上在昌慶宮。停常參·經筵。
辰時,日有重暈。自巳時至未時,日暈兩珥。夜一更,諸星皆露,而彗星所在,不得看候,似是消滅。
院前啓,大司諫金萬重,正言李彦綱,請亟黜趙絅庭享事,姜萬鐵依律處斷事,吳始壽竝與援引諸譯,一體嚴鞫,以正邦刑事。答曰,已諭勿煩。
持平尹世紀啓曰,臣於頃日,因南來之人,細聞全羅監司任奎,到任以後,政令怠弛,擧措謬戾,一道之人,率皆失望之說,臣不勝駭然。以不可不論之意,發簡同僚,可否之際,僚議亦然,書送謹悉,而掌令鄭勔以曾所昧昧之事,不敢可否等語爲答,累度往復,終始牢執。凡身在言責者,隨聞論列,自其職耳。今乃不信僚議,强爲立異,其顧瞻苟且之態,實不忍正視,而此無非如臣疲劣,言不見信,見輕同僚之致,不可一刻晏然臺席,請命遞斥臣職。答曰,勿辭。以上朝報
答正言李彦綱疏曰,斗杓回寅,品物維新之日,身居言職,獻箴陳戒,言意慨切,深用嘉悅,可不置左右而省察焉?仍傳曰,今下馬粧一部,正言李彦綱賜給,以表予嘉尙之意。
答右議政李尙眞疏曰,元老大臣之扶掖出入,已有累朝敬大臣之故事,而矧如卿宿患在身者乎?少無以此不安之理,須體至意,安意勿辭,與僚相偕參,以副予望。
上在昌慶宮。停常參·經筵。
未時,太白見於巳地。夜一更,天氣淸明,衆星呈露,而彗星所在,不得看候,消滅。
掌令金斗明啓曰,全羅監司任奎,怠棄職事,擧措謬戾之狀,心甚不快之際,同僚不可不論之意,簡問於臣,臣旣有所聞,不翅丁寧,況此僚見,偶與之同,故書送謹悉矣。昨日同僚以掌令鄭勔之不爲可否,引避則見輕之嫌,臣亦無異,何敢晏然臺職乎?請命遞斥臣職。答曰,勿辭。
院前啓,大司諫金萬重,正言李彦綱,請亟黜趙絅庭享事。措辭見上答曰,不允。
掌令鄭勔啓曰,昨者持平尹世紀以全羅監司任奎論罷事,簡問於臣,臣聞見孤陋,曾所昧昧之事,不敢强爲可否,姑待後日齊坐,消詳處之之意,答送矣。旋又回簡,兼致小札,而更言此非泛然風聞之比,今日必欲論啓云云,臣答以所謂施措謬戾,必有指的,請問其槪,而勢難可否之意,竝陳於書中及答簡矣。三度往返,世紀終慳一字之示破,遽爾引避以顧瞻苟且,不忍正視等語,公肆攻斥,不遺餘力。身居臺閣,隨聞擧劾,乃其職耳。臣之反復書答,非爲不欲論啓也,欲聞其實,而意在愼重也。庶官彈論,猶且詳悉,況方伯重任乎?臣病伏窮巷,全昧物議,且不見南來之人,任奎之政治得失,漠然無聞,猝見世紀之片言,不能無疑信之心,而不卽苟從者,事理之固然也。有何顧瞻之事乎,有何苟且之態乎?不忍正視,何等醜詆,而凌侮蹴踏,至於此極,同僚相敬之義,果若此乎?臣雖疲劣,忝居同席,反復停當之際,一言相違,便加詬辱,吁亦異矣。無非臣平日見侮於同僚之致,不可一刻冒居臺席,請命遞斥臣職。答曰,勿辭。
府前啓,執義安後泰,請亟黜趙絅庭享事。措辭見上竝引嫌而退,隨聞論列,自是臺體,書送謹悉,僚議歸一,而費辭立異,未免苟且。請持平尹世紀,掌令金斗明出仕,掌令鄭勔遞差。答曰,不允。處置事,依啓。以上朝報
御營廳啓曰,昨年本廳所鑄錢文,依朝家分付,盡數輸送於嶺南寧海等邑之後,作米留置,而窮峽路絶,不得輸致於京裏,作一死貸。其後倭館六千石之米,又復見禁於萊府,未及捧價者,亦至九千餘金,而連歲災荒,保米續續見減。莫重軍門資實日匱,誠極悶慮。近日鳩聚銅鍚萬餘斤,欲爲鑄錢,以補需用,且爲流布於西湖之地,議于備局,亦以爲宜,將以今年正月望後始役矣,敢此仰稟。傳曰,依爲之。以上備局謄錄
兵曹啓曰,去夜慶德宮入直羽林衛將崔克泰馳報內,初更量,崇政殿西邊,內帑庫內,庭漆匠假家,猝然失火,故親率禁軍,卽爲撲滅,而失火之人,卽內帑守直內官之奴守萬稱名小兒云。殯殿密邇之地,有此失火之患,雖不大段,其爲驚駭,有不可勝言。當該內帑庫守直內官,常時不能看檢禁火之罪,不可不懲,令攸司稟處,失火人亦爲推治,而自今每夜,十分嚴飭禁火之意,分付分兵曹·都摠府衛將所及殯殿都監,何如?傳曰,依啓。守直內官竝汰去。以上兵曹謄錄
上在昌慶宮。停常參·經筵。
卯時,日有左珥。申時,日有左珥。
政院啓曰,領府事宋時烈齋宿後,來詣闕外矣。傳曰,備局堂上引見時,亦爲入侍。
備忘記,生民休戚,係於守令之賢否,愼簡守令,實是治道之大要,而方伯之內承朝命,外宣王化,綱紀一道,摠察郡邑,雖有良法美政,爲道臣者,不知所以奉行,則法不得行矣。雖有善治之循吏,暴民之汚官,不知所以黜陟,則考績之政隳矣,其爲任之重,又非守令之比。目今諸路方伯,非不愼簡,而至於有才望威重,能盡其職者甚鮮,予甚慨然。歲首雖有六曹·觀察·節度等薦,而此則多不着實。其自備局,毋論職品·履歷及曾有罪累,另加抄薦儲養,以盡委任岳牧之意。
賓廳啓曰,卽者慈殿以嘉禮豫議事,有所傳敎于臣等,令三公·原任大臣·禮官會議,而領議政金壽恒,判中樞府事鄭知和,禮曹參判鄭鑰,參議朴泰尙,皆未來會,竝牌招同議,何如?傳曰,依啓。
傳曰,完寧君李師命,前後疏批,備悉予意,而尙未肅拜,不亦太過乎?卽爲牌招,使之肅拜。
謝恩,完寧君李師命。
傳曰,大臣·備局堂上引見。
傳曰,完寧君肅謝後,留待入侍。
戶曹判書趙師錫所啓,領府事宋時烈處,十月祿俸,依傳敎輸送而不受,不得每每煩啓矣。今則冬三朔已盡,何以爲之乎?領府事宋時烈曰,十二月之廩,則旣受之矣,今則有別例加給之事,故小臣以常祿勿送之意,言于戶曹矣。無所事而受月廩,已極惶恐,況旣有食物,又受常祿,是孟子所謂隴斷也。上曰,常祿則例有別賜,此優待之意也,卿必受之,然後予心卽安矣。宋時烈曰,不勝惶恐。前日所受旣盡,然後更爲輸來之意,小臣當言于倉官矣。上曰,其常祿,更令倉官輸送,可也。
吏曹參判李敏敍所啓,式年講規,不遵法典文義,只取能通音釋者,故講畫過多,雖善爲製述者,不敢望以生畫得捷,未嘗赴東堂。以此,鄕儒專事口讀,而不解文義,京儒只事製述,而不事經學。後世取人,專以科擧,而科法之疎謬至此。若依大典講規,句讀訓釋,皆不差誤,講論雖未該通,不失一章者爲粗,句讀訓釋皆分明,雖通大旨,未至融貫者爲略,句讀訓釋皆精熟,融貫旨趣,辨說無疑者爲通之法,講其文義,則科法得正,人才可得矣。上曰,大典規式,中間廢墜,今則豫爲分付,且添入於科擧事目中,施行,可也。
大司諫金萬重所啓,請亟黜趙絅庭享事。上曰,勿煩。又所啓,姜萬鐵依律處斷。上曰,勿煩。又所啓,吳始壽竝與援引諸譯,一體嚴鞫,以正邦刑。上曰,勿煩。又所啓,李行益削去仕版。上曰,觀其緘辭,而處之未晩,勿煩。又所啓,全羅監司任奎,到任以後,政令怠弭,擧措謬戾,一道之人,率皆失望。此時旬宣重任,不可仍畀不職之人,請全羅監司任奎罷職。上曰,不允。又所啓,黃山察訪韓舜相,本以淫悖無行之人,締結權門,濫受官爵,而家在至近之地,長臥其家,怠棄職事,駄載絡繹,驛儲蕩然,種種貽害,不一其端,郵卒嗷嗷,如在水火。如此之人,不可仍置仕籍,請黃山察訪韓舜相削去仕版。上曰,不允。
全羅監司任奎遞差事,榻前定奪。
觀象監官員以提調意啓曰,近日彗星漸至消滅,去夜則天氣淸明,諸官畢會,而終不得見。別爲測候官員等,自今日停罷之意,敢啓。傳曰,知道。
賓廳啓曰,慈聖殿下以仁敬王妃,壼法甚備,賢明孝敬,至矣盡矣。至於主上,內助實多,國運不幸,意外昇遐,而且無後嗣,上下之痛,曷可勝言?今者歲已改矣,山陵吉日不遠,益切悲疚之餘,仍念主上尙未有國本,國家重事,無過於此者。以禮文言之,則大婚宜於朞年之後,而國家事變無窮,亦不無權道,晝夜思念,欲爲問議於朝廷者也。嘗聞國朝故事,繼妃冊封,多自淑儀,仍陞正位,而非但卽今無淑儀,國母尊崇之儀,令欲豫定,則先以此名號選入,不宜於道理。雖在朞年之前,旣用權道,則六禮不可不行,未知群議之如何也。禮文素多節次,日月自邇遷延,然則殊無速行之意。今宜自禮曹知委,收捧京外處子單字,王月卒哭後,定行初捧揀擇,未知如何?若不豫降禁婚之令,則閭閻不無續續嫁娵之家,年歲不合處子,或有謀避不入之弊,以此申飭,似乎可矣。三公·原任大臣·禮官,會議定奪是望事,諺書傳敎于臣等。臣等竊伏惟,禮有冠婚喪祭,而惟喪禮爲重,喪禮之中,齊體之喪,次於父母,故春秋傳以爲,名雖朞而其實三年也,朱子謂之不可泛然,其不輕而重也較然矣。是故,臣等於大行王妃初喪,請行十一月練,十三月祥,十五月禫之制,而聖明遵用五禮儀,不用臣等之說,豈但以國制之難違而已,抑亦慈旨有深慮,使殿下不得伸其情禮耶?玆者慈敎,殿下以時未有國本爲深慮,有此下敎,其爲宗廟社稷之計,至矣盡矣。事有緩急,禮有常變,臣等固不敢容喙於其間,而慈敎中所謂,淑儀仍陞正位,不宜於道理云者,實符於先聖之訓,淑儀有無,不可擧論於今日者也。然以廣儲嗣之意言之,似宜先選淑儀,更於朞年之後,亟備六禮,特選好逑於名家,以正妃位,是宜正當道理,臣等之意如此。若夫朞年之前,遽行六禮,以定正妃,事係廢經行權,非聖人不能行,則臣等不敢輕議。若慈聖殿下,爲宗社大計,有所變通,則亦非群下之所敢堅執己見,惟望慈聖殿下,裁量善處而已,至於閭閻續續嫁娵謀避之慮,則自有國恤卒哭前,五禮儀嫁娶之禁,而近日禮曹,又申敎條,竝與納幣而禁斷,士夫家必不敢違越矣。臣等不敢直啓於慈聖殿下,敢此仰陳。答曰,卿等議啓之意,旣已備悉,而玆事予亦有不敢自斷者,當仰體慈旨而處之。以上朝報
備局堂上引見入侍時,兵曹判書閔維重所啓,三南沿海各官戰船之無益而有弊,臣嘗屢陳於榻前矣。各官戰船,元非古制,乃壬辰兵亂後所創設者,而新造改槊之際,徒費財力,實無緩急可用之望,所當一倂革罷,而朝議猶以爲難,故臣意欲於沿海諸道中,擇其要害處,加設邊將,各置戰船,以爲各官戰船,漸次革罷之計矣。湖南康津地,有古今·靑山二島,糧餉廳設屯已久,土地膏沃,居民衆多。以其要害言之,唐將陳璘,統制使李舜臣留陣之所也。古今島地大,而靑山島差小,古今島宜設僉使,靑山島宜設萬戶,設陣之後,以各邑戰船二隻移給,而能櫓射砲手,皆以島中居民充定,一如格浦戰船之爲,則其於海防,最爲着實,而朝家亦無劃給水軍之弊矣。左議政閔鼎重曰,各官戰船,未有實效,而徒費民力,朝臣多有欲罷之議,而右相之意,每以戰船數少爲慮。今若加設邊將於諸島,仍以各邑船移授,則雖罷各邑戰船,實無不足之慮。且糧餉廳雖無古今·靑山兩島,亦可以支過,兩島設鎭似當矣。閔維重曰,今此兩島之外,多有可合設鎭之處,而不可一時竝擧,先試於兩島,觀其成效,次第加設,似合便宜矣。上曰,依爲之。左議政閔鼎重所啓,臣等伏見備忘記,有監司可合人,自備局抄薦儲養之敎,甚盛擧也。曾在祖宗朝,有抄選可合之人,備擬抄遣之規,故苟有治績,則一人或有歷任八道監司者云。監司實兼外臺風憲,非地望素重者,不能彈壓一道矣。江陵蘇斗山,曾爲羅州牧,治績最著,道內輿論,謂之數十年來所未有,如此之人,實合方伯之任,不可不還除京職,使之儲養歷試,以爲他日待闕擬除之地矣。上曰,言于吏曹,依爲之。此外之人,依前備忘,亦爲議薦,可也。兵曹判書閔維重所啓,臣曾爲全羅監司時,格浦戰船,啓聞造置,而以其屬於巡營之故,不參於水操,射砲·能櫓,元無鍊習之擧,其在軍政,甚爲疎漏。自今春秋習操,依他鎭例,分付進參,何如?上曰,依爲之。禮曹判書李端夏所啓,臣前以社倉事,有所陳啓矣。助穀社倉者,有論賞事目,自備邊司當給影職帖,而此乃新設之事也,啓稟施行,則尤有光焉,故敢達。砥平縣人朴惺,出三十石穀,以助社倉,依賑恤廳事目定式,出給察訪帖,使肅謝,以榮其身,何如?上曰,依此擧行。左議政閔鼎重所啓,各邑諸般身役逃故·兒弱,査覈成冊,今已齊到,其數甚多。其中亦不無混雜冒僞之類,而已査之後,不可無變通之擧。特許蠲減一年役布,其所減之數,則亦當某條推移充償,令本衙門得以繼用矣。惟是軍兵之役,乃生民之最難支堪者,今若只減逃故·兒弱一年之役布,而不爲充定其代,則終無革罷安緝之日,此最爲難處矣。右議政李尙眞曰,逃故·兒弱成冊,上來已久,而因國家多事,訖無處分,外方之民,大失所望,至有怨言云矣。逃亡之類,則隱避他境者,亦多有之,固難盡信,故曾有限年事目,此則當考其成冊,分其應頉不應頉而處之。物故則雖難盡信,不可不蕩滌,而代定甚難。各衙門牙兵中,覈其良人,各官各營,收布匠人,量宜除出,推移充定,則稍可代定矣。兒弱亦當依此代定,而且可以待年,還充闕額矣。曾在孝廟朝,物故·兒弱減布定奪之日,臣適以承旨入侍,方以兵曹封不動木綿,充償其番布。臣以爲此事不定蕩滌之限,不有復定兒弱之禁令,則兒弱無窮,木綿有限,必致難繼之弊矣。其後不多年,力竭停廢,今此變通之際,必宜先禁其歲抄時,充定兒弱矣。左議政閔鼎重曰,臣之所謂某條推移云者,非欲逐年支給也。近因各道陳弊回啓,已請諸般各色假托投入者,竝皆搜出閒良,移定軍額,至於工匠之類,則因尹以道陳疏,査聞兩南,且聞領相之言,則扈衛軍官定額外,追入之數亦多云,令該曹作爲節目,分付各邑,以如此之類,爲先代定,而兒弱之中,年過十歲者,使之待年滿應役,方在襁褓之類,亦不可不代定矣。以此代定之後,猶有未盡充補之數,則更爲料理,講定似宜矣。兵曹判書閔維重曰,軍兵逃故之類,旣自外方査出上送,經用雖竭,不可不限一年,蠲減其身役矣。但各司奴婢之逃亡者,其族派載於續案,故臣在戶曹時,以成冊考準,而覈其有族無族,其有父母·兄弟·三寸·四寸者拔去,其餘則盡許蕩減,而今此軍兵逃故成冊,則外方不辨其有族無族,而混同抄錄,其數無限,而稱以今年逃亡·物故者,亦多有之。今若更査,則必有騷擾之弊,雖許一年身役之蠲減,自本曹詳細抄出,問於諸邑,知其逃故實狀,然後勢將別樣變通,充定其代矣。工曹判書申汝哲曰,大臣啓達之言,出於萬不得已也。成冊旣捧之後,固不可失信於民,而今年雖蕩減,明年又將如此。兒弱則今年役布,爲先蠲減,自明年隨其年滿,漸次收捧,其中減縮之數,別樣拮据,以充其不足之代,物故則依右相所陳,以外方雜色收布工匠之類,補其闕額,逃亡則外方査覈,多不着實,更加明査後,從實變通,俾無虛實相蒙之弊,宜當矣。左議政閔鼎重曰,兒弱中一二歲者,豈可使之待年應役也?今此兒弱·逃故處置之事,爲先令兵曹講定節目,以爲裁處之地,何如?上曰,自兵曹講定節目。入啓,可也。以上備局謄錄
引見時,兵曹判書閔維重所啓,臣頃日待罪地部時,以內需司手本,有扶安人朴東澤等嚴刑定配之命,臣實未詳其曲折之如何,故其時不得啓稟,而大槪明善公主房堰畓相爭事,毋論其是非,因內司手本,徑先論罪,其在事體,恐爲未安,故敢達。上曰,內司手本見之,此輩情狀痛駭,故使之刑推定配矣。令本道爲先査覈啓聞,可也。戶曹謄錄
大臣·備局堂上引見入侍時,禮曹判書李端夏所啓,去年十一月,寧陵參奉所報,兩陵上石欄干油灰,有一分許剝落生隙處,而不至大段云,姑觀前頭修改,何如?上曰,若非大段,則姑觀前頭爲之。又所啓,昌陵丁字閣齋室等重建,宣陵丁字閣改瓦,順陵丁字閣樑上塗灰,禧陵紅門修改事,上年以待明春之意定奪,而此非目前危急之事,且値國恤,事力不逮,待秋擧行,何如?上曰,姑待今秋擧行。禮曹謄錄
入侍時,禮曹判書李端夏所啓,近日故知事成稷,年近百歲,且爲從一品,曾入判敦寧望矣。蔭官二品以上,吊祭之不爲擧行,雖有近年定奪,成稷則宜有別樣恩典,故敢達。上曰,近例雖然,此則年近百歲,且爲一品,吊祭致賻,特爲擧行,可也。喪葬謄錄
上在昌慶宮。停常參·經筵。
午未時,日暈。
賓廳啓曰,臣等伏承大王大妃殿傳敎,有曰,未有國本,而壼位將至久虛,當此之時,憂慮萬端,與慈殿相議,昨下備忘矣。古之聖人,及至無嗣,則亦行權道。予意則冊立正妃,似爲合當,更爲相議。又伏承王大妃殿再下傳敎,有曰,大臣議啓之辭,詳細知悉矣。禮文常經之道,非不思量,而啓辭中所謂,事有緩急,禮有常變之言誠是,其在未亡人之意,雖不無急遽之嫌,而備行六禮,反有合於權宜之道矣。前頭事故之無限,有不可知,宮中又無主壼之人,多有節節可憂者,更加相議爲當。臣等伏知,昨日殿下傳敎,竝出於大王大妃慈旨矣,臣等非不知未有儲嗣之爲切迫之憂,惟以廢經行權,爲不敢輕議,今承兩慈殿,古聖人爲無後行權及事變無限之敎,實是今日宗社之大計隱憂,臣等至此,亦何敢膠守常經,必執己見乎?第惟豫捧單子一事,吉凶相襲,情理有所不安,雖趁三月初擧行,簡節疏目,去奢侈從儉,則似無引日留付之意。臣等今又不敢直啓於兩慈殿,敢此仰陳。傳曰,當稟旨於慈聖矣。
持平尹世紀啓曰,臣於日昨,以全羅監司任奎論劾事,發簡同僚,論議歸一後,掌令鄭勔所答獨異。臣以親愛之間,若果泛然風聞,則豈宜彈劾之意?更爲簡問,兼送小札,如是者累累,終執左論,或以姑待後日之坐答送,或以曾所昩昧之事爲言,一則曰,蓋在愼重,一則曰,量宜更示,彈駁之擧,出於親愛之間,則公議所在,不難知者。僚議僉同,申申往返,則未知何樣愼重之道,在於何間,而其所謂量宜云者,亦未知指意之云何也。其周遮退托之言,顯有瞻顧苟且之態,實不忍正視,而臣之不卽擧劾,只自引避者,固出於相敬之道,而今聞物議,以臣避辭中措語,殊涉過激,大加非責云,臣何敢自以爲是,冒據臺席乎?請命遞斥臣職。答曰,勿辭。
院前啓,大司諫金萬重,正言李彦綱,請亟黜趙絅庭享事云云。諸啓上同答曰,毋庸瀆擾。
王大妃殿,賓廳啓曰,今下備忘,辭意詳細奉悉後,謹此封入,而臣等惶恐,不敢直爲覆啓於慈聖殿下,故今方議啓於大殿之意,敢達。
王大妃殿,以承傳色口傳,下敎于賓廳曰,啓辭措語詳覽矣。簡節疏目,去奢侈從儉事,嘉禮臨時,可以擧行。豫捧單子一事,則非但京中而已,必待外方單子畢捧後,又待處子上來,始爲初揀擇。其間日子遷延,幾至二朔,故單子則欲自今豫爲分付收捧,初揀擇則以三月定日,則外方處子,亦必豫爲上來矣。且以吉凶相襲爲言,而此非欲行嘉禮於三月之內也,朝廷自當善處,如是爲之,未知如何。又啓曰,臣等謹將下敎辭意,反覆相議,則一邊治喪,一邊捧單,實有所未安。臣等所啓中,吉凶相襲云者,蓋爲此也。至於外方處子,則在前揀擇之時,或令進參於再揀擇,今若先捧於京中與畿甸,而遠方則令該曹只捧名家名族可合者而捧單,則三月之內,可以行初揀擇之擧矣。卒哭前收捧單子,不但事體未安,其在情理,亦有所不忍,此則決不可爲矣,敢此啓達。王大妃殿以諺書答曰,議啓辭意,俱爲得當。定以嘉禮行之,而處子單子,則卒哭後,只捧京中,可也。
大王大妃殿,賓廳口傳啓曰,朝者下政院備忘辭語,詳細奉悉後,謹此封入,而臣等惶恐,不敢直爲覆啓,今方議啓於大殿之意,敢啓。大王大妃殿以諺書下敎于賓廳曰,議啓辭意得宜。依此爲之。處子單子,則過卒哭後,收捧宜當矣。
答領府事宋時烈奏箚曰,觀卿奏箚,惟我列聖至誠大義,有足以通神明,而永有辭於天下後世也。再三披覽,欽誦不已,而末乃以袪己私,復天理之說,反復誡誨,深用嘉尙,可不留心焉?卿其安心勿辭,久留京邸,出入筵席,開發啓沃,以補不逮。
答國葬都監草記曰,知道。第一件所寫,篆劃均精,以此用之宜矣。
答禮曹參判鄭鑰疏曰,勿辭,調理察職。
答領議政金壽恒箚曰,卿懇。身有疾恙,未赴召命,別無所嫌。卿其安心勿辭,益加善攝,以副予望。以上內下記草
有政。
吏批,以邊時泰爲南陽縣令,趙世彙爲舒川郡守,沈益昌爲陰竹縣監,李端錫爲長湍府使,金南斗爲寶城郡守,洪有龜爲平壤庶尹,李慣爲慶州府尹,趙世煥爲全羅監司,成虎徵爲掌令,金夢良爲甲山府使,裵璛爲橫城縣監,李元㱓爲注書,沈益晉爲利城縣監,李岱爲昌寧縣監,柳漢明爲康津縣監,李舜岳爲麟蹄縣監,辛聖重爲軍威縣監,李翊爲戶曹參判,韓㙉爲懷仁縣監,兪瑒爲綾州牧使,尹敬敎爲司䆃寺正,李台龍爲禮曹佐郞,李英馧爲奉常副正,崔碩英爲潭陽府使,韓構爲龍岡縣令,吳斗宬爲軍資主簿,尹敬敎爲東萊府使。
兵批,以李東溟·朴世采爲副護軍,鄭勔爲副司直。
長生殿郞廳,以都提調意啓曰,外梓宮着漆,今至三十度,而漆色光潤無欠,前頭排進日子不遠,仍爲停漆,以待堅乾。今初十日結裹,十一日陪進陵所之意,敢啓。傳曰,知道。長生殿謄錄
上在昌慶宮。停常參·經筵。
未時,太白見於巳地。申時,日有重珥。
院前啓,大司諫金萬重,正言李彦綱,請亟黜趙絅庭享事。措辭見上答曰,勿煩。
答玉堂箚子曰,省箚具悉。朞年之前,遽行六禮,誠極未安,而昨日伏承兩慈殿下敎之意,實出於宗社大計,邦國深憂,不敢不從矣。今以箚辭,更稟于兩慈聖,則禮有經權,事有緩急。今日之事,不得已行權爲主,知之者謂我深憂,不知者謂我廢禮,而旣與元老一二大臣,熟講而定之,今難撓改爲敎矣。以上朝報
答修撰李后沆疏曰,爾其勿辭,救護母病,從容上來。以上內下記草
兵曹口傳政事,以申翼相爲副司直。
上在昌慶宮。停常參·經筵。
未時,太白見於巳地。
院啓,正言李彦綱引嫌而退。隨聞論列,固是臺體,而引避之辭,殊欠相敬,物議之來,勢所難免,請持平尹世紀遞差。答曰,依啓。
府前啓,大祭齋戒,今日姑停。以上朝報
成均館啓曰,每年人日,例行儒生課製,而今則適在國葬之前,依例停止。前頭三月三日課製,亦在卒哭之前,竝不得設行之意,敢啓。傳曰,知道。成均館謄錄
上在昌慶宮。停常參·經筵。
未時,太白見於巳地。夜二更,流星出大角星上,入艮方天際,狀如拳,尾長二三尺許,色赤。
禮曹啓目,粘連觀此公淸道前參奉李尙吉等疏辭,則請以先正臣贈領議政宋浚吉,合享於懷德崇賢書院。浚吉以儒宗嫡傳,爲士林師表,退而處家,則敎行於鄕邦,進而立朝,則功存於世道,宜施報祀之典,以副多士之願。況此崇賢書院,卽其平生往來講讀,誘掖後學之所,則竝享祀宇,允合事宜,係是賜額書院,合享重事,臣曹有不敢擅便,上裁,何如?啓特爲合享。
院前啓,大司諫金萬重,正言李彦綱,請亟黜趙絅庭享事。措辭見上答曰,毋庸强聒。以上朝報
答修撰宋光淵疏曰,所陳之辭,予當體念,爾其勿辭,調理察職。
答淸城府院君金錫胄箚曰,卿懇。箚辭得宜,予當採施。卿其安心勿辭,調理行公。
答副校理朴泰遜疏曰,所陳之辭,當令該曹稟處焉。
答府前啓曰,不允。下諭事,掌令李弘迪,持平林泳乘馹上來事,依啓。以上內下記草
有政。
吏批,以呂聖齊爲大司憲,李弘迪爲掌令,徐必成爲江華經歷,權脩爲判決事,林泳爲持平,蘇斗山爲戶曹參議,崔後亮爲密陽府使,南益熏爲東萊府使,鄭勔爲司䆃寺正,朴純爲分承旨,李三錫爲江陵府使,李墀爲禁府都事。
兵批,以鄭載禧·林俊業·李文淸爲副護軍,尹世紀爲副司直。
上在昌慶宮。停常參·經筵。
未時,太白見於巳地。
府前啓,大司憲呂聖齊,執義安後泰,掌令金斗明,請亟黜趙絅庭享事。措辭見上答曰,不允。前啓全羅監司任奎罷職事,停啓。
院前啓,大司諫金萬重,正言李彦綱,請亟黜趙絅庭享事。措辭見上答曰,勿煩。
答領府事宋時烈箚曰,省箚具悉卿懇。箚中縷縷誡誨,亶出於憂愛之忠悃,深用感歎,可不留心而服膺哉?追勘六人,旣已具擧告廟祭文中,到今又爲改勘,眞所謂刻印銷印,有同兒戱,未知事體之果如何也。然卿言至此,予當熟思而處之,卿其安心焉。仍傳曰,遣史官傳諭。以上朝報
兵曹口傳政事,以尹敬敎爲副司直。
上在昌慶宮。停常參·經筵。
未時,太白見於巳地。
院前啓,大司諫金萬重,正言李彦綱,請亟黜趙絅庭享事。措辭見上答曰,不允。
府前啓,大司憲呂聖齊,執義安後泰,掌令金斗明,請亟黜趙絅庭享事,姜萬鐵依律處斷事,吳始壽,援引諸譯,一體嚴鞫,以正邦刑事,李行益削去仕版事,黃山察訪韓舜相削去仕版事。答曰,不允。末端事,依啓。以上朝報
答刑曹粘目曰,依允。年纔二十,則此不過不省人事之一稚兒也。究其本情,則似非審克之道,收贖放送。以上內下記草
備邊司郞廳,以右議政意啓曰,凡啓本之規,只於年月及粘連張背踏印,而今此統制使閔暹竝定保充定啓本,列書各官名數之末端,兩處踏印,大違常例,而政院亦未致察。統制使閔暹從重推考,當該承旨,亦爲推考,何如?答曰,允。以上備局謄錄
長生殿郞廳,以都提調意啓曰,十一日外梓宮陪進山陵時,本廳堂上二員,當爲依例陪往,而禮曹參判鄭鑰,腫患甚重,無計運動,其在事體,不可不備員,鄭鑰改差,其代卽爲差出,牌招肅拜,以爲陪進之地宜當,令政院稟旨擧行,何如?傳曰,允。長生殿謄錄
上在昌慶宮。停常參·經筵。
辰時,日暈。巳時,日有重暈。午時未時,日暈。申時,日有重珥。夜一更,月入東井星。
府前啓,大司憲呂聖齊,執義安後泰,掌令金斗明,請亟黜趙絅庭享事。措辭見上答曰,勿煩。
院前啓,大司諫金萬重,正言李彦綱,請亟黜趙絅庭享事。措辭見上答曰,不允。
答領府事宋時烈箚曰,縷縷陳戒之言,誠深切實,可不留心而體念哉?大臣及有司之臣,如有稟定,則齋宿入侍事,亦令分付焉。以上朝報
答判中樞府事鄭知和箚曰,卿懇。身旣犯染,不得進參,有何所傷?卿其安心勿辭。以上內下記草
有政。
吏批,以金碩爲桃源察訪,朴載時爲保安察訪,鄭圭徵爲典獄主簿,李壽徵爲潭陽府使,沈樞爲密陽府使,尹爲全州判官,吳斗寅爲禮曹參判,崔槅爲軍器判官,李熘爲長湍府使,宋光淵爲校理。
兵批,以鄭鑰·崔寬·吳䎙·沈檍·任奎·崔後亮·成虎徵爲副護軍,趙亨期爲副司果,李廷獜爲副司正。
備邊司郞廳,以右議政意啓曰,吏曹規例,必待判書,差出參下官,故桃源察訪,作闕已久,而不得差出矣。卽今本曹判書,病勢彌留,行公未易。而當此山陵多事之時,畿驛察訪,不可一向久曠,勿拘常規,今日政差出之意,分付吏曹,何如?答曰,允。
備邊司郞廳,以右議政意啓曰,密陽爲邑,接近東萊,素稱形勝,舊爲關防,而卽今豪習日盛,小民方困,正宜擇得剛明者,責其撫禦之任,而新除授府使沈樞,頃爲礪山郡守時,不念官政,游衍爲事,至於率射伴,越境往來,亦非一再。法典內,守令之無故越境者,論以制書有違之律,而今之守令,多有任意越境,是猶可駭,況兼崇酒,而怠矣職事者乎?重地守令,決非如此之人所可堪。密陽府使沈樞遞差,令該曹擇差其代,何如?答曰,允。以上備局謄錄
上在昌慶宮。停常參·經筵。
夜二更,白雲一道如氣,起自西方,直指天中,橫過月上,長丈餘,廣尺許,良久乃滅。
傳曰,召對時,領府事入侍。
備邊司,以右議政意啓曰,密陽爲邑,接近東萊,素稱形勝,舊爲關防,而卽今豪習日盛,小民方困,正宜擇得剛明者,責其撫禦之任,而新除授府使沈樞,頃爲礪山郡守時,不念官政,游衍爲事,至於率射伴越境往來,亦非一再。法典內,守令之無故越境者,論以制書有違之律,而今之守令,多有任意越境,是猶可駭,況兼崇酒而怠其職事者乎?重地守令,決非如此之人可堪,密陽府使沈樞遞差,令該曹別擇差其代,何如?傳曰,允。
政院啓曰,領府事宋時烈,有召對入侍之命,而聞孫兒以拘忌之疾,夭折之奇,所居各異,雖不犯染,不敢入侍云矣。敢啓。傳曰,齋宿,後日入侍。
院前啓,大司諫金萬重,正言李彦綱,請亟黜趙絅庭享事。措辭見上答曰,不允。
府前啓,大司憲呂聖齊,執義安後泰,請亟黜趙絅庭享事。措辭見上答曰,不允。前察訪韓舜相削去仕版事,停啓。以上朝報
前察訪李彦茂事。
答禁府粘目曰,年迫八十,精力消亡,有同枯木死灰,不足深究,分揀放送。
前察訪李奎齡事。
答禁府粘目曰,雖不無違法之失,不至大段,分揀放送。
前統制使金東㱓事。
答禁府粘目曰,難明之事,不必深罪,特從惟輕之典,罷職放送。以上內下記草
上在昌慶宮。停常參·經筵。
未時申時,日暈。夜一更二更,月暈,廻木星。
持平李國芳啓曰,云云。且臣伏見本府前啓,則於趙絅黜配一款,竊以爲不然也。太廟配享,斯禮莫重,旣配之後,苟非有大段罪過之人,則決不可輕議廢黜也審矣。絅以三朝舊臣,入參與享之列,已經年歲之久,到今還黜,事係重大,亦甚未安。且曾無舊例,亦恐啓他日之弊,而招後世之譏。臣之陋見如此,亦難苟同,何敢苟冒於臺席乎?請命遞斥臣職。答曰,勿辭。
院前啓,大司諫金萬重,正言李彦綱,請亟黜趙絅庭享事,姜萬鐵依律處斷事,吳始壽與其援引諸譯,一體嚴鞫得情,以正邦刑事。新啓,乃者權奸當朝,群凶布列,其所附麗,包藏禍心之徒,乘機抵間,簧鼓邪說,陰逞凶慝者,不可殫記。不但朝紳爲然,列邑儒宮之以士爲名者,肆爲鬼蜮,尤有甚焉。及至更化之日,擧在包荒之中,而其有犯倫干紀,罪在罔赦者,終至於漏網,則其何以肅王法,而正人心乎?淸州境內書院中,有廢朝時凶人羅萬紀等,遵錄儒籍之擧,以此士林咸憤,數其罪狀,遽執遵削之際,本州人幼學權大夏,肆然大倡於齋會中曰,光海旣立其母,則廢論元無所失云。夫以光海爲是者,乃是宗社之罪人也。苟非陰凶不道無忌憚者,何忍發此言乎?此不但衆口之藉藉傳說,本州多士,通文館學,以彰其罪惡,如此陰凶不道,干犯大倫之人,不可不亟施迸裔之典,以快輿情之憤。請淸州幼學權大夏,遠地定配。公淸監司尹以濟爲積卵育,藉其吹噓,驟躋顯要,濫典州鎭。曾任江都留守,糶糴載錄之簿,大有罔民之事,人言藉藉,至今未已,及授湖臬,尸居其職,大小政務,昏不省察,道內之人,雖有冤屈,無所控訴。列邑災實之報,慢不知何事,以致田政紊錯,民怨交騰,故緩重罪之囚,顯有庇護之迹。當此親降勤旨,愼簡方伯之日,綱紀一道之任,豈可仍畀於此人乎?請公淸監司尹以濟罷職。答曰,不允。
府前啓,大司憲呂聖齊,執義安後泰,掌令金斗明,請亟黜趙絅庭享事,姜萬鐵依律處斷事,吳始壽與其援引諸譯,一體嚴鞫,以正邦刑事。引嫌而退。黜享之請,實循公議,費辭引避,至欲沮遏,揆以臺體,勢難仍在,請持平李國芳遞差。答曰,不允。處置事,依啓。前啓,所江僉使李行益削去仕版事,停啓。以上朝報
答前參議崔寬疏曰,朝家之褒奬廉吏,豈特榮其一身哉?蓋所以聳動方來,而懲勵貪夫也。今玆陞秩,實出於嘉卿淸簡之拔萃矣,卿勿過辭焉。
執義安後泰,掌令金斗明,正言李彦綱,正郞李思永,副司直吳道一,前佐郞睦林一,竝御史治裝。
抽往郡縣及他餘節目,當自內依例書下,而但今番繡衣之行,不特廉問之條而已,亦有廉察之事。此一款,問于三公,卽爲講定,節目以入。
答領議政金壽恒箚曰,卿懇。慘戚之餘,雖有一時感傷,意以爲神明所扶,庶有勿藥之效矣,今已閱月,尙未向痊,予之慮念,曷勝云喩?病未進參,尤無所嫌,卿其安心勿辭,從容善攝,以副至望。
答副校理朴泰遜疏曰,噫,兩公主年旣長成,已定伉儷,而數朔之內,相繼夭折,玆實曾所罕有之慘喪也。往在先朝,惻然傷悼,別搆祠宇,一依壽進諸大君·公主奉祀之例,凡諸田民,仍存勿革,以爲不絶香火之地,而亦慮有濫觴,酌定祭祀之規,則兢勝之說,不其謬乎?至於兩宮田庄,本來不多,而或因公事出給,或循民情革罷,宮家之重呈代受,勢固然矣。其劃給奴婢,已有定數,折受田畓,陳起相雜,而近千田結,數千奴婢云者,抑亦錯認之致耶?予未可曉也。先朝裁斷之事,誠難撓改矣。李世翊事,令廟堂稟處,爾其勿辭察職。以上內下記草
有政。
吏批,以朴純爲密陽府使,金永徽爲監察,李斗齡爲兵曹佐郞,申翼相爲刑曹參判,尹源爲咸陽郡守,任映爲定平府使。
兵批,以李行登爲五衛將,金孝信爲僉知,林時衡爲靑山島萬戶,趙謇爲珍島監牧官,任相元爲五衛將,申彦華爲古今島僉使。
禮曹啓曰,月令薦新之物,殯殿竝爲封進事,知委各道矣。卽者濟州牧使封進薦新十一月令唐柚子,則宗廟·殯殿竝爲封進,十二月令乳柑·洞庭橘,則只封於宗廟,當於明日薦進,而殯殿則不爲封進。依前例以當殿所封進上乳柑·洞庭橘,亦於明日,仍朝奠兼薦,而考其膳狀日字,則唐柚子中十一月十七日成貼,乳柑·洞庭橘十一月初六日成貼,當爲先封者在後,當爲後封者在先,海外之事,雖與陸地不同,顚錯之失,不可置而不問,當該牧使推考,何如?傳曰,依啓。絶海之事,與陸地有異,勿推可也。禮曹謄錄
上在昌慶宮。停常參·經筵。
未時,太白見於巳地。夜一更,月暈。
傳曰,今觀掌令李弘迪避辭,家有病母,居鄕祖父母,年迫九耋云。繡衣之行,藏踪秘跡,出沒州縣之際,自費累月,未易還朝,推恕情理,予用矜憐,不可無體下之道,特爲改差,其代以執義安後泰,使之治裝以待。
傳曰,執義安後泰,掌令金斗明,正言李彦綱,正郞李思永,副司直吳道一,前佐郞睦林一,竝牌招來待。
答領府事宋時烈箚曰,卿懇。卿之爲民救弊之言,誠爲得宜,令廟堂商確稟處焉。以上內下記草
備邊司啓曰,曾因黃海監司狀啓,客使時需用次,道內管餉所屬漁箭·鹽盆·船隻·巫匠之稅及三處屯田劃給事,自本司覆啓蒙允矣。卽接本道監司所報,則欲知劃給年條云,各項收稅,自辛酉以後,三處屯田穀,從前會外及庚申以後收稅,許令移屬之意,分付兩西監司,何如?答曰,允。又啓曰,中江開市,例在於二月十五日,依前商賈豫爲整齊,多持物貨,及期入送,俾無埋沒之弊事,兩西監司及開城留守處,知委施行,何如?答曰,允。
備邊司郞廳,以左右相意啓曰,用人之道,自有內外宜不宜。朴純旣以侍從,位至堂上,則今除密陽,可謂左遷,而第歷試外任,未有治績,性且嗜飮,醒日無多。沈樞纔以崇酒啓遞,至請擇代,而其所差遣,旋又如此。至於尹源,素稱酒徒,而一日之政,亦授咸陽,酒之爲害,最妨臨民,銓注之際,甚無商量。新除授咸陽府使尹源,密陽府使朴純竝遞差,吏曹當該堂上,從重推考。今後切勿以崇酒者,擬差守令之意,亦爲嚴飭,何如?答曰,依啓。當此乏人之時,一切防塞,則許多州縣,勢難推移備擬。雄府難治處外,勿爲拘礙似可矣。
上在昌慶宮。停常參·經筵。
傳曰,召對爲之。宋領府事入侍事,分付。
召對時,上曰,追勘之事,今已告于太廟,頒示八方,固難復改。六人等功勳,雖有輕重之差,不可不同爲勘勳。且李師命其功尤重,又是人才,欲爲擢用,而欲與卿相議爲之耳。領府事宋時烈曰,師命之有功無功,雖在京者,亦不能詳知,況臣久在海外,其何敢聞而知之?然執迹而言之。當初師命不入於別單中,而別設無名之科,使師命急急唱榜,又玉堂錄,自是本錄及都堂之事,而特命直拜修撰,旋又特躋峻階,至於封君,此又未安矣。師命固非尋章摘句之士,亦能曉解時務,而第其躐躋太驟,以此致有人言,渠亦不能自安矣。且念追錄諸臣,如有其功,則當初固當論其輕重,同爲錄勳,而及今追勘,故輿情未快。臣意亦非必欲改正追錄也,師命則降其資級,循常以用之爲宜,自上思量處之,何如?上曰,追錄諸臣之功,非但元勳知之,予亦聞知,而當初逆節初起,人心洶洶之時,多數勘勳,有拘一時之小嫌,故未卽勘定,而其後元成上變,諸賊取招之後,前後逆招,無不相符。諸臣之功,益爲分明,則同功異賞,亦恐有議於後世,故使之追錄。李師命事,至於勘勳時,亦有如此之事,故直爲陞擢,而卿以太驟爲慮,李師命加資,一級還收,只存通政階可也。參贊官尹趾善曰,李師命加資一級,旣已還收,申範華亦當一體爲之矣。校理趙持謙曰,李師命事,聖上處置,誠爲美矣,而申範華亦爲一體降資,何如?上曰,李師命今雖還收一資,自當循序進用,而範華則朝家之用文南,事勢有異,勿爲還收,仍存爵秩可也。參贊官尹趾善所啓,頃者校理朴泰遜疏中,言故參議洪命亨旌表之意,啓下該曹,姑未知回啓之如何,而臣雖不及詳知當時事情,亦嘗聞先生長者之言,則皆以未蒙旌閭爲歎。今者領府事入侍筵中,想必詳知當時事實,下詢,何如?領府事宋時烈曰,其時小臣雖不得入於江都,而蓋聞故相臣金尙容丁丑死節之時,金尙容坐於門樓,放火于火藥,而麾去在傍之人,使之亟避,則洪命亨及佐郞臣金秀南,坐而不避曰,雖有職秩高下之分,人臣死國之義,古無異同云云,遂同死於鬱攸中,光城府院君金萬基父金益謙,亦與金尙容同死,尙容及金益謙入於啓聞中,皆有追典,命亨死節,與諸臣無異,而追褒之典,獨不及焉,非但渠家子孫,至今稱冤,公議亦皆咨嗟,合有追褒之典矣。上曰,朴泰遜疏中,亦以命亨同死節義,而未蒙旌褒,國家事體,似爲不均云矣。洪命亨·金秀南姑令一體旌閭。宋時烈曰,此外江都死節者亦多,令禮官考出旌褒,何如?上曰,當時節死諸臣,不可續續旌褒,洪命亨·金秀南外,令禮官相考稟處。
領府事宋時烈所啓,臣以文忠公鄭夢周事,前搆一箚,未及脫稿登聞,而卽有召對入侍之命,故敢此仰達。吾東方自箕聖以後,至于麗季,闡開道學,有功斯文,無如夢周之比,而至使人人得知君臣父子之位,內夏外夷之義者,亦皆夢周之功也。以是列聖皆加崇報之典,奉祀子孫,世受官祿矣。頃年奉祀孫都事鄭纘光身死之後,其寡妻·孤兒,窮不自存,流落鄕曲,今無守廟之人。纘光之子年纔十三,雖不可以拜職受祿,別以一遞兒給料,使得還歸京裏,守廟奉祀,則似有合於聖世崇賢之典,而事係恩典,不敢直請,下詢于入侍諸臣而處之,何如?趙持謙曰,纘光卽鄭夢周之十二世孫,而在先朝,臣父爲吏曹判書時除職,仍出六品,而今則纘光已死,其妻率幼子下鄕,窮寒不能保存云,雖不可備童子於官,令給廩料,得如常祿,過十五歲後除職,何如?尹趾善曰,鄭夢周事,孰不感服?第以童子付祿,有異常例,令該曹給料,似可矣。嚴緝曰,鄭夢周忠節如此,於其子孫除職之事,人豈有異意哉?上曰,鄭夢周予已聞知,纘光之子,分付該曹,磨鍊給料。以上朝報
召對入侍時,參贊官尹趾善所啓,臣伏見備邊司粘目,則新設櫟山堡,還爲撤罷,各邑內寺奴之劃給者,亦令除價還役。旣罷之堡,則內司奴之免賤爲土兵者,自當還〈賤〉,而臣目覩事狀,民情所在,不得不仰達矣。當初劃給之時,臣所守鍾城府,分定內寺奴,亦至二十餘名,民皆安土重遷,逐日號訴,十分開諭,使之移居,盡賣家舍田地,移接於無人之境,終年服役勤身之餘,有此還賤之擧,其失信於民大矣。臣意則朝家寧失百口奴僕,而仍前免賤,分給於各其境殘堡,事甚便當。以鍾城言之,方垣細川,土兵甚少,不成貌樣。以此充定於兩堡土兵,則其在關防之道,亦爲得宜,令廟堂稟處,何如?上曰,櫟山旣已罷堡,則除贖還役,事理當然,而邊民不知,或有冤抑之弊,令備邊司後日稟處。以上備局謄錄
摠戎廳啓曰,廣智營入直本廳壯抄三運軍兵,今已准番,當爲下送。依前例,與訓鍊都監軍兵,明日還爲替代之意,敢啓。傳曰,知道。訓局謄錄
上在昌慶宮。停常參·經筵。
申時,日暈。夜一更,月食。
月食齋戒,以府院前啓,今日姑停。以上朝報
答備邊司粘目曰,依允。許重元段,論以軍律,果爲太重,特爲減死定配。以上內下記草
上在昌慶宮。停常參·經筵。
夜一更,流星出參星下,入巽方天際,狀如拳,尾長三四尺許,色赤。
趙持謙所啓,前秋常參時,臣以銀溪察訪,兼察兼差敎養官,以爲訓誨士子之意,有所陳達,吏曹回啓,請以保安察訪,一體兼敎養官,使之訓誨矣。新除授保安察訪朴載時,非但年少,以治經登科,以難曉解敎士之道,今姑改差。且保安察訪,例以成均參下塡差,而今則毋論成均·承文,別爲擇差以送,何如?上曰,朴載時改差,其代各別擇送,可也。
司諫安垕啓曰,前定平府使權愃,地本卑微,驟躋顯仕,固已濫矣,而臣又因北來之人,稔聞其居官,多有不法之事,率畜邑婢,害政貽笑之擧,不一而足,故與同僚相議,論啓蒙允矣。卽者伏聞,日昨筵中,儒臣以臣啓辭中,所謂卑微顯仕等語,爲爽實云。臣之所聞,則愃本以遐鄕微門無衣冠之人,雖非側庶,而不可謂之顯族,則臣之不謂卑賤,而止謂卑微者,良不爲過,且愃初以成均參下,陞出未幾,卽叨騎省之選,旋莅都護之府,雖不參臺擬,而應列宿宰百里之任,亦非顯仕而何哉?至其尸職不法之狀,藉藉傳說,臣之擧劾,實出於爲民除害之意,而論啓之所重,不在於其門地履歷也。儒臣之言,雖由於所聞之互異,而以臣之所聞,參之所欲,終未知果爲爽實。雖然旣被儒臣之斥,臣何敢自以爲是乎?臣聞喉司之臣,以儒臣之不卽箚論,而只達於筵中爲非云。公議之嚴,此尤可見,何敢晏然仍冒乎?請命遞斥臣職。答曰,勿辭,退待物論。
大司諫金萬重啓曰,臣伏聞再昨筵中入侍儒臣,摭本院而論權愃啓辭中數款,謂之爽實云者,不勝瞿然之至。愃於曩時,雖未通淸,而嘗爲騎省郞官,則其爲顯職與否,不必多辨,至若家世官爵有無,則臣傳聞於人者,宜有未能詳審,何敢自以爲是乎?且聞喉司之臣,以玉堂之不卽箚論,而只達於筵中爲非云,公議之極嚴,於此蓋可見矣。尤不可冒居言地,請命遞斥臣職。答曰,勿辭,退待物論。
領中樞府事宋時烈,左議政閔鼎重請對。請對時,閔鼎重所啓,先賢鄭夢周祠宇造給,追有成命矣。臣更聞其曲折,則夢周子孫,以其私財,欲爲立廟,而朝命適下於其時,該曹仍以其時董成,其間亦不無難便之勢。蓋以朝家造給,本爲安置畫像,而旣已官造之後,如未得旨,則其曾祖以下,不敢同入此廟,此一礙也。立廟之後,畫像同安於一室,故凡欲瞻拜之人,有所難便,與前無異,此二礙也。臣曾與領議政相議,旣有造給之命,則無寧別造一間屋子,以安其畫像,使後學尊慕者,得以瞻拜,可也。上曰,令該曹更爲造給影堂,以置其畫像,可也。又所啓,先賢鄭夢周奉祀孫纘光身死,其子幼稚之故,己未年間,大臣陳達,請以其弟纘輝除職矣。上曰,似是吳始壽所啓也。左議政閔鼎重曰,始壽所達之後,纘輝讀古之書,與流俗有異,甚厭惡之。復以纘輝病廢爲言,更請以鄭星輝除職矣。纘輝爲人,可合調用,且是先賢之後,雖非奉祀孫,宜令該曹,隨才調用,不當還寢除職之成命矣。上曰,分付該曹,鄭纘輝隨才調用,可也。以上朝報
答副修撰嚴緝疏曰,爾其勿辭,救護母病。
答刑曹粘目曰,病不收議大臣處,亦爲收議以啓。
答副司直姜栢年疏曰,所陳之事,當令該曹稟處焉。以上內下記草
有政。
吏批,以趙持正爲戶曹佐郞,趙之耘爲黃山察訪,梁重廈爲保安察訪,鄭奎徽爲監察,宋時杰爲軍資判官,鄭世益爲司畜別提,趙亨期兼三道海運判官,朴泰維爲泰陵參奉,李行運爲禁府都事,尹彙善爲尙瑞院副直長,尹濟民爲慶基殿參奉,韓宗運爲禧陵參奉,申晸爲漢城右尹,尹攀爲掌令,朴泰遜爲持平,權說爲分承旨,李孝源爲密陽府使,權胄爲刑曹佐郞,李璾爲開城經歷,姜弼周爲咸陽郡守,李濟後爲尙瑞直長,金萬增爲戶曹正郞。
兵批,以沈檍·崔文徵·李璾爲副司勇,朴純爲副護軍,李弘迪·李國芳爲副司直,李東相爲副護軍。
左議政閔鼎重請對入侍時啓曰,咸鏡監司尹堦以請罷五衛事狀聞,已自備邊司,覆啓行會矣。右承旨尹趾善,纔已鍾城府使遞歸,常言五衛之復設甚便,而鏡·明·吉三邑,則復設五衛,仍存束伍,故雇工海夫,亦皆充定,怨言喧騰云。五衛乃國制舊制,金汝水爲北兵使時,始罷五衛,請行束伍,至今邊上老校,皆以爲非五衛復設,決不可已,而仍存束伍,則尤不可不革罷矣。以此分付本道,而復五衛罷束伍之際,如有不便之端,則更令本道監司·兵使,啓聞變通,何如?上曰,問于監司·兵使,罷其束伍,仍存五衛,如有窒礙之端,則使之啓聞,可也。
左議政閔鼎重又所啓,領中樞府事宋時烈箚陳大同收米作木漸至過濫之弊矣。米則各邑上納甚麤,至有當該守令論責之擧,而中間戶首輩,亦有濫捧色品太過之弊,木則本以五升三十五尺爲定式,箚辭所陳六升者誤也。仁祖朝儒臣趙錫胤疏陳此弊,收捧之際,皆令準尺,斷絶還給矣。今考法典,則公私行用,皆以五升木三十五尺定制,仁祖反正後甲子年間,亦以木品升尺過濫,別爲申明矣。大同廳·戶曹則只當仍舊章,更爲申飭,而其中換木之弊,實有難防之勢,木品之過細,米色之過白,不但民人言之,爲官吏者,亦皆言之,而京司所捧,無非麤劣。如欲驗其虛實,必須本邑官員,親自領納,可以立辦其眞僞。但爲此米布上納,令守令親領,亦不無煩擾之弊,令該廳觀勢抽栍一二邑,別爲親令宜矣。上曰,依爲之。試以此擧行,杜塞換納之弊,發覺者各別嚴治也。左議政閔鼎重曰,此是舊章,分付擧行,未有礙阻,而但兵曹所捧,至有七升之木,今若盡爲五升,則行用之際,不無難處之端。雖是舊章,亦難猝然擧行,而請令兵戶曹,料理定式,立限施行,而其他各該司,亦皆視此爲準宜當。先以五升三十五尺行用之意定式,而令各該司,趁限料處,可也。上曰,舊章如此,今宜申飭擧行,而倉卒之際,不無窒礙之患,令有司之臣,料理稟定,可也。左議政閔鼎重曰,換木之弊,實有難防之勢,必須通行錢文,然後可以永祛此弊。臣聞戶曹判書趙師錫之言,行錢以後,只以官家所用折定,故遠外之民,疑顧不信,今若定式其升木直錢幾許,某升木直錢幾許,頒布外方,則自無疑難之事,其言誠是。錢文通行,在於戶曹與各道監司料理善處之,如何,行錢一事,特爲分付,何如?上曰,行錢之事,別爲申飭,而京外鑄錢衙門,更爲鑄錢,使之行用,可也。又所啓,右議政李尙眞曾爲吏曹判書時,應旨陳疏矣。其所陳啓之言,已蒙批旨優納,其他各衙門屯田之弊,雖未得盡革,因諸道狀啓,參酌其形勢,已多革罷之處,蓋已入於施行之中矣。各衙門米布除出,移用於經費云者,不幸連値國,故已皆取用於山陵國葬諸都監,今不可更議矣。至於裁省一事,曾於凶歲,自賑恤廳,單子開錄,啓下施行。當此公私蕩竭之日,宜有別樣裁省之擧,而各司舊排,多是御供,有不敢直請裁減者,若爲此等事,別設一局,亦似不便,令備局諸宰,依前賑恤裁減例,會議處之似當矣。上曰,裁減之事,不必設局,自備邊司會議,開錄單子,啓下定奪,可也。又所啓,訓局別隊,移定逃故·兒弱之代,束伍火兵,不當加定之弊,似當待軍制定奪後,議其便否矣。上曰,曾因宰臣所啓,有軍制定奪之命矣,待其時一體定奪,可也。又所啓,守禦·摠戎兩廳牙兵之弊,備盡論列,而問于守禦廳,則計出南漢守堞,定其額數,今難減罷云,問于摠戎廳,則今欲減其牙兵,而更以所減者,將爲保人云,此與右相所陳之意不同,而軍門凡事,已成一例,今若猝然變改,亦不無窒礙之端,令軍門料理稟處,何如?上曰,令軍門稟處,可也。以上備局謄錄
上在昌慶宮。停常參·經筵。
夜五更,有霧氣。
下直,長淵府使李榴。
謝恩,戶曹正郞金萬增,禁府都事李□□,成館博士盧光協,司畜別提鄭世益,持平朴泰遜,直長李濟後。
都承旨洪萬容再度呈辭。入啓。加給由。
注書鄭來祥三度呈辭。入啓。遞差。
右副承旨尹以道上疏。大槪,敢陳病重實狀,冀蒙恩遞事。入啓。遞差。
吏曹參判李敏敍初度呈辭。入啓。給由。
大司憲呂聖齊啓曰,竝引嫌而退。論人門地,初不詳審,見非物議,勢難仍在。請司諫安垕,大司諫金萬重,竝命遞差。答曰,依啓。
昨日左議政請對時,西路守令,都目前差出,其意有在,催促發送。長湍府使李端錫,亦爲催促發送事,榻前下敎。
吏曹啓曰,承旨及臺諫有闕,政事,取稟。傳曰,明日爲之。
禮曹,行副司直姜栢年,當日卒逝,自今日至明日,停朝市。啓。
禁府,姜象先拿囚。啓。
召對時,領府事宋時烈所啓,姜栢年耆老之臣,而今忽卒逝云,此實擧朝搢紳之所共知者。今世朝著之間,鮮有淸白之風,自上特加追典,以爲激勵之地,似爲得宜。然不可只憑臣言,必須下詢于入侍筵臣而處之,何如?上曰,承旨·玉堂,各陳所懷,可也。宋昌曰,姜栢年一生淸白,朝臣中亦且表表稱道,卽今身死之後,家甚貧窶,初喪凡具,亦必涼薄。自上別爲軫念,則誠有合於激勸之道矣。宋時烈曰,臣意則初喪之需,必多艱窘,令該曹磨鍊題給,則非但旣死之臣感結泉壤,凡在瞻聆,亦必有聳動之事矣。宋光淵曰,姜栢年之淸白,孰不知之?身死之後,治喪亦難成樣,似當有軫念之道矣。且朝家必須崇奬淸白之人,然後可以激勵臣隣矣。洪萬遂曰,姜栢年之淸白文雅,罕有比倫矣。上曰,淸白吏,自有錄用其後之典矣。宋時烈曰,此則其在朝家體例,議于大臣,錄在天府,然後方有錄用之典矣。十五字缺上曰,依此爲之,可也。祖宗之朝,淸白之臣,每當都目,亦有子孫收用之事,況此表表著稱於當世者,其可無追䘏之典乎?居官淸白,大臣·筵臣皆達於筵中,初喪之需,勿拘常規,令該曹各別從優磨鍊題給。以上朝報
上在昌慶宮。停常參·經筵。
申時酉時,日暈。
淸風府使李堥,進香事上來。
下直,橫城縣監裴璛,慶尙都事朴世樟。
謝恩,綾州牧使兪錫,潭陽府使李壽徵,開城經歷李璾,保安察訪梁重廈,監察鄭奎徵,宗簿主簿李斗齡,掌令尹攀,尙瑞副直長尹彙成。
持平朴泰遜啓曰,本府以罪人吳始壽事,方爲論啓。始壽罪犯,係關宗社,賜死之律,初旣末減,旋因慈敎,遽令減死安置之命,此群情之所以疑惑,兩司之所以力爭者也。第其還收啓辭中,以竝與援引諸譯,一體鞫問爲言,其意蓋以其時治獄,有所未盡而然,是不過不見文案,未詳實狀而有此論也。臣以問事郞廳,終始參鞫,備諳獄情,始壽之巧飾情狀,節節敗露於與諸譯憑覈之時,考其爰書,斷無一毫可疑之事。今之論者,以始壽之罪,旣已昭著,其在獄體,所當嚴訊取服云爾,則未爲不可云。若以已斷之大獄,設有更究之端,竝其諸譯而請鞫,則實與臣之所見知者,大爲相左,其何敢晏然隨參於此啓乎?請命遞斥臣職。答曰,勿辭,退待物論。
傳曰,召對爲之。宋領府事亦爲入侍。召對入侍,領府事宋時烈,承旨宋昌,玉堂宋光淵·洪萬遂,假注書兪得一,史官鄭濟先·金鎭龜。
今日召對時,玉堂長官及上下番闕員,勿論相避,以在京無故人,明日政竝爲差出,牌招察任事,榻前定奪。
備邊司郞廳,以左右相意啓曰,頃日密陽等邑守令遞改之請,蓋出於爲民擇守,因事相規,自是體例間事,而其時政官,至於呈單引入,揆以事體,殊甚未便。當此大政過時之際,政院之曲循其意,捧入辭單,亦甚非矣。吏曹參判李敏敍及當該承旨竝推考,李敏敍令政院牌招察任,何如?傳曰,允。以上朝報
備邊司郞廳,以右相意啓曰,臣昨與左議政閔鼎重通議,今朝本司坐起出令矣。左議政夜遭一家之喪未赴,而臣將赴衙之際,聞堂上之來會者,只是戶曹判書趙師錫,刑曹判書李䎘二員云。自前堂上不備三員,則不坐例也。將坐不坐,有關事體,百隷怠官,今日痼弊,而乃至於許多卿宰,一齊不進,事極不當,合有警責之道。不進員中,除衆所共知病故外,竝從重推考,何如?答曰,允。以上備局謄錄
召對入侍時,領府事宋時烈曰,前日筵中啓達兩慈殿前進獻綿布,小臣請入稟,而減其升尺矣,伏未知已爲稟定乎?上曰,卿雖不問,予欲先言矣。予入稟于兩慈殿,則兩殿之意以爲,民弊如此,則所進綿布,竝令全減宜當爲敎矣。兩慈殿軫恤民弊之敎,聖意甚盛,而第念自孝宗朝,累年供獻之物,猝然全減,在予之道,誠爲未安。故以此意更達,則兩慈殿以爲,然則從此所納綿布,減其升尺云云,宜遵此敎,每歲所納,一依大同木例收捧,可也。戶曹謄錄
兵曹啓曰,今此大行王妃發靷時,晝停所及陵所扈衛軍兵,以摠戎廳所屬束伍軍調用事,已爲啓下知委,而得接摠戎使申汝哲文移,則管下束伍所持布帳,元數不多,僅可以排設於陵所,而晝停所則勢難周旋云。取考前例,則癸丑遷陵,甲寅兩度國葬時,陵所布帳,自守禦廳排設,而晝停所,則連以訓鍊都監布帳取用矣。依前例擧行之意,分付訓鍊都監·摠戎廳,何如?傳曰,允。訓局謄錄
上在昌慶宮。停常參·經筵。
卯時辰時,日暈兩珥。巳時,日有重暈,內暈有兩珥,暈上有冠,色皆內赤外靑。白虹貫日。午時至酉時,日暈兩珥。
下直,龍岡縣監韓構,古今島僉使申彦華,靑山萬戶林時奕。
謝恩,密陽府使李孝源,海運判官趙亨期,咸陽郡守姜弼周,分承旨權說。
奉敎南致薰,待敎鄭濟先等上疏。大槪,敢陳史局體例,請令該曹,考例稟處事。入啓。答曰,省疏具悉。所陳之事,當令該曹稟處。
修撰洪萬遂上疏。大槪,父病甚重,情理煎迫,乞遞臣職,俾得專意救護事。入啓。答曰,爾其勿辭,救護焉。
都承旨洪萬容三度呈辭。入啓。遞差。
大司憲呂聖齊啓曰,臣自數日前,重得寒疾,症勢危苦,而適値同僚有故,連行茶時,觸冒風冷,日日添加,而再昨諫臣之引避也,處置歸於本府,不敢言病,忍死詣臺,再感於冷廳,扶曳還家,達夜叫苦。冒呈辭單,見阻政院,方在悶縮之中,伏見同僚避辭,以罪人吳始壽論啓中,竝請諸譯鞫問一款,未詳實狀,而有此論,大加非斥,臣不勝瞿然之至。臣果未見文案,其間實狀,不能詳知,而以獄體論之,諸譯旣出於援引,一體請鞫,未爲不可,故同僚以終始參鞫之人,備諳獄情,其所見知,如是明白,則臣之未詳實狀,而矇然連啓之失著矣,何敢晏然仍冒臺席乎?諸命遞斥臣職。答曰,勿辭,退待物論。
順天府使李益泰,差使員上來。
掌令尹攀啓曰,臣自嶺幕,移拜持平,承召上來,則本府有罪人吳始壽鞫問之啓,而竝請與諸譯,一體鞫問者,意在究覈,初無不可,故臣於伊時,只循前草,數數連啓矣。乃者同僚以所見相左,至於引避,而長官亦以未詳實狀,矇然連啓爲引避,蓋鞫廳事秘,文案未下,其時獄情,雖在京之人,亦有未盡詳知,而有此論,況臣本甚孤陋,新從外來者耶?逮今復叨言地,雖未及與之商確,而前旣隨參於諸譯鞫問之啓,則矇然之失,與長官無異,何敢晏然於臺席乎?請命遞斥臣職。答曰,勿辭,退待物論。
禁府,金楦·金鼎壽拿囚。啓。
公淸監司書目,公州呈,以獻納權愭病重,上去不得事。啓遞差。
順天府使李益泰上疏。大槪,敢陳私懇,爲父乞恩,冀蒙優老之典事。入啓。答曰,疏辭當令該曹稟處焉。
謝恩,副校理沈濡,副修撰朴泰輔。以上朝報
答幼學愼爾樞疏曰,條陳之事,當令廟堂稟處焉。
貢物主人等上言事,答戶曹粘目曰,觀此上言,則不無稱冤之端,與三南一體變通,俾無不均之歎。以上內下記草
有政。
吏批,以申翼相爲副提學,以吳斗寅爲都承旨,李師命爲同副承旨,宋炳文爲掌樂主簿,李宏爲兵曹正郞,尹悏爲禮曹正郞,柳攀爲靑巖察訪,李濡爲司諫,李汝柱爲昌城府使,朴泰尙爲吏曹參議,崔寬爲大司諫,申汝栻爲典簿,金萬重爲禮曹參判,李秀彦爲吏曹正郞,洪萬容爲兵曹參判,朴泰輔爲副修撰,申琓爲吏曹佐郞,沈濡爲副校理,李頤命爲兼春秋,李道源爲碧潼郡守,金以鉉爲保安察訪,楊顯命爲直講,韓聖輔爲成川府使,鄭載禧爲禮曹參議,李墀爲新昌縣監,權傛爲軍資奉事,李玄錫爲副校理,李嵂爲分兵曹佐郞,鄭纘輝爲恭陵參奉,李弘迪爲獻納,魚震翼爲公淸監司。
兵批,以元相爲副護軍,金萬重·尹以道·李奎齡·李師命·金敬文·安垕爲副護軍,梁重廈·李頤命爲副司勇。
上在昌慶宮。停常參·經筵。
辰時巳時,日暈兩珥。
謝恩,戶曹佐郞趙持□,刑曹佐郞權胄,吏曹正郞李秀彦,兵曹正郞李宏,典簿申汝栻,豐安守瀤,學正安健之,長湍府使李端錫,成川府使韓聖輔,護軍金敬文。
謝恩,同副承旨李師命。
校理宋光淵上疏。大槪,臣於所懷書啓之時,旣陳請從臺啓之意,則處置之際,終有不敢可否者,請事。及校理趙持謙上疏。大槪,臣於本館處置,有難隨參,乞遞職名,以便公私事。入啓。
王堂箚子。大槪,請持平朴泰遜遞差,大司憲呂聖齊,掌令尹攀出仕事。入啓。答曰,依啓。
答校理趙持謙·宋光淵疏曰,省疏具悉。此由於鞫廳事秘,未詳文案而然也,何必深嫌乎?爾其勿辭,從速處置。
禁府啓目,韓是豪刑問九次,金時弘刑問七次,張緯韓刑問四次,不服,加刑,何如?啓依允。又啓目,郭世楗刑問二次,不服,加刑,何如?啓各別嚴刑,期於得情。又啓目,前縣監方振英,前察訪姜象先元情云云,刑推,何如?啓除刑推照律。以上朝報
上在昌慶宮。停常參·經筵。
未時,太白見於巳地。夜四更,月暈兩珥。
春川府使慶㝡,黃海都事金晢,進香事上來。
下直,懷仁縣監韓淟。
謝恩,禮曹參判金萬重,佐郞李台龍,吏曹佐郞申琓,碧潼郡守李道源,分兵曹佐郞李嵂,礪川守楫,承文著作鄭來祥,保安察訪金以鉉。
傳曰,召對爲之。宋領府事亦爲入侍。
召對入侍,領府事宋時烈,承旨崔逸,玉堂趙持謙·朴泰輔,假注書尹之翊,史官鄭濟先·金鎭龜。
召對時,領府事宋時烈所啓,當此頻數開筵之時,玉堂官員則固聚一代英才,而小臣昏耄,不能盡啓沃之責。朴世采·尹拯·李翔等,此皆自前招延者也。竝宜招致左右,以備顧問。上曰,屢度召之,而予之誠意淺薄,尙不肯來矣。卿言如此,當更招之矣。宋時烈曰,儒者才雖不合於時政,而志則正大,若聖上眞有大有爲之志,而至誠招延,則不患其不來矣。上曰,卿言如此,令政院別爲下諭,可也。
吏曹啓曰,臺諫有闕,政事,取稟。傳曰,明日爲之。
禁府啓目,前察訪金楦元情云云,刑推,何如?啓除刑推議處。
召對時,領府事宋時烈所啓,近日聖上有鄭夢周造廟錄後之命,士林莫不聳動矣。夢周同時有朴尙衷者,正義深忠,眞一代之名臣也。不幸爲奸臣所誣,杖流而死。此人之有功於東方甚大,蓋其出幽遷喬,攘夷尊周,使東方知有禮義者,皆夢周·尙衷之所爲也。有一體追奬之典矣,下詢于筵臣,何如?筵臣各陳所見。上曰,分付該曹,問于他大臣而稟處。以上朝報
京司下吏林義生,私通於松都下吏,轝士軍五百,受賂圖拔現露,而年八十,除刑收贖事,答刑曹粘目曰,依啓目施行。以上內行記草
備邊司郞廳,以右議政意啓曰,今此愼爾樞上疏,幼學之下,不書臣字,而政院矇然捧入,殊涉不察,當該承旨,推考,何如?答曰,允。以上備局謄錄
禮曹啓曰,英陵參奉權傛今方守齋,而十九日政,移拜軍資監奉事。參奉曺憲周身病極重,呈狀乞遞,使之調理察職,則連呈辭狀,入齋無期。不得已差送假官,使之守直,而曺憲周身病如此,不可等待其差復,亦爲改差。兩參奉之代,後日政,令該曹爲先差出,何如?傳曰,允。禮曹謄錄
上在昌慶宮。停常參·經筵。
卯時辰時,日暈兩珥。夜一更,東方有氣如火光。四更,月暈。
謝恩,黃山察訪趙之耘。
禁府,魚震成·貴英拿囚。啓。
義禁府啓曰,以刑曹啓目,弑夫罪人貴英,移本府處置事,允下矣。貴英時囚典獄署,卽爲拿囚,而係是綱常罪人,依法例,三省推鞫,何如?傳曰,允。
政院啓曰,弑夫罪人貴英,三省推鞫事,命下矣。委官何大臣進去乎?敢稟。傳曰,左相進去。
謝恩,獻納李弘迪,同義禁洪萬容。
大司憲呂聖齊啓曰,臣有未詳實狀,因循連啓之失,而處置請出,出於意外,使終始參鞫,備諳獄情之同僚,至於見遞,其所立落,有乖體例。臣之進退,大有所難便,其何可苟然仍冒乎?卽當自劾之不暇,而素患寒疾,一向彌留,今始扶曳來避,所失尤大,請命遞斥臣職。答曰,勿辭,退待物論。
待敎鄭濟先上疏。大槪,如臣不似,忝居史局,將使數百年古規,一朝墜壞,決不可靦然苟冒,乞遞臣職,以重史體事。入啓。
禁府,三省問事郞廳朴尙馨·李宏。
謝恩,典籍金鎭龜。
司直朴泰遜上疏。大槪,備局査問廣州之啓,與臣疏本意,有逕庭處,請更取前疏,以爲從實査處事。入啓。
答待敎鄭濟先疏曰,省疏具悉。有承傳者,徑出六品,非今斯今,何必固帶前見乎?爾其勿辭察職。
禁府,鄭世杓拿囚。啓。
政院啓曰,今日吏批政廳,右承旨尹趾善以代房承旨進,兵批政廳,左副承旨宋昌進去,廳中只有臣逸,右副承旨鄭始成,同副承旨李師命,俱以病不進。禁府方有三省推鞫之坐,而無推移進參之員,右副承旨鄭始成,同副承旨李師命,竝卽牌招察任,何如?傳曰,允。
慶尙監司書目,昆陽郡守盧世挺,大同之後,科外加徵,民結至於數百石之多,爲先罷黜,其罪狀,令該曹稟處事。
政院啓曰,翰林上番,不得任意出入之意,纔已陳達於榻前,而今日政,下番翰林金鎭龜,陞出六品之故,上番翰林鄭濟先,托以虧損古風,徑先出去。臺諫接待之際,亦未備員,事極不當,待敎鄭濟先推考,卽爲牌招察任,何如?傳曰,允。
又啓曰,今日三省推鞫之坐,同副承旨李師命以該房,今方進參,而稱以情勢難安,且以親病,違牌不進,而聞其親病不至大段,更爲牌招參鞫,何如?傳曰,允。
掌令尹攀啓曰,臣本性拙鈍,聞知孤陋,言議之地,實不宜叨,而猥蒙洪造,屢入臺閣,曾無裨補之效,徒貽瘝曠之誚。日昨以前任持平時,參論吳始壽,竝請與諸譯鞫問事,引避退待,處置請出,召牌繼降,分義所在,不敢承命,而情勢悶蹙之外,適有左臂牽痛之病,不敢供職,尋單請出,見阻喉司,朝以進參推鞫,召旨復下,不免黽勉,而卽伏見長官避辭,乃以伊日立落,有乖體例,大有難便,不可苟然仍冒爲言,不勝瞿然之至。臣是同時請出之人,則冒沒出仕之失,到此著矣,何敢晏然在職,處置長官乎?請命遞斥臣職。答曰,勿辭,退待物論。
吏曹啓目,粘連,觀此奉敎南致熏等聯名上疏,則因本曹以檢閱金鎭龜陞出六品啓目,極陳史局最重,下番之任雖有承傳,未陞上番之前,不當徑出之意。上番史官之於下位,越次陞敍之時,援例陳疏,自前有之。又有承傳,則勿拘高下,許令陞出者,亦是本館之故事。疏中所引申日華事段,又是前月間,臣等參政陞出者,而秋後承傳,久不召用者,蓋以其方有主薦之事,非以其猶在下番之故,有所遲待之事。下番之因事直出六品者,雖以臣等所覩記者言之,頃年金始振等數人,亦以下番,暫移他職,無端徑出。有承傳者,雖在下番,豈有不得徑出之理乎?至於科前,已受司果以上祿者,徑出六品,係是國典所載,與承傳尤別。分館之後,不得免新,而卽爲陞出,況直付檢閱之人,付職之後,依法典陞出,似無可傷於史局舊例之理,依前月本曹啓目,施行,何如?啓依允。
政院啓曰,今日三省推鞫時,憲府進參之意,旣已言送,而大司憲呂聖齊,掌令尹攀,避嫌後未及處置,執義安後泰,掌令金斗明,奉使出外,持平林泳未及上來,他無推移之員,新除授持平尹世紀,牌招肅拜,使之參鞫,何如?傳曰,允。
謝恩,持平尹世紀。
備邊司郞廳,以左右相意啓曰,監司之在外除拜者,固無除朝辭之例,而或慮其久曠,有時使之徑赴矣。全羅監司趙世煥,時在東萊任所,今若待其新府使交代後,上來辭陛,則其間日子,當費一朔,湖南重藩,久曠可慮。東萊府使南益熏,使勿待密陽新倅之來代,令本道催促,直赴東萊,而全羅監司趙世煥,勿拘常規,別爲下諭,使之直赴湖南,密符·敎諭,卽爲下送事,令政院稟旨擧行,何如?傳曰,依啓。
答司直朴泰遜疏曰,疏辭當令廟堂,更加分付焉。
副校理沈濡上疏。大槪,臣以處置之失當,物議爲非,請遞臣職,以謝公議事。及副校理朴泰輔上疏。大槪,日昨處置,不服衆議,至使臺臣,復爲引避,臣亦不敢晏然。伏乞亟遞臣職,以安私分事。入啓。
禁府,南致熏·鄭濟先拿囚。啓。
三省罪人貴英元情承服。以上朝報
各年一年一度,操鍊禁松事及景福宮重建事。
答蔚山居生員金邦翰疏曰,云云,憂愛進言之誠,予用嘉尙。疏中所陳之事,當令廟堂稟處焉。
答備局粘目曰,依回啓施行,而砥平西面於義宮屯田,乃是壬子以前折受之地,雖不入於革罷之中,而元田民人,還給本官,則將未免廢農之歸,勿爲出給宜矣。
金元綱妻禮節,潛奸婢夫,律文外收議事。答刑曹粘目曰,依諸大臣議施行。以上內下記草
有政。
吏批,以尹世紀爲持平,金壽一爲驪州牧使,李日翼爲公淸都事,閔周翰爲禮曹佐郞,金德濟爲典籍,趙持謙爲吏曹正郞,權爲廣興主簿,兪信一爲英陵參奉,李爲英陵參奉,洪萬容爲同義禁,金是鉉爲典籍,李始興爲廣興副奉事,吳定邦爲昆陽郡守,金鎭龜爲典籍。
兵批,以權愭·朴泰遜爲副司直,金萬埰·徐文緯爲副司果,金渭爲五衛將,李斗龜爲黃海兵使,尹聃老爲僉知,李翊華爲鷹牌頭,李惠疇爲忠原營將,鄭之泰爲森森坡萬戶,吳挺奭爲防垣萬戶,沈檍爲僉知。
上在昌慶宮。停常參·經筵。
未時,太白見於巳地。夜一更,月暈。
謝恩,吏曹正郞趙持謙,修撰嚴緝。
持平尹世紀啓曰,臣之頃忝本職也,以京兆草記事,與同僚相議,有所論劾矣。厥後左尹金益勳問備緘辭,大加非斥,臣嘗慨然也。乃於臺啓方張之日,費辭草記,壞損事體,則伊日請推之論,不但爲調役不均而發也。雖然,被推之人,旣以初不與知調役,張皇自明,則臣於論啓中,被論二字之爽實,與同僚無異。且於罪人吳始壽之啓,臣有不敢參論之嫌,屢度自列,終不獲免,嚴畏公議,黽勉隨參矣。今聞物議以臣參啓,大以爲非,況於是啓中,以竝請諸譯鞫問,尤加深斥。臣之矇然不職之責,以此以彼,俱無所逃,請命遞斥臣職。答曰,勿辭。
答副提學申翼相疏曰,卿之文學,實叶是任,卿其勿辭,從速察職。
答副校理沈濡,副修撰朴泰輔疏曰,勿辭察職。
去夜,政院啓曰,奉敎南致熏,待敎鄭濟先再招之降,俱詣闕外,陳疏退去。一日之內,再違召命,其在分義,豈容如是?有傷事體,莫此爲甚。奉敎南致熏,待敎鄭濟先竝從重推考,姑令兼春秋曺夏卿·尹荇,分直上下番,何如?傳曰,依啓。疏批旣下之後,連爲召命,終至闕直,殊甚駭然,竝拿推。
禁府,南致熏·鄭濟先拿囚。啓。
假注書尹之翊病,代△崔錫恒·申啓華·徐宗泰。
禁府啓目,前縣監李晩雄,年分摠數中疊錄之數,三十四負八束罪,杖一百贖,告身盡行追奪。啓依允。又啓目,前參軍金鼎壽,前任察訪時,驛奴陞吏免賤罪,杖一百贖,告身盡行追奪。啓依允。又啓目,前縣監方振英,年分虛錄疊錄罪,杖一百,徒一年,告身盡行追奪。啓依允。又啓目,前察訪宋儒悌,驛奴吾鶴等七口,違法贖良罪,決杖一百,年七十贖,告身盡行追奪。啓依允。又啓目,前縣監金楦,前任察訪時,驛婢月從處所捧之木,雖不入己,違法免賤之罪,在所難免罪,杖一百,年七十贖,告身盡行追奪。啓功減一等。
獻納李弘迪上疏。大槪,母病深劇,情理煎迫,乞遞臣職,俾得專意救護事。入啓。答曰,勿辭,救護焉。
傳曰,大臣·備局堂上引見。
備忘記,大臣以體例間事,面陳於榻前,而校理宋光淵,不思自反,與大臣有若爭詰者然,其在事體,豈容如是?推考,以存事面。
同副承旨李師命上疏。入啓。答曰,勿辭,救護焉。
引見時,左議政閔鼎重所啓,近日三司之臣,以吳始壽事,轉輾起閙,壞誤國體,所關至重,不得不陳達矣。始壽所犯,實是前古所無,故至設鞫廳,嚴加驗問,辭窮理屈,情狀盡露。屢下刑訊之命,終施減死之典,蓋出於酌處之至意,至於減死還配之擧,亦是聖上遵承慈聖好生之大德,非以渠之罪犯,有所重輕於前後也。大槪鞫獄,事體極嚴,旣命原任諸大臣,同禁府堂上按治,又命兩司之臣同參,又以出入三司之人爲問事郞,其所愼重於獄事者,爲如何哉?按問之際,如有踈漏之事,則參鞫臺官,通于在外同僚,論請爭執,亦固有之,未聞治獄數月之後,不知本末之人,懸料臆斷,自謂意在詳悉,而揮斥當初參鞫,詳知實狀之言,使不得發口也。賜死之擧,猶有屈法,還配之命,尤非群情之所到,則以此爭論,固是執法之正議,而生出文案所無之言,至欲追議更審獄情云,則其在國體,乖損非細。究厥所由來,則無非不得取考推案之致,臣之再請出示推案於朝臣者,良以此也。聖明曾以奉承慈聖,已令減死,不必出示推案爲諭矣。以今三司起閙見之,尤不可不出示,使皆洞知獄情,果有踈漏之端,則拈出指陳,亦無不可矣。右議政李尙眞曰,臣於鞫廳之事,亦未詳審,而始壽情狀,已盡敗露,今無更問於諸譯之事,而臺閣之言,如是紛紜,出示推案之言,似爲便當矣。兵曹判書閔維重曰,鞫廳嚴密,外人不得見其文案,故自初臺啓措語,有若未盡鉤覈者然。以此閭巷之間,流傳爽實,遠外之人,不見推案,而只見朝報,故以爲朝廷不待究竟,徑先處分云。不惟一時之言如此,他日議他獄者,亦必以臺啓爲藉口之資,今宜出示推案於三司,俾知獄事顚末,苟有可問之事,則各以所見論列,亦無不可矣。副校理宋光淵曰,新從外來,獄事已完,不能詳知,而但以兩司所論觀之,竝鞫諸譯之請,似合詳審之意矣。蓋始壽稱冤不已,則不可無鞫問取服之事,旣鞫始壽,則當證諸譯,不可不竝鞫,故臣亦以請從臺閣之請,曾已陳達矣。朴泰遜旣是參鞫之人,有此引避之事,則宜若定論,而第同時參鞫之人,亦有所見不同者,又難適從。莫重獄事,不能的知,有所論列,始終不可,大臣出示推案之語,誠爲得宜矣。上曰,予非以始壽之罪,有輕於前也,仰體慈聖好生之德,特爲減死,故不必出示文案爲敎矣。卿等之言如此,其時文案,出示,可也。
左議政閔鼎重所啓,前縣監李時衡,最以廉簡善治著稱,以前任延日縣監時,災傷差錯事,方在奪告身中,當此激勸廉吏之日,合有收敍之擧矣。上曰,此是李貴之子耶?特爲敍用。
右議政李尙眞所啓,侍從臣父母年七十以上者,曾有加資之典矣。李墪之父蓬山君炯信,乃龜川君晬之子,而龜川,於昏朝,陳疏立大節,竄謫遐荒,幾死生還,故曾在仁祖朝,恩眷優異矣。今聞炯信,年已七十有九矣,而其子墪在侍從之列,合有推恩之典矣。上曰,特爲加資,可也。以上朝報
答京畿監司金宇亨辭狀曰,云云,卿其勿辭,調理察職事,回諭。以上內下記草
備局堂上引見入侍時,兵曹判書閔維重所啓,嶺南則山城別將,自朝廷差送,而全羅道則長城之笠巖,潭陽之金城山城別將,本道監司自爲差遣,全不擇人,多出私情,故非但遞易頗數,其所差遣之類,多不着實擧職,凡干守直之事,未免虛疎。承旨宋昌,頃於政廳,亦以此言於臣矣。左副承旨曰,臣才經長城府使,備諳其處形勢矣。累萬穀物,許多軍器所在之處,不可不着實守護,而別將之任,每自監營差送,故遞易甚頻,事多虛疎,必須自朝家差遣,然後可無數遞之患矣。右議政曰,臣亦嘗爲長城府使,故有所聞矣。其城內多有寺刹,而別將之不能擧職者,非但無補於守護,亦且有弊於僧輩。擇人差送,誠爲得宜,而方今萬科後,出身甚多,不得一資,亦有缺望者云,以出身之類,擇差別將之任,則似爲便當矣。宋昌曰,笠巖則別將,本府稱以中軍,而會減給料之數,無異實職,爲任不輕矣。上曰,自兵曹擇送,可也。閔維重曰,然則備三望擇送乎?平安道慈母·保山兩處別將,亦依笠巖·金城例,自朝廷差送,何如?上曰,依爲之。吏曹判書金錫胄所啓,前後三公·六卿別薦人員,因其時大司諫申翼相疏論,陞出六品不可之故,今姑寢閣,不得注擬。其後從二品·三司亞長以上,外方觀察使·節度等員別薦者,亦旣齊到,啓下本曹矣。前後薦,竝依前例,議于大臣,分秩啓下,以爲調用之地,何如?上曰,大政前,自廟堂分秩書入。
備局堂上引見入侍時,左議政閔鼎重所啓,頃日承旨尹趾善以櫟山堡,雖以寢罷,而其所劃給內寺奴,則仍前免賤,許屬他堡之意,啓達,則有令備邊司後日稟處之命矣。櫟山處於北海之濱,深峽之中,生理極艱,當初設堡募入之時,無一應者,不得已許以免賤,勸募公賤。渠輩至願,在於從良,故轉賣田宅,應募移入,未過一年,旋還賤役,則旣賣田業,又失所願,歸怨朝廷,在所必至。尹趾善啓達之言,似爲得宜,而第於分屬他鎭之際,又不無遷徙煩擾之弊矣。右議政李尙眞曰,櫟山山高地瘠,生理甚艱。渠輩利其從良,初雖移來,旣罷其堡,必無欲留之理,而民之情願各異,移此就役,必無便否之端。分屬之擧,不可遽爾處之,入侍諸臣處,竝爲詢問,何如?上曰,吏兵判,亦陳所見,可也。吏曹判書金錫胄曰,初爲設堡,使之移來,今旣罷堡,又移他地,遷徙之際,似必有興怨之端,不可不採其情願,從便區處,右相啓達之言,是矣。兵曹判書閔維重曰,旣離本土,移接櫟山,又自櫟山,移送遠處,則雖不還賤,必以爲冤。今若詢問情願,分屬於本土不遠之鎭堡,恐似得宜矣。左議政閔鼎重曰,使之還賤,歸于本土,或仍許從良,分屬他堡,以此兩者,各從其情願而處之,似爲得宜矣。吏曹判書金錫胄曰,今若問于本道而後處之,則文移往復之際,必至遲延,令本道監兵使,詢問其情願,而爲先區處後,啓問,便當矣。上曰,依此,令本道監司與北兵使,從其情願區處後,啓聞,可也。吏曹判書金錫胄所啓,山陵·魂殿,三年內朝夕所供菜物之價,多至五千餘石,自反虞後至小祥,亦至二千三百餘石,而京畿今春收米,又減二斗,所縮至於五千餘石。常供所用,亦且難繼,則二千三百石之米,尤無出處矣。在前如此之時,廟堂有推移別給之事,今亦議于廟堂,得其指劃後,取用,何如?上曰,依爲之。兵曹判書閔維重所啓,上番軍士,各衙門應爲定送之處,甚多,亦有雇布輸送之處,而卽今逃故·兒弱査出之後,戶首之不得收布於保人者,旣不能立番,而納布之類,比前大縮,分軍與雇布,其勢俱難。大槪,各衙門守直使喚,本是各司奴婢之役,非軍士之所當行者,而流來已久,雖難復舊,事勢如此,亦不可無變通之道。臣意則各軍門及有料布衙門,直貢奴婢,數多衙門,勿爲定送,至於闕門外,各司可以減數者,小各司中物力殘盛,使喚緊歇,竝爲參量,或減或除,然後推移分配,庶可成樣。此事,臣不敢擅便,議于廟堂,酌宜裁定,別單啓下後,擧行,何如?上曰,依爲之。右議政李尙眞所啓,頃者星變,極其凶慘,人情憂懼,不啻遑遑。厥後連有日變,乃太白晝見之災,而日月寢久,則上下戒懼之心漸弛,如此而欲望上答天譴,難矣。從前遇災時,例有審理之事,而卽今京外獄囚,多有積滯。頃以速決之意,分付京外刑獄之官,以爲警勅之地,宜矣。吏曹參判李敏敍曰,外方之殺獄積滯者,甚多,若有其罪,不當淹滯,如涉冤枉,則亦必感傷和氣,斯速處決,可矣。左副承旨宋昌曰,事係殺獄,則雖涉冤枉者,遷就度日,不卽決折,推官或以意見論報,而監司不爲致察,只以加刑題送。若其重囚,則監司固不可擅斷,而至於其中冤枉無實者,則監司亦可以直爲處決矣。刑曹判書李䎘曰,近來疑獄甚多,全羅道疑獄稟處公事啓本,上來已久,而近緣事務多滯,未及稟處矣。且此外獄事之法外難處者,則該曹不敢擅決,使備局稟處,似好矣。校理宋光淵曰,大臣不親細事,此言不然矣。左議政閔鼎重曰,輕囚則該曹可以處決,重罪則可以入啓稟處,此非備局之所宜鉤管,以刑判之意,啓稟後,令廟堂議處,似爲便當矣。上曰,外方疑獄,則各別明査,斯速處決事,諸道監司處,下諭。刑曹文案,則令該曹爲先論理啓稟後,與大臣同議可也。上曰,頃日筵中,宋領府事以各邑田稅·大同收捧時,鱞寡孤獨之類,勿爲催督之意,陳達矣,何以處之則爲可耶?左議政閔鼎重曰,鱞寡孤獨,乃是四民,最宜矜念。當此春和之節,合有賑恤之擧,而至於田稅收米,則從田結收捧,故貧窮無田土者,多不入於結負之中。雖有些少田土,入於結負之中,區別抄出,其勢亦未易,必有混雜之弊矣。若令各邑,憑考戶籍與五家統,抄出鱞寡孤獨中之無雇率單孑無依者,蠲減其烟戶,一切雜役,則可蒙實惠,年老者,題給食物,亦宜矣。右議政李尙眞曰,鱞寡孤獨抄出之際,爲守令者,若不十分精察,則必有濫雜之患矣,年老者,亦宜定限,題給食物矣。兵曹判書閔維重曰,所謂鱞寡孤獨,乃是無告之窮民,而但其有田結者,實非顚連無依之類。若令外方,抄出四者,而減其田賦,則有田土有形勢者,必將假其名而冒入,如煢獨可哀之人,皆不獨蒙惠。臣意則分付各邑,抄出鱞寡孤獨之無依者,減其戶役,使得以安保,而其中年老之人,特爲題給食物,則其在賑恤之道,似爲得宜矣。上曰,鱞寡孤獨中,無依之類,減除烟役,而其中年八十以上者,題給食物,可也。右議政李尙眞所啓,上年冬寒倍甚,故秋牟幾盡凍死,諸道同然,而畿甸尤甚。前歲農事不實之餘,又至於全失牟麥,則民飢之患,勢將無異辛亥。卽今賑恤廳所儲無多,若不豫爲料理,必無以應酬,而他無推移之道,平安道穀物,似當取來,以備賑用,第從前取用已多,未知餘儲之多少。令賑恤廳考見會案,料理稟處,何如?吏曹判書金錫胄曰,本廳年年取來,故卽今所儲,似爲不多,而考見文書後,可以稟處矣。上曰,考諸文書,豫先料理,可也。備局謄錄引見入侍時,吏曹判書金錫胄所啓,宣惠各廳之因需用不足,借貸銀布米穀於他衙門者,其數甚多,而曾已仰稟蕩減矣。今有諸道米布,應納本廳而未納者,年條已久,指徵有難,此則亦不可〈不〉蕩減,以慰民心。湖南則自己亥至辛亥,虎豹皮價,位米太等物,米則七百十五石,太七十五石,木四十八疋,湖西則恩津縣收米,洋中覆敗後,未納之米四百六十石,及虎贖米二十石,竝皆蕩減,何如?上曰,依此蕩減,可也。又所啓,三南山郡大同作木處,如或以錢上納者,一從民願許捧,而前日一疋之價,定以五錢,其價太輕,不能分給於主人輩。今若更以六錢定式,則似爲適中,以此分付捧上,何如?上曰,依爲之。戶曹謄錄
大臣·備局堂上引見入侍時,右議政李尙眞所啓,臣兼任繕工監提調,故敢此仰達。本監方有正薍監刈之事,而本監官員,盡差都監之任,無他差送之員。監役一員,以長生殿別工作,陪外梓宮,出往山陵,今方守直於外梓宮下隅奉安之所,而別無所爲之事。又一員,曾以監造官,方在山陵,使之兼察守直之任,而外梓宮陪往之官,則差送監刈處,似爲便當矣。上曰,依爲之。長生殿謄錄
上在昌慶宮。停常參·經筵。
未時,太白見於巳地。酉時,日暈兩珥。
謝恩,五衛將金渭,廣興主簿權,昆陽郡守吳定邦,鷹牌頭李翊華。
禁府,貴英唐古介行刑。啓。
獻納李弘迪啓曰,近以竝鞫諸譯之論,是非紛紜,憲府多官,相繼引避,處置歸於本院,臣以當初首發此論之人,亦何可晏然而已乎?第臣於頃日臺臣之避,竊有所未解者。白地造言,誣辱先朝,則始壽之罪,固已上通于天,而於其隨行諸譯之中,必不無誘引籠絡,與之符同相應者,一體鞫問,果得其人,則其罪與始壽等耳,符同情節,一一鉤得之後,竝施刑章,克正王法,則神人之憤,尤可以快雪矣。惜乎,自以爲終始參鞫,備諳獄情,而竟未能鉤得與始壽符同之舌官,而徒信其到今抵賴之說,使之倖免也。然而諸譯之不可竝鞫者,旣爲今日之物議,則臣何敢膠守己見,自以爲是乎?且臣於前月,冒犯違召之罪,方帶推緘,方在應遞之科,決不可一刻仍冒,請命遞斥臣職。答曰,勿辭。推考蕩滌,退待物議。
星州牧使申㶅,進香事,上來。
明日梓宮加漆正時,巳初三刻。以上朝報
上在昌慶宮。停常參·經筵。
未時,太白見於巳地。
下直,長湍府使李端錫,綾州牧使兪錫,保安察訪金以鉉。
謝恩,修撰李后沆,吏曹參議朴泰尙,黃海兵使李斗龜,禮曹正郞尹悏,佐郞閔周翰,公淸都事李日翼,左承旨吳斗寅。
義禁府啓曰,弑夫罪人貴英,旣已承服正刑,而其胎生·居住,俱係京中,降邑號·罷守令一款,雖未擧論,子女爲奴,破家瀦澤等事,令各該司,依律文擧行之意,捧承傳,何如?傳曰,依啓。
傳曰,召對爲之,宋領府事,亦爲入侍。
禮曹判書李端夏上疏。大槪,敢將先臣所纂初學字訓增輯書一冊,投進於宸嚴之下,冀備睿覽,兼陳臣失學顚沛之故,病難堪任之狀,乞遞本職及同知經筵事。入啓。答曰,省疏具悉卿懇。省卿疏辭,繼覽先卿所著,裒集經傳,發明奧義,炳然明白,簡而不繁,不但予之所當體認者,抑亦學者之工程,而惜乎,其不早刊行於世也。當令該道監司,印出上送,以爲廣布之地,卿其安心勿辭,從速察職。
召對入侍,領府事宋時烈,承旨尹趾善,玉堂李玄錫·洪萬遂,假注書崔錫恒,兼春秋尹荇·曺夏卿。
領議政金壽恒箚子。大槪,臣待罪長生殿都提調之任,不得進參於梓宮加漆之時,病伏之中,又添罪戾,乞罷臣職,仍治臣罪事。入啓。答曰,卿之疾病,已尋差境,予用喜幸。未參哭班,此由於病勢之適然,有何所傷?卿其安心勿待命,益加善攝,以副予望。
吏曹啓曰,臺諫有闕,政事,取稟。傳曰,明日爲之。
禁府,黃澤拿囚。啓。
副校理李玄錫,副修撰洪萬遂上疏。大槪,旣被處置乖當之斥,乞削臣等之職,以謝物議事。入啓。傳曰,竝遞本職。
政院啓曰,弘文館上下番,陳疏遞職,副提學以下見存之員,竝卽牌招,推移入直,何如?傳曰,允。
召對時,參贊官尹趾善所啓,昨見玉堂處置,則有可駭之事。凡人之所見,本自不同,至於處置之事,則必以臺諫避嫌之事,有所立落,而今此玉堂處置,則不論竝鞫與不竝鞫,只以不爲承順,拈出言外之旨,以爲立落之資,豈有如此處置乎?玉堂乃公論之地,而不公如此,殊甚駭然矣。上曰,朴泰遜則以爲,終始參鞫,詳知顚末,更無可問之事爲言,臺臣避辭則以爲,諸譯輩中間有相通之事,不可不竝鞫爲言,而今者玉堂處置,全不以此爲立落,反以爭執,有若未安者然,是非顚錯,極涉糢糊矣。李玄錫·洪萬遂曰,臣等所見孤陋,有處置乖當之失,而慈聖,旣以好生之德,特下減死之命,而閱歲爭執,似爲不可,故有所處置矣。尹趾善曰,玉堂旣有乖當之失,而如是爭辨,極爲非矣,推考,何如?上曰,推考。
玉堂箚子。大槪,副校理李玄錫,副修撰洪萬遂,竝引嫌而退。不體慈聖好生之德,罔念殿下勤諭之意,經歲爭執,未知其可,累避紛紜,亦涉瀆擾。請大司憲呂聖齊,掌令尹攀,持平尹世紀,獻納李弘迪,竝命遞差事。入啓。答曰,依啓。以上朝報
上在昌慶宮。停常參·經筵。
未時,太白見於巳地。
下直,康津縣監柳漢明。
謝恩,靑岩察訪柳攀。
慶尙監司書目,臣病勢危篤,冒死更籲,冀蒙恩遞事,上疏上送事。啓。答曰,卿勿固辭,調理察職。
禁府,鄭歧壽拿囚。啓。
兵曹口傳政事,副司果張楦。
刑曹,觀察使薦,尹以道·柳之發。節度使薦,吳道興·鄭敏·李以時。以上朝報
金始鼎犯贓事,答禁府粘目曰,觀此元情,始鼎所犯,跡涉入己,旣無表著文書,又受三次刑訊,而只憑各人口招,論以贓汚,似非審勘之道,除刑推,照律處置。
答宗親府草記曰,依啓。祭文,依例自宗親府製進。
答注書李元齡疏曰,爾其勿辭調理,上來察職。
傳曰,自前擧行條件,必於其日寫呈,毋得經宿,例也。如或有未盡處,則問議往復于奏臣之際,雖不無差遲,而至於過三日後書入,實涉怠慢,當該注書,推考,以爲警責之地。以上內下記草
上在昌慶宮。停常參·經筵。
辰時,日暈兩珥,暈上有背,色內赤外靑。未時,太白見於巳地。
下直,寶城郡守金南斗。
謝恩,典籍金是鉉,驪州牧使金壽一,承文副正字梁重夏,廣興副奉事李始興,慶安察訪朴惺。
平安都事尹鼎和,進香事,上來。
江原監司書目,原州呈,以注書李元齡辭職上疏上送事。啓。答曰,爾其勿辭調理,上來察職。
禁府啓目,南有星元情云云,刑推,何如?啓依崔紀例,收贖放送。又啓目,前縣監魚震成元情云云,刑推何如,啓姑停刑推覈處,又啓目,前縣監鄭世杓,前察訪李原蒔元情云云,刑推,何如?啓除刑推議處。
假注書權推遞差,代△兪集一·申啓華·徐宗憲。以上朝報
傳曰,前後扈從有功勞人·淸白吏·戰亡子孫·功臣嫡長及別單人員,各別錄用事,言于兩銓。以上內下記草
有都政。
吏批,以李元齡爲典籍,洪天敍爲狼川縣監,南宮楀爲工曹正郞,李世機爲造紙別提,張萬紀爲監察,金魯得爲掌樂主簿,李基泰爲軍器判官,尹德駿爲典籍,鄭悏爲戶曹佐郞,李世榏爲引儀,權爲京畿右道水運判官,李秀彦爲中學敎授,宋時燾爲漢城判官,朴慶獻爲引儀,宋道成爲南部主簿,柳瑞爲監察,曺廷善爲戶曹正郞,李錫命爲引儀,李弘淵爲左參贊,朴信圭爲右參贊,韓信哲爲歸厚別提,兪命一爲司饔主簿,具志禎爲戶曹佐郞,李濟後爲監察,權碖爲判校,申世柱爲引儀,吳壽星爲引儀,申琓爲兼東學敎授,兪命稷爲廣興主簿,沈思沈爲宗廟副奉事,朴弘圭爲引儀,禹鼎基爲假引儀,金繼興爲內贍主簿,柳廷喬爲內贍主簿,李深爲引儀,兪命一爲禁府都事,尹以健爲司僕主簿,李德老爲金化縣監,宋光淹爲掌苑別提,金盛達爲禁府都事,朴重徽爲軍資直長,吳道一爲副校理,柳譚厚爲副修撰,李行成爲軍器僉正,許穎爲司饔奉事,具志禎爲內贍主簿,鄭錫后爲禮賓別提,趙持謙兼西學敎授,鄭載恒爲司䆃直長,金德恒爲獒樹察訪,李渶爲成歡察訪,權斗紀爲司成,李端夏爲大司憲,朴泰遜爲獻納,蔡獻徵爲昌樂察訪,兪命一爲活人別提,李端夏兼弘文提學,李玄錫爲銀漢察訪,朴崇阜爲尙衣直長,鄭勔爲掌令,李宏爲持平,林泳爲校理,鄭淹爲龍安縣監,尹善得爲松羅察訪,鄭治爲永春縣監,姜必遇爲明川府使,韓翼世爲樂安郡守,韓根爲龜城府使,李墰爲掌樂直長,金盛達爲引儀,尹㙉爲典獄主簿,尹源爲司僕判官,許璜爲掌苑別提,成虎徵爲司䆃正,李澮爲典牲奉事,李后定爲校理,尹彙善爲尙瑞直長,朴泰遜兼南學敎授,金萬吉爲禁府都事,金光烈爲禁府都事,金萬重爲同知成均館事,柳瑞爲歸厚別提,兪任重爲司饔奉事,呂聖齊爲知經筵,朴振文爲內贍直長,崔楠爲軍器僉正,李濟後爲司贍主簿,李籜爲司畜別提,趙嗣爲祥雲察訪,李曼著爲工曹正郞,柳軸爲刑曹佐郞,李后定爲兵曹正郞,申曄爲持平,呂聖齊爲禮曹判書,張萬紀爲瓦署別提,李䎘爲社稷提調,金爾樞爲活人別提。
兵批,以李相勛爲五衛將,朴泰遠爲朱乙溫萬戶,呂聖齊爲副司直,崔以球爲訓鍊判官,李時宰爲訓鍊僉正,鄭周翰爲宣傳官,黃益亨都摠經歷,朴晟爲三陟營將,盧道昌爲晉州營將,柳時雄爲上土僉使,韓德優爲魚面僉使,卞綱爲呂島萬戶,李斗千爲都摠都事,金始昌爲都摠經歷,趙國成爲馬島萬戶,韓柱爲北道北虞候,姜聖佐爲平安道虞候,李台望爲都摠經歷,張錫韓爲都摠都事,鄭復亨爲宣傳官,李惇亨爲同知,鄭好信爲同知,李汝亨爲武兼宣傳官,郭齊泰爲部將,崔濱爲武兼宣傳官,安汝羾爲高嶺僉使,方必泰爲吾乙足萬戶,李弼臣爲梨津萬戶,石宇柱爲蛇梁萬戶,方雲爲阿吾地萬戶,金善鳴爲乶下僉使,金震燁爲訓鍊主簿,李光著爲忠淸水虞候,許重爲武兼宣傳官,張宇相爲訓鍊判官,任鼎元爲武兼宣傳官,洪莛爲守門將,尹必昌爲部將,金始重爲井浦萬戶,柳晅爲宣沙浦僉使,楊選漢爲包伊浦萬戶,盧鋌·盧道昌·尹攀爲副護軍,李弘迪·尹世紀爲副司直,洪萬遂·沈楫爲副司果,崔錫恒·兪集一爲副司正,李萬鎰爲宣傳官,崔斗炡爲都摠都事,閔承老爲所斤浦僉使,愼聖源爲訓鍊判官,盧潪爲訓鍊主簿,李之經爲訓鍊副正,李汝亨爲楊下萬戶,張錫韓爲城鎭僉使,李泰東爲宣傳官,柳寔爲僉知,鄭震僑爲茂山僉使,金益精爲鐵串僉使,柳㴖爲於蘭浦萬戶,黃命翼爲古突山別將,李春埴爲安義萬戶,成至重爲武兼宣傳官,李後慶爲武兼宣傳官,李諿爲訓鍊主簿,徐宗望爲都摠都事,張漢相爲中樞經歷,黃道光爲曹司衛將,申熲爲四山監役,丁俶燾爲訓鍊主簿,李亨藩爲都摠都事,愼惟一爲知世浦萬戶,李之經爲昌洲僉使,朴世佶爲宣傳官,趙世雄爲宣傳官,尹三敦爲部將,趙錫命爲四山監役,鄭宗周爲金甲島萬戶,崔溟運爲宣傳官,任守恒爲武兼宣傳官,洪蕓·鄭宇翰爲武兼宣傳官,陳相漢爲守門將,金夢麟爲景福宮假衛將,李油然爲景福宮假衛將,金台相爲武兼宣傳官。
備邊司啓曰,兵曹兒弱·逃故代定節目磨鍊中,文意未備添書處及誤字改塡處,竝皆付標以入,該曹之初不致察誤字,政院之矇然捧入,俱有所失,當該堂上與承旨,竝推考,何如?答曰,允。備局謄錄
上在昌慶宮。停常參·經筵。
謝恩,右尹金益勳,泰陵參奉朴泰維。
下直,潭陽府使李壽徵,昌寧縣監李垈。
假注書病,代△高益亨·黃欽·沈楫。
備邊司郞廳,以左右相意啓曰,舊例,臺諫有闕,卽日牌招政官差出,蓋所以重耳目之寄,而不欲一日曠其職也。近日臺諫,奉使出外者多,而復命遲延,未可豫期,而言官久曠,亦不可不念,今姑改差,何如?傳曰,允。
吏曹判書金錫胄,兵曹判書閔維重初度呈辭。入啓。給由。
謝恩,應敎沈濡。
修撰李后沆上疏。大槪,以前任時還上虛錄,陳疏見阻,宿患疝症添劇,莫能起動,昨今召牌,竟未祗赴,決不可晏然於職次,乞削臣職,以爲人臣違越法令者之戒事。入啓。答曰,爾其勿辭察職。以上朝報
傳曰,十考十上,五考五上連次褒啓守令·邊將,別爲收用事,分付兩銓。
答前僉使張處世疏曰,應旨進言之誠,予用嘉之,當令廟堂議處焉。
答平安道龍川幼學張臣漢疏曰,應旨進言之誠,予用嘉之,疏中一款,不但古今有異,曾在往年,已抄放出矣,今無更論之事。他餘條件,當令廟稟處焉。
答京畿監司金宇亨辭職狀啓曰,卿辭至此,方伯之任,當許遞事,回諭。以上內下記草
有政。
吏批,以南斗長爲工曹正郞,梁重瀰爲假引儀,楊顯望爲舒川郡守,吳道凝爲麒麟察訪,李昌鎭爲黃山察訪,崔後亮爲淸風府使,李克明爲假引議,金斗明爲司䆃寺正,沈濡爲應敎,金涑爲直講,韓斗相爲尙衣主簿,金世翊爲司畜別提,鄭後僑爲瓦署別提,韓翊昌爲宗廟令,安宗悌爲祥雲察訪,宋之煥爲瓦署別提,成虎徵爲掌令,趙持謙爲副應敎,宋曇爲寧陵參奉,尹遇聖爲敬陵參奉,鄭錫后爲司饔主簿,徐敬祖爲濟原察訪,南官楀爲漢城判官,李籜爲尙衣別提,愼聖尹爲禧陵參奉,沈權爲典設別檢,洪重模爲氷庫別檢,李基爲假引儀,朴元度·任堂爲編修官,曺廷善·李徵龜·李日翼·朴世樟·金晳·李增·安如岳爲記注官,申琓爲記事官,崔琥爲南學訓導,朴忠望爲禮賓別提,李堥爲執義,宋掞爲長陵參奉,李留爲穆陵參奉,蔡頲爲童蒙敎官,李德昌爲靖陵參奉,李世弼爲童蒙敎官,金萬埰爲正言,李昌齡爲重林察訪,安級爲慶安察訪。
兵批,以金震燁爲保山別將,崔斗炡爲馬梁僉使,李汝植·金命胄爲武兼宣傳官,南龍翼爲知中樞,申汝淑爲部將,鄭世翊爲宣傳官,金處重爲守門將,李萬葉爲笠巖山城別將,崔宗賢爲玉江萬戶,金光厚爲農山萬戶,張宇相爲魚游澗僉使,金是英爲金城別將,劉熙業爲慈母山城別將,李應星爲訓鍊主簿,申命任爲都摠都事,徐聖翼爲僉知,朴千英爲加背梁萬戶,郭柄爲訓鍊判官,李泰英爲宣傳官,安後泰·金斗明爲副護軍,李彦綱爲副司果,李光翼·盧道昌·許徵·李浚明·禹瑞圭·秦彦珪·金匡輝·閔碩才爲武兼宣傳官,李振宇爲守門將。
禮曹啓曰,今正月二十三日大臣·備局堂上引見入侍時,兵曹判書閔維重所啓,臣於去冬,以山陵所用石灰別燔事,馳到交河伐石之所,則野山無木,勢難設燔,故移就高陽地距石所十里許,新設灰釜,斫取士夫家養山樹木,使之燔出,此事曲折,其時卽爲入啓矣。今聞恭陵火巢內經火枯木,伐石所領役部將,以臣分付,斫用數十株云,不勝驚駭。招致領役部將而問之,則伐石之時,積柴燔石而後,始爲伐出,故野山無木,計無所出,果爲憑依斫用云。蓋其日,灰匠輩以爲,當此嚴寒,以生松燔灰,勢難起火,□所火巢外枯松數株,願得斫用云。臣答以若是火巢之外,則斫用似無未安,使領役部將,看審爲之,及臣馳到燔灰所,則松山所斫之木,不但用之有裕,亦有枯木起火者,故部將輩,不爲更請,臣亦不問其斫用與否矣。臣之所言者,乃指順陵火巢,火巢伐石部將輩,憑依燔灰所用之事,斫出枯木於恭陵火巢內,事極可駭。當該部將,自臣曹當爲移文都監,使之決棍,而但恭陵火巢之內,經火枯木,其數甚多,今番部將所斫之外,曾前偸斫,形跡狼藉,人多言之,探問其事,則戊午二月,本陵火巢內失火,松木多數延燒,而其時參奉,不爲馳報於禮曹,今始現發。陵內失火,何等重事,而爲齋郞者,掩置不報,聞來寒心,敢此仰達。上曰,其時參奉,摘發拿問,失火處斫伐條數,令禮曹摘奸,稟處可也事,命下矣。頃日恭陵參奉牒報內,本陵火巢內枯木,自燔灰所斫伐取用,大中小竝八十六株,而取用之木,乃是經火處云,故自本曹,出火根因,査問於本陵參奉處,則己未正月初九日火巢時,因風失火,白虎後外山,自陵寢隔四嶺經一崗,相距六七里許延燒處,長九十八步,廣七十九步,被燒之木則燔灰所取用者外,根株可見者,又至六十一株云,而査報未到之前,因筵臣陳達,當該參奉則旣已拿問,當自該府勘罪,而延燒之患,雖至久遠,出火形止及木根之數,不可以參奉所報,有所取信,發遣本曹郞廳,摘奸書啓,何如?傳曰,依啓。禮曹謄錄
上在昌慶宮。停常參·經筵。
辰時巳時,日暈。未時,日有兩珥,白虹貫暈指日。
下直,開城經歷李錫,利城縣監沈益晉。
獻納朴泰遜上疏。大槪,敢陳難冒情勢,兼蒙恩遞,兼陳所懷,所備財察事。入啓。
政院啓曰,近日兩司,俱無行公之員,而憲府則連以監察茶時,尤爲未安,除在外人員外,新除授官員,竝卽牌招,何如?傳曰,允。
假注書高益亨改差,代△徐宗泰·□□□·申啓華。
刑曹,觀察使薦,權是經·宋昌·尹以道。節度使薦,韓奭·崔雲瑞·李行登。
兵曹,觀察使薦,鄭載禧·李奎齡·尹以道。
謝恩,大司憲李端夏,副應敎趙持謙,持平李宏。
答獻納朴泰遜疏曰,終始參鞫,備諳獄情,則意外詆斥,不須爲嫌。疏中循序調用一款,當令廟堂稟處。尹以濟事,旣知臺論之爽實,則自同平人,惟在銓曹循例注擬而已,至於一道方伯,爲任最重,勢難耐彈行公,故旣已遞改出代,今不必更改也。爾其勿辭,從速察職。
謝恩,獻納朴泰遜。
副修撰朴泰輔上疏。大槪,病因情蹙,至違三召,分義掃地,萬殞難贖,乞削臣職,以屬具僚事。呈政院,還出給。
副提學申翼相上疏。大槪,不避煩瀆之誅,更暴危迫之情,乞遞臣職,以重名器,以肅朝綱事。入啓。答曰,已悉於前疏之批。疏中事,此由於未詳事實之致,何必深嫌?至於出示文案,亦欲使諸臣,昭然獄情之意也,有何不可乎?卿其勿辭,調理察職。
政院啓曰,卽者都承旨吳斗寅,陳疏辭職,觀其疏辭,女兒方患拘忌之疾,身旣薰染,不敢仍在近密爲言,原疏不敢捧入,而似當有變通之道,敢稟。傳曰,今姑改差。以上朝報
壬辰倭亂節死鄭橃追贈事,答東萊府使趙世煥疏曰,臨危循節,本無異同,哀贈之典,獨有闕,則宜乎多士之缺望也。當令該曹,議大臣稟處。
答公淸道林川儒學趙始鼎等疏曰,疏中故參判兪棨立祠事,當令該曹議處焉。以上內下記草
上在昌慶宮。停常參·經筵。
未時,太白見於巳地。酉時,日暈。
下直,密陽府使李孝源,成川府使韓聖輔,咸陽郡守姜弼周。
謝恩,司饔主簿鄭錫后,內贍主簿金繼興,高嶺僉使安汝羾,泰陵參奉鄭纘輝,狼川縣監洪天敍,豊山萬戶金光厚,瓦署別提鄭後僑,敬陵參奉尹遇聖,城津僉使張錫韓,鐵串僉使金益精,茂山僉使鄭震橋,井浦萬戶金始重,護軍尹以道,乶下僉使金善鳴,宣沙浦僉使柳晅,加背梁萬戶朴千英,造紙別提李世機,直講金涑,淸風府使崔後亮,馬島萬戶趙國成,成歡察訪李渶,訓鍊主簿李應星,金甲島萬戶鄭宗周,僉知柳寔,魚面僉使韓德優,掌令成虎徵,祥雲察訪安宗悌,尙衣別提李澤,公淸水虞候李光著。
吏曹判書金錫胄,兵曹判書閔維重初度呈辭,國忌齋戒,留政院。
黃海監司書目,谷山府使黃錡罷黜事。
傳曰,召對爲之,宋領府事,亦爲入侍。
大司憲李端夏啓曰,臣病辭春間,未蒙恩許,移拜憲長,出於意外,臣惶悶罔知攸措。召牌遽降,不得不趨謝,而臣之無似,本不合於風憲之職,到今罪纍之餘,衰頹之極,冒遽首席,有何心顔,有何風力,而能勘一分職責乎?況臣在前任時,未赴備局之坐,仍被推勘,尙未照斷,在法當遞,不可一日仍冒,請命遞斥臣職。答曰,勿辭。推考蕩滌。
吏曹啓曰,承旨有闕,政事,取稟。傳曰,過國忌後,爲之。
政院啓曰,今日召對時,領府事宋時烈入侍事,命下,而領府事宋時烈,方遭子婦之喪,未及成服,不得入侍事,敢啓。傳曰,知道。
召對入侍,承旨李師命,玉堂副應敎趙持謙,校理宋光淵,假注書徐宗泰,史官鄭濟先,兼春秋曺夏卿。
獻納朴泰遜啓曰,臣頃在憲府,於竝鞫之請,意見相左,引避見遞,以此朝議乖激,是非紛起,三司之臣,無一安其位者,臣誠惶愧,久不自知,不意玆者,又忝諫職,本院亦有此啓,而臣之所執,與前無異,旣不可以連傳前啓,又不可於僚員不齊之日,獨樹己見,任意刪改其措語,臣之難冒之勢,更加一層。且伏聞大臣,已請出示文案於三司,文案之出,當有歸一之論,臣以處置見遞之人,何敢晏然於論議未定之日乎?請命遞斥臣職。答曰,勿辭,退待物論。
持平李宏上疏。大槪,臣之情勢臲卼,病情危苦,終難冒出行公,冀蒙恩遞,兼附所懷,以備裁擇事。國忌齋戒,留政院。
政院啓曰,持平李宏,陳疏到院,而以追錄不當之意爲辭,同副承旨李師命,旣已出去,右副承旨鄭始成,牌招入直,何如?傳曰,允。
召對官,參贊官李師命所啓,昨日筵中,李端夏,極諫式年講經之弊,其言誠是,而第專取文義,流弊亦多。臣意則以爲,不必以文義爲主,多用生劃,則庶可無專事口讀之習矣。上曰,後日禮判入侍時,定奪,可也。以上朝報
備邊司郞廳,以左右相意啓曰,高敞縣監李善傅,特命罷職後,差出其代矣,旋有臺諫還收之請,又下本道査問之命,方在未結之中,而本縣曠官已久,農節漸近,不可無變通之擧。高敞新差之官,催促赴任,査問之後,前任之人,果無可論之罪,則移授他職,似合便宜,以此分付該曹,何如?答曰,允。備局謄錄
召對入侍時,侍講官趙持謙所啓,往在甲戌年,彼人之請兵於我國也,星州軍士李善,亦以編伍赴戰,彼人使之放砲,則善,終不納丸,輒必虛放,其同類言,彼將覺而殺汝,奈何?善曰,我雖死,何忍向漢人放之乎?俄爲彼人覺知而見殺。曾在先朝,有一御史,自嶺南歸奏此事,除其子邊將矣。今聞其子孫,猶有存者,令本道監司,詳加訪問,優給食物,仍令復戶,勿定軍役,則可以激勵人心矣。李師命曰,及其見覺被殺之後,唐人,以金字書之曰,朝鮮義士李善云云矣。持謙曰,士君子則平日讀古人書,臨難守節,寔爲不難,而如善則以遐方賤伍,能知爲天下大義,其志節之可尙,誠前古之所罕有也。上曰,遐方無識軍卒,猶知大義,極爲可尙。分付本道,食物題給,仍爲復戶,世世勿定軍役,可也。戶曹謄錄
義禁府啓曰,今正月二十三日大臣·備局堂上引見入侍時,判義禁閔維重所啓,尹昌亨·尙仁詹等,每稱所買之馬,皆以士夫所送之價本買之,實非偸出官物,公然買送之事云云,而御使査啓中,買馬之價,或自禮房色出給,或自工房色出給,或以官庫穀物出給,以各其馬主所供見之,則其價皆出於官家,渠輩雖欲自明,有難取信。設令受馬之人,實有送價之事,身爲守令,犯法勒買,使官人牽送於士夫之家,則其罪固難免矣。但昌亨·仁詹,則以買馬賂馬之罪,方爲推治,而其受馬之人,晏然無事,則無以懲其犯法求請之罪。臣意則各人所受之馬,一一還徵,分給輦下軍兵,而當初送價與否,仍令査覈,則某人家,送馬幾匹,及送價之眞僞,亦可以詳知矣。左議政閔鼎重曰,送價於島中守令,託令買送,已爲犯法,所買之馬,屬公後,分給軍兵,宜矣。應旨之疏,亦有言及此事者,而未及回啓矣。右議政李尙眞曰,當初回啓,臣實爲之,其所犯可疑者,多矣,而至於下浦乾糧,兩所木疋甚多,此則明是入己之物,似當以贓法施行,而至於馬匹屬公事,則下詢于入侍諸臣而處之,何如?上曰,入侍諸臣,各陳所見。吏曹判書金錫胄曰,我國罪人,雖有籍沒之事,而至於贓吏追贓,未有令甲明文。近觀明史,則明朝追贓之法,比前代尤重矣。尹昌亨之馬,則人或言其藏置於鄕家者,而尙仁詹之馬二十五匹,亦皆有送價求買之人,可以摘發云,轉囑守令,勒買島馬,亦是犯法,則査覈追徵,似無不可矣。刑曹判書李䎘曰,尹昌亨事,不見文書,未詳顚末,而尙仁詹,則聽其時査官李萬枚之言,送馬處,極其狼藉,一家所送,至於二三匹之多云,追徵之擧,有何不可乎?吏曹參判李敏敍曰,見其文案,則情狀痛惡,且其去處,亦甚分明,推給軍兵,不害於法理矣。校理宋光淵曰,若有去處,査覈追徵,不可已也。上曰,尹昌亨·尙仁詹所爲之馬,査覈屬公可也事,命下矣。還徵各人所授之馬,追査各人送價之虛實,揆以事體,俱非本府所當爲者,尹昌亨·尙仁詹等所供中送馬一款,抄出移文於刑曹,以爲依傳敎憑問究覈之地,而馬匹則還徵,送於司僕寺,然後自該寺啓稟,分給軍兵,宜當,以此分付,何如?傳曰,依啓。司僕謄錄郞廳洪敍箕校正。郞廳張澍書。
上在昌慶宮。停常參·經筵。
辰時,日暈兩珥,暈下有履。未時,日暈兩珥,暈上有冠,色內赤外靑。
上在昌慶宮。停常參·經筵。
未時,太白見於巳地。
掌令鄭勔啓曰,庸陋微臣,最居人下,頃忝本職,因一論啓之事,可否往復之際,猝被同僚之詬辱,其於後自列,專爲侵攻臣身,而語甚麤悖,一節加於一節,反以不卽擧劾,謂之出於相敬,言之無倫,胡至此歟?橫逆之來,不必深較,而臣以望七衰朽之身,廁跡年少之後,一言相違,侵遭無限醜詆,追惟到今,羞愧常切,不意玆者,新命又加,召牌繼至,臣誠惶惑。分義所在,不計顚躓,唯當趨承之不暇,而情勢之外,乘患痞膈之症,乘寒猝劇,俄頃之間,欲起還仆,竟未祗赴,逋慢之誅,益無所逃。數日調治,無得少間,姑始扶曳出肅,而顧臣已試狼狽之蹤,復玷臺席,以貽淸朝之羞,又有違命之罪,尤不可一刻仍冒。請命遞斥臣職。答曰,勿辭。
大司憲李端夏啓曰,引嫌而再授臺職,益見公議,情外詬辱,不必深較,而召牌不進,在例當遞,請掌令鄭勔遞差。答曰,依啓。
答持平李宏疏曰,省疏具悉。申範華有功實狀,詳悉於元勳再疏之中,二等參錄,少無不可,而未詳曲折,續續提起於旣定之後,已極不當。朝家待勳臣之道,事體自別,除拜守令,前後何限,而亦未聞有此凌踏之擧也。李玄錫之出補郵官,實出於警責之意也,侵攻銓曹,猶恐不及,良可慨歎也。勿辭。以上朝報
答藥房問安啓辭曰,兩慈殿氣候安寧,予亦無事矣。入診事,依啓。
答平安監司柳尙運疏曰,西藩重任,不可輕遞,卿其勿辭,調理察職。
答禮曹判書呂聖齊疏曰,卿其安心勿辭,從速察職。
答右參贊朴信奎疏曰,卿其安心勿辭,竣事後上來察職。
答右議政李尙眞箚曰,卿懇箚事,實出於爲官擇人,軫慮民弊之意也,誠出得宜。當問于大臣,竝依箚辭施行焉。
答公淸監司魚震翼疏曰,卿其勿辭,速往欽哉。以上內下記草
有政。
吏批,以金萬重爲兼同知義禁府事,以李后定爲副校理,以洪萬容爲都承旨,以金鎭龜爲兵曹佐郞,以金萬重爲兵曹參判,以崔寬爲京畿監司,以權愭爲司憲府掌令,以金世龜爲谷山府使,以安縝爲大司諫,以尹攀爲掌令。
兵批,以崔寬爲京畿兼兵馬水軍節度使,以李以時·申鍵爲副護軍,以徐宗泰爲副司正,以吳斗寅爲副司直。
上在昌慶宮。停常參·經筵。
未時,日暈。夜四更,東方南方,有氣如火光。
引見時,戶曹判書趙師錫所啓,洪翼漢等三臣子孫食物題給事,今將擧行矣,臣有區區所懷,敢此仰達。尹集子婦一人,早寡無子,三從俱絶,貧無依賴,長在飢餒中,凡民之鱞寡孤獨者,尙有軫恤之道,況此有異於凡民乎?先朝遺意,若今本曹,略給廩料,俾不至於餓死,此亦朝家軫恤忠節之一道也。上曰,聞來惻然,令該曹特給廩料,可也。
領議政金壽恒所啓,所江僉使李行益,卽宣廟朝故名臣之後孫也,行益爲人卑劣,若非名家後裔,則曾前履歷,亦非其所可自致,行身不謹,擧世所知,臺論果是實狀,所江爲任且重,李行益,不可仍置其任矣。上曰,或慮其風聞之不實,故不爲允從矣,大臣之言如此,李行益,遞差,可也。右議政李尙眞曰,大臣旣有所論,而只爲遞差,事體似涉未安矣。上曰,李行益,先罷後推,可也。
大司憲李端夏所啓,尹集等三臣立祠,甚盛擧也,臣又有所懷,敢此仰達。臣曾爲京畿監司時,以陵奉審,歷金浦郡路傍尹氏家之山,故校理尹暹,死節於壬辰,其孫故府使棨,死節於丙子,棨弟集,今所命立祠者也。集弟進士柔,亦有孝行,贈掌令,其旁親尹潔,亦以剛直,爲奸臣陳復昌所構殺。忠節行義五人之墓,同在一山,墓奴被侵於戶役,不得保存,無以禁樵牧,墓奴宜復戶,或加定山直,以爲守護之地,實合於褒恤之典矣。右議政李尙眞曰,李端夏,旣有所達矣,一家數人節義,如此卓然,古有置守塜五人之事,今其墓奴二名永久給復完護,宜矣。領議政金壽恒曰,其墓奴二名,特給復戶,勿侵煙役,勿定軍役,以爲守護之地,宜矣。上曰,依爲之。以上朝報
答左議政閔鼎重箚曰,卿懇。卿之所傷如此,予甚慮念。習儀有異正日,不得進參,有何所嫌?卿其安心勿辭,從容善攝,以副予望。
答領中樞府事宋時烈箚曰,卿懇。數旬之內,連遭慘戚,老來悲悼之餘,想必有所傷,予甚慮念。箚中所陳,誠甚得宜,當令該曹,依前下敎,勿爲默退,俾無失信之弊,卿其安心勿辭,從容善攝,以副予望。以上內下記草
大臣·備局堂上引見入侍時,右議政李尙眞所啓,江都軍餉,自畿邑入送之穀,前秋啓下分付,而至今猶有未及輸納之邑。昨見水原府使所報,則前冬捧留海倉,請以移轉例,分給飢民,旣以論題,使之輸納,受尺文考還,而卽今民間赤立,雖已捧者,尙宜分賑,其他未捧之邑,則田稅·大同及此米,一時促捧,勢難備納,不卽擧行之守令,從重論罪,而此米則待秋退捧,宜矣。戶曹判書趙師錫曰,各官所爲,殊可痛駭,若一向抛置,則國綱必至解弛,決不可許之矣。右議政李尙眞曰,趙師錫之言,固宜,臣亦不以爲非,而民事可矜,故敢此縷縷陳達。且臣辛亥年,待罪水原,再授移轉之外,別爲軍兵,優給移轉,今以先王朝優恤之聖意推之,則水原已捧之米,亦宜許其留賑矣。領議政金壽恒曰,畿內連凶,民間切急,李尙眞之言,誠然矣。但江華軍餉,元數不多,而自朝家軫念民弊,特令只捧當年條還上,以爲湊合充上之地,則所當依定數畢捧輸納,而各官,姑息遷就,或旣捧而不卽輸納,或不卽準捧,其習可惡。前頭設有賑救之擧,賑恤廳,以他穀物,別爲料理分給,則可也,如已捧之穀,則不可不督令輸納於江都矣,果有未捧之邑,則到今不可督捧於方春民困之際,爲先査問其實狀,罪其守令,停其收捧,可矣。上曰,已捧之邑,使之收納江都,未捧之邑,使之待秋追捧,而其守令,査覈論罪,可也。領議政金壽恒所啓,前頭發引時,訓局大將金萬基,當陪往山陵,在前大將出外,則密符·印信,送於都提調處,軍門凡事,都提調,皆主管矣。下玄宮時,臣亦以本職,有應行之任,當爲進往,中軍具鎰,亦當以頓遞使陪往,依前例以御營大將,兼察訓局大將,差出假中軍察任,何如?上曰,依爲之。備局謄錄
引見時,戶曹判書趙師錫所啓,昌陵丁字閣待秋重建事,曾已定奪矣。新陵內所斫松木,可合椽木者,其數頗多,今方積置山上,故今欲移運於昌陵,以爲重建時補用之資,而此時烟軍調發有弊,新陵赴役僧軍放送之時,使之輸致於昌陵,何如?上曰,依此分付都監,可也。禮曹謄錄
上在昌慶宮。停常參·經筵。
未時,日暈。
答待敎鄭濟先疏曰,爾其勿辭,調理察職。
答同副承旨李師命疏曰,年少之輩,浮薄之言,何足深嫌?爾其勿辭,從速察職。
答領府事宋時烈箚曰,卿懇。箚中所陳之弊,實是今日之急務也。當令大臣與攸司之臣,從容熟講而變通,卿其安心焉。以上內下記草
禮曹啓曰,今正月三十日召對入侍時,參贊官李師命所啓,臣等,以洪翼漢·尹集·吳達濟,三臣事,亦有所欲陳達者。自古國家變亂之後,表表死事之臣,必加崇報之典,故壬辰亂後,亦有忠烈祠建置之擧矣,三臣等,實爲千古之所矜惻,而國家享祀之擧,尙今闕焉,豈非欠典乎?今若特建祠宇,竝列俎豆,使後知國有如此大節人,則亦於聖朝有光矣。持謙曰,臣亦欲仰請此事,久矣。祠宇,必須立於山城矣。上曰,亦令該曹,議大臣稟處事,命下矣。議于大臣,則領議政金壽恒,行判中樞府事鄭知和,左議政閔鼎重,右議政李尙眞以爲,三臣之倡正論扶大義,誠有辭於天下後世,至其臨死不變,蹈禍如歸,其節可尙,其死可哀,朝家之贈官錄後,所以崇奬之者,固已至矣。今依筵臣所陳,立祠山城,以爲俎豆之所,則尤合於褒節義樹風聲之道,無容別議,伏惟上裁。領中樞府事宋時烈,病不收議,行判中樞府事金壽興出使,大臣之意如此,上裁,何如?傳曰,依議施行。禮曹謄錄
上在昌慶宮。停常參·經筵。
未時,太白見於巳地。
答吏曹判書金錫胄疏曰,省疏具悉卿懇。申範華有功實狀,當初登對之時,縷縷陳暴,不但予所洞知,入侍諸臣,亦皆參聽,今不必多誥。雖以告者言之,二等參錄,又多舊例,而人心不古,世道偸薄,年少之輩,全未詳委折,輒以紛紜提起於已定之後爲能事,豈不無據之甚者乎?今觀卿疏,尤極明快。噫,國家之危亡,間不容髮,而宗社再安之功,實賴卿等效力之功而已,纔未及一翔,而如是凌轢,予實痛歎也。如李宏顚妄之言,何足掛齒哉?卿其安心勿辭,從速行公。以上朝報
答備局粘目曰,依回啓施行爲乎矣,全州·淳昌兩邑守令所爲,殊甚可駭,竝罷職。沃溝所陳中騎步應兼束伍,私賤或兼良役,老除者,終身被侵,病廢者,至死隨行,民不安業云者,誠甚驚駭,令本道別爲商量啓聞,以爲變通之地爲旀。凡諸折受,如或關防重地,則所當痛禁,而此則俱非關防之地,不必以壬子爲限是在如中,宮家且有尊卑新舊之別是在果,量無主田畓折受,旣是國朝之法例,以前後折受,或以買得,或以代受,故例自各其本道本官,有主無主,詳査區別,從實打量以後設庄,則無非朝家明査定給處也。所管甚重是去乙,續因强悍土豪輩之舞奸,諉以混奪,猝罷宮家已設之此所,殊甚不當。今若革罷,而換授他處,則弊亦不貲,而宮家終不免爲狼狽之歸,揆諸事體,豈不寒心哉?竝令仍存,以絶其售奸之路,而其中龍洞宮屬同福縣折受處,任實德峙築洑處,順天漁場,三日浦面尖山·山底·堂山等三閭及明惠公主房順天龍頭面海堰屯庄乙良,竝爲革罷爲旀。奴婢身貢之濫捧事段置,當令內司,各別査處是在果,差人之下送收拾者,其來已久,意非偶然哛不喩,若廢此規,則當此奸僞之日,虛實相蒙,無以杜絶其濫滑是置,依前下送,而嚴立科條,各別申飭,有犯者乙良,繩以重律事,嚴飭本道爲旀。諸宮家折受處,加耕·火粟·元田畓,一依該曹納稅例,亦爲分付爲旀。沃溝內司奴婢收貢上納時,當納一石者,輒納二石云,尤極痛惡,導掌侵漁之類,摘發科罪爲旀。金溝所陳,明善宮公主房導掌輩,侵徵酒肉,濫徵其稅,民之視其田如仇讐之說,亦甚痛駭,令攸司從重科罪,以杜日後之習。
答戶曹判書趙師錫疏曰,卿其勿辭,從速察職。
答兵曹判書閔維重疏曰,本兵重任,不容暫曠,卿其安心勿辭,從速行公。以上內下記草
上在昌慶宮。停常參·經筵。
夜二更,月暈兩珥。
持平李宏三度呈辭。入啓。遞差。
掌令尹攀啓曰,近以請鞫吳始壽啓辭中,竝鞫一款,前後參論諸臣,相繼引避,不意玉堂處置之人,乘機沮戲,不別是非,一筆揮斥,兩司俱空,使莫大正法之擧,闕然久停,輿情憤菀,公議益激。及今推案旣出,明知獄情之後,則當有商確歸一之論,而臣前任持平時,旣參於竝鞫之啓,今不可晏然在職,可否於已敗之後。況獻納朴泰遜,以頃日立異之人,又復見出,而請出之辭,許以旣有的見,則公論已有所定,臣之矇然隨參之失,到此益著,其何敢自以爲是,而一刻苟冒於臺席乎?請命遞斥臣職。答曰,勿辭。以上朝報
傳曰,今下弓矢,豐山萬戶金光厚,防垣萬戶吳挺奭等處給送。
答公淸監司魚震翼疏曰,卿勿固辭,速往欽哉。
答京畿監司崔寬疏曰,今玆之命,實循公議,卿其勿辭,速住欽哉。以上內下記草
有政。
吏批,以崔尙岌爲公淸兵營審藥,以李天根爲博川郡守,以金萬重爲禮曹參判,以林泳爲持平,以李羽成爲禁府都事,以朴純爲分政院承旨,以安圭爲兵曹正郞,以金灝爲正言。
兵批,以成虎徵·朴由行爲副護軍,以柳炅·朴泰輔爲副司果,以鄭勔爲副司直,以李翊華爲副司勇。
備邊司郞廳,以領議政意啓曰,領府事宋時烈箚子,兵制·貢物變通事,啓下本司矣。此係大段變通,不可文字,循例覆啓,待左右相相會,與掌兵主計諸臣,商確熟講後,登對稟定之意,敢啓。答曰,知道。賑恤廳啓曰云云事,命下矣。取考關西會案,從其各邑留庫之多少,參酌除出小米八千石,雜穀一萬二千石,爲先取來賙賑何如?答曰,允。
備邊司郞廳,以領議政意啓曰,大小官頻數遞易,爲卽今難救之痼弊,官方之不重,職事之多曠,皆由於此,固已寒心矣。新除授禮曹參判金萬重,自禮曹移授兵曹參判,纔及五日,而今日政,又移本職。近來乏人莫甚,凡於注擬之際,推移塡補,勢所不免,而此則數日之間,乍移乍還,甚無意義,揆以政體,殊涉顚倒,不可無警責之道。吏曹當該堂上,從重推考,何如?答曰,允。備局謄錄
禮曹啓曰,國葬都監啓辭,發靷再度習儀,退行於十五日,而三度習儀,則令該曹更爲擇日行之事,已爲蒙允矣。三度習儀吉日,令日官推擇,則來二月十八日爲吉云,以此日,原粘目中,改付標以入之意,敢啓。傳曰,知道。
又啓曰,初虞祭,返虞後魂殿設行事,已爲啓下矣。下玄宮封鎖之後,題虞主於吉帷宮,立主奠畢,仍爲隨時返虞之意,知委擧行,何如?傳曰,允。
又啓曰,甲寅年仁宣王后國恤時,本曹啓辭,山陵立主時,摠護使及本曹堂上,殯殿都監提調各一員,承旨俱爲入侍奉審,而今此立主時,則與大王喪有異,入侍一款,何以爲之?取稟,則稍遠入侍可也事,傳敎矣。今亦依此例擧行乎?敢稟。傳曰,依爲之。
國葬都監啓曰,發靷再度習儀,以初七日推擇啓下矣。摠護使閔□落馬重傷,方在調治之中,勢難進參,不可無變通之道。再度習儀,退行於十五日,而三度習儀,則令該曹更爲擇日行之,何如?傳曰,允。禮曹謄錄
上在昌慶宮。停常參·經筵。
申時,日暈。
大司憲李端夏啓曰,引嫌而退。玉堂處置之竝遞多官,不有公論,意在沮敗,群情咸以爲駭,其所見斥,不當掛懷。獄情嚴秘,傳說多岐,諸譯旣在援引之中,則竝請鞫問,務欲周詳,而參鞫諸臣,自陳己見,其所見得,當有分曉處,處置請出,蓋以此也。且文案考閱之後,則獄情源委,皆可洞悉,諸譯猶有可鞫之端,則仍前論啓,可也。不然則刪去此類而已,何可以此人皆引避,致令重論,無復有停當之期也?揆以理勢,不必爲嫌,掌令尹攀,請令出仕。答曰,依啓。以上朝報
答領府事宋時烈箚曰,卿懇。箚辭實出於以伸情理之意也,予用嘉尙。谷山府使金世龜,當令遞差焉。以上內下記草
上在昌慶宮。停常參·經筵。
未時,太白見於巳地。
同副承旨李師命三度呈辭。入啓。傳曰,噫,今玆追錄,實是國家酬報勞勳之重典也。上以告於太廟,下以頒於中外,則是非較然,不啻若靑天白日,而年少顚妄之輩,罔念體例,徒事紛擾,輾轉起鬧於了當之後,有若一大關捩者然,揆以國體,誠極寒心,故頃於筵席,備悉此意,而仍尋辭章,累日引入,不亦太過乎?廉隅雖重,當此艱虞之秋,不拘小嫌,盡瘁國事,是亦人臣之大義也。此呈辭還出給,使之從速察任。
院前啓,正言金萬埰,請亟黜趙絅庭享事。姜萬鐵依律處斷事。請還收罪人吳始壽減死安置之命,嚴刑取服,以正邦憲。其時遠接使·差備譯官,亦必有始壽刑訊之際,問質之事,請勿發配,仍爲嚴囚。請淸州幼學權大夏遠地定配事。答曰,不允。前啓,尹以濟罷職事,停啓。以上朝報
答大興縣監沈壽亮疏曰,所陳之事,當令廟堂稟焉。
答院曰,下諭事及處置事,依啓。金灝,竣事後自當上來,姑勿下諭。
答淸城府院君金錫胄箚曰,卿懇。一疾支離,猶未快愈,予之慮念,曷可勝喩?箚末事,責在當該,尤無所嫌,卿其安心勿辭,調理行公。以上內下記草
上在昌慶宮。停常參·經筵。
未時,太白見於巳地。夜四更,月暈。
答禮曹參判金萬重疏曰,省卿疏辭,益用慘悼也,有何引嫌之理乎?卿其勿辭,從速察職。
掌令尹攀遞差事。答府曰,依啓。
院前啓,答曰,不允。以上內下記草
有政。
吏批,以徐文縉爲谷山府使,以洪萬鍾爲副修撰,以李奎齡爲戶曹參議,以李行登爲金海府使,以洪日章爲繕工副奉事,以林泳爲校理,以尹趾善爲大司諫,以吳斗寅爲兵曹參判,以李奎齡爲右承旨,以李思永爲持平。
兵批,以安縝爲副司直,以黃欽·沈思泓爲副司正,以尹以濟·金世龜·沈濡爲副護軍,以李宏爲副司直。
備邊司郞廳,以領右相意啓曰,吏曹判書金錫胄,兵曹判書閔維重,大政之後,三告加由,繼陳辭疏,尙不出仕,此時兩銓之長,不宜累日引入,而閔維重,兼帶國葬都監提調,事務緊重,尤不可久曠,竝卽牌招察任,何如?答曰,允。
備邊司啓曰,本司堂上見存之員,亦非不多,而各有本兼職務,每於開坐之際,無故進參者甚少,事多苟簡。漢城左尹申晸,弘文館副提學申翼相,竝本司堂上差下,申翼相則使之仍察有司之任,何如?答曰,允。備局謄錄
禮曹啓曰,今因筵臣所啓,掌令洪翼漢,校理尹集,校理吳達濟三臣祠宇,特建山城,竝列俎豆事,議大臣定奪矣。令本道營建祠宇後,造成位版,從職次竝享,而額號及敎書,亦令藝文館撰出,何如?傳曰。禮曹謄錄
上在昌慶宮。停常參·經筵。
夜自一更至五更,電光。
刑曹啓目,南天漢,前任禮曹參議時,及第權歆,陳試許赴,公文成給罪,準杖一百,流三千里,年七十收贖,告身盡行追奪,私罪。啓依允。
正言金萬埰啓曰,臣於吳始壽之事,意以爲,差備譯官則異於他譯,不可不嚴囚,以待結末,而其餘諸譯,則似無更鞫之事,故不爲竝論矣。以臣之不爲竝請仍囚爲非云,臣之率爾之失,著矣,何敢晏然?請命遞斥臣職。答曰,勿辭。
院前啓,獻納朴泰遜,正言金萬埰,請亟黜趙絅庭享事。姜萬鐵依律處斷事。還收罪人吳始壽減死之命,嚴刑取服,以正邦憲,其援引諸譯,竝姑仍囚,以待結末事。淸州幼學權大夏遠地定配事。答曰,不允。
京畿監司書目,楊州呈,以護軍朴世采上疏上送事。答曰,省疏具悉爾懇。已悉予意於頃日別諭之中,庶幾有幡然之望矣,誠意未孚,辭疏繼至,心深慙靦,無以爲諭也。須體至意,亟回遐心,從速上來,出入筵席,以補不逮。以上朝報
答左議政閔鼎重箚曰,卿懇。卿之所患,尙未向痊,予之慮念,曷勝言喩?卿其安心勿辭,益加善攝,以副予望。
答院曰,不允。柳瑾事,依啓。以上內下記草
長生殿郞廳,以都提調意啓曰,曾因摠護使啓辭,梓宮着漆,準數後,摠護使·長生殿都提調奉審事,允下矣。梓宮銀釘上,着漆十二度,梓宮加漆,亦至二度,次知中使·工匠輩,雖以漆色光潤無欠爲言,而其在臣子必愼之道,依前定奪奉審,所不可已,奉審之後,梓宮書上字結裹等事,方可次第擧行,摠護使閔□□身病方苦,勢難等待其差復,十六日上諡殯殿後,臣與本廳提調及殯殿都監提調,同入奉審之意,敢啓。傳曰,知道。長生殿謄錄
上在昌慶宮。停常參·經筵。
禁府啓目,郭世楗,刑問三次,加刑得情,何如?啓依允。
大司諫尹趾善啓曰,臣於本院吳始壽之啓,有不敢參論之嫌。臣以刑房承旨,終始參鞫,備諳獄情,臣意以爲,畢露無餘,更無可問之端,不須加之刑訊,而似有酌處之道,故伊時鞫廳定議及榻前下詢之際,俱以此爲對,今若隨參於嚴鞫之請,則豈可以一人之見,而有所變更於前後耶?臣以執滯之見,終無苟同參啓之理。且臣以吏曹參判李敏敍辭單捧入之故,被推未勘,以此以彼,俱難仍冒,請命遞斥臣職。答曰,勿辭。
獻納朴泰遜啓曰,臣於鞫廳吳始壽議罪也,臺臣有問於臣,臣以爲,始壽罪犯至重,情狀旣露,其在獄體,所當嚴訊取服,以正王法,而第始壽,曾在近君之列,朝家酌處,亦不害爲寬大之典。以此私相酬酢,而厥後公議峻發,兩司竝請鞫問,此實據法之論,斷不可撓改,而且當初賜死,變爲減死,故臣於頃日之避,不敢以前言爲嫌,今又參啓矣。卽見大司諫尹趾善避辭,以豈可以一人之見,有所變改於前後爲言,臣於是,不勝瞿然。臣於伊時,雖非完議同參之人,旣曰與聞其酌處之議,則臣亦有失,方且自訟之不暇,何敢晏然於處置長官之啓?請命遞斥。答曰,勿辭。
院前啓,正言金萬埰,請命亟黜趙絅庭享事。措辭上同竝引嫌而退。當初所陳,旣乖獄體,到今膠守,尤涉不當,被推應遞,乃其餘事,私相問答,初非大段,則以此爲嫌,無已太過?請大司諫尹趾善遞差,獻納朴泰遜出仕。答曰,不允。權大夏事·處置事,依啓。
召對時,侍講官趙持謙所啓,自上連有褒奬節義之擧,遠近瞻聆,孰不感動?節義固當褒奬,而孝行亦不可不褒也。古語云,求忠臣於孝子之門,蓋孝爲百行之源,故必以孝行爲先,今若取其孝行之表著者,特爲收用,則非但爲勸孝之方,亦有補於勸忠之道矣。臣聞見孤陋,雖未知某某之有孝行,而以臣所聞,則前縣監李翮,前都事丁時翰,皆有至行,人皆稱道,主簿尹以健,孝行亦著,以健則方有職名,而李翮·丁時翰兩人,俱以前銜,時未赴職,分付該曹收用,似好矣。上曰,丁時翰,前者別薦之人耶?持謙曰,今番別薦,江原監司,亦以時翰應薦矣。上曰,李翮,何如人耶?持謙曰,丙子江都之陷,其母被害,而翮,以身翼蔽,人皆以此爲貴矣。上曰,古云,求忠臣於孝子之門,又曰忠孝本無二致,嘉尙孝行,乃是激勸之道,丁時翰·李翮,分付該曹,各別收用,以示嘉奬之意。
又所啓,方當振作風化之日,如有傷風敗俗之人,則不可不懲治矣。前牧使孫萬雄之父,爲尙州座首,而故判書閔點,爲方伯時,巡到尙州,以非罪,刑推萬雄之父,仍以致斃。爲其子者,與閔點,義不當對面,而聞向者萬雄,出入閔點之門,得通淸宦,萬雄所爲,曾禽獸之不若。行査本道,如其實狀,果若人言,則雖施以流竄之典,亦無不可矣。上曰,令本道明査處之。以上朝報
傳曰,今下弓矢,吾乙足萬戶方必泰處給送。
答正言金灝疏曰,爾其勿辭,竣事後上來察職。以上內下記草
有政。
吏批,以金國鉉爲成均博士,以裵舞和爲校書著作。
兵批,以沈杉爲魚游澗僉使,以沈樞爲五衛將,以金銓爲宣沙浦僉使,以朴而厚爲知世浦萬戶,以鄭陽復爲於蘭浦萬戶,以黃震瑞爲都摠經歷,以安震柱爲長木浦別將,以崔慶洙爲僉知中樞府事,以閔爲同知中樞府事,以張齊賢爲包伊浦萬戶,以張是奎爲所江僉使,以任之翰爲訓鍊副正,以韓浹爲加德僉使,以林天挺爲訓鍊院習讀官,以文天錫·李陞芳爲訓鍊院習讀官,以辛馨遠爲東關王廟守直官,以李蔓爲南關王廟守直官,以韓廷健·裵大吉爲訓鍊院參軍,以安稷善·辛馨遠·李蔓爲權知訓鍊院參軍,以劉興宗爲安原權管,以李敏敍爲副司直,以朴純·尹攀爲副護軍,以魚震翼·李后定爲副司直,以張萬雄·鄭弘瑞·黃渼爲副司果,以李重振爲副司勇,以徐文瑨·柳晅爲副護軍,以徐文瑨爲羽林衛將,以李大老·李穳·朴龜錫爲副司果。
吏批,以徐聖翼爲南川君,以安縝爲左承旨,以崔逸爲右承旨,以李奎齡爲左副承旨,以宋昌爲右副承旨,以鄭始成爲同副承旨,以李華中爲齊陵參奉,朴世封爲掌隷院司議,以李師命爲公淸監司,以李元齡爲禮曹佐郞,以柳星老爲谷山府使,以宋時燾爲司贍主簿,以尹德駿爲兵曹佐郞,以任相元爲戶曹參議,以尹濂爲光陵參奉,以柳廷喬爲典籍,以姜世龜爲分政院承旨,以李玄紀爲直講,以姜錫圭爲禮曹正郞,以鄭勔爲掌令,以李尙隣爲京畿左水運判官,以李台龍爲記事官,以鄭來祥爲奉常直長。
備邊司啓曰,新除授宣沙浦僉使柳晅,方以管理使,管下有大興山城錢糧句稽之事,遞易爲難云。前日軍門將校任事之類,差除邊將後,亦有還遞之例,宣沙浦僉使柳晅,令兵曹改差,何如?答曰,允。備局謄錄
答院前啓曰,不允。處置事,依啓。大司諫尹趾善遞差,獻納朴泰遜出仕事,權大夏及□遠地定配事。以上內下日記
上在昌慶宮。停常參·經筵。
未時,太白見於巳地。
禁府啓目,尹昌亨,刑問六次不服,加刑,何如?啓嚴刑得情。
院前啓,獻納朴泰遜,正言金萬埰,請亟黜趙絅庭享事。姜萬鐵依律處斷事。還收吳始壽減死之命,嚴刑取服,以正邦憲,其援引諸譯,竝姑仍囚,以待結末事。答曰,不允。以上朝報
答平安監司柳尙運疏曰,卿勿過辭,調理察職。
答院曰,不允。李聖麟,遞差。
答前東萊府使趙世瑗疏曰,卿其勿辭,速往欽哉。
答獻納朴泰遜疏曰,云云,書不云乎?殲厥巨魁,䝱從罔治,舊染汚俗,咸與維新,旨哉斯言也。噫,當權奸擅弄之時,尤甚附麗之輩,其在國體,固宜明施屛裔之典,而餘人之不能自拔於頹波者,及無識武弁之趨附形勢者,竝皆滌瑕蕩垢,隨才調用,以開自新,以慰人心,豈非和平之道乎?爾之疏辭,正合予意,深用嘉尙,飭勵群工哉。章甫被罰,亦至累百云,決非伸冤鬱廣取人才之義也,當令館官,詳量輕重,趁卽解罰,以爲赴擧之地焉。以上內下記草
上在昌慶宮。停常參·經筵。
引見時,右議政李尙眞所啓,監司私財,自古所無,而壬·丁後,始有本不當有者也。平安·咸鏡兩道則眷率,故有營儲,而他道,則監司乃奉命使臣,巡歷列邑之人也,豈可有私儲耶?以其有儲之故,不能律己者有之,雖廉簡之人,公私酬應,亦不能全無工作,正己而後正人,如是〈而〉能自糾劾守令之不法乎?當此財用匱乏之日,令戶曹取用各營所儲,則必有補益矣。兵曹判書閔維重曰,監司所管納布之類,移定兵曹軍額,則自無私財矣,至於取用營庫之儲,則似涉苟簡矣。右議政李尙眞曰,役布之外,亦多收納之路矣。上曰,自朝家取用,未知何如。領議政金壽恒曰,監司乃奉命使臣也,旣不挈眷,則私儲之不當,誠如右相所達矣。左承旨安縝曰,平安·黃海道,則勅使時酬應之事,極其浩繁,似不可取用,江原道,則只有船稅·鹽稅,而其數甚些矣。上曰,三南監營布木出處,爲先査問本道後,處之。右議政李尙眞所啓,臣曾經慶尙監司,故熟諳本道形勢矣。臣則仍任之故,遍巡列邑,然本道幅員甚廣,一年相替者,未及盡巡一道,非但事不着實,訟牒極繁,且有東萊酬應之事,一人之身,難以獨當。古有左右監司,此制似是,今若設營於左右,則亦有補於防禦之道矣。上曰,此事,何如?領議政金壽恒曰,此非新創之規,祖宗朝,亦有北例,今則左右未爲不可,而各設營門,或有弊端耶。右議政李尙眞曰,大丘仍前設營,以爲左道,而右道則設營於星州,其處客舍,則不過營廳若干營造也。吏曹判書金錫胄曰,嶺南幅員甚廣,人民至衆,物情皆以各設爲宜矣。工曹判書申汝哲曰,義城居一道之中,義城·安東兩邑中設營,似好矣。戶曹判書趙師錫曰,處所則自然可定,而前者旣設而中止,或有窒礙之事耶。問於本道,民情便之,則分左右,似可矣。右議政李尙眞曰,民情非所當問,只可問其事勢便否,而安東·義城,未免一偏,大丘卽東萊直路,不可無監營矣。上曰,左右監司便否形勢,先問於本道而後處之,可也。
吏曹判書金錫胄所啓,崔愼,乃此道儒生也。頃者被罪遠竄,今旣蒙宥,非但行實志操,卓異流輩,只是遠方之人,故自銓曹收用,除拜璿源殿參奉矣。行至利川地,病勢甚重,難於前進云,故已請改差,而今聞病差上來。且此乃北方之人,璿源殿,亦在北道,仍存勿遞,使之赴任,未知何如。大司憲李端夏曰,臣爲北評事時,訪問其地人才,則崔愼,志行卓異云,故臣亦愛其爲人矣。其後臣有求師之志,來遊宋時烈之門,可謂豪傑之士也。頃年受刑,流配泗川,蒙恩放還矣。上曰,聞其有病故遞之,今旣上來云,勿爲遞差,使之仍爲赴任,可也。
大司憲李端夏所啓,請亟黜趙絅庭享事。上曰,毋庸堅執。又所啓,請姜萬鐵依律處斷事。上曰,毋庸瀆擾。前啓,吳始壽及諸譯事,文案考閱間,姑停。
獻納朴泰遜所啓,請亟黜趙絅庭享事。上曰,勿煩。又所啓,姜萬鐵依律處斷事。上曰,毋庸堅執。又所啓,請還收吳始壽減死之命,嚴刑取服,以正邦憲,其援引諸譯,竝姑仍囚,以待結末事。上曰,毋庸瀆擾。
又所啓,取見前京畿監司金宇亨正月十八日狀啓,有曰,畿驛凋殘,無以成樣,而重林察訪金世翊,身爲雇馬廳掌務官,累經勅使,所用天銀辦出之資,世翊盡心料理,分給各驛。又曰,世翊,受出不滿千之財,以塞無窮已之求,鑄錢利息,終始不懈,與別將金禮龍等,同心濟事,百般料理,以此褒啓,陞出六品,臣見之,不勝驚愕。世翊,卽故成川府使金琂之子也。琂死於丙子之亂,此世翊之平生隱痛處也。久爲馬官,已極無恥,而反以善幹勅需,自以爲功勞,至蒙重賞,在他人則可也,在世翊則不可。不知累度牌文之來,世翊之顙,亦有泚乎?且世翊,亦嘗出入太學,傅會士論者,而今乃行賈竪之事,與別將金禮龍等,同心鑄錢,甘爲謀利之人,世翊賤汚,固不足責,其爲士大夫之羞辱,莫此爲甚。如此之人,不可齒在衣冠之列,以傷風敎,請司畜別提金世翊,削去仕版。上曰,依啓。以上朝報
答慶尙監司尹趾完疏曰,省疏具悉。卿辭至此,疏辭當令廟堂稟處焉。
答公淸監司李師命疏曰,今玆之命,實循公議,卿其勿辭,速往欽哉。
答禮曹粘目曰,前府使權曚父頤吉,丁卯亂死節事,昔日祭文及贈職承傳,明白尙存,則可知其言之不誣,特爲旌閭,以褒節義。
答領府事宋時烈箚曰,云云,卿懇。卿之所陳,實合事宜,李師命方伯之任,當令遞改,而魚震翼事,今因箚辭,雖已詳知,第念旣遞旋授,事涉顚倒,惟在日後銓曹之隨窠備擬而已。箚末事,語意尤切,予當體念。卿其安心焉。以上內下記草
引見時,獻納朴泰遜所啓,臣以所懷仰達矣。平安監營泉流庫,物貨最鉅,國家軍需經費,皆出於此,顧緣金帛之委積旣多,不復檢視,常時支用,皆取新帛,陳者蓋陳,至成灰塵。銀之出納,亦惟新櫃是取,其舊者則吏恣盜用,而莫之摘發,虛簿徒在,而存者未半。有司之臣,架漏牽補,莫肯點檢鉤考,以知實數,一朝事有緩急,將於是乎取資,則當何如哉?言之至此,良可寒心。似聞監司柳尙運,偶開一庫,取視一櫃,封識宛然,坼開見之,則匪銀伊銅,以一櫃而推一庫,以一庫而推餘庫,皆可知也。自朝廷或別遣御史,與監司眼同反庫,蕩滌其無用,而具錄見存之實數,以備不時需用,則似爲着實矣。以此下詢于廟堂諸臣,何如?領議政金壽恒曰,泉流庫事,臣未詳知,而別遣御史,則事體不當也。右議政李尙眞曰,令本道監司反庫,似可矣。上曰,令本道監司反庫,可也。兵曹判書閔維重所啓,領府事宋時烈箚中,以貢案軍制變通事爲言,軍制之當改,近日諸臣所達者多,此則大臣與將兵之臣,當爲熟講裁定,而至於貢案,則本非祖宗朝舊制,乃燕山時增加者也。輕重不均,民力難堪,故先正臣李珥,每於疏章,請改貢案,蓋其由來者,久矣。自大同設行之後,通同民結,均一出米,故貢案雖不釐正,釐正之意,實在其中,卽今所當變通者。各司貢物名目中,或有其數過多者,或有元不緊切者,或有不合御供者,如此等物,不可不變通改定,故臣曾於前夏,請以戶曹及宣惠廳各樣上供及需用,量宜裁減之意,啓稟蒙允,而連値朝家多事,又遭意外國恤,至今不得爲之矣。右議政李尙眞曰,所謂改貢案者,欲改燕山時所定,而壬·丁亂後,文書散失,至今未知何者爲祖宗朝正貢,何者爲燕山時所增也。但以事理推之,則祖宗朝儉約之德,可以想知。物目之煩多者,就加釐正,方欲□祖宗朝舊制,御供所用,自下雖不敢請減,昔舜造漆器,諫者七人,武王嗜鮑魚,太公不進曰,禮鮑魚不登於俎,漆器尙可諫,鮑魚亦不進,則雖係御供,何可不爲之請減乎?然必有傳敎後,可以擧行矣。上曰,御供之不緊者,裁減,可也。領議政金壽恒曰,軍制貢案變通事,待齊會稟定之意,曾已啓達矣,左相病未行公,且未及私與商確,訓局大將,亦未入侍,此事不可不熟講而處之,今日未得稟定矣。上曰,從容講究而稟定,可也。
引見時,守禦使趙師錫所啓,各衙門諸宮家新設屯田,旣因諸道弊瘼狀啓,一倂革罷,廟堂處分,誠爲得宜,揆以事體,固不敢更請復設,而第其中洪川之屯,雖係壬子以後新設之處,而不但其穀物,有補於軍需。蓋以忠州·鐵原兩邑軍兵,竝皆還屬本鎭之後,南漢守堞之卒,太半不足,故湖西近邑牙兵及京畿諸屯募民,號以守禦軍,充補忠·鐵兩鎭割移之代,而當有未準本數,不得已訓局屯之在橫城者,啓請移屬於南漢,又募集峽中閒遊之丁壯,竝與原州舊屯之民,而團束作隊,以爲緩急之用,仍令耕作屯田,俾無流徙之弊。今若罷其屯田,則艱難募集之軍,必皆一朝渙散,守堞之額,將無以補缺,事極可慮。當初創設曲折,下詢于前日守禦使金錫胄然後,問議于大臣而處之,何如?金錫胄曰,故相臣李浣,爲守禦使,悶其山城守堞之軍,太半減數,欲以廣州境內之人,分授城堞,以爲臨亂驅入之計,本府多少民情,皆以爲不便,頗有怨言,脫有緩急,恐難得力,乃以峽中入作人團束之意,臨死陳疏,卒莫行矣。頃在甲寅年間,臣添守禦之任,亦爲此慮,而百爾思度,終無善策,而關東峽邑,處於山城之東,旣非賊路要衝之故,丙子之亂,權井吉,能以春川之軍,先保黔丹,使賊兵不得上據篈峰者,此實道里,最爲便近於南漢之效也。且峽民精悍,善放火砲,旣無屬處,行獵爲事,若以此類,募聚團束,以充守堞軍移屬之代,則事極便好,而若無所食,則難可安接,故洪川地,有一長谷,元非官家緊切之處,作爲屯田,使之納稅耕食,一以爲軍需補用之資,一以爲安保軍民之地,實合事宜,故甲寅冬間,小臣,面陳於榻前,特爲設置此處,則決不可諉以新設之屯,而混同革罷矣。領議政金壽恒曰,各衙門柴場·屯田而爲今日之痼弊,詢問道臣,旣已革罷,今若旋因本衙門陳請,續續復設,則其在事體,誠爲未安,而今此兩屯之當初設置,不特爲其穀物,實出於守堞軍不足之致,則兩鎭軍兵之代,未及變通之前,似難容易革罷。洪川·橫城兩屯,使之仍屬本廳,而各別嚴飭,俾無如前貽弊於本邑,宜當矣。上曰,新屯革罷,雖已定奪,此則乃是南漢守堞之軍,異於他屯,仍存勿罷,可也。領議政金壽恒所啓,有稟定事,而因左相有病,未及講定矣。頃者領府事宋時烈,箚陳收布升尺變通事,此乃朝宗朝舊法,而卽今外方民間痼弊,亦無過於此,則欲爲變通復舊,其意甚好,然此事行之旣久,不無窒礙之處,必須熟講變通,然後可無難處之端,故至今未得定奪矣。今日戶兵判,皆入侍,使之稟定,何如?上曰,窒礙之處甚多,戶兵判,各陳所見,可也。兵曹判書閔維重曰,此事久欲仰稟,而緣臣累日在告,且以領議政金壽恒,病未行公,尙未及講定啓達矣。軍布五升三十五尺,乃是祖宗舊制,故仁祖癸亥之後,嘗行此法,而未久停罷,丁亥年間,復行而復罷,其所以乍行旋罷者,無他,只減木品之升尺,而不爲添給諸司下人之料食,故事多窒礙,不得持久而然也。今以五升三十五尺折米,則一疋價直,二斗數升之米,以此計之,一朔所給三疋之料布,僅可以換買七斗之米,如欲行之久遠,不可不添給一倍,而兵曹所捧,亦必有一倍,然後可以繼用矣。大槪我國田賦,不至甚重,而身役偏苦,民不能支堪,流來弊瘼之大者,未有甚於軍布,朝廷非不整念民隱,而每遇凶年,則不過被災尤甚處,減其疋數而止,終無大段變通,故實惠未究,民怨滋甚。今若一遵舊制而行之,則一國生民,必將歡欣鼓舞,慰悅民心,莫過於此。臣意,爲先定行五升三十五尺之法,而國家需用,亦宜因此料理變通,或行戶布,或以無蔭者,盡充軍額,此等變通,似不可已也。右議政李尙眞曰,料布倍給之說,過矣。每匹五六尺之減,豈至於倍乎?添補之價,雖無出處,無蔭者盡充軍役,則其怨有甚於前,戶布亦不可輕議也。當此之時,雖大軍籍,舊法猶難猝復,況可遽行新法乎?姑待年事豐登,若行大軍籍,則此實祖宗舊法,雖有怨言,亦可爲之矣。金壽恒曰,此事如無窒礙處,則卽當行之,有何持難之事乎?閔維重所達,各樣難處之端,固亦然矣,而其中最難處者,砲保價布與外方水軍給代木也。國家儲畜有裕,則所捧之布,減其升尺,而推移添給其不足之數,何所不可,而卽今國儲蕩然,軍兵身役逃故兒弱蕩滌之代,亦無充給之物,方以爲悶,都監軍兵,設置旣久,至今遽以麤短之布減給,而又不得添給其所減之數,則軍兵之呼冤必甚,軍兵之怨,與吏胥輩不同,此尤可慮。臣意則收布變通之後,不可不更思善後之道,不然則不過爲目前姑息之政,必有如前還寢之患矣。右相,以大軍籍事仰達,而大軍籍,雖是祖宗舊法,卒難行之於此時,必致大段騷擾,無寧行戶布之法,戶布亦難不無怨苦,而均役便民之道,此最爲善矣。戶曹判書趙師錫曰,今此升尺變通,實出爲民之意,本曹則無大段難處之事。今當以五升三十五尺,依舊制嚴飭擧行,而第其中田稅作木,有難便之端。蓋彼中所需,必準四十尺,然後乃可用之,其數在前,多至七十餘同,而今則一勅所用,不過四十餘同,若疊有勅行,則或有倍簁之時,倭人禮單,則雖不及於此數,通一年計之,亦不爲不多。此非國中所用之物,而若減田稅木升尺,則他無出處,必須別樣變通,然後可無窒礙之事矣。下詢于大臣而處之,何如?金壽恒曰,田稅木則異於身役,而且非國中所用,則變通之難,其勢然矣。兼吏曹判書金錫胄曰,臣於前日待罪兵曹時,因木綿升尺事,取考大典前後續錄,則前續錄戶典,旣以公私所用綿布,升數則五升,長三十五尺,廣七寸以上定式,而後續錄兵典,又有步兵番價,每一朔,五升綿布三疋半之文,而卽今所捧,則一朔只是三足,無可捧半疋之事,更思之則三十五尺之半,當爲十七尺五寸也,以其半匹,分而爲三,則恰爲五尺八寸三分也。且步兵番價云者,乃指一戶而言,則一戶三人,自當各納一疋,其半足則三人,又當各納五尺八寸三分,故以其五尺八寸三分,連織於三十五尺之木,則又恰爲四十尺矣。臣意則今步兵所納四十尺,則本無所加,故前日權大運,榻前請減軍布尺數之時,以此覆啓矣。今若以三十五尺爲準,則此是國典所載,及今變通,固爲合當,而至於步兵番價三疋半之制,亦是國典所載,則事不可擧一而廢一。卽今番制,以兩朔爲一當番,故步兵亦皆竝納兩朔之布矣,兩朔二半疋,當爲一疋,此一疋則似當加捧矣。李尙眞曰,減其升尺,而加捧一疋,則其怨亦多矣。且馱價人情,其費不貲,身役之重,不專在於元木矣。錫胄曰,宣惠廳木,則大同事目,以三十五尺捧之,而取見諸道所納,則或有三十六七尺,而不至於四十尺矣,虎贖木,則各邑皆有之,而乃烟戶之役也。十斗米,折價一疋,此木則與大同之以五斗折價,不同,減其升尺之後,則似當以二疋捧之矣。李尙眞曰,虎贖木,則然矣,大同木,則臣曾忝疏廳堂上,亦二年,其前,已過三十五尺之限,鄕民皆以漸升爲怨矣。上曰,領府事所達,意在欲除民弊,而變通之際,不無窒礙之端,田稅木,則比諸身役,爲稍輕,且是他國所用,仍前收捧,此外各樣所捧之木,則以五升布三十五尺,一從舊制,嚴飭施行,至於兵曹所納,則似難輕易變通矣。李尙眞曰,收布升尺之事,身役,最是痼弊,而發端之後,不爲變通,則終無着實軫恤之意,兵曹所納,料理補不足之數而變通則好矣。豈可以難於繼用,而依前不變乎?不過六七尺之間,令戶曹一體施行,何如?維重曰,臣意本非不無變通也。只望廟堂,因此料理指揮,以爲繼用之地也。蓋諸司胥輩,卽庶人之在官者,常料不可不準給,臣之所謂繼用加倍之說,實由於此矣。且一年軍布所捧之數,僅至一千百餘同,而一朔所用者,小不下六十同,多則近百,故一年餘數無多,卽今封不動,只三百餘同矣。錫胄曰,臣五年在兵曹,若國家無事之時,則以其所捧,足爲支用,亦有餘羡,而謂都監之軍,則輒患不足,以此足以見前規外費用之易濫矣。維重曰,此乃大端弊瘼,豈可以窒礙之故,而終不爲之變通乎?必先復行舊制,然後可以料理他事矣。金壽恒曰,此事係是民間第一切急之弊,不可不一番變通,而領府事宋時烈,前後力陳,自上聽納,異於他大臣之言,旣發之後,不得見施,則不但事體未安,積痼之弊,終無可革之日。兵曹所納之布,亦宜一體議處,更令料理其補用之策,而稟定變通,何如?錫胄曰,升尺之事,如不變通則已,如欲變通,則不可不均齊爲之。兵曹軍布,雖最難變,亦豈無日後可繼之策乎?今若前期,遠定始行新制之日月,而得於其間,量度闊狹,有所劑量,則豈不好矣?卽今上番騎兵,未知爲第幾番,而若自第一番始行則爲好,亦或於秋末冬初,木花産出,民間方織之時,頒令則尤可易行矣。第念我國,無他物貨,惟此木綿,爲上下公私之所需用,貪富貴賤之所共服,今若盡化爲薄劣麤短,亦非善變之道,須自兵戶曹,計其升縷,限其尺度,織出見樣布,務爲堅密,如海西所造,頒布而行之,爲可矣。上曰,兵曹所納之布,亦一體變通,可也。李尙眞曰,此必豫爲知委,然後可無改備之患矣。且木者,乃有用之勿也,五升木,常人可以爲衣,而若麤疎則不可用,密織之意,別爲分付,似可矣。上曰,依此分付,可也。金壽恒曰,砲保一款,則訓鍊大將,未久赴備局,今日亦未入侍,姑待相議後稟處,何如?上曰,此則從容商確變通,可也。備局謄錄
引見時,行大司憲李端夏所啓,尹暹等三臣墓奴復戶事,臣頃日陳達,特蒙允許,而暹之孫棨與集,皆死於節,孝宗大臣,嘗有三節之稱,故三人遺稿,合刊行世,名之三節稿,領府事宋時烈,爲序文,備述此意耳。三節之墓,只復二奴戶,似少,加復一戶,何如?領議政金壽恒曰,當初欲復一名矣,一名太小,故復二名矣。端夏曰,尹潔及集之弟柔之墓,各在他崗,定給三名,則可以守護五墓矣。右議政李尙眞曰,二名,乃小臣仰達而定之者,然聞墓在三崗,而犯三郡之境云,信陵之墓,漢高尙置守塜五人,則三名之復,豈至於多乎?上曰,定給三名。可也。戶曹謄錄
禮曹啓曰,卽接通禮院所報,則今此發引時,諸處許多差備,以時官員十八員,決難兼察。甲寅國恤發引時,罷散中知禮貌人員,付軍職冠帶常仕矣,今亦依前例,別提張萬雄·鄭弘瑞,前贊儀黃渼,前兼引儀李重振等,付軍職冠帶常仕,使無臨時窘迫之患云。許多差備之不足,果如所報,罷散人付軍職,旣有前例,張萬雄等四人,令該曹付軍職,限返虞察任,何如?傳曰,允。禮曹謄錄
上在昌慶宮,停常參·經筵。
巳時,日暈。
正言金萬埰啓曰,昨朝,獻納朴泰遜,以前啓傳啓事,發簡於臣,臣依例書送謹悉矣。俄而又送一簡,拆見,則只書敢啓,司畜別提削版事,非箇皮而藏其姓名,而又沒其罪目。司畜別提,本是二員,而其一,卽臣之外三寸叔金世翊也。若欲論臣之外叔,則僚寀之間,當詳示其委折,前一日相面時,亦絶無幾微之及此。臣以此不疑外叔將被論,意謂本署他員有所可論,而臣未有所聞,故以未知誰某,亦未知其措辭何如等語,答送而終無回報,心甚怪訝矣。及見小報,所論者,乃臣之外三寸也,臣於是,竊不勝驚惑之至。凡臺閣論劾,若出於至公,則不以同僚之故,有所容隱,而固當光明正大,不可闇然相欺,雖是同僚一家,直書姓名,豫示同僚,使之先爲自處而後,有所論啓,乃是當然之體例。今者泰遜,則初旣不露於相面之日,又復藏名於簡通之際,事不明白,故爲瞞過,致令同僚,有嫌而不得避,有事而不得聞,視之若無,略不輕重,其凌蹴,更無餘地。臣之見欺同僚,摘埴冥行之狀,已是羞辱之甚者,至於臺閣體例,緣臣受誨,以致壞了,臣何敢一刻苟冒乎?請命遞斥臣職。答曰,勿辭。以上朝報
答掌令鄭勔避辭曰,鞫廳文案,已令出示,則唯當詳審考閱,或刪或仍而已,徒事引避,迄未了當,予未知其可也。勿辭。以上內下記草
有政。
吏批,以宋昌爲左副承旨,而鄭始成爲右副承旨,以李師命爲同副承旨,以李廷龍爲金堤郡守,以李國芳爲祥雲察訪,以李元齡爲兵曹佐郞,以朴夢錫爲南部主簿,以文獻徵爲禮曹佐郞,以李觀徵爲知義禁,洪受湸爲工曹佐郞,以尹以道爲刑曹參議,以朴世堂爲公淸道觀察使,以李台龍爲兵曹佐郞,以宋道成爲司憲府監察,以黃震成爲海美縣監,柳譚厚爲獻納,以尹趾完爲大司諫,以申命伯爲沙斤道察訪,尹趾善爲戶曹參議,以朴泰遜爲副校理,李汝岳爲工曹正郞,以尹德駿爲正言,安世徵爲持平,以愼景尹爲金海府使,蘇斗山爲江陵府使。
兵批,以孫晙·張有聲·韓得吉·李斗元爲副司果,權偉·李邰爲副司果,以沈選爲訓鍊副正,金重器爲五衛將,李守恒爲五衛將,朴濂爲武兼宣傳官,以金世翊爲慶尙左兵使,崔橚爲慶尙左水使。
司僕寺啓曰,庚申年分養馬中,故失·瘦瘠·不馴·病傷者,當該守令等,依事目錄啓請罪,而此外又有規免責罰,以馬病請報,仍留不送者,或有過限,秋後來納者,如此之類,別單書入,竝依例推考,何如?傳曰,依啓。太僕謄錄
禮曹啓曰,虞主,今月十八日,當爲畢役云,故奉安吉日,問于日官,則同日卯時爲吉云。以此時知委擧行,而依前啓下,本曹堂上及奉常寺提調,眼同奉審後,仍爲奉安于浥和堂之意,敢啓。傳曰,知道。禮曹謄錄
傳曰,中殿所封山蔘·䓀莄價米·朔膳價米·乾秀魚價米,一依復舊時例,限三年像生時進排事,分付該廳。宣惠廳謄錄
上在昌慶宮。停常參·經筵。
夜五更,月暈。
副校理朴泰遜上疏。大槪,臣論湖伯魚震翼不合之事,而大臣箚論,有論人太苛之語,臣不勝瞿然之至。臣且見正言金萬埰避辭,以臣論金世翊事,張皇引避於事過之後,至以闇然相欺,不使自處等語,顯加非斥,臣何晏然而已乎?請命遞斥臣職。答曰,省疏具悉。爾其勿辭察職。
府前啓,大司憲李端夏,掌令鄭勔,請亟黜趙絅庭享事。姜萬鐵依律處斷事。答曰,勿煩。以上朝報
答國葬都監草曰,松木斫伐事,依啓。令該府郞廳,眼同斫伐,俾無濫斫之弊。
答副司直申翼相疏曰,卿才實合籌司之任,宜勿控辭,調理察職。
答左尹申晸疏曰,卿才實合籌司之任,宜勿控辭,調理察職。
答領府事宋時烈箚曰,云云,卿懇,再昨箚辭,蓋出於與人不求備之美意也。年少過激之言,不必爲嫌,須體至意,安心勿辭,以副予望。以上內下記草
府前啓,大司憲李端夏,鄭勔,請亟黜趙絅庭享事。姜萬鐵依律處斷事。答曰,勿煩。內下記草
上在昌慶宮。停常參·經筵。
卯時申時,日暈。
獻納柳譚厚啓曰,近日吳始壽之事,有以竝鞫諸譯,爲宜有以先鞫始壽爲當,竝鞫諸譯,爲公共之論,先鞫始壽,爲方張之啓,而設鞫數朔,已得獄情,始壽所供,雖至縷縷萬言,一無可以發明之端,諸譯所供,雖有些少差誤處,皆以未嘗聞知爲言,彼人所未發之言,譯輩何所利,而做出莫大莫重之言乎?設令果有是言,不過始壽之指敎,則造言之罪,終在始壽,首終之別,自有輕重,始壽當死,固無可疑,而先施刑訊,有違於刑不上大夫之義,初當賜死,實是正當底處置,而旋命減死,以致物議之愈激,今當只請還收減死之命,則庶幾王法國體,竝得其當,臣之愚見,止於如此,而與前兩說,有所逕庭,不可苟且行公,隨彼參啓。且臣頃忝館職之初,以承牌未進之故,方被推緘,尙未照勘,以此以彼,俱難冒居臺席,昨因肅拜殯宮,今始齋宿來避,請命遞斥臣職。答曰,勿辭。以上朝報
傳曰,今下弓矢,乶下僉使金善鳴,茂山僉使鄭震僑處給送。以上內下記草
傳曰,發靷及下玄宮日,當爲望哭於涵仁亭,承旨·史官亦爲入侍事,知委擧行。禮曹謄錄
答領府事箚曰,省箚具悉卿懇。再昨疏辭,蓋出於與人不求備之美意也,年少過激之言,不必爲嫌,須體至意,安心勿辭,以副予望。仍傳曰,遣史官傳諭。
上在昌慶宮。停常參·經筵。
府啓,大司憲李端夏,掌令鄭勔竝引嫌而退,自顧無失,不必爲嫌,而刑不上大夫,雖有經訓,冉有之問聖人,以五事答之,罪名皆非大辟之科,賈誼之論此事,亦曰黥劓之辜,不及大夫,則其義可見也。今此始壽所犯,何等罪名,而乃以嘗在貴寵之位,有所分別,不待輸情,先賜之死乎?執法之論,不當如是,請正言金灝出仕,獻納柳譚厚遞差。答曰,依啓。以上朝報
備邊啓曰,頃因全羅監司狀啓,格浦築堰事,覆啓分付矣。今見本道所報,則築役,正當合操之時,若赴操,則董役無人,今春合操時,格浦別將,請勿赴操,而其勢實難竝行,姑宜勿許趁操,以完築役。且古群山新設之鎭,募民殘弊,當此漁箭,若爲赴操,則失業可慮,請依戊午啓稟定奪,秋操則赴往,春操則勿赴,而其在事體,雖不可每每勿赴,土兵募集間,許令勿赴春操,似合事宜,格浦·古群山兩鎭今春合操,竝許勿赴之意,全羅監司·水使及統制使處,竝爲分付,何如?答曰,允。備局謄錄
傳曰,發靷及下玄宮日望哭時,承旨·史官入侍事,分付矣。自慈殿,以承旨·史官勿爲入侍,欲令自內望哭事,下敎,禮曹儀注,雖已磨鍊以入,而入侍一款,勿爲擧行。禮曹謄錄
上在昌慶宮。停常參·經筵。
未時,太白見於巳地。夜五更,月暈。
府啓,大司憲李端夏,執義李堥,掌令鄭勔,持平安世徵,請亟黜趙絅庭享事,姜萬鐵依律處斷事,還收吳始壽減死之命,亟命鞫問,以正邦刑。新啓,臣等,考閱吳始壽推案諸譯可疑之端,鞫廳皆已反復究問,似無更推之事,而其中朴廷藎刑推問目中,有曰,矣身果無所言於始壽,而始壽,以臣强等說,矣身來傳之意,言於諸譯,至有詰責之擧,則何不於其時,卽爲辨明於始壽,而今番招辭,乃以遠接使所聞之言,及諸譯所對之說,俱不得聞知爲言,尤極殊常云云。此條最爲此獄緊關處,而刑推時,與他條竝問,只以前招無加減爲對,臣等於此,不能無疑也。廷藎,但以爾國兩班,不善例給之物,其肯準給之說,告於始壽,始壽,答以其言甚怪惡云,則此等說話,乃是彼輩恒言,有何怪惡,而始壽之言,如此乎?其爲不然之由,廷藎,所當卽爲辨釋,而旣無一言,安日新等諸譯,聞始壽之叱責,退詰廷藎之虛妄,廷藎,若聞此言,又當卽爲入訴,釋其言之初不能明諸譯之無可責,而亦無一言,終使不忍聞之言,至於上達,駭國人之所聞,而爲獄事之根柢。凡人之情,雖小小言語,不出於己,而致疑於己,必欲辨明,乃人之常情也。廷藎,以始壽差備譯官,千里隨行,長在左右,或直辭暴白,或宛轉解惑,豈無其道,而終始緘口,有若眞有是說者然,若無始壽符同之事,則必無隱忍至此之理。鞫廳問目,雖發此意,二次刑訊,忍杖不服,不可不以此更鞫,請譯官朴廷藎,更加嚴訊,期於得情。答曰,不允。以上朝報
答公淸監司狀啓曰,已悉於頃者別諭之中,復何多誥?須體至意,安意勿辭,趁玆春和,從速登途,出入筵席,以補不逮事,回諭。
答知正李翔疏曰,云云,爾懇。已悉於頃者別諭之中,復何多誥?須體至意,安意勿辭,趁玆春和,從速登途,出入筵席,以補不逮。
答左相閔鼎重箚曰,省箚具悉卿懇。卿之所患,累日苦劇,慮念之懷,曷有其已?幸賴神明之默佑,漸向差道,心切喜幸也。適緣疾恙,未得進參,有何所傷乎?卿其安心勿辭,從容善攝,以副予望。
傳曰,今觀兵曹陪從百官書啓,宋領府事,亦在其中,而第惟年齡已高,春寒未解,此時冒曉出入,想必有傷,予甚慮念。縱未陪往,亦可展哀於留都之班,須體至意,勿爲陪往事,遣史官傳諭。
答公淸監司朴世堂疏曰,三遞方伯,曠職日久,卿勿過辭,速往欽哉。以上內下記草
有政。
吏批,以尹悏爲記注官,崔愼爲濬源殿參奉,魚震陟爲繕工副奉事,尹以明爲活人別提,柳以井爲司畜別提,朴世柄爲活人別提,朴泰輔爲修撰,安汝器爲禮曹佐郞,李綸爲獻納,趙持謙爲司諫,李翊爲慶尙監司。
兵批,以柳譚厚爲副司直,柳龜徵爲副司正。
備邊司郞廳,以領議政意啓曰,新除授慶尙監司李翊,以山陵都監堂上,方在陵所,卽今陵役,雖已垂畢,不可以他人遞代,姑爲仍留監董,竣事後上來肅謝之意,分付,何如?答曰,允。
備邊司郞廳,以領議政意啓曰,新除授司諫趙持謙,以國葬都監都廳,發引時,當爲陪從,且其本職,例爲玄宮封鎖官豫差,而纔有出入殯殿之事,勢難肅謝於時御所,亦不無變通之道,使之除肅拜進參,何如?答曰,允。以上備局謄錄
上在昌慶宮。停常參·經筵。
夜五更,月暈兩珥。
平安監司書目,江界呈,以正月二十三日,下雪臨霽之時,土雪繼下,事係異常事。
府啓,大司憲李端夏,執義李堥,掌令鄭勔請亟黜趙絅庭享事。諸啓上同答曰,勿煩。
修撰朴泰輔上疏。大槪,敢陳區區所懷,以備裁擇事。答曰,省疏具悉。噫,今玆內喪,適緣拘忌,自初斂殯,迄于啓攢,竟未遂躬臨之禮,悲疚倍切,曷勝云喩?擬於後俗節,躬親洩哀于魂殿耳。若夫臨哭於魂殿,則情雖然矣,事勢視昔有異,似難擧行矣。疏末郊外祗送一款,當令該曹稟處焉。
領府事宋時烈箚子。大槪,乞於今午,豫進陵所事。答曰,省箚具悉卿懇。備悉予意於昨夕之批矣,繼進一箚,將欲先詣陵所,此固出於送往無憾之情,而予之慮念,猶有所不弛于中也。宜體懃懇之意,須勿出往,以副予意。仍傳曰,遣史官傳諭。以上朝報
兵房承旨啓曰,訓鍊大將金□山陵往還間,令御營大將兼察事,旣已定奪矣。其所納命召御營大將金□□卽爲牌招傳授之意,敢啓。傳曰,知道。訓局謄錄
上在昌慶宮。停常參·經筵。
答領府事宋時烈箚曰,省箚具悉卿懇。纔諭予意於宣諭之中,復何多誥?箚中輒引禮訓,載伸告老之請,予以爲不然耳。列聖朝有德蓍龜之臣,年踰致仕而不許退歸者,歷歷可數也,矧今卿負一世之重望者乎?斷無以此自沮之理,宜體思想之意,亟回長往之心,須速回棹,以副至望。仍傳曰,遣史官傳諭。
答領府事宋時烈箚本曰,省箚具悉卿懇。連陳章牘,誡誨切至,心深感服,第惟李師命事,猶有所不然也。人才之渺然,莫今日若也,雖在側陋之中,固宜隨才甄拔之不暇,而況如李師命,文望勳庸表著者乎?今若置之閒散,使師命不展其才,則抑將有乖於當初登庸之本意也,卿其熟思焉。箚中萬科出身事,令廟堂稟處,卿其安心,從速上來,以副予望。仍傳曰,遣史官傳諭。
備忘記,卽因喉司陳達,始知有長往之志,自不覺愕然失圖也。噫,當此邦本捏扤,危疑多端之日,微卿碩德重望,其孰能固國勢而鎭民心乎?決不可容易去就者,一也。自祖宗朝,積弊因循,尙未善變者,方與卿等二三大臣,將欲反覆相確,大段通變之擧,決不可恝視退休者,二也。心經一部,最要心法,每欲講磨者久矣,一自卿上來之久,出入筵席,微辭奧旨,曉然分析,大開吾惛,感歎之懷,曷嘗少弛于中哉?矧今春氣漸和,正當頻講之日,尤不可棄予長往者,三也。卿若念及於斯,則不待予言,而想必有惕然改圖,幡然造朝矣,須體懃懇之意,亟回遐心,從速入來,以副如渴之望。仍傳曰,宋領府事處,遣承旨傳諭。
答玉堂校理林泳,副校理朴泰遜箚子曰,省箚具悉。朝因政院啓辭,纔遣近侍,備悉予意矣,爾等之箚意尤切,予當益篤誠禮,挽回遐心焉。以上朝報
傳曰,過卒哭後,魂殿陪祭百官及大小官吏,竝罷出,避宿齋,直爲出入事,分付。以上內下記草
備邊司啓曰,慶尙右兵使金重明,以各鎭軍兵今春習操設行與否,報稟於本司矣。上年秋操,旣因國恤停廢,不當又停,而卒哭後,正當農節,聚軍閱武,民弊可慮,依左道例,使之姑爲停止,而操鍊重事,所當啓聞定奪,雖報本司,亦宜前期取稟,以俟指揮,而乃於到期之後,始爲緩緩牒報,怠忽職事之責,在所難免,右兵使金重明,推考,何如?答曰,允。備局謄錄
禮曹啓曰,修撰朴泰輔,以留都百官,出入時御之故,不得序班於郊外,只望哭於政府,仙馭一遠,窮天莫攀,臣子情理,不獲自盡於今晨,特下明命,亟罷忌諱,許於郊外攀送事陳疏,爲請聖批,以郊外祗送一款,當令該曹稟處,爲敎矣。昨者政府,分付各司留都百官,祗迎祗送於郊外,而差祭人員及供上衙門時御所出入人員,使之望哭於政府,初非留都百官,盡令會哭於政府之意也。今此疏中所陳,實合臣子情理,而其在拘忌畏愼之道,不得不區別於其間,若令時御所出入之官,盡爲祗送於郊外,則全無從前齋宿之意,似難輕易變改,大臣之意亦如此,依前政府分付施行,何如?傳曰,允。禮曹謄錄
上在昌慶宮。停常參·經筵。
夜四更,月暈兩珥。五更,月有重暈。
左副承旨宋昌書啓,臣承命馳往領府事宋時烈所到處果川邑內村舍,傳諭聖旨,則以爲,臣於前冬最初賜對之時,首以引年退歸之意,冒達天聽,仰惟聖明,或能記憶矣,今日之去,實臣素所蓄積也。然何敢不以告於殿下,而無端決歸哉?臣退自郊班,卽具短箚,以陳悃意,以爲倘得登徹,必賜諒察矣,不料喉司之臣,徑先告達,至令近侍,傳諭聖旨,十札綸音,丁寧懇到,惶恐隕越,措躬無地。伏讀聖敎,以三事提誨,目今天怒於上,人怨於下,聖敎所謂邦本捏扤,危疑多端云者,誠是實語也。然而竊觀聖明,一以輕徭保民爲心,如此不已,則民怨息矣,民怨旣息,則天怒自珥矣,臣只望殿下之終始惟一焉。聖敎所謂積弊通變云者,如使臣言可用,則臣雖不在,二三大臣,必能商度潤色,以底於無弊可革矣,如不可用,則臣雖守而告之十年,終有何益哉?聖敎所謂心經一部,每欲講磨云者,臣伏覩聖學高明,無待於筵臣之討論矣,殿下之所得,皆是精義奧旨,而臣之所達,不過章句訓誥之末而已。臣每恐臣之胡辭亂說,煩聒聖聰,殿下若於臨筵之際,絶去人莫己若之心,而從容咨問,則聰明日昇,而聖學日新矣。然則臣之去就,不足爲有無,眞所謂江湖一鳧雁,不足爲多少者也。伏聞朱子嘗有言曰,一夫之進退,關國運之盛衰,今殿下,許臣之退,而俾不失所守,則安知風俗之美,反有優於留臣之去哉?宋之名臣,有老而不去者,有人以詩譏之曰,老鳳池邊蹲不去,飢鳥臺上噤無聲,臣每誦此句,以爲此正臣之謂也。臣之箚本,終蒙睿覽,則以殿下之英明仁聖,必許其浩然而歸矣,惟是纔陪素仗之故,不敢拜辭於天陛,從今塡壑,則天顔永隔矣,徒切悲隕涕戀之至云矣,敢啓。傳曰,罄竭予意於昨日三度傳諭之批,中夜無寐,側席佇待矣,今觀書啓,歸意愈邈,近侍空返,此由於誠意未孚之致也,缺然慚赧,無以爲懷也。須體如渴之意,亟回長往之計,從速登途,以副予心事,更往傳諭。
答館學儒生鄭齊泰等九十五人疏曰,省疏具悉。多士所進,無非格言,予當備盡誠禮,期回遐心焉。以上朝報
答同副承旨李師命疏曰,省疏具悉。領府事箚語,蓋出於鎭定之意也,不須過嫌,而當此世俗囂囂之日,橫逆之來,又何必深自引咎乎?爾其勿辭,宜速察職。以上內下記草
上在昌慶宮。停常參·經筵。
假注書柳龜徵書啓,臣承命馳往領中樞府事宋時烈所到處果川邑內村舍,傳諭聖批,則以爲,纔承別諭,繼有箚批,愚臣去就,何等微細,而致勤聖敎,至於如此哉?臣誠惶隕,寧欲無訛,而臣之情悃,悉已付諸承宣,以冀其登徹矣。噫,鍾鳴漏盡,夜行不息,是豈聖明之期於臣下哉?列聖以來,固有年至而不去者矣,然此則宿德元老,繫國家安危者矣,如今螻蟻之臣,何足以擬議於此哉?且天下道理,固有盡者,亦有未盡者,君之使臣,臣之事君,當以盡者爲法,不當以不盡爲準也。夫繼往聖開來學,宜莫如朱子,之謹嚴於引年者,誠有如前箚所陳者矣,此外臣別有所切迫私情,不幸臣喪禍連仍,今有子孫當葬者,己卜日月,將於開月之初而了當,非臣身自經營,則無以成樣。昔朱子,以叔母亡而無得力子弟,故請辭召命,蓋宋朝,以仁厚立國,而盡體下之道,故臣下亦得以輸其情矣,又朱子,於其配之亡也,以家中碎小,無以收捨,願辭其官,況臣家,失母稚兒,滿室呱泣,而無他婦女看護,臣思想傷惻,心爽飛越,抑而不去,必發狂,然禮義私情,兩不可小淹,故臣擬於二十二日復土之時,歷入所經官府,望哭伸情,然後轉至葬所,掩埋死者,而仍撫遺孩,看護保育,若是則終始本末,皆殿下賜也。凡此細瑣,仰恃慈覆,冒陳無餘,臣罪萬死,伏乞哀憐財赦云矣,敢啓。傳曰,遐心之難回,愈往愈邈,且驚且慚,無以爲諭也。私情雖切,比諸國事,不但輕重自別,當此氣候不齊之時,躬詣墓山,累日看護,則徒增無益之悲,而必致榮衛之損傷,予之慮念,曷有極哉?宜體此意,更勿固辭,從速回程,毋孤予望事,更往傳諭。以上朝報
答政院啓辭曰,郊外出迎事,依啓。山陵陪往百官,當爲齋宿,而留都群臣及七虞卒哭參祭諸執事,竝無拘忌之事,直爲出入之意,分付,可也。
備忘記,連觀卿書,浩然退遯之計,愈往愈切,只恨誠禮之未盡而已,夫復何言?第惟今者蒼黃去國,乃出於意慮之表,觖望慚靦,難以爲懷。卿亦戀戀之餘,想不能遠離,遲遲作行,此正益竭予誠,挽回遐心之機也。至於心經,猶未畢帙,微卿德學醇正,任師保之責者,蘊奧聖訓,孰得以形容分析,開發啓沃乎?噫,儒賢進退,關係非細,其不可自輕去就也,決矣。玆遣重臣,申告予意,亟回長往之心,斯速造朝,參講筵席,討論首尾,從容去就,則在卿不失其所守,在我亦無做工間斷之弊,此所謂兩得其當者也,卿宜念哉,毋負企望事。宋領府事處,遣大司憲李端夏往諭。以上內下記草
政院啓曰,訓鍊大將金□,旣已入來,御營大將金□兼授命召,卽者來納,訓鍊大將,未及齋宿,不得入闕,特遣宣傳官傳授似當,敢啓。傳曰,依爲之,訓局謄錄
禮曹啓曰,摠護使啓辭,與敬陵·昌陵接近火巢,似當仍舊,而所定界限,年久頹圯,殊不明白,案山外若干田民,亦甚迫近,蜂峴等處,村路多歧,踏破山麓,令禮曹與都監堂上·京畿監司,眼同定界,且令防塞經路,一切嚴禁,毋得往來,何如?傳曰,依啓事傳敎矣。臣聖齊,與摠護使臣金□,山陵都監堂上臣李翊,京畿監司臣崔寬,新陵火巢定界處,一時巡審,則新陵北邊,自山底至礡石峴大路,已有定限,東邊則以其洪嬪墓所在於靑龍外至近之地,界限止此,今難加拓,西邊則乃是順懷墓及敬陵陵內之地,別無更爲定限之事,惟獨南邊內案之外,外案之內,有若干田畓,不入於禁標之中,此必定界之初,只以山麓盡處爲限,仍置不論之致,而歲月旣久,界限不明,民人輩,似不無侵占冒耕之處,東南間歸山伊洞·土井洞等地,則火巢內,亦有偸葬之處,問其山下居人,則掌樂院書員金夢赤等墳二處,弘文館書吏鄭哥墳處云。田畓則令戶曹發遣郞廳,一從今番立標之限,打量給價,以爲陳廢之地,偸葬處,令漢城府摘奸査問後,依法治罪,卽爲掘出。且內案之外,從前有一大路,自西指東,橫過靑龍山麓,行路之人,望見陵寢,其在所見,實爲未安,不可不趁卽防塞,嚴禁往來之人,而新立禁標,使之鑿垓定界之意,本道監司及本陵參奉處,竝爲分付,何如?傳曰,依爲之。禮曹謄錄
上在昌慶宮。停常參·經筵。
府院前啓,國忌齋戒,以今明日姑停。
答右相草曰,依啓。下玄宮時拭梓宮一款,該曹節目中落漏事,適因事勢忙迫,未卽稟定,援例先行,卒免失禮之歸,有何未安之理乎?卿勿惶恐焉。
左副承旨宋昌書啓,臣承命馳往領府事宋時烈所到水原萬義村舍,更以聖旨傳諭,則以爲,臣之去就,輕如蟻行,蹤跡不安則退,恩召下臨則進,本無定體,惟命之從,自去冬以至于今,凡幾去而幾就耶?此則聖明之所已俯燭也。今日則不然,旣因禮經告老,則有截然難犯者,臣雖欲感激恩命,冒昧趨進,其於禮經,何哉?古者,有年未滿而致仕,而或有以君命復仕者,程子是也,若其年至而告老,則不改野服,終以至於沒世者,朱子是也。今臣犬馬之齒,雖不足計數,而已踰五年之多,則其亦已晩矣。古之聖后,以萬物各得其所爲主,故其撫耆艾,使不以筋力爲禮,其父母之喪,不使之致毁,而只惟衰麻在身而已,則聖王所以愍慮老物之義,可謂至矣。父母之喪,猶且如此,則其餘可知也。孔子曰,以禮讓,爲國乎何有?又曰,君使臣以禮,傳曰,禮治則治,禮亂則亂,禮之於治道,其所關如此矣。今殿下,以禮退臣,則臣安意浩然,歸死溝壑,無有餘憾,如復催召不置,則雖歸鄕里,而惶恐怖悸,生爲負罪之身,死作孤恩之鬼矣,此豈殿下,使萬物各得其所之盛意哉?君上之勢,雖尊如昊蒼,威甚雷霆,而必爲禮屈者,誠以禮者,天理之儀範故也。伏乞聖明,益明禮敎,特許臣歸,不勝幸甚。臣竊伏近畿,祗俟睿財焉云矣,敢啓。傳曰,知道。以上燼餘
備邊司郞廳,以領·右相意啓曰,山陵下玄宮時,陪從百官,有前後哭四拜奉辭之禮,故臣等,昨於陵所,招致禮貌官,以梓宮奉下退壙時及奉入玄宮時,百官隨陵上,將事諸臣哭拜之節,一時行禮之意,豫爲分付,不啻丁寧矣,及至玄宮將爲封閉之際,臣等,與承旨·史官及三都監堂上·郞廳等,哭拜於三階下,仍令傳言於外班,一時哭辭,則百官,已先行禮退出,無一留在者云。莫重禮節,顚倒至此,事極可駭,當該禮貌官,汰去,何如?答曰,允。
備邊司郞廳,以領·右相意啓曰,今曉魂殿再虞祭陪祭之班,堂上以上進參者,尤甚稀少。返虞未過一日,而臣僚之自便如此,殊無駿奔在廟之義,除衆所共知老病人外,不進人員,竝推考,何如?答曰,允。
備邊司郞廳,以右議政意啓曰,五禮儀梓宮下玄宮條,有右議政拂棺衣拭梓宮之文,而今番禮曹啓下儀注中,無此一款,臣極以爲怪,取考甲寅年仁宣王后國葬時謄錄,則亦有右議政依禮文已行之例,故臣與領議政金壽恒相議,一從五禮儀及謄錄所載,奉而行之,而有違啓下節目,事及急遽,未及稟改,不勝惶恐未安之至。禮曹不能細考五禮儀及甲寅謄錄,只以本曹未備之謄錄,謄出入啓,幾誤大禮,不察之罪,在所難免,禮曹當該堂上·郞廳,從重推考,何如?答曰,依啓。備局謄錄
上在昌慶宮。停常參·經筵。
仁宣王后忌辰。
辰時巳時,日暈。夜二更,流星出天河淡雲中,入東方天際,狀如鉢,尾長二三尺許,色白。
下直,楊下萬戶李汝亨。
政院啓曰,宋領府事處傳諭,以大司憲命下,而自前雖或有遣重臣之擧,而憲長,與他重臣有異,事體所關,不得不仰稟。傳曰,然則遣刑曹判書李䎘傳諭。
假注書柳龜徵書啓,臣承命馳往領中樞府事宋時烈所到水原萬義村舍,更以聖旨傳諭,則以爲,臣於早朝,更竭微情,以付承宣之行矣。玆復承史官傳諭聖旨,矜恤愍念之意,不翅如慈父之憐疾子,臣感泣悚惕,怳惚難狀,臣又伏聞章甫儒生,陳疏請留,臣尤不勝驚蹙也。聖明之留臣,粵已極矣,有何所未盡,而復爲之强請耶?臣未見原疏,雖未知措語如何,而第以煩瀆聖聽,爲皇恐也。又聞其疏,枚擧朴泰遜·鄭載嵩事,臣之不安,於是爲甚。臣與泰遜,論人略有異同,有何所嫌?臣已與泰遜,從容說破,如是而復介於懷,則正所謂當面輸心,背面猜志,臣雖無狀,決不至此也。至於鄭載嵩事,又有不然者,載嵩,旣以子證父,何忍以載嵩爲不然耶?臣之引而自罪久矣,如是者,只求義之所安而已,義安則心安矣,臣復何苦,而有所不安耶?若彼二臣者,因此而不安其心,則非小事也,微臣之故,寧復有此?臣之無益而有害如此,無復顔面可以對人也。惟是引年之後,不可復入之義,前後冒陳,已極縷悉,不敢更瀆,只乞聖明,以禮許臣之歸,而臣亦以禮歸死,則眞所謂死之日,猶生之年也,臣不勝冒昧祈祝之至云矣,敢啓。傳曰,知道。以上燼餘
傳曰,今下弓矢,楊下萬戶李汝亨處給送。以上內下記草
上在昌慶宮。停常參·經筵。
申時酉時,日有重暈,內暈有兩珥,暈上有背,色內赤外靑。
下直,森森坡萬戶鄭之泰,上土僉使柳時雄。
鄭始成,以弘文館言啓曰,本館上下番見存者六員內,校理吳道一,奉使在外,副校理朴泰遜,修撰嚴緝呈辭,副修撰洪萬鍾,未及肅拜,臣與朴泰輔,獨爲入直,無他推移之員,前頭疾病事故,未可豫料,上下番闕員,今日政,勿論外任,盡爲差出,以爲推移入直之地,何如?傳曰,允。
備忘記曰,今下弓矢,上土僉使柳時雄,森森坡萬戶鄭之泰等處給送。
有政。
吏批,兼判書金錫胄,參判申翼相未肅拜,參議朴泰尙病,行都承旨洪萬容進。
兵批,兼判書閔維重,軍士點考坐起進,參判吳斗寅未肅拜,參議黃儁耉進,參知趙嘉錫,軍士點考坐起進,左副承旨宋昌進。
吏批啓曰,玉堂長官及闕員,今當差出矣,未赴任監司·守令,相避外,竝擬,何如?傳曰,允。
吏批啓曰,辛酉式年監試初試,定於來月念日,各道京試官,不可不趁卽差下,而擬望可合之人乏少,不得已每望,以二員備擬以入矣,敢啓。傳曰,知道。
以成虎徵爲掌令,姜世龜爲洪州牧使,黃再命爲谷城縣監,曺爾樑爲監察,南二星爲副提學,申翼相爲吏曹參判,尹敬敎爲副應敎,李光迪爲慶尙左道京試官,李后定爲全羅左道京試官,李墪爲公淸左道京試官,李震殷爲平安南道京試官,鄭尙獻爲典籍,柳譚厚爲副修撰,李寅煥爲應敎,李翊相爲大司成,李㯳爲監察,李敏敍爲戶曹參判,李坫爲中部主簿,申翼相爲知春秋,兪得一單付學正,南致薰單付典籍。
以李濡·權愭·沈榗爲副護軍,朴承薰爲副司果,分摠管靈林君翼秀·靈愼君瀅,都事李震英·柳星漢,減下。
鄭始成,以戶曹言啓曰,本曹事務煩劇,郞廳六員,分授各掌,猶患酬應之不暇,而正郞金萬增,方以新陵用餘雜物收合次,往在陵下,正郞曺廷善,以兼春秋入直,不得專意職事,曹中諸務,推移兼察,未免苟簡,曺廷善兼春秋上番之任,今姑頉下,何如?傳曰,允。
鄭始成啓曰,戶曹草記,本曹事務煩劇,正郞曺廷善,以兼春秋入直,頉下事,允下矣。卽今兼春秋啓下之人,皆往山陵,未及齋宿,萬無推移之路,該曹草記,雖已允下,正郞曺廷善,姑勿頉下,仍存,何如?傳曰,允。
宋昌,以兵曹言啓曰,本曹所納軍布,一依大典,五升三十五尺定式收捧事,今月十三日引見時,已有成命,而戶曹屬軍兵中,騎兵一番,在於今年十月,步兵一番,在於壬戌四月,此外禁保·精抄保·餘丁匠人·禁軍入直驛保價布,皆以年條收捧,至於外方各鎭堡缺皆有年條及番次。當此更改之初,必須年條則當以辛酉條爲定,而番次則若以十月當番爲始,以五升三十五尺捧上,則木綿新産,易於織造,如是變通,似合事宜,而但念命下之後,奄過累朔,依前例五十尺捧上,則民間不知曲折,必以失信爲言,係是新令,不敢擅便,令備邊司商量指揮,何如?傳曰,允。
宋昌,以兵曹言啓曰,本曹正郞李禎來,病勢甚重,累日不得供仕,多事之地,不可等待其差復,改差,何如?傳曰,允。
宋昌,以禮曹言啓曰,今因校正廳啓辭,健元陵·齊陵·獻陵三陵碑文竝爲印出事,啓下矣。卽接齊陵參奉所報,則本陵碑石,自經壬辰亂後,無片石之餘存云,旣無碑石,則別無引出之事,健元陵·獻陵,發遣郞廳,使之精印以來之意,敢啓。傳曰,知道。
鄭始成,以宗簿寺官員,以提調意啓曰,今月二十二日再虞祭時,宗班陪祭班列,甚爲稀疎云,而提調臣昌陵君佖,以享官,入參魂殿內庭,未及聞,不卽啓達,請罪矣。今因大臣啓辭,外庭諸臣,以祭班稀疎,被罪罰,則人臣分義,一也,其不參宗班,亦安得獨免其罪乎?請令宗親府詳細覈出,除衆所共知老病人員外,無故不參宗班,竝推考,以懲其怠慢之習,何如?傳曰,允。
宋昌,以義禁府言啓曰,卽接本府月令醫官鄭世謹手本,則罪人李東老,以草土之人,重得脣腫,毒氣熾盛,左邊腮頷,盡爲浮起,晝夜苦痛,專廢食飮云,姑爲保放,使之救療,何如?傳曰,允。
鄭始成,以戶曹言啓曰,本曹句管各種綿布中田稅作木外,如奴婢貢船稅·巫稅·匠稅等各項木綿,則依榻前定奪,皆將以五升布三十五尺收捧矣。若不限年條,則外方莫適所從,必有混雜難辦之弊,而況且升尺變通之說,傳播已久,必須及時行會,然後可無民不信令,反貽怨鬱之歎,待新木花之出,辛酉條爲始,一從古式,五升布三十五尺密織上納之意,知委各道,何如?傳曰,允。
洪萬容啓曰,假注書趙錫周,時無職名,付軍職冠帶常仕,何如?傳曰,允。
濬源殿參奉崔愼疏曰,伏以臣民無祿,聖妃厭世,日月流邁,因山已過,痛纏普率,無以可解,我殿下,當作何如心耶?臣本寒族,生長絶塞,無所聞見,有同聾瞽,而只是秉彝之天,元無遠近貴賤之殊,故越自幼時,得聞領中樞府事臣宋時烈之學,爲當世士林之所矜式,思欲一造其門,師法其萬一,而數千里南北,顧無致身之由矣。頃在甲辰年間,左議政臣閔鼎重,出爲咸鏡監司,大司憲臣李端夏,又爲北評事,皆勸人以古人所謂爲己之學,故臣得以所願學者,學之於兩臣,仍賴此兩臣之敎導引致,卒然就時烈之門,而更受學焉。臣雖鹵莽,無所肖似,而得償其夙昔之願,則爲大幸矣,文學講論之外,默視其平日言行,淵源來歷,則庶幾無愧於古昔聖賢之遺訓,而其所專主深得者,唯於晦庵朱子爲多,故臣嘗妄竊以爲,承紫陽之道脈,開後學之盲聾,今世唯此人而已。乃者巨奸矯誣,群凶蝟起,欺蔽聖聰,竟至投畀,臣誠爲師至冤極痛,妄欲暴白於天日之下,而搆一疏藁,以陳時烈家世忠孝,及其學問出處,冀有以感動宸衷,納約自牖,而恐無其由,故未果呈上,只俟聖學高明之日矣。柳弼明者,徑陳無倫怪悖之說,及其被鞫,則畏死求生,無所不至,而誣引賤臣,以爲相議製疏,臣不得不白於所供之辭,又不得不辨於面質之際,聖明,雖不以微臣爲無罪者,而臣之獲免逆律於賊鑴之所搆,而得有今日者,無非我殿下好生之德也。臣得蒙再造之恩,放赦半載,始得達于湖西鎭川之地矣,忽被除命,又出於千萬夢寐之外,臣聞命驚惶,感涕自零,未知所以仰報天地父母生成之恩也。其在分義,不可不肅謝,而忽得重病,入於死域,故趁未上來,過限已久,臣意謂必已見遞,而賤疾之瘳,只欲省師,來入京裏矣。殿下又因筵臣之請,特命勿遞臣職,使之赴任,而筵臣所達之語,尤非臣之所自堪承者,如臣之庸愚疲劣,一無可觀者,何嘗有毫末近似於此者乎?臣益自愧懼隕越,不知有置身之地也。但臣之感激天恩,不可不肅謝者,如右所陳,故旣於昨者,趨入闕門,拜伏謝恩,而臣之私誼,終有所羞愧未安於心者,故敢冒萬死籲呼不已,伏乞殿下,俯察焉。頃年宋時烈之被誣也,爲師冤痛,直欲碎骨於天門之外,則臣與故生員宋尙敏,初無異同,而臣則不能死於伊時而偸生,至此濫蒙天恩,若是其罔極,尙敏則能不以死生利害爲貳,而爲師訟冤,竟至殺身,長作冤魂於九泉之下,雖有天日之復明,而亦無特旌之擧,此臣所以獨蒙誤恩,而羞愧慘怛之心,不能自己於中者也。況尙敏之學,非臣之所可跂及者,臣請陳之。尙敏,自以宋時烈及故判書臣宋浚吉等同宗之人,出入兩臣之門,專以爲己之學爲心,臣嘗觀其平日言行,而習知其爲人矣。正襟危坐,終日讀書,而未嘗有厭倦之色,家無䃫石,朝不慮夕,而未嘗有憂歎之語,晨夕講論者,無非賢聖之遺書也,朝晝力行者,亦無非古人之攸行也。孝誼彰於鄕黨,學行顯於士林,至於當奸兇蔽天聰之日,其生其死,判在立談之間,曾無一毫怖死之心,而敢陳大疏,明辨邪正,以犯天威,欲伸二師之冤,而斃於杖下,終無怨悔,則其人之學問志節,爲如何哉?雖謂之成仁取義,可也,況其疏意,不但訟師之冤,而爲殿下懇到說盡,無所回避,欲望聖明之一悟,而以爲萬世無疆之休,則此非但死義之士也,實是爲國盡忠之臣也。欒公子之言曰,民生於三,事之如一,今尙敏,居家孝,故爲師義,爲國忠,一擧而兩得之也。在昔東漢黨錮諸臣,能視死如歸,朱子,嘗以此爲光武明章之烈也,然則尙敏之視死如歸者,亦無非祖宗朝敎化盛烈,有以使之然也。噫,忠孝節義,國家之元氣,而聖帝明王,必加奬勸褒錄,乃所以扶元氣而培國脈也。臣於頃日,聞之道路,有言殿下,因筵臣之請,特令勿爲廢錮其子孫,孰不仰覩大聖人改過不吝,好善無已之盛德乎,而未聞有褒異之擧,臣竊恨焉。臣行過嶺南知禮縣,縣底有一旌門,臨在路傍而書之曰,爲師居廬徐騭之門,臣欲知其時世,而問於其境內士人,雖未有能知其事者,而可見祖宗朝,所以旌別爲善者之政也,況尙敏之義,固非徐騭之比,而爲師居廬,與爲師致死者,亦有難易輕重之別,而旌表之典,不及於尙敏,豈不有嫌於祖宗之政歟?聖明倘不以臣言爲罪,則俯詢庭臣,特施贈職之典,俾無冤鬼於聖明之世,又依徐騭之例,命旌其閭,以爲崇奬節義之政,則其爲勸師知恥,扶國元氣之道,至矣盡矣,伏乞殿下,留念焉。且臣伏覩前史,被禍之士,皆待後世公議之發,而後有伸雪,今我殿下,則沖年被欺於奸臣者,不過四五年,而能自覺悟,日月重光,氛翳一掃,凶邪誅斥,善類登進,年前誣枉,靡所不伸,此誠千古所未有之聖德也。臣敢恃此,冒陳所懷,謹昧死以聞。答曰,省疏具悉。往年筵中,詢問大臣,除其罪目,錄其子孫,則足以雪冤矣,至於贈職·旌閭,事體重大,似難輕議也。
公淸監司朴世堂疏曰,伏以臣,才分淺短,疾病深痼,無以堪膺閫寄,冒陳危悃,冀收新命,伏奉聖批,未蒙恩許,又以曠務之久,申諭備至,臣誠惶窘憂迫,不知所出。顧臣之於此職,其人器之不稱,卽睿明所燭,有不敢再三煩陳,唯是積年沈劇之疾,久濱死域,但俟奄溘之期,萬無動撣之望,雖閒官散班,尙難爲意,況乎原隰旬宣之責,是何等劇務,何等重任,而可得以扶策垂盡之骸喘,偸冒一時之寵榮,在公則不恤其僨敗,於私而莫念其顚沛,以自取夫難貰之戮,無及之悔也?臣聞天地至仁,於凡萬物,無所曲成,雖肖翹蠢蝡之微,皆各使之自安其分,而不失其所,今臣之賤微,實不翅於肖翹蠢蝡,倘蒙殿下特推天地之至仁,俾不知顚沛失所,以少延晷刻之端,則中外大小,咸仰殿下之盛德,於臣僚之最微最賤者,猶必俯矜其情,而不使强其所不能矣,豈但微臣,濫被再生之澤,莫知所報而已哉?臣目前病狀,逐日冞篤,危症百出,朝夕難保,雖欲强起,其道末由,一日二日,曠職益久,而負戾增多,臣之情勢,萬萬危蹙。玆敢不避斧銊,重瀆宸嚴,伏願聖明,哀憐血懇,亟改臣所叨方面之命,以便公私,不勝幸甚。謹昧死以聞。答曰,省疏具悉。卿勿固辭,速往欽哉。
草莾臣朴世采疏曰,伏以臣,前承別諭,辭義嚴重,至有臣子所不敢聞者,倍切驚隕,無地可容。玆以冒死號籲於天地父母之前,其所得罪之源,狼狽之狀,靡不畢陳,早夜踧踖,唯冀聖明,特垂矜察,終賜允許,而乃反不然,批旨先降,勤懇愈至,臣是何人,叨此殊恩,內自循省,益不知措躬之所。臣之情勢,已到十分境界,絶無善策,蓋於末稍,雖似有前恭後倨之罪,然與其他所擬,攬榮寵於一身,貽羞辱於朝廷者,不啻有間,故行當力疾而來赴矣。適當大行王妃因山已迫,靈駕進發,尤難退在,謹與近畿士民,普展迎哭之禮,仍將遲待事訖,束裝及城,而竊伏聞隨喪臣僚,本涉拘忌,且於卒哭之前,連有齋戒,凡係辭章,率不得以時登徹者。且自登程以來,久患感冒咳嗽之症,轉益添劇,聲啞氣促,幾不自持,誠難舁至旅邸,淹過時月,以取古人生行死歸之譏,而計亦非聖上招來矜悶之本意。玆以萬不獲已,復尋歸程,庶幾不拘期限,寸寸前進,以達先壠之側,卒免死於道路之患矣。夫士生斯世,孰不欲出身事君,少盡彝常之道,而顧臣不幸,乃以微分重累,不敢當此恩禮,未得一陪群臣之後,而終以外跡增疾,又不克有所勉强,未遂一趨輦轂之下,將進復退,不成事體,首尾顚沛,莫知所極,雖欲求爲前恭後倨之擧,有不可得者,天實廢之,謂之何哉?臣旣駄疾發行,纔及數里,病勢大作,僵臥村舍,瞻望神嵩,危涕徒零,玆不免復從道次,仰申愚忱,以爲早晩轉聞之地,臨紙震慄,不知所云。伏乞殿下,深加曲察,亟罷新命,俾臣生逭鈇銊之誅,沒無溝壑之恨,實天地覆載之厚恩也。謹昧死以聞。答曰,省疏具悉。已悉予意於前後之批,復何多誥?須體至意,安意勿辭,從速登途,以副予望。
黃海監司金禹錫疏曰,伏以譾陋如臣,猥蒙恩造,待罪本職,今已經年,雖無塵露之效,只以顚仆爲期矣,素患痰病,觸冷添劇,停蓄背脇,往來肩項,流注上下,牽掣作痛,飮啖全減,轉側須人,心火內煽,神氣外鑠,喘嗽達夜,呼吸欲絶,有時暈倒,殆不省人事,顧此賤疾,根巳深,時月之內,差復難期。且臣以前任東臬時事,頃聞被藉於人,至有査問之擧,臣席藁跧伏,恭俟譴何,閱月于玆,未有處分,臣誠兢隕,若無所容。果若緣臣昏謬,致人橫罹,則論其所坐,臣固難逭,而其所訂援,設或爽實,在臣自處之道,何可以倖免爲幸乎?當此山陵纔訖,百僚哀遑之日,揆以分義,莫宜煩籲,而臣之病勢情勢,俱難一日仍冒重寄,玆敢不避斧銊,仰瀆宸嚴,伏乞聖慈天地父母,俯諒危悃,亟賜遞免,以便公私,不勝幸甚。謹昧死以聞。答曰,省疏具悉。卿其勿辭,調理察職。
江華留守李選疏曰,伏以臣於今月十九日夕,重痛胸腹,遣奠陪祭之列,旣未及進參,及其曉頭,强起趨班之際,猝値發靷擧動,而蒼黃急遽之間,未卽下馬,失儀犯憲,莫此爲甚,不敢以人所不知,而有所自掩。玆敢冒昧首實,伏乞聖明,亟削臣職,仍治臣罪。謹昧死以聞。答曰,省疏具悉。暮夜蒼黃之間,偶然失儀,何必爲嫌?卿其勿辭察職。
待敎鄭濟先疏曰,伏以頃日筵中,因大臣奏達,有速令史局新薦之命,蓋緣近日史官不備,且曾被史薦之人,俱有常避,有難變通而然也。第史局規例,必待末薦之人,以次付職之後,使之主管新薦,而通議右僚,商確停當,非但古規如此,亦豈非重史事之意乎?今臣雖參史局,旣非應薦之人,而奉敎臣南致熏,方在右僚,遽出六品,卽今史局,惟臣一人而已,臣以不當主薦之人,當史局一空之際,獨自薦人,視若應行之事,則一身廉隅,雖不暇顧,而其於公議何哉,國體何哉?臣於史局新薦,終有所不敢晏然者,情勢窮蹙,不得不冒昧瀆擾,臣罪亦大矣。且臣前患寒疾,迄今彌留,根柢漸痼,藥餌無效,强臥直廬,澌頓已極,以此病勢,尤無供仕之望,伏乞聖慈,亟命鐫遞臣職名,以重史薦,以安微分,幸甚。答曰,省疏具悉。爾其勿辭,斯速新薦。以上朝報
上在昌慶宮。停常參·經筵。
自辰時至午時,日暈。夜一更,白雲一道如氣,起自南方,直指艮方,長二十餘丈,廣尺許,良久乃滅。
宋昌啓曰,吏曹郞廳來言,承旨有闕,政事何以爲之?取稟。傳曰,明日爲之。
鄭始成,以弘文館言啓曰,新除授應敎李寅煥,副應敎尹敬敎,以山陵都監都廳,時在陵所,副修撰柳譚厚,時在京畿利川地,經筵入番事緊,請竝斯速乘馹上來事,下諭。傳曰,依啓。李寅煥·尹敬敎,竣事後自當上來,姑勿下諭。
宋昌啓曰,卽者慶尙監司李翊辭職上疏,因缺李翊,以山陵都監堂上,方在陵所,卽今拘忌,固與初喪有異,而大小臣僚之往來陵所者,齋宿出入,時無限日定式之擧,此上疏,不敢循例捧入,何以爲之?敢稟。傳曰,捧入。封陵完役後,則大小官員,往來陵所者,別無拘忌之事,直爲出入事,豫爲分付,可也。
宋昌,以兵曹言啓曰,訓局哨官鄭沇明,日入番次,受點矣,猝得病患,症勢危重,勢難入番云,不得已改付標以入之意,敢啓。傳曰,知道。
宋昌,以備邊司言啓曰,三南今春習操巡歷,竝爲停止,而湖西則去秋未及習操之營,及兵使未及巡歷之邑,卒哭後退行事,旣已定奪分付矣。兩南春操,亦以妨農而姑寢,則湖西追行之操鍊,其爲擾民,則同兵使巡歷,尤有弊端,此亦一體停止宜當,而第念各邑軍兵軍器,久廢點視之擧,則其在戎政,殊甚虛疎,軍額之有頉者,不卽代定,其弊亦甚可慮,各營將,上年因國恤,未及巡歷之處,則不可不趁今春畢巡,以爲點察軍兵軍器之地,卒哭後,卽令巡審各邑,而必須簡其趨率,剋期行巡,切勿曠日遲留,以貽軍民農月勞擾之患,宜當,令該曹,急速以此意,行會於三南監·兵使處,何如?傳曰,依啓。
鄭始成,以國葬都監郞廳,以摠護使意啓曰,仁敬王后誌文印本,粧簇以進,而外面大字,亦爲印出一件以入之意,敢啓。傳曰,知道。
宋昌,以御營廳言啓曰,前虞候任萬紀,本廳糧餉色郞廳,已爲啓下,而時無職名,令該曹依例付軍職,冠帶常仕,何如?傳曰,允。
鄭始成,以校正廳言啓曰,本廳都廳,只有宗簿正李光迪,而今方專管校正之役,考準訛誤,講定條例,役事垂完,而摠會甚繁,若非詳知首末之人,不能無誤於斷手之時,曾前勿爲遷動事,已爲啓達,而昨日政,李光迪,慶尙左道京試官差下,事甚狼狽,依前啓稟,姑爲改差,使之仍察都廳之任,何如?傳曰,允。
以全羅監司狀啓,南原居庶孽李自逸妻宋召史等燒死事,傳曰,燒死人等,令本道恤典擧行。
持平申曅疏曰,伏以螻蟻微臣,濫蒙洪造,更化之初,首玷史局,未及半歲,越序陞遷,纔忝列宿之班,遽有百里之寄,涯分已踰,寵懼恒切,待罪峽縣,缺半行夢寐之外,旣辱名器之重,徒煩往來之弊,臣誠感激,繼以惶悚。臺閣之任,爲責甚重,決非如臣庸駑,所可承當,況今聖明勵精,政化維新,而規模未定,治體未立,天心弗豫而災變荐臻,民望索然而愁冤盈路,此正上下大小,協心共圖,恐懼修省,以冀挽回之幾,而若其格宸衷·達輿情,釐補穿弊之責,莫非臺閣之職,則古人所謂與宰相等者,良不爲過,而任臺閣,誠不可不難且愼也。豈可使懵學蔑識,新進下劣若臣者輩,苟然充數,僥冒重任,逐隊隨行,以貽淸朝之羞乎?臣之愚陋僕遬,百不如人之狀,自知甚明,非敢飾爲虛讓,以速欺誣之誅。且臣於召旨之下,所當卽爲赴命,而第緣新頒事目,有外任遷職者,面看交代之規,留待新官,自致遲延,繼聞頃日筵中,復有瓜滿者外,勿拘此例之規,旋卽發行,行到永平地,行發引望哭禮於官舍,仍爲趲程,欲趁因山之前,入謝恩命,而猝於馬上,重得胸腹之痛,頃刻之間,危訂疊出,關膈痞塞,手足厥冷,精神憒亂,幾至昏窒,不得已投入楊州村舍,宛轉叫苦,不省人事,跬步之地,不能運動,咫尺京城,無以自致,僵臥旅次,與死爲隣,蓋此病根,生於積傷之餘,決非旬月之內,所可差歇,來伏近地,一縷未絶,而猶未得隨諸臣之後,展哀於哭班,臣子分義,於此益復掃地矣。呈病縣道,見阻畿營,欲進則病勢如此,欲留則違慢是懼,不得不冒死仰籲於天地父母之下,伏乞聖明,察臣微懇,憐臣危疾,特許遞臣職名,以安私分,且得專意調治,以尋生路,千萬幸甚。謹昧死以聞。答曰,省疏具悉。爾其勿辭調理,上來察職。
行大司憲兼弘文提學李端夏疏曰,伏以臣於憲長之任,自知萬分難堪,不欲一日行公,而適値僚員多曠,或在遠外而未上來,或有避嫌而不就職,逐日茶時,亦無仕進者,且値大葬迫近,臣不敢引入,而奔走供仕,已浹一月,絲毫無補,筋力潰弊,到今病勢添劇,更無自力之望。又聞禮曹判書臣呂聖齊,以山陵儀註磨鍊之誤,至於推勘,此乃臣曾忝禮曹時,依謄錄出草者也,聖齊代之,但令吏胥,正書入啓,而聖齊被推,臣獨倖免,豈能無愧於心乎?且臣頃於意外,弘文提學之薦,此必銓曹,謂臣嘗經文任,循例擬望,而此實誤例也。臣雖不能遠記故事,然以耳目所睹記言之,臣父及一時交承諸臣,旣經文衡之後,則未嘗復擬於提學,蓋自仁祖朝至先朝,率循此例,但聞昏朝十數年,李爾瞻,獨專文柄,同時黨人,意欲傾奪,以前任李廷龜,文望最高,差爲提學而逼之,此豈可遵之例,而近來一二臣,纔遞文衡,旋授此任,臣嘗聞而非之,逮至臣身,又何敢知其非而冒處也?臣於詞學,本來荒拙,曾忝文衡,又卽僨事,豈容今日,復循已敗之塗轍,而矧今朝廷,詞臣堵立,宜處此任者,固多其人,何必以微官苟充,以妨賢路也?且今因山已畢,庶事稍暇,卒哭後則史局諸僚,當會坐纂修,而宣廟實錄抄出之事,今已垂畢,亦當重加刪節,從速完役,而以臣精力,決無竝察之勢,伏乞聖明,亟遞臣本職及兼帶提學之任,俾安愚分,專心史事,不勝幸甚。謹昧死以聞。答曰,省疏具悉卿懇。疏漏之失,自有所歸,曾經文衡者,復授提學,已有近規,況卿文學,亦合是任,何用固辭?卿其安心勿辭,從速察職。
慶尙監司李翊疏曰,伏以臣積病在身,自分棄廢,從前供仕,不能耐久,或行或止,進退無常,此豈臣子所安?筋力有不堪故也。臣常省躬懷慙,措分靡容,向於田廬病伏之中,忽叨山陵監董之任,此正上下悲遑,群工駿奔之日也。揆以公義,不可晏然,且臣子區區盡誠,唯在於此,不得不强起趨命,直以顚仆爲期,日月易得,因山已完,擬於復命之後,陳暴血懇,脫解職名,得返丘壑,保養餘喘,不意藩臬新命,遽及於千萬夢寐之外,臣誠駭汗失圖,不知所以自處也。竊念按察之職,爲任不輕,朝家委託,最難其人,蓋以一方專制之權,攬轡澄淸之責,俱在於是,苟非才望竝著,厭服人心者,難以膺此。顧今雖云乏人,如臣不似,誠不可以再誤,況此嶺南爲道,其幅員之廣,士民之衆,機務之煩,元比諸道之比,前後莅是任者,率多才諝之臣,而然猶歷數能否,其能以聲績稱者,僅有一二,自昔爲治之難,槪可見矣。近又頻經大侵,俗習日壞,章甫之儒,不識詩禮之爲何物,趨利之徒,只知錐刀之爲可爭,人心貿貿,非復舊日文明之世矣。於此之時,雖使明於吏事,輿望所推者當之,必不知所缺況臣之疎迂愚劣,最居人下,不待臣之自列,固已同朝之所共知者,而今日廟算之反擧,意者或失於過愼,臣實愧憂,若無所容。夫人之才稟局量,自有不同,小固不可以受大,短固不可以擬長,若或枉其性而失其用,則其不至於僨事者幾希矣。設令臣實有才具,可以堪此,臣之疾病難强,如上所陳,雖欲不計死生,殫竭心膂,以圖報聖德之萬一,其於精神力量之有所不逮,何哉?臣百爾思惟,公私狼狽,與其冒沒受命,終焉負職之有罪,不若自暴實狀,以俟朝命之爲得。玆敢不避斧銊,仰瀆宸嚴,伏乞聖慈,曲垂諒察,新授職名,亟許遞改,不勝萬幸。謹昧死以聞。答曰,省疏具悉。今玆新命,實循公議,卿其勿辭,速往欽哉。以上燼餘
上在昌慶宮。停常參·經筵。
辰時,日暈。未時申時,日暈兩珥。
下直,公淸都事李日翼,昌樂察訪蔡獻徵,沙斤察訪申命伯,麒麟察訪吳道疑,包伊萬戶張齊賢。
傳于洪萬容曰,呈告之紛紜,未有甚於近日,知中樞府事鄭載嵩,禮曹判書呂聖齊,一時呈單,雖未知疾病輕重之如何,而當此多事之日,稱病引入,殊涉未妥,竝還出給。
洪萬容啓曰,廳中之位不齊,未有甚於近日,出納之際,事多苟簡,左承旨安縝,右承旨崔逸,自山陵還來,今已六日矣。旣已封陵之後,別無拘礙之事,竝卽牌招察任,何如?傳曰,允。
宋昌,以兵曹言啓曰,僉知中樞府事沈檍,以八十之年,以疾患不得行公,同知中樞府事李淳亨,居在金川,病難上來云,竝改差,何如?傳曰,允。
崔逸,以弘文館言啓曰,本館上下番見存九員內,應敎李寅煥,副應敎尹敬敎,時在陵所,副校理吳道一,奉使在外,朴泰遜,修撰嚴緝呈辭,副修撰柳譚厚在外,洪萬鍾未肅拜,臣泳·泰輔,獨入直,僚員不齊,事多苟簡,呈告未肅拜人員,竝卽牌招察任,何如?傳曰,允。
崔逸,以兵曹言啓曰,宣沙浦僉使金銓呈狀內,老母年今八十,餘日無多,遠赴塞外,情所不忍,朱乙溫萬戶朴泰遠呈狀內,老母年今七十六歲,且有疾病,人子情理,不忍遠離,笠巖別將李萬葉呈狀內,其祖母年今八十有一,氣息奄奄,朝不慮夕,渠以當室之孫,不忍遠赴任所云,三人狀中所陳,甚爲矜惻,親年皆過七十五歲之限,竝依近例改差,何如?傳曰,允。
崔逸,以修正廳言啓曰,今番逆獄,因筵臣,不有各三件書出之命,故四月逆柟等推案,亦爲一體謄書數件,而其時鞫廳本草,多有胡亂處,難以解見,考準之際,恐未詳盡,內上正案還下,校正後以入之意,敢啓。傳曰,知道。
傳于崔逸曰,今則旣已封陵,山陵狀啓,勿爲謄書,直爲捧入。
刑曹判書李䎘書啓,臣承命馳往領府事宋時烈所在水原萬義村舍,傳諭聖旨,仰體聖上勤懇之至意,反復開陳,則以爲,臣離違京輦,只七箇日,而史官·承旨,來傳聖旨,至於五次,臣之皇隕罔措,曷有極哉?臣之前後仰對,罄竭衷曲,自謂必蒙仁天之昭鑒矣,今又別遣重臣,俯賜綸音,其所以開牖迷滯者,有加於前,臣於此,益不知所出也。臣若有一毫越禮冒進之義,則初何敢徑渡漢水,而又何待屢勤聖敎乎?只以大閑難踰,大防難犯,而違命之罪,見治於有司之法,侵禮之罪,罔逃於聖人之訓,其輕重趨舍之間,自謂處之,不甚悖謬矣。其決之也雖遽,而思之也甚熟,不如是則何苦而甘自棄於明時,徒爲孤恩陷誅之身哉?凡人行止,如非甚不得已,則雖里巷長老,挽而止之,而勉循其意者,有之矣,況於君父之尊,誠意懇惻,出尋常萬萬哉?此實聖明,少垂舒究處也。至於聖敎所謂戀戀不能遠離,遲遲作行云云,此實聖明,先獲臣心處也。臣於今日,雖有所嚴畏而不敢留,然何敢頃刻而忘象魏哉。回思出入之時,仰瞻寶扆,日月淸明,俯聽綸音,金玉鏗鏘,冒進齟齬之談,則天顔溫粹,酬酢如響,如無大閑大防之拘,則遭此千一之會,豈欲自廢於溝壑哉?粵自渡江以來,回望終南,不忍其漸遠,夜亦耿耿不寐,或至於明發,臣之情事,其亦慽矣。且今國事艱虞,危於綴旒,此豈老臣無端去國之時哉?臣與含命重臣,言及嗚咽,不能成聲,鬼神在傍,可質此心矣。至於聖敎,以心經爲言,則臣尤有所難進者矣,此書所言,多在於謹禮,今臣自不謹禮,而以是進講,則不幾於侮聖言而欺君父哉?且以臣之不忍遠去之故,而恩命之降,愈往愈數,使臣之勤悴,廚館之凋弊,有不可言,而臣之罪戾,愈至於難赦,伏乞聖慈,哀而憐之。臣謹當更進一疏,罄竭腎腸,以俟進退之命云矣,敢啓。傳曰,知道。
安縝,以戶曹言啓曰,曾因榻前定奪,各司奴婢缺子,以前以後逃亡,指徵無處之類,行移諸道,査覈成冊上送,而京畿·黃海·公淸三道各邑成冊,先爲來到,故以其成冊,憑考續案及貢案,只以無族屬及遠族侵徵者,限前頭推刷前,蕩減身貢矣。今此平安道査覈成冊中,奴一千三百九十三口內,無族屬者六百七十五口,婢一千一百五口內,無族屬者四百六十口,全羅道査覈成冊中,奴一千一百六十六口內,無族屬者五百六十二口,婢一千八十九口內,無族屬者五百四十二口,其餘則或有父母同生,或有三四寸强近之親,不當竝爲蕩減,故平安道無族屬奴婢合一千一百三十五口,全羅道無族屬奴婢合一千一百四口,抄出,限前頭推刷前,蕩減身貢,宜當,以此分付,何如?傳曰,依啓。
掌令成虎徵啓曰,臣頃忝本職,未赴召牌,推勘在身,尙未照勘,而新除之命,又下此際,臣誠惶感,不知所出。且朝家,方有各驛奴卒陞吏査覈之擧,臣曾任高山察訪時,亦有循襲謬例,以此以彼,決難晏然仍冒,請命遞斥臣職。答曰,勿辭。
宋昌啓曰,掌令成虎徵,再啓煩瀆,退待物論矣。傳曰,知道。
江原監司兪櫶疏曰,伏以臣,庸陋無似,最居人下,而稟賦虛弱,自少善病,立朝以來,凡外內除拜郵官·西關邊倅之外,未嘗不以病乞免,此則同朝所共知者也,矧今衰敗已極,宿病添劇,等閑職務,尙難堪處,況藩臬重寄乎?唯是感激恩私,圖報涓埃,而冒赴官次,已犯古人量而後入之計矣。上年秋,巡歷列邑,歸路疾作,素患痰火呑酸之症,一時俱劇,擬於還營後,卽上章陳懇,而千萬意外,國有大慼,因山未畢之前,臣子分義,不敢言私病,玆乃隱忍支撐,僅得酬應,而卽今症情,有加無減,痰火橫挐,近食必吐,或終夕不擧匙,達宵未交睫,肌肉大脫,眞元澌敗,若不及時解官,隨便調治,則必不免生來而死歸,不得不疾聲呼籲於天地父母之前,伏乞聖明,察臣情悃,憐臣疾病,特賜遞罷,則公私幸甚。謹昧死以聞。答曰,省疏具悉。卿其勿辭,調理察職。
行大司成李翊相疏曰,伏以臣本空疎,無一可取,徒以祖先餘蔭,猥被兩朝鴻私,粵自二十餘年以來,淸班膴仕,歷敭殆遍,每當除書之降,冞增踧踖之懷,不意今者,新授之命,又及於山陵董事之時,驚惶震駴,罔知攸措。仍竊伏念,國子之長,敎胄之責,其爲任之重,不特職秩之華顯而已,苟非學識該博,人望素著者,難以稱塞,況當維新之日,尤急責成之效,如臣蒙學,最在人下,敢望表率多士,作成人才,少補我淸朝以寧之化乎?臣若不量才分,遽當師席,則必將疵吝百出,僨敗立至,其於名器之站辱,物議之嗤點何哉?臣之不可靦面承冒之狀,較然明甚,伏乞聖慈,俯諒微臣,言出肝膈,亟許遞改,以便公私,千萬幸甚。謹昧死以聞。答曰,省疏具悉。卿其勿辭,竣事後上來察職。以上燼餘
上在昌慶宮。停常參·經筵。
申時酉時,日暈兩珥。夜一更,白雲一道如氣,起自東方,長竟天,廣尺許,良久乃滅。
下直,慶尙左水使崔橚。
有政。
吏批,兼判書金錫胄進,參判申翼相未肅拜,參議朴泰尙病,右承旨崔逸進。
兵批,行判書閔維重進,參判吳斗寅未肅拜,參議黃儁耉病,參知趙嘉錫進,左副承旨宋昌進。
安縝啓曰,近日廳中,位甚不齊,今日政,新除授承旨,卽爲牌招察任,何如?傳曰,允。
又啓曰,事變假注書兪集一,近患感疾,漸至危重之境,今日政,其代差出,何如?傳曰,允。
以申命允爲事變假注書。
吏批啓曰,全羅左道京試官李后定,呈狀于政廳,以爲方患左股上毒腫,脛脚盡浮,不得屈伸,委頓鄕舍,決無趁期登程之望云。李后定所患,果若如此,則差復之遲速難期,科日亦且不遠,李后定,改差,何如?傳曰,允。
以鄭載禧爲承旨,李敏章爲淮陽府使,蔣諒爲平海郡守,曺夏卿爲安山郡守,李邰爲平康縣監,申晸兼同成均,文弼道爲兔山縣監,尹憲卿爲厚陵參奉,李后定爲兵曹正郞,柳經立爲掌令,權斗紀爲慶尙左道京試官,朴泰遜爲全羅左道京試官,李溭兼養賢庫奉事。
兵批啓曰,弑夫罪人貴英捕捉人高尙嵂·李得善加資事命下矣。李得善則資窮未準職,高尙嵂則未資窮,未準職,何以爲之?敢稟。傳曰,雖未經準職,資窮,特爲加資。
以睦天翊爲都摠都事,尹以聘爲宣沙浦僉使,崔雲瑞爲伊州僉使,沈選爲訓鍊正,金時郁爲文兼,朴瑞奎爲武兼,李錫爲都摠經歷,鄭爲同知中樞,李萬實爲僉知中樞,金澤文爲朱乙溫萬戶,任景禹爲笠巖山城別將,郭文溶爲五衛將,李暹爲慶德假衛將,李後晟爲訓鍊副正,鄭道行爲訓鍊判官,張楦兼內乘,崔渲·金雲長·李師命爲副護軍,權說爲副司直,任萬紀·張楦爲副司果,趙錫周爲副司正,李惇亨·沈檍·金銓·成虎徵爲副護軍,崔準紀爲三千權管。
崔逸,以兵曹言啓曰,當日幼學趙待價稱名人,自金虎門入來,差備門外擊錚,極爲駭愕,令攸司囚禁治罪,同門守門將陳相漢,當時不能禁斷雜人,以致闡入,亦難免其責,推考,何如?傳曰,允。
行大司憲李端夏,請掌令成虎徵遞差。答曰,依啓。
應敎李寅煥疏曰,臣於昨日,伏承敎旨,以臣爲弘文館應敎,臣聞命,驚惶踧踖,罔知攸措。竊念滓穢小臣,無一寸善,才分庸下,全蔑聞識,幸逢聖世,濫被洪造,從前忝竊,無非華顯,出入經幄,無少裨補,恒切悶縮,若無所容,今玆新授之職,地望自別,實非曾所冒叨之比。銓部之備擬,未免謬選之歸,而聖恩之誤加,遽出夢寐之外,臣今貪榮戀寵,冒沒承當,則其於玷累名器,何哉,癏厥職事,何哉?臣心之媿懼,臣身之狼狽,固不足恤,而獨不爲聖朝乏人之羞乎?況當逐日開筵,方懋聖學之時,雖使才識贍敏,學問該博之人當之,猶懼其不稱其責,有如臣空疎魯莾,無所肖似,而何可橫受榮寵,自積罪戾哉?此臣所以寧被違慢之罪,而不敢冒進者也。且臣宿疾,纏身沈痼者,已經年矣。曾受山陵敦匠之任,不敢言病,祗役陵所,日月易得,制禮有限,因山之役,今幾完畢,復命之期,在於數日之內,而今不幸,重得寒疾,舊患火症,乘時復劇,上塞下洩,飮啖全廢,神思昏錯,如在煙霧,屢日彌留,元氣澌頓,顧此病勢,難望自力,終至於顚仆中路,致稽返命,則臣罪至此,尤無所逃,臣實不知所以爲計也。伏乞聖慈,察臣情勢,矜臣疾病,將臣新授職名,亟賜遞改,以安微分,千萬幸甚。謹昧死以聞。答曰,省疏具悉。爾其勿辭調理,上來察職。以上燼餘
上在昌慶宮。停常參·經筵。
自辰時至午時,日暈。酉時,日暈兩珥。
下直,阿吾地〈?〉方雲。
洪萬容啓曰,右副承旨鄭載禧,昨日承牌不進,今日又不肅拜,揆以事體,極爲不當,更卽牌招察任,何如?傳曰,允。
傳于崔逸曰,今下弓矢,阿吾地萬戶方雲處給送。
崔逸啓曰,事變假注書申命元,時無職名,付軍職冠帶常仕,何如?傳曰,允。
崔逸,以御營廳言啓曰,本廳十二番後部中右司□□十哨軍兵,及京案各差備仍立軍逢點實數一千八百二十五名,八番黃海道別馬隊,開城府標下軍替代後,舊軍放送之意,敢啓。傳曰,知道。
安縝,以戶曹言啓曰,領中樞府事宋時烈三月朔月廩,今當依例輸送,而方在水原地,依在京時例,米太則以本官會付穀輸納,饌物則自京措備下送,何如?傳曰,允。
傳于鄭始成曰,今此國葬三都監摠護使以下,及員役·工匠等,竝書啓,斂襲時入參人員,亦爲依例書啓。
掌令鄭勔啓曰,臣還自山陵,以齋宿之故,久闕啓事,虛帶職名,心極未安,今日陪祭後齊日□長官,方在漢城府,史局處,將就問議啓,自景福宮前路□下之際,見大臣之行,自後而至,避入吏曹大門,而今聞大臣,以闕門橫過爲非云。過宮門必下,古人不欺於暮夜,臣雖無識,粗聞此義,何敢於白晝而犯此哉?第沿路迤下,距闕稍遠,則或東或西,不必下馬,自是國中通□之例,臣於急遽之中,未及察其爲謬,旣有所失,見斥於大臣,且避入之時,未及避身,亦涉犯馬於大臣,臣何敢仍冒臺席乎?請命遞斥臣職。答曰,勿辭。
宋昌啓曰,掌令鄭勔,再啓煩瀆,退待物論矣。傳曰,知道。
院前啓,獻納李綸,請亟黜趙絅庭享事。諸啓上同請奉常主簿汰去事。請大司諫尹趾完下諭事。答曰,前啓不允。汰去事,依啓。下諭事,交代後自當上來,姑勿下諭。以上燼餘郞廳洪敍箕校正。郞廳張澍書。
上在昌慶宮。停常參·經筵。
未時,太白見於巳地。
答府曰,掌令鄭勔遞差事,持平申曄出仕事,依啓。以上內下記草
上在昌慶宮。停常參·經筵。
吏曹啓目,江華留守李選上疏,以金元亮伸冤事,三公收議,快施伸雪之典,實合事宜,上裁,何如?啓依議施行。以上朝報
答左議政閔鼎重箚曰,卿之所患,尙未快瘳,予深慮念。從容調理,則神明所扶,宜有勿藥之效,卿其安心勿辭,益加善攝。以上內下記草
備邊司啓曰,沿海空曠之地,築堰開墾,募民耕作,收其稅入,以實邊鎭,以補軍餉,最爲今日之急務,故諸臣嘗以此事,陳達於榻前,繼因金是英之上疏,本司覆啓,以試令守令,親審報道臣,具由啓聞之意,分付於諸道矣。今聞平安道郭山西面宣沙浦舊鎭海邊,有可合築堰之處,落種似不過四十石許,堰長似不過二百餘把,而其傍近水田,落種一斗,出稻四五石云,土品之膏沃,可以推知,而用力亦不至重大,以郭山煙戶,一日赴役,則可以完畢,行移本道,分付該邑,趁此時築堰,而令兵曹指揮董成,何如?答曰,允。備局謄錄
上在昌慶宮。停常參·經筵。
夜三更至五更,巽方有氣如火光。
院前啓,獻納李綸請亟黜趙絅庭享事。諸啓上同答曰,勿煩。
府前啓,請亟黜趙絅庭享事,姜萬鐵依律處斷事,還收吳始壽減死之命,亟命鞫問,以正邦刑,譯官朴廷藎,更加刑訊,期於得情。答曰,不允。以上朝報
傳曰,今下弓矢,平安兵虞候姜聖佐處給送。
答公淸監司朴世堂疏曰,卿勿固辭,速往欽哉。
答左贊成李弘淵疏曰,卿其安心勿辭,調理察職。
答吏曹粘目曰,依允。金世,令戶曹,貢賦及奴婢身貢畢納與否,査覈後稟處。
答禮曹草記曰,朴尙衷,特爲贈謚致祭,而亦令該曹,合享于鄭夢周祠宇,以示崇賢顯忠之意。
答右議政李尙眞箚曰,省箚具悉卿懇。辭單之紛紜,莫今日若也,玆由於綱紀解弛之致,豈不駭然乎?卿之箚辭,儘合事體,當該捧入承旨,推考,從今以後,除人所共知之實病外,引疾尋單,怠惰自便之數,一切還給事,當自喉司,奉承傳施行,兩司之官,違牌圖遞,亦甚未便,亦令政院牌招,兩司城上所,各別申飭,卿其安心焉。
傳曰,甲寅年兩度國恤三都監賞格時,神輦都摠府五衛將及夾靈轝將等,亦在書啓中,今番單子中,落漏不書,竝卽依例書啓事,分付。
傳曰,山陵都監摠護使閔鼎重,鞍具馬一匹,領議政金壽恒,拭梓宮兼覆土官右議政李尙眞,各熟馬一匹賜給。提調右尹李翊,判書朴信奎,參判李翊相,都廳正李寅煥,舍人尹敬敎,玄宮封鎖官執義李堥,竝加資。提調左參贊呂聖齊,都廳副修撰李玄錫,各兒馬一匹,前縣監金宇亨,半熟馬一匹,京畿監司崔寬,兒馬一匹賜給。郞廳判官權偉,佐郞李邰·金灝,副司果睦昌遇,主簿宋時傑·申汝晳,竝陞敍。已準職者,半熟馬一匹。參奉柳檜齊,都事黃釗,奉事尹以衡,正字鄭尙樸,司錄尹弘离,敎官李允文·李休徵,直長南得衡,前監役金埈·趙聖耉,竝六品遷轉,已出六品者,陞敍。別工作監役官慶寗,分長興庫直長柳晌,竝陞敍。陵內都差使員南陽府使李興稷,排設差使員高陽郡守李晩成,燔瓦所別提兪命稷,各兒馬一匹,郞廳前察訪金一夔,燔瓦所別提鄭後僑,京都監郞廳李震殷·李禎來,佐郞睦林一,各上弦弓一張,正郞尹世紀,佐郞金一夔·李玄紀,各不粧弓一張賜給。輸石所領役部將趙後忭·崔貴成,各所領役將玄應信·李后逸·朱景參·韓必成·李時益·朴善行等,竝邊將除授。具英立·宣豪英·鄭世周·張振翼等,相當職除授。相地官朴振文·柳廷翰,令本衙門高品付祿。
殯殿魂殿兩都監摠護使左議政閔鼎重,鞍具馬一匹,領議政金壽恒,熟馬一匹,提調知中樞府事南龍翼,左尹申晸,副提學南二星,銘旌書寫官參判金萬重,都廳副修撰洪萬鍾,修撰柳譚厚,竝加資。梓宮上字書寫官判書趙師錫,都承旨洪萬容,各熟馬一匹。郞廳正言金萬埰,副司果鄭孝大,竝陞敍,已準職者,半熟馬一匹,僉正李齊杜,副司果李時欽,各半熟馬一匹,副正洪茂,主簿許煜,各兒馬一匹,都廳護軍崔後尙,上弦弓一張,郞廳判官南宮楀,副司果金涑,別工作監役官朴琡英·安後相,各不粧弓一張賜給。監造官假監役趙泰來,副司勇李成朝,正字任元耉,監役安後相,竝六品遷轉。
傳曰,襲斂時入參光城府院君金萬基,熟馬一匹面給。左尹金益勳,大司憲金萬重,各熟馬一匹,判官金萬增,佐郞金萬埰,副司勇韓起愈,及第金鎭龜,學生金鎭華·金鎭奎·金鎭瑞,竝半熟馬一匹賜給。
傳曰,長生殿提調領議政金壽恒,熟馬一匹,提調判書申汝哲,參判鄭鑰,各半熟馬一匹,參判金萬重·吳斗寅,各兒馬一匹,都廳正郞柳晉昌·尹善得·南斗長,郞廳監役官趙門衡,各加資,資窮者,兒馬一匹賜給。
傳曰,殯殿次知內官全以性·金鉉,竝加資。復差備內官林成翼,熟馬一匹,神輦侍衛承傳色李陽馥,半熟馬一匹,上謚冊寶時尙傳申潭,奉魂魄內官金寬,奉虞主內官鄭希哲,各兒馬一匹。
傳曰,今此三都監賞格中,一人雖兼數事,毋得疊授,一二日仕進者,竝勿論,員役工匠下人,令該曹,米布,照例分等磨鍊題給。
傳曰,國葬都監摠護使左議政閔鼎重,鞍具馬一匹,領議政金壽恒,熟馬一匹,誌文製述官領府事宋時烈,下玄宮時奉哀冊贈玉帛官領議政金壽恒,各鞍具馬一匹賜給。誌文書寫官靑平尉沈益顯,哀冊文製述官參判李敏敍,書寫官知中樞金宇亨,謚冊文製述官大司憲李端夏,書寫官判敦寧李正英,寶篆文書寫官閔維重·呂聖齊·趙師錫,都廳司諫趙持謙,副護軍沈濡,竝加資。禮房承旨兼神輦侍衛崔逸,熟馬一匹,侍衛承旨安縝,陪往大將柳重起,各半熟馬一匹賜給。郞廳副司果張楦,廣興守黃世耉,引儀李泳,竝陞敍,已準職者,半熟馬一匹。副司果李彦綱,都事李日翼,典籍申汝栻,各半熟馬一匹,副司直李宏,別提尹以明·李堥,各兒馬一匹賜給。監造官參奉朴泰延·權相夏,副司猛韓世謙·尹世礎,敎官尹世績,竝六品遷轉,已出六品者,陞敍。誌文所監造官副奉事金濡,虞主所奉事金沆,竝六品遷轉。別工作假監役閔處重,分典役別檢閔鎭長,分長興奉事趙祺錫,竝陞敍。頓遞使具鎰,神輦侍衛兵曹參判趙嘉錫,佐郞金鎭龜,副摠管金益勳,經歷金始昌,五衛將黃道光·金渭,假注書黃欽,史官前奉敎南致熏,大轝擔陪軍領率衛將李時益·金端漢·尹起商等,兒馬一匹,銘旌差備內官宋國良·林萬柱,從事官前郡守朴鳴漢,武兼李德基,各加一資,資窮者,兒馬一匹。挽章書寫官司成權斗紀,獻納李弘迪,修撰朴泰輔,佐郞申琓,副司直尹世紀,正郞姜錫圭,正言尹德駿,副司果李堥,著作鄭來祥,副司勇李頤命,挾神輦將朴世禎·李樸,從事官金始生·梁時億,武臣兼宣傳官許重·任守恒·鄭宇翰·李後慶,禁軍曺好成等二十人,禁導部將鄭重國·元德夏,各上弦弓一張賜給。奉冊官學正李溭及其餘內外諸執事等,各加一資,資窮者,代加。
答領府事宋時烈疏曰,省疏具悉卿懇。備悉予意於前後之批,而誠有所未孚,禮有所未盡,未回遐心,予深慙赧,無以爲喩也。乃於疏中,輒引朱子跋陳了翁與兄書,誡誨寡昧,又拈栗谷封事中謹大禮一款,反覆陳戒,而蓋卿志義,實在乎宜求家世德容,毋取容姿之意也,誠甚切至,可不留心而體念哉?末段所陳之言,縱出於軫長史官之一時往返,有何大段貽弊乎?卿其安心勿慮焉。
答府曰,不允。處置事,司諫趙持謙,持平申曄,正言金萬埰遞差,獻納李綸出仕事,依啓。以上內下記草
有政。
吏批,以金鼎夏爲判校,洪萬遂爲良才察訪,尹趾善爲禮曹參議,李震華爲黃山察訪,李彦綱爲兵曹正郞,尹敬敎爲議政府舍人,邊尙一爲軍器主簿,洪贊元爲奉常主簿,金斗明爲掌令。
兵批,以鄭勔爲副護軍,申命元爲副司正,高應文爲副司勇。
吏批,以洪禹錫爲穆陵參奉。
上在昌慶宮。停常參·經筵。
辰時未時,日暈。
府前啓,大司憲李端夏請亟黜趙絅庭享事。諸啓上同答曰,不允。以上朝報
上在昌慶宮。停常參·經筵。
辰時至酉時,日暈。夜二更,白雲一道如氣,起自坤方,直指乾方,長竟天,廣尺許,漸移艮方,良久乃滅。
答領議政金壽恒箚曰,省箚具悉卿懇。今玆儒賢之去國,實出於意慮之外,寡昧之觖然,士林之失望,爲如何哉?前後宣諭之中,罄竭至意,而誠信未孚,終莫回長往之志,只切慙靦而已。今觀箚辭,爲國留賢之意,溢於辭表,而出於至誠,深用感歎,予當更篤誠禮,挽回遐心,卿其安心焉。仍傳曰,遣史官傳諭。以上朝報
東平尉墳山封植事下去時,給由焉。
答判府事鄭知和箚曰,省疏具悉卿懇。適有疾恙,未參於前後之班,有何所傷?卿其安心勿待罪,從容善攝。
答院曰,前啓不允。黃海兵使李斗龜,遞差。
答副校理吳道一疏曰,旣往之事,今不必追咎。疏末事,當令該曹付標,爾其勿辭,從速察職。
傳曰,日昨承宣重臣之去也,用敷心腹,略攄懃懇之懷,而誠意未見信於平日,遐心難回,歸志已決,戀戀思想,繼以忸怩也。噫,前後告老之章,必以引年致仕,歸重,而大有所不然者,七十謝事,雖云禮經,自古及今,厖臣碩輔,爲國柱石者,曾未聞徒循古禮,望望決歸也,矧如卿德學重望,爲士林之矜式,而舟楫鹽梅之責,深有望於卿者乎?須體如渴之意,亟回長往之心,以待葬事完了,斯速上來,出入筵席,以副予望,以匡不逮事,傳諭于宋領府事。
傳曰,客使渡江之期不遠,站上酬應,一日爲急,兩西未赴任守令,竝於明日內,給馬發送。以上內下記草
備邊司啓曰,卽接平安監司柳尙運,義州府尹尹嘉績狀啓,則勅使牌文,自北京順付於使行先來軍官等以來,而前月二十日起馬云。渡江之期,似在今十六七日間,接待等事,極爲緊急,遠接使問禮官,令該曹卽爲差出發送,何如?答曰,允。
備邊司啓曰,式年監試設場之期,在於今月二十日,勅行渡江,似當不出於十六七日間,兩西各邑物力形勢,必無以推移周旋,京中文武設場,亦將與客行相値,事多妨礙,大小科場初試,退行於秋間,宜當,令該曹發馬,急速知委於諸道,何如?答曰,允。備局謄錄
上在昌慶宮。停常參·經筵。
引見時,獻納李綸所啓,請亟黜趙絅庭享事。上曰,勿煩。又所啓,請姜萬鐵依律處斷事。上曰,不允。又所啓,請還收吳始壽減死之命,嚴刑取服,以正邦刑,其援引諸譯,竝姑仍囚,以待結末事。上曰,勿煩。
吏曹判書金錫胄所啓,小臣猥以無似,待罪銓地,本無藻鑑,又乏力量,拔擢人才,甄拔流品,臣固自知難能,而至於生民休戚,實係於守令賢不肖,則臣誓欲盡心擇擬,不欲爲稱私應求之計矣。近來諸道繡衣,相繼復命,似聞兩湖雄邑,多有應罷者,如此等處差遣,豈不尤爲難得乎?曾前累試諸邑,治績表著之人,亦有以闇昧受罪,將爲永棄者,當此人才渺然之日,極爲可惜,如前海州牧使李元龜,卽其一也。右議政李尙眞曰,罪大而不可用者,不足言,其中有治行而枉被人言者,不可終棄,如李元龜之擬於監司者,爲許秩地而已,豈是元龜,附托許積而然哉?臺論似非實狀,而其善治則旣已表著。一守令善治,最關保民之道,李元龜,別爲收敍,似可矣。金錫胄曰,李元龜事,極冤矣。元龜,設令與許積相知,本無附托求媚之事,而只緣許積,欲爲拔擢其弟秩爲藩伯,而難於獨薦,故遂囑吳始壽,與元龜對擧而薦之,自此以後,訛言煽動,至有以許積席上,元龜爲某語爲言,此皆虛妄不根之甚者。丙辰年間,水原有闕當薦,而文臣可合者絶少,臣謂許積曰,水原無可薦者,吾則欲以李元龜·李箕徵爲之矣。積曰,若然則果勝於文官矣。臣遂以二人薦之,備望之際,雖不用之,而元龜之見拔,實自臣言始矣。刑曹判書李䎘曰,元龜爲慶山縣令時,臣爲本道監司日,賑政爲第一,故以此褒啓,遂陞堂上,其後爲善山,臣又在道內,見其善治之狀,誠爲可惜矣。上曰,李元龜,別無趨媚許積之事,只以與許秩竝擧而薦之,臺諫之論如此,旣知其有才而無罪,特爲敍用,可也。
禮曹啓曰,議于大臣,則領議政金壽恒以爲,朴尙衷,生丁麗季蔑敎事佛之日,獨與一時諸賢,講論學宮,使程·朱性理之學,大明於偏荒之域,其功,足爲鄭夢周之亞匹,而至其力爭事北之議,請却其使,前後上章,理明義正,深得春秋之旨,使吾東不夷,而有辭於天下後世者,實與鄭夢周,同其功矣。其樹立之卓卓如此,而當時未免受誣而死,至今未蒙追奬之典,斯誠士林之所嗟惋者也。曾因其子推恩,已有議政之贈,爵命無以復加,今若特許易名,致祭其墓,則恐合崇報之道,至於俎豆腏食之擧,自古多出於守臣或邑士陳請于朝而蒙許矣,鮮有自朝家指揮者,而官爲立祠,亦不無其例,唯在聖明參商而酌處,伏惟上裁。
左議政閔鼎重以爲,朴尙衷,乃麗末名臣,麗史列傳,盛稱其忠孝文學,一時士望,至與鄭夢周竝推,見出於雜說少記者亦多。辛耦初年,金義,殺天朝使臣,仍奔于胡元之遺種,在廷諸臣,遂興事北之議,尙衷,再上章,力陳大義,且斥權臣賣國同惡之罪,因是受誣而杖死,其平生大節,卓然可觀,使吾東,尊周攘夷,知有禮義者,其功,不多讓於夢周矣。其子孫,連世燀爀,已蒙議政之贈,今宜旌表賜謚立祠,以示崇報之意,實合奬勵之典,伏惟上裁。
右議政李尙眞以爲,朴尙衷,心跡首尾,詳載於當時史傳,雜出於後賢論議,其立朝大節,則再上疏章,以折事北之議,尊周攘夷之義,澟然如秋霜烈日,而爲李仁任等權奸所誣,卒至杖配道死,且其居家孝友,莅官勤謹,而及與鄭夢周諸賢,選爲成均兼官,分經授業,辨柝疑義,學術務正,多士興起,方當侫佛趨利之世,使知有程朱性理之學,此其扶世道振文風之功,彰明較著,實有所永賴矣。蓋與鄭夢周,志合道同,故相繼陳疏,共被流貶,同事學宮,講論資益,其所蓄積樹立,若是其班矣,崇賢表忠,不以異代有間,而獨於朴尙衷,曾無所施,恐爲聖世之欠典。本朝之贈議政,則實以其子訔推恩也,今宜贈謚致祭,以示褒美之意,而開城故都,舊有鄭夢周祠宇,許令儒林議定,而一體俎豆之,則尤合激勸之道,伏惟上裁。
行判中樞府事鄭知和以爲,朴尙衷,麗季名賢,與鄭夢周志合道同,見推於一世,當金義殺天朝使臣之際,時議主於事北,朴尙衷,再上章,倡明大義,痛斥權臣賣國,終至於受誣杖配,死於中路,其尊周攘夷,使東方知有禮義者,永有辭於天下後世矣。自古褒崇節義,不以異代有間,而至今未蒙追奬之典,宜有士林之所嗟惋,今若特許易名,賜祭其墓,以示褒美之意,則實合激勸衰世之道,而係于恩命,不敢輕議,伏惟上裁。行判中樞府事金壽興,出使,大臣之意如此,上裁,何如?傳曰,特爲贈謚致祭,而合享于鄭夢周祠宇,以示崇賢顯忠之意。以上朝報
答吏曹草記曰,雖未經準職,資窮沈濡·趙持謙,特爲加資。
答賓廳啓辭曰,嘉禮捧單子,揀擇定日事。依啓。
答禮曹草記曰,依啓。自癸卯生至丁未生捧單,而京中則勿爲定限,初旬趁卽捧入,京畿則捧入於再揀擇前,而外方則姑勿知委,過初揀擇後更稟,可也。
答知中樞南龍翼疏曰,今玆賞加,實循舊章,卿其安心勿辭焉。
答吏曹粘目曰,依回啓施行,而沈益相·李義徵等,令戶曹,貢賦及奴婢身貢畢納與否,査覈後稟處。以上內下記草
有政。
吏批,以趙嘉錫爲禮曹參議,金益勳爲左尹,尹以濟爲右尹,朱格爲校書正字,金鎭龜爲持平。
兵批,以申晸·趙持謙·李堥·尹敬敎·李寅煥·沈濡·洪萬鍾·柳譚厚爲副護軍,以閔維重爲知中樞,申曅爲副司直,金萬埰爲副司果。
吏批,以黃聖龜爲德川縣監,韓侃爲寧邊府使,安垕爲司諫,朴信奎爲左參贊,李弘淵爲右參贊,金灝爲正言,李玄紀爲兵曹正郞,沈壽亮爲校理,宋尙問爲幽谷察訪,南致熏爲兵曹佐郞,安後泰爲執義,李秀彦爲副修撰,金萬埰爲兵曹佐郞,尹趾善爲公淸監司,韓泰東爲大興縣監,尹以濟爲漢城左尹,尹攀爲奉常副正,尹弘离爲典籍,任元耉爲典籍。
上在昌慶宮。停常參·只晝講。
未時,太白見於巳地。
晝講入侍時,講詩傳。自葛之覃兮,止螽斯三章。
晝講時,知事金錫胄所啓,卽今臺諫擬望之人乏少,誠爲可悶,至於尹拯·朴世采,乃朝家優待之人,故臺職遞後,例付司業矣。前冬,以身有職名,不參褒貶之故,循例居中,不爲復擬於臺望,此等事,在前亦多變通之時,敢此仰稟。上曰,此二人,朝家之所以待之者,異於他人,且京職居中,與外方殿最有異,朴世采·尹拯,中考蕩滌。
又所啓,頃年以來,論禮一款,作爲陷人之機阱,盡逐一邊之人,使不得容身於朝廷,而傾軋自擅,放縱無忌,終至於釀成變亂,豈不寒心哉?國家典禮已定,則當初未定前往復論辨之事,有同聚訟而已,設有因事論列,上溯本初以爲言者,豈可致疑於更論禮制,而盡歐之於刑辟之中乎?己未春間,時議益乖,宋時烈禍機漸迫,出入門下者,孰無伸救之意?而或怵於黨人之威勢,或以激怒促禍爲懼,擧皆沮縮,莫敢發言,而宋尙敏,爲師發憤,奮然忘身,草成一疏,累削累添,每欲上達,而爲親友所挽止,欲呈而未呈者屢矣。其時自鄕袖疏,率一童奴,徒步上來,直詣闕下而呈之,伊日有湞妖書,又自江都入來,奇禍參會,遂至大僇。臣嘗取見其疏,上段語及服制數款,蓋卽上溯前日論列之大旨而已,非謂已定之制,有可改者也。至於爲師訟冤之言,辭旨激切悲惋,有足以動人者,且其下列數權奸罪惡處,摹寫曲盡,以今觀之,鑿鑿皆中,此與宣廟朝趙憲請斬奸臣之疏,有相似者,爲師殺身,其義可貴,爲國辨奸,其言可取,贈職褒奬,似無不可。頃日崔愼,疏請旌贈,而觀其語意,亦以贈職爲言矣,朝家皆以六品贈職爲可云,敢此仰達。右承旨鄭載禧曰,民生於三,事之如一,尙敏,爲師訟冤,視死如歸,其節義誠可嘉矣。上曰,訟其師而冤死,且其疏中論凡諸人,其言皆是,則不可無褒奬之道,特爲六品贈職,以慰冤魂。以上朝報
傳曰,今下弓矢,昌洲僉使李之經處給送。
答大司憲李端夏疏曰,今玆賞加,實循舊章,卿其安心勿辭焉。
答戶曹判書趙師錫疏曰,今玆賞加,實循舊章,卿其安心勿辭焉。
答兵曹判書閔維重疏曰,今玆賞加,實循舊章,其勿過辭焉。
答刑粘曰,依允。朴成民等,除刑推,一體分輕重,決杖放送。以上內下記草
禮曹啓曰,今此出來勅使前所呈各樣儀注,令承文院繕寫之際,問禮官旣已出去,依前例令兵曹別定禁軍撥馬,罔夜下送于問禮官,何如?傳曰,允。備局謄錄
上在昌慶宮。停常參,只晝講。
晝講入待時,講詩傳。自桃之夭夭,止漢廣三章。
答大司成李翊相疏曰,今玆賞加,實循舊章,卿其勿辭焉。
答禮曹草記曰,依啓。處女單所捧,如是零星,此由於紀綱解弛之致也,當該部官,先罷後推,諸吏,令攸司,囚禁科罪。以上內下記草
備邊司郞廳,以領議政意啓曰,嘉禮都監堂上·郞廳啓下之後,所當卽開會同之坐,而緣堂上有故,尙不得會議,事體未安,戶曹判書趙師錫加資辭免之疏,旣已批下,都監設局,不容遲緩,卽爲牌招察任,何如?答曰,允。備局謄錄
上在昌慶宮。停常參,只晝講。
夜五更,坤方,有氣如火光。
晝講入侍時,講詩傳。自遵彼汝墳,止其亦誤矣。
院啓,獻納李綸,請亟黜趙絅庭享事。諸啓上同答曰,不允。以上朝報
答吏曹參判申益相疏曰,卿之才望,實合天官佐貳之任,卿其勿辭,從速察職。
答院曰,前啓不允。賞典事,雖曰乙庚兩年有間云,而語其勤勞,則元無前後之異也,據例賞加,有何未安乎?至於未資窮·未準職之人,特命陞資,亦非一二,而今玆還收之請,未可曉也,勿煩。處置事,司諫出仕事,依啓。
答禮曹草記曰,處女單子隨捧隨入事,知道。初揀擇吉日,以望前卽爲捧入。
答禮曹草記曰,以十二日定行,可也。
傳曰,自前削奪罷職之類,例爲捧單,而遠竄罪人之子孫,一體捧入,似未妥當,此單子還出給,今後如此之類,勿爲捧入事,分付該曹。
答刑曹粘目曰,元情中剩數,多至六結,故土豪輩,恐被欺隱之罪云者,雖或近似,亦不可全釋,決杖放送。以上內下記草
有政。
吏批,以鄭來祥爲司錄,李師命爲兵曹參知,鄭勔爲掌令,金萬埰爲正言,趙持謙爲同副承旨,李箕相爲繕工副奉事。
兵批,以李廷華爲鹿島萬戶,李弘弼爲慶德宮假衛將,盧銓爲全羅左水使,高致遠爲朱乙溫萬戶,洪禹協爲宣傳官,李后定爲咸鏡北道評事,李震英爲武兼,宋光材爲鉢浦萬戶,韓爲所江僉使,閔碩才爲訓鍊判官,張是奎爲黃海兵使,朴信圭爲副摠管,姜大後爲僉知,柳譚厚爲僉知,朴世堂爲副護軍,鄭始成·柳經立·李斗龜·李得善·高尙嵂爲副護軍,金灝·尹㙐·李萬彬·鄭周翰爲副司果,洪禹協爲副司勇,閔會重爲武兼,愼聖源爲神光僉使,崔柱華爲慶德宮假衛將,申晸爲副摠管,吳䎙爲同知,權偉爲副司果。
吏批,以朴世柱爲興陽縣監。
上在昌慶宮。停常參·經筵。
府啓,大司憲李端夏,掌令鄭勔,請亟黜趙絅庭享事。諸啓上同答曰,不允。
院啓,獻納李綸,請亟黜趙絅庭享事。諸啓上同答曰,勿煩。
答禮曹草記曰,依啓。更無捧單以送之事云者,極爲寒心。近日國綱,雖曰壞了,三度申飭之後,豈敢遷延時日,略無畏忌若是乎?卽以自首者不罪之意,嚴飭各部,今日內催促捧入,而如是分付之後,如或諱隱發覺,則家長難免欺罔之律,竝爲知委,可也。
答前慶尙監司尹趾完疏曰,所陳之事,當令廟堂議處,卿其勿辭,交代後上來察職。以上內下記草
有政。
兵批,以魚震陟爲副司勇。
實錄廳郞廳,以摠裁官意啓曰,因刑曹判書李䎘榻前陳達,本廳,移設於慶德宮外備邊司事,命下矣。實錄移安吉日,令日官推擇,則十三日爲吉云,以此日擧行事,分付各該司之意,敢啓。傳曰,知道。備局謄錄
禮曹啓曰,卽接禧陵參奉牒報,則去夜風雨,陵上二十九步許丁字閣後,大松木一枝摧折,而蓋瓦一二張,破缺云。陵上至近之地,有此折木,蓋瓦傷破,不勝驚駭,不可無慰安之擧,慰安祭,不卜日,來十二日設行,而蓋瓦所傷處,則發遣郞廳奉審後,稟處何如?傳曰,允。禮曹謄錄
上在昌慶宮。停常參,只晝講。
未時,太白見於巳地。夜二更,月暈。
晝講入侍時,講詩傳召南。自召地名,止草蟲三章,章七句。
答府曰,前啓不允。末端事,連源察訪金麟至罷職不敍事,依啓。
晝講時,檢討官朴泰輔所啓,獻納李綸,性本遲鈍,且不曉事,頃日趙持謙之以諸譯竝鞫事引避也,李綸避辭曰,諸譯竝鞫之論,果爲獄情之當然,則何敢自以爲是而處置乎云云,旣不主所見,又不自引咎,其無主見如此,且臺諫,陳疏辭職,則不得連啓,而且陳所懷,則無不可連啓之事,綸於頃日,疏陳所懷,而無端闕啓,又不引避,請獻納李綸遞差。領議政金壽恒曰,李綸爲人,謂之遲鈍,則可矣,然用人之道,不可以遲鈍爲罪,而且綸,居家有行,居官謹愼,其避嫌及疏陳之不能明白,蓋由於未能諳練之致,豈可以此廢棄不用乎?上曰,凡人人品不同,豈可以遲鈍,爲罪而不用乎?但有避辭糢糊,無端闕啓之失,遞差,可也。以上朝報
答嘉禮都監草記曰,大殿輦轝及儀仗事,今亦勿爲造作,可也。
答嘉禮都監草記曰,親迎處所,行于於義洞宮,可也。以上內下記草
上在昌慶宮。停常參·經筵。
夜二更,月暈。
府前啓,大司憲李端夏,掌令鄭勔請亟黜趙絅庭享事。諸啓上同答曰,不允。正言遞差,持平出仕事,依啓。
假注書李衡書啓,臣承命馳往于領中樞府事宋時烈懷德本家,傳諭聖批,則以爲,賤臣前日之疏,本不足叨承聖批,玆者聖明,旣以徑退爲罪,遠遣史官,反賜溫諭,臣感激徊徨,繼以涕泣也。蓋臣之乞身,旣據禮經,而聖明俯諒微情,更不何督,人之聽之者,莫不欽仰聖德,以爲聖上之待臣下以禮也如此,臣下孰敢不以禮事上哉?然後臣知聖明之所以處臣,反有賢於使臣冒昧因循,無益於世而有愧於心也。然臣豈敢以近遠,而葵藿之誠,有所深淺哉?臣道途留滯,或至阡陌,與田夫野老邂逅,輒訟慈聖曁聖主軫念之德意,聽者無不懽欣鼓舞,或至流涕。噫,恩愛之感人之易如此,則其不可以禽獸待之也,審矣。惟是蠲除一事,先聲有浮,其實人民,日望德音之續下,軍卒尤甚焉,未知朝家,將何以副之也?是甚可念也。臣又竊伏念,古之尊師之義,達於上下,故宋臣劉彝,告於仁宗皇帝曰,臣少師安定先生,宋朝之美風,天下至今誦之,而臣於前後章疏,不敢如是,蓋出於尊嚴君父之義,而其見非於宋朝則大矣,玆者聖批中,有稱栗谷云云,昔孟子有言曰,尊德樂道,不如是,不足與有爲,今殿下尊德樂道之義,出尋常萬萬,不以崇高自居,而有天道下濟之聖德,巖穴之士,孰不欽仰慕用,願得沐浴於聖化中哉?臣益願須臾無死,得見聖德大成也,臣鞍馬之餘,疾病危劇,所欲進盡于聖聰者,不能十一,伏地隕越,只有頌祝之寸心而已云矣,敢啓。傳曰,知道。以上朝報
傳曰,今下弓矢,北虞候韓柱處給送。
答禮曹草記曰,再揀擇日,以今月念前推擇,可也。
答嘉禮都監草記曰,知道。壬寅戊寅兩年曾已減除者外,就其實用中無甚緊切之類,竝付標以下,依此擧行。以上內下記草
有政。
吏批,以李萬實爲完林君,尹摘爲校書博士,鄭推·趙錫周爲學諭,徐昇泰爲巨濟縣令,任奎爲戶曹參議,尹搢爲司諫,尹世喜爲連原察訪,金益九爲結城縣監,朴泰遜爲獻納,姜錫範爲黃澗縣監,尹爀爲開寧縣監,李世白爲兵曹佐郞。
兵批,以申應昌爲蔚山監牧官,柳德三·安垕爲副護軍,李綸爲副司直,張漢相爲訓鍊僉正,金道鳴爲中樞經歷。
吏批,以趙錫周爲南學訓導,金一夔爲記注官,李義徵爲淳昌郡守,李仁倜爲北部參奉,趙門衡爲繕工監役,慶寗爲中部主簿,金埈爲司贍主簿,李夢翼爲東部參奉,申琓爲校書校理,林泳爲西學敎授,吳斗宬爲監察,金翊夏爲司圃別檢,尹以道爲驪州牧使,成虎徵爲竹山府使,李濎爲敬陵參奉。
上在昌慶宮。停常參·經筵。
府前啓,大司憲李端夏,持平金鎭龜請亟黜趙絅庭享事。姜萬鐵依律處斷事,吳始壽,亟命嚴鞫,以正邦刑事,譯官朴廷藎,更加刑訊,期於得情事。新啓。文化縣令洪時中,爲人愚蠢,性且貪猾,曾忝宣傳官時,新進擧薦之時,必受賂物,隨其多寡,以爲進退之地,人言藉藉,至今唾鄙,其爲關西守宰也,沈惑官妓,未久見敗,而仍爲駄來,及授文化之後,率畜衙中,大小政令,一從其言,決訟之際,苞苴公行,勝負立落,大失獄情,其他虐民肥己之事,不一而足。且於衆會之中,訟言洪宇遠無罪被謫,而非議朝廷,詬辱時宰,無所不至,道內傳說,莫不痛駭,如此之人,不可仍置字牧之任,請文化縣令洪時中,削去仕版。答曰,不允。末端事,依啓。
記注官尹悏書啓,臣承命往諭于懷德地領中樞府事宋時烈處,則以爲,臣纔於史官之歸,付上所懷,冀蒙登徹矣,旋又叨被別諭之下,臣之惶隕渴蹙,曷有其極?臣道途之餘,疾病大作,奄奄若垂盡之狀,雖欲更竭微悃,猥煩聖聰,精力有所不逮,則末由也已,賴天之靈,倘或少延,則謹當復進一疏,以祈聖慈之矜察焉。萬一因而就木,則從此永辭盛世矣,人生到此,尙復何諭?伏地嗚咽,不知所云云矣,敢啓。傳曰,知道。以上朝報
答政院牌啓辭曰,處女再揀擇日子,以十八日定行事,分付禮曹。
傳曰,兵曹判書閔維重女子,前承旨崔錫鼎女子,幼學洪澤普女子,竝禁婚,其餘許婚。
傳曰,客使渡江迫頭,站上支待等事,不容暫緩,文化縣令,當日內口傳差出,催促發送。以上內下記草
吏曹口傳政。
上在昌慶宮。停常參·經筵。
府前啓,掌令鄭勔,持平金鎭龜,請亟黜趙絅庭享事。諸啓上同答曰,不允。新啓,出身金景浩,與女人英順等相訟,乃叔姪間接訟,事極不可,而當該堂郞,不能先定其罪,終始聽訟,請刑曹堂上及郞廳推考。答曰,依啓。
答院曰,前啓不允。處置事,司諫安垕出仕事,依啓。
政院啓曰,持平安世徵,正言尹德駿,除授已踰月矣,而以兩司未備員之故,尙未署經,自前雖未備三員,亦有二員開坐署經之時,兩司之官,毋論呈告,竝爲牌招,使之開坐署經,何如?傳曰,允。
備邊司郞廳,以領議政意啓曰,加資還收之論,諫院,旣已停啓,諸臣因此引入者,職任俱係緊重,不可久曠,而本司堂上之不齊,亦甚苟簡,兵曹判書閔維重,戶曹判書趙師錫,行副護軍申晸,戶曹參判李敏敍,副提學南二星,竝爲牌招察任,何如?傳曰,允。
左尹金益勳上疏。大槪,敢陳區區私情,冀蒙許遞事。入啓。答曰,省疏具悉。許伸私情,雖是近規,摠府之官,不止一二,則亦足推移,卿其勿辭焉。
副護軍申晸上疏。大槪,嚴召之下,不得不趨詣闕外,而格外恩資,終不敢冒受,亟賜改正,以重賞典事。入啓。
兼兵曹判書閔維重,禮曹判書呂聖齊,戶曹判書趙師錫等上疏。大槪,格外陞資,宜卽改正,而臺啓遽停,召命繼下,嚴畏分義,不得不來詣闕下,而廉義所在,決不可因仍,乞收恩加,以謝公議事。入啓。答曰,朝家賞典,出於酬勞之意也,臺閣所爭,不過體例間事耳,不必爲嫌。卿其安心勿辭,從速察職。
戶曹參判李敏敍上疏。大槪,召牌之下,不得不趨詣闕下,而公議至嚴,不敢冒進,敢申危迫之懇,乞收濫賞恩命,以安微分,以謝公議事。入啓。
副提學南二星上疏。大槪,召牌之下,趨詣闕外,而公議至嚴,終不敢祗謝恩命,懇乞改正濫資事。入啓。
答副提學南二星疏及戶曹參判李敏敍疏曰,省疏具悉。朝家賞典,出於酬勞之意也,臺閣所爭,不過體例間事耳,不必爲嫌。卿其安心勿辭,從速察職。
答副護軍申晸疏曰,今玆賞加,實循舊章,卿其安心勿辭焉。
傳曰,諸臣疏批已下,竝卽牌招,更爲察任。
副提學南二星,護軍申晸,加資肅拜。
謝恩兼冬至使金□□,書狀官申懷入來。
傳曰,史官以下引見。以上朝報
傳曰,今下弓矢,高嶺僉使安汝羾處,給送。
答知中樞府事鄭載嵩疏曰,卿其安心勿辭,從速察職。
答慶尙監司狀啓曰,事極驚慘,令本道各別恤典擧行。
答禮曹曰,處女三揀擇,今月晦間,開月初生,推擇,可也。
答嘉禮都監草記曰,知道。別單物種,別無大段加減之事,依此磨鍊擧行,而三揀擇後,別宮進排物目中,參酌裁減矣。
傳曰,草記中,以今月晦間,開月初生中,推擇事,批下矣。今觀單子,只以初二日擇入,今月晦間,無吉日耶?卽爲問啓。以上內下記草
備邊司啓曰,慶尙前監司尹趾完上疏,啓下本司,卽當覆啓,而疏中所陳戶布·私鑄錢兩款,俱係大段變通,近緣諸大臣及本司堂上有故,未及齊會相議,姑待熟講便否後,登對稟處之意,敢啓。傳曰,知道。備局謄錄
政院啓辭,今見遠接使狀啓,則勅使之行,專爲弔祭而來云,弔祭設行之日,豫爲探問啓聞之意,遠接使處下諭,何如?傳曰,允。禮曹謄錄
迎接都監啓曰,取考甲寅年謄錄,則其時弔祭勅使,入京之日,直詣闕內,故祭文置於仁政殿東階上,勅使還出後,移置於殿內,禮曹郞官及別差守直官二員守直,而祭日郞曹郞廳,自闕中,奉詣祭所矣。今亦依此擧行,宜當,禮曹郞廳及守直官,令該曹豫爲差出,使之待候事,分付,何如?傳曰,允。禮曹謄錄
上在昌慶宮。停常參·經筵。
禮曹佐郞金汝器,卒綾原大君致祭事,楊州地出去。
謝恩,興海郡守宋克悌,同知吳䎙,中部主簿慶寗。
下直,銀溪察訪李玄錫。
禮曹參判金南重上疏。大槪,乞收加資之命,以安微分事。入啓。答曰,今者賞加,實循舊章,卿其勿辭,從速察職。
修撰朴泰輔上疏。大槪,有罪未勘,陳疏見阻,寧犯違慢,而終不敢進,乞賜鐫削,仍治臣罪事。入啓。答曰,省疏具悉。此由於未諳規例之致,不必過嫌,爾其勿辭察職。
院前啓,司諫安垕,獻納李秀彦,正言尹德駿·金萬埰,請亟罷趙絅庭享事。罪人姜萬鐵,依律處斷事。答曰,勿爲煩論。
府前啓,掌令鄭勔,持平金鎭龜,請亟黜趙絅庭享事。諸啓上同新啓,頃者承旨任奎之辭戶曹參議疏,有曰,前判官沈楫,割取數千田結,一半添失,要得虛譽,一半收米,用無處置。又曰,私鑄錢文數千貫,僅以七八百數,置簿文書,餘無去處。又曰,楫之兄弟,造設慶宴,求媚上官。疏中大意,自以按道之時,不能據法請治,爲伊日帶職之罪,其疏見阻,雖未上徹,累呈喉司,傳說喧藉,其所云云,果非誣妄,則沈楫貪汚諂媚之罪,不可無推覈懲勵之道。請前判官沈楫,拿問定罪。凡方伯爲任,雖在遞罷之中,大小公事,狀聞擧行,自是常規也。承旨任奎,曾按湖南時,判官沈楫之貪汚,果如其疏辭,則所當登時請罪,而諉以晩聞,終不擧劾,乃於遞歸之後,因其辭職之疏,罪狀沈楫,不啻狼藉,至於承旨辭免疏中,又有含沙鍊金等語,前後疏意,不專在自劾而已,揆之事體,殊涉無理。請承旨任奎先罷後推。趙絅黜享之請,事體甚重,公議至嚴,身居言職者,苟非絅一家切親,則不容有所回避,而大司諫安縝避辭,乃言兒時受書於絅,此不過小兒口讀之問,非有師生之義,而强以此引嫌,已無所據,處置出仕之後,所當參論,而旣出復入,未免規避,揆以臺體,亦極未妥。請大司諫安縝遞差。答曰,不允。遞差事,依啓。
備邊司郞廳,以領右相意啓曰,金吾罪囚之滯積,未有甚於今日,而本府堂上不齊,久未開坐,已涉可慮。且海州罪人李思禮拿來,旣過累日,因判義禁有故,尙未捧招。此與他罪人有異,推問處置,不容稽緩,而判義禁閔維重,新遭服制,出仕未易,今姑改差,其代卽爲開政差出,牌招肅拜,以爲趁明日開坐之地,何如?傳曰,允。以上朝報
答禮曹草記曰,三揀擇日,百官進箋陳賀事,權停,可也。以上內下記草
有政。
吏批,以權偉爲漢城庶尹,洪受湸爲工曹正郞,李翊相爲大司諫,李正英爲判義禁。
兵批,以安縝爲副司直。
上在昌慶宮。停常參·經筵。
午時未時,日暈。
禮曹正郞姜錫奎,禧陵丁字閣後柏木斫伐事,出去。
謝恩,北部參奉李仁倜。
下直,所江僉使韓。
遠接使書目,勅行,十六日良策止宿事。
判敦寧李正英上疏。大槪,召牌之下,病未祗赴,乞罷臣職,仍治臣罪事。入啓。答曰,省疏具悉。卿之疾病如此,金吾之任,今姑勉副焉。
傳曰,判義禁,旣已許遞矣,卽爲開政差出,以爲牌招開政之地。
獻納李秀彦啓曰,臣於三昨,處置前大司諫安縝也,臣意以爲兒時口讀之問,非定師生之分,則以此爲嫌,似涉過當,故敢請出仕矣。今者縝,以旣出復入,至於論遞,則臣之當初請出,未免失當,何敢晏然仍冒。請命遞斥臣職。答曰,勿辭,退待物論。
持平金鎭龜上疏。大槪,冒陳痛迫之情,冀蒙遞免事。入啓。答曰,省疏具悉。他臣中,可以推移進參,爾其勿辭察職。
護軍盧銓,黃海兵使遞來。
院前啓,司諫安垕,正言金萬埰,請亟罷趙絅庭享事。姜萬鐵依律處斷事。引嫌而退。當初請出,臺體固然,而引入規避,非所豫知,則處置之人,有何不嫌?獻納李秀彦請命出仕。答曰,不允。處置事,依啓。
府前啓,掌令鄭勔·金斗鳴,持平金鎭龜,請罷趙絅庭享事。諸啓上同請前全州判官沈楫拿問定罪事。請承旨任奎先罷後推事。入啓。答曰,不允。
領右相請對入侍,吏曹判書金錫胄,亦爲入侍。獻納李秀彦就職。
謝恩,判義禁呂聖齊。以上朝報
傳曰,三揀擇吉日,以開月初二日啓下矣,更爲思惟,客使未入京前定行,似爲便當,今月二十六日進定事,分付該曹。
傳曰,兼兵曹判書閔維重女子,前承旨崔錫鼎女子,幼學洪澤普女子,竝禁婚。其餘,許婚。
傳曰,昨日憲府公事中,陽川縣令鄭壽俊,爲慮迎送之弊,特令只贖,則陽城縣監洪九齡,似無異同,而許多推緘中,酬應之際,有此錯誤之擧,元啓目中,一體改付標啓下,此望單子,還出給。
領·右相·吏曹判書請對時,右議政所啓,各處大小營造,繕工監皆當之,而近來連有都監之役,各處營繕,亦爲甚繁。十員之官,每一員,或掌七八處,或掌四五處,奔走不暇,勢難支當。限都監畢役,客使回還前,諸上司營造,不至緊急處,則一竝停止事,捧承傳施行,何如?上曰,限都監畢役前,不緊之處,則勿爲營造事,分付,可也。又所啓,卽今畿甸,連歲凶荒之餘,纔經山陵之役,又當客行,民生困瘁,勢難支保,而聞自前勅行時,人夫刷馬之價,雖自常平廳劃給,而本官,不爲分給民間,以此怨苦益甚云。分付于京畿監司處,使之嚴飭各邑,一從常平廳所定,分給,何如?領議政曰,此弊,言之已久,依右相所達,分付擧行,而前頭廉問時,若有現露者,則各別重治,以爲懲勵之地,似當矣。上曰,事甚無據,各別申飭,而日後,如有現露之事,則繩以重律,可也。吏曹判書金錫胄所啓,以嘉禮都監草記,有令臣曹,差出敎命文寶篆文書寫官之命矣,近來朝臣,習篆者絶少,宰臣中,只有李正英·呂聖齊·金萬重三人,故敎命篆文書寫,則已差於李正英,而呂聖齊·金萬重,則俱有身病,難以書寫云。自前則取其能書,不以爵秩爲限,前淮陽府使金壽增,素稱善寫篆文,欲爲啓下,而方在罷散中,不得擅擬,敢此仰稟矣。上曰,敍用,付軍職,可也。
有政。
吏批,以鄭尙樸爲典籍,尹敍績爲禁府都事,金萬重爲大司成,宋光淹爲軍資主簿,李寅煥爲刑曹參議,呂聖齊爲判義禁,趙持謙爲司僕寺正,李羽成爲工曹佐郞,李晶爲分兵曹參議,吳斗寅爲禮曹參判,鄭載岳爲忠原縣監,李德周爲韓山郡守,韓志遠爲恩津縣監,金是鉉爲鎭岑縣監,安汝器爲分兵曹佐郞。
禮曹啓曰,今此出來弔祭勅使,京中七宴,雖已停罷,至於接見時茶禮,不可不豫備以待,令各該司照例擧行,何如?傳曰,允。禮曹謄錄
上在昌慶宮。停常參·經筵。
慶尙監司李翊,加資肅拜。
下直,開城敎授宋胤吉,平海郡守蔣諒。
謝恩,兵曹佐郞李世白,工曹正郞洪受湸,禁府都事尹敍績。
吏曹啓曰,忠原縣監差出時,鄭載岳擬望受點矣。今聞鄭載岳,本道監司尹趾善異姓四寸兄弟,法當相避,鄭載岳改差,何如?傳曰,允。
司直尹世紀,承文正字徐宗泰,文臣朔試射時,稱病不進,依承傳罷職。
遠接使書目,勅行,十七日林畔止宿事。又書目,勅行,十八日定川止宿事。
假注書趙錫周改差,代△尹之翊·沈櫟·李三碩。
備忘記,噫,前冬蒼黃分御之後,幽明奄隔,倏屆半載,而懾於忌諱,一未得展哀于因山之前,縱出於事勢之適然,死生契活,慟懷難堪,今則日煦和暢,厲氣稍寢,趁此大昏之前,一番往臨,揆以情禮,似不可已,其令禮官,卜日擧行。
政院啓曰,左承旨鄭載禧遭服制,左副承旨宋昌,昨因身病出去,雖未知所患之如何,而今日不爲仕進,殊涉不當,卽爲牌招。右副承旨任奎,近因臺論,不得行公,當此多事之時,不可等待其結末,合有變通之道,竝此仰稟。答曰,依啓。任奎,今姑改差。
司憲府照本。前長淵府使朴文瑞,花梁僉使李夔等,今都米十月船運,至今不爲輸納罪,杖一百,盡奪告身。啓依允。李夔段,功減一等。
吏曹參判申翼相辭職上疏。入啓。答曰,省疏具悉。卿其勿辭察職。
大司憲李端夏辭職上疏。入啓。答曰,省疏具悉。朝家賞典,出於酬勞之典也,臺閣所爭,不過體例間事耳,不必爲嫌。卿其安心勿辭,從速察職。
禁府,都事兪命一,前兵使申命全,拿來。
吏曹啓目,粘連。觀此公淸道暗行御史金斗明書啓,則以爲忠原縣監申厚命段,莅任之後,留意爲政,聽訟無滯,捧糴不擾爲白乎矣,性本良善,多有受制於豪惡鄕吏之譏,推奴徵債,一從親舊請托,民不堪苦兺不喩。設販六處,前後屠牛,至於十有三隻是白乎旀,火田三百八十九結,皆自官,計結徵布,藥債價·鷹價·賻儀·贐行私下之數,至於三同二十三疋是白乎旀,官需雜物應下代移用之數,又至二同三疋零,文書現捉是如爲白乎旀。庚申條收租案中,以田三稅磨鍊記憑考,則實數相違,多至於一百結五十九負,莫重田政,委諸監色,慢不省察之狀,據此可知,文書現捉是如爲白乎旀。守令之覲行,刷馬定式,不過二疋是白去乙,上年七月今正月,爲省其親,進往聞慶時,前後刷馬,各至於六匹兺不喩,今番之行,則又有杯床三馱,文書現捉是如爲白有旀。梅安十三面柴穀草作結之米,其數,多至於四百餘石,則因循謬規之責,勢所難免,各項文書,竝爲封進是如爲白有旀。韓山郡守李夢錫段,老於爲吏,轉成滑手,政無可觀,事多鄙瑣,受制妓妾,衙門成市爲白乎旀,本郡,卽苧布所産之地,官家貿用,多出抑勒,市民,困於添價,相繼逃散爲白有去乙,又擇城內饒居者五名,加定市人,以爲官家興販之地是如爲白乎旀。收捧靑竹七百餘介於各面民夫,結爲竹網時,諸浦人,使之日次官納,督徵不已爲白乎矣,又以漁夫八結,除其柴草雜役,作爲行用井間,收捧生魚,而不時誅求,鞭扑隨之,怨謗之聲,在在譁然,其違法侵民,殊甚可駭。濟州往來船收稅漁夫井間,黃蜜正鐵徵贖文書,竝爲封進是如爲白有臥乎所。申厚命所犯殊重,且有現捉文書,李夢錫則雖無大段犯法之事,而種種鄙瑣,侵暴無告之狀,亦甚可惡兺不喩,文書,亦旣現捉,竝只爲先罷黜,其罪狀乙良,令攸司稟處爲白乎旀。鎭岑縣監鄭碩耉段,二年尸居,無一可觀,凡諸詞訟,未辨頭緖,引日彌月,裁決無期兺不喩,官屬輩,四散村閭,當節穀物,無不需索,官不知禁,民益被困,上年歲抄文書,委諸下吏,一任其舞奸,怨聲譁然,至今未已兺不喩,國恤未卒哭之前,屠販狼藉,成婚姪女,率來衙中,亦不還送是如爲白有旀。唐津縣監宋光洵段,五年居官,無所事事,政令之間,率多疏闊,臨訟不斷,束吏不嚴,鹽盆稅木,升數過細,米太收捧,添斛太濫兺不喩,去冬縣司,柴草燒燼之後,更以煙戶,抄捧柴草,雖出於事勢之不獲已,而規外責納,民不堪苦是如爲白有旀。恩津縣監宋道昌段,奉職惟勤,終始不怠,事係民瘼,務欲蠲減,縮節官廩,除出剩餘,貿取焰焇硫黃,其他軍物,亦多別備爲白乎旀,戊午·己未兩年虎贖米船價,竝四十六石,亦自官家,拮据備納,民蒙實惠,衆口稱善爲白乎矣,但境內二十里地,大起石役,浮出碑石,運入官家,磨正之後,輸致懷德地,前後調用役夫,至於六百餘名,極爲可駭是如爲白有臥乎所。鄭碩耉之屠販濫率,俱犯禁條,宋光洵之疏闊多毁,亦難在職,而宋道昌段,勤職惠民,雖甚可嘉是白乎乃,擅用役丁,所犯頗重,不可置之,竝只罷黜爲白乎旀。全義縣監李天三段,五年居官,一心謹愼,常時供奉,極其簡約,本縣戊午失稔之時,節損官需七十餘石,救活飢民,無一流散爲白乎旀,各年虎贖木七十二疋,不徵於煙戶,拮据備納爲白有旀,今番山陵國葬,別卜定雜物及運價,竝皆官備上送,闔境晏然,民不見吏,衆口稱頌是如爲白乎旀。庇仁縣監楊廷藎段,慈詳爲政,謹愼飭躬,衙眷尠少,自奉亦簡,漁箭日次,斜水例納,竝爲折半捧上,上年虎贖木三年糧合九十八石,皆以官需餘米,周旋備納,今番都監卜定各種雜物及輸運馬價,亦皆自官拮据上納,備邊司及各營所納箭竹,例以煙戶,出役累日,刈取於海中,而上年則不役民結,賃人刈來,衆弊旣袪,吏民俱便,無不稱譽是如爲白有臥乎所。李天三·楊廷藎善治之狀,殊爲可嘉,似當有褒記之典是白乎矣,係干恩典,上裁敎是白乎旀。監司尹以濟段,律己謹愼,考績以實,公牒民狀,聽斷惟明,意外被彈,人皆嗟惜是如爲白有矣,朝廷亦旣知其言者太過,治績之難掩,而今已移授京職,別無可論,置之爲白乎旀。兵·水使及邊將乙良,令兵曹稟處,何如?啓依回啓施行爲白乎矣,李天三·楊廷藎段,令戶曹貢賦及奴婢身貢畢納與否査覈後,稟處。
院前啓,請罷趙絅庭享事。請罪人姜萬鐵依律處斷事。入啓。答曰,勿煩。
府前啓,掌令鄭勔,持平金鎭龜,請亟黜趙絅庭享事。諸啓上同答曰,不允。沈楫拿問定罪事,依啓。任奎事,姑先從重推考。
禁府,李舜元·金景祐拿囚。啓。
政院啓曰,藥房都提調·副提調請對矣。傳曰,引見。引見時,永昭殿擧動退行事,榻前定奪。以上朝報
上在昌慶宮。停常參·經筵。
未時,太白見於巳地。夜四更五更,月暈。
下直,幽谷察訪宋尙問。
謝恩,軍資主簿宋光淹,鎭岑縣監金是鉉,敬陵參奉李濎,恩津縣監韓志遠,工曹佐郞李羽成,禮曹參判吳斗寅,參知李師命,牌招肅拜。
遠接使書目,勅行,十九日嘉山止宿事。
正言金萬埰上疏。大槪,冒陳崩迫之懇,冀蒙遞免事。入啓。答曰,省疏具悉。他諫臣中,可以推移,爾其勿辭察職。
禁府,李忠立拿囚。啓。
司諫院大司諫李翊相,同姓五寸姪女幼學閔鎭厚妻孺人李氏身死,服制已行四日,出仕,何如?啓依所啓施行。
司諫安垕啓曰,臣以前監司尹以濟論啓事,旣被大臣·諫臣失實之斥,頃忝言地,有所引避,而今者又伏見御史廉問,該曹覆啓,則有曰以濟,律己謹愼,考績以實,公牒民狀,聽斷惟明,意外被彈,人皆嗟惜云,而該曹結辭,又以朝廷,今旣知言者之太過,治績之難掩爲言,臣於此,尤不勝瞿然之至。以濟,自知得罪士林,難冒方伯,不敢爲縱恣之事,謂之律己謹愼,則似或由此,公牒民狀,聽斷惟明,臣所未詳,而至於考績以實,則臣竊訝焉。雖以近日憲府啓辭觀之,黃澗縣監許怉之貪縱無狀,遠近喧藉,而以濟,置之上考,題目稱美,連源察訪金麟至之虐使驛卒,營造大家,自上疏遞免之,臺官習聞而論啓,以濟,何獨不中,而亦不之黜?據此二事,其他可知,則臣未知考績以實者,果何謂也。然以濟,旣爲公朝之稱冤,御史之所褒啓,則臣何敢自是已聞,而仍冒言責乎?請命遞斥臣職。答曰,勿辭,退待物論。
大司憲李端夏啓曰,臣本無一善狀,猥叨宰列,數月之內,躐躋三資,涯分旣溢,痰患添劇,召牌之下,不獲趨詣,陳疏引罪,仍請削資遞職,而聖批不許,臣愈惶隕罔措,所忝憲職,旣犯應遞之科,以此一刻難冒之勢,在數日蟄伏之中,臣之罪戾,益無所逃,俟病少間,今始入來自列,請命遞斥臣職。答曰,勿辭,退待物論。
謝恩,右副承旨尹敬敎。
院前啓,獻納李秀彦,正言金萬埰·尹德駿,請亟黜趙絅庭享事。諸啓上同新啓,兩國交際,舌官,屬於其間,雖尋常言語,少有爽實,則爲舌官者,不得辭其罪矣,臣等,取考吳始壽推案,則譯官朴廷藎,以遠接使差備譯官,同隨諸譯,往見孝禮,凡干言語,與之酬酢,孝禮所言兩班不善之說,始壽,粧點如臣强,而廷藎,無一言明其不然者,始壽,待命於門外之日,廷藎爲言朝廷,方有臣强之說査問之論,而諸譯,不無觀望變辭云者,緊出於始壽之招,而廷藎之招,乃曰所謂變辭云,諸譯,以享年不永之言,疑有涉於臣强之說,竝與其言而諱之云。此說,有何一毫干涉於臣强,而廷藎之言,乃如是耶?其匿情飾詐,昭不可掩,其他與吳始壽問答之說,亦涉可疑,原其情狀,則前有承望和附之迹,後有反覆變幻之端。始壽之罪,雖不以廷藎之更鞫與否,有所輕重,而廷藎符同之罪,不可不更加鞫問,請譯官朴廷藎,嚴刑得情。頃年賊䃏之爲安邊倅也,敎誘邑中黨邪之輩,倡起告廟之論,遍告一道,脅參凶疏,而永興章甫之徒,據理答文,不從其議,及當設科之日,其時都事嚴緝,曲聽賊䃏之指嗾,闔境多士,一倂停擧,使無故之人,擧不得觀光,北路之人,至今憤冤,其諂附凶邪之態,實不忍正視,而恣行廢錮之罪,不可不懲。請前修撰嚴緝,罷職不敍。韓山郡守李德周,卽故參議趙景鎭妻娚之子也。景鎭,無子而多財,故德周,與景鎭家人賊䃏,爭立爲後,散髮服喪,以此見棄人類,久矣。向時權奸當朝之日,德周,夤緣婚家,藉其援引,致位方伯,物情駭憤,而上年論罰之輕,只以其庸卑不足齒數也,唐朝伾·文之黨,如李巽之徒,雖以無所作爲,得免重律,猶且六七年而後得遷,古人癉惡之意,其嚴如此。今者德周,罷職未一年,復齒衣冠之列。請韓山郡守李德周遞差。玉堂之官,職在侍講製敎,彷彿皇朝學士備顧問典誥命之制,而事有得失,則或有相議箚論之規,而至於彈劾搏擊,非其任也。前獻納李綸,雖有遲鈍顚倒之失,修撰朴泰輔之直爲啓遞於榻前,難免越職徑論之責。請修撰朴泰輔遞差。幽谷察訪宋尙問,爲人迷劣,容止不似官員貌樣,辭拜於大臣之際,擧措顚倒,所見駭異,弊驛蘇殘之責,不可付之如此之人。請幽谷察訪宋尙問遞差。引嫌而退。當初論劾,旣有意見,則所聞各異,不必爲嫌,司諫安垕,請命出仕。答曰,不允。末端三件事,依啓。
府前啓,掌令鄭勔,持平金鎭龜,請亟黜趙絅庭享事。諸啓上同新啓,公州牧使李最晩,到任以來,一向怠棄,坐衙常罕,民不見面,牒訴壅滯,下不通情,上年歲抄年分文書,委諸猾吏,任其舞奸,以致逃故充闕,災異分等,一循賂遺之多少,其他剝民害政之事,不一而足。如此尸居不職之人,不可一向仍畀,以貽生民之害。請公州牧使李最晩罷職。泗川縣監李淰,本以賤流,從事雜術,指示葬地,納媚倖相,受其卵育,累忝仕籍,以至授字牧之任,武弁之人,莫不羞恥,及其到任以後,惟知肥己,全抛官事,如此之人,不可仍置。請泗川縣監李淰罷職。監察宋道成,使其奴,賣馬於下人,以其奴,曾爲同在一市,不爲應役之故,往告於平市署,略施笞罰,而且以其馬才劣價重,不爲買之,則道成,乃信聽其奴之誣訴,招致馬前下人一名本府,重杖三十度,且拘留馬前人次知,至於三名。臣等,因馬前人呈訴,推問其奴及道成帶率下人,則各人所供,無一相左,如此鄙瑣無恥之人,不可仍置臺監之列。請監察宋道成罷職。引嫌而退。疾病之來,人所難免,而召牌未赴,勢難仍在。請行大司憲遞差。答曰,不允。處置事,依啓。
判義禁呂聖齊,知義禁趙師錫·李觀徵,請對入侍。以上朝報
答吏曹粘目曰,依領議政議施行,前釜山僉使鄭撥,竝與宋象賢,一體加贈,以爲激勵邊上人心之地。
答禁府啓目,海州罪人李思禮事,因一嫌怨,做出無倫之言,構陷於不測之地,其爲情狀,極可痛惋,所當卽令梟示,以快民心,而拿致王獄者,蓋出於事體重大,明覈處決之意也。今觀所供,雖與狀啓差異,語不成說,終未免胡亂誣飾之歸,別無推問之事,不待時,依律處斷矣,合於懲勵之道,議于諸大臣,稟處。
答禁府粘目曰,果如所供,則不無稱冤之端,明査後,稟處。以上內下記草
有政。
吏批,以李廷麟爲典籍,洪萬鍾爲同副承旨,禹昌績爲分兵曹參議,趙泰來爲掌苑署別提,洪茂爲軍資正,禹鼎九爲工曹佐郞,金昌集爲內侍敎官,李以泰爲繕工假監役,李廷麟爲禮曹佐郞,任相元爲工曹參議,崔尙崑爲內需書題,鄭來祥爲承文博士,崔弘甸爲校書著作。
兵批,以鄭粲翰爲分假衛將,任後昌爲分假衛將,東原君潗爲分副摠管,盧錠爲分副總管,閔後慶爲分都摠都事,李泓爲分都摠都事,以林纘興·李世馪爲分守門將,金壽增爲副司直,鄭載岳爲副司果。
上在昌慶宮。停常參·經筵。
司藝申懹,兼掌令減下肅拜。
禮曹參議趙嘉錫,佐郞閔周翰,英陵塗灰及雨漏處修改事,出去。
鎭川縣監張世南,大同米領納事,上來。
謝恩,漢城庶尹權偉,校書著作崔弘甸,分副摠管盧錠,書題崔尙崑。
吏曹啓曰,臺諫有闕,政事,敢稟。傳曰,過國忌後爲之。
遠接使書目,勅行,二十日安州止宿事。
禁府啓目,李思禮元情云云。其所供,與本道監司狀啓,別無異同,而胡亂無倫之言,旣發於其口,則事異常規,不可循例請刑,上裁,何如?啓。答曰,議于諸大臣,稟處。
政院啓曰,新除授同副承旨洪萬鍾,時在京畿衿川地,斯速乘馹上來事,下諭,何如?傳曰,依啓。
問禮官兵曹正郞李宏,入來。
正言金萬埰啓曰,臣曾忝本職,隨參於吳始壽請鞫之啓,而臣意以爲,始壽情狀旣露,別無更鞫諸譯之事,其中遠接使差備譯官朴廷藎,則始壽刑訊之際,或不無問質之端,仍請嚴囚,而他譯,則不爲竝論矣。追聞物議,或以爲莫重獄事,不可無十分詳審之道,始壽未吐實之前,被囚諸譯,不宜徑先發配云。臣於伊時,未閱文案,不敢膠守己見,竝請仍囚諸譯矣。日昨,與諸僚,取考推案,則廷藎前後所爲,實有可疑之端,而其他諸譯,則不過此獄之枝葉也。今者本院之啓,不爲竝論諸譯,則當初混請仍囚,事涉曚曨,旣請嚴鞫廷藎,則當初只請仍囚,難免疎脫,臣之前後做錯之失,著矣。不可晏然仍冒,請命遞斥臣職。答曰,勿辭,退待物論。
掌令金斗明啓曰,臣於頃者,受命廉問於湖西也,竊採於輿誦,略陳前監司尹以濟廉謹之狀矣。昨伏見司諫安垕避辭,則垕又發慍於嗟惜被彈之言,仍拈臣書啓中,考績以實四字及近日湖西守令馬官之論罷者,以爲脅持之資。噫,垕於以濟,惟見其可怒,而臣之所得於道內村巷及士人之口,亦惟聞其可惜而已,臣書進於復命之日者,蓋陳其大較,固不敢自必其字字皆得,而曩日垕啓之所云云,亦豈言之皆是耶?今垕之騁怒听听,累避不已者,臣未知其爲得也。然臣旣被人詆斥,其何敢晏然臺席乎?請命遞斥臣職。答曰,尹以濟治績之表著,臺啓之爽實,不但大臣之面陳於榻前,繡衣書啓中,亦有嗟惜被彈等語,而猶自是前見,呶呶相較,殊未知其穩當也。爾無可避之嫌,勿辭,退待物論。
院啓,引嫌而退。當初仍囚之論,非以廷藎爲無罪,到今考閱文案之後,益知廷藎之當鞫,諸譯仍囚與否,元非緊重,別無以此引嫌之事。請正言金萬埰出仕。答曰,依啓。
判府事金壽興箚子。大槪,謹以沿路所聞書進,以備睿覽事。入啓。答曰,省箚具悉卿懇。所進別紙,予當省覽焉。
正言金萬埰就職。
持平金鎭龜啓曰,卽者掌令金斗明引嫌,蓋緣司諫安垕,曾論尹以濟事,而臣叔父臣萬重,爲諫長時,同參其論,則臣何敢晏然處置乎?請命遞斥臣職。答曰,勿辭,退待物論。
司諫安垕啓曰,臣伏見掌令金斗明避辭批答聖敎,不勝驚悚之至。臣於昨日避辭,只陳以事理之不然而已,元無發慍騁怒之意,必無詆斥之事,而斗明之爲言若此,臣實未知其故也。民狀公牒,聽斷惟明一款,則臣固未詳其虛實,不復相辨,而惟考績以實,則以濟管下守宰馬官之貪虐者,纔謄於臺啓,則以濟之不明於黜陟,據此可知。非特此也,斗明書啓中,數邑守宰不法之事,不啻狼藉,湖西郡邑不甚多,而爲監司者,矇然不察如此,則其可謂之考績以實乎?其不然之狀,昭然可見,故臣於避辭,不得不及此,而但不能詳陳,使斗明,自反深思,而致有脅持之斥,可訝亦可哂也。臣若自知失實,則雖於婦孺之言,亦當泥首謝過,況大臣·諫臣,皆稱其冤,至於御史書啓,亦復如此,臣豈欲伸己取勝而然。以臣所聞所見,終有所不能釋然者,前後避辭,未免煩複,臣亦自知其疲勞矣。況聖旨,以臣爲自是己見,呶呶相較,殊未知其穩當爲敎,如臣無似,累忝言責,旣無涓埃之報,偶發一言,亦歸爽實,旣被反攻之斥,又有未安之敎,臣何敢一刻仍冒乎?請命遞斥臣職。答曰,勿辭,退待物論。以上朝報
備邊司郞廳,以領議政意啓曰,連見儐臣狀啓,則郊迎停止之事,尙未得請,勅行入京之期漸迫,依前日榻前定奪,遣重臣往請之擧,有不可已,知中樞府事鄭載嵩,除肅拜,下送松都,以爲前期停當之地,何如?答曰,允。備局謄錄
上在昌慶宮。停常參·經筵。
京畿監司崔寬,勅使迎候事,出去。
謝恩,大司諫李翊相,工曹佐郞禹鼎九,掌苑別提趙泰來,分副摠管東原君潗。
慶尙監司書目,宜寧縣監李參徵,成婚女子濫率自首,罷黜事。
禁府啓目,參奉柳敬益元情云云,刑推,何如?啓果如所供,則不無稱冤之端是置,明査後,稟處。又啓目,前察訪李舜元,前判官沈楫元情云云,刑推,何如?啓姑停刑推,覈處。又啓目,前郡守盧世挺,前縣監李東老·申命全·梁侙元情云云,刑推,何如?啓姑停刑推,議處。
大司諫李翊相啓曰,臣於去秋,忝叨同知義禁也,隨大臣之後,入侍榻前,以吳始壽·朴廷藎等,因其已著之罪,酌處爲當之意,有所陳達,而其時兩司,齊發鞫問爲請,臣移拜憲職之後,不可變其初見,苟同參啓,故引避見遞矣。今此薇垣之命,又及於臺議益激之日,臣之難冒之嫌,尤有甚焉。不敢一刻晏然,請命遞斥臣職。答曰,勿辭,退待物論。
府啓,竝引嫌而退。當初書啓,只循所聞,則諫臣避辭,不必爲嫌。一家之親,旣參其論,則不敢處置,勢所當然。請掌令金斗明,持平金鎭龜,竝命出仕。答曰,依啓。
禁府啓目,粘連判下云云。議于大臣,則領議政以爲,李思禮所供於禁府者,雖與本道狀啓,有些差異,其胡亂無倫,不成說話之狀,尤爲昭著。所謂今年二月十五日豫告監司之說,其意,欲以此爲未及與權順泰相詰之前,豫爲發告之證,而設令順泰,眞有可疑之迹,則去年三月之事,發告於今年二月,何足爲渠自明之地乎?至於擧事一款,無他憑據之端,只以農時聚軍,有所致疑而爲此言云者,便是自服其奸猾,依聖敎直爲處斷,不害爲懲惡之一道,而若以獄體論之,則嚴訊取服,以正其罪,方合處法之宜,伏惟上裁。判中樞府事金壽興以爲,觀此李思禮供辭,則其急於陷人,做出無倫之言,以爲疑亂之計者,顯著無疑,而不待取服,徑先梟示,則恐有乖於按獄之體,或不無後弊,事雖虛妄,權順泰,亦不可不問,拿致推覈後,訊問得情,明正其罪,似合事宜,伏惟上裁。行判中樞府事鄭知和議,與領議政議同。左議政閔鼎重以爲,觀此李思禮招辭,則其胡亂之說,雖不足取信,而旣以城將權順泰在任不法之狀,行止荒唐之迹爲言。且以今年二月十五日,未及與順泰生鬧之前,豫告于監司爲證,則不問於順泰,而徑用誣告之律,其在事理,恐未得當,且關後弊。爲先拿問順泰,觀其所供,更爲憑覈於思禮,取服然後處斷,方合按獄之體,伏惟上裁。右議政議,與左議政議同。領中樞府事宋時烈在外,不得收議,大臣之議如此,上裁,何如?啓做出兇悖之說,勒加誣陷之狀,昭著難掩,直爲處斷,亦無不可是在果,諸大臣獻議中,嚴訊取服,以正其罪云者,似合於明愼之道是置,李思禮乙良,除尋常,各別嚴刑,期於輸情爲乎矣,權順泰拿問一款,實涉過當,勿爲拿來。
掌令金斗明,持平金鎭龜就職。
義州迎慰使黃道平,安州迎慰使沈樞,宣川迎慰使李守恒,入來。
掌令金斗明啓曰,臣昨伏見司諫安垕再避之辭,自以元無發慍之意,又無斥臣之辭爲言,而復拈臣書啓中考績一語,反復張皇,詆詬不止,此誠可哂,亦可訝也。臣所謂考績以實云者,意蓋有指,凡道內,有治績守令,臣之所熟聞於道路者,旣皆置諸上考,而如舒川郡守李華鎭,卽以濟平日所相厚者,而以不治,置下考,其所砭斥之語,無所顧藉,故臣私心韙之,以爲如是黜陟,亦可謂不至於以私害公矣。遂以此一句語,載之書啓中,此正古語所謂有所爲而云者,亦非盡謂五十四官之考績,上下高低,一如其治相准,而如權輿之輕重,尺度之知長短,無一毫之差謬也。今垕,責臣以不能自反深思,而臣則乃不能泥首相謝,復與之呶呶爭辨,有若眞欲伸己取勝者然,臣之愧恧,亦云甚矣。決不可一刻仍冒臺席,請命遞斥臣職。答曰,勿辭,退待物論。
院啓,竝引嫌而退。當初論劾,旣有所見,憲臣之斥,不必爲嫌。賜死之命,有違獄體,而曾在金吾,旣未執法,則嫌處言地,與前無異。請司諫安垕出仕,大司諫李翊相遞差。答曰,依啓。
兵曹口傳政事,兼內乘閔碩才。
持平金鎭龜啓曰,掌令金斗明,又以尹以濟事引避,而臣之不敢處置之嫌,與前無異,何敢晏然仍冒乎?請命遞斥臣職。答曰,勿辭,退待物論。
司諫安垕,牌不進。
政院啓曰,左承旨鄭載禧,同姓孽六寸妹故縣令朴時珉妻鄭召史身死,服制已行四日,出仕,何如?傳曰,允。
交河幼學李時亨等上疏。大槪,請建先正臣尹宣擧書院,以從多士之望事。國忌齋戒,以留政院。以上朝報
上在昌慶宮。停常參·經筵。
自昧爽至辰時,有霧氣。
下直,鹿島萬戶李廷華。
謝恩,刑曹參議李寅煥,分兵曹參議李晶,佐郞安汝器,承文博士鄭來祥,分都摠都事閔後慶·李泓,分假衛將鄭粲翰,護軍柳德之,東部參奉李夢翼,副修撰宋光淵,兵曹佐郞李廷麟。
遠接使書目,勅行,二十二日平壤止宿,二十三日中和止宿事。
交河幼學李時亨,請建先正臣尹宣擧書院事上疏。入啓。答曰,疏辭當令廟堂議處焉。
同副承旨洪萬鍾,牌招肅拜。
公淸監司書目,黃澗兼任永同呈,以領府事宋時烈上疏上送事。答曰,省疏具悉卿懇。自卿蒼黃去國之後,雖緣誠意之淺薄,未回遐心,而缺然思想之懷,曷嘗少弛于中哉?今觀辭疏愈切,上來無期,尤不覺愕然失圖也。今玆賜馬之典,實循舊典,何用過辭?卿其須體至意,安心勿辭領受,宜速登途,以副如渴之望。仍傳曰,遣史官傳諭。
知事鄭載嵩上疏。大槪,乞遞摠管事。入啓。答曰,省疏具悉。摠管之任,今姑勉副焉。
司諫安垕啓曰,臣以尹以濟一事,前後引避者,至於累度,蓋由於迫而後應也。每煩頰舌,豈臣所欲,而事有不然,不容不辨。臺臣,乃以臣爲拈怒,大加侵詆,至於再避,其所指引,一守宰下考,以爲考績以實之證者,亦何能使人解惑,而臣於此,不欲更較是非,有言而不敢盡。第臣,不惟被斥於臺臣,又有聖批,責之以自是呶呶,惶悚引避,恭俟鐫斥,而意外請出,召牌降臨,分義所在,惟當竭蹶趨承,而顧臣情勢,終有所不敢抗顔於言地者。重以賤疾猝劇,昏仆悶絶,終不得祗赴,違慢之罪,無所逃矣。俟得少間,今始入來自列,旣在應推之科,何敢一刻仍冒乎?請命遞斥臣職。答曰,勿辭。
府前啓,掌令鄭勔,請亟罷趙絅廟庭配享事。諸啓上同竝引嫌而退。彼此互避,各伸己見,而所言皆公,不必爲嫌,嫌之難可否,與前無異,則不敢處置,其勢固然。請掌令金斗明,持平金鎭龜,竝命出仕。答曰,不允。李最晩·李淰事,風聞未必盡信,更加詳察處之,處置事,依啓。
掌令金斗明,持平金鎭龜就職。
院前啓,獻納李秀彦,正言尹德駿,請亟黜趙絅庭享事。諸啓上同臣等,伏見罪人李思禮收議公事判付之敎,則有順泰勿爲拿來之命,臣等,竊以爲不然也。思禮胡亂之說,不可取信,而但思禮,旣已拿致京獄,順泰被其援引,則不問順泰,先治思禮,有乖獄體,且關後弊。請令該府拿致權順泰,一處憑問後處之。臺閣彈論,御史廉問,各因所聞,俾咸不得其問,詳略虛實,自當付之公議,以聽是非,未嘗以自己之語默,有所屈伸,而乃者司諫安垕,掌令金斗明,爭立己見,互相務勝,再三引避,連日瀆擾,虧損事體,殊甚紛紜。請司諫安垕,掌令金斗明,竝命遞差。安垕·金斗明之累度引避,有傷事體,而喉司之臣,不之退却,一任其紛挐,殊涉未妥。請當該捧入承旨推考。新除授大司諫尹趾完,以前任慶尙監司,時在慶尙道大邱府。請斯速乘馹上來事,下諭。答曰,不允。權順泰,遽憑思禮胡亂之說,一體拿來,未知其妥當也,勿煩。末端三件事,依啓。
長湍幼學柳格上疏。大槪,文成公安裕·文靖公李穡·文敬公金安國·參判金正國四賢書院,乞賜恩額事。入啓。答曰,省疏具悉。疏辭,當令該曹稟處。以上朝報
有政。
吏批,以任元耉爲監察,李翊相爲兵曹參判,尹以明爲宜寧縣監,尹趾完爲大司諫,文獻徵爲幽谷察訪,申晸爲大司憲,禹鼎九爲記事官。
兵批,以李端夏·李翊相爲副護軍,朴泰輔爲副司果。
禮曹啓曰,魂殿弔祭習儀,今三月二十九日崇政殿爲之,而中使·承旨及諸執事,竝爲進參,服色則以白衣·烏紗帽·黑角帶,行禮幕次,床草排設等事,令都監專掌檢飭,何如?傳曰,允。禮曹謄錄
上在昌慶宮。停常參·經筵。
假注書申命元出使,代△申啓華·李三錫·沈枰。
江原監司書目,歙谷縣監金盛最罷黜事。
平安監司書目,三登縣令李永輝,病重罷黜事。
遠接使書目,勅行,黃州止宿事。
吏曹啓曰,大婚之禮旣定,王妃父母,宜卽封爵之事,政事,何以爲之?敢稟。傳曰,當日爲之。
兵曹參判李翊相上疏。大槪,敢陳私懇,冀蒙恩遞事。入啓。
王大妃殿,以諺書下敎于賓廳曰,大婚,定於兵曹判書閔維重家,諸大臣之意則何如?賓廳啓曰,下敎矣。伏承慈敎,允協神人之望,斯乃一國臣民之福也。臣等,不勝抃賀之至,敢啓。傳曰,知道。
備忘記,今伏奉慈旨,大婚,已定於兵判之家,而慈聖,又以卽今變亂纔除,人心未定,廢法滋蔓,民怨未已,而國家之所倚任者,不過大臣·卿宰若干人而已。今若復依近規,使兵判辭職就第,不豫朝政,則當此乏人之時,實有棄才之嘆。古語云,中流失船,一壺千金,當今之勢,正如涉大川無津涯,又無舟楫者相類,而兵判之受國重任,盡心國事,亦豈但一壺之比而已哉?且以國朝故事言之,近代如淸陵·潘城·延興,皆無職責,而沈溫·韓明澮·尹壕諸人,曾任國事,莅職如古,西平,亦有仍任元帥之例,兵判之任,其議于大臣,勿遞事,累累下敎矣。卿等,相議以啓。
賓廳啓曰,臣等,伏承備忘,卽以慈聖下敎,閔維重兵判之任勿遞事,相議以啓,爲敎矣。當此時勢艱危,人才眇然之日,朝臣之爲國家所倚仗者無多,而如維重之陳達時務,盡心國事者,尤不易得,今乃局於故典,解其重任,誠有所可惜。慈聖下敎之意,固出於此,而第念國舅之不許參豫朝政,不但國制爲然,歷代以來,嚴其禁防,蓋所以慮後弊,故不以其人之賢否,而有所變改也。惟我祖宗朝沈溫·韓明澮·尹壕諸人,雖有仍任職責之故事,而成廟朝以前,國家法制,猶有未定,則非可以援例於今日,西平府院君元帥之任,旣與實職有異,而初則仍兼,旋卽辭遞,至於西銓之長,政柄所在,以國舅而仍帶,大有傷於事體。以臣等淺見,恐不可越禁防而輕議矣,敢啓。傳曰,卿等所陳之事,旣是執法之言,且慮後弊,予不勝喜嘆,而當今之世,人才眇然,管蒯絲蘿,猶可愛惜,況當危亂之秋,棄置可用之人而不用乎?本兵之任,亦不可人人授之,後弊似無可慮,其令仍帶,勿爲許遞,可也。又啓曰,臣等,伏承聖批,以仍帶勿遞爲敎,而十行綸綍,無非惜才之至意。臣等,雖無識慮,豈不知睿算之出常,國事之有補,而歷代禁防,終不可容易變改。臣等,平日所嘗冀望於殿下者,誠欲隨事法古,無一苟且之政,以臻至治而已。國舅之兼帶本兵,決非法古,亦當爲苟且之歸,宜殿下更加三思,亟許其依例處置,俾無未盡之事矣。臣等,旣有區區所懷,敢此申覆稟啓。傳曰,當今國勢,異於治平無事之時,其可膠守常規,莫之斷改乎?卿等,須勿煩論。
答兵曹參判李翊相疏曰,省疏具悉。許伸私情,已有近例,本職當許遞焉。
府前啓,持平金鎭龜,請亟黜趙絅庭享事。諸啓上同新啓,向在討逆更化之始,聖明之削黜元禎,宥還舊相,實是賢邪進退之幾,而其時承旨朴泰尙,旣與憸小輩護黨之啓,至於榻前下詢之對,語極媕婀,迹涉顧瞻,其見非公議,固已大矣。初除政官也,知有人言,不得不解免,而及今再授之後,猶且乍入旋出,有傷士夫廉隅。請吏曹參議朴泰尙遞差。答曰,不允。
正言尹德駿啓曰,臣於曩日,稔聞嚴緝之爲咸鏡都事,曲聽賊䃏之指嗾,廢錮多士之事,而心常駭然,以爲不可無懲礪之道,頃與同僚,相會之日,發論擧劾矣。今聞物議,以爲緝,身爲掌試之官,怵於賊䃏之言,不能自守,停擧多士,固不得辭其責,而至於諂附兇邪,不忍正視等語太過云,臣何敢自以爲是,晏然仍冒乎?請命遞斥臣職。答曰,勿辭。
獻納李秀彦,正言金萬埰啓曰,臣等,頃日與同僚,行相會禮後,同僚,以嚴緝爲咸鏡都事時,怵於賊䃏之威脅,停擧多士之狀,不可不懲,故臣等相議論啓矣。今聞物議,以爲文字之間,有不能點檢,而下語太過者,臣於何敢自以爲是,晏然仍冒乎?請命遞斥臣等之職。答曰,勿辭。
院前啓,獻納李秀彦,正言金萬埰·尹德駿,請亟黜趙絅庭享事。姜萬鐵依律處斷事。還收吳始壽減死之命,嚴鞫得情。朴廷藎嚴刑得情事。修撰嚴緝罷職不敍事。韓山郡守李德周遞差事。拿致權順泰,一處憑問後處之事。臣等,伏見今日賓廳回啓之批,則有驪陽府院君閔維重仍帶兵判之命,臣等,竊不勝驚惑之至,西銓之長,政柄所在,不得兵務之所萃,而國舅之不許干豫朝政,自有國朝之定制,歷代之古事,今若以其才望之可惜,而仍存不遞,則日後椒親秉政之弊,將有不可勝言者。請還收驪陽府院君閔維重所帶兵曹判書之命。漢城府庶尹權偉,本以庸陋之人,晩通蔭仕,驟躋郞署,物情固已怪駭,曾任地部時,締交市井,多有鄙瑣之擧,京兆郞僚之長,不可付之如此之人。請漢城府庶尹權偉遞差。近年以來,名器不重,官方益亂,雜技怪妄之輩,挾其左道,以爲拔身之資,向日晩說元老輩之事,誠可寒心。掌苑別提許璜,初以數學眩人耳目,階梯宇遠,親密積家,起自賤孽,濫側仕版。西部主簿李烠,以賊烓之從弟,爲賊積之家臣,藉其雜術,至通仕藉,同列羞與爲伍,如此妖誕奸巧之輩,不可齒在衣冠之列。請掌苑別提許璜,西部主簿李烠,削去仕版。答曰,不允。本兵還收事,予實未曉也。國舅之仍帶重任,實多祖宗朝可據之例,故仰體慈旨之丁寧,俯念時事之孔艱,特命勿遞,蓋出於爲國惜才之意,亦慮日後之弊。備忘中,有不可人人授之,後弊亦無可慮等語,則其嚴防後弊之意,灼然可知,而猶且膠守常規,至請還收,終未知其穩當也。斷無允從之理,亟停勿煩。以上朝報
有政。
吏批,以尹攀爲掌令,張斗七爲三登縣令,鄭尙樸爲禮曹佐郞,李鼎命爲歙谷縣令,崔商翼爲直講,趙持謙爲司諫,鄭來祥爲典籍,鄭推爲中學訓導,柳龜徵爲東學訓導,申命元爲西學訓導,李允文爲活人別提,黃世耉爲繕工副正。
兵批,以安垕·金斗明爲副司直。
上在昌慶宮。停常參·經筵。
下直,結城縣監金益九,谷城縣監黃再命,黃山察訪李震華,鉢浦萬戶宋光材。
謝恩,大司成金萬重,軍資正洪茂,兼春秋禹鼎九,宜寧縣監尹以明,三登縣令張斗七,幽谷察訪文獻徵。
遠接使書目,勅行,卄五日鳳山止宿事。
慶尙左道暗行御史李彦綱,入來。
敦寧府,領敦寧閔維重,子幼學鎭厚妻李身死,服制已行十日,出仕,何如?啓依所啓施行。
正言尹德駿啓曰,臣忝居言責,蔑有裨補,自知無用,不宜久叨踧踖,方俟退斥,臣父臣攀,昨日政,除授憲職。同時父子,竝居言地,榮光所被,震惕冞增,兩司通避之規,自有前例,論議可否之際,亦甚非便,揆以情勢體例,俱不可晏然仍冒。請命遞斥臣職。答曰,勿辭,退待物論。
府前啓,持平金鎭龜,請亟黜趙絅庭享事。諸啓上同答曰,不允。
院前啓,獻納李秀彦,正言金萬埰,請黜趙絅庭享事。諸啓上同臣等,昨以驪陽府院君閔維重仍兼兵判未安之意,有所論列矣,伏承聖批,曉諭備至,至以斷無允從之理爲敎,臣等之惑,滋甚焉。卽今時事孔艱,捐才之可惜,慈敎之丁寧,聖意之所在,臣等,亦非不知,而第念國舅之參豫朝政,此乃古今之大閑,試以歷代之事言之,自西漢,以迄于唐宋,爲國舅者,亦豈無陳達時務,爲國楨幹,而未嘗授之政柄,蓋所以嚴防禁而杜後弊也。惟東漢中葉以後,始有此弊,而此固衰世之事,非可比擬於聖朝者。至於國朝之初,雖或有二三名宰仍在其位,而自成廟定制以後,絶無此事,元帥之兼帶,非人秉政之比,而亦未久而遞,則可見列聖遵守之嚴矣。今若以目前救時之急,輕改累朝之典章,則決非遵成憲慮後弊之意。請驪陽府院君閔維重仍兼兵曹判書之命。許璜·李烠,竝命削去仕版事。引嫌而退。兩司通避,雖非近規,而父子之親,竝居臺閣,禮貌相接之際,不無難便之事,正言尹德駿,請遞差事。
禮曹參議趙嘉錫,佐郞閔周翰,繕工監役李雲根,寧陵改修後,入來。
尼山幼學李師吉等上疏。大槪,先正臣大司諫尹煌,贈吏曹參議尹宣擧院宇,冀蒙宣額之典,兼陳先正臣大司諫尹文擧,學問忠勤,竝享俎豆之列事。入啓。答曰,省疏具悉。疏辭,當令該曹稟處焉。
答院曰,不允。兵判事,備悉予意於大臣啓辭及昨夕臺批,今不必疊床,而宋臣司馬光之言曰,居其官者,當先其大捨其細,先其急後其緩,此正先儒之格言至論也。今玆國舅,仍兼司馬之命,本非一時之私恩,實出於爲國家重人才之意也。爲爾等,徒守區區小節,逐日爭論,豈不有乖於古人之語乎?決無允許之理,亟停勿煩,處置事,依啓。
全羅道生員金珽等上疏。大槪,以羅州景賢書院牛·栗兩先生竝享事。入啓。答曰,省疏具悉。所陳之事,當令該曹稟處焉。以上朝報
政院啓曰,勅使接見時問答說話,依前例,略爲加減書入,此外未盡措語,令廟堂豫爲講定,以備睿覽,何如?傳曰,允。
勅使接見時說話,上曰,皇帝氣體,何如?勅使曰云云。上曰,太皇太后·皇太后氣體,何如?勅使曰云云。上曰,皇太子氣候,何如?勅使曰云云。上曰,諸王·貝勒安否,何如?勅使曰云云。上曰,僉大人,遠路驅馳,氣力,何如?勅使曰云云。上曰,弊邦不幸,喪禍出於意外,致勤皇上軫念,遠降使价,特賜祭奠,哀榮備至,惶感交極,不知所喩。勅使曰云云。上曰,弊邦諸臣,以拘忌之疾,過於疑慮,郊迎一款,往復停當之際,致令僉大人,久淹站上,殊甚未安。勅使曰云云。上曰,各處宴享,皆令停罷,雖出於僉大人哀有喪之至意,而其於小邦接待王人之道,殊甚埋沒,且連歲凶荒,物力蕩竭,一路接待凡事,必不能稱情,尤切愧赧。勅使曰云云。
備邊司啓曰,云云事,命下矣。循例問答說話,則政院所書入之外,別無可以加減者,而末端兩款措語,不無未盡之處,故略爲添刪,送于政院,改書以入之意,敢啓。答曰,知道。
備邊司添刪措語。上曰,邊民無狀,冒法越境,不能檢飭之失,在所難免,方竢嚴譴,特蒙皇上曲加軫念,至有罰銀蕩滌之擧,感激之餘,還切惶悚。備局謄錄
禮曹啓曰,嘉禮後翌日,京外,例有進箋陳賀之禮,箋文,則只爲封進于大殿,方物之膳,則竝爲封進於各殿,依例封進之意,各道及江華·開城府,豫爲知委,何如?傳曰,竝勿封進,可也。禮曹謄錄
上在昌慶宮。停常參·經筵。
謝恩,大司憲申晸,同知鄭珽,歙谷縣令李鼎命,護軍李端夏。
戶曹判書趙師錫辭職上疏。入啓。答曰,省疏具悉。卿其勿辭,調理察職。
議政府左議政閔鼎重,同姓三寸姪幼學鎭厚妻李氏身死,服制已行七日,出仕,何如?啓依所啓施行。
吏曹啓曰,臺諫有闕,政事,取稟。傳曰,過國忌後,爲之。
遠接使書目,勅行,二十六日瑞興止宿事。
刑曹啓目,前郡守朴思敬,前府使金城,前縣監申應華,係是朝官,移義禁府,處置,何如?啓依允。
禁府,金城·朴思敬·申應華拿囚。啓。
禁府照目,前咸昌縣監李后沆矣,本官訓鍊別隊權貴禮·黃石謙·崔世望等,以生爲死,成給物故立案罪,杖八十收贖,奪告身三等,私罪。啓依允。
又照目,金是弘刑問九次,韓是豪十一次,尹昌亨七次,忍杖不服,加刑得情,何如?啓依允。
持平安世徵啓曰,臣本庸陋,最居人下,備員郞署,猶懼不稱,臺憲新命,遽出意外,惶恐震悸,罔知攸措。臣雖至愚,自知則明,反復思惟,萬無承當之理。惟是含恩畏義,不得不冒沒祗赴,而第臣有難安情勢,臣之老父,居在廣州地,頃聞病勢猝劇,人子情理,萬分切迫,而伊時,因兩司不齊,久未署經,縮伏私室,不得行公,循例乞暇,亦且有礙,未免徑往救護。待其少愈,旋卽上來,署經之後,卽爲詣臺自列,而喉司,諉以非例,不肯捧入,負送疏單,亦皆見阻,臣之進退,實爲狼狽。蓋帶職下鄕,不得引避云者,乃指帶軍職·臺職,私自往來,豈可以道里不遠,未及署經,而自謂無失,晏然而已乎?揆以法例,終不可苟冒,請命遞斥臣職。答曰,勿辭,退待物論。
大司憲申晸啓曰,臣於本府吳始壽之啓,有不敢同參之嫌,且魂殿再虞之時,病未進參,方待推緘,未及照勘。以此以彼,俱難仍冒,請命遞斥臣職。答曰,推考蕩滌,退待物論。
中路問安使黃道平,別問安使禹昌績,入來。
謝恩,分兵曹參議禹昌績。
院前啓,獻納李秀彦,正言金萬埰,請亟黜趙絅庭享事。諸啓上同臣等,於昨日,伏承聖批,十行綸綍,溫諭備至,至引宋儒之言,以解臣等之惑。臣等,雖甚愚迷,豈不知聖意之所在,捐才之可惜,亦豈敢今日之擧,爲有一毫涉於私恩乎?第念國舅之不得參豫朝政,此乃古今之大閑。試以歷代之事言之,自西漢,以迄於唐宋,爲國舅,豈無陳達時務,爲國楨幹,而未嘗授以政柄,蓋所以嚴防禁而杜後弊也。惟東漢中葉以後,始有此弊,此固衰世之事,非可比擬於聖朝者。至於國朝之初,雖有二三名宰,仍在其位,而自成廟定制以後,絶無此事,元帥之兼帶,元非秉政之比,而亦未久而遞,則列聖之遵守成憲,其嚴如此,豈可以今日目前之乏人,而啓日後無窮之大弊乎?請收驪陽府院君閔維重仍兼兵曹判書之命。漢城庶尹權偉,請命遞差事。請掌苑別提許璜,西部主簿李烠,竝命削去仕版事。入啓。答曰,已諭勿煩。
府前啓。持平金鎭龜,請亟黜趙絅庭享事。諸啓上同竝引嫌而退。帶職往救,情勢所然,而身爲臺官,未免越法,前啓有嫌,例不聯名,而長官事體,異於他僚,俱難仍冒其職,持平安世徵,大司憲申晸,請竝命遞差。答曰,不允。處置事,依啓。
兵曹口傳政事,都摠管吳斗寅。
吏曹口傳政事,兵曹參判沈梓。
校理林泳上疏。大槪,敢暴病重實狀,乞遞職名,仍陳所懷,冀蒙察納事。入啓。答曰,已悉予意於大臣臺啓之批,何如是紛紜起鬧耶?爾其勿辭,調理察職。以上朝報
上在昌慶宮。停常參·經筵。
未時申時,日暈。
謝恩,兵曹參判沈梓,禮曹佐郞鄭尙樸。
遠接使書目,勅行,二十七日平山止宿事。
禁府照目,前平山縣監李東老矣,各年還上,雖已流來未捧,因循虛錄罪,杖一百,徒三年,喪前所犯,收贖,告身盡行追奪,私罪。啓依允。又照目,申命全·梁侙等,前任平山時,還上虛錄罪,杖一百,徒三年,告身盡行追奪,私罪。啓功減一等。又照目,前郡守盧世挺矣,宣惠廳大同米欠縮,科外分徵於民結罪,決杖八十,徒三年,告身盡行追奪,私罪。啓功減一等。又照目,尹天賚·李萬徵元情云云,刑推,何如?啓除刑推議處。又照目,白良弼元情云云,刑推,何如?啓姑停刑推,覈處。又照目,前參奉柳敬益覈處云云。火燒木,乃以枯木爲言,難免爲前官掩護之迹,舊木根執頉者,至於二十三條,則常時不謹守護,以致偸斫之弊,不可全然無罪,以此照律,何如?啓罷職放送。又照目,沈楫覈處云云。收聚文書,究問監色,則一一詳査,造設慶宴事,其時禹弼漢,方在營下,亦爲緘問,一時啓聞後,稟處,何如?啓依允。
府院前啓,國忌齋戒,以今明日姑停。
領議政,請對入侍。
右議政箚子。大槪,賤疾添劇,供職無期,冒陳危懇,乞賜鐫免事。入啓。答曰,卿之疾恙如此,予深慮念。未參班列,有何所傷?卿其安心勿辭,從容善攝。仍傳曰,遣史官傳諭,遣御醫看病。
慶尙右道暗行御史李思永,入來。
今日領議政,請對入侍時,戶曹判書改差,政官牌招,開政差出,卽爲牌招察任事,及參判有闕之代,問于大臣,以堂上中可合人,備擬以入事,榻前下敎。
吏曹參判申翼相推考,牌招察任事,榻前定奪。
謝恩,忠原縣監李思永。
兵曹口傳政事,副摠管柳重起,副護軍申晸。
開城府問安承旨鄭載禧,入來。
領敦寧金萬基上疏。大槪,冒陳血懇,乞解戎務事。國忌齋戒,留政院。
吏曹參判申翼相,牌不進。傳曰,更爲牌招。
司諫趙持謙上疏。大槪,臣之徑陞四品,旣有物議,所忝職名,不可仍冒,乞賜鐫削,以重名器。且略陳區區所懷,冀蒙財擇事。國忌齋戒,留政院。
遠接使書目,勅行,二十八日開城府止宿事。
謝恩,戶曹判書鄭載嵩。以上朝報
有政。
吏批,以鄭載嵩爲訓鍊提調,李羽成爲奉化縣監,李端夏爲大司憲,李萬元爲大同察訪,李彦綱爲兵曹正郞,朴世寶爲長鬐縣監,金斗明爲掌樂正,韓信哲爲監察,任道三爲魚川察訪,南致熏爲新寧縣監,金一夔爲正言,尹德駿爲兵曹佐郞,鄭來祥爲兵曹佐郞。
兵批,以柳重起爲副摠管,申晸爲副護軍,趙師錫·李翊相·任奎爲副護軍,安世徵爲副司直,尹德駿爲副司果,洪湛爲同知,閔晟·李振昌·吳斗建爲僉知。
備邊司郞廳,以領議政意啓曰,卽見知中樞府事鄭載嵩狀啓,則郊迎停止之事,竟未見許,不可不更遣重臣,期於得請,前大司憲申晸,令該曹,卽爲口傳付軍職,除肅拜,急速下送。答曰,允。備局謄錄
禮曹啓曰,今此嘉禮時,前期擇吉,告社稷·宗廟事,已爲啓下矣。社稷·永寧殿·宗廟告祭吉日,令日官推擇,則來四月初六日爲吉云,以此日設行事,知委擧行,何如?傳曰,依啓。禮曹謄錄
上在昌慶宮。停常參·經筵。
未時,日暈。
謝恩,護軍沈搢,校理沈壽亮,兵曹佐郞尹德駿·鄭來祥·安世徵,正郞李彦綱,唐津縣監李萬猶,副摠管吳斗寅·柳重起,僉知閔晟,司䆃正李三錫,新寧縣監南致熏。
下直,魚游澗僉使沈杉,宣沙浦僉使尹以聘。
副修撰宋光淵上疏。大槪,略陳所懷,以備裁擇事。入啓。答曰,疏辭,當令廟堂稟處焉。
遠接使書目,勅行,卄九日坡州止宿事。
獻納李秀彦啓曰,臣於嘉禮都廳啓下之日,卽宜減下實錄之任,而因循不遞,以至于今,適値諸僚多事,以臣入省記者,亦已連日,而臣以都監務殷,闕直者累矣。臺閣之臣,職在規勘,身旣失職,何以論人,決不可仍冒言地,請命遞斥臣職。答曰,勿辭,退待物論。
吏曹館伴朴信圭,迎接都監提調鄭載嵩。
院啓,引嫌而退。專察都監之任,旣有除本仕之規,則兼帶闕直,不必爲嫌。獻納李秀彦,請命出仕。答曰,依啓。
獻納李秀彦,就職。
吏曹啓目,粘連啓下是白有亦,觀此慶尙左道暗行御史李彦綱書啓,則新寧縣監韓厚明,居官處事,無一可觀,且乏廉謹之稱,多出米石,別定官吏,貿銀於銀店爲白有乎矣,銀子所用之處,或稱釋奠祭幣帛貿用,或稱進上脯牛買得爲乎所,牛幣之價,例有大同劃給之米,則以銀轉賣,似非實狀是如爲乎旀。火田私捧之結,其數亦多,而銀店相近處段,每十分捧五錢,直入衙中,可見其居官不謹之狀是白乎旀。奉化縣監安進段,別無恤民蠲役之政,且有因循襲謬之失,官屯紅花·靑黛·薏苡等田,耕耘收穫之役,全責於境內店人,遠村之人,未免雇得役丁於邑內所居者爲白乎旀。科外貿易,極爲煩重,給價尤甚減剋,女眞荏六石價,米四石,木花二百斤價,米·租各一石,芝草三石價,米一石貿易,官吏以此不能備納,未免徵責於民間是如爲白有旀。官人等,除出一朔所捧三石之穀,盡歸私用,多貿皮楮,分給寺刹,勒令造紙,卷數旣多,紙品過好,僧人輩皆怨是如有白旀。長鬐縣監朴燂段,詞訟文書,專委下吏,吏緣爲奸,處決多誤哛不喩,大同事目中,進上乾廣魚·乾大口,每一尾價,米二斗式折定爲白有去乙,只以若干米升分給海夫,收捧之際,稱以封餘,倍蓰加捧,海夫竝皆呼冤爲白乎旀。本縣,以收米不足之故,慶州餘米一百六十石,自監營劃給,則每一夫二石式,使之輸來爲白乎矣,民人等,願得刷馬之價,終不出給是如爲白有臥乎所。韓厚明貿銀私用一款,所犯殊重,爲先罷黜,罪狀,令攸司稟處爲白乎旀。安重段,亦未免爲汚吏之歸,朴燂段,實難掩其不治之迹,竝只罷黜爲白乎旀。義城縣監南尙熏段,到任以來,奉職頗勤,官事庶有修擧之望是白乎矣,新到之初,刑杖過重,下吏殞命,至於二名,衙中貿易之事,不無怨言爲白有臥乎所。因事治罪,邂逅致斃,則雖不可以此爲罪,官中貿易,旣有因循謬規之失,不可置之,從重推考爲白乎旀。永川郡守李曾賢段,雖無剸煩理劇之才,實有慈詳廉白之稱,官事旣擧,詞訟不滯,決訟作木,盡歸公用,大小捧上,不委監色,落庭升合之米,必令還給,大同常賦之外,別無毫髮科外之役,闔境晏然,皆稱賢倅是如爲白有旀。河陽縣監李光道段,律己簡約,爲政慈詳,凡所施爲,務在於蠲恤,本縣流來虛結二百餘結,光道到任之後,陳疏蕩減,今春大同米六十四石零,亦爲自官料理,以充其數,至於民結所納氷柴雉鷄,竝皆量用減除,窮民蒙惠,闔境稱頌是如爲白有臥乎所。李曾賢·李光道,盡心官事,治效已著,似當有褒賞之典是白乎矣,係于恩典,自下不敢擅便,上裁敎是爲白乎旀。前監司尹趾完,律己以簡,騶從供奉等事,初從簡約是如爲白有矣,已移京職,今無可論是白乎旀。兵·水使以下各浦邊將等乙良,令兵曹稟處,何如?啓依允。李曾賢·李光道等乙良,令該曹,貢賦及奴婢身貢畢納與否,査覈後,稟處。
遠接使書目,勅行,當日未時量,到弘濟院事。以上朝報
備邊司郞廳,以三公意啓曰,館伴鄭載嵩,移拜戶曹判書,左參贊朴信圭,館伴差下,使之察任,何如?答曰,允。備局謄錄
禮曹啓曰,以遠接使狀啓,弔祭時親臨儀註,令該曹,今日內,速爲改磨鍊出送事,啓下矣。殿下親臨時服色,未有可據之前例,臣曹亦不能的定,就議于大臣,則以爲白袍·翼善冠·烏犀帶宜當,而百官,則以衰服入參,亦當云。儀註中,以此改磨鍊,別定禁軍,給馬馳送於遠接使處,何如?傳曰,允。禮曹謄錄郞廳洪敍箕校正。郞廳張澍書。
上在昌慶宮。停常參·經筵。
院前啓,獻納李秀彦,正言金萬埰,請亟黜趙絅庭享事。諸啓上同答曰,不允。兵判事,當此之時,捐才可惜之意,備悉於前後之批矣。勿爲煩論,權偉事,依啓。
司諫趙持謙啓曰,庸陋微臣,猥叨諫職,非惟不稱且懼,且有難安之勢,冒陳危悃,冀蒙鐫削,聖批不許,嚴召繼至,臣誠惶隕,不知措躬之所。臣之情事,萬分狼狽,宜不敢冒進,以累淸朝之體,而伏聞郊外擧動將發,憂慮焦心,分義且嚴,偃然退伏,有所不敢强顔出謝,而頃有承牌不進之罪,再度被推,未及照勘,不可晏然仍冒。請命遞斥臣職。答曰,勿辭。
以大司憲李端夏,司諫趙持謙避嫌。傳曰,推考蕩滌。
崔逸啓曰,左議政閔鼎重,吏曹判書金錫胄,來詣請對矣。傳曰,引見。
府前啓,掌令鄭勔,持平金鎭龜,請黜趙絅庭享事。諸啓上同答曰,不允。李最晩事,姑先推考,觀其緘辭而處之。李淰事,依啓。
尹敬敎啓曰,李最晩推考事,命下矣。臺諫,方在罷職論啓,推考傳旨不得捧入之意,敢啓。傳曰,知道。
崔逸啓曰,自明日,至勅使回還間,視事,頉稟。傳曰,知道。
洪萬鍾啓曰,吏曹郞廳來言,兵曹判書有闕,政事,何以爲之?敢稟。傳曰,明日爲之。
洪萬鍾啓曰,卽伏見弘濟院進去大臣狀啓,則闕門外迎勅,亦未得請矣。郊迎擧動,似不可已,以何日爲之乎?敢稟。傳曰,明日爲之事,言于遠接使,傳通于勅使,可也。
洪萬鍾,以迎接都監言啓曰,弔祭處所,移設於文政殿事,旣已啓下矣。今日日勢已暮,郊迎擧動退行事,微稟。定奪。
政院啓曰,卽者掌令尹攀來避,而觀其措語,曾爲持平時,隨參於諸譯竝鞫之論矣。今日本府之啓,只請鞫問朴廷藎,前後措語不同,安得晏然爲辭而引避。當初諸譯竝鞫之論,到今文案考閱之後,只請鞫問朴廷藎,大議旣同,不過措語間差異,而當此多事之時,以細微之事,不爲强爲引避,故還爲出給,則累度往復,必欲捧入,臺閣事體自別,何以爲之?敢稟。傳曰,曾雖同參於竝鞫之論,此不過未詳文案而然也。有何引避之事乎?勿爲捧入。
洪萬容,以都監言啓曰,今日勅使,勢將因留弘濟院,自前如此之時,則支供雜物,自都監,例爲輸給站官,今亦依此擧行之意,敢啓。傳曰,知道。
以備忘記,傳于洪萬容曰,噫,當今國勢,不啻若涉大川無津涯而已。加之以前冬妖星之變,極其凶慘,南北睥睨之患,一倍曩日,此時將兵之任,顧不重歟?嗣服之初,光城府院君,因兼本兵,固無不可,而論議參差,事竟不行,致有倉卒拜將之擧,可勝惜哉?今玆驪陽府院君,才望素著,爲國倚仗,而徒循古典,解職就閑,不但有捐才之歎,未封爵之前,已兼司馬,則又與封爵之後特拜者有異,故仰體慈旨,使之仍帶勿遞矣。第念大禮不遠,而主人尙未出肅,客使入京,本兵亦多酬應,不可無變通之道,今姑勉副,以爲日後從容復授之地。
宋昌,以司僕寺官員,以提調意啓曰,濟州馬種,近年以來,駑劣倍甚,逐歲進貢之馬,漸不如前,事極寒心。得接山馬監牧官金大振呈狀,則山馬屯內,亦多惡種,孶息馬品,皆是駑駘雜色,其他各屯,多有急時變通之事云。本州,遠在海外,馬政之虛疏,誠如金大振之狀,則占馬別監,令該曹,卽速擇差,何如?傳曰,允。
以沈梓爲迎勅擧動時守宮假注書。
尹敬敎啓曰,臺諫及守令,方有未署經之員,且推緘之未照勘者,其數亦多,兩司未肅拜人員,竝卽牌招察任,何如?傳曰,允。
洪萬鍾啓曰,勅使弔祭時,親臨儀註,旣已磨鍊下送矣,依前日榻前定奪,文政殿排設事,分付各該司,何如?傳曰,允。
洪萬鍾啓曰,領議政金壽恒,來詣請對矣。傳曰,引見。
答司諫趙持謙疏曰,省疏具悉。本兵事,已悉於前後大臣·臺臣之批矣。爾其勿辭,從速察職。
答光城府院君金萬基疏曰,省疏具悉卿懇。已悉予意於日昨筵中,復何多誥?當此艱虞之日,將兵重任,捨卿其誰?年少輩之指論,尤不必爲嫌,卿其安心勿辭,從速行公。仍傳曰,遣史官傳諭。
答右尹尹以濟疏曰,臺啓之爽實,予已洞知,有何所嫌乎?卿其勿辭,從速察職。
卯時,上御進修堂。左議政閔鼎重,吏曹判書金錫胄,都承旨洪萬容,假注書尹之翊,記注官禹鼎九,記事官鄭濟先。傳曰,左議政閔鼎重進前。上曰,卿偶然落傷,累日不見,深以爲慮矣。今幸快愈,幸甚。閔鼎重曰,落傷之初,症情甚重,死生可慮矣。今得少愈,而尙未得爲完人矣。卽今客使,當爲入城,郊迎一款,有所稟定,故敢來請對矣。上曰,郊迎一款,自前彼人輩,多以此操縱,曾在戊申年間,勅使上來時,以此一款,頗有怪惡之事,多般開諭,則始爲聽從矣。今番勅行,則至今堅執如此,奈何?閔鼎重曰,北人性質淳朴,而今來勅使,則擧措甚爲怪惡矣。領相狀啓未來之前,曉頭,與判府事金壽興,旣已相議矣。如不獲已,則當有呈文之擧,而此而不聽,則末終難處,或以辟除爲言,使留一日,以爲觀勢之地似好,而第京畿各官支待之事,似將不足云。金錫胄曰,此所謂難以理說之,彼以奉命執言,而終不聽從,則甚爲難處也。閔鼎重曰,百官呈文後,彼必尤爲堅執也。上曰,大臣之言,旣不聽從,百官呈文,又不從,則彼必曰吾當還去,以此恐嚇,則甚可慮也。閔鼎重曰,此則難以事理譬曉也。末終之聽從與否,雖未可期必,當觀勢委曲爲言,何必使至生怒也?金錫胄曰,世祖朝張寧稱名人,奉使出來,至南大門曰,吾不可從石竇入,作雲梯,可以越去云,蓋倪謙稱名者,曾前奉使出來,而與成三問諸人,作詩唱和,有相得之樂,歸語其事,且稱東國多名士云。張寧者,倪謙之弟子也,來聞三問之被罪,以此怒云矣。今來北客,稱以解文,多有怪惡之事,且此非巨軍可以賂遺也,尤可悶矣。洪萬容曰,昨者小臣,與領相,同往□□則答云坡州重臣往還之後,勅使分付曰,此缺數字臣切勿出見云,承旨·大臣□爲入去云矣。閔鼎重曰,缺四五字擧動,非但有所未安,慈殿,以此深慮,臣子□□小臣則當出去,觀其形勢後,以狀啓告達缺懇請,更以道路辟除爲言,則似好矣。洪萬容曰,缺彼多誇矜之色,以此更爲措辭陳謝則亦好。上曰,唯。遂罷出。
巳時,上御進修堂。領議政金壽恒,左承旨鄭載禧,假注書尹之翊,記注官禹鼎九,記事官鄭濟先入侍。領議政金壽恒進曰,日氣陰鬱,聖體,若何?上曰,無事。金壽恒曰,郊迎一款,自前累度力請然後,彼人輩,始爲回聽矣。彼輩,怪惡無比,堅執如此,無奈何矣。上曰,以狀啓觀之,所謂勅使輩,驕傲莫甚,終不回聽,此豈卿等不能周旋而然也?金壽恒曰,昨日,仍差備譯官,欲見通官,則通官輩曰,不得任意書入,勢難出見云。俄而,勅使傳言曰,吾輩欲親見領相云,小臣仍爲入見,意謂旣已相見之後,則庶可回聽,其間巨軍,爲通說話,亦頗申勤,而勅使主意性癖,辭色悖慢,見之似非眞㺚體樣也。蓋稍解文字之故,驕傲尤甚,言語酬酢之際,時時考見文字,俄而,出示其文字曰,言語酬酢,不能如意,第觀此文字,小臣,取而見,缺數行國王初欲親臨,而今則不欲出迎,可怪云。小臣,招巨軍謂之曰,此則傳之未詳之致也,此非言語之可盡,願以此書於一紙,仍書其曲折以示之,副使則元不省視,上使,只微笑,意謂仍此庶可回聽矣,終不頷之,至於結語中,若不得請,則終日達夜,當不敢退去云,則曰其進退,吾不與知云。且曰,國王不欲親臨而遣之乎?答曰,國王則以爲,豈顧一身之利害,不爲郊迎乎云,而兩慈殿,以此甚爲憂慮,故群下必欲力請矣。勅使曰,國王豈顧一身之說,甚爲至當,群下似當將順之不暇,而何以如是爭執乎?且曰,國王之不爲郊迎,第書於別紙以給,則俺等當執此以爲信云。答曰,此則不難,而旣書之後,欲爲快許,則當爲書給矣。勅使終不回聽,已前所書之紙,還爲出給。小臣,又招金巨軍,欲知其間□□與否,則勅使曰,此一款,講之已熟,不必更問,此後則勿爲煩言,□□□□郊迎與否,速爲來言,終不郊迎,則俺等只爲弔祭而來,□□□自此欲爲退去云矣。小臣曰,卽今閭閻薰染之氣缺於朝廷,使其辟除,方有處分云,則勅使曰,至於辟除缺年聞之,亦必嘉其誠矣。蓋此等事,自前通官缺意在索賂,故易於得請矣。此則不然,雖以渠之文缺自上若不親臨,則以爲忝其君命也。且臣於回路,又逢左右相,率百官進往,仍以呈文力請事,相與詳議以來,而以其氣色觀之,則萬無得請之事矣。自從丁丑以來,國家不幸,接待彼人,已多年矣。曾在先朝,小臣,亦以遠接使出往,或以如此事,出書中間,或有通官輩操弄之事,故勅使,初雖落落,而終不聽從矣。此人則怪惡無比,如是牢執,誠可痛惋也。古人云,主辱身死,國家不幸,遭此境界,而群臣不才,不能以死爭之,尤不勝俟罪之至。上曰,自前雖有如此之事,若到弘濟院,則通官輩䌤縫,每每得請矣。此人則不然,不用通官之言,勅使親自接見,自爲問答,無可奈何矣。鄭載禧曰,稍解文字,故驕濫至此也。金壽恒曰,觀其文字,則或用經傳,或雜語錄,字樣則如唐書矣。上曰,缺數行害義之事,臣與左相,旣已相議,使之毋待小臣之出往缺呈文矣。一邊使漢城府,辟除路邊拘忌之疾,而姑以月終本府所限觀之,則近來拘忌之疾,似寢息云,旣謂彼人曰辟除,故更令申飭矣。上曰,戊午三月皇后告訃使出來時,亦以此事,多般恐嚇,至欲還去云。且曰,病患若不至大段,則大臣,難免重責,仍令書名以來云矣。最晩後,始爲傳勅矣。金壽恒曰,京畿支待,則以今午後爲限,故朝者已報于右相,使之自都監辨備矣。又曰,宋光淵,以椵島事,陳請矣,旣無文字,但用口傳,光淵之言,亦似有理,而小臣之意,則似難防塞矣。上曰,彼之怪惡,旣如此,必欲往見,則何以防塞也?金壽恒曰,彼若如毛文龍之計,欲爲仍借,則或不無防塞之擧,而至於今番往見,則恐難止之矣。金嗣胤稱名者,曾經守令,且與缺以椵島事,問巨軍曰,我國之民,以椵島之故,將缺勅使又欲往見,此何擧措也?巨軍曰,吾一時偶然欲見之致,非有他意也云云。此言安知非□□?上曰,一番往見,有何所妨?但若有他日之慮,如文龍□□。金壽恒曰,小臣出仕之後,頃入藥房,與諸醫□□□限三月劑進矣。卽今則貼數,想已無餘,似當招示諸醫,更議他藥,而適値勅行,未果矣。醫官李東馨,主張議藥,當問議金錫胄,更定他藥矣。上曰,二月初二日入診後,卽爲服藥,似不無顯效,更爲劑服,無妨也。遂罷出。以上燼餘
上在昌慶宮。停常參·經筵。
下直,平康縣監李邰,興陽縣監朴世柱,大同察訪李萬元。
有政。
吏批,兼判書金錫胄進,參判申翼相進,參議朴泰尙被論,都承旨洪萬容進。
兵批,判書李䎘未肅拜,參判沈滓進,參議黃儁耉病,參知李師命病,右副承旨尹敬敎進。
吏批啓曰,刑曹判書,今日政差出事,命下矣。擬望之人乏少,政府西壁,竝擬,何如?傳曰,允。
以李䎘爲兵曹判書,鄭載禧爲刑曹參判,安鎭爲工曹參判,權斗紀爲善山府使,朴挺榮爲泗川縣監,李行運爲工曹佐郞,朴泰延爲歸厚署別提,宋時杰爲漢城府庶尹,李堥爲工曹參議,李敬秀爲童蒙敎官,金垓爲廣興倉守,尹世礎爲典籍,梁重廈單付承文正字,申啓華單付承文副正字,李溭單付成均博士,鄭載時單付學錄,柳龜徵·申命元單付學諭,李松齊單付校書正字,朴泰遜爲修撰,黃儁耉爲承旨,朴信圭爲刑曹判書,閔鎭長爲禁府都事,左承旨崔逸,右承旨黃儁耉。
兵批啓曰,新判書命招,同參政事,何如?傳曰,允。
以任相元爲副護軍,朴世樑爲副司果。
宋昌啓曰,內乘來言,捲簾,取稟。傳曰,捲三面。
大駕,詣慕華館,入幕次後,藥房問安。答曰,知道。
政院·玉堂問安。答曰,知道。
大駕還宮後,政院·玉堂問安。答曰,知道。
二品以上問安。答曰,知道。
藥房問安。答曰,知道。
黃儁耉啓曰,勅使仁政門外,依前數字缺官下問,不勝感激云矣,敢啓。傳曰,知道。
洪萬鍾啓曰,勅使,以爲遣近侍下問,不勝感激,俺等,國王德分,無事到館所云矣,敢啓。傳曰,知道。
黃儁耉,以迎接都監言啓曰,卽者大通官金巨軍,明朝,求見針醫李後聃云,令政院稟處,何如?傳曰,依例許見,可也。
崔逸,以迎接都監言啓曰,副勅使,率家丁,登棚射彈子云,敢啓。傳曰,知道。
黃儁耉,以迎接都監言啓曰,今此文政殿弔祭,旣以初四日推擇,而時刻則卯時·辰時·午時中,自都監,定奪於勅使事,禮曹曾以啓下,故卽令差備譯官,言于大通官,問于勅使,則以辰時設行宜當云。以此分付擧行之意,敢啓。傳曰,知道。
黃儁耉,以禮曹言啓曰,朗原君偘上疏,昌嬪墓道樹石事,旣已議大臣定奪矣。依此擧行之意,分付該曹,何如?傳曰,允。
黃儁耉,以迎接都監言啓曰,勅使入京之日,茶啖,依例備待於闕內矣。使之待候於館所,故到館後,當爲入給,而館所茶啖,亦爲入給之意,敢啓。傳曰,知道。
黃儁耉,以迎接都監言啓曰,各樣差備軍中,不緊者二名永放,七十四名姑放,以爲除弊之意,敢啓。傳曰,知道。
黃儁耉,以迎接都監言啓曰,勅使旣入館所,各色郞廳,依例輪回直宿之意,敢啓。傳曰,知道。
黃儁耉,以迎接都監言啓曰,卽刻勅使,來入館所之意,敢啓。傳曰,知道。
黃儁耉啓曰,今日罷漏後,天色已明,當此擧動之日,各司擧行事,未免遲滯,禁漏之官怠棄職事之狀,極爲可駭,推考,下人,令攸司,囚處,何如?
大司憲李端夏,掌令鄭勔·尹攀,持平金鎭龜,請亟黜趙絅庭享事。諸啓上同持平李世白,以庸駑如臣,百無肖似,纔經草土,疾病又痼,言責重任,決知其不敢承當,嚴召之下,分義是懼,不得不趨詣闕下,陳章未徹,黽勉出肅,冞切愧恧矣。第本府啓辭,有參議朴泰尙請遞之啓,而其措語中,宥還舊相云,□□內舅領議政臣金壽恒也,伊時榻前所下詢者,數字缺則臣於此啓,有不敢同參之嫌,而昨於出謝之後,數三字缺今始來避,所失尤大。引嫌而退。缺聯名旣有近例,則有何可避,請持平李世白出仕。傳曰,允。
司諫院獻納李秀彦,請亟黜趙絅庭享事。諸啓上同答曰,不允。
答知義禁趙師錫疏曰,有疾未參,有何所嫌?嘉禮都監提調,當令都監稟處,卿其安心勿待罪,調理察職。
答校理林泳疏曰,省疏具悉。爾之憂慮之誠,非不嘉之,而今番事勢,有所不然者,郊迎之擧,似不可已也。
傳曰,刑曹判書,今日政差出。
答府啓曰,前啓,勿煩。處置事,李世白出仕事,依啓。
答院啓曰,前啓不允。嚴緝推考,許璜·李烠,竝汰去。
有政。
吏批,以李敬秀爲童蒙敎官,金垓爲廣興倉守,李行運爲工曹佐郞,朴挺榮爲泗川縣監,朴泰延爲歸厚別提,尹世礎爲典籍,權斗紀爲善山府使,宋時杰爲漢城庶尹,朴泰遜爲修撰,李堥爲工曹參議,安縝爲工曹參判,鄭載禧爲刑曹參判,閔鎭長爲禁府都事,朴信圭爲刑曹判書,黃儁耉爲右承旨。
兵批,以任相元爲副護軍,朴世樑爲副司果。
上在昌慶宮。停常參·經筵。
備忘記,日昨筵中,領相,以驪陽府院君,備局·宣惠等任啓稟,勿遞之意,有所云云,而本兵仍兼與否,未得了當,故不卽發露矣。兵判之任,雖姑勉副,籌司·宣惠堂上,別無可遞之事,竝令仍帶。
獻納李秀彦啓曰,臣於頃日,以前修撰朴泰輔,獨爲啓遞,前獻納李綸,有違常規,啓請遞差矣。今聞物議,以爲經筵官論劾,未爲不可云,不勝瞿然之至。臺諫有失,則玉堂相規,自是當然之事,或相議陳箚,或榻前論斥,俱無不可,而至於獨爲請遞,則決非舊例,而雖謂之越職,可也。臣之啓辭,大意如斯而已。今若抉摘啓辭中下字處,强爲疵病,則臣亦不可呶呶爭辨,何敢一刻晏然仍冒諫職乎?請命遞斥臣職。答曰,勿辭。
府前啓,大司憲李端夏,掌令鄭勔·尹攀,持平金鎭龜,請亟黜趙絅庭享事。諸啓上同答曰,不允。
領敦寧閔維重上疏。大槪,臣之兼帶知經筵·宣惠廳·槐院提調等,倂乞照例遞免事。答曰,省疏具悉卿懇。考諸我朝故事,以國舅仍帶重任者,非止一人,則仍兼本兵,固無害於政體,而今姑勉副,蓋出於事勢之不得已也。至於籌司·宣惠提調仍帶事,纔已批下矣,卿何過辭若是乎?經筵等諸任,尤無許遞之理,卿其安心勿辭,從速行公。仍傳曰,遣史官傳諭。
領敦寧府事金萬基上疏。大槪,更暴危懇,冀蒙矜察事。答曰,省疏具悉卿懇。已悉予意於前後之批,復何多誥?噫,卿,身居椒親,功存王室,此所謂與國家同休戚者也。自遭慘喪之後,予之所以倚毗,一倍曩昔,而乃引不當嫌之嫌,連章固辭,觖然之懷,曷勝云喩?斷無允許之理,須體此意,安心勿辭,從速行公。
大司憲李端夏上疏。大槪,乞遞職名,兼陳所懷事。入啓。答曰,省疏具悉卿懇。疏中縷縷所陳,實出於憂國愛民之意也,深用嘉尙,當令廟堂議處焉。至於提學之任,捨卿文望而其誰也?雖有些少難便之事,不必爲嫌,卿其安心勿辭,察職。以上朝報
答知中樞洪處亮疏曰,卿其安心勿辭,調理察職。
答知中樞府事南龍翼疏曰,省疏具悉卿懇。朝家賞典,出於酬勞之意也,臺閣所爭,不過體例間事耳,不必爲嫌。卿其安心勿辭,從速察職。
答政院牌啓辭曰,彼人所見,果涉埋沒,四品以上,入哭於殿內東西庭,可也。
答兵曹判書李䎘疏曰,省疏具悉卿懇。司馬之任實合卿才,何用過辭,本兵重地,不宜久曠,卿其安心勿辭,從速行公。
答迎接都監草記曰,知道。以別判付辭意,卽爲言及於勅使,可也。
弔祭時,無跪禮,自是已行之舊例,非今創始之事,往年弔祭儀註中,亦無跪禮一款,則到今猝改,揆以事體,有所未安之意,卽爲傳通于勅使,宜矣。以上內下記草
有政。
吏批,以李寅煥爲兵曹參議。
上在昌慶宮。停常參·經筵。
未時,太白見於巳地。夜五更,流星出斗星下,入南方天際,狀如鉢,尾長二三尺許,色赤,光照地。
尹敬敎啓曰,小臣館所問安進去,下直。傳曰,知道。
又啓曰,小臣馳往館所問安,則勅使,答以俺等國王德分,館舍旣好,飮啖亦美,無事止過,而每遣近侍下問,感激之外,還切未安云矣,敢啓。傳曰,知道。
領左相,以承傳色口傳啓曰,今日致祭時,靈座排設,依甲寅年例爲之事,定奪矣。今番勅使,與前有異,觸處生梗,或有意外捲簾。十餘字缺
崔逸啓曰,卽者通官,以勅使意,傳言曰,行弔祭還館後,當行見官禮云,敢啓。傳曰,知道。
下敎于洪萬容曰,因大臣啓辭,假主,豫備待令事,旣已分付矣。四五字缺設於交倚之後,以待之云。若於捲簾之後,移設於交倚,則事必窘急,假主,豫爲設置於交倚事,分付,可也。且設有捲簾之擧,外簾則依其言倦之,可矣,而內簾則內喪與外喪不同,不可捲之意,爭執,可也。
尹敬敎,以備邊司郞廳,以三公意啓曰,昨見迎接都監草記,則魂殿弔祭儀註,御覽之本,與勅使處書給者,多有相左。至於勅使罷歸之時,自上送至中門,本無拜送之節,而無端添一拜字於儀註中,致有臨時顚倒之患,莫重禮節磨鍊之際,委諸下人,慢不致察,有此大段錯誤,事極可駭。禮曹當該堂上·郞廳,竝從重推考,何如?傳曰,允。
崔逸,以迎接都監言啓曰,因政院啓辭,弔祭儀註中,拜送一款,令都監措辭請改事,傳敎矣。使差備譯官等,以渠等,欲爲得見儀註之意,行計於大通官,取出賜祭議註,與禮曹謄送儀註相准,則勅使處所呈儀註末端,不但無拜送一款,其他節目,亦有相左處,故急急謄書,送于政院之意,敢啓。傳曰,知道。
崔逸,以迎接都監言啓曰,卽者通官金巨軍,以勅使之意,傳言於差備譯官曰,今日弔祭時,若令俺等,久留於帳幕,則國王雖未及就位,俺等,當徑先入去云矣,敢啓。傳曰,知道。
崔逸,以迎接都監言啓曰,弔祭,無跪禮一節,卽以別判付之意,令差備譯官,傳言於勅使,以爲國王之敎如此,則當依此爲之云矣,敢啓。傳曰,知道。
崔逸,以迎接都監言啓曰,卽者通官,傳言於差備譯官等曰,勅使進詣祭所之時,當乘馬以去云,敢啓。傳曰,知道。
崔逸,以迎接都監言啓曰,卽刻勅使,館所離發,進詣祭所之意,敢啓。傳曰,知道。
又以迎接都監言啓曰,勅使進詣祭所時,闕內備待茶啖,使之待候於館所,故到館所後,卽爲入給館所,空日別茶啖,亦爲排入之意,敢啓。傳曰,知道。
文政殿行祭,大殿還宮後,政院·玉堂問安。答曰,知道。
藥房問安。答曰,知道。
二品以上問安。答曰,知道。
崔逸啓曰,勅使前,依例遣史官問安之意,敢啓。傳曰,知道。
又啓曰,勅使前問安,則答以遣史官下問,不勝感激云矣,敢啓。傳曰,知道。
宋昌啓曰,小臣館所問安進去,下直。傳曰,知道。
又啓曰,小臣馳往館所問安,則勅使,答以纔遣中使,又遣近侍,連次下問,不勝感激云矣,敢啓。傳曰,知道。
洪萬鍾啓曰,卽者大通官,以勅使意,言于差備譯官,欲見臣等云。雖未知其某事,而依其言,入往館所之意,敢啓。傳曰,知道。
洪萬鍾,以迎接都監言啓曰,臣等,進詣西宴廳,則大通官二人,持小紙,以勅使意,傳示於臣等曰,皇帝欲見本國書冊,令勅使覓來云。書冊名錄,則謄書出來,別單書入,而臣等,答以四書五經中,二經則無板本,其餘有板者,欲印去,則當爲覓呈。如高麗國志書等冊,曾未見之,東坡集則購得於中原,見之而已,自古無板子云爾,則金巨軍以爲,俺不解文字,有板子書冊,書錄以給云。以小紙,別錄四書三經冊,授巨軍,使之傳示於勅使,則勅使以爲,此則北京亦有之,不必印去,而本國能文人如弘文館官員數三人,其餘朝士中能書者,及平人能書者,各數三人,欲於明朝相對,觀其詞翰之才云。令政院稟處,何如?傳曰,允。
崔逸,以迎接都監言啓曰,卽刻勅使,來到館所云矣,敢啓。傳曰,知道。
崔逸,以迎接都監言啓曰,卽者通官,以勅使之意,傳言於差備譯官曰,行弔祭還館後,當卽行見官禮云云,敢啓。傳曰,知道。
崔逸,以迎接都監言啓曰,卽者臣等,率都監郞廳,先行見官禮後,大臣以下百官,次第行禮,罷出之意,敢啓。傳曰,知道。
宋昌,以備邊司言啓曰,今此勅行,當有謝恩之擧,使臣差出,文書·方物整齊等事,分付各該司,何如?傳曰,允。
崔逸,以迎接都監言啓曰,卽者兩勅,同坐一處,招差備譯官等,使之跪於其前,令大通官,傳言曰,今日行祭時,讀祭文之官,不讀御諱,是何禮文乎?大國則皇帝祭天壇時,雖皇帝之前,亦讀帝諱,本國之禮,異於是乎?問于都監以來云。臣等,答以都監之官,雖未得入參於祭所,想讀祝之官,敬謹之至,不覺乍低其聲而然,恐或不能解聽耶云爾,則勅使,答以俺等,雖不解爾國言語,得見御帖,已知御諱,豈有不能解聽之理乎?本國,每以俺等,事事爲不是,而反自以爲是,未知其故云。臣等,答以當具由啓達云,則勅使又以爲,未知讀祝之官,以俺等持來祭文,爲輕蔑而然耶?以國王,立於至近之地,有所不敢而然耶?至於啓達,似爲太過,以此意通于大臣,以爲戒飭之地,宜當。且謂差備譯官曰,朝鮮言與事有異,吾不信也云,敢啓。傳曰,允。
正言金萬埰啓曰,趙絅黜享事。諸啓上同獻納李秀彦,以臣於頃日,以前修撰朴泰輔,獨爲啓遞,前獻納李綸,有違常規,啓請遞差矣。今聞物議,以爲經筵官論劾,未爲不可云,臣不勝瞿然之至。臺諫有失,則玉堂相規,自是當然之事,或相議陳箚,或榻前論斥,俱無不可,而至於獨爲請遞,則決非舊例,雖謂之越職,可也。臣之啓辭,大意如斯,而今若抉摘啓辭中下字處,强爲疵病,則臣亦不可呶呶爭辨,何敢一刻晏然,因冒諫職乎?引嫌而退。經筵之官,獨以所懷,駁遞臺臣,旣非舊制,且關後弊,則一番相規,在所不已,意外之言,何足爲嫌?獻納李秀彦,請命出仕。
行大司憲李端夏,掌令鄭勔·尹攀,持平李世白啓曰,趙絅黜享事。同前罪人姜萬鐵依律事。同前罪人吳始壽鞫問,以正邦刑事。同前吳始壽推案中,諸譯可疑之端,鞫廳,皆已反復究問,似無更推之事,而其中朴廷藎事,終有大可疑而未盡鞫問者。廷藎,但以爾國兩班,不善例給之物,其肯盡給之說,告於始壽,而始壽答以其言爲甚怪惡云,則此等說話,乃是彼輩恒言,有何怪惡,而始壽之言,如是乎?其爲不然之由,廷藎,所當卽爲辨釋,而旣無一言,安日新等諸譯,聞始壽之叱責,退詰廷藎之虛妄,若聞此言,又當卽爲入訴,釋其言之初不然,明諸譯之無可責,而亦無一言,終使不忍聞之言,至於上達。凡人雖小小言語,不出於己,而致疑於人,則必欲辨明,乃人之常情也。廷藎以始壽差備譯官,千里隨行,長在左右,而終始緘口,有若眞有是說者然,若無與始壽符同之事,必無隱忍至此之理,鞫聽問目,雖發此意,二次刑訊,忍杖不服,不可不以此更鞫,譯官朴廷藎,更加刑訊,期於得情。春曹郞官,請選初階,苟非參下著望之人,則未嘗卽授於陞出六品之初。新除授禮曹佐郞鄭尙樸,以都監監造之勞,纔出六品,無他履歷,而卽除本職,物情以爲太遽,請禮曹佐郞鄭尙樸遞差。今日勅使弔祭時,未及奠爵讀祭文,內班只呼跪,而外班則輕先放哀,此由禮貌官及通禮院書員誤傳之致也。請當該禮貌官汰去。缺數行戶·兵曹判書,例兼本司堂上,閔維重□□年,以例兼堂上察任矣。今依聖敎,別爲啓下之意,敢啓。傳曰,知道。
假注書申命元書啓,臣承命馳到領中樞府事宋時烈所住報恩村舍,傳諭聖批,則以爲臣不得奉承聖旨,猥陳祈免之章,以臣微賤,累瀆天聽,是豈分義之所敢出哉?只伏私次,恭竢罪罰之加矣,不料玆者,遠遣近侍,特賜以溫批,反復開諭,聖意藹然,臣奉讀惶感,如伏尺地,親聽玉音,誠不覺宸嚴之遠隔也。至於登途之敎,臣於前後,已竭迷悃,更無餘蘊,不敢復爲曼辭,以煩睿聽。只望聖學日進,聖德日起,以救塗炭之民生,以祈皇天之永命,則臣雖朝暮就木,與有榮矣。臣又竊伏聞冕迎有期,此又造端基福之秋也。所謂天德王道,其要只在謹獨者,及所謂正心誠意之效,薰陶透徹者,益可驗於此矣。殿下於此深留睿意,則宗社甚幸,臣民甚幸,犬馬微誠,不勝區區祈懇之至云矣,敢啓。傳曰,知道。
尹敬敎,以義禁府言啓曰,卽接本府月令醫官李熙養手本,則罪人沈楫,本以宿疾之人,痰喘極重,元氣大虛,而囚繫累日,症勢猝劇云。去夜,至於窒塞,精神昏亂,專廢食飮云。姑爲保放,使之救護,何如?傳曰,允。
洪萬鍾啓曰,以迎接都監草記,能文人員如弘文館官員數三人,其餘朝士中能書者及平人能書者各數三人,勅使欲於明朝相對,觀其詞翰之才云,令政院稟處事,命下矣。能書人員,當自本院,聞見抄啓,而弘文館官員,則令大提學,卽爲抄出以啓,何如?傳曰,允。
洪萬鍾,以嘉禮都監郞廳,以都提調意啓曰,納采·納徵·告期等習儀,當行於明日,而副使實差行副護軍趙師錫,方有身病,勢難進參。豫差兵曹判書李䎘,本職未肅拜,正·副使,必須備員然後,可以行禮,李䎘牌招肅拜,以爲進參習儀之地,何如?傳曰,依啓。
洪萬容,以吏曹言啓曰,大興縣監韓泰東,累度呈狀於本曹,以爲舊患痰火之症,猝然添劇,五內煩菀,四體烘熱,夜臥深室,心下怔忡,通曉張睫,乞眠不得,調理積日,轉加沈篤,源委旣固,發作益暴,決無療治之望云,以調治赴任之意,連次題送矣。今又呈狀不已,所患亦甚危苦,難以赴任,大興縣監韓泰東,依近例,罷黜,何如?傳曰,允。
崔逸,以迎接都監言啓曰,大通官金巨軍,出給諺書二封,其一,江華鄭明堅母,在北京,抵其子書也,其一,彰義洞尹進龍妹,在北京,抵進龍書也。坼見則安否之外,別無他語,傳給之意,敢啓。傳曰,知道。以上燼餘
上在昌慶宮。停常參·經筵。
辰時,日暈。未時,太白見於巳地。夜一更,流星出張星下,入坤方天際,狀如鉢,尾長二三尺許,赤色。
洪萬容啓曰,臣與左承旨崔逸,納采·納徵·告期,初度習儀進去,下直。傳曰,知道。
崔逸啓曰,宰臣副護軍柳重起,館所問安進去,下直。傳曰,知道。
洪萬鍾啓曰,宰臣柳重起,馳往館所問安,則勅使,答以俺等國王德分,無事經宿,而每遣宰臣下問,不勝感激云矣。傳曰,知道。
行大司憲李端夏,掌令鄭勔,持平李世白啓曰,趙絅黜享事。同前罪人姜萬鐵依律處斷事。同前罪人吳始壽鞫問,以正邦刑事。同前譯官朴廷藎,更加刑訊,期於得情事。同前今日本府開坐時,幼學申光井,進士申光斗,前武兼申光翼等呈狀,以爲其父故參奉勉,戊午秋間,下往海州農幕,方坐場邊,喫飯之際,常漢池愛奉者,騎馬逼過,所見痛駭,打臀五箇。七日後,愛奉出往人家,乘夜馱醉,誤入險路,墮馬折項而死。愛奉同生愛男·愛光等,誣以爲勉打傷致斃,發狀成獄。覆檢時,愛男·愛光等,以石塊·眞木,打勉頭顱,三處破碎,流血狼藉,仍以致死。當其歐打之際,光井等,自外趨入,則覆檢官白川郡守李守恒,問其作變者爲誰。光井等,以愛男·愛光現告,而愛奉妻玉禮,追至自當,欲滅愛光等之罪。守恒文狀中,只擧愛男·玉禮等,而不擧愛光之名,遞歸之後,又以私書抵監司,愛光不爲下手,費辭分疏。監司,出示其書于光井等,以爲愛光冤枉之證,不復加刑云。覆檢之時,官員親莅,吏卒滿前,作變之狀,衆目所覩,光井等,旣以愛男·愛光等,作變告訴。推官,又以愛男·愛光,爲竝犯,而懸錄於屍帳,則此非隱微難辨之獄也。守恒,當初覆檢之時,禁戢不嚴,致令屍親,打殺士夫,已極可駭,而文狀中,光井等所發告,不爲竝擧,遞歸之後,追以私書,費辭分疏,有若私護罪人者然。前後所爲,俱不無其罪,莫重殺獄,監司不能從公推斷,出示私書,以爲證左,亦甚失體。請前白川郡守李守恒,先罷後推,黃海監司金禹錫,從重推考,愛光等,拿致京獄,更爲推覈處斷。答曰,不允。末端事,依啓。
獻納李秀彦啓曰,趙絅黜享事。諸啓上同答曰,毋庸堅執。
持平金鎭龜啓曰,伏見吏曹參議朴泰尙疏辭,有曰臺啓中,媕婀顧瞻等語,萬萬非本情,臣於此,不得不更辨也。領議政金壽恒,伊時被構群小之狀,婦孺之愚,亦皆痛惋,則泰尙,夫豈獨不能知之,而當聖明賜對下詢之日,猶未免怵於利害,不能直白其無罪之實,累勤敎諭之後,略有仰復,而終欠明白如是,而其可謂直陳無隱,語不媕婀乎?其心之在於瞻顧,有不可掩者,而臣啓辭中,只曰跡涉瞻顧云者,蓋不欲論人之太刻之意也。諸臣之傳說尙在,輿論之非議益激,則雖欲自明,其可得乎?臣又聞其日,有金壽恒論罪臺諫拿鞫之命,而泰尙,再三陳達,終至還收云,臣於此,益不知其意之所在也。凡臺諫不可罪云者,謂其言雖不中,而情無可罪者也。若其時臺諫諸人,則實有語涉兩宮之罪,不但構誣大臣而已,則豈可諉以臺諫,而不爲究覈其罪狀乎?泰尙,乃敢汲汲請寢,而至以後弊爲言,則亦可見其意之一出於瞻顧也。且臣啓辭中,竝論其同參救護元禎之啓,而此一款,則其疏略而不辨,猶爲自知其非而然耶?噫,伊時聖明擧措,實是社稷安危之分,賢邪進退之幾,殿下旣令之使行,導之使言,而尙且回互前却,畏怵其身禍,終無以副殿下之盛意,與向時壅蔽聰明之徒,同歸於一轍,此臣之所以尋常歎慨,略加殫論者,而今其疏辭,乃以非本情爲言,聖批中,又有情外之言,不必深嫌之敎,則臣何敢仍冒言地,以傷臺體乎?請亟命遞斥臣職。答曰,勿辭。
洪萬鍾啓曰,持平金鎭龜,再啓煩瀆,退待物論矣。傳曰,知道。
洪萬鍾,以迎接都監言啓曰,卽者差備譯官卞承彦·韓錫祚·金益重等來言,大通官金巨軍,招譯官等言曰,今番勅使,本國,以爲何如人而待之耶?但視以常例勅使而待之耶?譯官等答曰,雖以今日言之,別遣大臣,請行茶禮,非敬待之意乎?巨軍以爲,上使,近密皇帝,長在頷下,極其寵愛,副使,皇帝之親,且是信任之蝦,其爲人,固善矣。上使解文苛察,自入本國之境,大小事缺數行,皇帝必以爲,我之待朝鮮則厚矣,朝鮮之待勅使,何以如是也?因此而有委遣勅使之擧,則俺等之數來雖好,旣見眼勢,何忍不言於君輩乎?上國則皇帝遣人於諸王之家,諸王,下庭跪聽,今番勅使,意以爲一如上國之禮,猝然見此本國事,深以爲怪,置諸心上,爲如此如彼之說,則豈是好境耶?知其如此,各別善待以送,則執盞之臂,豈無諺說乎?君等,雖言及此意於都監,都監,必不信聽,不須傳說云。其意所在,不難知也,旣有所聞,敢啓。傳曰,知道。
洪萬鍾,以迎接都監言啓曰,今日能書人,入往館所,則上勅使,出小軸子,令李行迪·禹弘成·李翊信·李三錫等,次第書寫。林泳·吳道一·李龜徵,追後入往,使之製述,泳等,答以倉卒之間,成篇爲難,則勅使,以爲然則以前日所製書之,宜當云,而林泳等,又辭以未能思得,勅使,乃以小紙,授於泳等,使書古詩,三人竝爲書示,則勅使,以其言相顧有所云云之後,令譯官,諭以出去云矣,敢啓。傳曰,知道。
洪萬鍾,以迎接都監言啓曰,今日能文人員,入往館所時,依勅使所言,四書三經冊,竝爲入送矣。勅使披見,言于差備譯官曰,經書板本,勝於北京所刊,而但紙品薄劣,印墨熹微,以好件覓入,則欲爲持去云,勢難防塞,令校書館,趁速覓給,何如?傳曰,依啓。
洪萬鍾啓曰,以迎接都監草記,在前餞慰宴勿設之時,別遣問安使於開城府·平壤·義州等三處矣。今番,亦當依此擧行,令政院稟處事,允下矣。中路問安假承旨,當自本院啓下,而二處問安使,依前例,令吏曹差出,何如?傳曰,允。
吏曹口傳政事,以尹堦爲謝恩副使,以李三錫〈爲〉謝恩書狀官。
以謝恩正使望單子,傳于洪萬鍾曰,上年冬至使行,大臣纔已往來,以正二品中,備擬。
洪萬鍾,以迎接都監言啓曰,在前餞慰宴勿設之時,別遣問安使於開城府·平壤·義州等三處矣。今番亦當依此擧行,令政院稟處。傳曰,允。
洪萬鍾,以迎接都監言啓曰,兩勅使及通官等,各求鳥銃,其數至於十餘柄之多,而該曹所儲匱乏,依前以軍器寺別造者入給,其不足之數,則取用於兩局,何如?傳曰,允。
迎接都監啓曰,勅使,求見畫員三人,故依其言,入送之意,敢啓。傳曰,知道。
洪萬鍾,以迎接都監郞廳,以左議政意啓曰,臣來詣館所,令差備譯官,以承命請行茶禮事,措辭傳言於勅使,則答以國王特加軫念,至遣大臣,請行茶禮,雖極感激,而行役之餘,困憊方甚,勢難行禮云,故依前例,床排分入各房,仍呈御帖後,退出之意,敢啓。傳曰,知道。
又以迎接都監言啓曰,勅使率家丁,登棚觀望云,敢啓。傳曰,知道。
洪萬鍾,以迎接都監言啓曰,卽者勅使,使大通官,分付差備譯官曰,初七日,當爲發程還歸,牌文·路程記等事,例爲待候云矣,敢啓。傳曰,知道。
洪萬鍾,以迎接都監言啓曰,勅使,出坐廳事,催見能文能書人,而刑曹佐郞李行迪,前主簿禹弘成,同知李翊臣,上護軍李三錫外,無一人來到者。日勢已晩,催督不已,其在待客之道,殊甚未安,令政院稟旨擧行,何如?傳曰,允。
洪萬鍾,以迎接都監言啓曰,卽者勅使,使大通官,傳言於差備譯官曰,今日來會能文人,持四書三經冊入來云,分付擧行之意,敢啓。傳曰,知道。
崔逸,以迎接都監言啓曰,今日別雌牛,依例入給之意,敢啓。傳曰,知道。
崔逸,以禮曹言啓曰,取考戊寅年嘉禮謄錄,則中殿誕日,有政府本曹堂上,物膳·表裏監進事,而今則中殿,未受冊命,似當降殺。初七日誕日,除表裏,只令各該司官員,監進物膳事,入啓蒙允矣。今四月二十三日,王妃誕日,而未受冊命,亦依戊寅年例,除表裏,令各該司,監進物膳,何如?傳曰,依啓。
洪萬鍾,以弘文館言啓曰,本館上番校理臣林泳,因迎接都監啓辭,館所進去之意,敢啓。傳曰,知道。
□□□,以都摠府言啓曰,副摠管柳重起,以問安宰臣除授,□□宮進去之意,敢啓。傳曰,知道。
修撰朴泰遜疏曰,伏以,臣落傷之後,瘀血壅滯於腰脊之間,呼吸屈伸,牽引酸痛,右邊手脚,受傷尤甚,蹇澁不仁,漸至偏枯,委頓床席,轉側須人,調治屢旬,一向危篤,決無復起爲人之望,坐違召命,自速逋慢之誅,臣之罪戾,至此尤大。伏乞聖慈,曲垂矜憐,亟鐫臣職,俾得專意治療,以尋生路,千萬幸甚。顧念臣身嬰重疾,旣未陳力,虛帶職名,口又不言,則是負殿下多矣,玆敢略陳所懷,以備財察焉。仍竊伏念,國運不幸,凶歉荐仍,庚辛以來,無一歲稍豐,黎民之阻飢者,雖未及塡壑,而樂生之心,喪之久矣。前冬酷寒,牟麥凍損,餘存無幾,又値春寒,將來成熟,更無可望,而目今小滿已過,芒種不遠,土霾彌日,凄風連吹,雨意邈然,播種愆期,農民之遑遑,不翅若涸轍之喁喁。言念民事,已到燒眉之境,此正君臣上下憂遑焦悶,汲汲修省之日,朝家恬然,尙未知警,臣竊痛焉。夫悶旱修省之道,祈禱也,疏決也,求言也,減膳也,撤樂也,避殿也,惟此五六事而已。此雖末務,古之以此致雨者,不爲不多,而舍此更無他道,則今當及時擧行,庶回天怒,而竊觀近來禱雨之祀,必擧於節晩之後,徐徐卜日,緩緩行之,而疏決等事,乃在旱旣太甚,山焦水涸之時,縱使隨得甘雨,何益於已死之穀哉?臣竊聞焉,且殿下卽祚以來,歲未有不旱,旱未嘗不禱,而天聽冥漠,感應常罕,此豈必天怒已甚,終不可回而然哉?夫不虛應者,非上天乎,可感神者,惟至誠也。古者成湯之桑林責躬,宋帝之禁中虔禱,高皇帝之鍾山自曝,皆中心痛迫,若癏在躬,故終能感格神祇,保其滂沱,而今乃視之以尋常,節目仍缺數行,願加警惕,籲天以惻怛,折獄以哀矜,克恢翕受之量,□納逆耳之言,軫黃馘之顚連,念上帝之燀怒,膳不能不減,樂不忍不撤,殿不敢不避。凡所以衋傷而祗懼者,無一不出於至誠,而略無虛文之外假,則仁覆之天,豈無轉移之理哉?且念殿下,文定厥祥,親迎有日,而略去繁文,務從省約,實我東無疆之休。夫周歇絳絡,漢美綈練,唐稱澣濯,斯皆前代之休聞,今日之儀則,而來風俗日靡,奢侈成習,蓋是宮中高髻之所化,有識之寒心,固已久矣,而今殿下,克懋躬行,去奢從儉,意甚盛也。然竊伏聞較諸近例,不爲不減,而方之古禮,亦云已侈。伏願聖明,深覽往事,痛革弊習,罔曰已約,益加撙節,罔曰非奢,益廣儉德,器用之物,輿服之飾,金銀珠玉,一切屛斥,敦尙樸素,以成大禮,正之於始,所以戒終,先之於上,所以導下也。此實化民成俗之先務,而亦是遇災警懼之一道,故敢此竝陳焉。臣無任戰灼祈懇之至,謹昩死以聞。答曰,省疏具悉。憂愛陳戒之言,誠甚切至,予用嘉尙,可不體念焉?禱雨一款,當令該曹稟處,爾其勿辭,調理察職。啓。下禮曹,無回啓。
工曹參議安縝疏曰,伏以,爵以礪世,官以任能,歷代帝王,爲國所先務,而君不審用舍之宜,則賢愚雜進,而名器輕矣。臣不顧辭受之節,則進退無義,而官方紊矣,所關若此,可不愼歟?臣以凡材魯質,病痼年衰,而前後忝竊,涯分已踰,恩山德海,報答無路,尋常愧懼,若無所容,千萬夢寐之外,遽蒙遷擢之命,驚惶感惕,實不知措躬之所也。夫朝家甄拔之道,有聲望者,選用之,多才能者,器使之,至於超資之典,必及於有功勞之人,然後人各稱職,名必副實,上無謬擧之失,下免虛受之譏,而當官則有亮采之美,任事則致凝績之效矣。今臣,特一癃廢無用之人也,旣乏一二可取之才,又蔑分寸可紀之勞,而躐躋腰金之秩,驟叨亞卿之列,此雖出於近來乏人之致,豈合於用人難愼之道乎?卽今在廷之臣,歷職內外,盡心國事,才望已著,可合陞遷者,固不無其人,而今乃以如臣碌碌者,汲汲登進於爲官擇人之日,臣身不似,雖不可言,而獨不念用人之乖方乎?且臣,頃忝諫職,厚招避事之誚,見非公議,果致臺參之發,追省愆尤,慚悚實多,而彈文未乾,遽叨恩擢,尤何可不畏人言,冒昧出肅,自同於無故之人,而增益其罪戾乎?玆不得瀝血陳懇,仰瀆於宸嚴之下。伏乞聖慈,俯諒危衷,曲賜矜察,將臣新授官階,一倂鐫改,以重名器,以安私分,不勝幸甚。臣無任祈懇戰兢之至,謹昧死以聞。答曰,省疏具悉。擢陞亞卿,實循公議,卿其勿辭察職。
吏曹參議朴泰尙疏曰,伏以,臣樸愚蹇劣,無所肖似,言行,不足以見信於儕友,知能,不足以自效於一官,要路華貫,本非臣涯分所堪,亦非臣意想所到也。徒以遭遇明時,沐浴洪造,廁迹周行,吹竽竊廩,忝佐銓席,前後至再,自揣蚊力,曷勝山負?蓋嘗五易辭疏,再違召命,請急受由之後,特敎仍職者,又非一矣。進退窮蹙,分義牽迫,抗顔因循,只俟顚躓,乃至今日,或罹彈文,羞當世辱朝廷,尙何言哉?雖然,臺啓中措語,如非疑似難明之謗,皆臣奏對於天威咫尺之下者也。此在淵鑑,所已昭悉,伊日諸臣,所共觀聽,今不欲以區區拙訥之辭,復與人抗辨也。至於媕婀顧瞻,不但萬萬非臣本情,是何等柔邪不忍聞之醜態,而一朝擧以加之於身,臣雖滅死,以謝人言,亦何足以洗此垢汚之萬一哉?從今以往,惟當杜門斫舌,自省愆悔,退安冗瑣之素分,毋傷士夫之廉隅而已。缺數行。答曰,省疏具悉。爾之心事,予固知之,情外之言,何必深嫌?爾其勿辭,宜速察職。
刑曹參判鄭載禧疏曰,伏以,臣至愚極陋,無一可取,猥蒙鴻造,忝在邇列,碌碌隨行,惟以僅免罪過爲幸,常調例遷,猶懼不稱,不意陞擢之命,忽及於已試無能之臣,臣聞命駭惶,不知所以得此於聖明也。自古超資而進用者,或因功勞之可紀,或因才智之可稱,而如臣空疎而驟登宰列者,未之前聞也。卽今人才,雖曰渺然,求之廷僚,豈無其人,而以臣不似,首膺寵擢,臣之羞恥,固不足言,而在國家任官之道,不宜若是其苟且也。人器不稱,自量己審,縮伏私室,恭竢惠文之擧劾,而寥寥數日,未有所聞,或者公議,有所參酌,使臣,得以自處也耶?臣尤訝焉,不知所以爲計也。況此秋官貳卿,事務旣繁,責任最重,非他閑司之比。反復思惟,決無承當之望,不得不冒死呼籲於天地父母之前。伏乞聖慈,俯察臣懇,非出於飾讓,新除職名資級,一倂改正,以重官方,以安微分,千萬幸甚。臣無任惶悶祈懇之至,謹昧死以聞。答曰,省疏具悉。擢陞亞卿,實循公議,卿其勿辭察職。燼餘
上在昌慶宮。停常參·經筵。
文定王后忌辰齋戒。
辰時,日暈。未時,太白見於巳地。申時,日暈右珥。
黃儁耉啓曰,小臣,館所問安進去,下直。傳曰,知道。
黃儁耉啓曰,小臣,馳往館所問安,則勅使答以俺等,國王德分,無事止宿,而中使纔到,近侍又臨,連次下問,不勝感激云矣,敢啓。傳曰,知道。
洪萬鍾啓曰,領議政,來詣請對矣。傳曰,引見。
傳曰,昨見迎接都監草記,巨軍之言,可知其意之所在。蓋上勅,則皇帝親信之人,副使則蝦云,不可不別樣接待,而今番緣於拘忌,旣不出送於郊外,在主人之道,似甚埋沒,欲於出去之日,邀見於缺,仍行茶禮,此意,問于大臣以啓。大臣若以爲可,欲遣中使,措辭以請矣。
崔逸啓曰,卽以下敎之意,問于左議政閔鼎重,右議政李尙眞,則皆以爲上敎允當云。領議政金壽恒,則以爲入侍時,當爲仰達云矣,敢啓。傳曰,知道。
持平李世白啓曰,持平金鎭龜,以吏曹參議朴泰尙,引避退待,而臣於此啓,初旣有嫌,今亦何敢處置乎?請命遞斥臣職。答曰,勿辭。
洪萬鍾啓曰,持平李世白,再啓煩瀆,退待物論矣。傳曰,知道。
掌令鄭勔啓曰,臣於昨日,得見吏曹參議朴泰尙之疏,縷縷自明,有若角勝者然,臣不勝駭然也。臣旣參其論,難冒之嫌,與持平金鎭龜無異,何敢晏然於職次?昨緣日暮,今始來避,所失尤大。請命遞斥臣職。答曰,勿辭。
洪萬鍾啓曰,掌令鄭勔,再啓煩瀆,退待物論矣。傳曰,知道。
崔逸,以備邊司郞廳,以三公意啓曰,勅行回還之期,已定於明日,而遠接使南龍翼,身患苦重,決難登程云。事勢急迫,不可無變通之道,在前儐臣,或有病故,則以他人替代伴送,亦有其例,南龍翼改差,伴送使,以行副護軍申晸,差送,何如?傳曰,允。
崔逸,以迎接都監言啓曰,領議政來詣館所,以承命請留之意,使差備譯官,言於大通官,轉告於勅使,則答以俺等,旣已竣事,歸意甚忙,都監·近侍,連續請留,而皆不得從之矣。今又遣大臣,如是勤請,不得已當留一日云,故退出之意,敢啓。傳曰,知道。
崔逸,以迎接都監郞廳,以領議政意啓曰,臣,來詣館所,以承命請留之意,使差備譯官,言於大通官,轉告於勅使,則答以俺等,旣已竣事,歸意甚忙,都監·近侍,連續請留,而皆不得從之矣。今又遣大臣,如是勤請,不得已當留一日云,敢啓。傳曰,知道。
洪萬鍾,以兵曹言啓曰,來初八日,行宗廟·永昭殿夏享大祭軍,及六禮習儀時差備軍,各二百三十七名,今當推移定送矣。除出處軍士,則別單抄書以入,依此定送之意,分付各該司,何如?傳曰,允。
獻納李秀彦,以嘉禮都監郞廳,本職遞差,口傳付軍職事,榻前定奪。
今四月初六日領議政請對入侍時,謝恩上使,以一品宗室曾經使行者差出事,榻前定奪。
吏曹口傳政事,以昌城君佖爲謝恩使。
兵曹口傳政事,以李秀彦爲副司直。
崔逸啓曰,小臣,勅使請留事,館所進去,下直。傳曰,知道。
洪萬鍾啓曰,吏曹郞廳來言,臺諫有闕,政事,何以爲之?敢稟。
崔逸啓曰,臣承命進詣館所,措辭請留,則勅使答曰,旣已竣事,休息累日,歸意且忙,初七日當爲發行云矣,敢啓。傳曰,知道。遣大臣請留。
黃儁耉,以戶曹言啓曰,今此勅使回還時,中路問安中使禮單,不必別爲齎去,以上來時留置安州者,照數入給事,該道監司處,分付之意,敢啓。傳曰,知道。
崔逸,以迎接都監言啓曰,大通官金巨軍,使差備譯官傳言,身病,時未快差,醫員李後聃,欲爲率去云,係是御醫,何以爲之?敢稟。傳曰,依例使之率往,可也。
崔逸,以迎接都監言啓曰,臣等,進詣西宴廳,使譯官等,傳言於大通官,使之請留於勅使,則答以國王,令都監請留,不勝感激云。俺等,歸意忙迫,當於明日,定爲回程,不須請留云。似當依前例,別遣近侍·大臣·中使,更爲次第請留矣,敢啓。傳曰,知道。遣承旨請留。
崔逸,以迎接都監言啓曰,卽者勅使,欲爲試放鳥銃於山亭云,故善放砲手分付入送之意,敢啓。傳曰,知道。
崔逸,以迎接都監言啓曰,空日別茶啖,依例排入之意,敢啓。傳曰,知道。
崔逸,以迎接都監言啓曰,卽者上副使,同坐山亭,令砲手等,試放鳥銃矣,敢啓。傳曰,知道。
崔逸,以禮曹言啓曰,春旱太甚,播種愆期,凄風連吹,雨意邈然,芒種不遠,民事極慮。祈雨之擧,不可依例設行,故纔已問議于大臣,將欲姑觀一兩日啓稟矣。今因修撰朴泰遜上疏,令該曹稟處事,批下矣。初次祈雨祭,風雲雷雨山川·雩祀·三角山·木覓山·漢江等處,來初九日設行,虔誠祈禱之意,知委擧行,何如?傳曰,允。以上燼餘
上在昌慶宮。停常參·經筵。
未時,太白見於巳地。
府啓,大司憲李端夏,掌令尹攀,竝引嫌而退。元禎救護之啓,旣已同參,榻前奏對之說,亦欠明白,以此論劾,實循公議,而其時臺諫之論,雖甚凶慘,至於鞫問,有關後弊,其所陳達,不無意見,竝此爲非,亦似過當。然其大意自明,自正之辭,情外之敎,不必爲嫌。請掌令鄭勔,持平金鎭龜,竝命出仕。答曰,依啓。
持平金鎭龜啓曰,臣伏見本府處置之事,不勝駭惑焉。其時臺諫,爲賊鑴之鷹犬,以離間兩宮等語,勒爲陳箚大臣之罪,其所用意,不但在於欺君醜正而已,則諉以臺諫,而不爲究問其情狀乎?雖無聖批,在廷之臣,所當力請之不暇,而乃反費辭請寢,臣終不知其意之所在也。處置臺臣,亦知其罪狀之凶慘,則究得其情,以正其罪,有何後弊,而强有所云云,臣竊未曉也,雖然,臣旣被過當之斥,何敢晏然臺席乎?請命遞斥臣職。答曰,勿辭。
平安監司書目,江界·碧潼之三月下雪,龜城·江西之土雨,事係非常緣由事。以上朝報
史官一員待命,騎馬三匹立之,宗廟夏享大祭,摘奸以來。
答嘉禮都監草曰,王妃寶篆文書寫事,以實差用之。以上內下記草
上在昌慶宮。停常參·經筵。
未時,太白見於巳地。夜一更,流星出北河星下,入五車星,狀如拳,尾長三四尺許,色赤。
洪萬容啓曰,臣與左承旨崔逸,納采等二度習儀進去,下直。傳曰,知道。
洪萬鍾啓曰,小臣,館所問安進去,下直。傳曰,知道。
崔逸啓曰,來十一日文臣殿講一次,而納采等二度習儀相値,頉稟。傳曰,知道。
洪萬鍾啓曰,小臣,進詣館所問安,則勅使答以每遣近侍下問,不勝感激云矣,敢啓。傳曰,知道。
答掌令鄭勔引嫌疏曰,勿辭。
尹敬敎啓曰,掌令鄭勔,再啓煩瀆,退待物論矣。傳曰,知道。
持平李世白啓曰,諸僚,又竝引避,臣之不敢處置,與前無異,請命遞斥臣職。答曰,勿辭。
尹敬敎啓曰,持平李世白,再啓煩瀆,退待物論矣。傳曰,知道。
執義安後泰啓曰,持平金鎭龜,以臣伏見本府處置之辭,不勝駭惑焉。其時臺諫,爲賊鑴之鷹犬,以離間兩宮等語,勒爲陳箚大臣之罪,其所用意,不但在於欺君醜正而已,則何可諉以臺諫,而不爲究問其情狀乎?雖無聖敎,在廷之臣,所當力請之不暇,而乃反費辭請寢,臣終不知其意之所在也。處置臺臣,亦知其罪狀之凶慘,則究得其情,以正其罪,有何後弊,而强有所云云,臣竊未曉也。雖然,臣旣被過當之斥,何敢晏然仍冒?行大司憲李端夏,掌令尹攀,以同僚之論劾朴泰尙,有三說,其二則,實循公議,而至於凶論之臺諫,請寢鞫問,此則不無意見,竝此論之,似乎過當,然其大意自正,故以此措辭請出矣。卽見持平金鎭龜再啓之辭,極言其時臺諫不可不鞫問之狀,而以泰尙費辭請寢,爲不知其意之所在。又以處置臺臣,亦知其罪狀之凶慘,則究得其情,以正其罪,有何後弊,而强有所云云,斥臣等辭意之非。噫,其時臺諫凶慘之意,盡露於構罪相臣之啓,據此定罪,流放竄殛,固無所不可,隱情無復可問,而必加嚴鞫,未知其爲得當。假令異時直言之臺諫,或忤一時人主之意,若引此事,輒加鞫問,則其弊,有不可勝言者。臣等所謂有關後弊者,意蓋在此,而辭欠詳盡,致有同僚再避非斥之擧,臣等,亦何敢晏然仍冒?掌令鄭勔,以昨者本府諸僚,相繼引避而臣以當初參論之人,又入於昨日處置之中,則今何敢晏然可否於其間乎?決不可一刻仍冒。持平李世白,以諸僚又竝引避,而臣之不敢處置,與前無異,竝引嫌而退,糾正之論,實循公議,則過當之斥,所失在彼,請出之啓,旣取大意,則斥以過當,有欠臺體,初旣參論,勢難可否,不敢處置,前後無異。請持平金鎭龜出仕,大司憲李端夏,掌令尹攀,竝命遞差。答曰,依啓。
□□□啓曰,今四月初八日玉堂請對入侍時,禁府·刑曹文書,趁速修正,明日疏決事,榻前下敎。
尹敬敎啓曰,禁府·刑曹罪人疏決事,命下矣。今方分付,使之修正文書,而刑曹參判鄭載禧,尙未肅謝,明日待開門牌招,使之察任。參議未差之代,以在京無故人,明日政差出,卽爲牌招,而判書朴信圭,以伴送使,今當西下,將不得參決,合有變通之道,何以爲之?敢稟。答曰,依啓。刑曹判書,今姑改差,明日政差出,卽爲牌招察任。
尹敬敎啓曰,刑曹判書朴信圭改差事,命下矣。朴信圭,方以伴送使,明當出去,卽爲口傳付軍職事,分付該曹,何如?傳曰,允。
兵曹口傳政事,以朴信圭爲副司直。
洪萬鍾,以迎接都監言啓曰,卽者大通官等,以勅使禮單馬不好之故,捉入司僕書吏,決棍五度,仍爲送言於臣等,品好之馬,使之更擇以入,故分付司僕寺之意,敢啓。傳曰,知道。
洪萬鍾,以迎接都監言啓曰,勅使禮單馬,再三點退之後,今始擇執之意,敢啓。傳曰,知道。
洪萬鍾啓曰,弘文館校理沈壽亮·林泳,副校理吳道一,副修撰宋光淵,來詣請對矣。傳曰,引見。
洪萬鍾,以迎接都監言啓曰,卽者勅使,令差備譯官傳言,求見吹笛人,故分付掌樂院,使之入送之意,敢啓。傳曰,知道。
洪萬鍾,以迎接都監言啓曰,卽者副勅,率家丁,登棚觀望云矣,敢啓。傳曰,知道。
洪萬鍾,以迎接都監言啓曰,卽刻勅使,館所離發,出往三田渡矣,敢啓。傳曰,知道。
洪萬鍾,以迎接都監言啓曰,勅使,自三田渡還歸之路,馳入關王廟,行拜禮後,卽爲起出,急遽之際,未及馳啓矣,敢啓。傳曰,知道。
洪萬鍾,以迎接都監言啓曰,卽者勅使,自三田渡,來入館所矣,敢啓。傳曰,知道。
洪萬鍾,以迎接都監言啓曰,今日別茶啖,依例排入之意,敢啓。傳曰,知道。
洪萬容,以忠勳府言啓曰,□□功臣南斗北,方在罷散中,依例付祿之意,敢啓。傳曰,知道。
崔逸啓曰,行都承旨洪萬容異姓四寸妹,前洗馬李萬徵妻孺人李氏身死,服制已行四日,出仕,何如?傳曰,允。
以備忘記,傳于尹敬敎曰,史官二員待命,騎馬六匹立之。
上進御進修堂。玉堂請對,入侍,同副承旨洪萬鍾,校理沈壽亮·林泳,副校理吳道一,副修撰宋光淵,假注書尹之翊,記事官禹鼎九·鄭濟先。沈壽亮進曰,比年旱荒,民生之困悴,極矣。近日旱乾,又如此,民事孔劇,臣等,職在論思,不勝區區之懷,敢來請對矣。上曰,連歲凶荒,又値旱災,言念民事,不勝煎愍。壽亮曰,臣等,旣無見識,焉有弭災之策?第念聖上,若能修德以實,則上可以格天心,此乃今日之第一急務也。修德之道,靡他,不過學問而已。小臣,頃者在外,伏聞聖上累度開筵,近以客行,久爲停止,玆有所懷,欲爲仰達耳。林泳曰,旱災孔劇,兩麥焦枯,所見極爲慘酷,天人之道杳茫,豈可曰某災爲某事之應,而昔者成湯,亦嘗以六事自責,大雨方數千里,天人感應之理,信不誣哉?以今之急務言之,則不如及時修業,開筵之時,每加操存之功,此爲修業之實也。缺數行壽亮曰,學問之功,不專在於讀書而已。凡日用事物之際,無非學問也,然日日開筵,沈潛義理,勿爲外物利慾撓奪,則日新之效,豈可勝言哉?吳道一曰,必有人事之闕失然後,天乃以災異,警告之。然此水旱之災,比他災異,尤爲切害,卽今土雨連日,兩麥皆枯,芒種已迫,而雨意邈然,若此不已,將未免赤地之災。小臣,待罪帷幄,今此請對者,只欲自上恐懼修省而已。今若指某事,當爲某應,則此先儒所謂傅會之說也。然以成湯六責觀之,此六責,乃是昏主之事也,成湯之聖,豈有此哉?然成湯之以此自責者,此乃聖人反己之切,而以此自責也。今聖上,仍此災異,若有恐懼修省之實,則此爲弭災之第一務,沈壽亮所達之言,誠是矣。修德之實,莫如學問,凡學問之道,無他,只在讀書窮理而已。昔在祖宗朝,或朝講·晝講,或賜夜對,使儒臣,長在左右,討論經史,講磨治道,其求治之切,向學之勤,蓋可想矣。自上,若自今頻賜引對,或時夜對,逐日開筵,頻接儒臣,則其於日新之工,庶有補益之效矣。上曰,近以客行,屢日停筵矣,講官之言,可不留心焉?宋光淵曰,雖有些少事務,每每留心於學問,勿使少無間斷,此乃爲學之道也。壽亮曰,爲學有本,所謂本者,不過曰先立其志而已。古昔哲王之爲學,莫不以立志爲先,人主爲學之道,捨立志,奚以哉?泳曰,立志之說,曾前累度仰達矣。自上嘗以爲,歷觀自古哲王之事,此不必盡是高遠難行之事,臣等,退而欽仰,繼之以感歎也。自今必以修學爲本,得其修學之實,則此乃立志之效也。道一曰,爲治,必當法先王,修學,必當法先聖,徒有其志,而不能充其志,則此不可謂學問也。如臣無似,亦得待罪經幄,豈能有所裨益也哉?伏願繼自今,頻接儒臣,以求迪發之功,則甚幸。領府事宋時烈入來之時,自上始講心經,聖學方缺數行經幄,予甚幸之,遽爾退去,其後連遣重臣·史官,諭以緣予誠意淺薄,不爲上來,心甚愧赧,非不欲更爲招致,而衰病之人,慮或添傷,故未果矣。泳曰,前後辭旨,旣甚懇惻,連遣重臣·史官,禮貌,亦可謂備至矣。自上慮或添傷,此亦推誠之道也。然而常存此誠,勿爲間斷,勤問不已,則領府事,亦不得自守其志矣。近來日氣向熱,老病之人,似難登程,而然此非元老宿德退坐之時也,更有召命,則似好矣。光淵曰,當初上來,蓋感肉骨之恩也,繼自今,更篤禮意,則必爲上來矣。上曰,唯。道一曰,彼乃三朝受恩之臣也。每言爲國一死,卽今旱災孔慘,國計罔極,自上不懈誠禮,益篤求助之意,則彼必上來矣。泳曰,非特領府事也,向前數三招延之士,尙不上來。巖穴之士,不輕其去就,此乃士之常事,而自今更加誠禮必使上來,置諸經幄,則其爲補益,可勝言哉?壽亮曰,別加誠禮然後,可以招來矣。今之急務,莫如進德修業,必使招致此等人然後,可有啓迪之效矣。光淵曰,爲學之方,莫切於治心,心經講論,不容少緩也。上曰,法講之外,若有餘暇,則當講心經矣。泳曰,臣等,雖備員經幄,豈有進發之功哉?聖學,旣已高明,進修之功,想已不轍,而向前數三人,不可不急急招來矣。道一曰,尹拯·朴世采·李翔,此三人,屢度招致,尙今不來,自上必以爲終不上來矣。願聖上,勿以爲終難招致,益加誠禮,則彼必上來矣。光淵曰,每以職事縻之,故至今不來,今若勿以職事招之,但加誠禮,則似可矣。泳曰,古者,有安車蒲輪之制,曾在宣廟朝,文簡公成渾處,有給馬轎之恩,領府事,亦於孝廟朝,屢有便藩之數矣。上曰,唯。道一曰,數人招延之事,雖卽今下敎,亦好矣。上曰,尹拯·朴世采·李翔,此三人,今二月間,下諭招延,而緣予誠意淺薄,尙今不來,予甚慚赧,無以爲言。卽今旱災孔慘,民事罔極,當此之時,雖不必縻以職事,若翻然上來,出入筵席,則不但在於學問之功,啓發弘多,至於政事之間,亦必有裨益之效,速改遐心,趁卽登程,以補不逮事,政院別爲下諭,可也。擧行條道一曰,古人有言,逆于心,必求諸道,自上聽納如流,群下孰不欽仰,第頃日閔維重仍任事,自下非不知上意之所在也。然而國制,國舅之不得任職,其意有在,卽今人才,雖曰眇然,而六卿之中,亦豈無可合之才哉?下敎中,宋儒輕重之說,非謂此也。且伏見備忘記,有從容復授之敎,誠未知其穩當也。上曰,前例,國舅之任職,旣非一二,故仍使帶職矣。且値客行,事多不便,故姑使改差,前日之敎,有何大段防害乎?道一曰,不如快下聖敎,以示捨己從人之意也。上曰,此非必欲復仍前任也。光淵曰,道一之言,誠是矣。人臣,必有學識,且有不凡之見,然後人主已定之事,乃敢爭論,自上必有轉圜之美,然後群下得以盡言,人主聽納之道,可不愼歟?上曰,日後臺閣,如有所爭之事,則予當留意焉。道一曰,雖閭巷匹夫之微,自己牢定之事,則撓改甚難,自上每加意於此,則不勝幸甚。壽亮曰,雖大舜之聖,以捨己從人爲難矣。近來閱月爭執之事,或有未盡採施者,群下不能無惑焉。上曰,循例彈駁中,至於守令等事,則吾欲詳審,故再三啓然後聽之,其他或有事體重大之事,或有關係人命之事,故久而遲難也。壽亮曰,姜萬鐵,至今生存,此甚可怪也。上曰,鄭元老,脅迫旣已上變矣。自古上變者,必是同參不軌之謀,故得以上變矣。當初有隱諱情節,故至於刑推,而元老旣已正法,萬鐵又爲伏法,則慮關後弊,故不從矣。泳曰,罪無彼此之異,而或生或死,尤爲不當矣。光淵曰,當此旱乾之日,凡罪囚,似當赦宥,而以此告達者,其人罪惡,決不可赦之,故如是縷縷耳。泳曰,古人有言,烹弘羊,天乃雨,有罪者伏法,亦爲應天之道也。納諫之道,吳道一,旣已仰達,而當此凶荒之日,必有節省之道,而身先儉德,如古之帝王,不恥惡衣惡食然後,乃可爲也。吳道一曰,連歲凶荒之餘,今年旱災此極,將又未免凶歉,若不大段節損,以裕國用,則前頭賑飢蠲役等政,必無下手地矣。林泳所陳之說,誠是矣。但從前節省一款,自下非不陳達,自上非不體念,而其所謂節省者,不過小小物件,而未免爲有其名而無其實之歸。今則雖關係御供等物,必須斷自宸衷,大加裁損,不至如從前循例節損之爲然後,庶有實效矣。宋光淵曰,當此國用匱竭之時,又値旱災節損之政,若不大段着意,則終無其實,必以堯之茅茨土階,禹之菲衣惡食爲準則,而有司所不敢請減者,斷自宸衷,一倂蠲減,然後庶有節損之實效矣。沈壽亮曰,計一年所入,稍存贏餘,以應經費,則民力庶幾得紓,而稍存贏餘之道,莫先於着實加意於節損之政。若不豫爲節損,以存贏餘,則凡于需用,終未免窘急之患,而民未蒙其實惠矣。洪萬鍾曰,設有減省之命,而事係御供,則有司不敢擧論,雖兩慈殿進供之物,其中不甚關緊者,則自上必須稟旨裁量,特爲下敎,然後可以減之矣。臣嘗待罪安東,目覩乾獐封進之事,所謂乾獐,必得生獐四五首,然後方可造之,而價米,則至於數十餘石之多。臣於其時,親自嘗之,則其味,亦甚不好,未知乾獐進上,自上必爲進御乎?若非進御之物,則數十餘石之價米,豈非冗費之歸乎?雖以此一事觀之,其他,亦可推知矣。如此等物,則當此凶歲,姑爲權減,似當矣。上曰,當於講定時,相議權減矣。吳道一曰,洪萬鍾所陳之說,只是一事耳,他物必多如此,而係是御供之物,故若無上敎,則有司之臣,必不敢任意裁損,卽今以雖係御供,必宜大段裁損之道,別爲下敎,出於擧行條件,何如?上曰,纔因大臣箚子,方有裁省之事,而諸臣所達如此,雖關係御供之物,後日講定之時,除尋常,各別裁省,缺一行裁減者,自下不敢直請減省,自上特爲下敎,甚幸。上曰,儀物之不得不已者外,已多減省矣。道一曰,今方進講詩傳矣。詩曰,爲絺爲綌,服之無斁。近來奢侈日甚,若非自上躬率之化,則此弊,無以矯之也。光淵曰,宮府一體也,自外供入之數,雖或減之,而宮中服飾,如或猶前,則轉相慕效,奢泰之習,將日滋之也。上曰,草尙之風,必偃,宮中好高髻,四方高一尺,上之所爲,下必效焉,故宮中,亦多除減之事矣。道一曰,今者逃故,旣已蕩滌,民生庶幾蒙惠,而有司之臣,每以經費爲慮。至若戶布之法,則古者國子監生,亦不應役,今若上自公卿,一一收布,則事體未知何如,此法未行之前,閭閻固已騷然矣,雖欲行軍籍之法,此亦有弊,以腐儒之見言之,則終不如節省之道也。上曰,不作無益,害有益,此正節省經費之時也。頃者李端夏上疏,亦言之,今者儒臣又言,當更議之耳。泳曰,李端夏所言,此乃五衛之法也,此法似好,而若分別能文與不識字之類,則此亦大軍籍也。道一曰分別之際,亦難一循公道也。泳曰,革弊廳之說,此乃成渾之本意,抑亦李珥經濟司之遺意也。道一曰,李端夏之疏,非欲別爲設廳也,若使備局堂上中有才智者,兼察相議,則似好矣。泳曰,雖以戶布一事觀之,此時實難猝行,而外方之人,先已騷擾,不行戶布,則當行軍籍云,以此又爲騷動矣。道一曰,戶布,權宜之道也,軍籍,大典之制也,然而此時人心,異於前日,譬若雖良藥美劑,或害於病人,政猶此也。壽亮曰,外方之民,一戶之內,或有三四疋收捧處,切隣之弊,由此而起,若不變通,則必無支保之道矣。泳曰,節省浮費,則自可無此患矣。壽亮曰,國初騎步兵,皆用良民,卽今諸色軍兵,名目旣多,軍丁有闕,則充補甚難,以卽今急務論之,則無過缺數行爲不緊,而其數亦多,今若除出此等軍兵,則雖□□似有餘力矣。上曰,別隊宜罷,而自先朝敎鍊,技藝旣熟,故至今不得罷之矣。道一曰,今之外方,亦有營屬雜色之軍,今若括出此類,則可以充定逃故矣。泳曰,京外應役之類,其數甚多,而所謂外方匠人·樂工之輩,自有定額,而其數濫觴,漸無限節,今若分付各道,不緊役名之類,竝爲革罷,軍丁有闕之代,以此補之,似爲便當。蓋所謂民役,只是田役與身役,而難堪之役,最是身役也。括出如此之類,充定逃故,則不待別設名目,而民弊可祛,國用亦無不足矣。壽亮曰,小臣,不知經費之事,然而卽今各衙門所貯財穀,皆不入於經費中,此等蓄儲,出而用之,則豈不有補也哉?泳曰,非徒此也,各司吏胥之弊,近來尤甚,至於進上封進之際,此輩,多捧人情木,所謂人情木,皆出於民,而不入於經費中。先正臣曺植,嘗曰,我國,亡於胥吏之手,古亦有是說矣。上曰,然。泳曰,近來風俗不靖,至於昏喪事神等事,亦多有奢侈之習矣。道一曰,卽今則民間貧甚,朝夕遑遑,故念不及他矣。壽亮曰,湖西之民,無歲前安食之民,故稍有所備之事,則必有流散,故官家命令,不能通之矣。萬鍾曰,蓋鄕民,歲前則困於還上,故或至流離,歲後則復爲還集,更食糶穀矣。小臣,頃往衿川,則邑倅,亦頻數發糶,農民,欲爲付種,方待雨下,而尙今旱乾,且土雨連下,兩麥已無可望,前頭事,何以爲之乎?江原道,亦有土雨云。泳曰,辛亥之民死亡之數,逾於丙子云,然而辛亥,則其年農事豐豐登,故及至麥秋後,民多得活矣。上曰,辛亥年則或有曾前蓄儲,故民生,或以支過,而卽今則公私儲蓄已竭,尤可悶矣。壽亮曰,臣待罪大興時見之,則本官,國穀所儲甚少,臣來時,有統營移遷米若干石,缺二行進德修業而已。萬鍾曰,此等事,玉堂之臣,曾皆仰達,旱災如此,修省之道,似當靡不用極,雖文具之末,亦當爲之。朴泰遜之疏,亦此意也。道一曰,萬鍾之言,誠是矣。修省之道,莫切於求言,自上特下懇惻之旨,廣求直言,言雖不中,以示不爲加罪之意,則此乃大開不諱之門也。泳曰,自今申飭廟堂,別有求言之道,則野外嘉言,自當不求而自至矣。上曰,凡有愁冤,則亦必感傷和氣矣。泳曰,係于逆獄之類,不須擧論,而曾前濁亂之類,或有情犯之輕重,使大臣,更爲議定,則似好矣。上曰,然。道一曰,年年疏決,似近文具,近來干係逆獄者及向日濁亂之徒,不須擧論,而其中,罪不至大段者,則令大臣稟議,以爲蕩滌之地,似好。上曰,唯。光淵曰,審理,異於疏決矣。向日濁亂之時,孰不染其風習,而卽今究其情犯,或有不至大段者,或情有可恕者,或人物才華有可用者,如此之類,抄啓,似當矣。上曰,前頭當議定,使之抄啓耳。萬鍾曰,諸臣所達之言,關係甚多,勿爲遲延,似當。上曰,唯。光淵曰,南原府使鄭東卨,以擅發軍之罪,今方被罪,而此不過抄出能砲手,獵得山豬而已。此與擅發軍兵者有異,疏決之日,更令大臣議定,似好。泳曰,臣等所懷,已盡矣。頃日修撰朴泰輔,啓遞李綸,故仍臺啓,泰輔已遞矣。蓋玉堂之官,論列兩司,未爲不可,而至於獨遞,非近例云矣。然以此之故,至於論遞玉堂,則似過,故略爲言及矣。獻納李秀彦,以此引避,臣等,似當引咎,而此非大段事,故未果矣,玉堂之論遞臺官,雖過矣,而以此論遞玉堂,亦豈不過乎?道一曰,曾前玉堂論遞,本有此規云,而自孝廟朝,只使箚論,使不得獨爲論遞矣。泳曰,似聞李綸□□家行遲鈍之失,元非大段矣,泰輔之論遞,似爲過矣。缺數行疾云,其文書,自本府,往來入啓,似爲未安矣。缺有徒流案,就當直議啓爲可。萬鍾曰,本院郞廳,每令假注書代行,事甚苟簡,實注書,欲爲差出,而卽今被薦,只有一人云,自前以單望啓下,非止一再,今亦依前例,明日政,以單望差出,使之速爲新薦,何如?上曰,依爲之。擧行條遂罷出。以上燼餘
上在昌慶宮。停常參·經筵。
下直,鎭岑縣監金是鉉。
辰時,日有兩珥。未時,日暈兩珥,白氣出自兩珥,逶迤指東,長各十餘丈,廣各尺許,良久乃滅。申時,日暈兩珥,白雲一道如氣,起自坤方,直指巽方,長竟天,廣尺許,移時乃滅。夜自三更至五更,月暈。
有政。吏批,兼判書金錫胄進,參判申翼相病,參議朴泰尙病,都承旨洪萬容進。
兵批,判書李䎘進,參判沈梓進,參議李師命進,參知李寅煥進,右副承旨尹敬敎進。
吏批,以南龍翼爲刑曹判書,禹昌績爲刑曹參議,趙師錫爲大司憲,李震敦爲大興縣令,李重蕃爲聞慶縣監,李休徵爲掌苑別提,南得衡爲西部主簿,權尙夏爲禁府都事,李坡爲定山縣監,朴泰遜爲獻納,高偉奎單付學諭,兪得一單付注書,崔商翼爲掌令,黃欽爲司錄,趙泰彙爲敦寧參奉,李溭單付典籍,四館春別薦,金瑜爲典籍,具仁熙爲校書校理,尹弘离爲禮曹佐郞,洪澤普爲典設別檢,申晸爲左參贊,李秀彦爲吏曹正郞,李䎘爲軍器提調,金白興爲假引儀,鄭載岳爲軍資判官,李濡爲副應敎,閔鎭長爲工曹佐郞,尹荇爲扶安縣監,金灝爲咸平縣監,崔渲爲平昌郡守,朴純爲刑曹參議,李宏爲兵曹正郞,金萬吉爲內侍敎官,柳萬齡爲司饔參奉,宋奎濂爲修撰,尹趾善爲咸鏡監司,洪萬容爲同成均,尹敬敎爲公淸監司,李行迪爲刑曹正郞,趙持憲爲司僕主簿,趙揩爲恭陵參奉,李敏敍爲知義禁,任元耉爲分兵曹佐郞,金隼翼爲典籍,以李正英爲刑曹判書,朴純爲承旨,左參贊李弘淵,右參贊申晸,咸鏡監司尹趾善,今加嘉善,右承旨朴純,左副承旨黃儁耉,右副承旨宋昌,鄭有徵爲刑曹佐郞。
兵批,以趙師錫爲知事,任永錫爲同知,趙逢源爲僉知,梁嶷·李以時·李晸爲五衛將,權是經爲宣傳官,鄭尙樸爲文兼,朴希聖爲武兼,劉廷奭爲瑞山監牧官,玄應信爲威鳳山城別將,沈爲坡知僉使,崔貴誠爲大吉虎里權管,李端夏·尹攀·羅巘·李愼·閔爲副護軍,金昌翼爲神光僉使。
宋昌啓曰,卽者刑曹判書南龍翼,牌不進後,陳疏到院,見其措語,則以其孫兒纔患拘忌之疾,身旣犯染,決不可入參於明日疏決云。原疏不敢捧入,而旣未及齋宿,則勢難入侍,何以爲之?敢稟。傳曰,明日疏決,長官不參,事體未安,今姑改差,卽爲差出,牌招察任。
尹敬敎啓曰,明日疏決之事,命下矣。自前疏決時,時原任大臣及禁府刑曹堂上,則例爲入參,原任大臣,則或參或不參,兩司各一員入參,承旨,或一人入侍,或二員入侍,今番則缺,柳以井爲刑曹佐郞。
□□□啓曰,新除授坡知僉使沈,時無加資之命,何以爲之?敢稟。傳曰,依例加資。
黃儁耉啓曰,新除授右承旨朴純,時在京畿廣州地,斯速乘馹上來事,下諭,何如?傳曰,允。
洪萬鍾啓曰,新除授注書兪得一,時在全羅道綾州牧其父任所,斯速乘馹上來事,下諭。未上來之前,則他注書差出,使之察任,何如?傳曰,允。
假注書望,以沈枰爲假注書。
正言金萬埰,日昨前獻納李秀彦之以論朴泰輔事引嫌也,臣以爲筵臣之獨遞臺官,有關後弊。曾在戊申年間,以此申明下敎,矯弊之意,不啻明白,則請遞泰輔之論,在所不已,故處置請出矣。今聞筵臣,又擧秀彦,伊時事,以爲太過云,臣不勝瞿然之至。泰輔之獨劾李綸,非但有違先朝定式,論人之際,語意太刻,宜乎見非於物議也。然此不過一時相規,元非大段,而展轉至此,臣實未曉也。秀彦,旣以論人太過被斥,臣亦難免處置乖當之失,何可晏然仍冒乎?請命遞斥臣職。答曰,勿辭。
掌令鄭勔,持平金鎭龜·李世白啓曰,趙絅黜享事。前同罪人姜萬鐵依律處斷事。同前罪人吳始壽,以正邦刑事。同前譯官朴廷藎,更加刑訊,期於得情事。同前答曰,勿煩。
宋昌,以兵曹言啓曰,今日政,任永錫,以同知副擬,受點矣。卽聞任永錫,身死已久,而該吏仍存其名於官案,以致誤擬,臣等,難免不察之失,不勝惶恐。任永錫望單子,還入爻周之意,敢啓。傳曰,知道。
洪萬鍾,以禮曹言啓曰,取考謄錄,則壬寅年嘉禮翌日,陳賀頒敎,王妃,受百官內外命婦仍行會命婦之禮,而外命婦正二品以上及親功臣·六承旨夫人進參,戊寅年嘉禮,王妃只受百官陳賀,命婦朝賀,則權停矣。今則以何年例,擧行乎?敢此仰稟。傳曰,今亦依戊寅年例,命婦朝賀一款,權停,可也。
洪萬鍾,以禮曹言啓曰,因慶設科,出於祖宗朝與國人同慶之意。缺二行一經,取粗以上,當依此試取,而開場日期,則令日官,推擇吉日,何如?傳曰,允。
宋昌,以刑曹言啓曰,趁明日疏決事,命下矣。臣正英,聞命卽爲出肅,而正郞李集成·李行迪,與臣相避,不得行公。佐郞鄭有徵,今日政差出,而方在鄕,見存郞廳,只有三員,許多文書,勢難趁卽修正,在鄕一員,姑爲遞差,相避二員之代,竝以在京無故之人,卽爲口傳差出,使之察任,何如?傳曰,允。
兵批啓曰,神光僉使愼聖源呈狀內,其老父,今年七十有三,且多疾病,不忍遠離云。依近例,改差,何如?傳曰,允。
崔逸,以司譯院官員,以都提調意啓曰,本院蒙學中,無一通話者,曾以丙子被虜贖還,能解蒙語者前判官金孝源,別爲付科,使之敎習事,入啓蒙允矣。去冬節使之行,以敎習中一人擇送,仍令質問於蒙人,則語音,與所學者,往往相違云。今番謝恩使入去時,又以金孝源,充差軍官之數,更加質正,作一冊子以來,俾作蒙學訓習本業,何如?傳曰,允。
崔逸,以承文院官員,以都提調意啓曰,院篆文官有闕本,幼學金昌碩,使之差下,依例付軍職,冠帶常仕,何如?傳曰,允。
崔逸,以迎接都監言啓曰,上副勅,率家丁,登棚觀望云矣,敢啓。傳曰,知道。
崔逸,以迎接都監言啓曰,卽刻勅使,館所離發之意,敢啓。傳曰,知道。
崔逸,以迎接都監,以領議政意啓曰,勅使,到迎恩門,使差備譯官送言,令百官背立後,仍爲過去云矣,敢啓。傳曰,知道。
崔逸,以迎接都監言啓曰,勅使,到沙峴底,停轎,使差備譯官,送言於臣等曰,以俺等之故,累日勞苦,心甚未安。仍令背立而過,通官等,下馬進前,告別而去矣,敢啓。傳曰,知道。
都承旨洪萬容疏曰,伏以譾劣如臣,最蒙恩遇,前後忝竊,無非不似。喉司之長,亦知匪據,而感激殊私,冒昧就列,奔走半載,毫無裨補,尸素之誚,固已多矣。今者同成均之命,又出於千萬夢寐之外,臣誠惶愧,益無所容。國子兼任,自是淸選,多士所關,職責尤重,以臣空疎,決難承當,自知己審,人謂斯何?言出肺肝,實非飾讓。伏乞聖慈,俯諒微懇,亟遞臣兼帶成均之任,以安私分,不勝萬幸,謹昧死以聞。答曰,省疏具悉。卿其勿辭察職。
光城府院君金萬基疏曰,伏以臣,再暴危懇,輒承優批,非但辭旨之隆,不比尋常。仰惟聖意,惻怛深切,捧讀以還,不禁涕淚之交頤也。臣雖甚冥頑,豈不感結,以思報效,若乃連章煩籲,極知其爲罪,而猶且欲已而不能已者,誠有所萬不獲已故也。臣之於將任,格例之本無據,材力之本不近似,固已聖明之所洞燭,今不必更陳,而臣之不堪劇務,思欲解免,久已自斷於心,則初非因言者之有所云云而發也。其所以不堪供劇者,實緣賤疾之沈篤,如其有可以自力之勢,則何敢一毫虛飾,以便身圖也哉?人之應物處事,奔走猷爲者,以其精神筋力也,而今臣痰火爲祟,日以加谻,方其上升也,昏昏然如醉如病,如墜雲霧,其所謂稍定之時,亦且薾然憊頓,欲酬應簿書,則茫昧不省,或乘馬出入,則眩暈尤甚,以此精神筋力,尙何莅職供務,而得免癏曠之罪也?若强其所不堪,則終必轉益危惙,難望其復起爲人也。乞遞臣職,以終生成之大德,不勝大願。臣無任瀝血祈懇之至,謹昧死以聞。答曰,省疏具悉卿懇。備悉予意於前日之批,而固辭至此,不其太過乎?萬無允副之理,卿其安心勿辭,從速行公。
行知中樞府事洪處亮疏曰,伏以臣,猥陳情懇,冀蒙矜察,俾得盡解職名,以終餘年,而伏承聖批,以安心勿辭,調理察職爲敎,臣一倍惶感,尤不知所措也。夫調理察職,所以責之於一時引疾之人,而至如臣,則年近八十,病根已痼,氣息日漸衰微,筋力日漸憊敗,譬如枯木死灰,生意都盡,更起陳力,杳然無期,臣之情地,窮且蹙矣。自惟資性魯鈍,素乏寸長,出身從仕,于今四十有五年,無一毫裨補於世,妨賢糜廩,碌碌隨行。盛壯之日,進退有無,本不足有關於朝廷,況今年逾邁而疾愈甚,奄奄殘喘,朝暮且死,而虛帶職名,猶不知止,內自循省,於義何遽,廉隅所在,對人慚靦,百爾思量,置身無地,寧避瀆擾之誅,重爲笑罵之資乎?臣之違越禮防,亦已久矣,今不必執此爲辭,而老病實狀,人所共知,何可强其不能,至於顚沛而後已哉?伏乞天地父母,特垂諒察,將臣所帶本職及兼帶提調之任,一竝遞改,許令致仕,任其閑住,則死日生年,隕結難酬。臣無任激切祈懇之至,謹昧死以聞。答曰,西樞閑班,本非劇務之比,卿其勿辭,調理察職。
行判中樞府事鄭知和箚曰,伏以臣,伏聞因政院啓稟,明日榻前疏決時,有原任大臣入參之命,而臣近患泄痢,彌留數日,症勢苦劇,決無自力入侍之望,臣誠惶悶,罔知所措。伏乞聖慈,俯賜諒察,亟許遞臣職名,公私幸甚,臣無任祈懇屛營之至。取進止。答曰,省箚具悉卿懇。適有疾患,未得入參,有何所傷?卿其安心勿辭焉。仍傳曰,遣史官傳諭。以上燼餘
上在昌慶宮。停常參·經筵。
自辰時至未時,日暈。
黃儁耉啓曰,今日疏決時,該房承旨,當入侍。右副承旨宋昌,雖在服制中,不可不入參,而不爲仕進,卽爲牌招,使之入侍,何如?傳曰,允。
又啓曰,疏決時,義禁府堂上,不可不備員,而知義禁李觀徵,以病連呈辭疏,卽爲牌招入侍。且諫院,無行公之員,在外人外,竝卽牌招,以爲推移入侍之地,何如?傳曰,允。
崔逸啓曰,吏曹郞廳來言,缺十餘字永昭殿夏享大祭初獻官實差朗善君俁,豫差昌城君佖,□香之時,稱以有病,終不入來,雖未知兩人病勢之如何,而差祭不進,殊甚未安,竝令攸司察之宜當事,命下矣。朗善君俁·昌城君佖處,緘問處之,何如?傳曰,允。
黃儁耉啓曰,今日疏決時,禁府堂上,當爲全數入侍,而知義禁李觀徵,昨今以身病,連呈辭疏,皆不捧入矣。卽者,牌招不進,合有變通之道,何以爲之?敢稟。傳曰,今姑改差,卽出其代,而日勢已晩,雖不備員,仍爲入侍,可也。
又啓曰,疏決文書,今方修整,連續入啓,而取考前例,則禁府·刑曹,或有一時入侍之時,或有鱗次入侍之時,今番,則何以爲之?敢稟。傳曰,禁府堂上,先入侍可也。
又以兵曹言啓曰,今日賓廳,武臣武經七書講書人員,受點啓下,而疏決相値,不得爲之之意,敢啓。傳曰,知道。
又以義禁府言啓曰,以司憲府啓目,前泰仁縣監李鳳朝,移本府處置事,允下矣。李鳳朝,方待命於本府,卽爲拿囚之意,敢啓。傳曰,知道。
傳于黃儁耉曰,疏決文書,雖續續入啓,日勢已晩,大臣以下,來待閤門外,可也。
崔逸,以弘文館言啓曰,新除授修撰宋奎濂,時在公淸道懷德地,經筵入番事緊,請斯速乘馹上來事,下諭。傳曰,依啓。
司諫趙持謙啓曰,庸陋微臣,本不合伏蒲之列,且有驟陞之譏,不敢冒進。頃者,備陳危懇於疏中,冀蒙鐫削,聖批不許,旋以擧動,不得不出參,而夫焉有官以諫爲名,而見非於公議,强顔仍據者乎?且以疾病沈綿,症勢危苦,尋單縮伏,今已累日矣。當此聖上憂災悶旱,丙枕不安之時,坐違嚴召,一倍惶隕,玆敢扶曳趨進,更陳情勢萬分難冒之狀。且昨日正言金萬埰,以有處置乖當之失引避,而當初李綸之見斥於朴泰輔,其一款則有因臣避辭之事。臣於此,有不敢可否之嫌,而昨緣病劇,不得詣臺自列,以致經日,而不得處置,臣罪尤大。請命罷斥臣職,答曰,勿辭,亦勿退待。
疏決入侍時,缺二行半,判義禁呂聖齊,同義禁李敏敍·金萬重,副提學南二星,左副承旨黃儁耉,司諫趙持謙,持平李世白,假注書沈枰,記注官曺廷善,記事官鄭濟先入侍。金壽恒進曰,近日久旱之餘,天氣甚熱,此時聖體,若何?上曰,無事。壽恒曰,旱氣太甚,雨意邈然,恒暘之災,無歲無之,而今又如此,年事若至失稔,則前頭國計民事,誠極可慮,而卽今兩麥之枯損,尤爲切悶矣。上曰,連歲凶歉之餘,旱災又如此,數日內,若不雨兩麥必將枯損,豈不切迫乎?壽恒曰,國家致災之事,非止一端,而方今聖明在上,少無失德,有何感傷之事,而至於召災致異乎?此非他故也。如臣譾劣,久叨重地,凡厥革弊救民之道,曾無一事之裨補,以致積弊無窮,民怨日極,上天降災,旱魃爲虐,靜思厥故,皆由於臣。當此之時,非敢循例辭免,若以國家之急務言之,莫如早賜斥退,更求賢德之人,以責輔相之任。弊端旣去,民怨自消,則天心悅豫,災沴不作,寧有水旱之憂乎?此非臣文具之言,卽今着實之務,無過於此矣。閔鼎重曰,民之日夜靳望殿下者,惟在於釐革弊政,安保百姓而已。今日國家之施措,亦無非革弊保民之政,實惠未下,民怨日起,連歲水旱之災,實由於此也。方今在朝之臣,旣未能盡得其人,而況如臣之無似者,久叨匪據,無所猷爲,益切惶恐之至,惟願亟賜斥免而已。李尙眞曰,領·左相,皆以旱災,引咎乞免,而竊念災異之作,莫非人事之所召,人事之失,亦無大於官不得人而任也。若能得其人才,各授厥職,則弊瘼豈至如此,民怨豈至如此,今日之災異,亦何至於此極乎?近日土雨蒙霿,日光全霾,此不惟害穀而已,實是非常之災也。天下之事,無出於人君一身,此在殿下益懋聖德,惕念修省而已。然奉行聖旨,勉輔君德,惟在於三公之盡其職,而如臣庸下,久叨具瞻之地,今日之民怨天怒,安得而不如是乎?領·左相,皆以當今人望,盡心國事,殿下,固當倚任不惑,而如臣匪人,莫如早賜斥退也。缺數行祈禱疏決,自是應行之事也。卽今祈禱等事,卽已□□堂諸臣,又請疏決罪人,而旱災之慘,至於如此,不可徒守常規,疏決之擧,不可不汲汲爲之矣。上曰,判府事箚子中,亦陳疏釋罪人之意,纔已批答矣。前後被罪人中,情罪俱重者,雖不可輕論,至於罪重情輕者,必用曠蕩之典,然後可以解幽冤而回天怒矣。然不問罪之輕重,混同放釋,則僥倖之徒,不無希望之心,今番則必須參酌情犯,量宜善處,乃可以得其中矣。壽恒曰,自古非但國家,雖一州一縣之小,若疏決冤獄,因而得雨者多矣。凡在罪籍者,罪名雖重,就其冤枉之類,若加伸理,則可以解冤氛而導和氣,致雨之道,宜無大於此者,而若以罪人之多,勿論輕重,遽爾放釋,則赦者,小人之幸也,其於國體,損傷非細,而亦非弭災以實之意也。必也精審輕重,可放者放,可仍者仍,然後得其疏決之宜矣。上曰,禁府徒配之類,則勿論輕重,盡爲放釋似可矣。鼎重曰,徒配之類,罪名非一,或有罪重而情則可恕者,或有罪輕而情難容恕者,若令盡放,則亦非所以明罰討罪之意也。尙眞曰,罪人中,情輕法重者,雖是徒配之外,亦當寬恕矣。大槪疏決之擧,乃是弭災一道,苟有情罪之可恕者,勿論徒配遠竄,竝須特用寬典,庶不背於疏決本意矣。聖齊,持文案進伏,上,令讀時囚罪人秩。聖齊曰,罪人數多,而文書不能前期修整,故事多窘急,不無疎漏處,文案中,亦必有誤字,不勝惶恐。仍讀尹昌亨文案。壽恒曰,如許罪贓之人,不可擧論矣。上曰,仍囚可也。又讀尙仁詹文案。上曰,此人,何如?壽恒曰,此人,與尹昌亨,雖曰有差等,不過贓物有多少而已。原其罪狀,亦無差等矣。我國贓法不嚴,未能如齊王之烹阿,故如此犯贓之人,尙今不死,以致他人之無所懲艾,誠爲寒心,豈可輕議其寬典乎?上曰,仍之。讀南夢賚文案。上曰,此則何以處之?聖齊曰,渠之所納文書,虛實未可知,若以道臣狀啓觀之,其與人入己之物,缺數行若因此,而贓法不嚴,則其流之弊,亦不可勝言矣。尙眞曰,此亦無異於他罪矣。上曰,仍。聖齊,讀郭世楗文案。仍曰,此則何以處之乎?上曰,仍。聖齊曰,李旰,罪名甚重,道臣狀啓中,所犯贓物,不翅狼藉,渠之元情,雖極發明,不可以其言取信,而但備局所給布三十同,則皆有出處,有異於主歸私用者矣。上曰,道臣査啓中,所載物種頗多,而有異於盡爲私用者,參酌定罪似可矣。聖齊曰,戰車造作時所用物力,不可以若干同布爲之。且有踏印文書,言其去處,此則或可容恕,而其他與人現捉者,亦非一二,不可謂全無所犯矣。鼎重曰,査啓中,以貂皮四十餘令,鼠皮六百九十餘令,盡爲私用云,以此見之,其他可知。與人之物,雖與入己者有異,其犯贓,則亦不少矣。敏敍曰,與人之物,渠亦不能發明,似難容貸矣。上曰,若比於昌亨輩,不無輕重矣。聖齊曰,似有間隔矣。壽恒曰,戰車所入外,二十餘同,則盡歸私用云,其餘貂鼠皮事,渠不能發明,其罪殊重矣。尙眞曰,貂鼠皮,爲邊民資生之物,而爲官吏者,恣意橫斂,絶其生理,事極痛駭。朝家,必須痛禁此弊,邊民,可以保存,邊倅之以此犯贓者,尤不可容貸矣。上曰,戰車物力,雖有濫用,別無現捉之事,如許之類,不可無參酌之道矣。鼎重曰,臣等之意,旣已仰達,問于三司而處之,何如?持謙曰,此人犯贓之物,米布雜物外,貂鼠皮數,亦不少。南夢賚所犯,與此無異,而旣令仍囚,則豈可一仍而一否乎?萬重曰,犯贓一也,朝家論罪,不可有差別矣。持謙曰,貂皮一款,罪名甚重,身爲長吏,不思恤民之道,科外濫徵,至於如此,則其罪誠不可容貸矣。世白曰,此物,異於公用,似難容恕矣。上曰,臺諫所爭,雖出於執法之論,旣以旱災,疏決罪囚,則參酌定罪,亦是寬大之意也,特爲減死定配。聖齊,讀韓是豪文案。上曰,此人,何如?鼎重曰,渠則抵死發明,而若以文書見之,不可謂全不與知矣。尙眞曰,李旰,旣用寬典而定配,則此人,亦當參酌定罪矣。臣,待罪金吾,詳見其文案,渠之元情,多有稱冤缺二行曰,臣曾任義州,詳知此弊矣。凡邊民犯越之事,實非□□所可與知,以此觀之,韓是豪事,似涉冤枉矣。上曰,金時弘,何如?壽恒曰,金時弘,多有主張之事,似重於是豪矣。鼎重曰,比諸韓是豪,尤不輕矣。聖齊曰,受刑已至八次,似難一向刑訊矣。上曰,金時弘等,定配,何如?壽恒曰,兩人,不可直爲定配矣。上曰,不可不參酌處之,韓是豪·金時弘,竝減死定配。罪人鄭德謙□□□。上曰,平安監司,旣已査啓,此人之罪,將何以處之?聖齊曰,此人所犯中,人蔘一款,計其入己之數,至於十三斤之多。其餘則渠雖以公用爲言,別無明白證據處,此亦入己贓之類也。鼎重曰,其罪,係是犯贓,似難寬恕矣。敏敍曰,江界之民,以貂·蔘,每被官吏之剝割,無以支堪云。如許貪汚之類,必須各別重究,遐遠之民,庶可保存矣。聖齊曰,見其重記,其遺在蔘數,亦多矣。上曰,與李旰,一體減死定配。聖齊,讀張緯韓文案。仍曰,此人,曾爲求禮縣監時,劫奸堅妾之罪,而渠則極其發明,何以處之乎?壽恒曰,所犯若曖昧,則渠之稱冤,宜矣,而果有是事,則其情狀,殊極痛駭矣。然以律文言之,亦非死罪矣。鼎重曰,姑爲仍囚,以待査覈而處之,宜當矣。上曰,果爲曖昧,則仍囚,以待査處,在渠亦幸矣。萬重曰,淫奸事,則似爲明白矣。上曰,査覈問,姑爲仍囚。讀韓公儀文案。上曰,此人,未及照律矣。壽恒曰,今日勘斷其罪,可矣。聖齊曰,逃故兒弱徵布時,囚禁切隣之說,似非實狀,而撥軍兒弱處,徵米之事,有違禁令,不無其罪矣。以此照律,則當爲徒配,而未及爲之耳。鼎重曰,此乃臣所啓之事,而各官査覈,未必盡實,參酌定罪,似當矣。上曰,削職放送。罪人李萬徵·聖齊曰,此人田結作夫之際,不能禁斷下吏,事多濫雜,官船造作時,監官輩,凭公營私,加斫材木,而慢不省察,京刷馬添價,有科外勒捧之罪矣。上曰,亦爲削職放送。讀沈楫文案。上曰,渠之元情,極其發明矣。鼎重曰,楫在全州時,治績最爲表著。以下缺
疏決時,司諫趙持謙啓曰,且本院,方有前修撰嚴緝罷職不敍之啓,而緝,曾爲正言,當奸兇形勢滔天之時,乃能疏陳告廟之不可爲,則其心事,已可見矣。至於永興儒生停擧事,則臣嘗槪聞,雖有不善處事之失,蓋亦不無可恕,而論罪過重,未知其得宜,所見如此,亦不可苟同,其何以晏然仍冒?請命罷斥臣職。答曰,勿辭。
持平李世白所啓,請亟黜趙絅庭享事。諸啓上同引嫌而退,文案旣出之後,猶有初見,未免過當,公議重發之論,必爲之異,亦涉未妥。請司諫趙持謙遞差。上曰,依啓。
答吏曹參判申翼相疏曰,省疏具悉。縷縷陳戒之言,實出於憂愛之誠,深用嘉尙,可不體念焉。朴泰尙事,予業已洞燭心事之不然,被斥之過當,故竟靳允許矣。疏末所陳,誠合寬平之道也,卿其勿辭,調理察職。以上朝報
答戶曹判書鄭載嵩疏曰,省疏具悉卿懇。卿才實合度支之任,卿其安心勿辭,從速察職。
答判府事金壽興箚曰,省箚具悉卿懇。噫,正當牟麥發穗之日,旱暘斯酷,兩麥枯損,播種愆期,民事之切迫,曷勝云喩,箚中所陳,誠甚切至,可不留心而體念焉?賑貸料理一款,當令廟堂,商確處之。至於疾病之來,人所難免,未得入參,有何所傷?卿其安心勿待罪,從容調理。仍傳曰,遣史官傳諭,遣御醫看病。
答兼刑判李正英箚曰,內局提調之任,今姑勉副焉。以上內下記草
疏決入侍時,缺,又讀李舜元文案缺半行,時所捧木疋,雖不知入己與否,欲防後患,缺半行,罪亦非犯贓之類,似當參酌定罪矣。敏敍曰,缺五六字無處置,則亦是犯贓之罪也。上曰,削職缺四五字主,聖齊曰,此人之罪,不可不痛治矣。壽恒曰,此人之情,猶□重耳。上曰,姑待査啓後,稟處。罪人朴思敦,壽恒曰,平安道守令,多以武人爲之,故以唐木綿,給民織造之事,非特思敦一人,列邑已成謬規云矣。上曰,有異於創開矣。敏敍曰,若用於勅需,則其罪,似輕矣。上曰,削職方送。上曰,申應華事,何如?似輕於朴思敦矣。聖齊曰,若比於思敦,似有間矣。上曰,罷職放送。上曰,金城事,亦同思敦,而擅放重囚之罪,則不輕矣。聖齊曰,不可從其發明之言,而有所寬恕矣。鼎重曰,殺獄事甚重,不可置而不問矣。持謙曰,殺人之獄,極其重大,昔漢祖約法三章,殺人,居其一,可想其不輕而重,而此人,掩置殺獄,事極無據,不可不嚴治矣。上曰,削職放送。罪人金夢先,卽擊錚罪也。上曰,除刑推,捧招。壽恒曰,臣因朴思敦事,有所仰達矣。平安道守令,以唐木花,分給民間,使之織造者,非特朴思敦一人,列邑類多如此。使商賈輩,坐占其利,而小民,獨受其害,此誠一道之巨弊,而不可不嚴禁者也。分付本道監司處,如有勒令織造者,一切禁斷,何如?上曰,分付本道,嚴禁可也。擧行條罪人李四翼·李蓍晩等,上曰,此則不必待其元情,竝罷職放送。罪人表大顯,上曰,軍器不能修擧之罪也。壽恒曰,此則更無可問之事矣。上曰,罷職則太輕乎?鼎重曰,只令罷職,則果似太輕矣。上曰,削職放送。上曰,仍。鼎重曰,臣於思禮,有所懷矣。渠之元情缺四五字,旣謂之告變于營門,而監司不卽處置云云。且順泰之縛送監營,亦不合於事體,必須拿問順泰,一處憑覈後,可以得其實狀,其於獄體,亦爲分明矣。缺二行半容息累日,極涉不當,而順泰之事,亦缺善處置者,拿問之擧,何可已也?鼎重曰,諉以虛妄之言,而終不拿問順泰,直斷□□,則其在獄體,不無後弊矣。上曰,不欲以無實之□□事之人矣。諸臣之意如此,權順泰拿來,與思禮,一處究問後,稟處可也。上曰,李裕顯等,異於他譯,而至今仍囚,事涉冤枉,宜有變通之擧耳。壽恒曰,臺啓中,他譯則不爲擧論,而始壽·廷藎,方以嚴鞫爲請。此輩,不無被引鉤問之事,故不得輕先發配矣。許多罪人,尙今滯獄,其弊亦不可不慮,仍前發配,似無所妨矣。上曰,卞爾輔·安日新·金起門·李裕顯等,竝依前傳敎,發配可也。聖齊,讀門黜秩。上曰,閔黯事,何如?壽恒曰,黯之被罪,乃臣在外時事,而若言其爲人,貪嗜貨色,全無行檢,憑藉門戶,濫廁淸班,搢紳之羞辱,大矣。然此人,別無大段作罪之事,故當初參酌門黜,亦以此也。鼎重曰,黯等,沈溺酒色,全無行檢,人人之所賤汚,而別無顯著自作之罪矣。上曰,放。二星曰,黯之行己賤汚,大臣,旣已陳之,而若曰無作惡之事,而遽放門黜,則臣所未解。豈可以此,爲弭災之道乎?當初門黜之罰,物議亦以爲太輕矣。敏敍曰,黯之爲人,不但貪酒無行,其他諂媚邪佞之事,不一而足,不可謂無顯著罪惡矣。聖齊曰,下情,皆不安,似難輕放矣。尙眞曰,門黜之放,異於定配者,放之,似無妨耳。上曰,果與定配者異矣。鼎重曰,放之,不過門內出入而已。然諸議旣不平,則何必强咈而輕放乎?持謙曰,黯,親密積家,有同子弟,藉其吹噓,官至禮判,以此見之,可知其爲人矣。敏敍曰,此輩,敗亂風敎,無所不至,誠宜痛懲,以礪他人,豈可輕易放釋乎?上曰,然則仍。罪人許穆。上曰,仍。罪人柳命天·柳栽·兪夏益。上曰,此三人,何如?壽恒曰,此輩罪狀,重於閔黯矣。上曰,仍。上,命讀徒配秩,京畿罪人睦存善·安弘敦·成胤童·丁載重·李弘勣·李萬林·李雲林·金孝淸·權歆等九人,竝命放送。壽恒曰,權歆,事係科擧,今此放釋,未知如何。缺二行曰,夢擧罪狀,人皆痛惋矣。上曰,仍。罪人趙嗣文·李□□·梁暹·吳九星·金梓·李后沆·鄭正陽·魚震成·梁侙·盧世挺等十人,竝命放送。忠淸道罪人梁善望,亦放,罪人李舜賚。上曰,此則係干逆獄,何以處之?壽恒曰,往來堅家,情迹綢繆,徒配之律,亦從輕減,則不可輕議其寬典矣。上曰,仍。罪人鄭元樞,鼎重曰,此則本當緣坐,而幸以得免矣。聖齊曰,元老等謀議時,豈無干豫之事,而朝家特用寬典,不加鞫問,只施徒配之律矣。壽恒曰,旣出於逆招,其罪名,有難輕論矣。上曰,仍。罪人申宗華。上曰,此人事,何如?壽恒曰,宗華,異於他人,以名家子,親密積家,至參謀主,其忝辱門戶之罪,固已不輕,況前後緊出逆招者,非至一再,而竟逭刑章,罪止徒配,物情尙今憤惋,今若泛同他人而放之,則群情之拂菀,益不可言,此則不如仍置矣。萬重曰,初配博川,後移洪州,朝家處置,已極失當,況今歲月未久,豈可輕易放釋乎?鼎重曰,臣則有妻族之嫌,不敢可否耳。上曰,元老,自伏其罪,而招辭中,別無宗華與知之言,則其不同參於逆謀,推此可知,量宜還放,似無不可耳。壽恒曰,宗華,以其處身之事言之,其罪誠無可恕者耳。尙眞曰,徒年未及準限,而據令放送,豈不有損於事體乎?二星曰,逆謀同參與否,雖不可臆逆,洪萬宗,旣以往來堅家,受刑遠配,則宗華,何獨輕放乎?上曰,當初徒配,亦出於參酌其罪耳。持謙曰,別無明白發明之事,而移拜近地,已是失刑之大者,況今未踰一年,何可容易放釋乎?敏敍曰,宗華他事,姑置不論,其行身反覆之態,尤無狀矣。以臣所見,斷無容貸之理,莫如仍配之爲宜矣。上曰,當初旣已斟酌定配,則當此疏決之日,特爲放釋,有何不可乎?二星曰,若放宗華,而萬宗獨不蒙宥,則豈非不均之甚者乎?上曰,當初判付之罪,與萬宗有異,放之耳。鼎重曰,群議皆以爲不當,則不必强咈而放之耳。上曰,當此悶旱之日,特用寬大之典,有何所妨乎?尙眞曰,此出於一時缺二行聽納之道,不瑕有損乎?上曰,諸臣之爭執,亦未爲不可,當初定配,旣出於酌處,則到今特放,似無所害耳。持謙曰,閔黯放送之命,旣已還寢,則獨於宗華,何可輕放,而終不還收乎?上曰,徒配與門黜,有異,準限則自當放歸,故特令疏釋耳。罪人宋尙周,上曰,與楊夢擧,一體仍。上曰,金鳳至事,何如?壽恒曰,罪名旣重,今難擧論耳。上曰,仍。罪人柳斐然,仍。全鈺·申命全,竝放。江原道罪人丁彦烓,壽恒曰,點同招辭,旣出其名,而此輩,觀其爲人,皆是無形,若比於他犯逆之人,似有間矣。上曰,此人,出於點同之招,與出元老招者,有異矣,放之可也。罪人李夢龍·朴時建·李再靖,上曰,亦爲一體放之。罪人李萬枝,亦放。上曰,李崇徵·僧法哲,與金鳳至罪同,竝仍。罪人楊遇漢,鼎重曰,遇漢於北民,取怨則多,而所犯,與斐然有異矣。上曰,異於斐然,放。全羅道曺挺宇,放。慶尙道罪人乃屎,壽恒曰,此類,似當有參酌之擧矣。上曰,放。平安道罪人尹壽萬,放。黃海道罪人鄭東岳,壽恒曰,此人,與楨·柟,交契親密,有異於他罪人矣。上曰,仍。罪人洪震一,壽恒曰,此人情狀,尤爲痛惋矣。上曰,仍。罪人李成俊,放。罪人洪湯民,上曰,此亦一體仍。罪人李雲徵,上曰,此人,何如?壽恒曰,此類,似有參酌之擧矣。觀其所供之言,多有失誤處,而別無可疑之迹矣。上曰,旣無明白現出之事,放之似可矣。僉曰,此則放釋無妨耳。上曰,放。罪人沈良弼,仍。聖齊,讀定配秩。公淸罪人冕,上曰,冕之罪,予之所知,仍。黃海道充軍罪人韓舜錫,上曰,此亦仍之。江原道罪人洪萬宗,上曰,諸意,何如?僉曰,似難輕放矣。上曰,仍。中道付處罪人姜碩賓,上曰,何如?壽恒曰,旣配善地,不必擧論矣。上曰,仍。全羅道罪人申命圭,上曰,上年五月移配矣。鼎重曰,初以作弊島民,有査覈之命矣。御史査啓中,別無作弊之事,而自上使之移配他道矣。尙眞曰,此人罪名雖重,若以當初减死之意推之,亦不無容恕之道。缺二行更無可論,而或出於無情所致,則亦豈無容恕處乎?第缺三字因山重事,先王,初以一罪論斷,而特用寬典,減死定配。其時臣,以原任入侍前席,親承先王傳敎,其罪名,誠爲重大,此事,自上參酌之外,臣等,不敢輕議矣。鼎重曰,命圭定罪時,臣則適在鄕中,不得參豫於末終,而昔宋時,丁謂,以擅改陵穴之罪,亦不加誅,只令流竄,以此推之,則命圭之罪,亦宜有寬恕處。且其所犯,若原情定罪,則元非有意故犯,只是董役不謹,事多疎謬而然也。領相則先朝定罪時,以入侍之人,親承上敎,故不敢輕議其罪犯,事理固然,而右相所陳情罪可恕云者,亦非私護命圭而發也。命圭,有八十老母,晝夜祈祝,情理慘惻,其在孝理之下,似當軫念其情事,而有所矜恕矣。尙眞曰,當初遷陵之後,金徽·鄭維岳輩,承命摘奸,而其所書啓處,多不以實,故兩人事,物議皆以爲過當矣。持謙曰,承旨摘奸時事,物議果以爲太過矣。然命圭等,亦有慢忽失職之罪,故先朝,旣已重處,到今輕議,恐未知其可也。二星曰,領相所達,與臣意,異矣。天道十年一變,人事亦隨而改,當初先王,旣不加誅,而量用寬典,竄謫海外,已至累年,則到今參酌減等,有何所妨乎?持謙曰,天道固然,而此人等,罪名甚重,臣意則似難輕議矣。尙眞曰,渠受莫重之事,不能盡職,其罪固不輕矣。然竄配之後,歲月已久,參以情罪,苟有一分可恕處,則當此疏決之日,量施寬典,似合於疏決本意矣。此等事,惟觀情犯之可恕與否,豈可以罪名之重,不爲擧論乎?敏敍曰,自上親臨平決,有異於有司之據法議讞。罪人中,若有情罪可恕者,固當參酌處決,而此只論輕罪而已,至於重罪,則有難輕議,未知如何也。上曰,兩人配所,皆絶島乎?僉曰,皆絶島定配矣。上曰,命圭等,竝中道陸地量移。萬重曰,此人等,罪名殊重,雖或量移,至於中道,則無乃太輕乎?持謙所執之言,亦不無意見矣。上曰,然則陸地附近邑移配。罪人申善詠,上曰,與韓舜錫,一體仍。罪人崔宣,上曰,此人情狀痛惡,缺二行東道等,竝仍。尙眞曰,此輩,只以楨·柟射伴被罪,其在國體,不可一向重處,似當有參酌處置之擧矣。壽恒曰,右相所陳誠然,而其間亦有難處之事,其罪犯輕重,無區別,則將何以變通乎?上曰,與楨·柟親切與否,果難辨別矣。鼎重曰,區別之難,果如領相所陳矣。上曰,禁府·三司,各陳所見。聖齊曰,情狀可惡,被罪未久,此時輕釋,未知其當耳。敏敍曰,武士輩,與王子交遊者,國有禁令,不翅嚴明,而此輩,締結近宗,受其豢養之恩,追逐往來,略無顧忌,及其事覺之後,被罪遠配,則遽爾輕減,未知其可耳。聖齊曰,此類,多市井無識之人,安知其不豫凶謀乎?持謙曰,不但與宗室交遊而已,至於結爲射伴,則其罪尤重。沈器遠軍官,皆被竄謫,三十年後,始得蒙宥,則此輩豈可輕論乎?二星曰,此類,皆武夫與常漢也,其交結近宗,固有罪矣。然不問罪犯之輕重,混被重罪,則不無稱冤之端,而許多罪人,區別亦難,故當初定罪時,竝被竄配之律矣。尙眞曰,其中罪犯之稍輕者,雖不全釋,若令量移中道,則似乎得宜耳。萬重曰,締結逆賊之徒,豈可容易擧論乎?壽恒曰,區別終難,姑置之宜當矣。上曰,然則仍之,以待後日。罪人李震耉·朴萬敵·尹夏濟等,竝仍。鼎重曰,夏濟等,雖以傳敎竄配,而有異於緣坐者,未知,如何也?壽恒曰,惡逆之種,不可仍置京中,故特爲分配遠道耳。上曰,然則何以處之?壽恒曰,若以鑴之罪狀言之,此輩,亦無可恕處耳。萬重曰,夏濟等定配,臣意則未知其不可耳。罪人李昌耉·朴萬最,亦仍。罪人金重南,上曰,此人,當減等乎?壽恒曰,減等宜當耳。上曰,減等。罪人朴瀗,仍。罪人鄭東卨,壽恒曰,以軍律定罪,故爲充軍矣。上曰,宋光淵,爲淳昌時,聞知其曲折,故曾於筵中,詳言此事矣。鼎重曰,若論以軍律,則似乎過重耳。上曰,減等。鼎重曰,東卨有老母,情理可矜,量移他道,何如?上曰,減等量移。罪人李球,上曰,因尹堦狀啓而被罪矣。壽恒曰,球於尹鑴,有同鷹犬,而又以稱冤之語,筆之於書。此事,旣已現發,則宜有其罪,而但臣意,則以私書罪人,其於國體,恐缺二行,當初以朝家寬大之意,其罪,止於流三千里,則當此大霈之日,酙酌處之,未爲不可矣。二星曰,球事,尹堦誠不宜摘發,而旣發之後,似難寬恕矣。近來人心極駭,前日被罪之人,朝家皆用寬典,少無過濫之事,而方外之人,或有稱冤者云。此如球輩者,倡爲是論,以惑人聽,其罪,尤不可輕議矣。壽恒曰,二星所達,不無其理,近日人言,果如此矣。上曰,大臣,旣以私書爲言,減等可也。罪人金始鼎,上曰,此罪,比諸鄭東卨,似輕矣,一體減等。慶尙道罪人魏天會,鼎重曰,此因妬忌而殺人,減死定配者矣。上曰,減死之類,亦有減等者矣。萬重曰,已往減等之類,未免失之太輕,況此殺人重罪,豈可輕減乎?上曰,仍。罪人南勇賚,上曰,諸意,何如?壽恒曰,定配則久,而觀其罪犯,減死亦輕矣。上曰,仍。罪人李時賢·奇尙珍·方必濟·朴昌後·李薈·柳東英·李萬芳·李重耉·李尙耉等,竝命仍之。罪人朴萬封·朴萬恒等,鼎重曰,此人等被謫,多有稱冤者,蓋其罪,比諸萬最,似有間矣。壽恒曰,爾瞻,承宗子孫,以付托逆家之罪,旣已遠道定配,而承宗,則異於爾瞻,故此輩之絶島定配,物議皆以爲過重矣。鼎重曰,此與逆賊緣坐有異,而其中,或有居在鄕中,別無身犯者,故木川近處人,皆以混被重罪,爲冤云,若令禁府,更考文案,有所酌處,則似爲得當耳。上曰,姑爲仍配,使禁府,更考文案後,稟處。罪人尹隆濟·敬濟等,仍。罪人朴萬里,上曰,姑仍之,與萬封等,一體稟處。罪人金楚三,仍。罪人李鏶,上曰,此乃向日欲拜大將者也。壽恒曰,此乃積之吹噓擢用之人,而別無犯逆顯著之罪,只以臺啓,遠竄矣。萬重曰,臣爲諫官時,論啓竄遠,而向日凶逆之輩,至欲以此人,擢授大將,則其與之親密可知也。如此之類,罪名誠爲不輕矣。上曰,大臣之意,如何?鼎重曰,鏶與臣,爲異姓四寸,臣則不敢可否矣。壽恒曰,鏶,別無過人才局,而只以家世屢經閫帥,又因積輩之援引,濫叨匪分之職,至欲以爲兩局大將,則交結權凶,而爲其倚重者,不可謂無罪矣。雖無犯逆之事,有難輕議矣。萬重曰,當初免死者,在渠爲幸,到今輕減,誠爲不當矣。二星曰,萬重缺二行,以文案見之,別無謀逆之事,而只以積之親密人爲罪,罪名旣重,仍之。罪人李聖賚,仍。罪人李鼎基,上曰,與命圭,一體陸地移配。圍籬安置罪人權大運,上曰,被罪未久,仍。罪人鄭榏,上問諸臣之意,何如?壽恒曰,與逆柟同謀之狀,別無顯著處,而只以昏謬無識之致,自陷於罪戾,則其罪似可參酌,而始壽事未決折前,不當徑先擧論矣。敏敍曰,榏之欺罔之罪,誠不輕矣。鼎重曰,榏之爲人,不能自樹立,似當容恕,而所謂不聞云者,極爲可駭,罪則不輕矣。上曰,榏,有欺罔之罪,而與柟同謀之事,則未可知耳。鼎重曰,觀其所對,不必專爲柟地而有所隱諱,只是依違觀望,不以實對而已。敏敍曰,柟日記中,旣有云云者,而榏之所對,如彼其相左,則其曰不聞云者,決是欺罔之言矣。萬重曰,其罪,亦可仍矣。上曰,仍。罪人柳命天,上曰,與碩賓,一體仍。罪人閔宗道,上曰,仍。罪人李象賢·崔尙仰·朴斗卿·張天漢·崔尙亨·崔禹績·張天翼·任萬重·張天澤等,竝命仍配圍籬。罪人李壽慶,亦仍。罪人李袤,上曰,仍。尙眞曰,李袤,與洪宇遠,年皆八十,而俱在流竄中。許穆,若以罪狀言之,有浮於宇遠等,而特以年老,得免流竄,安臥其家。今此兩人,罪名雖重,亦以衰老之故,得蒙寬典,參酌減等,則其在朝家愍老之意,似或得宜矣。臣,常時每有此意,故惶恐敢達矣。上曰,其中宇遠,罪名尤重,實非尋常之比,遽用寬典,未知,如何也?壽恒曰,僚相所陳,臣未知其可也。袤卽山海之孫,慶全之子,而反覆邪佞,乃其素性,如許奸譎不正之輩,誠宜屛諸四夷,不與同國者也。老而不死,聖人謂之賊,其年雖多,有何顧惜之理乎?至於宇遠,罪犯尤重,當初遠竄,亦從惟輕之律,豈可遽用寬典,又減其罪乎?仁弘,以九十之年,尙被正刑,則其年之多少,固不足論,況穆之只令削黜,已是失刑之大者,尤不當引此爲言矣。古人云,仁厚待君子,法制懲奸暴,國家之於德刑,用之各有攸宜,誠不可偏廢也。萬重曰,穆之當初輕處者,非謂其罪輕缺二行可原,而宇遠,決不可擧論耳。壽恒曰,袤之疏中,赤眉靑犢等,缺二字上變書也。幸賴聖明洞燭,其說不售,而不然則一邊士類,皆將死於讒鋒,誰有得免者乎?尙眞曰,臣亦入於其疏中,其語意之陰兇,何可勝言,而臣之縷縷仰達者,非謂其罪名輕歇,有可寬釋也,只以年老垂死之人,理宜矜恕,故敢有所請,臣豈一毫有私於袤等哉?若使此輩,終不蒙宥,而駢死於謫所,則實非國家盛德事,臣之區區憂慮,蓋在於此也。諸臣之言,極其嚴截,臣不勝惶恐。上曰,袤之疏意,已極凶慘,至於宇遠,與賊鑴罪同,而律得免死,決不可輕易擧論矣。罪人李馥·吳始大,仍。罪人炯遠,上曰,此人情狀,可惡矣。鼎重曰,此人,爲積之威勢所脅,有不能自由者,非必利其權勢,而故爲鬻女於堅賊也。上曰,以堅爲壻,只是威脅之故也,別無同參逆謀之事,減等。罪人任詡·金元九·趙嗣基·洪宇遠·李沃·鄭泰周,竝命仍之。罪人李瑞雨,上曰,洛東酬唱集,有此人矣,仍之。罪人柳錫昌,上曰,定配未久,仍。平安道罪人尹以益·洪濟亨,竝仍。罪人柳斗章,壽恒曰,此人,以僞造印信之罪,減死定配矣。上曰,仍。罪人李熙采·安命老,竝仍。罪人鄭維岳,上曰,次玉獄事時,維岳,挺身擔當,情狀尤爲痛惋矣,仍。罪人金纘·趙脩·尹殷濟等,竝仍。圍籬安置罪人閔熙,尙眞曰,閔熙,以福善在三字,爲其罪案,而別無憑覈歸一之事,且其爲人,異於大運,未有傷人害物之心,只是交結賊積,濁亂朝政之罪,有不可容恕者,雖被投竄之律,少無所惜,而若其諸賊所引之辭,終欠明白,以此爲其斷案,則事涉暗昧矣。曾在大臣之列,非如庶官之比,其在國體,似當有酌處之道,問于諸臣而處之,何如?上曰,他大臣意,何如?壽恒曰,熙之福善在之說,出於鞫廳,而堅·柟已死,無可憑問之端,未能辨覈其虛實。然其罪名甚重,有難全釋,故因臺啓,至於圍置矣。右相之意,以其曾在大臣之列,願審處,其意亦當,而但其所犯旣重,似難輕議矣。缺二行圍置,不然則其罪,豈止於此乎?大槪熙與積,情同骨肉,□後逆招,無他緊出之言,此則容有可恕處,而只以無憑可考爲言,遽爾寬釋,則臣未知其當也。此人,曾爲大臣,若以此參酌,撤圍籬,則庶或可矣,而至於急用輕典,無乃太遽乎?二星曰,楨·柟射伴,尙皆被罪,則與積,情同兄弟者,且有三字之凶說,豈可容易擧論乎?持謙曰,熙,不但與積親密,平生行己,麤頑鄙悖,貪黷無厭,不畏國法,論其罪狀,已自不輕,況以福善在之說,再出賊招,不可謂不緊,而朝家不加鞫問,只命栫棘者,誠是盛德事也。如許重罪,有何可恕之端,而容易論減乎?世白曰,熙之罪狀,諸臣,皆已陳達,而臣意亦以爲以不可輕論矣。敏敍曰,許積,旣已罪死,熙以一體之人,不死幸矣。豈可謂罪名不明,而有所輕減乎?聖齊曰,人臣,旣聞福善在之說,其得免刑戮幸矣,況可輕議其寬典乎?尙眞曰,諸臣之言如此,臣切惶恐,然罪名則終不明白矣。上曰,福善在之說,其時,若究覈得實,則其罪,不至於圍置矣。第其爲人,不如大運之强愎,且與賊積,親密無比,而諸賊之招無他緊出者,罪名,比諸大運,似有間矣。壽恒曰,與大運,誠有間矣。上曰,罪名不甚明白,姑令撤其圍籬,未知,如何?萬重曰,當初圍置之律,已從輕典,何可又爲減等乎?壽恒曰,處分後,若有人言,初不如不爲擧論,姑置之,宜當矣。上曰,然則仍。罪人李胤慶·柳義傑·沈檀·趙希孟·陸後立·洪震碩·李達三等,竝仍。罪人權大載,壽恒曰,大載事,湖南人,至今怨憤,定配日月,亦不久,如此之人,不必擧論矣。上曰,仍。罪人吳始壽·權瑎等,亦命仍之。充軍罪人高啓元,上曰,減等。罪人許·李夏鎭,竝仍。充軍罪人鄭后亮,上曰,初以臺啓,拿問者也。壽恒曰,只以擧措無形,至被重罪,而原其所犯,亦有可恕處耳。鼎重曰,厥後査覈中,亦無可疑之事耳。上曰,減等。罪人吳挺緯·尹楨·柳榮徵等,竝仍。聖齊曰,未及就理人中,朴新胄·金慶瑞等,當爲稟定,故敢達矣。鼎重曰,朴新胄罪犯,似當究問矣。壽恒曰,尹天賚,旣已罷職放送,金慶瑞等缺二行。上曰,與習儀相値,疏決之擧,勢難專一,數道罪人,今日過後,疏決,可也。壽恒曰,明日習儀過後,臣等,與刑曹堂上,更爲來會,以爲隨時疏決之地,何如?上曰,依爲之。聖齊曰,前頭嘉禮親迎時,主人引導一款,無明白可據之禮,必須豫爲講定,磨鍊於儀註中,故旣與首相相議,以爲稟旨定奪之地,而莫重節目,臣等,不敢以己意,率爾斷定,敢此仰稟矣。上曰,東宮吉禮時,則到中門外,主人,以公服引導矣。壽恒曰,主人,似可引導矣。納采·納徵時,尙有此禮,況自上親臨行禮,主人,豈無祗迎之事乎?聖齊曰,主人,例有四拜禮,似當於奠鴈後,有此儀節,而禮文中,無擧論處,未知何以講定也?壽恒曰,大明會典中,皇太子吉禮時,主人,有八拜之禮,而我國則只行四拜,未知其由也。但欲倣會典而行之,則節次遲延,有所難便,似當參酌磨鍊矣。上曰,八拜禮,則倉卒之間,果有所難便矣。聖齊曰,親迎時,主人,中門內,公服引導,奠鴈後,主人,只行四拜禮,似爲得中,以此磨鍊於儀註中,何如?上曰,依爲之。上曰,注書出去,刑曹堂上,竝招入。沈枰,卽出門外,引刑曹判書李正英,參判鄭載禧,參議禹昌績等入侍,禁府堂上聖齊·敏敍·萬重等,先爲退出。正英,持文案,進前伏。上,命讀時囚罪人秩。正英曰,啓覆罪人仲金等五人,則不爲仰達矣。又曰,私奴,有己州·孝陽等係關咀呪獄事,似難擧論矣。上曰,仍。幼學李廷稷,壽恒曰,此則貢物價米致敗之事,罪名頗重矣。上曰,仍。良女斗禮,良人吳俊傑等,卽殺獄事,私奴元立,卽叛主罪也。上曰,竝仍。私奴奉云·二善等,亦仍。禁漏下人咸三贊,決杖放送。私奴乭金·朴時雄·張二立等,此人等,以犯越事被囚,不可擧論矣。上曰,竝仍。鎭撫金興一,鼎重曰,此人,亦係犯越,而與乭金等,有異矣。上曰,定配。業武金一鼎,捧招放送。私奴丙龍·太金·貴男,幼學趙相鼎等,竝仍。書員金後益·鄭後平等,竝決杖放送。私婢其每,奴孝元等,仍。鄭孝得·繼生,放。私婢同德,奴加外金,亦咀呪事也,仍。缺二行。上曰,朴泰遜落傷事,何事云耶?壽恒曰,頃日朴泰遜,自他所乘,□□家之際,此人等,聚會路傍,發怒於執鞚奴之辟人,歐打泰遜,因以推落於橋下溝渠中,衣冠盡濕,僅以躱避云。近來人心之獷猂,至於如此,事極痛駭,不可不別樣重治,以懲他人矣。上曰,此人等,竝仍囚。砲手黃永俊·鄭信,私奴天石·破回,良人李立生,私奴唜立,婢玉只,良人金斗噲等,竝仍。良女愛淑,放。格軍尹大健·永善·吉立·己先·金一賢等,竝仍。愼命億奴命云,其上典致死緣由推覈事也。上曰,仍。奴達伊等九人,亦愼命億殺害辭緣推覈事也。上曰,竝仍。出身林振柱,亦仍。武學朴熻,幼學鄭錫,竝放。砲手咸得一·金萬金·申守卜等,竝仍。正兵吳承,良人金尙男,刑推放送。私婢貴烈,仍。沙工檢忠·武進,水軍劉忠善等,亦仍。私奴天龍·立善,放。閑良元宗文,除刑推,問啓。忠贊衛李雄建,刑推放送。私婢唜介,仍。書吏梁廷建,次知己善,放。別監李孝建,決杖放送。諸員文景虎,學奴禮卜,私奴黃鶴三·龍州·水禮,私奴先男等,竝放。書員李成俊,次知尹陽佑正妻,亦放。船人命金·云伊·金里·金益等次知四人,竝放。李時皓母二月,正妻命禮等,仍。妻母香伊,妹英伊等,放。色吏徐英男·崔日祥,宮奴天伊,砲手吳永信,妹愛禮等,亦仍。金仁傑·得善·金暹·徐承鶴·崔以來·金東益等次知六人,竝放。出身金忠甲·李應善,次知戒丹·壬申,次知次善,書員吳忠吉正妻戒貞,譯官朴時柱,次知粉香,別監鞠時達,次知莫先等,竝放。正英,讀京畿定配秩,徒年罪人邊永徽·曺明主·曺起仁·許鑑·閔廷桂·徐仁國·李主·金時爀·申太白·韓德基·崔自邦·金暹·康禮立·柳斗昌·朴悌建·池潤海·池逢海·金聲哲·金尙·玄仁春·陳漢英等,竝放。不限年罪人己望·㗟同等,放。充軍罪人許夢同,減等。金錫生·李唜龍等,放。流三千里罪人李萬榮,仍。上曰,以流三千里罪人,定配於南漢山城不遠之地,事甚駭異,緣由査覈後,其時監司推考。全家罪人林進·婢占德·奴世益·吳者斤立·魚泳明·朴宗衍缺二行盧永立,仍。金武璸·朴夏榮·金應列·李起寅·姜得上·李命·申世機等,竝放。不限年罪人李得麟,減等。柳廷虎,減等。李順業,仍。充軍罪人劉克實,減等。鄭信立·宋得龍·兪樂三·金日龍·安系·鄭千齡等,竝放。全家罪人先伊·永中·李德裕等,竝仍。金振昌·張如海等,減等。金一世·奴愛奉·林輅·生伊·李承民等,竝仍。壽恒曰,今日日氣蒸鬱,而終夕殿坐,酬應公事,聖體不瑕有傷乎?姑待明日,更爲疏決,何如?上曰,江原道罪人疏決後,罷之。正英,讀江原道定配秩,徒年罪人奴天伊·李成華等,仍。方小先·方小天等,放。婢永正·李義俊等,亦放。婢淑只·奴得民·李萬衡·婢玉春·婢愛禮·趙相杰·南鈺等,竝仍。充軍罪人柳碩棵·申命羲·鄭應先等,竝放。金海龍·元聖明·金世萬等,亦放。不限年罪人張元男·金廷丹·金世玉等,竝減等,移配本道。又讀濟州三邑定配秩,全家罪人金正吉,仍。減死罪人婢莫今,仍。徒年罪人徐一元,放。全家罪人李之善,移配。減死罪人奴亂同·朴義廷,竝仍。疏決姑畢後,正英等退伏。持謙進曰,臣有所懷,敢達矣。自仁廟朝以後,彼人出來時,郊迎一節,或有故請停,則未嘗不見許矣。今番迎勅時,終不能得請,遂至動駕郊外,其爲辱國,可勝言哉?彼人,雖無奈何,我國譯官輩不能周旋之罪,烏得免乎?今若不治其罪,無以杜後弊,故敢此仰達。上曰,大臣之意,何如?壽恒曰,凡彼人來時,舌人居間,大小事,皆令彌縫,則今此郊迎之事,渠等,亦可以從中周旋,而終不得請,以事體言之,持謙之言,誠是矣。然其間不無曲折,自前我國與彼人往復時,譯輩,以我言,傳于大通官,則通官,傳于勅使,例也,而今番則異於前日,臣等,出往弘濟院,勅使,同坐廳上,直招臣等而入,只令金巨軍輩在前而傳語。最後,勅使,出示文字,使臣等看過,臣又以文字書答,累次往復,終不得請而退。此時譯官輩,雖與之出入,元不干豫於其間,若曰此輩不能前期周旋,以致如此云,則猶之可也,而今番,缺二行此皆由於諸臣誠意淺薄而然也。若論其罪,臣等,將自當之,譯官等,有何可罪乎?上曰,郊迎一事,自仁廟朝,曾無不聽之時,而今番則勅使獨不聽許,此實由於彼之苛察之致,元非譯輩之不善周旋而然也。古人云,得其善言,不足喜,得其惡言,不足怒。今雖不得已,而郊迎有何所妨乎?卿等,於此事,非不盡力,而事勢適然,不能得請,此豈卿等之罪乎?鼎重曰,此則不但譯輩,雖通官等,亦欲周旋,爲渠生光之地,而緣彼堅執,竟未得請,實非譯官不盡心之致也。夷狄,雖甚無知,古人,尙有以誠意感動者,而臣等,不能善處,終未回彼人之心,此皆臣等之罪也,而今反歸罪於譯官,其於事體,豈如是乎?尙眞曰,以所見言之,譯官輩,實無容力處矣。如金巨軍之類,利其捧價,故惟以不爲郊迎爲幸,非不周旋於其間,而勅使,終不聽許,以譯官之力,何能爲之乎?其日百官,至於庭坐呈文,必欲得情,而彼終不許,其爲貽辱國家,可勝言哉?若以富弼爭辯北虜之事言之,尤可痛心也。我國於平日,少有自强之策,豈至如此,而甘心受辱,莫敢違忤,只自忍憤而度日,此皆臣子之罪也。臣等,方以伊日事,惶恐待罪,豈可歸罪譯舌,而獨自晏然乎?今若因此而惕厲奮發,以盡自强之道,則四十年見陵之恥,庶可一雪矣。自今以往,君臣上下,惟當協心一意,益勉國事,以勿失修攘之策而已,至於請罪譯官,臣未知其可也。上曰,上下之人,雖極力周旋,而彼終不聽,亦無奈何耳。持謙曰,大臣,非不盡心,譯輩,亦難容力,而彼此周旋之事,惟責於譯舌,則其在國體,不可無一番治罪,以警日後矣。上曰,其時形勢,非譯官所能容力,別無可罪之事矣。尙眞曰,臣有所懷,敢達矣。頃日入侍時,朴泰遜之論劾金世翊也,自上下詢於臣等,故臣倉卒仰對,以爲世翊之爲畿驛察訪,元係不便,臺諫之言,似是矣。外間傳說,以臣謂之無狀云,無狀二字,實不出於臣口,而厥後傳播於搢紳間,朝臣中,情事與之相同者,皆懷不安之心云。緣臣言不周詳,致令諸臣不安,臣心亦甚不安,缺二行仁廟朝,旣有定式,彼人出來時,不過引入不參而已。今日朝臣,若欲□□引嫌解不仕,則誠爲過矣。鼎重曰,伊日筵中,臣則病不得入待,而欲以此事仰達者,久矣。敢陳曲折,故相臣李慶億,爲京畿監司時,爲慮畿驛之難支,別設雇馬廳,請得賑廳餘需,存本取息,以補驛役。且令六驛察訪,輪掌其事,初非專爲勅需而設也。金世翊,旣掌其事,善爲料理,取息最多,至被褒奬之典,而其時監司啓聞,專以勅需爲言,世翊,與他人有異,而以善辦勅需蒙恩,物議致駭,至有臺劾。因監司狀啓文字之失誤,遽遭人子不忍聞之重駁,其所稱冤,宜矣。第緣此事,筵說,亦不以實傳,朝紳中,與世翊情事相同者,皆懷不安,畿邑守令數人,亦去官入京,力辭求免云。朝家愛惜人才,不欲其自廢,特推體下之恩,許令回避,使人代行,已成規例。領府事宋時烈之陳箚,請改谷山府使金世龜者,意有所在,尤不可引此爲嫌,今宜分付該曹,更以此例申明,而守令之引嫌去官者,亦宜卽令還任矣。上曰,仁祖朝,旣有定式,則不當以此引嫌,況當農務方殷之時,不可任其曠官,催促發送事,分付可,也。擧行條持謙曰,臣於朝者避辭,備陳難安之勢,而非惟未蒙斥罷,且令勿爲退待,隕越罔措,不敢再辭,不得不入參於疏決,而正言金萬埰引避,終有嫌難處置者。且臣於前秋入侍時,以吳始壽之罪狀及諸譯之不可不重治,有所陳達,且以始壽未自服之前,徑爲賜死,有欠詳盡,而諸譯未窮訊之前,先鞫始壽,亦似重難爲言,雖有違於執法之論,蓋亦竊有取於賈誼處大臣之言也,聖明,亦必記憶矣。卽今兩司之啓,與臣前日之言,有所參差,臣於當初,妄陳出位之言,固已早合斥退,今不可掩其前說而隨參於啓辭。且本院,方有前修撰嚴緝罷職不敍之啓,而緝,曾爲正言,當奸兇形勢滔天之時,乃能疏陳告廟之不可爲,則其心事,已可見矣。至於永興儒生停擧事,則臣嘗槪聞,雖有不善處事之失,蓋亦不無可恕之端,缺二行啓煩瀆,退待物論矣。上曰,知道。世白曰,考諸往牒,求之我朝,未有無一日之際遇而能配食於廟庭者,則趙絅黜享之請,乃古今不易之論也。若不至害於義理,乖於事體,則何必堅持力請,至此之久也?先王,不識其爲何狀,而向日議臣,反以營救善道之邪說,爲有功,强躋於配享之列,其爲謬戾,固已大矣。況善道之陰兇,殿下旣已洞燭,而營救善道者,尙今仍配於觀德之庭,此豈可使聞於天下後世者乎?殿下於此,決不可强拂公議,必循己意,以貽無窮之譏,請亟黜趙絅於廟庭配享,以重祀典。上曰,勿煩。世白曰,罪人姜萬鐵,當初上變,實爲範華·元老等所脅率,及其置對之時,依違反復,一視元老之所低昂,至受刑訊而遠配,則國家之不以告變人待者,已著矣。李元成上變之後,又爲元老所援引,則從前隱諱之言,庶可吐矣,而再次刑訊,情見勢窮之後,始乃承款,論其首發之功,則不及於元老,語其兇逆之狀,則有浮於元老,豈有元老就戮而萬鐵獨生之理乎?告者正法,雖慮後弊,而若貸此賊,則日後不盡吐實之弊,亦不可不慮,請發配罪人姜萬鐵,依律處斷。上曰,勿煩。世白曰,罪人吳始壽減死還收之請,終歲論列,而未蒙允兪,臣竊惑焉。當初鞫問之請,非以始壽之罪,有一毫可疑,不至於死而發也,欲問造意之所在,使其隱情,盡輸畢露然後,以正刑章也。今反不然,有此意外之敎,古今天下,豈有罪如始壽,而能保其首領乎?聖敎中,亦有誣辱先朝四字,則始壽,卽先朝之罪人,國人之所共憤。慈聖好生之德,雖至矣,殿下欲遵慈敎之意,雖盛矣,先朝之罪人,國人之所共憤者,亦非慈聖與殿下所可得而容貸,揆以王法,斷無是理,請還收吳始壽減死之命,亟命鞫問,以正邦刑。上曰,勿爲煩論。世白曰,吳始壽推案中諸譯可疑之端,鞫問缺二行始壽答以其言爲甚怪惡云,則此等說語缺四五字言有何怪惡,而始壽之言如此乎?其爲不然之由,廷藎,所當卽爲辨釋,而旣無一言,安日新等諸譯,聞始壽之叱責退詰,廷藎之虛妄,若聞此言,又當直爲入訴,釋其言之初不然,明諸譯之無可責,而亦無一言,終使不忍聞之言,至於上達。凡人雖小小言語,不出於己,而致疑於人,則必欲辨明,乃人人常情也。廷藎,以始壽差備譯官,千里隨行,長在左右,而終始緘口,有若眞有是說者然,若無與始壽符同之事,必無隱忍至此之理,鞫廳問目,雖發此意,二次刑訊,忍杖不服,不可不以此更鞫,請譯官朴廷藎,更加刑訊,期於得情。上曰,勿煩。世白曰,新除授掌令崔商翼,時在公淸道忠原地,請斯速乘馹上來事,下諭。上曰,依啓。世白曰,正言金萬埰,以日昨前獻納李秀彦之以論朴泰輔事引避也,臣以爲筵臣之獨遞臺官,有關後弊,曾在戊申年間,以此申明下敎矯弊之意,不翅明白,則請遞泰輔之論,在所不已,故處置請出矣。今聞筵臣,又擧秀彦伊時事,以爲太過云,臣不勝瞿然之至。泰輔之獨劾李綸,非但有違先朝定式,論人之際,語意太刻,宜乎見非於物議也,然此不過一時相規,元非大段,而輾轉至此,臣實未曉也。秀彦,旣以論人太過被斥,則臣亦難免處置乖當之失,何可晏然仍冒乎?司諫趙持謙,以臣於朝者避辭,備陳難安之勢,而非惟未蒙斥罷,且令勿爲退待,隕越罔措,不敢再辭,不得不入參於疏決,而正言金萬埰引避,終有所嫌難處置者,臣於前秋入侍之日,以吳始壽之罪,及諸譯之不可不重治,有所陳達,且以始壽之未自服之前,徑先賜死,有欠詳盡,而諸譯未窮訊之前,先鞫始壽,亦似重難爲言,雖有違於執法之論,蓋亦竊有取於賈誼處大臣之言也,卽今兩司之啓,與臣前日之言,有所參差,臣於當初,妄陳出位之言,早已早合斥退,今不可掩其前說而隨參於啓辭,且本院,方有前修撰嚴緝罷職不敍之啓,缺二行處事之失,蓋亦不無可恕,而論罪過重,未知其當,缺二三字亦不可苟同,其何敢晏然仍冒?竝引嫌而退。當初論劾,爲存體例,而處置請出,亦無所失,則雖有儒臣所達,不必以此爲嫌,嫌不處置,其勢固然,而文案旣出之後,猶主初見,未免過當。公論重發之日,必爲立異,亦涉未妥,請正言金萬埰出仕,司諫趙持謙遞差。上曰,依啓。遂罷出。以上燼餘
上在昌慶宮。停常參·經筵。
下直,連原察訪尹世喜,幽谷察訪文獻徵,唐津縣監李萬程,開寧縣監尹爀。
洪萬容啓曰,卽伏見右副承旨宋昌上疏,慘戚之餘,身病苦重,不得仕進云,實病如此,則勢難强迫察任,而納采親臨擧動,只隔一日,莫重大禮,承旨不可不備員,且右承旨朴純,今方在外,上來遲速,亦未可知,合有變通之道。敢稟。傳曰,竝姑改差,以在京無故人,卽爲口傳差出。
崔逸啓曰,明日祈兩祭齋戒,十三日親臨擧動,十四日冊妃親迎初度習儀,十七日再度習儀,此六日視事,頉稟。傳曰,知道。
又啓曰來十五日,儒生殿講日次,而國忌相値,頉稟。傳曰,知道。
黃儁耉啓曰,都承旨洪萬容,左承旨崔逸,三度習儀進去,廳中,只有臣儁耉,同副承旨洪萬鍾。出納之際,事甚苟簡,今日口傳差出,承旨竝卽牌招,察任,何如?傳曰,允。
又啓曰,司諫院正言金萬埰,牌招不進矣。大司諫尹趾完在外,獻納朴泰遜,昨日亦承牌不進,正言金一夔未署經,今日疏決時,諫院,無入參之員,何以爲之?敢稟。傳曰,然則只令憲府入侍,可也。
又以義禁府言啓曰,以公淸道暗行御史書啓,刑曹粘目。忠原前縣監申厚命,韓山前郡守李夢錫,舒川浦前萬戶李喜益等,移本府處置事,允下矣。申厚命·李夢錫,方待命於本府,卽爲拿囚而李喜益,自任所,時未上來云。依例府羅將發遣,拿來,何如?傳曰,允。
又以禮曹言啓曰,今此納采·納徵·告期等三度習儀,當行於今日,而諫院之官,無行公之員,不得進參。莫重習儀,不可退行,雖無諫院,依近例仍爲行禮之意,敢啓。傳曰,知道。
又啓曰,明日,祿都目政事爲之事,命下矣,與祈雨祭齋戒相値,何以爲之?敢稟。傳曰,過齋戒後,爲之。
以全羅右水使狀啓,海南迎送使令等渰死事,傳于洪萬鍾曰,渰死人等,令本道,各別恤典擧行。
持平金鎭龜啓曰,臣伏見吏曹參判申翼相疏本,不勝駭惑驚愕焉。臣不量事勢妄論名官,咎責之來,實所自取,而第其疏辭,有不得不辨者,夫賊鑴之力護逆宗,至以管束動靜之說,肆然陳達於筵席者,實是倫常之一大變。伊時原任大臣,陳箚痛辨,反爲群小之所構,抱冤投荒,而朴泰尙,於賜對下詢之日,乃以未能記憶其箚語爲對,至於累勤聖諭之後,始以曖昧數句語,爲塞責之地,而賊鑴通天之罪,凶黨醜正之狀,缺二行請寢鞫問慮在後弊之語,亦有不然者,今若不論其罪犯之輕重,關係之大小,諉其臺諫,而一不得究問,則爲臺官者,雖發無君不道之言,亦將置而不問耶?如宋朝章惇之黨邢恕,我朝金安老之黨蔡無擇者,其罪犯,皆是臺諫時事,而未聞當時之論,有所寬貸無擇,則至處以極罪,假使其事覺之後,有鞫治之擧,則當時諸臣,苟非容護邢恕·無擇者,誰敢以取服後悔等語,爭執於君前乎?曩時臺諫,受嗾賊鑴,語犯慈聖,其凶慘不測,與賊鑴之罪,不能一間。鑴旣以此伏法,而此輩則謂鞫問,爲有後弊,豈有如許道理,亦豈有如許議論哉?臣恐後弊之可慮,不在於鞫問其臺官,在於救護泰尙,而惟是請寢爲是之論,譁然造作,其流之弊,將至於惡惡不嚴,而義理不明也。至於同參覆逆之啓,泰尙之所不能自辨,而翼相獨辨之,亦可異也。伊時元禎,盤據銓地,濁亂朝政,聖上罪黜之命,實出於除惡之盛意,而泰尙,乃與憸小輩,汲汲營護,何可謂偶然失着,而其果不出於計較利害?臣不信也。翼相和平論事之說,非不善也,而以臣觀之,則其所云云,過於和平,而獨欠激揚淸濁之一着也。以臣見近來臺閣所論,只是蔭武微官,而名位稍顯之人,則雖有罪過,輒相掩護,心竊非之。至於朴泰尙事,則臣嘗慨歎於平昔,而且其復授銓官之後,其所自處,有傷廉隅,故不得不論矣。一言出口,怒罵四至,貽羞臺閣,莫此爲甚,其不可抗顔職次,而聖批又有過當之敎,臣何敢自以爲無失,而一刻仍冒乎?請亟命罷斥臣職。答曰,勿辭。
李堥啓曰,持平金鎭龜,再啓煩瀆,退待物論矣。傳曰,知道。
掌令鄭勔啓曰,臣卽伏見吏曹參判申翼相疏本,以吏曹參議朴泰尙事,攻斥臣身,不遺餘力,臣不勝駭然之至。頃者,持平臣金鎭龜之論朴泰尙也,臣適在呈告中,不見簡通,初不知有某事與某啓矣。及見小報,始知泰尙之被彈,而觀其啓草,蓋上年春搢紳間云云事也。臣嘗一日參論,旋停其啓矣。泰尙,旣被重論,則惟當縮伏含默,以待公議,今乃與臺官,有同相訟爭是非也,臣以此爲不當,故避辭中,有角勝譁然之語矣。今者申翼相,拈出此一句語,指以爲長在言地,何顧於一鄙夫,默默不言,而到今和附他論,以角勝斥人?又曰仰人脣舌,定我黑白,公肆醜詆,不少顧藉,人之爲言,胡至此哉?泰尙,上年元禎覆逆之際,榻前奏對之時,多有大段誤着之擧,則瞻顧之斥,實所自取。伊時諸臣,無不知之,臣之忝叨言責,非止一再,曾不擧論,則默默不言之誚,實所難免,而及今公議重發之後,烏可以前日之不言,而立異於其間乎?凡大小臺啓,或有首發者,或有隨參者,若嫌其和附,不爲同參,則臺閣之上,終無歸一停當之論矣。以此持臣,而斥以和附者,臣實未曉也。且泰尙之帶職陳疏,迹涉相較,則謂之角勝,實非過論,而是非之心,人各有之,則泰尙前後處事之失當,夫豈難知,而勒加詬辱,目之以仰人脣舌,定我黑白云者,不亦汚衊之甚者乎?人無賢愚,而知有明闇,言有得失,而事有是非,翼相之此言,誠是矣。然而論泰尙則大恕,駁臣身則太刻,吁亦異矣。臣以孤根弱植,碌碌隨行,顚躓之來,自揣久矣。果於今日,酷被翼相之蹴踏詬侮,其羞當世辱朝廷甚矣,將何顔面,冒處臺席乎?請命遞斥臣職。答曰,勿辭。
李堥啓曰,掌令鄭勔,再啓煩瀆,退待物論矣。傳曰,知道。
同日午時。上御儲承殿南別堂疏決時,領議政金壽恒,左議政閔鼎重,右議政李尙眞,兼刑曹判書李正英,刑曹參判鄭載禧,刑曹參議禹昌績,右承旨黃儁耉,校理沈壽亮,持平李世白,假注書沈枰,記事官禹鼎九·鄭濟先入侍。金壽恒進曰,昨日終夕殿坐,酬應文書,不審聖體,若何?上曰,無事。壽恒曰,日氣蒸鬱,頗有雨徵,若因以下雨,農事庶有望矣。上曰,自再昨,甚熱,今日東風又吹,頗有雨意,若得連注,誠爲多幸。今覩全羅道狀啓,雨澤頗洽云耳。金壽恒曰,狀啓未及見,而全羅一道,則得雨頗洽云矣。閔鼎重曰,聞全羅道,缺二行餘上曰,昨日日晩之故,罪人仍放之類,頗有□書□□改付標,可也。鼎重曰,昨日疏決後,臣退而思之,其中罪重而情可恕者,不無其人,焜·煌兩人,罪名雖重,情理誠有可矜處。前日之旣移還仍,意固有在,而當此疏決罪人之日,特令移配陸地,未知如何,其在大霈之道,宜有參酌之擧,故敢達。上曰,當初旣移還仍,至於再次,非不知其情理可矜,而事有不得已者,故今番亦不得擧論矣。鼎重曰,如許事勢,臣豈不知,而其間情理,實爲可矜,故臣惶恐敢達矣。李正英持文案,進前伏,先以慶尙道定配秩稟達。徒年罪人李仙迪,以奴婢事,非理起訟罪也。上曰,放送。罪人李廷禮,亦放。進士安敏孺,以鄭澈追削官爵,鄭介淸書院復立事,承望積·鑴輩風旨,投疏誣罔罪也。僉曰,此罪,不當輕釋矣。上曰,仍。罪人金宗日·魚得海·金祉仁·羅國祉·吳昌漢·柳天桂·魯永哲等,竝放送。罪人鄭南河,其八寸兄之元妾淫奸罪也。上曰,仍。罪人金繼善,放。罪人迷仁,仍。罪人尹得信·羅善民·鄭丑生·還生·方仕周·徐得命·李碩剛·裵興說·徐從建·嚴太永·柳敏業·金進浩·奴時同等,竝放。不限年罪人宋春福,仍。李士立女受元,婢吾莫徵·貴非·立介等,倭人潛奸罪也,竝仍。奴斗星,減等。徐孝男·林廷·元孫業·徐億萬·張燦等,竝仍。充軍罪人金夢立·蔡文疇·安國柱·崔振漢·鄭光敏·李元紀·林得民·姜仁厚·權三立·金萬重·李震馠·宋忠明·南得翼·權以經·閔仁行等,竝放。柳起三·金景尙等,竝減等。黃白雲,亦減等。減死罪人金骨大·全宅男·李仲建·趙惟寬·婢戒民·李得信·黃仁立·鄭光郁·許重元等,竝仍。全家罪人崔尙元妻承禮·康海仁·李必興,奴石龍·從民·金守堅·孫就民,奴斗鐵·乺立·愛申·明山·夢男,甄汝克·金仁鶴·金今山·婢銀鶴·徐承淑·文尙彬·朴得仁·婢秋賢·愛貞·士香·李商皓等,竝仍配。尹永發,減等。李仁源·奴亡伊·權必中·金㖙同·鄭溶·金麗生·辛正民等,竝仍配。鄭禮奉,減等。金貴男·黃順鶴·李漢明等,竝仍。又以黃海道定配秩稟達。徒年罪人婢先化·十月等,仍。缺二行貴哲·邊浩·張勝建·奴夫業·朴宗立等,放。安善豪,仍。劉萬□·□□立等,放。僧令日·柳緯隣·金萬琮等,竝仍。柳柱,亦仍。奴俊傑·李晟·李大雲·李尙晟·私奴接同等,竝放。充軍罪人申斗憲,放。金夢慶,減等。尹廷契·金守一·李得信·睦仁善·沈彦六·崔戒心等,竝放。不限年罪人白隱金,減等。張義天·宋禮一·良女禮伊·金益·劉生等,仍。姜益,減等。全家罪人金渭載·金益華·校奴水吉·安俊·宋守元·安順基·奴俊業·僧法連·私奴唜忠·和水·李益龍·金有先·鄭嗣敏·禹承龍·柳蓍龜·吳忠立·黃鐵宗·權宜衡·張起漢·李時明·朴厚謙·洪致九等,竝仍配。李太信,放送。安珷·曺承吉等,仍。兪順一妻六月,放。朴成爲,仍。李世興·金莫龍·鄭天休·黃貴英·館奴乭信·私奴得吉·李弘楫等,竝仍。私奴春生,減等。奴夢立·日男·婢夢香·呂玉·唜先·李尙元·私奴莫龍·申泰興·僧德熙·陳命右·劉男·趙有信·私奴朴春益·私奴斗光等,竝仍配。金義連,減等。奴莫乃·朴信發·姜翊·全克謨·曺爾櫓·裵世豪·李枝興·權得路·尹戒明·朴戒男·奴莫山·裵明衿·朴順玉等,竝仍。李秀漢,減等。金奉金,仍。愼孝亨,減等。鄭自漢·私奴致元·壬戌·得先·婢武生·李生伊·朴以良等,竝仍。具永希,減等。李益材,仍。又以全羅定配秩稟達。徒年罪人金起南·金海英·金仁傑·崔尙燁·金承立·金夏三·金次明等,竝仍配。私奴西望,放。私奴莫男·姜龍民·蘇芬·李茂弼·李誼·金之梓·金振哲等,竝仍配。金義發,放。李材·裵命奎·羅襀等,竝仍。金光後,放。蔡世龜·李郁等,仍。者斤老味,放。金履聖·徐國賓等,仍。奴戒宗,放。李惟植·尹瑜·吳世俊·李仁馞·梁奉先·李太芳等,竝仍。充軍罪人姜縯·羅振漢等,放。盧戒信·崔仁祥·金尙濟等,仍。沈樗·鄭重彦等,減等。太萬基·李井英·順立·尹富俊等,竝仍。金琮·吳世道·金貴化·金輝白等,竝放。上曰,今觀刑曹疏決文書,則全羅道定配罪人中,金堤鄕所姜縯,都監官羅振漢等,定配於扶安地,雲峯座首金琮,都監官吳世道等,定配於潭陽地,四人配所,距其所居之地,俱是不遠之處,而矇然定配於此兩邑,其時監司,難免不察之失,缺二行不限年罪人張炫·孫厚正等,竝仍。良女禮伊·黃汝耆·□□·連國·崔斗永·金孝日等,亦仍。尹頭·奴破回等,減等。減死罪人崔后尹·辛晩榮·李男等,竝仍。全家罪人李承雲,仍。羅分男,減等。奇震傑·徐益龍·李明哲·尹國衡·許增·陳晩榮·驛官全橫·金大進·私婢景進·縣生·金成業·康香云·奴唜立·徐得弼·姜時元·私奴元吉·孫順良·金德男·奴得立等,竝仍配。孫世佑,減等。成汶泳·金京生·金京元·私奴徐日仇·漢益·私奴得生·李吉·趙弘善等,竝仍配。又以平安道定配秩稟達。驛奴北井·內奴士弘·權千石·崔煜·尹聖和·張克星·洪德裕·金克等,竝仍。鄭元·朴巨同·李順基等,竝放。朴深根,仍。卓守京·李難男等,放。金有天,仍。張民·吳承甫·宋禮立·李曄·全義先·李義先等,放。尹聘三,仍。吳孝淵·崔義淸等,放。金海彬·禹福先,仍。金有成·金士一·權應發等,放。金論金,仍。金生立·尹舜卿等,放。李長命·朴武益·張義成等,仍。李士吉,放。姜尙齊·林梓等,仍。車戒哲·鄭萬世·洪義信·朴義信·吳後禮·私奴歇進·魯聖赫·盧玄·金德弘·寺奴吳池淵·金界洽等,竝放。私奴水福·李廷昌·崔益峻·李仁達·崔應福等,竝仍。韓珍,放。尹相殷,仍。充軍罪人白而文,婢云香·奴香祿·李善伊·婢玉生等,竝仍。私奴太建·戒宗,減等。吳三達,仍。私奴自順·男伊,減等。韓貴悅,仍。朴惟賢·申義徵,減等。徐瓊,亦減等。李爀·呂以振·林朝·金士弘·廉信悅等,竝仍。洪得漫·官奴壬生·金觀·劉應先等,竝減等。女珠玉·貴禮·金男,女人仲玉·禮還等,竝仍。魚士立·李成男,竝減等。安允男·鄭洙益·私奴唜亂,仍。林禮先·李百敏·李廷華,竝減等。金香立·金知尙·李德良·韓承官·金繼興·金國鼐等,竝放。流三千里罪人金洪奭,減等。奴丹伊·金善等,竝仍。減死罪人孟豪業·安癸先·黃起正·張義英·金悌益·韓之發·安啓白·金震昌·李尙一·山伊·金應訓·安癸成·金廷旭·金吉賢等,竝仍配。全家罪人孫繼立·官奴叔生·私奴命金·私奴得善·㗯達·好正·加也之·金乭追·女人五十德·金孝信·金俊永·金俱·金好益·李界先·金福明·金汝厚·私奴武一·文一·貴賢·吳哲善·金祿賢·文希建·方仁善·崔及伊·孫起陽·玄得賢·缺二行巖回·唜男·李千連·土奴克還·金碩民·安萬·鄭東奭·□□□·韓先立·趙一立等,減等。私奴吉伊·池達海·金時用·私奴二京·趙榮生·池成海·私奴得方·河義贊·私奴明信·李成天等,竝仍。故女人排尙子·崔乭屎·白檢·於丁,以其母與女壻淫奸之罪,全家定配,而其母已死,故竝放送。金應化·吳再興·私奴明福·枝男·寺奴㖯伊·私奴松獨伊·禹晛·金丁巳·金三郞·金成祿·池溢海·金忠建·金希一·朴成立·金繼雄·學奴明喆·朴之永·白立先·子好乞·私奴武男等,竝仍配。鄭時翼,減等。林得兄·白順明·張繼漢·金信·康率立·延俊國·私奴厚男等,竝仍。私奴晩起,減等。趙允瓊·羅文星·李傳·李東必·尹永完·尹孝完·金永植·李英·朴應信·李先·私奴莫金·金振玄·金驗吉·崔春云·崔天立·崔應崑·寺奴時昌·李廷建·黃承業·金日尙·吳暹·私奴古夫·朴承昌等,竝仍。故朴孝立子時興,放。金松男,仍。論尙,減等。金次男·李承海·私奴類一·李戒日·南天理·金哲尙·崔立·私奴之望·曺應哲等,竝仍配。私奴守命,減等。池進海·李承達·私奴愛卜·校奴成建·金己立·金義一·白雲行·金應每·良女俊化等,竝仍。金蒊男,減等。鄭準成·婢甘金·之健·私奴渭呂·良女應介·蘇孝昌等,竝仍。林永俊,減等。吳注狀·黃戒男·僧承幨·院奴時龍·金太建·崔武先·良女明生·俊合·私婢界業·金立·高介進·張義稷·私奴莫同·德良·三男等,竝仍。故金厚奉妻後承,子禮得等,放。朴先·李仁迪·辛光胤·私奴好先·日隱卜等,竝仍。李再興,減等。私奴承還·承伊·內奴三九知·金就悌·楊而武·元弼明·寺奴士一·內奴尹有一·石東亂·丁厚仁·朴聖頊·私奴武生·生·京一·奇特·梁戒云等,竝仍。洪穎,減等。金弼·吳邦俊·韓澤立·金大鎰·鄭武仁·邊義廷·內奴金宗等,竝仍配。又以咸鏡道定配秩稟達。徒年罪人徐有興,私奴命福·仲伊等,仍。金己先·李澤男·女人任承等,放送。驛奴述立·崔哲生·安得永·內奴得海·寺奴愛先等,竝仍。李界生·內奴莫孫等,放送。林以俊·金汝元·內奴仲金·崔己仁·金龍等,仍。金守賢,放。奴應吉·朴碩祥·趙老成·金望之·沈起成·魏界明·金讓·趙英曙等,仍。安德立,放。方義立·方武善等,亦放。缺二行任謙·金永立等,仍。李日立·趙己完·朴奉男·金贊文·□□□·己成等,竝放送。流三千里罪人金義忠,減等。甄後康·鄭禮元·金應淸,私奴失奉,韓命來·趙瑱·姜世昌·崔斗發·裵善養,私婢梅花等,竝仍。減死罪人金礪臣·李·朴浹·僧泰寶·朴雪生·崔一貴·蒊福·宋亡從·私婢戒禮等,竝仍。全家罪人韓應林,減等。宋興一·朴大元·韓德遠等,竝仍配。蔡時瀛·私奴丁生,減等。僧京福·金義仁·車一善·全山一·金海一·私奴吉伊·韓唜吉等,竝仍。朴祥·金知成·孔時安·許厚元等,減等。私奴加德只·金白只·朴碩雲·私奴浚京·金乃鏞等,竝仍。韓佑聖,減等。金信僕·吳信彦·私奴汝希·妙同,吳汝溟·李後昌等,仍。朴有京,減等。鄭弘德,仍。金唜男,減等。陳益規·張後翼·韓一元·張義賢·金應發·金時業·張得順·裵夢立·金大仁·私奴末應·土里·朴龍甲·金德水·良女仁香·寺奴忠立·池德海·吳繼崇·鄭有信·全德一等,竝仍配。白悌興,減等。李大吉,亦減等。寺奴明實·私奴界得·張分男·鄭順龍·李孝信·林虎變·全得崔·崔起元·崔貴男·張相國·朴貴碩·私奴奉鶴·金龍鶴·金龍立·金海宗·吳承淑·董漢弼·私奴男伊·安承謙·李之虎等,竝仍配。金汝秋,減等。金尙立,仍。金莫同,減等。黃日宗·張定立·卞擕·吳惡·丁孫及其母愛日等,竝仍。故金哲眞妻草香,放。奴愛仁·白尙·進金·金伊男·吳震聲·金萬吉·孫宗蕃·鄭孝敏·朴時雄,寺奴界宗·李正信·私奴戒先·五元·孝男·李銀·曺大生·姜莫男·白得化·金山伊金·件里金·私奴戒日·金愛得·金宗道·寺奴命雲·仁弘·奉化·李無金·李論男·金光弼·崔日申·私奴月男·李永必·柳河·私奴有奉·監奴貴奉·盧萬珍·崔明仁·吳迪·韓順榮·朴雲龍·土奴得雲·劉震秀等,竝仍配。李成吉,減等。金銀金·崔界益·韓哲元·全得崔·金致吉·孫以福·趙鶴連·林禮男·安時業·朴立·朴得生·全士民·李松立·全信明·李成業·內奴界元·全義生·申自吉·學奴金喆·李泰先·私奴生立·朴完文·全彦·全大吉·黃聖等,竝仍配。閔鼎重曰,缺二行,疏決畢後,刑官退伏。閔鼎重又進曰,今日疏決□□□□慮囚之日,伸釋冤枉,亦是弭災之一端,敢有所陳。曾在仁祖朝,故宰臣沈諿,扈從南漢,有奉使虜營之事,及至孝廟朝,有言諿之奉使虜營,有失對誤事之罪。孝廟,因此特命追削官爵,其時聖意,蓋在於風勵一世,而其被罪之後,人多稱冤,其子東龜,含冤抱痛,鬱結成病,終至於疽發背而死,死後,目不瞑云。臣嘗聞,兪伯曾爲憲長,劾諿請竄,仁廟答以若不原其情,據跡論罪,則死不瞑目於地下,臺官爭執旣久,只命削黜,旋卽敍拜禮曹判書。以此見之,則宜有可恕之道,不可以旣死而置之,合有伸釋之擧矣。上曰,春間宋領府事,亦陳此言,嘗欲詢問而處之矣。今日,大臣皆入侍,諸大臣之意,何如?金壽恒曰,沈諿事,曾聞領府事宋時烈陳達於筵中,自上有詢問大臣之敎,而臣其後入侍,無下詢之事,故不敢仰達矣。沈諿事,臣亦後生,未能詳知,而故判書臣宋浚吉,曾在先朝,屢陳其冤,至擧臣祖父爲證。臣少時,聞祖父之言,沈諿失對之事,歸之於一時詿誤,不以賣國致疑矣。臣之祖父,與諿雖是同年親友,若知其有忘君負國之罪,則必當深惡而痛斥,必不以私情容恕,而曾未見其如此矣。大槪其時虜營問答之說,傳播於山城,而所傳各異,虛實旣不可知。且諿,居家有孝友之行,素以忠厚質直,見稱於儕友,其兄故都正誢,死節於江都,而從容就義,最爲表著,一家行誼如此,決非臨亂賣國之人也。亂後諿之被臺論也,仁祖大王,以不原其情,據跡論罪,則死不瞑目爲批。如使諿,眞有忘君負國之罪,仁祖豈如是下敎乎?於此可知其時實狀與諿之本情矣。孝廟朝,有筵臣陳諿失對之事,遂有追奪官爵之命,此則固是風勵臣隣之盛意,且存深遠之慮,而若其本情不然而枉被追罰,則豈不爲至冤極痛乎?諿之被罪,已過二十餘年,其子東龜,亦坐此削版。東龜,以其父受誣,爲至痛至冤,死目不瞑,前後諸臣之陳辨者,非止一二缺二行,李尙眞曰,沈諿之事,領左相,旣已備陳,孝宗大王,因筵臣所陳,有追奪之命者,蓋有深意,欲以激勵群下也。仁祖大王,寵眷超常,旣知其爲人,必不至負國,而方其奉使之日,亦當詳聞其對虜之言,故及其臺論之發,乃以據跡論罪,死不瞑目爲批,未久特除禮判,此足爲沈諿無罪之證也。兩朝處置,雖若是不同,而以事理推之,後來在下之追議,必不如當日聖祖之洞察。今殿下,以此參酌,則處分不難,而伸其冤鬱,亦足爲弭災之一端矣。鼎重曰,先正臣金尙憲,與領府事宋時烈,皆是其時扈從南漢之人,詳知其實狀矣。蓋於南漢圍城之初,虜人請和,要以王弟,大臣爲質,朝廷,從其言,送諿與宗室綾峯君。諿將行,與相臣金瑬,論丁卯假質之事,已有訛言,行於城中。及其和議未成,罪諿者,謂諿往虜陣,因虜問,自言非大臣,綾峯亦非王弟,致誤和事。伸諿者,謂諿之行,虜人,實無問其眞假之事,且綾峯,旣稱王弟而送之,故中使與掖庭下人從行,詳知實狀,仁祖,亦以此審察其本情云矣。孝廟朝,故相臣元斗杓,以諿往虜陣,自稱非大臣之說,陳達于筵席,孝廟,下詢諿被何罪,斗杓,對以諿不被罪,如諿者被罪,則國事,豈至此乎?孝廟特命追奪諿官爵,且削諿子東龜仕版矣。其後故相臣李景奭,及今領府事宋時烈,贈領議政宋浚吉等,屢陳其冤狀。先大王初年,故相臣沈之源·鄭太和·李景奭·鄭維城,儒臣宋浚吉·兪棨·趙復陽等,又歷陳其冤,先大王,以未及稟知先朝,難之,只命還給東龜職牒矣。蓋諿爲人,孝友質直,仁祖,深加眷注,四蒙特簡,致位正卿。及其臺劾之發,又以沈諿,非是賣國,又非欲免使行,不原其情,執迹論罪,則死不瞑目。且觀其人,非有奸邪之心者爲批答,諿果有忘君負國之罪,則仁祖豈有愛惜之心,不爲之正法,而至下不瞑目之敎乎?東龜,每痛其父之抱冤,發病將死,缺二行有伸理之擧,故縷縷仰達矣。金壽恒曰,缺五六字攸爲臺官,陳疏辭職,兼訟其祖之冤,先王,下其疏于備局。故相臣鄭太和,覆啓備陳其冤狀,而以今日輕論非時,徐待後日,從容稟處爲辭,厥後雖未及伸理,其所稱冤,出於公共之論,則此可見矣。臣意諿之事仁祖旣久,仁祖深知其爲人,故推原其心事,終始愛護,而孝廟則只凭筵臣所陳之言,特命追罪,此是一時激厲之擧,竊想孝廟聖意,亦豈必欲永削其爵也?今則歲月旣久,自上若參究兩朝遺意而酌處之,則不但可解幽鬱之冤,亦恐不違於繼述之道矣。上曰,孝廟時,雖無激厲群下,而有追削之命,仁祖大王,旣已參酌削黜,旋有宗伯之除,則其人之非忘君負國,蓋已俯燭矣。及至先王朝,東龜有敍命,復爲淸顯之職,則到今許令伸雪,未爲不可,還給職牒宜矣。壽恒曰,旱災此酷,自上特命疏放罪人,誠非偶然之擧也。自前疏決時,三司皆入侍,而長官或有故,則次官代入,乃是舊例也。今番三司中,憲府之官,旣有執義掌令,而必以持平代入,其間疾病事故,雖未可知,其在事體,殊甚苟簡,政院之不爲牌招次官,誠爲未妥矣。當該承旨,推考,何如?上曰,當該承旨推考。已上竝出擧行條尙眞曰,疏決罪籍,解釋幽鬱,乃是應天之一端也。卽今疏決方始,而適有甘澍,若因此沛然,民事庶可望矣。天人一理,感應不爽,殷湯之六事自責,大雨千里者,亦其明驗也。然天道高遠,不可以疏放若干人,得其感回之力,惟在聖上,益加警省,無少怠忽,而今此疏決中,或有一毫未盡處,亦宜更加睿念,以審其未及蒙宥者,參酌變通,俾無抱冤之歎,則豈不有助於弭災之道乎?壽恒曰,成湯六責,右相所陳,而湯雖曰聖人,豈但以六事之責,能致千里之雨哉?不過平日有眞積力久工夫,感回天心而然也。自古人君,若非大無道之人,孰不遇災警懼,而惟是此心,終始如一,無所間斷爲貴耳。凡遇旱災,不必區區祈禱於外,古有方千里缺二行餘缺。上曰,大臣戒誨之言,予當惕念焉。鼎重曰,疏決之時,京外罪人,皆已參酌裁決,而外方時囚罪人,不入其中,殊無一體疏決之意,以此意,下諭八道,使之及時疏決,何如?上曰,外方定配之類,則已入疏決中,而時囚罪人,獨不擧論,事有不均者矣。從速下諭諸道,輕者直爲決罪,重者啓聞稟處,可也。出擧行條尙眞曰,到此地頭,國勢天災,至於如此,君臣上下,若能十分惕慮,各盡其道,則豈不有賴於轉移之幾乎?但自上非不軫念國事,而在下之人,不能奉行上意,以致民生日悴,國勢日卑。若以人才言之,卽今人物,雖曰眇然,才效一官者,豈無其人乎?自前朝家,以薦進人才之意,屢次申明,而所薦之人,率多凡庸,未見實才之登,至於外方人,納物各司時,胥吏輩,恣意點退,以責賂物,故外方下人,不得已稱貸轉賣,備納人情,此誠各司之巨弊,而不可不痛禁者也。民生休戚,係於守令之賢否,守令黜陟,在於御史之廉問,今番暗行之廉察,多不以實,其於守令之治不治,豈能盡知乎?爲監司者,苟能擧職,則守令,必皆畏愼,不敢爲非法之事,而其所黜陟者,只循自己之親疎,未聞以實績爲之,殿下,曷嘗見今之方伯,能黜一汚吏者乎?諸道守令之以不法被捉於暗行者,若先罪其監司,則庶有懲戢之心矣。向日當國之人,恣行非法,無所忌憚,故人皆痛惋其縱恣之習矣。到今見之,無異於向時,豈不痛心哉?凡官吏之能否,不係於職秩之高下,則今之監司·兵使,豈能盡爲擧職?而御史書啓中,皆有褒而無貶,未見一人之擧劾者,以此言之,亦可知暗行之不善廉察矣。今日急務,莫如恢公道振紀綱,殿下若嚴飭道臣,責以盡職,少有不善之事,必繩以重律,則今日按藩之臣,誰敢不盡心擧職,而爲守令者,亦豈有不法者乎?不然而監司先失體面,則其何以嚴黜陟,而彈壓一道乎?壽恒曰,右相所陳,京外官吏之弊,誠爲切實矣。然建極出治之道,係於君相之一身,惟在殿下益加自勉,以盡修治之實,而若夫四方之本,在朝廷,朝廷之本,在大臣,大臣若能得人,則其所以立紀綱行公道,無不各得其宜矣。缺二行半未必人人皆然,若其國事之頹廢,民生之困悴,莫不由此輩之失其職矣。御史之任職,在廉問,其任最重。今番暗行,未知誰人,爲不善廉問,而蓋其書啓中,亦有詳略不同處,不可謂廉察盡善矣。然朝家,旣擇近侍,委以耳目之任,則亦不可擧皆不信而遂廢其職矣。鼎重曰,監司,職兼外臺,故其所廉問而黜陟者,有異於守令,不過復命後,御史,以所聞,親達其能否於筵席而已,事體,與守令自別矣。尙眞曰,暗行,若以侍從人,不意出送,只令廉問一邑而歸,則守令能否,必得其實,抽栍之邑,不必多矣。上曰,今番御史,分左右道以送,而一人所管,不過六七邑,抽栍,亦不多矣。尙眞曰,臣以外方官吏之弊,敢有所達,而小臣不似,忝居百僚之長,乃言朝臣之不得人,臣實不自量矣。首相因此自劾,臣尤瞿然而不安。臣素多疾病,筋力旣已不逮,況其不似之實,如前所陳,臣雖黽勉行公,豈能自安於心乎?惟願早賜退斥,改卜賢德,幸甚。上曰,豈可因此辭免乎?卿其安心,勿辭行公。李世白所啓,請亟黜趙絅庭享事。諸啓上同上曰,勿煩。遂罷出。以上燼餘
上在昌慶宮。停常參·經筵。
下直,慶尙監司李翊。
傳于崔逸曰,慶尙監司李翊留待。
又傳曰,慶尙監司李翊引見。
崔逸,以嘉禮都監郞廳,以都提調言啓曰,納采時敎文,旣已依禮文正書,當有入啓安寶之擧,令政院稟處,前頭納徵·告期敎文,亦令一體擧行,何如?傳曰,依啓。
持平李世白啓曰,臣於同僚之避,不敢處置之嫌,前後無異,請遞斥臣職。答曰,勿辭。
正言金萬埰啓曰,庸陋微臣,最居人下,前後忝叨,蔑有裨補,摘埴冥行,徒速官謗,久處言地,自知非分,過福之災,理宜必至。忽於再昨,舊患痰症,挾暑猝劇,達夜叫痛,精神昏眩,幾至奄奄。召牌之降,適當此際,臣雖無狀,粗知分義,若有一分強起之勢,豈敢坐犯違慢之罪,而末由自力,竟未祗赴,臣罪萬死。竢病少間,今始來避,所失尤大。請命罷斥臣職。答曰,勿辭。
洪萬鍾啓曰,正言金萬埰,再啓煩瀆,退待物論矣。傳曰,知道。
安後泰,以弘文館言啓曰,兩司處置,歸於本館,而臣等所見孤陋,在外同僚,卽爲牌招,以爲相議處置之地,而修撰沈濡,聞已上來,亦爲一體牌招,何如?傳曰,允。
同日辰時,上御儲承殿南別堂引見,慶尙監司李翊,右副承旨李堥,假注書沈枰,記注官曺廷善,記事官鄭濟先入侍。上曰,監司前。李翊進前伏。上曰,一道方伯,職在彈壓,其任最重,而至於慶尙道,素稱難治,異於他道矣。知卿素有才局,足當此任,故特循僉擧,畀以重寄,卿毋負委任之意,盡心爲之。翊,起而對曰,上敎丁寧,臣何敢不盡心力?第臣少所履歷,未諳事務,而猝受藩臬之命,難副委寄之意,以是惶恐耳。且臣未及赴任,遠道事情,未能詳知,而本道人心,異於他道,最難鎭靜。若以士習言之,尤極乖悖,至於干戈從事之域,豈不寒心乎?近日淸道人事聞之,尤爲驚駭矣。上曰,何事云耶?翊曰,邑中士子輩,因自中相戰,多有衝火之變矣。厥後書院行祭時,以儒罰事,起鬧相閧,被罰者,至於彎弓射之云,豈有如許士習乎?本道想未及啓聞,而其人心之愚蠢,亦可見矣。臣未知何以處之,而可得鎭靜也。又曰,臣有及時變通者,故敢此仰達矣。本道大同事目中,役民一款,未能詳細磨鍊,爲守令者,各處文報傳送之役,無他推移之處,巧作名目,多般捉闕,每以闕軍立役,故苦者偏苦,朴信圭爲監司時,以此意啓聞,而朝家未及變通矣。若令廟堂,及今商確,此一款,磨鍊添入於事目中,凡干調役,以田結,通分定之,則輪役甚均,民役自紓,可無偏苦之弊矣。上曰,言于廟堂,及時商確變通,可也。翊又曰,向者逃故·兒弱減布之後,朝家忽有需用匱竭之患,虛位未充定之類,各道軍官中,汰定軍役事,曾已行會矣。此輩,多以常漢入屬,而其中亦有兩班子枝,卽今良役,別無一竝變通之事,而若先汰此輩,降定賤役,則無識武士,必有因此搔屑愁怨之弊,不可不慮,故臣嘗以此意,言于該曹任事之臣,則其意亦然。姑待年事稍豐,更議變通,未爲不可,前日已布之令,似當姑爲還寢矣。上曰,卿言如此,言于廟堂,以爲稟處之地,可也。竝出擧行條上曰,道內守令黜陟之權,在於監司,冬夏殿最,卿須十分嚴明,而雖殿最之外,若有不法者,別爲啓聞,以勵貪汚之吏,此等事,必須惕念爲之。翊曰,道臣聞見不逮,恐或有未及聞知者,而守令中,若有不法者,臣何敢不爲啓聞乎?至於殿最,臣若以一毫私意,有所去就,黜陟不以公正,則雖被重罪,實所甘心矣。上曰,本道分置左右監司便否,亦爲詢問道內,詳細啓聞,可也。翊曰,頃聞道臣狀啓,以爲道內人情,於分置兩營之事,別無所利,又無所害,至於愚民,尤不知利害之如何云。臣下去後,敢不更爲訪問而馳啓乎?上命內侍,出給弓箭等物,翊,受之而退。諸臣,亦罷出。
玉堂箚子,副提學南二星,校理沈壽亮,副校理吳道一,校理林泳,副修撰宋光淵,竝引嫌而退。朴泰尙榻前奏對之含糊,元禎覆逆之同參,難免爲媕婀顧瞻之歸,則臺啓所論,大體固正,而請寢鞫問一款,未爲不可。竝此追咎,已欠稱停,而累度張皇,必立偏見,殊涉未妥。駁遞之啓,旣循公議,則隨參其論,有何所嫌?角勝之說,雖欠襯着,不可以此,輕遞言官。嫌不可否,其勢固然,承牌不進,在例當遞。請掌令鄭勔,持平李世白出仕,持平金鎭龜,正言金萬埰遞差。取進止。答曰,依啓。
敎慶尙道觀察使李翊書,王若曰,承流宣化,思得共理之良,咨牧擇賢,用畀分釐之責。蓋按廉俱重於八路,而屛翰尤緊於二南。其人實難,捨卿誰托?惟卿抱負國器,生長儒門,承訓家庭,有是子於是父,發身科第,信難弟而難兄,自先朝而歷敭,擬他日之晉用,缺二行迨予踐祚以來,致卿受玦而去,行患難於素位,缺五六字因山祗役,不憚敦匠之勞,復土卒襄,克殫送終之禮。恩加資級,豈但舊章之率循?任重藩垣,遂以新命而委寄。睠彼慶尙一域,實惟六十七城,對郭連都,非惟物衆而地大,肩摩轂擊,伊又俗阜而民殷。比緣飢饉之荐臻,忍見黔蒼之重困。漢家之征斂無藝,人心怨咨,魯邑之絃誦不聞,士習偸薄。況山川道里之遼遠,常患號令之稽遲,而雀鼠獄訟之紛紜,輒多文書之堆積。玆令廊廟而熟講,欲使策應而得宜。均一取民,已行大同之新制,東西分陜,且宜兩營之重開。甲乙之謀猷孔多,吏民之便否宜訪,適當缺方面之際,益切簡在心之誠。以予觀之,固無愈於卿者,從時望也,寧有過於此乎?玆授卿以慶尙道觀察使兼兵馬水軍節度使巡察使,爵比元侯,耀使星而北拱,班猶亞保,瞰卿月而南臨。大馮之棠化猶存,晉陽之保障如昨。興儒化於學校,在所當先,功民事於耕桑,寧或敢後?揚淸激濁,永戢貪汚之風,匡困資無,亟施撫摩之澤。官通訓則擅斷,罪大辟則稟裁。尙有激於丹衷,應勿替於素望。於戱,往欽職事,尙勤原濕之載馳,來報政成,庶聞威惠之茂著。庶輔王室,祗體予懷。故玆敎示,想宜知悉。知製敎李秀彦製進以上燼餘
上在昌慶宮。停常參·經筵。
下直,朱乙溫萬戶高致遠。
傳于李堥曰,今下弓矢,朱乙溫萬戶高致遠處,給送。
有政。
吏批,兼判書金錫胄進,參判申翼相病,參議朴泰尙呈辭受由,左承旨崔逸進。
吏批啓曰,兩司闕員,今當差出,而擬望之人乏少,外任竝擬,何如?傳曰,允。
以吳斗寅爲知義禁,宋光井爲固城縣令,金君錫爲軍資判官,韓翊昌爲淸河縣監,李彦紀爲司蓄別提,金雲長爲分兵曹參議,金隼翼爲監察,申曅爲正言,尹拯爲執義,宋奎濂爲司諫,姜時儆爲直講,高虎奎爲奉常副奉事,尹德駿爲持平,李翮爲宗廟令,趙師錫爲內醫提調,金潪爲禁府都事,趙昌漢爲宜寧縣監,睦昌遇爲韓山郡守。
兵批,判書李䎘進,參判沈梓進,參議李師命進,參知李寅煥病,右副承旨李堥進。
兵批啓曰,西生僉使安璈,因暗行御史褒啓,加資事,命下矣。雖已資窮,未經準職,何以爲之?敢稟。傳曰,特爲加資。
以崔容之爲濟州點馬,朴進益爲羽林衛將,鄭東美爲武兼,閔碩才爲加里浦僉使,朴承薰爲舒川萬戶,吳道存爲助羅浦萬戶,丁炫爲西平浦萬戶,金勉哉爲漆浦萬戶,李應星爲會寧萬戶,洪夏源爲黔毛浦萬戶,朴震昌單付栗浦權管,以成就程爲忠翊衛將,以南龍翼·尹堦·朴純·宋昌·尹敏聖·趙持謙單付副護軍,以金鎭龜單付副司直,金萬埰單付副司果,金昌碩單付副司勇。
吏批啓曰,韓山郡守李德周,以戶奴,呈狀于政廳,備陳情病,俱極危迫,難以赴任之狀,以調理辭朝之意,題給矣。連日更呈,年前曾有重風之漸,入春以後,左邊全不運用,頑痰塞胷,鬼事將迫。況今年近七十,衰病日甚,冒沒赴任,其勢末由云。宜寧縣監尹以明,亦以所患寒疾,今踰兩旬,一向危重,飮啖全廢,氣息喘促,貼身床席,垂死奄奄,萬無起身赴任之望,連次呈狀矣。兩人病勢,竝爲危重,果無向歇之勢云。農月守令,不可久曠,李德周·尹以明,竝爲罷黜,何如?傳曰,允。當在政事上
洪萬鍾啓曰,今日擧動時,兩司當爲進參,而司諫院大司諫尹趾完在外,獻納朴泰遜避嫌退待,正言金一夔未署經。此外無他行公之員,今日政新差臺諫,卽爲牌招肅拜,使之進參,何如?傳曰,允。
又啓曰,備邊司郞廳來言,今日賓廳坐起日次,而擧動相値,不得開坐云矣。敢啓。傳曰,知道。
巳時,上出御仁政殿,送正使領議政金壽恒,副使兵曹判書李䎘,行納采禮于於義洞別宮。
崔逸啓曰,小臣,別宮外,宣醞進去,下直。傳曰,知道。
安後泰,以弘文館言啓曰,本館下番,二員未差。修撰沈濡,亡妻歸葬,受由往來,而以身病缺二行餘,明日待開門牌招,以爲替直之地,何如?傳曰,允。
□□□,以備邊司郞廳,以三公意啓曰,凡大小擧動,必待兩司備員而後,始爲行禮,自是舊例,其意亦非偶然,而近來習儀之無諫院而行禮,已涉苟簡。今日納采之禮,親臨命使,事體莫重,諫院之官,旣未備員,則所當啓請,竝以在京人,差出新除之員,若有故不出,則亦當啓請變通,而殿坐時刻旣迫之後,泛然啓稟,致令不待兩司之備員,而仍爲行禮,此實曾所未有之擧也。不但事涉可駭,此而置之,則必將因循謬例,乖損事體,所關非細。不可無警責之道,當該承旨從重推考,何如?傳曰,允。
獻納朴泰遜啓曰,臣頃忝是職也,本院,旣停諸譯竝鞫之論,只有朴廷藎仍囚之啓。臣意以爲始壽嚴鞫之時,不無質問之事,其在獄體,不可不仍囚諸譯,以待結末,故與同僚相議,以此爲請矣。其後同僚,又變前見,刪其諸譯仍囚之語,改以廷藎嚴鞫之啓,此固在於文案所考之後,而旣摘疑端,更請鞫問,則其意蓋以其時治獄,有所未盡而然也。顧臣執滯之見,非但與前無異,且以當初參鞫之人,其何敢晏然復參於此啓乎?又於前修撰嚴緝罷職不敍之論,有不可苟同者。緝爲北關都事時,適當儒生施罰之事,雖有不善處事之失,而曾爲言官,乃能自拔於橫流之中,疏陳告廟之不可,則其公事,於此亦可見矣。豈可以一時之過,掩其平日之善,而不爲之容恕乎?今此議罪,實涉過重,且非論人和平之道也。且臣落傷之病,閱月彌苦,腰脇牽引,支節酸痛,日事砭焫,無計起動,前後違牌,推緘在身,力疾來避,亦在累日之後,逋慢之罪,益無所逃。以此以彼,俱難仍冒,請命遞斥臣職。答曰,勿辭。
持平李世白啓曰,請亟黜趙絅庭享事。諸啓上同新啓,新除授執義尹拯,時在公淸道尼山地,司諫宋奎濂,時在公淸道懷德地,請竝斯速乘馹上來事,下諭。引嫌而退待矣。兩啓異見,姑舍勿論,承牌不進,在例應遞,請獻納朴泰遜遞差。答曰,不允。下諭事及處置事,依啓。
崔逸啓曰,正使領議政金壽恒,副使兵曹判書李䎘,納采禮畢後,復命。傳曰,知道。
戶曹參判臣李敏敍疏曰,伏以,臣於前歲秋間,以焚黃事,陳乞,伏蒙恩暇,而其後國家多故,繼以國哀,大小臣僚,悲呼酸奔之中,不敢輒伸私情,黽勉至今矣。今聞因山已畢,固當因前已受之由,仍爲辭去,而日月已久,事例有妨。且臣之父墳,在於交河地,前秋水潦,傷頹甚多,經營修葺,必費旬望之役,情理切迫,倍於常時。伏乞聖慈,俯察微懇,許令往來,以伸至情,以卒承前日賜由之恩,不勝幸甚。謹昧死以聞。答曰,省疏具悉。卿其依願往焉。
咸鏡道觀察使尹趾善疏曰,伏以,方面之寄,是何等重任,而每當差出,輒以如臣之萬萬無似者,注擬受點,有若庶官之循例遷轉者然?私分之難安,固不足言,而其於國體之損傷,何如哉?至於寵擢之命,尤有所不敢承當者,凡器使之道,必視其有功勞與才能,次第簡拔,動聽人望,然後上無虛授之累,下無虛受之譏。缺二行道內之民,亦知臣之長短淺深,其將曰朝廷無人,以某之不善治者,爲方伯云爾云,則貽辱國家,可勝言哉?此非虛讓,實出肝膈,伏乞聖慈,俯諒至懇,新授本職資級,一竝還收,以重名器,以安微分,千萬幸甚。臣無任戰灼祈懇之至,謹昧死以聞。答曰,省疏具悉。卿其勿辭,速往欽哉。
公淸道觀察使臣尹敬敎疏曰,伏以,國家用人之方,必須量才而授,然後可無癏厥官之患,人臣自處之道,必須審己而受,然後可無不勝任之罪。若不擇其任之輕重,不量其器之大小,而只循官資,責重任於不可堪之人,則鮮不至於僨事而辱國,此明主所以隨才授職,而爲下者,亦不敢輕受而妄冒者也。臣本庸駑,百不猶人,而濫蒙洪造,出入三司,曾無絲毫少答恩私。曩緣酬勞之典,遽超緋玉之班,涯分已溢,榮反爲懼,及至待罪喉舌以來,已踰一月,而隨行逐隊,憒憒遣日,尤無一事仰稱明旨,孤負君恩,罪積如山,豈意千萬夢寐之外,又蒙湖臬新除之命?聖恩愈隆,驚懼一倍,惶隕蹴踖,有欲循墻而不可得也。方伯之職,屛翰一路,責任之重,自昔以然,況今連年荐飢,邦本日蹙,朝家擇人,異於常時,宣力之難,萬倍平日,決非如臣譾劣所可堪當,而適緣承乏,有此試可之命,臣實自知之審,何敢泯默虛受,以欺君父,以誤國事哉?臣旣無才諝,又蔑學識,其於幹事之具,宣化之責,俱非可堪,至於文法吏事,尤所昧昧,尋常簿書,亦未了得。曾忝南北數邑,殫竭駑鈍,僅免罪責,是臣已試無用,而驟當方面重任,此何異使蚊負山哉?臣若不量自己才力,偃然承受,及其當事,敗闕百出,則臣身顚沛,固不足恤,其如〈國事〉何哉?且道內尼山縣,卽臣所居之鄕也,臣之祖先五世,皆葬于此,已成百年松楸之鄕。自臣曾祖,以及臣父,仕宦則入京,家食則歸鄕,臣亦自兒時,長養于斯,出身以後,始入轂下,中間罪廢之時,亦嘗累年退伏。及今蒙恩,重入修門缺二行半,尼山之距本營,不過二息之程,親舊酬應之煩,必將倍蓰於□□,若一斷以公義,則深恐傷恩敗類,而終爲滅絶人理之歸,曲循其私情,則必將妨公害義,終被僨敗國事之罪。處此之道,必如蘇章之按故人,鎭周之治舒州,然後方可擧職,而古人之事,實非尋常人之所可爲,況如臣之柔懦迂拙,豈易辦得建節還鄕?昔人比之晝錦,在臣私分,榮幸已極,往省病母,歸詑鄕里,豈非臣平生之至願,而顧此一事,實是大段難便處。曾前李師命之授是任也,大臣至於箚陳,而終以此遞去。夫師命之器識,實非臣之所可企及,而且本非居生道內之人,不過一時往來寄寓,而尙以爲難便,不令往赴,則況臣之才具,下此人甚遠,居生本土,事勢之嫌礙,尤非此人之比,而師命則見遞於前,臣則許赴於後,不但朝家之取舍,顚倒莫甚,其在事體法例,豈容如是耶?臣之事勢,如上所陳,邦法至嚴,公義難犯,臣雖欲冒昧承當,實所不敢,玆敢不避煩擾,而冒死悉陳。伏乞聖慈,俯察微衷,非出飾讓,亟命遞改,俾無公私狼狽之患,不勝幸甚。謹昧死以聞。答曰,省疏具悉。卿其勿辭,速往欽哉。以上燼餘
上在昌慶宮。停常參·經筵。
恭惠王后忌辰齋戒。
自昧爽至卯時,有霧氣。未時,太白見於巳地。夜自二更至五更,有霧氣。
安後泰啓曰,吏曹郞廳來言,臺諫有闕,政事,何以爲之?取稟。傳曰,過齋戒後,爲之。
又啓曰,領議政箚子到院,而以國忌齋戒,留院之意,敢啓。傳曰,入之。
李堥,以都摠府言啓曰,入直軍士,中日習射事,限客使回還間,啓請姑停矣。旣已回還,今日爲始,當爲中日習射,而國忌齋戒相値,不得爲之缺二行半
掌令鄭勔啓曰,臣以萬萬不似之蹤,猥荷洪造,忝叨言責,前後非一,而賦性樸愚,行世齟齬,跋前疐後,動輒遭尤,纔授旋遞,雖未嘗久於其職,而臣之不合是任,自知熟矣。聖明不諒,不許斥退,誤恩荐加,感激異數,嚴畏分義,不計顚躓,黽勉隨波於具僚之末者,月已周矣。未嘗進一言論一事,心常愧恧,若無所容。適於玆者,名流糾劾之擧,出於同席,峻發之論,義無可避,自明之疏,心竊不快,發言任率,似或欠穩,此則臣固滯之見,有不能矯揉而然也。夫安有一毫和附於其間,而翼相,恣意蹴踏,公肆侮辱,一至於此?臣雖疲軟,職是臺官,而所言者公,則不可以如許醜詆,勒加於臣身也。凡人所論,若不稱情,則官無卑高,其冤一也。今者翼相,以瞻顧媕婀,爲泰尙之至冤極痛,汲汲伸救,而反以仰人脣舌,定我黑白,爲臣斷案,和平之論,固如是乎?若是而欲責人之服其心,難矣,而然而此則自有公論,臣不必多辨,而緣臣駑劣,貽辱臺閣,傷損事體,至於如此,臣何顔面,仍冒言地,而處置請出,出於意慮之所不到,召牌繼至,臣誠惶隕,益不知置身之所。惟當行不竢駕,趨走承命之不暇,而情勢之外,素患胸膈之痛,猝然重發,俄頃之間,昏倒窒塞,欲起還仆,坐違召命。親臨盛禮,旣不參大庭之末班,瞻望象魏,自不覺心魂之飛越,竢病少間,今始來避,逋慢之誅,更無所逃。以此以彼,決不可一刻仍冒,請命遞斥臣職。答曰,勿辭。
安後泰啓曰,掌令鄭勔,再啓煩瀆,退待物論矣。傳曰,知道。
持平李世白啓曰,臣於近日同僚之避,每有不敢可否之嫌,連事瀆擾,固已惶霣矣。今者掌令鄭勔,又爲引避,而臣之不敢處置,猶夫前日,不得不復此來避,請命遞斥臣職。答曰,勿辭。
李堥啓曰,持平李世白,再啓煩瀆,退待物論矣。傳曰,知道。
同日午時,上御□□□上講心經坤之六二章。泳,進讀附註,自問丹書敬勝怠者吉□□□易言敬以直內,上受讀一遍訖。泳,釋其義曰,其曰問者,卽朱子與學者問答之辭,而丹書敬勝怠以下四句,亦載於小學書中耳。上曰,唯。泳曰,敬與怠,對待之言也。朱子曰,敬便豎立,怠便放倒,蓋此心,若豎立,則容貌必肅,辭氣必正,而應事接物,無不合於義,此敬怠之所以分吉凶也。光淵曰,放者,放心之謂也,顚倒之謂也。泳曰,凡事有定理,循其理而處之,是義也,背其理而行之,是慾也。所謂敬義之體用者,敬卽體也,義卽用也。體如人之有形體,而用如人之有運用也。必有持敬工夫,爲吾一心主宰,然後理明義精,體立用行,而酬酢應變之際,無不合理矣。此言敬義,與孔子所言坤卦之義相同,故朱子因學者之問,而備言之矣。此下先儒所論,有就那敬字而言之者,有就那義字而言之者,然未有不先持敬而可以爲義者,故朱子,以體用爲言,所謂體立而後,用有以行者也。又曰,此書出於大戴禮踐祚篇,武王踐祚之始,急於聞道,訪丹書於太公,太公以此答之,武王,聞而惕若戒懼,銘之器物,以至盤盂几杖,無不有銘,蓋恐斯須或忘,而怠慾之乘其隙也。上曰,此蓋常目在之,念念不忘之義也。泳曰,古人,謂武王之刻銘几盤者,欲其常接乎目,而每警乎心,其言然矣。光淵曰,衛武公之作箴以儆,亦此義也。泳曰,古之聖王,不但刻之於器物,左右前後箴儆之言,不絶於耳,故在輿有旅賁之規,倚几有誦訓之諫,居寢有暬御之箴,臨事有瞽史之道,皆所以防其怠惰之意,而常存儆懼之念也。自黃帝而武王,自武王而孔子,前聖後聖,其實一道,而此外聖人,亦莫不以敬爲言,書之贊堯曰,欽明文思,所謂欽者,卽敬也,舜·禹授受曰,惟精惟一,所謂一者,卽敬也。其他成湯之聖敬日躋,文王之於緝熙敬止,莫非是敬也。光淵曰,惟一之一,是誠也,非敬之謂也。上曰,先儒云,敬者,主一無適,敬亦以一言之矣。泳,又釋敬以直內之義曰,敬則自然無纖毫之私意,故正正方方,心常肅然,缺二行子痛辨其不然矣。又曰,所謂敬義,有如博約敬字心上□□者事事循其理也。學者,須先有持敬工夫,明其義理然後,可以處事合義而無所差謬也。若不實下工夫,而徒只誦說文義而已,則聖賢千言萬語,皆歸於虛,雖讀盡此書,何益於身心哉?不然而果能着實用工,知行兼盡,則敬以直內,義以方外八字,一生用之不窮矣。光淵,釋朱子說聖門學者問一句曰,聖人敎人,自有科條等級,必要循序漸進,如水之盈科而後進,故必到曾子地位,始聞夫子一貫之旨,此所以聖人答他一句,學者,便領略將去矣。泳曰,此則不然,朱子只言古人問一句答一句,便要實下工夫云也,非是學者循序進學之謂也。上曰,此言古人聞一句語,卽體而行之,而今則說得雖多,不知向身己上做工夫云也。泳,釋附註朱子敬義齋記中語曰,所謂一動一靜,交相爲用者,持敬工夫,已能純熟,則其於應事之間,無不合義,而到得義精仁熟之域,動靜云爲,自無差謬,而沛然有裕矣。又曰,聖賢立言,如庸·學中所載,必要完備,未嘗有偏言處,故於敬義二者,必對言互說耳。所謂樂而玩之,足以終吾身而不厭者,如孔子之飯蔬飮水,樂在其中,顔子之簞瓢屢空,不改其樂,蓋言道理之樂無窮,足以忘其憂也。若帝王,克盡此工夫,不但身心安樂,自可至於平治國家之域,功效之大,實非學者之比也。泳,又釋附註程子說曰,凡道理,不必新奇而後,爲正道,故如聖人所論敬義之說,極其平實明白,若持守旣久,則其效自別也。又釋和靖說曰,所謂先生,卽程子也。學者,苟能敬以直內,此心無所放倒,則凡百應事之際,一毫不敢妄作,雖有隱微之中,不愧屋漏矣。又釋小註曰,所謂按者,卽註釋者,自以所見論之也。光淵曰,所謂樞,卽門戶之樞也,要,如人腰也。蓋以敬義二字,爲學者希聖之宗要也。末端所云左者,卽下之謂也,而以其文義觀之,則似指以上而言之矣。上曰,大學曰,右經一章,又曰,別爲序次如左,與此所言,異矣。泳曰,若以發明敬字之義見之,下文所言,專說敬字,似是以下之言也。光淵曰,武王,德爲聖人,尊爲天子,而有汲汲延訪之意,卽訪丹書缺二行,殿下須自今,實下工夫,如聖人所言,方見其效□□□冊誦說文義而已,是豈爲學之道哉?又曰,自附註,至朱子說,總言敬義工夫,自程子論主一以下,只言敬工夫也。講畢,上掩卷。堥進曰,再昨刑曹疏決時,罪人中,有最爲冤枉而不得蒙放者,故敢達矣。上曰,何人耶?堥曰,盧繼孫稱名人,卽先朝功臣,盧永愼之八代孫也。上年,爲參會盟祭,自鄕上來,而渠以年少之人,已前會盟祭時,不曾入參,故忠勲府以爲,永愼絶嗣,元無嫡長,此必冒屬之人也,仍爲移送刑曹,受刑定配,而刑官未知曲折,故不得啓達蒙放矣。上曰,國朝功臣,竝二十一,而盧永愼,絶嗣無後,故丙戌年寧國功臣會盟祭時,亦無永愼嫡長入參之事矣。此人則令忠勲府,考出錄券,旣知其冒屬而罪之,似難容易放釋耳。泳曰,疏決一事,卽臣等前日建白者,而當初啓達時,臣等之意,以爲干係大獄之類,固不擧論,其餘濁亂朝廷,負犯甚重者,雖當遇災悶旱之日,亦難寬貸,而若其情犯稍輕,可以容恕者,或可參酌疏放,故以此意,仰達矣。伏聞向日疏放時,申宗華,亦在宥中云,臣於上年待罪本館之日,因臺啓遽停,箚陳其不可之意。宗華所犯,亦可謂干係者,其罪若果輕歇,則大臣,何至於請鞫乎?且其配所,定於近道善地,群情猶且拂鬱矣。今此疏決,遽爾放釋,其在事體,豈不大段未安乎?光淵曰,到配未數月,而遽蒙疏放,事之不當,顧有大於此者乎?上曰,當初宗華等,有探知逆狀之事,不可謂全無功勞,及至李元成告變後,雖出於元老等招辭,萬鐵,旣言宗華之無罪,則可知其罪名之不實,故參酌定配矣。到今悶旱之日,特爲疏放,有何所妨乎?泳曰,臣未見鞫廳文案,未詳其曲折,而蓋前有大臣之請鞫,後有臺諫之爭執,而只用輕典,罪止定配,物情猶以爲未允矣。日月未久,又爲放釋,國家懲惡之道,實有所不當,故臣等,敢達矣。光淵曰,鞫廳之事,臣亦未詳,而其親密賊積之事,人人所共知。今番疏決,諸附麗賊鑴之皆未得擧論,則宗華,何可獨得擧論乎?以上燼餘
上在昌慶宮。停常參·經筵。
辰時,有霧氣。午時,日暈。
謝恩,咸鏡監司尹趾善,同義禁吳斗寅,淸州縣監韓翊昌,韓山郡守睦昌遇,典籍金瑜,漆浦萬戶金勉哉,加里浦僉使閔碩才。
禮曹,三次祈雨祭,風雲雷雨山川·雩祀·三角山·木覓山·漢江,沈虎頭,不卜日,來十七日設行事,知委擧行,何如?啓依所啓施行。
禮曹佐郞李廷麟,贈兵曹判書金德齡等賜額致祭事,光州地出去。
吏曹參判朴泰尙三度呈辭。國忌齋戒,留政院。
伴送使書目,勅行,十三日鳳山止宿事。
玉堂箚子,大槪,請掌令鄭勔遞差,持平李世白出仕。答曰,依啓。
持平李世白就職後,啓曰,臣以無似,猥忝臺職,曾蔑絲毫裨補,惟事煩數引避,其有負言責,固已大矣。卽於就職之後,伏聞昨者筵臣,以向日疏決時罪人申宗華,至蒙宥釋,而不能力爭,在囚諸譯等,徑先發配,而又不論執,深斥入侍臺諫云,臣於是,誠不勝瞿然也。諸譯一款,顧臣愚淺之見,初未嘗及此,至於宗華之事,亦知事體之不當,物情之未允,雖以拙訥之言,敢有所陳達,而旣未能終始殫論,以回天聽,則臣固愧訟之不暇,公議之非,烏得免乎?臣旣有不職之罪,決不可一日仍冒,請命遞斥臣職。答曰,勿辭,退待物論。以上朝報
上在昌慶宮。停常參·經筵。
謝恩,持平尹德駿,監察金阜翼,掌苑別提李休徵,會寧萬戶李應星,恭陵參奉趙楷,西坪萬戶丁炫。
伴送使書目,勅行,十四日黃州止宿事。
持平尹德駿啓曰,臣頃忝諫職,敢論數件事,而言不見重,被人訾議,臣不勝瞿然之至。嚴緝之承順賊䃏,廢錮多士,實非一時微過,而公議憤惋,久而益激,則懲治之道,固不可已。設有立異於告廟之事,豈可以此掩罪,置而不論乎?諫官之費辭救解,臣所未曉,至於朴泰輔之榻前獨啓,輕遞言官,旣違定規,且關後弊,則一番相規,有何所傷,而入侍儒臣,皆以遞差爲過云,吁亦異矣。伊日論列,俱有所執,復理前說,紛紜引避,臣固不欲,而諫臣·儒臣,旣以爲言,何敢晏然復冒言地乎?請命遞斥臣職。答曰,勿辭,退待物論。
府啓,持平尹德駿,引嫌而退。執法之地,旣未隨事力爭,則物論之非,在所難免,請持平李世白遞差。答曰,依啓。
傳曰,史官五員待命,騎馬十五匹立之,祈雨祭所內摘奸。以上朝報
上在昌慶宮。停常參·經筵。
夜二更,月暈右珥。
下直,新寧縣監南致熏。
謝恩,平昌郡守崔渲。
吏曹參議朴泰尙三度呈辭。入啓。遞差。
大司憲趙師錫初度呈辭。入啓。給由。
伴送使書目,勅行,十五日中和止宿事。
公淸監司書目,臣情勢萬分悶縮,賤疾日益危苦,更申前懇,乞削臣職名,以便公私事,上疏上送事。啓。答曰,省疏具悉。卿其勿辭,從速上來察職。
黃海監司金禹錫辭職上疏上送事。啓。答曰,省疏具悉。思禮死中求生之悖說,不足掛齒,卿其勿辭,從速察職。
京畿監司書目,廣州等官呈,以三十六邑今月十一日雨澤事。
江華留守書目,農事及雨澤形止事。
開城留守李之翼病重,不得察職,上疏上送事。啓。答曰,省疏具悉。卿其勿辭,調理察職。
兵曹啓曰,本曹堂上,判書李䎘,今日嘉禮習儀進去,參判沈梓受由在外,參議李師命,今方入直,參知李寅煥,方患瘧疾,仕進未易。前頭習儀及擧動時,侍衛入直,勢難推移,在外之人,今姑改差,以在京無故人,今日政差出,何如?傳曰,允。
漢城府左尹金益勳,同姓孽五寸叔學生金㮤身死,服制已行七日,出仕,何如?啓依所啓施行。
府啓,持平尹德駿,請亟黜趙絅庭享事。諸啓上同新啓,今此疏決時,卞爾輔等四人,依前發配之命,臣竊以爲不然也。當初鞫聽之鉤問諸譯,雖無未盡之事,而始壽,以首罪,尙未正法,與朴廷藎,方在請鞫之中,則參證諸人,固宜一倂仍囚,以待究竟,豈可徑爲放出,遽發配所哉?請還收卞爾輔·安日新·金起門·李裕顯依前發配之命。罪人申宗華,親密積家,有同子弟,此則國人之所共知,而渠亦不敢自隱者也。緊出挺時之所招,拿來於遠配之所,究覈未詳,乃反減等徒配,有乖獄體,物情齊憤,到配未踰半年,又蒙宥釋,朝家懲惡之道,豈容如是?遇災疏決,只爲開釋無辜,以伸冤枉,而罪如宗華者,本無可赦之情,豈可渾入於疏放之中也?請還收徒配罪人申宗華放釋之命。罪人李雲徵,假借儒名,圖占美仕,出入積家,親近逆堅之狀,渠亦不得自諱,而不加究問,罪至徒配,雖出於朝家寬大之意,而物情之駭憤,固已多矣。到配未久,又蒙疏放,揆以國家懲惡之道,決不可如是,請還收徒年罪人李雲徵放釋之命。新除授掌令李益泰,時在全羅道順天府任所,新除授獻納李弘迪,時在京畿豐德地,請斯速乘馹上來事,下諭。答曰,不允。申宗華事,已諭於昨日筵中矣,勿煩。下諭事,依啓。
傳曰,明日晝講爲之。以上朝報
答右尹尹以濟疏曰,卿其勿辭,調理察職。以上內下記草
有政。
吏批,以金沆爲典籍,李益泰爲掌令,金鎭龜爲持平,金構爲獻陵參奉,李煿爲直講,朴泰遜爲修撰,李世白爲兵曹佐郞,朴世堂爲吏曹參議,趙持謙爲應敎,安垕爲奉常副正,李弘迪爲獻納,李翊相爲兵曹參判。
兵批,以申鍵爲五衛將,徐弘履爲僉知,崔良弼爲僉知,南龍翼爲知中樞,李震英爲訓鍊判官,趙厚錫爲訓鍊主簿,鄭周翰爲武兼,安龍爲副司果,金雲長爲副司正,成就程爲副司勇,朴泰尙爲副護軍,鄭勔·李世白·朴泰遜爲副司直,閔碩才爲副司果。
上在昌慶宮。停常參,只晝講。
未時,太白見於巳地。
晝講入侍時,講詩傳第二卷,自邶鄘衛三國,止燕燕四章,章六句。
謝恩,兵曹佐郞李世白,兼春秋張世良,訓鍊判官李震英,護軍沈檍,正言申曅,助羅萬戶吳道宗,承文正字梁重廈。
慶尙監司書目,今月十一日雨澤事。
伴送使書目,勅行十六日平壤止宿事。
開城留守書目,今月十六日雨澤事。
正言申曅啓曰,臣纔叨本職,繼承召牌,而家有拘忌之疾,未卽入謝恩命,齋宿累日,今始祗肅,而第於本院吳始壽之啓,有不可隨參之嫌。曾忝憲官,亦以此引避,則到今難安,與前無異,且以試射無分,方帶推緘,未及照勘。以此以彼,俱不可仍冒,請命遞斥臣職。答曰,勿辭。推考蕩滌,退待物論。
領敦寧金萬基上疏。大槪,賤疾日益沈痼,萬無自力之勢,冒死更籲,乞解戎務事。入啓。答曰,省疏具悉卿懇。備悉予意於三度疏批,而祈免之章繼至,出仕之期愈邈,卿何不諒予心之至此耶?累日哀隕之餘,縱有精力之小愆,神明所扶,宜有勿藥之效,卿其安心,更勿固辭,從速行公。仍傳曰,遣史官傳諭。
晝講入侍,特進官李□□,知事金錫胄,玉堂李濡·沈濡,承旨安後泰,假注書沈枰,兼春秋曺廷亮,史官鄭濟先,持平尹德駿,亦爲入侍。
禮曹,四次祈雨祭,楊津·德津·五冠山·紺岳山·松岳山,不卜日,來二十二日設行事,各該司及京畿監司處,知委擧行,何如?啓依所啓施行。
永平儒生金聲律等上疏。大槪,請賜先正臣文忠公朴淳院額,且許贈執義臣李義健配享,以爲多士尊慕之地事。入啓。答曰,省疏具悉。疏辭,當令該曹稟處焉。
晝講時,持平尹德駿所啓,請亟黜趙絅庭享事。諸啓上同又所啓,卞爾輔等四人,還收發配之命事。上曰,諸譯事,臺諫,旣已停啓,而只有廷藎請鞫之擧,今若仍囚爾輔等,滯獄可慮,故依前發配,有何所妨乎?不允。又所啓,罪人申宗華·李雲徵還收放釋之命事。上曰,已諭勿煩。又所啓,漢時宣陵孝子之事,後世譏之,今聞翼陵,有常漢數人,接止於陵下,服喪持制云。其中高信民稱名人,曾在甲寅國恤時,私居陵下,持制三年,君親之喪,過者雖勝於不及,而其後上言,自訟免賤其諸子,則當初本意,只在於希賞,末世人心之巧詐,至此而極矣。信民,利其前日之事,蓋出非分之望,而其餘數人,又效信民之蒙恩,相率而居接於陵下,如此之類,不可容受,以長其僞。請令攸司,摘發驅逐,高信民之諸子免賤者,還屬本役。當該守陵官,侍陵官之不爲斥退,任其容接,亦甚駭然,請竝從重推考。上曰,高信民之守陵服喪,非今創開,自孝廟國恤時,亦有此事,則非關侍陵官之不能禁斷而然也。勿爲推考,信民等,使之退去,可也,而信民諸子免賤,歲月已久,不必還賤矣。又所啓,引嫌而退。請鞫始壽,擧國公議,則微小之嫌,不必爲嫌。請正言申曅出仕。上曰,依啓。以上朝報
上在昌慶宮。停常參·經筵。
未時,太白見於巳地。
李堥,以都摠府言啓曰,副摠管金益勳,除標信,漢城府坐起進去之意,敢啓。傳曰,知道。
又以禮曹言啓曰,冊妃·親迎等三度習儀,今日當爲行禮,而諫院多官,皆有故,不得進參云。雖無諫院,依前例仍爲行禮之意,敢啓。傳曰,知道。
又以兵曹言啓曰,今四月二十日,武臣賓廳講書日次,而擧動相値,不得爲之之意,敢啓。傳曰,知道。
謝恩,兵曹參判李翊相,訓鍊主簿趙厚錫,舒川萬戶朴承薰。
春秋館郞廳,以領監事意啓曰,左右史之不備,久矣。其爲苟簡莫甚,新薦停當,亦已經月,而不但朝家,連有事故,被薦兩人,或以事坐罷,或下鄕不來,遷延至今,尙未取才,事極未安。臣領議政金壽恒,頃以此意,陳稟於榻前,有徐宗泰敍用,李畬催促上來,趁速應講之命。昨日聞李畬,自鄕入來,以今日備局之坐,仍行合座取才之意,旣已出令分付矣。今朝諸堂上齊會之後,講官二人,日晩不來,使本館下人,累度催促,而徐宗泰,則稱以身病,無意進來,李畬則以首薦者不來,有難越次應講爲辭,亦不來詣。史局被薦之人,規例闕講者,從重科罪事,曾有先輩之論,而不畏朝命,任便行止,至於如此,其在事體,殊極可駭。徐宗泰先罷後推,以爲懲勵之地,李畬則雖與無緣不參者有間,而偃然退坐,終不來待,怠慢之失,亦不可置之,從重推考,何如?傳曰,允。
大司憲趙師錫三度呈辭。入啓。加給由。
禁府,金慶瑞·韓厚命·蔡正徽·宋必興·李㝡拿囚。啓。
正言申曅避嫌,大槪,難冒之嫌,在所當遞,而處置請出,實涉乖當,不得不更爲引嫌,而見阻喉司,情勢悶蹙。又引避辭中措語,憲臣,至於引避,則尤不可一刻仍冒,請遞事,呈政院。政院啓曰,今日正言申曅就職後,以吳始壽啓辭,嫌難同參之啓,來避本院,以一事不得再避,曾捧承傳之事,故措辭退却矣。卽者闕門垂閉之時,又以前事,入來更避,臣等,累度往復,終不回聽,必欲捧入,此避嫌,何以爲之乎?敢稟。傳曰,一事毋得再避,不但明有受敎,明日擧動時,兩司不可不備員,而如是來避,事涉未妥,勿爲捧入,明朝待開門牌招,使之進參,俾無如前窘急之患,而憲府未肅拜人員,亦爲牌招,可也。
京畿監司書目,楊州呈,以前執義朴世采辭職上疏上送事。啓。答曰,省疏具悉。備悉予意於日昨別諭,復何多誥?須體如渴之意,安意勿辭,亟回遐心從速登途,毋負企待。以上朝報
上在昌慶宮。停常參·經筵。
卯時,有霧氣。未時,太白見於巳地。夜一更,流星出天棓星上,入天市垣中,狀如拳,尾長二三尺許,色白。
下直,忠原縣監李思永。
崔逸啓曰,祈雨祭齋戒,相値,視事,頉稟。傳曰,知道。
洪萬鍾啓曰,大司憲趙師錫,牌招不進矣。傳曰,知道。
□時,上,出御仁政殿,遣正使領議政金壽恒,副使兵曹判書李䎘,行納徵禮于別宮。
洪萬鍾,以備邊司郞廳,以三公意啓曰,公淸監司尹以濟,被論遞職,已過累月,其代,至於五易,已遞之監司,雖有仍爲行公之規,號令郡邑,酬應文牒之際,事不着實,已涉可慮,而迎新人馬,久滯京裏,其弊亦甚不貲。新監司尹敬敎,不可不催促下送,而除授多日,連呈辭疏,尙不肅謝,聞其疏意,以世居道內爲嫌,難於赴任,以此力辭云。方伯之職,與邑宰有異,自祖宗朝以來,以本道之人而爲監司者,前後非一,故當初擬差,亦不以此爲拘。至於頃日領府事宋時烈,箚陳李師命之事,在敬敎之道,固宜有所不安,而師命之遞監司而置內職,不專於此,則亦不必深嫌,尹敬敎牌招肅拜,仍令趁速辭朝,何如?傳曰,允。
崔逸,以嘉禮都監郞廳,以都提調意啓曰,金寶箋文,旣已書寫,啓下入刻之後,更加諦視,則妃字偏傍曲折之畫,未免差誤,不可仍而不改,使之改寫二本封入,以備睿覽,而當初入啓之時,臣等未能致察,有此錯謬,不勝惶恐。敢啓。傳曰,知道。以第一貼篆文,入刻,可也。
又啓曰,臣,別宮外宣醞進去,下直。傳曰,知道。
以備忘記,傳于洪萬容曰,史官三員待命,騎馬九匹,卜馬六匹立之。
洪萬容啓曰,史官待命事,命下矣。史官不備,宣傳官一員代送之意,敢啓。傳曰,知道。
以備忘記,傳于李堥曰,史官一員待命,騎馬三匹,卜馬二匹立之。
洪萬容啓曰,史官一員待命事,命下矣。史官不備,宣傳官代送之意,敢啓。傳曰,允。
以李畬爲假注書。
崔逸啓曰,臣別宮外宣醞候,復命。傳曰,知道。
又啓曰,正使領議政金壽恒,副使兵曹判書李䎘,納徵禮畢後復命。傳曰,知道。
又以禮曹言啓曰,本曹啓下上言七十六張內,七十三張,旣已回啓,而幼學柳震輝,故主簿沈梓妻辛氏,內奴姜戒友等上言三張,終不現身,不爲回啓之意,敢啓。傳曰,知道。
正言申曅啓曰,螻蟻微臣,百無肖似,再叨言責,蔑補絲毫,而每以吳始壽事,輒復瀆擾,臣猶自疲,人謂斯何?第臣所引之嫌,非尋常細故,可以得已焉耳。始壽誣引之狀,雖已朝家之所洞燭,而臣兄伊日所遭之境,非但橫逆之甚而已,則臣何可諉以擧國公議,而自同他人,有所容喙於始壽之事乎?夫當嫌而避,臺體所關,而此心之所不安,須非此理之所當然,則固不可冒嫌而參啓,亦不可闕啓而行公。曾前尹世紀之爲臺官也,以其父被援於始壽之故,初雖引嫌,不參其啓,而及其處置請出,旋卽隨參,終以此見非物議,不得行公。以言其事,則彼此旣同,以言其嫌,則父兄無間,難冒之嫌,亦此可見,而不量事體,强令出仕,臣之狽狽,固捨勿論,揆以事理,豈容如是?就職之後,以此自列者,蓋出於不獲已也。喉司退却,竟未上徹,而不意憲臣,提臣退却啓辭中措語,至於引嫌,則臣之情勢,到此益復臲卼,亦安得不更爲論避,而托以前事,終不捧入,至於陳稟還,臣實未曉焉。夫所謂一事再避云者,謂無他而仍前更避之謂也。若處置乖當,情勢難安,或引證物議,辨暴事理,則固非前事之可諉,而況因憲臣之引嫌,而不得不自劾者,果可謂一事再避乎?此則萬無是理,而政院,惟以退却臺啓,爲能事,昨日啓辭中,亦泛稱前事,而全沒前後曲折,誠不滿一哂也。大禮旣迫,召牌又降,而同僚無他推移之員,不敢不進參擧動之班,而顧臣情勢之難安,如上所陳,決不可一刻仍冒於臺席,請命遞斥臣職。答曰,勿辭。
黃儁耉啓曰,正言申曅,再啓煩瀆,退待物論矣。傳曰,知道。
持平尹德駿啓曰,再昨正言申曅,引避退待,處置歸於本府,觀其避辭,有曰吳始壽之啓,有不敢隨參之嫌。曅曾任持平,以此爲嫌,而其時處置之事,亦曰公共之議,難避些嫌。臣意以爲,申曅向日被引於始壽之事,誠是意外橫逆,而始壽誣陷之狀,畢露無餘。至於鞫問始壽之啓,只請所服得情,則曅之於此啓,似無當引之嫌,設有所嫌,本甚微小,何可以此,不參於大論乎?況前日處置,已請出仕,至於今日,宜無異同,臣故於榻前,啓請出仕矣。昨者曅,再度引避,至謂之處置請出,實涉乖當,臣以處置之人,不敢晏然,引避自列,亦至再度,而喉司苟援規例,一向退却,且當大禮臨迫,不敢引入,泯默隨參於大庭之班。今日曅,又復引避,一則曰不量事理,强令出仕,一則曰揆以臺體,豈容如是?臣於此,誠不勝瞿然也。臣之請出,只聽物議,則可謂不量事理,有所强迫,而曅之爲辭,乃如是耶?紛紜引避,欲伸己意,非臣所欲,而被處置乖當之斥,其何敢苟冒臺席乎?請命遞斥臣職。答曰,勿辭。
黃儁耉啓曰,持平尹德駿,再啓煩瀆,退待物論矣。傳曰,知道。
右議政李尙眞箚曰,伏以,臣頃仍感冒,別症層生,宿患痿痺,仍添一倍,行步之際,漸覺艱涉,故曾於十三日擧動時,不得入庭行禮,僅至外班而止,此已有違臣禮,誠所惶懼。近來諸症漸加,委席苦苦之中,腰脚痠麻,屈伸作痛,無計步履。今日擧動,未能趨詣,大禮將事,百僚駿奔,而臣獨偃伏私室,如不知分義,罪戾山積,措躬無所。況且天災洊疊之餘,又有此旱魃肆虐,凄風連吹,暘烏不閟,日月所照,無物不焦,兩麥俱損,百穀未播,哀我民生,其將盡劉,國計罔極,言念氣塞。當此時,如宜惕惕大警懼,汲汲大變通,先自聖躬,另加省察,日用之間,細大之事,務合天道,或涉不合,逐一改之,以盡其大公至正之方。且使朝著,消融愛惡之私,共底和平之域,而專意於恤民祛弊。生財惜費之道,惟日施措,如救焚拯溺之爲,則庶可以回天怒紓民怨,做我國家無疆之休缺二行病則精力筋力,無可以趨事盡職。今者進身大庭,只一□□尙闕焉,尤可見其尸居無所用矣。以公以私,決不可一向苟冒,故冒此哀籲於天地父母之前,伏乞聖慈,特垂俯燭,亟命鐫免臣職逋慢之罪。答曰,省箚具悉卿懇。箚中所陳,誠是切要之言,可不留心而體念焉。卿之宿患,予固知之,未得進參,有何所傷?卿其安心勿辭,從容善攝。仍傳曰,遣史官傳諭。
左副承旨洪萬鍾,右副承旨李堥等疏曰,伏以,正言申曅,於始壽之啓,雖有所嫌,前後之避,處置臺官,旣循公議,累請出仕,則不可以此每每引嫌。且一事毋得再避,明有受敎,臣等妄料以爲處置,似無乖當之失。其所自列,同是一貫辭意,則勢難捧入,而擧動又迫,前事累避,未知其可,故再度來避也。臣等,相議啓稟,而還爲出給,而日勢已暮,倉卒陳稟之際,措語之欠詳,果未及覺察矣。卽伏見其疏辭,則至以政院,惟以退却臺啓,爲能事,又以誠未滿一哂等語,大加非斥,臣等,何敢自以爲無失,而晏然仍冒於職次乎?懇乞亟遞臣等之職,以謝物議,不勝幸甚。臣等,無任兢惶戰灼之至,謹昧死以聞。答曰,省疏具悉。爾等勿辭,從速察職。以上燼餘
上在昌慶宮。停常參·經筵。
崔逸啓曰,明日常參□□,取稟。傳曰,只晝講。
洪萬鍾啓曰,行大司憲趙師錫未肅拜,執義尹拯,掌令崔商翼·李益泰在外,持平金鎭龜陳疏,持平尹德駿避嫌退待,今日以監察茶時之意,敢啓。傳曰,知道。
李堥,以都摠府言啓曰,副摠管柳重起,以御營中軍·軍兵等操鍊事,除標信,弘濟院進去之意,敢啓。傳曰,知道。
以備忘記,傳于二行缺行公,本廳各邑收米,連續來到,不可每每付諸缺該掌捧上之事,勢難兼察,郞廳鄭堥,令該曹口傳付軍職,冠帶常仕,何如?傳曰,允。
自未時至酉時,日暈。
兵曹口傳政事,以鄭堥爲副司果。
大司諫尹趾完啓曰,臣交印上來之時,病餘筋力,不堪長路行役,到忠原地,不得不取便於本道,違越禁令,自有其罪,而且於本院吳始壽之啓,臣意有所不然者,始壽之罪犯,人情之所同嫉也,明施典刑,固無不可,而第言根是異國人之證左。又象胥之輩,此必爲日後是非之端,嚴鞫得情之請,亦似由此而發,而始壽曾在近君之列,加以刑訊,恐不免爲失當之歸,無寧特貸其死,使之沒齒於荒裔栫棘之中,則於法雖屈,而不害爲聖德之寬典矣。臣之此言,決難見售於方張之公議,而屈其所見,隨衆雷同,有非平日之所自期,決不可冒居臺席。請命遞斥臣職。答曰,勿辭。
洪萬鍾啓曰,大司諫尹趾完,再啓煩瀆,退待物論矣。傳曰,知道。
安後泰,以嘉禮都監郞廳,以都提調意啓曰,敎命文圖書,靑平尉沈益顯,書寫以入,仰備睿覽之意,敢啓。傳曰,知道。依此正書,可也。
夜五更,月暈。白雲一度如氣,起自巽方,橫過暈下,直指乾方,長竟天,廣尺許,良久乃滅。以上燼餘
謝恩,同知李謇,別提李彦紀,黔毛浦萬戶洪夏源。
伴送使書目,勅行,十八日安州止宿事。
禁府啓目,郭世楗覈處云云,依前啓請,刑推,何如?啓依允。又啓目,前泰仁縣監李鳳朝元情云云,承服不冬,刑推,何如?啓觀此所供,果涉冤枉,分揀放送。又啓目,權順泰元情云云。上項罪人李思禮誣飾之狀,節節痛駭,依前判付,嚴刑得情,姑爲仍囚,以待思禮結末後,稟處,何如?啓依允。思禮,除尋常,各別嚴刑,期於得情。又啓目,前縣監申厚命,前郡守李夢錫元情云云,刑推,何如?啓姑停刑推,議處。
大司諫尹趾完,慶尙監司遞來。
傳曰,史官一員待命,騎馬三匹立之,祈雨祭內摘奸。以上朝報
上在昌慶宮。停常參,只晝講。
崔逸啓曰,明日同牢宴初度習儀相値,視事,頉稟。傳曰,知道。
自卯時至酉時,日暈。
下直,興海郡守宋克悌。
晝講入侍時,講詩傳,自日居月諸照臨下土,止凱風四章章六句。
洪萬鍾啓曰,兩司之官,多在外方,或未肅拜,或未署經,正言申曅,持平尹德駿,大司諫尹趾完,竝避嫌退待,卽今行公之員,只有持平金鎭龜,而累呈辭疏,尙不處置。且監察連日茶時,亦甚苟簡,持平金鎭龜,卽爲牌招察任,何如?傳曰,允。
晝講入侍時,應敎趙持謙,校理沈壽亮·林泳,副校理吳道一,副修撰宋光淵,竝牌招察任事,榻前定奪。
吏批口傳,以安如石爲江陵府使。
洪萬鍾,以義禁府言啓曰,前忠原縣監申厚命,前韓山郡守李夢錫元情公事,姑停刑推,議處事判下,而御史封進不法文書,竝爲啓下後,憑考□□之意,敢啓。傳曰,知道。
安後泰,以禮曹言啓曰,今四月十八日晝講入侍時,侍讀官李濡所啓,古人有九世同居者,至今史冊,傳爲美談。臣纔莅成川,有出身洪善立者,與其六七寸,同居一籬之內,極其和睦,衣服飮食,隨其有無而自相取用,略無彼我之心,如是者,已多年所,而終無間言,一境之人,莫不稱之。自朝家,若有褒奬之擧,則實合激勸之道,非但爲渠一人,亦可以勵一道矣。上曰,遐方之人如此,誠爲可嘉,令該曹考例稟處事,命下矣。取考謄錄,則癸丑年五月分,黃海監司黃儁耉狀啓,殷栗居品官黃胤憲等五十四人,六世同居一籬之內,接屋連墻,自成一村,內外男女數百餘人,和睦成習,少無相詰,求諸古史,亦罕其人,令該曹稟處事,啓下。本曹覆啓內,殷栗,乃是荒穢之鄕,而有此人世間所未有之美行,合有表異之典,令本道其中爲頭人給復,而表其門閭,以爲頑俗激勵之地事,蒙允矣。此乃可據前例,而今此成川出身洪善立之六七寸同居,與黃胤憲六世同居有間,至於表其里閭,似爲太過。所當特爲給復,以示朝家激勸之道,而係是恩典,該曹不敢擅便,上裁,何如?傳曰,特爲給復,可也。
洪萬鍾,以刑曹言啓曰,今番疏決時,京畿南漢山城流配秩中,忠義衛李萬榮,以流三千里爲罪目,而南漢山城爲可疑,元文案,更爲稟處事,下敎矣。本道文案,取來相考,則以杖一百,流三千里,照律,徒流案罪目中,以三千里載錄者,必是誤書缺全家之事,近配於南漢,未有所據。其時監司缺推考,罪人李萬榮,依前罪目,流三千里更爲缺之意,分付本道,何如?傳曰,允。
夜五更,月暈。
知中樞府事洪處亮疏曰,伏以,臣年老病甚,死亡無日,休官致仕之情,自切于心,乞退之章,至再至三,而猶不知止,臣罪萬死。禮云,七十有德,君不許致仕者,以其年高德邵,爲一時倚重之人也。如臣者,本不足有無於國家,而朽敗已甚,杜門蟄伏,無所事而食厚祿,西樞實職,雖云閑局,秩視正卿,有異冗散,而臣之虛帶,已久矣。此所以日夜憂懼,食息靡寧者也。古語云,缺暮有疾便辭,言每誦斯言,不覺懷慚而發歎。蓋以衰老至於此,癃又如此,而尸居素餐,遲回不去,於義無據,人謂斯何?柳公權,乃唐之名臣,年至耄缺議者,譏其不歸事。臣雖不敢比擬於古人,而一段廉隅,猶有未泯,則豈可一向含戀,不思自處之道乎?臣之情病,聖明想已下燭,而累次陳懇,不卽允許者,豈以事關進退,耄舊不欲開路,而有所持難耶?區區之懇,又此呼籲,極涉猥濫,一倍惶悚。伏願父母,俯賜鑑諒,臣所帶本兼等職,一倂遞改,許令致仕,俾得瞑目於地下,千萬至情。答曰,省疏具悉卿懇。已諭予意於前後疏批,卿勿固辭,從速察職。
巳時,上御儲承殿南別堂,晝講。入侍,同知事李端夏,特進官缺鎰,參贊官李堥,侍讀官李濡,檢討官沈濡,持平金鎭龜,假注書李畬,記注官曺廷亮,記事官鄭濟先。上讀前受音一遍訖。李濡進講,自日居月諸,止凱風四章。上受而讀之。李濡依本註,陳文義,至日月第一章德音無良曰,莊公之待莊姜,非復夫婦之道,而莊姜,猶不忍斥言,以德音稱之也。沈濡曰,言其言,宜爲德音,而反爲無良也。缺夏曰,溫柔敦厚,詩之敎也。以此詩觀之,莊公之狂惑,甚矣,而莊姜,終始無斥言之辭,曰德音無良,曰俾也可忘,其辭之婉曲,如此矣。上曰,其言,不迫切也。至第四章父兮母兮,李濡曰,思父母者,哀痛尤深也。上曰,一節深於一節,意愈切矣。至報我不述,李端夏曰,缺一行曰莊公,雖甚狂暴,莊姜缺五字二章莫往莫來,沈濡曰,或肯來,或莫來,可見其心之缺,與上篇胡能有定之意,相應。至第四章,曀曀其陰,虺虺其雷,李濡曰,至此而莊公之狂惑,愈深,無復開悟之望,而莊姜之心,蓋蘊結而不解也。願言則懷,懷,蘊結之意也。上曰,與維以不永懷之懷字,同義。李濡曰,日月與終風,怨雖深,而終不斥言,不失性情之正矣。李端夏曰,此兩詩,出於夫婦之變,而莊公之狂蕩無道,莊姜之正靜自守,監戒備矣,故缺取之。至擊鼓第一章,李濡曰,州吁,弑君簒立,故衆缺軍士呼冤,言或土國城漕,或南行者,皆怨上之辭。缺二章從孫子仲,李濡曰,將帥,三軍之尊敬,而呼字缺之也。沈濡曰,州吁簒立,國人不附,先是公子完之立也。鄭人伐衛,故州吁與陳宋連和,興兵伐鄭,以報其役,而其實外結諸侯,以內脅國人也。役民之道,不可兼擧,而旣有營築,又興師旅,宜乎致怨也。缺役非久,而其所呼冤,至於如此者,亦以人心不服故也。至第三章與子成說,沈濡曰,此言不從軍時,與室家成說也。上曰,將言下章之意,故先以此起之也。至凱風第一章吹彼棘心,沈濡曰,棘,難長之木也,心,又其稚者也,而凱風,能長養之,以比其母養己之劬勞,而棘又不材之木,故自比也。李濡曰,此詩,自傷使其母不能安其室,先言養己之劬勞,以自責也。至第二章母氏聖善,李濡曰,以聖善稱其母,而歸罪於己,孝子缺上曰,不言母之過,而自責如此,可見其孝矣。李濡曰,莊姜,居夫婦之變,宜怨而不怨,不失於正。凱風,處母子之變,不怨其母,自責其躬,亦不失於正矣,故竝在變風之首矣。講畢。李端夏曰,詩經,正風雅頌之外,列國風謠,有正有邪,而正可以感發善心,邪可以懲創逸志。朱子序詩,謂可以誠正修齊治天下,國家其用,固大矣。古者天子,巡行列國,陳其詩而觀之,以行黜陟之政,周衰而不復行此政,故孔子刪詩缺二行,此則鄭衛之聲也,宜放而遠之。惟士大夫,作爲詩辭缺無益,然數千年來,未有廢絶之時,雖賢人君子,亦爲缺此出於陶寫性情,不能自已者也。後世詩學之不能廢,似嚬於樂敎而然也。我朝右文,祖宗朝,湖堂,有日課製進之規,孝廟朝,雖復設湖堂,不復繼選賜暇,空宇荒涼,卽今朝家,留意於戎政,而右文之政,則蔑如矣。此由亂後無復有唱酬華使之致而然,世變不可知,壬缺之功,世稱文詞之感動天朝,致令再造藩邦,不下缺功。自上宜知此意,且見朝臣製述詩詞,亦可見其性情,此與古者巡行觀風,無異矣。上曰,然。持平金鎭龜啓曰,請亟黜趙絅庭享事。上曰,勿爲煩論。又所啓,姜萬鐵依律處斷事。上曰,毋庸堅執。又所啓,吳始壽亟命鞫問,以正邦刑事。上曰,毋庸瀆擾。又所啓,朴廷藎,更加刑訊,期於得情事。上曰,勿煩。又所啓,卞庸輔等四人,還收發配之命事。上曰,勿煩。又所啓,申宗華·李雲徵,還收放釋之命事。上曰,勿煩。又所啓,吳始壽,乃先王之罪人,國人之所共憤,王法之所不貸,而大司諫尹趾完,乃於公議方張之日,至以屈法貸死之意,費辭引避,意見謬戾,大害義理,物情莫不爲駭,請大司諫尹趾完罷職。上曰,當此國論方張之時,尹趾完之避辭,極爲非矣,而不可無參酌之道,勿罷只遞,可也。又所啓,臣頃忝本職,論朴泰尙事,而泰尙之還收曩時臺諫拿鞫之命,亦有乖於討罪懲惡之道,故竝爲論列於避辭中,玉堂諸臣,乃以累度張皇,必主偏見,大加非斥。臣於復叨恩命之後,情勢臲卼,不敢供職,而只因辭疏未徹,召牌繼降,不得不復此冒出矣。卽者玉堂諸臣,以牌招不進,重被推勘,而筵臣,又以諸臣處置之語,見非大臣之故,情勢不安,不得赴召,此非得己之意陳達,則臣以處置被斥之人,冒沒行公,已極慚恧,而諸臣被推之後,尤不可晏然在列,以傷廉隅。請命遞斥臣職。上曰,勿辭,亦勿退待。又所啓,引嫌而退。公共之論,不當過嫌,不爲聯名,亦有近例。當初處置,實循公議,乖當之斥,非所可嫌。請正言申曅,持平尹德駿,竝命出仕。上曰,依啓。參贊官李堥所啓,今月二十日納徵親臨時,玉堂五員,竝爲引嫌,一時違牌,雖有可嫌之事,過擧動後,從容自處,未爲不可,而莫重大禮,俱不進參,其在事體,殊甚未妥,請竝推考,何如?上曰,牌不進之類,近無禁推之擧,故違牌不進,至於如此之多,除衆所共知有疾病外,無故不進者,竝罷職。同知事李端夏曰,近日違牌頻數,誠爲弊風,而然一時風習,旣如此,蓋以廉隅爲重,朝臣,少有不安情勢,則不敢承牌。今番玉堂之事,則以其處置臺官之箚,見非於大臣,故不敢行公云。若因此,一倂罷職,則恐爲過重,且當此逐日開筵之日,不但講官之不備,爲可慮,諸臣,多兼史局都廳之任,乏人之時,亦難推移,此宜自上參酌處也。上曰,雖有所嫌,旣異臺諫,而一時違牌,事極不當矣。檢討官沈濡曰,今此諸臣,初非無故違牌之比,拘廉隅,不得已至此矣。上曰,然則勿罷只推,可也。以上燼餘
上在昌慶宮。停常參·經筵。
自辰時至午時,日暈。
謝恩,奉常副奉事高緯奎。
禮曹,五次祈雨祭,不卜日,來二十七日,楮子島·龍山江·冠岳山,遣重臣,朴淵·禾積淵·渡迷津·辰巖,焚柴,同日亦爲依例設行事,各該司及京畿監司處,移文知委,何如?啓依所啓施行。
伴送使書目,勅行,二十日宣川止宿事。
府前啓,持平金鎭龜·尹德駿,請亟黜趙絅庭享事。諸啓上同答曰,勿煩。前啓,罪人李雲徵放釋之命事,停啓。
修撰宋光淵辭職上疏及應敎趙持謙上疏。大槪,病勢深重,無一毫自力之望,情勢狼狽,有萬分難冒之嫌,嚴召之下,違慢至再,乞削仕籍,以便公私事。入啓。答曰,爾其勿辭察職。
政院啓曰,大司諫尹趾完遞差事,命下矣。臺諫,方以罷職論啓,遞差傳旨,不得捧之之意,敢啓。傳曰,知道。
校理沈壽亮·林泳,副校理吳道一辭職上疏。入啓。答曰,爾等勿辭察職。
禮曹疊啓曰,今月十八日晝講時,侍講官李濡所啓,成川出身洪善立,與其六七寸,同居一籬之內,隨其有無,略無彼我之心,自朝家,若有褒奬之擧,則實合激勸之道矣。上曰,遐方之人如此,誠爲可嘉,令該曹考例稟處可也事,命下矣。取考謄錄癸丑五月分,因黃海監司黃儁耉狀啓,殷栗居品官黃胤憲等五十四人,六世同居,接屋連墻,自成一村,內外男女數百餘人,和睦成習,少無相詰,令該曹稟處事,啓下。本曹覆啓內,殷栗,乃是荒穢之鄕,而有此人世間未有之美行,合有表異之典,令本道,其中爲頭人給復,而表其里閭,以爲頑俗激勵之地事,蒙允矣。此乃可據前例,而今此成川出身洪善立之六七寸同居,與黃胤憲六世同居,有間,至於表其里閭,似爲太過。所當特爲給復,以示朝家激勸之道,係是恩典,該曹不敢擅便,上裁,何如?傳曰,特爲給復,可也。
領議政金壽恒箚子。大槪,請削臣職,以正臣誤斷重獄之罪,以謝物議,以嚴國體事。入啓。答曰,省箚具悉卿懇。噫,始壽,做出罔測之言,一以誣辱先朝,一以實逆柟臣强之說,事之痛惋,莫過於此,抑亦神人之所共憤也。及其鞫廳對辨之時,奸狀畢露,更無隱情之可問者,而特未渠自承服而已,斷以逆律,未爲不可,而參酌賜死,固出於從輕之典也。厥後貸死還配之命,豈以始壽罪犯,有一毫容恕之端而然哉?實欲仰體慈聖好生之盛意耳。今者趾完,身居諫長,當此臺論方張之日,挺身立異,汲汲救解,誠甚駭然也。於卿有何引嫌之理乎?適緣疾恙,不得進參,尤無所傷,卿其安心勿辭,速出論道,以副予望。仍傳曰,遣史官傳諭。以上朝報
上在昌慶宮。停常參·經筵。
夜一更,巽方,有氣如火光。
右水運判官權,漕運事,出去。
下直,花梁僉使金景輝。
謝恩,廣興守金壕。
明日仁政殿親臨告期時刻,出宮,初嚴,辰初三刻,二嚴,辰正二刻,三嚴,巳初一刻。
持平金鎭龜啓曰,臣得見校理沈壽亮等聯名之疏,不勝駭惑焉。曩日臺諫,以離間兩宮之罪,加之於箚論賊鑴之大臣者,專出於受賊鑴指嗾,爲楨·㮒執仇,則嚴加鞫問,以正其罪,實合於討罪懲惡之典。未知壽亮等,何能忖度其無隱情無他意,而乃謂之更無可問之端耶?誠可異矣。前日處置也,斥臣以必主偏見玆事之曰是曰非,未知果誰爲偏見,而自有公議,不待臣多辨矣。今又以力主先入務勝等語,攻斥不已。噫,人之嫉惡,出於本性,其指謂先入,未知何說,而是非所在,不容不辨,則亦何可謂之力主務勝乎?竊恐玉堂之於此,有所偏蔽而不能自反也。臣論一朴泰尙,而前後被人侵詆而累度引避,其亦疲矣,而玉堂疏斥,又如此,不得不煩瀆,臣罪大矣。請命遞斥臣職。答曰,勿辭。
持平尹德駿啓曰,持平金鎭龜,以儒臣疏語,引避退待,臣當處置,而第鎭龜之前以朴泰尙事引避也,臣父攀,時爲掌令,啓請出仕,而啓辭,以泰尙之請寢鞫問,臺諫不無意見,而竝此爲非,亦似過當,爲辭矣。只此一款,論議不齊,向日儒臣之處置,今者鎭龜之自辨者,都在於此,則臣何敢可否於其間乎?請命遞斥臣職。答曰,勿辭,退待物論。
正言申曅啓曰,憲府處置,歸於本院,而臣於吳始壽事,旣不得聯名,詣臺傳啓,亦無推移之員,尋章縮伏,竝與他啓而闕之,此實出於情迹臲卼,萬不獲已之致也。旣闕前啓,只爲處置,揆以臺體,萬無是理,難安之勢,轉加一層,何可一刻仍冒?請命遞斥臣職。答曰,勿辭,退待物論。
傳曰,兩司行公之員,竝爲引嫌退待,其令玉堂趁卽處置,俾無明朝顚倒之弊。
玉堂副應敎李濡,修撰沈濡箚子。大槪,請持平金鎭龜·尹德駿,正言申曅,竝命出仕事。答曰,依啓。
參知李寅煥上疏。大槪,召牌之下,病未祗赴,乞治臣罪,以爲人臣逋慢者之戒事。入啓。答曰,爾其勿辭,調理察職。
伴送使書目,勅行,二十一日椵島止宿事。
禮曹,謝恩使拜表吉日,來八月初二日,方物封裹,來七月二十八日推擇。啓。以上朝報
上在昌慶宮。停常參·經筵。
謝恩,知事南龍翼。
下直,聞慶縣監李重藩。
繕工副奉事李箕相,翼陵丁字閣防礙蓋補事,出去。
下直,江陵府使安如石。
持平金鎭龜·尹德駿,正言申曅,就職。
京畿監司書目,豐德呈,以獻納李弘迪病重,上去不得事。啓遞差。
吏曹啓曰,臺諫有闕,政事,取稟。傳曰,過齋戒後,爲之。
公請監司書目,今月十一日,十六日雨澤及農事形止事。
左議政閔鼎重箚子。大槪,冒陳不安之義,乞賜譴免事。入啓。答曰,省箚具悉卿懇。備悉予意於再昨領相箚批,復何多誥?於卿,小無引嫌之理,卿其安心勿辭,從速行公。仍傳曰,遣史官傳諭。
吏曹啓曰,今四月十八日晝講時,吏曹判書金錫胄所啓,故持平金元亮,旣因李選之疏,自上詢問大臣,有伸雪之命矣。元亮,於靖社始謀之初,與李時白諸人同事,其功最大,而元亮,以儒者自處,讓功不居,乃參於三等云,而未及會盟,被罪而死,故功臣錄券,勳府懸板,無載錄之處,而當初勘定及還削節次,亦無文迹可考者。今聞外議,皆以爲罪名伸雪之後,復其舊勳,依例贈爵,卽一次第擧行中事云。臣曹及勳府,無的據文書者,旣如所陳,且以事體言之,未及分券之前,旣已還削,則到今再錄者,便是追錄,不可謂之復勳。臣曹有難直爲擧行,且在前伸理冤枉之類,或有只許湔其罪名,還給職牒者,亦有追施榮贈,以褒其死者,此亦繫於朝家的處之如何?臣曹尤難擅便,似當問議于大臣處之,敢此仰達矣。上曰,元亮事,頃見李選之疏,且用諸大臣獻議,旣已許其伸冤矣。復勳一款,果有不可率爾處置者,議于大臣,稟處可也事,命下矣。問議于大臣,則領議政金壽恒以爲,靖社勘勳,金元亮之參三等,其時同事諸勳臣所傳說,不啻明白,則有不可誣,而未及會盟,旋被削勳,則功臣錄券與勳府懸板,俱無其名,勢所固然。第念凡功臣勘定之後,勳號等第,卽爲啓下,例也。元亮,雖於勘勳之後,以職秩未準,未及封君,而勳號,則必當啓下。此與初不入於勘定之中,而別爲追錄者有異,到今復其勳號,恐無不可。且曾在先朝,元亮之初蒙伸雪也,追贈二品封君,一用勳臣之例,今若考據先朝已施之典,更申恩命,似合事宜。伏惟上裁。行判中樞府事金壽興·鄭知和,左議政閔鼎重,右議政李尙眞,與領議政議同,領中樞府事宋時烈在外,不得收議。大臣之議如此,上裁,何如?啓。傳曰,依議施行,宜矣。
持平金鎭龜·尹德駿啓曰,尹趾完疑亂重獄,陵蔑公法之罪,不可不痛懲,而臣等之議律太輕,罰不當罪。今聞物議,皆以爲非,臣等何敢晏然?請命遞斥臣等之職。答曰,勿辭,亦勿退待。
傳曰,史官二員待命,騎馬六匹,卜馬四匹立之。
府前啓,持平金鎭龜·尹德駿,請亟黜趙絅庭享事。諸啓上同始壽,乃先王之罪人也。爲先王與殿下之臣子者,惟當沐浴請討之不暇,而前大司諫尹趾完,乃於大論方張之日,敢以屈法貸死之意,張皇引避。至其無根證左之說,乃以始壽之罪,歸之於難明,實與始壽自明之辭,同出一串。噫,始壽罪狀,畢露無餘,爰書俱在,聖明之所已洞燭,不料趾完之言,乖戾至此也。若其平日自期等語,尤極肆然無忌,其疑亂重獄,陵蔑公法之罪,若不痛懲,則必至於義理晦塞,人心陷溺,將來之患,有不可勝言者。請大司諫尹趾完,削奪官爵,門外黜送。答曰,不允。尹趾完罷職。
行判中樞府事金壽興箚子。大槪,臣之不敢晏然之意,與諸大臣無異,乞賜鐫免,以謝人言事。入啓。答曰,省箚具悉卿懇。已諭予意於日昨領揆箚批,復何多誥?於卿,少無引嫌之理,卿其安心勿辭焉。仍傳曰,遣史官傳諭。
答刑曹判書李正英箚曰,省箚具悉卿懇。卿無引嫌之理,卿其安心勿辭,從速行公。以上朝報
答都摠管朴信圭疏曰,卿其安心往來焉。以上內下記草
上在昌慶宮。停常參·經筵。
謝恩,僉使徐弘履,奉常副正安垕。
副司果林一儒,加資肅拜。
下直,全羅右水使盧銓。
禮曹正郞姜錫圭,卒知事成稷致祭事,坡州地,出去。
禮曹佐郞尹弘离,辰巖焚柴事,出去。
政院啓曰,尹趾完罷職事,命下矣。臺諫,方以削奪官爵門外黜送論啓,罷職傳旨,不得捧之之意,敢啓。傳曰,知道。
伴送使書目,勅行,二十二日良策止宿事。又書目,瘡疾方苦,乞得恩暇,試浴溫井事,上疏上送事。啓。答曰,省疏具悉。卿其安心往來焉。
禁府照目,前韓山郡守李夢錫矣,違法襲謬,侵暴無告之罪,在所難免罪,決杖一百,告身盡行追奪,私罪。啓功減一等。
傳曰,史官三員待命,騎馬九匹立之,祈雨祭所等處摘奸。
府前啓,祈雨祭齋戒,今日姑停。以上朝報
上在昌慶宮。停常參·經筵。
禮曹參議趙嘉錫,佐郞閔周翰,翼陵奉審事,出去。
下直,韓山郡守睦昌遇,平昌郡守崔渲,定山縣監李坡。
謝恩,大司憲趙師錫,護軍李以時。
兵曹判書李䎘,同生弟慶尙監司李翊妻貞夫人李氏身死,服制已行七日,出仕,何如?啓依所啓施行。
大司憲趙師錫啓曰,臣之病勢,一向沈痼,伏蒙恩暇,調治已久,而積敗之餘,元氣未蘇,痰火陞降,劇歇無常,新除之下,未卽趨謝,召牌之降,又未祗赴。親臨大禮,百僚駿奔,臣獨虛帶職名,一未進參,逋慢之誅,在所難逭。且本府,方以前大司諫尹趾完削黜事論啓,而臣有婚家應避之嫌,勢難同參。以此以彼,俱不可一刻仍冒,竢病小間,今始來避,所失尤大,請命遞斥臣職。答曰,勿辭,退待物論。
應敎趙持謙初度呈辭。入啓。給由。
京畿監司書目,楊州呈,以吏曹參議朴世堂辭職上疏上送事。啓。答曰,省疏具悉。天官佐貳之任,不宜久曠,亦非劇務,爾其勿辭,從速上來察職。
公淸監司書目,尼山呈,以執義尹拯病重,上去不得事。啓安意勿辭,從速上來察職事,回諭。
禮曹佐郞尹弘离,辰巖焚柴後,入來。
府前啓,金鎭龜·尹德駿,請亟黜趙絅庭享事。諸啓上同引嫌而退。前啓有嫌,姑置勿論,召牌不進,在例應遞,行大司憲趙師錫,請命遞差。新除授行大司諫李敏敍,時在京畿交河地,獻納朴泰遜,時在京畿楊州地,請竝斯速乘馹上來事,下諭。答曰,不允。處置事及下諭事,依啓。
掌令崔商翼上疏。大槪,草土餘喘,病伏窮鄕,夢寐之外,恩旨遠降。分義所在,冒死登途,纔到城外,而素患諸症,中路添劇,斷無自力就列之望,乞賜遞改,以便公私。兼陳沿路聞見,以備財擇事。入啓。答曰,省疏具悉。所陳之言,出於憂民,予用嘉尙,當令廟堂議處。爾其勿辭,調理察職。
開城留守李之翼,病勢深重,辭職上疏上送事。啓。答曰,舊都重地,不宜數易,卿勿固辭,調理察職。
伴送使書目,勅行,二十二日到義州,二十四日仍留,二十五日還越江事。以上朝報
有政。
吏批,以李暹爲慶源府使,李台龍爲恩津縣監,朴泰遜爲獻納,趙時瑗爲順天府使,李敏敍爲大司諫,朴廷郁爲安陵參奉,朴尙郁爲義陵參奉,金楊寶爲純陵參奉,鄭湙爲定陵參奉,柳晑爲司贍主簿,安縝爲戶曹參判,金萬埰爲兵曹佐郞,金振瀗爲慶興府使,朴諴長爲孝陵參奉,李宏爲黃海道推考敬差官,鄭葆爲長興直長,任相元爲工曹參議,崔廷俊爲刑曹律學敎授,金相殷爲奉常奉事,金鈗爲鏡城等敎養官。
上在昌慶宮。停常參·經筵。
夜四更,流星出織女星下,入東方天際,狀如拳,尾長三四尺許,色赤。
謝恩,戶曹參判安縝,軍資判官金君錫,護軍李宜茂,兵曹佐郞金萬埰。
吏曹啓曰,臺諫有闕,政事,取稟。
傳曰,今日晝講,停。
禮曹,六次祈雨祭,不卜日來五月初二日,社稷·宗廟·北郊,遣重臣設行事,知委,何如?啓依所啓施行。
江原監司書目,嶺東九邑及嶺西金化以北四五邑,四月初二三日,或雨或晴,僅至一鋤。春川等五邑,四月十六日下雨,亦未滿一鋤,田穀稍蘇,而畓庫旋卽乾涸,無計移秧。寧越·平昌·旌善·平海·蔚珍·三陟,十六日雨,頗爲周洽。江陵以北各邑,一向旱乾,兩麥旣已焦枯,畓則不得落種,陳廢已多,前頭民事,誠極渴悶事。平安監司書目,道內各邑,四月以後,未得雨澤,其中若干邑,雖得三次小雨,旋卽曝乾,向茂牟麥,立苗各穀,擧皆萎黃。牟麥,間有發穗處,而旱災旣酷,惡風連吹,皆已萎黃,枯損居多,今雖得雨而成實終無,民事渴悶事。
咸興進士韓溶等上疏。大槪,爲文忠公鄭夢周·文正公趙光祖·文純公李滉·文簡公成渾·文成公李珥·文烈公趙憲等書院事。入啓。答曰,疏辭,當令該曹稟處。
果川儒生金啓明等上疏。大槪,請建贈參判趙涑祠院,以爲士林尊慕之地事。答曰,所陳之事,當令該曹稟處焉。
今日引見時,正言申曅遞差,其代,以在京無故人,當日內開政差出事,榻前定奪。
吏曹參判申翼相推考,牌招參政事,榻前下敎。
禮曹正郞姜錫胄,卒知事成稷致祭後,入來。
政府翰林取才,李畬綱目略。
今日引見時,祈雨祭三處獻官,遣大臣設行事,定奪。
答右議政李尙眞箚曰,省箚具悉卿懇。箚中縷縷戒誨之言,無非憂愛之至意,予深嘉歎,可不留心而體念焉?今玆災異,實由於寡昧之否德,於卿,有何引咎之理乎?賑政料理一款,當令廟堂議處,卿其安心勿辭,調理行公。仍傳曰,遣史官傳諭。
引見時,持平金鎭龜所啓,請黜趙絅庭享事。諸啓上同答曰,勿煩。
領議政金壽恒所啓,頃日疏決時,楨·柟射伴定配之類,不無酌處之道,故以此意陳達,而其中,亦必有輕重之別,臣等,未詳其罪狀之如何,不得混同擧論矣。今日吏曹判書金錫胄入侍,自上詢問而處之,如何?上曰,楨·柟射伴,頃於疏決時,欲爲酌處,而未詳罪犯輕重,欲問於元勳而處之矣,吏判之意,如何?金錫胄曰,所謂射伴者,皆是楨·柟兄弟赴京時軍官也。李尙立,最爲親密者,旣已杖斃於鞫獄之時,其他卽今遠配之類張天漢·朴昌後,則乃是富譯巨商之子,常時鞍馬服飾,極其華奢。楨·柟之燕行,必爲率去者,亦欲其誇耀富麗之致。譯官方必濟,則以其內人族屬,與之相親,雖非渠等奉使之日,百計圖囑,必令入去。朴濟則乃是兩班武士也,居於㮒家之傍,與吳始恒,稱同接習射。許,卽義昌夫人之兄子,於楨,爲養四寸。柳東英,乃是親交,締結未久。李薈,與吳始壽,最親信,柟之一番率往於燕行者,亦始壽之所囑也。此類旣已投入之後,則毋論久近,便皆極意奉承,蓋以燕路,爲大利窟故也。墓山展掃之行,郊外射獵之時,多或七八人,少或二三人,追隨往來者,竝皆着狹袖有弓刀,見者駭然,若謂之參知逆謀,則似不必然矣。上年論罪之時,亦只以射伴,爲罪名,施以定配之律,則罪律適當,何敢稱冤?此不過見利而不知其害,無識見而自陷於其罪也。朝家若或參酌而減等,亦豈不好乎?上曰,朝家,亦不以爲參豫凶謀,故只以射伴罪之矣。金錫胄曰,此則不過以利納交,非爲逆謀,而若有變亂,則便當爲楨·柟之親信武士者也。上年春塘臺,楨·柟命射帿箭之日,天漢等二人,着紫笠·虎鬚笠飾,隨後而來,有若往燕行時軍官服色,見者莫不怪之,然皆無識之致也。領相金壽恒曰,前後被罪者,甚多,西北·兩南邊郡,配所相繼,而此輩則比諸他罪人,輕重有間,參酌減等,無所妨,故如是仰達矣。設令此輩,不豫逆謀,當初定配,豈有過重之理乎?上曰,射伴,異於同參謀逆者,宜有酌處之擧,而此類甚多,亦難辨別,竝仍其配所,減等,可也。
領議政所啓,爾瞻,承宗子孫,皆以與逆堅交結親密之罪,絶島定配。爾瞻子孫,則惡逆種,固當竝流絶島,而朴承宗子孫,不無差別,其中或有往在外方,元無罪犯,混被定配者云,此則必有呼冤之端。除罪犯表著者外,似宜有酌處之道矣,敢達。上曰,其中,在鄕而被配者,減等,可也。
吏曹判書金錫胄所啓,遇災疏決之時,蓋欲解釋幽鬱,導迎和氣之意,而近日旱災,一向如此,雖連次祈雨,以區區精誠,不能感格天心,夏序已半,迄無得雨之望,民事誠爲罔極矣。前後被罪人中,干犯逆獄之類,雖不可擧論,其他次等論罪者,則罪名不無差別,或有八九十老母,或有情罪可恕者,今若詢問于大臣,量宜疏釋,則不但爲聖明寬大之典,實有合於弭災致和之道矣。上曰,領議政之意,何如?領議政金壽恒曰,頃日疏決時,自上下詢諸人之罪,故臣旣略陳意見矣。逆獄之干連人,則固所不敢,其他染跡權奸之類,就其情犯稍輕者,量宜酌處,未爲不可,而但定配之後,歲月未久,或纔半年,或未一年,故不敢容易請放矣。雖以古事言之,王伾·王叔文之黨奸柳宗元·劉禹錫,豈非難得之人才?俱以奸黨,屛逐荒裔,至於數十年之久,或有終身不還者,今此被罪人,誠難輕議矣。金錫胄所陳之意,欲就情犯稍輕者,有所酌處,臣未知某某人爲可釋,而其數,亦必不多矣。金錫胄曰,其時被罪人中姜碩賓,自其父頊,親於積,故碩賓,亦與之親密,別無顯著之大罪。只以體府從事時,多有作弊於遠方之事,以此得罪付處,而聞有老病之母,情事可矜。李夏鎭,初以與挺昌·權瑎等,改撰敎書文字被論,而敎書事,今歸權瑎等,且以科場用情,遠竄矣。第嘗與許積作隻,終以疏論積事,出補晉州,故渠輩,以非積黨而受罪爲冤,科場事,亦無爲某人行某事,顯然見捉之事矣。柳命天爲人,於其儕流中,最有心地,出入三司,多倡峻論,其間豈無作罪之事,至於勸積請對一款,尤是朝議之所共憤者,而但有九十老母,情理最爲可矜,似當參酌處之。鄭榏,於賓廳招問之時,以爲柟在於前,渠在於後,彼所言說,全不聞知云,其言,甚不近似,顯有欺罔之跡,故終被流竄之罰矣。其後柟之日記,出於籍沒文書中,所記座設,與榏說相類云,座次前後,旣非作對,則其罪犯,亦宜有寬恕之端矣。上曰,柳命天等,以罪名見之,亦不無參酌處之矣。左議政閔鼎重曰,臣久在遠外,未詳諸人罪犯輕重,第易將,乃非常之擧,而命天,爲許積設計,至勸請對,誠甚駭然矣。持平金鎭龜曰,碩賓,親密逆堅,義同兄弟,雖是士大夫羞恥之事,別無大段干係於逆獄者,而柳命天,則易將之時,勸積請對,其意實有難測,此人之罪,尤不可輕論。夏鎭所犯,亦涉重大,雖與許積有隙,此不過小人輩爭權傾軋之事,初非知積心術奸惡而然也。且與賊鑴,最相親密,爲之服心,乙卯春,淸風府院君,因楨·㮒紅袖之變,陳箚時,贊助穆·鑴,同入筵中,恣爲欺蔽,其罪誠亦不輕矣。鄭榏所犯,與始壽之獄,旣是一事,則始壽未結末之前,鄭榏先蒙減等,其於事體,亦極不當。臣意則此數人,恐不當輕議寬減矣。上曰,旱災如此,量宜寬典,似無不可耳。金錫胄曰,今聞大臣所達,以歲月未久,有所持難,未爲不可,而當此悶旱之日,參酌情罪,特命寬釋,亦是消災之道也。領議政金壽恒曰,此人等罪犯,比他流竄之人,則不無差等,而臣之自初持難者,以歲月未久也。至於夏鎭事,臺諫所陳,誠是矣。科場用事,雖無現捉之事,其時行私之迹,人皆唾鄙,其罪亦爲不輕矣。上曰,其時染迹者,非止一二,而此輩所犯,則不無容恕處,鄭榏·姜碩賓·柳命天,竝減等,可也。左議政閔鼎重曰,罪人情犯稍輕者,量宜疏釋,未爲不可,而命天則所犯,異於他人,到配未久,遽令減等,未知朝家事體如何也,若令移配,則庶或可耳。上曰,柳命天,量移,可也。
應敎李濡所啓,故處士成守琛,卽文簡公成渾之父,而文正公趙光祖弟子也。隱居林下,守道不仕,人品德行,爲一時諸賢所推服,死後明廟,特贈執義,又以渾之貴,加贈判書,而易名之典,獨不及焉,故士林,咸以爲欠缺,如此道德卓異之人,朝家特宜贈諡,以爲聳動士林之擧,下詢于大臣而處之,如何?上曰,大臣之意,何如?領議政金壽恒曰,守琛,受學於趙光祖,而光祖被禍後,隱而不仕,或有除命,則只入京謝命而歸,以終其身。明廟朝,遺逸之士甚多,而論其道德之高,無出此人之右。文康公徐敬德,與守琛,同時竝出,而先正臣李珥,以爲學問之功,敬德固深,而德器之厚,守琛爲優云,其爲一時諸賢之所推服,可知也。近來學行節義之士贈諡,實是〈?〉國名賢,尙不蒙贈諡,實國家之欠典,士林之所歉歎。今若追擧易名之典,則可以慰士林之望,亦有光於聖朝崇賢之道矣。左議政閔鼎重曰,守琛墓碣,乃先正臣李滉所製也,以此文字議諡,則好矣。領議政金壽恒曰,守琛行狀,卽李珥所撰,觀此則可知其道德之實矣。上曰,分付該曹,特爲贈諡,可也。
持平金鎭龜所啓,鄭榏,前後掩護欺罔朝廷之罪,不可不重懲。且其所犯,與始壽之獄,卽是一事,則始壽未正法之前,先爲寬釋鄭榏,殊非重獄事之意。罪人姜碩賓,親密逆堅,情同兄弟,所當置諸荒裔,而以其無大段現露之罪,故當初特從輕典,止於中途付處。罪人柳命天,累據銓地,濁亂朝政之罪,人人所共知,而至於上年,易處大將時,欲令許積,急急請對之意,實有所難測者,竄配內地,於渠已幸。且此三人等被罪,未踰一年,而遽有減等量移之命,朝家懲惡之道,豈容如是?遇災疏決之意,非爲如此之徒,請還收罪人鄭榏·姜碩賓減等,柳命天量移之命。上曰,鄭榏等,雖有罪犯,當此遇災疏決之日,參酌處之,固無不可,而且量移減等,有異全釋,其於懲惡之道,有何所妨乎?勿煩。前啓,譯官卞庸輔等事,停啓。
領議政金壽恒所啓,頃者司諫趙持謙,以吳始壽事引避,而以不待自服,徑先賜死,爲不當,此固不成說話之論也。若以賜死,爲不當,則嚴鞫得情之啓,少無不可,同參之事,必立異不參,此則其意,槪以賜死與嚴鞫,皆爲不可也。臣未知此何義理,此何議論也。始壽之事,自上仰體慈聖好生之德,雖有減死之命,非以其罪,有一毫可恕之道。前後聖敎,旣擧其誣辱先王之罪,不啻嚴截,則爲臣子者,何敢有救解之心乎?持謙,在年少中,素有才望,而如此易見之義理,尙未能分曉。持謙之於始壽,豈有愛護之理,而所見之蔽惑至此,誠極可怪。因持謙倡爲此論,一種妄議,肆行無忌,至於尹趾完而極矣。因此奸黨藉口,人心不定,國事日壞,將至於不可收拾,不但爲一時之憂,持謙妄論之罪,不可不一番責罰,以鎭浮議,以嚴國體矣。上曰,持謙引避之辭,以賜死嚴鞫,皆爲不當,終無指的處,誠不成說話矣。始壽之減死安置,蓋欲仰體慈旨寬大之典,而其罪,係干先朝,爲臣子者,不當輕易救解,而持謙,爲兩頭之言,有駭聽聞,且關後弊,罷職,可也。
右副承旨李堥所啓,卽今亢旱孔棘,三農愆期,憂遑罔措之際,昨日地震之變,尤極驚慘,屋宇掀動,人心喪氣,實前古所未有之變也。自前遇災之時,則例有求言之規,今亦別爲下諭於在外儒賢處,詢訪消弭之策,何如?上曰,依爲之。以上朝報
有政。
吏批,以李世翊爲黃海監司,李䎘爲知義禁,李端夏爲大司憲,吳命說爲分兵曹佐郞,尹堦爲工曹參判,李世白爲正言,李畬爲檢閱。
上在昌慶宮。停常參·經筵。
夜五更,巽方·艮方,有氣如火光。
府□啓,持平金鎭龜·尹德駿,請亟黜趙絅庭享事。諸啓上同答曰,不允。
傳曰,史官一員待命,騎馬三匹,卜馬二匹立之,寧陵忌辰祭,內摘奸以來。
答大司憲李端夏疏曰,省疏具悉卿懇。憂愛進言之誠,愈往愈篤,深用嘉尙,當令廟堂採施。卿其安心勿辭,調理行公。
傳曰,時任·原任大臣,六卿,三司長官,二品以上,竝卽命招。
答政院啓辭曰,前月地震之變,已非尋常咎懲之比,而曾未數日,又有此變,兢惕驚懼,罔知攸措。誡誨殊切,可不另加體念焉?
備忘記,嗚呼,藐予小子,値此國勢之孔艱,仰承付托之丕基,字牧之澤,未究於小民,災異之作,疊見而層出,日夕危懼,澟乎若朽索之馭馬也。今夏極無之災,振古所無,節過芒種,圭璧旣卒,而凄風連吹,雨意愈漠,雖有暫時霢霂,譬如紅爐點雪,車薪勺水,其何望沃此焦涸之田畝乎?五日不雨,猶謂無麥,而矧今比歲不登,民困方極之餘,亢旱之慘,乃至於斯,哀我生靈,大命近止,興言及此,不覺心寒而氣塞也。至於地震之變,重發於數日之內,未知禍機潛伏冥冥之中,而仁天之警告,若是其諄諄丁寧耶?靜言思之,咎在一人,息食靡安,罔知攸措。承旨,代予草敎,廣求直言,以匡不逮,其他減膳·撤樂·禁酒等事,宜令該曹劃卽擧行。噫,今玆災沴,亶由於寡昧之否德,而其在群工,亦豈無交相勉勵之道乎?咨爾大小臣僚,體予至意,務盡寅協,割斷一己之私意,克恢蕩平之公道。凡係弊端之無益於國,而有害於民者,亦宜裁量變通,少答天譴,以濟時艱。以上內下記草
上在昌慶宮。停常參·經筵。
未時申時,日暈。
府院前啓,國忌齋戒,今明日姑停。
傳曰,向者,以魂殿不可不一哭哀臨之意,縷縷言及於卿等,今不必煩複,而第念送終之禮,一未展哀,豈不有感於幽明之間乎?矧今冕迎之期,未滿一旬,揆以情禮,決不可不躬臨於未行禮之前,其令禮官,不卜日永昭殿端午親祭事,劃卽磨鍊擧行。
傳曰,今觀提學李端夏製進,端午永昭殿親祭別茶禮祭文,縷縷辭義,款曲惻怛,益增予悲傷之懷,而亦足以感于幽明之間矣。其令該曹,半熟馬一匹賜給,以表予意。以上內下記草
有政。
兵批,以安縝爲都摠管,以李端夏爲副護軍。
禮曹啓曰,昨伏見備忘記,愚災警惕之意,溢於辭表,凡在瞻聆,孰不感泣?依聖敎自今日減膳·撤樂·禁酒等事,分付各該司,而勿擊鼓一款,亦爲一體擧行,何如?傳曰,允。
時·原任大臣·二品以上三司引見入侍時,領議政金壽恒所啓,丙子之亂,廣州·雙嶺·險川及金化等地,軍兵甚多,自前苦旱之日,或遣近侍禱雨矣。今亦依前例行祭,何如?上曰,廣州及金化戰亡之地,曾前致祭處所,令該曹考出稟處可也事,傳敎矣。廣州·金化外戰亡之地,曾前致祭處,考見文書,則江華·南原·錦山·㺚川·原州·晉州·尙州·蔚山·兔山,乃是古戰場設祭處也。兩南,則連有雨澤之報,姑觀前頭擧行,宜當,而京畿·江原道·黃海道·公淸道旱災特甚,民事罔極,事當及致祭,江華·雙嶺·險川·金化·兔山·㺚川等處,爲先遣近臣設行,而西郊有愍忠壇,在前旱乾時,或有致祭之擧,亦爲一體擧行,何如?傳曰,允。
禮曹啓曰,戰亡諸處書入之際,江華,落漏而未能致祭,不勝惶恐。且聞諸議,原州地戰亡處,亦宜致祭云,江華及原州兩處,竝爲一體擧行,何如?傳曰,允。禮曹謄錄
上在昌慶宮。停常參·經筵。
夜四更,流星出北極星上,入天津星下,狀如甁,尾長四五尺許,色赤,光照地,有聲。五更,黑雲一道如氣,起自西方,直指天中,長十餘丈,良久乃滅。
京畿監司書目,廣州等三十四邑呈,以去四月二十六日申時,地震緣由事。
江華留守書目,今月初二日寅時,地動,數日之間,連有變異事。以上朝報
答玉堂校理沈壽亮·林泳,副校理吳道一,修撰沈濡,副修撰宋光淵箚曰,省箚具悉。災沴之作,何代無之,未有如今日之荐臻也。靜思厥咎,亶在寡躬,夙宵憂遑,寧欲無訛也。箚中反覆誡誨之言,都出於憂愛之誠,而意義切至,深用嘉尙,可不留心而服膺焉?第念國舅戚畹之秉銓掌兵,求之前代,我朝實多考證之文。矧玆兩臣,不但國家之所倚重,兼有勳庸之表著乎?少無難冒之理,而爾等之言,乃至於此,誠可異也。以上朝報
傳曰,城內捧上言,雖違規例,當此閔旱之日,豈無通達下情之擧乎?明日還宮時,當捧上言,豫告知委。以上內下記草
備邊司啓曰,曾因吏曹判書金錫胄所啓,翼陵·永昭殿三年內所供,菜物之價,多至千餘石,自返虞後,至小□亦至二千三百餘石,而京畿今春收米,又減二斗,所縮,至於五千餘石,常供所用,亦且難繼,則二千三百石之米,尤無出處。在前如此之時,廟堂有推移別給之事,今亦議于廟堂,得其指畫後取用事,允下矣。返虞以後,山陵·魂殿供上菜物之價,所當別爲料理劃給,而諸司所儲罄竭,二千數百石之米,實無推移之路。未卽稟定之際,聞疏首,急於給價,元數內一半,先以京畿廳所在之米,取用云,京畿收米,減縮旣多,而此非常供應下之價,則固當還充其數,而其未給一半價米,必須及今准給,可無窘急狼狽之患,姑以戶曹米二千三百石,移用之意,分付,何如?答曰,允。備局謄錄
禮曹啓曰,三名日各殿所封方物物種,依榻前下敎,別單書入之意,敢啓。傳曰,知道。禮曹謄錄
上在昌慶宮。停常參·經筵。
府前啓,持平尹德駿,請亟黜趙絅庭享事。諸啓上同答曰,勿煩。
院前啓,請亟黜趙絅庭享事。諸啓上同答曰,勿煩。
答禮曹草曰,權儀·金鳴夏等,地官賞格事,相當職除授。
答驪陽府院君閔維重疏曰,疾病之來,人所難免,未得赴召,有何所傷?卿其安心勿待罪。
答光城府院君金萬基箚曰,疾病之來,人所難免,未得赴召,有何所傷?卿其安心勿辭,從容調理。
答前正言李翔疏曰,縷縷進戒之言,實出於憂愛之誠,予用嘉尙,可不體念焉?爾其安意從速上來,以補不逮。
答副提學李端夏疏曰,今玆賜馬之典,意非偶然,卿其安心,勿辭領受焉。
答吏曹判書金錫胄箚曰,省箚具悉卿懇。備悉予意於昨日玉堂箚批,今不必贅言,而銓長之任,捨卿勳望素著,而其誰乎?年少輩侵攻之言,少無引嫌之理,卿其安心勿辭,從速行公。以上內下記草
備邊司啓曰,曾因全羅道弊瘼啓本,本司回啓內,各官五家統,生産·物故,歲末成冊,直送該府,果涉有弊,每年終,以其總數,報本官,修正成冊,報監營,通一道轉送該府,而不送營吏,付諸京房子往來之便,則自無不便之弊,令該府,以此意磨鍊於事目中,嚴明擧行矣。今見本道所報,則依啓下事,急以各官成冊,京房子準授上送于漢城府,而該府退送不捧,使之依事目,終到官色吏,準授上送云。所謂事目,卽今番戶籍事目也,其使終到官上送者,與弊瘼回啓,相左,此則事目相議磨鍊時,本司亦有不及致察之失,是固惶恐,而該府之不問本司,直爲退送,殊甚不當。蓋其成冊,只欲槪知其民戶一年加減之數而已,別無憑考處置之事,則順付邸便,送納該府,小無不可。若使各官色吏,來納該府,則裹糧遠赴,責徵人情,其弊不貲,而實無所益於成冊之捧。此後生産·物故成冊,勿令終到官定送色吏,而一依本道弊瘼回啓,順付京房子上送之意,該府及他道,一體分付施行,何如?答曰,知道。備局謄錄
上在昌慶宮。停常參·經筵。
未時,日暈。
府院前啓,祈雨祭齋戒,今日姑停。
史官三員待命,騎馬九匹立之,風雲·漢江·三角山等祈雨祭,內摘奸。
典獄摘奸,輕囚放釋。
史官一員待命,騎馬三匹,卜馬二匹立之,長陵忌辰祭,內摘奸。
答備局粘目曰,依回啓施行爲乎矣,十五桶弓角,似爲太略,加送五桶。
答承旨書啓曰,依啓,在囚罪人中,廷稷稱名者,雖不在於書啓中,今以其子上言內辭意,觀之,則果涉冤枉,亦令該曹相考文案,斯速稟處,俾無呼冤之弊。以上內下記草
備邊司啓曰,監司可合之人,自備局抄薦事,命下已久,而連値朝家多事,臣等,不得齊會,尙未抄啓矣。今日會坐,與諸堂上相議抄薦,別單書入之意,敢啓。答曰,知道。
備邊司郞廳,以三公意啓曰,以禮曹啓辭,寧陵陵上莎草枯損處,依例政府以下,進去奉審事,旣已啓下矣。陵寢奉審,事體至重,所當卽爲進去,而前頭嘉禮已迫,勢未及往來於其前,且莎草所損,亦不至大段,姑待嘉禮過後,進去奉審之意,分付,何如?答曰,允。備局謄錄
上在昌慶宮。停常參·經筵。
府院前啓,以國忌齋戒,自今日至初十日,姑停。
京畿監司書目,廣州等三十五邑,今月初五日地震事。以上朝報
傳曰,今下弓矢,神光僉使金昌翼處,給送。
答刑曹粘目曰,北關以母殺子之人,論罪事,依議施行,令道臣商量革弊變俗之道,啓聞稟處,以爲遵行之地。
答備局粘目曰,依回啓施行。烏賊魚絶産之時,勿爲封進,槌鰒,亦勿代封,以舒民力爲旀,結弓獐皮段,春秋別造等役,需用最緊,而一倂革罷,似涉太過,三名日每等所納十五令內,各減五令,宜矣。
答政院啓辭曰,猥濫上言爻周事,違格之類,外方愚氓,不識規例之致仍于,各該司啓下諸道上言中,遠方上言,趁卽回啓,俾無裹糧久滯之弊事,分付該曹。以上內下記草
上在昌慶宮。停常參·經筵。
答政院牌啓辭曰,知道。違格與猥濫,有異,仍下該曹。
答淸城府院君金錫胄箚曰,天官之任,實合卿才,年少浮薄之言,何足介懷哉?卿辭雖懇,斷無允從之理,箚末勳郞事,實涉冤枉,當令政院,勿爲罷推,卿其安心,更勿固辭,速出行公。
答政院曰,獻納朴泰遜遞差事,依啓。以上內下記草
上在昌慶宮。停常參·經筵。
公淸監司書目,去四月二十六日,遍道內地震,屋宇震撼,窓闥皆鳴,人物辟易,草木掀動。五月初二日,洪州等十六邑,又爲地震,與二十六日一樣動搖事,係變異事。
又書目,尼山呈,以執義尹拯,病重上去不得事。傳曰,安意勿辭,從速上來察職事,回諭。以上朝報
答政院牌啓辭曰,吏判金錫胄,牌不進事,前後之批,備悉斷無允許之意,連章固辭,久未行公,不其太過乎?矧今大禮迫頭,而近仍政官之有故,承旨·臺諫,尙不得差出,揆以事體,尤不當一向引入,更下牌招察任。
答吏曹判書金錫胄箚曰,已諭懃懇之意於再度箚批,而祈免之請,愈往愈苦,無乃太過乎?廉隅雖切,比諸國事,孰輕孰重?卿若念及於斯,則想必不待予言,幡然供仕,而連章固辭,解職乃已,實非平日所望於卿者也。萬無允副之理,安心勿辭,速出參政。
傳曰,五禮儀,王世子親迎儀,有醴必于房中之文,故辛卯·辛亥兩年,竝依此擧行,而王妃親迎儀,則元無醴于房中一款,亦不載錄於儀註中,而今此親迎時,內殿父母前醮禮饌卓,混同磨鍊,有違禮文,無乃不察而然耶?卽問于都監以啓。
傳曰,兵曹參議,李壽命除授。
答局粘目曰,爲父訟冤之言,雖不可取信,果以赴擧懸頉,則與無端呼不者,有間,査問本道後稟處。
傳曰,今觀書啓,宋領府事,近患感寒,證形不輕云,予用慮念,遣御醫持藥物,看病以來。以上內下記草
有政。
兵批,以崔永男·洪孝生·吳同·蔡順生·金義仁·姜元襑·池順業·柳難希·朴有廷·尹□·李愛男·朱德立·姜後連·李應建·池己悅·李信一·申澤成·李春孫·李海永·成貴先·洪戒業·金遠器·尹太建·李進華·高雙龍爲兼司僕,以金重均·白世傳·蔡瑗·金賢建·張文翲·柳譚·申應望·鄭時普·盧挺榏·元泰龜·李斗振·金重元·南得陽·孫文昌·朴尙輔·朴守一·申時亮·朴時盛·趙彬·鄭昌華·鄭榮澄·邊洽·李桓·柳春培爲副司果,以成後昉·韓武仁·朴時立·李文白爲副司果,以沈樞爲五衛將,以辛篪爲五衛將,以閔興魯爲宣傳官,以李宇標爲武兼宣傳官,以鄭載禧爲都摠管,以李斗天爲加里浦僉使,以李油然爲長津僉使,以朴尙彬爲西平浦萬戶,以金禹錫爲同知中樞府事,以李敏敍·安後泰·宋奎濂·李大基·崔慶洙·柳寔爲副護軍,以李堥·李定煥·朴泰遜爲副司直,安廷熽·尹時進爲副司果,以元碩爲東關王廟守直官,以元碩爲權知訓鍊參軍。
備邊司啓曰,賑恤廳堂上一員,有闕未差,卽今方有賑政料理之事,堂上不可不備員,兵曹判書李䎘,差下察任,何如?答曰,允。備局謄錄
上在昌慶宮。停常參·經筵。
夜一更,月暈。
記注官曺廷善書啓,臣承命馳到黃澗縣冷泉村領府事宋時烈所在處,傳諭聖旨,則以爲伏承史官所傳,本月初一日有旨,以旱乾地震,聖心惕然驚動,特使小臣進言,冀或有萬一之補益。昔宋朝諸賢,旣退之後,以聲息不到朝廷,爲義,然小臣,則何敢如是?雖不命猶承,況今聖敎,若是之懇惻耶?第伏念小臣,素無知識,徒習章句之末,頃者承命留邸,殆兩月矣,所進言語,非不多矣,而皆不合時宜,雖蒙聖上猥賜採納,而出而聞之,則論議喧譁,機宜觝捂,旣退之後,尙有餘言,臣之空疎愚暗,於此可知也。今臣雖欲更竭腎腸,以瀆天聽,不過如前所陳者而已,而歸於一張休紙矣。且臣衰病轉劇,比又風寒之症,委頓絶粒,已數日矣。尋常酬酢,猶且廢閣,雖欲復進已試不驗之說,而不可得也。然臣之耿耿於心者,則雖九死而不昧矣,唯望聖明,益懋聖學,益諴小民,以爲祈天永命之本焉。然此二者,如或不以誠實,則聖學不進,而或不蒙休矣。今日之祝喪邦命,亦不旋日矣,臣之旣退而更言,實非宋朝諸賢規度,而猶不忍全孤聖旨,斯言一出,人必以瀆告陳談,爲罪。然臣回視其中,他無所有,人之是非,有不敢顧者矣。瞻望宸居,但竊憂歎而已云矣,敢啓。傳曰,知道。以上朝報
史官二員待命,騎馬六匹,卜馬四匹立之,八次祈雨祭摘奸。
答政院牌啓辭曰,知道。親迎時別宮醮禮饌卓,勿爲磨鍊事,分付廚院,可也。以上內下記草
上在昌慶宮。停常參·經筵。
酉時,日暈。夜一更至三更,月暈。
江原監司書目,四月二十六日申時量,地震,良久乃止,而食頃,又作旋止。又於五月初二日寅時,地震,尤有甚焉。申時亥時,又作,一日之內,至於三度,墻壁頹圮,屋瓦飛落,前後地震,變異非常事。
咸鏡監司書目,道內旱乾緣由,及端川,四月十九日霰雹事。又書目,安邊·德遠兩邑,四月二十六日地震事。
黃海監司書目,道內各邑,四月二十六日,五月初二日,地震緣由事。
平安監司書目,道內平壤等三邑段,前月二十六日,三登縣段,今月初二日,俱有地震事。
府院前啓,祈雨祭齋戒,今日姑停。以上朝報
答左議政閔鼎重箚曰,卿其安心往省焉。仍傳曰,遣史官傳諭,給由馬·澆奠床備給。
答府曰,處置事,大司憲趙師錫出仕事,依啓。
答院曰,處置事,大司諫李翊相出仕事,依啓。
答戶曹粘目曰,旣已決給於亡金之後,訟官之不有啓下公事,循私還給之狀,誠甚可駭。金楦云乘憤橫奪,尤極痛惡,竝只先罷後推,以懲他人爲好矣。前已上言得決,則今無更査之事,同田畓,卽爲決給於亡金處,俾無呼冤之弊。
答漢城府粘目曰,李善上言事,依允。曾已上言處決之事,今過一年,終不掘移,誠甚可駭。申鰲乙良,以決後仍執之律,科罪,以爲無勢殘民保存之地。
傳曰,一事,毋得再避,明有承傳,而今此大司諫避嫌,同是一串事,而何以捧入耶?
答兵曹草記曰,後苑廣闊之地,守護·巡更等役,比他倍緊,故勿出小分軍,其來已久,今不當壞了,依付標,勿爲出定,可也。
答禁府粘目曰,前新寧縣監韓厚明事,所犯不至大段,罷職。
答掌令李益泰疏曰,爾其勿辭,調理上來察職。
答吏曹參議朴世堂疏曰,佐貳之任,不宜久曠,爾勿固辭,上來察職。以上內下記草
上在昌慶宮。停常參·經筵。
黃海監司書目,平山呈,以去四月二十六日地震時,本縣安城坊居民元田中地陷事。
禁府,罪人李思禮,刑問三次不服,加刑,何如?啓除尋常各別嚴刑,期於得情。
慶尙監司書目,去四月二十六日,今月初二日,再次地震,變異非常事。
全羅監司書目,靈巖等二十四邑呈,以去四月二十六日地震事。
答寧敦領金萬基箚子曰,省箚具悉卿懇。罄竭予意於累度疏批,而乃引年少輩顚妄之言,連章固辭,必欲辭免而後已,心甚缺然,無以爲懷也。萬無允許之理,卿其安心勿辭,速出行公。
備邊司郞廳,以領相意啓曰,明日親迎擧動時,陪衛之列,不可無大將,而訓鍊大將金萬基,因玉堂之箚,陳章乞免,雖承勿辭之批,情勢難安,不敢仍察將任云。國家用人任將之道,或隨時勢而各異,玉堂箚子中所論,在平常無事之時,則固其宜也。當此國勢危弱之日,以國舅而典親兵,未知其爲不可。前後聖諭,不啻勤懇,私情雖有不安,重任不容暫曠,訓鍊大將金萬基,卽爲牌招,察任,何如?傳曰,允。
副校理吳道一,副修撰宋光淵上疏。大槪,冒陳危懇,乞削臣等之職,仍治臣等之罪,以爲人臣妄言之戒。答曰,如爾等浮薄之輩,莫慮國勢之多艱,不念兩臣之勳勞,汲汲侵攻,猶恐不及,誠未滿一笑也,勿辭。
府前啓,掌令崔商翼,持平金鎭龜·尹德駿,請亟黜趙絅庭享事。諸啓上同答曰,不允。
獻納林泳啓曰,臣於近日,情勢臲卼,病狀沈痼,陳力就列,旣知其不可復能,故雖有新命,未敢起拜,呈單乞免,庶安愚分,見阻喉司,微懇莫徹,而大禮之日,只隔一宵,故不得不冒昧出肅矣。顧臣終有所不敢安者,臣於在玉堂進箚之時,其中一款,輒論國舅之不宜將兵,外戚之不宜長銓。初非有侵攻之意,只欲謹國體杜後弊,使聖世擧措,無毫髮可指議而已。前後聖旨,漸加嚴峻,至斥以浮薄顚妄,臣雖頑鈍,固難抗顔於臺閣,而言及戚里,輒加摧折,亦豈所望於聖明者乎?此無非臣平日誠意淺薄,不能見信於君父之致也。如此而尙可任言責乎?且臣曾以掌令違慢之罪,五被推緘,一未照勘,以此以彼,俱難一刻仍冒。請命遞斥臣職。答曰,如爾浮薄之輩,莫慮國勢之多艱,不念兩臣之勳勞,汲汲侵攻,猶恐不及,誠未滿一哂也,勿辭。
政院啓曰,臣等,伏見答獻納林泳之批,辭旨太峻,直斥以浮薄之輩,臣等,竊惜其聖敎之過當,有歉於優容之盛度也。職在經幄,遇災進言,而其以外戚爲戒者,不過引古義而慮後弊,非有侵攻之意也,輒加摧折,不少假借,殊非待臺閣恢諫諍之道也。求言之下,以言被責,亦有傷於延訪之義。伏願聖明,深加量度,還收未安之敎,以示包荒之量,不勝幸甚。臣等,待罪出納之地,旣有所懷,敢此仰達矣。傳曰,以浮薄爲敎者,乃指論年少輩之例語,本非過激而發也,勿煩。
院啓,請亟黜趙絅庭享事。諸啓上同引嫌而退,未安之敎,不必爲嫌,而推緘未勘,勢難仍在,請獻納林泳,遞差。答曰,不允。處置事,依啓。以上朝報
答兵曹參判李師命疏曰,卿之勳庸,實合陞擢,今玆新命,意非偶然,卿其安意,從速察職。
答政院牌啓辭曰,右承旨黃儁耉,病重,果是實狀,則改差,卽爲口傳差出。
答戶曹粘目曰,齊安大君折受,旣在於二百年之前,累經兵燹之餘,其無文卷,固不可誣也。盧哥之墳,果在於周回之內,則前後之分,懸殊,偸葬的實,明若觀火,葬時不禁之罪,在於守直舍音奴之不謹,以此許其不出,不無日後回賓作主之點,卽爲掘移事,分付該道,俾無更侵之弊。
傳曰,兵曹參議有闕之代,卽爲口傳差出。
答兵曹粘目曰,權以重·順謙事,依允。扈從的實與否,詳査後稟處。
答戶粘曰,咸鏡道內寺奴充定束伍軍事,祭享重地,與他道有異,依舊例給復。以上內下記草
備邊司郞廳,以領議政意啓曰,本司堂上見存之數,多至十三員,而今日之坐,只三員來參,已極未安。至於堂上差下之後,每每稱病,或有一不赴坐者,旣帶其任,豈容自便如是乎?事體所在,不可無警責之道,今日不參坐堂上,除衆所共知有病故人員外,竝從重推考,何如?答曰,允。備局謄錄
備邊司郞廳,以領議政意啓曰,明日親迎擧動時,陪衛之列,不可無大將,而訓鍊大將金萬基,因玉堂之箚,疏章乞免,雖承勿辭之批,情勢難安,不敢仍察將任云。國家用人任將之道,或隨時勢而各異,玉堂箚中所論,在平常無事之日,則固其宜也,當此國勢危弱之日,以國舅而典親兵,未知其爲不可。前後聖諭,不啻勤懇,私情雖有不安,重任不容暫曠,訓鍊大將金萬基,卽爲牌招察任,何如?傳曰,依啓。訓局謄錄
上在昌慶宮。停常參·經筵。
大駕,詣於別宮後,藥房·政院·玉堂問安。答曰,知道。
是日,親迎擧動,無事行嘉禮。
府院前啓,日暮姑停。以上朝報
禮曹啓曰,社稷祈雨親祭,不卜日來十八日擧行事,命下矣。依聖敎以此擧行之意,分付各該司,而十九日,行九次祈雨祭,楮子島等六處,則今姑停止,何如?傳曰,允。禮曹謄錄
上在昌慶宮。停常參·經筵。
申時,日暈左珥。夜三更,月暈兩珥。四更,月暈兩珥,白雲一道如氣,起自暈上,直指北方,長四五尺許,良久乃滅。
備忘記,前後祈禱,幾至十次,而凄風連吹,雨意愈漠,百穀焦枯,川澤俱涸,農民釋鋤,西成望斷,興言及此,不覺心寒而氣塞也。以予微誠,固難感回天心,而代犧之擧,不容暫緩,不卜日十八日社稷祈雨親祭事,令該曹趁卽擧行。
嘉禮後頒敎文,大提學李敏敍製進。王若曰,柔儀久曠,深軫兩宮之貽憂,縟禮初行,嘉與四方而同慶,玆申敷告,用彰顯號。顧予眇躬,叨守丕緖,念本支之靡托,蓋嘗凜乎寒心。資內外之相成,庶幾濟乎多難,屬丁上穹之降割,俄値中闈之告災。過殿而問起居,誰共承於溫淸,入宮而絶規諫,每永歎於宵旰。非敢自懷居室之安,固難獨任宗廟之事。國勢之艱虞轉甚,時不可淹,群情之想望愈勤,義無以拒。旣奉聖母之隆旨,且循先代之彝章,幸求窈窕之好逑,俾膺黃中之正位,乃於本年五月十三日乙丑,行親迎禮,冊封閔氏爲王妃。徽典大備,景運增光,生民初而萬福源,孰謂冕迎之已重?天命全而品物遂,佇見壼化之維新,方當正始而造端,詎無滌垢而布德?於戱,日月竝明而光遠,雷雨作解而澤流。吉凶轉移之幾,寧不在我?修齊治平之效,將復自今,尙成敎於家邦,冀增歡於遠邇。
府前啓,大司憲趙師錫,掌令崔商翼,持平金鎭龜·尹德駿,請亟黜趙絅庭享事。諸啓上同答曰,勿煩。
院前啓,大司諫李翊相,正言李世白,請亟黜趙絅庭享事。諸啓上同答曰,勿煩。嚴緝,罷職不敍事,停啓。以上朝報
傳曰,今此嘉禮冊妃時,都提調及正副使以下,竝書啓。
答刑曹判書李正英疏曰,卿其安心勿辭,調理察職。
答淸城府院君金錫胄箚曰,省箚具悉卿懇。罄竭懃懇之意於累度箚批,卿何不諒予意,連章乞免,若是其邁邁乎?雖日呈十章,斷無允許之理。至於賀班,有疾未參,尤無所傷,卿其安心勿辭,速出行公。以上內下記草
有政。
兵批,以丁尙俊爲都摠都事,以李以時爲兼司僕將,以柳碩祺爲慶德宮假衛將,以趙時亨爲僉知中樞府事,以金汝南爲僉知中樞府事,以李重曄爲武兼宣傳官,以李聖雨·徐墀·李碩耉·邊世煌爲武兼宣傳官,以韓洸爲文兼宣傳官,以韓用良爲景福宮假衛將,以黃儁耉·林泳爲副司直,以申滿爲訓鍊院習讀官。以上朝報
上在昌慶宮。停常參·經筵。
未時,日暈。
京畿監司書目,麻田·漣川·積城等官呈,以本月初五日地震事,及廣州呈,以同月十一日地震事。
院前啓,正言李世白,請亟黜趙絅庭享事。諸啓上同答曰,不允。
府前啓,請黜趙絅庭享事。諸啓上同答曰,毋庸瀆擾。
領議政請對入侍時,領議政金壽恒曰,近因玉堂箚子,光城·淸城,皆爲引嫌,不爲察任矣。此人等,受國重任,大將,固是重務,而至於錫胄,則所帶諸務,無非重地,備局公事,多不得相議,誠可悶也。國家之不得持兵云者,大意自好,然以古事及國朝事言之,或因時勢,或因其人物,授以兵柄者多,名雖戚里,或有扶護士林之功,或有國家可恃之人,則從前亦有將兵者多。以宣廟朝古事,言之,判中樞朴東缺卽朴世采之祖,朴東說,卽朴世模之祖也,此皆懿仁王后四寸親,而俱經銓郞,及佐貳之官。故相臣韓興一,乃仁烈王后四寸親,而亦爲吏判,靑陽君沈義謙,有扶護士林之功,尹元衡·李樑等放黜之時,義謙,入告于內,多有所助。樑,卽義謙之外三寸,而不顧私情,尙且如此,故以其有扶護士林之功,嘗爲銓郞·佐貳矣。其後,沈·金分黨,仇疾之人,乃始彈劾焉。玉堂諸臣中,沈濡,卽靑陽之孫,引以爲證,此必年少輩未諳古事而然也,其所引證,似未穩當。金錫胄,使宗社再安,士流彙進,朝著淸明,其功誠多矣。曾在先朝,嘗爲銓郞,卽今秉銓,豈因戚屬而得進哉?用是臣等薦望之時,亦不顧此嫌矣,而旣有物議,其心,必不自安,近觀疏辭批旨,自上亦不許遞矣。親祭時,吏判,例爲奉俎官,戶判,爲薦俎官,不可不備員,趁此累度敦勉,則安得不出乎?光城,向時擧動,亦不欲出仕,而承牌乃進矣。上曰,近觀玉堂箚,沈義謙引證,似不緊切矣。且親祭迫近,吏判,卽爲牌招察任,光城留院之箚,亦爲捧入。領議政金壽恒曰,西平,癸亥時,辭免不得遞,甲子适變後,始遞將兵之任矣。大槪戚里,不得掌兵,亦不可掌銓云者,年少之輩,別無他意,此不過不知時勢之致,自上亦無深斥之意,而連見批旨,或言浮薄,或言顚妄,玉堂之論,摧折太過,則遠近之人,不知曲折,或以爲語及戚里,輒加摧折云爾,則極甚可慮矣。伏見政院覆逆之批,則伏想聖意,必不深非,而然渠輩,不無不安之意,不敢出仕,且親祭時,玉堂,例爲執事,呈告人員,牌招察任,則似好矣。上曰,年少氣銳之輩,但知一切之法,不諒時勢,其慮事,不及老成元老,故有所云云,而別非大段深斥之意也。領議政金壽恒曰,卽今玉堂之人,未必盡爲浮薄也。以古事觀之,或議論峭直,輒以此指目,若以此爲嫌,則依阿苟容之輩,好爲模稜兩端,此亦可慮也。上曰,箚辭如此,故言之,而不必以年少輩,盡爲浮薄也。
上曰,親祭時,承旨·近侍·祭官等處,各別申飭,南草·飮酒等事,各別嚴禁,令下之後,有犯之者,重治之意,分付可也。以上朝報
答領敦寧金萬基箚曰,當此時勢艱虞之秋,掌兵重任,微卿勳望,而其誰?卿之祈免之章,雖日三至,斷無允副之理,須體至意,更勿固辭,從速行公。
答政院牌啓辭曰,刑曹時囚罪人,放未放事,以上放之者,只朴禮立等四名而已。元非死囚以下混放之意,而啓辭如此,必由於錯認之致,故各爲付標以下矣。以上內下記草
上在昌慶宮。停常參·經筵。
獻納李弘迪啓曰,諸譯竝鞫之請,臣嘗首發,而當初論啓,誠以治獄之體,當然。夫孝禮之所不言,諸譯之所不聞,而白地造言,誣辱先朝,則始壽所犯,與之謀逆,等耳,其中與始壽符同者,臣未知其幾人,而不卽辨覈,明其不然,含糊隱默,以至今日,黨逆之罪,烏得免乎?今之朝議,或以諸譯,爲怵於威勢,不敢直言,而臣於此尤有所未解也。有人於此,雖極微末,而爲威勢所逼,不免黨逆之歸,則其可以微末而有所容貸耶?況兩國交通之際,舌官,居其間,若不隨事重處,以爲懲勵之地,則切恐他日,奸臣,復有如始壽者,造爲不測之言,而舌官之符同,有甚於前日也。噫,與始壽,一處置對,更加嚴鞫,則知情而不曾吐實者,似不止於朴廷藎一人而已。及其承款之後,與始壽一體論斷,則王法,可以伸,輿情,可以服,而今此被囚諸譯,幾至寬貸,臣之守株之見,與前無異,其於本然之啓,臣何可苟然同參乎?請命遞斥臣職。答曰,勿辭。
院啓,正言李世白,引嫌而退。必立初見,語意謬戾,帶職下鄕。請獻納李弘迪遞差。答曰,依啓。
府院前啓,祈雨親祭齋戒,以今明日姑停。以上朝報
兵曹啓曰,丁巳年社稷親祭時,出還宮雜人,一切禁斷,而馬軍,到夜晝□古介,落後,使挾輦砲手,羅立侍衛事,入啓定奪矣。今番親祭時,亦依此例,十分嚴飭于訓局御營及禁軍別將所,而右列馬兵,則留駐於景福宮前路,左列,迤向慶德宮前路,竝勿入夜晝峴,俾無雜踏紛擾之患,何如?傳曰,允。訓局謄錄
上在昌慶宮。停常參·經筵。
酉時,日暈。
傳曰,史官一員待命,騎馬三匹立之,壇所摘奸。以上內下記草
有政。
兵批,以李時宰爲假內乘。燼餘
上在昌慶宮。停常參·經筵。
府院前啓,祈雨親祭正日,今日姑停。以上朝報
上在昌慶宮。停常參·經筵。
全羅監司書目,光州等十九官呈,以今月初二日地震事。
大司憲趙師錫,掌令崔商翼,持平金鎭龜·金德駿,請亟黜趙絅庭享事。諸啓上同請嘉禮都監都廳李濡·李秀彦加資還收事。答曰,不允。末端事,雖未準職準資,特陞堂上,已有近規,勿爲煩論。槐山郡守鄭弼祥事,依啓。
大司諫李翊相,正言李世白,請亟黜趙絅庭享事。諸啓上同答曰,毋庸堅執。以上朝報
答藥房啓辭曰,知道。誠意淺薄,未能上格于天心,密雲四散,雨意愈漠,予心之慚赧,有不暇言,而言念民事,罔知攸措矣。
海昌尉吳泰周,百官加親授。
答右承旨·左副·右副·同副承旨等疏曰,今玆賞典,實循舊章,爾等,勿辭領受焉。
答昌城君佖疏曰,卿其安心勿辭,調理察職。
答慶尙監司李翊疏曰,卿之情理,深用惻然,當令廟堂稟處,卿其勿辭,調理察職。
答右尹金益勳疏曰,於卿,少無引嫌之理,卿其安意勿辭,從速察職。
答戶曹參議朴泰尙疏曰,旣往之事,今不必爲嫌,爾其勿辭,從速察職。
答吏曹參判申翼相疏曰,卿其勿辭,從速察職。
答知中樞府事南龍翼疏曰,卿其安心勿辭,調理察職。
答朴世采疏曰,省疏具悉爾懇。屢悉勤懇之意於前後別諭,爾何不諒予意,遜辭撝謙,若是其太過乎?安意勿辭,從速上來,以補不逮。
答錄勳都監草記曰,南斗北,敍用付職,可也。
答修撰朴泰遜疏曰,浮薄顚妄等語,本非摧折之意,而疏辭如此,予當體念焉。
答京畿高陽幼學柳碩昌等四十九人疏曰,疏辭,當令該曹稟處焉。
答領敦寧府事閔維重箚曰,備悉勤懇之意於前後之批,日者,大臣所以仍帶,宜當之意,陳達於筵中,於卿,無一毫難安之事,而不諒予意,連章固辭,若是其太過乎?心切不安,無以爲喩也。斷無允副之理,須體至意,安心勿辭,速出行公。
答刑曹草記曰,啓覈罪人林順景,致斃,事極可駭,當該官,拿推,獄卒,各別科罪。
答左承旨崔逸疏曰,今玆賞加,非今創始,卿其勿辭,從速察職。
答禮曹判書呂聖齊疏曰,今玆賞典,實循舊章,至於金吾之長,亦非劇務之比,卿其安心勿辭,從速察職。
答禁府粘目曰,李思禮,各別嚴刑,期於得情。
答禮曹草記曰,依啓。曾已嚴明申飭之後,罔畏國法,任自踰越,殊極痛駭,南宮億,拿問定罪。
答大提學李敏敍疏曰,微誠未格,甘澤尙閟,言念穡事,罔知攸措。卿之縷縷所陳,無非憂國恤民之意,深用嘉尙,當令廟堂議處,而疏末事,亦當申飭。爾非罪重情輕之類,區別啓聞,以爲酌處之地焉。
答慶尙道榮川下吏李榮遠疏曰,應旨進言之誠,予用嘉之,當令廟堂議處焉。以上內下記草
有政。
兵批,以權脩·李晶·李斗熀爲副護軍,以金雲長·李弘迪爲副司直,以李善溥爲副司果,以崔元立爲副護軍。
訓鍊都監啓曰,前水使崔元立,都監千摠,已爲啓下,而方在罷散中,時無職名,依例付軍職察任,何如?傳曰,允。訓局謄錄
上在昌慶宮。停常參·經筵。
申時酉時,日暈右珥。夜三更至五更,月暈。
府前啓,掌令崔商翼,持平金鎭龜,請亟黜趙絅庭享事。諸啓上同答曰,不允。處置事,持平金德駿出仕事,依啓。
院前啓,請亟黜趙絅庭享事。諸啓上同答曰,勿煩。已上朝報
答都承旨洪萬容疏曰,今玆賞加,非今創始,勿辭,從速察職。
答左承旨崔逸疏曰,卿辭如此,本職當許遞焉。
答政院啓辭曰,違格上言事,知道。違格之類,遐方愚氓,不知規例之致,仍下該曹。以上內下記草
有政。
兵批,以崔逸·朴世堂·蔡之沇爲副護軍,以尹德駿爲副司直,以韓洸爲副司果。燼餘
上在昌慶宮。停常參·經筵。
自巳時至申時,日暈兩珥。
答政院覆逆啓辭曰,李聃命敍用還收事,依啓。
答江華留守李選疏曰,身居保障之任,憂時條陳之誠,予深嘉歎,當令廟堂,熟講稟處焉。
答領議政金壽恒箚曰,旱澇之災,何代無之,而豈有如今日之慘切者乎?自春徂夏,恒陽不雨,烈炎如焚,凄風繼作,東作旣失,而西成奚望?哀我生靈,靡有孑遺,興言及此,罔知攸措。以身代犧,親禱社壇,日望霈然膏澤,庶活涸轍之民命,而微誠不格于天心,密雲旋散,雨意愈邈,憂遑慚靦,尤不知所以爲諭也。今玆亢旱,專由於寡昧之涼德,於卿,有何引咎之理乎?箚末事,卿辭得宜,當令該曹,勿爲掘移,申飭日後,俾不得加占。卿其安心勿辭,速出行公,以副予望。仍傳曰,遣史官傳諭。
答右議政李尙眞箚曰,旱澇之災,何代無之,而豈有如今日之慘切者乎?自春徂夏,恒暘不雨,烈炎如焚,凄風繼作,東作旣失,西成奚望?哀我生靈,靡有孑遺,興言及此,罔知攸措。以身代犧,親禱社壇,日望霈然,庶活民命,而微誠不格于天心,密雲四散,雨意愈邈,憂遑慚靦,尤不知所以爲諭也。今玆亢旱,專由於寡昧之涼德,於卿有何引咎之理乎?箚末事,當令依此施行,卿其安心勿辭,速出行公。
答府曰,不允。尹深事,雖有所犯,被罪經年,又蒙赦宥,詎無曠蕩之典乎?勿煩。正言金一夔,開坐署經事,依啓。
答院曰,不允。睦來善等,雖有所犯,被罪經年,又蒙赦宥,詎無曠蕩之典乎?勿煩。
答禁府粘目曰,終不直吐之狀,誠甚痛惡,李思禮,更加嚴刑,期於得情。
答執義尹拯疏曰,省疏具悉爾懇。備悉勤懇之意於前後別諭,而誠禮未孚,遐心莫回,遜辭愈切,心深漸恧,無以爲諭也。須體至意,安意勿辭,從速上來,以補不逮。以上內下記草
上在昌慶宮。停常參,只晝講。
晝講入侍時,講詩傳,自雄雉于飛,止谷風六章八句。
正言金一夔啓曰,臣本譾愚,無所肖似,濫蒙鴻造,驟叨新命,迫於嚴召,冒昧出肅,而旋因未署經,尙稽自列,數月縮伏,一昧惶霣,嚴畏分義,不得不强顔出仕。第本院,以故判中樞府事臣趙絅黜享事,經歲爭執,而觀其語意,則以其無際遇於先朝,爲一大關捩,此則有不然者矣。臣得見絅之日記,當先王在邸之時,以春坊賓師之任,旣行相見禮,又侍講晝筵,則啓辭中所謂無一日際遇云者,臣實未曉也,若其淸名重望,爲世所推,三朝恩禮,夐出尋常。先王御諱之議定,孝廟諡冊之命撰,皆屬於此人,其倚重可見,而千里投荒,只緣時勢之所迫,十年置散,非出聖意之厭迫。進箴於溫幸之時,而憂愛益著,賜廩於家食之日,而眷遇不替,交孚之美,若是其隆,則與享之典,有何不可?而祗以一疏之見忤,公肆詆毁,至欲追黜於旣配之後,而啓日後無窮之弊者,抑獨何哉?臣雖疲劣,決不可冒居臺席,屈意苟同。請命遞斥臣職。答曰,勿辭。
府前啓,掌令崔商翼,持平金鎭龜,請亟黜趙絅庭享事。諸啓上同答曰,不允。
院前啓,獻納尹攀,正言李世白,請亟黜趙絅庭享事。諸啓上同新啓,正言金一夔,以趙絅黜享事,强爲立異,張皇引避,而其所爲言,不成說話。取其私藏日記,以爲之證者,已甚苟且,而設或當先王在邸之時,以春坊僚屬,得參於相見之初,獲侍於講書之筵,而不可以此謂之際遇。至於諡冊命撰,初非有倚重而然,只以曾任主文之故,循例啓下之事。及其投進邪疏之後,先王,洞燭其情狀,以如此陰慘不正之疏,覽之何益,爲敎,而卽命還出給。且下趙絅,歷事三朝,豈無知識,其疏辭之不正陰慘,胡至於此?今此王大妃玉冊文製述,不可以如此之人,苟充,以他人改付標之敎,聖敎丁寧嚴截,其痛惡之意,溢於言表。以此見之,聖意之不翅厭薄,亦可知矣。當初賜廩之事,蓋有曲折,而終又命寢,則一夔之所謂眷遇交孚等說,果何所據也?吁亦異矣。其偏護私黨,輕蔑公議之狀,殊甚可惡。請正言金一夔,遞差。答曰,不允。末端事,依啓。以上朝報
答禁府粘目曰,李思禮,各別嚴刑,期於得情。
答前廣州府尹李世翊疏曰,卿其勿辭,速往欽哉。
答府曰,處置事,持平李彦綱遞差事,依啓。
答前正李翔疏曰,省疏具悉爾懇。應旨進言之誠,予用嘉之,須體予意,安意勿辭,從速上來,以補不逮。以上內下記草
備邊司郞廳,以領右相意啓曰,頃日西小門外,進士李之澄家,夜間明火賊,成群突入,刧掠家財以去,隣里之人,畏㤼不敢相救,巡更邏卒,無一人阿禁追蹤者,都下閭閻櫛比之地,有此强盜剽掠之擧,事之可駭,莫甚於此,而已過累日,尙不得譏捕其賊,捕盜廳,難免其責,當該大將,從重推考,其日巡更部長,亦令攸司,從重科罪,何如?答曰,允。備局謄錄
政院啓曰,忠原等七處致祭官,今日當爲受香,而卽今雨下如此,姑爲差退,更觀日候,受香之意,分付,何如?傳曰,允。禮曹謄錄
上在昌慶宮。停常參·經筵。
府院前啓,國忌齋戒,以今明日姑停。
備邊司啓曰,今日以賑政料理軍制變通之事,欲爲稟定於榻前,臣等,與諸堂上來會賓廳,而領敦寧府事金萬基,領敦寧府事閔維重,兵曹判書李䎘,工曹判書申汝哲,刑曹判書朴信奎,皆不進。當此災異慘酷,民事切急之日,本司堂上,不宜引疾曠任,有同無事之時,至於掌兵立賑之臣,尤不可不參於大段變通之議,竝卽牌招,何如?答曰,允。
傳曰,大臣·備局堂上引見。引見入侍時,兵曹判書李䎘所啓,三南月課軍器價米,自大同上下者,大邑,則一年所給,八十餘石,若通計列邑上下之數,不少。卽今各邑軍器,未爲不足,今若取用此米,則亦可有補於賑資矣。右議政李尙眞曰,此事,臣欲仰達者,久矣。大抵軍器,量其軍額多寡之數,措備爲宜,而我國,則年年給價,備置未有限節,如山城城守之地,則多多益好,而至於各官軍器,臨亂取用之外,適足以藉寇兵也。臣意,則計量該邑軍額之數,措備軍器,隨毁隨補而已,不必每年備價措置,以增其數矣。吏曹判書金錫胄曰,各邑軍器弓箭,則別無以月課備上之例,守令等,或有自備物力而爲之者,唯鳥銃·火藥·鉛丸,每年除給價米,定數加備,此所謂月課軍器也。春秋習操及營將巡歷累次試防之時,皆以月課所備,用之,故旋備旋用,每年不足,或有丸不足,而藥有餘者,往往請以藥價,加備鉛丸。臣意,則鳥銃·藥丸,此三種之付本邑之元會者,必令本邑軍兵之數,比準精備,且略加羨餘之數,以爲封留不動之地,至於每年藥丸之加備者,又必備其一年應下之數,使之足用而已,則實合事宜矣。上曰,依此爲之,可也。金錫胄曰,大同之法,亦有月課軍糧,逐歲備上之規,臣在兵曹,鉤覈其去處,每年加錄於各邑元會之中,仍爲糶糴,而或有斂散失宜,全歸於蕩減者,事之無實,莫甚於此。此規爲先革罷,則此米,亦可移用於賑資矣。上曰,依爲之。光城府院君金萬基所啓,都監軍兵一年衣資,步軍則三奉足九疋,馬兵則四奉足十二疋,而每當夏發節,應給元數內,奉足一名,爲先分給,俾得製夏衣例也,而上年條價布之因事目蕩減之數,至於二百七十餘同,以此之數,至於二百七十餘同,以此之故,所捧之數,比前大縮,夏節衣資,尙未得分給,渠輩,極以爲悶,令廟堂料理充給其蕩減之數,以爲繼用之地,何如?領議政金壽恒曰,軍兵價布,不可不趁卽充給,而他無料理推移之路,姑以戶曹所在木綿,量數取用,何如?上曰,依爲之。兵曹判書李䎘所啓,近來武士之乏人,甚矣。若自備局簡選材武,或爲不次薦,或爲將領薦,以爲儲養調用之道,似爲有益矣。上曰,依爲之。兵曹判書李䎘所啓,萬科後武士積滯者,甚多。金錫胄,在兵曹時,以兩西屯田諸所設置僉萬戶,以廣武夫仕路,而未及施設者,尙多。諸屯別將差送處,量其殘盛,今亦以僉萬戶,陞差瑞興,善積屯田,亦爲一體以萬戶差送,似宜矣。吏曹判書金錫胄曰,善積,乃薪橋要路也。初置別將,欲待居民最集,然後陞設萬戶矣,今番以萬戶差送,宜矣。上曰,依爲之。金錫胄曰,不獨善積爲然也。聰明·文山兩屯,初欲設置萬戶,而許積,以洪有夏·鄭元樞,差送別將,不欲設立萬戶,故未果矣,此二處,亦宜以萬戶差送矣。上曰,亦依此差送,可也。江華留守李選所啓,江華津船,其數不多,若値事變,則必有不足之患,而其中亭子船,乃他日上船也。年久已毁,今當改造,昇天府,乃是要路,而津船,只有一隻,亦爲朽破,令備局亭子船及津船,各一隻,新造以送,何如?上曰,依爲之。李選又所啓,江都形勢,自月串至德津,難用舟師云者,由於水勢悍急,潮汐之時,不能逆行故也。將士中經事之人,以爲若造輕快船,則雖潮汐之時,亦可便利逆行云,此則臣之所帶軍官,親往監造,亦令備局姑先造送一隻,以試之,何如?上曰,姑令先造一隻,以試之,可也。領議政金壽恒所啓,今雖得雨,農節旣晩,豐登則已無望矣。卽今所宜汲汲講究者,唯在於賑救一事,而國家儲蓄蕩竭,生財儲穀之道,不可不別樣料理,賑廳軍門諸堂上,皆入侍,下詢而處之,何如?吏曹判書金錫胄曰,臣所掌御營廳,則只有番軍放料之米,若減上番之數,則數千石,猶可除出,而助用於賑救,訓局米,隊米,亦宜停番取用,以糶飢民矣。光城府院君金萬基曰,都監,亦無他穀,只有別隊保米,若停別隊上番,則可以補用於賑救,此則唯在朝家指揮而已。金壽恒曰,別隊及御營軍,曾有因年凶停番之例,今亦使之停番,移用其保米於賑救之資,似宜矣。上曰,然則半減,可也。李尙眞曰,訓局別隊米,卽今見存者,幾至萬餘石云,以此米移用於賑恤廳,何如?金壽恒曰,軍門需用,亦多,姑令除出五千石,移用於賑資,宜當矣。上曰,依爲之。
引見時,領議政金壽恒所啓,江華留守李選上疏,別單條陳變通之策,此非循例回啓之事,故欲爲稟定於榻前矣。其一款,卽本府內城及傍近形便處,城子役築事也。本府築城,久有是議,而工役浩多,事勢重難,不得輕擧,卽今朝家物力,尤難暇及於此,令主兵諸臣,早晩下去,周覽其形勢,商確議定,以爲待時營築之計,似當,至於傍近築城,則待先築內城後,方可議處矣。右議政李尙眞曰,江都形勢,臣亦嘗再次往來,而有所見矣。本府,雖曰長江天塹,未有障蔽,難以禦敵,墩臺之築,不可恃以爲固。且常時,人皆知國之重寶,多藏於此,意外海賊之患,亦不可不慮,設築府城,恐不可已也。但當此飢荒之日,有難趁卽興役矣。上曰,前日築墩臺時,已有繼築府城之議矣。金錫胄曰,旣以別隊,築大興山城,若以御營軍,築府城,則必若爭勝之爲,其功易就。曾有以此爲言者,不無所見,今雖不得猝擧,專委此事,留守,使之豫爲料理,措備鐵物,待時始役可矣。上曰,卽今形勢,雖難興役,自備局豫爲從容講定,且令留守料理物力,以爲待年營築之地,可也。又所啓,其一款,卽訓局·御營·摠戎廳本府軍兵,分把信地,及舟師所停處,豫定事也。此言,亦爲得宜,而主兵諸臣,下去時看審議定,似當矣。金錫胄曰,訓局庫舍,則自前在於仙源面,御營廳信地,則曾前亦爲已定於月串,故臣新造庫舍矣。光城府院君金萬基曰,訓局庫舍,久遠所造之外,新爲加造,近纔訖功矣。工曹判書申汝哲曰,摠戎廳信地,則小臣,前頭巡歷畿邑之時,當仍往江都,看審其形勢,然後似可定矣。金壽恒曰,舟師停留處,亦待主兵之臣,往審後,議定,何如?上曰,依爲之。又所啓,其一款,卽革罷漕運之法,漕船,則移屬本府,許以賃載田稅大同,漕卒,則移定本府諸鎭水軍,收布給代事也。我國身役之偏苦,莫如漕卒,依此變通,行之無弊,則誠爲兩便,而漕運,乃是祖宗朝久遠之法,今若輕罷,致有大段難處之患,則事極可慮,恐難輕議。戶曹判書,主管漕運之事,試令熟講便否,而稟處,似當矣。李尙眞曰,諸般身役之偏苦者,莫甚於漕卒,最宜變通,而卽今各官賃船,直上納者,亦多有之,雖罷漕卒,似無難處之事。如是,則可解三千漕卒倒懸之困,亦除六千結給復之費,可謂兩利矣。上曰,此是大段變通,令廟堂與戶判,從容商確稟處。又所啓,其一款,卽京江及畿甸船隻,皆屬於鎭撫使,非有本府公文,則不許賃載漁採,公私賃載船,及漁採船,捧稅然後成給公文事也。此則雖或有補於軍需,京外船隻,皆屬本府,而徵捧無前之稅,則怨苦必多,恐難行之矣。金萬基曰,如此,則船人輩,必多怨苦之弊,恐不可行矣。金錫胄曰,此事若令船隻,皆屬於一處,井井有制,則豈不便好,而不無弊端,似難猝行矣。上曰,此則姑置之,可也。又所啓,其一款,卽三南限滿之戰船,本府買得,仍於船村,修補以來,賃載各官大同事也。此則許施無妨。申汝哲曰,近來各軍門船隻,使三南水營造送者,甚多,因此海邊,船村漸乏,誠極可慮,臣意,則此等別造之船,一體防塞,可矣。金錫胄曰,改造,則有弊,只以退船,定其隻數許買,似無不可矣。金壽恒曰,以五隻定數,何如?上曰,依爲之。又所啓,其一款,卽城內人家,與官家倉庫,相連,火災可畏,退築府城之後,移出人家於新城之內,城內,則令有財力衙門,各造家舍事也。此則築城之後,依此爲之,似好矣。上曰,築城後,次第擧行,可也。又所啓,其一款,卽人家移出之後,以牧場一處,與民田相換,非爲公田,折給家垈,自官家貿材造瓦,減價許買事也。此則牧場,與民田相換,漕船,移屬本府,財力有裕,然後方可措置,今不可輕議矣。上曰,姑置之,可也。又所啓,其一款,卽本府兩處牧場,以城外民田換給之外,又爲廣募外處民人,使之來居事也。自孝宗朝,亦有罷其牧場,許民耕食之議,而不得行矣。金錫胄曰,江華牧場之馬,才品最優,設置旣久,革罷重難矣。上曰,姑置之,可也。又所啓,其一款,卽廣募富商,使之來居新城之內,每年與管餉運餉,松都一體,定數入送燕京牛家莊,又於倭館,除稅出入,以貿軍需事也。此事,或不無有補於軍需,而但使行入往北京時,在前,則只管餉運餉兩處,商賈入送矣。今則諸處貿販商賈,無不入往,使臣往來時,行中亂雜之事,皆由此矣。或有多持禁物,生事國家者,其弊日漸滋蔓,無以禁抑,今不可又增其商賈入送之數矣。右議政李尙眞曰,此則欲其民居之繁殖,且欲有財於軍需之意,而後弊可慮,不可不詳審爲之矣。上曰,姑置之,可也。又所啓,其一款,卽火砲及佛狼機所用,合口丸各五百介,鳥卵丸各五千介,令兩南兵水營·統營及黃海·平安兵營,間年備送於本府事也。此是備禦之用,依此分定,似宜,而每每定式備送,恐不無弊端矣。右議政曰,不必間年以爲恒式,自備而量宜分定,似當矣。上曰,不必定式,自備局隨時分定,可也。又所啓,其一款,卽令濟州等三官,間年精造交子弓一百張,以送本府事也。濟州弓制,最善,且多弓匠牛角,使之造送,固無不可,而間年定式,則亦似難便矣。上曰,間三年使之造送,可也。又所啓,其一款,卽辛亥以前未收還上皮穀四千二百五十餘石零,竝爲蕩滌事也。曾因前留守李䎘所達,未收米穀一萬餘石,特許蕩滌,則皮穀未收,宜無異同,一體蕩滌,以示朝家德意,似當矣。上曰,依爲之。備局謄錄
引見時,領議政金壽恒所啓,大提學李敏敍疏中,有曰,兩南大同,比之畿湖,磨鍊太濫,各營各邑,官需過豐,儲置米留在道內者,數亦不少,如此京師內窘之時,亦令均節裁損,元貢之不緊者,減之,用度之可省者,省之,餘穀之可收聚者,收聚之,弛張裒益,以補國用云。兩湖大同磨鍊之過濫,衆所共知,而敏敍,曾爲湖南守令,詳知此弊,故有此所陳,令該廳依疏辭,商議變通,何如?右議政李尙眞曰,大同之法,在易爲同人之義,則行之諸道,宜無所異,而四道大同,官需·使客及凡他物價,多少懸殊,至於戰船之價,新造三百石,改槊一百五十石,最爲過濫,此等事,合有變通之道。今若改磨鍊釐正,則亦當有補於賑資矣。吏曹判書金錫胄曰,此事必須十分酌量,善爲變通,然後可無失宜誤事之患。臣待罪宣惠廳,日月已久,本廳文書,則粗知槪略,而第以未及仕官外方之故,遠地之事,多未通曉,欲與驪陽府院君閔維重,從容講究之後,有所稟啓,時未及爲之,臣退而商量,更爲稟定矣。上曰,依爲之。宣惠廳謄錄
引見時,戶曹判書鄭載嵩所啓,以御營軍崔亡金上言回啓,有金楦定配,守令罷黜之命。臣意,則以爲不令査覈於本道,只以一邊之言,定配其訟隻,又罷其守令,似有後弊矣。左副承旨洪萬鍾曰,戶判之言,是矣。臣於其時,以代房承旨,欲爲覆逆,而問諸該曹,則其公事,不爲行會云。故姑徐,而仍渠上言,不査曲折,遽爾定罪,其査官與訟隻,不但大違體例,且關後弊,査問本道後,定罪,亦似未晩。掌令崔商翼曰,外方査覈,未必盡爲公正也。上曰,當初因渠上言,旣已決折,而有決後仍執之事云,故別判付矣。所達之言,如此,令本道嚴査啓聞後,處之。戶曹謄錄
引見時,兵曹判書李䎘所啓,領中樞府事宋時烈,欲復祖宗舊制,且慮民間積弊,本曹應捧之木,以五升三十五尺,有所變通,其意固美矣。然只降木品,不有他樣變通,則用度漸縮,多有窒礙之處,若無大段變通,則當此凶歲,必有騷擾之患,木品升尺,今姑依前收捧,待年更議,似爲合宜矣。上曰,此事,何如?領議政金壽恒曰,軍布升尺,爲先令兵曹,料理其補用之策,稟定變通事,曾已啓稟定奪。兵曹,請令廟堂議處,啓下已久,而所謂補用之策,必須別樣變通,然後可以措置,別樣變通,難得善策,尙未議定矣。升尺旣降之後,則兵曹所捧之布,比舊當降一半,必有一倍添給之數,然後可以支用,若不爲添給,而先降升尺,則必致大段難處之患。爲此變通,創行新法,則當此中外飢荒之日,民間之騷擾怨苦,必有甚焉。至於砲保價布,尤甚難處,終不得善變之道。此是祖宗朝定制,固宜修明擧行,而卽今事勢之窒礙,如此,依李䎘啓達,姑爲待年更議,似當矣。右議政李尙眞曰,五升三十五尺,旣載於法文,以此行之,似爲合宜。然而凡事,久則難變也,以宣惠廳織布新布,見之,則新布二疋,不當舊布一疋,卽今凡所用,皆用舊布,則猝用新布,必有窒礙之處矣。上曰,法典雖如此,而他無推移之處,則依兵判所啓,姑勿變通,可也。宣惠廳謄錄
上在昌慶宮。停常參·經筵。
禁府啓目,李思禮,刑問六次,不服,加刑,何如?啓終不直吐之狀,誠極痛惡,更加嚴刑,期於得情。
又啓目,李思禮七次不服,加刑,何如?啓各別嚴刑,期於得情。以上朝報
答政院牌啓辭曰,京畿京中上言事,知道。違格與猥濫,有異,仍下各該曹。以上內下記草
上在昌慶宮。停常參,只晝講。
晝講入侍時,講詩傳,自式微式微,止知所處矣。
江原監司書目,五月初二日,道內一樣地震之後,江陵·襄陽·三陟,則十一日二日間,連有地震,而去四月地震時,襄陽·三陟等邑海波震蕩,巖石頹落,海邊小縮,有若潮退之狀,係是變異非常事。
禁府,罪人李思禮,物故。
府前啓,掌令崔商翼,持平金鎭龜,請亟黜趙絅庭享事。諸啓上同前留守尹深,稱以挺昌服心之交,爲楨·柟狎昵之客,到處追逐,恬然自得,其處心之不正,行己之無恥,人莫不唾罵。且於頃年賊鑴之斫伐禁松,大搆江舍也,乃以草屋數間等說,肆然陳達於榻前,其庇護奸凶,誣罔天聰之罪,論以王法,固當重懲,而當初削黜之論,亦出於參酌,伊時殿下,不賜允從,只命罷職,輿情之憤鬱,至今未已矣,纔過半年,遽有敍命,臣等竊未曉聖明,何取此欺君黨惡之人,而汲汲然收敍耶?傳旨之下,聽聞皆惑,今若不問其負犯之輕重,而盡施曠蕩之典,則凶邪之徒,將無所知懼,而終至於紀律解弛,刑章紊亂,其流之害,有不可勝言者,況武譯雜流之輩,爲楨·柟射伴者,尙在遠配之中,則深之先復爵秩,尤無是理,請更勿留難,還收前郡守尹深敍用之命。答曰,勿煩。以上朝報
答領敦寧府事閔維重箚曰,已諭予意於日昨箚批,復何多誥?卿之所患,如此,深用慮念。未赴召命,少無所傷,卿其安心勿辭,調理行公。
答右尹尹以濟疏曰,卿辭至此,本職,今姑許遞焉。
司成宋奎濂,工曹參議除授。
答吏曹參議趙嘉錫疏曰,爾其勿辭,從速察職。
答東平尉鄭載崙疏曰,卿無所嫌,卿其安心勿待罪。
答校理林泳疏曰,勿辭,從速上來察職。以上內下記草
有政。
兵批,以申惟一爲五衛將,以梁儋爲五衛將,以崔有泰爲知中樞府事,以具志禎爲兼內乘,以申汝逑爲善積萬戶,以吳伯周·吳時中爲僉知中樞府事,以安武信·梁孝一·林武業·金得還·鄭震雲·金靑龍·延大澄爲副護軍,以姜大後·金慶瑞·金明郁爲副護軍,以李翊相·李翊·李秞·柳椐·金壽一·李基夏·蘇斗山·朴燧·姜碩昌·崔啓昌·黃錡·朴振翰·鄭昌翰·李東英·金賓·趙汝秀·李守恒·李德周·李世翊·權脩·趙善哲·郭文溶·河泂·柳日新·崔櫓·李惟亨·李遠基·李瀞·權愉·崔有泰·尹天賚·全東屹·崔元立·李敏哲·李時煥·金元瑋·申惟一·朴就文·朴長卿·申翰周·李基陽爲副護軍,以李東老·李彦綱·尹攀爲副司直,以金一夔爲副司果。
訓鍊都監啓曰,己未冬間,都監別隊將官五十員加出之初,滿三十朔六品遷轉事,定奪矣。今聞御營廳加出將官,則依元將官例,二十朔遷轉云,同是加出將官,而遷轉朔數,如是相懸,似未妥當。雖曰別隊將官,領軍稀罕,遷轉之限,宜有差別,此亦不然。如守禦·摠戎等廳,無軍將官,亦以二十朔,遷轉六品,而獨於別隊將官,有此三十朔之法,宜其有不均之歎。且當此許多出身積滯之日,許別隊將官之依他例二十朔遷轉,以慰武士之心,恐合事宜,敢此仰稟。傳曰,依爲之。訓局謄錄
左議政閔鼎重,禮曹判書呂聖齊,觀象監提調申翼相啓曰,臣等,進詣寧陵,奉審莎草枯損處,則大王陵上,酉方,長一尺,廣五尺,辛方,長五尺,廣一尺,丑方,長一尺,廣一尺,竝枯損,王后陵上,丑方,長二尺,廣二尺五寸,寅方,長三尺,廣二尺五寸,竝枯損,圖寫投進,以備睿覽。大槪,陵上莎草,茂盛,而今此枯損處,不至大段,間間有新生莖葉,旱餘又得好雨,姑觀前頭更蘇與否,追議修補,似當。墀砌崩退處,則北方六十八尺,南方三十二尺,審其當初設築形止,鍊石細長,而無掩築。若不別爲修治,則崩頹之患,勢將無歲無之,然非緊急之役,亦宜待秋擧行,以此分付該曹,何如?傳曰,依啓。禮曹謄錄
晝講入侍時,特進官鄭載禧所啓,尹昌亨·尙仁詹等送馬之處,自本曹方有査問徵捧之擧矣。其中譯學·審藥·軍官輩之以其料布所餘,買得者,亦爲混入,渠等旣賣其馬,故或有賣馬備納,至於貧賤士夫家,以其處奴婢貢膳,買馬以來者,及商賈之馬,亦在其中,其數爲三十九匹矣。其中一匹,乃是雌馬,此則旣有禁令,雖或稱冤,屬公,宜當,而其餘三十八匹,皆是備價買得者也。此類,則實涉冤枉矣。金壽恒曰,當初崔寬狀啓,及李增書啓,只錄昌亨等所送馬貌色而已,不錄其受馬人姓名,故有此混雜難辨之患矣。此類之混入,誠爲冤枉,固宜勿徵,而若然,則昌亨馬匹之數,反爲減縮,其間實狀,未知其如何,此爲難處矣。然此類,則旣已知其冤枉,而仍爲徵捧,揆以事體,果未洽當矣。鄭載禧曰,以渠輩稱冤之言,直爲勿捧,事涉虛疎,令禁府査問於昌亨等,然後稟處,何如?上曰,私貿馬,若果混入,不必査問於昌亨,直爲勿付勿徵,可也。司僕謄錄
上在昌慶宮。停常參,只晝講。
晝講入侍時,講詩傳,自北門,止邶十九篇。
府前啓,請亟黜趙絅庭享事。諸啓上同答曰,毋庸堅執。
院前啓,司諫安垕,請亟黜趙絅庭享事。諸啓上同本院,以睦來善職牒還收,金德遠敍用事,啓請還收,而未蒙允兪。聖批,以來善等,雖有所犯,被罪經年,又蒙赦宥,詎無曠蕩之典,爲諭,臣竊以爲不然也。來善,當次玉獄事翻案之時,議讞陳疏,終始同參,其與主張者,雖曰有間,循私罔上之罪,畢竟同歸,當初削黜之罰,已從輕減,而放其門黜,曾未幾何,旋有此給牒之擧,懲惡之道,不宜如是。至於德遠,則托以應旨,挺身投疏,兇邪罪廢之輩,則諉之以黨比,而語犯慈聖之人,則肆然爲營救之言,輕蔑朝廷,陰護私黨,其心所在,誠甚難測,罪止罷職,已乖物情,而纔過數月,今又收敍,揆以國法,寧有是理?如此之類,若復輕用曠蕩之典,而至加容貸,則欺君負國之罪,無以懲艾,乘時逞邪之徒,必將繼起,請還收睦來善職牒還給,金德遠敍用之命。答曰,不允。下諭事,李翔交代後,自當上來,姑勿下諭。以上朝報
有政。
兵批,以洪萬容·尹以濟·黃儁耉·李濡·李秀彦·裵尙珩爲副護軍。
訓鍊都監啓曰,前府使朴新胄,都監千摠,已爲啓下,而方在罷散中,時無職名,依例付軍職察任,何如?傳曰,允。訓局謄錄
上在昌慶宮。停常參·經筵。
公淸監司書目,平澤呈,以今月初三日海溢事。
府前啓,大司憲趙師錫,掌令崔商翼,持平金鎭龜,請亟黜趙絅庭享事。諸啓上同答曰,亟停勿煩。
院前啓,司諫安垕,請亟黜趙絅庭享事。諸啓上同答曰,亟停勿煩。以上朝報
答禁府粘目曰,前麒麟察訪成雲翰,當此大霈之日,係是宥旨前事,勿論。
答全羅道生員柳章玉等八十九人疏曰,崔德賜額事,疏辭,當令該曹稟處焉。
答永昭殿草記曰,朔燭進排事,當該官之任自減封,殊甚可駭,先罷後推。
答刑曹粘目曰,趙輝緖養子趙瑱事,罪名輕重,姑捨勿論,父子情理,誠甚惻然,特爲減等。以上內下記草
校正廳啓曰,列聖碑·誌·行狀,曾已啓請印出,至於王后世系譜牒,亦方收合記錄,以爲考信之地矣。其中神德王后康氏,乃象山府院君康允成之女,而未詳其事跡及墳墓所在,多般訪問,則富平府境,有一古塚,表石仆地,而前面文字,可見者,有曰,象山府院君康公之墓云,臣等,卽爲移文富平府使,而搜覓印送矣。再三往復之後,始得其墳,則其墳墓,在於富平水呑里,濁川邊,地名開峯之處,而其處居生人等,相傳爲府院君墓所,而墓前表石,則村人唜致者,取去以造磨石,移賣於衿川居繼立處云,故餘存石片,本官,取來看審,則後面無陰刻文字,前面字畫之可考者,右邊有宣德五年四字,左邊有象山府院君五字,印送本廳矣。取考忠勳府所在前後府院君名錄,則所謂象山府院君,神德王后之考康允成之外,他無封號相同之人,功臣中,有曰商山君李敏道,而此則非府院君,而商山有異,姓且不同,今此富平所在墳墓,其爲康允成之墓,似爲明白無疑,而所謂宣德五年,在於世宗大王十二年,則似是追後立石,而其時事跡,有不可考,村人之竊取墓表,斲作磨石者,雖出於不知爲某人之墳,而盜取他人墓前石物,亦不能無罪。令本道依律治罪,同墳墓,旣知爲國舅之墓,則似當有封植之典,亦令該曹稟處,何如?傳曰,依啓。
禮曹啓曰,云云事,命下矣。今此富平所在墳山,明是象山府院君之墓,而村人之竊取墓表,斲作磨石,自有其罪,令本道依律重治,墓所,始得於歲月旣久之後,塋域頹圮,則封植之擧,不容少緩,亦令本道,趁卽修改後,啓聞之意,分付,何如?傳曰,依啓。禮曹謄錄
上在昌慶宮。停常參·經筵。
申時,日暈。
府前啓,掌令崔商翼,持平金鎭龜,請亟黜趙絅庭享事。諸啓上同畿甸及湖西·嶺南新舊牟麥還上,令諸道量宜減捧事,令廟堂稟處事。答曰,不允。末端事,依啓。
院前啓,司諫安垕,請亟黜趙絅庭享事。諸啓上同訓鍊正李時宰遞差,監察金永徽罷職。答曰,不允。
禁府啓目,前郡守郭世楗査覈云云,依前啓請刑推,何如?啓嚴刑得情。以上朝報
答禁府粘目曰,前判官沈楫,治績表著,累蒙褒賞之典,而今觀査啓,深無深罪之事,分揀放送。
黃海監司洪萬鍾,江原監司鄭始成辭職上疏。入啓。答曰,卿其勿辭,速往欽哉。
答副校理吳道一疏曰,自前暑月停講之時,例有不時賜對之擧矣。疏中所陳,如此,予當量其氣力,時時召對,爾其勿辭,調理察職。
傳曰,內殿冠禮吉日,以開月念間及七月旬前,推擇以入。
答禮曹草記曰,中宮殿冠禮,以七月初一日定行,可也。
答判決事柳譚厚疏曰,爾其勿辭,調理上來察職。以上內下記草
有政。
兵批,以李堥爲副司直,以李三碩爲副司正,以趙師錫·朴新胄爲副護軍,以安後泰·權斗紀爲副司直,以沈濡爲副司果。
實錄改修廳郞廳,以摠裁官言啓曰,實錄纂修之役,大提學,例爲主管,而大提學李敏敍,兼帶備邊司有司,職務煩劇,勢難兼察有司之任,姑爲遞改,使之專任史事,何如?傳曰,允。備局謄錄
上在昌慶宮。停常參·經筵。
午時,日暈。
府前啓,掌令崔商翼,持平金鎭龜,請亟黜趙絅庭享事。諸啓上同答曰,毋庸瀆擾。
院前啓,司諫安垕,正言李世白,請亟黜趙絅庭享事。諸啓上同答曰,不允。前監察金永徽遞差。以上朝報
答禮曹粘目曰,張世萬上言事,敢以一時圖畵之事,至請賞典,其爲情狀,誠極痛駭,不可勿施而止,各別治罪,以杜日後猥雜之弊。
答禮曹粘目曰,幼學李漷,其矣曾祖瑜,褒旌事,擎柱壬辰死節與否,歲月已久,雖未的知,瑜之丁卯戰亡事實,令本道詳査啓聞後,稟處。
答戶曹粘目曰,幼學具文演,祖父仁垕,賜與田畓移屬事,綾川府院君,屢參錄勳,勞勩表著,賜與田畓,一朝移屬,則果涉未妥,使之更望呈劃給。以上內下記草
備邊司啓曰,司憲府啓辭,畿甸·湖西尤甚失稔之邑,新舊牟麥還上,一切全減,其他諸道,量宜減捧事,令廟堂急速稟處事,命下矣。今年兩麥之不實,諸道雖有輕重之殊,牟麥還上,其捧之難,勢所同然。朝家,亦已念及於此,而若全然不捧,則明年播種之資,未免闕乏,此亦不可不慮。京畿·公淸·平安三道監司,俱以牟麥折半收捧事,啓稟,而其中尤甚失稔之邑,則或請全減,或請限三分之一,此出於道臣參量各邑形勢,而酌定啓聞者,故許令依狀啓分等收捧矣。今此臺啓,軫念民事,其意誠好,而但牟麥之種,土性各異,從前南中麥種,不得於畿甸,且嶺南,則移運之路,未易,故只以湖西沿海郡邑諸般身役,以牟麥代納事,定奪知委,而姑未知民情之願否,實數之多少,不可專靠於此,而盡減其收糴之麥,至於未收舊還上,竝令停捧,則應納之數,本自無多,似不必一體全減,諸道,竝令減半收捧,而其中尤甚邑,則使之只捧三分之一,兩南,則牟麥比他道,雖云稍實,新舊還上,亦難一時竝徵,已往未收,則一體停捧,宜當。以此分付,何如?答曰,允。
又啓曰,昨日本司粘目中,平安監司狀啓回啓,構誣權順泰之計之計字,以訢字書入,趙有祥上言回啓末端,何如之如字何字,疊書,莫重入啓公事,有此錯誤,殊涉可駭,下吏,則自本司治罪,元粘目,付標改入,而當該郞廳,難免不能檢察之失,從重推考,何如?答曰,允。備局謄錄
禮曹啓曰,卽接翼陵參奉所報,則今月二十二日雨後,奉審陵上,則申方穴頭,自長明燈,以布帛尺相距四十尺許,莎草橫柝,午方穴頭,亦有罅痕處,數日內漸有廣大之勢,申方,長可十六尺,廣則二三寸,深則一二寸,午方,長可十二尺,廣則一二寸,深亦一二寸,丁字閣內外棟樑榱柱,皆以新斫松木構成,而松脂處處滲汚,丹碧色偸云,本曹堂上郞廳,進去奉審後,稟處,何如?傳曰,允。禮曹謄錄郞廳洪敍箕校正。郞廳張澍書。
上在昌慶宮。停常參·經筵。
院前啓,司諫安垕,正言李世白,請亟黜趙絅庭享事。諸啓上同答曰,不允。處置事,掌令·持平·正言出仕事,依啓。以上朝報
答判敎金鼎夏疏曰,爾之應旨進言之誠,深用嘉之,可不體念焉?以上內下記草
備邊司啓曰,本司有司堂上,元數四員,而無故察任之員,甚少,一員又有闕,堂上申晸,使之仍察有司之任,何如?答曰,允。備局謄錄
禮曹啓曰,考見五禮儀,國恤內喪在先,則獻官諸執事,十一月練祭後,仍衰服,十三月祥後,祭服淺淡服,十五月禫後,祭服祭服云云,而守侍陵官,變服節次,不爲擧論。本曹謄錄,元無載錄之事,前頭練期不遠,不可不豫爲講定。且乙亥年國恤時,山陵魂殿朝夕祭設行事,因本曹稟啓,以朝夕祭,此時兩處,似爲不可,陵所減除事,傳敎矣。其時,則纔經變禮,有此變通之擧,而似不可仍以爲例,亦宜博考前例而擧行。今者春秋館堂上,以實錄考出事,下去江華,章敬王后·懿仁王后國恤時,三年內山陵魂殿朝夕上食,竝行與否,練後服色等事,詳細考出,仁烈王后國恤時可考節目,亦爲一體謄出以來之意,分付,何如?傳曰,依啓。禮曹謄錄
上在昌慶宮。停常參·經筵。
未時申時,日暈。夜五更,流星出織女星下,入乾方天際,狀如鉢,尾長三四尺許,色赤。
府前啓,掌令崔商翼,持平金鎭龜,請亟黜趙絅庭享事。諸啓上同答曰,亟停勿煩。
院前啓,正言李世白,請亟黜趙絅庭享事。諸啓上同答曰,亟停勿煩。以上朝報
答大司成金萬重疏曰,疏中所陳三條,罔非切實,至於書院之不得疊設,明有受敎,而請額之紛紜,尤莫如今日也。當另加申飭,俾不至於濫觴。兩件事,當令廟堂稟處焉。
答刑曹粘目曰,萬奉·甲生·以尙·愛良,特濫寬典,竝只定配,千日段,徒配,而此等疑獄,遷延歲月,趁不啓稟之狀,殊甚未妥,當該監司,推考。
答刑曹判書朴信圭,行副護軍李翊相疏曰,翼陵穴有罅隙事,初當祁寒,繼値亢旱,有此橫柝之患,實非人力未盡而然也。不必深嫌,卿等,安心勿待罪。
答右參贊申晸疏曰,疏辭,當令該曹稟處焉。
答右副承旨李寅煥疏曰,初當祁寒,繼値亢旱,致有橫柝之患,實非人力而然也。不必深嫌,爾其勿辭,從速察職。
答淸城府院君金錫胄箚曰,省箚具悉卿懇。實錄纂修之任,微卿文學而其誰?當此酷暑,縱有一時所傷,自可勿藥而瘳矣,何用過辭?卿其安心勿辭,調理行公。以上內下記草
有政。
兵批,以朴泰尙·李奎齡·申厚命·姜汝㦿·金城·朴新胄·成胤童·朴文瑞·李萬林·邊國翰·鄭曙·李萬枚·李行益·金孝淸·吳時亮爲副護軍。
禮曹啓曰,來七月初八日宗廟秋享大祭親行事,啓下矣。永寧殿,遣大臣設行之意,分付擧行,何如?傳曰,允。禮曹謄錄
上在昌慶宮。停常參·經筵。
備局堂上引見時,掌令崔商翼所啓,請亟黜趙絅庭享事。上曰,勿煩。又所啓,姜萬鐵,依律處斷事,吳始壽嚴刑取服,以正邦刑事,朴廷藎,更加刑訊,期於得情事。上曰,勿煩。又所啓,前大司諫尹善完,削奪官爵,門外黜送事。上曰,毋庸瀆擾。又所啓,請還收鄭榏·姜碩賓減等,柳命天量移之命事。上曰,勿煩。又所啓,請還收尹深敍用之命事。上曰,勿煩。
正言金萬埰所啓,請亟黜趙絅庭享事,姜萬鐵依律處斷事,吳始壽嚴刑取服,以正邦刑事,朴廷藎更加刑訊,期於得情事。上曰,勿煩。請還收睦來善·金德遠敍用之命事。上曰,毋庸堅執。
江原監司書目,平海·旌善等邑,五月十四日,二十日,二十二日,又爲地震,而三陟·杆城·高城·襄陽等邑,蝗蟲,方爲熾發事。以上朝報
答掌令李益泰疏曰,憂愛陳戒之誠,深用嘉尙,可不惕念焉?他餘事,當令廟堂議處,爾其勿辭,調理察職。
答大司憲洪萬容疏曰,卿其勿辭,從速察職。
答副校理朴泰輔疏曰,爾其勿辭,上來察職。以上內下記草
有政。
兵批,以林時衡爲薪智島萬戶,以趙逢源爲僉知中樞府事,以金顯哉·李斗望·金泰基·金命胄·張雲羽·宋命新·南應聃·姜望一爲副司果,以金孝純爲僉知中樞府事,以崔文徵爲波僉使,以洪夏相爲訓鍊僉正,以李志行爲內禁衛將,以李秀彦爲副護軍,以林泳爲副司直,以李世白爲副司果,以趙逢源爲副護軍,以兪櫶爲僉知中樞府事。
大臣·備局堂上引見入侍時,領議政金壽恒所啓,近以各驛奴婢免賤陞吏卒事,前後察訪,被罪相繼,重者拿問,輕者罷職矣。頒赦之後,被拿者,皆以宥旨前事,有分揀放送之命,比諸罷職之人,被罪反輕,輕重倒置,事體不當。且諸道各驛,旣令一倂査啓,而未及査啓者,尙多,前頭應爲被罪,亦不知其幾許,事涉紛紜,曾經察訪者,多有時任守令者,拿罷之際,弊亦不貲。今當大霈之後,似宜有變通之擧,而但察訪之擅許免賤陞吏,其罪不輕,不可無懲勵之道。其中罪犯最重者,罷職,其餘或推考,或勿論,只令釐正其違法之事,仍令申明法式,戒飭將來,似或宜當矣。上曰,諸道査啓,察訪,其數甚多,當此大霈之後,不可無變通之道,其中應爲拿問者,罷職,其餘,竝勿論,可也。又所啓,前日釐正廳啓辭,以庶爲嫡,及冒錄現露之類,除其自首者,亦至一百五十人之多。所當依事目全家徙邊,而竝其門長保擧人及各人家口計之,則不下累千,竝爲徙邊,實涉重難,請令廟堂稟處矣。璿系冒錄,其罪固重,事目定奪之後,不當有所撓改,而但許多之人,盡用徙邊之律,必有騷擾之患,亦不可置而不罪,事甚難處。從前宗簿寺謄錄,則冒錄之類,汰定軍役,自是規例云,今此冒錄現發之人,竝其門長保擧,充定餘丁收布,以補國用,似爲兩便矣。上曰,冒錄之類,厥數旣多,當此疏釋罪人之時,有難盡爲徙邊,亦不可全然置之,竝充定餘丁,可也。兵曹判書李䎘所啓,鷹師兒弱之類,似當一體減布,而係是御供所用,事涉重大,自下不敢輕易變通,故敢此仰達矣。上曰,何以,則可也?領議政金壽恒曰,自前凶年裁減之時,則例自兵曹,移文賑恤廳,使之給價矣。卽今廳儲蕩竭,實無計給之路,而係是御供所用,則蕩減之類,亦不可不給矣。吏曹判書金錫胄曰,所謂賑恤廳給價者,蓋爲被災蕩減故也。至如兒弱蠲減之代,則元非本廳所知,而雖欲給價,亦無可給之路,以本兵餘丁木,準數劃給,似爲便當矣。上曰,鷹師兒弱之類,一體蕩減後,以餘丁木劃給其價,可也。領敦寧府事金萬基所啓,濟州年例,上納於訓局,加時木七百條,槍柄木四百條內,自濟州直爲輸納者,只是三百條,其餘八百條,則自湖南右水營及公淸水營,次次替運上納矣。頃自備局,因前牧使崔寬之言,以本島民役甚重,每年運納加時木於訓局者,至於一千七百條,沿海陸邑之上納此木者,亦非不多,則不必更爲貽弊於絶島,令訓局裁量事勢,稟旨革罷之意,回啓允下,自訓局當爲啓稟定奪,而今適入侍,敢此仰達矣。蓋加時木之每年例納者,濟州及全羅左右水營,竝三處,而所納之數,各一千一百條也。濟州所納,元非一千七百條,而其中木品,濟州最好,本局所用,如有餘儲,則外方造銃處,波及亦多。其爲軍門之用,甚重且要,而兩水營所納條數,旣與濟州一般,亦難加定於兩水營,似不可猝然革罷矣。上曰,係是軍門所用,似難革罷矣。領議政金壽恒曰,濟州,自是海外絶島,民窮役重,從前朝家,例樣優恤,凡係上納之物,多所減除,而至於加時木,備局,未詳軍門需用之多少,請令都監,裁量稟處矣。今聞上納之數,只是一千一百條,而木品,比他處最好,軍門所用,亦甚要緊,則仍舊勿減,恐無妨矣。上曰,然則仍存勿罷,可也。
引見時,吏曹判書金錫胄所啓,吏曹,無他米麪,下人輩,專以留曹書吏所納之木,爲其料布,蓋留曹元數,一千一百人中,每名各捧二疋,總計四十餘同,而每朔所用,亦不下三同,僅僅支過矣。近年以來,多有蠲減未捧之數,且以逃故連續,卽今時存數,僅五六百人,以其所捧,無以接濟,下輩之不受料布,或至二三朔,雖間間借貸於賑恤廳,實多呼冤之事矣。頃者兵曹,以留曹書吏等諸役,直爲移定軍役事,事目啓下,旣已行關各邑,以破定他役之意,連績馳報,他衙門事勢,臣不敢知,而至於吏曹,則若無留曹,將不成貌樣,誠爲切迫,不可無變通之道,故敢達矣。領議政金壽恒曰,兵曹,以諸般軍役之代,未易充定之故,不但留曹書吏,與唱準生徒之類,亦皆移定軍役,而此事多有窒礙難行處,軍役雖重,各衙門諸役,亦有不可廢者。今以留曹,汰定閑丁,而留曹之代,又將充定,則紛擾呼冤之弊,亦不可不慮,誠爲難便矣。錫胄曰,留曹之名,聞之似輕,而言其用處,甚爲關重,誠不可破定他役矣。領敦寧府事金萬基曰,此事旣有朝家命令,不可中廢,而若欲必行,其弊亦多。今若自備局,分付各衙門,先捧各役成冊,定其實額,而元額之外,冒錄者,竝令外方汰定他役,則事有條理,而彼此亦可以俱便矣。領議政曰,考其成冊,則冒錄者,自當現出,而若令外方,直爲査覈,必致紛紜之患,先取京衙門所在成冊,得其實數,然後更問于外方,搜出冒錄者,而處之,則似當矣。上曰,依爲之。吏曹判書金錫胄所啓,近來諸各司中,長興庫貢物主人,最爲蕩殘無形,勢難支保,蓋以上司衙門,責用紙物,日漸倍好。且於捧納之時,爲索賄賂,兼施捶撻,則主人輩,不得已折定倍價,立取於市廛之上,以應目前之急,每日如是,每朔如是,今則私自引賣應受年條貢物之價,已賣壬戌條,又欲賣癸亥條云,事極驚駭,不可不急急變通矣。卽今紙品之過好,若以政院啓辭紙,及日記紙,見之,則可知矣。先臣,曾於乙酉年間,爲假注書,其時啓草紙,尙在於家藏草記軸中,故臣持示戶曹判書而問之,則鄭載嵩,以爲此乃戶曹所謂厚白紙,而閭閻壯紙之品劣者云,近日政院所用,則其品,不翅數倍矣。載嵩曰,金錫胄,以其紙,持示於臣,故臣等共見之,果知近來紙品之倍好矣。錫胄曰,我國無他物貨,唯紙地最好,且入於方物中,我國所用紙品,比前漸加,則安知彼中,亦不無所聞,而有徵責好品之患耶?此亦不可不慮者也。今若分付政院,以戶曹所謂厚白紙者,書入啓辭,其餘各司進排紙地,竝減色品,以復舊例,宣惠廳郞廳一員,兼差長興庫主簿,別儲貢物之價,且備各色紙地,以應上司之役,貢物下人,則周給糧料,以爲使喚之用,則不出數年,庶有蘇定之望矣。上曰,近來紙品過好之弊,果有之矣。舊日記及近日日記,時或入覽,則紙地厚薄懸殊,舊日記,則乃以白紙書之,而新日記,則品好斤重,非其比也。如啓辭紙,則不過一見後便爲休紙,而如是過好,亦甚未安,頃因貢物人等上言,降其紙品之意,旣已申飭,而吏判所達,又如此,別樣變通,可也。領議政金壽恒曰,紙品事,前後申飭,非至一再,而國綱解弛,慢不擧行,必須別樣變通,然後乃可行也。右參贊申晸曰,不但啓辭紙,如上疏紙及時政記紙,亦皆過好。各樣紙品,定爲見樣,官吏之不爲奉行者,摘發論罪,然後庶無違越之弊矣。載嵩曰,各樣紙地,皆爲斤兩,以此定式擧行,似爲着實,而諸上司中,政院尤難,另加申飭,似當。上曰,凡用紙品,一從見樣,如或違越,各別論罪,承旨,今方入侍,別爲申飭於政院,可也。晸曰,監試名紙,及庭試草紙,自前朝家,每每申飭,終不奉行,此由於國綱之解弛而然也,亦爲一時變通,宜當。領議政曰,上年庭試時,正草紙,別爲見樣,知委於擧子,其違式過好者,一體禁斷,故別無過濫之弊。今若以見樣,定式申飭,則似不敢違越矣。上曰,科場紙品,亦爲一體變通,每於科時,各別嚴飭,可也。備局謄錄
引見時,領議政金壽恒所啓,伏聞宗廟秋享大祭親行事,旣已命下,而七月之初,苦熱未退,夜亦不長,此時勞動玉體,徹夜將事,必有致傷之患,聖意若以久廢親祭,爲難,則冬享夏享,正當寒暑未甚之時,或可親行,不然,則別爲展謁,亦宜。至於秋享,則決難親行,區區下情,不勝憂悶,敢此仰達矣。吏曹判書金錫胄曰,若於七月初,自北神門,趁早擧動,仍行展謁,則似爲便好矣。領敦寧府事金萬基曰,擇日展謁,亦可以伸孝思,與親祭無異,而可無聖躬致傷之慮矣。上曰,四時正祭,一未親行,情理缺然,故前頭秋享,必欲親行矣。金壽恒曰,聖上情理之缺然,臣等,亦豈不知,而玉體,若因此致傷,則祭享雖重,何可不念及於此乎?請加三思,還寢親祭,姑待他日奉審。上曰,宗廟大祭,每令攝行,實有所未安,故欲爲親行矣。卿等之意如此,親行則姑停,今月望前,由北神門當行展謁之禮,以此擇日,而出宮時刻,必須趁早推擇。永寧陵,亦當一時展謁,此意竝爲分付該曹。禮曹謄錄
上在昌慶宮。停常參·經筵。
府前啓,掌令崔商翼,持平金鎭龜,請亟黜趙絅庭享事。諸啓上同請公淸道御史金斗明,所帶下吏,受賂作弊,囚禁嚴査,依律科罪事。答曰,不允。末端事,依啓。
院前啓,正言金萬埰,請亟黜趙絅庭享事。諸啓上同請价川郡守金世,罷職不敍事。答曰,不允。末端事,依啓。以上朝報
答刑曹判書朴信圭疏曰,卿其安心勿辭,從速察職。
答慶尙道尙州居忠義李副基疏曰,應旨進言之誠,予用嘉之,當令廟堂稟處焉。
答禮曹判書呂聖齊疏曰,卿其安心,勿辭察職。
答領中樞府事宋時烈疏,省箚具悉卿懇。噫,卿之棄予退遯,倏已五箇月矣。顧予誠禮淺薄,終未回遐心,缺然慚靦之懷,曷嘗少弛于方寸哉?累月思想之餘,忽見卿疏,如對顔面,深以忻喜,而輒以戒誨之意,眷眷於疏末,益可見憂愛丹忱,老而彌篤也,可不留心而服膺焉?至於不腆月廩,尤無遜辭不受之理,而固辭至此,不其太過乎?須體勤懇之言,安心勿辭領受,亟回若浼之志,從速上來,以補不逮,毋負企望。以上內下記草
戶曹啓曰,頃日筵中,因諸臣所啓,諸般木品,姑勿變通,仍舊行用事,旣已定奪。其中巫女稅布,亦當一體施行,而當初兩慈殿,爲念民弊,旣有減其升尺之敎,依前不減升尺,而收捧乎,以大同木升尺,收捧乎?係是兩慈殿供獻之物,臣曹不敢擅便,敢此仰稟。答曰,兩慈殿,軫恤民隱,特減升尺者,甚盛意也。曾未幾何,遽爾還寢,似涉未妥,依前定奪,以大同木升尺,捧之,可也。戶曹謄錄
上在昌慶宮。停常參·經筵。
府前啓,大司憲洪萬容,掌令崔商翼,持平金鎭龜,請亟黜趙絅庭享事。諸啓上同答曰,勿煩。
院前啓,正言金萬埰·李彦綱,請亟黜趙絅庭享事。諸啓上同答曰,勿煩。以上朝報
答兵曹判書李䎘,副摠管吳斗寅等疏曰,卿等,安心勿辭,從速察職。
答行錦昌副尉朴泰定疏曰,卿無所嫌,卿其安意勿待罪。
答左承旨李奎齡疏曰,旣往之事,今不必爲嫌,爾其勿辭,從速察職。
此條疊答戶曹草記曰,兩慈殿,軫恤民隱,特減升尺者,甚盛意也。曾未幾何,遽爾還寢,似涉未妥,此則依例定奪,以大同木升尺,捧之,可也。以上內下記草
上在昌慶宮。停常參·經筵。
院前啓,正言金萬埰·李彦綱,請亟黜趙絅庭享事。諸啓上同答曰,無庸强聒。
持平尹德駿啓曰,臣與諸僚,行相會禮於本府,同僚,以副校理朴泰輔彈劾之意,發論於席上,而措語中,有泰輔,頃者處置憲官之事,其時憲官,卽臣父臣攀,與呂聖齊引嫌時事也。臣父,曾參於諸譯竝鞫之啓,臣父本意,以爲始壽造言之狀,明白無疑,且同行譯舌之中,必有與知之人,而鞫廳事祕,文案未出,則不可以外人之傳言,指某人與之,故泛稱諸譯,意在究覈,及其文案出示之後,舌官之與知者,旣已見出,單擧其名,更爲嚴鞫,則前後大意,固爲一致而同歸也。今此同僚所論,只斥泰輔先鞫諸譯之論,先鞫一款,雖非其時處置中所發之言,而泰輔之疏,同僚之啓,旣擧處置時事,臣何敢晏然隨參於此論乎?請命遞斥臣職。答曰,勿辭。
府前啓,大司憲洪萬容,掌令崔商翼·李益泰,持平金鎭龜,請亟黜趙絅庭享事。諸啓上同新啓,副校理朴泰輔,頃者處置憲官也,以竝鞫諸譯,爲是,則到今陳疏自列,猶或可也,而張皇辭說,別生新見,竝鞫之說,變爲先鞫,至以爲始壽造言誣辱,專出於欲實逆柟之言,而初出於孝禮之口,則何待諸譯之爲使,得於其間乎?今者始壽之罪,旣已畢露,諸譯之情,無可更問文案有在,非可誣也,而泰輔之必欲姑置始壽,先鞫諸譯,抑何意也。只始壽所犯,無異反逆,則自古治逆之道,未聞以曾參大臣,而有所顧惜也。是非顚倒,語意謬戾之失,不可置之,請副校理朴泰輔,遞差,引嫌而退。今此臺啓,非指處置,而不欲隨參,意在詳愼,持平尹德駿,請命出仕。答曰,不允。朴泰輔事,及處置事,依啓。以上朝報
答慶尙監司李端錫疏曰,旣往之事,今不必爲嫌,卿其勿辭,速往欽哉。
答政院啓辭曰,知道。楊廷藎·張斗七,勿論,可也。以上內下記草
上在昌慶宮。停常參·經筵。
府前啓,大司憲洪萬容,掌令崔商翼·李益泰,持平金鎭龜,請亟黜趙絅庭享事。諸啓上同答曰,不允。處置事,持平尹德駿出仕事,依啓。
院前啓,正言金萬埰,請亟黜趙絅庭享事。諸啓上同答曰,勿煩。以上朝報
答同副承旨李濡疏曰,今玆陞資,實循舊章,又與趙持謙等,有異,爾其勿辭,從速上來察職。以上內下記草
有政。
兵批,以申翼相爲副護軍,以朴泰輔爲副司直。
上在昌慶宮。停常參·經筵。
府前啓,大司憲洪萬容,掌令崔商翼·李益泰,持平金鎭龜·尹德駿,請亟黜趙絅庭享事。諸啓上同答曰,勿煩。
院前啓,正言金萬埰,請亟黜趙絅庭享事。諸啓上同答曰,毋庸瀆擾。以上朝報
傳曰,朝家之待大臣,事體自別,實非庶官之比,而今者左相山所澆奠床,埋沒接待,或令鄕所代送,以致祭物薄略,或全不待候之狀,誠極可駭,其輕蔑大臣之罪,不可罷職而止。朴文道·朴一開,竝拿推,以存事面。
答戶曹判書鄭載嵩疏曰,卿其安心勿辭,調理察職。
答左議政閔鼎重疏曰,今觀別單,採取沿路民情,有此條陳之擧,予甚嘉尙,當令該司稟處焉。以上內下記草
上在昌慶宮。停常參·經筵。
辰時,有霧氣。
府前啓,大司憲洪萬容,掌令崔商翼·李益泰,持平金鎭龜·尹德駿,請亟黜趙絅庭享事。諸啓上同答曰,亟停勿煩。
院前啓,正言金萬埰·李彦綱,請亟黜趙絅庭享事。諸啓上同答曰,勿煩。以上朝報
答吏曹參判李敏敍疏曰,勿辭,從速察職。
傳曰,戶判家,遣鍼醫看病。
答吏曹判書金錫胄疏曰,省疏具悉卿懇。卿之固辭至此,實錄堂上之任,今姑勉副,以安卿心焉。
傳曰,右議政家,遣御醫權愉,持藥物不離看病。
答備局粘目曰,明善公主田畓事,依回啓施行,而其代,令同宮,使之望定劃給。以上內下記草
有政。
兵批,以鄭愛生·金龍業·申吉爲兼司僕,以柳星緯爲羽林衛將,以鄭之翼爲僉知中樞府事,以李敦五爲忠壯衛將,以崔好鎭爲淸州營將,以李濡·金庭謹·睦存善爲副護軍,以郭再亨·金廷望·金夏鼎·金貴男·閔賢建·陰世榮爲副護軍,以崔好鎭爲副護軍,以丁運大·朴寅啓·李後靖爲副司果。
上在昌慶宮。停常參·經筵。
府前啓,大司憲洪萬容,掌令崔商翼·李益泰,持平金鎭龜·尹德駿,請亟黜趙絅庭享事。諸啓上同答曰,勿爲煩論。
院前啓,正言金萬埰·李彦綱,請亟黜趙絅庭享事。諸啓上同答曰,勿爲煩論。以上朝報
上在昌慶宮。停常參·經筵。
三司請對入侍時,罪人吳始壽賜死事,榻前下敎。
大司憲洪萬容,掌令崔商翼·李益泰,持平金鎭龜·尹德駿所啓,請亟黜趙絅庭享事,姜萬鐵依律處斷事,朴廷藎更加刑訊,期於得情事,尹趾完削黜事,請還收鄭榏·姜碩賓減等,柳命天量移之命事,尹深敍用之命事。上曰,勿煩。前啓,吳始壽事,停啓。
正言李彦綱·金萬埰所啓,請亟黜趙絅庭享事,姜萬鐵依律處斷事。上曰,勿煩。又所啓,朴廷藎,嚴刑得情事。上曰,不允。又所啓,請還收睦來善職牒還給,金德遠敍用之命事。上曰,勿煩。前啓,吳始壽事,停啓。以上朝報
禮曹啓曰,翼陵莎草橫拆處,修改吉日,以今六月十三日推擇,啓下矣。卽今連日雨下,時無開霽之意,當此地土融濕之時,補土杵築,實有所妨礙,日後完固,亦未可必,姑觀前頭雨勢,差退擇日,以爲始役之地,先告事由祭,亦於臨時改擇吉日設行之意,分付。傳曰,允。禮曹謄錄
御營廳啓曰,本廳去庚申年秋冬等褒貶,限內未及磨勘之意,曾已啓達矣。今辛酉年春夏等褒貶,一時磨勘以入之意,敢啓。傳曰,知道。御營廳謄錄
上在昌慶宮。停常參·經筵。
傳旨。罪人吳始壽段,曾在乙卯春,弔祭勅使出來時,以遠接使隨勅行入京,復命之後,請對陳達曰,到龍川,使譯官問致祭二度之由,則大通官張孝禮,答以今番二度之祭,皇帝以爲先國王,有積年沈痼之疾,而事大之誠,不替,且有受制於强臣之事,有不得自由者,及其昇遐之後,惻然賜祭二度,特用異典,而此是臣子之所不忍聞,而慈敎之必欲辨誣者也。其言之根因,不可不究問,故頃於大臣之行,使之盤問於孝禮,則三使臣,同坐館所,招致孝禮,再三詰問,孝禮曰,祭文中所無之言,俺何敢說道乎?臣强之說,曾不出諸口,其所答之語,不啻明白,而玆事體大,不可以一問而遽斷,適當孝禮之出來,復令大臣及都監堂上·館伴,詳加究詰,則孝禮所答,與前小無差異。又言其當初禮部奏議之時,皇帝,特命二度致祭之曲折,且曰,臣强之說,無所干涉於致祭云云,雖以事理言之,以受制强臣,而二度致祭,乃是萬萬必無之理,彼中所不聞之說,孝禮,必不敢做出傳說,以此觀之,則受制强臣之說,元不出於孝禮之口者,尤爲明白。前後招辭,乃敢以査問孝禮之事,有若不實者然,反復張皇,專諉於譯輩之變辭,而譯輩所招,則皆以爲初無所聞,只聞兩班不善之說,而此亦出於求索貨物之常談云,孝禮,旣無所言,則譯輩,固無無端造作傳說之理。雖以閔熙之招,見之,當許積到館所,問孝禮之日,安日新,已稱不聞其言,則可知其非出。到今變辭,設令譯輩之言,有不可盡信,當初臣强之說,譯輩,果爲傳言,則儐臣與道臣,大小凡事,無不相議,況此說話,何等重大,何等驚痛,而旣聞此語,則勅行未到京之前,具由馳啓,以俟朝廷裁處,道理當然,設或不欲煩啓,當與道臣,面對講定,沿路同行,亦必有言及之事,而乙卯之疏,泛稱以道臣,豈獨不聞云者,已極可疑。譯輩,又皆以爲初無告知道臣之擧,故拿問其時監司申晸,則以爲上下往來之路,一無言及之事,兵使柳斐然所招,亦以爲申晸,到安州,以元無所聞之意,與始壽爭辯之狀,參坐目云,所謂譯輩傳言臣强之說,尤無可據之端。初則以爲譯輩所傳,兩班不善之語,及尹堦所聞不能施爲之說,合以觀之則臣强,與不得自由之意,亦不全沒云,而及至廷藎招辭中,始壽,以兩班不善之說,謂是臣强之言,不能施爲之語,指謂受制之意云,則又復變辭納招,以爲兩班不善,乃是彼人詬罵之恒言,前後語意,自相牴牾,而其間奸情,透露無餘。曾於廷藎對辨之際,廷藎,以爲始壽,到金川,謂譯輩曰,尹堦所傳之言,比汝輩所傳,尤爲極峻云,諸譯,果以臣强等說,傳言於龍川,則尹堦之所聞,豈有加峻於臣强等說之理乎云,則亦不能更辯。且招辭中,以孝禮今日所答,與尹堦疏中,與孝禮相接時,所聞之語,不同爲言,而取考尹堦之疏,則元無前後參差之端,許多巧飾,無非不近理不成說之言,其用意湊合,做出不忍聞不忍言之說,一以誣辱先朝,一以實前日逆柟臣强之說者,昭著難掩,此予之日夜所常憤惋者也。必欲嚴刑得情,以正邦刑,而大臣及諸臣之意,欲以已著之罪,參酌處置者,亦是存事體,從寬大之道,故初下賜死之命,而繼因慈聖之敎,仰體好生之德,欲爲減死矣。更加思惟,則當初委遣使臣,査問言根,至設鞫廳,而減死之後,大臣累度陳達,臺官一向爭執,引李烓之事而爲言,烓則罪犯當宁,而猶正邦刑,況始壽之罪關先王者乎?揆諸國法,終難容貸,特爲賜死。
禁府,罪人吳始壽賜死。啓。
院前啓,正言李彦綱·金萬埰,臣等,以趙絅黜享事,經年爭執,尙靳一兪,公議之悶鬱,事體之不安,固已久矣。昨日筵中,三司諸臣,齊聲一辭,反復論列,而天聽一向邈然,臣等,滋惑焉。絅之於先朝,無一日之際遇,而濫躋於廟庭俎豆之列者,特以營救善道之一疏,則其無可配之理,有必黜之義者,不但一時公議之至嚴,抑亦百世以俟而不惑者也。殿下,猶以旣配還黜,有關後弊,留難焉,臣等,竊恐聖明於此,或未加深思也。頃日大臣之追配也,惟殿下,斷自宸衷,克擧闕典,誠以廟庭從享,事體至重也。當配而不得配者,何獨以一時追黜之重難,而苟且仍存,以壞廟庭莫重之典禮乎?臣等,不得請,則決不可止,請加三思,亟黜趙絅於先王廟庭之享,以嚴典禮。請罪人姜萬鐵,依律處斷事,譯官朴廷藎,罪狀,已悉於前後臺啓中,聖明,亦已洞燭無餘矣。當初鞫問之請,蓋出於按獄之大體,而卽今正犯,旣爲酌處,獄事,亦已完了,則更無憑覈究問之端,寧因其已著之罪,亟施懲惡之典。請罪人朴廷藎,絶島定配,請還收睦來善職牒還給,金德遠敍用之命事。答曰,不允。朴廷藎事,依啓。
府前啓,大司憲洪萬容,掌令崔商翼·李益泰,持平金鎭龜·尹德駿,請亟黜趙絅庭享事。諸啓上同譯官朴廷藎,當始壽儐接之日,以差備譯官,千里往返,長在左右,則始壽造言之謀,宜無不知之理,而嚴訊之下,變幻辭說,不爲明白盡吐,其爲情狀,殊極痛惡,而到今始壽之賜死,旣出於酌處之意,則廷藎,雖無憑問之端,原其情犯,則流竄之罰,不足以懲其惡,請譯官朴廷藎,絶島定配。前啓,尹趾善事,及鄭榏事,停啓。答曰,不允。朴廷藎事,依啓。以上朝報
答刑曹粘目曰,元漢明上言事,其矣所訴,雖不足取信,果如上言內辭緣,則討捕使所爲,誠極無據,令本道趁卽明覈啓聞後,稟處。以上內下記草
上在昌慶宮。停常參·經筵。
禁府,罪人朴廷藎,珍島定配。啓。
備局堂上引見時,大司憲洪萬容,請亟黜趙絅庭享事。諸啓上同上曰,勿煩。
正言李彦綱所啓,請亟黜趙絅庭享事。諸啓上同上曰,勿煩。
領議政金壽恒所啓,公淸監司尹敬敎,以淸州儒生朴相漢所製祭文,不道之語,枚擧狀啓,啓下備局,未及回啓,而事體重大,故敢稟於榻前矣。淸州一邑,素稱俗習悖惡,近來以儒爲名,率多凶孽餘種,鼓煽邪論,敗亂風敎,至如向日權大夏,敢擧仁廟反正時事,倡言於學宮聚會之中,言辭悖逆,聞者莫不痛心,所當嚴鞫重處,而伊時朝家,特用寬典,罪至流竄矣。此輩,不思懲戢,肆惡兪甚,今此相漢所製祭文,皆是犯上不道之語,其所謂人之罔念,自絶于天,國之無政,已忘于民者,非指斥朝臣之言也。且其末句曰,是神之賜山其父母,此言,國無可恃,民以山爲父母也。觀其語意,凶悖叵測,渠輩,雖有怨國之心,屋下私談,猶不敢以此發說,何敢肆然筆之於公家所用祈雨祭文字,略無所顧忌乎?大抵朝家,更化之後,每慮用罰之過重,惟以鎭靜爲務,多用寬大之典,故此等不逞之徒,終無以感化,而徒爲長其惡習之歸,論其情狀,便是叛逆,不可自本道治罪,拿來嚴處之,似當矣。大司憲洪萬容曰,相漢事,臣纔已得聞,而人心之兇悖,乃至於此,此輩,若不別樣重處,將來之患,有不可勝言,必如領議政所陳而處之,宜當矣。上曰,觀其祭文語意,敢以不道之語,筆之於告神文字者,尤極痛駭矣。此輩,不可自本道治罪,拿來鞫問,可也。以上朝報
驪州英陵石物缺碎處,摘奸事,史官一員待命,騎馬三匹·卜馬二匹立之。
答工曹參議宋奎濂辭免疏曰,今玆陞擢,意非偶然,爾其勿辭,從速上來察職。
答獻納李綸疏曰,頃者年少過激之言,不足深嫌,爾其勿辭,從速上來察職。
答驪陽府院君閔維重疏曰,卿之疏辭,實出於追遠之至痛,當令該曹特加贈典,卿其安心焉。
傳曰,玉堂長官,曠職已久,自致新錄之遲延,似涉未妥,明日開政差出。以上內下記草
有政。
兵批,以柳譚後·尹拯爲副護軍。
大臣·備局堂上引見入侍時,領敦寧府事金萬基所啓,都監屯田所出,則糧餉色提調次知,而大將所管,則軍布外,元無米穀出處。故造置船隻,下送南方,三手糧及別隊保米,使之載運,而其船隻價,三分之二,出給沙格,其一,則自都監,收捧庫貯,軍兵染病者之粥資,身死者之喪需,及賞格題給,皆以此取用,而船隻改造改槊之時,則自備局具由,入啓,分付全羅水營,修造使用,故南方各邑,亦知其爲定奪之事,一體都監公事,載送矣。近年以來,京江船隻之下去南方,求載各邑穀物者,甚多,各邑,一從其私囑許載,而都監船隻,則以若干石,塞責載送,或有全不許載者,不但軍門需用,事體自別,乃是入啓定奪之事,而各邑所爲,如此,事極痛駭。今後,則另加申飭各邑,三手糧及別隊保米,必以都監船隻,載送,而都監船隻,盡數滿載,然後方許他船之載,其餘,如是分付之後,猶踵前習,不爲奉行者,守令,入啓請罪,監色,移囚嚴刑事,定式施行,何如?上曰,守令所爲,殊甚無據,各別申飭定式,可也。兵曹判書李䎘所啓,外方兒弱成冊,姑未盡數上來,而自朝家旣有變通之令,則似當劃給蕩減之數,待其成冊上來,而隨卽計減,故敢此仰達矣。領議政金壽恒曰,兒弱蕩減之數,不可不充給其代,而無他推移之道,誠爲可悶,戶兵曹,同是經費所出,而聞戶曹所儲綿布,其數稍優,以此計給之意,曾已陳達。訓局砲保價布兒弱之代,一百二十同,自備局分付,爲先取用矣,限一千同,又爲移給兵曹,而訓局取用一百二十同,亦爲竝計於一千同元數之內,何如?上曰,依爲之。備局謄錄
禮曹啓曰,卽接英陵參奉牒報,則今月初七日入番守僕進告內,陵上西邊,屛風柱石耳三處,夜間,有缺碎之變云。參奉卽爲奉審,則屛風柱石,酉戌間邊耳,長三寸五分,廣四寸五分,戌方亥邊耳,長三寸五分,廣四寸五分,亥方子邊耳,長五寸五分,上廣五寸五分,下廣二寸五分等,三處,果爲碎缺。所缺石片,投在墻外,拾得四片,遭此大變,驚遑錯愕,卽當星火馳報,而曾聞寧陵石馬耳碎缺時,及本陵齋所作變時,徑先漏泄,以致罪人之逃躱,終不得正罪。今若馳報先泄,則必致見失之患,只有可疑苗脈,故不爲漏泄。多般譏察,則果是其入番書員,林善建之父承敏,結怨者,有數三人,此人等之所爲,明若觀火,故密通本州,使之一邊掩捕,今始牒報云。陵上石物之變,極爲驚愕,慰安祭,不卜日來十六日行之,而祭官,則勿拘常規,自京差出給馬下送,政府以下,依例進去奉審後,稟處。其時入番守僕,令本州爲先囚禁,石物作變之人,本陵參奉,旣以可疑者,密通本州,一邊掩捕云,而其能捉囚,時未的知,令本道卽爲捕捉後,啓聞,以爲依法科斷之地,入番參奉,亦難免常時守直不謹之罪,姑先從重推考,何如?傳曰,依啓,陵官勿推。
禮曹郞廳,以領議政意啓曰,英陵石物破碎處,大臣以下奉審事,旣已啓下矣。臣當與禮曹堂上·觀象監·繕工監提調進去,而禮曹判書呂聖齊,以繕工監提調,兼進觀象監,則臣旣兼領事,依近例他提調,勿爲疊進,以除廚傳之弊,似當,以此分付之意,敢啓。傳曰,知道。
引見時,左議政閔鼎重所啓,故戰場致祭國殤,自有故事,本欲慰解其冤鬱之擧,元非祈雨而設。今因該曹擧措失當,又以不爲卜日之故,各邑官吏,待候十餘日,貽弊多端,不可無定式,此後如許致祭事,亦宜擇日擧行矣。上曰,官吏待候之際,誠爲有弊,今後,則量其遠近,擇日以送事,分付該曹,可也。禮曹謄錄
引見時,左議政閔鼎重所啓,以翼陵補土修改事,都監堂上,今將出去,役事多少,姑未可豫料,而修補之擧,如不得數日完了,則當此農節,以地方官民戶調用,不無奪時之慮。當初山陵用餘錢綿,尙存,以此募軍立役,似便,刑曹判書,將爲監董,而今方入侍,使之依此擧行,何如?上曰,依爲之。戶曹謄錄
上在昌慶宮。停常參·經筵。
府前啓,大司憲洪萬容,掌令崔商翼·李益泰,持平金鎭龜·尹德駿,請亟黜趙絅庭享事。諸啓上同答曰,勿煩。
院前啓,正言李彦綱·金萬埰,請亟黜趙絅庭享事。諸啓上同答曰,勿煩。以上朝報
傳曰,疾病家,今此霖雨傾頹云,令該司趁速修治事,卽爲分付。
答司饔院草記曰,兩慈殿外,以雜魚代封,可也。以上內下記草
有政。
兵批,以申厚載爲副護軍。
上在昌慶宮。停常參·經筵。
未時申時,日暈。
府前啓,大司憲洪萬容,掌令崔商翼·李益泰,持平金鎭龜·尹德駿,請姜萬鐵依律處斷事。還收姜碩賓減等,柳命天量移,尹深敍用之命事。答曰,毋庸瀆擾。
院前啓,正言李彦綱·金萬埰,請姜萬鐵依律處斷事。還收睦來善職牒還給,金德遠敍用之命事。答曰,毋庸瀆擾。
答玉堂箚曰,省箚具悉。趙絅之於先王,無一日際遇,而配食廟庭,揆以事體,果涉未安,俯循公議,允從黜享之請矣。以上朝報
上在昌慶宮。停常參·經筵。
四五更,月暈。
府前啓,大司憲洪萬容,掌令崔商翼,持平金鎭龜·尹德駿,請姜萬鐵依律處斷事。諸啓上同答曰,不允。
院前啓,正言李彦綱·金萬埰,請姜萬鐵依律處斷事,諸啓上同答曰,不允。處置事,司諫安垕遞差事,依啓。以上朝報
傳曰,今玆趙絅黜享,毋論其人之賢否,實由於無一日際遇,而仍配廟庭,有所未安故也。告廟祭文中,專以此意撰進事,分付當該知製敎。
答副提學李翊相疏曰,卿其勿辭,從速察職。
答兵曹粘目曰,前統制使閔暹事,當此大霈之日,不可無特恩節叱分勿論。以上內下記草
上在昌慶宮。停常參·經筵。
府前啓,大司憲洪萬容,掌令崔商翼,持平金鎭龜·尹德駿,請姜萬鐵依律處斷事。諸啓上同新啓,臣等,得見己未忠淸道生員蔡範夏疏本,則卽一上變書也。其疏有曰,宋時烈,爲逆魁,而有湞,爲黨徒中一邏卒,而其凶書措語,皆是宋時烈之指敎方略。又曰,爲時烈忘死之輩,謀動干戈,敢干天紀。至以時烈,比之於莽卓之逆,其他縷縷辭說,無非不忍言不忍聞之語,而其所設計,專在於以逆律治時烈,爲網打士類之關捩,則語意之凶慘,有甚於李之麟之疏,而之麟,旣被刑訊,遠投荒裔,範夏,則偃息在家,自同平人,王法之解弛,刑章之乖舛,莫甚於此。況之麟,爲範夏之疏下,範夏,爲之麟之疏下,互相投疏,前後一套,槪其凶謀,實與李煥匿名之書,相爲表裏而朝家懲治之道,徒務寬大之典,故餘孽潛藏,益肆禍毒,無所懲戢。至如朴相漢之變,又出於其近邑,將來之憂,有不可勝言者,終不可置而不論,請凶疏作頭人蔡範夏,極邊定配。答曰,不允。末端事,依啓。
院前啓,正言李彦綱·金萬埰,請姜萬鐵依律處斷事。諸啓上同東平尉鄭載崙,翼陵禁路犯越事,請罷職。答曰,不允。末端事,旣已疏陳自首,罷職之罰,似涉太過,推考。以上朝報
上在昌慶宮。停常參·經筵。
巳時午時,日暈。
府前啓,大司憲洪萬容,掌令崔商翼,持平金鎭龜·尹德駿,請姜萬鐵依律處斷事。諸啓上同答曰,勿煩。
院前啓,正言李彦綱·金萬埰,請姜萬鐵依律處斷事。諸啓上同答曰,勿煩。以上朝報
答領議政金壽恒,英陵石物新造排置事啓辭曰,依啓。
答右議政李尙眞箚曰,省箚具悉卿懇。老來疾病,猝爾苦劇,心深慮念矣。幸頼神明所扶,旋卽向疹,還用忻喜也。身有疾恙,未參公會,尤無所傷,卿其安心勿辭,益加善攝焉。仍傳曰,遣史官傳諭。
鞫廳啓辭,罪人林善建·林尙敏·林嚴承等,更推,金千金,及當日入直守僕·守護軍等,先爲拿來,一體憑問事。答曰,依啓。以上內下記草
備邊司郞廳,以左議政意啓曰,今日本司之坐,堂上來參者,只二員,餘皆以病不進,雖未知所患輕重之如何,而揆以事體,殊甚不當,除有公故不進者外,竝推考。副護軍申翼相,則堂上啓下之後,一不參坐,尤極未便,從重推考,仍爲牌招,使之察任,何如?答曰,允。備局謄錄
禮曹啓曰,英陵陵上欄干柱石·童子石等修改之役,雖不至浩多,事體至重,有非尋常董役之比。依戊子年順陵石物改備時例,次知堂上郞廳,令該曹爲先差出,稱以修改都監,凡事料理擧行,何如?傳曰,依啓。禮曹謄錄
上在昌慶宮。停常參·經筵。
申時酉時,日暈,流星出北極星上,入艮方天際,狀如拳,尾長三四尺許,色白。五更,月暈。
府前啓,大司憲洪萬容,掌令崔商翼,持平金鎭龜·尹德駿,請姜萬鐵依律處斷事。諸啓上同答曰,亟停勿煩。
院前啓,正言李彦綱·金萬埰,請姜萬鐵依律處斷事。答曰,勿煩。前啓。睦來善職牒還給,金德遠敍用還收事。停啓。
禁府都事韓世謙,罪人朴相漢拿來。啓。
刑曹,罪人蔡範夏,鍾城府極邊定配。啓。
禁府啓曰,罪人朴相漢,旣已拿來,係是推鞫罪人,不可自本府鞫問。大臣以下,齊會推鞫事,敢稟。傳曰,依啓。
罪人朴相漢元情。朴元漢,刑問一次不服。以上朝報
答黃海監司李端錫疏曰,卿勿固辭,速往欽哉。
答公淸監司尹敬敎,大司諫李翊等疏曰,初當祁寒,繼値亢旱,有此橫柝之患,實非人力未盡而然也。不必深嫌,卿等,其勿待罪。翼陵穴頭罅隙事
答右參贊申晸疏曰,卿其安心勿辭,從速察職。
答掌隷院草記曰,方禹跡上言事,依允。傳子傳孫舊本主侵責,殊甚無據,爲先勿侵,俾無呼冤之弊。以上內下記草
有政。
兵批,以趙嘉錫·安垕·李益泰爲副護軍。
上在昌慶宮。停常參·經筵。
夜二更,月暈。四更,月暈。
罪人朴相漢,刑問二次不服。
院前啓,正言李彦綱·金萬埰,請姜萬鐵依律處置事。答曰,毋庸堅執。
玉堂箚子。大槪,敢陳區區意見,冀蒙裁處事。答曰,省箚具悉。旣論逆律,則自本府按問,其在事體,未知如何,而箚辭如此,當令大臣稟處焉。
禁府郞廳,以諸大臣之意啓曰,以玉堂箚子,罪人朴相漢,亟寢大臣以下齊會設鞫之命,仍令該府嚴鞫勘斷事,聖敎,有會大臣稟處之敎矣。相漢所製文字,若以爲非犯上不道之言,則已,旣曰,敢以悖逆之語,詆辱聖朝,不道之心,有難容掩云爾,則論以王章,揆以事體,設鞫按問,固所當然,何可以有異於謀及大獄,而自該府循例設鞫乎?今此箚辭,未知其得宜,而聖批中,旣論逆律,自本府按問事體如何之敎,誠爲允當,臣等,無容更議,敢啓。傳曰,知道。
府前啓,掌令李三錫,請姜萬鐵依律處斷事。諸啓上同請大司憲洪萬容,掌令崔商翼,持平尹德駿,竝出仕。答曰,不允。處置事,依啓。以上朝報
答藥房啓辭曰,兩慈殿氣候安寧,予亦無事矣。
鞫廳啓辭,請罪人朴相漢,刑推得情。答曰,依啓。
答戶曹參判安縝疏曰,卿其勿辭,調理察職。
答判中樞鄭知和箚曰,適緣腫患,未參鞫獄,有何所傷?卿其安心,勿待罪。仍傳曰,遣鍼醫看病。
鞫廳啓辭,請罪人朴相漢,加刑。答曰,依啓。
答右議政李尙眞箚曰,卿之疾病,予固知之,未參鞫獄,有何所傷?卿其安心勿待罪,從容善攝。
答右副承旨宋昌疏曰,爾其勿辭察職。
答副修撰宋光淵疏曰,爾其勿辭,調理上來察職。以上內下記草
上在昌慶宮。停常參·經筵。
罪人朴相漢,刑問四次,不服。
院前啓,正言李彦綱·金萬埰,請姜萬鐵依律處斷事。答曰,不允。
府前啓,大司憲洪萬容,掌令崔商翼·李三錫,持平金鎭龜·尹德駿,請姜萬鐵依律處斷事。請還收柳命天量移,尹深敍用之命事。答曰,不允。姜碩賓等事,停啓。以上朝報
傳曰,太廟薦新,何等重事,而敢以體小不成之西果,苟然薦進,殊無敬謹之意,誠甚可駭,當該官,先罷後推,以懲日後。
答備局草記曰,依啓。鍾城府使差出事,當日內口傳差出。
鞫廳啓辭,請罪人朴相漢,嚴刑得情。答曰,依啓。又啓曰,請朴相漢加刑。答曰,依啓。
答司直李觀徵疏曰,不謹之罪,責在郞屬,卿其勿辭察職。
傳曰,今觀慶尙監司狀啓,則今番大雨時,晉州·咸陽等兩邑,人家湮沒者,其麗甚多,事甚驚慘,令本道劃給某樣穀,各別救濟,俾無飢餓之患事,下諭。以上內下記草
備邊司郞廳,以領·左相意啓曰,慶尙新監司李端錫,除授已久,辭疏批下,亦過累日,而尙不肅謝,雖其情勢,有所不安,朝家之復授方面,意非偶然,不宜一向辭避,遠方人馬,久留京邸之弊,亦涉可慮。李端錫推考,牌招肅拜,使之趁速赴任,何如?答曰,允。備局謄錄
禮曹啓曰,今六月二十四日,乃是立秋節,復常膳·擊鼓等事,依例擧行之意,分付,何如?傳曰,允。
傳曰,永昭殿雨漏處修改事,旣已啓下,而移安處所及擧行節目,卽爲磨鍊以入。
政院啓曰,云云事,命下矣。招問禮曹郞廳,則以爲雨漏修改時,先告事由,移·還安祭,推擇日子,啓下之外,移安節目,自本殿,例爲擧行,而本曹,則別無磨鍊入啓之事云矣。敢啓。傳曰,知道。禮曹謄錄
上在昌慶宮。停常參·經筵。
夜一更,白雲一道如氣,起自南方,直指艮方,長十餘尺許,廣尺許,良久乃滅。
院前啓,司諫李弘迪,請姜萬鐵依律處斷事。請正言李彦綱等出仕。答曰,不允。處置事,依啓。
府前啓,大司憲洪萬容,掌令崔商翼·李三錫,持平金鎭龜·尹德駿,請姜萬鐵依律處斷事。諸啓上同答曰,不允。全羅監司趙世煥推考事,依啓。
罪人朴相漢,刑問五次,不服。
罪人朴相漢,刑問六次,不服。以上朝報
傳曰,瀛昌君沈妻母歸葬事,下去時,給由馬。
答政院啓辭曰,知道。慶尙監司李端錫,朝家之復授方伯,意非偶然,而一向引嫌,終不肅謝,其在事體,殊甚未妥,推考,更爲牌招肅謝,可也。
答左參贊李弘淵疏曰,不謹之罪,責在郞屬,卿其勿辭察職。
答鞫廳啓辭曰,人之罔念,自絶于天,國之無政,已忘于民等語,決是悖惡不道之說,而乃敢諉之於太守之自責,其爲情狀,誠極痛惋,除尋常罪人朴相漢,各別加刑,期於得情。
答又啓曰,各別嚴刑究詰,期於得情。以上內下記草
禮曹啓曰,卽接英陵參奉李牒報,則陵上作變,可疑罪人林尙民·嚴承等,未及拿去之前,恐泄事機,且慮罪人豫構自明之言,不得詳陳。今以渠等平日兄弟間不和之事,及陵底公論可疑之端,枚擧更報云,而其言頗爲詳盡,其報狀,移送鞫廳,以爲憑問處置之地,何如?傳曰,允。禮曹謄錄
上在昌慶宮。停常參·經筵。
罪人朴相漢,刑問七次,第五度承服。
大臣·備局堂上引見時,大司憲洪萬容所啓,請姜萬鐵依律處斷事。上曰,勿煩。又所啓,請還收柳命天量移之命。上曰,勿煩。
司諫李弘迪所啓,請姜萬鐵依律處斷事。上曰,勿煩。
禮曹判書呂聖齊所啓,以王妃喪三年內,山陵朝夕上食設行與否,及練祭節目,今番實錄考出時,使之竝考矣。今見書啓別單中,上食一款,則有物膳磨鍊啓辭,此爲可據之文,當依此擧行,而練祭節目,則章敬王后·懿仁王后·仁烈王后之喪,俱無可考。昭憲·恭惠兩王后之喪,皆有練·禫,而至練,百官,以練布裹紗帽,實錄所記,雖有前後詳略之不同,大槪王妃之喪,若有世子,則應行練·禫之節,而卽今,則事勢有異於昭憲·恭惠王后之時,實錄謄來,又如是差異,臣曹不敢擅定莫重之禮。今日大臣入侍,請詢議定奪,何如?上曰,大臣之意,如何?領議政金壽恒曰,此乃變禮也。小臣,素昧禮學,何能以臆見折衷乎?蓋十一月而練,十三月而祥,十五月而禫者,雖服朞,有三年之故耳。自上服制,一從古禮,則祥·禫,當依禮文行之,固無難處之事,而今則自上服制已盡,且與祖宗朝,有世子時,不同,群臣之服,則本是不杖朞,又無行練之事,獨爲守侍陵等官,當有變除之節,而只爲守侍陵官,變服設行練祭,未知如何。且練祭,有改造練立之節,而曾不行練祭,則似當至小祥而改造,此又未知其如何。自上服制,雖已盡,群臣雖無變除之節,如不欲全廢三年之義,則仍行練·禫,恐或爲宜,而莫重變禮,不敢斷定矣。左議政閔鼎重曰,小臣於私家禮文,亦所昧昧,況此王朝變禮,何敢臆斷,而大抵練祭之意,又有練服人,而今則守侍陵官外,無他練服之人,只爲此變除之節,設行練祭,似爲重大。且守侍陵官,則在於陵所,若行祭於魂殿,則不得來參,尤未知其果合於禮意否也,似宜下詢于知禮之人矣。呂聖齊曰,若不行練祭,則守侍陵官,去負版,辟領衰之節,未知在於何時乎?領議政金壽恒曰,大段節目,又在於改主一款,而此是變禮之大者,不可不詳審議定,下詢于知禮儒臣而處之,似當矣。上曰,禮有十一月而練,十五月而禫之文,則闕而不行,亦似未安。收議於知禮儒臣,且令玉堂博考典禮而行之,可也。呂聖齊曰,考見五禮儀,則有練有禫之後,始有祭時用樂之節,禫祭節目,亦宜講定矣。上曰,朞年中,有三年之義,故有練有禫,若無練祭,則似宜無禫矣。護軍趙師錫曰,考見實錄,章敬·懿仁兩王后喪,臣僚,祥後,皆着吉服,仁烈王后喪,則服淺淡,禫後服色,亦有不同矣。呂聖齊曰,此一款,竝令收議,何如?上曰,依爲之。領府事宋時烈處,則遣史官問議。
副應敎李濡所啓,臣有所懷,故敢達。先正臣宋浚吉,學問道德,不但爲士林之所推仰,自上亦必洞燭,無復可陳。第其沒後,法當贈諡,而聞其平日,戒子孫,俾勿請諡,此固出於謙撝之意,而子孫,因此不敢有狀陳請,以致易名之典,尙今闕焉。其在國家尊賢尙德之道,誠爲欠缺,方當議諡之時,合有特賜之擧矣。雖因其自謙之言,子孫,不爲請諡,不可終無易名之典,賜諡,可也。領議政金壽恒曰,議諡之規,必待本家,進呈諡狀,而曾在宣廟朝,先正臣李滉,以諡狀曾在未撰之故,久未贈諡,先正臣李珥,以爲李滉行迹,昭在耳目,諡狀有無,非有加損之故,其時不待諡狀而贈諡矣。今此宋浚吉,非如世代久遠之人,其言行事蹟,聖明之所親見,朝臣之所共知,雖無諡狀,特爲賜諡,恐無不可矣。右相閔鼎重曰,先正臣金集議諡時,亦用此例矣。上曰,然則不待諡狀,特爲賜諡,可也。以上朝報
答副校理吳道一疏曰,誤書分排之失,責有所歸,爾其勿辭察職。
傳曰,驪陽府院君,仍兼諸務之命,實非偶然,一向避辭引入,尙未行公,無乃太過乎?卽爲牌招入侍。
鞫廳啓辭,請罪人朴相漢,決案取招,照律處斷事。答曰,依啓。
答驪陽府院君閔維重箚曰,頃者仍帶之命,實非偶然,而況國朝國舅之兼帶諸務,實多可據之文,非今創始,則以此以彼,少無一毫難安之迹,而連章避辭,供仕無期,還切不安于中,無以爲諭也。萬無允許之理,須體至意,安心更勿固辭,從速行公。以上內下記草
傳曰,備局堂上,引見。
政院啓曰,驪陽府院君,牌招不進矣。傳曰,更爲牌招。備局謄錄
引見入侍時,吏曹判書金錫胄所啓,長興庫貢物主人,殘敗難支之狀,贈已仰達,而本庫下人,自前稱貸於諸宮家·各衙門,至於引賣癸亥條,極爲驚駭,故自宣惠廳蘇復間,姑爲句管之意,定奪矣。今聞自有此令以來,諸宮家·衙門等,皆以失其貸物,爲憂,竝爲侵督主人,至於囚繫狼藉云,本主人輩之貸物之數,甚多,本庫,稍得完復,則自當漸次還報,而買得癸亥條者,其勢,亦無目今償還之望,擅治公家下人,至於如此,不可不申嚴禁斷,此後侵責者,摘發入啓,事知奴子,從重治罪,何如?上曰,事極無據,各別禁斷,此後猶踵前習,則入啓處置,可也。戶曹謄錄
上在昌慶宮。停常參·經筵。
府前啓,大司憲洪萬容,持平金鎭龜·尹德駿,請姜萬鐵依律處斷事,還收柳命天量移之命事。答曰,亟停勿煩。前啓,前留守尹深敍用還收事,停啓。
院前啓,司諫李弘迪,正言李彦綱·金萬埰,請姜萬鐵依律處斷事。答曰,亟停勿煩。
罪人朴相漢,年五十一,矣身淸州牧祈雨祭文製述時,人之罔念,自絶于天,國之無政,已忘于民,是神之賜山其父母等句語,知其爲犯上不道之言,而用之於公家告神文字,犯逆,的實的只罪。
禁府,罪人朴相漢,當日堂古介行刑。啓。以上朝報
傳曰,前後扈從有功勞人,及淸白吏·戰亡子孫,各別錄用事,言于兩銓。
傳曰,討逆時,別單人員,及十考十上,五考五上,竝各別擬望事,言于兩銓。
傳曰,禮賓寺正金錫衍,司䆃寺正除授。以上內下記草
有都政。
兵批,以李溟翼·邊俊吉·李承紀·崔應善·朴武夏·韓繼姜·金明吉·崔敬立·金世命·崔天元·權順謙·朴廷傑·劉愛吉·金慶龍·崔天伊爲副護軍,以安應祥·金富益爲僉知中樞府事,以李敦五爲同知中樞府事,以李䎙·姜震栻·金應翼爲僉知中樞府事,以盧潪爲訓鍊判官,以洪夏臣爲都摠都事,以申命任爲都摠經歷,以許彬爲武兼宣傳官,以金始昌爲訓鍊副正,以趙師錫爲知中樞府事,以李錫爲全羅虞候,以李亨蕃爲全羅水虞候,以李薁爲天水僉使,以柳沺爲金城萬戶,以金愼之爲順天萬戶,以趙時亨爲安興梁僉使,以朴進益爲釜山浦僉使,以崔以球爲全羅右道水虞候,以李後晟爲長興營將,以林時亮爲恃寨僉使,以李廓然爲阿耳僉使,以皮尙絅爲德浦僉使,以成後昉爲寧城僉使,以林一儒爲僉知中樞府事,以盧道昌爲羽林衛將,以丁尙俊爲都摠經歷,以金夏瑞爲都摠都事,以李壽民爲宣傳官,以曺世益爲訓鍊判官,以李諿爲都摠都事,以李敏通爲光山萬戶,以崔繼寔爲濟物梁萬戶,以林天挺爲玉浦萬戶,以鄭道行爲彌助項僉使,以卞廷燁爲幕嶺堡萬戶,以朴維亨爲吾叉浦萬戶,以金璜爲郭山萬戶,以鄭守爲泛漢萬戶,以朴泰元爲黑橋萬戶,以任之翰爲晉州營將,以李弘基爲長足別將,以曺世傑爲兔城僉使,以尹深爲副護軍,以金德遠·李光迪爲副司直,以張晩弘爲蒜山萬戶,以李立身爲公淸兵使,以張漢經爲訓鍊主簿,以金鍇爲訓鍊主簿,以徐來運爲訓鍊判官,以李聖錫爲副護軍,以姜時煇爲長壽山城別將,以張漢相爲伊洲僉使,以姜相周爲訓戎鎭僉使,以白興齡爲東里萬戶,以邊世煌爲長載萬戶,以劉晩應爲蔥嶺萬戶,以洪夏績爲文城萬戶,以鄭得男爲神方仇非萬戶,以張漢經爲唐浦萬戶,以睦天翊爲城洞僉使,以金興運爲副護軍,以鄭東周爲武兼宣傳官,以崔容之·邊聖擧·閔聖得·崔彦相爲武兼宣傳官,以金命元爲部將,以鄭晉元爲宣傳官,以尹尙履·李後儀爲部將,以呂周禎爲守門將,以丁俶燾爲訓鍊判官,以趙世雄爲都摠都事,以任後錫爲訓鍊主簿,以郭柄爲訓鍊僉正,以閔孝重爲武兼宣傳官,以洪夏相爲訓鍊副正,以崔雲瑞爲內禁衛將,以柳以元爲宣傳官,以朴尙廉爲宣傳官,以金世鳴爲武兼宣傳官,以李寅徵爲訓鍊主簿,以閔任重爲武兼宣傳官,以吳斗建爲景福宮假衛將,以安轂爲忠壯衛將,以朴思中爲宣傳官,以蓬山君炯信爲都摠管,以廉斗弼爲守門將,以方震說爲守門將,以南守夏爲部將,以張裕咸爲正方山城別將,以李後綱爲廣梁鎭僉使,以李起周爲南村別將,以成爾績爲井浦萬戶,以白琓爲草芝梁萬戶,以李天章爲馬峙萬戶,以田有穰爲九月山城別將,以李萬爀爲首陽山城別將,以李義達爲新門別將,以金世鳴爲馬島萬戶,以張裕咸爲訓鍊主簿,以成重三爲武兼宣傳官,以沈廷逸爲僉知中樞府事,以趙完璧爲訓鍊僉正,以尹欽爲部將,以李泰恒爲訓鍊主簿,以金夢斗爲柔遠僉使,以金萬雄爲撫夷萬戶,以金震聲爲西生浦僉使,以李世馪爲武兼宣傳官,以鄭揀爲部將,以朴璘爲忠壯衛將,以沈必漢·曺廷弼爲副司果,以曺廷弼爲武兼宣傳官,以金應發爲守門將,以沈必漢爲武兼宣傳官,以鄭德基爲部將,以吳道一爲咸鏡北道評事,以金悌爲造山萬戶,李光時爲尙州浦權管,金誠吉爲自作仇非權管,延震英爲黃土歧權管,徐悌奕爲吾村權管,張孝曾爲黃拓坡權管,洪大生爲小吉號里權管,崔至善爲於汀灘權管,金秀赫爲加乙軒洞權管,尹廷進爲楸仇非權管,黃繼昌爲乾者介權管,以洪處武·南宮鈗·孫必億·鄭士昌·柳汲·延震雄·朴成寶·李萬業爲副司果。
上在昌慶宮。停常參·經筵。
夜一更,流星出雲隙,入艮方天際,狀如鉢,尾長二三尺許,色赤。
禁府啓曰,罪人朴相漢,旣已承服正刑,係是犯逆,依法律降其邑號,罪其守令,籍沒家産,破家瀦澤,妻子爲奴等事,令各該司捧承傳擧行,何如?傳曰,允。
府前啓,大司憲洪萬容,持平金鎭龜·尹德駿,請姜萬鐵依律處斷事,還收罪人柳命天量移之命事。答曰,毋庸瀆擾。
院前啓,司諫李弘迪,正言李彦綱·金萬埰,請姜萬鐵依律處斷事。答曰,毋庸堅執。以上朝報
傳曰,今下弓矢,慶源府使李暹處,給送。以上內下記草
備邊司啓曰,昨日啓下,公淸監司尹敬敎狀啓,平澤縣㤼奪民田人命男,捉送梟示事,覆啓,粘目中,不可不別樣處置,以不可別樣處置書入。蓋緣郞廳出草之際,落其一不字,有此大段錯誤,不勝惶恐,元粘目,付標改入,而當該郞廳,不可無警責之道,推考,何如?答曰,允。備局謄錄
政院啓辭,永昭殿練·禫節目,依前日下敎,旣已遣史臣,問議於領府事宋時烈處矣。其餘儒臣,則旣無榻前指名定奪之事,前執義尹拯·朴世采,執義李翔處,遣禮官往問乎?敢稟。傳曰,依爲之。禮曹謄錄
上在昌慶宮。停常參·經筵。
自昧爽至辰時,沈霧。
府院前啓,國忌齋戒,以自今日至二十八日,姑停。
玉堂啓曰,今月二十三日引見時,以永昭殿練祭設行當否,令本館博考典禮事,命下矣。臣等,取考禮經,則儀禮喪服條,爲妻,疏曰,爲妻年月杖·禫,亦與母同。禮記雜記,朞之喪,十一月而練,十三月而祥,十五月而禫。喪服小記,宗子,母在爲妻,禫,註云,父在,則適子,爲妻不杖,不杖,則不禫,父沒母存,則杖,且禫。禮服曰,君所主,夫人·妻·太子·適婦。通典,爲皇后大祥,忌日哭臨,議有曰,杜元凱云,天子諸候,雖卒哭除服,期之喪三年也,期而祭,禮也,期而除,喪道也,祭爲除喪也。註云,祭與練,雖同時竝擧,然祭非爲練而設也。五禮儀,練祭儀,若內喪在先,則十一月而練,先遠日,擇吉行之,王世子,以衰服入哭,出服練服行祭。以禮經論之,則王妃之喪,有練·禫,乃是不易之常典也。自上雖用易月之制,旣已除服,而當初服制,以杖朞磨鍊行之,則便是遵用古禮之意也。有杖,則有禫,有禫,則又無不練之義,其有練·禫,似無可疑。今以殿下服制,而竝與練·禫而廢之,則未知於禮意何如也。只以杜元凱,卒哭除服練祥有位之說,喪服小記,祭不爲除喪之語,觀之,則練祭之不係於除服與否,似有可據,至於五禮儀,內喪在先,練祥之祭,皆王世子行之,則疑若王世子在,然後方行練祭,而君所主夫人·妻之文,載於禮經者,如右,則爲主在於聖躬,豈以世子不在,而廢其應行之禮乎?今若不行應行之練祭,則練主改造,當在何時,守陵官之變除,亦在何時,初忌日祝辭,當稱練事耶,當稱祥事耶?凡此數款,節節有礙,不可不熟講而處之也。臣等,素昧禮學,識見孤陋,莫重典禮,固不敢有所容喙,而旣承博考之命,略採禮經可據之文,謹此條陳之意,敢啓。答曰,啓辭中,引喩禮經之意,甚爲明快,況初以杖期磨鍊,則謂之已除服而不行練·禫,揆以情文,實涉欠缺,練祭一款,似不可廢,而今方問議于方外儒臣,姑待畢收議後,當量處焉。以上朝報
鞫廳啓辭,請罪人尙敏·嚴承等,更推,千金·愛立,仍囚,以待結末,金順宗放送事。答曰,依啓。
傳曰,今下弓矢,慶興府使金振瀗處,給送。
答右議政李尙眞箚曰,省箚具悉卿懇。大病之餘,眞元雖未易蘇,疾勢已尋差路,臥閤論道,自是元老大臣之常事,卿何連章固辭,若是其太過乎?須體予意,安心勿辭,益加善攝,以副予望。
答備局粘目曰,義州府尹尹嘉績事,依允。邊方雖重,情理甚切,特爲罷黜,後勿援例。
答宣惠廳草記曰,溫堗燒木,勿爲進排,日下炭木,則方有自內朝夕上食之事,限三年進排,可也。以上內下記草
備邊司啓曰,本司有司堂上,元數四員,而卽今無故察任者,只有知中樞府事趙師錫,事多苟簡,在前有司堂上,除拜承旨,則有啓遞本職之例,都承旨南二星遞差,使之專察本司之任,何如?答曰,允。
備邊司郞廳,以領左相意啓曰,慶尙監司李端錫,除授之後,久不肅拜,本司及政院,相繼啓請,又因聖敎,前後牌招,至於三度而後,始爲出肅。雖出於情勢之難安,其在事體,已極不當,肅辭亦已累日,而更呈辭疏,無意赴任,聞其情勢之外,又有身病,難於趁速辭朝云。若其病勢,不至深重,必不敢一向苦辭至此,等待差復之際,漸至稽延,已遞之監司,久未見代,本道之事,亦涉可慮。李端錫改差,其代,待後政差出,催促發送,何如?答曰,允。備局謄錄
禮曹啓曰,永昭殿練·禫節目,發遣郞廳,問議于前執義朴世采,則以爲臣方在違命俟罪中,亦不敢爲冒籲之計矣。不意昨夕,禮曹郞廳,以仁敬王后練祭等節目,下詢事來到,臣是何人,又叨此禮?惶愧隕越,久而莫定,蓋臣識見昏謬,曾論閭巷匹夫之喪,猶不能詳愼,以成一世之謬笑,則今當國家立主應行之大祭,而適已先從變除之制,實有矛盾而難合者,何敢容喙於其間,以速不韙之誅哉?臣非木石,固知前後下詢之意,至嚴且重,而草莽未仕之人,分限義理,自止如此,雖欲展拓變化,以承不世之隆恩,有不可得,此臣所以尤不敢妄對者也云矣,敢啓。傳曰,知道。禮曹謄錄
上在昌慶宮。停常參·經筵。
禮曹啓曰,永昭殿練·禫節目,發遣郞官,問於前執義朴世采,則以爲臣方在違命俟罪中,亦不敢爲冒籲之計矣。不意昨夕,禮曹郞官,以仁敬王后練祭等節目,下詢事來到,臣是何人,又叨此禮?惶愧隕越,久而莫定。蓋臣識見昏謬,曾論閭巷匹夫之喪,猶不能詳愼,以成一世之謬笑,則今當國家立主應行之大祭,而適已先從變除之制,實有矛盾而難合者,何敢容喙於其間,以速不韙之誅哉?臣非木石,固知前後下詢之意,至嚴且重,而草莽未仕之人,分限義理,自止如此,雖欲展拓變化,以承不世之隆恩,有不可得,此臣所以尤不敢妄對者也。伏地惶恐,不知所達云矣。傳曰,知道。
傳曰,大臣及禁府堂上·兩司長官·左右捕盜大將,竝卽命招。
政院啓曰,賓廳,以上變人拿來事,方爲啓稟矣。推鞫,設於何處乎?傳曰,庭鞫爲之。
禁府,問事郞廳李墪·申琓·李濡·尹攀。啓。
政院啓曰,庭鞫事,命下矣。原任大臣,例參於鞫廳,而今無牌招之命,何以爲之?答曰,牌招參鞫。
罪人許浹·梁國貞元情。傳曰,推鞫姑罷。以上朝報
答右議政李尙眞箚曰,省箚具悉卿懇。身有疾病,未赴召命,有何所傷?卿其安心勿待罪,從容善攝。仍傳曰,遣史官傳諭。以上內下記草
吏曹啓曰,義州府尹有闕,依近例,令備邊司議薦,何如?傳曰,允。備局謄錄
宣惠廳啓曰,永昭殿所納炭·燒木等物,已自其人進排,又有中宮殿像生時,日下炭木之數,則此乃是別奠熟設時所用云。而其中溫堗木,似是應爲見減者,故前日臣錫胄登對時,初以大略陳達,請有所量減,而旣係享上之事,又是入內之物,措語之間,猶有未得明白者,自上有二處所納實數,竝爲書入之命矣。今於兩南裁減別單書入之時,亦爲書入,以候睿裁之意,敢啓。傳曰,溫堗燒木,勿爲進排,日下炭木,則方有自內朝夕上食之事,限三年進排,可也。戶曹謄錄
上在昌慶宮。停常參·經筵。
未時,日暈。
鞫廳,罪人李旰·尹三殷元情,梁國楨更推。
鞫廳啓辭,罪人李旰·鄭夫里·尹三殷·梁守楨·崔悌·吉關伊,及其時兵判所送軍官金哨官稱名人,最爲緊出,爲先拿問,許浹·梁國楨,姑爲仍囚,以待結末事。答曰,依啓。
鞫廳又啓曰,罪人李旰·尹三殷,竝爲仍囚,以待鄭夫里等拿來後,憑問處置事。答曰,依啓。
鞫廳又啓曰,罪人梁國貞,姑爲仍囚,以待諸罪人拿來憑問後,一時稟處事。答曰,依啓。以上內下記草
上在昌慶宮。停常參·經筵。
府前啓,大司憲洪萬容,掌令李三錫,持平金鎭龜,請姜萬鐵依律處斷事,還收柳命天量移之命事。新啓,釜山僉使朴進益,改差事。答曰,不允。
院前啓,司諫李弘迪,正言李彦綱·金萬埰,請姜萬鐵依律處斷事。新啓,价川郡守金嗣徹,博川郡守洪湛,竝命改差事。答曰,不允。以上朝報
答執義李翊疏曰,省疏具悉爾懇。風憲亞長,不容暫曠,爾其安意勿辭,從速上來察職。
答禮曹粘目曰,朴尙衷事,依領議政議,別構祠宇,以享之,宜矣。以上內下記草
有政。
兵批,以李秀彦爲慶尙兵使,以盧道昌爲晉州營將,以崔雲瑞爲伊洲僉使,以南二星·李端錫·李後晟爲副護軍,以宋光淵爲副司果,以沈楣爲副司勇,以李喜昌·李嶰爲副司勇。
上在昌慶宮。停常參·經筵。
府前啓,大司憲洪萬容,掌令李三錫,持平金鎭龜,請姜萬鐵依律處斷事,還收柳命天量移之命事。請持平尹德駿遞差事。答曰,不允。處置事,依啓。
院前啓,司諫李弘迪,正言李彦綱·金萬埰,請姜萬鐵依律處斷事。新啓,雲山郡守金銓改差事。答曰,不允。以上朝報
傳曰,今下弓矢,造山萬戶金悌處,給送。
答右議政李尙眞初度呈辭曰,不允。以上內下記草
有政。
兵批,以李綸爲副司直。郞廳洪敍箕校。郞廳張澍書。
上在昌慶宮。停常參·經筵。
夜一更,流星出王良星上,入北方天際,狀如鉢,尾長五六尺許,色白。
宋昌,以都摠府言啓曰,今日入直軍士,當爲中日習射,而闕內推鞫排設,罷出間姑停之意,敢啓。傳曰,知道。
又以都摠府言啓曰,副摠管安縝,除標信,戶曹坐起進去之意,敢啓。傳曰,知道。
假注書申啓華,實錄郞廳差下,代以許墀爲假注書。
義州幼學朴時馨等上疏。傳曰,省疏具悉。所陳之事,當令廟堂稟處焉。
李寅煥,以義禁府言啓曰,當此推鞫及省鞫之時,本府郞廳,不可不備員,都事崔錫晉,遷轉代,令該曹卽爲口傳差出,使之察任,何如?傳曰,允。
口傳政事,以李萱爲禁府都事。
答領議政金壽恒箚曰,省箚具悉卿懇。卿之宿患,乘勞復谻,心深慮念,公會陪禁,俱未參進,有何所傷?卿其安心勿辭,從容善攝。仍傳曰,遣史官傳諭,遣御醫看病。
李寅煥,以義禁府郞廳,以鞫廳諸大臣意啓曰,問事郞廳尹攀,臺諫遷轉,代以奉常寺正安垕,差下之意,敢啓。傳曰,知道。
又以校正廳言啓曰,璿源錄合計二百卷,今已畢寫,三次校正,亦已畢役,校正官九員,自今日減下,寫字官十五人內,十二人,畵員二人內,一人,冊匠二名內,一名,使令八名內,五名,亦爲減下,未畢之役,王后世系,則畢書而未校正,列聖碑狀,則數日後,亦當畢書,而皆未校正,都廳郞廳,勢將仍存,寫字官·畵員·冊匠·使令等仍存者,限今月望前料布,令該曹依例磨鍊上下,何如?傳曰,允。
又以戶曹言啓曰,今六月二十九日,驪陽府院君閔維重,請對入侍時,閔維重所啓,京城及開城府,皆有掌苑署所屬園基,而以人家入接之故,不得種果,每年只收地稅,有非設園種果之本意。今聞高陽地,有逆䃏籍沒之田土云,若得此地,則可以栽種果木,以補國用矣。上曰,分付該曹,劃給可也事,命下矣。籍沒文書相考,則逆䃏,高陽田畓,竝四結九十負一束矣。逆家田畓,分給功臣事,曾已命下,此田畓,竝爲劃給於掌苑署乎?敢稟。傳曰,竝爲劃給,可也。
大司憲洪萬容,掌令李三錫,持平金鎭龜啓曰,罪人姜萬鐵,凶逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等竊聞殿下,曾於筵臣之請,以不可失信,爲敎,此則有不然者。凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。在昔宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟,命盡誅其同黨,而云節,則特令貸死,旋因大臣陳戒,克正王法,豈非今日殿下之所當法者乎?殿下於此,不可更爲持難,請發配罪人姜萬鐵,依律處斷。罪人柳命天,累據銓地,濁亂朝政之罪,人人之所共憤,而且諂事賊積,爲其腹心,深結逆堅,情猶骨肉,凡干謀議,無不相濟。至於上年易置大將之時,力勸許積,急欲請對之意,實有所難測者,竄配內地,於渠已幸,而未踰一年,遽有量移之命,朝家懲惡之道,豈容如是?遇災疏決之意,非爲如此之類,請還收罪人柳命天量移之命。釜山僉使,爲任之緊重,與萊府相等,自前必以有才望堪爲閫帥者,擇差,意實有在,而近來接應之事,倍難於前,尤不可人人而差遣,以貽其輕侮也。新除授僉使朴進益,爲人庸瑣,素無名稱,曾前履歷,實多過濫,而且於曩時,諂事權奸,行己卑賤,被人唾罵,及授本職,物情皆駭。海防極選之地,不宜畀諸此人,請釜山僉使朴進益改差,其代,各別擇送。臨陂縣令沈橃,到任之後,專事剝割,官船船價,盡歸私用,砲保價布,不爲陸運,亦令船載,而每一同價米,勒捧五十餘斗,終無置處。且本縣,有雇馬廳貸穀,該邑奸吏,全數無面,逃避不現,而被囚一族,至受重賂,公然釋放,其他貪饕無厭之事,不一而足,如此之人,不可一日在官,以貽民害,請臨陂縣令沈橃,罷職不敍。答曰,不允。末端事,風聞未必盡信,更加詳察處之。
司諫李弘迪,正言李彦綱·金萬埰啓曰,姜萬鐵,陰凶情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣等竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,使之容息於覆載之間哉?萬鐵·元老,初無異同,而發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等,不得請,則決不可止,請發配罪人姜萬鐵,依律處斷。民生休戚,係於守令,其不可人人而冒授也,明矣。价川郡守金嗣胤,本以關西賤流,性且奸猾,從前宰邑,已極猥濫,所授本郡,又近其家,除目之下,物情俱駭。博川郡守洪湛,爲人愚濫,目不識丁,字牧之任,決不可付諸如此之人,請价川郡守金嗣胤,博川郡守洪湛,竝命改差。新除授雲山郡守金銓,起身白徒,元無履歷,而以其名入別單,驟典郡邑,官方無漸,物情爲駭,請雲山郡守金銓,改差。答曰,勿煩。
義州幼學朴時馨等疏曰,伏以臣等所義州一邑,卽國家藩蔽,夷夏控扼,丁卯以前,人民衆多,綰轂都會,爲西塞之一雄鎭。其時慘經兵火,武夫健卒,死亡殆盡,子女幼稚,竝爲俘虜,邑里丘墟,人煙斷絶,公私板蕩,無望成聚,幸頼國家,別爲撫恤,務存字惠,明宰賢倅,相繼宣化,孑遺殘氓,流散丐乞者,扶老携幼,四歸安集,幾得完保。及至丙丁之變,死傷囚擄,雖不如丁卯之慘,民産之蕩敗,無異前亂,而事定之後,勅行之往來,使价之絡繹,供具之費,責應之繁,百倍於亂前,站上支待,一番經過,兩西列邑,何處不然,而列邑所無之役,諸站不爲之事,惟以義州一府,獨受其弊,雖云有竝定官,而只於龍灣館一半,飯奉茶啖,助之而已。其餘七大站之巨役,每每獨當,如安州·定州,物衆民阜,猶愈於日敗之義州,不過本邑一站,一日之支供,尙有竝定,兩邑相助。且以過站言之,車輦·劍水·蔥秀等站,亦有竝定出待之官,而義州之民,抑獨何罪,受此萬分難支之弊乎?蠭午蝟集之弊,難以悉擧,姑撮其民命所係,邑力所關,目今難堪之最大弊瘼,冒萬死仰籲於睿覽之下。伏願殿下,矜察焉。本府,介在兩國分界之間,勅使去來之時,爲留住治行之所,上來之時,雖不過一二日流連,而入往之時,例亦二三日淹留,而或値夏潦之漲,則有七八日之留,少不下四五日之留。其間公家之糜費,民力之蕩竭,有不足言,而若有一事之未及措辦,則必致生事。故勅行先聲,來到,則一邑上下,竭盡心力,罔夜豫備,非但本府站上宴享需用之物,自鴨綠至柵門外,越邊彼地,宿所中火三處大站,勅使一行,止息假家,竝爲造成。凡諸接應支供之具,無遺輸置,待候於各處,而人夫之入把,最爲浩大者,勅使,牽來數百匹淸馬,所喂之草,必先刈取,積置於三處之站,達夜備虎,淸人燭輝之柴,謂之過冬之木,積於五六十處,過夜之日,則通宵燎明於數里之內。又用軍卒,四面衛護探候之卒,自本府至柵門,三五立待,絡繹相望,人夫所入,若是其多,刷馬之立,亦與之同,宴需諸具,飯奉器械,載去載來,絡繹相屬,立馬之數,不可勝數,而鳳城淸將衙譯麻貝·博氏,甲軍隨來二百餘名,所供糧饌等物器具,亦爲同時輸應,而淸馬牽來之人,又不下數百名,如此許多人夫刷馬之入,皆前路各站所未有之大弊也。且勅使出來時,中江越邊,本府爲設都司,宴享而護行,淸人以將爲名者,五人甲軍百餘名,跟隨之人,少不減六七十名,而其中將者五人,各受宴床,所謂宴床,與大通官一體高排,甲軍之宴床,亦皆高排,跟隨之人,雖是平排,合計床數,則將至二百餘床。且中江此邊,例設宴廳,宴雖或有不捧之時,排設,則不得不爲,而竝皆撤給於護行淸人等處,自初至今,已爲定規,則飮食之費,已不可言,而輸運器具之弊,人夫刷馬之倍數容入,豈可與中路三處之比也?非徒此也,至於護行淸人等,限其勅使入館留住之時,朝夕飯奉,亦爲供給,此亦前路各站所未有之大弊也。惟於龍灣館站,雖有竝屬之官,而一半茶啖飯奉,隨例支供之外,館所宴享,則本無毫髮之相助,本府,獨自擔當,此不可堪,而況所串茶啖飯奉,亦爲獨當者乎?勅使之出柵,長驅而到本府,故各處凡干酬應支待之事,必須豫先備待,是以中路所用諸具,不能移運於都司,都司所用諸具,不能移運於宴廳,宴廳所用諸具,不能移運於館中,館中所用諸具,不能移運於所串,而但宴廳所用諸具,則罔夜渡江,男負女戴,仍爲傳運於去所串四十餘里之地,支供需用,百計周旋,僅僅無事,每每如此。其爲顚倒狼狽之狀,不可以文字,盡爲形容,此亦前路各站所未有之大弊也。且中江宴廳,在每爲夏潦所漂沒,勞動民力,年年改造,此尤民所疾苦,而百數間淸馬之廊,竝爲改造,所養場內之地,經宿一夜,輒成泥濘,一境之民,遞相輪番,掘去舊土,塡以新土,或造長籬,以之鋪地,群馬亂踏,經夜成泥,一日二日,無日不然。冬月寒沍,厥土先氷,境內衆民,逐日待令,持斧荷鍤,斲氷塡沙,夜來成凍,明發塡斲,冬之氷凍,夏之泥濘,人力澌盡,地道難改。又有小西江·中江·鴨綠江三處津路,勅行及我國使臣往來之時,過涉格軍,多至三四百名,而若遇夏潦,津船之一巡往返,冒險涉難,出生入死,民皆怨呼。方皮浦·古津·三江三處,夏水則亦皆行船,三津沙格之入,又不下數百名,而其苦亦然。至於氷泮之時,則軍卒,赤身入水,曳船,或斲氷容舠,或結成浮梁,人夫之入,倍蓰於事,此亦前路各站所未有之大弊也。且勅使,牽來淸馬數百匹,其中病斃者,例有三四十匹,而出給本府,代以雌馬備納,故分定各官,使之代備者,不過十匹,而其餘數十匹,則本府,皆備擇取內,體大能步者,五六十匹,別定監官,多發軍卒,嚴飭喂養,雖極充肥,而淸人,利其受賂,累度點退,必先多受賂物後,始得無事,而若或一年之內,再度勅行,則代給之馬,無路備數,奔走他境,百計貿得,而彌縫之弊,亦如之前,最所難堪者,本府,獨當淹留之弊,種種生梗之端,在於呼吸之間,徵索之有萬其色,雖神輸鬼運,亦難支當。而具兼前路站忘却未備之物,亦皆恣意徵索者,悉出於灣民之力,此亦前路各站所未有之大弊也。且春秋開市之時,凡諸物貨及鹽石之物,數百餘馱,亦以本府之人馬,輸給於彼地,過涉沙格及機察列立之軍,與凡干容入之卒,多至百數名,晝夜不離,長在江上,動至經旬,一年之內,如此之役,餘日無多。水上各邑,雖曰把守江邊,不過蔘節,而本府之民,數百軍卒,隆寒盛暑,亦不休息,輪番替直,日夜巡哨,有若臨敵待變者然,勅使回還之時,淸馬雌馬驅去者,鷹犬牽臂者,無慮六百名,至鳳城始歸,其他中路三處人夫刷馬之入數,亦同出來之時,本府之民,日就凋瘁,良由此也,此亦前路各站所未有之大弊也。且勅使,牽來本府喂養之馬,數多則五六百匹,少不下三四百匹,而兵營,定送喂馬軍,名雖三百名,只以百名,分三巡入送,二十日相遞,則常患太半不足,本府,全爲當之,而養馬之役,尤苦於他役,終晝達夜,少無閑隙,若過數日,人無不病,人之厭避,有同毒疾。淸馬之飼,異於凡馬,若當夏月,則一日一馬之所飼,不足一馱之草,四十餘日群馬所飼,合以計之,則二十有三四萬束有奇,而隨取隨盡,每患難繼,民遇此役,則自爾廢農。柴木,最爲本府之所難,而養馬所入烹熟穀物,一日之用,多至五六百束,通計四十餘日,大摠二萬六七千束,而亦以本府軍民,採取於三四十里之地,此亦前路各站所未有之大弊也。且本勅使,往返留住之大站,故宴需諸具造所入,各樣雜物,比諸他邑,不啻數十倍之多,至如春秋開市,出來淸人,年例咨文,勅使牌文,齎來之人,及每朔一二巡摘奸,淸人接應需用,亦極無涯,而勅使時,鳳城刷馬雇價,初則正木五疋,後減二疋,減之又減,今則只給麤木二疋,以爲塞責,名雖給價,其實勒定。此則本以民戶出定,元居之民,不得一夕離散,或出債或賣田,雇得馬匹,或負或載,忍死輸運,而鳳城往來,非尋常行路之比,數日程無人之地,猛獸所窟,載持之人,幾死,數矣。人之視往,如往棄市,此爲本府人民最難堪之役,今若雇價,依前所定以給,病斃馬代給雌之數,本府獨多,分定各官,量宜加數,以紓民力,則民情,庶知國家存恤之德,必有感慰欣悅之心矣。且西路各邑,撥軍本無,自其本官獨當之事,例有列邑輪次分番之規,而本府官門站撥軍,元無他邑之輪番,獨以本土之民,替相立番,勅使時官門站別撥·加撥,亦自獨當,而所串站別撥,又有例定之事。至於冬春之時,淸馬所飼穀草,自前上司,雖有一半分定各邑之規,而所送,亦不過如干束數而已。若如今年草貴之時,則民間所儲,已盡無餘,收民米布,貿諸他境,以備喂養,僅免生梗,而灣民窘迫狼狽之端,至於此極。且如前則勅使時,軍物奉持之軍,三十餘名,境內八鎭堡土兵中,輪次奉持者,非但自前流〈?〉之規,亦以量宜事勢,完減他役,只以此役,使之奉持而已。近因龍川人張處世之上疏,革罷鎭堡奉持之軍,代以府民獨當,致令日敗月削,豈不冤乎?此等色色之役,層現疊出,見之尋常,聞若不緊,而民生之困苦,邑力之日瘁,實由於此,廟堂,亦已洞燭此等難堪之狀,邑力之前後陳弊者,非一非再,而每以猝不可變通,慰諭而已。只淸南軍若干,劃給於本府,以爲使換人夫萬一之助者,意非偶然矣。出身金是英,居在慶州云,則慶州與義〈州〉,不啻楚越之相遼,義州之繁盛殘弊,在慶州,何以詳知?而義州之物力,足以支過勅行,淸南之軍,上章請罷,則廟堂,亦以是英之言爲然,行關本道,革罷當否,使之詳査啓聞,則本道監司,備知本府之許多弊瘼,淸南軍,不可革罷之意,論理啓聞,則廟堂,以西路,去亂已久,人民繁盛,比諸亂初,必然有倍前給,淸南使喚軍及喂馬軍,就其元數內,減三分之一,其餘減之數,令本府推移責立云。此不過義州,乃使价往來,淸人開市之時,他道他官,遠近游手游食,壟斷射利之輩,或聚或散,鬧如街市,一時所見之人,以爲本州之物力,如彼其繁盛,雖使獨當重大之役,宜無可慮,此輩,皆朝來暮去,昨無今有之類,徒以立馬赴燕,雇價連命者也。或借便易之事,不肯俛首而從之,若加摧督,則委而去之,視如脫屣,此輩一散之後,則前頭赴燕刷馬之役,當責於何人乎?目今已去者,十有二三,猶有苟且窘迫之時,終至於厭避盡散,則非但本府之生事,其害必及他邑,此尤廟堂惕念處也。人民之困頓,雜役之重疊,八隅之中,必無如本府之甚者也。本府,一經丁卯之後,孑遺元居之民,實不滿三千,而除却八鎭堡土保千餘及驛卒·煙軍,各邑匠人·箭軍·鹽夫·老弱之類,則實數應役者,僅不過千餘名,以此些少之人,若環短索,當此如右所陳莫重大他邑所無之役,民何以堪命乎?由此觀之,他如淸南之軍役,比諸本府,不啻若霄壤之懸殊也。惟是之故,灣上之民,今方倒懸,若不務存寬恤,以紓其力,則瓦解之擧,可立而待也,豈不痛迫之甚乎?年年旱魃飢荒已極,去年失稔,義州太甚,今年之旱,尤慘於前,芒種旣過,尙未播種,海水又溢,種者亦枯,持瓢丐乞,道路相繼,官無繼賑之穀,遠糶山郡之儲,而所受不敷,已罄於往來之間。妻子飢臥,菜色半死,當此之時,如有勅奇,則本府形勢,萬無支撐之路,若自朝家,不爲別樣變通,以爲保全之地,則小民之散亡,有不足言,而國家之西門藩蔽,護守無依,藩籬如此之後,淸南雖完,亦安所恃乎?昌城·朔州,乃水上近義之邑,今則官閑民安,自成完邑,獨無分給竝定之事,若以扼塞江邊之處,重其移動,不爲出役,則扼塞要害,寧有大於義州者乎?義州之弊瘼,廟堂雖欲變通,而臣等,亦知救助之無便,淸南減數之軍,依前還定,昌·朔二州,亦使竝屬,以分所串站之役,各樣陳弊,亦爲量宜變通,則土壤泰山之助,不無相資益,疲勞怨苦之民心,少可慰悅,而安頓矣。伏願殿下,留神焉,特令廟堂,從長變通,以解灣上一府之疾苦焉。臣等心痛,不能緩聲,當此極農之節,繭足千里,乞食上京,敢冒鈇鉞,仰叫天閽,臣等,不勝戰灼悚慄之至,謹昧死以聞。啓下備邊司,備邊司啓目,粘連啓下是白有亦,觀此義州幼學朴時馨等疏辭,則盛陳本州難堪之狀,歷擧六條民瘼,而皆是直路列邑所無之大弊也是如。其所稱冤之說,不一而足,有難一一枚擧是白在果,觀其大要,則只在於勅使時,淸南使喚軍及喂馬軍,還復所減之數,所串站,依他過站例,竝定昌·朔二州,俾分其獨當之勞是白有臥乎所,本州,以客路頭站,凡係責應之繁,需費之夥,比諸他邑,不啻倍蓰哛不喩,一境元居之民戶,不滿三千,除其各樣名號,不當責役之類,則所餘良夫之可爲公家調用者,不過千有餘名,則民生之困瘁,邑力之凋弊,誠如疏中所陳是白乎矣,淸南軍之初不盡罷,只減三分之一者,蓋出於特軫各邑難支之勢。且慮本州責立之難,酌量定奪,纔已行會,則續續更改,實涉顚倒是白乎旀,義州本站之外,其餘三站支勅之役,竝皆獨當,則雖以殷富之物力,各所分排,必多窘急之慮,所串站之請爲竝定,未爲不可,而至於昌·朔二邑之不爲出待,其來已久,意有所在,率爾變通,或不無窒礙難便之端,詢問道臣,使之詳察形勢,裁量便否,啓聞後稟處,何如?啓依允。
領議政金壽恒箚曰,伏以臣宿患,專是火症,遇暑以來,一倍作苦,近又添傷於鞫廳之坐,大熱暴發,表裏交煽,頭痛彌日不止,膈塞如前復劇,汗疹遍身,躁悶欲狂,廢寢與食,昏仆床席,籌司會坐,未免久曠,魂殿朔祭,又闕趨參,職事旣廢,分義又蔑,臣誠悚懼,措躬無地。仍念臣,以難醫之疾,叨匪據之任,雖緣朝家多故,不敢告休,黽勉奔走,以至于今,而顧其精神筋力,澌頓已甚,無復有當官塞職之望,至如尋常文簿之酬應,亦不能以時常有滯積之患,況望其有進於此者哉?臣若一向苟冒,猶不知止,則在私,有顚踣之憂,在公,有尸竊之懼,反覆思量,唯有及今釋負,庶可以得逭大何,少延微喘。伏乞聖慈,曲垂矜諒,亟許遞臣職名,仍治臣逋慢之罪,公私不勝幸甚。取進止。
右議政李尙眞初度呈辭。不允批答,王若曰,神勞愷悌,微恙何患於彌留?身佩安危,大臣,宜審於去就,肆用敷心而誥,此豈辭疾之時?顧惟三槐之官,實是百責所萃,左右厥辟,有匡輔協贊之功,斟酌時宜,盡調劑鎭定之道,惟卽委寄之重,是以進退也難。惟卿,天賦宏深,氣宇凝遠,立朝正色,蔚有古君子風,循國忘私,素稱眞宰相器。忠勤夙著,知遇已深於先朝,夷險不移,志操彌堅於晩節。逮予沖年而嗣服,不悟姦臣之蔽賢,予幾不免乎顚隮,每愧忠言之未察。天實默佑於宗社,聿見凶徒之伏辜,念卿門廢之多年,久切蒼生之係望。屬予奮勵而改紀,詎緩黃髮之召還?俄躋台輔之尊,實由倚毗之篤,惓惓憂國深誠,屢見於告猷。休休有容雅量,允合於鎭俗,方期終始乎輔政,永惟垂拱而仰成。何圖注意之辰,遽上丐閑之請,積夙夜之勞瘁,縱致榮衛之少愆。寄典刑於老成,尙頼精神之不爽,矧今虞憂之方極,寧容壽俊之退休?巨慝旣誅,而紀綱猶患於頹弛,善類雖進,而賢才或鬱於沈淪。變怪式月斯生,天心未豫,水旱靡歲不有,民産無恒。如欲共濟艱難,正宜交修之不暇,唯當與同休戚,豈合控辭於此時?於戲,無執撝謙,勉副虛佇,臥閤論道,固何妨於調將?贊元經邦,實無踰於耆耉,予言不再,人望難孤,所辭宜不允。故玆敎示,想宜知悉。校理沈壽亮製進以上燼餘
上在昌慶宮。停常參·經筵。
夜四更,黑雲一道如氣,起自乾方,直指巽方,長竟天,廣尺許,良久乃滅。
下直,寧城僉使成後昉。
大王大妃殿,政院·玉堂問安。答曰,知道。
大殿,政院·玉堂問安。答曰,知道。
大王大妃殿,藥房問安。答曰,知道。
藥房提調趙師錫,右承旨任相元啓曰,卽因醫官所傳之言,伏聞大王大妃殿,自昨有未寧之候,不勝驚慮之至。荊防敗毒散,一貼旣已進御,而有向差之效耶?詳知卽今症情,然後更議他藥,宜當。臣等,敢來問安,竝此仰稟。答曰,大王大妃殿症候,詳言于醫女矣。
藥房再啓曰,卽因醫女所傳,伏聞大王大妃殿症候,曉來頭疼·腹脹等症,比昨稍減,而咽痛·煩熱之候,時無所減云。卽與李東馨等諸御醫,更加商議,則皆以爲小柴胡湯,合黃連·香薷飮,加石膏煆二錢,羌活·山梔炒·連翹·桔梗各一錢,連進三貼,宜當云。此藥,爲先劑入之意,敢啓。答曰,依啓。
右議政李尙眞再度呈辭。傳曰,不允批答。
以備忘記,傳于宋昌曰,今下弓矢,寧城僉使成後昉處,給送。
有政。兼吏曹判書金錫胄呈辭受由,參判李敏敍實錄廳進,參議李奎齡進,左承旨朴純進。
兵批,判書李䎘呈辭受由,參判李師命病,參議權脩病,參知禹昌績進,左承旨朴純進。
吏批啓曰,判書金錫胄呈辭受由,參判李敏敍實錄廳進去,小臣獨政未安,何以爲之?敢稟。傳曰,只出緊任。
任相元啓曰,都承旨吳斗寅進,參於藥房問安,左承旨朴純,以該房,吏批政廳進去,左副承旨宋昌,以式暇出去,右副承旨,今將進去於三省推鞫,同副承旨李東溟在外,廳中,只有臣相元,兵批政廳,何承旨進去乎?敢稟。傳曰,吏兵批兼進。
任相元,以弘文館言啓曰,本館將有議諡及新錄之擧,而卽今僚員不備,不可以若干人孤陋之見,率爾議定,亦不可一向遷就,今日政,勿論吏曹郞官相避人員,竝爲差出闕員,以爲速定兩事之地,何如?傳曰,依允。
傳曰,玉堂闕員,今日政,盡爲差出。
以申曅爲持平,申琬爲副校理,沈濡爲副修撰。
尹德駿爲副司直。
吏批啓曰,玉堂闕員,今日政,盡爲差出事,命下矣。弘文館草記,以勿論吏曹郞官相避人員,竝爲差出,爲啓,而無故可擬之人,只有五人,其餘,或居中居下,或在罷職中,二望無以備擬,只一望擬入矣。今承玉堂闕員,盡爲差出之敎,而此外無他推移可擬之人,何以爲之?敢稟。傳曰,居中居下人,竝蕩滌備擬,可也。
罪人金千金·辛愛立等,招辭,皆以尙敏·嚴承與承敏,結怨的實,嚴承就捕時,由此兄入死地,當與金守僕同死之說,果皆參聽云。尙敏·嚴承等,前招,一體牢諱之狀,不無可疑之端,以此發爲問目,更爲取招後,稟處。千金·愛立,則姑爲仍囚,以待結末,金順宗,則穉騃無所知識,更無可問之事,放送,何如?答曰,依啓。
答兵曹判書李䎘疏曰,省疏具悉卿懇。本兵重兵,不容暫曠,卿其安心勿辭,從速行公。
大王大妃殿,藥房夕問安。答曰,知道。
藥房三啓曰,卽因醫女所傳之言,伏聞大王大妃殿,頭疼·煩熱之候,比諸夜間,雖似差歇,而其他諸症,少無所減云,臣等,伏不勝憂慮之至。醫官旣已直宿,則臣等忝在保護之地,不可退在,自今日輪回入直之意,敢啓。傳曰,知道。
罪人林尙敏·林嚴承,更爲推問,則所供如此,論以獄體,所當一處面質,如不就服,則刑訊得情,而第念陵上作變,未得端緖,三省設鞫有違法例,尙敏·嚴承等,移送刑曹,嚴刑究覈,依法處置,善建·千金·愛立等,不謹守護,有此陵上之變,刑推得情,何如?傳曰,依啓。
答工曹參議宋奎濂疏曰,省疏具悉。爾勿過辭,從速上來察職。
任相元,以校正廳言啓曰,御牒及璿源錄,王后世系,列聖碑狀奉安諸具,極其浩多,各樣應入之物,及始役時應行節目,就前謄錄,十分減省,一一別單書入,以備御覽,而以此分付各該司及外方,急時進排,以爲趁秋成奉安之意,敢啓。傳曰,知道。
罪人林善建·金千金·辛愛立,刑問一次,忍杖不服,加刑,何如?傳曰,議啓。
傳于李寅煥曰,三省推鞫,罷。
任相元,以內醫院官員,以都提調·提調意啓曰,闕內直宿之官,面看交替,自是法例之當然,而前月三十日入直醫員鄭奎,不待他僚之替直,徑先出去,吳鼎和,以應直之員,旣呈省記之後,終不入來,以致闕番,此曾所未有之事,其放縱怠慢之狀,俱極可駭。一院之事,掌務官,專管檢飭,則闕直之由,卽當奔告於政院,以爲處置之地,視之尋常,全無動念,翌日之朝,始爲來告於臣等,其緩忽不職之責,亦所難免。議藥同參鄭奎·吳鼎和,竝爲先汰去,令攸司照律處置事,其時入直掌務官朴廷圭,亦令攸司,科罪,何如?傳曰,允。
以備忘記,傳于任相元曰,大王大妃殿萬安門守直軍士,前旣減省矣。卽今大妃,有未寧之候,侍藥諸醫官等,皆待令於此門,大內至近之地,不可無守直之人,還爲復舊永定事,分付兵曹。
答領議政金壽恒箚曰,省疏具悉卿懇。身有疾患,未參起居之班,別無所傷,卿其安心勿辭,益加善攝。仍傳曰,遣史官傳諭。
任相元,以錄勳都監言啓曰,原從錄券,今將始印,而取考寧國錄功時謄錄,則印出所用紙地,該曹,以逆家財貨,折賣銀錢,轉貿輸送矣。今此原從一等,四百十一人,二等中,士大夫及各軍門千·把摠·別將以上二百八十八人,三等中,功臣子·壻·弟·侄及內官·兵曹軍官·折衝以上,九十八人,合爲七百九十七人,此則令該曹依前例,貿紙輸送,以爲印出之地,其餘二三將官·軍官·軍兵·吏胥,及公私下賤之流,亦依前例,竝爲各捧紙卷印給之意,敢啓。傳曰,知道。
鞫廳啓曰,陵上,旣有作變之事,則入直守僕·書員·守護軍等,不謹守直之罪,在所難免,而自前作變,多出於陵卒輩謀陷參奉,或嫌怨人,欲爲生事,構罪陵卒之致。近日朝家之不問參奉,亦爲此慮,今以不謹守直,嚴治守僕輩,累次刑訊,則適足以中其作變者之計,而無益於防後之道。且不無徑斃之患,依前例參酌定配,仍令京畿監司,購捕作變之賊,似或便當,而事係陵寢,臣等,不敢擅斷,伏惟上裁。傳曰,依啓。金千金·林善建·辛愛立,竝徒配。
大司憲洪萬容,掌令李三錫,持平金鎭龜啓曰,罪人姜萬鐵,兇逆之狀,無異於賊堅,上變之功,又後於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者。凡人主之刑人殺人,一循國人公共之論,而今此萬鐵之罪,國人,皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。昔在宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟命盡誅其同黨,而云節,則特令貸死,旋因大臣陳達,克正王法,豈非今日殿下之所當法者乎?殿下於此,不可更爲留難,請發配罪人姜萬鐵,亟命依律處斷。罪人柳命天,累據銓地,濁亂朝政之罪,人人之所共憤,而且諂事賊積,爲其腹心,深結逆堅,情猶骨肉。凡干謀議,無不相濟,至於上年易置大將之時,力勸許積,急欲請對之意,實有所難測者,竄配內地,於渠已幸,而未逾一年,遽有量移之命,朝家懲惡之道,豈容如是?遇災疏決之意,非爲如此之類,請還收罪人柳命天量移之命。釜山僉使,爲任之緊重,與萊府,相等,自前必以有才望堪爲閫帥者,擇送,意實有在,而近來接應之事,倍蓰於前,尤不可人人而差遣,以貽其輕侮也。新除授僉使朴進益,爲人庸鎖,素無名稱,曾前履歷,實多過濫,而且於曩時,諂事權奸,行己卑賤,被人唾罵,及授本職,物情皆駭。海防極選之地,不宜畀諸此人,請釜山僉使朴進益,改差,其代,各別擇送。臨陂縣令沈橃,到任之後,專事剝割,官船船價,盡歸私用,砲保價布,不爲陸運,亦令船載,而每一同價米,勒捧五十餘斗,終無置處。且本縣,有雇馬廳貨穀,該邑奸吏,全數無面,而逃避不見,而被囚一族,至受重賂,公然放釋,其他貪饕無厭,擧此可知。人言藉藉,莫不唾罵,更無詳察之事,請臨陂縣令沈橃,罷職不敍。答曰,不允。末端事,依啓。
司諫李弘迪,正言李彦綱啓曰,姜萬鐵陰凶情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣等,竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於兇逆之狀,有浮於元老,安有元老伏法,而萬鐵,獨生之理哉?臣等,不得請,則決不可止,請發配罪人姜萬鐵,依律處斷。生民休戚,係於守令,其不可人人而冒授也,明矣。价川郡守金嗣胤,本以關西賤流,性本奸猾,從前宰邑,已極猥濫,所授本郡,又近其家,除目之下,物情俱駭。博川郡守洪湛,爲人愚濫,目不識丁,字牧之任,決不可付諸如此之人,請价川郡守金嗣胤,博川郡守洪湛,竝命改差。新除授雲山郡守金銓,起身白徒,元無履歷,而以其名入別單,驟典郡邑,官方無漸,物情爲駭,請雲山郡守金銓,改差。答曰,勿庸堅執。
領議政金壽恒箚曰,伏以臣,昨將賤疾,冒溷天聽,冀蒙恩遞,以便公私,反紆聖慈,賜以醫藥,慰諭有加,臣誠惶感罔措。玆者伏聞大王大妃殿,玉候違豫,猝有問安議藥之擧,提調·醫官,至於直宿,不勝區區驚慮之至。臣忝在保護之地,適緣病苦,退伏私室,不得趨造於起居之列,揆以分義,罪合萬死。伏乞聖慈,亟遞臣藥房都提調之任,仍治臣罪,不勝幸甚。取進止。
司成宋奎濂疏曰,伏以臣千萬夢寐之外,猥蒙陞擢之恩,以臣無狀,叨此異數,揣分循義,實不勝其漸惶震越,不得不略暴情實,仰瀆宸嚴,冀幸有收還之命,而微誠未格,天聽莫回,不惟不賜開許,反下溫諄之批。一札數行,辭旨隆篤,不知賤臣,何以獲此於聖明,感激惶恐,益無置身之所也。噫,今此特授之擧,旣出常格之外,臣雖愚昧,豈不知聖意之不偶然哉?惟其不偶然者,誤施於無似之身,而終爲濫僞之歸,故在身自處之義,不敢不出於祈免耳。如使臣沿資歷級,循例受恩,又或粗有可錄之實,而蒙此褒償之典,則亦何必一向愧縮,徒懷遜避之念哉?今乃不然,以臣之病不能仕,至謂近於恬退,而下以是陳達,上以是奬擢,名實甚舛,擧措大謬,則臣雖欲冒沒承當,其奈辱朝廷而羞當世,何哉?臣聞不爲與不能,其形頓異,不爲者,可爲而莫肯之謂也,不能者,欲爲而未能之謂也。臣之因病退伏,眞是欲爲而未能,初非可爲而莫肯者也。今臣實狀,不過如斯,而謂之恬退,徑加奬拔,以爲激勸之地,則臣心之羞愧欲死,固不足言,而其在聖朝綜核之道,風勵之方,豈非萬萬失着也哉?噫,以退媒進,古人所恥,托僞售眞,貪夫之事,如臣駑劣,雖不敢比數於古人,而亦未嘗不以貪夫爲戒,則其忍冒受誤恩,自喪名義,以重取有識之譏議乎?雖然,臣之筋力,如有可動之勢,則亦豈不欲一謝恩命,以伸臣子情願,而顧臣賤疾沈痼,實無一分自力之望。其種種危惡之形,纔已略達於前疏,雖不敢每每瀆陳,而三十年痰火之疾,大肆於草土積毁之餘,兼且冷濕·衝疝等,乘時交發,又此天時,正値炎熱,調攝之失宜,藥餌之無路,轉輾增劇,已至十分地頭。目今澌惙之極,不啻一縷之微,轉側坐臥,比藉傍人,尙何望致身於一步地乎?臣之從前病廢之狀,實是通朝之所共知,而今此舊患新恙,一時俱谻,適當洊蒙恩數之日,此必福過招災,死期將迫而然,身事到此,他復何論?今臣之屢次煩籲,坐違恩旨,雖出於萬不得已,而跡涉偃蹇,罪積逋慢,論以分義,合伏鈇鉞之誅,況又病思昏錯,語無倫序,草草所陳,不能盡微忱之萬一,尤極悚隕,無以爲心。伏乞聖慈,諒臣情勢之憫迫,憐臣病狀之危篤,亟削臣新授職名,兼將資級,一倂改正,俾臣得以安心暝目,仍治臣列後違命之罪,不勝大願。臣無任瞻天望聖,涕泣祈懇之至,謹昧死以聞。以上燼餘
上在昌慶宮。停常參·經筵。
自巳時至未時,日暈。
下直,西原營將崔好鎭,滿浦僉使皮尙絅。
李寅煥啓曰,備邊司郞廳,以大臣意來言,今日賓廳坐起日次,而大王大妃殿,有未寧之候,不得開坐之意,敢啓。傳曰,知道。
大王大妃殿,政院·玉堂問安。答曰,知道。
大殿,政院·玉堂問安。答曰,知道。
大王大妃殿,二品以上單子問安。答曰,知道。
大殿,二品以上單子問安。答曰,知道。
大王大妃殿,藥房問安。答曰,一樣。
藥房都提調臣金壽恒,提調臣趙師錫,副提調臣吳斗寅啓曰,伏未審夜來,大王大妃殿,未寧之候,視昨加減,復何如?昨日湯劑進御之後,諸症,有向愈之效乎?自上侍藥憂煎之中,玉體,得無傷損之節乎?臣等,區區憂慮,終宵未弛,敢來問安。答曰,大王大妃殿症候,取汗頗洽之後,比昨差減,不勝欣幸,予則姑無所傷矣。
藥房再啓曰,卽因醫官等所傳之言,伏聞大王大妃殿頭疼·腹脹之候,夜來不無差減之勢,而咽喉浮痛,比昨有加,臣等,不勝憂憫之至,與諸醫商議,則皆以爲此是熱在上焦,挾感用事之致,加減涼膈散,加玄蔘酒洗·柴胡·牛蒡子炒硏,各七分,黃連酒炒五分,連進三貼,宜當云,此藥,卽爲劑入之意,敢啓。答曰,依啓。
藥房三啓曰,卽因醫女入診後來傳,伏聞大王大妃殿咽喉浮痛之候,有加無減,諸醫,皆以爲不可只以湯劑,期其遄收消散之效,當處受鍼,雖難輕議,疏瀉經絡,亦不可已,左邊手部,少商·關仲·神門,足部,然谷等穴,受鍼最宜云,依此趁早受鍼之意,敢啓。傳曰,依啓。
大王大妃殿受鍼後,藥房問安。答曰,知道。
大殿,藥房問安。答曰,知道。
大王大妃殿,政院·玉堂問安。答曰,知道。
大殿,政院·玉堂問安。答曰,知道。
大王大妃殿,二品以上單子問安。答曰,知道。
大殿,二品以上單子問安。答曰,知道。
藥房,以承傳色口傳啓曰,伏聞自上來詣養志堂,尙今仍留,臣等,不勝悶迫之至,當此暑熱方酷之時,久廢湫狹之室,例多濕氣,若或久處,則恐有所傷,不但下情如此,大王大妃殿未寧之中,必以此重貽憂慮。且大王大妃殿未寧之候,比昨有間,自上雖朝夕往來問安,恐無未安之事,伏望深加聖量,速爲還御。臣等,不勝區區之慮,敢此仰達。上以口傳,傳曰,大王大妃殿,纔經受鍼,故不敢卽還,姑爲留在,當觀勢以處。
藥房,又以口傳啓曰,大王大妃殿,旣已受鍼之後,自上朝夕往來問安,恐無所妨,久廢有濕氣之處,雖閭閻卑賤之人,必有所傷,況至尊居養,異於凡人,今若久處於此,受傷必多,其爲憂慮,當復如何?殿下若不卽還御,則伏想大王大妃殿未寧之中,由此憂念,則不無添傷之事,此固聖上,尤不可不慮處也,請勿留難,從速還御。臣等,不任區區,敢此仰煩。上以口傳,傳曰,大王大妃殿,亦以此爲慮,累度下敎,卿等之言,又復如是,從當還去矣。
任相元,以弘文館言啓曰,近緣僚員不備,連以上番,姑降入直,事甚苟簡,新除授副校理申琓,副修撰沈濡,竝卽牌招察任,副修撰李墪,以病陳疏,而調理已久,亦爲牌招,推移入直,何如?傳曰,允。
李寅煥,以兵曹言啓曰,凡闕內入直之員,卯時相替,自是規例,而南所當番衛將申鍵,日晩之後,始爲入來受牌,事甚怠緩,申鍵推考,何如?傳曰,允。
答右議政李尙眞箚曰,省箚具悉卿懇。身有疾病,未參起居之班,別無所嫌,卿其安心勿辭,從容善攝。仍傳曰,遣史官傳諭。
任相元,以禮曹言啓曰,昌陵丁字閣重建,待秋擧行事,定奪矣。重建廳堂上,令該曹依例差出,豫爲料理擧行,何如?傳曰,允。
又以內醫院官員,以都提調意啓曰,本院提調趙師錫,方兼知義禁,罪人入來之後,卽當推鞫,而當此大王大妃殿未寧之日,朝夕問安,輪回入直,連有議藥之事,勢難暫離,藥房趙師錫,知義禁之任,姑爲改差,何如?傳曰,依啓。其代,卽爲口傳差出,牌招察任。
口傳政事,以李觀徵爲知義禁。
答淸城府院君金錫胄箚曰,省箚具悉卿懇。天官之長,不容暫曠,卿其安心勿辭,速出行公。
李寅煥啓曰,鞫廳罪人,今已拿來,卽當推鞫,而第念大王大妃殿,方有未寧之候,禁中至近之地,設鞫喧呼,事甚未安,何以爲之?大臣之意,亦如此,敢此仰稟。傳曰,本府爲之。
吳斗寅啓曰,近來廳中,位甚不齊,同副曠職,已過一月,事極苟簡,而況當設鞫多事之時,尤不可不備員。臣則常在藥房,左副承旨宋昌,方遭服制,右副承旨李寅煥,將進鞫廳,同副承旨李東溟,時在慶尙道地,上來遲速,有未可必,似當有變通之道,敢此仰稟。傳曰,今姑改差,明日開政差出。
任相元,以實錄廳郞廳,以摠裁官意啓曰,都廳郞廳,與聞筆削之事,爲任最重,自前必以有文望之人,遴選者,意有所在,今番,則郞廳員數,有加於前,塡差之際,尤難得人,而都廳郞廳吳道一,移授北評事,邊閫幕佐,雖是擇遣之任,而比諸史局郞屬,則輕重有別,其代,亦無無故可合之人,吳道一北評事,改差,使之仍察郞廳之任,令該曹爲口傳付軍職,兼春秋下批,何如?傳曰,允。
又以義禁府言啓曰,新除授本府都事李,病未行公,當此推鞫之時,郞廳,不可不備員,都事李,改差,其代,令該曹卽爲口傳差出,使之察任,何如?傳曰,允。
吏曹,口傳政事,吳道一,實錄兼春秋啓下。
以李胤岳爲義禁府都事。
傳曰,推鞫姑罷。
大王大妃殿,藥房夕問安。答曰,知道。
大司憲洪萬容,掌令李三錫,持平金鎭龜啓曰,罪人姜萬鐵,兇逆之狀,無異於賊堅,上變之功,又下於元老,賊堅·元老,俱以伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者。凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。在昔宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟命盡誅其同黨,而云節,則特令貸死,旋因大臣陳達,克正王法,豈非今日殿下之所當法者乎?殿下,於此,不可更爲留難,請發配罪人姜萬鐵,亟命依律處斷。罪人柳命天,累據銓地,濁亂朝政之罪,人人之所共憤,而且諂事賊積,爲其腹心,深結逆堅,情猶骨肉,凡干謀議,無不相濟。至於上年易置大將之時,力勸許積,急欲請對之意,實有所難測者,竄配內地,於渠已幸,而未逾一年,遽有量移之命,朝家懲惡之道,豈容如是?遇災疏決之意,非爲如此之類,請還收罪人柳命天量移之命。釜山僉使,爲任之緊重,與萊府,相等,自前必以有才望堪爲閫帥者,擇差,意實有在,而近來接應之事,倍蓰於前,尤不可人人差遣,以貽其輕侮也。新除授釜山僉使朴進益,爲人庸鎖,素無名稱,曾前履歷,實多過濫,而且於曩時,諂事權奸,行己卑賤,被人唾罵,及授本職,物情皆駭。海防極選之地,不宜畀諸此人,請釜山僉使朴進益,改差,其代,各別擇送。答曰,不允。末端事,依啓。
司諫李弘迪,正言李彦綱啓曰,姜萬鐵陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣等,竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理哉?臣等,不得請,則決不可止,請發配罪人姜萬鐵,亟命依律處斷。民生休戚,係於守令,其不可人人而冒授也,明矣。价川郡守金嗣胤,本以關西賤流,性且奸猾,從前宰邑,已極猥濫,所授本郡,又近其家,除目之下,物情俱駭。博川郡守洪湛,爲人愚濫,目不識丁,字牧之任,決不可付諸如此之人,請价川郡守金嗣胤,博川郡守洪湛,竝命改差。新除授雲山郡守金銓,起身白徒,元無履歷,而以其名入別單,驟典郡邑,官方無漸,物情爲駭,請雲山郡守金銓,改差。答曰,勿爲煩論。
右議政李尙眞箚曰,伏以臣,伏聞大王大妃殿,玉候違豫,有以想殿下,色不滿容,衣不解帶,而昨夜藥房直宿,今朝廷臣問安,臣誠驚惶憂慮,罔知所措。臣之所患,若有一分自力之勢,則何敢以在告而不爲之卽出哉?輾側之間,尙且須人,跬步之地,不能自運,故心欲起而身還仆,終未得趨班,分義蔑如,不如無生,只自惶懼待罪而已。百爾思量,亦不敢泯默,如是仰瀆於嘗藥煼憂之中,是尤添一罪戾,實合萬殞,伏乞聖明,亟先削臣職,而治臣罪,以嚴公法,不勝幸甚。取進止。
右議政李尙眞再度呈辭。不允批答,王若曰,安危係於輔相,固切倚毗之誠,典刑存於老成,宜審進退之道。謂或諒□前昔,復何有此來章?試觀國家之多虞,寧容鼎席之暫曠?粤自更化之後,可以慰悅群情,于今周歲之間,尙未見通變一事。顧惟兵戈之舊制,各相牽掣,未知若何而宜。縱有均平之新法,亦恐驛騷,終難率爾而定。故惠澤不究於下,致怨咨無異於前,矧天災地異之沓臻,而旱乾雨潦之相繼。念前頭之事,殆得有甚於庚辛,懷中心之憂,曷敢自安於乙丙?爲今計須得賢而共濟,當此時所以望卿者愈深。惟卿,以四朝舊臣,爲予之一介良弼。陸贄之奏議勤懇,忠愛根於秉彝,彦博之器度凝嚴,朝野倚以爲重。方當畀協贊之責,奚遽上遜讓之辭?年齡雖衰,寔喜精力尙旺,神明所相,何患榮衛之少愆?追思十年之歸田,固知恬退之有素,誠難一日而去位,詎孤眷注之彌隆?蓄儲賑飢之方,猶講究之未盡,蠲革便民之政,要設施之得當。斯其待卿而消詳,其忍棄予而引退。周邦多難,尙父,未聞乞身,漢室阽危,武侯,唯思盡瘁。蓋古人出處之惟義,況今日去就之可輕?於戲,論道經邦,只在啓沃之切,扶腋上殿,何嫌步趨之艱?亟回遐心,勉副至意,所辭宜不允,故玆敎示,想宜知悉。副應敎李濡製進
淸城府院君金錫胄箚曰,伏以小臣,無似,幸遭聖明,殊恩過寵,涯分已溢,矧此銓部之長,秩是上卿,任惟太宰,夫豈如臣憃愚下劣,所敢一日而承當者哉?唯是時當艱虞,義不敢圖安,事有牽迫,身不得逃遁,黽勉趨命之後,輒復因仍冒竊,求遞而未遞,今者大政已過,辭單三上,而加由之命,又下於常格之外,臣於此,惶愧踧踖,尤不知置身之所也。夫考察之政,乃政官之瓜限也,瓜熟則代,政過則遞,卽古之例也,此臣之當遞,一也。古語云,明王,右賢而左戚,今臣,卽戚里中人也,以此名而居此職,其爲聖朝之譏,久矣,卽爲賢路之妨,大矣,此臣之當遞,二也。臣昔在兵部,常以不得一弁韐,堪爲將領者,爲臣之罪矣,今及掌銓,爲日亦久,而又未能進一賢士,拔一俊才,以副聖明側席之求,則此其罪當罷,又不特前二事而已。加以沈痾在體,遇夏尤劇,傷濕而熱愈甚,飮冷而痰愈盛,呻痛委頓,蘇快無期,似此沈綿危苦之狀,更無奮身陳力之望。玆不得不冒死申籲于宸嚴之下,伏願聖明,亟垂憐察,將臣兼帶銓曹及備局·賑廳提調之任,盡許遞改,俾臣得以稍釋重務,小安私分,而數處官事,亦不至於曠闕,則此實天地父母之賜也,臣不勝煎迫祈懇俟命之至。取進止。以上燼餘
上在昌慶宮。停常參·經筵。
辰時巳時,日暈兩珥。
大王大妃殿,政院·玉堂問安。答曰,知道。
大殿,政院·玉堂問安。答曰,知道。
大王大妃殿,藥房問安。答曰,知道。
藥房啓曰,伏未審夜來聖體,若何。大王大妃殿咽喉浮痛之候,進藥受鍼之後,顯有差減之效,而頭疼·腹脹諸症,更無發作之患乎?臣等,無任憂慮之至,敢來問安。答曰,知道。大王大妃殿症候,比昨差勝矣。
大王大妃殿,二品以上單子問安。答曰,知道。
大殿,二品以上單子問安。答曰,知道。
有政。吏批,判書金錫胄呈辭受由,參判李敏敍進,參議李奎齡進,左承旨朴純進。
兵批,判書李䎘呈辭受由,參判李師命進,參議權脩病,參知禹昌績病,左承旨朴純進。
任相元啓曰,都承旨吳斗寅,時在藥房,左承旨朴純,吏批政廳進去,左副承旨宋昌,方遭服制,右副承旨,將進鞫廳,廳中,只有臣相元,兵批,無推移之員,何以爲之?敢稟。傳曰,吏兵批,兼進。
以右議政李尙眞三度呈辭,傳曰,不允批答。
李寅煥,以都摠府言啓曰,副摠管鄭載禧,以永寧殿秋享大祭終獻官,除標信,禮曹肄儀時進去之意,敢啓。傳曰,知道。
答禮曹參議尹搢疏曰,省疏具悉。今玆擢用,意非偶然,爾其勿辭,從速上來察職。
吏批啓曰,新除授居昌縣監尹爾霖,呈狀于政廳曰,重患暑痢,症勢危苦,元氣消削,委身床席,差復無期,勢難赴任云,此時遠地守令,不可等待其差歇,居昌縣監尹爾霖,依近例罷出,何如?傳曰,允。
任相元,以吏曹言啓曰,今此永寧殿秋享大祭亞獻官實差,以靈豐君㵓,差塡啓下矣。初一日誓戒及今日肄儀,皆稱病不進,豫差行司直李觀徵,昨日禁府堂上除授,旣參推鞫,不得已終獻官豫差,工曹參判尹堦,改付標以入,而靈豐君尹㵓,身病輕重,雖未的知,莫重大祭,稱病不進之狀,事甚未妥,推考,何如?傳曰,事甚怠慢,先罷後推。
以李濡爲同副承旨,李觀徵爲知義禁,李胤岳爲禁府都事,尹樀爲校書博士,吳道一爲副校理,金萬增爲臨陂縣令,吳命悅爲典籍,李畬爲待敎,李綸爲掌樂正,南二星爲兼同知成均,鄭勔爲宗簿正,李東溟爲副護軍。
傳于任相元曰,今月二十四日,還御于大造殿,政院知悉。
朴純啓曰,新除授同副承旨,例自本院,直爲催促,當日內肅拜,乃是流來之規也。同副承旨李濡,累度催促,而無意入來,事甚未妥,卽爲牌招肅拜,使之察任,何如?傳曰,允。
任相元,以義禁府郞廳,以鞫廳諸大臣意啓曰,問事郞廳李濡,今日政,遷除承旨,其代,以副司直尹德駿差下,使之察任,何如?傳曰,允。
傳于李寅煥曰,推鞫姑罷。
李濡,以戶曹言啓曰,頃因全羅監司狀啓,咸平道里浦渰死人朴金伊·毛致等十一人處,有恤典擧行之命,其時卽爲分付本道,題給穀物,而其中京人二名,不知居住·姓名,故知委各部,使之査告矣。連接各部所報,則多般訪問,終未現出云,恤典不得擧行之意,敢啓。傳曰,知道。
李濡,以兵曹言啓曰,今月初八日,行各殿秋享大祭軍,及初十日行獻陵忌辰祭軍,至於二百八十名之多,而値此推鞫,差備軍,已盡除出,故他無除出之處,勢不得已啓下勿用,掖庭所屬雇軍除出之外,不足之數,以精抄軍扈輦隊,除出,調用之數,依衛所牒呈,別單書入之意,敢啓。傳曰,知道。
大王大妃殿,藥房夕問安。答曰,知道。
上以承傳色,口傳下敎于藥房曰,大王大妃殿患脹,漸有差減之效,且以藥房提調,直宿爲未安,慈敎如是,自今日勿爲直宿,可也。
藥房,以口傳啓曰,聖敎如是,臣等,固當承奉,而大王大妃殿症候,雖有差減之效,尙未平復,臣等,何敢晏然退去乎?姑待復常後,觀勢罷直之意,敢此仰達。
上又以承傳色,口傳傳曰,大王大妃殿症候,漸向差境,且以提調直宿爲未安,屢煩下敎,故使之罷直矣。卿等之言如此,姑爲仍留直宿,可也。
持平申曅啓曰,臣之頃忝諫職也,情勢難安,賤疾且痼,適値引對之日,自速違召之罪,方以此帶推未勘,不可冒居臺席,請命遞斥臣職。答曰,勿辭。仍傳于任相元曰,推考蕩滌。
大司憲洪萬容,掌令崔商翼·李三錫,持平金鎭龜·申曅啓曰,罪人姜萬鐵,凶逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改朝宗討逆之典也。在昔宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟命盡誅同黨,而云節,則特令貸死,旋因大臣陳達,克正王法,豈非今日殿下之所當法者乎?殿下於此,不可更爲留難,請發配罪人姜萬鐵,亟命依律處斷。罪人柳命天,累據銓地,濁亂朝政之罪,人人之所共憤,而諂事賊積,爲其心腹,深結逆堅,情猶骨肉,凡干謀議,無不相濟。至於上年易置大將之時,力勸許積,急欲請對之意,實有難測者,竄配內地,於渠已幸,而未逾一年,遽有量移之命,朝家懲惡之道,豈容如是?遇災疏決之意,非爲如此之類,請還收罪人柳命天量移之命。答曰,亟停勿煩。
司諫李弘迪,正言金萬埰啓曰,姜萬鐵,陰凶情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣等,竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等,不得請,則決不可止,請發配罪人姜萬鐵,依律處斷。民生休戚,係於守令,其不可人人而冒授也,明矣。价川郡守金嗣胤,本以關西賤流,性且奸猾,從前宰邑,已極猥濫,所授本郡,又近其家,除目之下,物情俱駭。博川郡守洪湛,性本愚濫,而目不識丁,字牧之任,決不可付諸如此之人,价川郡守金嗣胤,博川郡守洪湛,竝命改差。新除授雲山郡守金銓,起身白徒,元無履歷,而以其名入別單,驟典郡邑,官方無漸,物情爲駭,請雲山郡守金銓,改差。答曰,亟停勿煩。
禮曹參議尹搢疏曰,伏以螻蟻微臣,恒抱痼疾,誤膺郡宰,黽勉赴任,而素餐爲愧,欲歸未歸,乃於千萬夢寐之外,特蒙寵擢之恩,聞命驚慄,罔知其由。旣而竊聞大臣,有以恬退上達,有此叨濫,尤增愧恐,置身無地,臣亟欲奔詣闕下,以謝特恩,兼暴臣之實狀,請伏欺天之罪,而行至中路,宿疾復劇,添以暑傷,至於委頓,旬日之內,無望前進,遷延稽滯,漫過一月,不得不冒死仰籲,冀蒙聖慈之務察焉。竊伏惟念,臣之出身通籍,今幾二十年,而所嬰賤疾,極其奇怪,恇㤼驚悸,厥逆眩暈,乃其主症,若遇殊常可異之事,則心輒駭怖,幾欲窒塞,而特於尊嚴敬謹之地,尤有甚焉。其爲症情,□癲疾,不甚相遠,臣以此自廢田畝,無望復廁班行,而過蒙朝家之不棄,前後除召,殆無虛歲,其匪分之恩,不稱之服,非臣庸劣,所可承當者,則姑未可言,而只以一病爲祟,如上所列,末由自效於陳力之地,分義廢盡,心跡維谷,雖臣之親舊,亦不欲相恕,此臣之所以外慚內懼,常若負罪者也。今者,乃以不能者,爲不爲,强加以恬靜之名,隨之以陞擢之典,是何異黃門之稱貞,啞者之稱默?臣雖欲攬竊美名,貪冒恩私,其於天日之難誣,公議之至嚴,何哉?無善可稱,無功可紀,以罪爲寵,因退媒進,貽笑遠近,爲朝廷羞,臣罪至此,而眞不容於誅殛矣。伏乞聖慈,天地父母,察臣實病,初無恬退之可褒,矜臣控瀝,實非飾讓之游辭,亟命遞削臣職,收還新資,仍治臣逋慢之罪,公私幸甚。臣無任戰灼屛營之至,謹昧死以聞。以上燼餘
上在昌慶宮。停常參·經筵。
大王大妃殿,政院·玉堂問安。答曰,勿爲問安。
大殿,政院·玉堂問安。答曰,知道。
大王大妃殿,藥房問安。答曰,知道。
藥房啓曰,夜雨乍涼,伏未審聖體,若何。大王大妃殿未寧之候,視昨益有差愈之效乎?前入湯劑,已盡於昨日,詳知卽今症候,然後可以議定繼進之藥,而臣等,憂慮未弛,敢此問安,仍竝仰稟。答曰,知道。大王大妃殿症候,詳言于醫女矣。
藥房再啓曰,卽因醫女入診後傳言,伏聞大王大妃殿脈度,稍似和平,咽喉浮痛之候,比昨亦有差勝之效,而諸症,猶未快祛云。與諸御醫商議,則皆以爲卽今餘症,咽喉爲主,大勢雖減,不遽爾停藥,淸涼散元方,去白芷,代射干七分,加玄蔘酒洗,柴胡·牛蒡子炒硏,各一錢,連進三貼,宜當云,此藥,卽爲劑入之意,敢啓。傳曰,依啓。
大王大妃殿,二品以上單子問安。答曰,勿爲問安。
大殿,二品以上單子問安。答曰,知道。
李濡,以義禁府郞廳,以鞫廳諸大臣意啓曰,問事郞廳申琓,身病卒重,其代,以兵曹正郞李世白差下,使之察任,何如?傳曰,允。
又以刑曹言啓曰,罪人尙敏·嚴承等,自三省推鞫,移送臣曹,今當推覈,而必與金千金·林善建·辛愛立等,一處面質,可以得實。第聞千金等,自禁府旣已定配,逢授押去羅將云,始爲拘留,以待尙敏等獄情就緖後,發配,何如?傳曰,允。
朴純啓曰,左副承旨宋昌,異姓四寸妹,幼學白以瑄妻孺人權氏身死,服制已行四日,出仕,何如?傳曰,允。
李濡,以御營廳言啓曰,本廳十四番別右司屬,江原道五哨軍兵,來八月二十五日,京中逢點,九月初一日,與中司軍兵,當爲替代立番,趁期調送事,本道監司處,依前知會之意,敢啓。傳曰,知道。
假注書趙錫周啓曰,臣以仁敬王后練·禫問議事,承命馳往公淸道黃澗縣冷泉村,領中樞府事宋時烈所寓處,諭以聖上下詢之意,則以爲,臣以妄論邦禮,曾被兇逆之名,雖蒙聖上至德,以有今日,然懲毖之心,則如一日矣。以故,仁敬聖妃昇遐之日,屢蒙以疑禮下問,而臣終不敢仰對,非惟於禮蒙昧,蓋有所不敢也。今以永昭殿練事,復有猥詢之命,臣之惶隕,一倍增深,罔知所措。且竊惟念,當初大臣,請行十一月練,十三月祥,十五月禫之禮,如此,則今日事,無所疑,而其說,旣不得行,此朱子所以論變禮而曰,本領未正,百事俱礙者也。今雖强論而或中,亦不過爲茅纏紙裹,而不勉手分世界現化出來之歸,則臣等〈?〉是其罪益大矣。又竊惟念凡練·祥·禫之義,主於生者之變除,則今日之練,誠無所施矣。若主於祀享亡者之義,則今日廢闕,誠爲缺然,且無愛禮存羊之意。臣於此,尤有所不敢知者,故終不敢妄有所論,孤負聖意之罪,萬殞難贖,不勝惶恐隕越之至云,敢啓。傳曰,知道。
李濡,以禮曹言啓曰,永昭殿練·禫節目,發遣郞廳,問議于執義李翔·前執義尹拯,則李翔以爲,臣之無似,亦忝獻議之列,自顧孤陋,似難容喙,而分義所在,不得不略陳妄見焉。臣竊惟殿下之所以行者,王朝之禮也,服之旣盡,更無可練之服,則練之爲祭,眞所謂無其實而有其名者也。然此爲前聖所制,禮書所載,天下萬古通行之經禮,不敢一朝猝然廢之者,亦豈非夫子愛禮存羊之意也?況朞年內,再祭,非練則闕一,栗主之換,非練,則無朞,此尤似不可廢者,未知如何。至若祥後日祭之設,以私家之禮言之,則不行者,當然。然帝王家禮典,固有與私家不同者,若有祖宗朝可據之文,則日祭之仍行,似無不可,禮經所謂君子行禮,皆如其國之故,謹修其法,而宣行云者,恐此之謂也,亦未知如何云。尹拯以爲,草莽微臣,義〈?〉無知識,千萬意外,伏蒙禮官遠臨,俯詢以國家練·禫之節,驚惑震悼,罔知所以爲對。前後蒙恩,旣已匪分,冒死陳籲,終不敢承當,況此莫重禮制,何敢輒奉末議,以重速僭妄之誅乎?虛辱寵命,罪又萬殞,席藁惶恐,只俟罪殛而已云矣,敢啓。傳曰,知道。
答禮曹參判申翼相疏曰,省疏具悉。卿其勿辭,調理上來察職。
答龍仁幼學金翊夏疏曰,省疏具悉。憂愛進言之誠,深用嘉尙,其中可以議處事,當令廟堂稟處焉。
以咸鏡監司,海尺徐義生等溺死事狀啓,傳于任相元曰,渰死人等,至於此多,事甚驚慘,令本道各別恤典擧行。
朴純,以成均館官員,以知館事意啓曰,今七月初七日,儒生上旬輪次,當爲設行,而秋享大祭齋戒相値,不得爲之,今月內無故日退行之意,敢啓。傳曰,知道。
傳于李濡曰,推鞫姑罷。
答淸城府院君金錫胄箚曰,省箚具悉卿懇。已悉於前箚之批,卿之固辭,無乃太過乎?卿其安心勿辭,速出行公。
以備忘記,傳于朴純曰,頃日玉堂啓辭中,已悉練祭似不可廢之意矣。今者宋領府事,執義李翔收議中,廢闕不行,殊非愛禮存羊之說,正與予意相符也。夫十一月而練,十三月而祥,十五月而禫,實古今不易之制也。今若諉之無變除之節,而不行練祭,則情禮之欠缺,莫此爲甚。雖已除服,揆以事理,不可全廢三年之義,練·禫節目,其令該曹趁卽磨鍊擧行。
以承傳色,口傳下敎于藥房曰,大王大妃殿症候,今則幾至快復,深以提調直宿,爲未安,屢勤下敎,自今日勿爲直宿,可也。都提調以下,以口傳啓曰,慈候雖已差勝,未及快復之前,徑先罷直,實爲未安,而昨今連勝下敎,終始强請,亦所不敢,今當依下敎,罷出矣。
大王大妃殿,藥房夕問安。答曰,知道。
大司憲洪萬容,掌令崔商翼·李三錫,持平金鎭龜·申曅啓曰,罪人姜萬鐵,兇逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。在昔宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟命盡誅其同黨,而云節,則特令貸死,旋因大臣陳達,克正王法,豈非今日殿下之所當法者乎?殿下於此,不可更爲留難,請發配罪人姜萬鐵,亟命依律處斷。答曰,勿煩。
司諫李弘迪,正言金萬埰啓曰,姜萬鐵,陰凶情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣等,竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等,不得請,則決不可止,請發配罪人姜萬鐵,依律處斷。答曰,勿煩。
淸城府院君金錫胄箚曰,伏以自臣之任銓事,經大政者,已再矣。三受恩暇,一奉溫諭,控籲雖煩,天聽彌高,犬馬微忱,未蒙矜察,仰惟聖心,旣稔,臣多歷勤苦,又謂臣尙堪任使,許之以由暇者,卽憐臣之勞,而使之休者也。不許改其職任者,卽少休臣,而又將復用之也,此眞天地父母之所曲爲臣而慈之也。今臣何人,受恩如此,赴蹈湯火,所未暇辭,則鞅掌竭蹶,固臣之分也,厭勞思休,亦臣義之所未敢出也,而惟是天官之任,實非瑣瑣,如臣所宜久冒,表率諸曹,豈臣所堪,摠統百度,豈臣所能?一二遷除之按簿循格,猶或可爲,而至於銓衡九流,品藻淸濁,亦豈臣之所堪專者哉?因仍不去,非本志也,區區血懇,非飾讓也。惟願聖明,俯賜矜憐,將臣所帶銓職,許卽解免,俾安愚分,以終始生來之恩眷,臣不勝兢惶懇祝之至。取進止。
右議政李尙眞三度呈辭。不允批答,王若曰,謂昔疾之已瘳,佇聞謨猷之辰告,覽遜辭之繼至,益愧誠意之未孚。卿毋引疾而三辭,予已敷心而再誥,念昔邦國憂虞之日,實頼輔相匡救之功。必得棟樑之才,可支將傾之巨廈,若非舟檝之利,莫涉無涯之大川。裵晉公之身佩安危,未遂綠野之閑退,謝太傅之素負雅望,竟爲蒼生而起來。矧今時事之多艱,寧許老成之釋負?討逆於滋蔓之後,兇黨或漏於王章,改紀於濁亂之餘,百度未復於舊典。災異疊見,上天之譴告孔昭,饑饉荐臻,下民之困悴斯極。方冀回天怒而救民瘼,匪卿疇咨?如欲杜姦萌而振頹綱,舍卿誰可?凡諸蠲草之策,將何設施之得宜?至於賙賑之方,亦多講究之未盡,予故倚卿爲治,卿胡棄予如遺?向在江湖,尙切憂時之念,今居廊廟,詎宜乞身而歸?夙夜勤勞,豈無榮衛之受病,神明扶護,庶見藥餌之奏功,屬玆新秋之乍涼,漸覺沈痾之日去。年齡雖暮,猶可陳力而造朝,精爽不衰,奚妨臥閤而論道?卿不强起,國無可爲。益州疲弊之秋,諸葛期盡瘁於漢代。姬室休艱之日,君奭終見留於周公。玆誠古賢之攸行,豈非後人之可則?須回若浼之志,以副如渴之誠。於戱,有可去之年,非可去之時,何待予小子之懇諭?生一代之才,辦一代之事,冀追古大臣之風猷,亟斷巽讓之章,共濟屯艱之會。所辭宜不允,故玆敎示,想宜知悉。副修撰沈濡製進燼餘
上在昌慶宮。停常參·經筵。
午時,日暈。申時,日有左珥。
大王大妃殿,藥房問安。答曰,知道。
藥房啓曰,伏未審夜來聖體,若何?大王大妃殿症候,視昨加減復,何如?淸涼散進御之後,咽喉浮痛,益有快解之效乎?臣等,區區憂慮之至,敢來問安。答曰,知道。大王大妃殿症候,日漸差愈矣。
以右議政李尙眞四度呈辭,傳于朴純曰,安心調理。
任相元啓曰,右議政呈辭批答,當以本府郞廳傳諭,而司錄黃欽,方以都監郞廳,除本仕,不得進來,以史官傳諭乎?敢啓。傳曰,知道。
李濡,以備邊司郞廳,以領左相意啓曰,吏曹判書金錫胄,兵曹判書李䎘,大政後引入,已過一旬,三告加由,辭章批下,而尙未出仕,職務曠滯,殊涉可慮。且西銓,則方有邊任緊窠,尤不可不急速差遣,金錫胄·李䎘,竝卽牌招察任,何如?傳曰,允。
李濡啓曰,兵曹判書李䎘,牌招不進矣。傳曰,更爲牌招。
李寅煥啓曰,兵曹判書李䎘,再招不進矣。傳曰,本兵之長,不容暫曠,更爲牌招察任。
又啓曰,自今日推鞫撤罷之意,敢啓。傳曰,知道。
李濡啓曰,卽見咸鏡監司放未放啓本,則落字誤書,至於九處,難免不察之失,咸鏡監司尹趾善,推考,何如?傳曰,允。
李寅煥,以義禁府言啓曰,臨溜僉使崔處大,拿來定罪事,傳旨啓下矣。崔處大,時在任所,依前例府羅將發遣,拿來,何如?傳曰,允。
李寅煥,以英陵修改都監言啓曰,發遣郞廳監造官,馳往陵所,舊排石物奉審後,仍爲周覽於陵近諸處可合浮石處所,則驪州州南邊,距陵所十五里地木手洞,及利川府西邊,距陵所五十里地雪峯山等兩處石,各一片取來看品,則利川石,則近似舊排石品,而其色麤黑,石理亦不堅細,驪州石片,則品色堅白,正與舊排相類,而莫重陵所石物,自下不敢擅定,兩處石各一片,內下舊排石片,竝爲封進,以備睿覽後,定奪之意,敢啓。傳曰,知道。以驪州石取用,可也。
又以義禁府言啓曰,罪人許埉·國楨等,俱已承服,正刑·籍沒家産一款,令各該司依律文擧行事,捧承傳,何如?傳曰,允。
又以備邊司言啓曰,湖南海島漂到人二十六名,別定差使員,次次押領上送事,旣已入啓行會矣。漂到人等,入海敗船,赤身脫死,必無以掩體,令全羅監司造給衣袴,且入送彼中之際,日氣將至涼冷,不可以單衣遠涉,令戶曹豫備襦衣,待到京日給送,宜當。而曾在丁未年,漂來漢人押送時,勿令穿過京中者,意有所在,今亦由城外作路之意,竝爲分付,何如?傳曰,允。
司諫李弘迪啓曰,昨者同僚,以价川郡守金嗣胤,博川郡守洪湛,雲山郡守金銓等事,停啓之意,簡問於臣,臣意,亦以爲論此幺魔之輩,而今至累日,未蒙允兪,一向爭執,殊甚疲然,書送謹悉矣。今聞物議,此三人者,俱極庸瑣,決不可爲臨民之官,而以停論太遽爲非云,臣之率爾之失,著矣,何敢晏然仍冒乎?請命遞斥臣職。答曰,勿辭。
李寅煥啓曰,司諫李弘迪,再啓煩瀆,退待物論矣。傳曰,知道。
正言金萬埰啓曰,臣等,昨日以价川郡守金嗣胤,博川郡守洪湛,雲山郡守金銓改差之啓,已經累日,不必一向爭執之意,發簡於同僚,相議停啓矣。卽者同僚,以停啓太遽,致有物議,至於引避,臣不勝瞿然。凡臺閣所論,或有經年而不可止者,或有二三啓而可止者,惟視事體輕重之如何耳。今此守令論劾,元非大段,已過五六啓而止之,則所謂停論太遽之說,臣實未曉也。雖然,當初停論,臣旣主之,則率爾之失,臣實當之,臣何敢一刻仍冒乎?請命遞斥臣職。答曰,勿辭。
李寅煥啓曰,正言金萬埰,再啓煩瀆,退待物論矣。傳曰,知道。
正言李彦綱啓曰,卽者同僚,以金嗣胤等事,停論太遽,相繼引避,臣於伊日,適在呈告中,雖未得拆見簡通,旣有與同僚私書問答之事,則率爾之斥,烏得免乎?臣之無似,久叨匪據,無一言裨補,而乃以此微瑣之事,瀆擾宸嚴,其亦疲矣。雖然同僚,旣以見非物議爲嫌,臣何敢晏然仍冒乎?請命遞斥臣職。答曰,勿辭。
李寅煥啓曰,正言李彦綱,再啓煩瀆,退待物論矣。傳曰,知道。
獻納尹攀啓曰,姜萬鐵,陰凶情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,凶逆之狀,有浮於元老,安有元老伏法,而萬鐵獨生之理哉?臣等,不得請,則決不可止,請發配罪人姜萬鐵依律處斷。司諫李弘迪,正言金萬埰·李彦綱,竝引避而退,旣發旋停,致有物議,則揆以臺體,勢難仍在。雖在呈告,與聞其論,則遽停之失,不可獨免,請司諫李弘迪,正言金萬埰·李彦綱,竝命遞差。
大司憲洪萬容,掌令崔商翼·李三錫,持平金鎭龜·申曅啓曰,罪人姜萬鐵,兇逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。在昔宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟命盡誅其同黨,而云節,則特令貸死,旋因大臣陳達,克正王法,豈非今日殿下之所當法者乎?殿下於此,不可更爲留難,請發配罪人姜萬鐵,亟命依律處斷。杆城郡守具崟,爲人庸妄,行己麤鄙,曾與逆楨兄弟,互相追逐,洛東酬唱,至今傳播,旣不合置諸仕版,而莅郡以後,臨民處事,無一善狀,加以昏耗已甚,政令顚倒,吏緣爲奸,民不堪命,嶺東完邑,將爲廢棄之地,字牧之任,不可仍畀如此之人,請命罷職不敍。
答府啓曰,不允。
答院啓曰,不允。末端事,依啓。
李寅煥啓曰,卽者兵曹郞廳,來呈草記,觀其措語,則以軍號本字之下,不書可字,惶恐待罪矣。雖有錯誤之事,草記待罪,旣無其例,亦涉煩猥,故草記,則還爲出給,而莫重軍號,有此落書,難免不謹之失,兵曹當該堂上推考,何如?傳曰,允。
大王大妃殿,藥房夕問安。答曰,知道。勿爲問安。以上燼餘
上在昌慶宮。停常參·經筵。
大王大妃殿,藥房問安。答曰,知道。
藥房啓曰,夜來蒸熱殊甚,伏未審聖體,若何,大王大妃殿症候,漸至快復之境乎?臣等,區區憂慮,猶不自已,敢來問安。答曰,知道。大王大妃症候,幾盡差愈,今後勿爲問安事,有敎矣。
下直,兔城僉使曺世傑,撫夷萬戶金萬雄,郭山萬戶金璜。
以備忘記傳于宋昌曰,今下弓矢,兔城僉使曺世傑,撫夷萬戶金萬雄,郭山萬戶金璜處,給送。
宋昌,以都摠府言啓曰,入直軍士,中日習射,限鞫廳罷出間,姑停之意,啓稟蒙允矣。鞫廳已畢,今日乃是中日,當此之日,而秋享大祭齋戒相値,不得爲之之意,敢啓。傳曰,知道。
又以備邊司言啓曰,湖南漂到人,待其上來,卽當押領於北京,依丁未年漂漢入送時例,令承文院,以當初漂到辭緣,及今將入送之意,撰出咨文,別定譯官,爲先報知於衙門,以爲彼境沿路護送之地,而押去官員,豫爲啓下治裝,使之到卽領去,宜當,以此分付擧行,何如?傳曰,允。
以備忘記傳于宋昌曰,史官二員待命,騎馬六匹立之。
李濡,以禮曹言啓曰,卽接奉常寺所報,則仁敬王后練主造成處所,爲先定奪云。取考甲寅年仁宣王后國恤時謄錄,則練主造成及奉安處所,以何殿爲之乎?敢此仰稟。傳曰,今亦造成於資政殿月廊,奉安于資政殿,可也。
又以禮曹言啓曰,仁敬王后練祭時,自上雖無變除之擧,旣有改主節目,則與常時祀事,有異。殿下,似當有望哭之禮,而兩慈殿,不行望哭之禮,則揆以情禮,亦似欠缺,何以爲之乎?節目今方磨鍊,而五禮儀,旣無可據之文,事係變禮,臣曹,不敢擅便,敢此仰稟。傳曰,望哭節目,一體擧行,而行祭後,二十七日,予當躬臨于魂殿,豫爲磨鍊以入,宜當。今番則出還宮時,以崇政殿作路,可也。
任相元啓曰,來十一日,文臣殿講日次,取稟。傳曰,停。
李濡啓曰,吏曹郞廳來言,臺諫有闕,政事何以爲之?敢稟。傳曰,過齋戒後爲之。
大司憲洪萬容啓曰,杆城郡守具崟,到任以後,無一善狀,且曾與逆棚兄弟,相親,名在洛東酬唱錄,人多傳說,故臣與同僚,相議論罷矣。今聞物議,酬唱錄中,所謂次山者,非具崟也,有與崟同其字者云,此一款,未免爽實,臣以論啓之人,不可晏然於臺席,請命遞斥臣職。答曰,勿辭。
李寅煥啓曰,大司憲洪萬容,再啓煩瀆,退待物論矣。答曰,知道。
掌令崔商翼,持平金鎭龜·申曅啓曰,昨日本府,以杆城郡守具崟罷職不敍事,論啓矣。比者長官,以洛東酬唱一款,未免爽實引避,臣等,以同參之人,不可晏然,請命遞臣等之職。答曰,勿辭。
李寅煥啓曰,掌令金商翼,持平金鎭龜·申曅,再啓煩瀆,退待物論矣。傳曰,知道。以上燼餘
上在昌慶宮。停常參·經筵。
申時,日暈。
下直,永川郡守李恒。
大王大妃殿,藥房問安。答曰,知道。勿爲問安。
藥房啓曰,伏未審夜來聖體,若何,大王大妃殿違豫之候,日漸平復,更無餘症之彌留乎?昨日雖承勿爲問安之敎,臣等,憂慮之私,猶不自已,敢來問安。答曰,知道。大王大妃殿所患之候,幾盡差復矣。
有政。吏批,判書金錫胄進,參判李敏敍病,參議李奎齡病,左承旨朴純進。
兵批,判書李䎘進,參判李師命進,參議權脩病,參知禹昌績進,左副承旨宋昌進。
吏批啓曰,憲府兩官,今當差出,而擬望之人乏少,外任竝擬,何如?傳曰,允。
傳曰,憲府闕員,今日政差出。
以右議政五度呈辭,傳曰,安心調理。
吳斗寅啓曰,右承旨任相元,右副承旨李寅煥,今日俱以病不進,事甚未便,竝卽牌招察任,何如?傳曰,允。
吏曹,以李諿,差漂漢押領官。
吏批啓曰,新除授石城縣監吳斗宬,呈狀于政廳曰,老父今年八十,石城拒京三百餘里,情勢法例,俱難赴任云。親年七十,勿敍三百里外,乃是法文,石城縣監吳斗宬改差,何如?傳曰,允。
兵批啓曰,前萬戶金震龜,以御營廳別造鳥銃監造之賞,有加資之命矣。金震龜,雖已資窮,未經準職,何以爲之?敢稟。傳曰,特爲加資。
兵批啓曰,新除授彌助項僉使鄭道行,呈狀內,以獨子無兄弟之人,家有七十歲老父,病患連仍,勢難遠離,金城萬戶柳沺,黃拓坡權管張孝曾,呈狀內,家有老母,年迫八十,宿病纏綿,不忍捨而遠赴,俱請入啓處置云。彌助項僉使鄭道行,金城萬戶柳沺,黃拓坡權管張孝曾,竝依近例,罷黜,何如?傳曰,允。
以安垕爲司諫,李世白爲正言,安漢珪爲戶曹正郞,李順坤爲監察,洪夏相爲居昌縣監,盧光協爲學正,安健之爲學錄,吳道一爲兼漢學敎授,申命元爲兼學錄,邊海一爲軍器直長,黃益文爲奉事,金貞一爲副奉事,朴繼桂爲參奉,閔昌基爲掌苑別檢,韓碩漢爲英陵參奉,沈栻爲石城縣監,朴泰尙爲戶曹參議,申琓爲司僕寺正,李彦綱爲直講,安至爲尙瑞副直長,尹世紀爲正言,尹德駿爲兵曹正郞,李彦紀爲戶曹佐郞,李弘迪爲禮賓正,南二星爲大司憲,申懹·李弘迪爲掌令,安烒·金萬埰爲持平,徐宗泰爲檢閱,吳䎙爲副摠管,李晩煇爲內禁衛將,任之翰爲羽林衛將,丁徽燾爲臨淄僉使,金琇爲文山萬戶,申琓爲北評事,李斗龜爲釜山僉使,李弘迪爲副護軍,趙嘉錫爲副司直,金萬埰·李彦綱爲副司果,蔡時欽爲海州監牧官,方萬元爲彌助項僉使,朴霙爲金城萬戶,金世重爲黃拓坡權管,李松老爲副護軍,李行遵·安璈·金聲遠爲副護軍,李之㰒·吳時翊·金載輝爲副司果,許瀓爲永宗僉使,李爲訓鍊判官,洪萬容·任之翰·崔商翼·李三錫爲副護軍,金鎭龜·申曅爲副司直。
吳斗寅,以戶曹言啓曰,卽接廣興倉所報,則今秋未頒祿時,倉官,進去右議政李尙眞家,請受祿牌,則以方在呈告爲辭,不爲出給云,依例令倉官輸送之意,敢啓。傳曰,知道。
答右承旨任相元疏曰,省疏具悉。爾其勿辭往省焉。
答校理沈壽亮疏曰,省疏具悉。當令該曹照法擧行,爾其勿辭察職焉。
李濡啓曰,左右史,不備已久,事甚苟簡,新除授檢閱徐宗泰,卽爲牌招察任,何如?傳曰,允。
以全羅道監司水業·文承業等七十一名渰死事狀啓,傳于李濡曰,渰死之數,至於此〈多〉,事極驚慘,令本道各別恤典擧行。
答兵曹佐郞李宏疏曰,省疏具悉。疏辭,當令都監稟處。
李寅煥,以弘文館言啓曰,本館上番二員內,副校理吳道一,以兼漢學敎授未肅拜,校理沈壽亮,陳疏出去,無他入直之員,副校理吳道一,卽爲牌招肅拜,校理沈壽亮,疏批已下,亦爲牌招,推移入直,何如?傳曰,允。
李濡,以禮曹言啓曰,翼陵莎草橫拆處修改吉日,今月初十日,推擇啓下矣。霖雨尙未開霽,當此土地泥濘之時,補土杵築,有所妨礙,日後完固,亦未可必,更待雨晴土乾後,差退擇日,以爲始役之地,先告事由祭,亦於臨時改擇日設行之意,分付,何如?傳曰,允。
李寅煥,以兵曹言啓曰,武臣賓廳講書及武臣武經七書,前後被抄之員,或外任遷轉,或在喪,無故應講之人,數少,武臣中可合者,加抄,別單書入之意,敢啓。傳曰,知道。
掌令李三錫啓曰,臣以無似,忝竊言責,亦已有日,而無一言可效絲毫,常竊愧恧于心矣。昨者長官,以杆城郡守具崟,論啓中措語一款,爽實之事,引避,臣以同參傳啓之人,所失無異,而再昨詣闕之時,重患暑症,頭眩猝劇,僅僅扶曳還家,昏不能省事有時,且家在城外,俟病少歇,今始來避,所失尤大矣,何敢一刻冒居於臺席乎?請命遞斥臣職。答曰,勿辭。
李濡啓曰,掌令李三錫,再啓煩瀆,退待物論矣。傳曰,知道。
獻納尹攀啓曰,姜萬鐵,陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,凶逆之狀,有浮於元老,安有元老伏法,而萬鐵獨生之理哉?臣不得請,則決不可止,請發配罪人姜萬鐵,依律處斷。竝引嫌而退,論人之際,所宜詳愼,而酬唱一款,未免爽實,則揆以臺體,不可仍在,請大司憲洪萬容,掌令崔商翼,持平金鎭龜·申曅,掌令李三錫,竝命遞差。答曰,不允。處置事,依啓。
右承旨任相元疏曰,伏以臣待罪喉司,今已三朔,徒竊榮寵,蔑有稱報,豈不欲一請休告,以避尸素,而循省分義,終有所不敢也。若其私悰之竊蹙,至性之睠係者,何可以僭踰爲嫌,終不仰干於閔覆之天哉?臣之祖母,年今八十有三,臣以長孫,依恃爲命,而季父臣瑩,得蒙天恩,將往醴川,臣之情理,有難遠離,而因緣從宦,久未省覲,憂念之懷,未嘗一刻而暫釋也。祖母,旣以篤老之年,常有脾泄患瘧之症,入夏輒發,必至彌留,如是者累歲矣。得見季父書,則六月間瘧候復作,纔經一夜,殆難救藥,而尋有天幸,旋得少疹,其氣力之澌惙,飮啖之鮮少,頓不如前,靡有可恃,只啜淖糜,僅延縷命,臣之方寸之煎擾,隔在五百里外,引嶺南望,寢食未寧,身雖在此,心未嘗不在彼也。老人之候,朝夕不齊,而扶侍擁護,只是季父一人而已,臣又居遠,不得在側,亦何可恝然也。玆敢瀝懇陳私,仰瀆宸嚴,伏望聖慈,察臣憫迫之忱,諒臣晨昏之願,將臣職名,亟賜遞改,俾得歸省祖母,以伸至情,則千萬幸甚。臣無任屛營祈懇之至,謹昧死以聞。
校理沈壽亮疏曰,伏以知春秋館事趙師錫,卽臣妻同姓三寸叔父也,法有相避,臣本職兼春秋,與實錄別兼,自別,則所當依法減下,而矇未覺察,仍帶累月。今因春秋館日記修正之事,方悟其當減而不減,使國家金石之典,未免爲廢閣之歸,臣之所失,不但昏謬而已,決不可晏然仍冒於榮次。伏乞聖明,亟削臣職,仍治臣廢閣成憲之罪,不勝幸甚。臣無任惶悚祈懇之至,謹昧死以聞。啓下吏曹。
兵曹正郞李宏疏曰,伏以臣,伏聞本曹,以臣爲侍衛於追錄功臣頒軸之日,移帖於勳府,而該府,據此一事,錄臣於原從一等之列云。臣於是,不勝惶惑驚悚之至,臣於頒軸擧動時,適緣身病猝劇,委頓床席,未得進參於侍衛,臣罪至此,固已大矣,不意下吏,不問參否,混書臣名於郞僚侍衛之列,轉報於錄勳都監,致有誤錄之擧,臣誠憫蹙,不知置身之所也。臣,初不知臣名之混入於其中,未卽辨覈於都監啓下之前,今始冒昧仰溷,其稽緩猥越之罪,臣實難逭,而若復懵然自居,冒占勳籍,則不但微臣情勢,有所難安,朝家記功之典,亦未免乖舛之歸,臣何敢終始泯默,不爲自暴乎?伏乞聖明,下臣此章于都監,亟命削去臣名,以整勳籍,以安微分,千萬幸甚。臣無任戰灼祈懇之至,謹昧死以聞。啓下錄勳都監。錄勳都監啓目,粘連啓下是白有亦,原從抄錄之時,一依舊例,擧動時侍衛兵曹郞官,置之一等,而李宏,亦在其中爲白有如乎,觀此疏辭,則李宏,初不進參於侍衛之列是如爲白有臥乎所,本曹成冊中,誤爲書送之事,殊極可駭,當該色吏,令攸司治罪,李宏拔去,何如?啓依允。刑曹啓目,粘連啓下是白有亦,推考次兵曹書吏忠順衛金順昌,年二十八,白等,戶口相考,入籍的實爲白乎旀,矣身,以年少新屬書吏,今番追錄功臣頒軸擧動敎是,是時,適當禮房之任,成冊書送都監之時,矣身,非不欲十分盡心,而蒼黃奔走之間,未及覺察,誤書於成冊之罪,固所甘心是白置,相考分揀敎味白齊。金順昌,更推,白等,錄勳都監啓目內辭緣,遲晩侤音,據照律令是白乎矣,檢律朴斗昌,手本內,兵曹書吏忠順衛金順昌矣,原從抄錄之時,一依舊例,侍衛兵曹郞官,置之一等,而李宏,初不進參於侍衛之列,本曹成冊中,誤爲書送之事,殊極可駭,罪,大明律上書奏事犯諱條云,若奏事錯誤,有害於事者,杖六十,大典恤囚條云,極熱時,事干綱常贓盜外,其餘,杖一百以下,竝收贖,自願受杖者,聽亦爲白有臥乎等用良,金順昌,刑杖六十,收贖,自願受杖,私罪是白乎味,手本是白有良旀,向前金順昌乙良,右律以施行,何如?啓。〈答〉曰,允。以上燼餘
上在昌慶宮。停常參·經筵。
下直,振威縣令權愉。
李寅煥啓曰,大司憲南二星,掌令李弘迪·申懹,持平金萬埰未肅拜,執義李翔,持平安烒在外,今日以監察茶時之意,敢啓。傳曰,知道。
朴純啓曰,領左相,來詣請對矣。傳曰,引見。
答右議政李尙眞疏曰,省箚具悉卿懇。不腆常祿,卿何過辭,若是乎?卿其安心,勿辭領受焉。仍傳曰,遣史官傳諭。
李濡,以兵曹言啓曰,今七月初十日賓廳武臣武經七書講書日次,而國忌相値,不得爲之之意,敢啓。傳曰,知道。
朴純啓曰,祿都目政事,今十一日爲之之意,敢啓。傳曰,知道。
右議政李尙眞箚曰,伏以昨者,戶曹,以臣不受祿,至於啓稟,而輸送臣家,臣於此,益增惶感罔措。念臣行公之日,猶積費廩之愧,今因賤患危苦,乞遞應遞,其何敢坐竊祿捧乎?此雖出於聖朝優禮之盛典,而義無可受,分不敢安,伏乞聖明,亟收輸送臣祿之命,以幸公私。取進止。
午時,上御時敏堂。領議政金壽恒,左議政閔鼎重請對引見時,同副承旨李濡,假注書許墀,記事官李畬·徐宗泰入侍。金壽恒進跪曰,秋節雖入,日氣尙熱,聖體,若何?上曰,無事。壽恒曰,大王大妃殿,猝然未寧,下情之憂慮,罔涯,旋卽平復,其幸可言。上曰,當此溽暑,猝然未寧,晝夜憂憫之中,幸而旋卽平復,欣喜之情,何可勝道。壽恒曰,累煩下敎,使之勿爲問安,故臣等,不敢在藥房問候之列,未審卽者,更無餘症之彌留者乎?上曰,諸症幾盡差愈,但餘熱尙未全祛,生小刺於舌底,有妨呑嚥,故旣已分付醫官,淸涼散,使之加減劑入矣。壽恒曰,此雖已試之藥,而至如加減,不可委諸醫官,臣等當退而監劑以入。上曰,大王大妃殿餘症,尙未全祛,而不欲煩卿等問安,故直已分付醫官,少間想必劑入矣。壽恒曰,臣等監藥,有何弊事,而自上過慮,至令醫官監劑,其在事體,殊爲未安,今則已命之矣,後不可每如是也。溽雨蒸炎,暑濕熏生,雖閭巷之人,受傷者多矣。臣等,因入診醫官固審上候平寧,而從前如此之時,安有厭進水刺之症矣,今則,若何?上曰,月初暑甚,頗有是症,今則無異常時矣。壽恒曰,今日,乃國忌齋戒,而臣等,有趁速稟定事,故不待賓廳日次,敢此請對。上曰,何事?壽恒曰,奏請使,必以大臣差送之意,臣等,曾已上達,而頃日該曹,循例備擬,則自上特令加望,以判敦寧府事李正英,爲之。以皇朝舊例,言之,則正英,送之無不可,而但此淸人之時,曾無假銜入送之規,今以莫重事奏請,而彼以是有詰責之擧,則事之不幸,孰甚焉?見今大臣無故者,不多,自上雖以是持難,左相,則事有難便,小臣之出往數月,有何緊關於國家事乎?李正英,乃是正一品之人,與大臣無甚有間,而自彼人視之,不以爲然,此不可以皇朝舊例,爭之,雖或彌縫,幸至無事,其在國體爲辱,如何?反覆思惟,大臣終宜往,不但臣等之意,如是,群議,皆以爲慮,玆事,當爲豫先變通,然後可無窘急之患,故敢達。閔鼎重曰,頃日金壽興赴京時,彼人,尙問其判中樞,爲何官云。今若審知其假銜,則必且有詰責之擧,所幹之事,因此而有不順,則奈何?曾以臣與謝恩使,換差進去之意,仰達矣。別無大段治行之事,今若差退九月,臣以謝恩使換去,則於事便矣。上曰,當初以遠送大臣,爲未安,而且有前規,故正一品加望差定矣,事果未便,則若何以變通也?壽恒曰,在昔皇朝時,曾有假銜入送之規,而自有淸國以來,必送大臣,而大臣有故,則以秩高宗班,送之,其來久矣。臣嘗見使臣置簿成冊,戊寅年奏請使,初以大臣差定,以故判書尹暉,假贊成銜而送之,彼在瀋陽,丁丑年間,猶有此規,而不令假銜,想是厥後事也。蓋鄭明壽作事,安〈?〉不順,有操切我國之患,此必由於明壽輩所俑,而由今事體言之,間送大臣,於事亦宜。且於所幹,似無可慮,故群議,皆以爲非大臣之朝官,決不可送之,而大臣,旣不可去,則寧擇於宗班中云,蓋以彼人,例貴宗班,視宗班,與大臣等故也。在無弊之道,送之宗班,亦可,而臣意以爲,終不若遣大臣之爲宜。鼎重,難於推移,故臣之請換謝恩使者,此而亦不得蒙許,則儀賓,旣無可往之人,其勢,不得不擇送於宗班之中,而每遣宗班,事體則未安。上曰,明朝時,雖有假銜入送之規,而淸人之後,曾無此例,則見今大臣,難於推移,宗班中送去,勢所不已也。壽恒曰,在昔祖宗朝,如有必送大臣事,而大臣不備,則或令新卜而送之,蓋出於重其事也。今旣不許臣等之去,則雖於事體未安,其勢不得不差於宗班之中,而宗班之中,亦有曾行未曾行者,使該曹擇可而擬差,爲當。上曰,事旣如此,李正英改差,宗班中擇送,可也。壽恒曰,今六月初五日大風,不但京中最甚,連見外方狀啓,則風災慘酷,近古無比,而其中江原之嶺東,尤甚,慶尙道,則至如黃腸木·船材木,折落者甚多,禾穀之傷損,不須爲言,而凡諸災異之中,風災之爲變,最急云,此極可慮也。古云千里不同風,而以濟州之漂倭,全羅之漂漢,見之,其所漂風,俱在一時,以此推之,今番之風,八路皆然矣。上曰,見諸道狀啓,皆同然矣。鼎重曰,今番全羅道所拯得書冊,俱是佛經,若久置內間,則自上雖無留意之事,而外人想必致訝,使之出給,何如?上曰,唯。予欲出給,雅矣,鼎重曰,其冊,皆是佛經,意者日本好佛,故將欲往賣,而中途漂海者也。壽恒曰,此則待漂漢人入京而問之,觀其所答,可得其曲折矣。臣蓋見其冊本,必是唐冊也。上曰,冊字,楷正可愛,不似近時物。壽恒曰,實錄纂修之役,方急,都廳郞廳,爲任最重,而難得可合之人,故吳道一北評事之任,纔已啓請改差,使之仍察郞廳之任。昨見政目,則北評事三望,俱以實錄郞廳備擬,其在事體,殊極不當,將欲入啓變通,而申琓,旋移內職,故缺矣。先朝復設評事之後,有極擇差送之敎,故連以玉堂中出入銓郞之人,擇差以送,而旣是出入經幄之人,則雖非吏曹郞官,通融備擬差送,固無不可,除實錄郞廳外,玉堂被錄人中,擇其無故之人,差送宜當,而如難推移,則評事之任,雖少遲差送,似無所妨,姑待新錄後,差送,實錄郞廳,則更勿遷轉於外任事,分付該曹,何如?上曰,北評事,待玉堂新錄後,差送。鼎重曰,北評事,曾在先朝使之極擇,故必以曾經銓郞者,差送,而其後或當乏人之時,難於推移,則亦以玉堂被錄者,送之矣。上曰,雖未經吏曹郞官,旣參弘文錄,則差遣北評事,未爲不可,以此分付。壽恒曰,例於科擧時,北評事,爲北道試官,都事,爲南道試官,而今番科擧,日子已迫,評事今雖差出,治行下去之際,必有窘迫未及之患,北道,則使都事爲試官,南道,則以京試官差送,何如?上曰,依爲之。壽恒曰,頃因釐正廳啓辭,以璿源錄冒屬人,及其門長保擧人,竝爲充定餘丁之意,仰達矣,退而更思,且聞群議,則常時璿源錄冒屬之人,充定軍役,自是事目,今此釐正之擧,事體尤重,旣是應爲徙邊之罪,而只定餘丁,用罰太輕。且取考本廳抄出冒屬之類,則皆是外方賤流之本合軍役者,其中雖或有有蔭者,自有相當之役,但門長保擧之人,則宗室朝官及出身,亦在其中,而其數無多,此則竝施奪告身之律,餘則皆是外方品官之輩,可以充定相當役,與冒屬之類,一體定役似當。上曰,依爲之。鼎重曰,西銓陞遷之路,甚窄,以參下宣傳官,遷除五品都摠都事,亦爲太驟,而今番大政,以六品司果,超除三品僉使者,亦多。西銓凡例,雖不如東銓之有定制,而以賞典言之,僉使·萬戶,亦爲懸別,或有參下官,因承傳直拜僉使者,而此類,則遞改後,還以參下施行,今番驟陞之人,竝皆改正,何如?上曰,驟陞者幾人耶?鼎重曰,幾至五六人云矣。此事,蓋出於銓官之欲其置處久勤之計,而然於事體,終不可矣。上曰,此則旣已除授,今不必改正,分付該曹,後勿復如是,可也。鼎重曰,令該曹仍爲定制,施行,何如?上曰,唯。鼎重曰,東里萬戶白興齡,雖曰武士,精於鍼術,善爲治腫,都下之人,無論貴賤,得效者甚多,邊將雖緊,活人爲重,白興齡遞差,留置都下,何如?上曰,依爲之。壽興曰,興齡,白光鉉之子也,鍊熟,不及其父,而閭巷人見效者,亦多矣。渠旣武科出身,故雖不得入屬於內局醫司,而精於醫術之人,不宜遠送。鼎重曰,光鉉,旣已年老眼暗,而諸醫,猶無興齡之比云矣,興齡,旣遞本職,則仍令作散爲冤,使兵曹付軍職,何如?上曰,然則白興齡遞差之後,仍令該曹付軍職,可也,鼎重曰,前年歲末,有已往疏章,未回啓者,回啓之命,而其時兩大臣病入,故以姑待出仕,回啓,仰達矣。厥後應旨疏章之類,尙多未回啓者,已往疏章,則旣過年矣,仍置不回啓之意,敢達。上曰,知道。鼎重曰,適値從容,故敢達矣。秋節已屆,或爲觀武才,或爲謁聖,政好而不行,謁聖,今已累年,似宜一番設行。壽恒曰,以祖宗朝古事見之,謁聖,或逐年或間年行之,蓋在往昔,則專爲謁聖酌獻之禮而已,非爲取人之事,故或不時設行,只取居齋儒生,而或講其所讀,或試其製述,取其中一二人直赴云,而若夫豫令中外,有若科擧然者,乃是近間事也。比年以來,久廢謁聖,似當一番設行也。上曰,見諸考事撮要,祖宗朝,無久廢謁聖之時,而近年來,國家多事,丁巳年後,不行,今已五年,秋來,予亦欲謁聖。壽恒曰,仁祖朝,亦嘗間年行之,而丁卯以後,國家多事,故未能數設也。上曰,予意,亦欲於秋間謁聖矣。大臣之意,亦如是,分付該曹擧行,謁聖,則例當爲科擧耶?鼎重曰,近年來謁聖,則取人,已成規例,依近例爲之,無妨。上曰,九月爲之,可乎?壽恒曰,今年節早,九月望後,日氣必寒,初生間行之,似宜。上曰,九月初生,好矣。鼎重曰,其時有監試·會試,相値,令該曹斟酌擇日,爲當。壽恒曰,丁巳年,則謁聖之後,不爲試士於春塘臺乎?上曰,其時閭閻,有拘忌病,故謁聖後,試士於春塘臺矣。今番仍爲試士於缺而出宮,由集春門,以九華門還宮事,分付,可也。鼎重曰,此則觀勢臨時定奪,宜矣。上曰,臨時定奪,亦無妨。壽恒曰,玉堂新錄爲之事,命下已久,而以無東壁之故,未免遷延,差出東壁之後,新錄,將爲趁速議定,而應敎二員,又陞堂上,卽今經筵,雖爲姑停,處暑後,則當卽開筵,本館官員不齊,入直之際,亦多苟簡云,使之速出東壁,卽爲新錄,何如?上曰,分付該曹,速出東壁,使之新錄,可也。鼎重曰,各邑校生,皆有額數,而避役冒入之輩,漸多,一縣所屬,或過數百,考講之時,不以實數作案,已極駭異。而又其所講之書,不過一二冊,尤不着實,令該曹別爲事目,以小學與經書,輪講,以爲勸課之地,何如?壽恒曰,校生考講,本非欲多得閑丁,蓋出於勸課之意,而今則反爲文具之歸,校生貫通小學·經書者,固不可得,而至於記其姓名者,亦絶少,故每於考講時,則周旋行賂於齋任,不入考講成冊者,居多,爲都事者,又不着實考講。試以慶尙一道言之,道內郡縣,至於七十餘矣,雖一邑各取一人,其數,亦不少,而每當考講時,所報落講之數,多不過二三十,少則僅十數人而已。以卽今時勢人心,大段變通之擧,雖不可輕議,而此等年例應行之事,若能着實爲之,則軍額,豈患難充,而閑丁,豈患不得乎?此輩,雖或稍解文字,落講定役,本非法外之事,渠亦不敢怨國矣,況以目不識字之人,軍役,乃其本分,而托名校生,落漏閑遊,使良民,偏受其苦,豈非大可寒心乎?自今別爲事目,申飭都事,年例考講,必令着實爲之,宜當。鼎重曰,慶尙道,則雖士族,亦皆入講,而其他諸道,皆以百姓之子,或受價而付諸校籍,名之曰,校生,而年例考講時,只出此輩,而使之應講,仍成列邑之謬規矣。上曰,分付該曹,別爲事目,使各道都事,着實擧行,可也。鼎重曰,外方各邑,從前以文官差送,或文武交差之處,若兼軍門將官,則每以武臣差送,民情甚爲缺望。古阜郡守,雖兼御營把摠,亦以文武交差,今後外方兼軍門將官之邑,竝皆文武交差,以慰民情,何如?壽恒曰,如古阜,兼御營把摠之邑,不但文武之交差,以文官差送,缺多他邑,亦依此交差,似當矣。上曰,依缺壽恒曰,臣待令藥房,未得往參於推鞫,而許俠·梁國禎之所爲,不勝其痛惡矣。上曰,豈有如是可痛事乎?壽恒曰,如是無形者之事,上豈有見欺之理?而其所設計,則兇慘無比,人心如此,誠可慮也。鼎重曰,渠輩,旣無尊嚴國家之心,故冀以少計,或可以欺國,天下,寧有如是者乎?厥後聞之,許俠,本以極惡之人,棄絶父母,居無定所,故其儕流,皆已賤棄云矣,遂罷退。以上燼餘
上在昌慶宮。停常參·經筵。
自昧爽至辰時,有霧氣。
下直,全羅兵虞候李錫,濟物萬戶崔繼寔。
李寅煥啓曰,大司憲南二星未肅拜,執義李翔,持平安烒在外,掌令申懹·持平金萬埰,未肅拜呈辭,今日以監察茶時之意,敢啓。傳曰,知道。
朴純啓曰,今日乃是處暑,視事當爲,取稟,而卽今暑炎尙酷,依前例姑觀日氣稍涼,取稟之意,敢啓。傳曰,知道。
宋昌,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
朴純,以禮曹言啓曰,今月初九日領左相請對入侍時,今秋,當爲謁聖,令該曹以九月初間,擇日擧行事,榻前下敎矣。謁聖吉日,令日官推擇,則九月初四日以前,館試相値,其後連有拘忌,初十日爲吉云。以此日知委擧行,何如?傳曰,允。
以備忘記傳于李濡曰,內醫院別入直醫官,勿爲直宿事,分付。燼餘
上在昌慶宮。停常參·經筵。
巳時,太白見於未地。
夜五更,流星出昴星下,入東方天際,狀如鉢,尾長三四尺許,色白。
下直,昌平縣令洪受湸,龍仁縣令趙泰來,延豐縣監李商翼,淸安縣監柳瑞,通津縣監尹敍績,恃寨僉使林時亮,井浦萬戶成爾績。
有政。吏批,判書金錫胄進,參判李敏敍病,參議李奎齡進,左承旨朴純進。
兵批,判書李䎘進,參判李師命病,參議權脩進,參知禹昌績病,左副承旨宋昌進。
李寅煥啓曰,近日憲府,無一行公之員,連日監察茶時,事體未安,在外人員外,未肅拜之員,竝牌招察任,何如?傳曰,允。
以備忘記傳于李寅煥曰,今下弓矢,恃寨僉使林時亮處,給送。
李濡,以戶曹言啓曰,右議政李尙眞,今秋等祿俸,依傳敎令倉官輸送,則辭而不受云,係是大臣祿俸,何以爲之?敢稟。傳曰,更令倉官輸送。
宋昌,以實錄改修廳郞廳,以摠裁官意啓曰,自前實錄纂修時,翰林一員,常仕於本廳,自是規例,事目中,亦以此磨鍊啓下,而今番設局之後,緣史官不備,尙無來仕之員,事體未安,待敎李畬,使之依例常仕,而春秋館,則以兼春秋替直,只令入參於引見時,何如?傳曰,允。
又以實錄改修廳郞廳,以摠裁官意啓曰,謄錄郞廳李宏·申啓華,身病俱重,勢難察任,尹世紀,以母病呈狀,累日不爲仕進。當此仕事方急之日,謄錄之任,不可暫曠,竝改差,其代,兵曹佐郞尹弘离,前都事權持,權知承文院副正字尹之翊,差下,令該曹兼春秋下批,權持,則時無職名,依例付軍職,冠帶常仕,何如?傳曰,允。
又以司僕寺官員,以提調意啓曰,南陽監牧官所管,大部島別馬放牧處,多有看檢變通之事,本寺郞廳一員,給馬下送之意,敢啓。傳曰,知道。
兵批啓曰,新除授草芝萬戶白琓呈狀內,以嶺南之人,父母年俱七十,且多疾病,不忍遠離赴任云,草芝萬戶白琓,依近例罷黜,何如?傳曰,允。
吏批啓曰,外方京試官,今當差出,而擬望之人,甚爲苟簡,依近例以二望擬入之意,敢啓。傳曰,知道。
以申琓爲副應敎,安世徵爲茂長縣監,金鎭龜爲兵曹正郞,李允文爲工曹佐郞,李泳爲新溪縣令,李文行爲繕工奉事,安縝爲同義禁,成震丙爲奉常正,京試官,宋光淵慶尙左道,李綸全羅左道,李日翼平安道,李善溥咸鏡道,李光迪公淸道,以李端錫爲左承旨,朴純爲右承旨,李英任爲書題,李三錫爲濟用正,崔商翼爲司僕正,黃世禎爲義盈主簿,鄭載恒爲引儀,閔泰望爲南別殿參奉,安縝爲禮曹參判,申琓爲兼中學敎授,以冬至使望單子。傳曰,東原君潗,加階以送,東原君潗,今超嘉德,尹堦爲戶曹參判,羅良佐爲童蒙敎官,李愼爲掌樂直長,沈壽亮·尹弘离·權持·尹之翊爲實錄兼春秋,張漢相爲訓鍊副正,安汝光爲文兼,鄭擎漢爲東里萬戶,金震龜爲副護軍,鄭起宗爲黑山島別將,朱景顔爲草芝萬戶,任相元爲副護軍。
宋昌,以兵曹言啓曰,交龍旗差備,必以有膂力壯健者,擇定,不可人人而爲之,北部騎兵姜太星,以交龍旗差備抄定後,漢城府,稱以戶籍書員啓下,累度論移,終不頉下。如此煩瑣之事,不宜上煩天聽,而相等衙門,非本曹所可指揮,必須啓下後,可無雜役侵責之患,戶籍書員,令該府改付標,今後交龍旗差備人等,勿侵他役之意,分付該府,何如?傳曰,允。
又以兵曹言啓曰,謁聖吉日,禮曹,以九月初十日,旣已啓下。武科初試吉日,令日官推擇,則來八月初十日爲吉云,以此日擧行,而額數,則依前例分兩所,各取五十人之意,敢啓。傳曰,知道。
以公淸監司,以宋領府事月廩還爲出給事狀啓,傳曰,更令本官趁卽輸送。
以右議政六度呈辭,傳曰,遣承旨敦諭。
答慶尙監司李秀彦疏曰,省疏具悉。卿其勿辭,速往欽哉。
答吏曹參判李敏敍疏曰,省疏具悉。所陳之事,當令廟堂趁卽變通,卿其勿辭,調理察職。
以京畿監司辭狀,傳于李濡曰,卿無所嫌,宜勿過辭,從速察職事,回諭。
李濡,以禮曹言啓曰,本曹啓下上言二十七張內,二十五張,已爲回啓,而幼學兪晉厚,幼學朴世忠,限內終不現身,各爲回啓之意,敢啓。傳曰,知道。
又以禮曹言啓曰,取考本曹謄錄,則辛丑·丁巳兩年謁聖時,皆行酌獻禮,今亦依此乎?敢稟。傳曰,依爲之。
朴純,以承文院官員,以都提調意啓曰,本院提調見存之員,亦非不多,而每當開坐査對之時,無故進參者,數少,使行當前,多有文書議定之事,行知中樞府事南龍翼,戶曹判書鄭載嵩,行副護軍洪萬容,竝提調差下,行副護軍任相元,副提調差下,何如?傳曰,允。
李濡啓曰,臣承命往諭于議政府右議政李尙眞,則以爲今臣賤疾,雖似猝發,宿症旣痼,乘便肆毒,以致食飮專廢,元氣萎薾,加以兩脚痠痛,全不運用,似此患勢,萬無回蘇之望,有不敢引日虛帶。惟思去職而瞑目,不得不控辭哀籲,而累蒙溫批,不賜允許,斯已惶悶罔措矣。玆又特遣承宣,傳諭聖旨,十行綸音,不啻丁寧,臣誠震恐感激,置身無所。臣若有一分自力之勢,則何忍一向言病,自速逋慢之誅哉?百爾思量,承命無路,瞻天悚惕,伏地涕泣,不知所以仰達,謹當更具短箚,悉陳危懇云矣,敢啓。傳曰,知道。
李濡,以內醫院官員,以都提調意啓曰,前主簿柳瑺,曾以鍼醫,入屬本院,而兼通藥理,前敎授崔萬尙,曾屬議藥同參之列,旣以鍼藥著名,醫人玄萬胄,術業精明,士夫家,亦多有見效,柳瑺·崔萬尙·玄萬胄,竝以議藥同參啓下,依例付軍職,冠帶常仕,何如?傳曰,允。
又以春秋館郞廳,以領館事意啓曰,以全羅監司狀啓,禮曹覆啓,赤裳山城史閣,朽破雨漏處,史官一員,下送奉審,以爲曝曬後改修之地事,啓下矣。史官,卽當下送,而修改時所入材瓦,必須豫爲料理,以待史官下去奉審後,可以及時試設,且曝曬時進排雜物,例爲分定於各官,爲先分付本道,使之趁速措置,史官,則量其日期,下送,何如?傳曰,允。
大司憲南二星,持平金萬埰啓曰,罪人姜萬鐵,凶逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。在昔宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟命盡誅其同黨,而云節,則特令貸死,旋因大臣陳達,克正王法,豈非今日殿下之所當法者乎?殿下於此,不可更爲留難,請發配罪人姜萬鐵,依律處斷。杆城郡守具崟,爲人妄庸,行己麤鄙,曾與逆楨兄弟,互相追逐之狀,搢紳之所共知,旣不合置諸仕版,而莅郡以後,臨民處事,無一善狀,加以昏耗已甚,政令顚倒,吏緣爲奸,民不堪命,嶺東完邑,將爲廢棄之地,字牧之任,不可仍畀如此之人,請命罷職不敍。新除授持平安烒,時在黃海道新溪任所,請斯速乘馹上來事,下諭。答曰,不允。下諭事,依啓。
獻納尹攀啓曰,姜萬鐵,陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,凶逆之狀,有浮於元老,安有元老伏法,而萬鐵獨生之理?臣不得請,則決不可止,請發配罪人姜萬鐵,依律處斷。答曰,勿煩。
右承旨任相元疏曰,伏以臣,猥瀝私懇,仰徹宸聽,優恩曲成,溫旨特降,迺以勿辭往省,爲敎,臣承命周章,不覺感涕自下也。第臣未蒙遞帶,仍登遠道,竊不勝其私意之未安,遂出城之後,敢冒煩瀆之嫌,再攄危忱,復控短疏,冀聖明,垂恕而許遞也。臣之祖母,年登九秩,崦嵫已迫,情理固難遠離,而況以涉夏沈頓之餘,元氣綿惙,常在危境,其蘇完,未可易期也,臣之往來遲速,亦未可豫定也。顧臣所忝之職,乃是喉舌之要地,雖一人未備,朝夕承弼之寄,出納之事,輒至苟簡,豈容微臣之因仍虛帶,逖在嶺外也?伏願聖明,將臣職名,亟賜遞免,以便公私,則千萬幸甚。臣無任屛營祈懇之至,謹昧死以聞。踏啓字。
慶尙監司李秀彦疏曰,伏以臣本庸陋,百無一長,尋常職務,猶懼不稱,不料陞擢之寵,遽出夢寐之外,臣聞命驚惶,不敢退在鄕里,來伏城外,而反覆思惟,斷無承膺之望,玆敢披露悃愊,仰瀆於宸嚴之下,伏願聖慈,垂察焉。夫藩屛之寄,爲任最重,節制千里區域,兼主外臺風憲,苟非才優識高,位尊望重者,莫宜居之,故自前膺是選者,率多朝中宿望,名稱素著之人,間或有自堂下超陞者,而亦必以才局器幹,貯養有素,未嘗有如臣譾劣,最居人下者,猝然當之者也。且夫人之才智,若非天分明敏,通曉萬務者,必須更歷庶事,方通要領,臣倖竊科第,叨占淸班,而中嬰痼疾,天廢多年,故通籍雖久,而踐歷不多,至於吏事,未嘗一加理會,窺其蹊逕,今若不計能否,置之於一道軍民之上,則其區劃猷爲,必有齟齬顚倒,不合機宜,終至於僨事之歸,此臣之所以自量甚明,而斷不敢承命者也。況此嶺南一道,物衆地大,素稱難治,外接島夷,酬應亦煩,雖剸煩理劇之才,爲世所推者,鮮不留難於剖決之際,若使如臣生疎,謬當斯任,則是責飛蚊以負山,强僬僥以千斤,其顚頓狼狽,必將指日以待矣。臣何敢貪榮戀寵,不早自劾,以重其罪戾乎?伏乞天地父母,諒臣實狀,有非游辭飾讓之比,亟命遞改臣職,新授資級,一倂還收,以重名器,以安微分,千萬幸甚。以上燼餘
上在昌慶宮。停常參·經筵。
巳時,太白見於未地。
下直,參禮察訪柳廷喬,全羅右水虞候崔以球。
答右尹金益勳疏曰,省疏具悉。卿其勿辭,調理察職。
朴純,以弘文館言啓曰,本館上番見存三員內,副校理吳道一,方在呈告中,副應敎申琓,時未肅拜,而身病不輕,出仕未易,校理臣壽亮,入直累日矣。自去夜胸痛猝發,痛勢甚苦,勢難在直,而他無替直之員,副校理吳道一,卽爲牌招入直,何如?傳曰,允。
傳于朴純曰,召對〈爲〉之。
朴純,以校正廳言啓曰,璿源錄釐正時,冒屬人及門長保人等,議大臣軍役充定事,命下矣。其時孝寧大君派,森溪副正貞孫子孫單子中,有以順孫,稱爲貞孫之子者,不但所錄子孫各異,父子名字,有同兄弟,事甚駭異,故査問各處矣。金山居兪善卿,以順孫之子渙,外曾孫,應知其外家世系云,故移文收捧單子,而本廳冒屬人抄錄時,不能致察,兪善卿單子中,所報十四人,誤爲入錄於抄啓一百五十人之中,善卿等,於順孫,世系已遠,別無冒屬圖蔭之事。且非渠自是單子,乃是自本廳査問之後,呈單,則尤非渠等用計之事,以一時誤抄之故,混被軍役之罰,事甚無據,拔去宜當,且冒屬人等,門長保,旣有一體定軍役之命,而未及移送兵曹矣,此等二十八人,今爲一體移送之意,竝此敢稟。傳曰,知道。
答東平尉鄭載崙疏曰,省卿疏辭,惻怛悲傷之懷,有不能自已也。先王下敎,及所引鄭·姜兩人之事,不啻丁寧,則亦足爲再娶之明證也,特許後娶之請,俾續已絶之嗣,卿其安心焉。
宋昌,以兵曹言啓曰,當日折衝出身金爾鉉,忠翊衛朴允先等稱名人,自丹鳳門入來,差備門外擊錚,極爲駭愕,竝令攸司囚禁治罪,同門守門將呂周楨,常時不能禁斷雜人,以致闌入,亦難免其責,推考,何如?傳曰,允。
李寅煥,以義禁府言啓曰,慶尙監司狀啓,刑曹粘目,前幽谷察訪陳溟翰移本府處置事,允下矣。陳溟翰,方待命於本府,卽爲拿囚之意,敢啓。傳曰,允。
答右議政李尙眞箚曰,省箚具悉卿懇。噫,卿試觀今日之國事,以言乎時勢,則災異疊臻,虞憂溢目,以言乎穡事,則旱澇相仍,民困方極,譬如大廈之將傾,涉川而無涯,當此之時,扶顚持危之策,深有望於卿者,而不料祈免之章,遽及於仰成之辰,是何卿而不諒予意,恝視國事,若是其邁邁乎?心深愕然,繼而慙恧,罔知所以爲喩也。卿雖日呈十單,必無允副之理,須體懃懇之意,安心勿辭,亟斷來章,速出論道,以副如渴之望。仍傳曰,遣史官傳諭。
李濡,以禮曹言啓曰,今此咸鏡道純陵陵上改莎草時,應行事目,一依前例磨鍊以入,而甕家造排,誠爲有弊,勿爲造作,依京各陵修改時例,遮日排設,以除一分之弊,何如?傳曰,允。
答前承旨李東溟疏曰,省疏具悉。廟庭進配,事體重大,而疏辭如此,當令該曹議大臣稟處焉。
李寅煥,以刑曹言啓曰,前者幼學安滌,呈狀於本曹,家婢四月,訓鍊都監哨官李鼎鎭,招引接置於娼女貞蘭家云。李鼎鎭,招致推問,則其婢女金,率置四月於貞蘭家,當爲率現之故,定日催促矣,今至月餘,無意捉告,至以貞蘭率逃,爲辭,捉致貞蘭推問,則鼎鎭,逃出他婢,親率以給,果爲留置,未滿兩朔,還自率去,仍使渠逃避不現云,鼎鎭所爲,無異於取人財物,凡係偸盜,雖是出身,自臣曹,例爲推治李鼎鎭,捉囚現出其逃婢,其所帶哨官之任,令訓鍊都監爲先汰去,何如?傳曰,允。
獻納尹攀,正言李世白啓曰,姜萬鐵,陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣等竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理哉。臣等,不得請,則決不可止,請發配罪人姜萬鐵,依律處斷。答曰,亟停勿煩。
大司憲南二星,掌令申懹,持平金萬埰啓曰,罪人姜萬鐵,兇逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。在昔宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟命盡誅同黨,而云節,則特令貸死,旋因大臣陳達,克正王法,豈非今日殿下之所當法者乎?殿下於此,不可更爲留難,請發配罪人姜萬鐵,亟命依律處斷。杆城郡守具崟,爲人妄庸,行己麤鄙,曾與逆楨兄弟,互相追逐之狀,搢紳之所共知,旣不合置諸仕版,而莅郡之後,臨民處事,無一善狀,加以昏耗已甚,政令顚倒,吏緣爲奸,民不堪命,嶺東完邑,將爲廢棄之地,字牧之任,不可仍畀如此之人,請命罷職不敍。答曰,亟停勿煩。
右議政李尙眞箚曰,伏以臣以庸陋,猥忝匪據,經年尸居,無一猷爲,所可以萬一圖報者,惟在渴心奔走,苟非疾病深劇,筋力不逮,則何敢出丐閑自便之計哉?以此推之,則今臣賤患之無復趨事,呈告之迫不得已,灼然可見矣。微誠未格,天聽逾邈,前後恩批,固已勤懇,而昨又近侍來臨,傳宣聖旨,諭臣以難退之義,責臣以共濟之道,臣是何人,叨此寵命,臣誠感激殊私,惟當奉承之不暇,而第臣於此,自量已甚,益切惶懼悶蹙,莫知措躬之所也。方今艱憂溢目,上下憂遑,臣雖愚昧,何獨不知病伏昏昏之中,亦有憂心耿耿,以時念及,不覺氣短,及承聖敎,尤有所戚戚,而至於弭災之方,救時之策,則素乏才識,非所敢當,已試蔑如,更無所須。況臣所患,非止一時感傷,源委旣深,諸症竝劇,其中最重而難醫者,暮年大病之餘,元氣耗削,精神昏憒,腰脇牽痛,脚骨痠麻,俱無可以自力於酬煩效勞之地,而勢將不死爲幸,生亦爲僵尸而已,此臣所以當此時,冒犯宸嚴,不避煩瀆者也。臣旣蒙敦勉之異數,而猶復哀籲不已,病雖實狀,罪在逋慢,撫躬憐悼,畏威震惕。伏乞聖慈,天地父母,曲垂矜察,亟遞臣職,仍治臣罪,公義私分,不勝幸甚。取進止。
東平尉鄭載崙疏曰,伏以臣世受國恩,臣又忝儀賓,爵比三事,臣父臣太和,每戒臣曰,吾家之竊位盛滿,已極惶愧,而汝又尙主,吾心益懼,食息未寧,儀賓,無他報效之道,唯當不與朝事,守分知足而已。臣常服膺,耿耿不忘,平生自持者,只在於劬躬謹愼,不敢有猥越之事,命道奇險,臣妻淑靜公主,旣沒於戊申,只有一男,纔行婚娶,不幸夭死。今臣以叨禁臠,不得再娶,年未耄老,而無更延嗣續之望,人生斯世,豈有如臣情事之酷甚者乎?希望異數,煩瀆天聽,極知僭踰,無所逃罪,而痛迫之情,終不能自抑,猥將顯廟聖敎及祖宗朝駙馬再娶事,冒死仰籲於天地父母之前,伏惟聖明,哀矜而垂察焉。臣於先朝,蒙被恩渥,出入私覿,有異外人,則邸報之外,豈無耳目所覩記者乎?癸丑秋,明善公主之卒逝也,顯廟,以其駙馬孟萬澤,尉號仍存當否,議于大臣,大臣,以曾子問取女有吉日,而〈女死,則〉如之何?孔子曰,壻,齊衰而弔,旣葬而除之者,獻議。顯廟,下備忘曰,旣定吉日,而又設廳,與只有告期者,尤有異焉,爵號仍存,可也。又下備忘曰,新安尉孟萬澤,爵號旣已仍存,新安尉及右承旨孟胄瑞,使之入見喪事,俄因禮曹稟啓。又下備忘曰,旣存爵號,則不當葬而除服,以此分付擧行。聖心,仍復惻然於駙馬之喪室無子,而絶其後事,擬令萬澤娶妻,以主公主之祀,至有駙馬之再娶,自是我家事,而非關朝廷得失之敎,則睿念之已決於九重者,蓋嘗如此,而其時臺論,以生前未成夫婦,死後不可主其祀,爭執閱月,筵臣,且申臺啓之意,故終罷尉號,而先王,累下歎惜之敎於宮中曰,明善,與其不幸而短命,寧歿於合卺之後,則將使萬澤,娶妻以主其祀,而徑死於未成夫婦之前,使臺臣有言,終爲無主之魂。玉音丁寧,聖心益愴,此則伏想聖明,必有所記存於宸聰者,仰惟慈聖,亦未之或忘也。臣猥不敢一一覼縷焉,臣在當時,則嗣續尙存,未嘗有意於再娶,而伏聞聖敎之至此,臣與同時出入禁中之人,私相語以爲,成湯之德及禽獸,文王之澤及朽骨,蔑以加矣,常以此耿耿感祝矣。臣冥頑不死,至于今日,凋喪若此,而弓劍已遠,呼籲莫及,只自撫膺摧咽而已。伏惟殿下,卽祚以來,凡在先朝之所擬行而未施者,繼之述之,無微不擧,而臣之孤苦,特爲尤甚,則豈無續承先志,矜育煢獨之道乎?抑臣所聞於先輩長老者,班城尉姜子順,卽文宗朝敬淑翁主駙馬,而翁主早卒無后,子順得旨繼娶,其後貞熹王后,旣悼翁主之早卒,又傷他人之入室,有變改前旨之敎,而先正臣文成公李珥遺集中,有所謂嵩善副正灇墓誌者,其文曰,公娶姜氏,寔班城尉姜子順繼室也。曰繼室,不曰妻者,其所以定名稱號者,可知也。且世祖朝懿淑公主駙馬河城尉鄭顯祖,喪公主於成宗大王丁酉,而奉旨再娶,日月已久矣。其後,以其後妻之車輿服飾,侔擬公主,得罪內間,至令還收賜第,而財産田民,屬之內司,命中官掌之,如今壽進宮之主齊安·永昌墓者,最後,至宣祖朝,復歸之仁城君珙第,以主其香火,而顯祖,則當燕山政亂之日,自以功高先朝,尤肆奢縱,故燕山,惡其不遜,旣罪顯祖,隷之驛役,竟死謫所。又以其子,免爲庶人,逮中廟改玉,念顯祖之勳勞,命官以禮改葬。且命司成臣張玉,刻石紀實,其略曰,公昵侍禁中,任專喉舌,出納惟允,上之刪定經國大典時,公亦參焉。戊子,上視策士,公中乙科,駙馬登第,從古未有,人皆榮之,睿宗卽位之初,逆臣南怡伏誅,策功二等,封河城君。己丑,睿宗昇遐,國嗣未定,貞熹王后,欲立成廟,宮壼之內,公獨周旋,卒建大策,賜一等功臣號,封府院君。甲子,燕山,以非罪,貶于安岳,七月,以疾卒,今上,命官禮葬于忠州先塋之側。壬寅,又命官移葬于楊州价佐洞。公主,先卒無子,公後娶穆淸殿直李徵女云。至今墓碣宛然,遺文尙傳,其可以爲證者,與文成公李珥所著,無異。臣竊嘗以顯祖之事,度之,顯祖,雖甚驕奢不法,豈敢於未有聖旨之前,有徑求妻之事乎?顯祖雖欲任情自遂,李徵,名門世閥也,亦豈肯以女而妻之乎?況且張玉,卽爲壻於世祖朝王孫蓮城〈君〉者,凡涉內間事,尤當謹嚴,而乃於承命撰進之文,以公主先卒無子,公後娶某女書之,此其爲許娶之證,豈不尤彰明而較著乎?然臣之所敢冒死而一陳之者,只爲伊時先王下敎,不啻懇懇,有足以感動民庶者,今此姜·鄭二人之事,又是餘外末跡,不以爲證,可也。伏願聖慈,特加矜察,體顯廟遺音,遵祖宗故事,許臣後娶,使無子而有子,已絶而復續,得與群生草木,同被聖化,千萬幸甚。臣私情切迫,冒瀆宸嚴,臣罪萬死,臣罪萬死,臣無任戰灼祈懇之至,謹昧死以聞。
光南君金益勳疏曰,伏以臣,旣乏才長,且嬰痼疾,分宜置散,不堪供劇,而惟是受恩偏厚,顚仆是期,每每言病,有所不敢,强疾隨逐,日月已久,其屍素之罪,固亦多矣。顧臣所帶,卽詞訟劇務,而兼任摠府,又是宿衛重地,決非如臣衰病,苟然久冒者也。至於頃日太廟擧動時,以摠管,忝叨侍衛之列,還宮之際,痰火猝谻,脚力且痿,未免昏倒落後,其爲不敬,莫此爲甚。聖明,雖以疾病之故,不加之罪,而臣心之惶隕,爲如何哉?至今思之,不寒而慄,以此病狀,萬無兼察兩務之望,臣之本職及摠府之任,亟許遞改,以安微分,公私幸甚。臣無任激切屛營之至,謹昧死以聞。
同副承旨李東溟疏曰,伏以臣至愚極陋,百不及人,三十年來,偏蒙鴻造,前後歷敭,無非忝竊,臣常愧懼,莫知攸報,而駑劣無能,動輒顚躓,頃典州府,再遭臺彈,弗職庸懦,正中臣病,內訟慚恧,分甘溝壑。不意今者,銀臺新命,遽及於已試蔑效之身,不知聖明,何取於臣,而臣是何人,叨恩至此?固當感激恩私,行不俟駕,而不幸狗馬賤疾,委頓沈綿,無望自力,臣於是,惶悚悶蹙,益不知所爲也。臣曾在甲寅年間,重患風疾,醫治未效,旋忝是職,而因値國恤,不敢言私,忍痛供劇,日漸危篤,未及公除,死出闕門,幸頼聖恩天覆,至令御醫看病,繼之以藥物,臣之更續已絶之命,免作旅托之鬼,式今視息於世,寔天地父母之賜也。自此以來,仍作痼疾之人,頭風昏眩,頑痰痞塞,專爲主症,少有失節,輒至危谻,又自今夏,添患毒痢,委身床席,轉側須人者,已過數月,其何望復起爲人,力疾登道乎?犬馬微誠,自不任葵藿之缺密邇淸光,願得小須臾陪侍者,是臣夙宵耿耿之忱,而今幸得其官,又不能致其身,臣之賦生奇薄,迺至於此,瞻望雲天,只有隕泣而已。仍念喉司爲任,非閑漫庶官之比,臣病,亦無旬月差復之望,一日不得遞,便有一日狼狽,伏乞聖明,曲加矜察,特許遞免,使微臣,得以安意調息,而劇地,無癏曠之患,不勝幸甚。臣於病中,竊有一得之愚,緘封在髓,欲一上聞者,久矣。今因辭免之章,敢贅聾瞽之說,伏願聖明,俯賜採納焉。臣聞國之大事,在祀與戎,祀典,誠爲有國之大事,而可祀而不祀,不可祀而祀之,俱爲失典也。洪惟我孝宗大王,臨御十年,至治馨香,巍巍功業,有不可形模,而明良之遇,魚水之契,卓出千古,永有辭于後世,則其間大僚藎臣之際遇昭融,可合配祀者,必多其人,而廟庭之享,只故相臣金尙憲,判書臣金集二人而已,豈以可祀之人,其死,在於孝廟禮陟之後,後時追配,有不可容易議定者,尙未之擧耶?臣伏見故相臣李時白,以反正元勳,歷事三朝,其忠勤憂國,淸白貞亮,求之古昔,罕有其儔,仁祖·孝廟之眷遇倚毗,亦莫有其比,故判書臣宋浚吉,道德學問,爲一世宗匠,孝廟嗣服之初,首加宣召,禮遇寵擢,逈出百僚,知無不言,言無不用,啓沃贊揚之美,至今在人耳目,兩臣之契合恩眷,果何如哉?兩臣之死,若在孝廟禮陟之前,則當廟庭議配之時,臣僚僉擧,必無異辭,而議配在前,其死在後,國朝曾無追配之典,故而七八年來,朋邪黨惡,朝無公正之論,是以,無一人爲殿下言者,使聖朝盛擧,闕焉廢墜,明時欠典,孰大於是?前歲故相臣鄭太和,追配顯廟也,自上明知其可配而不得配,慨然發問,欲知在廷諸臣之意,使諸臣,稍有一端公心,則固當將順之不暇,而諉之以有關後弊,依違仰答,終欲欺蔽,以鄭太和之柱石三朝,相業堂堂,初不與於議配之日,及聖明下詢之後,又必欲沮撓,使不得與祀者,是誠何心?若非聖明,礭然乾斷,則顯考廟庭之列,終無一相臣配祀矣。臣謹按明史,世宗嘉靖十年,因刑部主事李瑜言,追配誠意伯劉基於太祖廟庭,嘉靖十六年,因武定侯郭勛疏請,進其祖郭英,配享太廟,二臣之死,距嘉靖一百有四十餘年,而或有廷臣之言,或因子孫之疏,追擧祀典於十世之後,以此言之,則追配廟庭,豈無可據之典乎?臣之愚僭淺見,竊以爲若無其人則已,若有可祀而不得祀,則不可以世遠而廢其應行之典,今我兩臣,只緣死在禮陟之後,不得與配祀之列,而求之於古,旣有明臣百有四十餘年追配之典,求之於今,鄭太和追配顯廟,事在前歲,惟人君,乃可創制立度,則雖無舊事之可據,如有事之當行者,聖明,亦可斷然行之,況此古今典禮之明有可據者乎?伏乞聖明,將臣此疏,下詢在庭臣僚,如以臣言,不爲不可,則亟下明敎,卽擧盛典,如以臣言,爲僭妄不可從,則請治臣誣罔之罪,以爲猥越言事者之戒。臣無任激切屛營祈懇之至,謹昧死以聞。啓下禮曹。禮曹啓目,粘連啓下是白有亦,議于大臣,則行判中樞府事金壽興,以爲惟我孝宗大王臨御以來,尊禮耆碩,登進儒賢,以做一代之治,及乎禮陟之日,終始禮遇之人,其死也後,不得與於配食之列者,亦非一二,則今李東溟之請,實出於此。今玆二臣之配食於孝廟之庭,夫孰曰不可,而第念追配之擧,事體重大,非臣庸陋之見,所敢輕議,況疏中,以爲可合配祀者,必多其人,而廟庭之享,只相臣金尙憲,判書臣金集二人而已云。故相臣金尙憲,卽臣之祖父,旣入於擧論中,則其於他人之追享當否,尤難容喙,伏惟上裁。左議政閔鼎重,以爲惟我孝宗大王,盛德大業,沒世難忘,而歲月愈久,追攀莫及,則又欲以一德之臣,追配乎廟庭,用伸其思慕之誠,有此陳章之擧,豈非衛詩所謂終不可諼者耶?臣仍竊伏念,孝廟,卽祚之初,有若先正臣金尙憲·金集等,首被登庸,儒賢宋浚吉等一二臣,相繼禮招,眷遇之隆,魚水之契,逈出千古,至其末年,與共國事,將大有爲,其所以成十載之文治,永有辭於來世者,亦莫非啓沃贊襄,正始克終之致,及其已死之後,論其追報之典,則古人所謂一體君臣祭祀同者,其不在斯歟?玆於禮陟躋祔之時,乃以金尙憲·金集,從享廟庭,實出於群情之所同允,衆論之無異辭也。至於李時白,忠信之行,廉白之操,一世之所共推服,可謂盛際之純臣,今者李東溟之竝擧而爲言者,亦以此也。第念祀典至重,而追配之擧,又非常有,事體尤重,考諸國朝故事,雖以李恒福之元功大節,文章事業,猶不得追入於宣廟配享之列,據此言之,則不惟時白之當配,有難容議,雖如浚吉之追享,亦難以一之言,而輕擧於今日也。然臣蒙陋之見,不敢自信,惟在聖上博訪加擇,伏惟上裁。領議政金壽恒,行判中樞府事鄭知和,右議政李尙眞,病不收議,領中樞府事宋時烈,在外不得收議,大臣之意,如此,上裁,何如?啓,左相收議中,追配廟庭事體重難之說,誠甚得宜,疏內辭緣,今姑安徐爲良如敎。
午時,上御儲承殿別堂,召對,參贊官宋昌,侍讀官吳道一,檢討官李墪,假注書許墀,記事官李畬·徐宗泰,入侍。吳道一,進講綱目漢武帝中,自始爲微行,止六月丞相昌免,音一遍,上受而讀之訖。道一,解文義。道一曰,微行,非王者所宜爲,而武帝爲之,從又因之以苑囿之役矣。於是特書曰,始爲微行,繼之曰,遂起上林苑,則其雖至尊之貴,而啓無窮之欲,具見於此,是乃筆法也。又曰,朔皐不根持論,特一詼諧之輩,時君,以俳優畜之,後世,亦不以正人視之,而於此書之曰,朔時直諫,有所補益,則方朔,不無長處也。又曰,中外相應,以文勢見之,非分言中與外也,似謂渠輩之相表裏也。上曰,似然矣,而註則分言之。道一,又曰,示以乘輿物者,蓋事急而見其爲帝也。墪曰,武帝微行不止,故致有是急,而終至於柏谷之窘。上曰,旣已微行,人孰知其爲帝耶?輕擧妄動,自招其患,故綱目,特書微行,而歷擧鄠杜柏谷之事,以示武帝失人君之體也。墪曰,上敎善矣。柏谷之日,非主人嫗,則殆而。道一又曰,陸海云者,海中固多物産,故地之饒贍,比之於海。又曰,畝一金,謂土膏而價高也。上曰,如許膏饒之地,不與民共利,而取之爲獨樂之地,不可也甚。道一又曰,不足以危無隄之輿,註有兩說,而下說差勝。又曰,方朔,雖曰不根持論,猶能直諫如是,而武帝,固窮奢極欲之主,故能賞其人,而不能用其言,其無好善之實,可知也。墪曰,使帝,旣知其言之善,則罷其役,可也,而外示嘉賞,而內實不用,安在其賞諫之意也?道一曰,然而比諸罪諫者,有間矣,至不存之地。上曰,此謂猝發於至近所不慮之地云耶?僉曰,然。道一,又解銜橛之義。墪曰,觀此諫書,上言其爲害,下言其非天子之所宜爲,其反覆陳戒之意,誠足多也。至有風如血。道一曰,風本無形,而此曰,如血,可異也。墪曰,以風之所觸,如血之染而云耶?上曰,蓋變之異者也。至田蚡爲丞相。道一曰,蚡,以肺腑之臣,招權納賂,專擅自恣,故武帝之謂除吏盡未者,蓋有不平於心,而發於言語也。然而使蚡,至於斯,亦帝之過也。若能裁制於當初,則必無是言於此日,肆固人主之監戒處也。上曰,然,武帝,固已不平於蚡,而至請其考工地,蚡之放恣,極矣。其曰,何不遂取武庫,怒之甚也。道一曰,史記,與經傳有異,而帝王觀史之道,只爲考見其治亂興亡之跡而已,不必區區於文字之末,可也。道一,又申其武帝賞方朔事。上曰,武帝於方朔,外示褒賞之意,而內實不用,此豈翕受敷施之道耶?其賞,不足取也。道一曰,賞其言而不用,雖無聽納之實,比諸罪諫者,亦足多也。墪曰,聽而施之,此足貴也,不施其言,何用賞爲?宋昌曰,賞諫,猶勝於罪諫,而一邊賞其諫,一邊起其苑,此宜監戒,烏足多乎?道一曰,是固然矣,但人臣之進諫,爲難,優而容之,亦不易事也。方朔,是不庸之人,故能諫之,武帝,亦豪傑之主,故能賞之,視之於後世之罪諫,塞言路者,不已優乎?此其可取,故更達。上曰,古之曰火曰災,俱有義,此謂高廟火者,人火之義也。僉曰,然。道一曰,近來老炎尙熱,而處暑旣過,數日之後,想必稍涼,自上從速開筵,何如?凡爲學,有間,則無得,故古人,有浸貫之語,浸者,謂如水浸漬也,貫者,無間斷之義也,如是然後,乃有實效。上曰,當爲之體念。道一曰,史載治亂興亡之跡,考閱監戒,誠有補益,而第於心學上操存省察之要,不及於先儒文字,故頃因領府事陳啓,曾以心經進講,此爲治本源之書也。微辭奧旨,雖難通曉,沈潛講究,久而自得,則心學之要,莫切於此。自上,綱目則時時歷覽,以爲監戒之資,而惟心經,着念,以此進講,何如?墪曰,以心經,爲先,而餘力乎綱目,則好矣。道一曰,綱目,卷秩浩多,非以時日可旣,不如心經之要且簡也。上曰,綱目,是監戒之書,何可廢也,心經,則心學之要,從當爲之。墪曰,本館新錄,由無東壁,久未爲之,今則東壁雖出,而聞有病不能出仕於數日內云,新錄,未克趁爲之意,敢達。上曰,待病差出仕,趁速爲之,遂罷出。以上燼餘
上在昌慶宮。停常參·經筵。
下直,高城郡守趙持謙,端川郡守曺廷善,瑞興縣監洪以度,坡知僉使崔文徵,西生浦僉使金震聲,廣梁僉使李後綱,光山萬戶李敏通。
宋昌啓曰,備邊司郞廳,來言,今日,賓廳坐起日次,而領議政,以身病不得來會,外司開坐之意,敢啓。傳曰,知道。
又以都摠府言啓曰,副摠官柳重起,以御營中軍各營入直軍兵等,中日習放事,除標信南小門洞進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
以右議政李尙眞七度呈辭,傳曰,安心調理。
答刑曹參議兪櫶疏曰,省疏具悉。爾其勿辭察職。
以備忘記傳于宋昌曰,今下弓矢,坡知僉使崔文徵,廣梁僉使李後綱處,給送。
朴純,以魂殿儀軌都監言啓曰,殯殿·魂殿兩都監謄錄,今始畢修正,分上四件,依例移送各處,御覽二冊,正書粧䌙以入之意,敢啓。傳曰,知道。
吳斗寅啓曰,左承旨李端錫,除授之後,已過兩日,而連呈辭疏,尙未出謝,事甚未妥,卽爲牌招察任,何如?傳曰,允。
答領敦寧府事閔維重箚曰,省箚具悉卿懇。前後之批,罄竭勤懇之意,而誠意未孚,巽辭之章,逾往逾切,心深愕然,不知所以爲喩也。求諸前史,參以我朝,少無一向引嫌之理,須體至意,安心更勿固辭,速出行公。仍傳曰,遣史官傳諭。
左副承旨宋昌,以備邊司言啓曰,端川郡守曺廷善,因本道監司催促狀啓,今方辭朝,而本郡從馬,未及上來,將爲雇貰下去云,不但有遲滯之患,遠邑償價,其弊不貲,端川郡守曺廷善,令兵曹給騎馱下送,何如?傳曰,允。
又以備邊司言啓曰,中江開市,例在於八月十五日,依前商賈,豫爲整齊,多持物貨,及期入送,俾無埋沒之弊事,兩西監司及開城留守處,分付,何如?傳曰,允。
以京畿監司崔寬乞遞事狀啓,傳于朴純曰,卿勿苦辭,從速察職事,回諭。
以公淸監司,以執義李翔,病重不得上去狀啓,傳于朴純曰,安意勿辭,調理上來察職事,回諭。
以咸鏡監司,以七月朔進上松魚·食醢不精事待罪狀啓,傳于朴純曰,勿待罪事,回諭。
李濡,以兵曹言啓曰,當日御營軍申進香稱名人,自金虎門入來,差備門外擊錚,極爲駭愕,令攸司囚禁治罪,同門守門將方震說,常時不能禁斷雜人,以致闌入,亦難免其責,推考,何如?傳曰,允。
朴純,以實錄廳言啓曰,今日堂上齊會之後,都廳郞廳一人之外,無一人來到,以至日晩,方張之役,一日爲急,而如是怠慢,事甚不當,未肅拜及公故外,無故不進人員,竝推考。副應敎申琓,以北評事,移拜內職,兼春秋,應爲改下批,令該曹口傳下批,吏曹佐郞朴泰遜,兼帶未肅拜之故,久不仕進,竝牌招察任,何如?傳曰,允。
吏曹,實錄兼春秋,申琓,下批。
答河陽校生許橏疏曰,省疏具悉。應旨進言之誠,深用嘉之,可以議處事,當令廟堂議處焉。
朴純,以禮曹言啓曰,因公淸監司狀啓,監試初試,數三日差退事,覆啓蒙允矣。令日官推擇,則來八月十四日爲吉云,以此日,原粘目中改付標以入之意,敢啓。傳曰,知道。
大司憲南二星,掌令申懹,持平金萬埰啓曰,罪人姜萬鐵,兇逆之狀,無異於賊堅,上變之功,又下於元老,賊堅·元老,俱以伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。在昔宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟命盡誅同黨,而云節,則特令貸死,旋因大臣陳達,克正王法,豈非今日殿下之所當法者乎?殿下於此,不可更爲留難,請發配罪人姜萬鐵,亟命依律處斷。杆城郡守具崟,爲人妄庸,行己麤鄙,曾與逆楨兄弟,互相追逐之狀,搢紳之所共知,旣不合置諸仕版,而莅郡以後,政令顚倒,吏緣爲奸,民不堪命,嶺東完邑,將爲廢棄之地,字牧之任,不可仍畀如此之人,請命罷職不敍。答曰,毋庸堅執。
獻納尹攀,正言李世白啓曰,姜萬鐵陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,尙靳一兪,臣等竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理哉?臣等,不得請,則決不可止,請發配罪人姜萬鐵,依律處斷。答曰,毋庸堅執。
領敦寧閔維重箚曰,伏以臣於日者,昵侍前席,猥陳危懇,其言,雖涉私義,其事,實關國體,竊謂睿慈曲諒,俯從所請,必不待臣辭之畢矣。伏奉聖敎,諄諄提誨,敦勉尤勤,臣雖反覆仰達,終未蒙省納,退伏私室,惶愧交切,自恨誠意之淺薄,無以見信於君父也。夫聖人之所以開物成務者,使萬物各得其所,安其分,而其化育之功,與天地同,不然,則物不得其情,而理有所不通矣。今臣於兼帶諸任,旣有形跡之嫌,不敢自安,其欲必辭而後已者,義理甚明,而猶且見阻於體下之仁,則不可謂使得其所矣。聖上,知臣情勢,畢竟臲卼,見臣之號籲,前後懇迫,而姑息假借,久靳反汗,則不可謂使安其分矣。如此,則其於開物成務之道,豈不大相謬戾乎?且臣歷觀前史,未有以椒親而與聞國政者,惟我國古例,雖有一二可言者,事在久遠,其詳,不可得以知之。自宣廟朝以來,法制已成,防限有截,可見古今沿革,各適其宜,而今日聖上之所當遵守者,亶在於是矣。然則朝廷之所以處臣者,臣之所以自處者,宜將,如何?旣爲之越例而濫授,又從而犯分而冒當,則臣之受人嗤點,固不足言,獨不爲聖德之累乎?是以寧被違慢之誅,而不敢祗命奔走者,區區此心,只是愛殿下而已,夫豈自愛其身而然也。臣四上章箚,一登天陛,肝膈之蘊,罄竭無餘,而每承恩諭,一向堅拒,臣,狼狽窘迫,愈往愈甚。卽聞大臣諸宰,方會於賓廳,而揣分畏義,又未趨赴,罪戾至此,尤增震悚,伏乞聖明,更加矜察,將臣兼帶經筵·備局·宣惠·槐院提調等任,倂賜遞免,仍治臣前後負犯,以肅朝綱,公私幸甚。臣無任戰灼祈懇之至。取進止。
刑曹參議兪櫶疏曰,伏以臣稟賦虛弱,夙抱癃病,暫或失攝,危症輒出,尋常平昔,已不敢自齒於諸人,況今踰六望七之年,衰暮特甚者乎?向來客館,宿病連仍,而自前月望間,添得暑感,毒痢兼發,飮食全廢,氣息危惙,以此病狀,萬無鞍馬致遠之勢,而交符之後,亦不當濡滯中路,故不得已賃船載行,僅僅得達矣。復命之後,伏聞自朝家,更申大小官水路往來之令,英陵祭官,將有科罪之擧云,臣不勝懼然悚慄之至,臣之病勢旣如彼,負犯又如此,其何敢一日帶職乎?伏願聖慈,亟罷臣職,仍治臣罪。臣無任惶怖祈懇之至,謹昧死以聞。燼餘
上在昌慶宮。停常參·經筵。
李寅煥啓曰,杆城郡守具崟,推考事,命下矣。臺諫方以罷職不敍論啓,推考傳旨,不得捧入之意,敢啓。傳曰,知道。
吳斗寅,以漢城府言啓曰,今式年監試初試,及文科初試,例當於本府設場,而目今戶籍廳,旣設於本府,一邊考淮,一邊正書,京外文書,極其浩多,勢難搬移於他司。自前如此之時,則科場,例爲移設於他處,今亦依前例移設,何如?傳曰,允。
李濡,以戶曹言啓曰,本曹郞官,各有所掌,不可暫曠其任,而正郞洪萬恢,强引法外之嫌,稱病呈狀,累日不仕,致令職事,多爲稽滯,殊甚未便,洪萬恢,推考,何如?傳曰,允。
又以吏曹言啓曰,上言人西部居律官李川岌,南部居宮奴孝建,不爲現身,不得回啓之意,敢啓。傳曰,知道。
大司憲南二星,掌令申懹,持平金萬埰啓曰,罪人姜萬鐵,兇逆之狀,無異於賊堅,上變立功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。在昔宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟命盡誅同黨,而云節,則特令貸死,旋因大臣陳達,克正王法,豈非今日殿下之所當法者乎?殿下於此,不可更爲留難,請發配罪人姜萬鐵,亟命依律處斷。杆城郡守具崟,爲人妄庸,行己麤鄙,曾與逆楨兄弟,互相追逐之狀,搢紳之所共知,旣不合置諸仕版,而莅郡以後,臨民處事,無一善狀,加以昏耗已甚,政令顚倒,吏緣爲奸,民不堪命,嶺東完邑,將爲廢棄之地,字牧之任,不可仍畀如此之人,請命罷職不敍。答曰,不允。具崟推考。
獻納尹攀,正言李世白啓曰,姜萬鐵,陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣等,竊惑焉。萬鐵之當初上變,不過爲人所脅,爲死中求生之計,則此豈有一毫可恕之瑞,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理哉?臣等,不得請,則決不可止,請發配罪人姜萬鐵,依律處斷。答曰,勿煩。
答李端錫疏曰,省疏具悉。爾其勿辭,調理察職。
左承旨李端錫疏曰,伏以臣,素患水土之病,元委已痼,入夏之後,轉至危境,幸賴聖明之矜察,特蒙嶺臬之遞免,累日調治,始入生路矣。自數日前,添得毒痢,委頓床席,專廢食飮,元氣委□,精神昏瞀,尋常職務,尙難堪任,況且夙夜出納之地,又何以成當乎?罪累山積,聖恩天大,千萬夢寐之外,叨此不似之職,榮寵已極,感愧彌切,豈不欲忍〈?〉出肅,奔走供職,而顧此病狀,實難自力,不避煩委,冒進辭疏者,蓋出於萬萬不得已也。嚴召之命,遽降此際,臣於此,不勝惶悚震惕,不知置身之所也。臣雖無狀,粗識不俟駕之義,如有一毫起動之勢,何敢偃然不赴,以速逋慢之誅哉?凜凜危喘,若將隨盡,欲起還仆,終未赴召,揆以分義,罪將萬死,情勢難安,姑置勿論,而以此危篤之疾,決無供仕之望,不得不冒死呼籲於天地父母之前,伏乞聖慈,俯賜憐察,特許遞改,以便公私,不勝幸甚。以上燼餘
上在昌慶宮。停常參·經筵。
以領議政金壽恒初度呈辭,傳曰,不允批答。
以右議政李尙眞八度呈辭,傳曰,安心調理。
答東原君潗疏曰,省疏具悉。今玆特除,意非偶然,卿其安心勿辭焉。
朴純,以宗簿寺官員,以提調意啓曰,以全羅監司狀啓,禮曹覆啓,茂朱赤裳山城璿源閣,多有雨漏處,至於欹側,宗簿寺官員,下去奉審,修改事,啓下矣。本寺郞廳,當爲下送,而修改時所入材瓦,及各樣雜物,豫爲料理措置,本寺郞廳下去後,卽爲修改之意,爲先分付本道,本寺郞廳一員,書吏·庫直各一人,當爲下去,下去時,依例給馬以送,何如?傳曰,允。
李濡,以山陵儀軌都監言啓曰,仁敬王后國恤時,山陵儀軌,今始畢修正,繕寫粧䌙內入,而儀軌張數,至於五百四十餘張之多,若作一冊,則不便於披閱,依國葬謄錄之例,分作二冊,以入之意,敢啓。傳曰,知道。
又以戶曹言啓曰,曹所屬各司,今辛酉春夏等褒貶,竝與司䆃寺庚申春夏·秋冬兩等褒貶,五部庚申秋冬等褒貶,一時等第以入,而內贍寺,因提調有故,不得磨鍊之意,敢啓。傳曰,知道。
又以校書館官員,以提調意啓曰,本館之設,專管印行書籍,故祖宗朝,廣置鑄字,至於員役等受廩者,補字官·唱准·守藏諸員·均字匠之類,皆以書籍印出時,職掌,爲其名號。國朝盛時,蓋無一日無印役之時,每於赴京使還之時,如得中朝書籍之稀罕於國中者,則必隨卽印出,以爲廣布,故公私書籍,至不可勝讀,今猶及見平時印本者,如綱目·文章正宗·史漢全秩·東方名集,其類甚多,而近世以來,國家多事,不復致意於書籍,本館官員及員役工匠等,雖備數食廩,而日無所事,徒守空館,雖有一二冊印出之時,無轉賣廣布之規,旋。
揆以法禮,所當爲其子立後,以主公主之祀,而不察之爲,乃有此越例冒法之請者,何意耶?以其疏中所引故事而論之,姜子順繼娶之敎,後乃變改云爾,則此豈可爲後代之準則乎?雖以嵩善副正墓誌,爲證,而當初旣已變改,則其爲繼,爲妾,非所論於今日也。鄭顯祖之再娶,設令有念功酬勞,曲從其願之事,而其時國制,猶未大備,旣難爲永世不刊之典,而況且懿淑香火,初歸之內司,後屬之仁城,終不令鄭家子孫,主之,則祖宗朝,所以處此者,亦必有其意矣。蓋顯祖之事,以縱其妻,僭擬公主一款,觀之,其爲人,可知,國朝儀賓之有知識守禮法者,亦多,而何必以驕恣不法之顯祖,援以爲自處之證哉?噫,先朝之於孟萬澤,初欲存其尉號者,蓋出於悼念公主之意,終允臺啓者,實合於發情知禮之義,此誠可爲天下後世法,而載崙,因其私情之切迫,乃敢以燕閑私覿之際,一時感愴之敎,謄諸文字,訟言于朝,其在事體,俱涉不韙,請東平尉鄭載崙,罷職。且念儀賓之不得再娶,事理曉然,而曾無朝家明白禁令,故致有此屑越之請,請令該曹稟旨定式,以爲日後遵行之地。答曰,不允。末端事儀賓再娶,已有明證,情理亦甚憐惻,特許再娶,俾續後嗣,似無所妨,而今玆罷職之請,不亦太過乎?勿煩。
獻納尹攀啓曰,姜萬鐵陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理哉?臣不得請,則決不可止,請發配罪人姜萬鐵,依律處斷。答曰,亟停勿煩。
全羅監司趙世煥疏曰,伏以臣犬馬之齒,已迫垂死之年,瘴癘之疾,轉入沈痼之境,方此飾巾待期之日,猥忝旬宣莫重之任,黽勉抵任,一味惶縮,福過災生,宿疾轉劇,去五月初一日曉頭,力疾行望哭禮,當日巳刻,又祗迎香祝,行禮纔罷,卽出門外,忽然昏倒,不省人事,幾至命盡,有若頹中者然,翌日之曉,纔得回甦,而自是厥後,食飮專廢,委頓床褥,于今數月,尙未差歇,眞元耗損,精神換脫,軀殼雖存,有同僵屍,卽今症情,萬分危篤。冷疝,用事於臍下,癥癖,作孽於腹中,頑痰,充塞乎膈上,一時竝作,交攻不休,日夜叫號,呼吸不通,旬月彌留,氣息如縷,鍼灸莫施,醫藥無功,顧此情勢,雖尋常職務,亦難陳力就列。況臣所叨,是何等重地,而以此病狀,逾時引日,自就癏曠之誅乎?視諸公務,極可悶慮,揆以私分,亦甚惶懼,伏乞聖明,亟賜遞免,獲使殘喘,歸塡於溝壑,千萬幸甚。臣不勝瞻望激切祈懇屛營之至,謹昧死以聞。以上燼餘
上在昌慶宮。停常參,只召對。
李寅煥,以都摠府言啓曰,副摠管鄭載禧,除標信,刑曹坐起進去之意,敢啓。傳曰,知道。
朴純,以弘文館言啓曰,新除授校理宋光淵,時在京畿高陽地,經筵入番事緊,請斯速乘馹上來事,下諭。傳曰,依啓。
傳于朴純曰,領議政家遣御醫看病。
朴純,以禮曹言啓曰,以漢城府啓辭,今式年監試·初試,及文科初試,當設於本府,而今此戶籍文書,極其浩多,勢難搬移,令該曹移設他衙門事,蒙允矣。漢城試,設場於漢城府,非但其來已久,亦有其意,戶籍之擧,例在式年,未嘗不與式年大小科,相値,設場之時,戶籍文書,移置他司,非止一再矣。監試·初試,則成均館及東學,分所設場,曾已啓下,依此擧行,而文科初試,則分三所試取,更無推移之處,而必設於本府,乃是定規,今難變通,依前事目,設行於漢城府,宜當,以此分付,何如?傳曰,允。
答行判中樞府事南龍翼疏曰,省疏具悉。卿其安心勿辭,調理察職。
傳于李濡曰,召對爲之。
李濡,以備邊司郞廳,以左議政意啓曰,謝恩使拜表,定於八月初二日,行期,只隔一旬,而外方所助路資,因潦雨尙未齊到。近年以來使行需用,比前倍多,將不得及期措辦云,出疆之行,狼狽可慮,令該曹差退日子,俾無窘急之患,何如?傳曰,允。
司諫安垕啓曰,姜萬鐵陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理乎?臣不得請,則決不可止,請發配罪人姜萬鐵,依律處斷。答曰,毋庸强聒。
大司憲南二星,掌令申懹,持平金萬埰啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信爲敎,此則有不然者,凡人主之刑人殺人,一循國人公共之論,而今此萬鐵之罪,國人,皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。在昔宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟,命盡誅同黨,而云節,則特令貸死,旋因大臣陳達,克正王法,此豈非今日殿下之所當法者乎?殿下於此,決不可更爲留難,請發配罪人姜萬鐵,亟命依律處斷。杆城郡守具崟,曾與逆楨兄弟,互相追逐之狀,搢紳之所共知,而及其莅郡之後,臨民處事,無一善狀,加以酒昏日甚,政令顚倒,吏緣爲奸,民不堪命。東來之人,無不傳說,而伏承聖批,止命推考,臣等所論,旣非泛然風聞之比,則不待問備,可知虛實,請具崟,罷職不敍。臣等,以鄭載崙事,有所論啓,而伏承聖批,以儀賓再娶,已有明證,爲敎,臣等,竊以爲不然也。載崙疏中所論,只是姜子順·鄭顯祖兩人之事,而子順再娶,終歸變改,則非可爲證於今日,顯祖,以再娶之故,因而獲罪,且其公主香火,終不令鄭家子孫主之,則其不足爲永世不刊之典,明矣。載崙,因其切迫私情,乃有此苟且援據之言,而國朝三百年來,儀賓再娶者,不過姜·鄭兩人,兩人事,究竟必如此,則殿下所謂明證,或恐偶未之深思也。載崙零丁孤苦之狀,朝紳之所共知,聖上之惻然動念,亦出於篤親之義,而古例旣不明白,近來國制益嚴,只循一時之情,輕開無前之規,則其所以憐載崙者,適足以增載崙之罪也。以孟萬澤終革尉號之事,論之,先朝所以割愛抑情,俯從公論,以爲天下後世法之盛意,莫不欽歎。今殿下,不循近代成規,反以久遠難明之事,爲之的證者,臣等,實未曉其意也。載崙,以名家子弟,亦諳朝家事體,非不知以燕閑私覿之際,一時愴感之敎,謄諸文字,訟言公朝之爲未安,而私情所迫,自不覺其不韙之歸,請東平尉鄭載崙,罷職。且念儀賓之不得再娶,事理曉然,而曾無朝家明白禁令,故致有此屑越之請,請令該曹,稟旨定式,以爲日後遵行之地。答曰,已諭毋煩。
知中樞南龍翼疏曰,伏以臣伏蒙恩暇,歸省父母墳塋,修莎補土,得免崩夷之患,感戴之極,卽當趁期還朝,而素患左脚之病,積發於奔走之餘,拘攣刺痛,運步甚艱,尋常起居,亦且隨人。頃者大王大妃玉體違豫,至有藥房輪直之擧,而臣在不遠之地,終不得一參於問安之班,逋慢之罪,實合萬殞,縮蟄竢譴之際,又伏聞臣之姓名,忝入槐院提調抄啓之中,尤不勝悚愧之至。臣於十數年前,屢叨此任,雖無裨益於撰述潤色之間,猶以年少眼明之故,粗能考校咨文細畫矣,卽今兩眼,昏花掩翳,書籍大字,亦不能辨,沒字之碑,竝與前所粗能者而失之,安用此樗散衰朽之棄物,竊吹於文苑之傍哉?臣旣負難逭之罪,兼有難冒之勢,而所患,又復如此,斷無起動之望,伏乞聖慈,曲垂矜察,將臣知樞本職及兼帶承文提調,一倂遞改,以安私分,千萬幸甚。臣無任屛營祈懇之至,謹昧死以聞。
領議政金壽恒再度呈辭。不允批答,王若曰,鼎席之引疾,相尋,實非素慮,巽牘之求〈?〉愈切,或未深思,玆用申申而告之,烏可望望然去也?惟卿,襲訓名祖,受知先朝,缺規絶倫,咸稱金玉之追琢,瑞苞耀世,爭覩鳳凰之來儀。峻秩榮途,初非躐致,洪鍾大呂,自合高懸。惟寧王以遺于後人,故寡昧專任於初服,瀝血爲辭,刳肝爲紙,展也天倫之獨扶,以無謂有,指正謂邪,甚矣小人之群蔽。雖碩膚久遜於荒野,而奸萌逆折於讜言,屬當改絃之辰,首復秉勻之任。歎九齡之先見,寧無靦顔之懷,召司馬之復還,寔慰加額之望。討逆滋蔓之後,人心未堪於憂疑,圖治禁亂之餘,予意冞切於眷注。夫何丐閑之請,乃於仰成之時,夙夜匪躬,縱致榮衛之損,年齡未暮,尙幸精力之强。佩國家之安危,若是其重,顧輔相之去就,豈容自輕?矧玆時勢之孔艱,必須老成之篤棐,上天示警,燮理之方,宜思,下民阻飢,拯濟之策,政急,非卿雅量,何以鎭服輿情?藉卿英猷,方可更張宿弊,亟體日昨之宣諭,勿替終始之盡忠。於戱,想周殿憑几之音,胡忍棄我?念商宗作舟之譬,實惟倚卿,庶斷來章,勉回遐志。所辭宜不允,故玆敎示,想宜知悉。吏曹佐郞朴泰遜製進
禮曹參議尹搢疏曰,伏以臣猥被恩擢,不敢冒進,昧死籲免,冀蒙矜許,而溫綸更下,天眷有加,臣是何人,乃忽得此於君父,感泣惶隕,不知置身之所也。伏念微臣,本以一病自廢,無他行業,而夢寐之外,獲此不虞之譽,以退媒進,辭卑取尊,自知無據,人謂斯何?廉隅所關,斷無承當之理,惟是受命於官次,徑歸於弊廬,跡涉私便,心實惶恐,亟詣闕下,拜恩而歸,則揆以私分,庶得差安,而濫竽不稱之服,以貽朝廷之羞,公議至嚴,終難冒犯,私便之罪,止於一身,冒進之愆,累及聖朝,此臣所以徊徨戰灼,不得不瀝血再籲,雖知重有瀆擾之誅,而不避也。嗚呼,眞僞混淆,名器不重,世道日下,常必由此,無狀如臣,倖占科第,本懷榮進之望,初非守靜之士,而不幸嬰疾,坐被矯誣,旣失致力之義,又陷僭竊之律,啓僥倖之門,增浮競之習,臣罪至此,實合萬殞。伏乞聖慈,天地父母,特諒危忱,察臣省分畏義,萬無冒進之勢,憐臣連章疾呼,實出悶迫之極,亟命斥黜,收回新資,以上重嚬笑之典,下絶鵜梁之刺,公私幸甚,臣無任屛營祈懇之至,謹昧死以聞。
申時。辛酉七月十八日上御時敏堂召對,參贊官李寅煥,侍讀官沈壽亮,檢討官李墪,記事官兪得一,記事官李畬·徐宗泰,入侍。壽亮,進講綱目漢武帝紀,六年自秋八月,有星孛于東方,止竟不入見,讀音一遍訖。壽亮,不爲逐句討論,只從其可釋者而解之。曰孛,似彗,而竟天云者,言其長之亘天也,閩越,擊南越,而禮樂征伐,自天子出,故南越,不敢擅興兵戈,能知稟命于天子,武帝,是用嘉之也。蓋南越稱服,而閩越擊之,則天子,可以征討,而以夷狄弊中國,事未得當,故淮南王安,上書諫之,安,其人則不善,而其言則是也。至劗髮文身。壽亮曰,文身,畫其身也,南方之人,恒處水中,畏慴蛟龍,故繪畫其身矣。至軍旅之後,必有凶年。壽亮曰,干戈殺伐之氣,感傷天地之和氣,故以致凶歉,而非特軍旅之後,爲然。多殺人命,則亦有以傷和氣而致災沴也,暴,露處也。至一人饑寒。墪曰,雖一人饑寒,不終其天年,則爲人君者,當有悽愴憐惻之意矣。壽亮曰,人君,視民如視赤子,故一夫不終其天年,則此亦可矜,後世人君,政宜監戒而軫恤處也。上曰,唯。至一方有急,四面皆從。壽亮曰,一方有亂,則自此天下,動兵騷擾矣。秦時窮兵黷武,數伐凶奴,以致海內虛無之歎,此其驗也。至有一不備而歸。墪曰,一軍敗死,亦足以損中國之威也。上曰,唯。至夷狄之地。壽亮曰,雖得夷狄之地,不足以奉陛下一日宴閑之娛也云矣。至一使之任。壽亮曰,平定閩越,乃是一使之任,而至於動十萬之師,遠役南徼,此爲失計,故安,諫之也。至繇王不能制。壽亮曰,餘善自相叛亂,而不可以中國法度,治之,故施以權宜之道,此爲非矣。上曰,淮南王安,雖終有逆節,而此疏語,則深切可用矣。壽亮曰,古語云,不以人廢言,如使武帝,能用安言,則不至於天下騷然,而乃反窮兵黷武,幾至爲秦,此政後王之所宜鑑戒者也。上曰,南越王,使嚴助先還,而終不入見,南越大臣之言,其在臣各爲其主之道,則似是,而揆以誠心事天子之道,則非矣。壽亮曰,南越,不以誠心事大國,此爲非矣,而武帝,若如古昔聖王之至誠惻怛,則可使夷狄依附懷歸,必無上下疑阻之事,而武帝,不能以誠信,見服於蠻夷,此王伯誠僞之所以分也。蓋王道,以誠感化,故下亦必以誠心,事之,覇道,以力服人,故下亦必以詐僞,事之,後世人辟,事事,宜以至誠推之也。上曰,唯。遂掩卷,寅煥進曰,頃者臺官,以蔡範夏向年投進凶疏,無異上變之書,論罪請竄矣。厥後,臣得見其疏本,則語意凶慘,實是誣告,與李之麟之疏,同一關捩,而尤有甚焉。之麟,則當初受刑遠配,而範夏,則不加鞫問,而直請定配,憲府所論,未免失體,然必以極邊定配,陳啓蒙允,而該曹定配,止於鏡城,鏡城,本非極邊之地,則其定配失當,殊涉駭然。範夏,今已發配,雖不可更請鞫問,配所,則不可仍置近邊,請令該曹改定配所,其時當該堂上,推考,何如?上曰,依爲之。出擧行條件墪曰,臣亦近見蔡範夏上疏,則語意之凶慘,有倍李之麟之疏矣。寅煥曰,近來天時政熱,視事頉稟,而數日後,固將開講,玉堂入番官員,每以實錄郞廳,進詣史院·經筵,命下之時,多有窘急之事,今後,則入直上下番,俾勿晝仕於實錄廳,何如?上曰,史事爲重,若使每日留待,則似有礙於史事矣,墪曰,停講之時,則上·下番,迭相遞往於實錄廳,似無所妨,而視事取稟之後,則雖一員,出往經筵,命下之後,未卽入侍,此甚未安,今後入番官員,使之勿往實錄廳,爲當。上曰,今後,則玉堂入番官員,使之勿詣於實錄廳,可也。壽亮曰,將來秋氣漸涼視事當爲取稟,而今日不意有召對之敎,其在聖學緝熙之功,誠爲喜幸,見今老炎尙熾,雖不得逐日開講,或於早朝,或於夜間淸涼之時,引接臣隣,講論經義,亦似有勝於常時晝講矣。臣等,俱以魯莽,無所裨補於聖學,而亦或有一分之益矣。上曰,唯。壽亮,又拜而言曰,比因暑熱,久停講筵,故常欲有所仰達,而未果矣。殿下春秋鼎盛,此政聖上懋學之秋也。且此時氣,漸致淸涼,尤可以勤御經席,朝·晝開講之外,召對·夜對,亦復頻頻爲之,無倦於典學之念,如何?上曰,筵臣縷縷陳達,予當體念焉。墪曰,綱目卷帙浩多,今日,則雖緣日暮,只以數張付籤進講,而每若如此,則雖至閱歲,卒業未易爲期矣。上曰,綱目,異於經書,此後開講之時,以缺張進講,可也。墪曰,前頭秋氣漸涼,自上將講心經,本館有心經釋疑,此冊,足以啓發疑義,而只有謄本一冊,若令印出,以備睿覽,則必有補益於聖學治心之功,且單卷冊子鋟榟之役,物力亦必不裒,請令校書館從速印出以入,何如?上曰,分付校書館,速令印出,可也。出擧行條件將罷,上曰,曾在己未年間,寧平正泗等,以璿源錄不當修整之意,聯名陳疏矣。予意以爲無據,故宗班中冊子頒賜時,此人,則使之勿爲宣賜矣。厥後更思,則泗等之疏辭,雖甚無據,同是宗班,以此獨未蒙賜,似涉不均,璿源譜冊子頒賜時,寧平正泗等,亦爲一體賜給,宣祖大王外孫處,一派,各頒一件,亦可也。出擧行條件,諸臣遂罷出。
上在昌慶宮。停常參·經筵。
夜一更,白雲一道如氣,起自坤方,直指艮方,長竟天,廣尺許,良久乃滅。
辰時,日有右珥。
下直,鎭安縣監金盛連,博川郡守洪湛,居昌縣監洪夏相,雲山郡守金銓,安興僉使趙時亨,玉浦萬戶林天挺,黑橋萬戶朴泰元,彌助項僉使方萬元,天水僉使李薁。
朴純啓曰,明日常參·經筵,取稟。傳曰,停。
李寅煥,以都摠府言啓曰,副摠管鄭載禧,除標信,刑曹坐起進去之意,敢啓。傳曰,知道。
以備忘記傳于李濡曰,今下弓矢,天水僉使李薁處,給送。
李寅煥,以都摠府言啓曰,今日入直軍士,中日習射,請出標信。傳曰,知道。
又以義禁府言啓曰,今日坐,刑推罪人等,依例加刑,而其中尹昌亨·尙仁詹,身病俱重,不得一體刑推之意,敢啓。傳曰,知道。
以領議政金壽恒三度呈辭,傳曰,不允批答。
答領敦寧府事金萬基箚曰,省箚具悉卿懇。卿之所患,猝爾如此,予之慮念,曷勝云喩?從容調理,則神明所扶,勿藥有喜,卿其安心勿辭,益加善攝。仍傳曰,遣御醫白光鉉看病。
答玉堂聯名箚曰,省箚具悉。李玄紀,與鑴初雖相親,卒乃相絶,則圈點,弘錄,少無所失,卿等,勿辭從速察職。
以工曹參議宋奎濂辭狀,傳曰,調理上來事,回諭。
朴純啓曰,弘文館上·下番入直之官,雖有公故,亦不得任意出去,而今以新錄之有物議,聯名陳疏,竝爲出去,疏批旣下之後,亦無入來之意,揆以事體,極爲非矣,竝推考,卽爲牌招入直,何如?傳曰,允。
政院啓曰,弘文館校理沈壽亮,副修撰李墪,朝自直廬,聯名陳疏之後,徑自出去,事涉未妥,故請推牌招矣。卽者沈壽亮·李墪等,竝皆不進,副校理吳道一,副修撰沈濡,亦爲一時呈單,無他無故入直之員,今日玉堂上下番,將未免闕直,校理沈壽亮,副校理吳道一,副修撰沈濡·李墪,竝卽牌招,以爲推移入直之地,何如?傳曰,允。
李濡,以實錄改修廳言啓曰,都廳郞廳林泳,在外病重,上來無期,今姑改差,其代,以司諫院正言李世白差下,謄錄郞廳尹德駿,以接慰官,將有遠行,亦爲改差,其代,以權知承文院副正字沈枰,差下,竝令該曹兼春秋下批,史官一員,常仕本廳事,曾已啓下矣。都廳諸郞廳,每緣公故,不得齊會,待敎李畬,亦依前例,仍察都廳之任,何如?傳曰,允。
大司憲南二星,掌令申懹,持平金萬埰啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣意竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。在昔宣廟時,嶺南逆賊吉云節,潛入濟州,謀爲不軌,適有發覺之端,先自上變之故,宣廟,命盡誅同黨,而云節,則特令貸死,旋因大臣陳達,克正王法,此豈非今日殿下之所當法者乎?殿下於此,不可更爲留難,請發配罪人姜萬鐵,亟命依律處斷。杆城郡守具崟,曾與逆楨兄弟,互相追逐之狀,搢紳之所共知,及其莅郡之後,臨民處事,無一善狀,加以酒昏日甚,政令顚倒,吏緣爲奸,民不堪命,東來之人,無不傳說,而伏承聖批,止命推考,臣等所論,旣非泛然風聞之比,則不待問備,可知虛實,請杆城郡守具崟,罷職不敍。臣等,以鄭載崙事,屢日論啓,而未蒙允許,此事不須多言,惟在駙馬之號之當存當刪而已。聖上,曲憐載崙情事,俯循其願,則宜令先削其號,然後徐議其可否,爲載崙者,何可仍處駙馬之號,而敢以再娶爲請,其在朝家事體,亦豈容仍存其號,而許令再娶乎?殿下,雖以旣有明證,爲批,而姜子順變改之事,不當諉以前例,鄭顯祖得罪之由,可爲後日之戒,一向牢拒,實未曉聖意之所在也。孟萬澤之終削尉號,實是先朝抑情割愛,俯從公論,以爲天下後世法之盛意,而載崙,乃敢以燕閑私覿,偶然道及之敎,謄諸文字,訟言於朝,已涉無嚴。況載崙,非元無嗣續之人,有子長成,旣娶而夭,則爲其子立後,以主公主之祀,揆以禮法,旣順且正,而緣其一時私情,有此陳請,尤爲猥越,請東平尉鄭載崙罷職。仍念儀賓之不得再娶,事理曉然,而曾無朝家明白禁令,故致有此無前可駭之事,請令該曹稟旨定式,以爲日後遵行之地。答曰,不允。鄭載崙之允許再娶,職由於情理之切迫,不必罷職,只令勿娶,可也。末端令該曹稟旨定式事,依啓。
司諫安垕啓曰,姜萬鐵陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理哉?臣不得請,則決不可止,請發配罪人姜萬鐵,依律處斷。答曰,毋庸堅執。
副提學李翊相,副應敎申琓,校理沈壽亮,副校理吳道一,副修撰沈濡·李墪箚曰,伏以臣等,於昨日本館新錄時,全羅都事李玄紀,相議圈點矣,今聞物議大以爲非,臣等,不勝瞿然之至。蓋玄紀父子,雖與賊鑴,素相親密,及其父死之後,賤惡鑴父子之所爲,至於相絶之事,人多傳說,則只此一款,有足可取,而其家世才華,棄之可惜,恕其前愆,通融收用,不害爲包荒之道。且念更化之時,玄紀,仍在史局,至於同參新薦,陞爲六品之後,卽擬臺侍之望,其時未聞有非之者,物議之許通淸選,亦可知矣。臣等之相議圈點者,蓋以此也。今者外議,多以爲玄紀之與鑴相絶,未有明白實狀,則決不可冒占經幄之選,而臣等,亦何敢必執前見,自以爲是乎?莫重論思之地,旣有誤薦之失,則決不可晏然仍冒於榮次,伏乞聖慈,亟命鐫罷臣等之職,仍治臣薦人不審之失,以謝人言,不勝幸甚。
領敦寧金萬基箚曰,伏以臣宿疴已痼,別症又作,自今月旬間,重患脚氣之痛,其劇也,有若斫刺咬嚙,不可堪忍,稍定也,亦且麻痺攣急,不能運用,雜施鍼藥,而今已多日,迄不少減。醫言,且有濕痰凝滯,病源甚重,雖久之善攝,難冀其復起爲人。顧臣螻蟻微命,固不足恤,而賤患如右,跬步之間,亦無以自力,職次之久曠,戎務之不擧,誠非細慮。伏乞聖明,俯燭臣病痿實狀,遞改臣訓局之任,以奉公私,不勝大願。取進止。
上在昌德宮。停常參·經筵。
下直,西原縣監權斗紀,伊川縣監朴壽彪。
朴純啓曰,明日常參·經筵,取稟。傳曰,只晝講。
傳于朴純曰,今此大王大妃殿未寧時,藥房都提調以下,書啓。
答慶尙監司李壽彦疏曰,省疏具悉。卿其依願往來。
李寅煥,以義禁府言啓曰,以慶尙監司啓本,刑曹粘目,前察訪韓舜相,移本府處置事,允下矣,韓舜相,方待命於本府,卽爲拿囚之意,敢啓。傳曰,知道。
大司憲南二星,掌令申懹,持平金萬埰啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改朝宗討逆之典也。以宣廟朝處置吉云節事,觀之,此誠今日之所當法者,請勿留難,發配罪人姜萬鐵,依律處斷。杆城郡守具崟,曾與逆楨兄弟,互相追逐之狀,搢紳之所共知,及其莅郡之後,臨民處事,無一善狀,加以酒昏日甚,政令顚倒,吏緣爲奸,民不堪命,東來之人,無不傳說,而伏承聖批,止命推考,臣等所論,旣非泛然風聞之比,則不待問備,可知虛實,請具崟,罷職不敍。答曰,勿煩。
司諫安垕啓曰,姜萬鐵,陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理乎?臣不得請,則決不可止,請發配罪人姜萬鐵,依律處斷。答曰,勿煩。
領議政不允批答。王若曰,小子之倚毗方隆,誠不可捨卿而一日獨理,大臣之去就宜審,亦何忍棄予而連章固辭。更敷心腹腎腸之言,益勉元首股肱之義,社稷爲悅,固國家休戚〈之〉與同,進退皆憂,豈江湖廊廟而有間?惟其自任者重,是以釋負也難。惟卿,喬木世臣,士林宗匠,風蘊藉,望之如威鳳祥鸞,氣度端凝,粹然若精璆美玉。風雲感昭融之會,際遇隆於先朝,陰陽有消長之機,險阻備嘗於中歲。瞻玉几於西序,尙記托孤之音,淹赤舃於東山,久歎家髦之遜。忠言無賴於瀝血,始誠何心?逆節果至於滔天,今乃大悟。肆當更化之日,克篤任舊之誠,司馬光之召還,都民加額,李文靖之復入,百僚聳瞻。竭平生循國之忱,一節無改於夷險,明春秋逆賊之義,大義不悖於謹嚴。予方垂拱而仰成,卿乃引疾而求退,衰年慘戚,或慮榮衛之失和,夙夜勤勞,抑亦精力之有損。然無妄之疾,勿藥有瘳,故弘濟之功,微卿誰任?言念艱虞之溢目,曷堪憂慮之薰心?雖君臣協贊而交修,猶懼不濟,況宰輔相繼而遜避,疇克胥匡?上天之譴怒方殷,若爲消弭之策,生民之困悴已極,政急懷保之圖。疵政弊化之尙多,待卿釐革,世道人心之漸壞,冀卿挽回。玆所謂百責攸歸,豈可以微恙處退?予不多誥,卿毋復辭。於戱,予雖不足與有爲,獨不念先王之知遇?卿宜鞠躬而盡瘁,庶毋忝乃祖之忠貞,是所望於吾卿,其勉副乎至意。所辭宜不允,故玆敎示,想宜知悉。直講李彦綱製進
慶尙監司李秀彦疏曰,伏以臣,叨蒙陞擢之寵,濫膺方面之寄,雖未獲辭,行有日矣。第臣有情事之切迫,不得不仰暴於仁覆之下。臣之父母墳山,在於公淸道西原縣,若由此作路,以達於延豐,則比之忠原官路,所迂,僅一日程,而駐節榮掃,庶遂人子至情。玆敢不計猥越,干冒宸嚴,伏願殿下,許令過路省墓,以伸區區私情,千萬幸甚。以上燼餘
上在昌慶宮。停常參,只晝講。
下直,全羅左水虞候李亨蕃,訓戎僉使姜相周,臨淄僉使丁淑燾,篤峙萬戶李天章,吾叉浦萬戶朴維亨。
朴純啓曰,明日常參·經筵,取稟。傳曰,停。
以備忘記,傳于宋昌曰,今下弓矢,訓戎僉使姜相周處,給送。
以領議政金壽恒四度呈辭,右議政十一度呈辭,傳曰,安心調理。
以京畿監司身病辭狀,傳于朴純曰,調理察職事,回諭。
朴純,以禮曹言啓曰,因備邊司啓辭,謝恩使拜表日字差退事,允下矣。拜表吉日,令日官推擇,則來九月初三日卯時,方物封裹,八月二十九日,爲吉云,以此日時,原粘目中,改付標以入之意,敢啓。傳曰,知道。
又以禮曹言啓曰,曹所屬內醫院官員等,去庚申年秋冬等,及今辛酉年春夏等褒貶,本院提調有故,限內不得磨勘矣,今始等第以入之意,敢啓。傳曰,知道。
大司憲南二星,掌令申懹,持平金萬埰啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。以宣廟朝處置吉云節事,觀之,此誠今日之所當法者,請勿留難,發配罪人姜萬鐵,依律處斷。杆城郡守具崟,曾與逆楨兄弟,互相追逐之狀,搢紳之所共知,而及其莅郡之後,臨民處事,無一善狀,加以酒昏日甚,政令顚倒,吏緣爲奸,民不堪命,東來之人,無不傳說,而伏承聖批,止命推考,臣等所論,旣非泛然風聞之比,則不待問備,可知虛實,請具崟,罷職不敍。答曰,毋庸瀆擾。
司諫安垕啓曰,姜萬鐵,陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理乎?臣不得請,則決不可止,請發配罪人姜萬鐵,依律處斷。各邑大同之設,蓋均節賦役,使無科外徵斂,而設行旣久,寢歸於廢弛。凡干物役之征,疊出於詳定收米之外,試以畿內各邑夫馬之一事,言之,民夫刷馬之價,隨其遠近,旣有詳定之數,而每於夫馬責立之際,加徵於民間,厥數反倍於詳定應結之價,其他事目外,續續出役之弊,不止於此一事。畿甸列邑,大率皆然,則湖西·湖南各邑之均有其弊,推此可知也。此雖由於大同劃定之價,或縮或欠,其勢加徵之害,自至於及民,而爲守令者,若有恪奉事目,軫恤民隱之心,則豈無善爲調度,禁絶此弊之道乎?窮民終歲勤苦之得,旣竭於田稅大同,又有科外之疊役,困悴倒懸之患,職此而益甚,是豈大同設立之本意哉?請令該廳·該道,各別嚴飭各邑守令,如有踵前犯科事目外,擅加民役者,一一摘發,從重科罪。答曰,不允。末端事,依啓。
午時。辛酉七月二十一日上御儲承殿南別堂,晝講,同知事李敏敍,特進官鄭載禧,參贊官吳斗寅,侍講官吳道一,檢討官李墪,記事官兪得一,記事官李畬·徐宗泰,入侍。上讀前受詩經邶風,自出自北門,止二子乘舟章,音一遍訖。道一,將講鄘風,先陳其義曰,此以下,爲鄘風,而說見上篇云者,邶風·鄘風,皆屬衛風,而其辭,已見於邶風篇題矣。上曰,唯。道一,遂進講,自汎彼柏舟,止君子偕老章,讀音釋,倂讀註音一遍訖。上受而讀大文音釋,章下大旨注音一遍。道一,推衍文義而解之曰,囟,小兒之頭腦也。敏敍曰,髦,卽胎髮,不忘父母之義也,至母也天只。道一曰,只稱母者,指其時獨其母在,故云矣。上曰,大旨注,則通稱父母欲奪者,何也?敏敍曰,小學,亦云父母欲奪而嫁之矣。道一曰,不必其母獨在,此義雖不可知,而大凡慈愛之心,父母同然,而婦人爲甚,則當時欲奪之意,或出於其母也。墪曰,此詩初章,言之死矢靡他,二章,言矢靡慝,可見其拒之意,深矣。道一曰,邶·鄘兩風,皆淫亂之詩,而鄘風首,編以柏舟貞固之詩者,其義微矣。上曰,衰亂之世,淫風大熾,故以此詩,弁之於鄘風之首矣。至矢靡慝。上曰,此一節,深於一節,其絶之之意,深矣。敏敍曰,此詩,諷詠於千載之下,而猶可想見其貞固之志,其所以感發懲創於後人者,爲如何哉?上曰,遏絶人慾,感發善心者,莫先於詩也。敏敍曰,儒者爲學工夫,雖以正心誠意,爲本,而蓋感發善心,正其性情,莫切於詩,尤當以正其性情,爲本矣。道一曰,詩者,使人優遊涵泳,以陶其性情者也。正心誠意之外,非有別樣正性情之工夫,何可判而異之乎?敏敍曰,正性情,與正心誠意,有已發未發之分矣。道一曰,正心誠意,則性情,固其包在其中,此似不然矣。至中冓之言。道一曰,中冓,非謂交積材木也,言室之隱奧處也。敏敍曰,如此而未有不亡之國,自古淫亂之國,其後有喪亂之禍,故宣姜之後,亦有戎狄之禍,所以編次此詩,以示監戒者,有意也。道一曰,非但宣姜淫亂招禍,晉時放蔑禮法,馴致五胡之禍矣。墪曰,唐室淫亂,亦致天寶之亂矣。敏敍曰,唐家,自太宗·高宗,閨門已不正矣。上曰,唐家閨門如此,烏得有齊家之法乎?是以終致天寶之亂矣。至楊氏註,無隱而不彰。上曰,莫顯乎隱,莫見乎微,雖閨門之內,苟有其惡,終不可掩矣。道一曰,人君,不必至於如此而後,爲淫亂,苟或耽于女色,則亦可以爲戒。古人,雖在閨門袵席之間,尤致戒懼之心矣。至君子偕老章。道一曰,容貌服飾之美,如此,則婦德宜美,而只稱其容貌服飾者,言其無婦德也。上曰,稱其服飾,如此其美者,宣姜,無人君之德,故言其不稱也。敏敍曰,古人之言,雍容不迫,故宣姜之惡,如此,而此詩,但曰,子之不淑,可見其言外之旨矣。道一曰,此詩旨意,不迫之中,亦可見譏刺之深矣。至揥。上曰,揥,似非卽今所謂篦兒也。至邦之媛也。敏敍曰,媛者,美女之稱,以后妃之尊,而比諸美女者,言其徒有美色,而無其德也。男女居室,守節偕老,禮之正也,而宣姜之淫亂,如此,故此詩,首言君子偕老者,其義深矣。至東萊呂氏註。道一曰,古人,以東萊呂氏說,謂之深得發明此章之旨矣。柏舟之詩,言其貞節,墻茨之詩,言其淫風,蓋二南之俗,由於文王之化,邶·鄘之風,係於衛君之惡,此皆由於人君躬行導率之化,聖上所當惕念矣。道一曰,詩義不可以言語誦讀,容易領會,只在於反覆諷詠,而求之耳。上曰,詩序,亦言訓誥以紀之,諷詠以昌之,涵濡以體之矣。敏敍曰,國風之有正變,當於閨壼之風,觀之,故國風,爲正,風之首也。道一曰,中庸,亦言君子之道,造端乎夫婦矣。上遂掩卷,敏敍進曰,近日秋氣漸涼,自上頻開經筵,群情莫不欣悅,侍講之官,雖有玉堂諸臣,而如臣蒙學,無所發明,可以裨補聖學者,恒用慚悚矣。先朝儒臣之侍講者,或退在林野,或今已淪亡,近日如尹拯·朴世采等,曾已別諭禮招,而皆不至矣。今當聖上,勤御講筵,勵精圖治之時,不可不使之出入筵席,裨補聖學,自上若盡其誠禮,責以分義,則豈終不來乎?上曰,尹拯·朴世采等,身在草野,經學高明,予自前屢度勤召,而誠意淺薄,未回遐心,心甚愧恧,筵臣之言,今又如此,予當輸盡誠意而招之,使之出入筵席矣。道一曰,臣每欲以此陳達,而未及矣。尹拯·朴世采等,自前雖已屢賜別諭,而特因筵臣之所達,未嘗有眷眷不忘之誠心,臣意以爲,聖上誠禮,猶有所未盡而然也。今若又因臣等所陳,只有一番別諭而止,則巖穴之士,必不起來矣,恩禮,則自下固不敢仰請某事,而必須以至誠招之,可也。敏敍曰,浮文末節,不可以感動人心,倘以誠意招之,則俱以世祿之臣,年且未耄,豈若長往之士,而一向不來哉?道一曰,人君,如能盡誠盡禮,必欲與共天職,則苟非長沮·桀溺之徒,則豈有不來者乎?敏敍曰,李翔,則方有職名,當以其職招來矣。又拜而言曰,我朝,自祖宗,莫不崇奬儒術,培養士氣,至宣廟朝而甚盛,國家之元氣,方隆,大夫之風習,淳美,逮至昏朝,遂在長夜之中,而其時金長生輩,雖在田野之間,而幸有一脈斯文之託,固有以維持世道,其後名儒碩士,繼出於仁廟·孝宗之朝,自國家優禮亦至,而其時舊臣,卽今宋時烈,獨存,非但年齡衰老,時勢亦且隉杌,雖暫時造朝,而旋卽還歸,朝野之間,孰不嗟惜哉?殿下,必須盡誠而復召之,使年少士流,有所矜式,隱然爲世尊重,則必有以振其作成勸奬之方,而維持斯世矣。尹拯·朴世采兩人,人望學術,固斯世之所信服,若得置諸朝端,則亦可以風動一世矣。上曰,予當各別惕念,不以文具爲之矣。道一曰,李敏敍之言,誠然矣。大體固在於崇奬儒術,而古昔圖治之君,求賢如渴,故或有相感於夢寐之中者,今之宋時烈,卽三朝元老,且受學於金長生之門,淵源,出自先正臣李珥矣。頃被群奸之構誣,流竄嶺海者,六七年所矣,昨年造朝時,自上恩禮隆重,而曾未幾何,遽爾歸去,所達之言,亦不着實採用,誠禮豈可謂深乎?昔先正臣李滉之還歸也,李珥貽書曰,明公,雖閉戶不出,猶可以維持世道,儒賢之有益於國家,有如此者矣。宋時烈,精力尙强,若盡誠意而招之,使之出入經席,則將大有益於君德矣,自上曾有秋來更召之敎,今不可不敦勸召來矣。上曰,筵臣,亦曾以此言之,予亦深欲召來,而時當盛熱,故未果矣。今則秋氣已涼,當更盡誠禮而召來,使之出入筵席矣。道一曰,凡事,固在於一心,聖明,若知宋時烈之朅來,有關世道之汚隆,則群下雖不勸勉,自上亦必至誠召之矣。敏敍曰,丙丁之亂,忠臣烈士之死於節義者,幾盡旌褒,而故執義尹宣擧妻李氏,江都之亂,賊鋒將迫,恐被汚辱,先自引決,其從容就死,異於臨急殺身,貞烈之節,卓然較著,士夫之間,就不聞知,而只緣尙無陳達之人,旌褒之典,獨未及焉。其在朝家褒崇貞節之道,所當一體旌表矣。上曰,尹宣擧妻李氏之從容就死,分明表著,而獨未蒙旌褒之典,則事涉不均,分付該曹,特爲旌閭,可也。出擧行條件斗寅曰,諸臣所達,儒臣招延之事,自政院代草下諭,則似涉文具,自上特下備忘,別爲下諭而招邀,何如?上曰,予當以備忘,別爲下諭耳。敏敍曰,閔聖徽家書籍,弘文館素無歷代全史,故取來玉堂,欲俟鋟梓印出後,還給其家,而卷帙浩穰,未易印出,且其家子孫,時無可觀之人,姑令仍置玉堂,以待早晩印出後,還給,何如?上曰,依爲之。諸臣將罷退,上召都承旨吳斗寅下敎曰,予於璿源譜略中,見之,顯德王后,至中宗朝,追復位號,改封山陵,而魯山,則不稱大君,事涉未安矣。神德王后所誕芳碩·芳蕃,初則封君,而昨年因大臣陳達,追封大君,讓寧大君,卽世子,而旣廢之後,亦稱大君,凡正妃所誕男女,皆稱以大君公主,則魯山君亦稱大君,爲當,此意令該曹問議于諸大臣,稟處,可也。出擧行條件諸臣,遂罷出。以上燼餘
上在昌慶宮。停常參·經筵。
夜三更,月入畢星中。
下直,石城縣監沈栻。
朴純啓曰,明日常參·經筵,取稟。傳曰,停。
李寅煥,以都摠府言啓曰,副摠管安縝,除標信義禁府坐起進去之意,敢啓。傳曰,知道。
又以兵曹言啓曰,今日將官朔試射時,闕內入直訓鍊都監把摠·哨官等,依前日榻前定奪,以他員代直出射之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
朴純,以司饔院官員,以監膳提調意啓曰,濟州六月朔進上搥鰒·長引鰒,當日來到,兩大妃殿·大殿所封,間有色變,推問陪持人,則以爲行到羅州地,果有水沈之事,故受出長城文狀以來云,取見長城府牒報,則羅州刷馬從人,中路沈水之後,潛爲逃走,以致色變云云,俱由論報,果如所報,則羅州刷馬從人所爲,殊極痛駭,令本道明査治罪,羅州牧使,亦不無不能檢飭之失,推考,濟州陪持人,不謹護來之罪,亦不可全然不治,自本院治罪,何如?傳曰,依啓。陪持人,勿爲治罪。
李寅煥,以兵曹言啓曰,一所監軍李台望,猝得暑癨,不省人事,決無運動出入之勢云,監軍單子中,改付標以入之意,敢啓。傳曰,知道。
又以兵曹言啓曰,當日騎兵金戒仁稱名人,自曜金門外入來,差備門外擊錚,極爲駭愕,令攸司囚禁治罪,同門守門將金處重,常時不能禁斷雜人,以致闌入,亦爲非矣,推考,何如?傳曰,允。
又以兵曹言啓曰,慶德宮假衛將柳碩祺,多有可駭之事,不可仍在其職,改差,何如?傳曰,允。
答禮曹參議尹搢疏曰,省疏具悉。爾勿過辭,從速上來察職。
李濡啓曰,兵曹郞廳來言,闕內各處入直軍士,夜巡檢矣,敢啓。傳曰,知道。
大司憲南二星,掌令申懹,持平金萬埰啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法,殿下,尤不可以自已好生之心,輕改祖宗討逆之典也。以宣廟朝處置吉云節事,觀之,此誠今日之所當法者,請勿留難,發配罪人姜萬鐵,依律處斷。杆城郡守具崟,曾與逆楨兄弟,互相追逐之狀,搢紳之所共知,而及其莅郡之後,臨民處事,無一善狀,加以酒昏日甚,政令顚倒,吏緣爲奸,民不堪命,東來之人,無不傳說,而伏承聖批,只命推考,臣等所論,旣非泛然風聞之比,則不待問備,可知虛實,請具崟,罷職不敍。世道人心,日漸乖悖,八路之中,湖南尢甚,今年春光州地,有士夫家累代墳墓掘破之變,聞者莫不驚心,爲守令者,所當査得嚴治,以正其罪,而牧使金世鼎,略不動念,置而不聞。列邑悖惡之徒,無所忌憚,少有嫌怨,掘人塚墓者,比比有之,風習之至於如此,固爲可愕,而當初不卽究治之守令,實有其罪,請金世鼎,先罷後推,令本道監司,別定剛明官,前後掘塚之人,一一明査,按法重治。答曰,不允。末端事,依啓。
司諫安垕啓曰,姜萬鐵陰凶情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣不得請,則決不可止,請發配罪人姜萬鐵,依律處斷。假引儀姜碩徵,以賊臣弘立之孫,不容齒列於人類,而濫廁仕路,人莫不駭,不可以微細而置之,請假引儀姜碩徵,汰去。答曰,不允。末端事,依啓。以上燼餘
上在昌慶宮。停常參·經筵。
夜五更,月暈。
朴純啓曰,明日常參·經筵,取稟。傳曰,停。
以領議政金壽恒五度呈辭,傳于朴純曰,遣承旨敦諭。
以右議政李尙眞十二度呈辭,傳曰,安心調理。
傳于李寅煥曰,大臣·備局堂上,引見。
兵曹口傳政事,以具鎰爲右邊捕盜大將。
答領敦寧府事金萬基箚曰,省箚具悉卿懇。卿之所患,尙今未瘳,慮念之懷,曷有極哉?須勿以戎務之暫曠,爲慮,安心勿辭,益加善攝。
李寅煥啓曰,新除授右邊捕盜大將具鎰,卽爲牌招,密符及大將牌·傳令牌,傳授之意,敢啓。傳曰,知道。
李濡,以吏曹言啓曰,義州府尹有闕,依近例令備邊司議薦,何如?傳曰,允。
李寅煥,以兵曹言啓曰,北兵使李佖,以慶尙監司査啓,前任本道右兵使時,晉州等三邑將官,色吏輩,軍兵等處,有徵斂之事,而終不發覺之故,因備局回啓,旣已先罷後推,依近例令備邊司議薦,何如?傳曰,允。
傳于李寅煥曰,今番到防軍,明安公主房造成所,全數定送。
李寅煥啓曰,臣承命往諭于領議政金壽恒,則以爲臣疾病危苦,冒昧請急,冀蒙恩遞,無曠重任,而辭單屢上,聖兪尙閟,已不勝其悶蹙,不意玆者,至遣近臣,傳諭聖旨,丁寧勤篤,有踰尋常,臣奉讀再三,惶隕感激,尤不省置身之所也。臣雖愚迷無識,豈不知聖眷隆重,義不忍辭退,國勢艱虞,非臣子丐閑之時哉?不幸痼疾纏髓,日就難醫之境,羸形殘喘,更無一分自力之望,釋負之請,萬不獲已,而今承聖敎,敦勉備至,竊恐日月之明,猶有所未盡下燭也。臣抵死哀籲,未蒙矜察,坐辱嚴命,末由祗赴,臣罪至此,實合萬隕,伏地震越,不知所達云矣,敢啓。傳曰,知道。
吏曹啓曰,吏曹郞廳來言,承旨有闕,政事,何以爲之?敢稟。傳曰,明日爲之。
李寅煥啓曰,杆城郡守具崟,改差事,命下矣。臺諫,方以罷職不敍論啓,改差傳旨,不得捧之之意,敢啓。傳曰,知道。
領敦寧府事金萬基箚曰,伏以臣,猥將病痿之狀,仰瀆宸聽,乞解所帶戎務,批旨隆重,有非愚分所當得者,繼以遣太醫降珍劑,湛恩異渥,浹于骨髓,臣誠惶隕感泣,罔知措躬之所也。如使臣所患,根柢不深,受傷不多,則庶可頼醫治之得宜,藥餌之甚良,而遄起爲人矣。唯是臣宿患痰飮,挾火熱升降,隨時變轉,爲種種難名之症者,久矣。今者,與暑月濕熱,氣勢相資,凝聚於脚部筋脈之間,藥力,旣無以打疊,鍼刺亦難於疏導,故多般將理,已過旬望,而迄不見其效,早朝有時少減,而晩暮旋劇痛楚,間或稍定,則麻痺轉甚,非扶,則罕得起立,捨杖,則罔能擧趾,不但爲目前之苦,實有終身癃廢之憂矣。臣之縷陳賤患,極知煩猥,而不得不然者,欲望聖明之察臣病勢之已痼,知臣起動之難期,無令掌兵劇務,有曠廢之患也。臣自今春以來,供職日少,伏枕時多,至於今日而又重之以別症,雖冗官閑局,尙不可如是而仍帶,況此訓局爲任,豈是臣養病之地哉?伏乞聖明,更勿留難,亟賜遞改,俾微臣,卸免重負,專意調治,以保螻蟻之殘喘,不勝幸甚。取進止。
巳時,上御進修堂。大臣·備局堂上引見時,左議政閔鼎重,兼吏曹判書金錫胄,行禮曹判書呂聖齊,工曹判書申汝哲,戶曹判書鄭載嵩,兵曹判書李䎘,大司憲南二星,江華留守李選,左副承旨宋昌,司諫安垕,校理吳道一,假注書許墀·梁重廈,記事官李畬·徐宗泰,入侍。閔鼎重曰,近日炎涼之交,朝晝氣候,不齊,聖體若何?上曰,無事。鼎重曰,賓廳日次,連有事故,久未入侍,而諸堂上,俱有稟定之事,敢此來會矣。頃者,以吏曹參判李敏敍疏中,軍制及鹽鐵等事,有趁速變通之敎,而此是軍國大變通之事也。首相,方在引入,姑未奉行之意,敢達。上曰,唯。鼎重曰,咸鏡監司尹趾善,以訟者金東赫事狀啓,下備邊司矣。觀其狀啓辭意,則金東赫,旣再度得決,則勿許聽理,乃是法典,姑置其訟爭之曲直,而東赫定配之日,古法不行之日云者,此言良是,故依其言回啓矣。蓋其所訟,俱有違端,且係良賤辨別,似當有更査之擧,而以法文不爲聽理之意,敢達。上曰,唯。金錫胄曰,監試不遠,各道京試官,所當兼臺下批,而其中慶尙左道試官宋光淵,全羅左道試官李倫,咸鏡道試官李善溥,以月課不製,俱有推考。宋光淵,則曾爲淳昌郡守時,又有越二等,而旣已不受四月七月兩等祿,則似無不拘於越等,而戶曹公事,時未及來,且拘於月課推考,故自下不敢擅便,此必有變通,然後可以兼臺下批矣。鄭載嵩曰,旣不受兩等祿,則越等已消矣,自戶曹査出,何難乎?上曰,越等,旣無所拘矣,推考,竝爲蕩滌,可也。錫胄曰,旌義·大靜兩邑守令,例以風汛之故,瓜滿前,先五朔而差出新官者,乃是前規也。卽今旌義縣監,則瓜滿,在十月,大靜縣監,則瓜滿,在十一月,故兩邑從馬,俱已上來,趁速差送新官之意,敢達。上曰,後日政,兩邑守令,竝爲差出,可也。錫胄曰,日本,以關白新立之故,爲請通信使,故待其差倭出來後,當爲差出,而日本風習,素以文翰爲貴,故自前通信使正·副使及書狀官,必以有文望計慮者,擇送,而卽今乏人,殆甚,求諸侍從三司之列,亦爲無多,而外補人中,或不無可合之人,移授稟職,仍爲差送之地,則好矣。上曰,其人,誰也。錫胄曰,如銀溪察訪李玄錫,爲人安詳,文才且優,館官中,待其有窠,欲爲移拜,以爲豫儲之地,而不可無端備擬,故敢達。上曰,後日政,移差京職,可也。錫胄曰,頃日李天根,以點馬御史時,貽弊各官,被罪矣,而以各道文狀,見之,則驅馬軍雇價,皆出於大同米,而一名之價,給米一斗云,雇軍千名,則一日之費,千斗之多,此實各官難支之弊也。今後事目中,點馬時,驅馬軍,以煙戶調發之意,改定奪,何如?閔鼎重曰,當初事目,雖未〈知〉如何,而驅馬軍,必使大同雇立,一名之價,一日至於米一斗,則十日爲萬斗,如是,則各官大同,萬無支堪之理,此宜有變通之道也。上曰,事目中,改爲定奪,今後驅馬軍,以烟軍調用,可也。錫胄曰,每於四季朔,宣惠·常平兩廳留在數,會計以入,想必自上下覽矣,而其中常平之保民廳銀貨六千兩,吳挺緯,爲開城留守時,貸出,今過十餘年,尙不還償矣。到今本府,反有撐拒不償之意,此旣推之爲難,而本府,且以支勅爲辭,與其仍置簿,不如捐之以給,爻周其文書,何如?上曰,唯。錫胄曰,去十七日武臣朔試射時,兵曹及御營將官,各其本衙門私自受由下鄕之輩,因其時,試官啓辭,竝爲罷職者,至於五人矣。如堂上武臣,爲五衛將·僉知·巡將·副司勇者,則受由入啓之後,乃敢下鄕,而其他千·把摠,則不過爲軍卒之頭領,故只於各其軍門,呈所志受由,則以無故人代察其任,而許令下鄕者,例也。如或未及還來朔射之前,則憑閱由狀,許令懸頉,亦例也。今番旣爲罷職者,雖無可奈何,而其中禹瑞圭,四年北邊,頃纔遞歸,爲御營長官,以掃墳事,爲呈所志,而所志中,有以兒病稽留之語,故試官啓辭之中,但以兒子有病,受由爲言,此則非其實狀矣。凡諸將官之類,必令入啓受由而去,則亦甚煩瀆。兵曹判書,今方入侍,下詢而改定奪,何如?李䎘曰,自今定制,使不得私自受由則可,而此輩循例下去,而因一時試官之所啓,至於罷職,似涉冤枉,今此五人,姑爲置之,此後定式以行,似當。錫胄曰,軍校之輩,竝令入啓受由,則煩猥甚矣。閔鼎重曰,朔試射時,自本廳,爲公事移送,則爲宜矣。上曰,因其時試官草記,使之一體罷職矣,今聞諸臣之言,果與巡將·衛將之輩,有異,而軍校之輩,竝令入啓受由,事涉煩瀆,今後則依前例施行,而令本軍門,移文試官所,頃日罷職者五人,竝爲分揀還敍用,可也。申汝哲曰,曾前則武臣試射時,不出試官,而令渠輩,自相會射,計分數,畫紙入啓而已。厥後有連三次居首論賞之擧,而厥輩,自相爭雄間,又有淆薄之事,故有出送試官之規。呂聖齊曰,今此永昭殿望哭節次,初不載五禮儀,而無端過去,情禮似欠,故以此意啓達,有行祭時三殿望哭之敎,而自上又下祭後親臨之命,旣行望哭,又爲臨哭,則哭禮,似爲太繁。自上若停望哭則可,而第於行祭時,兩慈殿,獨行望哭禮,亦自未妥。故外議或云,姑停望哭,待上親臨時,兩殿,行之無妨,或云望哭之節,亶爲練祭之時,不行,有歉本意,此言亦有理矣。然而就其中,寧從於順便之道,則自上親臨時,兩慈殿,行望哭禮,亦似無歉於情文然。上曰,大臣意如何?鼎重曰,望哭之節,亶爲練祭云者,誠是矣。然自上,曉旣行望哭,朝又臨哭,則不當若是其繁矣,行祭望哭之時,上獨不行,而只自兩殿擧哀,事理亦未妥,臣未知何以則合宜,而寧以順便之道,言之,則自上親臨時,兩殿,行望哭禮,亦自無妨。吳道一曰,望哭節次,如是亦可,而臣意,自上旣欲親臨,寧於行禮時,親臨行之,似宜。鼎重曰,道一之言,亦自有據,而但自上服制已盡,祭後親臨,奚爲不可?上曰,然。道一曰,大臣之言,以其服制之盡,而服制之盡,亦由於以日計月耳。練祭之節,旣出於愛禮存羊之意,則親臨行祭,亦合情文,故臣之欲自上參祭者,此也。上曰,語其常,則當於行祭時望哭,而今因親臨之擧,事有相礙者,姑停祭時望哭之節,親臨之時,兩慈殿,擧哀,似便矣。鼎重曰,大王大妃殿氣候,平復未久,望哭之禮,觀勢停之,爲宜。上曰,唯。聖齊曰,頃日親臨時,祭享,無異大祭,今亦依此擧行,則一日再祭,似涉煩瀆,且此親臨,與前有異,祭享之儀,何以爲之,定奪後,可以分付,故敢達矣。上曰,只行哭臨,情禮歉然,而如前祭享,亦涉煩瀆,何以爲之,則可也?鼎重曰,今玆親臨,有異於頃日初臨之時,而且在旣行大祭之後,則更用殷奠,近於一日再祭矣。如以只行哭禮,爲歉,然則以酌獻禮行之,如文廟南別殿酌獻之爲,似好。諸臣竝辭曰,可。上曰,酌獻禮奠物,何如?鼎重曰,取其可據者言之,故曰酌獻之禮耳。至於奠物,參酌別設,容有何傷?但不以殷奠,則可。道一曰,凡事神之道,貴於合禮而已。若循乎情,而瀆乎祀,則不可親臨小酌,雖曰無傷,亦有祭享之儀,則不如不爲之愈,只行哭禮,奚歉於情?上曰,若用殷奠,則不可,只行酌獻,何傷乎?道一曰,求其合禮,則不爲是也。聖齊曰,設殷奠,則果爲一日再祭,若夫酌獻之禮,臣未知其不可也。上曰,宗廟朔祭奠品,何如也?諸臣俱曰,豕牲·片脯,及果二品。鼎重曰,此乃三年內,祭以常饌,略設何傷?聖齊曰,不然,自內設行,則已,此自奉常寺擧行,安得用其常饌乎?上曰,定以酌獻禮行之。宋昌,顧聖齊曰,此一款,出於擧行條件耶?鼎重曰,禮判,親承下敎,何乃爾也?聖齊曰,先王胎峯,當宁胎峯,卽祚之後,例宜改封石欄,而連値凶年,尙未擧行,今年農事,雖未免凶,每每因循,不得擧行,誠爲未安,故敢此仰稟。鼎重曰,胎峯石欄,例於卽祚後,改封,而連以凶荒,尙未擧行,其在事體,誠爲未安。當宁胎峯,雖未竝擧,先王胎峯,則似當於今秋修改矣。上曰,每每退行,事體未安,先王胎峯,今秋內,先爲改封,可也。聖齊曰,昌陵丁字閣重建廳堂上,小臣與工曹參議宋奎濂,差下,不當會同坐起,應行節目,啓下後,偕往奉審,而宋奎濂在外,上來遲速,未可豫料,日氣漸寒,役事方急,小臣,先往奉審,應行諸事,豫爲磨鍊,何如?上曰,依爲之。聖齊曰,寧陵大王陵上曲墻外,及王后陵上虎石後,丁字閣神門外莎草,間有枯黃之處,陵下池砌,亦有崩頹處,曾以待秋修改,啓下矣。大臣之意,亦以修改爲宜云,依前定奪,分付擧行,何如?上曰,陵寢事重,依此擧行,可也。鼎重曰,臣更思之,丁字閣修改,事體重大,奉審時一員進去,似涉苟簡,宋奎濂,仍其陞資,除授他職,而重建廳堂上,則改差,似當。上曰,宋奎濂,特爲陞資,故使之上來矣。丁字閣修改之役,方急,而一員奉審,果爲苟簡,宋奎濂,今姑改差,以在京無故人,後日政,差出,可也。聖齊曰,今此謁聖時文武放榜,在於國恤小祥之內,御前放榜時服色,雖以吉服磨鍊,出外服色,當與朝臣無異,而賜花一節,不可依常時例爲之,豫爲稟定後,可以擧行,故敢此仰達。上曰,服色,則與朝臣別無異同,只賜花一節,勿爲擧行,可也。聖齊曰,頃日全羅右道暗行御史,以扶安縣田結踏驗時,書員輩弄奸,給災之時,民不蒙惠,本縣都監·色書員等,移囚於全州府,而其時縣監李㝡,就拿,元情之後,因赦蒙放,而都監·色書員輩,則曾無擧論之處,故尙今在囚云,似當令本道,從輕重治罪放送,敢此仰稟。鼎重曰,此亦在赦前之事,似當一體放釋矣。上曰,其時守令,旣已赦蒙放,則此亦一體放送,可也。聖齊曰,臣意,初欲分輕重決放矣,上敎如是亦好。鄭載嵩曰,卽今京外用錢之道,多有窒礙,合有變通,故敢達矣。諸各司作木捧錢之規,不一,故外方,每於本曹,來問其由,此必朝家酌定其價,然後可無紛紜之弊。鼎重曰,凡物之價,雖有低昂,蓋必有一定之規,然後錢貨,可以通行,而各司之所用有異,則外方之不信,固也。且莫適其所從矣,宜令戶曹,定式啓下,使各司一依用之。載嵩曰,本曹,他無以錢捧之之事,而獨於山郡奴婢貢木,捧之,每一木,定以七錢,但各司所捧,未知其幾許錢,故有掣肘之患。鼎重曰,各司所用木,自有好不好,難乎一槪而定之,若隨其升數而多少其價,則似無是患。錫胄曰,以宣惠廳言之,兩南,則初以五斗作木,故三疋,爲米一石,而京外市直,不齊。彼以六七斗所作之木,此以五斗施行,每木,折之以五錢,三疋價錢,僅爲一兩五錢,以此計給於一石之米,主人輩,不能支堪,始有倒懸之患,不得已變通更定,以一木七錢,則一石米,始爲二兩一錢,此亦不足於卽今米直,而猶勝其五錢之時矣。戶曹,若定式以八錢通用,則尤好,但各司所捧之木,升數正麤,各異,一以戶曹法,行之亦難。載嵩曰,否。本曹亦難於一之,田稅作木準四十尺,其餘,皆五升三十五尺,用之,亦各有地,一槪而同其價,必有窒礙之患,且如尙衣院所捧例,極好矣,好惡之價,何可一之乎?上曰,然矣。如尙衣院所捧例,本好矣,好惡同一價,則亦不均。鼎重曰,然矣。故欲變通,則莫如隨升數而定其價也。上曰,品各有高下,槪而一之,則不可,隨其升數而定價之多少,好矣。鼎重曰,如是,則應納於各司者,在彼,已能斟酌其可納者,折價以納,豈有向日莫適之患乎?此爲便。載嵩曰,頃年御營·守禦兩廳,換貿米石於嶺南五六邑,將欲發賣於東萊,上年自朝家,禁斷其發賣,使本曹會錄其米於各邑,以本曹所在,或米或銀,充給其數於兩廳,故厥後幾盡移給,而守禦米二千餘石之代,因經費不足,尙未移給,此則還送守禦廳,使之區處,自本曹勿爲苟簡,何如?,上曰,依爲之。載嵩曰,卽今本曹,經費旣竭,物力,殆盡於諸處工役,而校書館,又以書冊印出之事,入啓蒙允,如心經釋義,卷秩不多,且是經筵進講之冊,則物力多少,固不可論,而至於凡干書冊,不是緊急之事,當此恤費之時,所入紙地,工匠料米,誠爲不貲,此則姑勿擧行,何如?上曰,依爲之。申汝哲曰,臣曾以英陵石物修改堂上,啓下矣。頃以石物浮取事,出送郞廳,而昨見其所報,則石物,盡已浮取,今明日間,當爲輸入云,臣於入侍罷出後,肅拜進去,而安縝,亦爲堂上矣。大臣之意,以爲姑無兩堂上俱往之事,而廚傳,亦有弊云,小臣,姑先獨行之意,敢達。上曰,此亦除弊事也,今姑獨往,可也。鼎重曰,石物排安時,都監,則例當偕進,而前例,大臣亦往見云,臨時進往之意,敢達。上曰,前例有之,則大臣,亦當往也。汝哲曰,英陵舊石物,石色俱黑,若以新石排置,則新舊色異,觀美不好,故外議以爲,舊石,難於改色,新石,抹以墨汁,則新舊色混,不至鮮別云,詢于大臣,何如?上曰,新舊石色,有妨觀美,新者抹黑乎,舊石改鍊乎,二者何處焉?鼎重曰,新舊之色,果爲不齊,而改鍊舊石,事體旣難,抹黑之說,亦非穩可,若逢雨潦,則墨汁淋汚,尤不精於所見也。上曰,然。新舊不齊,雖有歉於一時觀美,日久之後,自爾色混,寧存其本色,可也。汝哲曰,臣今當遠行,往還至旬望,捕盜大將之任,不宜仍帶而去,敢達。上曰,使他大將兼察,缺乃有前例乎?汝哲曰,雖有之,無多日兼察之時。上顧左相曰,此事,何如?鼎重曰,此與閒局有異,使一人兼察十餘日,則重難,而汝哲,又兼摠戎使,前頭且將有巡歷之行。錫胄曰,無事時,只消十許日,何關乎?汝哲曰,不然。捕盜廳,在常時,別無緊務,而或値不虞事,則追捕之擧,一刻爲急,故兼帶遠出,曾無有也。上曰,事勢如是,捕盜大將,今姑改差。汝哲曰,摠戎廳軍兵,連以凶荒,久未巡閱,而間或使中軍點視,不能着實,近來,則玆事亦廢,故軍兵散落,逃故殆半,戎政甚多疏漏矣。今當式年改都案之時,臣欲於秋間,親往巡歷,而中軍李斗起,久典其任,頗諳頭緖,頃日政,爲釜山僉使矣。邊地重任,宜所極擇,臣不敢有所輕重,而可合僉使者,不無其人,能習摠戎之務,無有如斗起者,斗起改差,使之與臣議處其軍政,何如?上曰,玆事何如也?鼎重曰,釜山,乃是重地也,必擇送其人,可以料察邊情,應接彼人,其事任,固已重矣。臣不敢知此與彼,孰輕孰重?而彼亦重任,旣差之後,改之似難。李䎘曰,雖曰有內外輕重,彼亦重地,實難其人,似不當容易改之。上曰,然。軍門雖重,彼亦重地,李斗起僉使之任,不可爲此改也。李䎘曰,本曹事務,比他最緊,故加出郞官,至於二員,而近以實錄,多有除本仕者,其中軍色,所幹尤緊,必須久任,然後可無曠廢之患,而佐郞尹弘离,方以軍色,兼帶實錄郞廳,職務之滯,委屬可慮,尹弘离,實錄兼春秋減下,使之久任軍色,何如?鼎重曰,軍色,則久任,然後可以責效。上曰,尹弘离,實錄兼春秋減下,久任軍色,可也。䎘曰,精抄廳將士,每以有廳無號,爲訴,復其廳號,未知何如。上曰,玆事如何?鼎重曰,精抄廳,初於先朝時,抄取兵曹騎兵,爲五哨,依御營廳例,各定四奉足,而收其保米,以給之矣。厥後兵曹,以受布數少,五抄,還取二哨,故卽今只有三哨,而旣罷屬兵曹之後,猶有將官軍士,凡諸戎事,儼若一軍門,但獨無廳號,故隷諸兵曹,若武備司然,其將士之欲復其廳,固也。顧左右曰,此廳,初何罷也?錫胄曰,其時,以軍門之太多,爲言,罷之,然只送其印於本兵而已,無他除減之事。䎘曰,罷是廳也,初出於欲削錫胄之兵權。左右皆曰,今欲復之,則只可送印復號而已,更無建設事耶?鼎重曰,兵判,例兼之,只稱兼精抄大將云而已。上曰,不罷時,亦無密符矣。錫胄曰,然。旣罷之後,或有所幹於外方,外方,以無本廳印信,不爲着實施行,故將官輩,尤以此爲悶云。上曰,復設,不是別有建置者,只送舊印而巳,使之復號,可也。鼎重曰,旣罷而復設,則事體亦不輕,更可詢議於諸大臣。上曰,然。䎘曰,本曹責應浩多,物力漸縮,將無以成樣,依他衙門例,鑄錢補用,何如?上曰,唯。錫胄曰,近來錢文漸賤,各衙門竝鑄,必至於難行。鼎重曰,其中不緊處,停鑄,似宜。䎘曰,前僉使文以鳴,以其父起質,在江都,蕩殘之餘,多有收拾財粟之勞,因其時戶曹參議辛啓榮狀啓,相當職除授事,捧承傳已久,而尙未蒙恩,爲之上言,故有趁速除授之命矣。所謂起質者,非文非武,年且衰老無他可合之職,年雖未滿,似當授以老職之帖矣。上曰,然則加資,可也。䎘曰,永昭殿,常時以冶匠·木手各一人,留待,而一日所下料布,至於十餘疋之多,如有修改之事,則繕工紫門,自當擧行,當此省費之時,如許不緊之類,不宜仍置,故事雖微細,敢此仰達。上曰,常時,則勿令留待,可也。李選曰,本府甲倉所儲之木,其數八十餘同,而雨水之餘,腐傷者,多至累同,自前如此之時,則例有散給於願授人,使之改色充上之規矣,今亦依前例改色,何如?上曰,依爲之。鼎重曰,公州牧使李齊杜,有七十老父,而公州,距京不遠,故該曹擬望受點,渠亦赴任矣。其後齊杜,得聞距京道里,爲三百數十里,據法例呈狀監司,監司,枚擧啓聞,該曹覆啓,使之察任,而今又呈狀於備邊司,必欲遞免,齊杜老父,時無疾病,豈可拘於法限外數十里,而遽遞已赴之官,重貽迎送之弊乎?朝命之下,不卽奉行,殊甚未便,李齊杜,推考,令該曹催促還任,何如?上曰,依爲之。鼎重曰,新除授義州府尹蘇斗山,屢典州府,聲績表異,頃除江陵,治行尤著,其所律己,至有人所難及處云,故薦望於邊上重地矣,久不赴任,未知其由。今者斗山,呈狀於備邊司,以名出完席,爲辭,未知臺論云何,而不欲冒恥赴任者,出於自處之義,朝家禮使之道,亦不宜强迫,今姑改差,何如?上曰,然則改差,其代,後日政,差出,可也。鼎重曰,公淸道公州屬縣儒城等地,運稅於貢津,道里甚遠,民情,願出漕於恩津浦口,全羅南原等六邑,距聖堂倉,亦遠,民情,皆願出漕於求禮江邊云,令兩道監司,審察漕路,且詢民情,詳細啓聞,從便變通,何如?上曰,爲先令兩道監司,詢訪便否,啓聞後參酌處之,可也。錫胄曰,頃日以各樣紙地減品事,定奪施行,果爲便好,而各司所進排上疏紙,必以搗練紙捧之,故貢物主人輩,不能支堪,他樣紙地,旣爲減品,則此獨仍舊,似未妥當,今後各司上疏紙,以草注紙,進排之意,知委何如?上曰,奏御所用各樣紙地,旣皆減其品色,則疏箚紙,一體減品,可也。錫胄曰,黃海道管餉屯所新設六鎭,俱是要害處也。體府旣罷之後,屬於管理使,而其中文山萬戶,曾以兵曹敎鍊官,差送矣,聞其父方得癲疾云,爲子情理,不可遠離,令兵曹變通改差,何如?上曰,然則改差,其代,斯速差送,可也。載嵩曰,今番逆家田畓,使之分給於功臣事,命下,而自本曹區處,實爲難便,其田畓文書,輸送忠勳府,使元勳參酌區處爲文書,移送該曹,然後依此啓下,何如?上曰,依爲之。南二星啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。以宣廟朝處置吉云節事,觀之,此誠今日之所當法者,請勿留難,發配罪人姜萬鐵,依律處斷。上曰,毋庸堅執。二星又啓曰,杆城郡守具崟,曾與逆楨兄弟,互相追逐之狀,縉紳之所共知,而及其莅郡之後,臨民處事,無一善狀,加以酒昏日甚,政令顚倒,吏緣爲奸,民不堪命,東來之人,無不傳說,而伏承聖批,只命推考,臣所論,旣非泛然風聞之比,則不待問備,可知虛實,請杆城郡守具崟,罷職不敍。上曰,改差,可也。安垕啓曰,姜萬鐵,陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣不得情,則決不可止,請發配罪人姜萬鐵,依律處斷。上曰,毋庸瀆擾。吳道一曰,臣有區區所懷,故敢達矣。帝王廟號,自晉以前,有功烈帝王之外,不必皆有廟號,而自唐以後,未有君臨而無廟號之君也。我恭靖大王廟號之闕而不擧,誠爲莫大之欠典,而當初不議廟號,雖未知其何故,而尙無追議之擧,蓋出於因循而未遑也。國體事體,雖微細之事,苟有一毫未盡於義理,則無以慊一時之人心,而絶後來之譏議矣,況此宗廟莫大之典乎?神德王后祔廟事,累朝因循未遑行,而逮先朝始行之,今亦自上,斷自宸衷,詢議于諸大臣,亟擧闕典,則正名之擧,無大於此。安垕曰,此是國家莫大之闕典,何可每每因循不擧乎?上曰,列聖皆有廟號,獨於恭靖大王,闕而不擧,誠爲欠典,令該曹收議于諸大臣,稟處,可也。遂罷出。以上燼餘
上還御于昌德宮。停常參·經筵。
政院·玉堂,大殿問安。答曰,知道。
中殿問安。答曰,知道。
藥房,大殿問安。答曰,知道。
中殿問安。答曰,知道。
二品以上,大殿,單子問安。答曰,知道。
中殿,單子問安。答曰,知道。
王大妃殿,還御集祥殿,二品以上單子及政院·玉堂問安。答曰,知道。
夜五更,月入東井星。
自辰時至酉時,日暈。
下直,濟州敎授牟世蕃,泛漢萬戶鄭守。
有政。判書金錫胄進,參判李敏敍進,參議李奎齡進,右承旨朴純進。
兵批,判書李䎘進,參判李師命病,參議權脩進,參知禹昌績式暇,左副承旨宋昌進。
宋昌啓曰,明日常參·經筵,敢稟。傳曰,停。
李寅煥,以都摠府言啓曰,副摠管安縝,除標信義禁府坐起進去之意,敢啓。傳曰,知道。
又以兵曹言啓曰,昨日宣傳官·武臣兼宣傳官·各廳將官等,朔試射時,訓鍊都監哨官南重寶·韓稹,御營廳哨官洪延齡·尹勱·具右翼,武臣兼宣傳官朴紭·林漢英·朴希聖·徐穉·李重曄·曺廷弼·崔彦相·李汝植,精妙把摠辛錫一等,未滿四中,竝依例汰去,何如?傳曰,允。
吏批啓曰,卽接承文院牒報,則判校金鼎夏,身病甚重,久未行公,金鼎夏,改差,何如?傳曰,允。
以京畿監司崔寬,身病辭狀,傳于朴純曰,卿之固辭,逾往逾切,不亦太過乎?畿輔重任,不宜輕遞,更勿煩辭,調理察職事,回諭。
以李世翊爲右副承旨,朴純爲左承旨,宋昌爲右承旨,李寅煥爲左副承旨,沈壽亮爲吏曹佐郞,魚震翼爲光州牧使,韓志遠爲江西縣令,李端錫爲工曹參議,南龍翼爲刑曹判書,李玄錫爲司藝,李世白·沈枰爲實錄兼春秋,金相殷爲學正,南龍翼·鄭載嵩·洪萬容爲承文提調,任相元爲承文院副提調,內官金光潤,折衝金仁,以老職今加嘉善,權偉爲司儀,高益亨爲禮曹佐郞,禁府都事金潪,典設別檢洪受瀗相換,宋德基爲寧陵參奉,沈壽亮兼東學敎授,李綸·宋光淵·李光迪兼掌令,李日翼·李善溥兼監察,林泳·尹德駿,兼春秋減下,尹世礎爲銀溪察訪,林泳爲副校理,金益廉爲禮賓寺正,李綸爲義州府尹,林泳爲全羅左道京試官,李綸今加通政,權悅·沈搢·權曦·文邲爲僉知,崔山海爲忠翊衛將,申鎰爲慶德宮假衛將,崔柱華爲南虞候,池鳳逸爲古突山召募別將,金爀爲文山萬戶,李敦五爲上土僉使,宋奎濂·李端錫·蘇斗山·尹堦爲副護軍,宋光淵〈爲〉副司直,呂賢齊爲副司勇,蘇斗山爲北兵使。
李濡,以都摠府言啓曰,今日早朝,副摠管安縝,除標信義禁府坐起進去之意,依例啓下之後,判義禁呂聖齊,猝有病患,知義禁李觀徵,同知義禁金禹錫,亦皆有故,不爲開坐,堂上一員,勢難獨爲進參,故不得出去,而往復停當之際,日勢已晩,惶恐敢啓。傳曰,知道。
宋昌啓曰,春秋館上番,旣有實官,則不可仍以兼春秋入直,而奉敎鄭濟先,今日肅拜後,旋呈辭單,不爲入來,卽爲牌招入直,何如?傳曰,允。
朴純啓曰,新除授右副承旨李世翊,時在京畿仁川地,斯速乘馹上來事,下諭,何如?傳曰,依啓。
李濡,以兵曹言啓曰,上年自慶德宮移御昌慶宮時,本曹郞廳一員,輪回晝直於建陽·銅龍兩門之間,以爲禁喧之地矣,今則旣已還御大造殿,郞廳勿爲晝直之意,敢啓。傳曰,知道。
宋昌,以弘文館言啓曰,新除授副校理林泳,時在京畿楊州地,經筵入番事急,斯速乘馹上來事,下諭。傳曰,依啓。
又以刑曹言啓曰,新除授判書南龍翼,時在京畿楊州地,依例乘馹上來事,下諭,何如,傳曰,依啓。
宋昌啓曰,奉敎鄭濟先,牌招不進,雖未知身病之如何,而事極未安,推考傳旨,旣已捧入,而更爲牌招入直,何如?傳曰,允。
答待敎李畬疏曰,省疏具悉。疏辭,當令該廳稟處焉。
答領議政金壽恒箚曰,省箚具悉卿懇。當此國勢隉杌,民生困悴之日,雖使群臣上下,一心協輔,猶恐其不濟,而矧卿職居輔弼,身佩安危,尤不可引疾丐閑,恝視國事也,明矣。而不諒勤懇之意,必欲釋負就閑而後已,心深愕然,罔知所以爲諭,萬無允副之理,須體至意,安心勿辭,亟斷來章,速出論道,以副如渴之望。仍傳曰,遣史官傳諭。
掌令李弘迪,持平金萬埰啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰,可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下尤不可以自己好生之心,輕改祖宗討逆之典也。以宣廟朝處置吉云節事,觀之,此誠今日之所當法者,請勿留難,罪人姜萬鐵,依律處斷。杆城郡守具崟,立朝有難洗之深累,居官無一善之可紀,臣等論列,亦已備盡,而初命推考,終至遞差,未知殿下,何取於此人,而曲爲之容貸也?臣等所論,實非泛然風聞之比,請具崟罷職不敍。答曰,勿煩。
司諫安垕啓曰,姜萬鐵陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣不得請,則決不可止,請發配罪人姜萬鐵,依律處斷。答曰,勿煩。
領議政金壽恒箚曰,伏以臣病不任職,冒呈辭單,庶幾得解重負,少延危喘,兪音之降,日以拱竢,昨者近臣臨門,替宣聖諭,辭旨勤懇,恩數隆異,非臣微分,所敢承當,感戴之餘,惶愧交至。至於以聖上天覆之仁,燭下之明,而獨不垂察於賤臣疾病之實狀,則臣於此,益復悶塞震懼,不知所以自處也。臣本無似,受恩罔極,久竊匪據,無他裨益,唯以奔走盡瘁,爲一分報效之地者,是臣之區區所自勉也。況今國危民困,憂虞萬端,人臣之義,不敢私便身圖,而兼且僚相在告,鼎席未備,此時相繼引入,實非分義之所安,事體之所宜,臣之病勢,如不至萬分難强,豈敢爲辭退之計,而承此恩諭,亦豈敢撕捱,以速違慢之誅乎?顧臣所患,源委深痼,非一朝一夕之發,而然其症情之劇歇,無常,火熱之升降,有時,猶得以黽勉從事矣。今則傷敗旣多,危惡日甚,症情,有劇而無歇,火熱,有升而無降,逆而爲頭痛,晝夜不止,鬱而爲膈痞,上下不通。眩暈之作也,則神迷目暗,殆不辨四到,虛惙之甚也,則氣乏體苶,如不保頃刻,此其著者,餘不可殫擧,臣何敢一毫文飾,以瞞天聽哉?以臣此病,誠無復起爲人之望,陳力就列,非所可期,與其引日虛拘,致有癏曠之害,曷若早允所辭,公私兩便也?伏乞聖慈,曲加體諒,毋拘常格,將相職名,亟賜遞免,不勝萬幸。取進止。
待敎李畬疏曰,伏以翰苑舊規,必以右位,仕進實錄廳,而乃者以奉敎鄭濟先,在外之故,臣越次進往,至於啓差都廳郞廳,臣之庸陋,最居人下,猥當秉筆之職,恒切濫竽之恥。況此都廳之任,實惟與聞,筆削之事,以臣無似,苟然冒當,避免無路,慚懼冞深。今則濟先,旣已上來,實錄廳,自有應進之員,其在本館體例,臣則當以上番史官,入直闕內,故臣卽將此意,據例呈狀于本廳,以業已啓差,有難變改,不許遞易,臣之狼狽,益甚,不得不冒進於宸嚴之下。伏願聖明,亟命遞臣實錄廳都廳之任,俾得如例入直,以存史館體面,不勝幸甚。臣無任祈懇屛營之至,謹昧死以聞。啓下實錄廳,實錄改修廳啓目,粘連啓下是白有亦,觀此待敎李畬上疏,以史局體例,有此陳疏是白在果,史官之循例來仕於本廳者,則自當以次來仕是白乎矣,都廳郞廳啓下,則揆以事體,輕重自別,本館體例,非所可論兺不喩,曾聞前例,仁祖朝實錄修正時,申最,以前翰林,啓下都廳後,敍付翰林,以下番仍仕於本廳云,今亦依此例,使仍察都廳之任,何如?啓依允。
諭慶尙監司李秀彦書。王若曰,虞帝之明目達聰,首咨岳牧,周家之建官設敎,尤重藩維,畀一方專制之權,分九重共理之責。文武兼濟,必藉牧民御衆之才,內外交修,孰膺承流宣化之任?其在治平之日,尙慮選擧之難,況當艱虞之秋,詎忽委寄之重?黎元之休戚攸係,國家之安危在前,范孟博〈之〉登車攬轡,而有澄淸之志,蘇儒文之行部按法,而正姦贓之誅。王尊叱馭而忘軀,郭賀褰帷而彰德,惟其彈壓之若此,顧不重耶?是以詢謀之僉同,無比卿者。唯卿,風度溫雅,性質方剛,馬邑家風,不墜牧老之緖業,龍門聲價,早荷宗師之提撕。連捷戊己之科,文才卓爾,逮居近密之地,聲華蔚然。時値艱屯,久屛田廬之迹,運回交泰,遂登經幄之班,其識足以通方,其智足以應務。睠彼慶尙之一域,實是新羅之舊邦,嶺底七十州,橫跨大江之左右,水路四千里,遠控島夷之封疆。詩禮絃歌之鄕,俗比鄒魯,魚鹽舟楫之利,地埒荊吳,近緣弊政之益滋,以致善俗之漸變。起愁怨於蔀屋,惠鮮之澤未孚,塡府庫於廬山,供給之力已盡。士習民瘼,賦役凡百可憂,舟師甲兵,城池無一足恃。矧玆日本〈之〉請价,將見星槎之涉洋,疆域多虞,徒切乙丙之慮,事變難測,若爲庚甲之謨,必須匪躬之良,可寄方面之任。大臣擧其可用名入薦書□識其通才,擢刺雄鎭,玆授卿以慶尙道觀察使兼兵馬水軍節度使,卿其體予付畀之意,諒予憂勞之勤,原隰驅馳,爰詢父老之疾苦,夙夜規畫,思得設施之便宜。惟淸儉可以服人,宜礪氷蘖之操,惟寬大可以臨下,益勉恢弘之規。聽斷毋撓於私情,黜陟務循乎公道,官通訓則自斷,罪大辟則稟裁。於戲,君親遠離,豈無北望之戀?夷險不憚,庶弭南顧之憂,卿其往欽,予不多誥,故玆敎示,想宜知悉。副修撰沈濡製進以上燼餘
上在昌德宮。停常參·經筵。
巳時,太白見於未地。
下直,泰川縣監韓信哲,文城萬戶洪夏績,召村察訪李相奭。
朴純啓曰,明日常參·經筵,取稟。傳曰,只晝講。
王大妃殿·大殿·中殿,政院·玉堂問安。答曰,知道。
王大妃殿·大殿·中殿,藥房問安。答曰,知道。
以領議政六度呈辭,右議政十三度呈辭,傳曰,安心調理。
李寅煥,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管元相,以訓鍊中軍試射事,除標信北營坐起進去之意,敢啓。傳曰,知道。
答江華留守李選疏曰,省疏具悉。卿其依願往來。
宋昌,以成均館官員,以知館事意啓曰,今七月初七日儒生上旬輪次,以秋享大祭齋戒,不得設行,無故日退行事,旣已啓達矣,今二十七日設行之意,敢啓。傳曰,知道。
答禮曹判書呂聖齊疏曰,省疏具悉。卿其安心,勿辭察職。
宋昌,以禮曹言啓曰,卽接翼陵參奉牒報,則本陵丁字閣,階砌下東西邊所排磗石,今番雨水,間間有所陷處云,不可不趁卽修補,其時浮石所監董官,亦爲出去,今此莎草拆處修改時,一體修補事,分付,何如?傳曰,允。
宋昌,以禮曹言啓曰,今七月二十一日晝講入侍時,上曰,予於璿源譜略中見〈之〉,而顯德王后,至中宗朝,追復位號,改封山陵,而魯山,則不稱大君,事涉未安矣。神德王后所誕芳碩·芳蕃,初則封君,而昨年因大臣陳達,追封大君,讓寧大君,卽世子,而旣廢之後,亦稱大君,凡正妃所誕男女,皆稱以大君·公主,則魯山君,亦稱大君爲當,此意,令該曹問議于諸大臣,稟處可也事,命下矣。議于大臣,則行判中樞府事金壽興,判中樞府事鄭知和,以爲祖宗朝古事,雖未能詳知,而魯山君之降封君號,在於顯德王后未復位號之前,則旣復位號之後,不稱大君之未安,誠如聖敎,此不過仍循未改,以至于今矣,如臣孤陋之見,無容別議,伏惟上裁。左議政閔鼎重,以爲臣孤陋寡聞,記識不博,至於國朝古事,亦多未通,今此魯山君封號本末,未知其曲折之如何,而若以法式言之,顯德王后追復位號之後,當稱大君,而不當稱君,誠如聖敎,臣無容他議,伏惟上裁。領議政金壽恒,右議政李尙眞,病不收議,領中樞府事宋時烈,在外不得收議,大臣之意如此,伏惟上裁。傳曰,依議施行,而遣近侍致祭,可也。
答永興生員陳後搏等疏曰,省疏具悉。所陳之辭,當令該曹稟處焉。
宋昌啓曰,再昨引見時,以吏曹判書金錫胄所啓,武臣堂上試射不進之類,有勿罷還敍之命,而更爲詳察,則武臣罷職者五人中,柳星緯·朴新胄·禹瑞圭三人,則旣有受由之事,故敍用傳旨捧入,而權義楫·崔武丁二人,則其日書呈進字,而稱病不進,與星緯等有異云,故敍用傳旨,不爲捧入之意,敢啓。傳曰,知道。
以備忘記,傳于李寅煥曰,柳葉箭五中人閑良咸□成,直赴殿試。
正言李世白·尹世紀啓曰,姜萬鐵陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣等,竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理乎?臣等,不得請,則決不可止,請發配罪人姜萬鐵,依律處斷。答曰,亟停勿煩。
掌令李弘迪,持平金萬埰啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。以宣廟朝處置吉云節事,觀之,此誠今日所當法者,請勿留難,發配罪人姜萬鐵,依律處斷。杆城郡守具崟,立朝,有難洗之深累,居官,無一善之可記,臣等論列,亦已備盡,而初命推考,終止遞差,未知殿下,何取於此人,而曲爲之容貸也。臣等所論,實非泛然風聞之比,請杆城郡守具崟,罷職不敍。答曰,毋庸强聒。
禮曹判書呂聖齊疏曰,伏以臣,猥忝金吾之長,頃當任奎·沈楫査事,有所議讞矣。沈楫,則千餘結收米私用之事,歸於孟浪,而踏驗未畢之前,都目狀,先報監營,雖有謬例,旣違事目,十二月文書,以九月書塡,則月日,先後相違,難免不以實之罪,任奎,則所納文書,勿論磨勘先後,疑其爲收米私用,則非白地構陷之比,而錯人文書,論人不法,及其行査,竟歸無實,不可全然無罪,故兩人之罪,以此照斷蒙允矣。今聞大臣,以任奎之罪,不以陷人律照斷,大失按法之道,金吾堂上,竝宜汰去云,臣不勝駭汗之至。任奎之初不詳審,論人不法,誠有罪矣,本出於監司時事,而且有現納文書,則直以陷人擬律,殊涉過當,故與同僚相議,參酌定罪,豈有一毫私意於其間,而大臣之非斥甚重,照勘失當之罪,無所逃免,臣之情勢,萬分悶蹙,不得不號籲於宸嚴之下。伏乞聖慈,特垂矜察,先罷臣本職兼帶判義禁·知經筵等任,以正臣罪,千萬幸甚。
禮曹參判申翼相疏曰,伏以臣,伏蒙恩暇,少伸人子之情,感結幽明,但有悲涕,第臣積病之餘,連日觸冒酷熱,暑添劇,昏塞數矣,而兼得暴下之症,仍成毒痢,度數無算,委頓苦痛,舁還調治,其勢末由,而春官新除,及於此際。又伏聞差下英陵石役監董之役,臣之狼狽,到底極矣。臣誠不幸,狗馬之疾,至於此劇,不能聞命奔走,病伏窮閻,罪積逋慢,中心怵惕,若無所容,而差復登途,旣無其期。且慮敦匠事嚴,不敢等待朝廷處分,玆憑縣道,仰暴危迫之情,伏乞天地父母,察臣濱死之狀,亟命鐫改新授職任,以便公私。且伏念臣之虛帶備局,今過半年,而今又賤疾重作,還朝杳然,春秋之任,亦非閑慢,觀象監,有不時奉審之擧,內贍寺提調,倂賜遞免,不勝幸甚。
江華留守李選疏曰,伏以臣於少時,喪妻,而緣倉卒權窆,未免寄在淺土,經營遷兆,非不久矣。山家多忌,難逢吉年,遷延歲月,今始卜山,將以開月歸葬,而舊山在於衿川,新阡得於安山,其間道里,未滿一舍,而距江都,俱是百餘里。臣旣鮮兄弟,且無成長之子,非臣躬自臨視,則一家更無幹事之人,若得數日之暇,則可以往來了當,而顧此居留之職,非等閑之地,不敢據例請暇,情理所迫,不得不冒昧呼籲,伏乞聖慈,俯賜諒察,俾遂私願,不勝幸甚。以上燼餘
上在昌德宮。停常參,只晝講。
巳時,太白見於未地。
下直,靈光郡守李增,長興縣監李行成,昌樂察訪高緯奎,幕嶺萬戶卞廷燁。
宋昌啓曰,明日常參·經筵,取稟。傳曰,只晝講。
答知義禁李觀徵,同義禁金禹錫等疏曰,省疏具悉,卿其勿辭察職。
以備忘記,傳于李寅煥曰,今下弓矢,幕嶺萬戶卞廷燁處,給送。
宋昌,以禮曹言啓曰,憲府啓辭,以儀賓之不得再娶,事理曉然,而曾無朝家明白禁令,故致有此無前可駭之事,請令該曹稟處定式,以爲日後遵行之地事,傳曰,依啓事,命下矣。駙馬之再娶,乃是國朝所無之事,而且有節節難便之端,不許再娶,意有所在,其來已久,有同令甲。姜子順·鄭顯祖之事,雖出於一時權許,不可援以爲證,自今以後,駙馬之無子者,以同宗支子,立以爲後,有子旣娶而死,則爲其子立後,以主公主之祀,而勿令再娶,法禮當然,以此定式施行,何如?傳曰,依啓。
李寅煥,以御營廳言啓曰,今此十二番別馬隊·別破陣等,射砲試才賞格,從分數多寡,以本廳所儲木綿,面給後,別單書呈之意,敢啓。傳曰,知道。
又以御營廳言啓曰,本廳十三番黃海道別馬隊五十名,已爲逢點整齊矣。來八月初一日,與十二番別馬隊,替代後,舊軍放送之意,敢啓。傳曰,知道。
答吏曹判書金錫胄,參判李敏敍,參議李奎齡等聯名疏曰,省疏具悉。許多注擬之際,偶然失誤,有何所傷?卿等,安心勿辭,從速察職。
正言李世白·尹世紀啓曰,姜萬鐵陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣等,竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理乎?臣等,不得請,則決不可止,請發配罪人姜萬鐵,依律處斷。答曰,毋庸强聒。
掌令李弘迪啓曰,新除授北兵使蘇斗山之前爲義州府尹也。其時臺官,以其素無廉謹之操,不可置之財貨之府,爲辭,至發於完席,其論雖中止,斗山之所以自處,朝家之所以許遞,蓋以此也。斗山,若果廉謹,而臺官之論,不爲眞的,則斥以失實,仍令赴任,猶或可也,今者臺官之言,未聞其失實,而纔遞其任,旋卽超階,授以北邊閫任,是臺閣之言,不能有無,而適足爲寵擢之階梯也。擧措之失當,事體之顚倒,莫此爲甚,除目之下,物情大以爲駭,臣欲以此論啓,改與同僚相議矣,僚議參差,竟未得歸一,臣何敢晏然仍冒於臺席乎?請命遞臣職。答曰,勿辭。
李寅煥啓曰,掌令李弘迪,再啓煩瀆,退待物論矣,敢啓。傳曰,知道。
持平金萬埰啓曰,卽者同僚,以北兵使蘇斗山,纔遞灣尹,旋卽陞擢,其他事體,不可不論之意,問議于臣,臣意,則前日之啓遞灣尹,爲其存廉隅也,今日之備擬北閫,爲其惜人才也。事體雖重,人才亦當爲國家惜之,且斗山前後履歷,爲善治之績,不可以一時云云之說,廢錮其人,而僚議堅執,竟至起鬧,臣何敢晏然仍冒乎?請命遞斥臣職。答曰,勿辭。
李寅煥啓曰,持平金萬埰,再啓煩瀆,退待物論矣,敢啓。傳曰,知道。
淸城府院君金錫胄,吏曹參判李敏敍,參議李奎齡等箚曰,伏以臣等,於再昨政席,禮曹佐郞之望,以前典籍柳星年,備擬,而星年之高祖吏曹正郞柳成春,卽乙巳名人,故臣等,不曾疑其門閥之有瑕矣。今聞星年,爲醫官鄭之問外孫云,之問,乃是卑庶之人,星年,內外不類,決不可爲淸選,而臣等,未能詳察,有此誤擬之失,不敢晏然在職,伏乞聖明,亟命遞免臣等之職,以正臨政詿誤之罪,不勝幸甚。臣等,無任惶悚祈懇之至,謹昧死以聞。
知義禁李觀徵疏曰,伏以臣卽伏見判義禁呂聖齊自列之疏,蓋以任奎擬律事,見斥於大臣之故也,臣不勝惶悚愧恧之至。臣忝叨金吾之任,當初議啓之時,雖有所問答於席上,而旣參伊日之坐,則臣亦安得晏然而已乎?今者首席,陳疏引咎,而臣以同參之人,當事昏錯,終致大臣之非斥,臣何敢以不參照律之坐,而仍冒職次哉?伏乞聖明,亟罷〈臣〉職名,仍治臣臨事失當之罪,千萬幸甚。臣不勝震惕慙赧之至,謹昧死以聞。
知義禁金禹錫疏曰,伏以臣,待罪金吾之任,猥忝議讞之列,頃者任奎·沈楫等照律時,臣亦同參矣。聞相臣,以任奎勘罪太輕,大加非斥云,臣誠震駴之至。任奎之處事,不審終始,爽實錯誤之罪,固所難逭,而第旣有所納文書,不比白地構誣,則律之以陷人之罪,慮或過重,玆與同僚,參酌照勘,實出於緣情推法之意,寧容一毫私意於其間?而見斥於相臣,乃至於此,何敢戴罪叨據,玷辱淸朝也?不得不冒免鈇鉞,仰籲宸嚴,伏乞聖慈,亟命罷臣職名,仍治臣罪,以爲按法失當者之戒,不勝幸甚。臣無任戰灼屛營之至,謹昧死以聞。
午正,上御宣政殿,晝講時,知事閔維重,特進官安縝,參贊官朴純,侍讀官吳道一,檢討官沈濡,假注書許墀,記事官李畬·徐宗泰,入侍。上,自鄘之汎彼柏舟,止君子偕老三章下意益深矣,讀前受音一遍訖。吳道一,進講,自爰采唐矣,止定之方中三章下乃三百乘,音釋各一遍,上受而讀之旣。道一,講解文義,道一曰,唐,乃俗稱烏麻也。又曰,麥,或云牟,或云大麥,詳於此等字,所謂多識於鳥獸草木之名也。又曰,姜·弋·庸,非所與淫者,眞是人託言於貴族也。又曰,觀於民風,而時君之政治,可知也。當此之時,王風旣熄,上無敎化,故民情流蕩,大振淫風,至桑間·濮上而極矣。若是者,固無異於禽獸之行,而其由,皆原於君,倘使時君,明德於上,以風其民,則民恥且格,奚至於斯乎?此固人辟之所宜取監,而察篤於本源處也。至誣上行私。道一曰,下而誣上,荒亂至矣,然誣上出乎行私,行私因乎政散,其責,儘在於君人。至遠言切言焉。道一曰,君子偕老,辭婉,故曰遠,鶉之奔奔,辭直,故曰切。上曰,唯。道一曰,淫亂,固亡國之風也。蓋難防而易荒者,色,故若使無禮而制之,則人理滅盡,終底荒亡而止,楊時之稱載此篇,以見衛,爲狄滅者,是耳。宋朝,有請去國風於講筵者,蓋以淫亂之事,不欲溷褻於上聽,而殊不知存此詩之爲監戒也。上曰,然。故小註,引春秋,以明其意。沈濡曰,春秋之於賢邪善惡,竝列而書之,欲使後世,監戒而去就之,國風之不見削,亦猶是也。監而戒之,不亦善乎?道一曰,仁祖朝,上問於筵席曰,戒之在得,戒之在色,得與色,孰難?臣之祖父故相臣胤謙對曰,色難。上曰,予則謂得難。祖父臣胤謙對曰,得固難矣,然猶不若色慾之難防也。潛滋於袵席之上,浸浸然不覺其爲迷荒,故臣言如是。仁祖,爲之改容焉。至椅·桐·梓·漆。道一曰,此四木,皆樂器之用也。文公,在建始之初,已有禮樂之意,故詩人詠之。至夏正十月。上曰,必於夏正興功者,爲不奪民時也。濡曰,然。道一,釋望景觀卜之義。濡曰,此詩,皆作於營立之後,故要其始終而言之。至稅于桑田。道一曰,文公,當板蕩之時,能勤勞於民,而卒致富庶,擧騋牝而言者,稱其盛也。又曰,文公,人君也,而爲布衣帛冠,其所克儉,可見也。又曰,人君一心,萬化之本,文公之秉心也塞淵,故施諸事者,旣誠且深,承乎喪亂之餘,而克致小康之美,立志如是,乃可有爲。濡曰,文公之能勤乎民,能服乎儉,而能致騋牝之多者,莫非塞淵之所推至也。道一曰,果能誠以立志,何事不可做乎?閔維重曰,文公,能自立於亡國之餘,布衣帛冠,晨往桑田,而不以爲勞,卒致富庶之盛,此可見勤苦乃有成也,而原其本,則克勤克儉,亦由塞淵其心。道一曰,雖匹夫之微,若談空虛而務淺近,則事故無成,文公之做得少康,乃塞淵之效也。布衣帛冠,是我國士子之服,而人君而猶爲是,則其所節於用而儉乎身者,何如哉?財不得不自阜,國不得不自富,今亦曰,文公猶若是,吾何不能彼所能者乎?而立志旣固,作事皆實,則雖致堯·舜之治,斯亦可也。上曰,唯。講畢。維重進伏曰,臣兼帶之任,累辭不許,而每加溫諭,臣誠惶蹙無容矣。今日入侍,亦豈晏然於心者乎?臣以特進官,亦足入侍於筵席,奚必帶知事而後,可乎?仍帶知事,事體不當,而至於備局·宣惠等堂上及承文提調,亦有所不敢自安者,竝許遞免,俾安其心,則臣之分願,成矣。上曰,堂上提調等任,因大臣請而兼之,非予所獨持難,前批已盡之,卿何累累過辭,卿其安心行公焉。維重曰,累承聖敎,臣亦知聖意之所在,而每思之,終有所不安於分義,且恐有傷於事體。上曰,卿之請,雖益勤,予無允許之理,卿勿固辭焉。且國舅之有兼帶,非今日創耳,故事亦多有之,豈因此而有傷於朝家事體乎?維重曰,臣等,頃者待罪本兵,以海島要害之處,新設邊鎭,移授各官戰船之意,陳達蒙允之後,靑山·古今兩島,則已爲差遣別將,分授戰船,其餘諸島,亦欲次第設鎭,而未及爲之矣。今若因循中止,則有非當初作始之本意,敢以所懷,更爲仰達。大槪,邊將之任,專在於舟師,故雖殘弊之鎭,其戰諸具,頓勝於沿海各邑之所造者,又其格軍射砲,亦勝於各邑,無根着充定之類,此由於守令,以治民之官,事務旣繁,兼管水陸諸軍,其勢自專掌者,不同,而且其船格·射砲充定,甚難而然也。各邑戰船,實無緩急得力之望,而其爲本官之民弊,則甚大,如欲變通,則海島設鎭之擧,何可已也?竊聞近日,有以扶安蝟島設鎭事,陳疏者,備局覆啓,令本道詳番啓聞云,臣曾經湖南監司,不待本道之啓聞,而亦知其形勢之便宜矣。此島,距陸四十里,往來船舶,皆由於此島之內,誠可謂海路之要害,雖曰成均館折受之地,太學所收,只是每年靑魚之稅,而其稅,皆出於漁採之船,島中土地人民,別無納稅之事,今雖設鎭,太學漁稅,亦當依前收捧,與邊將,自不相妨,雖令別將兼管,收捧上納於太學,亦爲便好,有何所拘於太學哉?卽今島中居民,將至四百餘戶,設鎭之後,募入者,必多,不煩經理,而自成邊鎭貌樣,不可不及今差出邊將,指揮措置,以爲趁明春移給戰船之地矣。且羅州智島,亦是海路要衝,而此乃司僕寺牧場也。金錫胄,以其提調之故,詳知其形勢之便宜,曾與臣相議,欲爲建請設鎭,而至今未果,此外諸島之可合設鎭處,亦多,金錫胄訪問,最爲備悉,可以商度設置,速缺下詢而處之,何如?上曰,此事,令備局從速稟處,可也。維重曰,忠州爲邑,處於大嶺之下,爲南北界限之要衝,地大人衆,操弓者甚多,今若設爲獨鎭,一如水原,則變起南方,可以據守嶺路,而制敵,若西北有警,亦可以徵發勤王,且通水路,便於運餉,此非等閑之地也。旣爲獨鎭,則民皆兵也,訓養得宜,則自當爲南路之一巨防,下詢廟堂而處之,何如?上曰,亦令廟堂,商量稟處,可也。維重曰,近日朝臣,多以軍制變通,爲言,如李敏敍之疏中所論,李端夏之前後所陳,無非切中時病者也。國家養兵過多,內而用度不繼,外而民怨益深,未知朝家,將何以變通,而至於守禦廳,有不可不先爲變通者。蓋守禦使,在京,而專管軍兵,府尹在南漢,而無所干涉,脫有變亂,則守禦使,以重臣,應爲扈從之人,必不得親自守城,若使府尹,倉卒之際,代行主將之任,則將不知兵,何以應變?此實事勢之不便者也。且旣曰,南漢,守禦之任,而設廳京中,與兩局比竝,牙兵之額,罔有限節,各道良民投入者,甚多,其弊,反有甚於他軍門,前頭之慮,有不可勝言。臣意,則江都·南漢,均是保障重地,其所以制置規模,不可有所異同。今若減去守禦使,一依江都例,府尹陞爲留守,而以重臣差遣,兼帶備局堂上,專責守禦之任,則可無軍門多岐之患,而亦可無外方貽弊之事,此亦下詢于廟堂,而稟處之,何如?上曰,此乃大段變通之事,令廟堂諸臣,商議稟處,可也。維重曰,兩西屯田,盡爲設鎭,差遣邊將,此雖出於關防備禦之計,而第以瑞興言之,則一境之內,至設五鎭,其他亦多如此,沿路各邑,將何以支堪乎?前後陳弊者,每以屯田革罷,爲言,而今旣不能革罷,又爲之設鎭置將,屯田,終無可罷之日,而佩印行公,與守令相埒者,處處布列,今此設施,恐未得宜。且屯民,本無根着,今若盡入於軍伍,則必將逃避,初雖團束,後難充額,此亦不可不慮也。外議,多以一倂革罷,爲言,而如不得盡爲革罷,則合數屯爲一鎭,以省邊將之數,且其屯軍元額之內,抄擇其一半而充軍,其餘,則任其閒住,以備闕額之代定,則似無後日難處之弊,作事之始,不可不深思而善處,此亦下詢廟堂而處之,何如?上曰,作事不審,則後必有弊,不如善處於初,此事,亦令廟堂議處,可也。維重曰,前年逆獄時,逆家搜得休紙,尙令留置於戶曹矣。使卽輸送禁府,令本府堂上與郞廳,相與考閱後,還送戶曹,爲燒火處置之地,何如?臣曾以此意,陳達蒙允,而未及爲之,故敢達矣。上曰,依爲之。遂罷出。以上燼餘
上在昌德宮。停常參,只晝講。
巳時,太白見於未地。午時,日暈。
下直,彦陽縣監朴熙世,龍潭縣令李濟後。
宋昌啓曰,明日常參·經筵,取稟。傳曰,停。
又啓曰,來八月初一日,輪對日次,而德恩府夫人私忌,及日食齋戒相値,頉稟。傳曰,知道。
以領議政七度呈辭,右議政十四度呈辭,傳曰,安心調理。
李寅煥,以兵曹言啓曰,新番軍士之數,一千五百三十六名內,除旅帥納布,實役軍,二百十九名矣。依傳敎,沒數定送於明安公主房造成所,限二日赴役之意,敢啓。傳曰,知道。
答工曹參判洪萬容疏曰,省疏具悉。卿其勿辭,救護母病。
宋昌,以實錄改修廳言啓曰,謄錄郞廳尹弘离,以兵曹軍色郞廳減下事,命下矣。其代,以禮曹佐郞高益亨,差下,令該曹卽爲口傳,兼春秋下批,何如?傳曰,允。
吏曹口傳,高益亨,實錄兼春秋,下批。
答副提學李翊相疏曰,省疏具悉。疏辭得宜,當依疏辭,施行,卿其依願往省焉。
答副校理林泳疏曰,省疏具悉。爾其勿辭,從速上來察職。
大司憲南二星啓曰,昨日同僚,以北兵使蘇斗山之纔遞邊守,旋擢閫任,事體不當之意,來問於臣,臣以爲朝家用人,當論其人之才否,苟其人也,則亦不必深拘於事體。斗山,從前履歷,俱著廉能之稱,而向者云云之說,實與臣所聞,相左。使其說而果是,則不但啓遞邊守而已,當隨以罪罰,使其說而未必眞的,則當此閫寄乏人之日,豈可拘一時之事體,終棄可用之才哉?以二卵棄干城,古人惜之,臣未敢以斗山,眞有干城之望,而惜其見棄,則乃古人之意也,況斗山,初無二卵之累哉?臣之意見,如是,不能苟從僚議,終致起鬧,而適患腦癤,有妨冠巾,經宿之後,今始來避,所失尤大,請命遞斥臣職。答曰,勿辭。
李寅煥啓曰,大司憲南二星,再啓煩瀆,退待物論矣。傳曰,知道。
掌令申懹啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣竊聞殿下,曾於筵臣之請,以不可失信,爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改朝宗討逆之典也。以宣廟朝處置吉云節事,觀之,此誠今日所當法者,請勿留難,發配罪人姜萬鐵,依律處斷。杆城郡守具崟,立朝,有難洗之深累,居官,無一善之可紀,臣之論列,亦已備盡,而初命推考,終至遞差,未知殿下,何取於此人,而曲爲之容貸也。臣所論,實非泛然風聞之比,請杆城〈郡守〉具崟,罷職不敍。掌令李弘迪,持平金萬埰,大司憲南二星,竝引嫌而退。臺官之言,未聞失實,而旋以陞擢,則改正之擧,未爲不可,惜才之意,似非偶然,而揆以臺體,則以此持難,而終涉苟簡,請掌令李弘迪,持平金萬埰,大司憲南二星,遞差。答曰,不允。末端事,蘇斗山,旣無疵累,又有治績之表著,則移陞北閫,不害爲惜人才之道也。南二星·金萬埰等,別無可遞之事,亦爲出仕。
正言李世白·尹世紀啓曰,姜萬鐵陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣等竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理乎?臣等,不得請,則決不可止,請發配罪人姜萬鐵,依律處斷。答曰,勿爲煩論。
掌令申懹啓曰,如臣昏劣,猥當處置同僚,而伏承聖批,以蘇斗山,旣無疵累,又有治績之表著,則移陞北閫,不害爲惜人才之道,南二星·金萬埰,別無可遞之事,亦爲出仕,爲敎,臣不勝惶霣之至。斗山治績之表著,雖或如南二星等所言,而謂之身無疵累,則竊恐聖明,未之深察也。曩日臺席所發之言,臣亦未詳其眞的,而其在益山鄕家時,追逐兇人,結爲棋伴之說,傳播於搢紳之間,據此一事,亦可知其爲人,惡可謂之無累哉?且近日朝廷,以臺論爲不足有無,如有被駁之人,則彈墨未乾,輒爲陞擢,以示摧壓之意,若此不已,則臺閣之上,雖有忠言至論,適爲負累者,寵擢之資,而亦未必不爲聖明所厭聞也,此臣常自仰屋而竊歎者也。南二星·金萬埰之所執,雖出於愛才之意,而揆以臺體,終不免爲苟簡之歸,李弘迪之所論,實得臺體,且中時病,故臣以此立落之矣。聖批之嚴截,至於如此,臣昏昧無見,處置乖當之罪,在所難免,臣何敢一刻冒居職次乎?請命遞斥臣職。答曰,勿辭。
掌令李弘迪啓曰,臣未知蘇斗山之才能,果何如也,而若謂之眞有干城之才則已,其才,旣非干城,而人所云云之說,亦不止於二卵。言其大都,則渠渠之屋,對峙於相望之地者,皆其州府歷典時,所營造者也,廉士,固如是乎?其他可議之疵,不必煩陳,而纔以物議,遞其邊守,旋卽超階,授以閫任,有若褒賞者然,是臺閣之言,不能爲有無也。若使斗山,稍有可用之才,則豈有終棄之理?而旋遞旋擢,未免爲顚倒之歸,故臣欲以此論啓,而僚議參差,竟至於引避退待矣。處置請出之後,同僚,旋以乖當自列,則臣何敢自以爲是,而晏然冒出乎?請命遞斥臣職。答曰,勿辭。
持平金萬埰啓曰,臣以蘇斗山事,引避退伏,恭竢物議,同僚之處置請遞,實循公議,而今玆特出之命,遽出於千萬意慮之外,臣誠惶霣,罔知攸措。分義所在,不得不承命就列,而前事是非,姑捨勿論,旣遞之官,決不可仍冒臺席,請命遞臣職。答曰,勿辭。
李寅煥啓曰,掌令申懹·李弘迪,持平金萬埰,再啓煩瀆,退待物論矣。傳曰,知道。
工曹參判洪萬容疏曰,伏以臣母,今年七十九歲,氣力日漸苶然,有若崦嵫之暮景,人子情理,常切喜懼之心,頃因暑濕所傷,猝得吐瀉之病,一日之內,症勢危谻,至於昏塞移時,幸賴聖明,曲垂愍憐,遣醫看病,珍劑相續,如縷之喘,得以回甦,再生之恩,天地罔極,非臣糜粉,所能仰報,母子相對,感淚自零。水部恩除,今已多日,而憂遑煎迫,尙稽祗謝,露章陳暴,亦有未暇,揆以分義,一味惶蹙。顧臣母病,今雖少間,而眞元大脫,餘症猶苦,少進糜飮,虛熱輒作,委身床席,轉側須人,日夜扶持,不忍暫離,旬月之間,完復難期,官無閒隙,各有攸掌,所帶職務,不可久曠,伏乞聖慈,俯察危迫之悃,將臣新除本職,兼帶國子·槐院等任,一倂遞改,俾得專意,救護母病,不勝幸甚。臣無任戰灼祈懇之至,謹昧死以聞。
副校理林泳疏曰,伏以臣於當日,祗受諭旨,以臣爲弘文館副校理,令臣斯速乘馹上來者,臣竊伏自念,空疎愚鈍,百無肖似,而向來叨塵法從,首尾一年,凡其冒濫癏曠之實,宜已莫逃於天鑑之下矣。況近省疾病留落,坐遞朝命於京城咫尺之地,又已累月,則罪積逋慢,跡涉蹇傲,臣猶自懼,人其謂何?乃蒙聖慈,曲加容貸,初施問備之薄罰,終遞史局之緊任,威怒不形,恩德逾深,今者復垂記錄,還畀論思之職,輒降收召之音,雖知非稱,豈勝感激,聞命以還,隕越靡容,臣本常調凡流,初非有輕爵祿重去就之志節,而況旣蒙被異眷,周旋邇列,非日月矣,則犬馬係戀之私,亦人理之所必然。唯患報答之無階,寧遽欲自廢於明時哉?顧以今夏傷暑之證,轉輾沈篤,迄未獲瘳,屛伏荒野,未能自還,此豈臣之所欲也?且其區區之微悃,又深以每叨匪據,爲悶者,前日疏辭,旣略陳暴,則今雖未敢每瀆天聽,而竊意睿明,或亦已下燭矣。向使臣,身無現疾,材有寸長,可以任奔走而當職責,臣亦何樂彷徨道路,孤寄窮閻,而故久不趨命,以自積其罪戾也哉?抑臣之當初下鄕,適在本館進箚之後,故不知者,或疑臣悻悻於嚴批之下,而此殆非臣子之所敢爲也。當時誠未格天,辭不達意,致勤意外之下敎,則此亦臣之罪也。臣只有一味惶愧而已,夫豈敢萌一毫悻悻之念乎?又況後來明示開釋之指,不啻丁寧,凡同共進箚之諸僚,皆已安心於職次,則雖其惶愧之初心,亦已消散無餘矣。寧有到今尙存形跡,憾天地而怨父母,迷不自及之理,臣雖昏愚之極,亦不至是也。特以不學無術,已試罔功,難於復玷淸顯之職,而疾病,又從而錮留之耳。伏乞天地父母,諒臣微悃,矜臣積病,亟收新命,以安愚分,不勝至願。臣又伏聞湖南京試官之命,亦及於臣,臣義當聞命卽行,旣病未從心,或慮違誤期會,玆敢卽日具疏,從縣道上聞,如蒙聖照,竝賜處分,公私亦爲幸甚。臣無任瞻望屛營激切祈懇之至,謹昧死以聞。
副提學李翊相疏曰,伏以臣,伏聞頃日筵中,因館僚陳達,有心經釋疑刊出之命,此實盛大之擧也,有以見殿下典學之誠心,愈往而愈篤,臣於此,不勝欣抃攢頌之至,抑臣有區區一得之見,玆敢仰暴於紸纊之下,伏願聖明,財省焉。蓋心經一部,卷帙雖少,而抱括甚廣,實爲古今學者,治心講學之藥石,古人所謂指南之車,燭幽之鑑者,誠的論也。先正臣李滉,首先尊信此書,其敎導後學,必以此書,爲先,而授受講論之際,多所發明,或以言語,使微辭奧義,無不曉然,此釋疑之所以作也。然其爲書,非出於李滉之親自勘撰,乃其門人李咸亨·李德弘諸人,各自記其師說,彙而輯之者,故其規模綱領,終非成書之比也。是以,曾在先朝,本館之官,嘗私就故判書臣宋浚吉,有所考較取質,而只不過就其中,粗正其訛舛之字而已,今若以此入梓,則恐終不免於疎略也。臣之愚意,若因此時,大加修正,使規模完備,網領整齊,然後許令剞劂,則不但此冊,爲成書之幸而已,其於進講之道,亦必倍有所益也。雖然,修正之事,亦非人人之所可堪當者,若使朝家,特命領府事臣宋時烈,專任此冊,而不惟釐正舊本,亦令補以己意,以備其漏,則時烈,必能有所發揮,以贊聖學也。仍竊伏念,昔我孝宗大王,嘗與時烈·浚吉等,特講此書,有緝熙日躋之盛,我顯宗大王,亦與此二臣,復講此書,務盡繼述之道,而頃於時烈之上來也,殿下,亦嘗與之始講此書,則此實聖祖神孫傳授之心法也。時烈,以宿德元老,逮事三朝,眷眷爲國之誠,實有倍於人者,今於此事,亦應不辭而樂爲之也。伏乞聖明,特賜留意,趁時烈處閒之日,先委此事,俾速完就,仍又至誠召致,以爲畢講此書之地,不勝幸甚。臣猥以無似,適忝論思之長,旣有所懷,玆敢仰陳焉。此臣於夏間,待罪本兵之佐,以省掃父母墳塋之意,呈單受由,旣已拜辭,而以永昭殿擧動猝迫之故,不得啓程,其後臣,重得脚病,行步蹣跚,終未能作行矣。今者秋序已屆,益切霜露之感,倘蒙復賜恩暇,許伸私情,則實爲萬幸。臣無任祈懇屛營之至,謹昧死以聞。
午正,上御宣政殿晝講時,知事金錫胄,特進官沈梓,參贊官李濡,侍讀官吳道一,檢討官李墪,假注書許墀,記事官李畬·徐宗泰,入侍。上自爰采唐矣,止定之方中,讀前受音一遍訖。吳道一,進講,自蝃蝀在東,止載馳四章下義重於亡故也。音釋各一遍,上受而讀之。至相鼠章。李墪曰,此章無大旨。道一曰,士子之應講者,取小註嚴氏說,書諸大文,以代大旨,而觀其文義,亦非大旨之規。金錫胄曰,應講者,雖如是,此章,元無大旨。上曰,唯。仍讀之盡,付標,道一,講解文義。道一曰,虹是妖淫之氣,故比之淫奔之惡。至朝隮。道一,歷數其十煇。仍曰,陰陽和而後,成雨,故淫慝之氣,害之,則陰陽不交,而雨不成矣,故謂之朝隮,則雨之終朝而止,可知也。至不知命也。道一曰,命,卽稟賦之性,而天理之正,如人之壽夭·貧富·貴賤,雖各不齊,亦莫不有定於初,故君子,順而受之,不以物而害其性,不以欲而害其正,是之謂知命。若是者,惟盡其在我之道而已,豈有越分背理之作乎?淫奔之人,則不然,不知貞信之爲天理之正也,故惟其男女之欲,是循是縱,惟欲而不知制,則奚獨淫女之所自喪,推而遠之,莫不皆然,此其知有命而制欲之爲貴也。至相鼠。道一曰,體切於止,止切於儀,蓋嫉之甚,而一節,深於一節者也。又曰,此章,無大旨,雖未知何爲而作,而舊說,謂譏其在位者。錫胄曰,此章,蓋爲在位者作,而竝與儀容支體而制斥之,嫉之之甚也。至干旄。道一曰,衛俗,蓋以陰荒無禮義,至於敗亡,而文公,承其殘滅之餘,能致更化之美,故風俗不變,人心懲創,見淫亂而有蝃蝀之詩,見無禮而有相鼠之章,見其有位高而能下於賢者,則稱其威儀之盛,以詠美之。人心之不可誣也,如是,向非文公好賢樂善之心,有以興起之,則其何以臻玆乎?人君轉移之機,亶在德敎之如何?古人所謂捷於影響者,斯益信矣。至載馳。墪曰,夫人歸唁之意,雖切,而大夫之留之也,亦是,故作詩致其思,而終不敢去其抑情從禮,良足尙也。道一曰,發乎情而止於禮,是天理之正也。錫胄曰,夫人之處事變,曲盡矣。道一曰,衛以誣上行私,無禮義之俗,而一被文公之化,知所惡而樂道善,如斯,區區之一文公,而能是,則況聖君敎化之美乎?道一仍反復三詩之說,墪曰,國人,見干旄之盛威儀,而樂其好賢之誠,故聳動而嗟詠之。道一曰,大夫之有禮賢心,儘由於文公好賢之誠,不如是,何以得賢而用之乎?錫胄曰,齊桓公,合諸侯,立文公於敗亡〈之〉餘,而文公,能自勤乎民,儉乎身,而大布之衣,大帛之冠,務財訓農,敬敎,任能,卒之移風變俗,克致成立,其由,莫非勤儉之致也。上曰,詩人,謂文公塞淵,塞淵,卽誠實之謂,文公之所以致此也。錫胄曰,塞淵,果爲勤儉之本矣。衛國,隣於狄,地方小,而文公,又當敗亡之餘,立志也誠,而行之以實,故克服勤儉,能致殷富,卒乃成敎於國中。又曰,許穆公夫人,女中之哲也,始則以情欲歸,終能以禮自克,而惻怛之懷,有不可自已,故作詩致思,辭氣藹然,可謂情之至,義之盡也。又曰,夫人,宣姜之出,而賢德如是,不係於氣類者,信道一曰,臣僚,方以堯·舜,冀乎上,則文公,奚足爲道乎?然而塞淵之心,勤儉之道,有足可尙,故敢以是稱之。上曰,唯。道一曰,經筵之設,非直爲講文字,大道,莫外於修身明德之事,格致誠正之工,則在於參互諸經,融貫發明,貴於深味體得而已也。上曰,唯。講畢。錫胄進曰,臣久未入侍於經筵,故及門而欲審其坐,不覺心在彼而忘乎此,仍失曲拜,不勝惶恐。上曰,偶然耳,何傷?錫胄,更跽而曰,諸道名號,例取該道牧官,合而稱之,頃日淸州之降爲西原也,公淸道之淸字,宜有改稱之事,而下吏,以壬寅淸州降號之時,道號,則仍存忠淸,蓋以道內有淸風府,以此稱之云,故意以爲信然不置之矣,更考壬寅年文書,則其時不但西原,公州,降爲公山,洪州,亦降洪陽,故如是爲之矣。今則洪州無降號之事,法當稱以公洪道,臣曹之不早覺察,誠爲惶恐,後日政,公淸道,改以公洪道,下批,如何?上曰,公淸道,宜有改稱之事,而不爲定奪,予亦訝之矣。今聞曲折,追改公洪道,可也。錫胄曰,全羅京試官李綸,移拜義州府尹,故其代,以林泳差出,而今聞泳,以牌不進,方被推考云,不可以兼臺下批矣。前頭災傷敬差官,及京三所試官塡差之餘,可合京試官,甚爲苟簡,何以爲之?上曰,林泳,推考蕩滌。錫胄曰,全羅都事李玄紀,受由還京,以弘錄有物議之故,還送其印,仍不下去,若待本道啓罷,則科期已迫,必有窘急之患,雖在格外,今姑改差,後日差送,其代,何如?上曰,依爲之。錫胄曰,慶尙道,幅員旣廣,士子甚多,而近來士習,染於黨論,每於科場,多有不美之擧,試官,若非有風力可以憚壓者,則必不能鎭定,而有損傷國體之事矣。都事朴世樟,乃以新及第之人,旣無履歷,如或有見輕取笑之患,則是亦可慮,姑遞世樟,差送他人,何如?上曰,依爲之。錫胄曰,昨日晝講罷後,驪陽府院君,歷入臣家,仍及其所達四件事,皆令廟堂稟處云,而兩大臣,方在呈告中,此當待其出仕後變通,而蓋其所言者,皆好矣。第其中守禦使一款,臣爲其任,累年,且自先臣時孰知之,廣尹之依江都變置之議,自前有之,而由今形勢,則有不然者,江都環一島而爲鎭,雖令多積糧穀,修飭軍務,而軍兵器械,猶且疎虞。往日許秩之爲留守時,頗省其軍卒之冗雜,而猶不知坐作進退之節,不成師徒之貌樣。南漢,則不然,守禦使之能自擅以號發者,一萬二千餘名,所鳩合八道之僧,分處八寺者,殆近五百,所峙穀,亦累萬石,且摠攝其忠州·原州兩大鎭,兩鎭之兵,其數亦多,此其形勢,固非府尹之所可斡旋。而以水原言之,朝廷,雖擇送其人,猶令摠戎使,制其一端者,抑有深意,南漢,若自此旣無所制,而王城咫尺之地,高其城,積其糧,鍊其兵,委以萬有餘之軍,在今雖無可慮之事,日後如有不可信之人,則朝家,將何處之?此不可使之獨任也,決矣。議者,或意其守禦廳之所取用者,過多,而其數可知也。屯田之收,歲不過二千餘石,軍保米七八百石,軍保木二三十同,此亦不尠矣,而皆以是爲打造軍器之費,故南漢之軍器,甚精最優者,此也。若使府尹,當此任,則軍器打造之匠,俱是京衙門之人,以府尹之力,必不能任自設使,遲過十餘年之後,則器械之精利,必不如今日,視以江都,尤可見矣。臣意,守禦使,終不可罷,大臣之議,雖歸一,自上裁處爲宜。上曰,唯。錫胄曰,忠州之設爲獨鎭,臣嘗得見於柳成龍文集中,深服其說矣,故相臣李浣聞之,亦以爲好云,獨許積謂忠州,乃吾家鄕,今若設鎭,人必有言,吾在位時,決不可爲之云,故置之,而此則形勢,果爲便好,使忠州之民,據守其嶺路,則守禦之固,當自倍矣。渠不盡力,使敵踰嶺,則是以父母妻子,與其賊也,其孰不爲之盡力乎?且其土風,武士最多,故守禦廳所屬軍六百餘名,亦在其地,而見之皆精壯之輩,設鎭之後,則民皆兵也,制置得宜,當成巨防,而此又不可使無所拘係,如令有係,則當係於守禦使,以此觀之,守禦使,亦不可罷也。上曰,然。錫胄曰,全羅之蝟島·智島,設鎭事,極便,呂陽之所謂趁今秋設置,可於明春水操者,甚是,此宜從速擧行也,如管餉屯鎭,果爲紛然,弊端之生,不得數年,雖一年可知也。使兵曹,量其可□可仍與可竝者,便宜速處,爲宜。上曰,唯。錫胄曰,事涉煩瑣,而係干軍門訴冤之事,敢達矣。臣於日者詣闕之時,御營別破陣金俊一,號訴於路側,臣使之詳査曲折,而心怪其鬍鬚盡去矣。及見將官所報,則俊一,與前承旨安後泰家奴子,有爭詰之事,而後泰聽家奴之言,捉去於其家,綑置一夜,又於柱礎上,縛其腰腹,絞以引之,至於數次,盡拔其髯子,痕跡狼藉云,此等擧措,殊甚不當,且是軍門卒校,何可無端縛置於私門乎?若彼漢,果有所犯,而必欲重治,則或呈狀於法司,或通言於臣處,以正其罪,可矣,而私自推捉,其所施罰,亦極駭怪,軍卒號冤之事,不可置之,士大夫侵暴軍卒之弊,亦不可不禁,安後泰,推考,何如?上曰,安後泰,從重推考,可也。上曰,孝宗朝,常有恤士之意,數以觀武才賞勞矣,而近來罕得爲之,秋間欲爲觀武才,以各廳木布,施賞,何如?錫胄曰,觀武才,行之十月未祥之前,則必有非時之言,莫如退設於明春之宜也。上意若出於賞勞,則使之自外試才,何妨乎?道一曰,觀武才,雖曰講武之事,而亦異於科擧,未祥前設行,似涉未安,開春後爲之,不亦好乎?錫胄曰,古規,於觀武才時,一試文臣,則一試儒生,不以輪換爲之乎?上曰,然。例爲輪次試之矣。錫胄曰,我朝用人之道,只在於科擧,而卽今人才之乏少,備擬之際,甚爲苟簡,在諸罪罟之輩,雖欲滌瑕蕩垢而用之,被罰,旣不滿一二年,且於收敍之後,從而有斥其眚尤者,渠亦不能自安,故此輩,姑不敢出用,是其勢,不得不數設科擧,收得人才而用之。但庭謁聖試題,例多簡易,故人有僥倖之心,而不着力於詞學之上,若試以着實大題,則無是之慮也。上曰,唯。觀武才,徐觀爲之。道一曰,自上進講詩傳,固好,而心經,乃治心之要,前頭炎氣旣退,晝涼夜永,若於玉候安寧之際,時時夜對,從容講究心經,則夜氣淸明之時,志慮精專,易以有得必,於聖學,益也。上曰,當依筵臣言。李濡曰,臣伏見各道狀啓,旱乾之餘,慘被水災,年事不免凶歉,蓋已決矣。今日急務,只在於來春賑救之策,必須自上頻接臣僚而後,凡事可以及時講究,庶無稽緩之弊,而賓廳日次引見,一月不過三度,或因有故而停廢之時,亦多,常時,則雖有可陳之事,若非大段緊急,則亦不敢請對。以此庶務,自至積滯,及乎引見之日,備局堂上,其數旣多,而各以其事,一時奏達,以致晷刻甚久,聖體恐有勞於酬酢,諸臣,或不能盡其所懷而罷。若於常時,頻頻賜對,則豈有如此之患乎?卽今新涼已生,講席連開,使備局諸臣與大臣,相議稟處之事,輪回入侍,從容講定,則必不無着實之效矣。上曰,賓廳日次引見,一月只是三次,而此亦或因有故,則不得爲之,今後備局堂上,如有稟處之事,晝講及召對之時,勿以請對爲言,直以某某來詣之意,政院口傳啓達,而使之入侍,可也。李濡曰,頃因筵臣所達,恭靖大王廟號,有令該曹議大臣稟處之命,此是累朝欠典,而今乃追擧,則豈非盛德事也?第念追議廟號,事體莫重,非如追封大君之事,則不可因一筵臣之言,而循例議大臣而已,似當有令公卿會議賓廳之擧矣。吳道一曰,此乃小臣筵中所達之事,而今聞此言,果是矣。以臣一人之言,只令該曹議大臣稟處,實欠重其事之意矣。錫胄曰,此事重大,使大臣及二品以上禮曹堂上·三司長官會議,爲當矣。上曰,追議廟號,事體果異於追封大君之事,承旨之言,誠是。政院,以無故日,諸大臣及六卿與禮官·三司長官,竝牌招,使之會議於賓廳,可也。遂罷出。以上燼餘
上在昌德宮。停常參·經筵。
辰時,日有重暈,內暈有兩珥,暈上有冠,色內赤外靑。巳時,日暈。
夜二更,流星出五車星上,入艮方天際,狀如鉢,尾長三四尺許,色赤光照地。
有政。吏批,兼判書金錫胄進,參判李敏敍實錄廳進去,參議李奎齡進,左承旨朴純進。
兵批,判書李䎘進,參判李師命病,參議權脩病,參知禹昌績進,左副承旨李寅煥進。
宋昌啓曰,明日德恩府夫人私忌齋戒,明明日正日,視事,頉稟。傳曰,知道。
李濡啓曰,大司憲南二星,牌不進,執義李翔,持平安烒在外,掌令李弘迪·申懹,持平金萬埰避嫌退待,今日以監察茶時之意,敢啓。傳曰,知道。
朴純啓曰,吏曹郞廳來言,承旨有闕,政事,何以爲之?敢稟。傳曰,當日爲之。
宋昌,以都摠府言啓曰,今日入直軍士,中日習射,請出標信。傳曰,知道。
答禮曹判書呂聖齊疏曰,省疏具悉卿懇。卿辭至此,判義禁之任,今姑勉副焉。
以備忘記,傳于朴純曰,居首幼學金弘福,直赴會試,之次幼學沈湛,進士徐文裕,幼學李行一·金聖臣,進士呂必重,幼學徐宗積,生員申瑞華,各給一分。
答領敦寧府事金萬基箚曰,省箚具悉卿懇。已悉予意於前箚之批,復何多誥?須體勤懇之意,安心更勿固辭,調理行公。
宋昌,以弘文館言啓曰,本館上番見存三員內,副應敎申琓,以子息成婚事,受由出去未還,副校理林泳,今方在外未肅拜,而將以京試官,不久下去,只有臣道一,當此逐日開筵之日,僚員未備,誠爲苟簡,上番闕員,今日政,勿論相避及吏曹郞官,差出,何如?傳曰,允。
李寅煥,以都摠府言啓曰,入直軍士,中日習射事,標信命下矣。兵曹判書參政,依前例不得爲之之意,敢啓。傳曰,知道。
朴純,以吏曹言啓曰,保社原從功臣人員等,其中永不敍用者,許通仕路,職牒收聚者,竝爲還給,犯罪作散者,竝於本品敍用事,旣已捧承傳矣。前牧使金斗明,前察訪楊遇漢,前縣監金重器,方在罷職中,依承傳敍用,前承旨安後泰,前參知睦昌明,前佐郞睦林一,前佐郞申宗華,方在奪告身中,依承傳職牒還給,前郡守吳定邦,前府使李台老,前察訪蔡獻徵,前正郞李禎來,方在居下中,依承傳本品敍用,何如?傳曰,依啓。
以兪櫶爲右副承旨,趙亨期爲慶尙都事,李正英兼判義禁,趙世彙爲寧越郡守,金應運爲旌義縣監,鄭昌會爲大靜縣監,韓瑄爲禮曹佐郞,高益亨爲實錄兼春秋,林泳兼持平,許墀爲承文正字,趙錫周爲學錄,韋壽徵爲校書正字,李宏爲全羅都事,李惟郁爲三水郡守,尹鼎和爲監察,李世翊爲刑曹參議,閔鎭周爲活人別提,趙錫謙爲假引儀,朴泰遜爲校理,韓翊周爲奉常副正,金瑜爲兼春秋,李立中爲直講,鄭維卨爲典籍,徐仁一爲忠壯衛,金大有爲慶德宮假衛將,沈樟爲武兼,鄭沇·林漳·李萬葉·申守道·金起勳·金載輝·成楚珩爲武兼,李世翊·禹瑞圭·朴新胄·柳星緯·沈廷逸·金汝南·徐弘履·趙忠善爲副護軍,柳星緯羽林將仍任。
宋昌啓曰,待敎李畬,因實錄廳回啓,自今日還爲仕進於實錄廳,春秋館上番,無他推移之員,而奉敎鄭濟先,連呈辭單,不爲入來,卽爲牌招入直,何如?傳曰,允。
宋昌,以禮曹言啓曰,魯山君,以大君封爵事,議大臣草記,傳曰,依議施行,而遣近侍致祭,可也事,命下矣。自前致祭時,皆行於墓所,今亦依前例致祭於墓所乎?今此追封爵號,遣近侍致祭,出於特恩,敢此仰稟。傳曰,今亦設行於墓所,可也。
答右議政箚曰,省箚具悉卿懇。蘇斗山,已試州郡,治績表異,不可終棄,則當此乏人之時,陞授北閫,實出於惜才之意也。年少輩過激之言,何必深嫌?卿其安心勿辭,速出行公。仍傳曰,遣史官傳諭。
大司憲南二星啓曰,昨日處置,臣之以苟簡見遞,公議可見,而特命出仕,實是意慮之外,臣誠遑蹙,罔知攸措。凡人意見,未必盡同,論議之際,務歸和平,當初僚議,歸重於事體上,而及其再避,專以不廉爲主,至於處置臺官,所謂與兇人追逐云者,雖未知其虛實之如何,而到今提起,未免爲已甚之說也。方生之論,一節深於一節,有若務勝者然,此豈臣所望於同僚者乎?前事是非,姑置勿論,旣遞之官,斷無抗顔出仕之理,且臣癤患添劇,於昨朝詣臺之時,召牌之下,竟未祗赴,今始扶曳來避,以此以彼,尤不可一刻仍冒,請命遞斥臣職。答曰,勿辭。
李濡啓曰,大司憲南二星,再啓煩瀆,退待物論矣。傳曰,知道。
正言李世白·尹世紀啓曰,姜萬鐵陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣等竊惑焉。萬鐵之當初上變,不過爲人所䝱,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,兇逆之狀,有浮於元老,安有元老伏法,而萬鐵獨生之理乎?臣等不得請,則決不可止,請發配罪人姜萬鐵,依律處斷。掌令申懹,持平金萬埰,掌令李弘迪,大司憲南二星,竝引嫌而退,處置立落,旣據臺體,雖命特出,已遞難仍,在我無嫌,有何可避?召牌不進,在例應遞,請掌令申懹·李弘迪,出仕,持平金萬埰,大司憲南二星,遞差。答曰,不允。處置事,依啓。
掌令李弘迪·申懹啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣等,竊聞殿下,曾於筵臣之請,以不可失信爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,終廢國人公共之論也。且法者,祖宗之法也,殿下,尤不可以自己好生之心,輕改祖宗討逆之典也。以宣廟朝處置吉云節事,觀之,此誠今日之所當法者,請勿留難,發配罪人姜萬鐵,依律處斷。當初物議,不可使蘇斗山,赴任於財貨之府者,以其無廉謹之操也。然而斗山,亦不無能吏之稱,則廉謹雖不足,豈有終棄之理乎?但其捍禦之才,若不能干城於王國,而其可議之疵,亦多有之,則旋則超擢,授以閫任,擧措之乖宜,事體之顚倒,莫此爲甚,物情大駭,久而未已。請新除授北兵使蘇斗山,亟命改正。答曰,不允。
左議政閔鼎重箚曰,伏以,用人,必先歷試,知其能否,量才授職,古之道也。今者蘇斗山,早登科第,出入臺閣,素以風力,見稱於先輩,歷典州府,治績表異,當此乏人之時,欲擇旬宣之任,則斗山,宜在人前,而或慮其履歷不多,人望不孚,適承儲養之敎,請移京官者,實出於周愼之意,防塞之言,雖出於淸評,然其已試之才,不可終棄,故欲處之邊地,接應使价,更觀幹辦之能矣。臺席之論,又欲擧劾,旣旬宣接應,俱爲不可,則授之邊閫,欲試以將帥之才,薦擬以聞,憲臣,復引事體,有此論列,則是將廢斗山爲棄人而後可,愛惜人才之道,豈當如是乎?治邑聲績,已著於前後,律己難及之稱,又出於江陵士民之公誦,而傳說於搢紳之間,則設令斗山,有失於昔時,亦當許改於今日矣,而況選將,異於他職?臣固無知人之鑑,不敢自保其擧得其當,苟論用人之體,則有可以得力緩急,而拘牽常例,不敢擬議者,其於事理輕重之分,又果何如也?臣與僚相,適從南邑,備知其善治實狀,比之臺官風聞,自謂有據,則舍從之際,可以審處,至於移乙加層。又若出於好勝,則雖曰臺論,使人有不敢盡信者,又豈但奉行其風旨而已哉?宰相曰可,臺諫曰否,雖是相濟之道,斥以顚倒,語意甚峻,已難晏然,而因此展轉,成一鬧端,指摘多端,不省所缺,無非臣妄率誤事之致。伏乞聖明,亟賜遞免,以謝人言,取進止。
領敦寧金萬基箚曰,伏以臣,再暴病狀,優批輒降,至以勿以戎務暫曠爲慮,益加善攝,爲敎,臣惶隕悶蹙,益不知所措也。臣宿患在身,從前職務之頉啓停輟者,數矣,及今痿痺之劇,蟄坏之不能蠢動者,累旬矣,臣之坐積瘝曠之罪,固已多矣。大凡居職而曠其職,則有其害理而曠也,則刑獄紊,主計而曠也,則經用匱,職無小大漫緊,未有曠而無其害者,若乃戎務,尤有異焉。苟或曠也,則疎虞而無可恃,惰窳而莫能振,以至部伍尺籍之常事,罔不潰然頹弛,不但爲目前之害而已,以蹔時之曠廢,而啓日後無窮之患者,有矣,不可以其暫也而不之慮,矧乎瘝曠之久,如臣今日者哉?顧臣賤疾,根深而難拔,藥物醫方,非不爽也。治療將攝,靡有加矣,而偏枯之勢,跛躄之形,日進而無退,繼自今戎務之曠,未知何時可免,而其爲害,有不可勝言者矣。臣自承批旨,日夕危厲焦灼,勢窮情迫,不得不冒死更籲,伏乞聖明,察戎務久曠之害,矜賤疾難醫之狀,亟遞臣訓局之任,公私萬幸。取進止。
禮曹判書呂聖齊疏曰,伏以,臣本庸陋,百不猶人,而偏蒙異數,濫躋崇班,至於金吾之長,爲任甚重,決非如臣所敢承當,而辭不獲免,黽勉供仕,今者以任奎勘罪太輕,見斥於相臣,揆以廉義,決不可一刻苟冒於職次,冒死自列,唯候譴罰之加,伏承聖批,諭之以安心勿辭,臣誠惶感罔措,益不知所以自處也。臣忝在議讞之地,擬律之際,失其輕重,苟有是非,則固不敢行公,況今相臣,大加嗔責,至以宜汰爲言,顧臣所遭,實非尋常,今若貪恩戀寵,晏然冒據,則不但喪失臣之廉隅,抑亦大損朝家事體,將何顔面,仍在其任,以辱名器哉?緣臣縮伏瘝曠有日,獄囚多滯,疏釋無期,亦豈非公私狼狽之甚乎?百爾思量,斷無冒出之理,不得不更籲於天地父母之前,伏願聖慈,曲賜諒察,臣所帶判義禁之任,爲先遞改,仍治臣罪,不勝幸甚。臣無任殞銊屛營之至,謹昧死以聞。以上燼餘
上在昌德宮。停常參·經筵。
下直,金城萬戶朴霙。
吳斗寅啓曰,領議政八度呈辭,右議政十五度呈辭,到院,而以私忌齋戒,留院之意,敢啓。傳曰,入之。
朴純啓曰,吏曹郞廳來言,臺諫有闕,政事,何以爲之?敢稟。傳曰,明明日爲之。
吳斗寅啓曰,西壁承旨之不得稽謝,自是廳規,而右副承旨兪櫶,今日不爲出肅,揆諸事體,殊甚未妥,卽爲牌招察任,何如?傳曰,允。
以備忘記,傳于李寅煥曰,今下弓矢,金城萬戶朴霙處,給送。
朴純,以吏曹言啓曰,永昭殿朔祭,終獻官實差,東平君杭,豫差,靈愼君瀅,差塡,啓下矣。實差東平君杭,則與永昭殿入番相値,豫差靈愼君瀅,則病重不受香云,不得已以亞獻官豫差瀛昌君沈,改付標以入之意,敢啓。傳曰,知道。
以領議政八度呈辭,右議政十五度呈辭,傳曰,安心調理。
宋昌啓曰,慶尙都事趙亨期,昨日政,纔已除授,而時未及署經,若待兩司開坐,署經後下去,則科日不遠,勢必窘急,似當有變通之道,敢稟。傳曰,除署經發送。
又啓曰,慶尙都事趙亨期,除署經發送事,命下矣。若待本道人馬上來後辭朝,則勢必遲滯,全羅都事李宏,竝爲給馬,催促下送,似當,敢稟。傳曰,依爲之。
李寅煥,以義禁府言啓曰,以咸鏡監司狀啓,刑曹粘目,軍官權震錫,移本府處置事,命下矣。權震錫,方爲待命,卽爲拿囚之意,敢啓。傳曰,知道。
宋昌,以禮曹言啓曰,恭靖大王追上廟號,議大臣稟處事,命下矣。大臣處,旣已收議以來,而今有大臣以下會議賓廳之命,此收議,勿爲書入乎?敢此仰稟。傳曰,勿爲書入。
正言尹世紀·李世白啓曰,姜萬鐵陰兇情節,畢露於渠之結案中,此固惡逆之尤,而天地神人之所不容者也。按律之請,今已經年,而尙靳一兪,臣竊惑焉。萬鐵之當初上變,不過爲人所䝱,爲死中救生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等,不得請,則決不可止,請發配罪人姜萬鐵,依律處斷。答曰,亟停勿煩。
掌令李弘迪啓曰,臣本不以蘇斗山,爲非能吏也,亦不以斗山,爲不改而勿爲永棄之人也。第其廉謹不足之說,旣發於完席,朝廷,纔以此許其自處,而俄頃之間,旋卽超擢,有若褒賞然,臣聞賞一人而千萬人勸,信斯言也。臣恐所賞,非所可勸也,況舍短取長,雖是用人之道,激濁揚淸,抑亦礪世之方也。如欲兩行而不相悖,則姑待他日,徐議其任,未爲不可,而亦有得於可否相濟之義,故臣初欲以事體上論之,而轉輾起鬧,言不知裁,致令相臣,不能晏然,此固臣之罪也。然而夫豈有意於風旨之奉行,亦豈有一毫好勝之心,今此相臣之箚,辭意極嚴,臣於此,已不覺其瞿然失圖,而過激之敎,又及於情外,臣何敢一刻仍冒,抗顔於職次乎?且頃日大政,兵曹,以六品司果及敎鍊官,超拜三品僉使者,大有乖於難愼之道,而臺閣,尙無相糾之擧,物議,大以爲非云,噤默之罪,臣實有之,冒嫌,到此益著,請命遞斥臣職。答曰,勿辭。
掌令申懹啓曰,臣本疎狂,不識忌諱,再昨處置同僚之時,只據臺體,率意妄言,自知見拂於時論,退伏私室,恭竢譴斥,而請出之擧,出於意外,召牌之下,嚴畏分義,不得不就職論啓矣。卽見左議政箚辭,臣一倍惶懼,不知所以自處也。蘇斗山,律己人所難及之稱,臣耳目不逮,未及聞知,而偶因傳說之言,聞其鄕居,處身之不美,故遣辭之際,率爾及之,以明其負累之實狀,非敢移乙加層,以爲好勝之計也。且其治績之表著,雖或有稱道之說,而曾前疵累,有不可以一能,遽可洗滌,棄短取長,固是用人之恒規,激濁揚淸,亦爲礪世之道,則臣之妄論其旋卽超擢之不當者,實不知其爲太過也。今日之大臣,卽前日之臺官也,論議之務欲得中,易地則皆然,臣雖狂率,何敢不惜人才,而故爲過激之論,必欲永棄其人而後已乎?宰相·諫官,自爲相濟之道,其所可否者,只欲各盡其職而已,豈欲使之奉行風旨乎?大臣而奉行諫官之風旨,固無是理,諫官而奉行大臣之風旨,亦豈盛世之美事乎?緣臣愚妄之言,至使大臣,不能自安,臣之罪戾,至此尤大,決難仍冒,請命遞斥臣職。答曰,勿辭。以上燼餘郞廳張澍書。郞廳洪敍箕校正。
上在昌德宮。停常參·經筵。
答玉堂校理朴泰遜,副校理吳道一,副修撰沈濡·李墪箚曰,省箚具悉。當此國勢艱虞,人才眇然之日,如爾等年少之輩,不念爲國惜才之道,反爲此務勝過激之論,可謂徒知其一,不知其二也。國舅之仍兼諸務,求諸我朝,實多其人,今不必贅言,而至於備局·宣惠等提調,曾因大臣陳達,許令勿遞,則尤非一人之私意也,明矣。況經筵之任,本不與於朝政,而一倂侵攻,使不得安其位者,抑何意耶?今日爾等之所爲,誠不滿一哂也。
答領議政金壽恒箚曰,省箚具悉卿懇。蘇斗山治郡表異之績,曾因諸大臣陳達,予亦聞之稔矣。臺官所論,未必盡是,則豈可以一人之毁,而廢而不用乎?廟堂之旋擬北閫,小無不可,而年少之輩,轉輾起鬧,吹毛求疵,自不覺其務勝之歸,公平之道,果如是乎?予實慨歎也。於卿有何引嫌之理乎?卿其安心勿辭焉。
傳曰,前後別諭,罄竭勤懇之意,而誠意未孚,竟未回遐心,觖然且慚,罔知爲諭也。中庸九經之義,必也尊賢爲本,則不能任賢而能治其國者,曾未之聞也。矧今憂虞溢目,災沴孔慘之日,招延儒賢,朝夕納誨,誠是當今之急務,其可緩乎?目今秋涼已動,講筵將開,出入筵席,啓沃寡昧之責,深有望於爾者,須體如渴之意,亟回長往之志,從速登途,以匡不逮事,前執義朴世采等三臣處,別爲下諭。
傳曰,嗚呼,歷考前史,求諸我朝,際遇之昭融,受恩之深厚,無愈於卿者也,學問之醇粹,德望之夙著,亦無愈於卿者也。中庸九經之義,必也尊賢爲本,則不能任賢而能治其國者,曾未之聞也。矧今憂虞溢目,災沴孔慘之日,招延儒賢,朝夕納誨,誠是當今之急務,其可緩乎?噫,惟卿,負世重望,爲士林宗匠,寡昧之倚毗,朝野之景仰,豈曰淺淺哉?往在冬間,出入筵席,至誠敎誨,俾予日聞其所未聞,微卿任師保之責者,孰得以形容分析,以開吾惛乎?卿之蒼黃去國,倏已七箇月矣。杳無上來之期,玆實由於誠未孚,禮未盡而然也,缺然且慚,罔知爲諭。苦炎迭易,秋序已深,此時待卿,不翅若飢渴之思食飮而已。須體懃懇之意,亟回若浼之志,從速登途,以匡不逮事,遣史官傳諭于宋領府事。
傳曰,史官一員待命,日食祈禱所摘奸。以上內下記草
兵曹口傳,以朴信圭爲副護軍。
備邊司啓曰,連接漂海人押來差使員文狀,則當於數日後,到畿下,使之依丁未年例,不由京中,直送西路,而弘濟院過去之時,令該曹善饋給衣,仍遣解事譯官,更爲問情慰諭,以送宜當,以此分付,何如?答曰,允。備局謄錄
上在昌德宮。停常參·經筵。
領議政金壽恒九度呈辭。答曰,連觀呈告,不覺愕然,繼以慚恧,無以爲諭。嗚呼,卿試觀今日之國事,此何等時耶?天災地異,疊見層出,國計民憂,無一可恃,蹈虎尾涉春氷,不足以喩其萬一也。當此之時,君臣上下,雖早夜憂勤,一心圖治,猶懼其不濟,而矧可引疾丐閑,有若袖手傍觀者然乎?噫,惟卿,喬木世臣,國家柱石,歷數朝中,如卿者幾許,而況自春宮,出入講筵,敎誨寡躬,予之所以倚重,自倍於他人也。頃緣小子之不敏,自致忠邪之莫辨,遂令顧命之大臣,久勞於南荒,赧赧之心,尙今未已于中耳。逮夫再登黃閣,左右輔弼,實多裨益,尤可見惓惓憂愛之丹忱,而今日國事,其亦有庶幾之望矣。不料祈免之章,遽及於仰成之辰,顧予德薄,誠不足與有爲,而獨不念先王憑几之末命乎?古人云,追先帝之殊遇,欲報之於陛下,玆豈非今日之所當體念者哉?秋涼已動,昔疾宜瘳,須體懃懇之意,安心勿辭,亟斷來章,速出論道,以副至望,以濟時艱。仍傳曰,遣史官傳諭。以上朝報
傳曰,今下弓矢,鍾城府使柳炅,上土僉使李敦五處,給送。
答吏曹參判李敏敍疏曰,卿其勿辭,調理察職。
傳曰,今觀刑曹囚徒,時囚罪人,至於百餘名之多,不可無顧恤之道,其令各該司趁卽疏決,俾無滯獄之弊。
答右議政李尙眞十六度呈辭曰,連觀呈告,不覺愕然,繼以慚恧,無以爲懷。嗚呼,卿,試觀今日之國事,此何等時耶?天災地異,疊見層出,國勢民虞,無一可恃,蹈虎尾涉春氷,不足以諭其萬一也。當此之時,君臣上下,雖早夜憂勤,一心圖治,猶懼其不濟,而矧可引疾丐閒,有若袖手傍觀者然乎?噫,惟卿,歷事三朝,德望素著,惓惓憂愛之言,每發於筵席之間,蓋可見盡瘁之丹忱,老而冞篤也。不料祈免之章,遽及於仰成之辰,心深觖然,罔知所以爲諭也。秋涼已動,昔疾宜瘳,須體懇懃之意,安心勿辭,亟斷來章,速出論道,以副至望,以濟時艱事,遣承旨傳諭。
傳曰,掌隷院,乃詞訟重地,而今觀坐不坐單子,一朔之內,無故不坐者,至於十四度之多,殊甚怠慢,堂上郞廳竝推考。
答全羅監司趙世煥疏曰,卿勿固辭,調理察職。
答刑曹判書南龍翼疏曰,卿其勿辭,調理上來察職。
答校理朴泰遜,副校理吳道一,副修撰沈濡·李堥疏曰,爾等,勿辭察職。
答政院牌啓辭曰,擊錚人徑斃事,一次殞命,事極驚駭,姑先從重推考,執杖下人,各別囚禁重治。
答禮曹草記曰,當展謁於敬陵,以開月旬前,卽爲擇日,而敬陵拜謁後,仍詣翼陵展衰,依此磨鍊擧行,可也。
答都承旨吳斗寅疏曰,卿其勿辭領受焉。
答前刑曹判書朴信圭疏曰,當初所犯,本非大段,且卿,備諳首末,故特敍董役,意非偶然,卿其安心勿辭焉。
傳曰,近因國家之多故,又値年事之凶歉,未得展謁於諸陵,今已五載,雖緣事勢之適然,情禮之欠缺,予心之不安,曷可云喩?敬陵,不但道路之不遠,距新陵甚邇,故擬於展謁後,直詣新陵,以敍悲懷,實非偶然,而豈可無軫恤除弊之擧乎?其令該道·該曹,道路·橋梁大段處外,切勿修治,植炬亦勿造備,而留都軍兵,勿令徵發於畿輔,以上番御營軍宿衛事,知委擧行。
答應敎申琓疏曰,爾其勿辭,調理上來察職。
答禮曹草記曰,敬陵展謁擧動吉日,推擇事,以十三日定行,可也。以上內下記草
上在昌德宮。停常參·經筵。
答大司憲李翊相疏曰,卿其勿辭,調理察職。
答知中樞府事趙師錫疏曰,省疏具悉。卿其安心領受焉。
答右議政李尙眞箚曰,省箚具悉卿懇。備悉懃懇之意於昨者呈告之批,復何多誥?須體至意,安心更勿固辭,速出論道,以副上下之望。仍傳曰,遣史官傳諭。
答玉堂箚曰,依啓。臺官所發之論,實涉過當,則爭辨中止,未爲不可,旣往之事,尤不必追咎,持平金鎭龜,亦爲出仕。以上內下記草
上在昌德宮。停常參·經筵。
傳曰,今下弓矢,長載萬戶邊世煌處,給送。
答領議政金壽恒十度呈辭曰,安心調理。
答右議政李尙眞十七度呈辭曰,安心調理。
答昌城君佖父母掃墳疏曰,卿其安心往來焉。仍傳曰,給由馬。
答領議政金壽恒箚曰,省箚具悉卿懇。再昨呈告之批,敷心腹腎腸,罄竭所蘊,而誠意未孚,造朝之期,愈邀,巽辭之章,繼至,愕然失圖,不知所以爲諭也。雖日呈十單,必無釋負之理,矧今鼎軸一空,時事孔艱,須體如渴之意,安心勿辭領受,速出論道,以副上下之望。仍傳曰,遣史官傳諭。
答平安監司柳尙運辭職狀啓曰,卿其勿辭,調理察職。
答校理朴泰遜,副校理吳道一,副修撰沈濡·李堥等疏曰,疏中所謂偏係之說,是何臆逆之太甚耶?誠未曉也。爾等,勿辭察職。
答持平林泳疏曰,爾其勿辭往來。以上內下記草
備邊司啓曰,卽接京畿監司崔完及差使員安城郡守朴斌馳報,則漂海淸人等,今日午時,已到弘濟院矣。自此當以齎咨官及另差譯官,替押,仍向前路,而浹旬驅馳,旣到送京之地,不可不使之留憩一兩日,厚其供饋,以示優恤之意,令領去譯官,言及此意,而該曹,亦依前日本司啓辭之意,各別着實擧行事,分付,何如?答曰,允。備局謄錄
上在昌德宮。停常參,只晝講。
巳時,太白見於未地。
晝講入侍時,知事金錫胄,特進官尹堦,參贊官李寅煥,侍讀官吳道一,檢討官李墪,假注書李頤命,記事官鄭濟先·徐宗泰,講詩傳,自衛一之五,瞻彼淇澳,止碩人四章。
院前啓,正言李世白·尹世紀,請姜萬鐵依律處斷事。答曰,勿煩。
晝講時,宋領府事處,以心經釋義釐正之意,遣禮曹郞官傳諭事,榻前定奪。以上朝報
禮曹啓曰,臣等,今日進詣昌陵,奉審丁字閣後,瞻望陵上,則大王·王后兩陵上曲墻外,及穴前至近之地,松木·雜木,俱爲茂盛,不但有風雨時折傷之慮,莎草長養,亦有所傷。前頭丁字閣撤毁時,告由祭文中,添入此一款。臣於其日,與本陵參奉,眼同斫伐可斫之木,何如?傳曰,依啓。禮曹謄錄
上在昌德宮。停常參·經筵。
夜五更,土星入輿鬼西南星內。有霧氣。
院前啓,正言李世白·尹世紀,請姜萬鐵依律處斷事。答曰,不允。以上朝報
領議政金壽恒十一度呈辭。答曰,安心調理。
右議政李尙眞十八度呈辭。答曰,安心調理。
傳曰,今月十五日,仁嬪改莎草云。役軍,量宜題給事,分付于本道監司。
答領敦寧府事金萬基箚曰,省箚具悉卿懇。前冬積傷之餘,所患脚痛,浹月彌留,予之慮念,曷勝云喩?將兵之任,卿辭雖懇,斷無允許之理。須體至意,安心勿辭,從容善攝。
答崇善君箚曰,省箚具悉卿懇。卿其安心往來焉。仍傳曰,給由馬澆奠床,備給。以上內下記草
上在昌德宮。停常參·經筵。
卯時辰時,有霧氣。巳時,太白見於未地。
政院啓曰,慶尙左道京試官宋光淵,以其兄病重之故,陳疏乞遞。聞其症情,十分危重,決難捨去,而事體所關,不敢直請變通,敢爲催促之啓矣。卽者光淵,竟遭兄喪,未赴召牌,未成服之前,不可强迫發送,而科期已迫,勢將顚倒,請令該曹急速稟處,何如?傳曰,允。
李濡,以吏曹言啓曰,因政院啓辭,慶尙左道京試官,急速稟處事,命下矣。宋光淵,卽遭同氣之喪,催赴試所,情理之所不忍。光淵,嶺南試官之任,許令改差,以他無故人員,差出,兼帶,亦爲口傳啓下,罔夜催送,何如?傳曰,允。
傳曰,史官一員待命,騎馬三匹立之。
吏曹口傳政事,以李弘迪爲慶尙左道京試官,以李廷麟爲沃溝縣監,兼執義,李弘迪。
李濡啓曰,沃溝縣監,當日內口傳差出,給馬發送事,旣已啓稟蒙允矣。新除授縣監李廷麟,以未署經之故,勢難卽爲下去云。兩司不齊,開坐未易,設場已迫,事甚窘急,亦依江東例,合有變通之道,敢稟。傳曰,除署經發送。
下直,沃溝縣監李廷麟。以上燼餘
府院前啓,大祭齋戒,以今日姑停。以上朝報
上在昌德宮。停常參·經筵。
巳時,太白見於未地。
下直,江原都事金灝。
李濡啓曰,明日常參·經筵,取稟。傳曰,只朝講。
領議政金壽恒十二度呈辭,右議政李尙眞十九度呈辭。傳曰,安心調理。
傳于兪櫶曰,校正廳都提調以下員役,書啓。
以咸鏡監司缺令,薦新生鰱魚,未及封進,惶恐待罪事,狀啓,傳于李濡曰,勿待罪事,回諭。
以公淸監司,領府事宋時烈,月廩等物,又爲不捧事,狀啓,傳于李濡曰,更令本官,趁卽輸送。
兪櫶,以兵曹言啓曰,本曹郞廳八員內,二員未差,一員未肅拜,一員京試官出使,一員翼陵修改都監郞廳出去,一員在外,只有二員,而正郞尹浹,入直內司尹德駿,身病方劇,萬無起動之路。今日外司上直,更無推移之勢,依前例以都案郞廳李守長,直宿之意,敢啓。傳曰,知道。
掌令尹世紀啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。臣竊聞殿下,曾於筵臣之請,以不可失信爲敎,此則有不然者。凡人主之刑人殺人,一循國人公共之論,而今此萬鐵之罪,國人皆曰可殺,則臣竊恐殿下,不可以一時減死之敎,終廢國人公共之論也。且法者,祖宗之法也。殿下,尤不可以自己好生之心,輕改祖宗討逆之典也。以宣廟朝處置吉云節事,觀之,此誠今日之所當法者。請勿留難,發配罪人姜萬鐵,依律處斷。當初物議,不可使蘇斗山,赴任於財貨之府者,以其無廉謹之操也。然而斗山,亦不無能吏之稱,則廉謹雖不足,豈有終棄之理乎?但其捍禦之才,若不能干城於王國,而可議之疵,亦多有之,則纔以物議,許其自處,而旋卽超擢,授以閫任,擧措之乖宜,事體之顚倒,莫此爲甚,物情大駭,久而未已。請新除授北兵使蘇斗山,亟命改正。掌苑署別提鄭有錫,爲人愚騃,行己麤鄙,敎子逞凶,乘時虱附,猥玷仕籍,濫仄朝端,搢紳之羞辱,甚矣。請掌苑署別提鄭有錫,削去仕版。公洪水使尹時達,性本愚悖,加以貪殘縱暴,已不合於閫帥之選矣。及授本職之後,上年十月之間,稱以雜物貿易,百餘石之米,載送京江,終無置處,軍木廾餘同,輸送京中,逢授色吏,藉藉喧傳,南來士夫,多有詳知而傳說者,如此貪殘蔑法之人,不可不痛懲。請公洪水使尹時達,拿問後,令本道査覈科罪,何如?傳曰,不允。
正言李世白,請姜萬鐵依律處斷事。措辭上同答曰,勿煩。
答獻納鄭勔疏曰,省疏具悉。恤民蠲役之政,當與廟堂商議處之。爾其勿辭,調理察職。
夜二更,流星出王良星下,入艮方天際,狀如甁,尾長五六尺許,色赤。
午正,上御宣政殿晝講。左議政閔鼎重,禮曹判書呂聖齊請對。同知事李端夏,特進官具鎰,參贊官李濡,侍讀官朴泰遜,檢討官沈濡,假注書趙錫周,記事〈官〉鄭濟先·徐宗泰,入侍。上讀前受淇奧·考槃·碩人三篇。泰遜進讀氓六章·竹竿四章·芄蘭二章。上又讀新受三篇。至芄蘭章,上曰,此章無大旨耶?濡曰,章下註,不知所謂云者,卽大旨也。治經儒生,以此爲大旨耳。上讀訖。泰遜,申釋氓六章注曰,缺者,朱子釋其言外之意也。端夏曰,女之事夫,臣之事君,一也。爲人臣者,立身事君,貴其有淸名直節,若失身,則與女子失身,何異?泰遜曰,人君,亦當以名節,責其臣下。端夏曰,蓍草,後世無傳。泰遜曰,此草,中原,則或有之。鼎重曰,中原,以此草出,爲祥瑞矣。端夏曰,易不可以占險,險者,不當爲之事也。蓋文王·周公之占,卽開物成務之本,而後世號爲占者,知其不當爲而故爲之。由此而啓其邪心,爲國者,缺五六字誠若裁之以義理,則男女相從其大缺,且曰,不有躬无攸利,此之謂也。鼎重曰,此詩,不過淫婦自敍,非缺之意也。端夏曰,其曰三歲云者,拈出其在家勤勞之時而言也。其曰,筓而適,老而見棄,則豈特三歲而已哉?泰遜曰,此詩,多類谷風章。上誦谷風章句曰,果有相類者矣。泰遜,申釋竹竿章曰,何處無竹,而衛,最多此物,故云。上曰,以不得釣淇,寓缺三四字之意。鼎重曰,思親,孝也,遠不致身,義也,此聖人所以取之也。上曰,思二水而歎其不如,猶泌彼泉流,亦流于淇。端夏曰,衛俗淫奔,而其中女子,亦有得性情之正者,蓋得之文·武遺風也。泰遜,申釋芄蘭章注,至下章曰,此譏童子,服成人之服也。端夏曰,此童子,猶互鄕童子。上掩卷。鼎重進曰,近日日候不齊,不審上候,若何?上曰,無事。鼎重曰,小臣將進往英陵,且自禮曹有稟定事,故敢請對矣。上曰,曾有有稟定事,則入侍講席之敎矣。聖齊曰,小臣,方董昌陵丁字閣重建之役,有所稟定事矣。近來各陵丁字閣重建時,例皆後立三間,前設五間,而今此昌陵丁字閣,有左右退及前退,所當仍舊改建,而諸議,皆以爲依他陵重建例,改造宜當云。陵寢事重,敢此仰稟,下詢于大臣而處之,何如?鼎重曰,諸陵,皆五間,而昌陵,有左右退,雖未知當初添設之意,而到今改建,則似當依他陵之例矣。上曰,左右退,似無所蓋,依他陵例,改建五間,可也。擧行條聖齊曰,凡治屋,仰壁後沙壁加丹靑,例也,而諸陵丁字閣,皆無蓋板,獨敬陵,爲仰壁,今此昌陵丁字閣重修,依敬陵爲之,缺依諸陵爲之乎?鼎重曰,陵寢,不可無後日慮缺六七字,以木結構,亦爲牢固矣。上曰,欲其牢固,則蓋板似好矣。聖齊曰,當依下敎。聖齊曰,永昭殿缺時,不爲殷奠,只奠酌事有敎矣,三年之內,雖無用脯醢之規,而今此親酌,異於常例,依禮文用脯醢,恐當。鼎重曰,三年內素祭,非古例也。世傳我朝黃喜·許稠爲相時,缺八九字親臨奠爵,有異常時,定禮儀用脯醢缺八九字往在己亥年,儒臣,亦有用素膳未安缺黃·許,雖云慮民弊創此規,而今此親奠,用肉膳,似可矣。上曰,三年之內,親奠時,用脯醢,似無大段之害,依此爲之,可也。聖齊曰,今此親奠時,未知當有祭文否?異於殷奠,可且已乎?上曰,何如?鼎重曰,以酌獻之意,令詞臣撰文,恐無害於禮矣。上曰,然則政院,知此缺三四字牌招製進,可也。鎰進曰,前日自上幸社稷,缺四五字甚狹。臣心以爲怪。昨日差祭社稷,目見其形止,則社稷門前道路,閭閻家舍突出,此其所以狹隘也。今後限作門,斥而廣之,似當,下問大臣,何如?鼎重曰,緩其期限,使之徐徐出路,似可矣。鎰曰,以其地勢觀之,其爲人家所占,分明矣。其下有士大夫家舍新構蓋瓦,此爲重難,然渠安敢私占大路乎?鼎重曰,毁撤人家,事係重大,故具鎰,有此仰達之言,而致有此弊者,乃漢城府不能奉法故也。端夏曰,路傍閭閻,添作假家,故有此弊矣。鎰曰,李正英爲判尹時,見其有作假家占大路之弊,欲禁抑之,因臺啓中止矣。大中小路,自有尺數,依尺數出路,似當,而如此等事,出於無漸,則必招怨望,若徐徐爲之,何怨之有?上曰,道路,自有尺數,而漸爲人家所占,以致狹隘,事甚不當,令漢城府尺量處之,可也。端夏曰,以道傍假家一事,言之,古者新郞房,有板而無突,今則他人奴婢,亦有溫堗,柴薪翔貴,實由於此。此亦奢侈成習之致,豈不寒心哉?仍拜曰,卽今聖明在上,士類彙進,人皆拭目,思見至治,而考其政令施措,則循塗守轍而已,無一變通之事,臣心常惜之。今日之弊,豈但道路一事哉?觸類而長之,可言者甚多,日將夕矣,縷縷陳達,極爲猥屑,而竊有所懷,須至陳聞者。今年春旱,跨數月,農事缺七八字稍有成熟之望,不謂近來,惡風彌吹,百穀枯損,西成無望,大命近止,此豈循事襲故之政,所可救活也?伏見史草,有己亥冬故判書閔應亨陳達之語,其言,與臣所懷相符,故臣謹謄書一通,以進。遂讀而釋之曰,軍兵之弊,在二十年前,已然矣。閔應亨,憂國之臣也,目見此缺五六字年耕餘一年食,九年耕餘缺年食,方可缺一行半,此非獨臣言,乃國人之公言,國人公言,缺三四字咈人心,則咈天心矣。鼎重曰,閔應亨,在孝宗朝,缺四五字孝宗大王,有大志,以軍兵爲重,故不得遽爲變通。今則與孝宗之時,有異,斷自聖衷,幸甚。壬辰之前,訓局兵額甚少,缺七八字馬兵旗手御營軍,又滿十三番缺七八字五千精兵,可使之恒留輦下矣。自前年迄今日,廟堂,逐日講究者,蠲減民役也,而顧瞻四方,無一顯言之及民,是何故也。小小變通,爲利不大,必須大變通,可以食效矣。主兵之臣,必以變通軍制,爲重難升,脫有緩急,外方,亦有可徵之兵,臣意,務精不務多,期爲練兵之要道矣。端夏曰,賈誼·晁董之言,主父偃,請行之,臣於今日,以閔應亨之言,申告者,亦竊附於古人矣。仍指所持之帖曰,此末端,言舟師及外方兵政之弊,此亦當今之所當留念。壬辰之前,先正臣李珥,欲養兵十萬,以爲備豫之地,相臣柳成龍,以爲不然,及壬辰難作,成龍歎曰,李文靖,眞聖人,李珥所謂養兵,豈謂虛張額數,徒費廩料而已哉?今之兵政,非養兵也,乃虐民也。且束伍軍,通計一國,將爲數十萬,擇其丁壯爲實軍,其老弱爲保,則可使爲精兵,而有用於緩急矣。向聞李立身之言,以田賦出兵,爲當云,其言亦有理矣。又拜曰,設禁衛之軍,不過爲輦轂下不虞之備,而此則二三千,足爲之用,至如外寇,則自有四方兵,可以禦之。适賊稱兵,其時龍輿去邠,而其時外方軍兵,亦效捍禦之功矣。今者雜軍兵,屬於扈衛者,殆近一萬,豈可養無用之卒,耗有限之財哉?目今形勢,誠可寒心,臣中夜念及,缺六七字李端夏之言,不勝激昻。昔漢高帝,一聞婁敬之言,卽日西都關中,今我聖上,亦快斷行之,則國家甚幸。自今凶年,不止如辛亥,而耗國,由於軍士缺半行。泰遜曰,宋時,懲唐欲强幹弱枝缺四五字國,則無藩鎭,決無外重內輕之患矣。端夏曰,缺二行餘知此議,自先朝有之,而斷而行之,幸甚,缺十餘字孝宗,則親見遼·薊形勢,故有此志耳。缺四五字大義,終不可得,而反有失於保民安國之道,以聖上願治之心,必欲一朝變通,則何難之有?但念軍士,不可一時罷遣,定限定數,則缺二三字然後用李珥之言,而別求養兵之策,可矣。且聞缺新立,亦申飭舟師,以爲不虞之備矣。又曰,國家有土賊,亦亡,有外寇,亦亡矣。今若不減兵額,而耗蠧公私,則求禦外寇,而反有土賊矣。上曰,一年經費十數萬,太半歸於兵食,以致我國無蓄積,卿等縷縷陳達之意,予已知之,然軍兵,一時汰遣,亦招軍兵之怨,從當深思廣議而處之。鼎重曰,今年以旱災之故,寧陵曲墻外莎草枯損,今當有改封莎草之擧矣。凡陵所,取用慕華館莎草,例也,而曲墻外,似不必取用於此矣。上曰,不必取用慕華館莎草,陵所近處,從便所用,可也。鼎重曰,守令數遞,其弊不貲,此不可不慮,而銓曹,每以臺諫乏人之故,有啓請外任之擧。頃日政,沃溝·蔚山兩邑守令,皆移拜臺諫,沃溝,則新官旣已差出,給馬下送,而蔚山,則前官,時在任所,其代未及差出。臺諫事體,固重,有難輕請變通,而民弊所關,不得不仰達矣。上曰,此時迎送之弊,不可不念,掌令金粹五,仍任蔚山府使,可也。擧行條鼎重曰,近日銓曹,每患乏人,至於啓請外任,備擬臺諫之望,而乃反以出入臺閣之人,差送守令,幾何而又復內遷乎?此其所以有數遞之弊也。新除授光州牧使安垕,旣是侍從,當此之時,不必出送,且其文才雖優,而理劇,恐非所長,安垕,勿爲出送,似當矣。上曰,依爲之。擧行條鼎重曰,安城郡守朴斌,缺三四字罷黜矣。斌之治績,雖未知其如何,而所坐之事,蓋出於見欺之致,當此大無之年,迎送之弊,亦不無可慮矣。上曰,然則安城郡守朴斌,只推勿罷,可也。擧行條李濡曰,臺諫,以不緊之事,每每避嫌得遞,以致銓曹缺六七字守令數遷,其弊不可不念矣。端夏曰,缺四五行只取政院日記憑考,而日記,未必不爽實,其中亦有外飾文字,而全沒其實者,有難取信者。考閱點竄之際,未免費了日月,誠爲可惜,缺七八字徒費料食,欲罷遣之,使之臨時待缺三四字堂上加出事,議于摠裁官,稟處,別工作,依所達罷遣,缺一二字。端夏曰,臣向以故防禦使金浚贈諡事,有所仰達矣。無諡狀而贈諡,有非法例,而聞金浚,子孫衰替,流落遐方云。若待其本家之撰進諡狀,則歲月愈久,而事跡漸泯矣。臣父臣植,嘗爲金浚立傳,載其事甚詳,此外見於先輩所錄者,亦多,雖無本家諡狀,此亦足爲可考之實矣。上曰,雖無諡狀,特爲贈諡,可也。擧行條上曰,今此拜陵事,當行於缺陵,或長陵,而驪州,則乃經宿之地,坡州亦是一日程,當此凶歲,民弊可慮。至如敬陵,則道里不遠,且念新陵密邇,故欲爲兼伸情禮,而亦不可無除弊之事,其令百官,自持飯也。鼎重曰,距陵,路有三條,而從塞路以往,則不過二十里許,甚爲便近,可以除植炬之弊,而曾於崇陵行幸時,亦有由徑路之例矣。還開旣塞之路,固涉重大,而一時蹔通,似或無妨矣。上曰,由此路行幸,則雖平明動駕,可以趁早往返,依爲之。擧行條鼎重曰,小臣前日下直後,伏見玉堂箚批,則摧折太過,竊恐未安,自上雖欲依近例,而玉堂諸臣之言,亦有所據,宜有以察納之也。小臣,有缺避,不當妄有云云,而以朝家事體言之,籌司經筵,皆是缺州牧使缺六七字頗有所妨矣,雖無職任,若有不可不論,問缺六七字以前日與聞朝政之臣,豈敢不盡所懷乎?上曰,備局經筵,異於本兵,故姑令仍帶矣。且旣已相議,而玉堂所論,太過,故略示未安之意。缺五行李濡曰,驪州牧使尹以道,以祝文中不書日月之故,京畿監司,狀啓罷黜矣。日昨筵臣,以塡祝,本非獻官之事,而此時守令,數遞有弊之意,有所仰達,致有勿罷只推之命。旣曰塡祝,非獻官之事,則其失,專在於塡祝之官,當該塡祝官,從重推考,何如?鼎重曰,臣於其時,進去英陵,詳知其曲折。塡祝,實非獻官之事也,而當該塡祝官之不書日月,蓋亦由於新進生疎之致也。上曰,塡祝官之罪,固不當止於推考,而此出於新進生疎之致云,容有可恕,推考,可也。擧行條李濡曰,災害中最甚者,風災。今年賑政,若循常爲之,則萬無救民之望矣。賑救之政,必須豫爲之矣。若待其覆審而後爲之,則恐不能及期也。卽今大臣中出仕者,只左相一人,臣向見右相,則無大段疾痛處,若調理數日,則可以出仕矣。領相卽缺五字之間,未詳其缺三四字向以傳諭往見,則所患甚重,萬無出仕之望矣。若待三公齊出而議救民之事,則民事漸緩,自上不待其出,而使之趁速講究,如有難斷者,使之就議,亦可矣。鼎重曰,凡事,首相不出,則僚相不敢擅斷矣。上曰,領相,病不出仕,此後凡係賑救之事,而僚相不可獨斷者,往問之,可也。又敎曰,領相所患,不知如此之甚,今聞承旨之言,慮念可言。特遣御醫看病。濡曰,臣旣承命往見,故雖私事,不敢仰達,領相向臣曰,所患不至大段,今則漸入劇境,自上未燭,召命屢降,私心不安,曷有其極?憂惶悶迫,不知所措,今後若使臣安意,則敢不從容治病云矣。以下缺以上燼餘
上在昌德宮。停常參,只朝講。
自巳時至未時,日暈。申時,日有兩珥。夜一更,月暈。流星出東壁星下,入奎星中,狀如甁,尾長三四尺許,色赤。
宋昌啓曰,視事,溫繹間,頉稟。傳曰,知道。
又啓曰,吏曹郞廳來言,承旨有闕,政事,何以爲之?敢稟。傳曰,明日爲之。
傳曰,片箭三中人閑良朴淵達,直赴會試。
傳于宋昌曰,今此仁嬪墳墓改莎草時,一應所入諸具,分付擧行事,分付該曹,缺二行半兪櫶,又以刑曹言啓曰,傳曰,今觀刑曹囚徒,時囚罪人,不可無欽恤之道,其令各該司,趁卽疏決,俾無滯囚之弊事,命下矣。臣龍翼,今日肅謝後,始爲開坐,考閱罪囚,則近因刑曹堂上之久曠,滯囚者甚多。本曹所管罪人九十七名內,十五名,則罪名不至重大,故仰體欽恤之意,卽爲疏放。其餘啓覆咀呪殺人重獄,及承傳罪人中,罪名頗重者,詞訟中未及究竟者,則姑不敢輕議,次第推覈,從當處決。而此外各司罪人,則令各其司,從速決放事,分付之意,敢啓。傳曰,知道。
左承旨朴純疏曰,伏以臣於頃者,重得下泄之症,久不差愈,而嚴畏分義,黽勉供仕矣。數日以來,漸至危苦之域,腹痛如刺,注下如漏,一夜之間,肌肉消脫,百骸俱痿,心神筋力,漸盡無餘,而加以頭痛寒縮之氣,痰塞喘急之症,乘時兼劇,委頓床褥,氣息如縷,多般醫藥,未見少效,前頭差復,實所難期。出納之地,不可暫曠,玆敢不避煩猥,冒死仰籲於宸嚴之下。伏乞聖明,亟遞臣職,以便公私,千萬幸甚。
卯時,上御宣政殿朝講。領事閔鼎重,知事呂聖齊,特進官鄭載嵩·安縝,參贊官宋昌,掌令尹世紀,侍讀官朴泰遜,正言李世白,檢討官沈濡,假注書趙錫周,記事官李畬·徐宗泰,入侍。上讀前受氓·竹竿·芄蘭三篇。泰遜,進讀河廣二章·伯兮四章,至有狐章大指,故託言有狐獨行。上曰,託言下,不當句絶,句絶,則文義不續。泰遜曰,有大指斷絶處,故懸吐矣。鼎重曰,進講之時,當取文義接續,不可如儒生講經之爲。泰遜,讀木瓜三章訖。上讀新受四篇。泰遜,申釋河廣章注。濡曰,恐是襄公,爲世子時事。鼎重曰,襄公,時爲世子,則猶可往來相見,想必已卽位,故不得以其私往也。如此說得,然後意味長矣。泰遜,申釋伯兮章註。上曰,其雨其雨,杲杲出日,望其君子之來,而如旱天之望雨也。至四章,泰遜曰,古者,上之人,察下情,其去也,敍其離家之苦,其來也,敍其居室之缺一行半居上臨民,亦必通其下情,然後方有親上死長之效矣。泰遜,申釋有狐章註。鼎重曰,豈無他獸,而獨言有狐者,言其求匹之貌也。泰遜,申釋木瓜章註,至訓誥酢字。鼎重曰,酬酢之酢,無意義,此乃醋字也。上掩卷。鼎重進曰,近日之候,不佳,而連日開筵,今又朝講,伏未審聖體,何如?上曰,無事。載嵩進曰,曾於上年,驪陽府院君閔維重,爲戶曹判書時,以黃海·公洪兩道量田,待今秋定奪事,陳達蒙允矣。今年農事之凶歉,甚於上年,此時量田,恐不無民間騷擾之端,更詢于大臣而處之,何如?鼎重曰,曾在先朝,以量田久廢之故,先試於京畿。其後驪陽府院君閔維重,爲忠淸監司時,改量邑內田結,已量之邑,雖多,尙有未量之邑,改量之擧,誠不可已,而今年凶歉,又如此,決不可爲之矣。載嵩曰,全羅·江原兩道量田,令該曹稟處事,自備局旣已覆啓,蒙允,似當一時定奪矣。上曰,更觀明年年事,稟處,可也。擧行條載嵩曰,外方各倉所屬漕軍,常時身役苦重,不能支堪。當船隻改造之時,自戶曹雖例給二十石之米,至於船材曳下之役,專使渠輩當之。今年,則限滿船及致敗船,應爲改造者,其數甚多,而船材絶乏,必入深山,然後可以斫取,以些少人力,決難運下。牙山·法聖兩倉,則旣有調給煙軍輸運船材之例,而聖堂·群山兩倉,則未有此例。漕軍疾苦,彼此無異,而獨於此兩倉造船,不許助役,實有不均之歎矣。鼎重曰,漕運之際,不幸敗船,則伐材造船之役,一委之於漕軍。故漕軍不能支堪,日就凋瘵,其爲怨苦之狀,誠有不可勝言者矣。他倉,旣有給軍運材之例,則此兩倉,亦宜一體施行,而係是調發煙軍,該曹,不敢擅便,有此仰稟矣。泰遜曰,臣曾爲海運判官時,適有漕運改造之事,煙軍使用之時,漕卒輩,亦有濫觴作弊之事。今若許給煙軍,則必須量其定入而調給,俾無作弊之事,可矣。上曰,聖堂·群山兩倉,依法聖·牙山之例,造船之時,量其容入,而調給煙軍,可也。
掌令尹世紀所啓,請姜萬鐵,依律處斷事。北兵使蘇斗山,亟命改正事。掌苑署別提鄭有錫,削去仕版事。公洪水使尹時道,拿問科罪事。答曰,不允。
李世白所啓,請姜萬鐵,依律處斷事。上曰,勿煩。世白又曰,臣有區區所懷,敢此仰達。今年農事,在在凶歉,卽今廟堂之臣,方講賑救之策,以臣淺短之識慮,固不敢妄有論說,而第臣,曾爲守令,實有目見而知之者矣。民間之所疾苦者,結役之外,身役爲重,身役之中,內奴婢身貢,爲尤甚。蓋其捧上之規,旣與外各司,不同,許多耗費之數,比本色不翅倍蓰。故其勢不能支堪,盡賣牛馬·田土,以應其役,終至於離鄕去土,則隣族受其苦,隣族不保,則一面被其害。此實由於次知官吏,異於外朝,種種侵責之端,曾無顧忌而然也。自上若申飭次知中官,俾無如此之弊,如有復踵前習者,外而監司,啓聞請治,內而法官,隨聞科罪,而元貢之外,如人情役價應給之物,則一如各司奴婢,定式施行,使不得少有過濫,則亦可以小紓其怨苦矣。鼎重曰,數十年前私奴婢,投入於內司者,甚多,而近來絶無投入者,蓋由於身役之偏重也。今之論時弊者,多以此爲言,亦必有所以而然,今此臺諫之所達,誠是矣。均是民也,而獨此內奴婢,受苦於中間,無所控告,則豈可無軫恤之道乎?自上別爲申飭,俾無偏苦之弊,可矣。載嵩曰,濫徵作弊者,無現露被罪之事,故內奴婢之受害,如此。若一一摘發而治罪,則豈有濫雜侵徵之弊哉?以外方差人之類,又多憑依作弊,次知中官,有未能盡知者矣。上曰,此後,別爲申飭,如有侵虐而現露者,從重科罪,可也。出擧行條載嵩曰,平安監司,臣亦見之矣。自上參酌示軫恤之意,似可矣。鼎重曰,身貢,雖不可除,役價可減,臣等,已構啓草而未及上矣。世白又進曰,卽今凡百,必須十分節損,而至於御供缺十餘字臣不敢輕議,今年江原道缺半行臣知其弊,故敢有所達矣。□邑,有每朔進上,而凡物産,有貴賤,節候,有早晩。若不及於定朔,則一境之民,奔走遠近,僅僅貿得,而臨急求貿,其價倍蓰。至於嶺東,則去營門甚遠,且其所封者,生物,故封進之難,又有倍於他邑。雖愚蠢之民,亦知享上之爲重,竭力求得,僅及定限,而其爲民弊,則如許矣。若使進上物種中,品物之不合御供者,則觀其輕重,量宜裁減,而至於應封之物,或未及産出者,則不拘定朔之限,而使之隨時進封,或終難貿得者,則又從其時産之可合者,許其代封,則可以除民間之弊,而亦無損於享上之禮矣。今此入侍諸臣中,亦有曾經本道都事·監司者,必詳知此事矣。載嵩曰,臣曾經本道都事,亦有所聞矣。至於餘頂魚,本非難得之物,而若不出於定朔之內,則奔走求貿之弊,有不可言者矣。餘頂魚,至微細也,而其弊如此,則其他,可推而見也。鼎重曰,必趁定朔之內,故其價翔貴,而及其封進後,過數三日,則便作賤物矣。今若不拘定朔,而使之隨時封進,則民可蒙實惠矣。縝曰,臣亦於年前,待罪本道監司,亦嘗目見此弊矣。且餘頂魚之作乾者,本不合於進御矣。上曰,但餘頂魚,凡上供之物,如未及算出,則使之差退,隨其封進,而他道,亦依此爲之,可也。擧行條聖齊曰,嶺東進上之輸納,或當冬月下雪,嶺路不通之時,則鑿雪通道,勞苦萬端,此亦爲弊之大者。臣曾經江陵府使,目見此弊,故敢達。上曰,此後嶺東進上之輸納,待其雪消路通,勿責其及期,可也。聖齊曰,臣曾爲全羅監司時,見紅蛤食醢,甚不合於進御,且不精潔,以乾蛤代封,則似好矣。載嵩曰,臣在政院時,有松魚食醢分兒,還家見之,則食尙生矣。上曰,凡諸色進上,已令宣惠廳,條列以上,將欲裁減其不緊者,紅蛤食醢,亦當於其時,一體裁減矣。鼎重曰,非敢請裁減也,欲以乾蛤代封耳。又曰,缺一行餘封進,爲弊不貲,如非不缺輕頒賜幸甚。上曰,唯。載嵩曰,不獨人蔘·牛黃,亦然。昌曰,人蔘,封進於監營,監營退之,則又爲改備,改備之際,所費倍蓰,係是藥用,自下不敢請爲變通,而其弊,則如此矣。載嵩曰,人蔘捧納時,內醫諸人,列坐如試官。然其間,必有人情價,然後無事上納,民之虛費,罔有紀極矣。縝進曰,臣頃往英陵石物修改所,聞陵寢所用之香,朔望所用,則參奉受去,別祭所用,則書吏陪去云。莫重祭享所用之香,只使一下吏陪去,似涉未安矣。鼎重曰,獻官受香,例也。而英陵,則驪州牧使,爲獻官,故使香陪書吏持去,仍成規例矣。若使大祝陪往,則似爲合宜。使政院知悉擧行,何如?昌曰,大祝,例兼典祀官,往奉常寺,受祭物領去,詣闕受香之際,似有或礙,何以爲之耶?鼎重曰,使大祝,先受香而往奉常寺,受祭物以去,似無相妨。上曰,此後陵所前祭時,使大祝,先受香而往奉常寺,受祭物,可也。上謂昌曰,前者使臣之往彼中也,過有罰金之擧,而使臣周旋得免。如此等事,自前有論賞之事否,承旨考例書入。罷出。以上燼餘
上在昌德宮。停常參·經筵。
巳時,太白見於未地。
下直,文山萬戶金爀。
李濡,以都摠府言啓曰,副摠管安縝,除標信,義禁府坐起進去之意,敢啓。傳曰,知道。
吳斗寅啓曰,左副承旨李寅煥,連日以病不進。雖未知所患之如何,而殊甚未便,卽爲牌招察任,何如?傳曰,允。
有政。吏批,兼判書金錫胄進,參判李敏敍,實錄廳進,參議李奎齡進,右承旨宋昌進。兵批,判書李䎘,參判李師命,參議權脩病,參知禹昌績進,右副承旨兪櫶進。
缺權懹爲掌令,李箕徵爲光州牧使,李萬缺·吳斗宬爲監察,缺爲工曹佐郞,李彦綱爲兵曹正郞,缺爲軍器判官,姜錫奎爲兵曹佐郞,尹悏爲海運判官,洪纘元爲奉常判官,李三錫爲宗簿正,鄭有徵爲刑曹正郞,郭世翼爲司藝,李雲根爲禁府都事,洪萬遂爲典籍,安垕爲右通禮,李時中爲義盈主簿,宋尙問爲奉常主簿,吳命說爲禮曹正郞,權守經爲司饔直長,李師命爲同知義禁,蔚山府使李粹五,仍任,典設別檢沈權,氷庫別檢李志傑相換。
以朴純·李日翼爲副司直。
兪櫶,以兵曹言啓曰,今此謁聖別試,武科初試兩所試官,當各備三員擬望,而無故可擬之人,乏少,依近例,各二員備擬以入之意,敢啓。傳曰,知道。
宋昌啓曰,魯山大君墓所,遣近侍致祭事,命下矣。何承旨進去乎?敢稟。傳曰,右承旨進去。
宋昌啓曰,新除授左承旨任相元,時在慶尙道醴泉郡,斯速乘馹上來事,下諭,何如?傳曰,依啓。
兪櫶,以兵曹言啓曰,當日館奴信益稱名人,自金虎門入來,差備門外擊錚,極爲駭愕,令攸司囚禁治罪。同門守門將金應發,常時不能禁斷雜人,以致闌入,亦難免其責,推考,何如?傳曰,允。
注書兪得一書啓,臣承命馳往于公洪道西原縣華陽洞山村領中樞府事宋時烈所住處,傳諭聖旨,則以爲病伏垂死之中,伏承史官傳諭聖旨,其遇災致警之意,求助如渴之誠,溢於辭表。苟使臣疾病自勉,才分或可少裨,則其敢趨走奉命,以承休德哉?顧臣於三夏,傷於暑濕,絶食恃粥,已踰五箇月矣。自前月以來,日夜委枕,朝夕待盡,此則史官之所親見,非可誣也。病勢至此,才分之有無,有不可論矣。噫,以如此艱虞之日,被如此勤懇之命,而無計起發,進陳情勢,不唯惶恐欲死,亦切自悲而竊歎也。臣若萬有一幸,而殘喘少延,則竊擬冒進封章,以罄孤衷,而亦有不可期者,瞻望宸嚴,但自飮泣而已。抑臣於此,別有所隕越者,狗馬賤疾,本不足以仰勤聖慮,而從前言病,輒有遣醫之命,實是踰分趣命之道。況今死病,實無良醫,雖有兪·扁,斷無所益。伏乞聖明,竝諒事情,以安賤分,而亦無使殘氓,疲於廚傳,不勝幸甚云矣。敢啓。傳曰,知道。
傳曰,今觀書啓,宋領府事所患,比前有加云,予甚慮念。遣御醫持藥物看病。
兪櫶,以義禁府言啓曰,以全羅監司啓缺數字粘目,左水營屯監成就程,移本府處置事,允下矣。成就程,方爲待命,卽爲拿囚之意,敢啓。傳曰,知道。
李濡,以昌陵丁字閣重建廳言啓曰,今此重建時,材瓦等物,輸運之役,極其浩大。分付漢城府,使之定送車子,而牛疫方熾,車牛絶無,該府,實無獨當運致之勢,將未免役事之漸遲,委屬可慮。訓鍊都監三輛,御營廳車子二輛,爲先定送使用事,分付,何如?傳曰,允。
兪櫶,以義禁府言啓曰,以平安監司刑曹粘目,前缺山郡守申命羲,江東縣監魏定相,殷山縣監鄭世衡等,移本府處置事,允下矣。申命羲·魏定相·鄭世衡,方在各任所,依前例,府書吏·羅將,發遣拿來,何如?傳曰,允。
李濡,以禮曹言啓曰,今八月二十七日練祭後,殿下親臨永昭殿,奠酌禮時,兩慈殿,各於本殿,一時望哭事,榻前定奪矣。親臨奠酌節目中,以此磨鍊以入,而練祭節目,望哭一款,則付標以入之意,敢啓。傳曰,知道。
掌令尹世紀所啓,請姜萬鐵,依律處斷事。諸啓上同先正臣大司憲宋麟壽,卽乙巳名臣也。有子曰,應慶,而無後,以從姪承祚爲後,應慶之女,故參判李廷馨之前妻,而只有一女。應慶之妻,偏愛其外孫女蘇賀震之妻,盡將其先業以與之,蘇妻無子,以廷馨後室所生孫慶榮,爲侍養,則慶榮於蘇妻,固非其族也。況於宋麟壽,尤是不干之尤不干者也。其奉祀孫承祚之子若孫,空無事力,享祀幾廢,故往在仁祖朝,宋門族屬,與士林相議,具其事情,申于淸州牧,歸其臧獲於奉祀孫矣。向日黨人用事之時,李慶榮之孫泰基,乘時攀緣,圖囑於監司,託以相訟,勒令奪給,則承祚之曾孫夏錫,束手見奪,更無聊賴,而香火又將廢矣。夫以宋麟壽學問道學,爲世名臣,缺七八字孝廟朝,贈官賜諡,先王行幸溫泉時,至遣禮官,致祭其墓,又命錄用其子孫,則列聖崇奬之盛,若是其炳煥,而今其子孫,見奪其先業於奸細輩,終使道學名儒,反有餒而之歎,則不但士林慕義之徒,咨嗟失望,其在朝家尙賢之道,亦甚欠缺。請令該道監司,明査還給後,以正李泰基非理冒占之罪。新除授掌令權懹,時在公洪道韓山地,請斯速乘馹上來事,下諭。答曰,不允。末端兩件事,依啓。
正言李世白啓曰,請姜萬鐵,依律處斷事。措辭上同答曰,毋庸瀆擾。
夜一更,月暈。五更,流星出五車星上,入艮方天際,狀如拳,尾長三四尺許,色赤。以上燼餘
上在昌德宮。停常參·經筵。
巳時,太白見於未地。
下直,馬島萬戶金世鳴。
兪櫶啓曰,昨日日沒後,義禁府·刑曹·掌隷院公事,一時來呈,許多文書,未及遍閱,只見粘府啓目以入矣。以掌隷院文書差誤處,再勤下敎,臣以該房,不勝惶恐。招問該院下吏,則日子之不爲書塡,實出忘却,而仁壽府奴名終,與宗之差異,則造紙署牒呈,書以終廉,而續案所錄,則乃終廉,故從續案書之云。果如所言,則所當論理措辭於粘目中,而泛然書之,以缺六七字,請當該堂上郞廳,推考。傳曰,允。
兪櫶,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管安縝,除標信,禮曹坐起進去之意,敢啓。傳曰,知道。
宋昌,以承文院官員,以都提調意啓曰,院寫字官肄習洪重載,連三次試才居首,金錫昌,別試才居首,竝依例陞實付軍職,冠帶常仕,何如?傳曰,允。
以李時衡爲左邊捕盜從事官。
兪櫶,以都摠府言啓曰,摠管十員內,柳重起·元相,俱以武科試官,試所進去,畢試未易。金世器,纔已受由下去于全羅道靈巖地,上來遲速,有難豫料,且其瓜限,未準一朔。一員未差。餘存只六員,而或以親病,受由,或以身病,久未行公,推移入直之際,非但未免苟簡,前頭擧動,亦且不遠,合有變通之道。未差及下鄕之代,令該曹以無故人,卽爲口傳差出,何如?,傳曰,允。
宋昌,以承文院官員,以都提調意啓曰,院製述官,一員未差,本以前護軍李震差下,依例付軍職,冠帶常仕,何如?傳曰,允。
備忘記,璿源錄校正廳提調兼御牒書寫官朗善君俁·昌城君佖,加資未久,各熟馬一匹面給。御牒修正官兼都廳副司直李光迪,御牒書寫官東平君杭,花春都正㵾,竝加資。校正官昌臨正佾,星坪守濯,光平副正溟,礪山守枋,竝加資。璿源錄題目兼正書寫字官李三錫,東班實職除授。上護軍李後廣·鄭斗錫·李時喬·李華立·李後勣,竝相當職除授。校正官林興副守機,列聖誌狀纂修兼郞廳參奉韓德亮,寫字官上護軍李後晟,大護軍鄭泰興,各熟馬一匹。提調大司憲李翊相,參奉李敏敍,西原正桓,光善副正漳,花陵都正洮,副司果李挺三,參奉鄭翰周,副司正李齊夏,上護軍金昌夏·崔貴萬·金以錫,各半熟馬一匹。前副提調留守李選,主簿李斗齡,引儀尹以後,司勇崔鎭維·宋時徽,上護軍金應溟,副司勇劉萬敵,各兒馬一匹。全性·南極萬,別工作假監役曺憲周,各上弦弓一張。上護軍李濟,副司勇李尙殷等,各不粧弓一張。下人等,令該曹米布磨鍊題給。
宋昌,以儀賓府言啓曰,本府最爲殘弊,以若干奴婢,分番使喚,或收番布,以爲需用之資,而其初,皆出於祖宗朝恩賜者也。奴婢中,或有原從免賤,別監·守僕·內人,則其代,以各司奴婢定給,明有宣祖朝受敎。故曾在癸亥反正之初,前後斜付之類,一一代給矣。自經辛亥之後,死亡殆半,而斜付之數,亦漸增加,本府之不成貌樣,至于今日而極矣。曾前免賤斜付中,除旣已身死者,卽今生存之數,亦至十八口之多。令掌隷院依舊例代定移屬事,捧承傳施行,何如?傳曰,允。
兪櫶啓曰,大司憲李翊相,牌不進,執義李翔,掌令權懹,持平朴致道在外,掌令尹世紀,武二所進,持平李徵龜,武一所進,今日以監察茶時之意,敢啓。傳曰,知道。
備忘記,傳于兪櫶曰,鳥銃三發六中人良人金有達,直赴殿試。
兪櫶,以兵曹言啓曰,以都摠府啓辭,摠管,口傳差出事,命下矣。判書臣李䎘,以前日臺避,引嫌,不爲差出之意,敢啓。傳曰,知道。
以平安監司柳尙運辭狀,傳于李濡曰,邊上重任,不宜輕遞,卿勿固辭,調理察職事,回諭。
李濡啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
兪櫶,以兵曹言啓曰,今月十五日各陵殿及宗廟·永昭殿秋夕祭軍,竝應入之數,一百三十一名,今當前頭定送,而各處派定軍士,已盡除出,定送於謁聖武科初試時,兩所場中差備軍餘存者,且加抽出,將爲定送於十四日監試初試時,各差備軍,故此外更令除出,則僅得三十九名書別單入,依此調用,而不足九十二名,更無推移辦出之路,不得已給價坊民調用之意,分付漢城府,何如?傳曰,允。
又以司僕寺官員,以提調意啓曰,濟州三運歲貢馬二百匹內,一匹船中故失,一匹到長興故失,而其餘一百九十七匹,來到本寺,禾毛色,別單開錄以入之意,敢啓。傳曰,知道。
前正臣李翔疏曰,伏以罪累餘喘,屢辱召命,緣疾病未得自由,而揆以公法,實合萬戮,深懷戰慄,夙夜靡寧,每以晏然在家辭免,爲未安,敢爲進道陳懇之計,行到近甸,重感天行,宿症新恙,一倂交侵,綿綿氣息,若將朝暮澌盡。玆憑縣道,冒呈病狀,回諭之命,已是格外異數,不意別諭之旨,又復來頒,十行綸綍,辭意懇惻,求之千古,罕有倫比,感極涕零,不知所喩。噫,如使臣不自揆度,冒昧承當,而可以爲聖朝先作死馬之骨,以致四方之賢,則臣之一身,固不足恤。而症勢此極,有加無減,容貌換奪,見者慮死,誠恐一日溘先朝露,則其爲取笑,亦奚異於宋朝徵士萬適之死哉?臣爲此懼,不得不輿疾還家,逋慢之罪,有不暇顧,甘伏常刑於司敗而已。第臣所帶,職名係是風憲重地,不可一向久曠,以益其罪戾,特命遞改,以便公私,幸甚。答曰,備悉懃懇之意於日昨別諭,復何多誥?須體至意,安意勿辭,從速上來,以補不逮。以上燼餘
上在昌德宮。停常參·經筵。
神德王后忌辰齋戒。
下直,黃州判官李蓍晩。
吳斗寅啓曰,領議政呈辭到院,而以國忌齋戒留院之意,敢啓。傳曰,入之。
兪櫶啓曰,大司憲李翊相未肅拜,執義李翔,掌令權懹,持平朴致道在外,掌令尹世紀,武二所進,持平李徵龜,武一所進,今以監察茶時之意,敢啓。傳曰,知道。
領議政金壽恒十四度呈辭,右議政李尙眞二十一度呈辭。入啓。傳曰,安心調理。
李濡啓曰,今此監試初試時,監察二員,例當以監試官,分往兩所,而監察三員內,一員,則除授之後,未及署經,一員,則以親病受由出去平壤地,卽今行公者,只是一員,將無以推移。開場,隔在一日,事甚窘迫,合有變通之道,敢稟。傳曰,竝改差,卽爲口傳差出。
吳斗寅啓曰,左副承旨李寅煥,雖有所患,數日調治自可差歇,而今日又呈辭疏,不爲仕進。非但事體未安,僚員不齊,事多苟簡,卽爲牌招察任,何如?傳曰,允。
兪櫶,以武科一所差備官,以試官意啓曰,文試官洪萬容,自昨夕猝得寒疾,扶病還家,夜來不得取汗,病勢有加無減,決難來參云,故日勢差晩,不得開場。同文試官,令該曹前例相考稟處,何如?傳曰,允。
又以兵曹言啓曰,武科一所啓辭,文試官洪萬容,自昨夕猝得寒疾,扶病還家,夜來不得取汗,決難來參云,故日勢差晩,不得開場。同文試官,令該曹前例相考稟處,何如?傳曰,允事,命下矣。洪萬容病勢,如此,不得開場,則不可等待其差歇,卽爲改差,改望以入之意,敢啓。傳曰,知道。
又以武二所差備官,以試官意啓曰,今日開場,六兩試取時,秋字擧子李宇堂,三矢俱爲入格的實,而拾箭官,不能致察,三矢中一矢,則書其步數,兩矢,則皆以不字書塡,致令入格擧子,步數無所考准。欲爲拔去,則擧子之冤抑,莫甚,欲爲仍存,則步數幾許,有難臆度。拾箭官,雖有用情之跡,莫重科場,不察誤書之罪,不可不懲。拾箭官訓鍊奉事金平益,令攸司科罪,其入格擧子,仍存與否,何以爲之乎?敢啓。傳曰,依啓。擧子,勿爲拔去。
又以武二所差備官,以試官意啓曰,今番謁聖初試武科一所錄名,五千二百六十人,二所錄名,八千三百二十人,二所所錄,較之於一所,則加錄者,多至三千餘人。彼此所錄之多少,如是懸殊,取考前規,則兩所錄名中,一處所捧過多,則參酌移送於數少之處,以爲平均試取之地。今亦依此例,二所所捧錄名中一千五百人,移送一所之意,敢啓。傳曰,知道。
大司諫李翊啓曰,臣受任未久,遽罹私戚,格外蒙恩,少伸情事,區區感戴之忱,只願殫竭心膂,奔走率職,爲一毫報答之地,而本來癃孱之質,添傷於長路撼頓,自揣筋力,決無供仕之望。且臣近有臺職難冒之嫌,纔得復命,卽尋長單,惶恐之極,無所容措,適於此除,召牌忽降,分義所在,豈不知行不俟駕之義?而病勢情勢,俱不可復出,竟未祗赴,自犯違慢,臣之罪戾,已無所逃,而賤症轉苦,未卽自列,經日之後,始爲來避,所失尤大。請命遞斥臣職。答曰,勿辭。
兪櫶啓曰,大司諫李翊,再啓煩瀆,退待物論矣,傳曰,知道。
弘文館校理朴泰遜,副修撰李墪等箚曰,伏以大司諫李翊,避辭在上引嫌而退,召牌不進,在例當遞。請大司諫李翊遞差。取進止。答曰,依啓。以上燼餘
上在昌德宮。停常參·經筵。
神德王后忌辰。
兪櫶啓曰,備邊司郞廳來言,今日賓廳坐起日次,而國忌相値,不得開坐之意,敢啓。傳曰,知道。
宋昌啓曰,臣以魯山大君墓所致祭事,今日當拜辭下去,而但念受香時服色,與致祭時拜陵兩款,俱有可疑者。大凡朝臣致祭之時,則例用時服,且無拜禮,而至於魯山大君墓所致祭,則從前爲祭官者,俱用黑團領,且有再拜禮云。此或累朝之所以致敬者,與他大君有異而然也。然此等節目,未知其必出於朝家之定式,則只憑缺說,而仍爲定禮,亦似未安。令該曹服色·拜禮兩款急速議定,然後受香下去,似當,敢稟。傳曰,依爲之。
傳于宋昌曰,上年冬至正使,以下書啓。
宋昌,以吏曹言啓曰,今日監察二員之差出,實爲監試明日之試,而在京無故,曾經監察者,只有禹鼎九一人。故雖已陞郞署,而與他郞官,同擬於一望。又一望,則亦皆未經監察,而他無推移可擬之人,不得已備望以入,以俟變通之意,敢啓。傳曰,知道。
又以吏曹言啓曰,今式年監試初試試官之望,在京無故人中,可合掌試者,絶少,不得已每望各二人,備擬以入之意,敢啓。傳曰,知道。
又以吏曹言啓曰,今此宗廟·永昭殿望祭,各陵殿秋夕祭,與監試相値,典祀官·大祝,無以推移,實錄廳郞廳,及生進蔭官,依近例竝爲塡差之意,敢啓。傳曰,知道。
宋昌啓曰,都承旨吳斗寅式暇,左承旨任相元在外,右副承旨兪櫶,遭服制出去,臣以魯山大君墓所致祭事,今當下去,廳中,只有同副承旨李濡矣。左副承旨李寅煥,更爲牌招入直,何如?傳曰,允。
吏曹口傳政事,以禹鼎九·崔援爲監察。
宋昌,以禮曹言啓曰,右承旨宋昌啓辭,啓辭見上傳曰,依爲之事,命下矣。凡致祭時奉命之官,以時服受香行祭,且無拜禮,而魯山墓所致祭,則自前使者服色,用黑團領行再拜禮,未知定式於何時,而已成流來之舊例,則此等節目,意必有在。且考香室儀軌,魯山墓所致祭文,頭辭有曰,謹遣臣敬祭云云,殊與諭祭臣僚之文,有別禮,異群臣之意,亦可見矣。今依已行之規,以黑團領受香,行再拜禮,似合優異之典。而本曹旣無可據之文,事係變禮,不敢擅定,何以爲之乎?敢此仰稟。傳曰,今亦以黑團領,受香行再拜禮,可也。
以京畿監司進上生猪,以家猪代封,待罪事,狀啓,傳于李濡曰,勿待罪事,回諭。
大司憲李翊相啓曰,自去月晦間,重得寒疾,宿患疝症,挾感復發,胸膈上塞,呼吸不通,脚病因此添劇,跬步不能自致。璿源錄之繕寫進獻也,臣以本廳堂上,不得陪往,陳疏請罪,反承溫批,雜試鍼焫,屢日調理,而病出積傷,差歇未易。日者監試官牌招之時,委頓席間,欲起還仆,瞻望宸極,竟未祗赴,臣之罪戾,至此而無所逃矣。詣臺就列,亦無其路,待病少間,今始扶曳來避,所失尤大,請命罷斥臣職。答曰,勿辭。
李濡啓曰,大司憲李翊相,再啓煩瀆,退待物論矣。傳曰,知道。
弘文館校理朴泰遜,副校理吳道一,副修撰沈濡等箚曰,伏以大司憲李翊相,避辭見上引嫌而退,召牌不進,在例當遞。請大司憲李翊相遞差。答曰,依啓。以上燼餘
上在昌德宮。停常參·經筵。
巳時,太白見於未地。
李濡啓曰,大司憲未差,執義李翔在外,掌令尹世紀武二所進,掌令權讓在外,持平李徵龜武一所進,持平朴致道在外,今日以監察茶時之意,敢啓。傳曰,知道。
有政。吏批,兼判書金錫胄進,參判李敏敍進,參議李奎齡病,左副承旨李寅煥進。兵批,判書李䎘,參判李師命,參知禹昌績病,參議權脩進,左副承旨李寅煥進。
李寅煥啓曰,備邊司郞廳,以大臣意來言,昨日賓廳坐起日次,而以國忌不得開坐,今日來會云矣,敢啓。傳曰,知道。
李寅煥,以都摠府言啓曰,副摠管安縝,除標信禮曹坐起進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
李濡啓曰,今日爲政事命下,而都承旨吳斗寅式暇,左承旨任相元在外,右承旨宋昌,以魯山墓致祭事,出去,右副承旨兪櫶,遭服制,左副承旨李寅煥,當進兵批政廳,廳中,只有臣濡。吏批政廳,何承旨進去乎?敢稟。傳曰,吏·兵批兼進。
吏批啓曰,工曹佐郞李允文,身病猝劇,不得行公,改差,何如?傳曰,允。
領議政金壽恒十五度,右議政李尙眞二十二度呈辭。傳曰,安心調理。
李寅煥啓曰,公洪道兵符,旣已造成,監司·水使敎諭書,使院書吏,齎持下送,舊兵符,收取上送,以爲燒火之地事,下諭。傳曰,允。
又以備邊司言啓曰,行護軍朴信圭·李翊,兵曹參判李師命,本司提調差下。李翊,則使之仍察有司之任,何如?傳曰,允。
傳于李寅煥曰,大臣·備局堂上,引見。
以南二星爲大司憲,朴贄爲司諫,尹攀爲獻納,李墪爲校理,李珍爲繕工奉事,金千鎰爲直講,崔致翁爲直講,趙爾炳爲司藝,尹鼎和爲工曹佐郞,李榏兼良才察訪,權頔爲敦寧奉事,閔鎭長爲工曹佐郞,尹堦爲大司諫,南興君文邲,典籍單金世祿。
以李翊相·李翊·申琓爲副護軍,金碩昌·金重載爲副司勇。
以京畿監司,左承旨任相元,病不得上去事,狀啓,傳曰,調理上來事,回諭。
李寅煥,以武科一所差備官,以試官意啓曰,本所參試官朴贄,今日政移拜司諫,不可仍察試官之任,其代,亟令該曹差送,何如?傳曰,允。
備忘記,傳于李濡曰,史官二員待命,騎馬六匹立之。
李寅煥,以兵曹言啓曰,武科一所參試官朴贄之代,亟令該曹差送,何如?傳曰,允事,命下矣。參試官朴贄,旣已移拜臺職,其代,不可急速差出,改望以入之意,敢啓。傳曰,知道。
又以司僕寺官員,以提調意啓曰,江華鎭江場別設之後,本寺色郞,頻頻往察,近年以來,連有事故,久未下去,本場凡事,不無疎漏之弊,同正洪萬熙,數日內給馬下送,何如?傳曰,允。
備忘記,謝恩陳奏兼冬至正使行判中樞府事金壽興,子姪中一人,除職,副使前參判李秞,書狀官成均司藝申懹,竝加資,堂上譯官韓錫祚,實職除授,卞爾遇·朴世華,上通事崔希卨,竝加資,淸譯李濈,熟馬一匹,通事卞爾璹,加資,朴世柱,半熟馬一匹,正使軍官張萬贍,加資,副使軍官金兌賢,半熟馬一匹,李芬·方以敏·姜以聖·金振海·金喜門·朴東稷,押物通使李震翼·吳允武·金景悅·李天錫·張遠翼·金克剛·鄭之玄·崔挺立·尹就商,御醫咸得一,各兒馬一匹,醫員金錫龜,寫字官李子棟,畵員張忠獻,正使軍官朴惟亨·金世振·鄭匡鎬·洪時明,副使軍官韓章·李,各上弦弓一張,賜給。
李濡,以禮曹言啓曰,三名日各道方物,自本曹看品,一時封進,例也,而今此公洪道方物,兩大妃殿所封畵龍墨·翦子·引導·黃毛筆等物,陪持人,不爲看品於本曹,徑先直納于兩殿差備,有違規例,陪持人,則自本曹治罪,畵龍墨等物,原啓本中,以旣以內入,懸錄之意,敢啓。傳曰,知道。
又以禮曹言啓曰,今此大殿誕日,陳賀諸道箋文看審,則全羅右道水使盧銓,封進箋文,皮封字體,過大,羅州牧使李喜龍所封箋文中,印跡漫漶,殊無敬謹之意。竝推考,何如?傳曰,允。
領敦寧府事金萬基箚曰,伏以臣之猥陳病狀,仰瀆宸聽者,凡幾度矣?前後批旨勤贄,至命史官勤宣,而不能奉承,今又冒死呼籲,臣罪,至是而無所逃矣。凡人之於閭里長者,苟以事一再請而不之從,則亦有所不得更溷者矣,而臣之干冒嚴威,乃至於斯,則是可以知其有萬不獲已者矣。臣所帶將任,其委寄之緊重,而不可曠者,姑不暇備論,而非入參引對,則無由稟奏職務,非出莅行陣,則無以鍊習戎卒。今臣脚部之痿痺痠癃,日日益甚,非扶非杖,則末由自致於戶庭數武之外,每於坏蟄呻痛之際,瞻望文石之陛,宿昔趨蹌之地,不啻如隔弱水,而至於束袴褶鞴鞍馬,馳驟於郊坰壇場之間,有若他生之事,日次習陣之停止,賓廳引見之不得進,今又久矣。兵務不擧,戎卒不鍊之害,已不可勝言矣,而顧臣所患,出於積傷積敗之餘,無望其復起爲完人,則其何可累月持久,一任瘝曠,而終靳其許遞乎?噫,恩遇如臣,分義如臣,疾病苟不至無可爲筋力,苟可以自力,則其何敢不思報效,而唯便身圖乎哉?伏乞聖明,諒察臣瀝血之懇,亟命遞臣將兵之任,以萬幸公私,不勝大願。答曰,已悉予意於前後之批,而卿之固辭,愈往愈切,心甚缺然,不知所以爲諭也。斷無允許之理,須體至意,安心勿辭,調理行公。仍傳曰,遣史官傳諭。
草莽臣朴世采疏曰,臣聞人君圖治之術,不一,而求賢爲大,人臣致身之路,不一,而由義爲重,自古明聖之辟,賢良之弼,志同德合,相信如符契,相濟如膠漆,以至於功成治定者,率是此道,其遺風餘烈,載諸詩書,播於傳紀,天下之人,固已稱誦亡窮矣。然或後之爲人君者,徒知求賢,可以圖治,而混施於匪人,爲人臣者,徒知由義致身,而妄當於重責,亦必上有擧枉眩俗之譏,下取僨事失己之患,卒爲萬世之羞辱,歷考往牒,班班甚著也。玆者伏遇主上殿下,仁孝之德,孚于一邦,英明之業,光乎前世,旣已攘除奸兇,登崇俊良,始初無怨,治化日起而後,仍深惟治體,特擧中庸九經之義,以招山林元老,宸章煥發,一札十行,德音所洎,聞者亡不感歎,此正推誠好賢,將大有爲之幾,則雖古明良相遇之時,未有過焉者。第不自料,聖諭辭意,亦逮於逋慢小臣,以狗尾而續華貂,以綸綍而代嚴斧,其在敵己下交,所不能忍者,乃蒙殿下,屈萬乘之尊,行之甚安,臣聞命隕越,久而始蘇,彷徨跼蹐,求死不得,自敢冒昧,畢露愚衷,惟聖明之察焉。臣竊惟聖王爲政之道,莫要於九經,蓋所謂尊賢者,凡爲人君,必先察倫建極,以立取人之本,繼而克求賢哲,尊其德,樂其道,致其敬,盡其禮,以資不眩之功,而乃更屛讒,遠色,賤貨,以成□其爲人臣者,亦必陳善納諫,以盡正君之責焉。是以,厥選孔艱,殷周之際,固不論已,降及後代,惟名世大儒,處乎賓師勸講之位者,可以承當,而有裕,其他或遜於德業,或涉於缺,皆不足以充其實。然則揆諸輓迎,自非際遇之昭融,學問之純粹絶倫,類如今元老之科,誠難輕議於此矣,而況臣之虛名積釁,居常愧懼,尙無以追與樊常舊轍者,其可過示假借,混然而一施之,使不止爲擧枉眩俗之歸,而重貽萬世之羞辱哉?此臣所以每讀聖諭,未嘗不於殿下之擧,雖仰禮遇之意,甚美,反惜綜覈之政,未至終不敢有恭承也。抑臣情跡,久益臲卼,蓋亦除官而不謝矣,命召而不赴矣,趣行而不動矣,詢災而不告,問禮而不對矣,由頂放踵,無非大戾,自知者明,人謂斯何?苟微殿下之覆冒涵育,實與天地同德,具是五罪,而幸逭王誅者,訖未之聞也。然臣今日之計,欲循公義,則素守難渝矣,欲陳私分,則微悃已罄矣。間竊思所以深體殿下勤懇之盛意,曲達愚臣窘迫之哀衷,庶幾得全乎君臣相須之道,而其勢靡由,乃輒獨擧聖旨,不免混施者,略申難進之明義,因乞還寢之成命,橫僭顚妄,尤當萬死。雖然非殿下仁聖之至,必不能空受臣之此言,非臣狂戇之甚,亦不能以此言,仰復於殿下嚴威之前也。臣震怖餘息,竝困眩疾,辭旨無倫,輒干宸聰,伏地惶恐,不知所裁。答曰,省疏具悉爾懇。備悉懃懇之意於,日昨別諭,復何多誥?須體至意,安意勿辭,從速上來,以補不逮。
左尹兼副摠管光南君金益勳疏曰,伏以臣,痼疾纏身,差復無期,前後乞解,非止一再,而天鑑未燭,不賜允許,臣誠惶霣,罔知所措。唯當强起供職之不暇,而顧念臣之所患,非一朝偶然所感而發也,積年痰火之症,近來轉劇,委頓呻吟,飮啖全廢,旬月之間,萬無蘇醒之望,詞訟劇務,宿衛重任,豈可一向虛帶,曠廢其職事乎?伏願聖明,諒臣病狀,遞臣本職,及兼帶摠管之任,以便公私,不勝幸甚。且臣疾病之外,又有難冒之勢,不得不竝此陳暴焉。臣於頃日,與判尹臣具鎰,右尹臣崔逸,同坐本府,隨參於上言回啓,而其中,有李燦爲名者,以世宗朝王子翼峴君奉祀孫,而其宗垈,被奪於他人,縷縷稱冤。故以推給李燦之意,相議覆啓矣。得見前縣監韓如海家,呈法司狀辭,則極言本府處置之不明,而自法司,至有推去文書,以爲處置之計,臣於是,不勝瞿然,不得不略擧梗槪焉。蓋聞如海之先祖母貞夫人李氏,卽李燦之曾祖父星賢之同姓三寸也。李氏生時,與星賢·星吉兄弟,和議,以其江亭,換得星吉宗垈,而相換文券明白可證,果如其言,則其所訴冤,未爲不可,而彼此曲直,姑捨勿論,當初回啓之際,旣不能詳審推覈,致有訟者執言之端,則不審之責,在所難免。臣於此,尤不可晏然在職,故控疏自劾,今已浹月,而見阻喉司,尙未上徹,臣身狼狽,雖不可言,而曠職之懼,爲如何哉?更乞亟治臣臨事率爾之失,千萬幸甚。答曰,省疏具悉。卿其勿辭,調理察職。
午時,上御熙政堂。引見大臣及備局堂上,左議政閔鼎重,兼吏曹判書金錫胄,刑曹判書南龍翼,護軍趙師錫,戶曹判書鄭載嵩,左副承旨李寅煥,校理朴泰遜,假注書趙錫周·申啓華,記注官安漢珪,記事官徐宗泰,入侍。鼎重進曰,秋序已半,旱乾愈甚,夜寒晝熱,時候不齊,聖體,若何?上曰,無事。鼎重曰,別無時急定奪事,而初三日不得會於賓廳,臣又將以寧陵改莎草事出去,故來會矣。風災之後,四方凶歉之報,相續而至,前頭民事國計,渴悶渴悶。上曰,連見諸道狀啓,將來民事,罔知所措,渴悶何言?鼎重曰,節候雖已晩矣,若有雨澤,則日氣尙暖,惡風後孑遺之穀,或有成熟之望,而雨意邈然,尤爲渴悶矣。又拜曰,寧陵改莎草時,觀象監提調,當爲進去,而金錫胄,則方兼掌兵之任,不得出去,申翼相,則受由下鄕,以病不得上來,無他推移之員。申翼相所帶觀象監提調,今姑遞改,何如?上曰,申翼相,遞差,以在京無故人,差出,可也。擧行條鼎重曰,寧陵表石篆字,乃伏法罪人所書,而群議皆以爲不可不改,而且聞故事,亦皆追改云矣。上曰,此乃楨之所書也,不可仍置,改之,可也。鼎重曰,臣以改莎草事,當於數日內,進去陵所,更爲奉審,表石如可,磨治改刻,則不必新造,率往工人,尺量石之厚薄以來,稟旨定奪,何如?上曰,依爲之。擧行條鼎重曰,頃日京畿監司崔寬,引嫌辭職,且陳病狀,初未知其所患輕重之如何,而物議,亦以連上五度辭狀,有非藩臣之體,爲責,故其後,則更不敢言病矣。近聞其病勢深重,諸醫至疑其爲內腫云,當此秋務方殷,陵幸迫近之時,不可等待其差復,今姑改差,何如?上曰,初意其被人侵斥,連有辭狀矣,宿病如此,則改差,可也。擧行條鼎重曰,臣曾以校書考講,甚不着實,以小學·經書輪講,別有事目勸課之意,陳啓蒙允矣。今聞慶尙前監司李翊之言,則嶺南,素多儒生,而以儒爲名者,一從戶籍入錄之數,以經書考講,則見落者,必多,旣落之後,則當歸於軍伍,將不得保其士族之稱,南中物論,皆以爲考講之後,取其能講者,謂之選士,作案于鄕校,使之守護聖廟,應赴科擧,其落講者,則又作一案,藏于官府,使之各出一匹綿,以助軍役,而得免充定軍伍,則惰學之罰,足以徵布,而仍不失爲士之名,得保其門戶,誠爲兩便云。若於每式年加選之時,前日落講而發憤爲學者,許令再講,則尤合勸課之道,以此作爲事目,擧行爲當,而第未知道內物情,僉同與否,以此意詢問各邑,啓聞定奪之意,分付於新監司處,何如?上曰,以此意分付於新監司,待其啓聞後處之,可也。擧行條鼎重曰,今春逃故·兒弱代定別事目,自兵曹啓下時,兒弱,則待其年滿,自當應役,故使之仍存,而仍此事目,加得閑丁者,充定空戶矣。今聞各邑充定空戶之際,雖有多得閑丁處,只欲稱以兒弱之數而止,雖有民數本少,難得閑丁處,亦以不得盡副兒弱之數,恐被罪責云,似出於未知事目本意而然也。一從郡邑大小,閑丁多少,充定空戶後,當自兵曹審察處之,以此更無知委諸道,而係是軍役之事,故敢達。上曰,依爲之。擧行條上曰,試場挾冊,在法當禁,故自前亦有摘奸之時,今亦似當依前爲之矣。錫胄曰,下敎誠然矣。如東人抄集等冊,固當禁之,而至於終場所作,乃是經書疑義,不見本冊,則必與經書本旨,背馳。且若不豫爲分付,而猝然搜挾,則非但入場擧子,無不犯禁,只令場屋紛沓矣。鼎重曰,今番,則申飭四館經書外,俾勿持去,而會試時,別爲禁斷,似當。會試,則入門之數,不多,搜挾之時,可無紛沓之患矣。上曰,今此監試終場,經書外他冊,勿爲持去事,知委四館及禁亂官,使之各別申飭,會試時,更加嚴禁,可也。擧行條上曰,頃聞領相所患火症,無時升降云,爲之深慮。卽今何如云耶?鼎重曰,今日當會賓廳,故有相議事,昨日往見問之,則火升則頭疼,火降則鎭定,而以膈上蔽塞之症,爲苦云矣。鼎重曰,凡爲訟官者,聽其兩造之辭,而爲之立落,雖或有誤決,而追後覺悟者,移送他司,使之更爲伸理,乃是通行之規例也。近聞漢城府有一訟者,得決受案之後,落者,更爲呈訴,則訟官,諉以誤決,還取已給之決案,火燒之,又作他案,決給於前日之落者,聽聞莫不駭矣。且因平安監司文狀,査問本府,則無郡邑公文,而因人呈狀,謄送久遠戶籍者,甚多,以致詞訟紛紜,且啓行詐用奸之弊,此亦前例所無之事。漢城府當該堂上郞廳,竝從重推考,何如?上曰,依爲之。擧行條錫胄曰,向者下詢大臣,魯山君追贈大君,本曹當依追贈單子例,下批,而未知於事體,何如也。旣已致祭告由,則魯山遺靈,想必有知,今復下批,則當有敎旨,而敎旨中,書名似未安矣,勿爲下批,恐當。上曰,上年芳碩·芳蕃追贈時,則有下批,而此則有未安者,勿爲之,可也。錫胄曰,國家,有人才薦,又有守令薦,所以廣得人之路,嚴任官之法,而近來薦人者,蔽於私意,拘於人情,薦其不當薦之人,而重爲生民之害者,比比有之,若不論治其誤薦之罪,則孰有忌憚而愼重者哉?曾在先朝,申明誤薦之法,而所薦中,有犯贓而受刑者,竝論薦主,或罷或收職牒矣。卽今犯贓而受刑者,有尹昌亨·郭世楗·南夢賚等五人,此五人薦主,似當考出,依法典論罪矣。鼎重曰,若申明此法,使薦人者,知有誤薦之律,則必不敢輕易薦人,而可以防循私之弊矣。上曰,考出薦主論罪,可也。擧行條錫胄曰,校正廳宗班諸人,除授都正,有下敎矣。宗班之職,異於外朝,而未及加資,先授都正,有違常例,昌林守等,加資後授都正,似當矣。此出於聖上親親之義,而常例有不然者,故敢達。上曰,以加資改付標,加資後授都正,可也。錫胄曰,近日內司公事,來到本曹者,其數甚夥,取以考之,則皆是各宮手本,借內司粘啓,而內司之所自爲者,反少矣。其中如明禮宮海州泥生處新折受之事,事極不當,當此民生困悴之日,又復疊役新庄於如海州罷弊之地,則將來之弊,有不可勝言者,臣欲更稟旨而處之,故手本,姑爲留置矣。鼎重曰,新宮折受,尙云不可,況如明禮宮,則前受之外,不必新占。況當此歲歉民窮之時,事事可已者,勿爲之,似當矣。載嵩曰,自吏曹翻貼而來到戶曹者,甚多,而追後聞之,則與文書所載,一切相反,此後自內需司,斟酌爲之,勿使有濫觴之弊,似宜矣。上曰,然則海州泥生處,勿許折受,可也。擧行條錫胄曰,文化月精寺,初自梨峴宮,移屬於明禮宮者也。寺傍,有柏樹,該宮,例有歲收柏子之事,而上年,則全然不納,本官,亦有斫伐其樹之事,該宮,以移囚其邑鄕所色吏,嚴刑重治之意,手本請罪,亦爲允下,來報本曹矣。以此等微細之事,不先推覈其虛實,直以宮奴輩手本,移囚遠邑之鄕色,亦涉不當,以此手本中辭意,先令本道監司,査問曲折後,處之,何如?上曰,使本道監司,爲先査覈,可也。擧行條錫胄曰,待今秋,遣御史試才於江都事,有下敎矣。今當擧行,而近侍外,外方京試官,災傷敬差官差出之後,無可差御史之人,此爲可慮。仍伏思之,遣御史試才,則當有賞格,値此凶歲,此亦不可不念矣。雖不可以此爲拘,而今方乏人,待明春差遣御史,似當,下詢大臣,何如?鼎重曰,今年凶歉太甚,似不可暇及於此等事矣。上曰,更觀形勢,稟處。錫胄曰,臣方忝司僕寺提調,故適有所懷,敢此仰達矣。自前外居諸員,移置於東郊者,百餘戶,竝以箭串馬場外,浦田劃給,以資其生,此漢等,得此田土,作爲世業,專忘離親去鄕之冤,而以應公家之事,本寺,如非此類,則當時大小擧動之時,亦何以成其模樣乎?近來內農圃,改受菜田,擇取諸員,終歲糞除之田,其間怨苦,亦甚不細。且諸宮家所借菜田,罔有限量,多則或有過十餘日耕者,自今以後,更爲定限,王子·駙馬·公翁主時在之宮家,則限借五日耕,王子·駙馬·公翁主,旣歿,而稱以舊宮處,則限三日耕,似當矣。其中未滿三日耕者,亦不必准借。此等事,殊甚猥瑣,而事係諸宮家,若無榻前定奪之事,則或不無行不得之處,故如是煩達矣。上曰,依此定式,爲可矣。擧行條錫胄曰,京畿各邑災實,今未及的知,而各邑,自九月,例用新穀爲官需,收米六斗,依前准捧事,知委,而被災處減等,則追後議定,何如?上曰,依爲之。擧行條錫胄曰,今此大侵之年,凡係冗費者,不可不一切減省,京畿營官需·使客支供等米,及京營雜鮮物膳,各司貢物,依前權減,似當。而高陽,則新陵所在,祭官·中使,往來相續,支供之費,與他邑有異,高陽則似不得不限明年,依前劃給矣。上曰,營官需·使客支供米,及京營物膳,各司貢物,竝皆依上年權減,而高陽形勢,如此,限明年復舊,可也。擧行條龍翼曰,臣新入詞訟重地,適値佐貳,位不齊時,獄訟多滯,極爲未安矣。凡干大訟,率爾決斷,則或不無稱冤之端,故議審之際,亦未免於遲延耳。以明惠公主房手本,平澤鄕所,旣已捉致,後日坐,當處之,扶安朴東澤捧招,則以明善公主房,移奪水道,稱冤不已,此等事,豈必宮奴?皆是百姓,皆非外方民情,誠不可不見矣。英陵石物作變人尙敏等,旣已請加刑,蒙允矣。外議皆以爲別無現捉之事,而一向加刑,徑先致斃,則獄體不當云,下詢大臣,何如?上曰,情跡未著,一向加刑,似不可矣。鼎重曰,其人輩,居家不善,見棄隣里,故陵寢有變之後,參奉及諸人,皆指謂此人所爲,而實無分明現捉之端矣。渠亦知逆律之爲重,豈承款於一二次之列乎?限其輸情,則必致徑斃,如其有罪,徑斃無惜,如或有一毫之冤,則有傷於恤刑之道,而刑官,則例請加刑矣。上曰,姑勿刑推,本公事,政院,付標以入,可也。師錫曰,臣忝居備局有司,伏見回啓判下,他回啓,則皆蒙允許,而係關宮家事,則必有別判付,故入啓時,每以淺見臆之,則鮮不符所料矣。其曲折,雖不敢知,而公事,豈每每差誤?在下情不能無所疑矣。載嵩曰,前日仰達此意,則以各別體念,爲敎,其後本司弊瘼,回啓判付之時,若係宮家之事,則輒不允從,每下別判付,一如前日,下情甚憫,敢此更達。上曰,非偏私於諸宮家也,欲使宮家,成其貌樣而然也。更當體念焉。鼎重曰,臨陂蘆田事,至煩下敎,臣等,或慮本道所報,有所不實,更問其曲折,則別無不實之端,而卽弊瘼狀啓後事也,折受紛然,爲弊不貲,至如無後宮家,只爲祭祀而已,則不當更有折受,如此等事,自上參酌節損,幸甚。若以爲異於他人,一向從厚,則生民受害,有不可勝言者矣。上曰,唯。載嵩曰,次知宮家事者,以折受爲能事,輒有手本,則內司入啓,啓下吏曹,自吏曹移戶曹,臣不敢不奉行,而嘗竊以爲未安矣。師錫曰,自外方狀啓,自該司覆啓,將以祛民瘼也,而反有別判付,則終歸於無益矣。今年異於常年,當以除弊爲主,宮家,雖不成貌樣,豈可病吾民哉?鼎重曰,以外方狀啓見之,則今年,適於庚辛,如許等事,一切停寢,姑待後年,似可矣。載嵩曰,如許等事,使內司勿爲入啓,似當矣。泰遜曰,臣曾忝吏曹郞官,伏見內司手本公事,則多有未安者,每請於堂上,無有所稟啓,而事體所拘,終不敢爲之矣。師錫進曰,守禦廳於己未年,換貿工作米,置於嶺南列邑者,元數五千餘石,而其中二千九百石零,則以本廳物貨,貿取,其餘二千七百石零,則以商賈物貨,貿取者也。各邑,不知曲折,自戶曹行關査問之時,各人所貿之米,誤認爲本廳之所關,混同報知,故戶曹,亦不知當初曲折,各人所貿二千七百餘石,令本廳區處事,頃日筵中,陳達蒙允矣。本廳所貿米二千九百石零之價,則自地部,業已準數取償,而卽今列邑所在二千七百石之米,則乃是商賈之所貿,而不干於本廳,且前守禦使,傳掌文書,不啻明白,分付各邑,使之還給於所貿各人等處何如?上曰,依爲之。擧行條師錫曰,臣方兼歸厚署提調,而本署,有難保之勢,敢此仰達矣。本署貢物下人元數至少,而板價劃給之數,亦甚零星,一部之直,只是十五石,而除其中三石零,分給主人役價,則所餘,不過十一石零矣。公用之板,則不可以薄劣者,苟充,故其價,少不下三十金,以此些少之米,決難責辦好品板子於數三主人,不得已分給其價於板商,使之措備應役,而本署,且無公廨庫舍,故所貿之板,分置於前人之家,不但事涉虛疎,每當仍傳敎,收聚棺板,輸納各處之際,輒有遲滯生事之患,今方料理造來,本署,以爲藏置棺材,封鎖出納之地,而物力凋殘,完畢未易。且此外司中凡百需爲,皆倚板稅取辦,而卽今前人應役者,只是四十餘名,其餘三十餘名,則或稱上司下人,或稱宮家奴子,百般謀避,無意應役,若自本署欲爲均一徵稅,則諸上司及諸宮家,捉致書員。前人等,拘囚叱責,無所不至,本署下人及廛人輩,將不得保存,若此不已,則莫重國役,誠無以責徵,本署之事,亦將不成貌樣,事之可駭,莫此爲甚。自今以後,勿論諸上司諸宮家所屬下人,凡爲板商之類,與他前人,一體責役事,捧承傳施行,何如?上曰,依爲之。擧行條載嵩曰,事雖微細,而爲弊則大矣。本曹所儲綿紬上紬二同,則已納於兩慈殿,餘數不多,近又有五同入內之敎,而奴婢貢紬,則見退云。此不過爲賞格之資,而不用貢紬,必用上紬,則實關後弊,且以當納於兩殿者,入內,事體有未安者矣。上曰,如難推移,則貢紬中稍優者,擇入,可也。載嵩曰,本曹事務甚煩,而正郞安漢珪,以兼春秋入直,累日曠務,可慮,以豫備改付標,何如?上曰,依爲之。錫胄曰,儒生考講事,左相已有所達矣。嶺南號爲儒生者,皆屬鄕校,每當考講之時,一齊應講,其落講者,恐失兩班之名,願納布助役,蓋渠輩,亦知國家,爲渠輩難於立名,故有此言矣。近聞平安道之言,關西士民,亦有願納戶布者云。蓋平安淸北,以校生爲名者,往往有上書請赴京試者,問其所長,則曰吾能射百步,以其生長邊地,習熟耳目,知有武科,而不知有文科故也。若使之應講,則必將一齊見落,故不敢請出助布,直請計戶納布,古之人,有言試井田於一方者,今此戶布之法,亦姑試之於關西,何如?時任平安監司·兵使,皆足以辦此,使之詢問民情,更爲回報,恐當。鼎重曰,平安道,則臣未知其物情之如何,而咸鏡道,則臣曾待罪監司,故知之矣。西方,異於南方,尙武而不尙文,故北道之人,亦有願納戶布者,而以卽今之年事人心,不可抑勒爲之,姑先試之於平安道,以除館軍之弊,亦可矣。上曰,更問於平安監司,待其回報而處之。泰遜曰,此事非臣敢知,而名目,似不正大矣。落講者,定役收布,可也,不待落講而先收戶布,則近於誘民,恐不可也。鼎重曰,嶺南助布,卽所以勸課也,似不至於苟且,平安士民,自知決不可閒遊,而請納戶布,則此亦從其願也,何不可之有?罷退。以上燼餘
上在昌德宮。停常參·經筵。
大殿誕日。
大王大妃殿,政院·玉堂問安。答曰,知道。
王大妃殿,政院·玉堂問安。答曰,知道。
大殿,政院·玉堂·二品以上·六曹參議單子問安。答曰,知道。
中殿,政院·玉堂問安。答曰,知道。
李濡啓曰,大司憲南二星未肅拜,執義李翔在外,掌令尹世紀武二所進,權讓在外,持平李徵龜武一所進,朴致道在外,今日監察茶時之意,敢啓。傳曰,知道。
李濡啓曰,鄭判府事·領議政·右議政箚子到院,而以大殿誕日,留院之意,敢啓。傳曰,入之。
李濡,以禮曹言啓曰,大殿誕日及秋夕進上內資寺所封香醞,色味不好。莫重進上,如是不謹,不可無警責之道,當該官員,從重推考,何如?傳曰,允。
李寅煥,以武二所差備官,以試官意啓曰,今日臣等,齊會試所,而監試官掌令尹世紀,自昨夜猝患癨亂,症勢極重,不省人事,無路來參云。監試官不備,不得開場,何以爲之乎?敢稟。傳曰,然則監試官改差,大司憲牌招,使之進參。
大司憲南二星啓曰,臣於前職之除,身病苦劇,久稽出謝,尋單請急,見阻喉司,繼聞玉堂長官,減下春秋館修撰官,則例不得出仕。蓋政院,則六承旨,皆兼修撰官,雖減一二員,無甚損於事體,玉堂,則只長官兼帶,若爲減下,則是玉堂,無一員春秋館堂上官,故在前爲長官者,不得兼修撰官,則輒皆辭免本職,考諸先正臣金尙憲文集中,辭副提學疏,可知其前例之甚明也。臣與左議政閔鼎重,有姻家相避之嫌,前後忝叨是職,皆減修撰官,而矇不知故事,晏然行公,物議之嗤點,已不足言,而官方之壞了,自臣伊始,慚惶恧縮,無所容措,方欲陳疏自劾之際,又有意外新除,顧此昏謬之狀,苟且之跡,豈容叨冒憲地,論人之是非得失也哉?且本府,有蘇斗山北兵使改正之啓,臣於此事,所見與同僚不合,引避見遞,纔有日矣。方張之論,非臣力所可調停,苟合雷同,亦非臣之本意,措辭引避,處置見遞,雖承特出之命,而公議可畏,終未敢祗赴召牌,方在問備之中,今日起居之班,亦未得進參,以此以彼,決難一刻仍冒,請命遞斥臣職。答曰,勿辭。
李寅煥啓曰,大司憲南二星,再啓煩瀆,退待物論矣。傳曰,知道。
以大司憲南二星避嫌,傳于李寅煥曰,推考蕩滌。
李寅煥啓曰,卽者大司憲南二星,引嫌退待矣,掌令尹世紀,纔以身病,改差監試官,執義李翔,掌令權讓,持平朴致道,皆在外,武科二所,無他進參之員,何以爲之?敢稟。傳曰,掌令尹世紀改差,以在京無故人,卽爲差出,使之進參。
又啓曰,掌令尹世紀改差,以在京無故人,卽爲差出,使之進參事,命下矣。政官卽爲牌招,開政差出,何如?傳曰,允。
李濡啓曰,兵曹判書李䎘,牌招不進矣。傳曰,知道。本兵重任,不宜久曠,前頭擧動,亦且不遠,明朝更爲牌招察任。
李寅煥啓曰,今日開政事,命下矣。廳中,只有左副承旨臣寅煥,同副承旨李濡,而臣寅煥,當進兵批政廳,吏批政廳,何承旨進去乎?敢稟。傳曰,吏兵批兼進。
有政。吏批,兼判書金錫胄,參判李敏敍,參議李奎齡進,左副承旨李寅煥進。兵批,兵曹判書李䎘病狀,參判李師命,參議權脩,參知禹昌績進,左副承旨李寅煥進。
以尹攀爲掌令,宋時杰爲茂朱府使,鄭堥爲和順縣監,朴泰遜爲獻納,東平君杭,今加崇憲,花春都正㵾,今加正義,昌臨正佾,光山副正溟,星坪守濯,礪山守枋,今加明善,已上璿源錄,校正官加資。傳曰,昌臨正佾,光山副正溟,星坪守濯,礪山守枋,竝都正除授,花春都正㵾,爲花春君。依法典封君
以尹世紀爲副護軍。
李寅煥啓曰,新除授掌令尹攀,明日待開門牌招肅拜,使之進參於試所,何如?傳曰,允。
行判中樞府事鄭知和箚曰,伏以臣,頃患泄痢,經月彌留,殆不可支,千萬意外,伏蒙聖恩,遣醫看病,連賜珍劑,垂絶之喘,得以復續者,終始天地父母生成之德也。臣祗自感泣,稱塞無階,狗馬之疾,雖得向蘇,氣息薾然,床席之間,尙未起動,今日大庭起居之禮,不得進參,不勝惶恐,伏地待罪,伏乞聖慈,俯垂諒察,亟許遞免臣職名,以安微分,幸甚。臣無任祈懇屛營之至。答曰,省箚具悉卿懇。卿之疾病,予已知之,未參起居之班,有何所傷?卿其安心勿待罪,從容善攝。仍傳曰,遣史官傳諭。
領議政金壽恒箚曰,伏以臣,病隔禁闥,奄踰朞月,區區犬馬之戀,有不能自已,今當誕彌之節,倍切慶祝之忱,而委身床褥,末由趨造於昕庭起居之列,臣子情禮,到此蔑如,瞻望宸極,精爽飛越,不勝惶恐待罪。仍念臣之賤疾,至蒙聖慈俯軫,荐降醫問,賜之珍劑,庶幾憑伏寵靈,獲尋差道,而顧其病根,旣痼,藥方罔效,又自數日以來,添感風寒,本症因以增谻,昏昏綴綴,生意頓盡,復起就列,杳然難期,鼎席重地,作一養病之坊,兼帶諸司,擧受癏曠之害,已非臣私分所安,而至於史局摠裁,爲任尤重,考察功役,董率下僚,皆其責也,自臣病伏,五日一次之坐,廢闕亦久矣。近觀本廳郞屬,除公故牽制者外,或呈病頻數,或出外稽留,或引嫌支離,多玩愒悠泛之習,少竦心趨事之人,深恐率此以往,汗靑無日,此皆由臣忝居官長,不擧其職,以致之也。臣誠懍惕,無所逃罪,殿下,如欲警責而飭勵之,則宜從愚臣始也。且臣待罪太廟提擧之任,目今秋序旣半,奉審之擧,不容少緩,而以臣之故,未免遲待淹延,臣於此,悚懼罔措,而其在事體,尤豈非大不安者乎?伏乞聖慈,曲加諒察,將臣所兼摠裁官及宗廟署都提調,亟先遞免,以幸公私。答曰,省疏具悉卿懇。罄竭勤懇之意於前後之批,而誠意淺薄,造朝之期愈邈,巽辭之章愈切,心深愕然,罔知爲諭也。身有疾病,未參起居之班,有何所傷?箚中實錄郞廳,呈病引嫌,多玩愒悠泛之說,看來不覺駭然,當另加嚴飭,而尤甚怠慢不進之類,亦令政院,査出推考,以爲警責之地,卿其須體至意,安心勿辭,臥閤論道,以副朝野之望。仍傳曰,遣史官傳諭。
右議政李尙眞箚曰,伏以臣,自以愚陋,濫躋卿相,榮耀溢世,涯分已踰,福過之災,理所必至,向來賤疾,症勢難醫,而其所以及時打疊,得延今日者,莫非天地生成之澤也。只緣臣衰耗已甚,自致元氣大脫,輾轉彌留,起動未易,此臣之曠職是懼,祈免不已,而續下溫諭,久靳準許,不識聖明,謂臣在職有何所補,而愛惜至此,恩眷偏厚,臣非木石,寧不知感?奔走效勞,期以盡瘁,爲萬一圖報地者,此臣之所大願,而矧今國勢阽危,民事罔極,時務之所宜汲汲講究者,不可以一二計,則臣參在大臣之列,亦安敢恬然不以爲念哉?第臣方當艱虞之日,雖或出而就列,素乏辦事之缺實無稱塞之望,而況又大病積敗之餘,精神筋力之所不逮者乎?臣百爾自量,雖無可爲,以此時連章煩瀆,固知分義之未安,而久帶虛銜,尤積罪戾,但不得已一向請急,非敢飾辭,以圖自便,誠意淺薄,不能上格,未蒙聖慈之俯諒,有若上下之相持,不唯微臣私計之悶蹙,實亦朝家事體之傷損,宜殿下,特加聖意於體下之仁,使臣之禮,以爲兩便公私之地也。且念臣之跡阻天陛,倏已三朔,區區犬馬之戀,常切耿耿之忱,而今日起居之班,卽是嵩岡之禮,此誠臣子之所不可廢,而猶未得進身,以伸情禮,益增惶悚,且竢譴何,此亦可見臣病勢之艱於陳力也。玆敢更陳血懇,以冀處分,伏乞天地父母,曲垂矜察,亟賜鐫免,使得以釋負治罪,賴保頹齡,則庶可免目前之狼狽,亦不無日後之報效矣。臣疾病纏身,事不如意,前後孤恩,自速逋慢,瞻望宸嚴,無任震惕。答曰,省箚具悉卿懇。備悉予意於前後之批,而誠意未孚,巽辭之章繼至,造朝之期愈漠,心深愕然,罔知爲喩也。身有疾病,未參起居之班,尤無所嫌,卿其安心勿辭,速出論道,以副朝野之望。仍傳曰,遣史官傳諭。
弘文館校理朴泰遜,副修撰沈濡等箚曰,伏以大司憲南二星,避辭見上引避而退,未諳前例,元非大段,移拜他職,尤無所嫌,而至於蘇斗山改正之論,所見旣異,以是見遞,則前啓尙存,勢難仍在,請大司憲南二星,遞差。答曰,依啓。以上燼餘
上在昌德宮。停常參·經筵。
月食齋戒。
巳時,太白見於未地。
李濡啓曰,明日國忌齋戒,明明正日,此兩日視事,頉稟。傳曰,知道。
吳斗寅啓曰,領議政十六度呈辭到院,而以月食齋戒,留院之意,敢啓。傳曰,入之。
領議政金壽恒十六度呈辭。傳曰,安心調理。
李濡,以弘文館言啓曰,本館上番行公者,只有三員,而副校理吳道一,方入試所,校理李墪,時未肅拜,校理朴泰遜,昨日政,移拜獻納,他無替直之員,校理李墪,卽爲牌招入直,何如?傳曰,允。
李濡啓曰,兵曹判書李䎘,牌招不進矣。傳曰,更爲牌招。
又啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
傳于李濡曰,朝者光城府院君家,遣鍼醫李後聃,不離看病事,下敎之後,長番內官柳元一,差備內官金明輝·金國弼等,趁不擧行,以致遲延,事甚可駭,竝罷職。
吳斗寅啓曰,右副承旨兪櫶,同姓三寸姪幼學兪命尙妻孺人韓氏,身故,服制已行四日,出仕,何如?傳曰,允。
傳于吳斗寅曰,史官一員待命。
李濡,以實錄改修廳言啓曰,本廳改修之役,一時爲急,而郞廳,多有公私事故,每患不齊,極爲可慮。都廳郞廳正言李世白,方以武試所監試官,不得仕進於本廳,卽今諫院多官,旣已差出,令政院稟旨推移,李世白,使之來仕,待敎李畬,向以本館體例,陳疏之後,自本廳覆啓定奪,而猶引前嫌,至今不爲仕進,事極未便,亦爲推考,使之依前察任,何如?傳曰,允。
李濡啓曰,卽者實錄廳草記,以都廳郞廳正言李世白,以武試所監試官,不得仕進於本廳,諫院多官,旣已差出,令政院稟旨推移事,入啓,允下矣。正言李世白,監試官改差,大司諫尹堦,司諫朴贄,卽爲牌招肅拜,以爲推移進去武科試所之地,何如?傳曰,允。
獻納朴泰遜啓曰,頃者憲臣處置之歸玉堂也,臣與館中諸僚,措辭請遞矣,自上有特出之命,入直同僚,以處置失當,陳疏出去,而臣亦聯名於疏中,又承未安之批,情勢悶蹙,卽尋長單,禁門將閉,幾至闕直,終被推緘,時未照勘,而且伏見昨日答領議政箚批,有實錄郞廳怠慢不進之類,令政院査出推考之敎,臣於是,不勝瞿然。臣頃緣賤疾危苦,旣有呈病乞遞之事,則玩愒悠泛之罪,實無所逃,以此以彼,決難仍冒,請命遞斥臣職。答曰,勿辭。
掌令尹攀啓曰,臣之愚魯,不宜冒居言地,備盡於前後自列,今不必覼縷,而第臣頃忝獻納也,以噤默不言,引避見遞,纔及一旬,復叨前職,臣方惶隕悶蹙,不知所出。不意今者,移拜憲職,二日之內,恩命荐加,有非微臣所敢承當,召牌之下,嚴畏分義,不得不黽勉趨謝,而顧此累試見敗之身,固不敢抗顔復入於臺閣。且本府,有掌苑署別提鄭有錫削去仕版之啓,鄭有錫,卽臣之外三寸叔母夫也,無論事之是非,旣有應避之嫌,不可晏然在職。請命遞斥臣職。答曰,勿辭。
李濡啓曰,獻納朴泰遜,掌令尹攀,再啓煩瀆,退待物論矣。傳曰,知道。
又啓曰,兵曹判書李䎘,再招不進矣。傳曰,知道。
大司諫尹堦啓曰,臣之所叨之職,萬不近似於臣身,而辭疏見阻,召牌遽降,不得不冒昧出肅,而如臣衰朽疲鈍者,不可廁跡於言責重地,任他輿臺之嗤笑也明矣。且臣,曾按北臬,處事多謬,累被推緘,俱未照勘,尤不可晏然職次,請命遞斥臣職。答曰,勿辭。
以大司諫尹堦避嫌,傳于李濡曰,推考湯滌。
傳于李濡曰,昨因監試官之有故,不得開場,今已兩日矣。揆以事體,殊甚未安,掌令尹攀,雖纔引避,而嫌不聯名,已有近規,勿爲退待,使之進參。
李濡啓曰,掌令尹攀,勿爲退待,使之進參試所事,命下矣。尹攀,旣已退待出去,卽爲牌招言送之意,敢啓。傳曰,知道。
弘文館校理李墪,副修撰沈濡箚曰,伏以獻納朴泰遜,避辭見上引嫌而退。旣帶推緘,且有査命,則揆以臺體,勢難仍在,請獻納朴泰遜,遞差。答曰,依啓。以上燼餘
上在昌德宮。停常參·經筵。
顯宗大王忌辰齋戒。
巳時,太白見於未地。
李濡啓曰,來二十一日,輪對日次,而國忌齋戒相値,頉稟。傳曰,知道。
兪櫶啓曰,大司憲未差,執義李翔,掌令權讓,持平朴致道在外,掌令尹攀武二所進去,持平李徵龜武一所進去,今日以監察茶時之意,敢啓。傳曰,知道。
李濡,以禮曹言啓曰,仁敬王后國恤山陵立主時,依甲寅年仁宣王后國恤時例,摠護使及本曹堂上,殯殿都監提調,各一員,承旨,俱爲稍遠入侍奉審矣。今此練祭前題主時,則與親臨有異,似當依山陵立主時例,大臣及本曹堂上,奉常寺提調各一員,稍遠入侍奉審,而事係變通,臣曹不敢擅便,何以爲之乎?敢此仰稟。傳曰,依爲之。
備忘記,史官一員待命,騎馬三匹立之。
兪櫶,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。以上燼餘
上在昌德宮。停常參·經筵。
顯宗大王忌辰。
巳時,太白見於未地。
李濡啓曰,明日常參·經筵,取稟。傳曰,停。
兪櫶啓曰,大司憲未差,執義李翔,掌令權讓,持平朴致道在外,掌令尹攀武二所進,持平李徵龜武一所進,今日以監察茶時之意,敢啓。傳曰,知道。
吳斗寅啓曰,領議政箚子到院,而以國忌留院之意,敢啓。傳曰,入之。
李濡啓曰,金判府事箚子到院,而以國忌,留院之意,敢啓。傳曰,入之。
吳斗寅啓曰,左副承旨李寅煥,連日不爲仕進,雖云前日所患,有所添傷,而出納之地,事甚苟簡,卽爲牌招察任,何如?傳曰,允。
領議政金壽恒十七度呈辭。入啓。傳曰,安心調理。
注書兪得一病親呈辭,留院出去,代以李頤命爲假注書。
兪櫶,以武二所差備官,以試官意啓曰,上試官漢城府判尹具鎰,昨昏還家之後,猝得泄痢之症,度數無算,一夜之內,氣力大敗,委頓床席,無路進參云。今日不得開場,何以爲之?敢稟。傳曰,然則改差,改擬以入,可也。
兪櫶啓曰,科場事體,至嚴且重,凡差試官者,受命開場之後,雖有疾病事故,固不當輕易圖遞,而近日武科一所試官洪萬容,二所監試官尹世紀,試官具鎰,皆還家之後,託以身病,連有遞易之擧,二所則因此停試者,前後累日,此曾所未有之事也。無論其所患之如何,揆以事體,殊涉可駭。監試官,則係是臺官時事,雖不得直請推考,而兩所當該試官,請竝從重推考。傳曰,允。
行判中樞府事金壽興箚曰,臣伏見備忘記,有上年使臣以下論賞之命,竊不勝慚惶感悚之至。臣以無似,忝受使旨,到彼之後,猝逢逆境,伊時憤痛焦勞之狀,槪陳於別單矣。偶因曲逕,有些周旋,畢竟雖得寬免文字,此不過出疆之臣職分內事,有何可紀之勞,而今者聖明,特發睿念,竝與衆胥之奔走效力者,同其恩賞,此豈臣始望之所及,亦豈國家愛惜嚬笑之意哉?臣揣分量義,決不敢虛受重典,伏乞聖慈,俯垂諒察,還收成命,以重賞典,以安私分,不勝幸甚。答曰,省箚具悉卿懇。今玆賞典,實循舊例,卿何過辭?卿其安心勿辭焉。仍傳曰,遣史官傳諭。以上燼餘
上在昌德宮。停常參·經筵。
下直,銀溪察訪尹世礎,江西縣令韓志遠。
李濡啓曰,明日常參·經筵,取稟。傳曰,只晝講。
兪櫶啓曰,大司憲未差,執義李翔,掌令權讓,持平朴致道在外,掌令尹攀武二所進,持平李徵龜武一所進,今日以監察茶時之意,敢啓。傳曰,知道。
李濡啓曰,以寧陵改莎草時進去事,觀象監提調一員,今日政,纔以工曹參判洪萬容差下矣。洪萬容,以繕工監提調代行事,旣已拜辭出去,使之兼爲進參之意,分付觀象監,何如?傳曰,允。
吳斗寅啓曰,近來僚員不齊,非但出納之際,事多苟簡,前頭擧動不遠,左副承旨李寅煥,遞差之代,令該曹,以在京無故人,備擬差出,卽爲牌招察任,何如?傳曰,允。
有政。吏批,兼判書金錫胄,參判李敏敍進,參議李奎齡病,左承旨任相元進。以洪萬容爲觀象監提調,趙師錫爲大司憲,鄭載禧爲京畿監司,南二星爲戶曹參判,李必茂爲兵曹正郞,任鎭元爲童蒙敎官,成至敏爲長陵參奉。譯官卞爾遇·朴世華,今加嘉善,崔孝卨·卞爾疇,今加通政,以上,冬至使行減罰賞格。尙州牧使李秞,今加嘉善,冬至副使,以李世翊爲承旨,朴泰遜爲副校理,金斗明爲綾州牧使,鄭有徵·尹鼎和單付兼春秋,鄭推單付成均學正,權壽明單付成均學諭,申琓爲公洪左道京試官,左副承旨兪櫶,右副承旨李世翊。
吏批啓曰,犯贓受刑守令薦主,査覈論罪事,曾已申稟定奪矣。取考各人薦主,則除尹昌亨以堂上無薦外,南夢賚薦主行副護軍李觀徵,時有職名,其餘薦主,竝皆身故。李觀徵,依丁巳二月受敎,罷職,何如?傳曰,允。
兵批,判書李䎘上疏,參判李師命病,參議權脩進,參知禹昌績差祭,右副承旨兪櫶進。以南二星·崔寬·李寅煥爲副護軍,朴泰遜爲副司直,徐榏爲副司勇。兵批啓曰,書狀官副護軍申懹,加資事命下,而雖已資窮,未經準職,何以爲之?敢稟。傳曰,然則令吏曹準職除授。副司直李光迪,今加折衝,以釐正廳都廳,御牒修正後賞格,以李光迪爲副護軍。
兪櫶,以兵曹言啓曰,今八月十五日,出身韓大吉稱名人,自金虎門入來,十八日,良女吳召使稱名人,自丹鳳門入來,差備門外擊錚,極爲駭愕。竝令攸司囚禁治罪,金虎門守門將廉斗弼,丹鳳門守門將方震說等,常時不能禁斷雜人,以致闌入,亦難免其責,推考,何如?傳曰,允。
以平安監司柳尙運辭,傳于任相元曰,更勿固辭,調理察職事,回諭。
李濡,以吏曹言啓曰,前郡守金珏,方在罷職中,而今參於保社原從功臣三等,依他例敍用何如?傳曰,允。
兪櫶,以兵曹言啓曰,今八月二十日,武臣賓廳講書日次,而中日相値,不得爲之之意,敢啓。傳曰,知道。
行大司諫尹堦,正言李世白啓曰,發配罪人姜萬鐵,依律處斷事。啓辭同前答曰,勿煩。
兪櫶,以武二所差備官,以試官意啓曰,今番武擧子赴擧者,其數極多,而本所,適緣監試官及試官之有故,累日停射,六兩試射,明日將畢,柳葉箭當爲試取,而若循例只設二貫革,則數千擧子,五六日之內,畢射難期,出榜漸遲,遠方擧子,久留京中,殊甚可慮,依近例四貫革設立,以爲速完試事之地,何如?傳曰,允。
又以武二所差備官,以試官意啓曰,擧子南巑爲名者,扶執差備官金挺輝,相鬨之際,語聞試院,招入推問,則南巑,以爲頃日六兩入射之時,挺輝,懷嫌驅迫退出之故,與之爭詰云云,而挺輝,以爲南巑,臨射落箭,循例退黜之狀,卽是試官·差備官之所共目覩,而南巑,乃反進往渠家,以口不可道之說,詬罵其父,無所不至云。其時參聽武士輩,及洞內人,竝爲一處推覈,則詬罵之事,不敢自明,直爲吐實,而所謂私嫌,元無現著之端,其爲擧措,極涉駭愕,若不別樣重治,則無以矯頑習而杜後弊,擧子南巑,令該曹嚴囚,依法處置,何如?傳曰,允。
兪櫶啓曰,兵曹郞廳來言,闕內各處入直軍兵等,夜巡檢云矣,敢啓。傳曰,知道。
右議政李尙眞箚曰,伏以臣,一病彌留,浹月陳控,每承聖批,惶感交極。近自四五日前,稍有差愈之勢,而適値寧陵改莎日字不遠,必欲强起以赴,兼伸區區瞻拜之宿願,卽止辭章,擬將趁期出肅,而昨又添患感冒,症勢不輕,服藥調治,猶未和解,勢難致身,初計已左,終使僚相,屢次獨勞,至於繕工應行之事,亦令工曹代其任,以臣之故,爲弊不貲,揆義難安,竦蹙罔措。念臣所患,初以死病大勢纔退,別症層疊,今猶未已,節節危惡,自量精力,不但速出誠難,雖復引日,終恐就列無期,停單未出,進退無據,狼狽轉甚,媿懼益切,決不可仍前曠職,以積罪戾,玆敢復冒天威,仰暴私悃,伏乞聖慈,更加矜察,亟罷臣職,竝遞繕工提調之任,以便公私,不勝幸甚。取進止。答曰,省箚具悉卿懇。卿之所患如此,予深慮念,未得進參,有何所傷?卿其安心勿辭,從容善攝。仍傳曰,遣史官傳諭,遣御醫看病。
左副承旨李寅煥疏曰,伏以,臣於頃者,賤疾沈痼,轉成氣瘧,寒熱往來,終日昏倒,無望自力,再違召旨,罪積逋慢,悚縮靡容,恭竢譴罰之際,適因僚員之不齊,召牌又臨,不敢一向退伏,忍死趨詣,扶曳供職者,已有日矣。積病之餘,添得毒痢,一日之間,症勢猝劇,上吐下泄,度數無算,形神澌悴,眞元大脫,委頓床席,殆不省人事,召牌之下,又未祗赴,臣罪至此,擢髮難贖。臣雖頑蠢,亦有人心,豈不念大失人臣之分義,重傷朝家之事體?而惟玆病勢,比前增劇,漸至於難保之境,雖願驅策疲癃,以伸殫勞之忱,其勢固不可得也。臣於此,撫躬自悼,繼以惶愓,不知置身之所也。臣之無狀,濫蒙鴻造,忝竊匪據,無少裨補,而今又不幸,痼疾嬰身,犬馬微勞,無以自效,出納之地,每致請牌,煩瀆之責,實在於臣,顧臣難赦之罪,奚但至於累度違命而已哉?惟當席藁,以俟處分,固不敢更有所煩籲,而緣臣疾劇,致有職務之癏曠,此臣所以狼狽悶迫,冒瀆宸嚴,不避猥越之誅者也。伏乞聖明,俯賜矜察,亟遞臣職,以延殘喘,仍治臣未赴召命之罪,以爲人臣逋慢者之戒,不勝幸甚。臣無任戰灼祈懇之至,謹昧死以聞。踏啓字。
禮曹參議尹搢疏曰,伏以臣,猥蒙恩擢,愧懼薰心,連章控籲,實出衷赤,聖鑒不諒,累下溫旨,摧感跼踏,罔知攸措,僭瀆是恐,不敢更陳微悃,分義所在,亦不敢一向退伏,不得已舁疾作行,僅僅上來,唯願一謝恩命,少伸分義,復乞殘骸,歸死畎畝,而不幸長途頓撼之餘,宿患痰火之症重發,晝夜哮喘,食飮專廢,火熱上衝,氣息若絶,僵臥江村,跬步難運,脩門咫尺,末由致身,從前此症,每一發作,輒經旬或淹月焉,則決非數日調息,而所可望瘳者也。竊伏聞陵寢兩所,一時有事,本曹堂上,分往董役,更無他可以留掌曹務者云,當此之時,豈容以臣之故,使之闕員曠官乎?臣之除授本職,已四閱月,而今始上來,則其稽緩之罪,固已罔赦,而上來之後,亦以疾未卽祗肅,迹涉偃蹇,罪戾層加,席藁旅舍,恭竢嚴譴。伏乞聖慈,天地父母,特加諒察,亟收成命,俾無曠闕之弊,仍治臣罪,以爲逋慢者之戒,公私幸甚。臣無任戰灼屛營之至,謹昧死以聞。答曰,省疏具悉。爾其勿辭,調理入來察職。
兵曹判書李䎘疏曰,伏以臣,久叨重任,無一報效,纔經大政,厚招物議,日者陳章請免,實非循例飾讓之比,而微誠未格,召命屢降,分義所在,不得不黽勉復出,而冒昧之恥,臣亦自知,彈劾之發,固已晩矣。退伏城外,恭竢譴罰,而淹延時日,尙無處分,情勢悶縮,不知所以自處,不意牌招之命,荐及此際,臣誠驚惶罔措,直欲逃遁而不可得也。顧今臺閣之上,公議至嚴,臣若只以承命爲恭,抗顔趨赴,則臣之廉隅,雖不足恤,獨不有損於朝家禮使之道乎?罪名未加之前,固不當徑先自列,而坐違君召,至再至三,則安得不仰首哀鳴,少暴難進之勢?臣旣乏才局,且無見識,臨政注擬,未免蹈襲舊例,物情之未允,固其宜矣。臣嘗致訝於西銓政體之異於東銓,閑良之直拜萬戶,參下之超陞僉使,雖不知創自何代,而此皆當變而未變,不可援以爲常,故近姑寢而不行,以六品授僉使,視此稍似有間,而臣之愚意,亦甚不以爲是。只以萬科之後,武人進用之路,甚窄,如各廳久勤,及別取才,曾經六品,有才可用之類,推移無地,不得不因循前轍,或有以若干人充差邊將者,向日大臣之陳白於榻前,仍欲變而通之,永爲定制,蓋以此也。其時殿下,卽允其請,而且治臣不善奉職之罪,則未必致今日之紛紜,而臣之私分,亦可少安矣。旣不能如此,而徒以重任,不可輕遞,今乃日勤嚴召,欲令必出而後已,則設令臣奉承,如上所命,不過喪失所守,爲頑然無恥之人而止耳,顧何益於國家,而亦豈臣所望於聖明者哉?此臣之所以寧犯違慢之誅,而不敢冒進者也。伏乞天地父母,特垂恕察,亟許鐫削臣職,以謝人言,不勝幸甚。臣無任戰灼祈懇之至,謹昧死以聞。答曰,省疏具悉卿懇。廉隅雖切,較諸國事,輕重截然。況六品之移陞邊將,縱云謬例,非今創始,則亦不宜一向引咎,以貽官事之癏曠。卿其安心勿辭,從速入來察職。
全羅監司趙世煥疏曰,伏以臣之病勢,有加無減,日漸危篤,轉益沈痼,不得已再瀝肝膽,仰籲于天日之下,誠未格天,未蒙允許,復以調理察職爲批,臣不勝惶悚悶迫之至。狗馬之疾,如是支離,一向委頓,非調理可瘳之疾,無一分自力之勢,曠廢職事,動經旬月,公私狼狽,不可形喩,而抑臣之所大惶懼悶縮者,疾病之外,且有一刻難冒之嫌,大段難贖之罪,何敢爲聖明不知,而厭然掩匿,以重其鈇鉞之誅哉?臣之累世先墓,在湖右鎭岑之地,而下有數畝之田,數間之廬,十口難聊,春初下來矣,臣之獨子,素有宿疾,不忍暫離,到處相隨,入夏以來,症勢益重,將至於十分地頭,其母其妻,及其未死之前,將爲永訣,顚倒奔走,涕泣叩門,以法禁與義理斷之,則所當閉門不納,致責還送,而臣動於死生之際,蔽於舐犢之私,不能拒絶,自陷於不法之罪,此臣之所以愧懼靡寧,無地自容者也。臣之所帶,是何等之職,而先犯如許之罪,冒居風憲之地,以號令一路乎?伏乞聖明,削臣職名,下臣司敗,論臣罪狀,繩之以重法,以爲犯禁者之戒,不勝幸甚。臣無任惶悚愧恧,激切屛營之至,謹昧死以聞。答曰,省疏具悉。此出於情理之切迫而然也,不必沈嫌,卿其勿辭,調理察職。以上燼餘
上在昌德宮。停常參,只晝講。
任相元啓曰,明日國忌齋戒,再明日正日,此兩日視事,頉稟。傳曰,知道。
兪櫶,以都摠府言啓曰,今日入直軍士,中日習射,請出標信。傳曰,知道。
吳斗寅啓曰,西壁承旨,例不爲稽謝,而右副承旨李世翊,昨日牌招不進,今又以病陳疏,不爲出謝,其事體,殊甚未安。聞其所患,不至大段云,更爲牌招察任,何如?傳曰,允。
以領議政金壽恒十八度呈辭,傳于任相元曰,安心調理。
兪櫶,以司僕寺官員,以提調意啓曰,本寺屯田別將,專掌穀物之任,而文書往復之際,旣無印信,多有虛疎之弊,頃者智島·臨淄等處,別將印信,定奪造給矣。此外水原·羅老島·定川等別將,宜無異同,令該曹一體造給印信,何如?傳曰,允。
又啓曰,公洪道西原縣監·營將兵符,今旣造成,令禁軍齎送于本道監司處,使卽分給,而舊兵符,收聚上送,以爲燒火之地事,下諭,何如?傳曰,允。
李世翊,以兵曹言啓曰,當日御營軍金已命稱名人,自丹鳳門入來,差備門外擊錚,極爲駭愕。令攸司囚禁治罪,同門守門將呂周禎,常時不能禁斷雜人,以致闌入,亦爲非矣,推考,何如?傳曰,允。
李濡啓曰,今月十六日夜,月食,觀象監,雖以當食二分,推算,救食時,終未見虧缺之形,故以此旣已啓達矣。開城府月食啓聞中懸錄,其初虧食甚,後圓等節次,不翅分明,末端,又圖其食體者,可二分許,此與京中所見,不同,方切怪訝之際,續見京畿監司啓本,則各邑所報,皆以爲終無犯食云云。以此觀之,則開城之圖畵食體,不過一從當初行會推算之法,而全不致意於看望者,判然無疑,此雖由於所定監官,不勤看望之致,而莫重啓聞之事,如是差謬,難免不察之失。請開城留守李之翼推考。傳曰,依啓。當該監官,令本府從重治罪,此啓本,還出給。
行大司諫尹堦,正言李世白啓曰,發配罪人姜萬鐵,依律處斷事。答曰,毋庸堅執。
午時,辛酉八月二十日上御宣政殿晝講。特進官南龍翼,同知事李敏敍,參贊官吳斗寅,侍讀官李墪,檢討官沈濡,假注書趙錫周,記注官鄭有徵,記事官徐宗泰,入侍。上讀前受河廣·伯兮·有狐·木瓜四篇。墪進讀王風篇題·黍離首章大旨,至賦其所見。墪曰,欲截爲大旨,故有吐而無吐,方與下文相貫矣。又讀君子于役二章,君子陽陽二章。上讀新受三篇。墪就王風篇題申釋之曰,不曰雅而曰風者,周室旣微,所有者只六百里之地,故列於國風。敏敍曰,洛陽,去河不遠,方六百里,則過河漸冀南矣。墪曰,不曰周而曰王者,曰周風,則與列國同,故曰,王風,亦尊王之義也。敏敍曰,詩可以觀之政治得失及君德賢否,可也。此見周室漸卑,僅保王名,而其實,與小國諸侯,無異,故曰,寄空名於諸侯上。墪,又就黍離三章,而申釋之曰,此何人哉云者,不敢指斥平王,而有言外之意也。龍翼曰,箕子,亦作麥秀歌。敏敍曰,平王忘其父讐,而德申侯,以西都畿內之地,與申而東遷,觀其世變,爲如何也?墪曰,如醉之憂,甚於搖搖,如噎,甚於如醉。上曰,故曰所感之作,終始如一。濡曰,此何人哉,而不斥其王,此忠義之發也。墪,又就君子于役二章,而申釋之。濡曰,不知何處去,不知何時來,征役,無交替故也。墪,又就君子陽陽二章,而申釋之曰,序說,賢者居於下位,不卑執樂之官,而招其友,要與祿仕故云耳。濡曰,賢者遭亂世,欲全身遠害,故有此詩云,而細考之,則似不然矣。敏敍曰,序說,甚爲曲解,至謂關雎,非后妃詩,又曰,王風,有委靡之風,戰國策,有雄偉之象,考其世代,則可見其所由然矣。敏敍進曰,昨日公洪道京試官,以申琓望,受點矣,聞琓,方有推考,兼臺不得下批,似當變通矣。上曰,科日已迫,申琓推考蕩滌,兼臺,口傳下批,可也。擧行條敏敍曰,淸白·先賢·戰亡子孫,異於功臣嫡長,功臣則例爲不遷,故雖久遠,猶有奉祀子孫,至於淸白吏·先賢·戰亡,則代遠之後,別無奉祀之人,而所謂嫡長者,亦未必皆合於入仕,朝家,雖重追報之典,宜存擇人之意,舊例,則不問嫡長及衆子,諸子孫中擇用矣,近例,只以嫡長懸錄擬望,似非擇差之意矣。上曰,所啓果是。今後,勿論嫡孫·衆孫,擇其可合者,擬望,可也。擧行條敏敍曰,四館積滯,亦是仕路之弊,四館之規,右位中,有不仕者,則下位阻此,不得遷狀,至於承文院,則六月都目應遷者二人,亦未遷出,不可不變通矣。曾於庚子年間,故相臣洪命夏,爲吏曹判書時,陳達其弊,四館參下,勿論免新先後,皆以實仕陞遷矣,此規廢閣已久,今亦定奪,依此例施行,而在外不爲來仕者,姑勿付職,以待其來仕,循序付職,則似無積滯之患矣。上曰,依爲之。擧行條敏敍曰,瓦署,於各司中,最爲殘弊,而戶兵曹,亦以其疲弊之故,忽視而不爲准給役價,匠人及募民等,日益渙散,其存者,不能支保,本署所進排之處,則皆不可闕者,而事勢如此,極爲可慮矣。凡大小役價,正布三疋,自是通行之規也。甲寅年間,本署役價,減其一疋,未知何故,而向者南別殿修改時,別燔價二疋之中,又減一疋,極爲無據。其後亦間間減給,如此則此後殘司,將無以成樣。上年五朔別燔,及今年二朔別燔,皆不准給其價,南別殿,以後三次別燔役價,令兵曹一一准給,以爲匹募等保存之地,何如?上曰,瓦署,最爲殘弊,分付該曹,准給役價,可也。擧行條龍翼進曰,刑曹煩劇,近來益甚,郞廳,亦甚不齊,而正郞鄭有徵,以兼春秋,春秋館上番啓下,除本仕入直,事多苟簡。鄭有徵,改付標,此後,刑曹郞官,則勿爲啓下之意,奉承傳施行,何如?上曰,依爲之。擧行條龍翼又曰,尙立,聽其羅斤乃敎誘,至於誣罔擊錚,尙立定罪時,當分輕重而處之。上曰,罪首,則尙立也,羅斤乃,亦不可無罪。斗寅曰,敎誘而使之擊錚者,其罪亦不細矣。龍翼又曰,平澤人申維顯·柳斗璇,旣已推閱矣,以外方之人,就囚日久,其情可矜,此與訟者,無異,囚禁似不當。當初宮奴,亦不囚禁矣,査覈前,姑爲保放,何如?上曰,宮家買得處居民等,掘成新浦,極爲可駭。未査前,不可保放矣。罷退。
兵曹參判李師命疏曰,伏以臣,因緣幸會,濫叨勳籍,一年之內,致身宰列,私心愧懼,如負重罪。本兵佐貳,雖無所事,如臣滓穢,已極叨冒,不意籌司堂上之命,又及於臣,此等職任,豈臣夢寐所及者哉?臣出身,纔一年許,歷職僅三四矣,本無才具,又乏殊功,而臣之所以自期者,國家之所以待臣者,必不過置之閑散,食祿祀宮,俾不罹於罪辜,而傷聖朝之至眷而已,則恩莫大矣,分已極矣,亦何敢豫朝廷之末議,重微臣之罪戾乎?而況籌司之任,與聞軍門之事,而自古選擇,必以素著聞望,曉解時務者居之,于以參豫機密,協佐廟堂,此豈尋常庶官之比,而如臣庸汚輕賤,昧無知識者,所可堪當者哉?籍曰,無物望之宰相,略識字之武夫,間或充選,而絶無如臣之年少新進,無所歷試,直受是任者也。參以國體,揆以私分,其不敢冒受,則決矣。矧今臺閣之論,以向來大政做錯之事,其時堂上,將被駁劾,而臣以佐貳之官,亦參是政,退伏私室,恭竢物議,實與判書臣李䎘,少無異同,而昨日開政,召牌遽臨,嚴畏分義,冒昧進參,廉隅之節,固已掃地矣。臣自數昨以後,重得感寒,未及和解,乘夜往來,舊患添劇,委頓呻痛,食飮全廢,情勢病勢,具難仍冒,至於籌司之任,尤不可一刻留帶,伏乞天地父母,諒臣難安之情勢,察臣無用之實狀,將臣本職及兼帶同義禁·籌司堂上,竝許遞改,以存國體,以安私分,千萬幸甚。臣無任戰灼祈懇之至。答曰,省疏具悉。籌司之任,旣叶卿才,亦循僉議,安意勿辭,從速察職。
公洪道幼學尹採等疏曰,臣等,竊伏惟念士之所以讀書窮理,修之於身者,蓋將以達之而事君父,行之而事爲業,操之爲節義,發之爲文章,處患難而不困,臨大節而不奪,其忠信孝友,皆出於是學之推,而淸操峻節,又足爲百世之師,則亦可爲成德君子矣。先正臣贈右議政賜諡文敏公黃愼,年未弱冠,出入先正臣文簡公成渾之門,以聰明特達之資,得道學淵源之正,博洽之識,超詣之見,同門者,莫之先焉。早歲蜚英,獨持風裁,垂紳整笏,見者肅然,則庶幾乎朱公惔〈游〉定夫之倫矣。辛卯孽臣之搆禍,善類悉斥,奸凶之逞惡,師道被誣,而秉直守正,莫之撓奪,前削後黜,不少挫屈,進退大節,皎然可觀,則無愧夫胡康侯·尹和靖之義矣。至於奉使豺虎之窟,無變於死生,受命戎馬之間,不擇其夷險,及當度支之任也,損益貢賦,一本乎先正臣李珥之規模,不容昏亂之朝也,則流竄困阨之迹,又不減於故相臣李恒福諸人,則推此而觀其正學缺道,精忠大節,實爲士子之所共誦義,而百世之所共尊慕者也。臣等,生旣後矣,不得摳衣於函丈之間,則必不能善言其德,得以取信於君父,而亦嘗側聞諸老之緖言矣。故相臣申欽所撰碑文之槪曰,穹爵崇勳,不足以榮公,貫索流竄,不足以辱公,皎然若靑天白日,琅然若椎金琢玉,而蠻夷服其忠信,奴隷知其淸明,玆豈非不倚形而立,不恃力而坐,關國家世運之盛衰者耶?故相臣李廷龜之祭文曰,天地間氣,子得其正,稟有剛柔,子得純剛,子之文章,根於性理,子雖鞱晦,人自膾炙,凡子成就,皆學之推,此皆當時之執友,而其見重,已如此矣。丙申出疆之日,已決舍生之志,告訣師門曰,不敢貪生辱命,以負師友,其師成渾,至爲流涕謝之,而三十年工夫,正宜今日得力之語,又發於臨死生誓神明之際,平生所學,到此益著。故相臣張維之文,有曰,在麗朝,有若鄭圃隱,在本朝,有若黃秋浦,峻節足以標名敎,淸操足以動殊俗,先輩之尙論,又有如是者矣。當時禍變猝作,機穽迫前,宵人孔壬,怵誘百端,而處義從容,言笑自若,此申欽之所謂,蒼皇迫之而無枉步,顚倒臨之而無失辭者也。及見先正臣金尙憲之哀詞,尤有感焉,其文曰,其寸志,不得展盡於廟堂經綸之地,而略施於簿書錢穀之間,其節義,不得面折庭爭於君臣相遇之日,而獨見於崎嶇蠻貊之中,實國家之大不幸,而士林之所痛惜者。嗚呼,此其德業之大略,而及門之士,常見沈潛性理,日夕講究,雖在兵間,未嘗輟書,蓋其平生受用,莫非從學問中流出,而其所樹立,至今在〈人〉耳目,傳於長老,有如此者,嗚呼盛矣。俎豆之享,捨此而誰哉?公州滄江,卽其平日棲息地也。及至仁祖大王反正後,贈官賜諡之日,上自搢紳,下至韋布,合議同事,就此立祠,迨今五十有餘年,而尙不得上問于朝廷,以請宣額之典,則固爲斯文之闕事,而庸非士林之所羞乎?嗚呼,今之論者曰,國家壬辰之變,丙子之亂,前古之所罕有,而所成就者,只得捨生渡海之黃愼,取縶北館之金尙憲,雖無戰勝却敵之功,唯兩人之所樹立,亦足以維持宗社億萬年之基,豈不信然乎哉?當時渡海之役,比之於鄭夢周,而朝廷之褒贈夢周之節義,極矣,臨難不屈之操,比之於金尙憲,而朝廷之贈額於尙憲之書院,久矣,獨於滄江俎豆之所,尙未蒙易名之典,此臣等之所以百舍重繭,仰籲於朝廷者也。伏乞聖明,特下臣等之疏於該曹,考例賜額,千萬幸甚。臣等無任瞻望祈懇之至,謹昧死以聞。答曰,省疏具悉。所陳之事,當令該曹稟處焉。下禮曹。以上燼餘
上在昌德宮。停常參·經筵。
貞顯王后忌辰齋戒。
李濡啓曰,卽見公洪道監司尹敬敎月食啓本,則食體圖畵,亦如開城府啓本之爲,而第開城府啓本,則載錄所虧,食甚,後圓等時刻,與當初行會推算之法,少無差違,時刻旣同,則京中救食時,了不見其虧缺之形,而獨於開城,萬無看望其犯食之理,故留守,則旣已推考,當該監官,亦有令本府從重治罪之命矣。今此公洪監司啓本中,圖畵食體,雖與開城一般,而但不載錄其虧復節次,其所犯食,未知果在於何時·何刻,則亦難直謂之虛套,而徑先請推,啓本,則姑爲捧入,而令該曹更加査問其犯食時刻,而處之,何如?傳曰,允。以上燼餘
上在昌德宮。停常參·經筵。
貞顯王后忌辰。
巳時,太白見於未地。午時,日暈。夜自二更至五更,月暈廻木星。
任相元啓曰,常參·經筵,取稟。傳曰,只晝講。
又以吏曹言啓曰,公洪左道京試官申琬旣已差出,昨又兼臺下批矣。卽聞琬,落傷甚重,勢難起動云,科日已迫,事將狼狽,申琬改差,其代,卽爲差出,何如?傳曰,允。
吏曹口傳政事,以洪萬遂爲公洪左道京試官兼持平。
傳于任相元曰,今觀匿名變書,凶慘莫測,有不忍可觀,而但無推覈得實之路,故自內卽付於兩司矣,知悉此意。以上燼餘
上在昌德宮。停常參·經筵。
巳時,太白見於未地。
任相元啓曰,明日常參·經筵,取稟。傳曰,停。
兪櫶啓曰,凡閫帥之以身病不敢辭免,例也,而今者統制使閔暹,偃然陳病乞遞,揆諸事體,殊涉猥越,辭狀則還爲退送,而後弊所關,不可置之,統制使閔暹,請推考。傳曰,允。
李濡,以校書館官員,以提調意啓曰,以校正廳啓辭,列聖誌狀,令本館印出事,命下矣。今當印出,而若只印諸處分藏之數,則不過五件,若兼印國用頒賜,如他書冊印出時例也,則件數必多,自下不敢擅定,敢此仰稟。傳曰,只印分藏件,可也。
以備忘記,傳于李世翊曰,長番內官車漢卿,當爲莫重公事,誤踏啓字,極爲非矣,推考。
兪櫶,以都摠府言啓曰,今日入直軍士,中日習射,請出標信。傳曰,知道。
傳于任相元曰,今日晝講,停。
兪櫶,以兵曹言啓曰,今八月二十二日,出身折衝金禹鉉稱名人,自金虎門入來,差備門外擊錚,極爲駭愕。令攸司囚禁治罪,同門守門將廉斗弼,常時不能禁斷雜人,以致闌入,亦難免其責,推考,何如?傳曰,允。
任相元,以禮曹言啓曰,成均館大成殿神位座席,內外丹靑等處,今八月二十五日告祭後,修改事,已爲啓下矣。卽接本館所報,則今此監試·初試,設場於明倫堂,故二十五日內,未及出榜,他無移安之處,差退改擇日云。修改吉日,令日官推擇,則來九月初一日辰時,先告事由祭,同日曉頭行移安,同日同時還安,及還安祭事畢,臨時設行事擇報,以此日時,知委擧行,何如?傳曰,允。
又以禮曹言啓曰,仁敬王后練主,今八月二十五日當爲畢役云。依前啓下,本曹堂上與奉常寺提調,眼同奉審,仍爲奉安于資政殿之意,敢啓。傳曰,知道。
又以禮曹言啓曰,來九月十三日雜科初試,與陵幸日相値,雜科初試,不可不退定,故更令日官推擇,則同月十五日爲吉云。以此日原粘目中,改付標以入之意,敢啓。傳曰,知道。
又以禮曹言啓曰,今八月二十七日親臨永寧殿奠酌禮時,出還宮道路,以崇明門作路事,定奪矣。原節目中,改付標以入之意,敢啓。傳曰,知道。
又以弘文館言啓曰,本館下番,只有二員,而修撰宋光淵,遭其同氣之喪,副修撰沈濡,獨爲入直,已經旬日,重得感寒,咳喘亦苦。修撰宋光淵,今則服制已盡,卽爲牌招,推移入直,何如?傳曰,允。
傳于兪櫶曰,大臣·備局堂上,引見。
巳時,上御熙政堂。大臣·備局堂上,引見。右議政李尙眞,行刑曹判書南龍翼,行禮曹判書呂聖齊,戶曹判書鄭載嵩,行大司憲趙師錫,戶曹參判南二星,行大司諫尹堦,右副承旨李世翊,校理朴泰遜,假注書李頤命,事變假注書申啓華,記事官尹鼎和·徐宗泰,入侍。尙眞進曰,秋日不調,朝晝異候聖體,若何?上曰,無事。卿之疾病,幾至數月,連有呈告,不得行公,予心慮念矣,今者出仕入對,誠可欣幸,今則已盡蘇完否?尙眞對曰,臣不幸得死病,幾至危境,而伏蒙天恩,遣醫賜藥,以得生路,而大病之後,萎苶已極,難可收拾矣。第聖念勤懇,至有不敢當之敎,惶恐之餘,且不可每每呈告,故强勉起動,欲一瞻望耿光矣。臣之不得入侍,已三月矣,請少瞻天顔。上曰,唯。尙眞,擧顔瞻望曰,臣濱死得甦,更瞻天顔,死無所恨。第玉色,頗欠潤澤之氣,似是榮衛,不能和暢而然,伏願各別調養,是臣區區至望也。上曰,唯。尙眞曰,近來災異疊臻之餘,年事終至於大無,不但大小臣僚,憂慮切至,聖上警懼,想日益甚矣。雖未知禍亂之作,在於何事,而危亡之象,迫在朝夕,未知前頭救活之策,何以則可,而卽今事勢,亦不可泄泄矣。以所聞見言之,江原道,最甚於八路,京畿江以南,亦甚,兩西則少優於京畿,而亦非常年之比,兩南則甚於畿甸,而內浦尤酷云矣。爲今之計,不過使各道聚穀賑救,而公私俱竭,實無可繼之路,至於京畿及都民,則每自京中接濟,未知各道及京中,將何以濟之乎?言念及此,不覺氣塞。最可慮者,土賊之嘯聚也,民窮則盜亦莫以禁之,昔在壬辰後,李夢鶴之變,起自鋤棘,終能蕩殘郡邑,豈不大可懼哉?夙夜思度,苦無善爲之策,以此形勢,雖欲苟存於目前,亦不可得,自上睿算,或可以周知,而何以則民國,可以支保乎?上曰,當初久旱,百穀焦枯,繼有風水之災,前頭之事,罔知攸濟,近來經費蕩竭,亦無推移濟活之勢,極爲渴悶矣。尙眞曰,卽今災荒,八路同然,而國家儲蓄罄渴,前頭京外賑救,茫然無策,不可不及今料理,以爲豫備留儲之地,而貢賦還上,必無徵捧之勢,賑廳穀物之前儲者,亦旣蕩竭,實難措手,而如各軍門·太僕寺·諸衙門所儲穀物之數,頗多,此等軍衙門儲置財穀,雖難容易取用,而當此遑遑之時,恐不可以循常,遇災救民之道,處之何可無別樣轉移之道乎?臣意,則以爲諸軍門及太僕所儲穀物,令各司凡干需用,務存撙節,而計留其一年應用者外,盡數移送于賑恤廳,則其於待春賑救之資,庶可爲一分之助,如各衙門外方屯穀,則不必輸致都下,若令各其道,取以爲賑救之用,亦合事宜矣。自前諸衙門,各自護惜,不肯捐出,民旣流亡,國不爲國,則諸衙門,亦豈能獨享富厚乎?此誠不深思之致也。此有不必問於諸衙門,惟在聖上斷自宸衷,相時量處之如何矣。如是而多般收聚,唯以儲穀爲務,使賑廳之穀,其數能至於十數萬石,則前頭庶有救濟之望矣。上曰,自前若無推移之路,則各衙門財穀,亦有移用於賑需之時矣,今亦參酌移送於賑廳,以爲賑救之資,可也。出擧行條件尙眞曰,當此無前大無之年,凡營繕不得已之外,誠宜一切停罷,而伏聞明安公主第宅,今方興役云。公主,方有入處之宅,恐非時急之事,而地部所輸送,一朔役價,幾至百餘石,炭·鐵則所入無限,不但有歉於遇災警懼之道,節約賑貧之時,如此冗費,亦不可不省,公主第宅,似當停役矣。上曰,此事果爲未安,而旣始之役,中止可惜,或有立柱而未蓋者,不得已爲之矣。然當更思處之矣。尙眞曰,近者都城內士夫家,多有營造之事,此雖以私財爲之,無損於國家,而古語云,凶奴未滅,何以家爲?卽今形勢,豈特凶奴未滅而已?自國家若一切停罷營繕,則士夫家,亦當停止,以存公私警懼之意矣。臣又欲以重於此事者,仰達,而惶恐不敢,旣有所懷,亦何敢不達乎?顯宗大王胎封,連以凶年,尙未擧行,誠爲未安,而第今年年事,旣如此,內浦尤甚,二百名一月赴役五十日,京官監董,其貽弊於道內,誠極可慮,事體尊重,雖不敢輕議,在前旣已退行,今又値凶歲,姑待明秋擧行,未知,如何,惶恐敢達矣。上曰,連以凶荒,至今遷延,實爲未安,今旣始役,似不可停止矣。
尙眞曰,伏見戶曹給災事目,則仍用前例,只給全災,不給分數災,但於慶尙·咸鏡·江原等道若干邑,許給分數災而已,蓋許給分數災,則不無虛實相蒙之弊,該曹,不欲竝許,亦以此也,而大抵今年風災,無處不然,雖有些少可獲之處,不過僅得其種子者,而若不給分災,責之以實結,則非但怨咨朋興,必無徵捧貢賦之理矣。臣意,則以爲竝許分數災於各道,以均施惠,嚴明申飭於敬差官,俾無疎漏之弊,似爲合宜矣。載嵩曰,年分事目磨鍊時,已與諸大臣相議矣,蓋秋後覆審時,敬差官,不能遍審田野,虛實相蒙,實難防奸,故自前只擇其尤甚處,許給全災,而元無竝給分數災之時矣。今者大臣所陳,如此,相考諸道狀啓,參以聞見,擇其尤甚被災處,許給分數災,未知,何如?上曰,通八道竝許分數災,則不無虛實相蒙之弊,只擇其尤甚邑,相議給災,可也。出擧行條件
尙眞曰,京衙門財穀,雖爲取用於賑恤,而必有不足之患,外方則更無下手之處,誠爲可悶矣。平安道穀物,前者纔已取來,似不可更爲取用,而但本道還上,其數甚多,雖是少邑,折米留庫之數,不下萬餘石,故春秋糶糴之時,官家及民間,皆以爲苦云。今雖更爲取用,本道則必不以此爲悶,而足以有補於賑用矣。上納時,例有改舂正之事,故每一石加給二斗還上,以爲補納之地云,此雖有些少民弊,旣不至大段。且本道農事,雖曰失稔,比之畿內則稍勝,而各有舊留庫,待明春取用數萬石,以爲賑飢之資,似爲合宜,後日登對時,下詢于諸臣,定奪,何如?上曰,西路,異於他道,每每取用,雖是重難,後日當與諸大臣商確以處。出擧行條件
尙眞曰,當此大無之歲,朝家擧措,旣無以慰悅民心,而侵擾之端,必須一體務去,可以支保矣。兵使·營將習操·巡歷之擧,糜費甚多,而每於春秋,兵使之巡歷者,一,營將之巡歷者,六,軍人輩齎糧往來,多有蹙額怨咨之端,臣意則以爲巡歷之擧,不必如是頻數,以貽民弊,兵使或營將,只爲一番巡歷,點閱軍兵,而至於習操,則今若停止,似爲得宜矣。且年例歲抄時,民怨不貲,故自前若値凶歉,則亦有停止之時,今年農事,已無可望,如此缺民之事,四五字缺之矣,逃故代定及軍官沙汰等事,雖難輕止,年例歲抄,則不可不停止,議于諸大臣以處,何如?上曰,操習久廢,疎虞可慮,故當更議以處,而巡歷變通及歲抄停止事,亦當從容商議以處矣。出擧行條件
尙眞曰,頃日左議政閔鼎重,以嶺南儒生考講助布事,有所達白,出於擧行條件,而嶺南·湖南,則兩班爲額內校生,中人·庶孼,爲額外校生,湖西則中人·庶孽,爲校生,而兩班則稱以靑衿錄,京畿,亦以中人·庶孽,爲校生,而兩班則稱以儒林,所謂靑衿錄及儒林者,則無所干豫於校中,今若不論靑衿·儒林,而嶺南之額內,獨爲考講,則甚爲不均,此事旣問便否於本道,而臣意則此擧恐甚不便矣。上曰,旣問於本道,待其狀啓,講定宜矣。出擧行條件
龍翼曰,近來本曹罪囚,極多,輕囚則卽爲決放,而各衙門所送罪囚,最爲煩多,或有今日囚而明日放者,此弊不可不杜矣。今後除刑推罪人外,自各其司決罪,若非用刑衙門,移送本曹,使之卽爲決罪事,捧承傳施行,何如?上曰,依爲之。出擧行條件
聖齊曰,昌陵丁字閣,雖已盡改,其中蓋板釘子,或有仍舊可用者,而外議或以爲未安云,未知,如何。上曰,仍舊用之,似無未安之事矣。
聖齊曰,開月陵幸時,敬陵展謁節目,今方依例磨鍊,而翼陵展哀時,則與他陵有異,亞獻·終獻,似不當磨鍊,依永昭殿哭臨時節目,以單獻磨鍊,似宜,而祭文則雖是單獻,亦不可無矣。上曰,以單獻磨鍊,而祭文一款,令政院撰進,可也。出擧行條件
聖齊曰,今此翼陵展哀時節目,又有稟定者矣。他陵則紅門內,設御幕,四拜後奉審陵上矣,翼陵則異於他陵,紅門內四拜禮,則似當減除,而只行奠酌後,再拜禮,似當矣。上曰,此言何如?尙眞曰,翼陵,旣與他陵有間,依此擧行,宜矣。上曰,與永昭殿儀注,一體磨鍊。聖齊曰,然則〈辭〉翼陵四五字缺爲磨鍊矣。上曰,依爲之。聖齊曰,他陵則拜位橫設矣,此陵則拜位,與魂殿拜位,同設,直向神座乎?上曰,依爲之。聖齊曰,陵幸時,自上道上御戎服,入敬陵幕次,御祭服展謁訖,又御戎服,詣翼陵,御白袍行禮,還御戎服,節次,極爲頻煩,未知有變通之事乎?上曰,敬·翼兩陵,其間不遠,自敬陵仍御祭服,詣翼陵,改白袍行禮,何如?尙眞曰,兩陵雖近,以祭服仍行,似爲未安矣。上曰,然則以戎服磨鍊,可也。聖齊曰,五禮儀練祭後,王妃喪朝夕上食,無哭禮,而今番則依仁宣王后國恤時例,磨鍊之意,敢達。上曰,依爲之。
聖齊曰,擧動時道路,兵曹定奪啓下之後,臣曹,例爲磨鍊節目,而今此謁聖擧動時道路,未及停當,故敢稟矣。自前或有由集春門時,或有由敦化門時,今番則當由何路耶?上曰,出還宮,則以集春門磨鍊,行禮後試射,則俱以春塘臺磨鍊,可也。出擧行條件
尙眞曰,試所,似有別樣變通之擧矣。今番明倫堂·東學,皆甚狹隘,至有士子死傷之患,極爲可驚。東學中門外,層堦高狹,士子紛沓爭入,必致如此,中門外,有餘地,多有閭家,而若退立中門於平地,則似好矣。上曰,然則分付退立,可也。
尙眞曰,今年農事之凶歉,旣如此,而八路牛疫,又爲熾盛,相繼染斃,故牛價日賤,屠肆災殺,又無限節,非但食肉暴死之人,比比有之。若此不已,則耕牛將無遺類,秋耕在卽,民事,尤爲渴悶矣。自前如此之時,則亦有禁屠之擧,自今京外屠肆,一體禁斷,何如?上曰,依前禁斷,可也。出擧行條件
載嵩曰,今者大臣,以節損之意,有所仰達,故臣亦有區區所懷,不敢不達矣。尙方年例貿易之價,將自臣曹計給,此是御用之物,臣雖不敢直請裁損,而若依上年例,略減物件,則實有光於遇災惜費之道矣。上曰,退與尙方提調,相議,其中不緊物件,參酌減省,付標以入,可也。出擧行條件
載嵩曰,內局貿藥之價,自該曹計給者,米百餘石,銀子百餘兩,此非但進御所需,啓下材料,近來甚煩,故內局,常患不足,若加節損,似當有餘,四五字缺貿易外,年例貿易之價,亦不貲,該曹,雖不敢有所陳達,耗費則甚多矣。上曰,近來疾病,異於古昔,此是死生五六字缺所給耳。今番貿易時,行用藥材外,不緊者減,內局提調,入侍,知悉擧行。二星曰,今日大臣諸臣,以給災事,仰達,而臣之愚意,以爲雖不給災,必無可捧之勢矣。古語曰,剪爪宜及膚,此實切迫之言矣。大臣,以主第事陳達,而自上終不賜允,臣固知友于之聖意,而似與及膚之義,異矣。今日救荒,當以克去己私,爲第一義,其能一切克去,則自御用下及他項冗費,自然盡減,實惠可及於民,區區升斗之聚,固不足論也。若不割斷一副當私意,則雖蠲租減逋之令,日下於民,終不得蒙膏澤矣。
尙眞曰,當此節損之時,凡係冗費之事,一切減省,可矣。伏聞陵幸所用遮帳及束乼所入,自戶曹磨鍊,則綿布·麻布,不下十許同,束乼之價,幾至錢文三百餘兩云,而又聞去年所進排者,亦多云,仍前排勿改,以省一分之費,未知,如何。上曰,今番京外植炬,已令減除,其在除弊之道,雖有未備之事,亦無不可,仍前排推移用之,可也。出擧行條件
載嵩曰,昌嬪墓道·碑石,待秋始役事,夏間曾已定奪,而卽今年事如此,似難擧行,下詢于大臣,而處之,何如?上曰,卽今則勢難擧行,更觀明年稟行,可也。出擧行條件
師錫啓曰,請罪人姜萬鐵,依律處斷事。啓辭同前上曰,勿煩。又啓曰,請北兵使蘇斗山,亟命改正。啓辭同前上曰,亟停勿煩。又啓曰,掌苑署別提鄭有錫,請削去仕版。啓辭同前上曰,依啓。又啓曰,請公洪水使尹時達,拿問後令本道査覈科罪。啓辭同前上曰,不允。又啓曰,全羅監司趙世煥,以其妻與子婦之濫率露章,自首,其情理事勢之切迫,雖或一如其疏辭,身居按廉之地,親自犯法,何以禁守令之法乎?揆以法例,決不可仍在其職,請全羅監司趙世煥罷職。上曰,姑先推考。
師錫曰,臣有區區所懷,敢達矣。前日入侍時,筵臣,以凡係宮家事,必有別判付之未安,爲言,而其後,亦多有如此之擧,已非大聖人廣開言路之道,而今日白首大臣,以主第停役事,縷縷陳達,而自上終不允兪。目今公主,非無置身之所,亦非仍廢而□如是持難,大臣,以民事之罔極,有此陳請,終不須力,則若何以感動濱死之赤子,以廻無前之天怒乎?且胎封,事體重大,實難容議,而內浦飢荒,最甚於八路,窮民父子,出視田野,呼泣而歸,俱無可生之意,方且歸怨於在上之人,而又重之力役,使客行李之弊,又爲騷擾,則實非保民如傷之意也。古語曰,民爲重,社稷次之,君爲輕,此言有民而後,有君也。今者下民,不免於溝壑,又從而怨之曰,使我飢而死,又興不時之役,將無孑遺云爾,則將何如也?雖有許多難便之勢,伏乞爲生民而留意焉。上曰,予非不念及民生,而主第則非予自斷之事,從容更思之敎,誠以此也。至於胎封,則事勢情理,有不可已者矣。
堦啓曰,請發配罪人姜萬鐵,依律處斷。啓辭同前上曰,勿煩。
堦曰,臣今將奉使出疆,仰達所懷矣。今聞金壽恒之言,赴京時,有別例行賂之事,此非謄錄所載,該曹不敢擅給,使臣亦不敢直取以去,似有臨時窘急之患矣。載嵩曰,使臣別絆纏,幾至三百餘兩,又有求請之物,可以補用矣。此路一開,彼人亦以爲例,必有難堪之事矣,此則不可輕許矣。堦曰,入去時,取用西路銀貨,若不用,則還給本道,似好矣。載嵩曰,北行所帶物貨,必無更還之理矣。上曰,此非規例,不可每每如是,而今番取去西路銀貨若干,似可矣。尙眞曰,戶曹與西路何異?此弊,後必難杜矣。
載嵩曰,自前使行所齎去黃金,自該曹稱量逢授之後,曾無減縮之弊,而自近年以來,譯輩,以彼中稱量之際,有欠縮爲言,至受公文回還後,必要償於該曹,事雖微細,若此不已,則有關後弊,今後雖有如此之事,自該曹勿爲給價事,捧承傳施行,何如?上曰,依爲之。出擧行條件
泰遜曰,春間入侍時,吏曹參判李敏敍,以敎養儒生節目,磨鍊稟定事,有所陳達,而尙無啓稟之事,事極未安矣。近來武備,頗爲申飭,而□則漸至廢弛,極爲慨然,古人,以養士,比之於琢玉,玉不琢,則安有文采乎?養士之道,亦猶是也。方今導率作成之道,只在□學校,敎養之方,不可不及時講定也。請令大提學李敏敍,大司成金萬重,相與講求當今可行節目,亦問於在野儒臣處,速爲稟定,何如?上曰,分付於大提學·大司成,使問於在野儒臣,速爲講定,可也。出擧行條件
尙眞曰,自前凶歲,則儒生考講,例有停止之擧矣。且念國家敎養勸課之政,未嘗加意申明,而遽使就講,亦涉不當,且卽今年事,如此,似不可仍爲擧行,今亦如前停講,何如?上曰,今年則姑爲停講,可也。出擧行條件
泰遜曰,入侍大臣·重臣,在外時,必須講定區畫,以稟睿旨,可矣,而自前必臨時倉卒,各陳所見,論議不定,未易歸一,極爲未安矣。今後大臣以下,在外講定後,使之稟旨,何如?上曰,唯。又曰,人主一號一令,必如四時之信,可以行化於小民,頃者收布升尺,復古之制,實循祖宗美意,終未免更從近規,當初不能詳審,有此失信之事,誠可慨然矣。上曰,所言誠是,此後則君臣上下,當惕慮擧措矣。
又曰,頃日禁府,任奎·沈楫擬律之事,殊極不當,臣於此事,深用慨然,敢此仰達矣。沈楫之追得隱結,不稟朝廷,言於監司,私且區處,雖無入己之跡,旣已見露之後,則誠有罪矣,而至於任奎,則被論之後,乘憤擬人,含毒中傷,決非士夫之美習也。盜用二千田結,是何等重罪?而奎,急於逞憾,不審其實狀,乃敢容易陳疏於遞歸之後,及其行査也,竝與其鑄錢設宴之事,而竟歸虛套,其心術之不正,益可見矣,雖不可繩之以反坐之罪,而編配之律,似不可已矣。其時禁府照律,反輕於楫,揆以法意,寧有是理?且聞伊時,奎之疾病,不至大段,而禁府堂上,至請保放,至於數十日之久,王府事體,豈容如是?玩法之漸,誠極寒心矣。尙眞曰,頃日禁府堂上辭疏中,所謂被斥於大臣者,蓋指臣而言也。事在旣往,不必提起,而今者筵臣,旣發其端,臣請略陳其事,元係士夫羞恥事也。當初任奎·沈楫相失之事,搢紳之間,傳說藉藉,奎之不避嫌怨,爲此中毒之計,已非士夫之處心,而楫之缺陳曲折,彰奎所失,亦非美習矣。隱結行査,旣已歸虛,此則姑捨勿論,以其處心之不正,風習之不美,照律兩人,實合按缺之體,故臣曾以此意,言於呂聖齊矣。上曰,聞玉堂及大臣之言,任奎之事,殊非士夫之心術,後弊所關,不可不懲,任奎,定配,可也。尙眞曰,奎之所爲,果甚非矣,而事過已久,且聞奎本有疾,今番之事,亦出於心病,而若因定配,病有所加,則亦可矜憐,只當明其是非,不必定配矣。上曰,心術不正,不可不定配也。出擧行條件
尙眞曰,筵臣,今以任奎事,陳達,臣之所聞,適有與此相類者,有關士夫風習,故因此仰達矣。頃者司僕正崔啇翼之弟,以非理之事,就訟於槐山郡,其時郡守鄭弼祥,以無異大黨,論題,而弼祥,嘗聞商翼之怨罵,及商翼爲臺官之後,弼祥,卽修重記,棄官發程矣。商翼,竟爲論劾,事之無據,莫此爲甚,國家之置臺官,豈爲其報私怨之地哉?其不避嫌疑,乘時逞憾之狀,極爲可駭,如此之類,不可不痛懲矣。上曰,今聞大臣之言,身爲言官,因嫌論人,殊極無據,士夫風習,豈容如是?如此之事,不可不痛懲,崔商翼,拿問定罪,令本道査覈處之,可也。泰遜曰,崔商翼之事,雖未知如何,而係是臺官時事,至於拿問,恐傷事體矣。上曰,雖是臺官時事,旣因私嫌而發,則何可不治罪之宜矣?出擧行條件
聖齊曰,以任奎事,大臣·儒臣,論其擬律之罪,臣卽其時禁府堂上,誠爲惶恐,敢陳其曲折矣。言未已,堦缺啓曰,以金吾處事之失當,儒臣·大臣,相繼陳達,則被斥之人,縮伏俟罪之不暇,而禮曹判書呂聖齊,偃然離次,有所陳白,事甚非矣,請從重推考。上曰,推考。
師錫啓曰,副校理朴泰遜,以頃日禁府之保放任奎,久不還囚,大加非斥,當初保放之臣,雖未及除拜金吾之職,而其後察任,亦有多日,則趁未還囚之失,臣亦難免,何敢晏然仍冒於臺席哉?請命遞斥臣職。上曰,勿辭。世翊曰,行大司憲趙師錫,再啓煩瀆,退待物論云矣。上曰,知道。
尙眞曰,諸道賑救之資,不可不豫爲料理後,各其道臣盡心措置,仍又分付守令,使之各自節用,以爲一分助賑之地,似合事宜矣。上曰,豫爲措辦之意,諸道監司處,別爲下諭,可也。出擧行條件遂罷出。
李世翊啓曰,全羅監司趙世煥推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。
護軍李翊疏曰,伏以臣遲暮之境,喪慘荐疊,悲憂內爍,缺宿疾重發,新恙添加,還朝之後,一向委頓,自量筋力,無望供仕,竢得職名解免,僅能扶舁出郊。蓋賤性,本不耐煩,養病,無如就靜故也,但念臣缺恩最深,報答無地,區區所自期於心者,倘或賴天之靈,保聚精神,收拾形骸,不至於朝夕塡壑,則東隅雖逝,桑楡非晩,犬馬微悃,只自耿耿于中。伏聞昨者,廟堂,以臣啓差備局提調,臣於此,駭然失圖,不知所以自處也。顧臣疎迂拙劣,最居人下,其於一切世務,懵然無所知識,雖尋常職事,猶懼不能稱塞,況宥密機務之重,豈如臣無似,所可與聞?設令臣才分,不至鹵莽,智慮,足以應事,揣己之熟,有難容易承當。今臣癃弊,不堪陳力之狀,通朝之所〈知〉,未知此命,何爲而及於臣哉?臣雖忍死一出,以供夙夜,其於辱名器而羞朝廷何哉?且臣大有所不安於懷者,不得不略暴於天地父母之前也。臣頃任藩臬,未閱月而得遞,揆以公法,宜被缺不效之罪,雖蒙聖明矜察,曲賜寬貸,在臣私分,寧不悚惕?臣若乘此缺膴任,貪榮戀寵,冒進不已,則執跡而論,實涉缺外圖內,辭劇就便之爲者,臣雖至頑,公議缺當初朝家之許以徑還,蓋出於聖主體下之政也。今私情已伸,政宜還出,倘又畀之以邊面一麾,以准其南藩未准之前,則進退有義,公私俱得,臣當聞命卽赴,殫竭愚衷,不負所懷,以效萬一,豈不幸甚?伏乞聖慈,特垂體諒,臣所帶籌司之任,爲先許遞,不勝大願。臣無任惶猥屛營之至,謹昧死以聞。答曰,省疏具悉。卿其勿辭,從速上來察職。
京畿監司鄭載禧疏曰,伏以愚陋如臣,素乏才長,遭遇聖明,遇蒙寵擢,畀以秋官貳卿,使之參決刑獄,揣量己分,無路稱塞,昏昏憒憒,隨事生尤,唯竢譴罰,一味惶悚。不意今者新除之命,又及於萬不近似之身,臣誠隕越,無所措躬。監司之職,按廉一道,苟非才望可以彈壓者,莫宜居之,況此畿輔,乃是根本之地,而策應之煩,有倍他道,兼且年年飢饉,公私赤立,此時旬宣之責,不比常年,而以臣庸疎,卒膺重寄,臣之一身顚沛,有不足恤,其於國事之僨敗何哉?臣之不才,從仕已久,內而諸司,外而州府,前後履歷,不爲不多,而碌碌無爲,蔑有可稱,則臣是已試無用之人也。卽今銓注,雖患乏人,豈宜以臣無取,更授重任,以添罪戾哉?且臣宿患痰火之病,到衰轉深,或少失攝,發作無常,常當其缺上,神思茫昧,如在煙霧,以此病勢,尤無耐煩供仕之望。伏乞聖慈,俯察臣懇,亟賜遞免,以安微分,不勝幸甚。臣無任惶悶屛營之至,謹昧死以聞。答曰,省疏具悉。卿其勿辭,速往欽哉。
副護軍尹拯疏曰,伏以賤臣,頃蒙恩遞,感隕之餘,踧踖未已。乃於意外,召命又下,而不許喉司,代演綸音,特賜宸翰,殊越常例,臣誠何人,叨此隆渥?惶駭震慄,愈往罔措。聖諭,以前後別諭,罄竭勤懇之意,爲敎,而微臣之區區心跡,亦以悉暴於前後控籲。聖上之於賤臣,非懃懇之未至也,直以其太過,而賤臣,終不敢承當耳。至於九經尊賢之義,誠爲治國之急務,筵席啓沃之任,實司君德之成就,訓辭丁寧,感動瞻聆,然此施於懷道自重之士,則當矣,而賤臣,決非其人也。臣不敢更辭,以溷天聽,唯願早伏逋慢之誅,缺塞臣責。伏乞聖明,亟收召旨,因加常刑,以肅公法,以安私心,千萬幸甚。臣於席藁之中,伏聞臣亡母李,特蒙旌閭之恩,驚感罔極,伏地流涕,不能定此方寸也。臣母之死,今已四十有五年矣,臣之頑命,苟全視息,歲月逾邁,衰朽奄至,死而骨枯,至隱難滅,況今愍褒義烈,縱繫朝家之公典,其在子孫,哀榮感戴之私,雖粉身碎首,豈足稱報?只以庸迂病劣,望絶陳力,區區致命之誠,無地可伸,恩逮泉壤,效蔑涓埃,一朝塡壑,永負忠孝,中宵血泣,慨然自悼,臣之情事,窮且悲矣。臣於告君之辭,靡敢有飾,耿耿衷曲,天日下臨,更乞聖慈,特垂哀憐,削去臣名於收召之列,俾螻蟻殘喘,得以待盡於草間,實覆載生成之至恩也。臣無任銜恩守分,哀號懇祈之至,謹昧死以聞。答曰,省疏具悉爾懇,備悉懃懇之意於頃者別諭,復何多誥?須體至意,安意勿辭,從速上來,以補不逮。
公洪道幼學吳尙聖等疏曰,伏以臣等,竊伏惟念,擧世之所共慕,百代之所尊仰,世不可多得,而苟有其人,則雖地去也千里,世後也千年,猶且家尸而戶祝,況其居相近而地相接,目所染而耳所聞,則必欲俎豆於儒宮,以致江漢秋陽之思者,實出於秉彝好德之心,而有不可已者也。去年冬間,本道儒生,請以贈領議政臣宋浚吉,追享於懷德崇賢書院事,下禮曹特蒙恩許,其學問之淵源,道德之純懿,際遇之隆盛,備載於其疏,不待臣等之更瀆,而固聖明之所嘗洞察,而褒崇之者也。臣等,居在文義,文義之去懷德,僅一舍餘,浚吉晩年終老之計,專在於本縣之黔潭,構亭編號,棲息盤旋,亦多年所,是縣之冠章甫者,孰不出入於其間,與聞其緖言,而薰炙之哉?然則其所愛慕而景仰者,實無間於懷鄕之多士,而比之於道內諸生,則尤有切焉。卽今亭缺宛然,几杖猶在,而邑子之過其墟者,莫不瞻望而起敬,則徘徊如到,彷彿想見者,實古人井獲之語矣。惟當卽其地建祠宇,以寓高山仰止之誠,而朝家,曾有疊設之禁令,故有不敢直遂而輒行者,臣等之鬱抑,爲何如哉?今雖不得別設缺已行之例,竝享於本縣魯峯書院,則旣不缺朝家疊設之禁,而猶可以慰鄕人顒望之心也。所謂魯峯書院,卽缺文忠□鄭俎豆之所,而浚吉,自少往來,訓迪缺與黔潭舊居,殆無異焉。朝廷,雖以疊設爲禁,因其時議,特許追享,以示尊儒重道之盛意,則其有補於風化,缺豈道哉?此臣等之所以同聲合辭,仰籲於宸嚴者也,伏乞聖明,特下臣此疏於該曹,勿以疊設之例,防啓而却之,千萬幸甚。臣等,無任瞻天祈懇之至,謹昧死以聞。答曰,省疏具悉。所陳之事,當令該曹稟處焉。下禮曹。以上燼餘
上在昌德宮。停常參·經筵。
夜四更五更,有霧氣。
朴純啓曰,明日常參·經筵,取稟。傳曰,停。
兪櫶,以兵曹言啓曰,本曹郞廳八員內,正郞李必茂,在外未來,尹德駿,接慰官出去,佐郞李善溥,咸鏡南道缺五六字只有五員,而前頭擧動時,侍衛各差備缺六七字推移之際,事多苟簡,在外與出使之員,今姑改差,其代,以在京無故人,口傳差出,何如?傳曰,允。
兵曹口傳政事,以沈益顯爲都摠管,沈梓·金城·朴信圭爲副摠管。以上燼餘
答驪陽府院君閔維重箚曰,年少過激之言,不必深嫌,而卿之固辭,乃至於斯,心深愕然,不知所以爲諭也。須體至意,安心勿辭,速出行公。
答都承旨吳斗寅疏曰,卿其勿辭察職。
答禮曹判書呂聖齊疏曰,卿其安心,勿辭察職。
答右承旨宋昌書啓曰,魯山大君墓表石改造事,及守護人充定事,竝令該曹趁卽稟處,可也。
答院曰,前啓不允。末端事,以六品超授僉使,非今創始,則不必專責於銓官,亦不宜一倂改正,勿爲推考,自今以後,以爲定式,宜矣。
答府曰,前啓不允。處置事,大司憲趙師錫出仕事,依啓。以上內下記草
上在昌德宮。停常參·經筵。
巳時,太白見於未地。
兪櫶,以都摠府言啓曰,本府堂上十員內,都摠管朴信圭,身病陳疏,副摠管金益勳,以漢城府堂上,當進導駕,柳重起·元相,俱以軍門進去,金城在外,沈梓,以兵曹堂上,相避不得行公,無故之員,只有四員,而再明永昭殿擧動時,寶劍四員,及侍衛等伍,未能推移,在外及相避人員,合有變通之道,令兵曹斯速,稟處,依前次官,今日內,以在京無故人,口傳差出,以爲侍衛之地,何如?傳曰,允。
李濡,以兵曹言啓曰,都摠府啓辭。啓辭見上傳曰,允事,命下矣。擧動臨迫,摠府侍衛之官,未能推移,果如該府啓辭,則合有變通之道,在外金城,今姑改差,相避沈梓之代,竝卽口傳差出,何如?傳曰,允。
兵曹口傳政事,以李端夏·朗善君俁,爲副摠管。
行大司諫尹堦啓曰,日昨筵中,有崔商翼拿問後査覈之命,商翼,今雖名在臺職,若以臺官時論劾事,缺定獄,則此卽臺官而見囚,甚不可也。且被劾者,全無所失,發論者,意果在於逞憾,則固可惡也,而行査之後,臺啓所論,若不全出於孟浪,則固不當便謂之報復睚眦,而爲臺官之罪案,況可不明其論事之虛實,宿嫌之有無,而只憑風聞,遽加逮訊乎?有乖事體,亦關後弊,而臣於入侍之時,旣承前啓之批,且當罷出之際,未及爭執,囁嚅而退,臣之失職之失,著矣,請命遞斥臣職。答曰,勿辭。
賓廳啓曰,臣等承命來詣賓廳,以恭靖大王廟號,缺數字吏曹判書金錫胄,刑曹判書南龍翼,缺判書呂聖齊,行大司憲趙師錫,戶曹判書鄭載嵩,禮曹參判安縝,弘文館副校理朴泰遜,司諫院正言權持,相議,則金錫胄,以爲祖有功而宗有德,皆爲不祧之主,古之制也。維我恭靖大王,嘗有定社之功,又有讓國之德,雖追加徽美之稱,疇敢有異議於其間哉?第以廟中七世之列,言之,當我德宗追崇禮成之日,恭靖之廟,旣已祧矣,到今二百年之後,其將更施廟號於何所耶?國家制度,度越前代,永寧殿之設,乃所以安毁廟之主也,自厚·顯二陵以下,應在七世之外,皆得遞遷而奉之,以擧一歲一享之禮則宜矣。至於修已潔之儀於毁廟之後者,恐與古禮,有相逕庭者,唯在聖明博詢精思而處之。南龍翼·趙師錫·鄭載嵩,以爲我朝列聖,皆有廟號,而獨於恭靖大王,斯禮闕焉,必有所由然於其間,而年代久遠,未有可徵之文,雖不敢輕議,臨御經年,且受中朝之諡,則獨無廟號,誠爲欠典,到今追崇,恐合事宜。呂聖齊·安縝·朴泰孫·權持,以爲我朝列聖,皆上廟號,而獨於恭靖大王,未有廟號,追擧闕典,實合事宜,而莫重典禮,不敢輕議,唯在聖上博詢而處之云。臣壽恒,臣壽興,臣知和,臣鼎重,臣尙眞之意,則帝王之有廟號,自唐宋以來,莫不皆然,遵爲歷代之定制,我朝列聖,亦皆有廟號,而獨於恭靖大王,闕焉無稱,當初不上廟號之由,雖未可知,以頃日江都實錄所考出,觀之,亦無明白可徵之文。至於睿宗大王,特下明旨,欲擧稱宗之禮,意甚盛也,而竟寢不行,誠所未曉,其時諸臣所對之辭,極其無倫不韙,尤有可駭,而不可以爲據者。大抵無論當初曲折之如何,廟號之上,旣有累朝通行之縟儀,而至如德宗·元宗兩大王追崇之時,缺數字宗號,則恭靖大王之獨無廟號,實是莫大之闕典。今加徽稱,無容異議,而第念古今廟制,雖有所同,今之祧廟,實倣古之毁廟之義,則追上廟號於祧遷旣久之後,亦是變禮,事體亦涉重大,非臣等之所敢斷定,惟在聖明博詢在外元老大臣,博古知禮之人,熟講而處之,伏惟上裁。傳曰,遣史官詢問於宋領府事,而朴世采等三臣處,別遣禮官問議,可也。
行大司憲趙師錫,持平李徵龜啓曰,請姜萬鐵,依律處斷。啓辭同前請新除授北兵使蘇斗山,亟命改正。啓辭同前請公洪水使尹時達,拿問定罪。啓辭同前方伯之任,黜陟攸寄,必先自律己而後,可以糾正邑宰,全羅監司趙世煥,春分後挈眷,已非守法者所爲,而濫率子婦,且犯邦憲,人言藉甚,知不可掩,則累朔之後,始乃自首,而張皇費辭,難免苟且之歸。且又縱其病子,任其所爲,出入街市,貽弊不貲,而溺於所愛,不能禁止,政令之間,多以此損威者,按廉之責,決難仍畀,不可推考而止,請全羅監司趙世煥,罷職。答曰,不允。尹時達事,依啓。
正言權持啓曰,請姜萬鐵,依律處斷。啓辭同前西銓都目政,以司果六品者,超授僉使,實非循序用人之道,如其創始,則其罰不止問備,旣是濫授,則固當一倂改正,聖意所執,臣實未曉也。其在事體,不容但已,請兵曹判書李䎘,從重推考,其超授僉使之類,竝命改正,國家之待臺諫,事體自別,未嘗以論劾之事,有詔獄之擧者,乃所以重其任而禮遇之也。日昨筵中,有崔商翼拿問後査覈之命,臣竊不勝慨然也。被彈於商翼者,全無所失,而商翼之發論,意在逞憾,則此固可惡也,若使被彈者,不無所犯,臺啓非出孟浪,則其在事體,決不可便爲之報復睚眦,而爲臺諫之罪案,況可不明其虛實,而只憑風聞,輕加逮訊言官乎?此不但大有乖於待臺閣之道,其爲後弊,亦不可勝言,請還收司僕寺正崔商翼拿問之命。正言李世白,避辭見上司諫尹堦,避辭見上竝引嫌而退。嫌難同參,前後無異,承批之後,不得一日再啓,旣有成命,如非緊重之事,退而論列,亦且未晩,請正言李世白,司諫尹堦,竝命出仕。答曰,不允。崔商翼還收之請,誠駭異也,亟停勿煩,處置事,依啓。
李濡啓曰,司僕寺正崔商翼拿問事,命下矣,臺諫方以還收論啓,拿問傳旨,不得捧之之意,敢啓。傳曰,知道。
又啓曰,臺諫出仕事,命下矣,今已日暮,明日待開門,牌招之意,敢啓。傳曰,知道。
獻納吳道一啓曰,無狀如臣,猥蒙洪造,久玷經幄,迄無絲毫之裨,新除諫職,又出夢寐之外,感激兢惶,罔知所以措躬也。第臣於七月十三日實錄廳堂上齊會之日,以都廳郞廳,適緣賤疾,不得仕進,前參館職之時,以情病之俱難冒出,有違牌不進之罪,而且於持平金鎭龜之特出也,臣以處置請遞之人,不敢晏然於直廬,有陳疏徑出之失,果被推緘,俱未照勘,不可冒居臺席,請命遞斥臣職。答曰,勿辭。
以獻納吳道一避嫌,傳曰,推考蕩滌。
李濡啓曰,伏見公洪監司尹敬敎狀啓,則以兵水營兵符,例送監營,自監營分送兵水營,而今番則兵水使兵符,各一隻,政院書吏親授次,齎去兩營,而又各一隻,則有旨內,使之留上臣營,旣異常規,而又不敢擅自還送,姑爲留上,令該院考例處置事,有所馳啓矣。臣考見其時有旨文書,則本月十四日,以公洪道兵符,旣已造成,使院書吏,齎持下送,舊兵符,收取上送,以爲燒火之地事,原啓辭,則乃兵房承旨李寅煥之所構也。監兵水營兵符隻數,書塡傳旨草,則卽臣之所書也,其有旨成貼,則又是該房之所爲也。蓋於其日原啓辭允下之後,該房承旨,進去政廳,該吏,持草紙來言於臣曰,當以監兵水使兵符,下送,領受營上之意,書入傳旨云云,臣旣不知兵符缺數字如何,再三問于該吏,則對以兵符每一隻,則各道兵水營,又各一隻缺半行臣意,以爲此非今番缺有之擧,而自前改道號時,下送兵符,亦非一二,則該吏所當諳其規例,而擧行。且聞所對之語,不啻丁寧,故缺半行及今成貼之時,該房承旨,亦未得覺悟,而依例成貼以送矣。今因監司之馳啓,詳細考出,則右隻各一,當送于監營,使之分給兵水營,而誤爲直送于兩營,左隻各一,不當送于監營,而亦爲誤送,所謂誤送監營之左隻各一,使之卽爲還送,而臣以暫時代房,未詳顚末,只憑該吏之言,誤書傳旨,以致如此做錯之失,在所難免,不勝惶恐待罪。傳曰,勿待罪,該吏,自本院從重治罪。
敎京畿觀察使鄭載禧書,王若曰,設官而分職,惟內外有殊,按節而建牙,蓋古今所重。人不可以輕授,予則勤於周咨,矧王輔根本之方,非諸道藩臬之比。導揚風敎,地望隆於宋朝開封,扞衛京師,責任同於漢家馮翊。第緣民貧而土瘠,加以賦重而役煩。歲比不登,水旱風災之荐酷,人多失所,三十六邑之同然。飢饉之禍甚於兵,奧自辛壬以後,公私之蓄蕩如洗,曷慰庚癸之呼?一路之困悴至斯,九重之虞憂何極?若山陵大役,□多議蠲,如貢賦正供,亦許量減。朝家所以撫恤,何嘗不謹?官吏至於奉行,或怨未善,推原厥缺,咎雖在於寡躬,拯濟斯民責,實在於方面。苟不能存心於愛物,上承下宣,何以達惠而究恩?邦寧本固,惟其爲任不易,是以得人則難。惟卿,赫世簪纓,傳家詩禮,薇垣栢府,前後出入之幾年,大牧雄州,中間歷典者三度。銀臺司喉舌之近地,簡在予心,秋部擢卿月之亞班,望允輿論。今欲擇任,無以踰卿,況西關憶班勇之賢,而東京願宗穎之繼。召伯之甘棠勿伐,遺風尙存,謝家之寶樹增輝,舊老爭詑。想存〈心〉於趾美,肆注意於分憂。玆授卿以京畿觀察使兼兵馬節度使·巡察使·開城留守·江華留守,卿其仰體委任之誠,克殫圖報之悃。持攬轡之風,澄淸郡邑,布露冕之政,鎭撫黎元,黜陟幽明,宜無憚於缺吏,審缺病,貴知依於缺人,惟其奉職而居官,不在文書之缺卽今推窮而恤乏,實是時務之急先,期不墜於缺願無負於寵命,罪係大辟,惟竢稟裁,事有便宜,可以專斷。於戱,堯德廣運,尙有四岳之咨,周化缺式賴二陜之輔,予有愧於涼德,卿可勉於奏功,故玆敎示,想宜知悉。知製敎李墪製進
答公州儒生成楚缺等疏曰,所陳之辭,當令該曹稟處。
答長水幼學韓有一等二十七人疏曰,疏辭,當令該曹稟處焉。以上燼餘
上在昌德宮。停常參·經筵。
巳時,太白見於未地。夜一更〈流星〉出虛星下,入坤方天際,狀如鉢,尾長三四尺許,色赤。
任相元啓曰,明日擧動相値,視事,頉稟。傳曰,知道。
吳斗寅啓曰,左副承旨兪櫶,昨夕聞女息之喪,卽爲出去,凡擧動時,雖曰除服制式暇,親女喪未成服前,有難出仕,明日擧動陪從,將不得備員,何以爲之?敢稟。傳曰,改差,以在京無故人,卽爲口傳差出。
吏曹口傳政事,以朴純爲承旨,左承旨朴純,右承旨任相元,左副承旨宋昌。
吳斗寅啓曰,左承旨朴純,旣已差出,卽爲牌招察任何如?傳曰,允。
傳于李世翊曰,本曹重地,曠職已久,擧動亦且迫頭,兵曹判書李䎘,卽爲牌招察任。
李世翊,以兵曹言啓曰,訓鍊大將送言于本曹曰,明日擧動,還宮以後射隊,爲先射隊之際,有所窘急,欲令變通之故,啓下單子中,改付標以入之意,敢啓。傳曰,知道。
朴純,以禮曹言啓曰,卽接英陵參奉韓碩漢等所報,則上年冬至祭,以仁敬王后國恤,不得設行,其時香祝,尙今奉安于本陵,事極未安,何以爲之云。香祝,令本陵參奉,還爲陪來于香室,以爲燒火之地,而經年之後,今始牒報,難免稽緩之失,其時當該參奉,推考,何如?傳曰,允。
朴純,以禮曹言啓曰,右承旨宋昌,缺云云,傳曰,竝令該曹,趁卽稟處可也事,命下矣。墓上莎草枯損,則不可不及時修改,表石及位版,宜有改書之擧,竝令本道監司,一依書啓,詳審擧行,至於守護人二名有闕,而本郡無可合公賤,不得充定,則事甚未安,分付該院,以隣近邑公賤,劃給,墓所近處寺刹募入之僧,蠲減諸役,明有累朝成命,則他邑之侵以本鄕僧,殊極未妥,亦令本道,一切禁斷,俾無如前侵督之患,宜當,該院及本道監司處,竝分付,何如?傳曰,依啓。
朴純啓曰,明日擧動時,守宮假注書,以事變假注書申啓華,爲之之意,敢啓。傳曰,知道。
正言權持啓曰,國家之待臺諫,事體自別,未嘗以論劾之事,有拿問之擧,而日昨筵中,有崔商翼拿問之擧,而日昨筵中,有崔商翼拿問後査覈之命,商翼所坐,旣是臺諫時事,則便是臺諫見囚也。臣不勝慨然,敢有還收之請矣,伏承聖批,以商翼,身居言地,懷嫌陷人,若是其放肆無嚴,則論以國法,就理亦云輕歇,還收之請,誠可駭矣,爲敎,臣不勝惶懼驚惑之至。商翼,懷嫌陷人之狀,若果明白,則論其輕重,直爲勘罪,雖至竄逐,亦無不可,而大臣所達,旣許風聞,査覈之擧,無得實狀,則商翼論劾之虛實,懷嫌之有無,未得其眞的之前,遽加逮訊,則論劾者,恐罹懷嫌之律,却顧不言,被彈者,務歸懷嫌之臼,巧避彈論,則商翼被囚,固不足惜,而其於壞國體關後弊,當何如耶?臣以年少新進,未諳臺體,嚴批之下,不卽自列,經宿之後,今始來避,所失尤大,臣何敢一刻仍冒臺席乎?請命遞斥臣職。答曰,勿辭。
李世翊啓曰,正言權持,再啓煩瀆,退待物論矣。傳曰,知道。
行大司諫尹堦啓曰,昨日同僚,以商翼拿問還收之意,來言缺數字言其論啓之得當矣。缺未聯名,意見缺嚴旨之下,不敢晏然〈與〉同僚無異,何可與議於處置乎?請命遞斥臣職。答曰,勿辭。
李世翊啓曰,行大司諫尹堦,再啓煩瀆,退待物論矣。傳曰,知道。
正言李世白啓曰,正言權持,行大司諫尹堦,竝引嫌而退。還收之請,旣爲事體,則意外嚴批,別無可缺雖不聯名,初旣相議,則嫌不處置,其勢固然,請正言權持,大司諫尹堦,竝命出仕。答曰,依啓。
宋昌啓曰,臺諫出仕事,命下矣。闕門將閉,明日待開門牌招之意,敢啓。傳曰,知道。
李世翊,以都摠府言啓曰,今日入直軍士,當爲中日習射,而永昭殿奠酌禮齋戒相値,不得爲之之意,敢啓。傳曰,知道。
又以都摠府言〈啓曰〉,副摠管安縝,以禮曹堂上,今日仁敬王后練主,陪詣永昭殿時,除標信,進去之意,敢啓。傳曰,知道。以上燼餘
上在昌德宮。停常參·經筵。
任相元啓曰,明日常參·經筵,取稟。傳曰,停。
又啓曰,來九月初一日,輪對日次,取稟。傳曰,停。
卯正,大駕幸永昭殿。宋昌啓曰,內乘來言,捲簾,取稟。傳曰,捲三面。大駕入幕次後,政院·玉堂問安。答曰,知道。藥房問安。答曰,知道。
辰正,上乘小輿,自幕次詣魂殿就位,哭盡哀止,再拜跪,三上香奠爵俯伏興,跪讀祝,上俯伏興,平身,又跪,俯伏,哭盡哀止,再拜禮畢。還入幕次,大駕還入幕次後,政院·玉堂問安。答曰,知道。藥房問安。答曰,知道。百官奉慰問安。答曰,知道。
午正,大駕還宮,政院·玉堂·藥房·二品以上·六曹·兩司長官問安。答曰,知道。
大王大妃殿·王大妃殿問安。答曰,知道。
朴純,以吏曹言啓曰,今日永昭殿練祭時,百官旣就外位之後,守僕,自內出來,急呼於東西班中曰,亞獻官,猝患癨亂,勢難行事,昨日豫差,必有來詣於班列者,請卽入參云。時刻忙急,旣未入啓稟,改付標,而瀛昌君沈,不得已自陪祭班列,入行亞獻之意,敢啓。傳曰,知道。
任相元,以禮曹言啓曰,永昭殿練祭時,陪祭百官四拜之後,又唱拜興,以致失儀,其不謹呼唱之罪,在所難免,當該引儀,汰去何如?傳曰,允。
李世翊,以義禁府言啓曰,今此式年東堂時,本府都事十員,竝令赴擧,本府當直,公事·都事各一員,文武科所禁亂都事各一員,當以八員分差,假都事八員,令該曹趁卽差出,何如?傳曰,允。
宋昌啓曰,公洪水使尹時達拿來事,命下矣。交代後,拿來之意,敢啓。傳曰,知道。
又啓曰,閫帥有拿推之命,則自本院啓稟開政事,曾有定奪矣。公洪水使尹時達,旣有拿問之命,似當開政差出其代,敢稟。傳曰,卽爲開政差出。
李世翊啓曰,今日開政事,命下矣。諸承旨,申後皆已出去,臣世翊,當以代房,進參於兵批,而吏批政廳,則何承旨進去乎?敢啓。傳曰,兵·吏批兼進。
有政。吏批,兼判書金錫胄進,參判李敏敍進,參議李奎齡進,右副承旨李世翊進。兵批,判書李䎘進,參判李師命進,參議權脩進,參知禹昌績進,右副承旨李世翊進。
吏批,以梁重廈單付承文博士,徐宗憲單付承文副正字,金禹錫爲刑曹參判,柳譚厚爲刑曹參議,鄭悏爲戶曹正郞,洪萬遂爲禮曹正郞,鄭尙樸爲禮曹佐郞,李端夏爲知敦寧,鄭缺爲司饔提調,李世晟爲掌苑別檢,吳遂一爲缺參奉,金鎭龜爲正言,李玄錫爲兼掌令,金缺·黃震鎬爲都摠經歷,閔晟爲公洪水使,兪命一·李時衡·李善溥·權持爲副司果,兪櫶爲副護軍,尹德駿爲副司直,前萬戶張萬瞻,今加折衝。
行大司憲趙師錫,掌令尹攀,指平李徵□,請姜萬鐵依律處斷事。措辭上同方伯之任,黜陟攸寄,必先自律己而後,可以糾正邑宰,全羅監司趙世煥,春分後挈眷,已非守法者所爲,而濫率子婦,且犯邦憲,人言藉甚,知不可掩,則累朔之後,始乃自首,而張皇費辭,難免苟且之歸。且又縱其病子,任其所爲,出入街市,貽弊不貲,而溺於所愛,不能禁止,政令之間,多以此損威者,按藩之任,決難仍畀,不可推考而止,請全羅監司趙世煥罷職。答曰,不允。末端事,依啓。
行大司諫尹堦,獻納缺,正言李世白,請姜萬鐵依律處斷事。措辭上同請還收崔商翼拿問之命,正言權持,引嫌而退。旣有應避之嫌,不當與議他事,一邊引避,揆以臺體,難免做錯,請正言權持,遞差。答曰,不允。處置事,依啓。
答提學李端夏疏曰,摠管之任,今姑勉副,俾專史事焉。
答左議政閔鼎重箚曰,累月獨勞之餘,所患如此,予深慮念,未參班列,別無所傷,卿其勿辭,從容善攝。仍傳曰,遣史官傳諭,遣御醫看病。以上燼餘
上在昌德宮。停常參·經筵。
巳時,太白見於未地。夜五更,流星出軒轅星上,入東方天際,狀如拳,尾長二三尺許,色赤。
朴純,以吏曹言啓曰,宗廟·永昭殿·翼陵朔祭,及大成缺時告祭,與文科東堂初試相値,大祝·執事,無以推移,缺錄郞廳,竝爲塡差之意,敢啓。傳曰,知道。
又以吏曹言啓曰,今此東堂文科初試三所試官,今方差出,而可擬之人乏少,依近例每望各二人備擬以入之意,敢啓。傳曰,知道。
假注書趙錫周出使,代以崔錫恒爲假注書。
朴純啓曰,假注書崔錫恒,纔已擬望受點矣,卽聞往在其父缺任所,未及還來云,今姑改差,他假注書差出,何如?傳曰,允。
以許墀爲假注書。
朴純,以永昭殿宗室意啓曰,本殿參奉尹世興·金萬㘽,今番謁聖,當赴科矣。依前例令該曹假官差出,何如?傳曰,允。
以京畿監司,長湍人出身嚴有男等五人缺事狀啓,傳于朴純曰,渰死人等,令本道恤典。缺三四字以上燼餘
答知中樞洪處亮疏曰,卿其安心勿辭,調理察職。
答兵曹判書李䎘疏曰,卿其安心,更勿固辭,從速察職。
答領敦寧府事閔維重箚曰,省箚具悉卿懇。有故未參於班列,少無所傷,卿其安心勿辭,從容調理。
答府曰,前啓勿煩。
答院曰,前啓勿煩。以上內下記草
上在昌德宮。停常參·經筵。
昧爽,有霧氣。巳時,太白見於未地。夜二更,流星出羽星下,入巽方天際,狀如鉢,尾長四五尺許,色赤。四更,流星出參星下,入南方天際,狀如鉢,尾長五六尺許,色赤。五更,流星出柳星上,入巽方天際,狀如拳,尾長三四尺許,色赤。下霜。
答提學金萬重疏曰,卿其勿辭,調理察職。
答參知禹昌績疏曰,爾其勿辭,往救父病。
答開城留守李之翼疏曰,卿其勿辭,調理察職。
答禮曹判書呂聖齊疏曰,交替董役,別無難便之事,卿其安心,勿辭察職。
答院曰,前啓不允。內司連日諸般身役之蠲減,所納之數,比前大縮,而鎭堡內奴□□□減其身役,則不但內司,將不成貌樣,奸民之假託投入,圖免身役之弊,有不可勝言,故有此還寢之命矣,勿爲煩論。處置事,正言金鎭龜出仕事,依啓。
答府曰,前啓,毋庸瀆擾。以上內下記草郞廳洪敍箕校正。郞廳張澍書。
上在昌德宮。停常參·經筵。
巳時,太白見於未地。夜四更,流星出北極星下,入艮方天際,狀如餠,長五六尺許,色赤,光照地。
傳曰,今下弓矢,釜山僉使李斗龜處,給送。
答兵曹粘目曰,依允。成胤童半熟馬一匹,鄭載岱兒馬一匹賜給。
答領中樞府事宋時烈疏曰,省箚具悉卿懇。今玆月廩,實出於惠養尊賢之意,而卿之固辭,愈往愈切,心深漸靦,無以爲喩也。須體勤懇之意,安心勿辭領受,從速登途,以補小子之不逮。
答前正李翔疏曰,省疏具悉爾懇。備悉予意於前後之批,復何多誥?須體至意,安心勿辭,調理上來,以補不逮。
答府啓曰,前啓,不允。末端事,練祭時典祀官鄭尙樸,從重推考事,依啓。
答院啓曰,前啓,勿爲煩論。以上內下記草
有政。
兵批,以宋昌爲副司直。
上在昌德宮。停常參·經筵。
巳時,太白見於未地。夜一更,流星出北極星上,入西方天際,狀如拳,尾長二三尺許,色赤。二更,流星出北極星下,入艮方天際,狀如鉢,尾長三四尺許,色赤,光照地。
傳曰,練祭時題主官以下諸執事,竝書啓。
府前啓。答曰,毋庸堅執。
答備局粘目曰,明善公主房谷城·淳昌等邑所屯革罷事,依回啓施行。名爲宮家,而若無田土,不成貌樣,爲如何哉?諉以壬子後新設,而一倂革罷,則宮家萬無設屯之路,淳昌田畓,仍屬當宮。
答院曰,前啓,不允。給災事,令該曹稟處。司諫朴贄遞差事,依啓。
練祭時題主官靑平尉沈益顯,熟馬一匹面給,浴主大祝正郞金鎭龜,兒馬一匹賜給,監造官判官洪贊元,陞敍,監役官李師賢,六品遷轉,侍衛長番內官及其餘諸執事,各加一資,資窮者代加,工匠下人等,令該曹米布磨鍊題給。以上內下記草
有政。
兵批,以朴泰遜爲副司直。
上在昌德宮。停常參·經筵。
答大司諫尹堦疏曰,諫長不可久曠,當允副焉。
答穩城府使尹理疏曰,省疏具悉。應旨進言之誠,予用嘉之,可以議處事,當令廟堂稟處焉。
答全羅監司申翼相疏曰,省疏具悉。卿其勿辭,速往領哉。以上內下記草
摠戎廳啓曰,上年各道弊瘼狀啓,各衙門牙兵革罷事,據今年正月十六日左議政閔鼎重請對入侍時所啓,守禦·摠戎兩廳牙兵之弊,備邊〈司〉論列,而問于守禦廳,則計出南漢守堞,定其額數,今難減罷云,問于摠戎廳,則今欲減其牙兵,而更以所減者,將爲保人云,皆與右相所陳之意不同,而軍門凡事,已成一例,今若猝然變改,亦不無窒礙之端,令本軍門料理稟處,何如?上曰,令本軍門稟處可也事,傳敎矣。其時適當方農之節,不得奉行矣,今九月十六日爲始,列邑所在牙兵十五哨,排日輪回,招集京廳,親自點視,抄其壯者,減作六哨,其餘不合戶首者,降定保人,以爲元軍上番時口糧之資,以此改團束之後,額外嬴餘之數,則永爲革罷,似爲便當,畢團束後應行節目,追後磨鍊以入之意,敢啓。傳曰,知道。備局謄錄
上在昌德宮。停常參·經筵。
答正言金鎭龜疏曰,省疏具悉。爾無可嫌之理,爾其勿辭,從速察職。
答府曰,前啓,不允。末端事,古阜地弑夫之女事,依啓。
答行副護軍李翊相疏曰,省疏具悉。疏辭,當令該曹稟處焉。
答領議政金壽恒箚曰,省箚具悉卿懇。龍洞·明善兩宮田結,本來零星,而今若諉以壬子後折受,而混同革罷,則將未免不成貌樣之歸,故有此仍存之敎,於卿有何引嫌之理乎?任奎事,箚辭得宜,當令該府,勿爲定配,崔商翼,姑勿拿問,以待査啓後處置,卿其安心勿辭,從容善攝。以上內下記草
上在昌德宮。停常參,只晝講。
晝講入侍時,知事李端夏,特進官李師命,參贊官李濡,侍讀官李墪·沈濡,注書崔圭瑞,記事官徐宗泰,兼春秋安漢珪,講詩傳,自揚之水不流束薪,止兔爰三章。
答府曰,前啓,勿煩。
答校理李墪疏曰,省疏具悉。爾其勿辭,救護父病。以上內下記草
有政。
兵批,以姜玉碩·李泰長爲副司果,以金始昌爲黃海虞侯,宣豪傑爲守門將,申澤爲金烏山城別將,金斗爀爲車嶺僉使,朴泰定爲都摠管,安轂爲柔院僉使,尹堦·兪櫶·任弘望·朴贄·卞爾遇·王沅·張萬瞻爲副護軍,禹昌績爲副司直,李相仁·呂尹濟爲副司果,鄭震秀爲權知訓鍊參軍,以鄭震秀爲東關王廟守直官。
晝講入侍時,同知事李端夏所啓,當此遇災惜費之日,凡事當一切減損。先朝,因相臣陳達,特減元子宮溫堗,其約損,豈非今日所當法者乎?大槪,自前闕內溫堗不多,臣嘗於壬寅年間,以工曹郞官,入參修理所,其時有板房入堗之役,臣嘗慮其入之難支矣。卽今溫堗之數,視前倍蓰,用柴之路漸廣,而專責於其人,其人貢物之價,則盡出於經費,豈可無限節之道乎?特進官李師命曰,其人貢物上下之數,比他貢物,其價最優,故貢物主人輩,頗爲饒足矣。近年以來,柴木取運之路漸遠,闕內供納之處漸廣,而魂殿及諸都監之供,每出於慮外,故其人輩,漸至難保,將無以供役云,亦可以知其用度之太無限節矣。近日長興庫貢物,因筵臣所啓,有裁省變通之事,此亦及今撙節減省,則或不至大段冤抑矣。上曰,分付該司,相議變通,可也。戶曹謄錄
上在昌德宮。停常參·經筵。
巳時,太白見於未地。夜一更,流星出中星上,入南方天際,狀如拳,尾長二三尺許,色赤。四更,有霧氣。
答右議政李尙眞箚曰,省箚具悉卿懇。宮庄仍存事,已悉於領相箚批,於卿有何引嫌之理乎?箚中兩件事,此出於意見之各自不同而然也,尤無所嫌。卿其安心勿辭,從速調理。
答禮曹參議尹搢疏曰,爾其勿辭,調理察職。
答知敦寧府事李端夏箚曰,省箚具悉卿懇。箚辭,當令廟堂商議稟處也。
答平安道江界幼學金萬胄疏曰,省疏具悉。所陳之辭,當令廟堂稟處焉。以上內下記草
司僕〈寺〉啓曰,昨日臣等,出往箭串,放牧馬匹,依軍兵等各自擇執,則訓局所執四十五匹,御營廳所執十一匹,禁軍所執二十五匹。臣等,與兵曹判書·訓鍊中軍,眼同分給之意,敢啓。傳曰,知道。司僕謄錄
答戶曹粘目曰,依允。當該守令及金楦論罪一款乙良,安徐。
上在昌德宮。停常參·經筵。
四更,有霧氣。五更,沈霧。
答刑曹粘目曰,金一鼎爲父擊錚事,罪名雖重,偏配已久,特爲減等。以上內下記草
有政。
兵批,以東原君潗,爲副摠管,沈梓爲副摠管。
上在昌德宮。停常參·經筵。
自昧爽至辰時,有霧氣。巳時午時,日暈。
初,平安兵使李世華狀啓,內奴在道內者,願屬各鎭堡之類,除其身貢,永許入屬,因備局回啓,蒙允未久,別判付,內奴托入鎭堡,則內用紬貢不足,而奸民投托之弊,將無以防矣,前日蒙允公事勿施,諫院以此,請還收勿施之命,不允。獻納吳道一曰,今日乃國忌,非啓辭之日也,臣請以所懷,仰達矣。前者平安兵使李世華狀啓,自上有所依允矣,未久旋有勿施之敎。臣等以此,連有議啓,而世華之所請,乃爲固圉也。自上依允,亦爲邊備也,終以內用之不足,還收,其爲聖德之累,爲如何哉?副校理沈濡曰,此事,臺諫論執已久,而自上尙未允許,臣竊未曉也。人君富私財,本非美事,而旣許還收,尤爲不可,今日臺諫之請,宜速允從。且內奴投入之數,未知幾何,而以輕重言之,內用紬匹之欠縮,何如邊軍募入之多乎?人君以一國爲家,尙何賴於內奴貢紬之多寡,不顧邊鎭之募入軍兵乎?吳道一曰,沈濡之以重輕陳達之意,固好矣,而凡事不合於宜,則雖內需司全罷,亦可,不可以國朝建設之久,爲難,此等若干輩,屬之鎭堡,有何持難之事乎?若慮奸民之投入,則此後勿以爲例,未爲不可矣。沈濡曰,王言反汗,人皆疑訝,誠有欠於王者無私財之道,臣竊惜之。若干紬匹,有何緊關,如是爭執,而終不允許,臣恐外間,將以聖明,不能於私財也,豈不爲聖德之累乎?
初,全羅監司,因淳昌·谷城守令,請罷兩郡龍洞宮·明善宮等三處設庄,以救民瘼,而淳昌倅,乃宋光淵也。備局,請從監司之啓,自上批曰,監司,聽諸守令之瞞告,以革罷宮庄,爲當今之第一急務,還甚未妥云云,不許備局之請。領·右相,亦以此上箚陳論,不許。
入侍時,大臣又白榻前,谷城則得請,淳昌則大臣亦不擧議,蓋以旣得谷城之請,必不竝從淳昌之請故也。沈濡進曰,臣與修撰宋光淵,伴直玉堂,而得聞其間曲折,則淳昌三處宮屯之弊,罔有紀極,光淵在官時,論於監司矣。今有守令瞞告之敎,故光淵,方欲上疏自劾,而今日乃國忌也,故不得捧入云,而蓋三處之中,龍洞宮所屬一處,則壬子受敎禁斷設庄後,設立之處也,爲民之弊尤甚云,谷城,旣允大臣之請,則此不異同。今雖曰宮內之用不足,自有此宮以來,多歷年所,雖無此屯,尙能持保,得此屯之後,雖或有餘,豈爲宮需之有餘,盡奪生民之業,使至於死亡流離之域乎?況今日諸臣,若陳達自上所軫憂者,皆賑民之策,而雖國家之所儲蓄者,頃以活民,無所惜也,忍奪其命脈,使之死亡乎?上曰,此則國家已有處分,棄此而又移設於他處,則復致紛紜。沈濡曰,凡大臣·臺諫·筵臣之所陳,雖大段重難事,自上莫不聽從,可謂從諫如流,而至於宮庄內需之事,則一切麾却不聽,外人,不無致疑於聖上之有所偏吝於私財也。此則內奴屬鎭之旣允而反汗,不足爲慮也。臣竊恐聖學有所未盡,未能打破一端私而然也,然則豈不大可慮也?上曰,宮中之事,外臣未必盡知,此屯難爲革罷矣。以上朝報
玉堂箚子,請獻納吳道一,正言李世白出仕,正言金鎭龜,掌令尹攀,大司憲趙師錫,持平李徵龜遞差。答曰,依啓。
答院曰,正言李世白遞差事,依啓。以上內下記草
引見時,左議政閔鼎重所啓,今年還上徵捧事段,宜參酌定奪矣,各道失稔同然,舊還上,萬無備納之路,而新還上則或可以徵捧,姑以新還上徵捧之意,分付諸道,何如?上曰,舊還上,雖不可盡捧,新還上,豫爲分付徵捧,可也。戶曹謄錄
引見時,吏曹判書金錫胄所啓,伏見兵曹陵幸時節目,則留都大將,前期一日,率兵結陳,啓下矣。前此擧動時,水原等兵,上來留都,故前期一日,入來結陳矣,今番則以在京御營軍,留守都城,待初嚴後,卽爲結陳,而只分排塞路軍卒等事,前一夕爲之,似爲合當矣。上曰,此與外方軍兵上來時有異,依所啓爲之,可也。兵曹謄錄
引見時,領敦寧府事金壽興所啓,自前諸軍門董役之人,若善爲措辦,則例有激勸之道矣。都監焰硝監官金信克,初受若干銀布,拮据取殖,還納本錢,以其利息,營建數百間公廨,其盡心幹辦之狀,殊爲可尙,請令該曹稟旨論賞,何如?上曰,分付該曹論賞,可也。
又所啓,都監,曾有火車造成之事,今已畢造一百乘,欲試放於習陣時,而訓局,無閑立可以運用者,以其多費火藥之故,亦不頻數試放,以軍器寺所屬京案付別破陣,一年一二度調出,使之試放事,定式施行,何如?上曰,依爲之。訓局謄錄
上在昌德宮。停常參·經筵。
自昧爽至辰時,有霧氣。
答判府事金壽興箚曰,省箚具悉卿懇。卿之所患如此,予深慮念,未得進參,有何所傷?卿其安心勿待罪,從容善攝。仍傳曰,遣御醫看病。
答府曰,大司憲洪萬容出仕,掌令尹世紀遞差事,依啓。以上內下記草
有政。
兵批,以金禹錫爲副摠管,韓錫祚爲同知,李光迪爲僉知,李翊臣爲忠壯衛將,金德遠爲知中樞,崔槅爲訓鍊副正,張成弼爲柔院僉使,李油然爲長津別將,金萬重·柳譚厚·邊國翰·尹攀·崔承源·崔斗祥·朴承元·趙峻明·白必興·崔希卨·卞爾璹·崔胤純爲副護軍,鄭後諶爲同知,李漢雄·鄭後榮·黃道光爲僉知,金尙夏爲文兼。
成均館啓曰,今九月九日,儒生課試·庭試相値,其日不得設行,今月內退行之意,曾已啓達矣,適値客使在館,朝家多事,不得爲之之意,敢啓。傳曰,知道。成均館謄錄
上在昌德宮。停常參·經筵。
五更,流星出河星下,入缺星上,狀如甁,尾長五六尺許,色赤,光照地。
上在昌德宮。停常參·經筵。
夜三更,月暈,白雲三道如氣,起自暈下,橫過暈上,長各十餘丈,廣各尺許,良久乃滅。
陵行齋戒。
傳曰,謁聖敎是後,仍詣春塘臺,禁軍將·武臣及宣傳官·別軍職·都摠府郞廳·兩局將官,騎芻一次別試射後賞格,別軍職朴昌元,御營哨官金時,各三中,竝加資。羽林衛將柳星緯,御營千摠李行登,哨官鄭昌期·金應立·方俊昌·朴亨·柳潭,旗牌官全命得,訓鍊把摠李喜泰·沈選,哨官徐廷逸,知彀官李麗,二中,各半熟馬一匹。訓鍊千摠閔錡,把摠鄭敭,哨官李斗重·楊憲奭·盧準·李煌·李命相·金尙鳴·梁得尙·金世樞等,旗牌官高後適·權誠·金世章·洪命錫等,別軍職金忠望,都事洪夏臣,武兼許珵,御營把摠張漢相,哨官李時顯·黃道弘等,敎鍊官金廷發,旗牌官崔廷達,一中,各兒馬一匹賜給。以上內下記草
有政。
兵批,以尹世紀,爲副護軍。
上在昌德宮。停常參·經筵。
陵行齋戒無事。
答院啓曰,獻納吳道一遞差事,依啓。以上內下記草
上在昌德宮。停常參·經筵。
三更四更,月暈。五更,電光。
敬陵陵幸。
傳曰,京畿監司鄭載禧處,中虎皮一領賜給,地方官高陽郡守李晩成處,弓箭賜給。以上內下記草
司僕〈寺〉啓曰,今此陵幸時所把馬匹數,別單書啓,以此整齊,而其中驛馬,則依例令兵曹知委該道,使之入把,何如?傳曰,依啓。司僕謄錄
上在昌德宮。停常參·經筵。
巳時,太白見於未地。
答藥房問安啓辭曰,知道。無事矣。
答大司諫宋奎濂疏曰,爾其勿辭,調理察職。
答宋時烈處傳諭草曰,我朝列聖,皆有廟號,而況以恭靖大王之豐功盛德,徽美之稱,尙今闕焉,豈非國家之一大欠典乎?追上廟號,少無不可,其令該曹趁卽擧行。
答府曰,勿煩前啓。
答院曰,前啓,毋庸堅執。
答掌令權懹疏曰,爾其勿辭調理,上來察職。
答京畿南陽居幼學李㤚等二十一人疏曰,疏辭,當令該曹稟處焉。
答開城留守李之翼疏曰,卿勿固辭,調理察職。
傳曰,今此上言,趁卽回啓,俾無遐方之民,久留京邸之弊事,分付各該司。
答公洪道燕岐幼學洪聖基等十九人疏曰,宋浚吉竝享事,當令該曹稟處焉。以上內下記草
有政。
兵批,以吳道一爲副司直。
司饔院官員,以都提調意啓曰,本院漁夫之役,最爲苦重,大典前續錄中,至有蠲貢賦外雜徭,所持船網,蠲他役等語,雖諸上司,不敢以不干之役,侵責於漁夫矣。近來各邑,不識事體,如該司柴草等物,或有勒令輸運者云,事極可駭。頃因京畿監司狀啓,勿論諸宮家各衙門所屬船隻,使之輪回載運事,雖自備局覆啓定奪,本院漁夫之船,與托名諸衙門,謀免船役者,旣不相同,法典本意,亦非偶然,今後切勿混同侵責事,捧承傳施行,何如?傳曰,允。備局謄錄
上在昌德宮。停常參·經筵。
巳時,太白見於未地。五更,有霧氣。
答右議政李尙眞箚曰,省箚具悉卿懇。當此秋深風高之時,老臣行役,必有所傷,予深慮念,而此出於人子追遠之至情,終難强抑,故特允所請,須體至意,趁卽往返。
傳曰,右相焚黃下去時,令御醫持藥物隨往。
傳曰,徒配罪人金千金·林善建,七月旬前發配,而到配啓本,今始上來,其中間稽滯之狀,殊甚可駭,押去羅將,竝令攸司,各別囚禁科罪。
傳曰,史官二員,待命闕內,分左右晝摘奸。
答院曰,前啓,不允。下諭事,獻納林泳乘馹上來事,依啓。
答府曰,前啓,毋庸堅執。
答禁府粘目曰,觀此所供,則渠之自明之辭,不趐縷縷是在果,洛東酬唱,錦中次山云者,乃東岳而非具崟,則亦可知其冤狀是置,不可以暗昧難明之事,勒加罪名,特爲分揀放送。以上內下記草
上在昌德宮。停常參·經筵。
答府曰,勿煩前啓。
答院曰,勿煩前啓。
答刑曹粘目曰,觀此元情,善建等配所單子啓下,雖在於七月初三日,而姑待嚴承等結末,八月卄一日,始爲發配,則似無可罪之事,竝只分揀放送。以上內下記草
有政。
兵批,以崔逸·尹趾完爲副護軍,申琓·朴致道爲副司直,金相夏爲副司果,朴泰維爲副司勇。
備邊司啓曰,會寧·慶源開市事,北京咨文,今已出來,以此分付於該道,使之依此擧行,而回咨,令承文院撰出,付送於前頭使臣之行,何如?答曰,允。備局謄錄
上在昌德宮。停常參·經筵。
巳午時,日暈。三更,流星出紫微東垣內,入北方天際,狀如甁,尾長三四尺許。
傳曰,今下弓矢,柔院僉使張來弼處,給送。
答大司憲洪萬容疏曰,父墳拜掃事,卿其依願往來焉,給由馬,澆奠床備給。
答綾平君具鎰疏曰,卿其安心勿辭,往來焉。
答府院曰,前啓,亟停勿煩。
答左尹金益勳疏曰,卿其勿辭,往來焉,給由馬,澆奠床備給。
傳曰,今此璿源譜略陪進官及員役等,書啓。
答政院牌啓辭曰,違格上言事,本道違格,外方之民,不識規例之致,仍下各該司。
答政院牌啓辭曰,原任大臣,亦爲命招,而左相受由屬耳,勿爲命招。以上內下記草
有政。
兵批,以黃欽爲副司勇。
晝講入侍時,領議政金壽恒所啓,江原監司鄭始成,巡審各邑農事,條陳蠲役賑救之道,狀啓啓下備局,而未及覆啓矣。已巡審各邑被災狀,誠爲慘酷,而嶺西各邑,雖未及畢巡,亦可推知矣。本道土瘠民貧,賦役煩重,而年事之凶歉,又至於此,前頭民事,誠極可慮。自前嶺東失稔,則以其接界北關·嶺南之穀,移給賑資,而今則此兩道,穀物蕩竭,咸鏡一道,則凶歉無異於嶺東,更無推移之道,卽今急務,唯在於蠲減諸役,以爲安集民生之地,而京司需用艱乏,亦有不可以盡蠲者,尤極竭悶,嶺東各邑,有逐朔進上,物種甚多,民間勞費,莫大於此。莫重上供,自下有不敢輕議,而曾値凶年,亦或有別樣之擧,若特命別爲商議,稟旨裁處,則民之蒙惠,必不貲矣。上曰,道臣狀啓觀之,可想民事之罔極矣。雖係御供之物,逐朔封進物膳,量宜稟定裁減,可也。又所啓,北兵使蘇斗山,以重被臺論,決難赴任之意,昨日呈狀於備局,若以事體言之,則邊帥異於他任,不可因其呈狀,輕許遞改,臺啓旣停之後,唯當催促下送,而第其被彈,非如尋常論劾,强令赴任,恐非體下之道。且斗山,居在湖南,往復催促之際,漸至遲延,北邊重地,以已罷之閫帥,久置其任,亦涉不便,合有變通之道矣。上曰,當初諸大臣,皆言其才局可用,故不允臺啓,意有所在,而斗山,居在遠地,催促之際,日子遷延,邊上曠任可慮,蘇斗山,今姑改差,新兵使卽爲差出,使之趁速赴任,可也。備局謄錄
晝講入侍時,知事金錫胄所啓,全羅儒生等,以務安縣故忠簡公金權書院請額事,陳疏下去矣。厥後因禮曹覆啓,特賜恩額,而藝文館,不問於書院,直以輿地勝覽所載本邑前號,書進受點,儒生輩,以此額爲缺望,今若更以所願,賜其賜,似好矣。上曰,諸生請願如此,則院額,更爲擬入,可也。禮曹謄錄
上在昌德宮。停常參·經筵。
巳時,太白見於未地。
答大司憲洪萬容疏曰,今玆給馬·澆奠備給之命,意非偶然,卿其勿辭焉。
答賓廳會議啓辭曰,恭靖大王廟號追諡事,加上四字,宜矣。
傳曰,今此濟州馬,分養各邑外,擇其能走者數十匹,分給于兩局軍兵。
答館學儒生及八道儒生李延譜等五百二十八人疏曰,兩賢之道德事業及疏末事,予固洞知,而第念文廟從享,事體至重,有難輕許矣。
答府曰,前啓,不允。末端事,咸鏡監司尹趾善推考事,依啓。
答領府事宋時烈箚曰,省卿箚辭。繼覽冊子,極爲明白暢曉,予甚欣悅,而箚中反復誡誨之言,尤爲切至,益用感歎。予雖不敏,當置諸左右,朝夕省察,卿其須體至意,從速上來,以補不逮。
傳曰,璿源譜略陪進官郞原君偘,熟馬一匹,大司成李翊相,半熟馬一匹,縣令李斗齡,兒馬一匹賜給,寫字官李三錫·李後勣·李時喬,唱準金興祚·金時建,令本衙門高品付祿,書員韓後邦·李貴興,各上弦弓一張賜給,諸色工匠下人等,米布分輕重,磨鍊題給。
答刑曹粘目曰,觀此各人等所供,朴東溟等,果如是理直,則本道相訟時,有何累次刑杖,再度定配之理乎?推此一款,金時憲等累度得決,不待明辨而可知,其中萬世名付文書,見偸於奸吏,而追後成出立案云者,其舞弄奸譎,莫此爲甚是置。同田畓,決給於梨峴萬世處爲乎矣,時憲供辭中,朴東潤及鶴立·忠一·光麗·論鶴等,捉致京獄,一處對卞後,東溟罪狀,更爲稟處爲旀,時翰·惡發等,治罪安徐爲乎矣,梨峴萬世名付處,打量之官,似無所失,勿推考。以上內下記草
備邊司啓曰,謝恩使昌城君佖,行副護軍尹堦,以運餉例給盤纏銀,請依上年兩度使行例,加數持去事,狀啓,啓下本司矣。彼中凶歉特甚,而使行盤纏不足,則遠路往來,必有狼貝之患,依上年例,應給元數外,加給八十兩,宜當,以此意回移,竝爲分付於運餉使,何如?答曰,允。
政院啓曰,今此啓下上言三百七十三張內,二百八十三張,已爲分下各該司,而其餘猥濫四十六張,違格四十四張,合九十張,還入,啓字爻周之意,敢啓。傳曰,知道。違格外方之民,不識規例之致,仍下各該司。備局謄錄
上在昌德宮。停常參,只晝講。
巳時,太白見於未地。
晝講入侍時,知事呂聖齊,特進官李䎘,參贊官朴純,侍讀官李墪,檢討官宋光淵,假注書兪得一,兼春秋尹弘离,記事官徐宗泰,講詩傳,自鄭一之七鄭邑名,止章夫之矣。
答吏曹參議任相元疏曰,爾其勿辭察職。
答左議政閔鼎重箚曰,省箚具悉卿懇。當此日候漸寒之時,卿之所患,尙今未瘳,予之慮念,曷勝言諭,卿其須體予意,安心勿辭,從容善攝。
答驪陽府院君箚曰,省箚具悉卿懇。今玆賑廳堂上差下之命,實循諸臣之公議,於卿少無引嫌之理,須體予意,安心勿辭,從速行公。
答太學儒生李延普等四百八十人等疏曰,兩賢之道德學問,實爲一世之景仰,士林之矜式,從享文廟,夫誰曰不可,而累朝之未嘗允兪,予之所以持難者,皆出於愼重之意也。多士之請,愈久而愈深,終難强拂,卽令該曹問于大臣,特從五賢從享之請焉。
傳曰,守陵官花昌君沇,侍陵官金以秋,各加一資,參奉沈廷耆·黃鏶,進止內官鄭以興·韓遇邦,各加一資,資窮者,代加。
答府曰,前啓,毋庸强聒。
答院曰,不允。末端事,未曉也。親之欲其貴,愛之欲其富者,固人之當情,今若査出壬子後折受,一倂革罷,使新舊殘弊之宮,尤不成貌樣,則此豈親厚之義耶?予之所以持難者,本非私護而然也,實出於親厚之義也,必無允許之理,勿爲煩論。
答全羅道羅州牧使李喜龍,咸平縣監洪萬朝,務安縣監韓範齊疏曰,疏辭,當令廟堂稟處焉。
答掌隷院粘目曰,奴仁甲上言事,依回啓施行爲乎矣,其時堂上,難免不察之失,推考。以上內下記草
晝講入侍時,特進官李䎘所啓,頃者全羅監司趙世煥,以飢民賑救事,馳啓,願得補充隊數百帖,欲爲賑需補用之計,而大臣之意,或以事體重大持難,或以事關賑政,似宜許之云,而臣意則如以補充隊,有所重大而持難,則成送納粟帖,以爲補用賑救之資,似合便宜,未知何如。上曰,賑濟事重,異於他用,納粟帖,參酌成送,可也。備局謄錄
晝講入侍時,知事呂聖齊所啓,今此寧陵表石磨治事,所當趁卽擧行,而玆事工役,不甚大段,不必別設都監,差出堂上,可以董役,而將來日氣,漸至寒沍,磨琢之役,恐不能致精,姑待明春始役之意,問議于大臣,則大臣之意不然,故敢此稟達。上曰,前頭日氣漸寒,姑待明春始役,而工役不至大段,勿設都監,只出堂上,使之董役,可也。
入侍時,知事呂聖齊所啓,今番敬陵參軍守護軍,順懷世子墓守護軍處,皆有賜給之物,而昌陵參奉及守護軍,獨未蒙賜與之典,守護軍輩,頗爲缺望,事雖微細,而似涉不均,故敢此仰達。上曰,順懷墓,則敬陵展謁時所經之處,當初有所題給於守護軍處矣,昌陵參奉及守護軍,分付該曹,亦依敬陵例,一體題給,可也。禮曹謄錄
上在昌德宮。停常參·經筵。
辰時,日暈。五更,有霧氣。
答府曰,勿煩前啓。
答院曰,前啓,不允。處置事,大司諫宋奎濂遞差事,依啓。
答知中樞府事金德遠疏曰,旣往之事,不必爲嫌,卿其安心勿辭,從速上來察職。
答政院牌啓辭曰,上言違格,與猥濫有異,仍下該曹。
答政院牌啓辭曰,知道。乃敢以前日之事,偃然啓下之狀,事誠駭異,鄭濟先,拿問處之。
答開城留守李之翼疏曰,卿之固辭至此,當令廟堂稟處焉。以上內下記草
上在昌德宮。停常參,只晝講。
三更至五更,月暈,迴木星。
晝講入侍時,知事李端夏,特進官鄭載嵩,參贊官沈濡,檢討官吳道一,假注書許墀,兼春秋崔援,記事官徐宗泰,講詩傳,自淸人在彭,止女曰鷄鳴三章。
傳曰,日者,爲慮長興庫貢物難支之弊,諸色祭品,一倂降殺矣,近觀各司回啓,祭品或不無漸好之弊,殊涉未妥,更加嚴飭。
錄勳都監堂上淸城府院君金錫胄,光城府院君金萬基,各鞍具馬一匹,都廳前承旨崔錫鼎,熟馬一匹,副司果黃玧,準職除授,郞廳主簿金錫齡,副司果趙持憲,竝陞敍,郞廳前主簿申範華,前都事李公權,前縣監徐文緯,監造官前參奉韓起愈·尹商紳,監役朴泰斗·鄭載道,竝六品遷轉,郞廳前縣監吳道宗,出草書寫官李三錫·趙壽棟,各上弦弓一丈,監造官前正字朴世儁,副奉事金瑜,監役趙一衡,各不粧弓一丈賜給,其餘元役工匠,令該曹米布分等磨鍊題給。
答戶曹參判南二星疏曰,卿其依願往來。
答府曰,前啓,勿煩。
答院曰,前啓,不允。下諭事,朴世堂乘馹上來事,依啓。
答前護軍尹趾完疏曰,爾其勿辭往來焉。
答掌隷院粘目曰,林興等上言事,竝只免賤,俾無不均之歎。以上內下記草
有政。
兵批,以柳星彩爲副護軍,金秀彬爲守門將,李䎙·金應翼·姜震栻·金是暉·許宗胤·安璥爲副護軍,宋奎濂爲副司直,吳緯邦爲柔院僉使,蔡之沇爲五衛將,金尙鳴爲訓鍊判官,尹搢·鄭道存爲副護軍,柳星彩爲安東營將,盧潪爲訓鍊僉正,金夢斗爲蝟島萬戶,徐弘履爲五衛將,鄭道存爲晉州營將,申益恬爲宣傳官,金城爲副摠管,李端錫爲北兵使。
備邊司啓曰,新除授北兵使李端錫,不可不趁速發送,而前任工曹參議,以昌陵丁字閣重建廳堂上,今方蕫役於陵所,同任堂上禮曹判書呂聖齊,亦以宗廟有修改之擧,僚員不備,未卽出去。工曹參議,令該曹以在京無故人,口傳差出,仍爲堂上差下,出送陵所,以爲替代監董之地,何如?答曰,允。備局謄錄
政院啓曰,咸鏡南道覆審,以敬差官差遣事,旣已定奪矣。卽今覆審,一日爲急,今日內口傳差出,催促下送,何如?傳曰,允。戶曹謄錄
上在昌德宮。停常參·經筵。
夜三更至五更,月暈,迴木星。
下直,咸鏡都事高益亨,和順縣監鄭堥,車嶺僉使金斗爀。
李濡,以都摠府言啓曰,都摠管朴信奎,除標信,備邊司坐起進去之意,敢啓。傳曰,知道。
宋昌,以弘文館言啓曰,本館下番吳道一,以南學兼敎授,今日儒生製述坐起時,晝仕進去之意,敢啓。傳曰,知道。以上燼餘
晝講入侍時,參贊官宋昌所啓,京各司下人輩徵捧人情之勢,朝家每欲禁斷而不能,至于今日而極矣。凡上言者,啓下各該司,則例於捧招後,乃爲處決,而近聞上言之人,將爲捧招之際,各司下人輩,必徵責人情,人情不多,則自外沮遏,使不得入庭,至今遐方之人,淹滯京中,呼冤不已云。當初自上許捧上言者,蓋慮其或有抱冤未伸者,則聖意固非偶然,而下吏侵徵賂物,有所操切於其間,事之痛駭,莫此爲甚,不可不各別嚴斷。今後令該司另加申飭,隨現重治,俾無如此之弊,爲宜矣。上曰,各司下人人情之弊,旣已痛駭,而至於侵徵上言之人,尤極駭然。此後別樣嚴禁,如有發覺者,則自各其司,草記入啓,以爲隨現重治,有所懲戢之地,可也。戶曹謄錄
司僕〈寺〉啓曰,近來連有面給馬之命,而今則箭串放牧之馬,不但體瘦不合,旣已畢捉,分養諸道,本司所立馬,亦無餘數可充於賜給之馬,前頭則雖有面給之命,依前例明春分養馬上來後,擧行之意,敢啓。傳曰,知道。司僕謄錄
上在昌德宮。停常參·經筵。
神懿王后忌辰。
上在昌德宮。停常參·經筵。
禮曹啓目,粘連判下是白有亦,議于大臣,則領議政金壽恒·行判中樞府事鄭知和,金壽興以爲,兩賢臣道德學問,爲世景仰矜式,允合從享文廟之實,聖明旣已洞燭而揭示,固不暇愚臣一二談也。第念自有從祀之請,首尾四十餘年,士林之顒望祈懇,愈久而愈切,可見一國公議之所在,而猶未蒙準許,此雖出於累朝愼重之至意然矣,群情之鬱抑,固已多矣。今因中外多士之齊籲,快降兪音,亟修闕典,至於宋朝三賢之陞配,實是天下之公論,歷代之所未遑者,而竝擧於今日者,其所以扶樹道脈,表章儒賢者,可以光前而裕後矣,曠世盛前,何幸於身親見哉?於此,尤有以仰見聖學之明,聖斷之決,出尋常萬萬,臣誠爲國家爲斯文賀,不特爲從祀一事也。儒疏之批,旣以特從五賢從享之請爲敎,臣何敢更容他議,伏惟上裁。左議政閔鼎重以爲,文廟從祀,禮之大者,累朝愼重之意有在,如臣蒙淺,何敢與議於斯禮,而然以皇朝已行之典,前輩已定之論言之,今玆五賢之久未躋於聖廟俎豆之列,實是斯文之欠闕,中外章甫之齊籲力請,久而不已者,可見人心之所同,而公議之難遏也。今我聖上之快副多士久鬱之望,特擧累朝未遑之典,誠出於崇儒重道之至意,臣愚無容他議,伏惟上裁。右議政李尙眞以爲,中外章甫,旣將一國公共之論,欲修斯文欠闕之典,可見兩賢臣道學德業,令人景仰,久而愈切,而宋朝三賢,又是自程子至朱子道統之嫡傳,則泝其淵源,尊慕惟勻,其在崇報之義,俱宜腏食文廟,而今我聖上,特擧累朝未遑之禮,以副多士顒望之誠,此實光前之聖德,重道之盛意,臣何敢更容他議,伏惟上裁。領府事宋時烈在外,不得收議,大臣之意如此,上裁,何如?啓。答曰,大臣之議皆如此,依前疏批,陞配五賢於文廟。
備忘記,自古儒賢之去就,係國家之興替,矧玆虞憂溢目,生民顚連之日,豈可一日無仁賢,而能國其國乎?惟卿,負一世之重望,爲士林之冠冕,歷考往牒,如卿者幾許?噫,自卿浩然去國之後,豈但戀戀思想之懷,未弛于中也哉?秋序已深,講筵頻開,朝夕納誨,開發啓沃之責,深有望於卿者,而何乃不諒予意,考槃於巖穴之間,杳無幡然之期,不覺愕然而重爲卿深惜也。況居諸遄邁,初期不遠,不可退在恝視也,明矣。須體前後懃懇之意,亟回長往之心,從速登途,無負企望,以補不逮事,遣史官傳諭于宋領府事處。以上朝報
有政。
兵批,以李之翼·尹嘉績·兪瑒·魚震翼爲副護軍,朴愼言爲副護軍。
吏批,判書金錫胄,參判李敏敍,參議任相元,行都承旨吳斗寅進。
兵批,判書李䎘,參判李師命,參議李東老,參知缺受由在外,左副承旨李世翊進。
吳斗寅啓曰,吏曹判書金錫胄請對矣。傳曰,引見。
吏曹判書金錫胄請對入侍時,驪州牧使尹以道,陽川縣令鄭壽俊,竝罷黜,其代,當日政差出,催促下送事,榻前定奪。
答副提學李翊疏曰,省疏具悉。卿其勿辭,從速上來察職。
李世翊,以都摠府言啓曰,今日入直軍士中日習射事,標信命下矣,當日開政,兵曹判書參政,依前例不得爲之之意,敢啓。傳曰,知道。
吏批,以林泳爲校理,金鎭龜爲副修撰,李世白爲修撰,安縝爲開城留守,宋奎濂爲禮曹參議,金瑜爲兵曹佐郞,尹以健爲金缺,尹訓甲爲校書正字,鄭維卨爲奉常主簿,安漢珪爲缺,申漢相爲孝陵參奉,李彦綱爲副修撰,申曅爲校理,李日翼爲持平,尹德駿爲兵曹佐郞,洪得禹爲司僕主簿,李翊相爲知義禁,尹世紀爲正言,朴時璟爲富平府使,南斗北爲金浦郡守。
正言李徵龜所啓,姜萬鐵依律處斷事。措辭上同關西內奴事。措辭上同淳昌宮屯革罷事。措辭上同答曰,不允。
掌令尹攀所啓,請姜萬鐵依律處斷事。措辭見上答曰,毋煩。以上燼餘
訓鍊都監啓曰,龍仁砲保鄭唜福,以渠許除後勿令代下之事,及其在囚之子身役勿侵事上言,啓下都監,而過限不現,上言內辭緣,置之,何如?傳曰,允。訓局謄錄
吏曹判書金錫胄請對入侍時所啓,御營中軍,爲任最緊,而且臣本非武將,不能諳習軍務,故軍門之事,專委於中軍矣。今當差出中軍柳重起在喪之代,而在京武弁之中,可合是任者旣稀,雖或有之,竝皆任事於他軍門,其餘外方閫帥之類,則雖有啓請移差之擧,而歷數其人,亦無可合者,缺勢於各軍門中,不得已推移擇差矣。兩局軍將,雖無交差之例,而自前事出緊急,則亦有相議推移之事,頃年柳赫然爲訓將,適當親幸閱武之時,亦以御營中軍尹天賚啓請,移差於訓局中軍矣。訓鍊千摠邊國翰,頗諳軍務,臣不得已往議于訓鍊大將,則亦以千摠之代爲難,御營千摠中一人,欲自訓局換去矣,邊國翰,移差御營中軍,何如?上曰,然則邊國翰,移差御營中軍,可也。又所啓,曾前禁軍別將,爲左右將之時,以堂上爲之,而及置一員之後,始今爲嘉善階梯,故具鎰之嘉善,亦以此矣。頃日元相之爲訓局中軍,又定爲嘉善之梯,卽今兩局之事例相類,御營中軍,亦令爲嘉善階梯則似好,自上斟酌,使之定式施行,何如?上曰,都監中軍,旣已嘉善爲之,兩局一體,不宜異同,御營中軍,亦爲嘉善階梯,可也。御營廳謄錄
上在昌德宮。停常參,只晝講。
晝講入侍時,同知事李敏敍,特進官金禹錫,參贊官吳斗寅,侍讀官林泳,檢討官吳道一,注書兪得一,兼春秋崔援,記事官徐宗泰,講詩傳,自有女同車,止子衿三章。
傳曰,今下弓矢,城洞僉使睦天翊處,給送。
答領議政金壽恒箚曰,省箚具悉卿懇。都監·都提調之任,本非劇務,卿其安心勿辭焉。
答府曰,前啓,勿煩。
答院曰,前啓,不允。下諭事,獻納朴相馨乘馹上來事,依啓。以上內下記草
下直,黃海都事權持,城洞僉使李天翊。
宋昌啓曰,明日常參·經筵,取稟。傳曰,只晝講。
李世翊,以司僕寺官員,以提調意啓曰,尹昌亨·尙仁詹等處應徵馬匹之數七十二匹內,自刑曹徵送之馬四十四匹,熟馬帖二十八張矣。所捧之馬,竝爲放牧於箭串,今將捉來,當爲分給於軍兵,而其中禾老品劣,軍兵等不爲擇執之類,則無他用處,分給於帖子,何如?傳曰,允。
李世翊,以司僕寺官員,以提調意啓曰,今此濟州馬分養各邑外,擇其能走者數十匹,分給于兩局軍兵事,下敎矣。濟州兒馬中體大健壯者二十匹,別爲擇執,分給兩局之意,敢啓。傳曰,知道。
掌令尹攀,持平李世白啓曰,請姜萬鐵依律處斷事。措辭上同答曰,勿煩。
正言李徵龜啓曰,請姜萬鐵依律處斷事。措辭上同關西內奴事,論列已久,天聽尙靳一兪,臣竊爲殿下惜之。人君富有一國,未有府庫,財非其財者,苟非所用者正,則何憚取用於該曹,而惟慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比前邊圉之疎虞,輕重何如,而有此旣命旋寢之擧,其有損於聖德,誠非細也。請加三思,亟寢當初判付勿施之命,依前啓下施行,何如?淳昌宮屯革罷事,及壬子後諸宮家屯庄一切禁斷事。措辭上同新除授獻納朴相馨,時在京畿富平府任所,請斯速乘馹上來事,下諭。答曰,不允。下諭事,依啓。
晝講入侍時,領議政金壽恒所啓,卽今所宜汲汲講究者,只是賑政一事,頃日,旣以穀物收聚,用度裁減等事,請令賑恤廳商議稟定,而本廳諸堂上,職務煩劇,不能專意料理,故右相,以此意陳達,以驪陽府院君閔維重,差下堂上矣。閔維重,陳疏固辭,尙不行公,賑廳堂上,無異於該司,提調所管,不過救民之政,國舅固無不可兼之理,如是力辭者,必以兼帶諸任,有取捨之嫌,而難於行公也。如知經筵承文提調,皆是前者不兼之任,到今仍帶,似無不可,而維重有所不安,每每引嫌,經筵則曾有物議,尤不欲行公,而一向虛帶,無益於國事,今姑許遞兩任,使之專管賑事,如有陳達之事,或自上欲有下詢,則以特進官,頻頻出入筵席,似爲合宜矣。上曰,知經筵·承文提調等任,異於他職,故前後上箚及入侍榻前,屢次辭免,而不爲許遞矣。賑恤廳堂上,則旣非與聞朝政之比,尤不當引嫌,而一體固辭,尙不察任,亦不可終始强迫。知經筵·承文提調,今姑許遞,以特進官啓下,賑廳堂上,則使之從速行公,可也。右議政李尙眞所啓,領相,旣以賑恤廳事,有所陳達,而卽今國家,連値凶歲,財力蕩竭,必須十分裁省,料理鳩聚,思所以積少成多,然後庶幾一分救民,而若不趁今議定,延過此冬,則民皆難保,必將立而視其死也,豈不大可惻念哉?臣頃與戶曹判書鄭載嵩相議,百官減祿頒料之事,使之算出贏餘之數,則一等所餘米太竝計,幾至三千餘石云,通計一年四等,則當過萬餘石,亦可以補益賑需,救濟飢民,而日者載嵩,以此陳達於筵中,自上不賜允許,固知聖意之所以持難者有在,而當此凶歉荐臻,民窮財竭之日,御供等事,自上亦皆裁減,則臣下,其敢安於常祿之享乎?領議政金壽恒曰,曾在先朝裁減祿俸之時,亦屢請而始允矣。聖意之所以持難,固在於忠信重祿之意,而方今事勢,當如亂離之際,凡事宜有變常之擧,勿論其所減之多少,上供之物,亦將減省,百官,豈敢安享常祿哉?前頭十月頒祿之期不遠,尤宜趁速變通矣。上曰,忠信重祿,所以勸士也。國朝百官祿俸,從前裁減已多,今豈可又爲減省耶?李尙眞曰,聖敎至此,臣等非不欽仰盛意,而今年凶歉無前,民將盡劉,必須汲汲變通,然後可以救民矣。知事李敏敍曰,大臣所達減祿頒料之言,誠爲切至,當此御供節省之日,揆以臣子分義,豈敢安食常祿耶?若無大段警動之擧,則下民,亦豈知朝家恤民之盛意哉?不必以區區贏餘爲言,其在事體,不可不裁省祿俸也。上曰,大臣·筵臣,前後陳達,而裁減祿俸,恐非重祿之義,故有所持難矣。諸臣之言,今又如此,事勢似不得已,自十月爲始,百官祿俸,以頒料磨鍊,可也。備局謄錄
上在昌德宮。停常參,只晝講。
晝講入侍時,特進官李正英,同知事李端夏,參贊官朴純,侍讀官申曅,檢討官李彦綱,假注書許墀,兼春秋崔援,記事官徐宗泰,講詩傳,自揚之水,止豈不信哉。
答同副承旨李濡疏曰,一時臺論,不必深嫌,爾其勿辭,從速察職。
答修撰李世白疏曰,爾其勿辭,救護焉。
下直,黃海兵虞侯金始昌。
李世翊,以兵曹言啓曰,新設蝟島萬戶金夢斗,不可不急速下往,看察形勢,依近例給馬下送,應行節目,待其更爲上來,磨鍊啓下,何如?傳曰,允。
李世翊,以御營廳言啓曰,今此十四番別馬隊·別破陣等試才賞格,從分數多寡,以本廳所儲木綿面給後,別單書入之意,敢啓。傳曰,知道。
李世翊,以兵曹言啓曰,兵曹郞廳八員內,正郞尹德駿,以接慰官,時未上來,佐郞李元齡,在鄕,亦無上來之期,一員未差,內外司直宿外,明日將官朔試射時,實無推移察任之勢,前頭禁軍都試,亦不遠,合有變通之道。正郞尹德駿,佐郞李元齡,今姑改差,竝與未差之代,今日內,以在京無故人,口傳差出,卽令察任,何如?傳曰,允。
吏曹口傳政事,以安汝岳爲兵曹正郞,睦林一爲兵曹佐郞,金瑜爲兵曹佐郞,申範華爲陽川縣令。
訓鍊都監啓曰,新造旗麾祭,今月二十七日子時,神武門後,放砲·大吹打設行之意,敢啓。傳曰,知道。訓局謄錄
上在昌德宮。停常參·經筵。
自巳時至未時,日暈。夜五更,電光,月犯金星。
政院啓曰,卽者生員朴性義等,投進一疏,觀其措語,則醜詆先賢,不趐狼藉,以爲沮格從祀之計,其情態之陰慘,指意之凶悖,有不忍正視者,臣等不勝驚駭痛惋之至。文成公臣李珥,文簡公臣成渾,道德學問之高明,業已聖明之所洞燭,不容臣等之更陳,而從祀之論,于今五十年矣,中外多士,抗章陳情,不知其缺列聖之所不卽允許者,蓋出於愼重之意也。或至今日,聖上,斷自宸衷,快從多士之請,克擧累朝未行之闕典,庸示崇儒重道之盛意,玆豈非聖學之高明,灼見兩賢臣道德學問之實,可合於腏食聖廟者哉?性義等,乃敢祖述偏黨之餘論,欲售忌嫉之凶計,恣意構誣,極其汚衊,而標取累朝前後聖敎中數段,以爲熒惑天聽之地,其爲情狀,尤極巧譎。夫列聖之於兩賢臣,其尊尙表奬之意,發於辭話文字之間者,亦不爲不多,而性義等,只擧一時未安之敎,欲沮今日已定之大禮,有若聖上未察其事實,而率爾輕許者然,此尤臣等之痛惋者也。如此陰慘醜正之流,固當退却,而旣稱儒疏,且念魑魅魍魎之姦,自難逃於日月之下,故姑此捧入,伏願聖明,痛加斥絶,明示好惡,使詖邪之說,不復作於聖明之世,不勝甚幸。傳曰,爾等所陳之言,予已詳矣,自可明缺痛卞也。以上朝報
答府曰,前順府事趙時瑗推考仍仕,全羅監司趙世煥推考事,不允。朝家之待勳臣,非惟事體自別,若以方伯之一時風聞罷點,不當復畀云,則其在用人之道,尤無是理,爾等之論,誠未可曉也,亟停勿煩。
答院曰,前啓,毋庸瀆撓。
答左議政閔鼎重箚曰,省箚具悉卿懇。卿之所患,累日彌留,尙未痊可,予之慮念,曷勝云喩?從容調理,則神明所扶,勿藥有效,卿其安心勿辭,益加善攝。仍傳曰,遣史官傳諭。
傳曰,噫,牛·栗兩賢之道德學問,卓然爲一世之表準,累朝之尊尙,從享文廟俎豆之列,實有光於崇儒重道之意,而列聖之不卽允許者,本非排斥士論,而蓋出於愼重也。今因章甫之齊籲,益可見公議之久鬱未伸,故快從從祀之請矣,卽觀性義等疏本,滿紙游辭,罔非陰慘不正之語,誠不勝痛駭也。其侮辱先賢,沮格公論之罪,不可不正,疏頭朴性義,爲先停擧。以上內下記草
上在昌德宮。停常參,只晝講。
夜四更,流星出柳星下,入巽方天際,狀如拳,尾長三四尺許,色赤。
晝講入侍時,特進官南龍翼,同知事李翊相,參贊官李濡,侍讀官林泳,檢討官李彦綱,假注書許墀,兼春秋崔援,記事官徐宗泰,講詩傳,自齊一之八齊國名,止東方未明三章。
假注書尹之翊書啓,臣承命馳往于領中樞府事臣宋時烈所住淸州地,傳諭聖批,則以爲,小臣,承命校進心經釋義,時有可疑處,則不免妄以舊聞,有所修刪,其犯不韙之罪,大矣,方俟大何之至,息食不敢安矣。乃蒙聖上恕其愚而略其僭,復下奬許之音,連遣近侍,傳諭丁寧,而末復有收召之命,臣之惶恐隕越,何可勝任?臣之病狀,屢陳於前,今不敢復瀆天聰,而惟是違慢之罪,日積月累,臣不勝怔營死罪之至云矣,敢啓。傳曰,知道。
成均館官員,以知館事意啓曰,禮曹草記,今此宋朝三賢,我朝兩賢,陞配文廟時,東西廡狹窄,難於奉安,若無推移之勢,則不可無添造之擧,令成均館堂上,先審其形勢,以爲稟處之地事,命下矣。聖廟兩廡添造與否,事體重大,本館堂上,不可獨爲奉審以定,與該曹堂上,一體奉審之意,敢啓。傳曰,知道。
晝講時,參贊官李濡所啓,頃日以文廟從祀,問議于大臣事,命下之後,禮曹郞官尹鼎和,當其收議之際,初則擧行,旣而中止,以至於淹置兩日云。蓋鼎和,亦是朴性義之徒,故以其收議爲恥而然也。渠雖無偏黨之心,何敢以一己之私,廢朝家之成命乎?此可見國綱之不嚴,事極寒心矣。上曰,宣廟朝,亦於兩賢,累有崇奬之批,而一邊之人,每以一時未安之敎,爲詆毁之端,累朝之不許從享者,非有他意,蓋出於愼重,故予知公議之久鬱,而快從多士之請矣。渠何敢以偏黨私意,淹置成命,而不爲收議乎?事極可駭,尹鼎和,罷職,可也。以上朝報
答副護軍尹趾完疏曰,省疏具悉。朝家滌垢差送,則別無過自引嫌之事,而前後固辭至此,當令廟堂稟處焉。
答府曰,前啓,不允。末端事,已諭於昨日之批矣,須速停論。以上內下記草
有政。
兵批,以尹德駿爲副司直,李器晩爲副司果。
晝講入侍時,特進官南龍翼所啓,臣待罪司圃提調,本署卽供上衙門,而殘弊比他司尤甚,若干位土,在於開城府等地,以此收稅,補用諸需矣。大興山城近處伏在位田三結零,則去戊午年,因訓局所啓,移給山城募民等,其代尙未折受,金川伏在田畓六結零,則去丁巳年,觀音窟僧人等,呈訴於體府,奪取已久,旣失兩處之後,殘司尤不成貌樣,竝令還屬本署,何如?上曰,依爲之。備局謄錄
上在昌德宮。停常參,只晝講。
巳時,太白見於未地。
晝講入侍時,知事金錫胄,特進官具鎰,參贊官宋昌,侍讀官宋光淵,檢討官李彦綱,注書兪得一,兼春秋崔援,記事官徐宗泰,講詩傳,自南山崔崔,止盧令三章。
答大司諫朴世堂疏曰,省疏具悉。爾其勿辭,從速上來察職。
傳曰,今觀兵曹單子,兵判所患腰痛,頗重云,遣針醫白光玹看病。以上內下記草
上在昌德宮。停常參·經筵。
政院啓曰,卽者正言李徵龜上疏到院,觀其措語,淹置成命之尹鼎和,則謂之有疾,而欲爲救解,陰慘醜正之朴性義,則又復費辭營護,如此之流,所當退却,而職是諫官,稱以所懷,故捧入之意,敢啓。傳曰,知道。
答正言李徵龜疏曰,省疏具悉。身居言地,是非顚錯,營救醜正之徒,欲解淹置成命之鼎和,誠極駭異也。以上朝報
答大司成李翊相疏曰,省疏具悉。卿其勿辭察職。
答玉堂箚曰,兩賢臣道德學問之高明,性義等陰慘醜正之說,予已詳知,故明示痛絶之意,今若堅持不撓,則詖邪之說,自不得肆行,不必加罪矣。
答戶曹粘目曰,觀此上言,則明是仁嬪房賜與田畓,而奸民等,欲爲橫占之狀,殊甚可惡是去乙,年久啓下之事,尙不快折,亦甚不便,當該訟官,從重推考,使之趁卽査稟。以上內下記草郞廳洪敍箕校正。郞廳張澍書。
上在昌德宮。停常參,只晝講。
夜五更,流星出參星上,入乾方天際,狀如拳,尾長三四尺許,色赤。
晝講入侍時,特進官趙師錫,同知事李端夏,參贊官朴純,侍講官缺,檢討官金鎭龜,假注書趙錫周,兼春秋崔援,記事官徐宗泰,講詩傳,自敝笱在梁,止齊國十一篇。
玉堂箚子。大槪,仍竊伏念,尹鼎和之故掩成命,不卽收議,其在事體,不可不罪,朴性義之投進邪疏,醜辱先正,停擧之罰,亦云末減,而正言李徵龜,敢生營護之計,乃以臆逆摧折等語,費辭張皇,無所顧忌,有若以性義等之疏,爲出於士氣,而殿下之處分,有所不得其當者然,言議之悖謬,一何至此哉?若可以列聖一時未安之敎,而定爲斷案,不得擧斯文之盛典,則是中廟朝罪趙光祖之敎,終爲袞·貞藉口之資,宣祖朝斥李滉之敎,竟遂仁弘等拑制之計,豈有是理,而況列聖之於李珥·成渾,雖有一時未安之批,前後崇奬褒忠之批,不啻丁寧者哉?其傅會邪說,沮戱公論之罪,不可不懲,請正言李徵龜罷職。答曰,依啓。以上朝報
答政院牌啓辭曰,連以監察茶時,似涉未妥,又有省鞫之坐,持平李日翼,牌招察任。以上內下記草
有政。
兵批,以權讓爲副護軍,沈濡爲副司直,柳以升·趙泰期爲副司果。
晝講入侍時,特進官趙師錫所啓,在前守禦所屬諸色軍兵有闕之代,使本哨將官,搜得充定矣。近來各衙門直定軍保,爲弊不貲,故自廟堂定奪,一切嚴禁,此固事體之當然者也。本廳軍兵有闕之代差,令本官隨闕隨補,而各邑視之尋常,無意擧行,若不別樣定式,則軍兵闕額,將無以充定,事甚可慮。此後本廳所屬諸色軍兵逃故及有頉之代,使之一一趁卽充定牒報,而如有五名以上未充定者,這這啓聞罷黜,解由拘礙事,捧承傳施行,何如?上曰,山城守禦,事體重大,依所啓施行。又所啓,廣州一邑,專屬南漢,其意有在,而近來國家,歸重江都之故,山城諸務,漸至廢弛,誠爲可慮。姑擧一事言之,廣州乃沿江之邑,境內有若干船隻,凡係軍需雜物輸運等事,專賴於此,故諸上司及各衙門,亦不得任意侵及,頃者因京畿監司狀啓,諸衙門柴草輸運次,各邑船隻,竝爲置簿於本營,使之輪回分定,而廣州境內諸船,亦在其中矣。本廳火器打造時及鑄錢所用炭千餘石,今方貿置於水上,而爲京營所操切,不得運下,事極狼狽。若不變通,則此外雖有前頭緊急搬運之物,亦難趁速使用,其爲弊端,誠不細矣,此後則船隻之在廣州境內者,專屬山城,諸上司,切勿侵責事,捧承傳施行,何如?上曰,此後廣州船隻,專屬山城,勿令他上司侵責,可也。備局謄錄
晝講入侍時,侍講官宋光淵所啓,今此兩賢臣從祀之擧,實是斯文之盛事,凡在章甫之列者,孰不興起鼓動,而有此若干投疏醜正之事,此由於敎化不明,人心陷溺而然也,其爲世道之憂,可勝言哉?卽今急務,莫如先修學校之政,以正風俗之本。昔我宣祖大王,軫念師道之廢弛·士習之偸薄,特命先正臣李珥,作擇師養〈賢〉之規,李珥撰進學校模範十六條,宣廟特加奬諭,仍令擧而行之。今若擇置師儒之任,久掌其職,而以李珥所進十六條,揭爲今日之模範,則人心可正,世道可回矣。聖朝非不加意學校之政,講定節目之敎,前後非一,而尙無擧行之事,今番則各別申飭,以爲從速講究施行之地,何如?上曰,近日學校之政,廢弛甚矣,必須着實修明而後,可以正士風而淑人心,分付大司成,取李珥所著學校模範,參以今日應行節目,速爲講定擧行,可也。禮曹謄錄
上在昌德宮。停常參,只晝講。
晝講入侍時,特進官南龍翼,同知事李敏敍,參贊官李世翊,侍讀官林泳,檢討官金鎭龜,假注書趙錫周,兼春秋崔援,記事官徐宗泰,講詩傳魏國名,止魏國七篇。
傳曰,宣祖朝舊宮,存者幾希,而今玆仁興君夫人之葬,出於意外,予甚慘悼,其令該曹,喪需各別優數磨鍊,給送,其他喪具,護喪內官言聽擧行,卽爲分付。以上內下記草
司僕寺啓曰,京畿·兩湖·兩西點馬,今年則所當送差,而各道農事之凶荒,有甚於上年,點馬之弊,亦甚不貲,竝待明年,觀勢差送,何如?傳曰,依啓。司僕謄錄
傳曰,長生殿退件棺板一部,趁卽輸送于仁興君夫人家。禮曹謄錄
上在昌德宮。停常參·經筵。
假注書李頤命書啓,臣承命馳往公洪道西原縣華陽洞領中樞府事宋時烈所住處,傳諭聖旨,則以爲,朝夕就木之臣,殘喘綿綿僅存,只以遠在鄕曲之故,未蒙日月之臨照,前後聖敎,不翅丁寧,今又耑遣近侍,十行綸音,反覆懇惻,至以先聖妃祥日爲敎。噫,我先聖妃,行高恩義,慈覆之德,浹於中外,宇內含生,孰不追慕薦哀乎?光陰若駟,祥日漸邇,在臣之義,豈敢偃息私次,不赴臚列之後哉?顧憶自臣言之,則引年告老,已非力疾近班,以駭瞻視之目,以聖德言之,則處分得宜,使之各得其所,以致蟄藏之安,豈非兩得其道乎?伏乞聖慈,垂仁諒察焉。抑臣有所悶縮情勢,不得不畢露於聖慈之下,以解流聞之惑。曩者論臣之罪者,禮論之外,復以遙執朝權,爲大何之目,追思至今,渾身皆靑,歲初膺命,竭其心思,冀補萬一者,亦出於秉彝不泯之一端而已,實非有他意也。及今退伏深山,與世長辭,則飾巾待盡,萬念俱灰,知舊相憐,或以書辭,寄聲撫存,則亦不得已,而以寂寥數字,例報而已。不料曩日之餘習,迄今未殄,讒言交亂,下流而歸,名流去就,或有指臣爲言者,聖人有言,四十而見惡焉,則其終也已。今臣則將留四十,而猶未免見惡之深,則雖使在朝陳力,亦當引力退去,猶恐不亟,況以此衰病垂死之身,冒戾犯議而進,則聖明雖或矜恕,而豈不獨累於淸明之世乎?以故謹此祇伏,以俟孤恩負德之罪而已云矣,敢啓。傳曰,才敷心腹腎腸,備悉懃懇之意,而誠未孚禮未盡,遐心莫回,巽辭益切,缺然慚靦,罔知爲諭。噫,當此世降俗末,人心薄惡之日,縱有媢嫉之讒言,何足掛齒哉?小子之待卿,不翅若飢渴之思食飮,卿何獨邁邁棄予乎?復遣史官,諄諄申告,須體前後之至意,亟回長往之心,從速登途,出入筵席,匡輔不逮,弘濟時艱事,更往傳諭。
引見時,領議政金壽恒所啓,請與朴性義,同被罪罰疏頭儒生趙九畹停擧事,榻前下敎。
館學儒生鄭齊泰等上疏。大槪,敢將朴性義等誣毁儒賢之狀,以備睿察事。入啓。答曰,省疏具悉。多士爲兩賢卞誣之論,予已詳知矣。
引見時,正言李墪所啓,先正臣文成公李珥,文簡公成渾,從祀文廟之請,實士林公共之論,而列聖之所以持難者,蓋出於愼重之意也。幸賴聖明,的知兩臣學問道德之實,而快從多士之請,特陞腏食之列,孰不欽仰聖明,尊儒重道之誠,有光前烈,而今者朴性義等,乃敢掇拾奸鬼之緖餘,肆然投疏,構捏醜辱,無所顧忌,而至擧姚廣孝·白起事以訂之,何其言之悖亂無倫,至於此極耶?噫,邪說之陷溺人心者,久矣,應漑唱之於前,仁弘繼之於後,一種誣賢醜正之論,莫不祖述乎此,而至其造意之奸慝·設辭之陰巧,未有甚於性義者也。聖明,旣已洞燭奸狀,明示好惡,而第於玉堂之批,有不必加罪之敎,臣竊惑焉。夫停擧之罰,乃所以責儒生之薄罰,而元非朝家討罪之法也,豈可施之於此輩,使之有所懲勵乎?況今殿下,奮發大志於芟除群凶之餘,特擧累朝所未遑之盛典,此實扶正抑邪,挽回世道之一大機會也,而如性義陰邪之輩,猶且假借容貸,任其偃息於輦轂之下,煽鼓其詖淫之說,使士趨靡正,人心搖惑,則其爲世道之憂,可勝言哉?懲惡之道,不可不嚴,請疏頭朴性義,亟命遠竄。上曰,已諭于玉堂之批,勿煩。以上朝報
答府曰,前啓,不允。處置事,大司憲洪萬容遞差,持平李日翼·李善溥,掌令尹攀出仕事,依啓。以上內下記草
引見入侍時,工曹判書申汝哲所啓,前因各道狀啓,牙兵革罷事,廟堂覆啓,請令摠戎廳減其牙兵矣。頃者本廳草記中,以其元數十五哨,招集京廳,親自點視後,抄其丁壯,減作六抄,其餘不合行伍者,降定保人收米之意,有所啓稟矣。去九月十六日爲始,近畿所在牙兵等,輪回招集衙門,一一點視抄選,則此輩元非良丁,皆是公私賤,謀避雜役者,自願入屬之類,故竝皆精銳。且所居,近京咫尺之地,取捨極難,就其中年四十以下,減作十哨,而其餘降保中,亦有壯健可惜者,故加設二哨,名爲別中哨,合爲十二哨矣。蓋此軍,前日上番時,則收六斗米於所上番者,以爲立番料食之資,故本非仰食於公家,無損於經費,而可恃於緩急矣。畿內束伍,極爲疎虞,水原之外,無他可恃者,今此改團束十二哨之牙兵,每年冬三朔壯哨軍上番之時,或以二哨,或以三哨,一時上番,入直於本衙門,與壯哨軍,同行試才操鍊等事,則與水原軍兵,表裏相配,可作緩急之助矣。且以保人之六斗收米,分給上番軍兵,每名九斗之料,似爲不足,本廳屯軍中可合保人者,竝爲一體收米,以補其用,何如?領議政金壽恒曰,摠戎牙兵,異於外方牙兵,而又無損於經費,依此數仍置,亦似無妨矣。吏曹判書金錫胄曰,牙兵二哨,雖非舊時所上之軍,卽今御營軍,旣已減半,上番京衛,亦似單弱,若依此上番,則與壯哨,足成一司之數,且是自食其糧之兵,固無弊端矣。上曰,此兵旣無損於經費,而精練之卒,減之可惜,依此數寘之,牙兵上番及收米事,依爲之。領議政金壽恒所啓,曾因江華留守李選陳達,交子弓一百張,令濟州三邑間年造送於江都,仍爲定式事,定奪矣。更加商議,則海外絶島,物力凋殘,若令間年造送,則其弊不貲,姑令三邑,合力造送一百張,而勿爲定式,似當矣。上曰,若令間年造送,則三邑物力,必有所不逮,今年則使之造送,而不必仍爲定式,可也。備局謄錄
上在昌德宮。停常參·經筵。
卯時,有霧氣。
答政院牌啓辭曰,成均館奴婢湖南推刷事,竝姑停止,以示軫恤之意,可也。
答前副率李之濂疏曰,縷縷條陳,罔非憂國愛民之誠,而陳戒之語,亦甚切至,予當體念,而可以議處事,當令廟堂稟處焉。
答義禁府粘目曰,如非十分冤痛之事,必無連次擊錚之理兺不喩,更爲議啓,別無難便之嫌,自本府各別明査,稟處,俾無抱冤莫伸之弊。
答府曰,前啓,毋庸瀆撓。
答院曰,前啓,亟停勿煩。以上內下記草
禮曹啓曰,今年牛疫大熾,典牲署留養黑牛,多有因疫致斃,餘存之牛,得免傳染,亦未可豫料,湖西則養黑牛上送之意,一邊行關本道,一邊自該署搜覓,臨時取用事,分付矣。卽接典牲署所報,則本署留養黑牛十五首內,三首因疫致斃,三首今方傳痛,其餘七首則皆不合於祭用,只二首可合於封進。且湖西分養之牛,設令及期上來,遠路行役之餘,恐不合用,故黑牛一首,依分付旣已覓得,而依所報,令戶曹給價買得,以爲推移封進事,分付,何如?傳曰,允。禮曹謄錄
上在昌德宮。停常參·經筵。
巳時,太白見於未地。三更,流星出北極星上,入北方天際,狀如拳,尾長三四尺許,色赤。
答注書兪得一疏曰,使時任新薦,已有前例,爾其勿辭,須速缺薦。
答左議政閔鼎重箚曰,省箚具悉卿懇。請告調攝,今旣屢日,意謂賴神明之默佑,宜有勿藥之效矣。轉輾彌留,尙未快瘳,予之慮念,曷勝言喩,必無允許之理,須體至意,安心勿辭,益加善攝。
答府曰,前啓,不允。下諭事,大司憲李翊乘馹上來事,依啓。
答院曰,前啓,不允。末端事,穡事尤甚邑田稅及身役減除事,依啓。
答禮曹判書呂聖齊疏曰,今玆賞典,實循舊章,卿其安心勿辭,領受往來焉。
傳曰,史官二員待命,騎馬六匹立之,宮城外分左右摘奸。以上內下記草
上在昌德宮。停常參·經筵。
辰時,日暈兩珥。
傳曰,史官一員待命,騎馬三匹立之,宗廟摘奸。以上內下記草
上在昌德宮。停常參·經筵。
夜一更,月犯牽牛星,有霧氣。三更,流星出文星下,入艮方天際,狀如拳,尾長三四尺許,色赤。
答兵曹判書李䎘疏曰,省疏具悉。卿之引疾尋單,受由攝理,今已累日,想必昔疾之宜瘳,卿其安心勿辭,從速行公。
答領敦寧閔維重箚曰,省箚具悉卿懇。前後懃懇之意,不翅縷縷,而卿之巽辭之章,愈往愈切,心深愕然,不知所以爲諭。矧今賑政,一日爲急,尤不可固受私義,恝視國事也,決矣,須體至義,安心勿辭,速出行公。
答判義禁李正英箚曰,省箚具悉卿懇。近來紀綱,雖曰解弛,渠何敢不畏國法,肆然叱辱乎?事極痛駭,竝令該府拿問處之,於卿少無引咎之理,卿其安心勿辭,從速行公。
答府院曰,前啓,毋庸瀆擾。
答掌隷院粘目曰,觀此梅友栢上言,則斗英等,載錄於貢案中,無弊使喚,至於四十餘年之久是去乙,到今逆楨家籍沒之後,敢生叛主之計,其爲情狀,誠極痛惡,龍潛等,令攸司依法科罪後,仍給義昌君房。以上內下記草
上在昌德宮。停常參,只晝講。
晝講入侍時,特進官李正英,同知事李翊相,參贊官李濡,侍讀官吳道一,檢討官金鎭龜,假注書趙錫周,兼春秋兪命一,記事官徐宗泰,講詩傳第四篇唐一之十,自唐國名,止椒聊二章。
夜二更,月暈。
晝講時,疏頭朴性義,依臺啓遠竄事,榻前下敎。以上朝報
答府曰,前啓及典籍閔鍍削版事,不允。末端事,掌樂直長李埴,尙衣別提朴忠望竝汰去事,依啓。
答院曰,前啓,勿煩。以下內下記草
有政。
兵批,以朴純爲副司直,金次俊爲副護軍。
備邊司啓曰,以司諫院啓辭云云事,命下矣。比歲荐飢之餘,今年又未免大侵,方當秋冬之交,民間已有難保之憂,賑救之策,不容少緩,而國計蕩竭,中外赤立,凶歉之慘,八路同然,實無推移濟活之路。設令鳩聚若干穀物,其於賑貸畿甸,猶患不贍,決無以遍及於外方,卽今急務,莫如蠲減賦役,使民得以安頓保存,誠如諫臣所論,而第念民役之應爲蠲減者,皆係國家不可闕之需用,自前凶歲,諸般身役蠲減之代,以賑恤廳銀布,料理充給,得以支過矣。今則該廳遺儲如洗,各衙門財穀之可以取用者,亦甚絶少,許多民役,減之非難,而充給其代,比前益難,此是今日之所大可難處者也。然亦不可爲此之慮,懲督百役於濱死之民,一如常年之爲,方與有司之臣,講究處此之道,而但今年雖曰凶歉,各邑亦有輕重之別,不當不分災實,一例蠲減,其中道臣之已巡審馳啓者,則蠲役一事,爲先定奪分付,其餘則姑待年分磨勘啓聞後,稟旨裁處,宜當。至於田稅大同,雖在凶歲,旣是實結所出,則本非身役苦重之比,況惟正之供,非有特命,自下有不敢請減,而且今年旣給全災,又給分災,結數之縮,自當比前倍蓗矣。若又減實結所出之米,則度支經費,該廳需用,必致大段狼狽,恐難輕易許減,姑觀前頭事勢,商量稟處,何如?答曰,依啓。備局謄錄
上在昌德宮。停常參,只晝講。
晝講入侍時,知事金錫胄,特進官金禹錫,參贊官宋昌,侍讀官吳道一,檢討官官金鎭龜,假注書趙錫周,兼春秋兪命一,記事官徐宗泰,講詩傳,自綢繆束薪,止鴇羽三章。
答憲府掌令尹攀·李善溥啓曰,前啓及新啓,前正言李徵龜削奪官爵門外黜送事,不允。
答禮曹草記曰,宋朝三賢及牛·栗配享位板祭文事,宋領府事處,遣史官問議,亦令玉堂,博考稟處,可也。
答院曰,前啓,勿煩。以上內下記草
晝講入侍時,特進官金禹錫所啓,海西監營軍器,年前沒數燒火,臣待罪監司時,使帶率軍官前縣監金有鼎,監董許多各樣軍器,盡爲改造,而極其精利,自備局取見,亦稱其能。從前監·兵營軍官之監造軍器者,其數比有鼎,不能半之,而因其啓聞,皆蒙賞典,故臣亦具由啓聞,而該曹諉以職分內事而防啓,事甚不均矣。上曰,軍器燒火之後,一年內盡爲改造,而且甚精利,令該曹各別論賞。備局謄錄
上在昌德宮。停常參,只晝講。
夜一更二更,有霧氣。
晝講入侍時,特進官申汝哲,同知事李敏敍,參贊官金萬重·李世翊,侍讀官申曅,注書兪得一,兼春秋兪命一,記事官徐宗泰,講詩傳,自豈曰無衣,止唐國十二篇。
答東原君潗疏曰,省疏具悉卿懇。卿其安心往來,給由馬。
答戶判鄭載嵩疏曰,省疏具悉卿懇。卿其安心勿辭,從速察職。
答持平李日翼疏曰,朝家克擧腏食之重典,而相繼投疏,徒尙紛挐,誠未滿一哂也。
府前啓,請正言李徵龜削黜事。答曰,救解者,與首唱者有異,罷職之罰,亦足懲罪矣,勿煩。
答院曰,前啓,毋庸瀆擾。以上內下記草
有政。兵批,以兪櫶·蘇斗山爲副護軍,金後光爲副司勇。
上在昌德宮。停常參·經筵。
夜二更三更,月暈。
院前啓,請姜萬鐵依律處斷事。初啓,宜寧縣監趙昌漢,爲人癡濫,性本麤鄙,曾在丙辰年,有僞造倭書傳播之變,自朝家將有究問之擧,而言根歸於其子松居在德山者,至於拿問,伊時昌漢,蔭仕在京底,不知所出,代述其原草,而以流聞於淸州道上爲辭,及見其子之終不免於刑推,遽生嫁禍他人之計,反自呈訴,一諉於同居士人魚壽遠,竝爲就拿,累次刑訊,事幾不測,而獄竟無實,設使昌漢,果聞其說於壽遠,而書報於其子,則其子納供之時,何不直招壽遠,與知舊相對之時,未嘗不議及此事,則又何不一擧壽遠,而急於自悅之地,構成無據之獄,致令無辜之士夫,連累被逮者亦多,有造意不正,白地陷人之狀,至今人莫不痛之,不特此也。求媚賊鑴,無所不至,至擧其亡父,論追崇議禮時事,引而附之於向日禮論,以訂其父,常時持論,本與今領府事臣宋時烈有異,到處倡言,恬莫知恥,只欲阿附而媒爵,不計陷父於不韙,其處心之無狀,已甚矣。如此之人,不宜齒在於衣冠之列,而濫叨字牧之任,物情該憤,久而未已,決不可仍置,以貽搢紳之羞,請宜寧縣監趙昌漢,削去仕版。答曰,不允。
府前啓,掌令尹攀,持平李善溥,請姜萬鐵依律處斷事。初啓,人心陷溺,邪說肆行,罪人朴性義等,誣辱先賢,無所顧忌,得罪斯文,不容小貸投畀之典,固其宜也,而前正言李徵龜,挺身營救,已極寒心,今者持平李日翼,又復投疏,肆爲護邪之計,至以群心鬱抑,士氣摧沮爲辭,竝與徵龜而伸救之,其誣欺天聽,黨惡醜正之習,實甚痛惡。雖其疏中,顯有譏斥臣等之語,其言偏詖,誠不足與卞,而身居言地,曲護私黨之罪,不可不懲,請持平李日翼,罷職不敍。答曰,不允。以上朝報
摠戎廳啓曰,本廳初運壯抄軍三哨,今已上來,今月十二日逢點,以此分作三番,十五日爲始,與訓諫都監軍兵,替代廣智營入直之意,敢啓。傳曰,知道。訓局謄錄
上在昌德宮。停常參,只晝講。
辰時,日暈兩珥。
晝講入侍時,同知事鄭載嵩,特進官李師命,參贊官李寅煥,侍讀官吳道一,檢討官金鎭龜,假注書李三碩,兼春秋崔援,記事官徐宗泰,講詩傳秦一之十一,自秦國名,止小戎三章。
答漢城左尹金益勳疏曰,不必深嫌,卿其勿辭,從速察職。
答掌令鄭勔疏曰,所陳之事,當令該曹議大臣稟處,爾其勿辭,調理察職。
答刑曹草記曰,獄卒,各別嚴刑科罪。
答府曰,前啓及閔鍍罷職事,不允。
答院曰,前啓,勿煩。
答禮曹草記曰,末端事,令禮官議大臣稟處,可也。以上內下記草
備邊司啓曰,以接慰官尹德駿,東萊府使南益熏聯名狀啓,回答書契字行高低,依差倭所言,改書下送事,自該曹旣已覆啓,允下矣。儲嗣之儲字,令嗣之令字,差低於貴大君之貴字,事理當然,差倭必欲同書極行者,乖悖莫甚,自我苟循其改書之請,其在事體,實涉非宜。且狡倭近有不可測者,書契還爲下送,令接慰官東萊府使,更以日本則君臣父子之分,雖混雜,而我國則名位等級,極其嚴截,不容一毫紊亂,我國書契,當從我國規例,決不可從其言變改之意,據理牢塞,且當以此分付該曹,何如?答曰,允。
晝講入侍時,特進官李師命所啓,近來人心不淑,國綱解弛,連有奴主相訟之事,極爲驚駭矣。至於金禹鉉擊錚公事,則臣方待罪同義禁,故取考其前後原情及刑曹再度落訟文書,則蓋禹鉉,卽李甫一之女婿,而甫一,卽臨海君之宮奴也,以甫一戊辰年寧社錄券,謂之贖身,而以禹鉉之妻,贖身後所生,故再度擊錚,如是稱冤矣。上曰,禹鉉則似有稱冤之端矣。李師命曰,其所納錄券,以李甫一爲名者,幾至三四,久遠身死之後,非徒無以辦其眞僞,且自戊辰至庚申,已五十三年矣。只有眞僞未辨之錄券而已,尙無一張贖身立案及補充隊公文,未及補充隊之前,雖有錄券,不得爲良役,不爲良役,不以贖良施行,明有國法,其錄券,雖萬分眞的,未及補充隊之前,所生子女,不當贖良,事理明甚。況其錄券,又不甚明白者乎?此蓋緣補充隊之法,廢毁已久,故此等相訟,連續不絶,上年七八月間,左議政閔鼎重,因刑曹收議公事,回啓,亦以補充隊着實申明之意,有所陳達矣。數十年來公私賤男女,曾已贖良,而未及補充隊之類,若限以明年七八月,不爲呈該院·該曹,受出公文及補充隊者,隨現重治,盡爲還賤之意,申明分付於中外,使之着實擧行,何如?上曰,待後日大臣登對時,使之稟處定限,可也。備局謄錄
上在昌德宮。停常參,只晝講。
夜五更,有霧氣。
晝講入侍時,特進官閔維重,同知事李翊相,參贊官金萬重,侍讀官申曅,假注書李三碩,兼春秋崔援,記事官徐宗泰,講詩傳,自蒹葭蒼蒼,止晨風三章。
假注書申啓華書啓,臣承命馳到公洪道西原縣領府事宋時烈所住處,傳諭聖旨,則以爲,臣於前後史官之歸,罄竭微衷,冀蒙睿察矣。旋承聖敎懇惻,有若夫去就動靜,有關興替之人,猶不敢承當,況此賤臣,曾以江湖之一鳧鴈,留不足爲多,去不足爲小者乎?鞭雖長而不及馬腹者之義也,以殿下明睿,而不虞四方之竊譏,後世之煩言,臣之上累聖德之罪,固不足言,竊爲聖明,不勝憂慮也。前日聖敎,至擧前聖妃祥日爲言,苟或少知君臣之義者,其敢以此時,堅臥於家哉?竊聞鄕里諸臣,皆將畢會魂宮,以伸哀慕之情云,臣亦不至於全無秉彝之心者,豈欲獨後於餘人哉?兼欲一進文石之階,復望淸光,因以永辭天日,歸死溝壑,則犬馬志願,千萬滿足,可得以瞑目入地,而臣之癃疾,萬無起動之望,萬一賴天之靈,有一毫自力之勢,則或可匍匐就道,以死爲期,而亦不敢爲自必之辭,以欺聖明。只乞聖明,哀痛垂恕而已云矣,敢啓。傳曰,知道。以上朝報
答領議政金壽恒箚曰,卿之所患如此,予深慮念,未赴公會,有何所傷,卿其安心勿待罪,從容善攝。仍傳曰,遣御醫看病。
答大司憲李翊疏曰,卿其勿辭,從速上來察職。
答院曰,前啓,勿煩。以上內下記草
有政。
兵批,以李咸爲武兼,崔天斗·韓汝彧爲武兼,鄭昌翰爲三道統虞候,金有鉉爲同知,李仁昌爲訓鍊習讀,梁益亨爲五衛將,朴致道爲北評事,權勇義爲武兼,李相仁爲都摠都事,申惟一爲羽林衛將,金夏瑞爲蛇渡僉使,林一儒爲僉知,李晩輝爲慶尙左水使,任之翰爲尙州營將,趙師錫爲知事,盧錠爲都摠管,鄭以昌爲同知,徐弘离爲曹司衛將,朴進益爲五衛將,閔碩才爲中樞經歷,尹商紳·梁道昌·金龍元·金庭發爲副司果。
禮曹啓曰,弘文館啓辭,因禮曹啓辭,宋朝三賢,我朝兩賢從祀文廟時節目,令本館博考稟處事,命下矣。臣等,取考通典·通考·大明會典諸書,則從祀節目,竝無現出可據者。仍念本朝儒臣從享之儀,則庚戌前例,足以爲據,似不必更考古史,而至於前代先儒從享之儀,則似當與本朝儒臣不同,而未有前據之例。卽今從享先儒中,胡安國·蔡沈·眞德秀·吳澄四人之陞祀,在於皇朝正統年間,則我朝之從享,當在其後,魚叔權攷事撮要從享條中,不載此四人之名,則雖未知從享之的在某朝,其非久遠之事,可知。今若更詢禮官,考出實錄,或可因此而得其節目之詳耶?且前代從享先儒,皆有侯伯封爵,卽今陞祀宋朝三賢中,楊氏則皇朝弘治陞祀時,已有將樂伯之封,此則似當依此題版,而羅·李二賢之從享,自我作始,故位版無可題封爵,若以宋末所贈諡號題板,則似爲合宜。此一款,亦當詢問禮官而處之,竝此敢啓。傳曰,知道。末端事,令禮官議大臣稟處,可也事,傳敎矣。議于大臣,則領議政金壽恒,判中樞府事金壽興,判中樞府〈事〉鄭知和以爲,宋朝三賢陞祀之時,龜山楊氏,則旣有皇朝封爵,當以將樂伯題位版,而羅·李二賢,則曾未有封爵,以宋朝所贈諡號題板,事體當然,無容別議,伏惟上裁。左議政閔鼎重,病不收議,領中樞府事宋時烈,右議政李尙眞,俱在外,不得收議。大臣之意如此,上裁,何如?傳曰,依議施行。禮曹謄錄
上在昌德宮。停常參,只晝講。
晝講入侍時,特進官李正英,知事金錫胄,參贊官金萬重·吳道一,檢討官李彦綱,假注書李三碩,兼春秋崔援,記事官徐宗泰,講詩傳,自豈曰無衣,止秦國十篇。
禁府啓目,尹昌亨·郭世楗,刑問各九次,忍杖不服,加刑,何如?啓,依允。
答院曰,前啓,不允。趙昌漢,先罷後推處置事,掌令尹攀,持平李善溥遞差,掌令鄭勔,正言李墪出仕事,依啓。以上內下記草
上在昌德宮。停常參,只晝講。
晝講入侍時,特進官金禹錫,同知事李敏敍,參贊官金萬重·李寅煥,檢討官李彦綱,假注書李三碩,兼春秋崔援,記事官徐宗泰,講詩傳陳一之十二,自陳國名,止東門之楊。
答弘文館提學李端夏疏曰,省疏具悉卿懇。卿其安心勿辭,調理察職。
傳曰,仁興君夫人祿俸,限三年仍給事,分付該曹。
答府院曰,前啓,勿煩。
答刑曹議大臣粘目曰,申光斗等爲父報仇事,依議施行。以上內下記草
司僕啓曰,大靜縣監李簹遞任進上馬二匹上來,依前例毛禾色別單書入,而內廏立養之意,敢啓。傳曰,知道。司僕謄錄
上在昌德宮。停常參,只晝講。
巳時,太白見於未地。
晝講入侍時,同知事鄭載嵩,特進官李師命,參贊官李世翊,侍讀官申曅,檢討官李彦綱,假注書李三碩,兼春秋崔援,記事官徐宗泰,講詩傳,自墓門有棘,止亦何疑哉。
傳曰,今下弓矢,柔遠僉使吳緯邦處,給送。
答左議政閔鼎重箚曰,省箚具悉卿懇。已諭予意於前箚之批,復何多誥?卿辭雖懇,必無允副之理,須體至意,安心勿辭,從容善攝。仍傳曰,遣史官傳諭。
答府曰,不允。李日翼罷職。
答院曰,前啓,不允。末端事,宜寧縣監趙昌漢削去仕版事,依啓。
答開城留守安縝疏曰,疏辭,當令該曹稟處焉。以上內下記草
有政。
兵批,以朴世堂·金汝欽·尹攀爲副護軍,李善溥爲副司直,梁益亨爲副司果,任之翰爲副司正,李之元爲副司勇。
晝講入侍時,領議政金壽恒所啓,今年失稔,諸道同然,新舊還上,勢難竝徵,故只以當年條收捧事,定奪,而江都移轉一款,則姑未及稟定矣。畿甸各邑還上,本來數少,而上年亦以凶荒,只捧當年條,故今年分給應捧之數無多,各年移轉江都之米,雖不可一時準捧,而江都軍餉,遺儲甚少,其在不虞之備,殊涉可慮。前頭年事,亦不可知,各邑中,除凶歉尤甚,道里相遠外,就其移轉未捧元數,酌定其數,使之收捧,轉納於江都,似當。與左相相議,則其意亦如此,故敢達矣。上曰,依爲之。又所啓,各衙門閑良軍官,兼定相當軍役事,旣已定奪,而曾在丁巳年,各衙門軍官輩,竝令試才,入格者則仍存,才落者則定役,仍存之數成冊,以送於備局矣。曾經試才入格之類,到今混同定役,則不但渠輩稱冤,朝家事體,亦未免失信之歸,似當有區別酌處之道矣。上曰,曾前試才入格者,與其後冒屬者有異,則混同定役,宜有所稱冤,此類則使之勿爲定役,可也。備局謄錄
晝講入侍時,知事判書鄭載嵩所啓,本曹各樣木疋之價,自有定式,行之已久,而春間木價低下,故前判書趙師錫,慮有市民稱冤之弊,以此陳達於榻前,而每疋之價,各減一錢。其時卽以限秋成權減,姑觀前頭變通之意,知委市民矣。卽今則不但木價頗高,久遠之例,亦不可變改,依元定價施行,何如?上曰,依爲之。戶曹謄錄
上在昌德宮。停常參,只晝講。
晝講入侍時,知事金錫胄,特進官崔寬,參贊官李東溟,侍講官吳道一,檢討官金鎭龜,假注書李三碩,兼春秋崔援,記事官徐宗泰,講詩傳檜一之十三,〈自〉檜國名,止檜國四篇。
答刑曹判書南龍翼疏曰,卿其安心勿辭,調理察職。
答府曰,前啓,不允。閔鍍削去仕版事及處置事,持平申曅遞差事及下諭事,掌令權讓乘馹上來事,依啓。
答院曰,前啓及監察金興繼削去仕版事,不允。
答禮曹草記曰,然則聖廟東西廡,亟令添造,可也。以上內下記草
晝講入侍時,知事金錫胄所啓,臣於昨者,伏見禮曹傳關,今此小祥日除服儀註中,有祭後卽吉之文,雖以士夫家言之,若値諱日,則例以素服素帶,以終其日,祥日卽吉,似爲未安矣。伏聞故相臣鄭太和家,有仁烈王后小祥變服時日記,而其時則祥日仍着淺淡服,至翌日乃服吉云,依此行之,恐合情禮,更令禮官議之,何如?上曰,該曹儀註,似從五禮儀爲之,而其日卽吉,揆以情禮,果爲未安,祥日則着淺淡服,至翌日卽吉事,改付標以入,可也。
禮曹啓曰云云事,命下矣。節目中卽爲付標以入,而外方日子已迫,使之趁祥日擧行之意,發馬行會,何如?傳曰,允。國恤謄錄
上在昌德宮。停常參,只晝講。
夜三更四更,月暈,迴木星。
晝講入侍時,特進官趙師錫,同知事李翊相,參贊官李寅煥,侍講官吳道一,檢討官金鎭龜,假注書李三碩,兼春秋崔援,記事官徐宗泰,講詩傳曹一之十四,自曹國名,止曹國四篇。
答兵曹粘目曰,前府使李以時,權管金益鍊別備事,相當賞典,考例稟處。
答府院曰,前啓,勿煩。以上內下記草
上在昌德宮。停常參,只晝講。
自辰時至未時,有霧氣。
晝講入侍時,特進官趙師錫,同知事李翊相,參贊官李寅煥,侍讀官吳道一,檢討官金鎭龜,假注書李三碩,兼春秋崔援,記事官徐宗泰,講詩傳曹一之十四,自曹國名,止曹國四篇。
答假注書趙錫周書啓曰,知道。兩賢臣從祀節目事,依前日左相議施行,合禮矣。
答府曰,前啓,不允。末端事,獻納朴相馨遞差事,依啓。
答院曰,前啓,不允。金繼興,先罷後推。以上內下記草
晝講入侍時,六曹·備局·禁府月終文書,每朔限內,詳細修正,來呈政院事,榻前定奪。
晝講入侍時,特進官趙師錫所啓,各邑移轉之穀,例爲輸納於山城,而連見各邑所報,則皆以爲往來之間,糜費不貲,還給之期,只隔數月,姑爲捧留於各其官,以爲飢民賑貸之資,待明秋輸納本所,事甚便當云。在前若使本官捧留,則不但各邑,初不徵捧,有關後弊,且卽今山城儲穀,僅至二萬二千餘石,其在待變之道,誠極寒心,而第今年事勢,異於常年,各官分給之數,亦不過三千餘石,則元不至太多,目前往來糜費之弊,誠如其所報,大臣之意亦以爲,其中尤甚之邑,宜有變通之路云,係是軍餉,不敢擅便,此則何以爲之乎?上曰,莫重軍餉,捧留各官,事極不當,而分給之數,旣不甚多,民情亦不可不恤,姑許捧留,待明秋沒數還納本城,後勿爲例事,嚴飭,可也。又所啓,山城軍餉,今方徵捧,而年凶之故,舊還上則已自朝家,有勿捧之令矣。卽今應捧之穀,只是春間所分各穀竝三萬餘石,而民間形勢,亦難準納。頃者廣州府尹徐文重來言,與其必無徵捧本色,而終不得準捧,無寧定其分數,或以折半,或以三分之一,許令代穀備納,春間還給,而待明秋,徵其本色,則庶可畢捧,而無後弊云。臣於今日備局之坐,議於大臣,則大臣之意,亦以爲然,故敢此仰達。上曰,勢難畢捧,則以三分之一,姑令代捧,待明秋還徵本色,可也。備局謄錄
上在昌德宮。停常參·經筵。
答戶曹參議魚震翼疏曰,旣往之事,今不必追咎,爾其勿辭,從速察職。
答全羅道生員李明奎等一百四十五人疏曰,疏辭,當令該曹稟處焉。
答院曰,前啓,勿煩。以上內下記草
上在昌德宮。停常參,只晝講。
夜三更,月犯轅轅右角星。
晝講入侍時,同知事李端夏,特進官崔逸,參贊官宋昌,侍讀官宋光淵,檢討官李世白,注書兪得一,兼春秋崔援,記事官徐宗泰,講詩傳豳一之十五,自豳國名,止七月之義也。
答刑曹參判金益勳疏曰,卿其勿辭,從速察職。
傳曰,今聞宋領府事上來云,令兩道監司給馬。
答執義李翔疏曰,省覽疏辭,始知來到郊外,予心之忻喜,云何其極?須體至意,安意勿辭,從速入來,出入筵席,以副企望。
答府曰,前啓,不允。處置事,大司憲李翊遞差事,依啓。
答院曰,前啓,毋庸瀆擾。以上內下記草
諡號都監郞廳,以都提調意啓曰,冊室欌,今將造作,必豫奉審安排處,所以爲見樣,然後可無參差不齊之患。奉審吉日,問于日官,則明日爲吉云,臣等,與本署都提調,明日早朝,進詣永寧殿奉審之意,敢啓。傳曰,知道。禮曹謄錄
上在昌德宮。停常參,只晝講。
晝講入侍時,知事金錫胄,特進官崔逸,參贊官吳道寅,檢討官李世白,注書兪得一,記事官李畬·徐宗泰,講詩傳,〈自〉鴟鴞鴟鴞,止土崩之患也。
答禮曹判書呂聖齊疏曰,卿其安心勿辭,調理察職。
答禮曹草記曰,病不收議大臣處,亦爲收議,而宋領府事及在外三臣處,永昭殿及山陵祥祭哭臨與否,遣史官·禮官問議,可也。
傳曰,顯宗大王胎室石欄干加封時,繕工監提調仍禮曹判書呂聖齊,半熟馬一匹,書標官副正字李衡祥,都差使員縣監李震殷,浮石差使員縣監兪處重,各兒馬一匹,監役官李以泰,六品遷轉,地理學敎授朴振門,相當職除授,奏時官洪得釆,上弦弓一張賜給,其餘員役·工匠,令該曹分等米布磨鍊題給。
答正言李益泰疏曰,疏辭,當令廟堂稟處,爾其勿辭察職。
答執義李翔疏曰,省疏具悉爾懇。固辭至此,本職今姑許處,以安其心,須體至意,出入筵席,以匡寡昧之不逮。
答平安道龍川幼學張臣漢疏曰,疏辭,當令廟堂稟處焉。
傳曰,今此恭靖大王追上廟號時,當親祭于永寧殿,其令該曹磨鍊擧行。以上內下記草
上在昌德宮。停常參·經筵。
巳時,太白見於未地。夜一更,有霧氣。四更,月入太微右掖門內。
傳曰,大臣·備局堂上,引見。引見入侍時,領敦寧府事金萬基所啓,京軍門軍兵直定之弊,外方多以爲言,故自備局定奪禁斷,而欲革一弊,仍以別生他弊,不可不參的變通矣。以都監所屬者言之,砲保·別隊·戶保之老除病廢等雜頉,應爲代定之類,及三疋砲保之竝定保,以至物故,自本官不爲代定,而其族屬之欲爲自得代定,艱難覓得閑丁,望納于本官,則多被色吏之所阻搪,故不得不上來呈訴於都監,而因直定之禁,不得依前行關,分付。只論題其呈狀,使之歸付于本官,則各邑,意謂呈狀題辭,事體輕於行關,絶不施行,故至有再三遠來呼訴者。此類之望納代定,旣是法例之所許,渠又覓得閑丁,而不得趁時代定頉下,渠輩呼冤,旣甚可矜,揆以軍政,亦不當如是。自今望納呈訴者,以自本官,詳審其有無頉,軍役合不合,無頉可合,則捧疤記成冊上送,有頉不合,則據實論報之意,行關本官,而依此擧行,則可無望納人等呼冤,亦不至有直定之弊,以此定式施行,似當矣。上曰,依爲之。
引見時,右議政李尙眞所啓,民間呼訴中,每以還上畢納,大爲悶迫云云,蓋上年還上畢納之邑,以今年新分給盡捧之令,無遺畢納,則應納數多,其勢誠難,合有趁卽變通之擧,而若待道臣狀啓,則有後時無及之歎,以上年畢納之類,自本道以其年終磨勘,査考知委,減捧其新分給,則似好均一矣。戶曹判書鄭載嵩〈曰〉,若以文書考之,則各邑皆以畢捧懸錄,今不可辨其虛實,若以上年畢納之故,減今年應納之數,則未知其合當矣。領議政金壽恒曰,依嶺南例,捧三分之二,何如?上曰,依嶺南例施行,可也。備局謄錄
引見入侍時,領敦寧府事金萬基所啓,都監所屬載寧鐵峴吹鐵軍,曾以三百五十名定額,此外民情之投入者,當爲一切勿許,而但吹鐵軍子枝等兒弱率居者,若自本官充定他役,則其父兄,決無支堪保存之勢,此類自都監,別爲置簿,元額之作闕者,以此充定,似爲便當矣。上曰,依爲之。訓局謄錄
引見入侍時,吏曹判書金錫胄所啓,保社功臣原從錄券段,頒給,而三等末端所錄匠人跟隨之類,以公私賤免賤,其類甚多,以本官本意言之,皆無見失,而亦或不無欺隱於其本意者,此弊不可不豫防。今則依他贖良補充隊之例,使之自呈於該院,仍出補充隊帖文後,許屬忠翊衛,而未出帖文者,以未免賤施行事,分付擧行,何如?上曰,依爲之。忠翊府謄錄
上在昌德宮。停常參·經筵。
京畿監司書目,陰竹呈,以宋領府事上疏上送事。答曰,省疏具悉卿懇。頃因畿伯之狀聞,始知有跋涉途道之期,心以爲喜也。今觀卿疏,不覺愕然失圖也。此由於寡昧禮賢之誠,不承權輿而然也,反躬慚靦,罔知爲諭。矧候今日候雖寒,殊異深冬嚴沍之節,此時行役,似無添傷之慮也。予方待卿,不翅若飢渴之思食飮而已。須體懃懇之至意,亟回長往之心,與近侍,從速偕來,以慰思想之心,以副士林之望。仍傳曰,遣同副承旨,卽往傳諭。以上朝報
傳曰,玉堂參下,今日政差出。
答禮曹收議草記曰,禫後用樂,昭載禮典,不宜仍行哭禮,以致吉凶之相雜矣。
答玉堂箚曰,司諫安垕,掌令鄭勔,正言李墪,持平李彦綱遞差事,依啓。
答府曰,執義宋光淵遞差事,依啓。以上內下記草
有政。兵批,以朴世冕爲僉知,柳演爲武兼,李德基爲都摠都事,朴進益爲內禁衛將,李延宗爲四山監役,崔逸爲都摠管,崔元泰爲五衛將,李基夏爲宣傳官,李翔·趙有行爲副護軍,李翊爲副司直,成琬爲副司勇,朴時建·尹雄·卞爾珪·金次成爲副護軍。
上在昌德宮。停常參·經筵。
上在昌德宮。停常參·經筵。
傳曰,今聞宋領府事,忽遘寒疾,症勢頗重云,予之慮念,曷勝云諭?寒暖不適,村舍荒涼,調治醫藥,想必齟齬,遣御醫持藥物,不離看病。以上朝報
答藥房啓辭曰,知道。兩慈殿氣候安寧,予則慘悼之懷,曷勝云諭?
答左相閔鼎重箚曰,卿之所患,予已詳矣。未參於陪祭,有何傷乎?卿其安心勿辭,從容善攝。
答禮曹草記曰,陵所哭一節,依宋領府事議施行,不害爲從厚之道矣。以上內下記草
上在昌德宮。停常參·經筵。
五更,月犯氐星。
傳曰,昨因政院之臣所達,始知領府事在途病苦之狀,纔令御醫持藥物,不離看病矣。今觀傳諭承旨馳啓,所患之疾,有加無減,至於精神昏昏,食飮全廢云,驚慮之懷,曷可云諭?想必日寒之時,八耋老臣,齟齬荒村,不卽醫治,輾轉彌留之致,卽令本官,柴炭等物,各別優數輸送,更遣御醫金有鉉,以爲同議同藥之地。以上朝報
答兵曹判書李䎘疏曰,卿其安心勿辭,從速察職。
答禮曹判書呂聖齊疏曰,卿其安心,勿辭領受焉。
答禮曹草記曰,恭靖大王追上廟號·諡號後,頒敎·進箋·陳賀事,依啓。
答試才御史黃玧,江華留守李選等疏曰,卿等疏辭,是固得宜,而第念江都之將士,從重論賞,匪直尋常習藝而已。蓋出於慰悅保障之民而已,今玆賞典,旣從舊例,參酌磨鍊,不必更改矣。
備忘記,嗚呼,以眇予小子之一身,托乎兆民之上,于今七載,而才淺德薄,政令施措之間,上不合於天心,下有乖於民望。以之乾文之示警,式月斯生,小民之怨咨,日新月盛,夙宵憂遑,罔知攸措。噫。當此純陰栗烈之月,日候之和暖,蝃蝀之橫亘,已是可懼可愕之變,而轟轟之聲,爗爗之光,疊見於數日之內,天道玄遠。雖未知某政之失,某事之應,而推究厥由,亶在寡昧之否德,一倍兢惕,寧欲無吪也。其在反躬省愆之道,予當益加體念,承旨代予草敎,廣求直言,以匡不逮,而豈可無飭勵群工,交相儆戒之擧乎?咨爾大小臣僚,割斷私意,務進直言。以上內下記草
有政。
兵批,李翊爲上護軍,朴純·尹攀·李善溥·鄭勔·李彦綱爲司直,朴相馨爲副司直,崔元泰·李延宗爲副司果,李箕相爲副司正,高斗春·鄭推爲副司勇。
禮曹啓曰,領中樞府事宋時烈收議中以爲,旣曰大祥,則祥後上食,似違禮意,今玆永昭殿,仍行此禮,未知如何,而至於陵寢之祭,則元非古禮,尤無可據之文,猶略記南軒張氏與朱子往復之書,則雖三年之後,有上墓哭之文,矧玆三年之內,哭而行祭,揆以從厚之義,或不乖違矣。傳曰,知道事,命下矣。永昭殿·翼陵上食時哭禮與否,大臣及儒臣收議批答,以禫後用樂,昭載禮典,不宜仍行哭禮,以致吉凶之相雜爲敎,而祥日已迫,故依此擧行之意,旣已分付矣。今此宋時烈獻議如此,陵所哭禮一節,何以爲之乎?敢稟。傳曰,陵所哭一節,依宋領府事議施行,不害爲從厚之道矣。禮曹謄錄
上在昌德宮。停常參,只晝講。
巳時,太白見於未地。
晝講入侍時,知事呂聖齊,特進官崔逸,參贊官李濡,司業李翔,侍讀官吳道一,檢討官金鎭龜,注書崔錫恒,兼春秋鄭有徵,記事官徐宗泰,講詩傳小雅,自雅者正也,止他用耳。
同副承旨李濡書啓,臣承命馳往陰竹地,傳諭聖批于領中樞府事宋時烈,而病勢方劇,昏昏不能起動,故以此卽有馳啓之後,仍姑留宿,欲觀夜間神氣之稍醒,問其書啓之意而回程矣。翌朝一倍增加,精神氣息,莫可收拾,臣雖告以還歸,而終無應答之語,症情若非十分苦重,則必不至如此,誠極可慮,敢啓。傳曰,知道。以上朝報
晝講入侍時,領議政金壽恒所啓,今此永昭殿祥祭時,臣以獻官進詣矣。行祭後,例以餕餘,分送於獻官,故見其油果,則色品甚爲不精,其中至有雜毛,其爲不敬莫甚。曾前國恤時,則魂殿退果,有入內之規,故下輩亦皆致謹,而今番則事異前日,故慢忽至此,事極可駭。當該典祀官及次知下人,造果熟手等,不可不別樣論罪矣。上曰,典祀官,拿問定罪,造果下人等,令攸司,各別囚禁科罪,今後魂殿退果,使之入內,可也。禮曹謄錄
禮曹啓曰,自前進箋陳賀時,例爲方物·物膳封進之規矣。今此恭靖大王追上廟號·諡號時,陳賀方物·物膳,依冬至物目數,大殿·大王大妃殿·王大妃殿·中宮殿,一體封進事,知委各道及開城府,何如?傳曰,勿爲封進,可也。禮曹謄錄
上在昌德宮。停常參·經筵。
召對時,疏頭趙信乾遠竄事,及前正言李徵龜,前持平李日翼削奪官爵門外黜送事,榻前下敎。以上朝報
上在昌德宮。停常參·經筵。郞廳洪敍箕校正。郞廳張澍書。
上在昌德宮。停常參·經筵。
李濡,以禮曹言啓曰,今此仁敬王后禫後祭禮,所當一依乙亥國恤禫後例,而本曹無可據文書,寶錄亦無現出處,至於用樂一款,不爲擧論,而考見五禮儀,魂殿四時·臘及俗節·朔望攝事儀小註,若內喪在先,則十五月禫後祭,服祭服用樂,朔望則無樂有飮福,永昭殿禫後祭,當依卽今宗廟祭儀爲之,而但永昭殿翼陵參奉朝夕上食時,當以淺淡服參行,則五享及俗節朔望,參奉時服色,不可與獻官,有所異同,五享等祭時,一依獻官服色擧行之意,分付,何如?傳曰,依啓。
行大司憲趙師錫,持平李世白啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下,曾於筵臣之請,以不可失信爲敎,此則有不然者,凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,廢國人公共之論,壞祖宗討逆之典也。且以宣廟朝吉云節事觀之,此誠今日之所當法者也。請勿留難,發配罪人姜萬鐵,依律處斷。答曰,毋庸瀆擾。
行大司諫洪萬容,正言李益泰·李善溥啓曰,姜萬鐵陰凶情節,畢露於渠之結案中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間乎?缺二行不得請,則決不可止。請發配罪人姜萬鐵,依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君富有一國,未有府庫,財非其財者,苟其所用者正,則何憚取用於該曹,唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧,其有損於聖德,誠非細故。請加三思,亟寢當初判付勿施之命,依前啓下施行。答曰,毋庸堅執。
工曹參判崔寬疏曰,伏以臣,昨日永昭殿,差朔祭獻官,受香陪往于永昭殿,意以爲,循例朔日差祭,無他所思,遂終其日。及其夜二更初,事知守僕,忽然來言於臣曰,祥祭前朔望祭,則自朝家,差遣一品三獻官,連獻三爵矣,及今初一日朔祭,則朝家改遣單獻官,此與祥前三獻,大有所異,今朔祭則似當與宗廟朔望祭單獻,必無異同云云。臣始覺其事,問禮曹定式,則別無定奪之事,臣極甚疑晦,欲問於缺而夜已深矣。祭前未及周旋,莫重之事,不敢擅斷,事勢忙急,不得已卽送事知守僕於領議政處,議稟三獻·單獻取捨之如何,則答以禮曹當爲定奪,而事勢急遽,雖未及啓稟定奪,然似當如宗廟朔祭單獻,而此非我斷定分付之事也。獻官參酌行禮,以答送,如此之際,夜刻漸深,決難更爲定奪,臣反復思之,祥前則連差三獻官,每獻三爵,及今祥後,改差單獻官,缺二行與宗廟單獻,似無異同,故臣敢以單爵,行禮於朔祭。此雖出於急遽之致,而竊恐未合於變改之節,且今日朔祭,遽當祥後之初頭,若或違禮於初頭,則日後朔望之祭,漸至誤禮,祥後初頭之朔祭,臆斷行禮,罪合萬殞,亟治臣妄行單獻之罪,以重祭禮。臣無任惶恐席藁待罪之至。答曰,省疏具悉。事出忙迫,未及稟定,其勢然矣,卿何俟罪?仍念祥後單獻,與祥前三獻有異,今後朔望之奠,依太廟之制,只獻單酌,似合事宜,以此擧行。
執義申琓疏曰,伏以臣,今奉命出疆,臣所帶本職,卽經幄重地,不可久曠。伏乞聖明,將臣職名,亟賜遞改,俾無癏曠之弊,不勝幸甚。臣無任祈懇屛營之至。以上燼餘
上在昌德宮。停常參,只晝講。
李寅煥啓曰,明日常參·經筵,取稟。傳曰,只晝講。
李東溟,以備邊司言啓曰,本司武郞廳副司勇朴星錫,奔走勤仕,已滿十五朔,依例六品遷轉事,捧承傳施行,何如?傳曰,允。
李寅煥,以實錄改修廳郞廳,以摠裁官意啓曰,都廳郞廳沈壽亮,素有宿病,而近又添患別症,累日不得仕進,謄錄廳郞廳梁重廈,腫患危重,差復未易,竝改差,沈壽亮之代,以弘文館校理朴泰輔差缺二行啓曰,本廳一番前部屬慶尙左道左司五哨軍兵,來十二月二十五日,京中逢點,壬戌正月初一日,與前司軍兵,當爲替代立番,本道監兵使處,以此知會,依前調送之意,敢啓。傳曰,知道。
李寅煥,以禮曹言啓曰,恭靖大王廟號位板改題一款,發遣郞廳,問議于前執義尹拯,則以爲賤臣,頃蒙調理上來之命,疏狀猥煩,不敢更籲,唯縮伏俟罪而已。不料禮官,又復遠臨,臣誠不勝驚恐振掉之至,賤臣本分,不堪備數於當世之士,官不敢當,召不敢進,則其不敢輒豫朝廷末議,以重犯僭冒之誅者,事理甚明。以此昨者,再承寵命,而一不敢效,揆以法例,宜在揀汰之科,而循他俯詢,視同故事,至使王官,三辱蓽門,臣旣逃遁不得,有若偃然承當者然,罪戾一增,無路自逭,伏地隕越,罔知所對云矣,敢啓。傳曰,知道。
李寅煥,以禮曹言啓曰,吏曹,以永昭殿練後祭獻官,朔望三獻與否,移文於本曹,答以凡國恤三年喪大祥前,例爲備三獻,則內喪十三月,便是大祥,今此永昭殿練祭雖過,祥祭之前,仍行三獻,似爲合禮,回移矣。今則祥祭已過,故朔望時獻官一員差送,則依宗廟例,單獻行禮,乃是應行之事,別無更爲稟定之擧,而獻官,至於陳疏,聖批,以只獻單酌,似合事宜爲敎,所當依此擧行,而第聞卽今上食之時,依祥前,連奠三盞云,今此朔望,只行單爵者,旣以祥後而有所減殺,則獨於上食,仍奠三盞,恐未合禮。蓋祥後上食,乃是權行之禮,而有此輕重坊礙之端,此亦當有減殺之節,而臣曹不敢擅定,議大臣定奪,何如?傳曰,依啓。
行大司憲趙師錫,持平李世白啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。殿下,曾於筵臣之請,以不可失信爲敎,此則有不然者。凡人主之刑缺二行殿下,不可以一時減死之敎,廢國人公共之論,壞祖宗討逆之典也。且以宣廟朝吉云節事觀之,此誠今日所當法者也。請勿留難,發配罪人姜萬鐵,依律處斷。卽接監察呈課,則今此拜表之日,各司擧案中,書呈進字,而不爲來參者,多至百餘員云。近來百隷,怠慢成習,無論大小公會,率多如此,不可無規責飭勵之道。請擧案中書進字而終不來參者,竝命査出推考。答曰,不允。推考事,依啓。
正言李益泰啓曰,昨者正言李善溥,以關西內奴事,論之已久,似涉支離,發論之人,亦謂可停。今日停啓等語,簡問於臣,而臣意亦以爲然,書送謹悉矣。及見小報,則竝與此事而仍前連啓,其間雖有不可停之端,而旣以停啓發簡,則更爲簡通,以待僚議歸一後傳啓,乃是規例,而終無更問之事,實未知其由也。無非臣見輕同僚之致,昨緣日暮,今始來避,所失尤大,何敢晏然?請命遞斥臣職。答曰,勿辭。
李東溟啓曰,正言李益泰,再啓煩瀆,退待物論矣。傳曰,知道。
正言李善溥啓曰,關西內奴事,論列已久,未蒙允兪,而且聞物議,以爲一向爭執,亦涉過當云,故臣於昨日,以商議停啓之意,簡問于同僚矣。正言李益泰,則書送謹悉,大司諫洪萬容,則不欲遽停,而臣新入臺席,未諳規例,且適有悤擾之事,未及更通,仍前停啓矣。今此同僚,以此引避,斥以見輕,臣之所失,大矣,何敢一刻苟冒乎?請命遞斥臣職。答曰,勿辭。李東溟啓曰,正言李善溥,再啓煩瀆,退待物論矣。傳曰,知道。
行大司諫洪萬容啓曰,昨者同僚,以關西內奴事停論之意,簡問於臣,臣以似難遽停,答送矣。卽見同僚避辭,則有不待僚議歸一,仍前傳啓,有違規例等語,臣之難冒之勢,與同僚無異,何可晏然而已?請命遞斥臣職。答曰,勿辭。李東溟,又啓曰,大司諫洪萬容,再啓煩瀆,退待物論矣。傳曰,知道。
午時,十一月初二日。上御熙政堂。晝講,右議政李尙眞,同知事李䎘,特進官崔寬,參贊官李寅煥,侍讀官李墪,檢討官金鎭龜,記事官崔錫恒,記注官鄭有徵,記事官徐宗泰入侍。上讀前受音一遍訖,墪講皇華,止棠棣竝註,上受讀一遍竝音釋大旨,墪,逐條辯解曰,皇華遣使臣之詩,故欲以宣上德而達下情,其所奉命之人,亦當觀物採俗,問民疾苦,是其任也。鎭龜曰,非但觀採民俗,或有賢人及善言,則皆當上達,故深以諮諏爲憂也。墪,釋周爰諮諏曰,民之疾苦,人之賢邪,政令得失,皆當詢訪也。鎭龜曰,人君深居九重,不能盡知民間之事,故遣使而察之,爲任亦重矣。墪曰,下章,意同而變其文矣。上曰,協韻故變其辭也。至駪駪征夫,墪曰,此詩爲使臣而作,不曰使臣而言征夫者,倂指一行所屬而言也。又釋諮諏曰,其臣必先自治,而後能正其君,故詢訪善道,以加自警之功也。鎭龜曰,凡人臣自處缺二行尙眞曰,下之事上,自有謹愼之心,故其道易,上之使下,易生慢侮之念,〈故〉其道難,此詩雖專指人臣而作,亦當爲在上之戒也。上曰,唯。至棠棣。墪曰,此詩,周公誅管·蔡而作,故其辭悲,其旨深。蓋言死喪,人所忌避之地,唯兄弟爲能相救,天倫之情,有不可掩者,如此矣。鎭龜曰,周公之誅管·蔡,爲宗社也。遭人倫大變,哀切測怛之意,溢於言外矣。尙眞曰,聖人之言,泛應曲當,合於人情,雖以今人之心觀之,其爲懇惻,無以加此矣。上曰,雖非爲管·蔡而作,揆以常情,亦不可外此也。至急難,墪曰,急難,比於死喪,稍歇矣。至喪難旣平,墪曰,人道,當親其兄弟,以及於疎遠,而此言不如友生者,蓋刺末俗悖理之風,欲令後人反復,循省其本然之心也。鎭龜曰,人倫之道,自父母兄弟,以及於朋友,方有倫序,爲久長之道,而皆若反是,則所親之朋友,亦不可保其終矣。至鬩于牆,鎭龜曰,兄弟於家,雖有一時相詰之事,外有患難,則協心以禦之,於此可見天顯之情矣。至籩豆,墪曰,雖有葬享酒食之事,兄弟同樂而後,可以保其樂,不然,倫紀已傷,豈能爲樂乎?至妻子好合,墪曰,此與前章同而意深矣。鎭龜曰,夫婦雖重,猶不如天倫之親,若於同氣,有乖和之擧,則雖有妻孥之樂,亦不能保其樂矣。寬曰,小臣情事,異於他人,今聞此章,方寸自激,敢達所懷。尙眞曰,崔寬情事雖切,經席非奏事之地,何敢猥有所達乎?上曰,講畢後陳達,可也。至章下註,墪曰,前四章,言憂患次第及意外不測之事,以明兄弟情誼之篤,反復有序,曲盡人情,觀於此論,可以感發矣。鎭龜曰,聖人之言,無非懇測,而至於此詩,尤覺悲切。蓋周公之誅管·蔡,爲王室,非爲私也,旣遭人倫大變,故自有悲愴之意,足令後人感歎也。若夫管叔,與武庚同謀,而反王室,其逆天背理,如五章之旨矣。尙眞曰,象之欲殺舜,及於舜之身,管叔之事,及於宗社,故所處不同也。舜與周公,易地皆然矣。鎭龜曰,周公之誅管·蔡,非周公誅之也,天下共誅之也。缺二行上曰,適有外感,而不至大段矣。寬曰,小臣情事迫於中,惶恐敢達。尙眞曰,寬私情雖切,此乃格外,未知事體何如。上曰,旣許陳達,有何所妨乎?寅煥曰,經筵非奏事之地,寬之所陳,極涉猥越,推考,何如?上曰,勿推。寬曰,臣之弟宣,以臣之故,方在謫所,臣年老無兄弟,只有一弟,又在罪網中,私心切迫,有不忍言矣。尙眞曰,其弟旣以國法得罪,私情雖切迫,不可輕釋矣。上曰,今聞其言,不無參酌之道,未知何如。尙眞曰,崔宣事,雖非財利間事,蓋欲構陷其兄云,非但蒙不幸之事,其爲處事甚迷劣矣。聖明,旣聞崔寬悲苦之語,有此下敎,而自下不敢以減罪,仰達矣。且其時事,臣則適在外方,未得其詳,而晩聞士夫間餘論,則寬之處變,無過於此。蓋崔宣之母,卽寬之繼母也,被虜於丙子兵亂,及其贖還之後,寬之祖母,以爲不當入廟,與其一家諸人,聲罪而絶之,及宣母之死,寬以爲子無絶母之義,服喪三年,入廟一款,因其祖母之言,不敢違越,其所自處,深得其宜,而宣,乃敢誣陷其兄,因以起訟,用心無狀矣。墪曰,宣之起訟時,其造意巧慘,皆不可輕許寬釋也。鎭龜曰,寬之處變甚善,而宣,反生構捏之計,至於締結尹鑴,欲爲謀陷,其罪至重,決無參酌放釋之理也。尙眞曰,頃因冬雷陰虹之變,有備忘之敎,而辭旨惻怛,孰不欽歎?小臣,身居大臣之列,何敢隱默乎?本無識慮,不堪重任,以致天災時變,竝萃於一時,欲因前席,仰達此懷,而病未造朝,遂至累日,其冥頑,甚矣,反復思惟,實無計策。漢時有災異,則責免三公,此外無他善策矣。初欲陳箚祈免,而亦涉文具,不敢上達,玆因登對,敢達情悃。臣才術空疎,國有素餐之誚,實非飾讓虛辭,伏願聖明,俯察危懇,特賜遞免,幸甚。上曰,寡昧涼德,不協天心,致有災異之變,卿等有何所失?安心缺二行聖躬,而不責於大臣乎?不避煩瀆之誅,敢此縷縷,今若特遞微臣,更卜賢德,則亦應天之一助也。上曰,已諭前後之批,安意勿辭。尙眞曰,前後所達,無非實情,而聖意不諒,一不頷可,今不敢更籲云云,而彌增惶蹙,罔知措躬矣。夫變不虛生,必有所召,雖未知某事之應,仰觀聖躬,少無失德,然不可以無失德,自恃也。自上亦宜深加內省,則庶有感應之道,是以,管氏之言曰,思之思之,反復思之,思之不通,鬼神將通之,先儒亦引此言,伏望聖明,益加思索之功焉。國事至此,宜有別樣振作之道,而終無奮發底意思,是可慮也。飢饉荐臻,民心日離,今若以此貌樣,苟度時日,前頭必有難言之憂矣。此如救焚拯溺,不可不奮發聖志,有所振作矣,況天心仁愛,猶未絶於聖上,不以非常之變,若於此際,奮發大志,則安知非玉成之辰耶?上曰,大臣,因災異縷縷陳戒,可不留心服膺焉?墪曰,大臣,以奮發之意,多所陳達,誠爲切實,聖資高明,可以有爲,而悠泛度日,了無振作之擧,如此而尙何爲國之理乎?在昔衛文·晉悼,皆當喪亂之後,猶能收拾餘業,以成伯功,今日之事,則易於此矣。上曰,大臣·筵臣之言如此,其憂愛之誠,可尙,當體念焉。尙眞曰,體念之敎,非止〈一〉再,而終無體念之效,須與大臣商議,以圖振作之事,則庶有扶持之勢矣。丙子下城之後,國事危急,殆難缺過,而以今觀之,殆有甚焉。頃日李端夏,以一如下城後陳達,其言,誠是也,卽今民虞國計,一無可恃,脫有緩急,何以成樣?思之至此,不覺心寒,安有如此罔極之事乎?到此地頭,何所顧惜,亦何所持難哉?今之議者,每以憂國爲言,至於上章,而至今無一言採用,徒有求言之名,未有施措之實,如此而可望有益於國家乎?尙眞又曰,缺二行事言之,春間榻前,以祛私意,禁奔競之意,至勤聖敎,在坐諸臣,起而拜受,而厥後至今,未見有奉行之事。缺守令好窠有闕,則聞有某某人欲爲之說,俄見政事,則其人果擬其望,只此一事,可見私意之猶夫前也。至於禁亂之法,近甚頹弛,凡發禁吏,不限時刻,至有經夜貽弊於閭閻,罔有紀極,所捉禁物,當焚毁,而或敢私請放釋,或以禁物,給其下人,禁亂本意,豈容如此?漢城府則四山呈課,亦多敢囑,直爲放送,此等事,無非私意橫流之致也,事甚可駭,嚴飭,宜矣。上曰,分付該司,各別嚴飭也。出擧行條尙眞曰,推奴徵債,營造等事,一切禁斷之意,曾已定奪於榻前,前後申飭,非不嚴明,而臣於頃日受由往返之時,旣有所聞,故敢此仰達。前全羅監司趙世煥,素著剛直,且有廉謹之稱,惟其偏聽親舊私請,以推奴徵債之故,多取民怨,身爲按廉之官,有此違越朝令之事,已極寒心。果川縣監洪萬運,則新起鄕廳,方興土木之役,當此凶歲,非但役民之有弊,實犯新頒禁令,此兩件事,俱係紀綱之不嚴,竝宜從重論罪,以爲懲後之地矣。上曰,趙世煥,先罷後推,洪萬運,罷職,可也。擧行條尙眞曰,蔚山府使李煿,曾爲海運判官時,累日留滯於村閭,與臣所寓,相去不遠,故詳知其所爲,聽其主人之私請,發送其所帶使令,捉致村民,橫徵寡女不干之債,奪給常漢所訟之田,呼冤之聲,至今未已,如此昧事蔑法之人,豈堪牧民之任乎?且本府濱海,飢荒尤甚,不宜差送,至於推奴徵債,俱係民事,方伯·守令,則固當因其呈狀,以法推徵,此外無他推捉之路,而近來統·兵·水使·營將·都事及敬差官以下,凡諸大小使命之人,率皆冒法恣行,事甚可駭,弊亦不貲,宜先缺二行上曰,李煿,爲先罷黜,且令諸道監司,隨聞啓達,可也。擧行條尙眞曰,臣之下鄕時,行過振威,則路邊有二人,抱兒而立,呼訴於馬前,招問其由,則乃司僕諸員也。其中一人所訴者,丙辰二月所生之兒,其年八月,充定於諸員之役,其中一人所訴者,丁巳年所生之兒,己未年定役云,多般呼訴,情理可矜。蓋近來閑良極難,故三四歲兒定役,比比有之,至於生纔六朔之兒,勒令充定,曾所未有之事,其爲情理,尤甚惻然。丁巳生兒,則今至五歲,雖難減布,丙辰生兒,則合有減布之道,其名則乃金季男之子成俊云,而定役時守令,亦甚可駭,摘發科罪,宜矣。上曰,大臣旣以目覩,誠可惻然,特爲減布,當該守令,査出罷黜,可也。擧行條尙眞曰,沿路所聞中,有可旌表之事,故敢達矣。公州居尙衣院婢梅德,早喪其夫,而頗有姿色,故鄕人,多欲娶之者,守節自誓,至於截髮,養其老姑,誠孝備至,及其姑死於染疾,而親負草殯,葬祭盡誠,故曾在孝廟朝,至蒙復戶免賤之恩,而一鄕之人,猶以不爲旌閭,至今爲欠,不可無表章之典矣。上曰,行迹表著,特爲旌門。擧行條尙眞曰,所經一路,呼訴紛紜,而多以軍木升數之刁蹬,至爲七八升爲怨,而繕工,有雇立價布分送之事,升數麤短,雇人皆不願授云。臣取見其木,則乃四升木也,此必中間換木之致,遐方窮民,艱備以納,而該司吏胥輩,弄巧換易,至於如此,事甚痛駭,書吏庫子,明査摘發後,照律科罪,似可矣。上曰,査出科罪,可也。尙眞曰,不特此也,訓鍊都監砲保軍木,尤甚刁蹬,皆言以九升木備納,爲怨呼冤之聲特甚,亦宜各別嚴飭,如有現露者,從重治罪事,捧承傳施行,何如?上曰,申飭,可也。竝擧行條尙眞曰,兵曹所捧色郞,亦當推考矣。李䎘曰,缺二行而猶且歸怨朝家,其所稱冤,亦不可盡信矣。上曰,誠難査出矣。尙眞曰,臣於頃日登對時,以朴性義遠竄過中之意,有所陳達,以此多有謗言云,固已不安於心矣。今聞趙信乾之疏,緣臣言而發,大致詆毁,至出於筵中云,欲爲陳箚自列,而事涉煩擾,悶默不敢矣。凡人有秉彝之天者,豈有誣毁先賢之理乎?唯其黨論之弊,陷溺人心,故流於習俗,不自知非,揆以國法,雖加竄黜,亦無所惜,但國家所養,失其方,有以致之,非徒信乾輩一二人之罪也。宜自朝家,敎誨曉諭,可也,今若竄逐,則自中憤激之類,相繼紛紜,是不可不慮也。李墪曰,兩賢臣學問之深,道德之隆,聖上旣已明燭,配享文廟,則攻陷儒賢之人,豈可以哀矜,不可罪乎,至於曉喩之說,尤不可知也,雖欲敎誨,有何敎誨之言乎?尙眞曰,所謂敎誨者,非謂與之酬酢也,略施儒罰,使知朝家好惡,可也。大抵爲國之道,不可太激,凡事激則雖快於一時,必有後悔,而況君子之治小人,雖失於寬,庸何傷乎?鎭龜曰,小臣,頃於筵中,與右相意見不同,略有爭辯之事,今不敢覼縷,而凡以儒爲名者,醜辱入廟之先賢,則豈可待以儒生乎?若以疏儒而不可加罪云,則如朴潤之疏,亦謂之疏儒,而不可罪乎?凡事有是非,政有刑賞,人君,當以是非,爲刑賞之資,豈可以顧忌後慮,不敢有徵礪之道乎?況快之一字,尤所未曉,快而過當,則果有悔端,今此信乾之被罪,有何可悔之端乎?尙眞曰,玉堂·近侍,公論所在,而大加功斥,深以爲非,今若辯明,則有傷事體,故不敢更達,而若以朴潤之疏爲言,則亦峻斥之言也,性義之罪雖重,豈至於潤乎?寅煥曰,臣之老母,在於泰安衙中,乞暇往省時,略有所聞,敢達。大興胎峯,每以凶年停止矣,至於今年,始爲改封,非謂今年,勝於他年,而不可每每停止,故有此改封之擧矣。蓋內浦之凶荒,甚於諸道,大興在內浦尤甚,而又當胎峯之役,缺二行役之民,獨不蒙其澤,合有蠲役顧恤之典矣。尙眞曰,頃者拯米之減除,蓋爲軫念之意,而此與他邑有異,不可無更加優恤之事矣。上曰,前頭災邑分等時,令該曹特爲參酌蠲役,以示優恤之意,可也。擧行條李䎘曰,自前有西北人才收用之敎,故今番內三廳年例薦時,守門將及部將則許薦,而至於宣傳官則終始蘄固,不爲擧薦,而今則已過薦期,雖不可强迫,事甚未安,行首宣傳官及次知所任等,竝命推考,後次則使之論薦,何如?上曰,依爲之。擧行條〈李〉䎘曰,內三廳免身時,例有免身禮,而所費之物,幾至五十餘金云。當此御供裁減之日,本廳免身之費,至於如此,不可無變通之道,其中鋪陳債若干,則自本曹定式備給,其他酒食筆墨之類,特爲停罷事,捧承傳施行,如有濫備之患,則各別論罪之意,申飭,何如?上曰,依爲之。擧行條李䎘曰,前正郞沈愒,卽故相臣沈悅之從弟也。癸亥反正初,以學行,直出六品,丙子之亂,死節於江都,行迹表著,故至有遣官致祭之擧,而至今未有朝家褒賞之典,此誠聖朝一欠事也,合有旌閭贈職之典矣。上曰,節義如此,卽特爲贈職,可也。擧行條寅煥曰,今番式年試所,臺諫當爲進參,而卽今兩司之官,只有四員,皆在外,何以爲之?敢稟。上曰,竝爲遞差,明日政,差出。寅煥曰,朴世采,乃朝家禮遇之臣,今若改差,則事體,何如?上曰,世采,有相避應遞之事,今雖上來,不可在職,遞缺之後,令該曹別付司業,可也。上曰,承旨進前。寅煥,進伏缺二行議政府左議政閔鼎重,身病初度呈辭。不允批答。王若曰,病隔君臣,寡昧之憂念方切,義同休戚,輔相之去就奚輕,不宜過辭肆用敷告。惟卿,嵬科妙歲,一節三朝,敏識英猷,早受知於聖祖,忠言直論,幾揚聲於憲臺。均邦畿之田,得土圭正地之法,按關塞之節,有甘棠頌德之思。作模範於士林,久長國子,秉藻鑑之政本,屢典銓衡,版曹理財,銖兩之奸必察,司馬掌政,軍旅之事亦閑。蓋內外〈?〉練達之才,而早晩有登庸之望,先王奄棄群臣,惟天不弔,小子新陟大位,奈德無良,顚倒是非,莫悟權奸之慫慂,屛黜忠讜,靡遺老成之典刑。想其怵迫憂畏之時,不能安於一日,置之炎荒瘴癘之地,知久淹於幾年,何幸凶孽之伏辜?實賴宗社之垂祐。首膺金甌之卜,朝野傾心復見赤舃之迴,都民加額,伊朝夕之納誨,方倚數三臣,若功利之及人,殆難一二計。頃緣膚革小恙,特許休告屢旬,謂神明之所扶,造朝不遠,何時勢之莫念?缺二行災無非可愕,重以人心世道,莫可挽回。至於軍制國儲,疇能通變?譬如千間大廈,撐西而傾東,何啻萬頃洪波,摧檣而闕楫。噫,國事一至於此,故予憂十倍於前,雖大小臣僚,協力而交修,猶懼不濟,況左右輔弼,奉身而乞退,誰與有爲?倘筋力之少愆臥閤,何妨於論道?期終始之匪懈,憂國自可以忘身,庶幾勉留。卿毋決意於釋負,如欲長往,予固無樂乎爲君。寔宜深思,何遽相捨?於戱,召公告老,縱是戒盛滿·辭榮祿之心,武侯鞠躬,益見報先帝·忠陛下之節,予言不再,人望難孤,所辭宜不允,故玆敎示,想宜知悉。弘文館校理李墪製進以上燼餘
上在昌德宮。停常參·經筵。
李寅煥啓曰,明日常參·經筵,取稟。傳曰,只晝講。
李東溟,以都摠府言啓曰,今日入直軍士中日習射,請出標信。傳曰,知道。
答校理李墪疏曰,省疏具悉。所陳之辭,當令該曹稟處焉。
以左議政再度呈辭,傳曰,不允批答。
李寅煥啓曰,同副承旨李濡,今日不爲仕進,近日廳中,位甚不齊,卽今仕進,只是三員,而都承旨吳斗寅,吏批政廳進去,右副承旨李東溟,兵批政廳進去,廳中只有缺二行,何如?傳曰,允。
傳于李寅煥曰,今日晝講,停。缺兵曹言啓曰,江華試才人論賞中,直赴會試者,至於十八人之多,而試期在明,纔捧承傳,勢難及時分付,後式年許赴之意,敢啓。傳曰,知道。
傳于李東溟曰,大臣·備局堂上,引見。
以報恩幼學李時膺等疏疏見下,傳曰,下該曹。
有政。吏批,兼判書金錫胄,鍼灸呈辭受由,參判李敏敍進,參議任相元進,都承旨吳斗寅進。兵批,判書李䎘,賓廳坐起進,參判李師命,賓廳坐起進,參議兪櫶進,參知李東老進,右副承旨李東溟進。
吏批,以沈濡爲執義,尹攀爲掌令,金鎭龜爲持平,朴世采爲司業,鄭勔爲掌令,宋光淵爲宗簿正,李禎來爲直講,龍岡縣監韓構,仍任承傳,崔克泰爲肅川府使,申懹爲兼掌令,朴相馨爲平安道推考敬差官,朴泰輔·李三碩爲實錄兼春秋,李墪爲正言,李彦綱爲正言。兵批,申琓·申懹·權讓爲副護軍,尹德駿爲副司直。
吳斗寅,以吏曹言啓曰,通禮院引儀鄭載恒,病重不得行公,改差,何如?傳曰,允。
李東溟,以戶曹言啓曰,今此式年武科覆試時,二所主掌官內贍寺主簿鄭甲祥,旣已啓下矣。纔有拿推之命,其代以軍器寺主簿邊尙一,改付標以入之意,敢啓。傳曰,知道。
李東溟,以義禁府言啓曰,以慶尙監司啓本刑曹粘目,泗川前縣監李淰,移本府處置事,允下矣。李淰,方待命於本府,卽爲拿囚之意,敢啓。傳曰,知道。
李濡,以都摠府言啓曰,今日入直軍士中日習射事,旣以標信命下矣。雨雪如此,不得爲之之意,敢啓。傳曰,知道。
李寅煥,以禮曹言啓曰,今此式年東堂講經一二所試官,方爲磨鍊,而嘉善以上無故可擬之人,乏少,不得已依近例以堂上官竝擬,每望以二員,備望以入之意,敢啓。傳曰,知道。
李東溟啓曰,卽者掌令尹攀,掌令鄭勔,持平金鎭龜,以爲〈?〉經憲職,而昨日筵中,大臣,有陳白法禁不嚴之事,故還爲來避,此是例事,不可引避之意,送言退却,必欲捧入,終始堅執,此避缺何以爲之乎?敢稟。傳曰,前事勿避,已有規例,勿爲捧入,可也。
李東溟,以兵曹言啓曰,當日閑良金起瀚稱名人,自曜金門入來,差備門外擊錚,極爲駭愕,令攸司囚禁治罪,同門守門將崔柱天,常時不能禁斷雜人,以致闌入,亦難免其責,推考,何如?傳曰,允。
李濡,以禮曹言啓曰,吏曹,以永昭殿練後祭獻官朔望三獻與否,移文於本曹,答以凡國恤三年喪大祥前例,爲備三獻,則內喪十三朔,便是大祥,今此永昭殿練祭雖過,祥祭之前,仍行三獻,似爲合禮,回移矣。今則祥祭已過,故朔望時獻官一員差送,則依宗廟例,單獻行禮,乃是應行之事,別無更爲稟定之擧,而獻官至於陳疏,聖批以只獻單酌,似合事宜爲敎,所當依此擧行,而第聞卽今上食之時,依祥前連奠三盞云,今此朔望,只行單酌者,旣以祥後而有所減殺,則獨於上食,仍奠三盞,恐未合禮。蓋祥後上食,乃是權行之禮,而有此輕重妨礙之端,此亦似當有減殺之節,而臣曹不敢擅定,議大臣定奪,何如?傳曰,依啓事,命下矣。議于大臣,則領議政金壽恒,行判中樞府事金壽興,行判中樞府事鄭知和,右議政李尙眞以爲,永昭殿祥後朔望祭,旣行一獻,則朝夕上食之時,連奠三盞,誠有輕重失序之嫌。此蓋仍用初喪以來遵行之禮,而然念祥後上食,雖出於權宜之道,擧哀一款,亦旣停廢,則奠酌之節,似宜有減殺,而事係變禮,不敢臆斷,上裁。左議政閔鼎重,病不收議,領中樞府事宋時烈,在外不得收議,大臣之意如此,上裁,何如?傳曰,朝夕上食,只奠一盞,宜矣。
獻納申曅啓曰,姜萬鐵陰凶情節,畢露於渠之結案中,此固惡逆之尤,而神人之所不容者也。按律之請,今已經年,而尙靳一兪,臣竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵缺而無異同缺功旣後於元老,凶逆之狀,有浮於元老,安有元老伏法,而萬鐵獨生之理乎?臣不得請則決不可止。請發配罪人萬鐵依律處斷。關西內奴事,論列已久,而天聽邈然,尙靳一兪,臣竊爲殿下惜之。人君富有一國,未有府庫,財非其財者,苟其所用者正,則何憚取用於該曹,而惟慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞輕重何如,而有此旣命還寢之擧,其有損於聖德,誠非細故。請加三思,亟寢當初判付勿施之命。依前啓下施行。
正言李益泰,正言李善溥,行大司諫洪萬容,竝引嫌而。諉以支離,徑議停論,俱涉失當,不爲更通,仍前傳啓,亦甚率爾,不欲遽停,深得臺體,有何所嫌?請正言李益泰·李善溥遞差,行大司諫洪萬容出仕。答曰,不允。處置事,依啓。
行大司憲趙師錫啓曰,伏聞昨日筵中,大臣,以法司出禁,多因私囑而釋之,被捉禁物,亦不燒火,私與下輩,大加非斥,至有申勅之命,雖未知果指何人,而臣之前後忝冒,非止一再,則何敢自謂無失,而晏然仍冒乎?請命遞斥臣職。答曰,勿辭。
李濡啓曰,行大司憲趙師錫,再啓煩瀆,退待物論矣。傳曰,知道。
掌令鄭勔·尹攀·金鎭龜啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下,曾於筵臣之請,以不可失信爲敎,此則有不然者。凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,廢國人公共之論,壞祖宗討逆之典也。且以宣廟朝吉云節事觀之,此誠今日之所當法者也。請勿留難,發配罪人姜萬鐵,依律處斷。行大司憲趙師錫,引嫌而退,出禁之際,旣無所失,則大臣泛論,不必爲嫌。請行大司憲趙師錫出仕。答曰,不允。處置事,依啓。
李濡啓曰,今秋三朔月課,旣已啓下矣。大提學李敏敍,明日待開門,牌召科次之意,敢啓。傳曰,知道。以上燼餘
午時十一月初三日,上御熙政堂。引見,領議政金壽恒,右議政李尙眞,領敦寧府事金萬基,禮曹判書呂聖齊,工曹判書申汝哲,戶曹判書鄭載嵩,兵曹判書李䎘,行司直李翊,兵曹參判李師命,右副承旨李東溟,獻納申曅,執義沈濡,校理李墪,記事官崔錫恒,事變假注書李箕相,記注官鄭有徵,記事官徐宗泰入侍。壽恒進曰,日氣陰寒,雨雪連下,伏未審此時,聖體,若何?上曰,無事。壽恒曰,伏聞入侍諸臣之言,則自上有外感之候云,宜有及時議藥之事,區區憂慮,敢稟。上曰,不至大段。壽恒曰,咳嗽之候,今則如何?上曰,勝於前矣。壽恒曰,若以治嗽之劑,進御,則好矣。上曰,方服二母淸胃散矣,壽恒曰,凡有缺二行上曰,唯。壽恒曰,恭靖大王諡號追上之禮,已擇吉日,而第念安定王后徽號,只是定安二字缺大王諡號,卽已加上,則一體加上,似不可已。神德王后祔廟時,亦爲加上四字之諡,今亦當依此擧行,而旣上諡號,則當有冊寶,十六日前,勢未及周旋,日字差退,從速議定,似當。臣等,未及早思,而外議皆如此云,此無可疑之事,故敢此仰達。上曰,王后徽號,一體加上,事理當然,明朝,命招當參之官,卽爲議定,可也。擧行條聖齊曰,神德王后祔廟時,議于大臣,不爲請諡,今卽此一款,何以爲之乎?大臣方爲入侍,下詢而處之,何如?壽恒曰,國恤初喪時,例有請諡宗廟之事,而今此追上之禮,異於初喪,且有神德王后時舊例,似當停止,而事體重大,問於僚相,何如?尙眞曰,今則異於初喪時,勿爲擧行,似可矣。上曰,追上異於初喪,依神德王后祔廟時例,勿爲請諡,可也。壽恒曰,今年凶歉,八路同然,而國儲蕩竭,中外穀物,無可以推移賑救者,救民之道,惟在於蠲減身役,以爲撫妥安集之地,故諸道災邑民役,或全減或半減,其他未暇計矣。所減之數,摠而計之,則極爲浩多,皆係軍國需用之不可闕者,所當充給其代,而他無料理充給之路,誠爲渴悶矣。平安沿海各邑穀物,則前後船運,取用於賑資,餘儲比前減少,而山郡僻邑,則穀物最多,管餉之穀,竝耗會錄,故逐年增加,糶糴之際,民皆以穀多爲怨,今若參酌除出,作木取來,補用軍國之需,則彼此兩便。曾在先朝,亦有此例,西邊軍餉,固是不虞之備,而卽今事勢,他無措手之地,故敢此仰達。上曰,西邊軍餉雖重,卽今國用,他無推移之路,且有前例,使缺取用,可也。擧行條尙眞曰,卽今賑救之策,一日爲急,苟有一分救民之道,則雖是軍餉,固無所惜,況西邊穀物,卽今無緊用之事,固當取用,而監兵營所儲穀物及布帛,亦宜酌量取用矣。壽恒曰,曾引朴泰遜所達,泉流庫物貨,使之會計啓聞矣,尙無啓達之事,雖未知其故,而關西監營,需用雖繁,酌量取來無妨。上曰,依爲之。擧行條尙眞曰,下三道防軍逃故有頉者番布,今年則已今監·兵·水營,料理充給,而各營,素有自古流來之木,若無本營緊急之用,此等木物,不可不取來,以代蠲役之數,而此後防軍代給之數,亦以此充給,似好矣。壽恒曰,嶺南留軍布,曾前其數甚多,故欲爲取用於兒弱軍布充給之數,令本道査報矣。以其所報觀之,卽今留儲之數,大不如前,雖不得取用於京中,本道防軍之儲,專責於此,亦不以支用矣。尙眞曰,臣曾爲慶尙監司時,亦値凶年,以留軍布四百餘同,貿得穀物,用之於賑政,而後及秋捧後,卽備其數,但各邑,慮有鼠破之患,不爲捧置,故以此見存之木,常不備其數矣。大同前則兵水營支供之物,自朝家無劃給之事,故以軍布用之矣,大同設立之後,旣給支供之米,則防軍布,別無大段緊用之處,公洪道則營儲不敷,兩南則頗贏餘,斟酌取用,未爲不可矣。壽恒曰,外方各營所儲,近來自朝家取用,非止一再,故比前未免艱乏,水營本鎭防軍,則自本營題給價布,亦不至難充矣,其餘各鎭防軍價布,則令監司,以留軍布題給,宜當,而全羅道則雖無留軍布,監營流來木同頗多,以此充給事,定式分付,何如?上曰,依此分付,可也。擧行條壽恒曰,頃因右相所啓,外方補充隊,自各道捧價,以補賑資事,旣已定奪,而此則只是爲賑資也,一時變通之擧也。兵曹參知李師命所達,補充隊定限事,未及稟定矣,期限則定以明年八月似當,而其價則以米酌定收捧,以爲賑救之資。京中則自賑恤廳收捧,外方則自監營收捧,而必須依法令缺一行後弊捧價之後,錄其名數成冊,移送於該曹。該院□□相考給帖之地,宜當矣。上曰,依爲之。擧行條師命曰,補充隊事,小臣曾已陳達矣。其價布則當入於賑恤廳,其帖文公事,自兵營成給,宜矣。上曰,唯。師命曰,保社原從中,公私賤贖良者,亦爲補充隊,而此類雖名在鄕籍,多是往來京中之人,使之納價於賑廳,受帖於兵曹,似好矣。上曰,依爲之。擧行條壽恒曰,北京使行入去時,例自義州,治送盤纏銀一百兩,而近年以來,彼地凶歉,每有不足之患,故元數外加給八十兩矣。今番使行,依前加給之意,分付,何如?上曰,依爲之。擧行條萬基曰,中旬試才時,砲手六中九分者,自前例有別賞格矣。今番中旬時,砲手文孝民,貫四中,邊二中,洪永達·李尙俊,貫三中,邊三中,而單子旣已啓下,未知將有別賞格之擧耶?此則非自下所敢仰請者,而抑當與他入格之類,一體磨鍊賞格耶?敢此仰稟。上曰,直付殿試,可也。擧行條壽恒曰,當此大侵之歲,凡係省費之道,則雖微細之事,皆宜節損,如年例歲缺固是浮文末節,而卽今則尤不可不停罷也。上曰,今年則歲缺停罷,可也。擧行條載崇曰,伏見公洪監司尹敬敎狀啓,則領府事宋時烈處,月廩輸送,則只受鹽與乾魚,穀物則留置於其近處曰,當待窘乏時取用云,蓋其意難於每每不受,有此待乏取用之語,似將有別樣處分之事,故敢達。上曰,令本道依前趁卽輸納於其家,可也。擧行條載崇曰,糧餉廳所屬伊川·平康兩屯,丙辰年,移屬於體府,其代,以管餉所屬永柔·德池筒,受出矣。其後因平安監司狀啓,旣罷德池筒,伊川·平康兩屯之代,以管餉他屯受出,以補年需,何如?上曰,依爲之。擧行條師命曰,當此凶歲,惟休養窮民,爲第一急務,而伏聞頃日入侍諸臣之言,則仁興君夫人永葬時,有五十名軍人,二十日赴役缺半行役,而至於千名,則非但此時勞民之可慮,裹糧留滯,其弊不貲,似當有減給之擧矣。上曰,限十日定送事,改分付,可也。擧行條尙眞曰,凡有守令,如非曾經監司及參議·承旨者,雖堂上,不得乘驕,自有古例,而今則堂下守令及都事·察訪等官,皆乘馬轎,全無等級,有傷事體。夫馬加數,亦關民弊,自今以後,嚴飭禁斷事,分付諸道,何如?上曰,依爲之。擧行條尙眞曰,昨日筵中,臣獨爲入侍,故略陳民虞國計罔極之狀,而未畢其說矣,今日大臣諸宰,竝爲入侍,下詢所懷,稟定時措之宜,何如?上曰,領相以下,各陳所見。壽恒曰,小臣,本無學識才智,而忝居不似,常懷愧懼之心,然旣在其位,苟有便民利國之策,則前日登對時,固已陳達,豈待今日下詢而後,方始仰復乎?頃於筵中,問以弭災之策,不敢含默,略有所陳,到今有何別樣意見乎?大抵應天不以文者,雖古人陳腐之談,卽今急務,實不外此,且頃日備忘中,以割去私意一款,以警群下,此固不易之訓,在庭臣僚,固當益加畏愼,精白一心,而自上亦宜以大公至正之道御下,無一毫偏係之累,上下之間,庶有實效也。尙眞曰,此言大意固好,而若小臣所達,在於目前緊急之事也。公正二字,固是君德上第一件事,至其時措之策,不在於此也。壽恒曰,若有一分救民之策,何敢靳惜乎?平日區區之懷,已達於前後詢問之時,而無一言釆用之實。今雖上達,不過已陳之芻狗也,下詢於諸臣,何如?上曰,以次陳達,可也。萬基曰,小臣,雖從諸宰之後,不得已入侍,與外庭之臣,事體有別,前此詢問之下,略陳此意,伏想聖明,有以諒察矣。若於所掌事,則雖或陳稟,而何敢時務上,出意見·論利害,以重傷事體乎?聖齊曰,臣雖忝在宰列,隨行入對,安有別樣意見乎?然今日救荒之策,不外於節用蠲役而已。至於設粥之擧,歸於虛缺終無實效也。汝哲曰,特蒙國恩,猥當此任,今承下問,極爲惶悚。卽今經費板蕩,賑穀料理之策,前頭賑政時,得人而任之,則庶可以濟活飢民也。載嵩曰,大臣,以生財救民之道,至請下詢,而當此經費蕩竭,上下俱困之日,有何別樣生財之道乎?今日急務,莫如節用,而若其變通之宜,則在於斟酌之如何耳。頃日李端夏,以一如丙子下城後爲言,下城之後,則宗廟百官之外,無事擾民之擧,今若省事蠲役,則猶可保養窮民矣。尙眞曰,治國如治家,食口多則用道廣,我國經費,軍需過半,減省冗兵,爲當今第一急務。然亦不可一朝猝罷,只令有闕自補,且問其情願,許其還歸,則自然銷減矣。軍制變通事,諸臣所達,非至一再,今之議者,每以務精不務多爲言,而曾在宣廟朝下敎曰,我國之兵,元非數多,而旣不能精,又不能多,則何以爲國乎?此敎至當,然卽今群議旣如此,似當有裁減之道,而不可不先定所減之數。今若一從自願,許其罷歸,則取舍之際,事多難處矣。䎘曰,臣則已達於前日筵中矣。今聞有軍制變通之議,今若以累年仰役之軍,一朝罷遣,則無所於歸,勢將流離,亦不可不慮。明朝海賊,亦因除罷軍額,相聚爲盜,前事可鑑也。翊曰,軍制一事,實爲卽今痼弊,曾以此意,有所仰達,國家調度之不繼,職由於此。今若以訓局別隊,合爲砲手,分番遞直,如御營之制,則好矣。朝家方以兒弱變通爲急,而至於別隊,亦甚可矜,蓋令渠自備馬以給,故賣盡田庄,畢完敗家,無益於國,有害於民,大矣。臣意則毋令盡歸於砲手,分爲兩番,則爲國家有用之兵,且無自滿之怨,故臣鄭經世以爲,我國之事,決無以兵得力之理,正指此也。師命曰,小臣若有所懷,則雖無聖敎,何敢自隱?臣以新進,其於朝廷得失,實所昧昧,至於生財之道,則當此公私赤立之日,上下俱困之時,雖有劉晏之才,恐無所措其手。若其裁減節目,臣亦未見,而不減用度,只減其數,事不行而怨日滋,此爲可慮也。至於軍兵減罷,則本非賑救飢民之事,係是國家大變通,當從容議定,有闕缺補,磨以歲月,則漸至減省矣。壽恒曰,當初設立別隊之意,本欲如御營之制而未及,今若先罷砲手一千·別隊一千,塡充缺好矣。沈濡曰,臣於軍旅事,實無所見,而前後諸臣之陳達,不爲不多,每當筵中,循例下詢而已,無一事采施之實,空言無益,不如力行矣。曅曰,小臣別無所懷,而卽今痼弊,文具多而實效少。今日諸臣之言,其中不無緊要之語,無着實見施之效,夫言之非難,行之是難,務實二字,雖經席陳談,救今之弊,無過此矣。墪曰,臣於昨日筵中,以奮發大志,飭礪群工之意爲達,而敬天愛民,實爲卽今第一件急務。西銘曰,大君者,天地之宗子,又曰,民吾同胞,物吾與也,敬天之道無他,如子之事父母。愛民之事非一,而其要不過視如赤子,以至誠懇惻之意,存諸中,則見於外者,自有實效。且如大同兩稅中,特爲蠲減,凡所擾民之事,一節禁斷,則豈無所益乎?壽恒曰,諸臣已達所懷,其中軍制一事,猝變未易,而卽今群議,皆以當變而不能變,爲言,自上若有變通之意,則斯速處分,可矣。上曰,前後以此爲言者多,而但脫有緩急,雖可徵兵於外方,亦有後期之慮,國家所恃,惟輦下親兵,而但以今番擧動觀之,數十里近郊之地,侍衛亦難推移,左右廂軍,未免苟充,若値經宿,則尤難成樣,今不可容易變通也。東溟曰,天威咫尺,敢達所懷,卽今兒弱之弊,誠可矜惻,蓋以閑良極難,故各邑,不得已以數歲之兒代定。臣意則我國僧徒甚多,而及其爲僧之時,例有自官家出給度帖之規,定給兒弱之代,則少抒一時之急矣。上曰,似爲騷擾矣。沈濡曰,臣以無似,猥蒙謬恩,絲毫無補,罪戾徒積,頃者議諡之時,有再次誤議之失,待罪玉堂之日,有三度違牌之罪,前後推緘,多至四度,而俱未照勘。且臣與兼執義申琓,異姓四寸兄弟也,其在臺體,法當相避,以此以彼,決不可仍冒。請命遞斥臣職。上曰,勿辭。東溟曰,執義沈濡,再啓煩瀆,退待物論矣。上曰,知道。曅曰,臣於朝者,旣已傳啓,而今以所懷仰達。姜萬鐵凶逆之狀,已達啓辭中,而上下相持,閱歲經年,鞫廳至今未罷,無有止泊之期,群情之憤鬱,爲如何哉?請斯速處斷,以快人心。上曰,已喩於前後之批,蓋以當初缺之人,不可盡誅,故缺關西內奴事,論列已久,而至今不允,事雖微細,其有損於聖德,則大矣。當此危急之時,苟有便民之政,則雖盡罷內司,亦無所惜,況此一事,無正利害,而猶且不允,臣竊惜之。至於姜萬鐵,殿下輒以不可失信爲敎,而今此內奴事,未免爲失信之歸,而猶不顧恤,尤所未曉也。上曰,已諭於前啓之批矣。壽恒曰,伏聞玉音,感冒猶未盡解,且有咳嗽之候,悶慮之懷,有不可喩。好學之誠,固是美事,愼疾之道,亦不可不慮,自諒氣候開講,好矣。上曰,外感則已解,而偶喫生冷之物,有此咳嗽之候矣。上曰,明日晝講,停。罷出。
刑曹判書南龍翼疏曰,伏以臣,朝詣賓廳,伏聞昨日筵中大臣,以法司循私聽囑,出禁之後,放釋犯禁者,被捉之物,私與下人,法官如此,他又何說等語,大加非斥,仍請申飭云。雖未知指某司·指某人而發,而臣亦法官之一也,不敢晏然入侍,踧踖而退矣。仍念臣待罪法曹,日月最久,精神筋力,消耗已盡,審克明啓,一無所能,心常愧恧,食息靡寧,而唯是私之一字,每欲割斷,故凡于抵禁者,一未嘗因私請而蠲減,此則實無怍於心中,而至如奸吏之乘夜作拏,受賂私放者,則何敢自謂嚴束,而必無此弊乎?無非如臣疲劣,忝居刑官之致,而大臣之言,若是嚴截,尤不可一刻仍冒,伏乞聖慈,亟遞臣職名,以正國綱,千萬幸甚。臣無任惶悚祈懇之至。答曰,省疏具悉,卿其安心勿辭,察職。以上燼餘
上在昌德宮。停常參·經筵。
李寅煥啓曰,明日常參·經筵,取稟。傳曰,停。
李東溟啓曰,行大司憲趙師錫武一所進,執義沈濡引嫌退待,掌令鄭勔武二所進,掌令尹攀文一所進,持平金鎭龜文二所進,持平李世白監試官牌不進,今日以監察茶時之意,敢啓。傳曰,知道。
藥房都提調臣金壽恒,副提調臣吳斗寅啓曰,夜來風寒觱發,伏未審聖體,若何?昨於引對之時,仰聆咳嗽頻發,玉音亦欠淸暢,終夕酬酢之餘,恐有添傷之患,而咳嗽之支離至此,或不無外感未盡和解之致,臣等卽與諸醫入診後,議進湯劑宜當。臣等無任憂慮之至,敢來問安,竝此仰稟。答曰,依啓。
藥房再啓曰,臣等入診罷出之後,與李東馨等諸醫相議,則感冒之候,已盡和解,而咳嗽之久未差愈,由於痰火挾寒用事之致,淸火化痰湯,加柴胡一錢,連進五貼,宜當云,此藥三貼,先爲劑入之意,敢啓。傳曰,知道。
李東溟啓曰,今此賓廳議諡時,原任大臣,亦爲命招乎?敢稟。傳曰,一體命招。
傳于李東溟曰,北兵使李端錫留待。
李東溟啓曰,今日賓廳議諡時,三司長官,則無進參之例,臣未能詳察,混同出牌,惶恐之意,敢啓。傳曰,知道。
啓曰,定安王后追上徽號,旣已啓下,招致禮郞廳,出給之意,敢啓。傳曰,知道。
傳于李東溟曰,日寒如此,薄衣軍士,襦衣題給。
李濡,以禮曹言啓曰,定安王后進上徽號,已爲啓下矣。徽號·冊寶,令諡號都監一時措備,而玉冊文,亦令藝文館,急速製進,何如?傳曰,依啓。
行大司諫洪萬容啓曰,執義沈濡,以臣以無似,猥蒙謬恩,絲毫無補,罪戾徒積,頃者議諡之時,有再次誤議之失,待罪玉堂之日,有三度違牌之罪,前後推緘,多至四度,而俱未照勘。且臣與執義申琓,異姓四寸兄弟也,其在臺體,法當相避,以此以彼,決難仍冒,引嫌而退。兼臺旣有應避之嫌,違牌且帶未勘之推,揆以體例,勢難仍在。請沈濡遞差。答曰,依啓。
李東溟啓曰,刑曹判書南龍翼,牌招不進,敢啓。傳曰,知道。
李寅煥啓曰,吏曹郞廳來言,臺諫有闕,政事,取稟,敢啓。傳曰,明日爲之。
傳于李東溟曰,日寒如此,宿衛軍士,空石題給。
巳時辛酉十一月初四日,上御熙政堂。藥房入診,都提調金壽恒,副提調吳斗寅,記事官兪得一,記注官鄭有徵,記事官徐宗泰,醫官李東馨·鄭惟覺·李弘章入侍。壽恒進曰,昨日引接臣僚,終夕乃罷,夜來寒威猝嚴,聖體調攝,若何,咳嗽之候,亦復何如?上曰,夜間寢睡姑安,咳嗽之症,今至五六日,而凝痰,隨咳嗽吐出,今則比昨少愈矣。壽恒曰,醫官入侍,可令診候矣。東馨,入診脈度,還爲退伏,惟覺·弘章,次第診審後,東馨曰,左右脈度,第三部,頗似洪數,似有熱候,而外感則幾盡和解矣。壽恒曰,咳嗽乃氣上之症,竊想脈度,因此洪數矣。東馨曰,卽今脈度之洪數,非挾外感而然也。日寒如此,因此咳嗽彌留,而宴息調攝,則自致決復,而若又勞動,則今雖少歇,恐復作苦矣。惟覺曰,脈度似數,而不至於大段矣。弘章曰,咳嗽挾痰火而升,故脈度頻數,當進治痰降火之劑矣。壽恒曰,日氣猝寒,閭巷之間,亦多致傷之人,小臣素有痰火之症,外感雖解,咳嗽則積月缺經冬始止矣。數昨以來,寒威徒緊,而連御經席,酬酢移時,若復勞動失攝,則恐或添傷於少愈之際矣,必須善爲調攝,宜當。湯劑則臣當與諸醫,退而相議以進,而曾在先朝,臣嘗待罪藥房,其時先王,有咳嗽之患,嘗進御四汴膏,頗有收效爲敎矣。上曰,以生梨·蕪荑諸汴爲膏乎?壽恒曰,以生梨·朴荷·生薑·白淸等汴爲膏,而此非苦口之藥,咳嗽·煩渴時進御爲宜。上曰,服藥之外,別爲進服四汁膏,則似好矣。壽恒曰,內酒房釀酒之時,多入器皿,故甕匠七名,自工曹移屬於內局,而多有充定軍卒之事,近間只有二名,應役苦重,居常呼訴稱冤矣。今則逃散,只餘一人,內局不必別置甕匠,今後則革罷,使工曹次知,而內酒房所用器皿,自本曹進排事,分付,宜當,敢此稟達。上曰,依爲之。擧行條壽恒曰,近來史官不備,待敎李畬,頃日政,移拜弘文正字,史局規例,雖除他職,卽爲薦狀還授,而經幄之官,職任亦重。且未及肅謝行公,則不可旋卽還移,而奉敎鄭濟先,方在罷散中,非但卽今左右史不備,且新薦議定,亦必待備員而爲之,似當有變通之道,故敢達。上曰,鄭濟先敍用,可也。擧行條上曰,四汁膏,亦爲劑進。諸臣遂退伏,領相先出。上曰,北兵使,使之留待矣。史官出去招入,可也。注書出而傳命于北兵使李端錫,端錫入侍。上命北兵使進前,仍爲下敎曰,朝家之以文臣差拜北閫,意非偶然,卿亦嘗出入銀臺,予固知其可合,故任之,須體擇任之意,毋負委寄,可也。端錫曰,北兵使職責,非輕,況今北路凶荒,雖以賑政言之,監司所居之府,相距頗遠,北關飢饉之民,目前可矜,而斷無救活之策,軍務之外,以是爲悶矣。上曰,北路異於他地,戎務固當從便區劃,而今年凶荒,北關尤甚,必須拮据料理,善爲賑濟,毋使飢民有顚壑之患,可也。端錫曰,北路人心,素稱質樸,而今則巧詐無比,且近來多有罪人之編配者,以此亦不無怨誹之事,卽今當以收拾人心爲先務,朝家處分,亦當如此矣。且臣伏聞北關,多有武士之俊邁者,自臣除拜之後,亦有來訪之人,觀其爲人俊秀,異於他處,朝家如有拔其尤而錄用之,則北關人心,想必鼓動矣。上曰,關西·北關武士,卽今亦有收錄備擬之事矣。端錫曰,北關之人,邊將除授,無他別樣收錄之事,依三南武士,各別錄用,則渠輩,亦必鼓動興起矣。斗寅曰,向日榻前,兵判,以兩界人不爲議薦事,宣傳官等,雖有推考之事,而亦不可勒令爲之。近來連接平安兵使狀啓,事多着實者,廟堂不爲採施,朝家之以文官差遣戎閫,其意有在。今者李端錫,往觀北關形勢,區劃狀聞,有所變通,則不負於委寄之意也。端錫曰,非但北路凶歉,南關亦爲失稔,列邑糴穀,俱甚不足,朝家將何以移穀賑救耶?咸鏡南道及江原道嶺東,俱甚凶荒,而未有儲穀。臣曾忝慶尙監司,慣知道內事實,嶺南沿海之邑,亦無蓄儲之穀,未知運移於何處,而賑救飢民也。斗寅曰,東北海水路相通,如有積穀,則麻相小船,便於運移,而今年農事,處處失稔,以是爲悶矣。端錫曰,臣前爲江陵府使時觀之,東北海所有船隻雖小,海路運穀,甚爲便易,似無敗沒之患矣。上無發落,承旨及端錫,退伏。上命賜端錫弓矢·臘藥等物。端錫,起以受之,諸臣遂罷出。
都摠管沈益顯疏曰,伏以臣,兼帶內贍寺提調,今已有月矣。伏聞山陵供上白淸品劣,因守陵官啓聞,有主簿鄭甲祥拿問之命,臣竊瞿然焉。白淸,本非貢物主人受價措備者,國恤之後,自戶曹分定各道,而其數僅六斗,及至今年九月而盡乏,該官枚報更請,則戶曹,以其曹中所在六斗四升,移送本寺,色與味品,雖似未盡,而戶曹,旣未得猝辦佳品,則本寺,尤無私自改備之路,以此封進,事勢固然,而臣以無似,尋常尸居,不能隨事變通,以致該官之就理,臣何敢晏然而已乎?不勝惶恐待罪之至,謹昧死以聞。答曰,省疏具悉卿懇。卿無所失,卿其安心勿待罪。
左議政閔鼎重再度呈辭。不允批答,王若曰,輔相爲百僚之表率,予方倚毗益隆,進退係一國之安危,卿胡巽辭愈切,玆用申誥?宜斷來章。惟卿,才猷敏通,器局俊整,雖由科第而進,學有師承,夙以經濟自期,人稱王佐。初逢仁祖之盛際,名煥敭缺久荷兩朝之洪私,班升曳履,逮予沖年之在疚,致有大慝之當朝,指忠正爲奸邪,未免投杼之惑,誣善良以朋黨,枉作泣玦之行,天心悔禍於我邦,士流得輿於今日。展君民之大志,思追伊尹之相殷,任股肱於王家,可體諸葛之佐漢,豈料仰成而求助?遽見引疾〈而〉丐閑,年齡未高,何憂筋力之難保,勞悴生病,蓋緣攝養之乖方。神明所扶,庶幾勿藥而有喜,社稷是賴,豈宜求退之斯亟?試看時事之殆哉岌嶪,若涉大川而其無津涯,生民之怨咨方興,政急懷保之策,上天之譴告已極,若爲消弭之圖。進退皆憂,固當爲國盡瘁,休戚與共,敢曰在家不知,斯誠上下交修之時,夫豈老成釋負之日。於戱,毋執撝謙之志,勉副虛佇之心,思與共濟蒼生,何妨臥閤而論道?尙惟詢玆黃髮,無替贊元而經邦,輿望難孤,予言不再。所辭宜不允,故玆敎示,想宜知悉。弘文館修撰黃玧製以上燼餘
上在昌德宮。停常參·經筵。
巳時,太白見於未地。
李寅煥啓曰,明日常參·經筵,取稟。傳曰,停。
李東溟啓曰,大司憲趙師錫,武一所進,執義一員·持平一員未差,掌令尹攀,文一所進,持平金鎭龜,文二所進,今日以監察茶時之意,敢啓。傳曰,知道。
藥房都提調臣金壽恒,副提調臣吳斗寅啓曰,夜來寒威轉嚴,伏未審聖體調攝,若何?咳嗽之候,進藥之後,得有差減之效乎?臣等憂慮未弛,敢來問安。答曰,知道。咳嗽之候,比昨差勝矣。
李寅煥,以內醫官員,以都提調意啓曰,今年臘藥,方爲磨鍊,而材料中牛黃五十五部,龍腦十二兩,犀角一斤八兩,朱砂八兩,丁香二斤,梔子五斤,琥珀二兩,肉桂一斤,竝皆不足,依前例,令該曹貿易,何如?傳曰,允。
以左議政三度呈辭,傳曰,不允批答。
李寅煥,以弘文館言啓曰,本館下番修撰黃玧,以訓鍊都監郞廳,今日坐起時晝仕,出去之意,敢啓。傳曰,知道。
李寅煥,以弘文館言啓曰,本館上下番見存四員內,副校理朴泰輔,呈辭入啓,正字李畬陳疏,只有校理臣道一,修撰臣玧,今方入直矣,校理臣道一,遭其從兄之喪,方爲出去,他無替直之員,正字李畬,牌招闕員,今日政,亦爲差出牌招,以爲推移入直之地,何如?傳曰,允。
有政。吏批,兼判書金錫胄鍼灸受由,參判李敏敍進,參議任相元病,右承旨李寅煥進。兵批,判書李䎘病,參判李師命試官,參議兪櫶病,參知李東老進,右副承旨李東溟進。吏批啓曰,判書錫胄,鍼灸受由,參議任相元,病不來,小臣獨政未安,何以爲之?敢稟。傳曰,仍爲之。李寅煥,以吏批言啓曰,平安道推考敬差官朴相馨呈狀內,以脚氣之病,兩足浮腫,日夜刺痛,不能行步,加以痰火上升,元氣大敗,勢難起動作行云。聞其病狀,似是實狀,改差,何如?傳曰,允。吏批,以宋光淵爲執義,李善溥爲持平,申厚命爲蔚山府使,韓起愈爲果川縣監,沈濡爲校理,韓瑄爲工曹佐郞,鄭濟先爲奉敎,安烒爲平安道推考敬差官,朴泰尙爲承旨。兵批,沈濡爲副司直,李益泰·李善溥爲副司果。
李濡,以司饔院官員,以都提調意啓曰,生鮮前漁父主人等,齊訴於本院曰,江雖未氷,節已深冬,漁網之設,絶無所得,日供生鮮可合者,無路覓納,若不急時變通,則將未免闕供之患,極爲渴悶,依前例雜魚代封事,入啓定奪云。自前如此之時,則例有一半代封之規,而莫重御供,自下不敢擅便,惶恐敢稟。傳曰,兩慈殿外,以雜魚代封,可也。
李濡,以諡號都監郞廳,以都提調意啓曰,定安王后加上徽號,玉冊文·寶篆文書寫官實豫差,差出別單,書入之意,敢啓。傳曰,知道。
答右議政箚曰,省箚具悉卿懇。添造兩廡,蓋出於重事體,採公論之意矣。箚中所謂改排新床云者,旣無所妨,又與裁削有異,當令該曹更問于大臣,而稟處焉。仍傳曰,遣史官傳諭。
李東溟,以兵曹言啓曰,傳曰,日寒如此,薄衣軍士襦衣題給事,命下矣。發遣郞廳,分東西摘奸,則其中薄衣者一百五十六名,別單書入,令該曹照數題給,何如?傳曰,允。
李濡,以禮曹言啓曰,曹啓辭,聖廟東西廡,添造可也事,命下矣。臣聖齊·臣奎濂,與知館事李敏敍,大司成李翊相同進,奉審基址,則自廡舍盡處至南墻,通爲二十五尺,而廡一間尺量,則十四尺七寸餘也。只有十尺三寸,而廡傍東西舊門間架十一尺二寸,以此磨鍊,則大爲不足,必稍狹其門制,小其間架,然後可以排置矣。夾門雖非正門之比,上迫於廡,下逼於墻,門路制度,極爲狹窄,事涉難便,自古泮宮之制,雖無可考,而以大明會典太廟圖制觀之,則神門三架之外,東西夾門,皆出於南墻,各距正門稍遠,今玆依此,移左右夾門,變爲南向之制,則小無不可於義,而亦有明朝太廟可據之例,似爲便當,而事係變通,臣等不敢擅便,議大臣定奪,何如?傳曰,允事,傳敎矣。議于大臣,則領議政金壽恒以爲,東西廡床卓,略改其制,以爲推移奉安之地,似合便宜,而外議,旣以此爲苟簡,則添造之擧,誠出於不得已也。今觀該曹啓辭,兩廡餘地,大爲不足,若非稍挾其門制,必須移其夾門於南墻,然後可得而排置,兩款變通,固有所難處者矣。然念門路狹窄之難便,他固不論,新造之廡,迫近門墻,此尤有未安之甚者,至於大明會典,太廟圖夾門南向之制,亦可據以爲例,而且臣頃年,奉使入燕,到山海關,過鄕校展謁聖廟,則內外門,皆有左右夾門,而竝用南向之制,彼中文物,雖異於昔時,此等廟宇,皆是中朝所創建,則京外學校,雖有大小之別,若其制度,必倣太學而爲之也。我朝東西夾門之制,雖未知有所據,而今依中朝之例,變爲南向,揆以義理,恐無所不可也。然臣孤陋之見,無他考據,莫重廟制變通之事,不敢率爾斷定,惟在聖明,廣詢博識之人,且命儒臣,更考文廟規制之可據者,熟講而處之,伏惟上裁。行判中樞府事金壽興,行判中樞府事鄭知和以爲,今此文廟兩廡添造之擧,誠出於不可已,而地勢狹隘,左右夾門移設之難便如此,則似當有變通之道,而古今廟制,亦無明白可據者,非臣寡陋之見,所敢輕議。試以詩傳辟雍及泮宮圖見之,只有前面門階,而別無左右夾門之設,至於太廟都宮之制,廟皆南向,各有門堂而已,則亦無傍出之門矣。禮官所引大明太廟之制,可以爲證,而此是大段變通之事,恐難率爾斷定矣,更命儒臣,博考古制,熟講處之,爲宜矣,伏惟上裁。左議政閔鼎重,病不收議,右議政李尙眞,陳箚不收議,領中樞府事宋時烈,在外不得收議,大臣之意如此,上裁,何如?傳曰,今因右相陳箚,床卓新排當否,問于大臣事,才已批下矣,姑待收議,更稟,可也。
戶曹判書鄭載嵩,伏以臣,伏聞因翼陵守陵官狀啓,義盈·內贍兩司之官,有拿推之命,而初未詳其曲折矣。伏見內贍寺提調沈益顯疏本,則主簿鄭甲詳,以白淸品劣,就理,而其白淸則戶曹之所移送者云,臣於是,惶悚震悸,不知置身之所,白淸旣無元貢,且非京市可得之物,故自本曹,依例分定於所産各道臣,親自看品,久月旬間,送于該寺,使之進排於山陵祭享之用,其後爲日已多,不但連以此無弊封進。凡白淸,日暖則液流而色淡,遇寒則凝堅而色白,此則易見而易知者也。前後進排,若果是一白淸,則當此嚴冱,色品宜無不及於前者,而守陵官,至於啓聞請罪,豈無所由而然哉?無乃該官,或有不能致察於其間者乎?若論當初不能擇捧之罪,則臣實當之,何敢晏然參坐於金吾之席,照堪甲詳之罪乎?伏乞聖明,亟先遞改臣本職及兼帶知義禁之職,仍治臣罪,不勝幸甚。臣無任惶恐屛營之至,謹昧〈死〉以聞。答曰,省疏具悉卿懇。此由於該官不謹之致,卿無所失,安心勿辭察職。
吏曹參判李敏敍,伏以臣,伏聞日昨,筵中大臣,陳達近日奔競之弊,以銓官,不能仰體聖意,苟循弊習爲罪,臣不勝瞿然悚惕之至。臣以無似,待罪銓席佐貳之任,前後經歲,罪戾日積,咎責叢集,雖其鑑識之不明,注擬之乖當,固已自知,其無所逃罪。至於負朝家飭礪之意,從一時請托之私,則其罪尤有所不可赦者,何敢以副貳而自恕乎?伏乞聖慈,俯諒微懇,亟賜罷免,仍治臣罪,以淸政方,以安私分,不勝幸甚。臣無任惶愧震慄之至,謹昧死以聞。答曰,省疏具悉。卿其勿辭察職。以上燼餘
上在昌德宮。停常參·經筵。
巳時,太白見於未地。
藥房都提調臣金壽恒,副提調臣吳斗寅啓曰,伏未審夜來聖體調攝,若何,咳嗽之候,比昨益有差減之效乎?前劑入淸火化痰湯,當盡於今日,二貼加劑以入,似當。臣等區區憂慮,敢來問安,竝此仰稟。答曰,知道。咳嗽之候,日漸差愈矣,今後勿爲問安。
李寅煥啓曰,明日常參·經筵,取稟。傳曰,停。
李寅煥,以禮曹言啓曰,永昭殿禫後大祭,依五禮儀用樂事,旣已啓下矣。卽接掌樂院所報,則本院,只有永寧殿·宗廟祭用樂器,工人冠服,此外則無他備置之事,今此禫後所用,自本曹定奪指揮,而樂章,亦必須前期撰出,可以誦習協律云,本曹亦無可據文書。考見樂學軌範,則其中昭敬殿祭享時用樂一款,似當倣以行之,樂器名目·工人冠服,依此磨鍊擧行,而至於樂章,則昭敬殿祭時三獻樂章,俱在軌範中,而此則不可仍用於今日,令藝文館急速撰出,以爲誦習之地,何如?傳曰,依啓。
又以弘文館言啓曰,本館下番,只有二員,而正字李畬,時未肅拜,修撰黃玧,方爲入直矣,今者聞其老母病重,陳疏出去,他無入直之員,正字李畬,卽爲牌招肅拜,使之入直,何如?傳曰,允。
又以弘文館言啓曰,本館上番校理臣沈濡,以諡號都監都廳郞廳,今日晝仕出去,而每每草記,事涉煩瀆,今後則入直之時,勿爲草記,直爲出去之意,敢啓。傳曰,知道。
李東溟啓曰,憲府之官,以監試官,分往文·武試所,無他行公之員,連以監察茶時,事甚苟簡,新除授執義宋光淵,持平李善溥,竝爲牌招察任,何如?傳曰,允。
又以都摠府言啓曰,今日入直軍士中日習射,請出標信。傳曰,知道。
又以都摠府言啓曰,副摠管金禹錫,除標信,戶曹坐起進去之意,敢啓。傳曰,知道。
又以戶曹言啓曰,甲寅年奏請副使閔蓍重,田畓二十結賜給事,曾已傳敎,無可合公田,尙未折給矣。以其奴呈狀,査問於全羅等道,羅州數外官屯田四十八負二束,當四結十負一束,茂長無后奴婢屬公田畓,竝一結九十一負一束,長興八十二負三束,靈光一結九十八負八束,南原二結十二負三束,沃川三結四負二束,羅州一結八十七負七束,依其願爲先折給之意,敢啓。傳曰,知道。
以備忘記,傳于李東溟曰,長番內官曺漢卿,當爲莫重備忘記傳寫之際,不爲致察,如是誤書,殊甚非矣,推考。
又以備忘記,傳于李東溟曰,典獄摘奸,輕囚放釋。
傳于李寅煥曰,驪陽府院君,公洪道海豐府夫人墓所下去時,一體澆奠床備給。
持平李善溥啓曰,姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵,獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人殺人,一循國人公共之論,而今此萬鐵之罪,國人皆曰可殺,則臣竊恐殿下,不可以一時減死之敎,廢國人公共之論,而壞祖宗討逆之典。且以宣廟朝處置吉云節事,觀之,此誠今日之所當法者也。請勿留難,發配罪人姜萬鐵,依律處斷。答曰,勿煩。
執義宋光淵啓曰,臣以萬萬無似,遭遇盛際,蔑效絲毫,遍躐華要,日昨自劾之章,不但問備之在身而已,曾未幾何,乍遞旋授,臣之情勢,一味難安,而七度推緘,尙未聽勘,尤不可晏然仍冒,請命遞斥臣職。答曰,勿辭。仍傳于李東溟曰,推考蕩滌。
李東溟啓曰,臣承命馳往典獄署,在囚罪人,一一點檢,則時囚罪人八十七名,而啓覆罪人六名,啓下罪人三十一名,刑曹所囚罪人竝拘留罪人十二名,咀呪罪人三名,各衙門罪人三十五名內,刑曹所囚婢其每,其同生男右英·起英等,被杖於賊堅,無置處而不爲直告事也。私奴孝元,其四寸右英等,被杖於賊堅,無置處而諱不直告事也。李及妻四玉,其夫亂打韓立之後,隱避不現,現出間囚禁事也。生鮮前進排人崔愛立,進上生鮮,苟充進排事也。良人林孝昌,其弟繼昌,隱避不現,現出間囚禁事也。訓鍊都監所囚砲手張英民父成吉,其子逃亡,現出間囚禁事也。軍官金銀鐵,他矣婢子,招引放賣事也。李信龍正妻尹承,其夫都監銀子逢授後,遷延不納事也。砲手朴憲母良女四月,其子現出間囚禁事也。李事知奴子乭石,其矣上典,作亂於士夫家,逃避不現,現身間囚禁事也。書吏郭世良正妻玉伊·康贊母點女等,其夫其子朝報,相與推移,不爲書納事也。奇別書吏金振聲,議政府奇別書吏,任自推捉事也。以上十三名,罪名不至重大,故仰體聖上斂恤之意,竝皆放釋。刑曹所囚李時豪妻私婢從業,其夫印信僞造,逃避不現,現身間囚禁事也。崔澤龍·李時豪同謀,印信關文僞造,安悌元·錢興男等賜牌奴婢,受賂作弊事也。永善·已善等,昆陽大同米,船運致敗,徵米間囚禁事也。劉忠善·許武進等,移轉米無面,徵出間囚禁事也。柳斗善·申維顯·趙信元·金士逡等,公主房作畓處,混入冒占事也。韓翼五,忠贊衛頉下帖文僞造事也。以上十三名,稍重,而囚禁累朔,凍餒已極,不無朝夕死亡之慮,故姑爲可信人處保放,其餘罪囚,或以殺害人命,或以印信僞造,或以刀擦敎旨,或以咀呪,或以奴主相奸,或以越入宗廟墻垣,或以非理好訟,或以擊錚,或以私鑄錢文,或以推殺上典,或以屠牛,罪名重大,不可輕議,姑爲因囚,而日寒如此,滯獄可慮。請令該曹斯速稟處,何如?傳曰,依啓。其他罪囚,令各該曹趁卽疏決,俾無久滯凍獄之弊。
李東溟啓曰,都摠府郞廳來言,闕內各處入直軍士,夜巡檢云矣,敢啓。傳曰,知道。
吏曹參議任相元疏曰,伏以臣不揣庸駑,猥忝佐銓之任,稱塞之效,竭蹶難期,顚僨之虞,造次必至者也。側聞大臣,頃於筵中,備陳奔競之弊,仍請飭勵在銓之臣,臣誠慚沮,不勝聳懼之至。夫爲人擇官,衰世之風,若使鑽刺干進之徒,得遂因緣冒占之圖,是由於銓官之循屬托之私,滋僥倖之習,其在副貳,亦安得免其責也?伏願聖明,斥臣病職之罪,治臣負恩之罪,以澄選道,以安私分,則不勝幸甚。臣無任屛營祈懇之至,謹昧死以聞。答曰,省疏具悉,爾其勿辭察職。
修撰黃玧疏曰,伏以臣老母,今年七十有七歲矣,而臣母夙遘酷禍,抱天地罔極之至痛,當初駑魂失魄,絶而復蘇者,數三年矣,而此餓愁空乏,自取傷敗,靡極不用,期於滅性矣。逮至中歲,喪禍荐仍,臣之兄弟,只有三人,而二弟夭折,以此臣母,積憂成疾,心火極重,百病交侵,元氣日削,或終日不食,或經夜不寐,惟以藥物粥飮,保護扶持,以延今日,而數年以來,咳喘泄痢,苦歇無常。臣以獨身,長與相守,刀圭之劑,不暫去手,寒暖之適,不暫忘懷,母子二人,相依爲命,臣之情勢,可謂切矣。臣頃以試才御史,受命江都,竣事還來,其間與老母相離者,僅爲數十餘日,而聞老母,猝患泄瀉,臣方寸憒亂,如失心性,竣事之前,不得輕歸,而賴天之靈,母病旋差矣。臣復命之後,以本館任重,遽難出肅,陳暴微悃,終阻喉司,竟未免冒昧入直,抗顔榮次,已過數日,而卽聞老母,感傷非輕,去夜則達曉煩惱,糜飮亦廢,思與臣相見云,臣母年卽今去八十,只有數年矣。扶將調攝之養,一刻爲急,而臣在直廬,僚位不齊,未卽出去,臣心事惶惶,不能自定,伏乞聖慈,察臣老母病重之狀,亟許遞免,俾得專意救護,千萬幸甚。臣無任惶恐祈懇屛營之至,謹昧死以聞。答曰,省疏具悉。爾其勿辭,救護母病。
左議政閔鼎重三度呈辭。不允批答,王若曰,三章引疾,已悉乞退之辭,十行攄衷,復宣諭留之誥。予惟無斁,卿胡遽歸?斯當興替之際而欲休,可援去就之道而相諗,君臣成體,輔佐實賴於股肱,上下協心,憂畏可底於盤石。周公勉共濟於初服,武侯誓盡瘁於危朝,所謂休戚與同之臣,必有終始難去之義。試觀今日之艱閟,不勝丙夜之焦勞,民怨方興而征徭孔棘,天怒未解而飢饉荐臻,弊已成於恬憘,道未開於平蕩。邦儲多滲,賙賑迨同於刮毛,軍額太煩,徵發至及於朽骨,欲臻更張之效,須仗魁壘之英,念卿材猷,稱國楨幹,銀信趣覲,始起屛野之遐蹤,金甌覆名,旋膺臥閤之隆寄。以公忠雅正之操,處經緯承弼之崇,標式庶僚,奚止爲救時之相?平章百度,喜有此識務之賢,奈何仰成之辰,遽陳丐閑之請?雖陰陽之有患,或緣積勤,繄神明之所扶,庶幾勿藥,義無可去而若是益懇,誠有如渴而尙愧未孚,納誨之責久虛,敷心之辭屢罄。嗚呼,間于兩社,豈容進退之自輕,弼予一人,宜體倚毗之彌篤,肆庸孚告,亟斷巽章,所辭宜不允,故玆敎示,想宜知悉。吏曹參議任相元製進以上燼餘
上在昌德宮。停常參·經筵。
李寅煥啓曰,明日常參·經筵,取稟。傳曰,停。
吳斗寅啓曰,左議政四度呈辭批答,當爲傳諭,而政府無郞廳,遣史官傳諭之意,敢啓。傳曰,知道。
大殿,政院·玉堂問安。答曰,知道。
大王大妃殿,政院·玉堂問安。答曰,知道。
王大妃殿,政院·玉堂問安。答曰,知道。
中殿,政院·玉堂問安。答曰,知道。
吳斗寅啓曰,左承旨朴泰尙,除授之後,已過二日,猶未出謝,事甚未便,卽爲牌招,何如?傳曰,允。
以左議政四度呈辭,傳曰,安心調理。
吏曹口傳政事,以安漢珪爲公洪道推考敬差官。
吳斗寅,以忠翊府言啓曰,忠翊衛曺後彬,呈上言後,過限不爲來現,上言內辭緣勿施之意,敢啓。傳曰,知道。
李濡,以實錄改修廳言啓曰,都廳郞廳李世白,以試官牌不進,方在罷散中,依例付軍職冠帶常仕,兼春秋亦爲下批,何如?傳曰,允。
兵曹口傳,李世白·朴泰輔爲副司直。
以翼陵守侍陵官別茶禮所用鍮甁一部見偸事狀啓,傳曰,勿待罪事,回諭。事極驚駭,賊人,令左右捕盜廳,各別跟捕。
李濡,以禮曹言啓曰,去十月二十三日,大臣·備局堂上引見入侍時,領議政金壽恒所啓,通信使行期,當在明年三四月間,而行中所用物種甚多,禮曹一依前例,已爲分定於外方云,而卽今外方形勢,與前有異。至如人蔘,例爲分定。於江原道,而本道凶歉最甚,御供人蔘,亦有裁減爲請,不可又定役,人蔘則專責於西北二道,似當,鷹連亦分定於兩南,非所産之地,覓得必未易,此等各樣物種,令該曹就其元數,更加裁量,推移改分定,何如?上曰,依爲之事,命下矣。使臣盤纏人蔘,已自宣惠廳,卜定於平安道,而禮單等所贈鷹子,則咸鏡道二十五連,平安道二十二連,黃海道二十連,江原道七連,改分定。來十二月晦內,輸送于東萊府事,分付各道,而鷹子持去者,遠路臂鷹,勢難裹糧,所經各官,依例供饋,而鷹子所食,亦爲覓給事,竝爲知委各道,何如?傳曰,允。
行大司諫洪萬容,正言李彦綱·李墪啓曰,姜萬鐵陰凶情節,畢露於渠之結案中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等不得請則決不可止。請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君富有一國,未有府庫,財非其財者,苟其所用者正,則何憚取用於該曹,而惟慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,則輕重何如,而有此旣命還寢之擧,其有損於聖德,誠非細故。請加三思,亟寢當初判付勿施之命,依前啓下施行。答曰,亟停勿煩。
行大司憲趙師錫,執義宋光淵,掌令鄭勔,持平李善溥啓曰,姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人殺人,一循國人公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,廢國人公共之論,壞朝廷討逆之典也。且以宣廟朝吉云節事觀之,此誠今日之所當法者。請勿留難,發配罪人姜萬鐵,依律處斷。本府罪人朴海重,罪名極重,係關倫紀,因洞內手本,使之捉來,則隱避不現,數月之後,僅得捉致,刑推一次,仍爲囚禁。昨日承旨,奉命釋囚之時,朴海重罪犯,不加審察,認爲輕囚,混同放釋,書啓之際,旋覺其誤,更令捉囚,則海重,仍爲逃躱,終不得拘繫云,率爾顚錯之失,在所難免。請當該承旨從重推考,朴海重,令該曹斯速捕捉,依律科斷。答曰,不允。末端事,依啓。
吏曹判書金錫胄,伏以,臣於病伏昏昏中,伏接邸報,有右議政所啓,春間榻前,以祛私意·禁奔競之意,嚴飭下敎。至於在坐諸臣,起以拜受,厥後至今,未見有奉行之事,如守令好窠有闕,則聞有某某人欲爲之說,俄見政事,則其人果擬其望,可見奔競之習,猶夫前等語,臣看來,心神竦讋,繼以惶汗發背,不知所以自措也。夫私意之害國誤人,蓋已久矣,從前在銓職者,其得免此一字之譏者,臣亦未見其人矣。雖以臣之素庸暗,無忼慨志節者,固亦嘗操政目而論政地,指刺人牽連蹊逕,而平時所期,則又未嘗不在於割私盡公,以報國恩矣。及今忝叨長席,仍循舊套,徒笑淖中之舊轍,而不自知其已有許多泥汚,乃至於霑體塗足,則臣誠羞愧欲死,擢髮剺面,恐不足以贖此罪也。臣又竊念,大臣之所特論於廈氈之上者,必其事非泛然無指者也。爲今銓官者,旣將以此受罪,則今之奔競冒進,而爲守宰者,亦安可使之因循盤礴,終有其善地好窠,而不爲之劾發乎?此則惟在聖明,申敎有司,盡將春後除拜者,列其臧否,考其躁靜,一一査以摘之,旣得罪人之後,又復次第治臣崇用奔競之罪,則是臣之受罪,其有補於綜核之政,則大矣,其榮於苟且掩覆,幸免於譴何者,則又萬萬矣。第臣之所自恨者,處此寵祿,昧於止足,貪戀眷顧,不早引退,又恨藻鏡全昏,防範不峻,而冒居於進退人物之地,爲人指議,爲聖明恥辱,以重負宿昔之素心也。伏願聖明,亟將臣上所陳懇事件,竝卽聽許,一以少肅頹綱,一以遠斥罪臣,以爲日後掌銓,不斷私意。務長躁競者之戒,不勝幸甚。臣無任兢惶祈墾之至,謹昧死以聞。答曰,省疏具悉卿懇。大臣之言,不須深以爲嫌,卿其安心勿辭,宜速行公。
知中樞府事洪處亮,伏以臣,年來百疾叢身,四肢百骸,無不受病,平居未離枕席,殆無安過之日矣。秋初重患歷節風,苦痛四閱月,百般治療,大勢稍減,而乍觸風寒,肢節之痛,又復發作,故閉戶伏枕,僅得支延,而頃於永昭殿練祭之日,扶曳進參,肩脅刺痛,有不可堪,未得致身於闕下起居之班,悚懼一念,尙今未弛。近又添得寒疾,頭疼目眩,氣短喘促,房內運動,亦且須人,今此大王大妃殿誕日賀班,在庭臣僚,莫敢或後,而獨臣病勢如此,末由趨詣,分義所在,情禮闕然,蹙伏惶霣,不知所措。伏願聖明,俯賜鑑諒,罷臣職名,以安微分,千萬幸甚。臣無任激切祈懇之至,謹昧死以聞。答曰,省疏具悉。有疾未參,有何所傷?卿其安心勿辭,調理察職。以上燼餘
上在昌德宮。停常參·經筵。
下直,祥原郡守金明郁。
辰時,日暈。巳時,日暈兩珥。
李寅煥啓曰,明日常參·經筵,取稟。傳曰停。
李寅煥,以司饔院官員,以都提調意啓曰,當日兩大妃殿日下生鮮,或以尺短,或以色變,不合御供,累度點退,使之督納,則稱以江水半氷,不得可合者,無意改納。卽今鮮魚,雖云難得,莫重供上,如是苟充,旣極可駭,而日勢太晩,終致闕供,亦所未安,不得已擇其中稍勝者以入,當該進排人,令攸司囚禁科罪,何如?傳曰,允。
以備忘記,傳于李世翊曰,今觀刑曹私奴內卩鶴擊錚粘目,則年月書寫處,不爲踏印,殊無致察之意,當該堂上·郞廳,竝推考。
李世翊,以義禁府言啓曰,今十月二十三日,大臣·備局堂上引見入侍時,領議政金壽恒所啓,近來國綱解弛,有猥越擊錚之事,今以金禹鉉事言之,上言處決,未及數日,又爲擊錚,設令渠眞有冤狀,若使稍畏國法,則何敢如是縱恣乎?如此之類,不可不重治,以杜後弊,而所訴之事,則不爲聽理,似當矣。上曰,數日之內,旋爲擊錚,極爲可駭矣。兵曹參判李師命曰,當待後日坐,嚴刑懲罪,而其公事則亦當勿施矣。傳曰,允。
行大司憲趙師錫,執義宋光淵,掌令鄭勔,持平李善溥啓曰,姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人殺人,一循國人共公之論,而今此萬鐵之罪,國人皆曰可殺,則臣等,竊恐殿下,不可以一時減死之敎,廢國人共公之論,壞朝廷討逆之典也。且以宣廟朝吉云節事觀之,此誠今日之所當法者。請勿留難,發配罪人姜萬鐵,依律處斷。爵賞,人主之大柄,不可以濫施也,明矣。南原府使趙渭叟,頃日大臣,榻前陳達,至有加資之命,臣等竊以爲過矣。渭叟治績,誠如大臣之言,官事修擧,自是守令職分內所當爲者,設有褒奬之擧,豈無當施之賞,而未經準職,遽爾陞秩,實有乖於朝家懋賞之典。明主愛一嚬笑之道,恐不當如是也。請南原府使趙渭叟新加之資,亟命改正。答曰,不允。末端事,八路三十餘郡之中,治績表異如渭叟者,能幾人哉?今若諉以分內事,而若無褒加之典,則將何以聳動他人乎?改正之論,予未知其洽當也,須勿煩論。
行大司諫洪萬容,正言李彦綱啓曰,姜萬鐵陰凶情節,畢露於渠之結案中,則此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等不得請則決不可止。請勿留難,發配罪人萬鐵,依律處斷。關西內奴事,論列已久,天聽邈然,尙靳一兪,臣等竊爲殿下惜之。人君富有一國,未有府庫,財非其財,苟其所用者正,則何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,則輕重何如,而有此旣命還寢之擧,其有損於聖德,誠非細故。請加三思,亟寢當初判付勿施之命,依前啓下施行。答曰,毋庸堅執。
成均館司業李翔,伏以,臣日荷恩命,猥側筵臣之列,得近日月之光,去先朝侍講之日,今已二十有餘歲矣。天時人事,有足愴感,追惟往昔,涕淚盈眶,神昏聽聵,且攝天威,語失倫序,辭不達意,而聖度寬大,不卽斥退,其於微賤,榮幸已極,在臣之義,固當少留旬望,以俟進退。顧此癃廢無用之狀,聖鑑亦已俯燭,今不必縷縷自列,而虛帶官銜,久於城市,實非愚臣之所敢安也。玆留一疏,未免徑歸,逋慢之誅,有不暇恤,倘蒙聖慈矜諒,亟許鐫改職名,使之少安微分,終老丘壑,則自今至死之年,無非聖主之賜也。臣無任瞻天望聖,激切屛營之至,謹昧死以聞。答曰,省疏具悉爾懇。一自出入講筵之後,眷眷納誨,多所補翼,是用欣喜,心常服膺矣。不料玆者,遽有出晝長往之計,寡昧之缺然,士林之失望,爲如何哉?須體至意,亟回遐心,從速入來,毋孤至望,以匡不逮。
承政院右副承旨李東溟,伏以臣,於典獄閱囚之日,囚有朴海重者,卽憲府所囚也。觀其罪名,雖涉不輕,而旣非啓下之罪人,拘係閱月,且受嚴刑,纍然形色,病已深痼,仍囚凍獄,不無死亡之慮,臣方承罪囚閱放之命,則見其將死之狀,而不念可生之道者,固非體聖上欽恤之意,故初使放釋矣。追後思之,則罪名旣重,未及究竟之前,不可容易放之,故卽令還囚,而放與還囚之間,只是片時而已。則海重,必不離獄門之外,稱以逃躱,不卽還囚,嚴飭之後,始乃捉來,獄吏情狀,殊甚駭然,而臣臨事不審,初旣置之於放秩,則豈可以旋覺其非,卽令還囚,有所自恕乎?彈章之來,固所難逭,而止於問備,亦云末減,臣於是,惶懼慙恧,不知置身之所,其何敢晏然於近密之班,益重其罪戾也哉?伏乞聖明,特許斥罷,以爲人臣奉命無狀者之戒,不勝幸甚,臣無任祈懇屛營之至,謹昧死以聞。答曰,省疏具悉。爾其勿辭察職。
漢城右尹崔逸,伏以,臣之駑劣,待罪京兆貳席,前後四五箇月矣。才識滅裂,臨事憒憒,官謗之速,固已自知,再昨得接邸報,始知大臣有非斥本府之語,惶悚之餘,繼之以忸怩,不能自已也。四山呈課,本爲松禁,而山直輩,往往有脅勒稚兒,構誣充數之患,故彼此推閱,得其冤狀,則或有分揀放送之擧,而許多呈課之中,豈可謂全無一毫容私之地乎?臣實受而爲罪,不敢辭也。顧臣衰朽鈍拙,無人往來,初二日榻前之奏,再昨始聞,而身在試所,陳章自劾,亦後於人,臣之昏劣無用,此亦可知,況臣連日觸風,重患感冒,昏仆床席,不能起動。今日賀班,亦未進參,臣之罪戾,至此尤大,伏乞聖上,特遞臣職,仍治臣罪,以爲人臣循私者之戒,不勝幸甚。臣無任惶懼戰灼之至,謹昧死以聞。答曰,省疏具悉。卿其勿辭察職。以上燼餘
上在昌德宮。停常參·經筵。
下直,肅川府使崔克泰,康領縣監鄭尙樸。
吳斗寅啓曰,明日常參·經筵,取稟。傳曰,停。
李濡啓曰,吏曹郞廳來言,承旨有闕,政事,何以爲之乎?敢稟。傳曰,明日爲之。
李世翊,以都摠府言啓曰,今日入直軍士中日習射,請出標信。傳曰,知道。
以左議政五度呈辭,傳于吳斗寅曰,連觀巽辭之章,愕然失圖,罔知爲諭也。噫,卿試觀今日之國事,此誠危急存亡之秋也。以言于時勢,則咎徵疊見,憂虞多端,綱紀日頹,習俗日下,岌岌然有朝夕顚隮之形,而莫之救,以言乎民事,則黎民阻飢,八路同然,積儲告罄,賑活無計,將未免坐視其離散而莫之恤。此正君臣上下,不遑寧處,孜孜圖治之不暇,而矧卿,深受寧考之知遇,夙負士林之重望,値此多難之會,職在補弼之任。盍念扶顚持危之責,休戚與同之義,而連章丐閑,有若治泰無事之時,是豈平日所望於卿者哉?縱有宿患之彌留,請告靜攝,已閱三朔,想賴神明所扶,庶見勿藥有喜,須體勤懇之意,亟斷來章,臥閤論道,以副如渴之望。仍傳曰,遣承旨敦諭。
吳斗寅啓曰,左承旨朴泰尙,病未出謝,連呈辭疏,右副承旨李東溟,稱以情勢難安,不爲行公,右承旨李寅煥,亦不仕進,而注書兪得一,事變假注書李箕相,亦皆稱病不進,臣於今日,自待漏廳獨爲入來,此實近來所未有之事,無非如臣無似,忝在首席,不能檢下之致,不勝惶愧。左承旨朴泰尙,則實有身病云,故辭疏今方捧入,而右副承旨李東溟,疏批旣下之後,一向引入,似涉過當,右承旨李寅煥,無端不進,亦涉未便,竝卽牌招察任。注書兪得一,假注書李箕相,一時稱病,連日不進,新進怠慢之習,誠甚可惡,竝從重推考,以警日後,何如?傳曰,依啓。李東溟·李寅煥,亦爲推考,以示警責之意。
李東溟,以刑曹言啓曰,昨日之坐,內卩鶴擊錚原情中,臣龍翼有引嫌事,臣益勳,獨爲着署以入,而紛擾之中,未能覺察,末端年月,不爲踏印,致勤聖敎,臣等不勝惶恐,踏印該吏,自本曹囚禁治罪,元公事,踏印以入之意,敢啓。傳曰,知道。
又以兵曹言啓曰,今番上言啓下本曹,元數一百八十五張內,一百六十五張,已回啓,二十張,未現身,依例不得回啓之意,敢啓。傳曰,知道。
李濡啓曰,臣承命往諭于左議政閔鼎重,則以爲臣不幸有疾,一臥三月,轉益沈綿,久曠職次,揆念分義,不敢自安,輒將危悃,頻瀆宸嚴,煩猥之誅,自知難逭。不意聖慈加憐,恩數過隆,至遣近侍,宣諭丁寧,勉之以國計民事,臣誠惶慄感激,繼以涕泣。今玆聖敎之所責礪者,俱非賤臣所敢承當,而至於休戚與同,夷險不避,則臣雖至愚,敢昧斯義,唯是疾病纏嬰,成一廢人,其所乞免者,實出於萬不獲已。初非爲釋負便身之圖,蒙諭及此,苟有一分自力之勢,固當奉承寵命,益思殫渴,雖至狼狽顚仆,亦所不計,而顧今肢體拘攣,氣力澌苶,斷無趨走祗事之望,伏地俟罪,不知所達云矣,敢啓。傳曰,知道。
李東溟,以兵曹言啓曰,今此式年會試場中差備軍四十八名,今當定送,而冬至祭軍相値,故不得已以內差備近處軍士,依例除出,別單書入,依此定送之意,敢啓。傳曰,知道。
李濡,以弘文館言啓曰,本館上下番四員內,校理吳道一,方在服制中,修撰黃玧,以母病陳疏出去,只有校理臣濡·正字臣畬,方爲入直。當此頻數開筵之日,僚員之不進,已甚苟簡,而前頭疾病事故,亦難豫知,上下番闕員,勿論相避,及吏曹郞官,明日政,竝爲差出,牌招察任,何如?傳曰,允。
答淸城府院君金錫胄箚曰,省箚具悉卿懇。莫重廟享,或有不當配而强躋者,或以一人而分配東西,則豈非國家之欠典,而取後世之刺乎?趁此五賢陞配之禮,一遵明制釐改之擧,似不可已也,當令該曹廣詢于大臣·儒臣而稟處焉。原箚在下
行大司諫洪萬容,獻納申曅,正言李彦綱啓曰,姜萬鐵陰凶情節,畢露於渠之結案中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等不得請則決不可止。請發配罪人姜萬鐵,依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君富有一國,未有府庫,財非其財者,苟其所用者正,何憚取用於該曹,唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧,其有損於聖德,誠非細故,請加三思,亟寢當初判付勿施之命,依前啓下施行。答曰,勿爲煩論。
行大司憲趙師錫,執義宋光淵,掌令鄭勔,持平金鎭龜·李善溥啓曰,姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,乖朝廷討逆之典也。且以宣廟朝吉云節事觀之,此誠今日之所當法者,請勿留難,發配罪人姜萬鐵,依律處斷。爵賞,人主之大柄,不可以濫施也,明矣。南原府使趙渭叟,頃因大臣榻前陳達,至有加資之命,臣等竊以爲過當也,故相議論啓矣,昨伏承聖批,以八路三百餘郡中,治績表異如渭叟者,能幾人哉?若無褒嘉之典,則何以聳動他人爲敎。臣等,固知聖意之有在,而第大臣所達,只擧道內傳說而已,未必其治之果爲三百州之第一,則設或有可稱之績,其在奬勸之道,豈無他賞之可施乎?善治守令之得蒙賞典者,自古非一,而或賜之表裏,或錫之廏馬,則祖宗朝勸奬之方,亦至矣。何必濫加資級而後,方可聳動也哉?且未經準職,遽命陞秩,後弊所關,亦不可不慮,臣等之所以爭執者,實出於爲國家惜名器也。請勿留難,南原府使趙渭叟,新授加資,亟命改正。答曰,已諭,毋煩。
承政院左承旨朴泰尙,伏以,臣自量才具,無尺寸可用於世,所負罪名,非一時眚誤之比,甘爲聖朝之棄物,退安愚賤之私分,而過沐洪造,曲加拔拭,乃於夢寐之外,復叨近密之班,臣誠驚惶震䆬,罔知措躬之所也。夫以譾劣如臣,釁穢如臣,而聖度寬貸,恩命屢辱,臣雖磨頂粉骨,誠不足以報答其萬一,其何敢畏一身之顚沛,而徒爲退伏自守之圖哉?第臣年未及衰,死期先促,所患痰火之病,歲加月增,咳喘晝夜不絶,飮食近口輒吐,精神筋力,漸就耗削,近日以來,添得泄瀉,度數無算,僵臥枕席,惙惙垂盡,更起爲人,杳然無期,辭單見阻,情勢悶蹙,召牌降臨,竟未趨詣,臣罪至此,尤萬萬矣。伏乞天地父母,俯賜矜察,亟罷臣職,因治臣違慢之罪,以爲具僚之戒,不勝萬幸。臣無任戰灼祈懇之至,謹昧死以聞。傳曰,踏啓字。以上燼餘
上在昌德宮。停常參·經筵。
下直,尙州營將任之翰,慶基殿參奉宋曇。
自昧爽至巳時,有霧氣。夜一更至三更,有霧氣。四更,西方有氣如火光。
李世翊啓曰,明日常參·經筵,取稟。傳曰,停。
李濡啓曰,臣冬至望闕禮習儀進去,下直。傳曰,知道。
吳斗寅,以忠翊府言啓曰,在前逆家奴婢沒入者,例不許免賤,故禁府羅將之輩,雖於鞫獄之後,有當錄之功,以定屬下典爲羅將者,則皆不許參錄,只以此一事觀之,亦可知其事例之嚴,而今番保社原從中崔九里金·姜有淡兩漢,以賊堅買得之奴,已爲籍沒,賜給靖社功臣之家,而今乃改稱內奴,至參於三等末端,事極驚駭,當該受賂弄奸書吏,今當査付法司,而九里金·有淡兩漢錄券,收取燒火,削其原從,還付賤案之意,分付掌隷院,何如?傳曰,依啓。原從參錄,何等重事,而奸吏情狀,誠極痛惡,令攸司各別嚴囚科罪。
李世翊,以禮曹言啓曰,日本所送樂器,令戶·工曹郞廳等眼同造送事,已爲啓下矣。卽接戶·工曹郞廳所報,則乙未年日本所送樂器造作時,以樂器所稱號印信一顆,取來行用云,依前例以樂器所稱號印信,自本曹輸送,以爲擧行之地,何如?傳曰,允。又以禮曹言啓曰,文科會試試官,當爲磨鍊,而二品以上及堂下中,亦無故可擬之人乏少,參試官,不得已依近例,以堂上官通融擬望,而每望各二員,備擬以入之意,敢啓。傳曰,知道。
又以禮曹言啓曰,永昭殿樂器,令戶·工曹郞廳及掌樂院官員,眼同精造事啓下矣。莫重祭享樂器造成之所,不可無稱號,亦不可無看檢堂上,稱以樂器鑄成廳,令該曹·工曹堂上·掌樂院提調各一員及郞廳竝爲差下,使之擧行,何如?傳曰,允。
有政。吏批,判書金錫胄呈辭受由,參判李敏敍病,參議任相元進,都承旨吳斗寅進。
兵批,判書李䎘進,參判李師命病,參知兪櫶進。
吏批啓曰,判書金錫胄呈辭受由,參判李敏敍病不來,小臣獨政未安,何以爲之?敢稟。傳曰,只出緊任。
吏批,以尹嘉績爲承旨,朴泰遜爲副校理,李墪爲修撰,金運乘爲監察,李畬爲待敎,李益泰爲正言。
兵批,以蔡之沇爲僉知,金世器爲副摠管,成胤重爲慶德宮假衛將,洛陽君碩胤爲都摠管,崔寬爲副摠管,朴宣興爲羽林將,徐仁一爲成津僉使,金壽元爲忠翊將,南二星·朴泰尙·宋昌·金愼厚·承好仁·金煃·崔象游·李後發·柳孝男·李枰·黃有漢·柳有昌·金稷·李廷隣·韓必煥·安宇·安宙·趙義謙·金聲國爲副護軍,申溢爲永宗僉使,江華中軍李俊明,今加嘉善,及第朴守榮·宋哲·田時達·柳自新,今加折衝。以上遣御使試才時入格
李濡啓曰,同副承旨除授後,卽日肅謝,例也。新除授同副承旨尹嘉績,自本院累度催促,尙不入來,卽爲牌招察任,何如?傳曰,允。
李東溟,以御營廳言啓曰,本廳軍器所上別造黑角弓一千張,平弓一百張,軍官折衝鄭斯玄,監董,今已畢造矣。見樣黑角弓十張封進之意,敢啓。傳曰,知道。監造官,令該曹考例稟處。
李寅煥,以藝文館官員,以領府事意啓曰,定安王后追上徽號玉冊文,令藝文館撰進事,旣已啓下矣。大提學李敏敍,所當製進,而以文科會試試官,將入試所,都監刻役最急,不可等待其罷出,致有遲延之患,令提學金萬重,從速製進,何如?傳曰,允。
尹嘉績,以吏曹言啓曰,今冬至祭,宗廟以下各陵殿典祀官·大祝,以文官差出,而與式年會試差備官相値,無以推移,不得已以實錄郞廳,竝爲塡差之意,敢啓。傳曰,知道。
又以弘文館言啓曰,新除授副校理朴泰遜,時在公洪道保寧地,經筵入番事緊,斯速乘馹上來事,下諭。傳曰,依啓。
又以兵曹言啓曰,當日保人朴儀先稱名人,自丹鳳門入來,差備門外,步兵崔吉生稱名人,自金虎門入來,差備門外擊錚,極爲駭愕,竝令攸司囚禁治罪。丹鳳門守門將金處重,金虎門守門將鄭久望等,常時不能禁斷雜人,以致闌入,亦難免其責,推考,何如?傳曰,允。
又以吏曹言啓曰,本曹佐郞沈壽亮,今日入省記之後,試官受點,佐郞林泳,實錄郞廳,除本仕,他無見存之員,前差假郞廳金楚重,使之仍察,何如?傳曰,允。
又以賬恤廳言啓曰,曾仍大臣陳達,有凡百用度,自本廳商議裁減之敎,故考出庚戌·辛亥兩年已行文書,參酌各司物種緊歇多小,其中可減者,抄出裁減,別單書入之意,敢啓。傳曰,知道。
獻納申曅啓曰,臣於頃日,以鐵原府使權儔拿問定罪之意,發論於席上,而旋有引避之事,未及同參其啓矣。昨者自試院罷歸,取見儔元情公事,則以爲,渠之未及發旬,蓋由於不得已之公故,而非任自留滯之致云,此則容有事勢之或然也。但軍門期會,事體旣重,列邑貽弊不貲,則定日發文之後,何可諉以他故,遽爲中止乎?雖有監營移定都會之關文,固不無先後輕重之可言,則一邊論報,一邊發巡,有何不可,而況其試才,亦因隣宰之不進,未免停止,則其非一日爲急,可知矣。托此遷就,致有列邑軍兵累日等候之弊,而到今就拿之後,乃以更爲私通,不一期會等語,爲自明之端,臣未知其可也。夫令發而豫待,例也,數日之內,號令不一,則其將何所適從,而不爲之怨咨乎?第其供辭,旣極稱冤,而當初所論,又出風聞,則不可自以爲是,而晏然於臺席,請命遞斥臣職。答曰,勿辭。
李東溟啓曰,獻納申曅,再啓煩瀆,退待物論矣。傳曰,知道。
行大司諫洪萬容啓曰,頃者同僚,以鐵原府使權儔拿問事發簡,臣以謹悉書送矣。卽見同僚避辭,儔之所供,多有自明稱冤之語,其所謂因公故改私通等說,極涉駭然,點閱軍兵,邊將取才,雖是上司之令,事體旣異,輕重自別,則其間設有公移往復之事,亦豈無推移變通之道,而何不諉以他故,遷就中止,誤了軍期,致令軍卒呼冤,列邑貽弊乎?軍政稽緩,推此可知,渠之費辭,姑置勿論,發論同僚,旣以所論,又出風聞引避,則臣以參論之人,亦何敢晏然而已乎?請命遞斥臣職。答曰,勿辭。
李東溟啓曰,行大司諫洪萬容,再啓煩瀆,退待物論矣。傳曰,知道。
正言李彦綱啓曰,姜萬鐵陰凶情節,畢露於渠之結案中,此固惡逆之尤,而神人之所不容者也。按律之請,今已經年,而尙靳一兪,臣竊惑焉。萬鐵當初上變,不過爲人所脅,爲死中求生之計,則此豈有一毫可恕之端,使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣不得請則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣竊爲殿下惜之。人君富有一國,未有府庫,財非其財者,苟其所用者正,則何憚取用於該曹,而惟慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧,其有損於聖德,誠非細故,請加三思,亟寢當初判付勿施之命,依前啓下施行。獻納申曅,行大司諫洪萬容,竝引嫌而退。隨問論列,旣得臺體,自明之辭,不足爲嫌,請獻納申曅,大司諫洪萬容出仕。答曰,不允。處置事,依啓。
掌令鄭勔啓曰,臣以城上所,今日當爲傳啓,而朝者簡問於諸僚,則執義宋光淵,以相議傳啓,姑待齊會爲言,再三往覆之後,以致日暮,不能遲待同僚之入來,輕先傳啓,則政院稱以申後,終不捧入,雖係事勢之使然,而率爾之失,在所難免,決不可一刻仍冒,請命遞斥臣職。答曰,勿辭。尹嘉績啓曰,掌令鄭勔,再啓煩瀆,退待物論矣。傳曰,知道。
執義宋光淵啓曰,判尹李之翼,當甲寅群小嫁禍士林之日,身爲諫長,不思扶樹國脈之責,而張皇引避,辭意詖淫,無所忌憚,追惟至今,公議駭憤。今日有承牌齊會之事,故臣欲相議糾劾,朝者同僚前啓簡通中,以姑待齊會相議後傳啓之意,書送矣。今始承牌入來,則同僚已傳前啓,而政院稱以申後,不爲捧入,同僚終以此引避,原厥所失,臣實當之,不可一刻仍冒於臺次,請命遞斥臣職。答曰,勿辭。尹嘉績啓曰,執義宋光淵,再啓煩瀆,退待物論矣。傳曰,知道。
正言李益泰啓曰,臣之頃忝本職也,以鐵原府使權儔拿問定罪事,與同僚相議論啓,蒙允矣。今見儔之所供,張皇費辭,極其稱冤,渠之自明,姑置勿論,而其時發論同僚,旣以此引避,則難冒之勢,小無異同,豈不風聞所論,自以爲是,而晏然臺席乎?且臣以關西內奴事,輕議停論之失,纔已遞職,以此以彼,尤不可一刻仍冒,請命遞斥臣職。答曰,勿辭。尹嘉績啓曰,正言李益泰,再啓煩瀆,退待物論矣。傳曰,知道。
行大司憲趙師錫,持平金鎭龜·李善溥啓曰,今日同僚,以前事連啓之意,簡問臣等,書送謹悉矣。卽者同僚,以不待齊會,只傳前事,申後連啓,見却政院等事,引避,臣等俱以聯名之人,均有所失,則難冒之嫌,與同僚無異,何敢晏然在職乎?請命遞斥臣等之職。答曰,勿辭。尹嘉績啓曰,大司憲趙師錫,持平金鎭龜·李善溥,再啓煩瀆,退待物論矣。傳曰,知道。
又啓曰,臺諫出仕事,命下矣。今已日暮,待開門牌招之意,敢啓。傳曰,知道。
議政府領議政金壽恒,伏以臣,伏蒙恩由,今將歸掃父母丘壟,感篆已極,而抑臣又有一段私情之慘切者,不得不干瀆宸嚴,死罪死罪。臣有一女,早鍾舐犢之愛,去冬夭歿,葬在畿內衿川地,去京僅一息程,而緣臣繫官束制,初旣不得親見其入土,荏苒周歲,無由一展繞墳之號,爲人父之道,到此盡矣。一念痛結,誠有一理所難忍者,今臣旣受省墓之暇,倘賴聖慈,許令因便往來,則彼此迂回,不過淹延一二日,而臣之情事,庶得以少伸矣。臣固知格外煩籲,罪極僭越,而竊念君臣猶父子也,子之於父,何情不達?昔朱子,在漳州喪子,爲埋葬事,申請于朝,去郡乞祠以歸,以此推之,臣之今日祈望,恐不至大猥也。況臣遭遇聖明,蒙被殊恩,眷顧軫念,無微不體,則臣何敢自阻於閔下之天,而不終暴其衷懇哉?玆敢冒死陳露,惟聖明之垂恕而矜許焉。臣無任惶懼戰灼之至。取進止。答曰,省箚具悉卿懇。言念情事,予甚慘然,隨便往返,有何傷哉?卿其安心焉。仍傳曰,遣史官傳諭。
議政府左議政閔鼎重,伏以臣之疾病沈綿之狀,已蒙天鑑之委照,區區日夜之所祈望,唯在於謝事養痾,得以全螻蟻之命,而不意眷渥彌隆,恩敎過盛,特遣近侍,反覆諭詔,催臣祗事,責令勿辭,至以受知寧考爲敎,臣捧戴感極,戚戚於心,自不覺涕淚之交下。嗚呼,今臣頂踵,無非聖考之賜,欲報〈之〉德,昊天罔極者,正臣之謂,而況臣致身之義,又豈止圖報恩遇而已哉?臣以無似,濫叨輔相之任,旣不自量,冒昧承命,則惟當竭精殫力,死而後已。臣所自期者,亦且外此無他,而疾病猝劇,非意所料,虛帶癏癈,已至數朔,顧念私分,實有頃刻,不能自安者,不得不瀝懇疾呼,以求哀於天地父母之前。蓋臣本情,豈敢釋負,圖便自暇,逸於國事艱虞之時?只願解職循分,庶少安其病裏憂畏之心。伏乞聖上,特賜矜憐,亟許遞免,以便公私,不勝大幸。取進止。答曰,省箚具悉卿懇,昨者近侍之宣諭也,略攄勤懇之懷,而誠意未孚,造朝之期愈漠,祈免之章繼到,只自慚赧,無以爲諭也。日上十單,決難允許,須體至意,安心勿辭,臥閤論道,以副上下之望。仍傳曰,遣史官傳諭。
議政府右議政李尙眞,伏以日者,伏見備忘記,中有割斷私意之敎,足以感動臣僚,而國綱已頹,痼弊難救,曾於前席,敢陳此意,而論弊一端,略有所竝及銓曹矣。今見吏曹判書金錫胄疏本,則語意太深,有若專攻其身者,然臣之所達,不過警飭振勵之意,而一何見忤之至此也。臣欲自反,而實未知其所以也,疏中所謂從前在銓者,正是指臣顯斥,而此則臣亦服其說也。夫自古任銓者,苟非大公至正之人,則鮮有不犯私字,顧臣何敢自謂無此,而怒人之有言哉?第念以一己之自歉,不可廢天理之至公,若令足乎己而後施之於人,則人臣之以私進誡,朋儕之以公勸勉者,古今能幾人哉?竊恐交修相濟之道,自此而益寥寥也,至於劾發奔競之守宰云者,是欲使有司,査問於臣,不審此擧,果合於朝家事體耶?惜乎,其言恐不免爲怒所激也。臣雖無狀,不欲以怒相加,此實臣平昔素定之心,而適會前歲更化之初,慮或有搢紳中不佳之爻象,臣每以寅協之義,相勉於知舊之間,至謂其道,全在於爭事不相怒。不如是則朝著不靖,國必危亡,對錫胄言之者,亦嘗縷縷,今因一言,遽至盛怒,眞所謂人心不如我心者也。臣於今日所遭,實無介滯爭卞之意,而惟其事體所在,則實是朝綱所係,臣不得不言,亦非臣之志也。錫胄,雖勳業偉然,位齊三公,而其事則該曹之事也。以三公而論該曹之事,反被該曹之䮕議,則安在其摠百司而糾百僚乎?緣臣疲劣不似,以致損國體而羞朝廷,臣之不可仍冒鼎席也,明矣。伏乞聖明,俯察臣危懇,亟罷臣職名,以存事體,俾安微分,不勝幸甚。取進止。答曰,省箚具悉卿懇。頃者陳白,旣出於矯革弊習之意,銓官疏語,又未必指斥大臣而發,則於卿有何不安之事乎?安心勿辭,速出行公。仍傳曰,遣史官傳諭。以上燼餘
上在昌德宮。停常參·經筵。
李世翊啓曰,明日常參·經筵,取稟。傳曰,停。
李濡啓曰,行大司憲趙師錫,執義宋光淵,掌令鄭勔,持平金鎭龜·李善溥,引避退待。掌令尹摯,文科監試試官進,今日監察茶時之意,敢啓。傳曰,知道。
吳斗寅,以宗簿寺官員,以提調意啓曰,今此恭靖大王追上廟號·諡號,定安王后徽號,御牒·璿源錄,竝當修正,而至於御牒,則以前啓下書寫官東平君杭·花春君㵾,使之繕寫,何如?傳曰,依啓。
以左議政六度呈辭。傳曰,安心調理。
李世翊啓曰,明日冬至望闕禮,依近例爲之之意,敢啓。傳曰,知道。
又以禮曹言啓曰,卽接京畿監司狀啓,則本道及六曹冬至物膳進上,應封生鮮一百五十尾內,一半則僅僅收合,一半則貢物下人等,不爲來納,今方治罪催捉,而氷澌滿江,不得施網,萬無充數之勢。元數中三分之一,以可合物種代封事,令該曹稟處云,此時江水,或氷或解,生魚之不能捉得,決難準備封進,果如狀啓內辭緣,依此代封之意,分付,何如?傳曰,允。
李東溟,以司僕寺官員,以提調意啓曰,在前賜馬之類,考其年月久近,以次分給矣。近來此法,漸至弛廢,多有紛紜之弊,不可無申明定式之事。考見承傳置簿,則自宣祖朝以後,至今年未及受馬者,多至一千五百八十餘張,今後則必以其年次,先後分給,毋得撓改事,捧承傳施行,何如?傳曰,允。
又以兵曹言啓曰,卽接守門將廳所報,則丹鳳門守門將金處重,昨日猝得傷寒,症勢危劇云。守門重地,決難仍直,元單子中,改付標以入之意,敢啓。傳曰,知道。
事變假注書李箕相服制,代以徐宗憲爲事變假注書。
獻納申曅啓曰,臣之忝叨言地,非止一再,而絲毫蔑效,輒以瀆擾爲事,居恒愧恧,靡所措躬。昨日仍事自列,今始承牌就職,則本院同僚,憲府多官,引避退待,而非但同僚避辭有難可否,亦於行大司憲趙師錫,親嫌應避,俱不可處置,何敢晏然仍冒?請命遞斥臣職。答曰,勿辭。
李濡啓曰,獻納申曅,再啓煩瀆,退待勿論矣。傳曰,知道。
李東溟啓曰,卽見統制使閔暹冬至方物進上單子,則多有油染處,難免不謹之失,推考,何如?傳曰,允。
正言李彦綱啓曰,憲府多官處置,歸於本院,而行大司憲趙師錫,有妻親應避之嫌,不敢可否於其間,請命遞斥臣職。答曰,勿辭。
李濡啓曰,正言李彦綱,再啓煩瀆,退待物論矣。傳曰,知道。
行大司諫洪萬容啓曰,今者兩司多官,竝爲引避,處置歸於本院,而其中權儔事一款,卽臣當初所同參論者也,何敢晏然處置乎?請命遞斥臣職。答曰,勿辭。
李濡啓曰,行大司諫洪萬容,再啓煩瀆,退待物論矣。傳曰,知道。以上燼餘
上在昌德宮。停常參·經筵。
自昧爽至巳時,沈霧。午時,日暈。自夜一更至五更,有霧氣。
大殿,政院·玉堂單子問安。答曰,知道。大王大妃殿,政院·玉堂單子問安。答曰,知道。王大妃殿,政院·玉堂單子問安。答曰,知道。中殿,政院·玉堂單子問安。答曰,知道。大王大妃殿·王大妃殿·大殿·中殿,二品以上單子問安。答曰,知道。
李世翊啓曰,明日常參·經筵,取稟。傳曰,停。
下直,蛇梁僉使金夏瑞。
李東溟啓曰,行大司憲趙師錫,執義宋光淵,掌令鄭勔,持平金鎭龜·李善溥,避嫌退待,掌令尹攀,文科監試官進,今日監察茶時之意,敢啓。傳曰,知道。
又啓曰,行大司憲趙師錫,牌招不進矣。傳曰,知道。
李東溟,以都摠府言啓曰,今日入直軍士,中日習射,請出標信。傳曰,知道。
李濡,以弘文館言啓曰,兩司處置,歸於本館,而副提學金萬重,下番修撰李墪,俱有相避,校理吳道一,方入於試所,多官處置,以臣孤陋之見,不可獨爲立落,修撰黃玧,卽爲牌招,以爲相議處置之地,何如?傳曰,允。
李世翊啓曰,高麗名臣朴尙衷致祭祭文,初以竝享於鄭夢周書院之意,撰出啓下矣,旣已改定式別享,不可仍用其文,令藝文館改撰以進,何如?傳曰,允。
李東溟,以兵曹言啓曰,金虎門入直哨官洪時亨,猝得面腫,方在死生之境,莫重闕門,不可以病重之人,仍爲守直,元單子中改付標以入之意,敢啓。傳曰,知道。
又以兵曹言啓曰,當日及第閔鍍稱名人,自金虎門入來,差備門外擊錚,極爲駭愕,令攸司囚禁治罪,同門守門將方震說,常時不能禁斷雜人,以致闌入,亦難免其責,推考,何如?傳曰,允。
注書兪得一受由,代以李允修爲假注書。
李世翊,以弘文館言啓曰,本館上·下番五員內,副校理朴泰遜在外,上來遲速,姑未可知,校理吳道一,方入於式年文科試所,修撰黃玧,以母病陳疏,臣濡·臣墪,今方入直,而不但替直苟簡,前頭開講之時,亦無推移之勢,上·下番闕員,後日政,勿論相避,竝爲差出,牌招察任,何如?傳曰,允。
傳于李東溟曰,鳥銃三發六中人兼司僕朴承善,直赴殿試。
答右議政李尙眞箚曰,省箚具悉卿懇。已悉予意於前箚之批,卿何過自引咎,若是其邁邁乎?適緣疾恙,未參於履長起居之班,有何所傷?須體予意,安心勿辭,速出論道,以副至望。仍傳曰,遣史官傳諭,遣御醫看病。
答行判中樞金壽興箚曰,省箚具悉卿懇。嗚呼,天心未豫,變怪百出,夙宵兢惕,求助臣僚,而今旣累日,寂然無聞,豈不有乖於嘉言罔攸伏之道乎?箚中縷縷陳戒之語,罔非藥石之言,深用感歎,而益可見憂愛之忠悃也。予雖不敏,當置諸左右,而加意體行焉。仍傳曰,遣史官傳諭。
弘文館校理臣沈濡,伏以掌令鄭勔,以臣城上所,今日當爲傳啓,而朝者簡問於諸僚,則執義宋光淵,以相議論啓姑待齊會爲言,再三往復之際,以致日暮,不能遲待同僚之入來,徑先傳啓,則政院,稱以申後終不捧入,雖緣事勢之使然,而率爾之失,在所難免,決不可一刻仍冒。執義宋光淵,以判尹李之翼,當甲寅群小嫁禍士林之日,身爲諫長,不思扶樹國脈之責,而張皇引避,辭意詖淫,無所忌憚,追惟至今,公議駭憤,今日有承牌齊會之事,故臣欲相議糾劾,朝者同僚前啓簡通中,以姑待齊會相議後傳啓之意,書送矣。今始承牌入來,則同僚已傳前啓,而政院,稱以申後不爲捧入,同僚終以此引避,原厥所失,臣實當之,不可一刻仍冒。正言李益泰,以臣之頃忝本職也,以鐵原府使權儔拿問定罪事,與同僚相議論啓,蒙允矣。今見儔之所供,張皇費辭,極其稱冤,渠之自明,姑置勿論,而其時發論同僚,旣以此引避,則難冒之勢,小無異同,豈可以風聞所論,自以爲是,而晏然臺席乎?且臣以關西內奴事,輕議停論之失,纔已遞職,以此以彼,尤不可一刻仍冒。行大司憲趙師錫,持平金鎭龜·李善溥,以今日同僚,以前事連啓之意,簡問臣等,書送謹悉矣。卽者同僚,以不待齊會,只傳前事,申後連啓,見却政院等事,臣等俱以聯名之人,均有所失,則難冒之嫌,與同僚無異,何敢晏然在職。獻納申曅,以臣之忝叨言責,非止一再,而絲毫無效,輒以瀆擾爲事,居恒愧恧,無所措躬。昨纔因事自列,今始承牌就職,則本院同僚,憲府多官,引避退待,而非但同僚避辭,有難可否,亦於行大司憲趙師錫親嫌應避,俱不可處置,何敢晏然仍冒。正言李彦綱,以憲府多官處置,歸於本院,而臣於行大司憲趙師錫,有妻親應避之嫌,不敢可否於其間。行大司諫洪萬容,以今者兩司多官竝爲引避,處置歸於本院,而其中權儔事一款,卽臣當初所同參論者也,何敢晏然處置。竝引嫌而退。不爲遲待,蓋有曲折,則徑先傳啓,別無所失,承牌旣晩,詣臺差遲,則僚席之避,在我何嫌?傳啓早晩,初無與知,則雖曰聯名,不必引咎,啓旣同參,親又當避,則不敢處置,其勢固然,罪人之供,不足爲嫌,而自停之啓,勢難復參,請掌令鄭勔,執義宋光淵,行大司憲趙師錫,持平金鎭龜·李善溥,獻納申曅,正言李彦綱,行大司諫洪萬容出仕,正言李益泰遞差。取進止。答曰,依啓。
獻納申曅,正言李彦綱啓曰,姜萬鐵陰凶情節,畢露於渠之結案中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,安有元老伏法,而萬鐵獨生之理乎?臣等不得請則決不可止,請發配罪人姜萬鐵,依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君富有一國,未有府庫,財非其財者,苟其所用者正,則何憚取用於該曹,而惟慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有旣命還寢之擧,其有損於聖德,誠非細故,請加三思,亟寢當初判付勿施之命,依前啓下施行。答曰,毋庸堅執。
執義宋光淵,持平金鎭龜·李善溥啓曰,姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下,曾於筵臣之請,以不可失信爲敎,此則有不然者。凡人主之刑人殺人,一循國人公共之論,而今此萬鐵之罪,國人皆曰可殺,則竊恐殿下,不可以一時減死之敎,廢國人公共之論,壞朝廷討逆之典也。且以宣廟朝吉云節事觀之,此誠今日之所當法者,請勿留難,發配罪人姜萬鐵,依律處斷。爵賞,人主之大柄,不可濫施也,明矣。南原府使趙渭叟,頃因大臣榻前陳達,至有加資之命,臣等竊以爲過當也,故相議論啓矣,伏承聖批,以八路三百餘郡中,治績表異如渭叟者,能幾人哉?若無褒嘉之典,則何以聳動他人,爲敎。臣等,固知聖意之有在,而第其治行,未必爲八路列邑之最,則設或有一二可稱之績,其在奬勸之道,豈無他賞之可施乎?善治守宰之得蒙賞典者,自古非一,而何必濫加資級,而方可聳動也哉?臣等之所以爭執者,實出於爲國家·惜名器也,請勿留難,南原府使趙渭叟新授加資,亟命改正。漢城府判尹李之翼,當甲寅群小嫁禍士林之日,身爲諫長,不思抑邪扶正之道,乃以合辭,請罷領府事宋時烈之啓,謂之不可已之論,以當時士類之引避立異,謂之出於偏黨之弊,許多措語,節節謬戾,而其黨西黨南,所親同色等辭意,尤極詖淫,無所忌憚,公議駭憤,至今未已,不可以事在旣往,而終無糾正之擧,請漢城府判尹李之翼,罷職不敍。砥平村民,因犯馬,被打於驪州兩班,致死之跡,極其狼藉,而縣監南宮礎,旣已囚禁正犯,査得實狀之後,乃反曲聽私囑,勒令和論,終使冤死者不得報怨,殺人者得以免罪,其循私玩法之狀,殊甚可駭,請砥平縣監南宮礎拿問定罪,令本道監司,擇定明正推官,更査其獄事,依律處斷。答曰,不允。李之翼避辭中措語,果未免乖戾,而何必追劾旣往之事乎?勿爲煩論。末端事,依啓。
議政府右議政臣李尙眞,伏以臣遠行餘憊,久猶不止,間因感冒,宿病乘便,種種諸症,根柢俱深,進退作痛,日漸有加,昨又有觸冷,轉至添劇,肢體痠麻,運用甚艱,達夜叫苦,無計起動。今日起居之班,終未得致身,一年備至,禮異常時,情義俱缺,罪戾實大,臣誠惶悚,只俟譴何,伏乞聖明,亟罷臣職,仍治臣罪,公義私分,不勝大幸。仍念臣,自以無似,猥忝相職,感激洪恩,竭誠圖報,不揆孤賤,不諒時勢,竊附無隱,有懷必達,而釁孽百出,謗議叢集,但自反求,未嘗介意,至於近日所遭,亦無憾恨之心,誠不欲與之較爭,重傷寅協之義,而惟其事面所關,實非細故。臣之當初所陳於前席者,只欲一分有助於振頹綱矯弊習,而由臣疲劣,言不見重,反致國體大損,朝綱益壞,言念及此,愧懼交極,況今艱虞日甚,拯濟正急。其在朝家處分,不可使如臣庸陋,因仍苟冒於具瞻之地,一任其頹闒不振,顧臣自處之道,亦不宜無所猷爲,徒取輕侮,而久竊匪據,以妨賢路。惟殿下,俯垂諒察,退斥愚臣,改卜賢德,以肅朝綱,以濟時艱,亦臣之區區所大願也。臣之處勢,萬不得已,仰干宸嚴,頻煩至此,臣無任惶怖悸恐之至。取進止。以上燼餘
上在昌德宮。停常參·經筵。
自昧爽至辰時,有霧氣。
李世翊啓曰,明日國忌齋戒,明明日正日,此兩日,視事,頉稟。傳曰,知道。
李東溟啓曰,備邊司郞廳來言,今日賓廳坐起日次,大臣有故,不得開坐云矣,敢啓。傳曰,知道。
李東溟,以都摠府言啓曰,副摠管崔逸,除標信,漢城府坐起,進去之意,敢啓。傳曰,知道。
李東溟,以摠戎廳言啓曰,本廳再運壯抄三哨牙兵·二哨軍兵,昨已上來逢點矣。壯抄軍則廣智營,牙兵則本營,與初運軍兵,今十五日,依前例替代輪回入直之意,敢啓。傳曰,知道。
吳斗寅啓曰,假注書李允修,時無職名,付軍職冠帶常仕,何如?傳曰,允。
答興陽出身陳弼漢疏曰,省疏具悉。疏辭令廟堂稟處焉。
吳斗寅啓曰,事變假注書徐宗憲,時在罷散中,付軍職冠帶常仕,何如?傳曰,允。
答左承旨李寅煥疏曰,省疏具悉。爾其勿辭,救護母病。
答吏曹判書金錫胄疏曰,省疏具悉卿懇。銓長之任,不可輕許遞免,三度加由,意非偶然,而繼陳辭疏,輒以大臣之前後非斥,過自引嫌,終令强迫,亦非以禮使臣之道也。本職今姑勉副,以安卿心焉。
答進士崔龜疏曰,省疏具悉。應旨進言之誠,予用嘉之,其中可以議處事,當令廟堂稟處焉。
答江華留守李選疏曰,省疏具悉。別紙條陳之事,當令廟堂商議稟處焉。
李東溟,以都摠府言啓曰,去九月三十日,入直砲手朴忠達中日試放時,鳥銃三柄入格,而兼司僕帖文中,朴忠達之達字,以建字誤書,故呈訴本府,故取考單子及擧案,則單子果爲誤書,其時當該色吏不能詳察之罪,自本府從重治罪,建字以達字,改付標以入之意,敢啓。傳曰,知道。
尹嘉績啓曰,臣承命往諭于議政府左議政閔鼎重,則以爲,臥病癏職,已及數朔,揆念分義,不敢自安,呈單乞免,蓋出於不得不已,數日之內,近侍再臨,宣諭懇至,寵渥特優,責礪非常,臣誠感激涕泣,不知死所。顧臣病狀,已盡於箚單中,而微誠不能上格,豈或聖明,猶有所未悉其危迫之情哉?臣非木石,亦有心腸,苟有一毫自力之勢,則有何可去之義,而必爲之求免不止,以孤我聖上勤眷之盛意哉?其不能承命趨赴之實,近侍亦所臨視,伏地惶恐,恭竢嚴譴云矣,敢啓。傳曰,知道。
尹嘉績,以禮曹言啓曰,永昭殿樂器造作之所,以樂器鑄成廳稱號事,已爲啓下矣。今此樂器,無鑄成之事,只有以材板造作之物,不可仍稱鑄成廳,以樂器造成廳稱號之意,分付,何如?傳曰,允。
又以文科會試應辦官,以試官意啓曰,全州擧子宋遇龍,講畫至十五分,應在入格中,而卽接四館停擧榜,則以遇龍,首唱凶論,冒罰就講,爲罪名,而事係重大,令主掌官更爲移文,問於該館,則答通內,遇龍罪狀特甚,多士齊憤,論施重罰,曾因朝家事目,儒罰中稍輕者,竝皆解罰,而遇龍,在於不解中,今番大小科初試,皆不許赴,故渠以陳試上來,潛付末稍,乘隙就講云,其爲情狀,極爲可駭。揆以法例,不可仍存,講經計畫單子中,付標拔去,其冒罰赴擧之罪,令該曹依律科斷,講經時主掌四館,亦難免不察之責,推考,何如?傳曰,依啓。莫重場屋,有此冒赴之擧,而四館之終不覺察,殊甚駭然,不可問備而止,當該官先罷後推。
傳于李東溟曰,凡諸道査啓末端,必就推官牒報中要語,添入已見結尾事,曾有受敎,而今觀尹時達査覈啓本,則別無明白結語,殊涉未妥,公洪監司尹敬敎,推考。
獻納申曅,正言李彦綱啓曰,姜萬鐵陰凶情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等不得請則決不可止,請發配罪人姜萬鐵,依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君富有一國,未有府庫,財非其財者,苟其所用者正,則何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧,其有損於聖德,誠非細故,請加三思,亟寢當初判付勿施之命,依前啓下施行。答曰,勿煩。
執義宋光淵,持平金鎭龜·李善溥啓曰,姜萬鐵凶逆之狀,無異於賊堅,上變之功,又下於元老,賊堅·元老,俱已伏法,萬鐵,獨保首領,古今失刑,未有若此之大者也。殿下,曾於筵臣之請,以不可失信爲敎,此則有不然者。凡人主之刑人殺人,循一國公共之論,而今此萬鐵之罪,國人皆曰可殺,則臣等,竊恐殿下,不可以一時減死之敎,廢國人公共之論,壞朝廷討逆之典也。且以宣廟朝吉云節事觀之,此誠今日之所當法者,請勿留難,發配罪人姜萬鐵,依律處斷。爵賞,人主之大柄,不可以濫施也,明矣。南原府使趙渭叟,頃因大臣榻前陳達,至有加資之命,臣等竊以爲過當也,故相議論啓矣,伏承聖批,以八路三百餘郡中治績表異,如渭叟者能幾人哉?若無褒嘉之典,則何以聳動他人,爲敎。臣等固知聖意之有在,而第其治行,未必爲八路列邑之最,則設或有一二可稱之績,其在奬勵之道,豈無他賞之可施乎?善治守宰之得蒙賞典者,自古非一,而何必濫加資級而後,方可聳動也哉,臣等所以爭執者,實出於爲國家·惜名器也,請勿留難,南原府使趙渭叟新授加資,亟命改正。臣等,昨伏承聖批,以李之翼避辭,果未免乖戾,而何必追效旣往之事,爲敎,臣等竊以爲不然也。之翼避辭之乖戾,聖明旣已洞燭,臣等不必更有所覼縷,而若以事在旣往,不加追效,則苟免者可保無事,而負罪者終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。推波而助瀾,下石於落井,決非人所忍爲者,當此公議方張之日,不可仍置卿月之班,請漢城府判尹李之翼,罷職不敍。答曰,已諭,毋煩。
持平李善溥啓曰,臺閣凡有所論,城上所,必先簡通于同僚,例也。臣以新進,性且昏昧,昨於承牌詣臺之後,仍爲傳啓,而日勢晩暮,事多悤卒,簡問長官之規,終至闕焉。今聞物議,大以爲失體,臣之疎謬不察之失,著矣,何敢晏然於臺席乎?請命遞斥臣職。答曰,勿辭。
李東溟啓曰,持平李善溥,再啓煩瀆,退待物論矣。傳曰,知道。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
承政院左承旨臣李寅煥,誠惶誠恐頓首頓首,謹百拜上言于主上殿下。伏以臣之老母,年今八十有六矣,氣力澌頓,委身床席,自遇風寒以來,素患咳喘,乘時復劇,症勢彌留,已延數月,眞元積敗,別症疊見,年迫九十,疾病若此,朝晝之間,豈無難保之憂乎?且臣以獨子,不幸無嗣,在側扶救,惟臣一人,第此忝叨之職,乃是夙夜之任,顧臣情理,已無供職之望,而假令臣嚴威分義,未敢言私,奔走職事,不得看護母病,則臣罪亦難逃於孝理之下矣。私情所迫,玆敢仰首呼籲於天地父母之前,臣罪萬死。伏乞聖慈,俯諒情理,特許遞臣職名,俾得救護母病,不勝萬幸。臣無任瞻天祈懇之至。
兼吏曹判書金錫胄,伏以臣於日昨,妄陳一疏,疲軟之質,旣當譴訶,拙撲之辭,且欠微婉,慚悔之餘,尤切悚惕。繼伏覩右相兩度箚本,其所峻責者,又在於國體之壞損,語曰,君有短垣而自踰之,噫,此誠臣之罪也。罪旣自我,一猶難赦,前後辜犯,轉益層多,疏後呈單,本出於萬不獲已,三度恩由,實出常格,高天下覆,百物皆覩,而其於微臣情勢,尙有所遺照耶?然此則在身,猶若爲身外之事。顧臣虛損之疾,日月增加,肚腹轉脹,腫脚轉疼,危惡種種,關係軀命,而加以昨歲肺火之症,兆端更見,乍輕乍重,發作如斯,當益漸劇,至春乃解者,實是慣經之己事,則此時此職,其可因仍冒沒,而不之改乎?疾痛之呼,聲不假擇,肝膈之言,辭不在多。伏乞聖明,亟垂哀憐,將臣所帶銓務,夬賜解免,庶得以屛閑將攝,以覓生路,而他日痊可,復起爲人,則卽臣所以報天地鴻渥之期。臣無任迫切懇祝之至。以上燼餘
上在昌德宮。停常參·經筵。
中宗大王忌辰齋戒。
夜三更,黑雲一道如氣,起自西方,直指東方,長竟天,廣尺許,至四更乃滅。流星出星星下,入南方天際,狀如拳,尾長三四尺許,色赤。
李東溟,以摠戎廳言啓曰,明日弘濟院本廳軍兵操鍊時,廣智營入直壯抄軍,依前例除標信,亦爲出用之意,敢啓。傳曰,知道。
又以摠戎廳言啓曰,本廳壯抄軍牙兵,旣已逢點整頓矣,兩色新舊軍兵,明日弘濟院近處,聚會操鍊後,舊軍放送之意,敢啓。傳曰,知道。
李世翊,以禮曹言啓曰,因試所啓辭,全州擧子宋遇龍講經單子中,付標拔去事,啓下矣。原榜目中,付標以入之意,敢啓。傳曰,知道。
又以文科會試應辦官,以試官意啓曰,今日出榜之際,講畫十五分儒生朱恒道,兩場俱無試卷,其中初場,有一試卷,姓名年歲,刀擦而仍不書塡,居陽智之下,書以講經十五分,父名書以得一,取考講紙,則朱恒道之居,果是陽智,父名亦是得一,以此推之,明是朱恒道之試卷,而初場有試卷而不書姓名,終場則又不納卷,講畫分數,雖應爲入格,而會試第次,則以試卷爲據。凡科場之規,雖入格之後,皮封中一有違格,例爲拔榜,況此不書姓名之擧子,尤不可仍錄榜中,不得已拔去之意,敢啓。傳曰,知道。
尹嘉績啓曰,金判府事·左議政·右議政箚子到院,而以國忌齋戒,留院之意,敢啓。傳曰,入之。
答判府事金壽興疏曰,省疏具悉卿懇。此由於偶然差誤之致,有何不安之事乎?卿其安心勿待罪。仍傳曰,遣史官傳諭。
答右議政李尙眞箚曰,省箚具悉卿懇。已諭予意於前後之批,而卿何連章固辭,若是其太過乎?還切不安,無以爲懷也。須體至意,安心勿辭,善攝行公,以副如渴之望。仍傳曰,遣史官傳諭。
答左議政閔鼎重箚曰,省箚具悉卿懇。前後宣諭,彈竭所蘊,而顧予小子,誠意淺薄,箚單相續,造朝無期,無乃卿或未之深諒時勢而然耶?更敷心腹,玆用申誥焉。噫,當今國計民虞,無一可恃,而加以災沴之作,式月斯生,日候之恒燠,陰霧之蔽塞,非時之殷雷,虹霓之屢見,太陰之犯金宿,罔非驚愕,而又況疊臻於數月之內者哉?予方日夕凜凜,食息靡寧,罔知攸措也。大臣,人主之股肱,國家之蓍龜,當此天怒孔棘,寡昧焦勞之日,何不念拯濟之策,而連章請急,若是其恝然乎?卿辭雖懇,斷無允許之理,須體如渴之意,安心勿辭,速出論道,以副至望。仍傳曰,遣史官傳諭。
執義宋光淵,持平金鎭龜啓曰,昨者同僚,以論啓時,終闕簡問於長官,引避,臣等,伊日偕詣臺廳,同議啓單,則例當聯名發簡,而矇然忘却,終至闕焉,不察之失,實與同僚無異,何可仍冒臺席?請命遞斥臣等之職。答曰,勿辭。
李濡啓曰,執義宋光淵,持平金鎭龜,再啓煩瀆,退待物論矣。傳曰,知道。
掌令尹攀啓曰,持平李善溥,以臺閣凡有所論,城上所,必先簡通于同僚,例也。臣以新進,性且昏昧,昨於承牌詣臺之後,仍爲傳啓,而日勢晩暮,事多悤卒,簡問長官之規,終至闕焉。今聞物議,大以爲失體,臣之疎謬不察之失,與同僚無異,何可仍冒臺席,竝引嫌而退,簡問之規,終至廢闕,則揆以臺體,俱難仍在。請持平李善溥,執義宋光淵,持平金鎭龜,竝命遞差。答曰,依啓。
行判中樞府事金壽興,伏以臣自日昨,以右議政李尙眞箚子,聖廡床卓新造一事,獻議之時,床卓·交倚之數,合而計之,當爲數百,而倉卒下語之際,分而言之,有若各爲數百者然,入啓之後,方始覺察,莫重奏御文字,不能詳審,以致如此,不勝惶恐竢罪之至。取進止。
議政府右議政臣李尙眞,伏以臣昨將情病,猥徹宸聰,而聖諭勤懇,不賜退斥,至命遣內醫·分御藥,俾治狗馬之賤疾,以臣庸陋,何以得此?臣誠感激,報答無地。旣被生成之澤,宜有回蘇之望,第臣所患,積漸而發,舊症新,一時交攻,頭目眩暈,肢體痠痛,塗席廢食,輾轉添重,此正所謂人非之極,鬼責隨之者也。病狀如此,差復無期,方且僚相,或出外·或在告,緣臣之病蟄,至廢賓廳之坐,公務積滯,惶懼彌深,固不當一任養病,引日虛拘,重貽癏曠之弊,此臣之所以縷縷仰瀆,必欲祛職者也。抑臣疾病之外,又有所難冒之義,臣之近日所遭,業已聖明之所洞燭,而今於淸城府院君金錫胄之疏,乃有本職勉副之敎,莫知聖意之所在,臣不勝驚訝也。噫,目今天警物異,國計民事,俱入不可捄之地,此誠大小臣僚,同心戮力之秋,而如錫胄,功存社稷,義同休戚,爲殿下之所倚毗,有非他人所可及,則錫胄是何等重臣,今日是何等時勢,而乃以愚臣之故,使不得安其位,此猶臣心之所不敢安者也。況殿下,旣以錫胄所引之嫌,諉之以見非大臣,而不欲强迫,許其遞而安其心焉,顧臣忝爲大臣,而被斥於該曹,則尤不宜晏然苟冒,在聖明禮使之道,亦豈無一體均施之恩乎?臣之病勢情勢,決難復出,此固由中之懇,實非飾讓之比。伏乞聖明,更加諒察,亟許鐫免臣職名,使得以幸於公而安於私也。取進止。
議政府左議政臣閔鼎重。伏以臣以無似,濫叨匪據,旣無絲毫效力,裨補朝政,輒將狗馬賤疾,頻瀆天聽,煩猥之罪,合被天譴,乃蒙聖慈寬假,眷軫有加,數日之間,再遣近侍,申諭勤懇,非常之恩,前後便蕃,臣誠惶恐感激,繼以涕泣。在臣今日分義,唯當奔走承命,疾病死生,有不暇顧,而第臣所患之症,肢體痿癈,雖欲起動,其勢無由,瞻望宸極,心魂震越,莫知所以自措也。蓋臣忍痛芟砭,忘苦湯劑者,實有望於分寸之減,而適値冬寒,轉益沈綿,旣不敢帶職虛曠,又不可引疾偃息,反覆思量,惟有速解重任,庶可少便公私,呈單乞免,誠出於萬不獲已,仰惟聖上,亦必俯悉其懇迫之實矣。昔宋之韓琦,爲諫官,以政事府非養病之坊,劾罷時相,臣之今癏職半年,不知自處,必待人擧劾而後去,則豈不有累於聖世禮退礪廉之道哉?臣昨見小報,有以强迫非禮,許副其辭職之請者,聖上體下之仁,若是其至,而今臣哀籲懇辭,六箚七單,備盡陳列,而獨不見憐於天地父母之前者,寧不冤哉?伏乞聖上,諒臣哀悃,察臣情懇,亟許遞免,不勝媿懼祈祝之至。取進止。以上燼餘
繼之路,取考本院文書,則在前凶歲,災邑所減人蔘,就其元數,一半則自戶曹,題給價木,令本道貿易封進,一半則以戶曹所在人蔘,極擇移送本院,以充所減之數矣。令該曹參考前例,從長稟處,何如?傳曰,允事命下矣。取考前例,則乙巳年,因年凶,裁減江原道進上人蔘,劃給本道奴婢貢木,貿易封進矣。今亦依此例,所減人蔘七斤半價,以貢木,劃給本道,貿易封進,何如?傳曰,允。
答前執義朴世采疏曰,省疏具悉爾懇。疏中引喩古人之封事,眷眷納誨於寡昧,微爾憂愛之衷悃,何以至此?心甚欣喜,可不服膺焉?噫,當此災異荐臻,國勢委靡之日,旁求俊彦,朝夕咨訪,誠是爲國之急務,而弭災之一助也。前後招延,不啻頻繁,而顧予誠意淺薄,未回若浼之志,只自慚赧,無以爲喩。須體至意,安意勿辭,幡然上來,以匡不逮。
李世翊,以諡號都監郞廳,以都提調意啓曰,定安王后追上徽號寶篆文實錄豫差所寫各一本,竝爲封進,以備睿覽裁擇之意,敢啓。傳曰,知道。
以實差□□□□□□□□□□彦綱□□□姜萬鐵陰凶□節,畢露於渠之結案招中□□固惡逆之尤,而神人之所不容者也。按律之請,今已經年,而尙靳一兪,臣竊惑焉。萬鐵當初上變,不過爲人所脅,爲死中求生之計,則此豈有一毫可恕之端,使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣不得請,則決不可止。請發配罪人姜萬鐵,依律處斷。關西內奴事,論列已久,而天聽邈然,尙靳一兪,臣竊爲殿下惜之。人君,富有一國,未有府庫,財非其財者,苟其所用者正,則何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於盛德,誠非細故,請加三思,亟寢當初判付勿施之命,依前啓下施行。答曰,勿煩。
上御熙政堂。辛酉十一月十六日午時晝講入侍時,特進官李正英,知事呂聖齊,參贊官尹嘉績,侍讀官沈濡,檢討官李墪,假注書李允修,記事官李畬·徐宗泰入侍。上,讀舊受詩傳,自皇皇者華,止常棣章章下註讀者宜深味之,音一遍訖。濡,進講伐木章及天保章,讀經文音釋及註音一遍訖。上,受而讀之,讀伐木第一章,音釋一遍,六義大旨,音一遍,至第二章,如前章,至第三章,如初。至天保章,如伐木章訖。濡曰,若以大旨觀之,則非閭閻之詩,乃天子燕群臣之詩。蓋凡詩,出自閭閻,而天子用之於樂章,故其說如是也。其曰鳥鳴嚶嚶,唯求友聲云者,可以人而不如鳥之意也?其曰終和且平云者,朋友之道,不可不如是也。墪曰,朋友之道,必以和平爲主也。濡曰,朋友之道,有酒食,不可不相邀者。若以不關之事,有所咎焉,則有乖相好之道,故彼雖不來,此不可不邀也。上曰,是自我先之也。至釃酒有藇,濡曰,釃者,古者或以巾釃之,或以草藉而釃之,卽縮酌之類,而今則以酒帒爲之矣。墪曰,同氣爲之兄弟,而或以朋友爲兄弟,婚家爲兄弟矣。濡曰,人之於朋友,雖不如乾糇,而亦足致咎,故雖乾糇微細之物,必與朋友共之也。墪曰,此章,言朋友雖有故而不來,亦當盡在我之道,而無以乾糇之事,致咎於朋友也。上曰,雖微細之事,必致咎也。至天保章,濡曰,人君,旣以彼燕其臣,則人臣,又以此祝其君也。其曰降爾遐福,維日不足云者,日新又日新之意也。聖齊曰,使人君獲福也。濡曰,人臣愛君之至,無他語以祝,以是祝之也。其曰,日不足者,降之又降也。此書所謂昭受上帝,天其申命用休之意也。上曰,唯。墪曰,禹曰安汝止,惟幾惟康,其弼直惟動,丕應徯志。此章所云,卽動靜云爲,無不徯志,而受天之福祿,如此也。聖齊曰,天人之際,甚昭昭也。濡曰,如川之方至者,言福之無窮也。上曰,益之又益也。墪曰,人臣,受君之恩,若只以奔走筋力,則不可以盡報效之道,故祝之以福。祝之以福者,愛君之至也。濡曰,其曰諏日擇士者,古之祭之也,必擇日而祭之,擇人而祭之,故然也。其曰,尸傳其意者,古者,無今之木主,武王時,始有木主,其前則必以尸童,服亡人之遺衣服,而祭之於尸,故其說,然也。墪曰,天旣降福,而祖宗又降福也。濡曰,以此詩觀之,則其太平可想也。墪曰,此乃百姓豐足之象也。濡曰,此所以著君德也。仁君賢相遇而後,民庶至於太平,民庶至於太平而後,祖考來格,槪百姓,無疾苦愁怨然後,可有和平之氣,而神人以和矣。墪曰,德者,乃一篇之至意。民之太平,在君德,祖考之來格,亦在君德,此雖頌祝之辭,而亦有責望底意也。上曰,然矣。聖齊曰,人君,當體念矣。濡曰,弦者,月之上下弦也。弦之道,自初至望而漸盈,言福之漸長如此也。其曰,如松柏之茂者,松柏四時皆靑,故言福之無窮,又如是也。上曰,如繼繼承承而長茂也。濡曰,舊葉落而新葉出,故長茂也。上曰,唯。講訖。正英進曰,小臣,年旣衰耗,已無能爲,而尙帶金吾之長,誠爲悶迫矣。頃者,南夢賚之事,仍大臣陳達,今當更囚矣。問目何以爲之乎?臣意則以爲下人捧招,不可盡信,故以上裁仰稟,而大臣入侍時,小臣,欲有所陳達,而未及者矣。今則勢將以色吏等捧招,更爲問目,而似有難處者。臣亦曾爲御史推官之任矣。凡推官,若以査問而招致色吏,則色吏輩,例塗糊惶㤼,迷不知所爲,信口而對,若或更招,則必曰已盡於前供云。若只以此爲之,則似難有取信者矣。上曰,色吏捧招,乃査覈時爲之者乎?正英曰,然矣。有陳白大臣,可更問而處之矣。罪人來則小臣,亦當更稟矣。上曰,贓吏,無自服之事,而更爲推問,則勢將以色吏捧招者,爲問目而爲之矣。聖齊進曰,永昭殿祥後朔望及朝夕上食時,只獻單酌事,已爲定奪。翼陵朔望祭上食時,似當一體行之,而第陵所上食時,仍行失禮,則與魂殿,亦似有間。問議于大臣,則山陵,旣行失禮,仍行三酌,似爲無妨云,何以爲之乎?上曰,魂殿,異於山陵,已議于宋領府事,定爲單酌,而山陵則旣有失禮,仍行三酌,宜矣。出擧行條聖齊曰,永昭殿五享祭禮,該曹,惟當一依五禮儀擧行,而禫後用樂一款,旣有所懷,敢此仰達。五禮儀,內喪在先,則十五月而禫後,用樂云。此必以三年之制已畢,而無上食之節而言也。今則魂殿,權行上食之禮,山陵上食時,至有哭,魂殿則有用樂,吉凶相雜,誠有所未安。下詢于大臣及在外儒臣,而處之,何如?濡進曰,聖齊之言,是矣。禮不當吉凶相雜。山陵及永昭殿,似爲一體,而一處用樂,一處哭泣,果爲未安。古則十五月而禫,故用樂,而今山陵,有哭泣之節,魂殿則仍爲用樂,實所不可。臣在外時,與墪相議,欲爲陳達矣,聖齊發此言,故敢陳所懷。墪曰,小臣,果與之相議矣。實如濡之所陳。以人情天理而言之,終有所未安,或以疏箚,欲爲啓達矣。聖齊曰,肅寧殿祔廟時,則亂後無樂器,故無用樂之事,肅寧殿前例,則似不與論,卽今則當從五禮儀,而吉凶相雜如此。然臣何敢擅改五禮儀乎?或云五禮儀如是,仍爲用樂,無妨云矣。上曰,五禮儀,十五月而禫,禫後用樂云,而今此三年祭祀之禮,旣是權宜之道,而且有哭泣之節,則一邊用樂,一邊哭泣,吉凶相雜。議于大臣及在外儒臣而處之。出擧行條聖齊又曰,日本所送鷹連,當入送,而渠輩云,夏月則易爲致斃,須於冬月取來云,故如是分付矣。卽聞物情,則似未及於冬前,故更爲退定於正月二十日矣。雖未及仰達,而事急故如是爲之矣。上曰,知道。正英進曰,臣欲有所達而未及矣,今聞以臣,差武臣堂上朔試射試官云,故敢達矣。文臣朔試射,雖曰不關,猶且爲之,則至於武臣,不可不常常習射,而近來怠慢成習,只中人堂上輩,爲其付料,不得來參試射,其餘已經兵·水使之類,則以執弓,爲羞恥事,或稱病,或稱不當引之公故,不但不爲進參,雖有進參者,而亦不肯準巡以射,事甚駭然。請令該曹各別嚴飭,以爲禁斷之地,何如?上曰,武臣堂上嘉善之不參試射,其習,殊甚可惡。名以武士,而不爲習射,則將安用哉?此後虛稱不當之公故,試射時不爲準數者,以各別論罪之意,申飭可也。出擧行條正英又曰,凡篆字,於國家吉凶事,多有用處,而近日朔書,皆是雜體,且不盡心書進,有若戲弄者然,極爲寒心。且自許穆篆字出,後人,皆好新效奇,多用其體,其爲字樣,尤爲凶惡。今後則大小篆及上方大篆外,雜體禁斷事,令政院申飭,何如?上曰,令政院申飭禁斷,可也,出擧行條經筵官,以次退出。上曰,留待守令及察訪引見。允修,出而引之。鐵原府使金城進伏。上曰,前日已行守令,治民之事,必能知之矣。江原道年事甚慘,卽今凡事,尤難便,着力擧行。高山縣監李世茂進伏。上曰,職何名誰?對曰,高山縣監李世茂矣。上曰,曾經何職乎?對曰,前行山陰縣監矣。上曰,守令七事,亦多有所爲事,須盡心爲之。保安察訪金以鉉進伏。上曰,以何事來乎?對曰,以冬至箋文差員,入來矣。上曰,何時赴任乎?對曰,前年十一月赴任矣。上曰,三等馬幾何?對曰,三百二十匹矣。上曰,有何變通之事乎?對曰,別無變通之事,而峽中凶荒滋甚,驛卒有離散凋弊之患矣。上曰,馬政爲重,須勤儉爲之,使無離散之弊也。臨罷時,上曰,禮判所達用樂事,五禮儀旣如是,未知何以則的當,問議于大臣及在外儒臣而處之。承旨及諸臣,以次退出。
議政府左議政閔鼎重。伏以臣,疾病難强,恩數過隆,進退路窮,情勢迫蹙,區區衷懇,無以自達,不避干瀆,更煩呼籲,聖慈不加諒察,批諭愈益嚴峻,至以恝然不念國事爲責,擎讀震越,臣罪萬死。竊念臣之所患,初非發於心腹,至今保有軀命,得免朝暮之急者,良以此也。若其肩臂痿攣,不能屈伸之症,則觸冷而作,遇寒益甚,醫治多方,未有應效,雖於房室之內,轉動亦艱,少或開戶迎風,輒卽筋縮指直,頭目發眩,蹶然仆地。前後箚單,猥褻是懼,不敢細陳,以至天鑑未盡下燭,微誠不能上格,恩旨稠疊,訓詞丁寧,臣於此,感戴惶窘,莫知所措。使臣而尙可自力,扶曳一進,叩謝天陛,則死亦何憾,而病狀如此,欲强不得。使臣而毋拘時月,專意調治,待其稍蘇,則久於匪據,而瘝官曠職,益積罪負。臣於二者,皆所不安,俯省私分,上念國體,祈恩乞免,陳暴情悃,則天聽莫回,責勉愈勤,臣實銜恩畏義,置身無所。若不更爲之赴愬於天地父母之前,誰復哀臣,而指示可生之路哉?臣本痼疾在身,有時沈綿,或至經歲,從前大小差除,因病解罷,亦非一二。玆於受命之初,歷陳不敢承當之實,而病居其一者,已慮今日,有此狼狽之患也。臣曾於孝廟朝,得備侍從末班,聖祖知臣善病,乃以知爾之病,有時輕重,俟其病間,以時察職爲敎。臣之癃病,自少而然,上下之所共悉也。況今所叨,何等重任,又今所任,幾許沈綿,而徊徨瞻顧,終不自言,任其瘝廢,不卽解免,則微臣自處,固不足言,而國家汚損,將何如哉?此臣所以連章累單,披瀝控陳而不知止者也。苟非萬萬不獲已,則何忍徒爲一時釋負養閑之計,以孤我聖上股肱之寄,心膂之托哉?臣情迫意切,言語無倫。伏乞聖上,哀憐垂察,亟賜遞免,俾臣得蒙終始生成之澤,不勝懇祝之至。取進止。
草莽臣朴世采。伏以臣,以長時癃病之狀,値頻歲衰邁之會,乃自秋末以來,再中感冒,眞元益敗,委頓床席,其他氣逆神眩,頭目疼痛,手足痿痺之症,一時俱劇。以此頃當聖妣大祥之日,亦未克往赴府朝,以伸至慟,而獨行號哭於山間,愚臣罪戾,至是而尤無所逃矣。蓋臣平生,雖有違慢之迹,然於前後國恤葬祭之時,每必趨赴而無少廢者,誠以此禮,自係士民之所同,非甚僭猥,如異日應召叨爵之類故耳。今則疾病筋力,已到難强之域,使其區區秉彝之忱,亦皆闕然而不遂,此臣所以撫躬悼恨,罔知追贖之道者也。不意玆者,伏蒙聖度包涵,未加誅罰,適値災沴之作,旋賜招來之音,以罪爲榮,辭旨委曲,不啻慈父之敎子,臣是何人,敢承斯寵?惶愧隕感,無地自容。惟臣至愚,學陋行蔑,非可比數於人,況其盜竊之恥,釁累之端,又非一日之積矣。繇是之故,上不能爲聖朝,操身飭行,以應弓旌之招,而仍究古賢君民之業,下不能爲賤臣,承家率訓,以備尺寸之用,而缺效世祿休戚之義者,自量已審,俱有本末,每因辭謝之章,輒乃申暴其悃愊。伏惟殿下,亦已矜悶於此,而到今復煩綸綍,辭義至嚴,臣益不勝震懼也。第伏惟念臣,固以疾病留落,不獲祗命,其於願忠報效之誠,豈或遽讓於嫠婦野人之徒,而要亦不敢爲憂時獻芹之計,以應求言自助之旨者,誠以僭犯之嫌,初旣不異於前,狂瞽之說,終必無取於後。反復參量,雖欲不負聖上勤懇之至意,而不可得矣。抑有一焉,臣少讀朱子遺文,得見其南康封事,災異箚子,蓋皆因大旱之日,冬雷之後,進忠於時君者也。臣竊有味乎其言,常謂自古人臣,能擧天下之大事,盡言於君父者,決未有以踰此。然而其說謹嚴,一則先擧民弊,而歸重君心,一則姑陳古事,而要在實功。以昔準今,夫豈遠異於彼,而其於世主體行之道,推而擴之,變而通之,只欠一轉手之機耳。以此言之,方今聖上臨御,賢俊登庸,夫以堂堂大朝公卿·侍從之班,而圖爲將順匡救之策者,其必有先將此等論議,警欬於聖聰,期蒙采納,而又復推類,以修德政,則其能畢竟變災爲祥,回禍爲福,庶幾仰承上帝仁愛之意,而成東方萬世太平之基者,猶可翹足而待也。其審如是,則雖微愚臣扶曳委席之身,冒昧出位之言,以至顚仆狼狽,而貽笑於聖朝者,自能有補於今日弭災之道矣。言之至此,愈增悚慄。伏願殿下,諒臣難進之義,旣有膠守,察臣垂死之疾,又非虛飾,亟回成命,使臣得以生免欺誣,沒無怨恨,獲延危喘於須臾之頃,則實爲天地生成之大德也。臣無任望雲惶灼,席藁祈懇之至,謹昧死以聞。以上燼餘
上在昌德宮。停常參·經筵。
自夜一更至五更,月暈。
李世翊啓曰,明日常參·經筵,取稟。傳曰,只晝講。
又啓曰,二十一日輪對日次,取稟。傳曰,停。
李東溟啓曰,行大司憲趙師錫服制,執義尹拯在外,掌令鄭勔·尹攀呈辭,持平黃玧·朴泰輔未肅拜,今日以監察茶時之意,敢啓。傳曰,連以監察茶時,殊涉苟簡。呈告及未肅拜人員,竝牌招察任。
傳于李世翊曰,還下去差使員,留待。
左議政閔鼎重八度呈辭。入啓。傳曰,安心調理。
李世翊啓曰,左議政八度呈辭批答,當爲傳諭,而政府無郞廳,遣史官傳諭之意,敢啓。傳曰,知道。
傳于李世翊曰,今日晝講,停,還下去守令,亦勿留待。
傳于尹嘉績曰,明日晝講,停。
淸城府院君金錫胄啓曰,臣蒙恩受暇,將以明日,辭朝出去,欲於文華講筵之末,仰瞻威顔,兼陳臣所管諸司事而退矣。卽詣政院,伏聞今日,有停講之命。事之不緊者,當待還朝仰稟,而臣出去之後,御營軍兵領率,更番中日夜巡等事,竝依近例都提調勿管施行,何如?答曰,依爲之。
藥房都提調臣金壽恒,副提調臣吳斗寅啓曰,卽仍入侍醫官所傳,伏聞聖體,自昨夕,猝有外感之候,臣等,不勝驚慮之至。發散之劑,不可不及時進服,卽與李東馨等諸御醫商議,則人蔘敗毒散,加荊芥·紫蘇葉·黃芩酒炒各一錢,速進二貼,宜當云。此藥,卽爲劑入之意,敢啓。答曰,知道。
大殿,政院·玉堂問安。答曰,知道。
正言李彦綱啓曰,姜萬鐵陰凶情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣不得請,則決不可止,請發配罪人姜萬鐵,依律處斷。關西內奴事,論列已久,而天聽邈然,尙靳一兪,臣竊爲殿下惜之。人君富有一國,未有府庫財,非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。答曰,亟停勿煩。
持平朴泰輔啓曰,臣愚迷謬戾,屢速臺參,其不可腆然擧顔,復備淸班也決矣。頃有經幄之除,會値國祥,爲陪祭班,徑出肅命,犯義冒恥,莫此之甚,三告而免,私分粗安,不意聖慈,尙假寵眷,持憲之命,又及於臣,臣誠感激惶隕,無所措躬。夫臺憲之職,上補袞闕,下糾官邪,自非望實無虧,人不得而議之者,鮮克堪之,至如臣者,其身之紕漏,猶不能點檢,式月遭殫,滓穢極矣,而矧有望於上與人主,爭論是非,下使百僚,憚慴風采哉?不然而旅進旅退,無所裨補,秪貪匪據之榮,重獲耐彈之誚,則殿下亦將焉用是哉?此臣之所以忸怩縮踖,而不敢冒進者也。又臣有殿講不通,朔書不書,召牌不赴,六度推緘,怠慢偃蹇之罪,竝在當勘,又與新除授執義尹拯,有舅甥親嫌,在於臺體,俱不可仍冒,請命遞斥臣職。答曰,勿辭。
李東溟啓曰,持平朴泰輔,再啓煩瀆,退待物論矣。傳曰,知道。
持平黃玧啓曰,臣頃者,以試才御史,奉命江都也,臣與本府留守李選,聯名狀啓,外封,官高者一人,當爲着名,而未諳體例,聯着二名,有違格例,以致問備,而臣又以弘文修撰,入直本館之日,猝聞老母病重,臣冒陳私情之煎迫,特蒙恩暇。出來之後,母病彌留,且緣臣脅痛猝發,委頓床席,不能起動,而召命荐降,竟至違牌,王法至嚴,死有餘責。前後三度推緘,尙未照勘,而臣於昨日,除授本職,感激天恩,惶隕之中,不意今者,召牌遽臨,臣嚴畏分義,不得不扶舁詣臺,而顧臣負犯,決不可仍冒於臺席,請命遞斥臣職。答曰,勿辭。以黃玧避嫌,傳于東溟曰,推考蕩滌。
掌令鄭勔·尹攀,持平黃玧啓曰,姜萬鐵凶逆之狀,無異於賊堅,上變之功,又下於元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞朝廷討逆之典也。且以宣廟朝吉云節事觀之,此誠今日之所當法者。請勿留難,發配罪人姜萬鐵,依律處斷。本府,以李之翼事,累日論列,而兪音尙閟,臣竊惑焉。之翼避辭之乖戾,聖明旣已洞燭,臣等不必更有所覶縷,而若以事在旣往,不加追勘,則苟免者可保無事,而負罪者終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼罷職不敍。兩湖大同,國之良法也。行之數十年,民蒙其澤矣,到今法漸解弛,吏多玩愒,事目之外,頗有違越之事,民受其害,怨苦日深,誠可駭然。南來之人,傳說藉藉,不可不摘發治罪,請令兩道監司,更申前令,列邑守宰中,科外橫斂者,明査啓聞,以爲從重論罪之地,且令該廳,嚴飭科條,俾無日後侵虐之弊。持平朴泰輔,以愚迷謬戾,累速臺參,其不可腆然擧顔,復備淸班也決矣。頃有經幄之除,會値國祥,爲陪祭班,徑出肅命,犯義冒恥,莫此之甚。三告而免,私分粗安,不意聖慈,尙假寵眷,持憲之命,又及於臣,臣誠感激惶隕,無所措躬。夫臺憲之職,上補袞闕,下糾官邪,自非望實無虧,人不得以議者,鮮克堪之。至如臣者,其身之紕漏,猶不能點檢,式月遭彈,滓穢極矣,而矧有望於上與人主,爭論是非,下使百僚,憚慴風采哉?不然而旅進旅退,無所裨補,秪貪匪據之榮,重獲耐彈之誚,則殿下亦將焉用是哉?此臣之所以忸怩踧踖,而不敢冒進者也。又臣有殿講不通,朔書不書,召牌不赴,六度推緘怠慢之罪,竝在當勘,又與新除授執義尹拯,有舅甥之親嫌,在於臺體,俱不可仍冒。引嫌而退。累度推緘,俱未照勘,且有相避,在下當遞,請持平朴泰輔遞差。新除授執義尹拯,時在公洪道尼山地,請斯速乘馹上來事,下諭。答曰,不允。末端三件事,依啓。以上燼餘
上在昌德宮。停常參·經筵。
藥房都提調臣金壽恒,副提調臣吳斗寅啓曰,伏未審夜來,聖體調攝若何?湯劑進御之後,外感之候,得有發散之效乎?臣等無任憂慮之至,敢來問安。答曰,所患,與昨無異矣。
大殿,政院·玉堂問安。答曰,知道。
李世翊啓曰,視事當爲取稟,而自上方在未寧中,平復間頉稟。傳曰,知道。
又啓曰,吏曹郞廳來言,臺諫有闕,政事,取稟。傳曰,明明日爲之。
藥房再啓曰,卽伏承問安之批,以所患與昨無異爲敎,臣等不勝悶慮之至。外感之候,必須趁卽發散,然後可無彌留之患。臣等,卽與諸醫入診,以爲議進當劑之地,何如?答曰,依啓。
藥房三啓曰,臣等入診後,退與李東馨等諸御醫相議,則以爲玉體旣得微汗,脈度比昨頗緩,而時有惡心之候。此是外感,猶未快解,肝火發動之致,小柴胡湯,加山梔·黃連竝薑汁炒·知母鹽酒炒·竹茹各一錢,黃柏鹽酒炒七分,連進三貼,以爲和解淸熱之地,宜當云。此藥卽爲劑入之意,敢啓。答曰,知道。
李東溟,以都摠府言啓曰,今日入直軍士,中日習射,請出標信。傳曰,知道。
答淸城府院君金錫胄箚曰,省箚具悉卿懇。卿其安心往來焉。
今日入診時,都提調金壽恒所啓,藥房提調趙師錫改差,其代,卽令口傳差出事,榻前定奪。
李世翊,以禮曹言啓曰,恭靖大王追上廟號·諡號,定安王后追上徽號吉日,以來十二月初七日,已爲啓下矣。京外封進箋文頭辭中,定安王后追上徽號事,改付標以入,而以此及期封進之意,八道及江華·開城府,發馬知委,何如?傳曰,允。
吏曹口傳政事。以呂聖齊爲內醫提調。
李世翊,以禮曹言啓曰,九月課製居首幼學梁聖揆,直赴殿試事,命下矣。依前例,許赴於今式年殿試,何如?傳曰,允。
尹嘉績,以宣惠廳言啓曰,曾以信使齎去人蔘二十斤,自西路備送之意,定奪分付矣。卽見平安監司柳尙運所報,則近來蔘貨踊貴,管餉所餘,亦甚零星,若依戶曹例,以會付穀換貿,則可以趁今備送云。山郡會穀,所儲頗多,以此貿來,實爲便益,量其價直,除出換貿,好品上送後,所用穀物之數,報戶曹會減之意,知委,何如?傳曰,允。
兵曹口傳政事。以朴泰輔付副司直。
尹嘉績,以禮曹言啓曰,今十一月十六日,晝講入侍時,知事呂聖齊所啓,永昭殿五享祭禮,該曹惟當一依五禮儀擧行,禫後用樂一款,旣有所懷,敢此仰達。五禮儀,內喪在先,則十五月而禫,禫後用樂云,此必以三年之制已畢,而無上食之節而言也。今則魂殿,權行上食之禮,山陵上食時,至有哭禮。山陵則有哭,魂殿則用樂,吉凶相雜,誠有所未安,下詢于大臣及在外儒臣而處之,何如?上曰,五禮儀,十五月而禫,禫後用樂云,而今此三年祭祀,旣是權宜之道,且有哭泣之節,一邊用樂,一邊哭泣,吉凶相雜,未知何以則的當,問于大臣及在外儒臣,而處之事,傳敎矣。議于大臣,則領議政金壽恒,行判中樞府事金壽興,行判中樞府事鄭知和以爲,五禮儀,內喪,十一月鍊,十三月祥,十五月禫之制,一遵古禮,十五月之後,則三年之制旣畢,祭享用樂,自是當然之禮,固無可疑,至於今日上食之仍行,出於遵用近例,一時權宜之道,而山陵哭禮,又倣先賢三年後上塚亦哭之文,則似不可以此,便謂三年之制未畢,而遂廢禫後應行之禮也。然,禮官所陳,亦出於從厚之意,而此是常制之外,以臣蒙學淺識,何敢斟酌經權,損益古今,以定此變禮乎?惟在聖明博詢熟講而處之,伏惟上裁。左議政閔鼎重,右議政李尙眞,病不收議。大臣之意如此,上裁,何如?傳曰,亦爲收議于左右相以啓。
又啓曰,凡啓本,必於其初帖書之,例也,而今觀江原都事金灝年分啓本,則皆書次帖,有違常規,請推考。傳曰,允。
正言李善溥啓曰,庸陋如臣,累叨言地,絲毫無補,瀆擾是事,而暮遞憲官,朝復諫職,惶感悚恧,更容何言?第臣之頃忝本職也,以關西內奴停啓之意,簡問可否於同僚,論議不一,未得遽停,而書送謹悉之同僚,旣已引嫌見遞,則臣以當初發簡之人,隨參連啓,有所不可,晏然苟冒,亦且不敢,請命遞斥臣職。答曰,勿辭。
李東溟啓曰,正言李善溥,再啓煩瀆,退待物論矣。傳曰,知道。
掌令鄭勔·尹攀,持平黃玧啓,姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞朝廷討逆之典也。且以宣廟朝吉云節事觀之,則此誠今日之所當法者,請勿留難,發配罪人姜萬鐵,依律處斷。本府,以李之翼事,累日論列,而兪音尙閟,臣等竊惑焉。之翼避辭之乖戾,聖明旣已洞燭,臣不必更有覶縷,而若以事在旣往,不可追勘,則苟免者可保無事,而負罪者終無所懲,豈有是理哉?向來附麗邪論者,雖蔭仕庶官,無不懲汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼罷職不敍。答曰,毋庸瀆擾。
正言李彦綱啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也,按律之請,今已經年,而尙靳一兪,臣竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之問哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣竊爲殿下惜之。人君,富有一國,未有府庫財,非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。正言李善溥,以庸陋如臣,累叨言地,絲毫無補,瀆擾是事,而暮遞憲官,朝復諫職,惶感悚恧,更容何言?第臣之頃忝本職也,以關西內奴停啓之意,簡問可否於同僚,論議不一,未得遽停,而書送謹悉之同僚,旣已引嫌見遞,則臣以當初發簡之人,隨參連啓,有所不可晏然苟冒,亦且不敢,引嫌而退。當初簡問,意在商確,而僚議不一,旋又連啓,則到今隨參,有何嫌礙?請正言李善溥出仕。答曰,不允。處置事,依啓。
巳時,辛酉十一月十八日上御大造殿。入診入侍,藥房都提調金壽恒,承旨吳斗寅,記事官崔錫恒·李畬·徐宗泰,醫官李東馨·金有鉉·鄭惟覺,領議政以下,進詣寢殿閤外有敎,都提調·承旨·醫官及只史官一員,使之入侍,領議政·都承旨及醫官等,史官徐宗泰,入寢室入侍。壽恒進曰,近日日氣不適,而連御講筵,臣等固已深慮矣,猝有此外感之候。今承問安之批,伏審外感,尙未發散,不勝憂慮。劑進人蔘敗毒散二貼,旣已進御,而猶未有和解之候耶?上曰,昨日所進之藥,一貼始服時,頗安矣,俄而覺有惡心之候,故欲於臨臥時畢服,而惡心不止,故仍爲不服矣。早時則頗有煩熱,自夕後,熱候稍除,而乍寒乍熱,往來無常矣。東馨進曰,頭疼之候,朝來更若何?上曰,頭痛,早朝新起時似歇,而梳洗後,有疼痛之候矣。壽恒曰,感寒之時,凡梳洗之事,甚爲妨害矣。仍曰,請令診脈。東馨,進伏診脈。東馨曰,咳嗽今又何如?上曰,咳嗽間間發之,而不至頻數矣。東馨曰,左尺脈·肝脈,稍熱矣。壽恒曰,常時有汗氣耶?上曰,雖無甚汗,間頗有微汗,常灦灦矣。金有鉉,進伏診脈。有鉉曰,上候,自前有微感之時,每左邊脈低,右邊脈上矣。今亦如此,而似不至於不甚和解。仰聆玉音,亦可知矣。惟覺,進伏診脈。東馨曰,臣則昨已診脈。昨日脈度,頗沈數矣,今日則其候稍解矣。有鉉曰,雖未盡和解,而亦非全未和解之候矣。東馨曰,今雖未盡和解,而氣候,不至於內縮矣。惟覺診脈,退曰,左邊脈稍縮,似未盡和解,而亦無浮大之候矣。壽恒曰,惡心之候,臨御食飮時,有之乎?抑常時有之乎?上曰,昨夜人定後,俄而覺有惡心之候,今日則當於進飮食後,可知其候之有無矣,今朝頭痛時,亦有惡心之候矣。壽恒曰,凡外感之時,口味變後,例有惡心之症,口味何如?上曰,喉中熱,口味淡而無味矣。東馨曰,昨晩以來,水刺進御,何如?上曰,昨夕進御水刺,而因食生鮮,便有惡心之候,故止之矣。東馨曰,感冒時水刺,例致助熱,不好矣。上曰,今朝則將進粥矣。東馨曰,好矣。有鉉曰,敗毒散所進,只是一貼,終是歉少矣。東馨曰,惶恐敢達,請審上體果爲汗氣與否,何如?上曰,進審,可也。東馨進跪,遍審上體曰,方微有汗氣矣。金銀花茶,和牛黃進御爲當。臣等退出,當相議當進之藥。醫官等,遂退出。壽恒曰,副提調趙師錫,遭其弟嘉錫之喪,而其喪事,出於師錫之家。師錫,無他兄弟,專爲經紀,主喪營葬之前,其勢必難察內局之任。卽今上候未寧,連有問安之擧,且內局臘藥,副提調,方有監劑之事,趙師錫姑遞改,卽爲口傳差出,何如?上曰,依爲之。壽恒曰,近日御醫中,李東馨外,可以同議御藥者,其數不多。權愉·崔聖任,方在外縣矣,今方使之上來,以爲議藥之地。臣等,自外亦可召來,而此意敢達。上曰,唯。遂罷出。
淸城府院君金錫胄。伏以臣,蒙恩受暇,今將往省先臣丘墓。迷息不肖,幸參小科,父子同行,不但梓里生輝,其爲幽明感祝,當復何如?抑臣有情事切至,不得不更冒死而陳者,自臣祖父文貞公臣堉,至臣六代祖大司成臣湜,五代墳塋,俱在楊州東面,距臣今往楊根地,不滿三十里,歸路所經,自當歷入展掃,而自臣祖沒後,大司成已祧之主,移在後孫長房之居抱川者,抱距楊州,又八十里,路雖稍遠,行一日則日常有餘,此不過迂回二息程而已。臣仍竊記,壬寅之春,臣初掇科目,先臣職在亞銓,陳情請由之時,先臣謂臣曰,今行,若不往抱川,省謁祖廟,則後日之來,不可必也,遂率臣偕行,到今屈指,倏已二十年矣。今臣之行,事適相類,情倍難抑,玆忘僭猥,敢此陳暴於宸慈之下。伏乞聖明,特垂憐察,許臣便道往來,以伸至悃,臣不勝惶恐祈祝竢命之至。取進止。以上燼餘
上在昌德宮。停常參·經筵。
辰時巳時,日暈。夜二更,流星出井星下,入南方天際,狀如鉢,尾長三四尺許,色赤。四更,流星出翼星下,入巽方天際,狀如拳,尾長四五尺許,色赤。
下直,宜寧縣監南得衡,果川縣監韓起愈。
藥房都提調臣金壽恒,提調臣呂聖齊,副提調臣吳斗寅啓曰,伏未審夜來,聖體調攝若何?頭疼·惡心之候,比昨加減,何如?昨入湯劑進御之後,得有快解之效乎?臣等,終宵憂慮,敢來問安。答曰,頭疼·惡心等症,比昨稍勝矣。
大殿,政院·玉堂問安。答曰,知道。
藥房再啓曰,伏承問安之批,頭疼·惡心之症,比昨稍勝爲敎,且仍入侍醫官所傳,伏聞症候脈度,顯有差效。臣等不勝喜幸之至。昨入三貼之藥,當進於今日,加進與否,與李東馨等諸醫相議,則大勢雖已向愈,餘熱猶未盡袪,小柴胡湯,依前加入,更進三貼,宜當云。此藥,卽爲劑入之意,敢啓。答曰,知道。
左議政閔鼎重九度呈辭。入啓。傳曰,安心調理。
李東溟啓曰,左議政九度呈辭批答,當爲傳諭,而政府無郞廳,遣史官傳諭之意,敢啓。傳曰,知道。
答吏曹判書李端夏疏曰,省疏具悉卿懇。天官之長,非卿其誰?卿其安心勿辭,從速察職。
李世翊啓曰,右副承旨李濡,異姓四寸弟幼學洪萬東身死,服制已行四日,出仕,何如?傳曰,允。
李東溟,以兵曹言啓曰,當日趙榲稱名人,自敦化門入來,差備門外擊錚,極爲駭愕。令攸司囚禁治罪,同門守門將李希夏,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,訓局哨官金碇,明日入番當次,旣已受點矣,卽接本局把摠洪時範手本,則金碇身病猝重,萬無起動入直之勢云。不得已原單子中,改付標以入之意,敢啓。傳曰,知道。
又以刑曹言啓曰,佐郞權胄,以病重實狀,連呈辭狀,累日之坐,不爲來參。當此獄訟積滯,啓覆迫頭之時,煩劇之任,不可久曠,權胄改差,後日政,以在京無故勤幹人,各別擇差,何如?傳曰,允。
傳于尹嘉績曰,今訓鍊都監單子,則因大將之寒疾猝劇,不得行操云,予之慮念,曷勝云喩?卽遣御醫,不離看病。
尹嘉績,以諡號都監郞廳,以都提調意啓曰,定安王后追上徽號玉冊文,靑平尉沈益顯所寫草本封入,以備睿覽,依此正書之意,敢啓。傳曰,知道。
掌令鄭勔·尹攀,持平黃玧啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞朝廷討逆之典也。且以宣廟朝吉云節事觀之,此誠今日之所當法者。請勿留難,發配罪人姜萬鐵,依律處斷。本府,以李之翼事,累日論列,而兪音尙閟,臣竊惑焉。之翼避辭之乖戾,聖明旣已洞燭,臣等不必更有覶縷,而若以事在旣往,不加追勘,則苟免者,可保無事,而負罪者,終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼,罷職不敍。答曰,亟停勿煩。
獻納申曅,正言李彦綱·李善溥啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。答曰,勿煩。
答諫院箚曰,省箚具悉。噫,自古上天之降災,莫不類應,是以國之將興,必有禎祥,國之將亡,必有妖孽,感應之理,毫髮不爽,豈不大可懼哉?今玆災異之疊見層出,實由於寡昧之不德,弗豫于天心,有以致之也。夙宵憂懼,若隕淵谷。箚中縷縷戒誨之言,罔非憂愛之衷悃,藥石之至論,深用嘉尙。可不置諸左右,朝夕省察焉?第念兩公主田畓革罷一款,已悉委折於前後,而爾等猶未釋然,誠莫曉也。
前知敦寧府事李端夏。伏以臣,宿病重發,無望供職,陳疏乞免,批旨不許,力死登對,申暴危懇,幸蒙聖慈矜察,諭以體下之道,命遞經筵之職,臣誠感激,不敢復有陳瀆,竝辭他任,蟄伏史院,謝絶人事,服藥調病,收聚精神,日間氣定時,庶續纂修之課,以無負朝家任使之意矣。頃當陽復之辰,勉趨起居之班,適聞在家孫孩病急,邀醫歸視,猝至不救。因此出動,病已添劇,殤慘一慟,心氣亦損,還到史院,數日靡定,乃於千萬意象之外,忽被天官新命,缺震悸,危魂益喪,罔知所以自措也。臣本至愚極陋,加有一生迷罔之症,小官細務,亦不自辨,滾到宰列,衆咸爲怪,豈料罪累牽復之餘,更紆陞擢,輾轉忝叨,至於此極哉?銓衡首席,乃是百官之長,苟非標望伏一世者,莫宜居之,如臣無狀,寧有一毫近似,而大臣,偶失薦擬,聖明,重誤寵授,致令名器玷辱,輿情駭惑,淸朝擧措之失,恐無大於此者也。臣但當囚首,恭俟劾正之論,而除目加身,不敢一刻自安,不得不封章仰煩。伏願殿下,亟命鐫改臣新授職名,回畀可堪之人,國事幸甚,愚分幸甚。臣無任惶隕祈懇之至,謹昧死以聞。以上燼餘
上在昌德宮。停常參·經筵。
夜四更,月犯太微西垣下第二星。
下直,統虞候鄭昌翰。
藥房都提調臣金壽恒,提調臣呂聖齊,副提調臣吳斗寅啓曰,夜來寒威轉嚴,伏未審聖體調攝若何?昨入湯劑進御之後,外感之候,已盡和解,而頭疼惡心諸症,比昨益有差愈之效乎?臣等憂慮未弛,敢來問安。答曰,知道。勿爲問安。
有政。吏批,判書李端夏未肅拜,參判李敏敍病,參議任相元進,右承旨李世翊進。
兵批,判書李䎘病,參判李師命病,參議兪櫶進,參知李東老病,右副承旨李東溟進。
吏批啓曰,判書李端夏未肅拜,參判李敏敍病不來,小臣獨政未安,何以爲之?敢稟。傳曰,只出緊任。
以李墪爲持平,朴泰輔爲副修撰,金正夏爲鏡城判官,權儹爲祥雲察訪,申瑞華爲刑曹佐郞。
李世翊,以禮曹言啓曰,今此通信使齎去盤纏,一依本曹所在謄錄,狀啓紙十二卷,啓下分定矣,卽接慶尙監司移文,則本道謄錄中,狀啓紙一卷,壯紙十二卷載錄,故依此分定云。本道謄錄,似爲詳盡,依移文,狀啓紙一卷,壯紙十二卷,原啓目中,改付標以入之意,敢啓。傳曰,知道。
又以弘文館言啓曰,本館上番四番內,副校理朴泰遜,在外未上來,校理沈濡,呈辭有日,而身病不輕,勢難供職,校理吳道一,副校理宋光淵,今日俱以身病呈告,無他入直之人。吳道一·宋光淵,竝卽牌招察任,下番,無故行公之員,只有臣鎭龜,今方入直,而以史局郞廳,逐日出入,事甚苟簡,新除授副修撰朴泰輔,亦爲牌招,以爲推移入直之地,何如?傳曰,允。
又以禮曹言啓曰,頃因慶尙監司狀啓,知禮縣鄕校五聖位版及新寧鄕校四聖位版,粉面剝落,改題香祝啓請,啓下本曹。考諸謄錄,則壬寅年遂安郡鄕校及癸卯年高靈縣鄕校位版粉面,歲久漫漶,改題事狀啓回啓內,京外學校位版,本無粉面之規,而今此高靈縣鄕校位版,則獨用粉面,有違法例,依狀啓,淨洗粉面後,改題事覆啓,故今此知禮·新寧等邑位版,洗去粉面,改題之意,依謄錄覆啓行會矣。今聞太學位版,皆用粉面之說,不無疑訝,使成均館,詳細奉審後牒報,則本館所報內,殿內及東西廡位版,皆用粉面云。曾前本曹謄錄,所謂京外學校位版,本無粉面之規云者,莫知其由,太學位板,旣是粉面,則外方學校,不宜異同,而今見慶尙監司移文,則以爲位板改題處,不但新寧等邑,其他各邑,亦必有之,待其畢報,而更爲啓聞云。改題之禮,時未擧行,依太學例,仍前粉面改題事,知委,何如?傳曰,依啓。
尹嘉績,以義禁府言啓曰,本府所囚罪人權儔,本以老病之人,就囚之後,因日寒,病勢極重,令月令醫員救療矣,數日間,症勢危重,全廢食飮,有時窒塞云。自前罪人病重,則有保放救療之例,敢此仰稟。傳曰,保放,可也。
掌令尹攀,持平黃玧啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞朝廷討逆之典也。且以宣廟朝吉云節事觀之,此誠今日之所當法者。請勿留難,發配罪人姜萬鐵依律處斷。本府,以李之翼事,累日論列,而兪音尙閟,臣竊惑焉。之翼避辭之乖戾,聖明旣已洞燭,臣等不必更爲覶縷,而若以事在旣往,不加追劾,則苟免者可保無事,而負罪者終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼罷職不敍。答曰,毋庸堅執。
答玉堂箚曰,省箚具悉。自予忝位以來,天災地異,無歲無之,而至于今日而極矣。天道雖遠而實邇,天威至嚴而難玩,無乃寡昧才疎德薄,茫不知警懼修省之方,故仁愛之天,屢降災害,如慈父之反復詔子耶?夙夜兢惕,罔知攸處。卿等條列陳戒之言,無非君德之急務,爲治之要道,深加眷眷憂愛之丹忱也,可不書紳而服膺焉?
獻納申曅啓曰,姜萬鐵陰凶情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣竊惑焉。萬鐵當初上變,不過爲人所脅,爲死中求生之計,則此豈有一毫可恕之端,〈而〉使之容息於覆載之間哉?萬鐵·元老,初無異同,發告之功,旣後於元老,安有元老伏法,而萬鐵獨生之理乎?臣不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣竊爲殿下惜之。人君,富有一國,未有府庫財非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命。答曰,毋庸煩擾。以上燼餘
上在昌德宮。停常參·經筵。
自巳時至未時,日暈。夜四更五更,月暈。
藥房都提調臣金壽恒,提調臣呂聖齊,副提調臣吳斗寅啓曰,伏未審夜來,聖體調攝若何?未寧之候,日漸平復,而更無餘症之往來乎?臣等區區憂慮,猶不自已,敢來問安。答曰,所患,日有差復之效矣。勿爲逐日問安。
尹嘉績啓曰,昨日江原都事金灝各邑災傷差錯官吏等取招,及前金城縣令李台揆推緘違拒事兩度啓本,戶曹覆啓換粘啓目,臣以代房,紛擾之際,矇然捧入,啓下之後,始爲覺悟,不勝惶恐。此公事,使之改粘,而當該堂上·郞廳,竝推考,何如?傳曰,允。
李濡,以都摠府言啓曰,今日入直軍士,中日習射,請出標信。傳曰,知道。
左議政閔鼎重十度呈辭。入啓。傳曰,安心調理。
傳于李濡曰,實錄改纂,一日爲急,而今觀進不進單子,謄錄郞廳崔奎瑞,自十一日,至二十日,連以身病,受由懸頉。雖未知疾病輕重之如何,而揆以事體,殊甚未妥。推考。
以康翎假吏李時樑上疏。傳曰,下該司。
李世翊,以內醫院官員,以都提調意啓曰,議藥同參李邦翊,受由下鄕,已過累月,身病甚重,上來無期,不可虛帶其任,卽爲汰去,而許通·許坫,以術業精明,見稱於士夫間,使之入屬議藥廳,令該曹付軍職,依例冠帶常仕,何如?傳曰,允。
又以內醫院官員,以都提調意啓曰,針醫李焯,時任內贍奉事,逐日供上,職務煩劇,不能專察本院之任,令該曹,依例閑官換差,何如?傳曰,允。
又以禮曹言啓曰,今十一月十六日晝講入侍時,知事呂聖齊所啓,永昭殿五享祭禮,該曹,唯當一依五禮儀擧行,而禫後用樂一款,旣有所懷,敢此仰達。五禮儀,內喪在先,則十五月而禫,禫後用樂云。此必三年之制已畢,而無上食之節而言也。今則魂殿,權行上食之禮,山陵上食時,至有哭禮。山陵則有哭,魂殿則用樂,吉凶相雜,誠有未安,下詢于大臣及在外儒臣,處之何如?上曰,五禮儀,十五月而禫,禫後用樂云,而今此三年祭祀之禮,旣是權宜之道,且有哭泣之節,則一邊用樂,一邊哭泣,吉凶相雜,未知何以則的當。問于大臣及在外儒臣處之事,傳敎矣。議于大臣,則領議政金壽恒,行判中樞府事金壽興,行判中樞府事鄭知和以爲,五禮儀,內喪,十一月練,十三月祥,十五月禫之制,一遵古禮,十五月之後,則三年之制旣畢,祭享用樂,自是當然之禮,固無可疑。至於今日上食之仍行,出於遵用近例一時權宜之道,而山陵哭禮,又倣先賢三年後上塚亦哭之文,則似不可以此便謂三年之制未畢,而遂廢禫後應行之禮也。然,禮官所陳,亦出於從厚之意,而此是常制之外,以臣蒙學淺識,何敢斟酌經權,損益古今,以定此變禮乎?惟在聖明,博詢熟講而處之,伏惟上裁。左議政閔鼎重,右議政李相眞,病不收議。大臣之意如此,上裁,何如?傳曰,亦爲收議于左右相以啓事,傳敎矣。議于左右相,則左議政閔鼎重以爲,五禮儀,內喪,十五月禫後用樂,乃禮之常,而今日之上食仍行,山陵擧哀,出於權宜之制,遵常而不能廢乎權,古亦有之,因權而反以致疑於常,恐無是理。況山陵與魂殿,事體情禮,亦自不同,守侍之官,不卽從吉,旣由於此,則儀節之有異,似不至大妨,伏惟上裁。右議政李尙眞以爲,禫後用樂,禮之常也。今者魂殿之上食,旣出權宜,山陵之哭禮,亦有所倣,則不可以此廢禮之常,似亦不妨於吉凶相雜。諸大臣獻議之外,不敢有別見,伏惟上裁。大臣之意如此,上裁,何如?傳曰,姑待在外儒臣收議之齊到,當裁處之矣。
李世翊,以校書館官員,以提調意啓曰,今此列聖誌狀通記五冊,旣已畢印,送于宗簿寺,以爲分藏各處之地矣。進上件,當初有勿爲加印之命,不敢加印,亦不敢專闕,只以一件封進,以備睿覽之意,敢啓。傳曰,知道。
李濡,以義禁府言啓曰,以平安道推考敬差官啓本,刑曹啓目,謀殺其上典罪人壬先,移本府處置事,允下矣。係是綱常,依例發遣府都事,拿來,何如?傳曰,允。
又以義禁府言啓曰,以刑曹啓目,咀呪罪人孝陽,移本府處置事,允下矣。孝陽,方囚典獄署,卽爲拿囚,而係是綱常,依法例,三省推鞫,何如?傳曰,允。
又啓曰,咀呪罪人孝陽,三省推鞫事命下,而今已夜深,待明日推鞫事,分付禁府,何如?傳曰,允。
又啓曰,咀呪罪人孝陽,三省推鞫事,命下矣。兩司進參事,城上所牌招,言送,何如?傳曰,允。
又啓曰,咀呪罪人孝陽,三省推鞫事,命下矣。委官,何大臣進去乎?敢稟。傳曰,領相進去。
尹嘉績,以戶曹言啓曰,江原都事金灝各邑災傷差錯官吏取招,及前金城縣令李台揆推緘違拒兩度啓本,自本曹覆啓之際,換粘啓目,不勝惶恐。改粘以入之意,敢啓。傳曰,知道。
掌令尹攀,持平黃玧啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞朝廷討逆之典也。且以宣廟朝吉云節事觀之,則此誠今日之所當法者。請勿留難,發配罪人姜萬鐵依律處斷。本府,以李之翼事,累日論列,而兪音尙閟,臣等竊惑焉。之翼避辭之乖戾,聖明旣已洞燭,臣等不必更有覶縷,而若以事在旣往,不加追劾,則苟免者,可保無事,而負罪者,終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼罷職不敍。答曰,勿煩。
江華留守臣李選。伏以臣,以軍務稟定事,上京之後,旋有賤疾,未赴前日備局之坐,前頭登對,亦似未易,敢以別單,繕寫投進,以備睿覽,伏乞宣下廟堂,以爲稟旨定奪之地,不勝幸甚。臣無任兢惶恐懼之地,謹昧死以聞。以上燼餘
上在昌德宮。停常參·經筵。
未時,日暈。
以權壽朋爲假注書。
答吏曹判書李端夏疏曰,省疏具悉卿懇。已悉於前疏之批,而卿辭至此,予以爲過也。銓長之任,元非劇務,則何患乎史事之不專乎?卿其安心勿辭,從速行公。
李世翊啓曰,假注書權壽朋,卽刻入來,而方患黃疸,症勢危篤,出入之際,使人扶腋,觀其病狀,萬無察任之路。權壽朋改差,他假注書差出,使之察任,何如?傳曰,允。
以李坽爲假注書。
傳于李世翊曰,東銓首席,不可久曠。吏曹判書再疏已下,卽爲牌招察任。
李濡啓曰,卽者獻納申曅,以昨日闕啓事來避,而觀其措語則以爲,方忝史局郞屬,而再昨本院同僚,適皆呈病,不得已詣臺傳啓,而且以依前定奪,宜速稟啓之意,送言于本院,則答以明當變通,故昨者直爲仕進於史局,而政院,終無稟啓之擧,日勢昏黑之後,雖欲詣臺,有不可得。政院之事,殊甚愕然,而闕啓之失,臣亦難免云云。本院之未及稟啓於昨日,事勢適然,而旣於再昨,詣臺傳啓,則昨於未及變通之前,似無不爲詣臺之事,故一邊搜覓其擧行條件,一邊以未卽稟啓之由,答送於往復之際矣。今其避辭如此,毋論其彼此曲折,闕啓勿避,明有先朝受敎,以此屢度送言,還爲出給,而謂以其避辭中,有侵斥政院之語,不宜循例退却,必欲其捧入。闕啓勿避一款,旣有受敎,則亦何以侵斥本院之故,强爲捧入?此避嫌,何以爲之乎?敢稟。傳曰,勿爲捧入,可也。
又啓曰,實錄廳郞廳之爲臺諫者,如無僚員之可以推移者,獨爲行公,則不可以兼帶史局之故,廢其職事,或同僚呈病,未免代察城上所之任。如此之時,則令政院詳察稟定事,曾於筵中,大臣陳達,出於擧行條件矣。近日諫院之官,或遭服制,或呈疏單,只有獻納申曅,而以實錄郞廳,除本仕,無他無故行公之員。自本院,所當依前定奪,有所變通,而臣旣不入侍於其時,定奪措語,未能詳知,擧行條件,以日記修正事,爲注書之所取去,而亦未知在於何注書之家,昨使下人,遍索終日,竟不得覓納,今始得見其擧行條件,則令政院詳察稟定一款旣如此。卽今諫院呈告陳疏人員,請竝牌招察任。且注書之修正入侍說話於五日之內者,纔有定式,而每加催促,不卽修納,凡干文書,取去其家,雖有及時考見之事,搜覓之際,未免稽遲之弊,殊涉未安。當該注書推考,以警日後,何如?傳曰,依啓。不得取去文書於私家,已有禁令,限五日修正,才又申嚴,而猶踵前習,尙不修正,年少輩任便怠慢之狀,誠可駭異。當該注書,先罷後推。
又啓曰,司諫安垕,正言李善溥,牌招不進矣。傳曰,知道。
又啓曰,小臣,三省推鞫進去,下直。傳曰,知道。
傳于李世翊曰,列聖誌狀通紀刊印時,提調以下,書啓。
答掌令尹攀疏曰,省疏具悉。憂愛陳戒之誠,溢於辭表,深用嘉尙,予當加意體念焉。百官頒料,決非忠信重祿之道,而實出於不得已之擧也。至於權讓等三人事,當此乏人之時,若以爲人之疲弱,旣往之薄過爲疵,則此豈與人不求備之義乎?未可曉也。爾其勿辭,調理察職。
答吏曹判書李端夏疏曰,省疏具悉卿懇。已諭於前後疏批,卿何固辭,至再至三乎?須勿控辭,宜速行公。
尹嘉績,以禮曹言啓曰,今十一月十六日晝講入侍時,知事呂聖齊所啓,永昭殿五享祭禮,該曹,唯當一依五禮儀,內喪在先,則十五月而禫,禫後用樂云。此必以三年之制已畢,而無上食之節而然也。今則魂殿,權行上食之禮,山陵上食時,至有哭禮,山陵有哭,魂殿則用樂,吉凶相雜,誠有所未安。下詢于大臣及在外儒臣而處之,何如?上曰,五禮儀,十五月而禫,禫後用樂云,而今此三年祭祀之禮,旣是權宜之道,且有哭泣之節,則一邊用樂,一邊哭泣,吉凶相雜,未知何以則的當,問于大臣及在外儒臣而處之事,傳敎矣。發遣本曹郞廳,問議于司業朴世采處則以爲,臣前於位版改題之議,一徇謬守,不敢有所仰對,自謂此後,庶免濫及之弊矣。乃於今日,又承下詢,殆與在朝應得者無異,臣誠駭悶,以爲聖朝擧措,備數太甚,不但賤臣叨冒之懼而已。唯其經禫之後,山陵之哭泣,魂殿之上食,皆出於一時權宜之道,則正古所謂亡於禮者之禮也,而況其他大祭之用樂,本具於五禮儀之文?雖未知配合於其動也中之義,而恐有所不得以廢者,此又臣之昏瞀顚倒,不敢妄有折衷,以至對揚於聖問者也。又臣,昨因辭章,略因古賢弭災之說,以冀聖朝上下同德,相勉於永受無疆之景命,而不料反加寵諭,有若臣所自言者然,臣益愧隕惶惑,不知所以措躬者也。臣之怠慢欺誣,一至於此,伏地待罪之外,更無所達云矣。敢啓。傳曰,知道。
李濡啓曰,罪人孝陽,埋凶弑主節次,旣已承服。依法例結案取招,照律處斷,何如?傳曰,依啓。
尹嘉績,以弘文館言啓曰,本館上番四員內,副校理朴泰遜在外未上來,校理吳道一身病呈辭,副校理宋光淵,以諡號都監都廳,今日晝仕出去,又以身病呈辭,校理沈濡,今日雖停呈單,所患未差,不得入來云,而無他推移人員,將至闕直。校理吳道一·沈濡,副校理宋光淵,竝卽牌招,以爲入直之地,何如?傳曰,允。
李東溟,以義禁府言啓曰,弑主罪人孝陽,不待時處斬事,承傳啓下矣。法典內,上下弦日及雨未晴·夜未明,不行死刑云。今日夜深,明日下弦,待無故日,行刑之意,敢啓。傳曰,知道。
又以義禁府言啓曰,卽接南原府使趙渭叟所報,則興陽定配罪人南夢賚,還爲拿來之際,行到本府,今十六日結項致死云。此實出於意外,雖非押來羅將不能看守之致,亦不可置而不論,自本府治罪,南夢賚致死之由,令本道監司,急速定差員,檢驗啓聞,何如?傳曰,允。
尹嘉績啓曰,因弘文館草記,校理吳道一·沈濡,副校理宋光淵,牌招事命下,而吳道一·沈濡,家在城外,勢未及承牌,明日待開門,牌招之意,敢啓。傳曰,知道。
又啓曰,卽者副校理宋光淵,以身病,牌招不進,雖未知症情輕重之如何,而玉堂上番,勢將闕直,請推考,更爲牌招,何如?傳曰,允。
掌令鄭勔,持平黃玧啓曰,罪人姜萬鐵凶逆之狀,無異於賊堅,上變之功,又下於元老。賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵,依律處斷。本府,以李之翼事,累日論列,而兪音尙閟,臣等竊惑焉。之翼避辭之乖戾,聖明旣已洞燭,臣等不必更有覶縷,而若以事在旣往,不加追劾,則苟免者,可保無事,而負罪者,終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼罷職不叙。答曰,勿爲煩論。
獻納申曅,正言李彦綱啓曰,姜萬鐵陰凶情節,畢露於渠之結案招中,此固惡逆之尤,而神人之所不容者也,按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,安有元老伏法而萬鐵獨生之理乎?臣等不得請,則決不可止,請發配罪人姜萬鐵,依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。答曰,勿煩。
前知敦寧府事臣李端夏,伏以,臣於宿病沈痼之中,忽被新授隆委之命,如山壓重,精爽震越,瀝血封章,亟望鐫改,而聖批不許,反加奬諭,臣誠惶隕,置身無所。臣於銓長之任,萬不近似,今不暇瀆陳,只臣病狀,決無行公之勢。蓋臣心氣之患,到老益甚,居閑處靜,一意調攝,僅不至於喪失性命。更化之初,特蒙收敍,而無復有供世之望,但欲一謝恩命而歸,兩日藩任,三入辭本,移授纂局之任,曾所不圖,五辭而不得免,拚一死而當之,不幸國家多故,久未始役。臣身處囂煩,病日益深,不得不長在史院,謝絶人事,得以偸過六七朔,及始纂修之後,精神日耗,大漸劇,添傷於考試之役,旣罷出,心慌神亂,不能自定者累月,思欲急解職任,歸伏鄕廬,而不唯辭疏未蒙恩遞,臣亦以史事無終爲恨,遂敢力疾登對,陳暴危懇,經筵兼任,幸准所辭。自是不復出史院一步地,攝養之暇,欲效分寸心力於纂課,誕辰賀班,亦不進赴,待罪之疏,不得上徹,冬至問安,始乃趨參,而一動傷敗之候,至今未復,當寒更出,則顚斃可慮。且臣旣不在家與人相接,則其何能求訪人才,稱停物議,以爲甄敍之地,而如欲還處于家,應接出入,自同平人,則又非臣所能堪,徒令史事放廢而已。顧此實狀,聖明似有未深燭者,謂臣猶可以黽勉察職,故玆敢歷數情節,冒死畢陳,言出肝膈,無一毫修飾。伏乞聖明,亟賜遞免,使重任無曠,微喘獲延,則公私不勝幸甚。臣無任切祝祈懇之至,謹昧死以聞。
司憲府掌令尹攀,伏以,臣之駑劣,最出群臣之下,性且迂鈍,全不解事,凡於時政得失,事理當否,實所昧昧,雖尋常職事,猶懼不堪其任。況此臺憲之地,是何等責任,而承乏苟冒,長處臺席,上之不能爭是非於殿陛,裨補袞闕,下之不能振風采於朝端,糾劾官邪,虛帶華銜,徒以榮其身利其祿,而隨行逐隊,噤嘿度日,臣常愧悚,無地自容。況臣素多疾病,殆無寧日,蓋濕疾之症,爲一身之主病,年前累致落傷,仍成瘀血,四肢牽痛,呼吸促急,復自嶺南佐幕,驅馳於瘴鄕之後,添得眩病,頭目眩暈,心神昏亂,方其劇時,不省人事。服藥調治,僅得少甦,而病根尙痼,發作無常,近又重感風寒,頭疼背冷,渾身寒縮,咳嗽頻發,久未和解,日就沈痼,種種症情,非可一二言。以此病狀,頓無供任之望,而適値科試之日,連承召牌,不敢偃蹇退伏,黽勉趨赴,前後處冷廳,監試事者,蓋過一旬,所患轉添,一味苦苦,不得不尋單請急,而喉司不諒,每事退却,昨緣僚員不備,繼有牌召察任之命。嚴畏分義,又復扶曳出仕,而臣之不宜冒居風憲,旣如所陳,而病又若是之重,決不可一日虛帶。伏乞聖明,俯察微懇,特許遞免,公私幸甚。仍竊伏念,聖上沖年嗣位,德盛化隆,數年以來,益明習國事,奮發大志,廓淸陰翳,黜退邪穢,收召賢彦,凡所以施措之間,有足以悅豫天心,感服人情者,蓋不可勝擧,則宜其治理休明,民物阜安,而天災時變,疊見層出,可愕之事,可驚之異,式月斯生,國勢日移於艱危,生民已極於困悴,將至於國不爲國,而危亡之兆,不一其端。噫嘻,此何故哉?去歲妖星之異,實是古史之罕見,而夏初地震之變,亦乃前代所無之事。屋宇掀搖,人物顚仆者,至於再三,而又發於冬月,太白晝見,經年不止,雷電之異,見於非時,而至於一陽初生之日,黃霧四塞,天日晦蒙,不辨咫尺,終夕昏陰,是何景象?是何時氣?天意深遠,有難測知,雖不敢指某變爲某事之應,而災不虛生,必有其由,亦安有其缺未知我國家,胡得罪於上天,而將來何五六字缺之知耶?此政君臣上下惕然驚懼,改過敬戒缺,而竊見朝廷之上,認以爲常理細故,而了無動心驚怖之色,所行者,只文具而止,末務而止,則豈不重可憂哉?每見綸音之下,辭旨懇惻,臣雖愚魯,有以知聖上憂勤之至,丙枕不安,而每發於備忘也。噫,天人雖懸,一理無間,感應之妙,不可以缺假,則臣未知殿下惕慮之心,戒懼之實,果如下布之四五字缺夙夜不忘耶?如其不然,徒欲動人以言,則缺固不可服,況可望上回天心乎?臣姑以政令事爲者言之,樂聞之缺欠虛受之義,偏私之念,猶未盡祛,而或多牽持之事,前後求言之下,應旨封事者,不知其幾人,則亦豈無一言可採,而但有溫批之降,竟無施用之實?至於姜萬鐵,凶逆之狀,畢露無餘,實與賊堅·元老,少無差別,此正天地之所不容,王法之所不貸,而拘於一時特敎,大臣陳之而不從,臺諫爭之而不許,留時違衆,今且再易歲矣,而兪音尙閟,欲守區區之小信,輕廢祖宗之憲法,豈有是理哉?關西內奴專屬各鎭事,初出於重邊圉,成命旣下,四方皆仰,而旋寢不行,言官之爭執已久,尙靳允許,其視令出惟行之義,果何如也?王者無私之道,恐不宜如是,殊非平日所望於聖明者。此外臺閣之微少彈論,無論事之虛實,竝皆曠日持難,久而始許,若或語涉勳戚武臣,則輒示不悅之意,或下未安之敎,疏章文字之少有忤旨者,常靳恩點,敷施之事絶尠,夬斷之德漸弛,臣竊慮焉。古人有言曰,非言之艱,行之惟艱。竊見近來聖旨之降,辭語過多,夷考其所以,行或有未副其實者,群下疏箚批下之辭,太涉煩支,而嘉奬許與之意,常過於實,無亦近於失中過當之歸耶?臣雖愚下,年齒已多,亦曾記祖宗朝聖敎矣,何嘗不嚴謹簡要乎?大哉王言,宜尙簡約的當。古人之不取唐宗之辯說者,良以此也,惟聖明留意焉。聖德成就,莫過於學問,雖以唐虞三代之君,生知上聖之姿,未有舍學問而能爲治,其所以進德出治之方,具載於六經,亦未有舍是書而能爲學者也。殿下,以天縱之聖,承精一之訓,固無待筵臣講磨之益,而近復日開經席,討論不輟,正心誠意之方,修己治人之道,想於方冊上,講之已熟,而第未知操存省察之功,體驗踐履之道,果無一時欠闕,亦無一毫未盡者耶?古人論學,最以知要爲貴,間斷爲戒,而表裏無間,終始如一者,雖韋布專心力學之人,常以爲難,則況帝王之學,固有異於此者,豈非可戒之深者乎?儒賢章奏之上,筵臣進戒之際,每以此仰陳,則抑恐聖上,視以爲老儒常談,而作一厭聞之語也。如臣浮淺輕微者,本不足輕重於臣僚,則所言,又何足少槪於聖心耶?然而若求當今之第一急務,無智愚,皆知不外乎講聖經明聖學,則臣固不敢他求,而以是說進焉,惟聖明之留意焉。果能此道,向之爲累於聖德者,自然消去,而上可以格天心,下可以做至治,轉災爲祥,有不足言矣。噫,民依於國,國依於民,而民之困窮,莫今日若也。十數年來,旱蝗風霜之災,無歲無之,而辛亥以後,凶歉荐臻,死者未葬,流者未集,而今年失稔,又甚於去年,田畝無收,杼軸已空,飢寒切身,救死不得,方有離散之患,實無卒歲之望,言念及此,不覺心痛。保民之策,是國家莫大之政,而第聞國計板蕩,無以賑濟,哀我民斯,其何能活耶?卽今救恤之方,惟有安集惠養,雖有利國之政,事係變通者,宜且少停,凡干擾民之事,竝命一切蠲除,若如軍丁簽定之事,身役侵徵之弊,亦皆停罷,則庶有一分之惠,民蒙其澤矣。親民之官,莫如守令,守令之賢否,而民生之休戚係焉,爲任,顧不重歟?然而列邑守宰,其數不少,旣難一一審擇,多有不堪其職者,瘝曠之弊,害及蔀屋。考績黜陟之權,雖付之方伯,亦有臺官論劾之擧,而遠外風聞,未必盡實,下直之規,雖非法典所載,而其來已久,雖難見外知內,至於外貌之尤極無似,一見決知其不合者,則猶有隨見啓遞之擧,自夫去年革罷此規之後,無論文蔭武,爲人庸下,或雜技出身之猥占守令者,除拜之後,只一出謝,旋卽拜辭,惟以不見宰相·臺諫之面目爲幸,而急急赴官。人旣不稱,政何足觀?以此遞易頻數,迎送有弊,其或久存者,貽害尤酷,臣謂守宰之歷辭宰相·臺諫之規,今可復古也。噫,世道日下,人情好利,約己奉職者,能有幾人,而先公後私,誠不可人人而責之也。在前外方之任,頗少奔走之事,而月廩稍優,故人之不樂於內朝,或親老家貧者,多求外補,而近來守令責任,比前有加,且自大同之設,所謂官需,大減於舊,而連丁凶荒,減而又減,一月所俸,殆與私家一月之需無異,公用百物,取辦於其中,若如上司之求索,諸般之別徵,皆令守令,隨便料理,別樣拮据,使得無弊充足,則爲守令者,自家需用,猶患不給,將以何術,輒又無中生有,以應無已之求耶?其所料理拮据者,不過巧作名目,隨事橫斂於民,民益匱乏,不能自保,而歸怨於國,此則不但有損於事體,爲害於百姓而已,其實則無異於誨人爲盜,況奸吏之夤緣恣意剝割者耶?朝家政令,豈容如是苟且?臣謂今年大同所減之數,固宜還給,而若如還上耗穀例用之物,亦須勿奪,則不特爲守令之幸,而實爲百姓之惠也。臣於今日班料之事,又竊慨然。我國百官之俸,最甚薄略,而祖宗成法,已有定式,厥後漸加裁損,元來常祿,不足以仰事俯育,而頃者筵臣,陳達於榻前,又以班料稟定,計較贏餘,蓋有幾許石零矣,亦不可謂無補於目前支用,而獨不念傷損國體耶?甚至大臣之家,持囊斗會,下同軍卒之受料,聽聞皆駭,莫不爲歎,而曾無爲聖上陳之者,此豈受料者嫌於自厚,而莫之上聞耶?似此等事,亦宜照諒。目今飢荒,雖甚匱竭,國家例入,猶不至大縮,若或撙節浮費,省汰冗入,善爲料畫調用,則豈至於不得班常祿耶?噫,裁減之事,作一時政,至於御廚例供,亦多除減,而乃有易貿而用,此果萬分不獲已而有益於足國之道耶?良可寒心。噫,臺閣之任,不輕而重,其不可苟充也,明矣。時當叔季,人物渺然,剛方正直之士,世無其人,固難以此等人才,布列兩司,而亦宜就庶官中,稍加精擇,毋忽耳目之寄,而不擇臺官,近來尤甚。如權懹之最稱庸迂,趙爾炳之素甚疲殘者,每當開政之日,輒數擧擬於兩司,有若正人直士之不可須臾離言地者然,此莫非乏人之致,而大有乖於爲官愼擇。且如韓范齊,頃年一疏,有足可取,而曾爲持平,以爲人徵債,取笑於世。今不宜趁急進用,而亦於頃日啓請,而自外任,擬望於臺官,不亦異哉?北評事之復設,蓋有意焉。北方遐遠,王化之所未沾,諸邑守宰,列鎭邊將,率是武夫,間有虐民肥己,無所顧忌者,故擇送評事,使爲彈壓之地,固不當以匪人充差,而向者以朴致道除授,該曹擧擬,或出於乏人,而聖明之必除此人,抑何取歟?致道,本以南中鄕族,名望素輕,且曾爲濟州判官,受制於尹昌亨,不敢違異,所言皆從,其無風稜可知。雖緣攀附,猥與三司之列,而人皆輕侮而竊笑,若以彈壓之責,付之於致道,誰肯畏忌而自戢哉?雖以他故見遞,當初差除,殊無義意。評事作闕,今已半年,尙未見代,此則似由於絶無可擬人之致,而其於政體何如哉?初若革罷則已,業已不罷,則亦宜趁速差送也。大抵稽遲之患,爲一痼弊,只此一事,可推而見矣。其他事務委積,獄訟淹滯,延拕時日,裁處無期,殊非飭勵之道,而實有害及於人者,此亦不可不慮也。噫,宮禁嚴秘,實非外臣所可見知,而然道途傳說,久已有不嚴之憂。向來拘忌之疾,至及於內殿,常時防禁之不嚴,蓋可知矣。最宜戒飭,不容少忽,朝著之上,禮讓掃地,閭閻之間,偸薄成風,此則非一朝一夕之故,固無足怪,而惟是紀綱解弛,人不畏法,私意肆行,少無顧憚。除拜薦辟,全無公道,好官要爵,專屬形勢之家,苦任惡職,擧歸孤危之人,而殿下不曾察焉,今若試取搢紳官案前後薦錄而覽之,則必有覺悟處矣。大官循情,惟利身之是圖,小官依違,以苟容而爲賢,此豈國家之福?國旣危亡,家族其可保乎?亦非肉食者之幸,而終莫之改,恬憘度日,轉相慕效,百度以之俱隳,國勢岌嶪,莫可撐支,臣竊痛之。惟殿下,先自克去一己之私,而奮勵志意,以正朝廷百官,下及萬民,則國家臣民,豈勝幸甚?臣以無似,猥蒙鴻造,累叨匪據,曾蔑報效,今承求言之旨,愚衷倍激,而適緣病故,未卽自陳,晩將芻蕘之說,少暴芹曝之誠,而文辭拙短,亦不能盡寫欲言之懷,非謂是說之有裨於消弭,料以備聖擇之萬一,臣罪萬死。臣不勝激切祈懇之至,謹昧死以聞。
吏曹判書臣李端夏,伏以,臣再陳辭疏,冀蒙恩遞,伏承批旨,誨諭諄切,以臣控辭爲過,又以銓長之任,元非劇務,何患乎史事之不專爲敎。臣莊誦感厲,無所逃躬。方欲更暴危衷之未盡暴者,庶幾天鑑之矜察矣,不圖聖旨特下,使之牌招,促臣察任。臣一息未絶,不敢更逋嚴命,不得不扶曳趨附,而顧臣悶迫之悃,不容泯默而止,敢冒萬死,復此仰籲。臣自十月以後,精神憒亂,宿病重發,蓋緣衰年,氣血俱涸,冒當纂修,逐月役心於文字間,以此患恙增劇,無以管攝身形,不得不全廢人事,堅伏史院,有若避世藏逃之人,僅得保全性命,偸過日月,而日間考閱史編,勉續纂課,則未及數行,輒因熱上而止,由此郞僚雖會,亦無所事,罷去者數矣。今臣當此銓長之任,思欲求訪人才,探聽物議,日與賓友相接,出入酬應,自同平人,則決非臣精神氣力所堪,而顚錯迷茫之狀,必大取駭於人,軀命且不能保,況能稱停銓敍,供一日之重責乎?伏願聖明,憐臣病狀,決難堪任,特賜遞免,且將史職,移授無病可堪之人,不勝大幸。臣無任惶隕祈哀之至,謹昧死以聞。以上燼餘
上在昌德宮。停常參·經筵。
藥房都提調金壽恒,提調呂聖齊,副提調吳斗寅啓曰,伏未審日間,聖體調攝,若何?外感餘症,今已快祛,而寢睡水刺之節,漸至復常否乎?臣等憂慮未弛,敢來問安。答曰,外感之候,幾盡差愈矣。
夜四更,流星出北斗星下,入艮方天際,狀如拳,尾長二三尺許,色赤。
李世翊啓曰,備邊司郞廳來言,今日賓廳坐起日次,而上候方在未平復中,不得來會云矣。敢啓。傳曰,知道。
左議政閔鼎重十一度呈辭。傳于李世翊曰,安心調理。
李世翊啓曰,左議政呈辭批答,當爲傳諭,而政府無郞廳,遣史官傳諭之意,敢稟。傳曰,知道。
李東溟啓曰,全羅道薪智島新設萬戶所佩兵符,旣已造作,依例令禁軍齎送之意,監司處下諭,何如?傳曰,允。
李世翊,以弘文館言啓曰,副修撰金鎭龜,方以下番入直,以今日以實錄廳晝仕,出去矣,歷入其家,則家間奴僕中,所患症,似拘忌之疾,身旣犯染,故不得入來云。副修撰朴泰輔,方在呈告中,下番,無他推移之員。副修撰朴泰輔,卽爲牌招,以爲入直之地,何如?傳曰,允。
以備忘記,傳于尹嘉績曰,列聖誌狀印出提調參判李敏敍,副提學金萬重,各半熟馬一匹,校正官博士崔弘甸,兒馬一匹,陪行官博士李松齊,上弦弓一張賜給,次知唱準劉承漢·李英望,高品付祿,補字官李紀,校正唱準金俊文·嚴廷臣·朴太古·金碩哲,分類唱準金時建,米布從優題給,其餘員役工匠,令該曹米布分等磨鍊題給。
尹嘉績,以實錄改修廳郞廳,以摠裁官意啓曰,近來郞廳,甚爲不齊,纂修之事,未免稽延。都廳郞廳朴泰輔,以本職辭免,累日不爲仕進,卽爲牌招察任,謄錄郞廳崔奎瑞,瘡疾甚重,勢難等待其差復,金晳·朴泰維,以親病,受由下鄕,上來遲速,不可豫料。竝爲改差,其代,以兵曹正郞姜錫圭,前佐郞李嵂,權知承文院副正字李頤命差下,令該曹口傳兼春秋下批,謄錄郞廳李三碩,以假注書罷職,李嵂·李三碩,竝令口傳付軍職,冠帶常仕,何如?傳曰,允。
掌令鄭勔,持平李墪·黃玧啓曰,罪人姜萬鐵凶逆之狀,無異於賊堅,上變之功,又下於元老。賊堅·元老,俱已伏法,而萬鐵獨保首領,古今失刑,未有若此之大者也。殿下,曾於筵臣之請,以不可失信爲敎,此則有不然者。凡人主之刑人·殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵,依律處斷。本府,以李之翼事,累日論列,而兪音尙閟,臣等竊惑焉。之翼避辭之乖戾,聖明旣已洞燭,臣等不必更有所覶縷,而若以事在旣往,不可追劾,則苟免者,可保無事,而負罪者,終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼,罷職不敍。頃者因大臣陳達,實錄郞廳之爲臺者,或以僚員之呈病,有代察城上所時,則令政院詳察稟定事,旣出於擧行條件,而再昨諫院之官,擧皆呈病,無傳啓之員,則所當卽爲啓稟,而矇然不察,致有闕啓之擧。請當該承旨推考。答曰,不允。推考事,依啓。
獻納申曅,正言李彦綱啓曰,姜萬鐵陰兇情節,畢露於渠之結案中,此惡逆之尤,而神人之所不容者也。按律之請,今已經年而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,又後於元老,凶逆之狀,有浮於元老,安有元老伏法,而萬鐵獨生之理乎?臣等不得請,則決不可止,請發配罪人姜萬鐵,依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者也,苟其所用者正,則何憚取用於該曹,而惟慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。答曰,勿煩。
行大司諫洪萬容啓曰,昨日推鞫之坐,下吏來告,有服制之人,則不得參,乃是規例云。臣方在服制未盡之中,故倉卒之際,未及致察,不爲進參。今聞大臣以爲,鞫廳則不論服制,而以臣身爲長官,終不來參,至囚下吏,臣之不察之失大矣,何可晏然仍冒臺席乎?請命遞斥臣職。答曰,勿辭。
尹嘉績啓曰,行大司諫洪萬容,再啓煩瀆,退待物論矣。傳曰,知道。
領議政金壽恒箚曰,伏以,臣國家凡有吉凶之禮,設都監以董其事,事訖,則以其用餘物力,造成契屛,分于堂上·郞廳,卽故事也。今夏嘉禮都監,亦用此例造屛,以臣爲都提調,分送其一矣。玆者竊聞,諫院應旨之箚,論斥此事,以務極巧侈,費至累百金,有乖節省之實爲言,臣不勝驚悚之至。所費之多少,雖非臣所與知,而設令傳說未必盡實,臣忝在大臣之列,方以惜財節用之道,責勉於君上,而此等冗例浮費,猶不能革去,未免身犯侈靡之習,則其罪實浮於他人,人言之來,安敢有所自解哉?伏乞聖明,深諒事體,亟命鐫免臣職名,以警具僚,以安私分,千萬幸甚。取進止。答曰,省箚具悉卿懇。契屛之作,旣非創始,累百金之說,亦未必信,則卿有何不安之事乎?卿其安心勿辭。仍傳曰,遣史官傳諭。以上燼餘
上在昌德宮。停常參·經筵。
下直,安邊府使朴信圭,定山縣監權相夏,羅州營將崔良弼,永宗僉使申鎰,龍津萬戶鄭以振。
李東溟,以都摠府言啓曰,今日入直軍士,當爲中日習射,而罪人行刑,不得爲之之意,敢啓。傳曰,知道。
李世翊啓曰,行都承旨吳斗寅異姓四寸妹,前直長蔡錫夏妻宜人李氏身死,服制已行四日,出仕,何如?傳曰,允。
兵曹口傳政事,李嵂爲副司果,李三錫爲副司直。
吏曹口傳政事,姜錫奎爲實錄兼春秋記注官,李嵂·李頤命爲實錄兼春秋記事官。
李濡,以義禁府言啓曰,弑主罪人孝陽,旣已承服正刑,依法例,破家潴澤,降其邑號,罷其守令,子女爲奴等事,令各該司捧承傳擧行,何如?傳曰,允。
李世翊,以弘文館言啓曰,本館上番見存四員內,副校理朴泰遜在外,副校理宋光淵呈辭,校理吳道一,方入直,避臺彈,陳疏出去,校理沈濡,將陳疏,不爲入來,日勢已暮,闕直可慮。陳疏呈辭人員,竝卽牌招,推移入直,何如?傳曰,允。
獻納申曅,正言李彦綱啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法而萬鐵獨生之理乎?臣等不得請,則決不可止,請發配罪人姜萬鐵,依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君富有一國,未有府庫財非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?有損於聖德,誠非細故,請加三思,亟寢當初判付勿施之命,依前啓下施行。行大司諫洪萬容,以昨日推鞫之坐,下吏來言,有服制之人,不得進參,乃是規例云,臣方在服制未盡之中,故倉卒之際,未及致察,不爲進參。今聞大臣以爲,鞫廳則不論服制,而以臣身爲長官,終不來參,至囚下吏,臣之不察之失大矣,何可晏然仍冒?引嫌而退。省鞫事重,不計服制,則當參不參,有違規例,請行大司諫洪萬容遞差。答曰,不允。處置事,依啓。
李世翊啓曰,吏曹郞廳來言,臺諫有闕,政事,何以爲之?取稟。傳曰,明日爲之。
獻納申曅,正言李彦綱啓曰,日昨本院箚子,略陳務實之道,而仍及契屛過侈,有違節省之意矣。伏見答大臣之批,以累百金之說,亦未必信爲敎。其費之多少,元非大臣所與知,臣等箚事,亦不過隨聞泛論,則大臣之以此不安,固未可知,而大臣旣已引咎,聖批亦以爲未必信,則臣等何敢晏然而已乎?請命遞斥臣等之職。答曰,勿辭。
掌令鄭勔,持平李墪·黃玧啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵,依律處斷。本府,以李之翼事,累日論列,而兪音尙閟,臣等竊惑焉。之翼避辭之乖戾,聖明旣已洞燭,臣等不必更有所覶縷,而若以事在旣往,不加追劾,則苟免者,可保無事,而負罪者,終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼罷職不敍。玉堂之直,事體至重,苟非情勢之難安,病勢之難强,人所共知者,則固不當坐違召命,一任其闕直而不之恤也。再昨玉堂上番,互相推諉,伊日至於政院牌招之啓,頻煩於一日之間,而終不入來,以致夜直曠闕,其在事體,殊極未妥。請玉堂當直人員,從重推考,以警日後。答曰,不允。末端事,依啓。以上燼餘
上在昌德宮。停常參·經筵。
夜二更,流星出紫微東垣內,入北方天際,狀如拳,尾長二三尺許,色赤。
藥房都提調金壽恒,提調吳斗寅啓曰,伏未審數日來,聖體調攝,若何?寢饍之節,已至復常,而更無餘症之彌留乎?臣等憂慮未弛,敢來問安。答曰,所患,今已差愈矣。勿爲問安。
左議政閔鼎重十二度呈辭。傳于李世翊曰,安心調理。
李東溟啓曰,左議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
又以都摠府言啓曰,副摠管崔逸,除標信,漢城府坐起進去之意,敢啓。傳曰,知道。
又以義禁府言啓曰,以公洪道推考敬差官啓本,弑夫罪人唜之,移本府處置事,允下矣。係是綱常罪人,依例府都事發遣,拿來,何如?傳曰,允。
又啓曰,今日廳中,位甚不齊,都承旨吳斗寅藥房進去,左承旨李寅煥親病受由,已過十日,右承旨李世翊式暇,右副承旨李濡陳疏不來,同副承旨尹嘉績,亦以病不進,廳中只有臣東溟。吏·兵批,亦當開政,而他無進參之員,左承旨李寅煥,則拘於廳規,雖不敢直請牌招,而同副承旨尹嘉績,爲先牌招察任,何如?傳曰,依啓。左承旨·右副承旨,亦爲牌招察任。
又啓曰,注書崔錫恒孽四寸兄幼學柳慶運身死,服制已行四日,出仕,何如?傳曰,允。
又啓曰,吏曹堂上,入來政廳已久,而因承旨不進,尙未開政矣。都承旨吳斗寅藥房監劑,左副承旨李世翊,式暇出去,左承旨李寅煥,家在門外,未及入來,同副承旨尹嘉績,召牌不進,右副承旨李濡,今已入來。若待齊會後進去,則開政漸晩,事甚未安。臣東溟,則當進兵批,吏批政廳,何承旨進去乎?敢稟。傳曰,吏·兵批兼進。
有政。吏批,判書李端夏進,參判李敏敍呈辭受由,參議任相元病,左副承旨李東溟進。以李翊爲大司諫,洪萬容爲禮曹參判,黃儁耉爲禮曹參議,安汝器爲禮曹佐郞,鄭翊周爲繕工奉事,尹掄爲氷庫別檢,李益泰爲奉常副正,沈枰爲司錄,李焯爲長興奉事,趙棋錫爲內贍奉事,朴載時爲成均博士,權壽朋爲成均兼學錄,李以泰爲司饔主簿,宋文炳爲敬陵參奉,趙性乾爲璿源殿參奉。
兵批,判書李䎘病,參判李師命病,參議李東老進,左副承旨李東溟進。以洪萬吉爲司直,李后定爲副司果,許玷爲副司勇。
掌令鄭勔,持平李墪·黃玧啓曰,罪人姜萬鐵凶逆之狀,無異於賊堅,上變之功,又下於元老。賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞朝廷討逆之典也。且以宣廟朝處置吉云節事觀之,此誠今日之所當法者,請勿留難,發配罪人姜萬鐵,依律處斷。本府以李之翼事,累日論列,而兪音尙閟,臣等竊惑焉。之翼避辭之乖戾,聖明旣已洞燭,臣等不必更有所覶縷,而若以事在旣往,不加追劾,則苟免者,可保無事,而負罪者,終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼,罷職不敍。答曰,亟停勿煩。
持平黃玧啓曰,臣於昨者,以茶時,進詣朝房,得見同僚簡通,則以玉堂上番,互相推諉,終至闕直,其在事體,殊極未妥,不可無可規之道爲言,而不爲指名,泛稱上番,故臣書送謹悉,仍爲傳啓矣。側聞校理吳道一,亦在當直現告中,道一,卽臣妻同生娚也。在法應避,而臣矇然不察,未免隨參,專昧體例,據此可知。不可晏然於臺席,請命遞斥臣職。答曰,勿辭。
李濡啓曰,持平黃玧,再啓煩瀆,退待物論矣。傳曰,知道。
司諫安垕啓曰,臣癃殘庸陋,萬萬不合於言地,而前後濫叨,不翅累度,因循冒昧,莫效絲毫,愧恥之甚,奚止撻市也哉,而聖明遇災警惕,廣延讜論,而臣謏聞寡識,環顧倥侗,尋常陳腐之談,亦不能效曝而應旨,尸素之誅,益無所逭。且臣有脅痰刺痛之症,積漸成痼,每發於寒節,而轉劇於今冬,頃因連赴試所,觸冷加重,挾以外感,浹旬危苦,呈單見阻,一味惶悶。乃於此際,召牌降臨,而澌頓昏仆,竟未祗赴,違慢之罪,萬殞難贖。旣在應遞之科,不容一刻仍冒,而無路起動,淹過累日,俟得少間,今始來詣自列,臣之罪戾,至此尤大。請命鐫削臣職。答曰,勿辭。
李濡啓曰,司諫安垕,再啓煩瀆,退待物論矣。傳曰,知道。
獻納申曅,正言李彦綱啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法而萬鐵獨生之理乎?臣等不得請,則決不可止,請發配罪人姜萬鐵,依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。摠府宿衛之地,爲任甚重,從前擇授,意非偶然,而副摠管洛陽君碩胤,本以賤宗,性且陰悖,多行不義,見棄於人類,久矣。及授本任,物情莫不爲駭,請副摠管洛陽君碩胤遞差。司諫安垕,以臣癃孱庸陋,萬萬不合於言地,而前後濫叨,不啻累度,因循冒昧,莫效絲毫,愧恥之甚,奚止於撻市也哉,而況聖明,遇災警惕,廣延讜論,而臣謏聞寡識,環顧倥侗,尋常陳腐之談,亦不能效曝而應旨,尸素之誅,益無所逭。且臣有脅疾刺痛之症,積漸成痼,每發於寒節,而轉劇於今冬,頃因連赴試所,觸冷加重,挾以外感,浹旬危苦,呈單見阻,一味惶悶。乃於此際,召牌降臨,而澌頓昏仆,竟未祗赴,違慢之罪,萬殞難贖。旣在應遞之科,不容一刻仍冒,而無路起動,淹過累日,俟得少間,今始來詣自列,臣之罪戾,至此尤大。引嫌而退。召牌不進,雖緣疾病,應被推勘,勢難仍在,請司諫安垕遞差。答曰,不允。處置事,依啓。
李濡疏曰,伏以,臣於今夏,猥忝嘉禮都監都廳之任,及其事訖之後,遵舊例而造契屛分送也,臣亦與焉。蓋設局董役之餘,記諸人之姓名,敍其事之始終,欲以傳於日後者,其意固非偶然,而其來亦已久矣。第其物力,無他出處,收聚各房用餘,付諸卽應,使之料理造成者,亦是舊例然也。當初物力磨鍊之數,本不過濫,則其所謂用餘者,豈至於累百金之多,而適當節省浮費之日,此等冗例,宜其可已而不已,則人固疑其有所侈靡,而亦不能無傳說之過者矣。乃者諫院之箚,其所論斥,極其嚴正,大臣旣以此自列。所費多少,實非大臣之所與知,而猶且不安如此,則料理造成,雖在於郞廳,收取用餘之財力,付諸郞廳者,乃都廳也。臣以其時都廳,尤安得辭其責乎?且臣於日昨諫院之官,以實錄廳郞廳,因同僚呈病,代察城上所也,非不欲依前定奪,趁速稟啓,而旣不入侍於定奪之時,未能詳知其措語,故不敢率爾啓達,適緣擧行條件之不知去處,未卽取見,以致遲延之患,而至於初旣詣臺傳啓,後乃闕啓於未變通之前者,非臣所料也。不諒事情之使然,而臺彈遽發,此無非臣觸事憒憒,被人嗤點之致也。伏乞聖明,俯察臣前犯侈靡之習,後有不職之失,亟賜鐫罷,仍治臣罪,不勝幸甚。臣無任惶懼屛營之至,謹昧死以聞。答曰,省疏具悉卿懇。已悉於諸臣之批矣。疏末事,亦無所嫌,爾其勿辭,從速察職。
禮曹判書呂聖齊,工曹判書申汝哲,戶曹判書鄭載嵩等疏曰,伏以,凡都監事訖之後,以其用餘物力,造成契屛,錄其董事諸臣之姓名,以爲後日之記,雖未知創於何時,而其來亦久矣。臣等頃於待罪嘉禮都監時,未免襲用流例,不自覺其侈靡之歸,今聞諫院之箚,非斥此事云,臣等不勝慚赧悚然之至。勿論制度之侈儉,所費之多少,當此年凶財匱之日,旣未能革去浮冗,致有人言,則將何辭自解,而晏然而已乎?伏乞聖明,俯賜諒察,亟命鐫削臣等之職,以謝公議,以安私分,千萬幸甚。臣等無任戰兢屛營之至,謹昧死以聞。答曰,省疏具悉卿懇。已悉於大臣箚批,卿等安心勿辭,從速察職。
副校理朴泰遜疏曰,伏以,臣頃以賤疾猝劇,未赴試官之命,例被罷免,此時未有職名,往來似可自由,而臣春間落傷甚重,血脈瘀滯,兼有風氣,寒痰流注,右臂不仁,妨於把握,雜施針灸,久而未復。醫言試浴溫湯,或可得愈,故遂向溫陽,累次沐浴,冀收其效,免作廢疾之人,乃舊病未瘳,而發汗過多,兼得新疾,症狀危苦,而不便調攝,旅寓轉輾,遷次無定,乍歇乍劇,留滯累月。其間國祥奄過,而臣未得參陪祭班,復除銓郞,而臣未得趨謝恩命,以史局曠職,推考催促之命,至于再下矣。後旨尤嚴,切責怠慢,無狀賤臣,受恩未報,而負犯之多,一至於此,撫躬慚惕,求死無地。臣扶曳病軀,寸寸前進,又聞新除官職,亦已有月,臣罪愈積,聖眷愈隆,威怒未竟,進用驟加,臣磨頂放踵,詎足以少酬天地之德哉?顧臣大病之餘,神氣未完,力疾登程,撼頓勞弊,餘熱塞胸,煩悶昏瞀,轉作喉瘡,咽門腫爛,勺飮粒米,不下於口,呼吸喘急,支體痿廢,頃刻之間,若不可保。以此病勢,誠無自致輦下,陳力就列之望,臣固不敢飾辭言病,重爲欺罔,以疊犯怠慢之罪也。伏乞天地父母,俯察至懇,垂憐危喘,亟削臣職,俾得安意調治,復尋生路,因重究臣久曠職事之罪,以勵臣僚幸甚。抑臣復有區區私悶,不敢不仰聞焉。臣頃伏見領府事臣宋時烈書啓,有云曩日之餘習未疹,讒言交亂,名流去就,或有指臣爲言者。似聞所謂名流去就,意蓋指臣也。臣亦嘗流聞其傳播之說,其言絶悖,不類士夫口氣,臣雖愚淺,決知其必不出於長者也。臣之南下,適緣病故,而世俗浮囂,指以爲緣,此事,至使儒相,深懷不安,可勝歎哉?臣以庸猥凡陋之品,最荷聖明之知遇,前後歷敭,殆遍華貫,臣夙夜思念,無以報恩,常欲糜身粉骨,以死爲期,寧復有遽以傳訛之言,爲其進退之理乎?蓋臣性品麤率,與人多忤,冥行妄蹈,仇怨不尠。乃至有陰爲侜張,造作言語,欲售其交亂之計者,此無非臣萬萬無似,濫據淸要,不服衆議,自招疑訕,以辱淸朝之致,臣之罪戾,於是爲大。伏乞聖明,曲垂照察,亟命削去臣名於朝籍,俾免因仍冒據,重速顚躓之患,亦莫非天地曲成萬物之澤也。臣無任瀝血祈懇之至,謹昧死以聞。答曰,省疏具悉。爾其勿辭,從速上來察職。
同副承旨尹嘉績疏曰,待罪灣上,陳情乞遞,幸蒙恩罷,歸見病母,感戴洪私,報答無地,不意特敍之餘,旋有銀臺之除,臣誠惶悚,不知所措,而辭疏未徹,召命繼降,分義所在,不得不冒昧供職矣。臣老母,昨於宿患之中,添胃脘之痛,胸腹牽引,咳喘交作,頃刻之間,殆難支吾。人子情理,不容暫離,嚴召之下,竟未祗赴,違慢之誅,在所難逭。伏乞聖明,亟許鐫削,仍治臣罪,不勝幸甚。臣無任祈懇屛營之至,謹昧死以聞。答曰,省疏具悉。爾其勿辭,救護母病。
兵曹判書李䎘疏曰,伏以,臣伏聞諫院應旨進言,其中一款,極論嘉禮時契屛妄費財力,有乖節省之意,大臣至以此引咎,都監諸臣,擧皆陳疏自劾。臣以其時執事,亦與於契屛分占之中,則侈靡之誚,臣實當之,豈可晏然於職次乎?且臣伏見掌令尹攀上疏謄本,以北評事之初不擇擬,爲非,繼斥其代之不爲趁速差送,臣於此,不勝瞿然之至。蓋北幕之爲極選,其來久矣。向來,以曾經銓郞及儲養聲望者,次第備擬,至如朴致道,以遐裔孤根,得與於經幄淸華之選,則其公議之無異辭可見,末終啓遞於筵中,亦非謂有疵點之可指也,今此憲臣所言,臣實未曉也。其後,適緣可擬之無人,未免久作空窠,旁觀而未詳曲折者,宜乎有是言也。卽今玉堂之官,除史局諡號都廳,本館輪直人外,無故可合是任者,絶無其人,朝家若許破格通用差送,則該曹亦何故而延拕不行,自取政令稽遲之責哉?然無論事之是非曲直,旣被臺臣之斥,安可以苟免爲幸?以此以彼,俱不可因仍冒據,伏乞聖慈,亟削臣職,以謝人言,不勝幸甚。臣無任激切屛營之至,謹昧死以聞。答曰,省疏具悉卿懇。已悉於諸臣之批矣。於卿有何所失?朴致道事,臺臣過當之言,尤不必深嫌,卿其安心勿辭,從速行公。以上燼餘
上在昌德宮。停常參·經筵。
夜五更,黑雲一道如氣,起自南方,直指東方,長竟天,廣尺許,良久乃滅。
巳時午時,日暈。
李濡啓曰,視事平復間,前已頉稟矣。明日,乃小寒日也,依前例,限大寒仍爲頉稟。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,明明日爲之。
李東溟,以都摠府言啓曰,副摠管崔逸,除標信,漢城府坐起進去之意,敢啓。傳曰,知道。
又以御營廳意啓曰,今此二番別馬隊·別破陣等射砲試才賞格,從分數多寡,以本廳所儲木綿面給後,別單書入之意,敢啓。傳曰,知道。
李濡,以義禁府意啓曰,以江原都事啓本,刑曹貼目,前金城縣令李台揆,移本府處置事,允下矣。李台揆,時在京畿抱川地云,依例府羅將發遣,拿來,何如?傳曰,允。
掌令鄭勔,持平李墪啓曰,罪人姜萬鐵凶逆之狀,無異於逆堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵,依律處斷。本府以李之翼事,累日論列,而兪音尙閟,臣等竊惑焉。之翼避辭之乖戾,聖明旣已洞燭,臣等不必更有所覶縷,而若以事在旣往,不加追劾,則苟免者,可保無事,而負罪者,終無所懲,豈有是理哉?向者附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼罷職不敍。持平黃玧,以臣於昨朝,以茶時,進詣朝房,得見同僚簡通,則以玉堂上番互相推諉,終至闕直,其在事體,極爲未妥,不可無相規之道爲言,而不爲指名,泛稱上番,故臣書送謹悉,仍爲傳啓矣。側聞校理吳道一,亦在當直現告之中,道一,卽臣妻同生娚也。在法應避,而臣矇然不察,未免隨參,專昧體例,據此可知。不可晏然於臺席。引嫌而退。闕直請推,初不指名,則隨參論啓,有何所嫌?請持平黃玧出仕。答曰,不允。處置事,依啓。
掌令尹攀啓曰,臣於日者乞免之章,略陳區區愚見,而仍及朴致道不合北幕極選之意矣。得見兵曹判書李䎘疏本,則至曰公議之無異可見,而以致道爲眞若可堪彈壓者然,臣實未曉也。致道濫叨三司,人皆知其不可,物議喧藉,而今特發於臣之疏耳。臣若多辨,亦涉疲勞,而聖批旣以臺〈臣〉過當之言,不必深嫌爲敎,臣安得晏然而已乎?請命遞斥臣職。答曰,勿辭。
獻納申曅,正言李彦綱啓曰,罪人姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣免還寢之擧?其有損於聖德,誠非細故,請加三思,亟寢當初判付勿施之命,依前啓下施行。摠府宿衛之地,爲任甚重,從前擇授,意非偶然,而副摠管洛陽君碩胤,本以賤宗,性且陰悖,多行不義,見棄於人類久矣。及授本任,物情莫不爲駭,請副摠管洛陽君碩胤遞差。冬至夜地震之變,人多傳說,卿宰中,亦有親自覺察而言之者。地震何等大異,而觀象監矇然掩置,終無報聞之事?此而不問,則將有諱災之弊,而其怠慢不職之罪,有不可不懲。請觀象監當該官員,拿問處之。答曰,不允。末端事,依啓。
刑曹判書南龍翼疏曰,伏以,臣屢月奔走之餘,所患胸腹痛,遇寒猝劇,氣如甑炊,痛若錐刺,食飮全廢,眞元日敗,輾轉床席,差復未易。當此獄訟多滯,啓覆迫頭之日,煩劇之地,不可久曠,故冒呈辭單,見阻政院。方切悶縮之際,伏聞安定王后改題主書寫官,以臣抄啓云,臣尤不勝惶忸之至。臣於書法,曾不着功,至於楷字,尤不精熟,此實儕流之所共知也。莫重之任,決難猝然承當,伏乞聖慈,察臣病勢,諒臣實情,亟遞臣職名,仍收書寫官之命,以便公私,千萬幸甚。臣無任隕越祈懇之至,謹昧死以聞。答曰,省疏具悉卿懇。卿其安心勿辭,調理察職。以上燼餘
上在昌德宮。停常參·經筵。
下直,西原縣監申汝哲。
左議政閔鼎重十三度呈辭。傳曰,安心調理。
李世翊啓曰,左議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
李東溟,以都摠府言啓曰,今日入直軍士,中日習射,請出標信。傳曰,知道。
李世翊,以諡號都監郞廳,以都提調意啓曰,都監各房工役,旣已完畢,諸色工匠,竝爲罷遣,依前例,堂上·都廳,輪日開坐,看檢其未盡之事,而監造官,則仍前直宿之意,敢啓。傳曰,知道。
李東溟,以備邊司言啓曰,公洪監司尹敬敎,都事韓泰東,以峽邑旱田一體災給事馳啓,而本司覆啓,依都事啓請,許給七分災,旣已允下矣。更加商議,則旱田與水田有異,不必以分數給災,且到收穫之後,區別分災,勢所未易,竝令許給全災,宜當。以此元粘目中,付標改入之意,敢啓。傳曰,知道。
出身金斗元疏批,傳曰,下該司。
李濡,以戶曹言啓曰,卽接廣興倉所報,則來十二月朔頒料時,倉官進去左議政閔鼎重家,請受祿牌,則以方在呈告爲言,不爲出給云。依例令倉官輸送之意,敢啓。傳曰,知道。
掌令鄭勔·尹攀,持平李墪·黃玧啓曰,罪人姜萬鐵兇逆之狀,無異於賊堅,上變之功,又下於元老。賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論。今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞祖宗討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。本府以李之翼事,累日論列,而兪音尙閟,臣等竊惑焉。之翼避辭之乖戾,聖明旣已洞燭,臣等不必更有所覶縷,而若以事在旣往,不加追劾,則是苟免者,可保無事,而負罪者,終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼罷職不敍。答曰,毋庸瀆擾。
獻納申曅,正言李彦綱啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,則何憚取用於該曹,而唯慮私財之或匱乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。臣等,以洛陽君碩胤摠管遞差事,累日論列,不卽允兪,臣等竊未曉也。碩胤,性行陰悖,不齒人類之狀,其衆人之所共知,而深惡之者也。決不可仍置宿衛之列,請副摠管洛陽君碩胤遞差。答曰,不允。末端事,依啓。
吏曹參判李敏敍疏曰,伏以,臣積病在身,逐年沈痼,至於近日,則勞傷旣久,氣力無餘,將攝失宜,感觸亦多,風寒外束,痰火內壅,日復一日,轉輾增加,荏苒之候,遂成危惡之症,委頓沈綿,若不可朝夕支吾。尋單請急,萬不獲已,冀蒙恩許,得以解職調治,以尋生路,而加由之命,出於格外,臣惶感之餘,益復悶蹙,不知所以爲措也。臣之多病早衰,不堪奔走之狀,實是同朝之所共知,何嘗有一毫冒進陳力之望哉?特以聖明,收臣於病廢之餘,置臣於器使之末,臣感激殊遇,黽勉就列。其後,又以職責見委,不敢告退,忍死避回,以至今日,疾病如此,顚仆之勢,非朝卽夕。若非天地父母曲加哀憐而保全之,則臣何望得延一日之殘喘乎?且銓曹事體,與他司不同,官雖有長貳之別,而選路得失,其責則均。近者大臣,聽從奔競之斥,辭意至嚴,首席旣因此在職,則臣以同事之人,未知傳說指擬之果在誰某,而仍蹲不去,以喪廉義,決非臣之私分所不敢爲者也。且掌令尹攀之疏,以臺官不擇爲言,而歷擧疲殘庸陋取笑之目以實之,臺官之選,異於庶僚,其所指斥,果若其言,則不擇之罪,自有所歸。臣於此,亦何敢自解免乎?臣以疎庸無似,久處銓選之地,其失職招尤,無所報效者,臣亦自知,固不待人言,而今乃重爲大臣·臺臣所斥,而譴責不加,又不自劾而退,則其於公議何哉?伏乞聖慈,憐臣危苦之辭,察臣難冒之勢,將臣本職及兼帶文衡·備局·史局之任,竝賜鐫免,俾臣得以蒙恩就閑,以延微命,不勝幸甚。臣無任悶縮危迫之至,謹昧死以聞。答曰,省疏具悉。卿無深嫌之事,卿其勿辭,從速察職。
康熙二十年十一月二十七日平安道宣川出身臣金斗元,誠惶誠恐頓首頓首,謹百拜上言于主上殿下。伏以,臣逖在西土,生長窮鄕,負薪食藿,而備嘗艱苦,則閭里勞逸之情,關防措處之勢,目擊耳聆,口誦心記,常欲瀝血於九重者,蓋有年矣。今當殿下畏天警災之日,側席求言,詢及芻蕘,臣雖賤穢,一端愚衷,粗抱憂愛之誠,則平日底蘊於心者,敢不悉陳於聖明之下乎?臣聞傷弓之鳥,戒在曲木。臣生於西關,備諳邊事,未嘗不痛恨於疇昔也。伏以,傾蠡之量,側管之見,姑擧數款,矜惻之情,略陳於篇首,而陰雨綢繆之策,贅之於篇尾,伏願殿下,少垂察焉。大槪西關,海東門戶,國西咽喉,烈士武夫,多出於此,而名山大川,綰轂一方,則武威之奮,險固之勢,足以捍外而衛內。然則士卒之養育,藩維之固護,庸可緩乎?第念不可不簡者軍政,不可不恤者士卒也。若夫名屬軍保者,一家之內,或父子或三四兄弟,勿論貧富,不計壯弱,每年軍布,各出二匹,刻期督納,急於星火,若或違期,則令嚴刑酷,百爾所思,不堪其苦,轉賣家庄,繼以稱貸,終未免丐乞之歸,古人所謂與士卒同甘苦之義,果安在哉?詩云予王之爪牙,胡轉予于恤,靡所底居,正謂此也。揆厥情理,萬無保存之勢,言念及此,豈不憐慘也?嗚乎,古之養兵,以厚其身,今之養兵,以漁其身,臨敵對陣,欲乞其致死之命,胡可得也?揆厥所以,其於鍊兵之道,似乖其當矣。至於虛位閑丁,每年充定者,蓋欲增益其兵數也。以有限之民,充無限之數,當其搜括之際,或以幼弱,誣被壯健者,或以癈病,謬訴完實者,情迹可疑之類,嚴刑其父母,窮訊其一族,窮閭蔀屋之下,結冤抱恨者,不知其幾何人哉?今當殿下,視民如傷之下,安有如此愁怨之民?伏願殿下,矜其憐悶之情,推赤心而置腹中,軍人身布,量宜減省,以慰軍心。閑丁充定,則每年物故本定之外,切勿更煩,而限其五年,以竢民物生聚之期,邑之大小,卜定充數,尙可以聚兵,何患乎士卒之不多也?記曰,兵務精,不務多。卽今觀之,不務其精,而患其不多,臣未知其故也。且如錢穀,軍餉所關,萬民之所以爲天者,不可屑越也。往史所載敖倉·洛口倉者,旣置於險固衝要之處,以備不虞,今則不然,各邑倉穀,或置於原野,或置於道路,旣無山谷之可依,又乏城郭之可恃,丙·丁以後,少無牽復之悔,此豈枕人睡熟之時乎?爲國慮遠之道,關防重地,不宜如是其忽也。臣歷察列邑地勢,可藏糧餉者,處處有之。臣愚以爲,設倉移粟,必於重地,使其境內之民,知有依歸之地,於計最良。伏願殿下,各邑倉舍,漸令移設於可據之地,則事當着〈實〉矣。臣謹案自江界境,至龜城境,險阻要害之處,設鎭作堡,擧皆防守,則其於籌邊之策,可謂密矣。臣竊伏見本府西地境左右界,官路北邊有大山,名曰所山,勢壯形險,俯瞰大路,直當衝要,而前後左右,宛如虎踞龍盤,天作城基,實爲金湯之固也。量其周圍,不過二十餘里,土厚水多,積穀藏兵,可容二三萬人,南與鐵山·熊骨山城,互相表裏之應,兩山之間,才可十餘里,山腰山口,出沒盤屈,深林雜叢,一望極目,嚴令禁山,則五六年之後,足成巨藪。藏兵於所山,而間出奇兵,緣其大藪,設伏要賊,可成萬全之功也。山勢如此,而天慳地秘,無人建白,置而不論。臣嘗〈歷〉盡,心自奇玩,迹賤言輕,只自取笑於當世。伏願殿下,勿以人廢言,少嘗試之。第伏念淸北諸州,或竝五六邑,定其別營將,各邑軍總,皆懸於別營,使之統屬,如其興兵出征之時,則此法當矣,本然有警急,各邑軍伍,離父母,別妻子,皆赴於別營,則該邑遺民,失其爪牙,扶老携幼,使安歸乎?此所謂棄無辜之赤子,投之於餒虎之口也。臣竊念各邑民丁及軍伍,合數計之,大邑男丁,或至五六千,小邑男丁,或至三四千,當今之計,莫如使該邑守令,各領治內民兵,據險守要,積穀募兵,或守或戰,民必盡力焉,此非忠於國而死於長之計也,欲其全父母保妻子之道也。臣聞惟莒·卽墨,城之至殘也。以數千之兵,受圍累年,終却五國之師,然兵家勝敗,不可以城之大小,兵之衆寡論也。如使得其人而獨其鎭,竭力盡心,則其於禦敵,何難之有?臣伏念關外事情,實與關內事勢,大相不同也。何者?關西之地,逼近彼境,賊路初頭,脫有事變,出其不意,則別營將號令,雖曰至嚴,勢散形分,一朝一夕,一日二日,兵不可卒合,衆不可完聚也。臣愚以爲,淸北各邑,別爲獨鎭然後,申飭其守令曰,敵踰該境,則軍法有常,將有死心,軍心自銳矣。鎖鑰之壯,藩籬之固,理勢必然,此誠外重內安之計也。伏願殿下,必以西方爲屬,留心注意焉。臣不避鈇鉞之誅,妄陳狂圖,瞻天望雲,伏不勝屛營祈懇之至,謹昧死以聞。
備邊司啓目,粘連啓下是白有亦,向前金斗元,以遐方武士,應旨陳疏,其意可嘉是白在果,外方軍役之偏重,朝家亦非不念,而必須大段變通,然後可祛其積弊,如戶布均役之法,拘於時勢,亦不得試行,則姑難輕議是白乎旀。軍兵虛位充定,自是祖宗朝定制,則有難撓改,而近來軍額多門,閑丁難得,朝廷之上,亦有限年姑停之語,自當收議變通是白乎旀。宣川境內所謂所山形勢,雖未知如何,而西路新設鎭堡,以其太多而無益,施行減革,則今不當更設新鎭是白乎旀。各邑軍兵或屬營將,或設獨鎭,各有制置之意,則欲使各邑,皆爲獨鎭,實是不實事宜之言是白乎旀。至於各邑倉穀,竝令移置於險固可據之地事段,尤難施行。竝置之,何如?答曰,依允。以上燼餘
上在昌德宮。停常參·經筵。
夜二更,流星出天廁星下,入南方天際,狀如拳,尾長二三尺許,色赤。
吏批啓曰,司諫,今當差出,而擬望之人乏少,外任竝擬,何如?傳曰,允。
有政。
吏批,判書李端夏進,參判李敏敍進,參議任相元病,右副承旨李濡進。以閔宗魯爲繕工監役,李厚樹爲典獄參奉,沈濡爲司諫,申懹爲奉常正,尹訓甲爲校書著作,安垕爲司成。
兵批,判書李䎘病,參判李師命進,參議兪櫶服制,參知李東老病,左副承旨李東溟進。政事無。
李世翊,以吏曹言啓曰,大政迫近,前頭連有開坐試講之事,而參議任相元,呈辭引入,久未出仕,卽爲牌招,使之察任,何如?傳曰,允。
又以弘文館言啓曰,本館上番見存三員內,副校理朴泰遜在外,宋光淵,方在呈告中,只有校理吳道一,今方入直,而不但以史局之役,逐日出入,前頭疾病事故,未可豫料。副校理宋光淵,聞其身病已差,卽爲牌招察任,何如?傳曰,允。
答慶尙監司李秀彦疏曰,省疏具悉。卿其勿辭,調理察職。
以執義尹拯病重,上去不得事,傳于李濡曰,安意勿辭,從速登進,出入筵席,以匡不逮,毋孤企望事,回諭。
以慶尙監司李秀彦,不能鎭定邪論,待罪事狀啓,元啓下備局,傳曰,勿待罪事,回諭。
以慶尙監司,彦陽等四邑人物朴益等燒死事狀啓,元啓下備局,傳于李濡曰,事極驚慘。令本道各別恤典擧行。
李濡,以備邊司郞廳,以領議政意啓曰,三冬今已强半,尙無一番大雪,已非豐熟之徵,而日候乖常,乍凍乍暖,牟麥傷損,恐難望茂,嗣歲之憂,實爲切迫。祈雪之祭,曾亦有已行之例,令該曹趁速稟旨擧行,何如?傳曰,依爲之。
行大司諫李翊啓曰,臣以庸陋無似,徒紆寵眷,從前歷暢,無一可稱,顧此言責重任,尤非所堪,每於除命之下,惶愧難容。況今天怒民怨,災異疊現,朝綱解弛,百隷怠職,人不畏法,公不勝私。當此之時,正宜精擇剛方敢言之士,畀以匡救之責,如臣已試不效,豈宜循例備員,以辱名器而羞朝廷?且臣曾被推緘,尙未聽勘。以此以彼,俱不可仍冒,請命遞斥臣職。答曰,勿辭。
以大司諫避嫌,傳于李世翊曰,推考蕩滌。
獻納申曅,正言李彦綱啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。臣等伏聞,因內司手本,有訟者李箕晟,移文刑曹,考律處置之敎。訟理曲直,唯當付之有司,從公處決,而該曹旣已覆啓決給之後,只憑內司一張手本,變改當初判付,徑治訟者,已有損於事體。況此訟,係于內司,則尤不當有所左右,以累聖明至公無私之德。請亟寢訟者李箕晟考律處置之命,俾無細民抱冤之端。答曰,不允。末端事,實未可曉也。大抵決訟立落,只觀彼此曲直之如何耳。列聖受敎,旣如是明白,箕晟奸狀,又如是敗露,而今若諉之已決,終無據法懲罪之擧,則爾等所謂有損於事體者,予以爲不在於彼而在於此也。揆以訟體,斷無還寢之理,勿爲煩論。
掌令鄭勔,持平李墪·黃玧啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞祖宗討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。本府以李之翼事,累日論列,而兪音尙閟,臣等竊惑焉。之翼避辭之乖戾,聖明旣已洞燭,臣等不必更有所䌤縷,而若以事在旣往,不加追劾,則苟免者,可保無事,而負罪者,終無所懲,豈有是理哉?向者附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置卿月之班,請漢城府判尹李之翼罷職不敍。宗廟署奉事姜翊周,本以白徒,居在江村,網取魚鮮,交結群凶,向者賊鑴之斫伐禁松,皆出於此人之指敎,與之分半,先占其利,夤緣虱附,濫廁仕籍,轉至本職,公論喧藉,久而益激。如此之人,不可仍置淸廟重地,以貽衣冠之羞,請宗廟署奉事姜翊周削去仕版。答曰,不允。
慶尙監司李秀彦疏曰,伏以,臣稟質虛薄,自少鮮病,中癭廢疾,積年沈痼,百方調治,僅尋生路,而根柢旣固,餘症猶在,常時行步,不能如人,此固朋儕之所共憐,而擧朝之所共知也。叨逢盛際,猥膺重寄,適値凶歲,虞憂溢目,顧其才分,不足以上副國家委寄,下慰飢民之顒望,唯以筋力奔走,詢問疾苦,爲萬一自效之地,故到營未久,卽巡海邑,出入鎭浦,經月乃還,而中路感傷,百病交作,服藥經旬,未有顯效,痰結左脚,流注無常。醫言若入膝眼,將廢行步,宿疾易復,前事可鑑。以此畏縮,不敢冒寒行役,至於災邑親審等事,亦未免廢閣。當此民間赤立,上下遑遑之日,奉使之臣,雖盡心竭力,手足腁胝,猶懼其不濟,況此病狀,其何以勉强行公,以盡其職責乎?伏願聖慈,俯諒微悃,許令遞改,俾免公私狼狽之患,千萬幸甚。臣無任悶切悚懼之至,謹昧死以聞。以上燼餘
上在昌德宮。停常參·經筵。
自巳時至缺時,日暈兩珥。申時,日有重暈,內暈,有兩珥,外暈上,有戴,色內赤外靑。夜自一更至五更,有霧氣。
左議政閔鼎重十四度呈辭。傳曰,安心調理。
吳斗寅啓曰,左議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
李東溟,以都摠府言啓曰,副摠管崔寬,除標信,樂器造成廳坐起進去之意,敢啓。傳曰,知道。
李東溟啓曰,明日慕華館武科式年殿試時,命官,何大臣進去乎?敢稟。傳曰,右相進去。
又啓曰,明日慕華館武科式年殿試時,兩司進參事,城上所牌招言送之意,敢啓。傳曰,知道。
李世翊啓曰,明日仁政殿殿試時,香室,移接於尙瑞院,春秋館上番,減省記之意,敢啓。傳曰,知道。
李東溟,以兵曹言啓曰,今年各道被災之邑,諸般身役,或半減或全減事,已爲啓下分付矣。來十二月當上番騎兵等,因被災全減者多,上來立番者甚多,勢難分送,故外各處及內差備近處派定之軍,依八月當例,以可信人,使之雇立之意,分付,何如?傳曰,允。
又以兵曹言啓曰,來三十日文武科殿試場中,各差備軍,及十二月初一日宗廟朔祭軍缺二百三十名,除出處,別單書入,依此定送事,分付各該司,而諸處役軍,限罷間,姑勿定送,何如?傳曰,允。
又以兵曹言啓曰,前後直赴殿試奉承傳三十七人,陳試二人,隨其錄名許赴之意,分付入門官,何如?傳曰,允。
李濡,以戶曹言啓曰,左議政閔鼎重,來十二月朔料,依傳敎,令倉官輸送,則辭而不受云。係是大臣俸祿,何以爲之?敢稟。傳曰,更令倉官輸送。
李世翊,以禮曹言啓曰,備邊司郞廳,以領議政意啓曰,三冬今已强半,尙無一番大雪,已非豐熟之徵,而日候乖常,乍凍乍暖,牟麥傷損,恐難望茂盛,嗣歲之憂,實爲切迫。祈雪之祭,曾亦有已行之例,令該曹趁速稟旨擧行,何如?傳曰,依爲事,傳敎矣。祈雪祭,不卜日,社稷·宗廟·北郊,別遣重臣,來十二月初三日設行事,知委,何如?傳曰,允。
吳斗寅,以吏曹言啓曰,恭靖大王追上廟號·諡號改題主,及安定王后追上徽號改題主時,遣大臣行祭事,啓下矣。大臣皆有故,正一品塡差之意,敢啓。傳曰,知道。
以吏曹恭靖大王追上諡號時差備官單子,傳于吳斗寅曰,自前附廟及追上徽號時,當室大祝,以已經準職之人差除者,意固有在,而今此恭靖大王追上諡號時,出納大祝,乃以參下官啓下,殊甚未安,亦非舊例,使之改入。
李濡啓曰,司憲府,禁府當該堂上推考公事,傳曰,元公事中,無許墀之名,末端,以許墀非功臣儀親付標何也事,命下矣。昨日憲府推考公事,多至數十餘度,非不致察,而至於功議付標處,未能一一詳察,致勤下敎,不勝惶恐。此公事還出給,使之改入,何如?傳曰,允。
李東溟,以戶曹言啓曰,今朝,義盈庫官員,來言於臣載嵩曰,瑞山郡所納眞油·海衣等物,自本庫捧上之際,戶曹郞廳,招致書員,言及畢捧無退之意。京司點退,乃是外方之巨弊,故官員,親自看品,幾盡捧上,而其中海衣十餘貼,品甚不好,不合於供上,不得已退送,使之待新産上送矣,郞廳,發怒於其言之不施,重杖書員。其捧其退,皆出於官員之手,非下輩弄奸之事,而書員,替受其罪,其在事體,不敢晏然云。卽者開坐本曹,査問其曲折,則與該庫官員所言,雖有差異之處,身爲上司郞廳,旣以私事,請屬於該司,因此轉輾,以至於推治下人,此則果是實狀,事理不可,擧措顚倒,佐郞李集成汰去,何如?傳曰,允。
李世翊,以弘文館言啓曰,本館下番二員內,副修撰朴泰輔·金鎭龜,俱以試官受點,下番無入直之員。副校理宋光淵,卽爲牌招,使之姑降入直,何如?傳曰,允。
獻納申曅,正言李彦綱啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,則何彈取用於該曹,而唯慮私財之或匱乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。臣等,以請寢訟者李箕晟考律處置事,有所論啓矣。伏承聖批,不唯不賜允兪,辭旨嚴峻,顯有厭聞牢拒之意,臣等自愧其誠意之淺尠,而亦不能無惑焉。夫內司之爲叛奴淵藪,其來已久,窮鄕小民,雖有至冤極痛,而不能與內司爭辨得失者,其麗何限?竊想聖明,猶有所未盡下燭於此者矣。臣等取見箕晟文案,則該曹決給,明有證據,殿下亦旣允下於覆啓,而旋因內司一張手本,直改當初判付,徑治訟者之罪,是殿下以法曹爲不足信,而內司爲必可信也。若果如此,則又安用法曹爲哉?雖使內司手本,十分缺當分付有司,更加明査而處之,可也。今乃只憑手本,而還改該曹已下之判付,其果不乖於事體乎?列聖受敎,雖未知其間曲折之如何,而叛奴投屬,自是從前痼弊,則設令列聖之朝,有此訴冤之端,亦必付之有司,詳覈處決,以昭平明之治,必不有所偏係,而使宮府異體也。玆事雖微,所關甚重,竊恐有累於聖明至公無私之德。請亟寢訟者李箕晟考律處置之命。答曰,已諭勿煩。
掌令尹攀,持平黃玧啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下,曾於筵臣之請,以不可失信爲敎,此則有不然者。凡人主之刑人·殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,壞朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。本府,以李之翼事,累日論列,而兪音尙閟,臣等竊惑焉。之翼避辭之乖戾,聖明旣已洞燭,臣等不必更有所覶縷,而若以事在旣往,不加追劾,則苟免者,可保無事,而負罪者,終無所徵,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置八座之班,請漢城府判尹李之翼罷職不敍。宗廟署奉事姜翊周,本以白徒,居在江村,網取魚鮮,交結群凶,向者賊鑴之斫伐禁松,皆出於此人之指敎。與之分半,先占其利,夤緣虱附,濫廁仕籍,轉至本職,公論喧藉,久而益激。如此之人,不可仍置淸廟重地,以貽衣冠之羞,請宗廟署奉事姜翊周削去仕版。
親年七十,勿敍三百里外,自是不易之典也。公州去京五六字缺李齊杜家,有老病親,當初冒赴,已甚不韙,及聞物論之非三四字缺上京,呈狀辭職,外示無遞之意,而費辭宣力,內圖仍冒四五字缺患失,一至於此,朝家之特令更赴,亦有乖於遵守舊章之意,在渠之道,豈容安意久蹲乎?況道里之與公州同者,前後皆引親年而解職,則或遞或仍,物情益駭。請公州牧使李齊杜罷職。答曰,不允。姜翊周,先罷後推。李齊杜事,依啓。
李東溟啓曰,宗廟署奉事姜翊周,先罷後推事,命下矣。臺諫,方以削去仕版論缺先罷後推傳旨,不得捧之之意,敢啓。傳曰,知道。
掌令鄭勔,持平李墪啓曰,臣等,昨會本府,推考公事磨勘以入矣。卽聞金受明照律公事末端,有功議付標錯誤處,至勤缺下敎,還爲出給云,臣等不勝瞿然之至。莫重入啓公事,不能詳審,致有大段做錯之擧,此無非臣等矇然不察之失。其在臺體,不可仍冒,請命遞斥臣等之職。答曰,勿辭。
李東溟啓曰,掌令鄭勔,持平李墪,再啓煩瀆,退待物論矣。傳曰,知道。
答司憲府箚曰,省箚具悉。災沴之作,何代無之,而未有如今日之荐疊孔慘也。靜思厥咎,亶在寡躬,一倍兢惕,罔知攸措。爾等縷縷陳戒之言,無非憂愛之誠,切至之語,深用嘉尙,可不置諸左右而省察焉?元箚留中
全坪君漷疏曰,伏以,臣祖母之沒也,天書特下,聖旨旣懇,中貴又臨,庇護喪事,葬斂凡百之外,至有三年月俸仍給之命,恩及泉壤,感結幽明。臣之父子兄弟,惟思隕首結草,圖報聖恩之萬一,而相對感泣,罔知攸籲。仍伏念臣之始生,祖母收取於襁褓之中,躬親撫養,不啻若親子,臣之事祖母,亦無間於親母矣。門禍愍凶,奄忽棄背,臣之痛迫之懷,曷有其極?顧此襄事不遠,且將合祔於舊墳,臣於此,不忍不往看,而國制所關,亦不敢自意,臣之情勢,實爲矜缺。玆敢冒煩於孝理之下,伏乞聖明,特許□□至願,不勝幸甚,不勝幸甚。私情切至,不避僭猥,臣罪萬死,臣罪萬死。臣無任惶恐屛營之至,謹昧死以聞。答曰,省疏具悉。卿其依願往來,以伸至情焉。
行判中樞府事鄭知和箚曰,伏以,臣近患寒疾,宿缺頓呻痛,已有日矣。不意臣名,亦入於讀卷官擬望之中,召牌臨門,臣驚惶罔措,欲起還仆,終未得祗赴,不勝惶恐,伏地待罪。伏乞聖慈,俯賜諒察,亟許遞臣職名,以安微分,千萬幸甚。臣無任祈懇屛營之至。取進止。答曰,省箚具悉。卿適緣身恙,未赴召命,有何所傷?卿其安心勿待罪。仍傳曰,遣史官傳諭。
左議政閔鼎重箚曰,伏以,臣之糜廩,固已久矣,綿疾癏職,今又至此,不敢請受常祿,實是私分公議之所當然者,而地部,援例輸送,至煩缺臣誠惶愧,尤不自安。伏乞聖上,俯賜諒察,亟命收回,循缺願,不勝幸甚。取進止。答曰,省箚具悉卿懇。不腆缺廩,何用過辭?卿其安心,勿辭領受焉。仍傳曰,遣史官傳諭。以上燼餘
上在昌德宮。停常參·經筵。
李東溟,以武科殿試差備官,以命官意啓曰,武科殿試設場處,爲其殿牌所臨,香祝陪持人外,獻官以下,下馬而過,禮所當然,亦有舊例矣。今日翼陵祭官,不爲下馬而將過,下人呵禁然後,近前始下,此已無據,而步過不遠,旋復還騎,又使之呵禁,則諸執事皆下,而獻官終不肯下,蔑禮莫甚。不可無警責之道,當該獻官,從重推考,何如?傳曰,允。以上燼餘
答江原道原州居前武兼李後慶疏曰,應旨進言之誠,予用嘉之。其中可以議處事,當令廟堂稟處焉。
答院曰,前啓,勿煩。
答府曰,前啓不允。處置事,掌令鄭勔,持平李墪遞差事,依啓。以上內下記草郞廳洪敍箕校正。郞廳張澍書。
上在昌德宮。停常參·經筵。
夜五更,月暈。
答左相閔鼎重十五度呈辭曰,安心調理。
□□□以義禁府言啓曰,謀殺其上典罪人壬先,旣已拿囚。事係綱常,依三省例,推鞫,何如?傳曰,允。
又啓曰,謀殺其上典罪人壬先,三省推鞫〈事〉,命下矣。委官,何大臣進去乎?傳曰,右相進去。
李世翊,以弘文館言啓曰,本館上下番見存,只有二員,俱以都監晝仕,逐日出入,事甚苟簡。上下番闕員,勿論外任,後日政,盡數差出,牌招察任,何如?傳曰,允。
李世翊,以禮曹言啓曰,去十一月十六日晝講入侍時,知事呂聖齊所啓,永昭殿五享祭禮,該曹惟當一依五禮儀擧行,而禫後用樂一款,臣有所懷,敢此仰達。五禮儀,內喪在先,則十五月而禫,禫後用樂云,此必以三年之祭已畢,而無上食之節而言也。今則魂殿,權行上食之禮,山陵上食時,至有哭禮,山陵則有哭,魂殿則用樂,吉凶相雜,誠有所未安。下詢于大臣及在外儒臣,處之,何如?上曰,五禮儀,十五月而禫,禫後用樂云,而今此三年祭祀之禮,旣是權宜之道,且有哭泣之節,則一邊用樂,一邊哭泣,吉凶相雜,未知何以則的當,問于大臣及在外儒臣而處之事,命下矣。發遣本曹郞廳,收議于領中樞府事宋時烈,執義尹拯,司業李翔,則領中樞府事宋時烈,病不得收議。執義尹拯以爲,微末賤臣,病伏草莽,召命頻煩,日夜憂惶。況此禮官問議一事,尤不勝悚恧悶蹙之至。臣誠庸劣,無所知識,縱令越分僭言,有何別樣意見,可備裁擇之萬一?旣不敢仰對於再三,則朝家宜有區別汰去之擧,而前纔虛還,後又續至,徒傷事體,有駭道路。緣臣無狀,添一剩事,臣罪至此,萬殞何贖?干旄之禮,斷不敢當,彼其之刺,貽羞朝廷。惟願速伏違慢之誅,以塞臣責而已云。司業李翔以爲,臣於前月入朝之日,禮官亦嘗以永昭殿祭時哭禮與否,來問,臣略陳臆見,槪以不哭爲宜,聖意亦以爲然,依臣所奏。其後復用領中樞府事臣宋時烈所引先儒之說,改前所命,則哭禮用樂,自不無竝行吉凶之疑,故有此更詢之事。臣竊料禫者,澹然平安之意,則禫後之哭,元非所宜,況不免用樂,而吉凶相襲,則尤未見其可也。夫父在母喪,及爲妻之喪,十三月祥後,卽輟几筵者,乃是禮經所載也。旣輟几筵,則自無可哭之所,先儒之說,似非指朝夕祭時而言也。尙未得就質於師門,是以臣之愚見,無變於前日所獻之議矣。今國家,雖以祖宗朝可據節目,而不輟几筵,至於哭禮,似不必行,未知何如云矣。敢啓。傳曰,十五月而禫後用樂,乃是經常之禮也,三年上食,山陵哭禮,或出權宜,或倣古文,則烏可以一時之權道,廢應行之禮制乎?依禮文用樂,可也。
司諫沈濡啓曰,臣於頃日,以議諡之誤,違牌之罪,累度推緘,俱未照勘,前忝憲職,以此引避蒙遞矣。不意玆者,又有薇垣之新命,而問備在身,與前無異,且日昨憲府,以玉堂當職之人,互相推諉,竟致闕直,彈章峻發,辭意極嚴,臣之姓名,亦在現出請推之中。前後罪戾,實無所逃,固當引咎自列之不暇,而身有服制,且値私忌,已過累日,今始來避,所失尤大。決不可一刻苟冒言責之地,請命遞斥臣職。答曰,勿辭。
李濡啓曰,司諫沈濡,再啓煩瀆,退待物論矣。傳曰,知道。
掌令尹攀啓曰,行大司憲趙師錫,以臣於頃日重患寒疾,負席呻痛,旣不能赴召,旋遭慘戚,制限未盡,又不卽自列,違慢之誅,固所難逭,而且以曾忝都監之任,契屛之缺亦及於臣,侈靡之斥,臣豈獨免?以此以彼,俱不可一刻仍冒。引嫌而退。未赴召命,雖緣疾病,應被問備,勢難在職,請行大司憲趙師錫遞差。答曰,依啓。
獻納申曅,正言李彦綱啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之問哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等,竊爲殿下惜之。人君,富有一國,未有府庫財非其財者,苟其所用者正,則何憚取用於該曹,而惟慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。臣等以請寢訟者李箕晟考律處置事,有所論啓矣,伏承聖批,不惟不賜允兪,辭旨嚴峻,顯有厭聞牢拒之意。臣等自愧誠意之淺尠,而亦不能無惑。夫內司之爲叛奴淵藪,其來已久,窮鄕小民,雖有至冤極痛,而不能與內司爭辨得失,其麗何限?竊想聖明,猶有下燭於此者矣。臣等取見箕晟文案,則該曹決給,明有證據,殿下亦旣允下於覆啓,而旋因內司手本,直改當初判付,徑治訟者之罪,是殿下以法曹爲不足信,而內司爲必可信也。其果如此,則又安用法曹爲哉?雖使內司手本,十分的確,亦當付之有司,更加明査而處之,可也,今乃只憑手本,而還改該曹已下之判付,其果不乖於事體乎?列聖受敎,雖未知其間曲折之如何,而叛奴投屬,自是從前痼弊,則雖令列聖之朝,有訴冤之端,亦必付之有司,詳覈處決,以昭平明之治,必不有所偏係,而使宮府異體也。玆事雖微,所關甚重,竊想有累於聖明至公無私之德。請亟寢訟者李箕晟考律處置之命。司諫沈濡,以臣於頃日以議諡之誤,違牌之罪,累度推緘,俱未照勘,前忝憲職,以此引避蒙遞矣。不意玆者,又有薇垣之新命,而問備在身,與前無異,且以日者憲府,以玉堂當直互相推諉,竟致闕直,彈章峻發,辭旨極嚴,臣之姓名,亦在現出請推之中。前後罪戾,實無所逃,固當自列之不暇,而身有服制,且値私忌,已過累日,今始來避,所失尤大。決不可一刻苟冒言責之地。引避而退。推緘未勘,勢難仍在,請司諫沈濡遞差。答曰,不允。處置事,依啓。
李世翊啓曰,兩司,牌招言送事,命下矣。闕門已閉,明日待開門,言送之意,敢啓。傳曰,知道。
答驪州牧使沈樞疏曰,省疏具悉。所陳弊瘼,當令廟堂,變通焉。以上燼餘
上在昌德宮。停常參·經筵。
夜二更,土星入輿鬼東南星內。五更,流星出天市西垣上,入北方天際,狀如甁,尾長三四尺許,色赤,光照地,有聲。
辰時巳時,日暈。
李濡啓曰,昨日憲府處置行大司憲趙師錫之啓,注書傳書之後,旣已考準,傳于承傳色之際,亦爲展讀一遍,而末端趙師錫之師字,未覺其落書矣。及其原啓辭中,點下而後,始乃知之,臣難免不察之失,不勝惶恐。當該注書,推考,何如?傳曰,允。
李濡,以都摠府言啓曰,副摠管金世器,除標信,能麽兒坐起進去之意,敢啓。傳曰,知道。
又以賑恤廳言啓曰,各司貢物裁減之數,旣已缺錄啓下,而其中又有不甚緊重,理宜更減者,故原單子中,付標以入之意,敢啓。傳曰,知道。
李寅煥啓曰,同副承旨尹嘉績同生兄通德郞凝績身死,服制已行七日,出仕,何如?傳曰,允。
李世翊啓曰,全坪君漷,祖母永葬事,下去,澆奠床備給事,下諭。傳于李世翊曰,今番仁興君夫人之喪,因年事之凶歉,禮葬等事,雖未復舊,亦不可全無庇護之擧,所經各官,擔持軍及鋪陳等物,各別顧見,俾無埋沒之弊事,各別分付該道。
李世翊,以禮曹言啓曰,文廟從享釐正及廟制變通事,在外儒臣處,問議以來,而廟享釐正一款,在京大臣收議,時未畢到,在外儒臣收議,姑徐入啓,待在京大臣獻議,一時書入乎?敢稟。傳曰,先入可也。
傳于李東溟曰,仁興君夫人發引時,京中擔持軍,亦爲題給事,分付。
答領議政金壽恒箚曰,省箚具悉卿懇。卿之所患如此,予深慮念。卿其安心勿辭,從容善攝。仍傳曰,遣史官傳諭,遣御醫看病。
李濡啓曰,京外死囚啓覆,必於十二月內,立春十餘日前爲之,然後遠道罪人行刑,可無未及之患,故三覆日期,昨已排定啓下矣。第今年立春,在於本月二十六日,而自初一日至望前,皆有拘忌及齋戒,其中初五日·十一日·十二日,平吉云。初五日則雖行永寧殿吉祭,而旣是罷齋之後,故以此定爲初覆,至於再覆,則只自該曹,開坐議啓,雖非吉日,亦可爲之,故不論拘忌而爲之初十日,三覆,則十一日·二日,皆是吉日,而進定於十一日者,蓋存其前頭餘日矣。昨者之三省推鞫頉稟之時,初五日亦是初七日上諡號致齋云。臣之初意以爲,初七日惟行上諡之禮,凡於大祭,非親行,則例不過前一日致齋,故只知初五日之爲吉祭罷齋後,而不料其爲上諡之致齋也。奏覆文書,與開坐推鞫,雖有差別,入侍諸臣,皆在受誓戒之後,則勿署刑杖文書,乃是誓戒中之一事也。外議以爲,不可不改定云。且十一日,爲文科放榜,則亦不可仍行三覆,而初五日,若不得行初覆,則十二日外,至望前,更無缺故推移之日,事甚難處,何以爲之乎?敢稟。傳曰,初五日,乃上諡號致齋,則定爲初覆,有乖於不啓刑殺文書之意。初覆,定於初十日,三覆,定於十二日,可也。
傳于李東溟曰,今仁興君夫人發引時,京中擔持軍,亦爲題給,則書啓中,買得契軍,將爲行喪之說,未可曉也。事勢未免急迫,則以京中擔持軍,仍爲前進,而一邊分付所經各官,督發替軍,俾無狼狽之患事,卽爲分付該道。
李濡,以禮曹言啓曰,文廟從享位次釐正事,及廟制變通一款,發遣郞廳,收議于領中樞府事宋時烈,執義李翔,司業朴世采,司業尹拯處,則宋時烈,病不收議,幸尋生路,則或上箚辭,而亦不敢幾云。李翔以爲,臣頃者入都之日,嚴冬作旅,百病侵尋,急於下鄕,拜疏徑退,自顧分義,亦覺欠闕,席藁私室,恭侯譴罰。及承疏批,反加溫諭,隆厚之意,溢於辭表,有非螻蟻微臣所敢當者,而只是前席自暴之言,竟無絲毫之效,此緣臣之誠意淺薄,無以取信於君父,旣已愧懼之無已,而卽又蒙禮官,以文廟配享釐正事及廟制變通事,來傳詢議之命。臣是何人,每被格外異數,至於斯耶?然竊念如臣謏聞所敢容喙,誠不知所以爲喩也。蓋此從享釐正一款,淸城府院君金錫胄箚中所陳,乃是前人已定之論議,無可疑者,臣無容更贅一說。唯願殿下,明降指揮,一依明朝釐正,以破千古之謬,不勝幸甚。至如廟制變通一款,則諸臣所論,雖有異同,終不若添造間架之爲穩。蓋五賢從祀,此爲斯文之重事,昭代之盛典,豈可以數間之營造爲艱,致有一毫苟簡之疵乎?唯在聖明之財幸。朴世采以爲,臣違忤不進,以致奉命之人,奔走於道路,其歸又弗過爲一場無用之說,揆以事體,安有此理?直欲殞死無知而不可得也。今且以下詢兩件言之,古之學制,皆本於辟雍·泮宮之辨。然則我國文廟,獨爲東西兩門者,必有甚故,臣所不得而盡也。至於祀典升黜,實是斯文莫大之論,蓋亦原於宋朝諸儒,改定於嘉靖之世,而當時取舍,已多可疑,厥後追行,尤似有難,誠無大正之道也。然若姑依從周之義,務欲一一遵行則已,今乃無他變通,而只循刪黜之一例,未知其果允合於此義,無所嫌礙否也。惟臣昏愚之見,愈難適從,雖微草莽私分之不安,而終無以妄效明對,重取猥越之誅者也。臣積病凘綴,方値隆寒,感痛增益,精力俱盡,區區所陳,亦涉胡亂,伏地震悚而已。尹拯以爲,臣於昨者,三蒙禮官之臨,敢陳不敢越分獻議之意,幸冀朝廷之矜察矣。不料今者,又以文廟從享位版釐正事,及廟制變通一款事,復有下問,臣誠惶惑隕越,罔知所以爲對。如使微臣,萬一可堪奉令承敎而無罪,則亦何敢一向緘縮,以負朝廷詢蕘之盛意乎?只以空疎昧陋,實無學識,自惟如許分外恩數,斷不敢當,身伏草莽,不能出頭,而每令王官,儼然來辱,微臣叨濫之懼,有不暇言,而其在朝廷事體,豈容輕褻如是?有問不對,惶恐雖極,而僭分欺天,罪尤難逭,進退維谷,逃避無路。惟乞朝廷,特垂諒悉,若不置諸削汰之科,則速加以違慢之誅,以嚴國體,以安職分,實爲萬幸。伏地悚慄,祗俟威命而已云矣。敢啓。傳曰,左右門,竝用南向之制,而廟享釐正一款,當待諸大臣收議之齊到,方可裁處矣。
持平黃玧啓曰,楊州幼學金益聲,呈狀于本府以爲,京居進士李,於過去之際,多率壯奴,突入其家,家內大小上下,皆被其毆辱,願爲推治云。故日昨本府齊坐之時,推捉李與益聲而面對,則其所稱毆辱等說,雖未必信,而旣有徑入兩班家,捶撻婢僕紛挐之迹,不可不懲,故臣與同僚,酌其罪犯,而重施李奴一次之刑而放送矣。今聞物議,則以不爲重治爲罪云,臣之不職之失著矣。請命遞斥臣職。答曰,勿辭。
李濡啓曰,持平黃玧,再啓煩瀆,退待物論矣。傳曰,知道。
掌令尹攀啓曰,卽者同僚,以輕治李事,引避矣,臣於此,亦有難安之嫌。蓋金益聲之呈狀本府,所以罪狀李者,極其狼藉,而家繼又呈狀,逐條自明,本府,卽欲兩造究問,覈得實狀而處之,前後督入者非一,而托以下鄕,久不自現。臣常痛惡,累以爲言,頃者同僚,來問於臣曰,若入辨,何以處決?答以對覈之後,之所犯,果如益聲之訴,則固當據法重治,而鬪訟之辭,例多過實,如其不然,而只有妄作之罪而已,則雖無狀,以儒爲名,刑治其奴,足以羞章甫,卽懲悖習,惟當觀其情犯輕重而決之,頃與同席,商確裁斷爲辭矣。日昨本府之齊坐也,臣以忌故,不得往參。槪聞伊日,始入廷,而與益聲面詰之際,益聲所言李事,或不缺然,果有悖慢之擧,而別無更問事,故只嚴刑其家僮而止云。此由於詳諒彼此曲折而然,實非偏護幺麽一之致也。今聞物議,以不爲重治爲非,未知物議,發於誰人,而豈能盡詳其事狀而言乎?臣雖不參於相議科罪之日,旣有與同僚,私自酬酢之事,則何敢晏然處置乎?請命遞斥臣職。答曰,勿辭。
李濡啓曰,掌令尹攀,再啓煩瀆,退待物論矣。傳曰,知道。
領議政金壽恒箚曰,伏以,臣感寒十餘日,乍歇乍劇,迫於職事,强勉奔走,素患火熱,因此增劇,殆無一日之安矣。昨暮公退還家,達夜煩燥,不得交睫,寒氣外速,熱勢內熾,四肢百節,無處不痛,昏昏綴綴,莫可收拾。賓廳之坐,應在明日,以此痛狀,末由趨詣。使臣夙夜匪懈,亦不足以有補萬一,而因病廢仕,又至於此,罪戾難逭,惶蹙靡安。伏乞聖明,亟賜遞免,以幸公私。取進止。以上燼餘
上在昌德宮。停常參·經筵。
夜一更,流星出天苑星下,入東方天際,狀如拳,尾長三四尺許,色赤。二更,地震,自北向南。
李東溟啓曰,備邊司郞廳來言,今日賓廳坐起日次,而三公皆有身病,不得來會云矣。敢啓。傳曰,知道。
又啓曰,大司憲·掌令一員,持平一員未差,執義尹拯在外,掌令尹攀,持平黃玧,避嫌退待,今日以監察茶時之意,敢啓。傳曰,知道。
李濡,以都摠府言啓曰,今日入直軍士,當爲中日習射,而本府褒貶相値,不得爲之之意,敢啓。傳曰,知道。
左議政閔鼎重十六度呈辭。傳曰,安心調理。
李世翊啓曰,左議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
有政。
吏批,判書李端夏進,參判李敏敍進,參議任相元進,都承旨吳斗寅進。以李畬爲奉敎,徐宗泰爲待敎,安健之爲學正,申晸爲大司憲,宋光淵爲司諫,南聚星爲柒谷府使,李益泰爲公州牧使,金世鼎爲掌令,許墀爲承文正字,韓泰東爲持平,兪櫶爲左承旨,李泰東爲典籍,李雄漢爲尙衣院別提,柳偉爲義盈庫直長。李世茂加通政。沈濡爲校理,趙性乾爲義盈庫奉事,李墪爲修撰,趙相愚爲戶曹佐郞,李啓晩爲繕工假監役,睦林馨爲仁川府使。
兵批,判書李䎘進,參判李師命病,參議兪櫶進,參知李東老病,左副承旨李東溟進。以金廷起爲副司正,金承益爲副司正,金德遠·尹以泰·尹齡爲副司果,趙師錫爲知事,柳寔爲曹司衛將,張漢相爲左兵虞候,蘇明宇爲慶德假衛將,金興運爲副摠管,趙師錫·睦來善·尹堦·李光翼·趙世煥·權脩·尹以道·任翊夏·鄭時凝·許璧·李弘述·鄭世衡·李觀徵·盧瑀·李佖·元振洙·許徵·安轂·兪禹錫·權義楫·崔武丁·元后山·裵尙度·李寅煥·宋周臣·柳汝杰·崔應桌·鄭達·朴汝楫·李應陽·金履吉·金廷震·李時鉉·李廷卨·徐弼殷·李洛·梁僗·韓廷立·河禮立·李珩·李挺蘤·韓以濟·金溍·黃徵·吳益滉,朴晛爲副護軍,權脩·鄭勔·沈濡·李墪·尹以道爲副司直。
吏批啓曰,新除授仁川府使朴泰尙戶奴,呈狀于政廳曰,矣上典老父,宿病沈頓之中,添得傷寒,踰月不差,漸至危域,人子情理,決難離側,斯速入啓處置云。泰尙父病之危重,人所共知,而本府空官已久,當此飢歲,收拾之策,尤爲緊急,朴泰尙,依例罷黜,何如?傳曰,允。
吏批啓曰,義盈庫主簿李時中,身病猝重,不得行公,改差,何如?傳曰,允。
兵批啓曰,新除授中仇里萬戶朴以亨呈狀內,家有老母,年踰七十,人子情理,不忍遠離云。依例罷黜,何如?傳曰,允。
李世翊啓曰,近日廳中,位甚不齊,事多苟簡。今日政新除授承旨,卽爲牌招察任,何如?傳曰,允。
以公洪監司尹敬敎,以執義尹拯辭狀,傳曰,霜臺亞長,不宜久曠,安意勿辭,從速上來察職事,回諭。
李濡啓曰,昨以啓覆日更稟啓辭,有初覆定於初十日,三覆,定於十二日之命,而再覆,則姑無改定日之事。以十日定行之意,分付該曹,何如?傳曰,允。
李東溟,以諡號都監郞廳,以都提調意啓曰,恭靖大王·安定王后金寶玉冊,明日午時,當自都監,陪進闕下,仍爲內入,依禮曹啓下節目,奉安于別殿,來初六日辰巳間巽時,內出之意,敢啓。傳曰,知道。
答幼學金萬胄疏曰,省疏具悉。應旨進言之誠,予用嘉之。其中可以議處事,當令廟堂稟處焉。
李世翊,以吏曹言啓曰,政廳鋪陳,自長興庫排設,乃是流來舊規也。今因戶曹啓辭,只設於都目大政,而常時開政,則不令進排,非但本曹無自備之路,其在事體,亦甚不當。依前進排之意,分付,何如?傳曺爲慮本府之殘弊,纔已變通,而曾未幾何,旋又復缺殊涉顚倒,依前定奪施行,可也。
獻納申曅,正言李彦綱啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,則何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重如何,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。臣等,以請寢訟者李箕晟考律處置事,有所論啓矣,伏承聖批,不唯不賜允兪,辭旨嚴峻,顯有厭聞牢拒之意。臣等自愧其誠意之淺尠,而亦不能無惑焉。夫內司之爲叛奴淵藪,其來已久,窮鄕小民,雖有至冤極痛,而不能與內司爭辨得失者,其麗何限?竊想聖明,猶有所未盡下燭於此者矣。臣等取見箕晟文案,則該曹決給,明有證據,殿下亦旣允下於覆啓,而旋因內司一張手本,直改當初判付,徑治訟者之罪,是殿下以法曹,爲不足信,而內司爲必可信也。若果如此,則又安用法曹爲哉?惟使內司手本,十分的確,亦當付之有司,更加明査而處之,可也。今乃只憑手本,還改該曹已下之判付,其果不乖於事體乎?列聖受敎,雖未知其有曲折之如何,而叛奴投屬,自是從前痼弊,則設令列聖之朝,有此訴冤之端,而亦必付之有司,詳覈處決,以昭平明之治,不宜有所偏係,使宮府異體也。玆事雖微,所關甚重,竊恐有累於聖明至公無私之德。請亟寢訟者李箕晟考律處置之命。持平黃玧,以楊州幼學金益聲呈狀于本府,以爲京居進士李,於過去之時,多率壯奴,突入其家,家內大小上下,皆被其毆辱,願爲推治之。故日昨本府齊坐之時,推捉李與益聲面對,則其所稱毆辱等說,雖未必盡信,而旣有徑入兩班之家,捶撻婢僕紛拏之迹,不可不懲,故臣與同僚,酌其罪犯,而重施奴一次之刑,而放送矣。今聞物議,則以不爲重治,爲非云,臣之不職之失著矣。掌令尹攀,以卽者同僚,以輕治李事,引避矣,臣於此,亦有難安之嫌。蓋金益聲之呈狀本府,所以罪狀李者,極其狼藉,而家繼又呈狀,逐條自明,本府卽欲兩造究問,覈得實狀而處之,前後督入者非一,而托以下鄕,久不自現。臣常痛惡,累以爲言,頃者同僚,來問於臣曰,若入辨,何以處決?臣答以對覈之後,之所犯,果如益聲之訴,則固當據法重治,而鬪訟之辭,例多過實,如其不然,而只有妄作之罪而已,則雖無狀,以儒爲名,刑治其奴,足以羞章甫而懲悖習,惟當觀其情犯輕重而決之,須與同席,商確裁斷爲辭矣。日昨本府之齊坐也,臣以忌故,不得往參。槪聞伊日始入庭,與益聲面詰之際,益聲所言李事,或不缺然,果有悖妄之擧,而別無更問事,故嚴刑其家僮而止云。此由於詳諒彼此曲折而然,實非偏護幺麽一之致也。今聞物議,以不爲重治爲非,未知物議發於誰人,而豈能盡詳其事狀而言乎?臣雖不參於相議科罪之日,旣有與同僚,私相酬酢之事,則何敢晏然處置乎?竝引嫌而退。彼此情僞,有難以一番推覈而的知,則所當捉致隣里參看之人,金益聲狀辭,果爲無妄,當治益聲之罪,而李之奴,元無可罪之事,不然,則李擧措,極涉怪悖,有關風俗,亦不可治奴而止。憲府處決,未免率爾之失,請持平黃玧遞差。旣不同參科之坐,則元無可嫌,而果有私自酬酢之事,則似難處置,請掌令尹攀出仕。答曰,不允。處置事,依啓。以上燼餘
上在昌德宮。停常參·經筵。
巳時午時,日暈。未時申時,日有重暈,內暈有兩珥,上有冠,外暈上有背,色皆內赤外靑。夜五更,流星出軫星下,入南方天際,狀如甁,尾長三四尺許,色赤,光照地,有聲。
李濡啓曰,大司憲申晸,掌令金世鼎,未肅拜,執義尹拯,持平韓泰東,在外,掌令尹攀呈辭,持平一員未差,今日以監察茶時之意,敢啓。傳曰,知道。
吳斗寅啓曰,吏曹郞廳來言,臺諫有闕,政事,何以爲之?敢稟。傳曰,過齋戒後,爲之。
以司諫宋光淵避嫌,傳于李濡曰,推考蕩滌。
李世翊啓曰,今月初七日上廟號後,當有頒敎之擧,明日待開門,大提學牌招,使之製進敎文,何如?傳曰,允。
以咸鏡監司尹趾善,以朴自順爲其父上言査啓之際,以趙武尙等,以已爲放釋爲辭,而誤以所當放釋書塡事,辭職狀啓,傳于李濡曰,勿辭,從速察職事,回諭。
李濡,以宗簿寺官員,以提調意啓曰,今十月十三日晝講入侍時,同知事提調臣〈李〉翊相所啓,頃因領議政金壽恒陳達,璿源錄分藏時,江華則依實錄奉安例,以堂上陪往,其餘三處,以郞廳陪往事,命下矣。但四處,皆以實錄奉安例,儀注磨鍊啓下,而三處,則更以郞廳陪往定奪,則與當初堂上陪往例節目有異,而儀注時,無改定奪之事,令禮官更爲稟處,何如?上曰,四處,皆以實錄陪往例磨鍊者,所以重其事也。堂上·郞廳陪往之例,不宜異同,而旣因凶荒,三處,以郞廳陪往事,更爲定奪,則堂上陪往事,依實錄陪往例爲之,郞廳陪往處,依前郞廳陪往例爲之,可也事,命下矣。璿源錄奉安之行,因恭靖大王廟號·諡號,定安王后徽號未及修正之故,遷就至今矣。今者纔已修正於御牒璿源錄中,太白·五臺·赤裳等處,當爲分藏,本寺郞廳,爲先鱗次發遣,書吏·庫子,各一依前例,給馬下送,陪往各件冊子,別單書入,而今番奉安之行,事體重大,與前自別,令所經各道秩高守令中,擇定差使員,檢飭陪行事,各道監司處,行移,何如?傳曰,允。
李濡,以禮曹言啓曰,卽接奉常寺所報,則全羅·慶尙等道栗木敬差官帶去泛鐵官金克萬,猝得中風之症,半身不仁,萬無帶行之路,以他相地官差送云。分付該監,使之給馬,急速下送,何如?傳曰,允。
獻納申曅啓曰,卽者同僚,以昨日處置憲官之啓,措語間,有所添刪,而未及簡問,有違體例爲辭,而引避退待。所謂添刪,不過若干文字,而亦自不背於本意,則雖於悤撓之際,未及更思,有何大段違例,而引以爲嫌乎?然其所謂書問曲折者,卽指臣書,則臣何敢晏然處置乎?請命遞斥臣職。傳曰,勿辭。
李濡啓曰,獻納申曅,再啓煩瀆,退待物論矣。傳曰,知道。
司諫宋光淵啓曰,臣以萬萬無似,猥蒙洪造,前後忝竊,無非言議之責,而未嘗進一言獻一策,以效報答之地,每當除命之下,輒以問備自劾,臣心愧恥,若無所逃。日者待罪玉堂,適緣賤疾猝㞃,不免自陷於違牌闕直之罪,彈章峻發,公議尙嚴,而五度推緘,俱未聽勘。不可一刻仍冒,請命遞斥臣職。答曰,勿辭。
正言李彦綱啓曰,昨日處置憲官也,同僚之構送啓草,在於臣詣闕之後,文字之間,略有添刪,而急於傳啓,未及更通,及至同僚書問曲折之後,始覺其爲隳損體例之失。昏謬若此,而其可因仍苟冒於臺席乎?請命遞斥臣職。答曰,勿辭。
李濡啓曰,正言李彦綱,再啓煩瀆,退待物論矣。傳曰,知道。
司諫宋光淵啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣竊爲殿下惜之。人君,富有一國,未有府庫財非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。本院,以請寢訟者李箕晟考律處置事,有所論啓矣。伏承聖批,不惟不賜允兪,辭旨嚴峻,顯有厭聞牢拒之意,臣不能無惑焉。夫內司之爲叛奴淵藪,其來已久,窮鄕小民,雖有至冤極痛,不得與內司,爭辨得失者,其麗何限?竊想聖明,猶有所未盡下燭於此者矣。該曹決給,明有證據,殿下亦旣允下於覆啓,而旋因內司一張手本,直改當初判付,徑治訟者之罪,是殿下以法曹,爲不足信,而內司爲必可信也。若果如此,則又焉用法曹爲哉?雖使內司手本,十分的確,亦當付之有司,更加明査而處之,可也。今乃只憑手本,還改該曹已下之判付,其果不乖於事體乎?列聖受敎,雖未知其曲折之如何,而叛奴投屬,自是從前痼弊,則設令列聖之朝,有此訴冤之端,而亦必付之有司,詳覈處決,以昭平明之治,不宜有所偏係,使宮府異體也。玆事雖微,所關甚重,竊恐有累於聖明至公無私之德。請亟寢訟者李箕晟考律處置之命。正言李彦綱,以昨日處置憲官也,同僚之構送啓草,在於臣詣臺之後,文字之間,略有所添刪,而急於傳啓,忘未更思,及至同僚書問曲折之後,始覺其爲隳損體例之失。昏謬若此,其可仍因苟冒於臺席乎?獻納申曅,以卽者同僚,以昨日處置臺官之啓,措語間,有所添刪,而未及簡問,有違事體爲辭,而引避退待。所謂添刪,不過若干文字,而亦自不背於本意,則雖於悤撓之中,未及更思,有何大段違例,而引而爲嫌乎?然其所謂書問曲折者,卽指臣書,則臣何敢晏然處置?竝引嫌而退。略有添刪,初非大段,則未及更通,何缺爲嫌?同僚引避,旣因書問,則不敢處置,其勢固然。請正言李彦綱,獻納申曅,竝命出仕。新除授持平韓泰東,以公洪道都事,時在任所,請斯速乘馹上來事,下諭。答曰,不允。處置事及下諭事,依啓。
李濡啓曰,臺諫出仕事,命下矣。今已夜深,明日待開門牌招之意,敢啓。傳曰,知道。以上燼餘
上在昌德宮。停常參·經筵。
自辰時至午時,日暈。未時,日暈兩珥。
吳斗寅啓曰,左議政呈辭到院,而以諡號齋戒,留院之意,敢啓。傳曰,入之。
左議政十七度呈辭。傳曰,安心調理。
吳斗寅啓曰,左議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
李濡啓曰,行大司憲申晸未肅拜,執義尹拯,持平韓泰東在外,掌令尹攀呈辭,掌令金世鼎,未肅拜呈辭,持平一員未差,今日以監察茶時之意,敢啓。傳曰,知道。
吳斗寅啓曰,正言李彦綱牌招不進矣。傳曰,知道。
李世翊,以禮曹言啓曰,永昭殿禫後大祭所用樂章,一依昭敬殿例,三獻樂章撰出事,已爲啓下矣。群議以爲,宗廟祭享時,奠幣進饌,旣有樂章,今此永昭殿,亦有奠幣進饌之節,則不可無樂章云。三獻樂章及奠幣進饌樂章,竝爲撰出,分付藝文館,何如?傳曰,允。
李東溟,以兵曹言啓曰,來初七日永寧殿大祭及陳賀時,各差備軍竝三百二名除出處,別單書入,依此定送事,分付各該司,而若有堅執不爲出給之處,則次知下人,摘發科罪,何如?傳曰,允。
李東溟,以禮曹言啓曰,永昭殿參奉牒呈內,禫後大祭,當爲用樂,而殿中甚爲狹窄,樂器排設處,奉審變通云。臣聖齊,進詣本殿奉審,則殿前庭除,更無餘地,西庭稍廣,可容樂器及工人排設,而此外無他推移之勢,隨其地形,西庭排設之意,敢啓。傳曰,依啓。
正言李善溥啓曰,臣於頃日,下堂傷足,重至違骨,而調治失方,漸加浮疼,戶庭之內,不得行步,召牌之下,終莫之祗赴,旋有喪戚,制限未過,十許日後,今始來避,臣罪已大矣。且本院箚論契屛事,爲向來一場紛紜之端,同僚旣以此引嫌,則臣亦當初聯名之人也,其何敢晏然而已?請命遞斥臣職。答曰,勿辭。
吳斗寅啓曰,正言李善溥,再啓煩瀆,退待物論矣。傳曰,知道。
司諫宋光淵啓曰,姜萬鐵陰凶情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法而萬鐵獨生之理乎?臣不得請,則決不可止,請發配罪人姜萬鐵,依律處斷。關西內奴事,論列已久,而天聽邈然,尙靳一兪,臣竊爲殿下惜之。人君,富有一國,未有府庫財非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。本院,以請寢訟者李箕晟考律處置事,有所論啓矣,伏承聖批,以不允爲敎,臣不勝悶鬱焉。夫內司之爲叛奴淵藪,其來已久,窮鄕小民,雖有至冤極痛,而不能與內司爭辨得失者,其麗何限?竊想聖明,猶有所未盡下燭於此者矣。今此李箕晟之事,該曹決給,明有證據,殿下亦旣允下於覆啓,而旋因內司一張手本,直改當初判付,徑治訟者之罪,是殿下以法曹,爲不足信,而內司爲必可信也。若果如此,則又安用法曹爲哉?雖使內司手本,十分的確,亦當分付有司,更加明査而處之,可也。今乃只憑手本,還改該曹已下之判付,其果不乖於事體乎?列聖受敎,雖未知其間曲折之如何,而叛奴投屬,自是從前痼弊,則設令列聖之朝,有此訴冤之端,亦必付之有司,詳覈處決,以昭平明之治,不宜有所偏係,而使宮府異體也。玆事雖微,所關甚重,竊恐有累於聖明至公無私之德。請亟寢訟者李箕晟考律處置之命。正言李善溥,以臣於頃日,下堂傷足,重至違骨,而調治失方,漸加浮疼,戶庭之內,不得行步,召牌之下,終莫之祗赴,旋有喪戚,制限未過,十許日後,今始來避,臣罪已大矣。且本院箚論契屛事,爲向來一場紛紜之端,同僚旣以此引避,則臣亦當初聯名之人也,其何敢晏然處置?引嫌而退。召牌不進,在例當遞,請正言李善溥遞差。答曰,不允。處置事,依啓。以上燼餘
上在昌德宮。停常參·經筵。
李東溟,以都摠府言啓曰,今日入直軍士,當爲中日習射,而恭靖大王上諡改題主齋戒相値,不得爲之之意,敢啓。傳曰,知道。
李世翊,以諡號都監郞廳,以都提調意啓曰,當日巳時,恭靖大王·定安王后玉冊金寶,奉安于永寧殿神門外幄次之意,敢啓。傳曰,知道。
李東溟,以備邊司言啓曰,藏氷時,例捧價米於坊民·市民,而今年又値凶歉,都下之民,飢困已甚,勢難責徵其米。不可無賑恤之道,依上年例,令賑恤廳料理劃給,何如?傳曰,依啓。
李世翊,以諡號都監郞廳,以都提調意啓曰,太廟列聖位版,先題中朝贈諡二字,次書廟號·諡號,自是式例,故今此恭靖大王位版改題主之式,該曹亦依此啓下矣。今日適得見列聖位版所題記錄文書,則中朝贈諡之上,皆有有明贈諡四字云。舊式旣如此,則今不宜異同,而事體重大,不可只憑私藏文書,直爲遵行。臣卽爲進詣永寧殿·宗廟奉審後稟定之意,敢啓。傳曰,知道。
李濡,以諡號都監郞廳,以都提調意啓曰,臣等進詣永寧殿·宗廟奉審,則元宗大王以上列聖位版,果皆有有明贈諡四字。恭靖大王改題主式,依此改付標事,分付該曹之意,敢啓。傳曰,知道。
李世翊,以禮曹言啓曰,恭靖大王位版改題時,依列聖位版,先書有明贈諡四字事,都監旣已啓達,原單子中,付標以入之意,敢啓。傳曰,知道。
正言李彦綱啓曰,臣久叨匪據,無一言裨補,昏謬之失,至瀆宸聽,處置請出,召牌遽降,臣非不知分義之至嚴,違慢之爲罪,而閱月供劇,積憊成疾,風寒外襲,痰火上升,渾身寒熱,頭痛如碎,欲起昏眩,竟未祗赴。俟得少間,今始自列,臣罪至此,實無所逃。請遞臣職。答曰,勿辭。退待物論。
獻納申曅啓曰,正言李彦綱,引嫌而退。臺諫數遞,自是末俗痼弊,而亦或有故犯圖遞者,卽今公論,欲以此弊,仰陳變通,則雖有實病,未赴召命,而不可以此,輕遞言官。請正言李彦綱出仕。答曰,依啓。
正言李彦綱啓曰,臣雖無狀,豈不知分義之至嚴,違慢之有誅,而適緣賤疾猝㞃,未赴召命,卽見同僚處置啓辭,則至有故犯圖遞,公論欲以此弊,仰陳變通等語。臣於此,誠不勝瞿然之至,而亦不能無惑焉。所謂公論者,未知出於何人,而自前爲臺官者,毋論病勢情勢之如何,一違召命,在例應遞,而何獨於臣身,疑其爲故犯圖遞,而乃有此格外請出之擧耶?此無非臣樹立,素所不見信於僚席之致,廉隅所關,決不敢一刻苟冒。請命遞斥臣職。答曰,勿辭。
李濡啓曰,正言李彦綱,再啓煩瀆,退待物論矣。傳曰,知道。以上燼餘
上在昌德宮。停常參·經筵。
辰時至未時,日暈兩珥。申時,日暈。夜二更,月暈,流星出密雲中,入巽方天除,狀如鉢,尾長三四尺,色赤。
李東溟,以義禁府言啓曰,罪人權儔,病重保放矣,卽接月令醫員卞三傑手本,則病勢今已差歇云,卽爲還囚之意,敢啓。傳曰,知道。
又以諡號都監郞廳,以都提調意啓曰,當日子時,恭靖大王·定安王后上諡冊寶,丑時改題主之意,敢啓。傳曰,知道。
以備忘記,傳于吳斗寅曰,頒赦·百官加爲之。
李東溟啓曰,頒赦·百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
又啓曰,頒赦·百官加爲之事,命下矣。大提學卽爲牌招,赦句添入之意,敢啓。傳曰,知道。
以左議政十八度呈辭,傳于李東溟曰,安心調理。
李東溟啓曰,左議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
傳于李東溟曰,諡號都監都提調以下,及永寧殿上諡大祭時,獻官以下諸執事,竝書啓。
有政。吏批,判書李端夏進,參判李敏敍進,參議任相元進,都承旨吳斗寅進。
兵批,判書李䎘進,參判李師命進,參議未差,參知李東老進,左副承旨李世翊進。
吏批,以尹世紀爲正言,李世白爲持平,呂聖齊爲右參贊,尹趾完爲兵曹參議,崔錫晉爲義盈庫主簿,姜錫圭爲公洪都事,趙錫周·鄭推〈爲〉學正,黃玧爲宗簿寺正,朱棐爲璿源殿參奉,朴純爲承旨。
兵批,以李坫爲咸興監牧官,黃玧爲副司直,李善溥爲副司果。
李東溟啓曰,吏曹郞廳來言,臺諫有闕,政事,何以爲之乎?敢稟。傳曰,當日爲之。
吏批,判書李端夏進,參判李敏敍病,參議任相元病,右承旨兪櫶進。
兵批,判書李䎘病,參判李師命進,參議李東老未肅拜,參知尹趾完未肅拜,承旨兼進。
兪櫶啓曰,今日爲政事,命下矣。卽今申後,臣櫶及右副承旨李東溟,以入直留院,臣則當進吏批,李東溟,亦以兵批進去,則他無守廳之員,何以爲之?敢稟。傳曰,吏·兵批兼進。
吏批啓曰,新除授蔚山府使申厚命戶奴,呈狀于政廳曰,矣上典父母,居在聞慶地,年俱七十二歲,距任所三百里外,依法入啓處置云。親年七十,勿敍三百里外遠邑守令,載在法典,改差,何如?傳曰,允。
吏批曰,議政府舍人,今日政差出事,命下矣。舍人,必有本府薦望然後,本曹方可差出,何以爲之?敢稟。傳曰,待本府薦望,後政差出。
以金錫胄爲禮曹判書,吳道一爲獻納,李堥爲戶曹參議,朴泰輔爲正言,朴鎭圭爲蔚山府使,閔鎭長爲砥平縣監,金晳爲兵曹正郞,尹鳳擧爲繕工監役,尹嘉績·申曅爲副司直,李彦綱爲副司果。
李世翊,以司僕寺官員,以都提調意啓曰,本寺大小需用,無他料理,只以各牧場起耕田畓收稅穀物,厪成貌樣,而近年以來,不但連値凶荒,監牧官·別將輩,盡職者無多,歲入之數,逐年漸縮,目今本寺形勢,方有難繼之患矣。定川別將加設僉知安崇元,上年秋差送之後,當年所納各穀,比前加數者二百八十四石,今年加納各穀,一百九十一石,而鐵山監牧官所管大串牧場田畓,則落種之數,倍多於定川,而曾前稅穀上納之數,雖是豐歲,多不過六七百石,至於上年,則厪滿五百石,故事甚虛疎。今年,使安崇元兼管收稅,則今年所納各穀,比前加納者,一千二十六石矣。今年本處農事,未免失稔,而所納之數,比前三倍。以此觀之,則平歲所收,必倍於此數,而曾前監牧官輩,不以實告本寺之狀,誠極痛駭。安崇元之盡心屯事,不爲私用之狀,亦甚可嘉。自前如此之類,別爲褒賞,以爲激勵之地,故敢此陳稟,上裁,何如?傳曰,考例稟處,可也。
又以司僕寺言啓曰,本寺,旣非有奴僕衙門,而掌隷院,分定給水婢之役者,非止一二,故每每文移往復,終不敢施,不得已以貢物主人,輪回差送矣。本寺貢物主人之役,倍重於他司,雖無別役,日不暇給,而奴婢之役,又責於此輩,則不但事理不當,實有難支之勢。今後切勿分定事,別爲捧承傳施行,何如?傳曰,依啓。
傳于李東溟曰,史官一員待命,騎馬三匹·卜馬二匹立之。
李東溟,以刑曹言啓曰,諡號都監,設局於本曹矣,今已完畢,還移本曹之意,敢啓。傳曰,知道。
兪櫶,以吏曹言啓曰,在前有頒赦之擧,則例有別歲抄之擧。今則何以爲之?敢稟。傳曰,依例書入。
事變假注書徐宗憲出使,代朴泰維爲假注書。
兪櫶,以吏曹言啓曰,別歲抄爲之事,命下矣。永不敍,準朞不敍,災傷罷黜,褒貶居中·居下人員,竝書入乎?敢啓。傳曰,竝爲書入。
又以禮曹言啓曰,嘉禮慶科別試,分京外,取六百人事,已爲啓下矣。今此恭靖大王追上廟號·諡號,定安王后追上徽號之禮,乃行於累百年欠闕之餘,實係宗社莫大之慶。旣已陳賀頒敎,當有設科取士之擧,而今不必又設別科,合二慶特設增廣,以示八方同慶之意,似爲宜當,而大臣之意,亦如此,敢此仰稟。傳曰,依爲之。
傳于吏批曰,贊成,今日政差出。
吏批啓曰,贊成差出事,命下矣。貳公弘化,爲任至重,官不必備,久虛斯位,臣端夏,倉卒獨政,無與商確備擬,姑待後政差出,何如?傳曰,允。
傳于李東溟曰,史官二員待命,騎馬六匹立之。
以副校理朴泰輔辭狀,傳于兪櫶曰,調理上來事,回諭。
獻納申曅啓曰,臣之昨日處置同僚,大異常例,臣亦自知。駭俗視聽,取人譏訕,而第惟臺諫數遞,乃是末俗痼弊。從前名臣碩輔,多以此爲言,而近來紛紜違牌,適缺圖遞之欛柄,公議之必欲陳達變通者,良以此也。臣獨當處置,妄意以爲,若但循舊例而不顧當否,則是院中一故吏,足矣,何必待物論,而爲之立落哉?欲矯此弊,則自今日爲始,宜無不可,先及弊習,次論實病違牌不必可遞之狀矣。及見同僚避辭,則大費聲色,實有所不相曉者,臣竊慨然也。且聞物議,亦多以未及變通之前,徑先破格,大段疏謬爲言。以此以彼,俱難仍冒,請命遞斥臣職。答曰,雖曰痼弊尙未變通,而處置請出,殊涉率爾也。勿辭。
李東溟啓曰,獻納申曅,再啓煩瀆,退待物論矣。傳曰,知道。
行大司諫李翊相,司諫宋光淵啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,則何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。本院,以請寢訟者李箕晟考律處置事,有所論啓矣,伏承聖批,以不允爲敎,臣等不勝悶鬱焉。夫內司之爲叛奴淵藪,其來已久,窮巷小民,雖有至冤極痛,不能與內司,爭辨得失者,其麗何限,竊想聖明,猶有所未盡下燭於此者矣。今此李箕晟之事,該曹決給,明有證據,殿下亦旣允下於覆啓,而旋因內司一張手本,直改當初判付,徑治訟者之罪,是殿下以法曹爲不足信,而內司爲必可信也。若果如此,則又焉用法曹爲哉?雖使內司手本,十分的當,亦宜分付有司,更加明査而處之,可也,今乃只憑手本,遽改該曹已下之判付,其果不乖於事理乎?列聖受敎,雖未知其間曲折之如何,而叛奴投屬,自是從前痼弊,則設令列聖之朝,有此訴冤之端,亦必付諸有司,詳覈處決,以昭平明之理,不宜有所偏係,而使宮府異體也。玆事雖細,所關甚重,竊恐有累於聖明至公無私之德。請亟寢訟者李箕晟考律處置之命。臣等伏見公洪監司尹敬敎査覈前成歡察訪李舜元罪狀啓本,舜元爲察訪時,驛卒違法許贖,通前後至於四十八名,所捧作木,多至三同十六匹,盡爲私用,此外又有貢木七十九匹,使色吏直輸于其家,各人納招,不翅明白。合而計之,其數幾至五同,貪贓之迹,現露無餘,只以事在赦前,置而不問。夫以赦蒙宥指,雜犯以下死罪之謂,若其贓汚大罪,本不入於赦令擧論之中,則今此舜元所犯,係是大段貪汚。若不依法重治,將無以嚴贓律而徵汚吏,請前成歡察訪李舜元拿問定罪。頃日,以禁府前察訪陳溟翰稟處公事,有分揀放送之命,臣等不勝駭惑焉。臣翊〈相〉,曾任嶺臬,熟知溟翰在任時不法之事,極其狼藉,別定査官,覈得實狀,則溟翰稱以差備,擅放驛卒,徵捧役布,至於四十三同十六匹之多。除重記付遺在木一同十匹,各樣雜物價用下九同十匹外,其餘三十二同四十六匹,終無去處。此是無前貪汚,不得不據實馳啓。溟翰至被拿囚矣,及其更査,語甚矇矓,其中四十匹,泛以各年春秋衣領價,書之。毋論它雜所用,只此亦已犯其不法,況三十二同四十六匹之木用下之處,亦無明白指證?若以更無査出之路,置之於淸脫無罪之地,則是當初沒其文籍,使不得考憑,足長其貪吏用奸之計,豈不痛哉?設令果無文籍之可考,許多差備備納,自有名數,收捧色吏,亦皆尙存,色吏雖欲爲前官地,許多差備備納之類,若令一一嚴覈,豈敢一向掩諱,自取欺誣之罪哉?貪汚重罪,不可容易放釋,請前察訪陳溟翰,更爲拿囚,所犯,令本道各別明査,依法定罪。正言李彦綱,獻納申曅,竝引嫌而退。召牌不進,在例當遞,格外請出,不可仍在,欲矯謬弊,意非不好,不待定制,率爾有失。請正言李彦綱,獻納申曅,竝命遞差。答曰,不允。陳溟翰及處置事,依啓。
掌令尹攀啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人殺人,一循國人公共之論,而今此萬鐵之罪,國人皆曰可殺,則臣竊恐殿下,不可以一時減死之敎,廢國人公共之論,乖朝廷討逆之典也。且以宣廟朝吉云節事觀之,此誠今日之所當法者。請勿留難,發配罪人姜萬鐵依律處斷。本府,以李之翼事,累日論列,而兪音尙閟,臣竊惑焉。之翼避辭之乖戾,聖明旣已洞燭,臣不必更有所覶縷,而若以事在旣往,不加追勘,則苟免者,可保無事,而負罪者,終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置八座之列,請漢城府判尹李之翼罷職不敍。答曰,勿煩。
兪櫶啓曰,史官二員待命事,命下矣。史官不備,宣傳官代送之意,敢啓。傳曰,知道。
答校理吳道一疏曰,省疏具悉。所陳之辭,當令該曹,議大臣稟處。爾其勿辭,調理察職。原疏見下
副修撰朴泰輔疏曰,伏以,臣母年衰羸敗,百疾纏綿,臣區區煎悶之私,嘗已陳聞於乞養之章,伏惟聖明,俯垂記諒矣。臣母,前秋得毒痢,入冬始痊,今年至期復發,尤爲彌留,危惡之症,不止一二。熱盛而不受補,氣虛而不可攻,藥物無所得力,眞元日益凘綴,乍減乍加,至今已涉三月矣。十餘日來,幸少間歇,昨因日氣嚴冷,復添感寒,內外俱傷,諸症竝㞃,食飮減損,委頓呻痛。本來羸敗之人,被疾之沈毒,又至於此,臣之焦熬憂迫,不可形言。臣無他弟妹,獨自扶救,情理甚切,有難斯須離側,而臣所帶館職及史局之任,俱係緊重,不可一日瘝曠。伏乞聖慈,曲察危懇,亟許鐫免臣職,俾得全意救護,不勝幸甚。臣無任戰灼屛營之至。答曰,省疏具悉。爾其勿辭,救護母病。
修撰李墪疏曰,伏以,臣之亡兄靈筵,在於加平地,而今初三日,卽初朞也。臣身縻職事,不敢請暇,區區私情,誠不勝其痛切矣。適於此際,得遞憲職,私幸以爲,趁此未付軍職之前,可以往伸情禮,而顧臣兼帶史局都廳之任,未及解免,有不可以任意下鄕者,不得已呈病受由。往還之間,只計四日,而館職之除,實出意外,嚴召之牌,又復降臨,家人惶遽,不知所出,誤以病對,政院因啓以病不進。臣於歸路,得聞此報,驚惶震悸,罔知所以措身也。其任情越法之罪,已難原宥,而臣又伏見前持平黃玧避辭,尤不勝其瞿然也。臣在憲職之時,於金益聲·李事,亦曾參決矣。蓋與益聲狀辭,大相逕庭,必須兩造推問,然後可辨其虛實,故督現李,一處對辨,則辭多屈,而至於毆逐婦女等事,似非實狀。臣意與僚議,以爲雖名在上庠,若罪犯悖亂,則不可不據法重治,而若其作拏人家之罪,則刑推家僮,亦足以懲之,仍爲處決矣。物議旣以輕治爲非,而諫院處置之事,亦甚嚴正,則臣於此,尤有所不敢晏然者。且臣寒程作行,觸冒風雪,重致感傷,馱還私次,委頓床席,趁未汗解,症情危苦,然此病勢,有不暇論。伏乞聖明,諒臣情勢,亟先鐫罷職名,勘臣負犯,以爲人臣違越法例者之戒,千萬幸甚。臣無任惶隕屛營之至。答曰,省疏具悉。爾其勿辭察職。
同副承旨尹嘉績疏曰,伏以,臣頃爲母病,猥陳辭章,聖恩天覆,許令救護,臣誠感激涕泣,不知所以仰報也。不幸同氣之喪,遽出意慮之外,病母七十之年,慘見壯子之夭,晝夜號哭,食飮全廢,斯須之頃,吐血無數,精神昏眩,若難支保,人子情理,不忍暫離。雖是閑慢職務,尙難虛帶,況此喉司之任,豈宜少曠?伏乞聖明,俯賜矜憐,亟命遞臣職,俾得終始救護,不勝幸甚。臣無任祈懇屛營之至。答啓字。
敎中外大小臣僚·耆老·軍民·閑良人等書,王若曰,永懷前烈,有百世不忘之思,追上休稱,修累朝未遑之典。旣順成於縟禮,庸誕敷於綸音。言念宗祧之儀,必以號諡爲重。鋪張遺美,蓋臣子之至誠,膺受尊名,亦帝王之盛節。恭惟恭靖大王,躬曾·閔之行,體舜·禹之明,嗣服數年,神功已浹於民物,脫屣萬乘,至仁永賴於家邦。當禪繼而孝友愈彰,處危難而基圖益固。是宜備享於崇報,無或苟循於謙光?緣庭議之差謬於一時,致徽章之虧缺於七廟。求諸神道,豈無異同之嫌?察乎人情,難禁抑鬱之歎。肆補舊制之廢闕,肇擧顯冊之揄揚。畫日摹天,詎能形於聖德?儷明配體,仍竝隆於坤元。大號以貞,想英猷之如昨,遺文克備,陳禮容而猶初。玆旣涓缺而告成,且願滌垢而覃慶。於戱,事若有待,感天運之回環,恩出非常,施解澤之溥博。冀繳福於上下,庶均歡於臣民。故玆敎示,想宜知悉。大提學李敏敍製進以上燼餘
上在昌德宮。停常參·經筵。
仁烈王后忌辰齋戒。
夜四更,黑雲一道如氣,起自東方,直指乾方,長竟天,廣尺許,良久乃滅。
李東溟啓曰,行大司憲申晸上疏,執義尹拯,持平韓泰東在外,掌令尹攀·金世鼎呈辭,持平李世白未肅拜,今日以監察茶時之意,敢啓。傳曰,知道。
李東溟,以都摠府言啓曰,副摠管崔寬,除標信,樂器造成廳坐起進去之意,敢啓。傳曰,知道。以上燼餘
上在昌德宮。停常參·經筵。
仁烈王后忌辰。
下直,全州營將李弘弼,仁川府使洪九敍。
夜一更至三更,月暈。
李東溟啓曰,左議政十九度呈辭到院,而以國忌留院之意,敢啓。傳曰,入之。
又啓曰,左議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
大王大妃殿,藥房隆寒問安。答曰,知道。
王大妃殿,藥房問安。答曰,知道。
中宮殿,藥房問安。答曰,知道。
大殿,藥房都提調臣金壽恒,提調臣呂聖齊,副提調臣吳斗寅啓曰,節屆隆寒,凍雨異常,伏未審此時聖體,若何?未寧之候,平復已久,而臣等尙未得一望淸光。今日願與諸醫,入診玉候,兼有所陳達。臣等區區憂慮之至,敢來問安,竝此仰稟。傳曰,知道。入診事,依啓。
李東溟,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
李東溟啓曰,明日啓覆時,兩司當爲入侍,而憲府無行公之人,且連以監察茶時,亦涉苟艱,除在外人員外,呈告未肅拜之人,竝爲牌招察任,何如?傳曰,允。
吳斗寅啓曰,左副承旨李世翊,同姓六寸弟幼學世矯身死,服制已行四日,出仕,何如?傳曰,允。
又啓曰,啓覆文書,諸承旨分掌考准,明當入侍,而今日左承旨朴純,尙不出謝,右承旨兪櫶,不爲仕進,事甚未妥。左副承旨李世翊,服制已盡於今日,竝卽牌招察任,何如?傳曰,允。
以左議政十九度呈辭,傳曰,安心調理。
事變假注書朴泰維改,代崔奎瑞爲假注書。
巳時,辛酉十二月初九日上御熙政堂,藥房入診。都提調金壽恒,提調呂聖齊,副提調吳斗寅,記事官兪得一,記事官李畬·徐宗泰,醫官李東馨·鄭惟覺·李弘章入侍。壽恒曰,非時凍雨殊常,窮冬日候不調,近來聖體,何如?上曰,無事矣。壽恒曰,兩慈殿氣候,連得安寧乎?上曰,安寧矣。壽恒曰,頃者聖候未寧,旋得平復,曷勝喜幸?連因醫官所傳之言,伏聞玉候安寧,而久未入侍,竊欲仰瞻淸光,且以啓覆在於明日,有所仰達之事,故玆請入診矣。上曰,唯。東馨,入診脈度而退伏,惟覺·弘章,以次診脈而退伏。東馨曰,左右脈候,甚爲平調,未認有欠矣。惟覺曰,左右脈候,調均和平矣。東馨曰,食前空心之脈,旣調且實,脈度甚好矣。弘章曰,六脈,皆實矣。壽恒曰,伏聞脈度甚爲調和,而卽今進御水刺之節,與向日未寧時,何如?上曰,當初感冒頗重,而口味則不如前日之變矣,差復後,食治如常耳。壽恒曰,卽今上候平復,臣民喜幸之懷,有難盡喩,而向日外感之候,殊非尋常感冒之比,至有惡心之症,臣等及諸醫官,擧皆憂慮罔涯。幸而旋收勿藥之慶,而近日冬令乖常,寒暖不適,昨今雨雪交下,日候不佳,閭巷之間,亦有流行時令之症。此時聖躬,尤宜十分愼攝,而明日啓覆當前,死囚三覆,固是重事,而今番啓覆罪人,三十餘人,而文案多至二十四卷矣。從前啓覆時,各項罪人文案,承旨例讀一遍後,諸臣各陳所見,故每致入夜而罷。今番日子窘急,三覆,皆當勘斷於一日之內,勢將早臨夜罷,恐或有玉體添傷之患。臣等待罪保護之地,憂慮非常,外間群議亦然。啓覆雖重,事體輕重自別,自上思量,今番則停止,何如?區區所懷,敢此陳達。上曰,曾前亦多未行啓覆之時,昨年,因國恤未及擧行,故今番文案頗多,而日者政院,因有故,啓稟退行矣。壽恒曰,聖候差復未久,而連日勞動,或失調護,則憂慮難言。啓覆,固是重事,而自孝宗朝,非有大段事則行之,或因有故而停止,仁祖朝,則久在違豫中,連年未行矣,死囚延生,誠爲未安,而事有輕重,故敢達。斗寅曰,殿坐時刻甚早,曾前亦以辰初一刻,啓下矣。上曰,重囚啓覆,累年未行,誠爲未安,故今年則欲行矣。大臣之言如此,停止,可也。壽恒曰,今年災異荐疊,方冬時氣失節,此皆可愕者也。今月初三日夜,又爲地震。地震之變,雖或罕有,亦甚驚怪。今年終歲如此,未知有何兆應,而其爲驚懼,有不可勝言者。且此三冬無雪之餘,昨纔小雪,而盡消於非時之雨,城中大路,氷如着鉛,人馬不能通行,此亦非常矣。兩麥,賴雪得生,而今者雨雪如此,春牟決無蘇生之望矣。上曰,災異式月斯生,非時凍雨消雪,使不得掩覆牟麥,前頭民事,誠爲渴悶矣。壽恒曰,天災時變,疊見層出,國計民事,無一可恃。以聖上憂勤惕厲之意觀之,豈有未享天心之理,而大小臣僚,才智庸下,不能奉揚休命,以至於此矣。才智雖有不逮,固當一心戮力,而朝著間委靡頹惰之習,莫甚於近日。古人云,獨使至尊憂社稷,斯言信然矣。如臣譾劣,忝居百僚之長,何足以糾率庶僚,振肅頹綱乎?頃者三省推鞫,因有故未行,翌日,欲行備局坐起,而爲省鞫停止,以平明設鞫之意分付,而諫院官員不備,大司諫,稱以服制不進,次官亦不趁卽來參,以此不得設鞫,終至頉稟,政院亦難免不察之失矣。其時或有承牌不進者,或有入來引避者,以致日暮。觀此一事,朝綱之解紐,百隷之怠慢,可知矣。日者正言李彦綱,以違牌引避,獻納申曅處置之請,出於常格之外,臣亦以爲怪矣,聖敎甚爲得當。朝家未處置之前,一臺官,豈容如是?闕啓,不得引避,而以此亦爲引嫌,他尙何論哉?牌不進禁推,似爲過當,故曾已變通,而其後外議,亦或有非之者。然不以君命國法爲畏,而豈可以罪之輕重,爲人臣奉職之道哉?向日玉堂入番官員,因晝仕出去,他員,終不入來,仍致闕直,此皆衰世之事也。小臣嘗觀昏朝時日記,其時玉堂之臣,早朝出去,仍不入來,政院啓請牌招,至於四五招,而終不入來,而亦不之罪。光海廢母大罪,固不足言,而政事間昏弱此甚,遂至於亂亡矣。卽今朝綱之頹廢,庶僚之怠官,皆由於如臣無似,猥忝具瞻之地而然也。此不可一時罪一二人而可正也。小官之外,如臣不職者,常時先加警責,以飭具僚,然後百隷率職,而庶事可振矣。上曰,日者玉堂闕直之外,其前亦多闕直之時,殊甚不當。且臺官數遞,雖有物議,而未及定奪之前,先爲請出,事體不當,故有所傳敎矣。壽恒曰,申曅,以闕啓引避,以此不得設行省鞫,事甚不當矣。上曰,推鞫坐起,其日,因日暮未行,翌日,卽當開坐,而因臺諫闕啓之避而未行矣。壽恒曰,今此恭靖大王·定安王后追上廟號·諡號之擧,累百年闕典,始行於今日,此誠國家莫大之慶。擧朝臣僚,固當駿奔,在位宗班,例以昭穆入參,比諸外朝,事體尤別,而上諡行祭之時,宗班甚爲稀疎,秩高宗室進參者,尤少,事極未安。此非政府所可檢察,宗簿寺所當糾正,而尙無此擧,本寺當該提調推考,無故不參人員,使之査出,入啓處置,何如?上曰,追上諡號,事體莫大,異於常時享祀,而宗班中,多有不參者云。事極駭異,而本寺訖無入啓請罪之事,當該提調,從重推考,不參人員,査出罷職,可也。出擧行條件壽恒曰,近日臺啓中,不必持難之事亦多,久不允從,群情頗以爲鬱。至於憲府所啓,判尹李之翼罷職之請,閱月爭執,尙未蒙允。之翼當初避辭之乖謬,聖明旣已洞燭。雖曰旣往之事,一番論劾,公議之所不容已,渠亦何敢有辭?且京兆長官,職務緊重,不可久曠,自備局,久欲啓請變通,而不唯臺論方張,初不料自上持難至此,遲待未果矣。詞訟重地,瘝曠至於踰月,合有變通之道矣。上曰,京兆長官,不可久曠,李之翼本職,姑先遞差,可也。出擧行條件壽恒曰,議諡公事,例自政府入啓,而必有舍人,然後方可成帖。頃承差出之命,今方議薦,而先正臣成守琛諡號,玉堂與太常同議時,以文簡爲末望。守琛,卽先正臣成渾之父,而成渾之諡,旣是文簡,則父子不可同諡。宋光淵,以其時議諡之官,至以此引避,今不可仍用其末望,使之更議改定,何如?上曰,分付玉堂,更爲議定,可也。出擧行條件壽恒曰,實錄改纂之役,設局旣久,而事不專一,每緣郞廳不齊,纂修之事,多致停廢,殊極可慮。都廳郞廳朴泰遜,帶職下鄕,久未上來,曾自本廳,請推催促,繼有備忘特推之命,而尙今不來,事甚未妥。今則來在京近之地,而聞有實病,勢難供職云。史事緊重,不可一向遲待,朴泰遜今姑改差,以在京無故人,差出其代,何如?上曰,依爲之。出擧行條件壽恒曰,卽今身役變通之宜,莫如戶布之法,前後言之者亦多,而因群議不一,未能斷以行之。臣曾與左議政閔鼎重,相議此事,雖不可一時遍行於八路,姑爲先試於兩西,以觀成效爲當云,而連値凶歲,猝行新法,恐涉不便,趑趄未果矣。平安監司柳尙運,兵使李世華,以道內民情,皆願速行戶布,欲除軍民積弊,亦無過於此法,雖當凶歲,軍民之役重者,減其所捧之數,少無不可,行缺自本道磨鍊節目,以私書通議矣。其所磨鍊,雖與臣等所見,不無異同,而此則唯當往復消詳,以適其宜。此係大段變通,雖是廟堂所同議之事,必有主管之人,然後可與道臣,往復議定。淸城府院君金錫胄,曾已留意於此事,有所料理,使金錫胄主管,似當矣。上曰,依爲之。出擧行條件壽恒曰,上年,因右議政李尙眞上疏,故贈領議政宋浚吉奉祀孫炳文,除拜守令事,旣有成命,而其時銓官,以直拜守令,爲太遽,請除六品職,爲察訪矣。宋浚吉,旣蒙賜諡之典,其家當有迎諡之擧,且炳文缺可堪字牧之任,依當初成命,除拜守令,俾得迎諡奉祭,則似合於優奬儒賢之道,敢此仰達。上曰,分付該曹,備擬守令之望,可也。出擧行條件諸臣,遂罷出。以上燼餘
上在昌德宮。停常參·經筵。
吳斗寅啓曰,小臣尙衣院褒貶進去,下直。傳曰,知道。
李東溟啓曰,小臣三省推鞫進去,下直。傳曰,知道。
李世翊啓曰,都摠府郞廳來言,闕內各處,入直軍士夜巡檢云矣,敢啓。傳曰,知道。
以備邊司坐起進不進單子,傳于李世翊曰,百隷之怠官,莫今日若也。今日備局坐起進參者,只惟二員,揆以事體,實涉未便,除實病外,竝推考警責。
李世翊,以兵曹言啓曰,當日驛保李萬葉稱名人,自金虎門入來,差備門外擊錚,極爲駭愕,令攸司囚禁治罪,同門守門將廉斗弼,常時不能禁斷雜人,以致闌入,亦難免其責,推考,何如?傳曰,允。
李世翊啓曰,伏見公洪監司尹敬敎狀啓,則弘文館副校理朴奉遜上來事有旨,成帖於十一月十一日,而傳致於三十日云。齎去定虜衛之中路稽滯,誠極可駭,令攸司囚禁治罪,何如?傳曰,允。
傳于李世翊曰,比來擧行條件,多不審察,頗有疎脫之處,殊甚未便。昨日筵中,因相臣所陳,不參宗班査出罷職事,明有下敎,而誤以科罪書出,不察之失,在所難逭,當該注書推考,以警日後。
李世翊,以司僕寺官員,以提調意啓曰,以定川別將安崇元屯田稅穀加納,論賞事草記,傳曰,考例稟處事,命下矣。考見本寺所在謄錄,則去丙申年,興陽監牧官前縣監吳穎發差送之後,甲午·乙未兩年間加納穀數,多至一千四百七十石零,木花七百五十斤,故自本寺啓稟褒賞,特爲加資矣。今此安崇元,上今年兩屯加納各穀一千五百餘石,而大串屯穀,則今一年加納者,至於一千數十石,則與吳穎發之兩年所納合計,則數不甚相遠,其盡心實狀,尤爲可嘉,而論賞一事,非本寺所敢擅便,令該曹稟處,何如?傳曰,依吳穎發例,特爲加資。
李世翊,以兵曹言啓曰,當日許通柳埼稱名人,自金虎門入來,差備門外擊錚,極爲駭愕,令攸司囚禁治罪,同門守門將廉斗弼,常時不能禁斷雜人,以致闌入,亦難免其責,推考,何如?傳曰,允。
傳于兪櫶曰,恭靖大王·定安王后上諡時,奉玉冊金寶官領議政金壽恒,鞍具馬一匹賜給。改題主官大司憲申晸,判書南龍翼,出納大祝司成安垕,浴主大祝正李玄錫,竝加資。大祭時,初獻官東平尉鄭載崙,亞獻官知中樞金德遠,終獻官右尹崔逸,竝熟馬一匹,薦俎官參議李光迪,讀玉冊官直講李泰龜·正郞尹德駿,讀金寶官司藝洪萬遂·正郞李必茂,大祝佐郞金準翼缺命一,竝半熟馬一匹,典祀官判官洪贊元,殿司直長成虎祥,堂上執禮司藝安漢珪,堂下執禮正郞金涑,奉玉冊官副司果金時郁,佐郞韓瑄,直長睦林重·李明鎭,奉金寶官正郞李汝岳,判官尹源,直長許塖,奉事趙祺錫,各兒馬一匹,監察金沆,領去部將尹佑甲等十人,各上弦弓一張賜給。祝史權愉以下諸執事,各加一資,資窮者代加。仍傳曰,今此都監賞格中,一人雖兼數事,毋得疊授。
傳于兪櫶曰,恭靖大王·定安王后上諡時,宮闈令金厚白·林成翼,竝加資。尙傳申潭,半熟馬一匹,大祭時宮闈令金振榮·朴士益,玉冊差備金碩輝·金成業·洪瑑·申珀,金寶差備林萬柱·張柱漢·朴瀗·安應祿,各兒馬一匹賜給。案差備車載天以下及司鑰崔承曹,各加一資,資窮者,代加。
又傳于兪櫶曰,諡號都監都提調議政金壽恒,鞍具馬一匹賜給。提調左參贊呂聖齊,判書申汝哲·鄭載嵩,都廳司諫宋光淵,竝加資。玉冊文製述官大提學李敏敍,提學金萬重,書寫官判敦寧李正英,靑平尉沈益顯,寶篆文書寫官副提學金萬重,判敦寧李正英,禮房承旨李世翊,都廳校理沈濡,竝熟馬一匹賜給。郞廳佐郞李彦紀,縣監閔鎭長,竝陞敍。監造官主簿宋炳夏·正字沈思泓,別工作監役官李儀朝,竝六品遷轉,已出六品者,陞敍。都廳校理吳道一,改題主時次知官奉事金夏世,冊寶內入時奉敎李畬·注書崔錫恒,各兒馬一匹賜給。其餘員役·工匠·下人等,令該曹米布分等磨鍊題給。
推鞫廳啓曰,罪人任先,弑主節次推問之際,多有稱冤之意,有若誣服於本道推覈之時,而末乃以不敢變辭爲言,還似依前承服者然,情狀奸凶,莫測其端。不可不更爲窮覈,請刑推得情。傳曰,依啓。
又啓曰,罪人唜之弑夫節次,旣已承服,結案取招後,照律處斷,何如?傳曰,依啓。
又啓曰,罪人任先弑主節次,旣已承服。結案取招後,照律處斷,何如?傳曰,依啓。
掌令尹攀·金世鼎啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論,而今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,乖朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。本府以李之翼事,累日論列,而兪音尙閟,臣等竊惑焉。之翼避辭之乖戾,聖明旣已洞燭,臣等不必更有所覶縷,而若以事在旣往,不加追勘,則苟免者,可保無事,而負罪者,終無所懲,豈有是理哉?向來附麗邪論者,雖蔭仕庶官,無不澄汰,而獨於之翼,尙無一番彈論,此物情之駭憤,久猶未已者也。決不可仍置八座之班,請漢城府判尹李之翼罷職不敍。近日滯獄之弊,外方尤甚。至於死囚,必經同推,可以完獄,而爲推官者,率多厭避,逢差之後,不卽來會,一番同推,動經數朔。來會之時,亦不能着實按覈,循例加刑,塞責而止,故連累被囚者,或過十數年,而獄事結末,未有其期。有罪當死者,因以延命爲幸,而無罪入獄者,不死則不得出,盡賣田宅,積年養獄,畢竟未免爲獄中之餓鬼,含冤茹痛,足傷和氣。朝家每有疏決之令,而官吏偸惰,因循故常,久囚滿獄,未聞決遣,事之寒心,莫大於此。今因大霈之餘,不可無各別警飭之道,請令諸道監司,各邑重囚之滯獄者,亟取前後文案,十分詳査,自本道,直爲處決者,從速處決,事當啓聞者,則從速啓聞,毋得如前淹滯,而守令之厭避推官,不卽査報者,亦令摘發啓聞,以爲從重科罪之地。三南大同設立之後,大小責應之物,使不得科外橫斂,事目至嚴,而近來諸道兵·水使,不畏國法,不恤民弊,或稱各司求請,或稱軍器修補,公然發關,分定雜物於列邑,星火催督,有若應捧者然。雖或有給價之時,而只以若干木匹,塞責以送,論以市直,未準半價,各邑㥘於威令,不敢違逆,少有遲緩,則推捉監色,困辱百端,爲守令者,不得不勒徵民間,以應需索,其爲民弊,罔有紀極。況其所捧之物,未必盡歸於公用乎?若不嚴立科條,痛加禁斷,則日後之弊,漸至滋蔓。請令該道兵·水使,如有關係軍需,事不獲已,則論報道臣,別爲從長料理,毋得擅自分徵於列邑,或有因循謬例,犯禁現露者,令道臣嚴査啓聞,一切論以贓律。答曰,不允。末端三件事,依啓。
正言朴泰輔疏曰,伏以,臣之愚陋,無所比似,而過蒙聖明拂拭假借,旬月之間,遍歷三司,豈臣微分所可承當?自有新命,惶愧踧踖,尤不知所出。兼以老母之病,一向沈篤,彌留旣久,澌敗頓甚,晨夕扶救,焦憂度日,稽謝恩命,今已三宿。臣之愚陋,本不能有無於臺閣,今又輒以私情,曠廢職事,臣之罪戾,至此而益深矣。玆敢復冒萬死,瀆申前懇,伏願聖慈,亟賜鐫改,無使諫職久曠,而臣亦得以專意救護,公私幸甚。又臣適有區區所懷,不敢不以仰聞焉。伏聞昨日大臣,以玉候平復未久,請停今年啓覆,得旨依允。夫大臣所以爲保護聖躬之慮,無所不至,必其委曲參商,有此不得已之請矣。然以臣愚慮,刑獄者,國之大政,而啓覆之擧,尤重且急。去年旣停啓覆矣,今年又復停廢,則庚申之囚,猶係獄中,以待壬戌之季冬,是爲三年滯獄,當死者三年滯獄,在於王法,已爲失刑。況當生者三年滯獄,寄命於桎梏縲絏之間,久傷父子之心,有足以招民怨而損和氣者。爲民父母,胡可忍此事?固有今日不爲而可爲於明日,此月不行而可行於來月者,權爲停退,不至大妨,今日不爲不行,則必待期年而後,可爲可行者,其停退也,不亦重乎?玉候平復以來,殆近二旬,竊惟聖體,尙有未甚完復者然,溫室細氈之上,便坐酬酢臣隣,非如御駕出入之勞動觸冒,恐不知有傷損,而啓覆之擧,誠重且急,未可以遽停也。今距立春,只有半月,而始定啓覆之期,亦已蹉過,議者或不無不及行會於遠道之慮。臣竊計八路中,唯慶興最遠,爲二十四日程,晝夜兼行,爲十二日,馬步馳撥,則又當加疾,義州之撥,每三四日入京。北撥,素不如西撥之快,然嚴作程限,督迫傳送,不過費八九日可到。若於明日,定行初覆,再明再覆,三明三覆,則立春之前,尙有十一日,終無不及行會之理。伏願聖明,深加察納,斷然行之,則小民幸甚。臣無任戰灼屛營之至。答曰,省疏具悉。死囚之遷延歲月,久保首領,揆以王法,豈不未安,而有故退行,已有舊例,今玆啓覆之權停,亦出於不得已也。爾其勿辭,更加救攝。以上燼餘
上在昌德宮。停常參·經筵。
辰時,日暈兩珥,暈上有背,色內赤外靑。夜一更,月入畢星中。
兪櫶啓曰,儒生殿講日次,取稟。傳曰,停。
李東溟,以義禁府言啓曰,弑夫罪人唜之,弑主罪人壬先等,不待時處斷事,承傳啓下矣。卽當擧行,而今日,以文武科放榜,不得行刑,待明日擧行之意,敢啓。傳曰,知道。
以左議政二十度呈辭,傳于吳斗寅曰,安心調理。
吳斗寅啓曰,左議政批答,當爲傳諭,而政府無郞廳,遣史官傳諭之意,敢啓。傳曰,知道。
兪櫶啓曰,文武科放榜時,兩司當爲進參,而諫院則或疏批未下,或有病故,或未肅拜,無一員來詣。其中疏批未下,及以親病陳疏人外,竝卽牌招,何如?傳曰,允。
傳于兪櫶曰,卒淸風府院君迎諡宴,已定於二十日,日字不遠,近因政府之無郞廳,尙未開坐,勢將窘急。政官,卽爲牌招開政,使之差出。
兪櫶,以弘文館言啓曰,本館上下番,無故行公之員,只有校理臣沈濡,修撰臣李墪,副修撰臣金鎭龜,僚員之不備,未有甚於近日。事甚苟簡,而前頭開講之期不遠,尤不可不備員。上下番闕員,今日政差出,牌招察任,何如?傳曰,允。
傳于兪櫶曰,學生金錫達,令該曹今日政相當職除授,以爲官帶參宴之地。
傳于兪櫶曰,前右邊捕盜大將申瀏,奪告身在於己未三月念後,而其後歲抄及各等歲抄,一不擧論,而今始書入,此由於落漏之致,其爲不察,莫此爲甚。兵曹當該堂上·郞廳,竝從重推考。
有政。吏批,判書李端夏進,參判李敏敍病,參議任相元病,都承旨吳斗寅進。
兵批,判書李䎘進,參判李師命進,參議李東老進,參知尹趾完牌不進,左副承旨李世翊進。
吏批,刑曹判書南龍翼,左參贊呂聖齊,今加崇祿,工曹判書申汝哲,戶曹判書鄭載崇,大司憲申晸,今加正憲,司僕寺正李玄錫,司成安垕,司諫宋光淵,今加通政,加資事承傳。以沈濡爲司諫,沈壽亮爲檢詳,金錫胄爲右贊成,申曅爲副校理,金錫達爲順陵參奉,尹普爲司饔奉事,梁重廈爲兵〈曹〉佐郞,李彦綱爲修撰,沈壽亮爲舍人。
兵批,以趙聖輔·申厚命·尹時達爲副護軍,黃儁耉爲副司直。
掌令尹攀·金世鼎,持平李世白啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵中,以不可失信爲敎,此則有不然者。凡人主之刑人殺人,一循國人公共之論。今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,乖朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。答曰,毋庸瀆擾。
兪櫶啓曰,弘文館新除之官,卽爲牌招事,命下矣。今已夜深,待開門牌招之意,敢啓。傳曰,知道。
司諫宋光淵疏曰,伏以,臣頃忝玉堂,適緣賤疾猝㞃,未赴召命,以致闕直,臺章峻發,公議方嚴,及叨本職,冒死自劾,聖席包容,不加何問,而前後推緘,一倂蕩滌,臣含恩畏罪,不敢復有所陳瀆,而且値大禮當前,未免泯默行公,中心惶愧,若無所用。伏聞昨日筵中,大臣大加非斥,而至以昏朝時事,引以爲斷云,臣於此,驚悚震悸,直欲鑽地以入,而不可得也。召命不可違,而再次違命,禁直不可闕,而終至闕直,不知臣伊日病狀者,宜乎疑之以厭直,責之以怠官,今若以逋慢之罪,議其律名,流放誅殛,何所不可,而比而同之於昏朝亂賊之徒,橫加汚衊,不少假貸?大臣之待近臣,無已太薄乎?方今聖明在上,萬物咸覩,大臣,亦皆以一時雅望,董正百僚,一二近臣,雖有病未赴召者,何至紀綱解弛,國勢委靡,以趨危亡之域而後已也?臣持身無狀,未免自陷於擢髮難贖之罪,不可一日靦面於臺閣。伏乞聖慈,亟命先削臣職名,仍令攸司,勘臣前後負犯,以肅頹綱,以振國勢,不勝幸甚。抑臣雖在引罪自列之中,所帶言責之任,時未鐫改,則當國家大段更張之日,苟有所懷,不可隱默於救助之下,玆敢冒昧陳達,伏願聖明財察焉。戶布之議,其來久矣,而至今尙未擧行者,豈財有餘於供軍,力不足於取民而然也?誠以取於民有制,不可無端徵斂故也。伏聞昨日前席,已議先試於關西一路云,臣不勝滋惑隱憂之至。若果事出便民,政在當先,而詢謀僉同,始終無弊,則固宜頒降節目,擧而措之八路,使一國生靈,均被同仁之澤。今或不然,利害得失,不能的知的見,而姑欲試可於一路,則便是疑謀,以疑謀,嘗試於邊民,決非謀國之良圖,固圉之長策。關西民情之願行與否,非臣攸聞,而自有戶布之議,臣嘗審問於鄕谷民情,則令未下而已有騷擾之端。所欲,與之聚,所惡,勿施者,固王政之先務,諉以不可與慮始,而斷行不便之令者,卽商君之遺法,而卒不免亡秦之禍者也。豈非後世之所當愼厥與,而戒其同道者乎?自古戶布之擧,多出於衰季之世,至於勝國之末而極矣。故我太宗大王,嘗下敎,雖爲軍需,無故取民,非法也。周禮,宅不毛者,有里布,是勸農桑之意也。若是則取之有道,民亦不怨聖祖之謨訓,誠後世嗣王之所當服膺而遵守者也。若夫節目之間,自有主管之人,非臣淺見所可容議,而我國公私賤,例多於良民,若除出此類,則其數必不足於各樣軍布,如欲竝入於收布之中,則亦有一役兩役之歎,且旣收戶布之後,凡諸良民納布之類,丁壯,歸之部伍,老弱,以充保率,則其入於保率者,又不免疊役之患,此等條件,似亦不無妨礙之端。昔者新設大同之時,先正臣金集,終始以爲不可行,蓋其意,以他日旣收其價,又徵本色,爲慮矣。臣於昨年,待罪南郡,細察列邑之政,集之言,果皆鑿鑿相合。此雖出於守令不謹奉行之致,而小民之受害,有不可勝言者,此又不可不念處也。與其變通,而又生一弊,不若仍循而省其虛額,要令不至擾民,可也。今者廟議先定,道臣請行,宜若更無慮者,而徒務取辦於目前,不思弊生於日後,以至邦本一擾,邊圉可憂,則在今日言議之列者,亦不得不任其責,此臣所以不避猥越之誅,而冒貢瞽說於請罪之章者也。伏願聖明,察臣斷斷之忠,出於肝膈之蘊,而更令廟堂熟講而善處之。臣無任惶恐屛營之至。答曰,省疏具悉。大臣規警之言,如是呶呶,有若相較者然,殊未妥當也。戶布,固是便民之良法,先施關西,亦無所妨。爾其勿辭察職。
吏曹判書李端夏疏曰,伏以,臣於去月二十九日,見擬於殿試試官,承牌詣闕之際,下吏來示傳敎,上諡號諸執事中,出納主大祝,以曾經準職人改差事,命下矣。親祭則例以時任三司,差執事,而攝行祭祀,則如神德王后祔廟時,亦以曾經三司之人,差出執事,今亦依此例差定,而曾經三司準職之人,皆已差執事,獨司成臣安垕未差。蓋本曹堂上·郞廳,例限四寸不差祭官,此是占便之謬規,流來已久,而乏人之時,則亦或破例差定矣。垕,於臣娣子,而更無塡差之人,以垕改入矣。今者伏見備忘記,垕被加資恩命,此非臣意慮之所敢到,而破例差定,終受重賞,外議之疑惑,臣心之不安,當如何哉?臣方欲以此陳疏,而當日開政有命,召牌遽降,不得不趨詣闕下,而臣之情勢,有難晏然參政。伏乞聖明,亟遞臣職,還收垕加資之命,以安臣分,以絶人疑,不勝幸甚。臣無任惶悚祈懇之至。答曰,省疏具悉卿懇。曾前祔廟及上徽號時,當室大祝之陞資,昭載舊典,班班可考,而伊日該曹,乃以參下官塡差,故別爲下敎,使之改望,然後適然乏人,以垕付標,據例蒙賞,則少無難安之嫌,又無還收之理。卿其安心勿辭,從速參政。
獻納吳道一疏曰,伏以,無狀如臣,過蒙恩遇,久玷經幄,迄無絲毫之裨,新除諫職,又出夢寐之外,兢惶慚恐,無地容措。在臣分義,惟當感激洪私,糜粉爲期,而涯分旣溢,疾病又乘,寒邪外感,氣血內傷,痰眩風痹,種種危惡,薾然萎頓,生意都盡,陳力就列,實非所堪。且臣前忝館職也,適患面部小癤,尋單醫治,殆五六日矣。一日,館吏來言,本館方呈草記,呈告人員,竝請牌招,而臣家僻在城外,城門已閉,未及出牌,故翌朝始得承牌以入,伊日之未及入來,實事勢然也。第緣僚員有病,以致闕直,而臣之職名,亦在上番之列,故及夫臺評之發也,臣名亦在現告之中矣。伏聞日昨大臣,於前席,以玉堂闕直事,有所陳達,而辭意極嚴,至比之昏朝事,臣聞來驚慄,不覺惶汗之浹背也。伏乞聖慈,亟命罷臣職名,治臣罪犯,以警具僚,以謝公議,不勝幸甚。仍竊伏念,皇天示警,式月愈新,凍雨連宵,坤軸屢震。變不虛生,必有所召,知過而改,則可轉爲祥,此理昭然,毫髮不爽,而天之降格,漠爾無期,竊恐殿下於弭災之道,終有所未盡也。應天以實,不宜以缺遇災修省,無大於此,而試以聽言一事言之,或未免有文爲有餘,而實效未著。近日兩司·玉堂,相繼陳箚,而十行溫批,丁寧懇惻,或以爲朝夕省覽,或以爲書紳服膺,樂聞之誠,嘉奬之意,藹然於辭氣之表,而其中喫緊處,則了無採用之意,事關內司則不許,事關宮家則不從,至於姜萬鐵之得保首領,刑政紊舛,國將不國,而惟先入爲主,終靳允兪,未知殿下之所省覽者何說,所服膺者何事歟?臣曾以講官,進講綱目,而至漢武帝賞東方朔而不用其言,殿下以爲武帝,外示優容,內實不用,從諫之道,不宜如是。仰惟殿下,亦尙記得否乎?臣嘗欽誦感歎,以爲大哉之王言,國家之福,而以今觀之,所以外示優容,而內實不用者,實幾於殿下近日事乎。古人有言曰,不怨暗主,怨明君,臣於此,亦不能無怨於殿下也。目今群臣之進言,實少嘉謨善策可以匡主救時者,亦固在下者之罪,而其中苟有一分可取者,則殿下輒拒而不用。若然則雖使朱雲·汲黯,布列臺閣,讜論忠言,日進殿陛,難望其裨補聖德,感回天怒,況今日之群臣乎?此則殿下亦宜自反也。臣賦性疎迂,不曉時務,國計民瘼,俱所昧昧,而惟是所處者言地,所激者愚忠,敢陳聽言以實之道,竊自附於愛君以德之義。伏願殿下,恕其愚而察其忠焉。臣無任激切祈懇之至。答曰,省疏具悉。臺啓之久靳允兪,此豈訑訑拒人之意?實出於事勢之重難而然也。爾其勿辭,宜速察職。以上燼餘
上在昌德宮。停常參·經筵。
李世翊,以都摠府言啓曰,今日入直軍士,當爲中日習射,而罪人行刑,不得爲之之意,敢啓。傳曰,知道。
又以吏曹言啓曰,今十二月十六日,行社稷臘享大祭,終獻官淸川君濂,豫差靈林君翼秀,方在應罷之中,不得已,以宗廟亞獻官豫差工曹判書申汝哲,改付標之意,敢啓。傳曰,知道。
又以守禦廳言啓曰,湖南月課鳥銃五百柄,及南漢軍器鳥銃八百六十柄,合一千三百六十柄,使軍官出身李廷缺終始監造,而柄數旣多,工役未易,七朔之內,僅得畢粧,而其缺別鳥銃十柄,具藥筒·鉛帒等物,封進之意,敢啓。傳曰,知道。制造極其精利,監造官,令該曹考例稟處。
又以義禁府言啓曰,弑夫罪人唜之,弑主罪人壬先等,旣已承服正刑。依律文,破家瀦澤,降其邑號,罷其守令,子女爲奴等事,令各該司捧承傳擧行,何如?傳曰,允。
又以吏曹言啓曰,凡大祭獻官誓戒之後,實·豫差,竝有頉,則以他獻官中,推移改付標,乃是規例,故今此社稷祭終獻官實·豫差,俱以罷職,他無變通之道,以宗廟亞獻官豫差申汝哲,啓稟改付標矣。今日肄儀,稱以病重,終不進參,事甚未便,申汝哲請推考。其代,以摠府入直花春君㵾,又爲改付標以入之意,敢啓。傳曰,知道。
又以都摠府言啓曰,副摠管花春君㵾,以臘享大祭終獻官,除標信,肄儀所進去之意,敢啓。傳曰,知道。
又以宗簿寺官員,以提調意啓曰,今十二月初九日藥房入診時,因領議政金壽恒所啓,追上諡號,事體莫大,異於常時祀享,而宗班中,多有不參者云,事極駭異,不參人員,査出罷職可也事,命下矣。不參宗班,移文宗親簿,使之査報,則乃以一百二十三員現告矣。別單書入之意,敢啓。傳曰,莫重大禮,多不進參,雖甚可駭,而一百二十三員之一時罷職,旣涉過重,餘存者,僅有七八員,亦甚埋沒。不可無酌處之擧,就其中實病·老病人,及今仁興君夫人發靷時服人等,更加明査抄啓,可也。
傳于李世翊曰,今此淸風府院君迎諡宴時,內外宣醞,一等賜樂。
李世翊,以兵曹言啓曰,今此宗廟·永昭殿諸處祭軍除出處,別單書入之意,敢啓。傳曰,知道。
吳斗寅,以吏曹言啓曰,今十二月十五日,宗廟·永昭殿·翼陵望祭,十六日,南別殿·永昭殿·翼陵臘享大祭,十八日,永昭殿禫祭,祭官當爲塡差,而祭官可合之人乏少,勿論刑曹及諸都監堂上·郞廳,竝爲塡差之意,敢啓。傳曰,知道。
李世翊,以兵曹言啓曰,申瀏奪告身公事,己未四月,移送本曹,而其時該吏李景林,中間掩置,終不告知,歲抄時漏落者,至於三年之久,事極可駭。李景林,令攸司囚禁治罪,何如?傳曰,允。
掌令尹攀·金世鼎,持平李世白啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人殺人,一循國人公共之論。今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,乖朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。爵賞,國家之所重,而人主之大柄也。苟或賞不當勞,而施之有濫,則何以勵世而勸人乎?今此追上廟號之擧,實是曠世盛典,而昨奉恩賞之下,都監堂上以下加資者太多,實乖於愛惜名器,而此則猶有遵用舊例者,至於出納主大祝之亦與加資之賞,尤極過濫。竊想聖明之施恩,出於重其事之意,而奔走執事之勞,實不宜過加重賞,且與祔廟,事體有異,而神德王后祔廟時大祝,未聞有加資,則前例可知。況都監郞廳之仕日差減者,亦不得加資,則何獨以一時將事之功,而顯被陞秩之賞乎?恩命之下,物情疑惑,請還收出納主大祝安垕,浴主大祝李玄錫加資之命。百隷之怠官,爲今日痼弊,文武科放榜,用親臨之儀,在官者所當盡爲來參,而昨日班行,特甚稀疎,至於東班,則堂上以上,未滿十人,不成朝班模樣,事極寒心。除未肅拜·實病人外,無故不參人員,請竝命推考。答曰,不允。凡王后祔廟時,神主出納,自是宮闈令之任,而本無大祝,則爾等所謂神德王后祔廟時大祝,未聞有加資云者,無乃亦或〈不〉詳審而然耶?辛卯肅寧殿上徽號及己酉祔廟時宮闈令之加資,昭載謄錄,退而考書,則今玆大祝之陞資,明有舊章,槪可知矣。亟停勿煩。推考事,依啓。
獻納吳道一,正言尹世紀啓曰,姜萬鐵陰凶情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。本院,以請寢訟者李箕晟考律處置事,有所論啓矣,伏承聖批,以不允爲敎,臣等不勝悶鬱焉。夫內司之爲叛奴淵藪,其來已久,窮鄕小民,雖有至冤極痛,而不能與內司,爭辨得失者,其麗何限?竊想聖明,猶有所未盡下燭於此者矣。今此李箕晟之事,該曹決給,明有證據,殿下亦旣允下於覆啓,而旋因一張手本,直改當初判付,徑治訟者之罪,是殿下以法曹,爲不足信,內司爲必可信也。若果如此,則又焉用法曹爲哉?雖使內司手本,十分的當,亦宜分付有司,更加明査而處之,可也,今乃只憑手本,還改該曹已下之判付,其果不乖於事體乎?列聖受敎,雖未知其間曲折之如何,而叛奴投屬,自是從前痼弊,則設令列聖之朝,有此呼冤之端,亦必付之有司,詳覈處決,以昭平明之治,不宜有所偏係,而使宮府異體也。玆事雖微,所關甚重,竊恐有累於聖明至公無私之德。請亟寢訟者李箕晟考律處置之命。臣等伏見公洪監司尹敬敎査覈前成歡察訪李舜元罪狀啓本,舜元爲察訪時,驛卒處違法許贖,通前後至於四十八名,所捧作木,多至三同六十匹,而盡爲私用,此外又有貢木七十九匹,使色吏直輸于其本家。各人納招,不翅明白,合而計之,其數幾至五同,貪贓之迹,現露無餘,只以事在赦前,置而不問。夫以赦蒙宥指,雜犯以下死罪之謂,若其贓汚大罪,本不入於擧論之中,則今此舜元所犯,係是大段貪汚,若不依法重治,將無以嚴贓律而懲汚吏。請前成歡察訪李舜元,拿問定罪。頃者慶尙監司李秀彦,因本道儒生輩陳疏醜正之擧,其中首唱者,至於發關囚禁,臣等竊以爲過也。今玆從祀之擧,實是士林公共之論,而一種嶺南奸鬼之徒,敢生投疏詆辱之計,其悖亂恣肆之習,實有關於風敎,缺掌風化之任者,曉喩而鎭定之,固無不可矣。但旣以陳疏爲名,則其疏上徹之後,自當有朝廷處置,在道臣之道,不宜徑先囚繫,以爲威脅之地。其心則雖出於折邪,其事則未免爲失體,請慶尙監司李秀彦推考。日者楊州幼學金益聲,呈狀憲府,以爲京居進士李,因此嫌憤,多率壯奴,突入其家,結縛其身,多般凌辱,而至於其家婦女,亦被敺逐。李呈訴,則以益聲,爲構捏誣罔,有若初敺辱之事者然,而伊時憲府,不待詳覈情僞,只杖奴。蓋益聲所訴,果是實狀,之結縛士子,敺逐婦女,事極悖惡,實關風俗。其爲構誣,果如之所訴,則益聲亦難免陷人之罪。其在正風俗懲惡習之道,不可矇矓仍置,請李·金益聲,竝下攸司,一處究覈,其隣里參看之人,亦皆捉致憑問,以爲明査處斷之地。答曰,不允。李舜元,所犯雖重,旣以宥旨前事得釋,又經大霈,何必更問乎?勿煩。末端兩件事,依啓。
以備忘記,傳于李世翊曰,頃者冒寒跋涉之餘,一疾轉㞃,彌日沈綿,聞來驚慮,未嘗不弛,幸賴神明之陰隲,遽見勿藥而有效,予心之喜幸,何可量哉?不腆之物,略表予誠,而至於謝箋,還切慚恧也。卿其益加善攝,徐待春日之載陽,亟回遐心,從容登途,以匡不逮,是所望於卿者。卿宜念哉,毋孤企望事。遣史官,傳諭于宋領府事處。
李世翊啓曰,宋領府事處,備忘傳諭事,命下矣。今已夜深,明朝傳諭之意,敢啓。傳曰,知道。
崇善君臣澂箚曰,伏以,臣重患風丹,面部浮大,累日針治,未卽收效。頃於恭靖大王追上諡號之時,不得進參於陪祭之班,而陳箚待罪,亦所不敢,縮伏私室,只自惶隕而已。伏聞大臣,以宗班稀少,事甚未安之意,陳達於榻前,方有査覈罷職之命,而臣名不在於査啓中云,臣於此,益不勝悚慄之至。臣忝居宗班首席,事體尤異於諸宗,則雖緣疾病,未能自力,而不參之罪,理難獨免。伏乞聖明,亟罷臣職,仍治臣罪,千萬幸甚。取進止。答曰,省箚具悉卿懇。疾病之來,人所難免,未參陪祭,有何傷哉?卿其安心勿辭,從容善攝。仍傳曰,遣史官傳諭,遣針醫看病。
樂善君臣潚箚曰,伏以,臣痼疾纏身,已有多年,形骸雖存,氣血俱損,日就弊劣,凡公會及朔望起居之班,不得每每進參,揆分內省,不寒自粟,惶懼度日,而臣自初一日問安退出之後,重感風寒,宿患諸症,一時添劇,委身床席。頃者恭靖大王追上諡號之日,亦不得進參於陪祭之班,陳箚待罪,亦所不敢,縮伏私室,只自惶隕而已。伏聞大臣,以宗班稀少事,陳達於榻前,方有査罷之命,而臣名不在於査啓中云,臣於此,尤不勝悚慄之至。雖緣疾病,未能自力,而不參之罪,理難獨免。伏乞聖明,亟罷臣職,仍治臣罪,千萬幸甚。取進止。答曰,省箚具悉卿懇。疾病之來,人所難免,未參陪祭,有何傷哉?卿其安心勿辭,從容善攝。仍傳曰,遣史官傳諭,遣御醫看病。
慶尙監司李秀彦,伏以,臣身有疾病,職務多曠,陳章乞免,未蒙允許,惶隕踧踖,罔知攸措。繼又伏聞,以都監契屛之侈靡,至入於諫臣應旨之箚,董事諸臣,相繼陳疏,臣於此,尤不勝瞿然之至。其時實狀,伏想已盡於朝臣之疏,臣不敢容喙,而忝居郞僚之後,終始同參,則臣之所失,與諸臣無異,其何敢晏然於職次乎?伏乞聖慈,亟賜罷免,以正臣罪,千萬幸甚。臣無任慙惶戰灼之至,謹昧死以聞。答曰,省疏具悉。已悉於諸臣之批矣,卿其勿辭,從速察職。以上燼餘
上在昌德宮。停常參·經筵。
夜二更三更,月暈。
李世翊啓曰,備邊司郞廳來言,今日賓廳坐起日次,而政府合坐相値,不得開坐云矣。敢啓。傳曰,知道。
又以摠戎廳意啓曰,本廳三運壯抄軍三哨,牙兵二哨,昨已上來逢點矣。壯抄軍則廣智營,牙兵則本營,與再運軍兵,今十五日依例替代,輪回入直之意,敢啓。傳曰,知道。
注書崔錫恒出使,代以徐宗憲爲假注書。
李濡,以承文院官員,以都提調意啓曰,院寫字官肄習,有闕本。李壽長·洪后績·徐振翰·金國鳴缺聖載·全忱·鄭碩堅·金時梡,取才入格,屬于寫字,肄日新鍊,何如?傳曰,允。
又以承文院官員,以都提調言啓曰,院製述官有闕本。吏文學官成琬差下,其代吏文學官,則進士李僎差下,竝付軍職,冠帶常仕,何如?傳曰,允。
李世翊,以兵曹言啓曰,本曹褒貶啓本中,刀擦兩處矣,敢啓。傳曰,知道。
又以兵曹言啓曰,曹所屬司僕寺·軍器寺鷹牌頭,今辛酉秋冬等褒貶,因各其提調有故,限內不得磨勘之意,敢啓。傳曰,知道。
掌令尹攀·金世鼎,持平李世白啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人殺人,一循國人公共之論。今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,乖朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。臣等以大祝加資還收事,有所陳啓,而伏承聖批,以宮闈令之加資,昭載登錄爲敎,而不卽允兪,臣等竊惑焉。神德王后祔廟時出納主,雖是宮闈令,亦有浴主大祝,而未有加資之事,辛卯肅寧殿上徽號時,浴主大祝,竝未蒙加資之恩,何必以宮闈令之加資,爲大祝陞秩之前例乎?若是者,恐不可謂明有舊章,一時執事之勞,本不足以加重賞,而亦無前此應行之規。請勿留難,還收出納主大祝安垕,浴主大祝李玄錫加資之命。答曰,已諭毋煩。
司諫沈濡,獻納吳道一,正言尹世紀啓曰,姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵之當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,何憚取用於該曹,而惟慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。本院,以請寢訟者李箕晟考律處置事,有所論啓矣,伏承聖批,以不允爲敎,臣等不勝悶鬱焉。夫內司之爲叛奴淵藪,其來已久,窮鄕小民,雖有至冤極痛,而不能與內司,爭卞得失者,其麗何限?竊想聖明,猶有所未盡下燭於此者矣。今此李箕晟之事,該曹決給,明有證據,殿下亦旣允下於覆啓,而旋因內司一張手本,直改當初判付,徑治訟者之罪,是殿下以法曹,爲不足信,而內司爲必可信也。若果如此,則又焉用法曹爲哉?雖使內司手本,十分的當,亦宜分付有司,更加明査而處之,可也,今乃只憑手本,還改該曹已下之判付,其果不乖於事體乎?列聖受敎,雖未知其間曲折之如何,而叛奴投屬,自是從前痼弊,則列聖之朝,有此呼冤之端,亦必付之有司,詳覈處決,以昭平明之治,不宜有所偏係,而使宮府異體也。玆事雖微,所關甚重,竊恐有累於聖明至公無私之德。請亟寢訟者李箕晟考律處置之命。臣等以前察訪李舜元事,累日論列,不但不賜允兪,反以所犯雖重,旣以宥旨前事得釋,又經大霈,何必更問爲敎,臣等竊惑焉。舜元違越法例,許贖驛卒,幾至五同之木,盡歸私用,道臣査啓,不翅明白,貪贓之迹,現露無餘。如此贓汚之類,本不入於赦令赦論之中,豈可以事在赦前,又經大霈,置而不論耶?此而不治,將無以嚴贓律而懲汚吏。臣等若不得請,決不可止,請前察訪李舜元,拿問定罪。日者本院箚中,以明善·明惠兩宮土田·臧獲,不宜一依他宮之意,縷縷陳達,而不賜允兪,臣等竊惑焉。夫一宮家財産,足爲中人百家之資,當此民窮財竭,變異層疊之日,雖時存公主之家,固宜節省裁損,務抑侈靡之習。況此兩公主,不幸早世,未及有家,祭需之外,他無可用,何必爲此無益之費,以貽不貲之弊乎?且宮差作拏之事,不一其端,雖於有主宮家,莫不皆然,況無主管之人,而付諸閹豎之手?殘民膏血,盡歸此輩之囊橐,豈不大加寒心哉?目今上自御供諸需,下至百官常祿,皆已減損,則如此無益之費,其何可仍循不罷,貽害生民而莫之恤乎?請明善·明惠兩宮家土田·臧獲,可供祭需之外,一倂革罷,移用於賑民之資。仁川府使洪九敍,旣無才能卓異,治緖表著之稱,素有善事權貴,行身卑汚之誚,而驟加陞擢,物情爲駭。請仁川府使洪九敍罷職。答曰,不允。曾以兩宮臧獲不可罷之意,反復曉諭,而革罷之論,出於意外,予實未解也。噫,兩公主,未有室家,不幸早卒,先王常加憐悼,別構祠宇,因存田庄者,不特爲一時之香火而已,蓋欲使異日大君,各爲奉祀,而永久流傳之意也。丁寧玉音,尙今在耳,故忍負先王之遺意,而終令革罷乎?啓辭中,雖有可供祭需之外等語,而此則尤有所不然者。兩宮田畓,已多革罷,歲入漸縮,而今又除出若干祭需,一倂革罷,則正所謂有其名而無其實,顧何補於需用哉?決無允從之理,亟停勿煩。洪九敍,姑先推考,觀其緘辭而處之。
李世翊啓曰,仁川府使洪九敍,推考事命下矣,臺諫方以罷職論啓,推考傳旨,不得捧入之意,敢啓。傳曰,知道。
答兵曹參議尹趾完疏曰,省疏具悉。爾其勿辭,調理察職。元疏在下
答刑曹判書南龍翼疏曰,省疏具悉卿懇。今玆賞加,率循舊章,卿其安心勿辭焉。原疏在下
答工曹判書申汝哲疏曰,省疏具悉卿懇。今玆賞加,率循舊章,卿其安心勿辭,調理察職。元疏在下
行刑曹判書南龍翼疏曰,伏以,今番題主之任,猥及不似之臣,勞未移時,字僅成樣,惶愧之心,方切于中,加資之命,遽出意慮之外,聞命隕越,不知所以措躬也。仍念臣以衰閥孤根,早竊科第,叨被四朝之恩,躐躋八座之列,終無塵露之報,只積鵜梁之譏。況此一年之內,陞秩至再,必是私分已溢,愧恨將迫之致,而朝家名器,決不可濫授虛受。伏乞天地父母,察臣血懇,亟收加資之命,以便公私,千萬幸甚。臣無任悚慄祈懇之至,謹昧死以聞。
兵曹參知尹趾完疏曰,伏以,臣釁尤旣深,爲世所棄,而專對重任,誤及此身,臣猥將不合之實狀,難安之情勢,再瀆宸嚴,未蒙恩許。自念職責,縱難堪當,行役,實非等閑,揆以分義,有不敢終辭,故不得不黽勉拜命,而至於復通朝籍,不但臣心絶望,公議之不許,亦甚嚴峻矣。不意玆者,新命遽下,而西銓佐貳,又非閑漫之職,驚疑惶惑,莫知其故。側聽累日,迄無駁正之事,豈亦待臣之自處,而不欲爲迫切之擧耶?臣雖無狀,粗有一端羞惡之心,從他笑罵,抗顔冒進,決不忍爲,而且臣素有痼疾,作歇無常,任便將息,猶恐有臨行狼狽之患。況自近日以來,重得寒疾,全廢食飮,前冬咳喘之症,乘虛復劇,夜不交睫,元氣漸敗,卽今病情,萬無一分自力之勢。昨日召牌下降,義不竢駕,而以情以病,俱極悶縮,徊徨罔措,竟未祗赴,臣罪萬死,臣罪萬死。伏乞聖慈,俯賜諒察,亟命鐫改臣新授職名,俾得專意調治,以便公私,千萬幸甚。臣不勝屛營祈懇之至,謹昧死以聞。
工曹判書申汝哲疏曰,伏以,臣以諡號都監堂上特下賞加之命,臣聞命驚惶,罔知所容也。爵賞重典,不宜輕授,況此都監,無甚辦事,爲日最淺,實無分寸微勞,可以酬報者,而忝竊如臣,隨例濫及,豈非未安之甚者乎?臣待罪水部,今已一年,而適當國家有事,連掌都監,輒蒙恩賞,過福之災,臣實懼之,踰分之僭,人謂斯何?且臣,本以癃病之人,頃差北郊祈雪之祭,達夜露處,重觸風寒,痰喘猝㞃,而迫於太廟大禮之將事,不敢言病,忍死奔走,挾寒賤疾,一倍添傷,舊患新恙,日就沈頓,大小公會,不得進參,以此情病,決難冒出。伏乞聖慈,俯察至懇,亟收新授加資,仍遞本職,以重賞典,以安愚分,公私幸甚。臣不勝祈懇之至,謹昧死以聞。
行議政府左參贊呂聖齊疏曰,伏以,臣伏見備忘記,臣名亦在於賞加之中,臣誠惶悚感激,不知所以自處也。今此都監監董之役,不至浩大,元無可紀之勞,而況臣,以先王胎室加封事,往來湖西,仕日比同任最小,而今乃混被恩典,臣何敢貪恩戀寵,晏然承當哉?仍念臣,久忝春曹之故,連在都監之任,前後恩賞,叢萃一身,一年之內,驟躋崇班,匪據之誚,自知難免,過福之災,理所必至,此臣所以仰首號籲,不避煩瀆之誅也。伏乞聖明,察臣至懇,亟命收回新授加級,以重賞典,以安微分,不勝幸甚。臣無任屛營戰兢之至,謹昧死以聞。以上燼餘
上在昌德宮。停常參·經筵。
李世翊,以摠戎廳言啓曰,明日弘濟院本廳軍兵操練時,廣智營入直壯抄軍,依前例除標信,亦爲出用之意,敢啓。傳曰,知道。
又以摠戎廳言啓曰,本廳壯抄軍·牙兵,旣已逢點整頓矣。兩色新舊軍兵,明日弘濟院近處,聚會操練後,舊軍放送之意,取啓。傳曰,知道。
吳斗寅,以漢城府言啓曰,本府今秋冬等褒貶,當爲等第,而判尹臣金德遠未肅拜,限內不得磨勘之意,敢啓。傳曰,知道。
李世翊,以御營廳郞廳,以都提調意啓曰,今辛酉年秋冬等褒貶,當爲等第,而大將臣金錫胄,本廳時未肅謝,限內不得磨勘之意,敢啓。傳曰,知道。
又以中樞府言啓曰,本府今秋冬等褒貶,當爲磨勘,而領府事宋時烈在外,限內不得爲之之意,敢啓。傳曰,知道。
吳斗寅,以宗親府郞廳,以有司堂上言啓曰,今秋冬等褒貶,當爲磨勘,而本府有司堂上三員崇善君臣澂·樂善君臣潚·檜原君臣倫,俱有身病,限內不得爲之之意,敢啓。傳曰,知道。
朴純,以戶曹言啓曰,曹所屬各司今辛酉秋冬等褒貶,竝與內贍寺春夏等褒貶,一時等第以入,而五部,則判尹未肅拜,軍資監,則都提調有故,限內不得磨勘之意,敢啓。傳曰,知道。
李世翊,以兵曹言啓曰,當日私奴有良稱名人,自金虎門入來,差備門外擊錚,極爲駭愕,令攸司囚禁治罪,同門守門將金應發,常時不能禁斷雜人,以致闌入,亦難免其責,推考,何如?傳曰,允。
兪櫶,以忠勳府言啓曰,本府今辛酉年秋冬等褒貶,當爲磨勘,而有司堂上韓興君臣李汝發身病,限內不得爲之之意,敢啓。傳曰,知道。
李濡,以宗簿寺官員,以提調言啓曰,以本寺永寧殿上諡時,不參宗班罷職現告別單草記,傳曰,莫重大禮,多不進參,雖甚可駭,而一百二十三員之一時罷職,旣涉過重,餘存者僅有七八員,亦甚埋沒。不可無酌處之擧,就其中實病·老病人,及今番仁興君夫人發靷時服人等,更加明査抄啓可也事,命下矣。宗班之實病·老病及仁興君夫人發引時服人等應頉人員,若非本衙門,無路詳知,以傳敎辭意,移文於宗親府,使之各別明査,秩秩開錄,急急回移矣。卽接本府移文,則一百二十三員內,懸頉之類,乃四十三員也。其中實病犯染,似爲太多,而本府堂上,想必精査,實病犯染與否,亦非本寺所能明知者,故一依本府査報,有頉人員,應罷人員兩件,別單書入之意,敢啓。傳曰,知道。
又以吏曹言啓曰,今日本曹坐起,各司新除授官員參謁時,歸厚署別提權秀萬,稱病不進,請推考。傳曰,允。
李濡啓曰,吏曹郞廳來言,承旨有闕,政事,何以爲之?取稟。傳曰,當日爲之。
李世翊啓曰,當日爲政事,命下矣。今日,日勢已暮,諸承旨盡爲出去,廳中只有世翊及同副承旨李濡。兵批政廳,則臣當進參,而吏批政廳,何承旨進去乎?敢稟。傳曰,吏兵批兼進。
吏批,判書李端夏進,參判李敏敍病,參議任相元進,左副承旨李世翊進。
兵批,判書李䎘齋宿,參判李師命病,參議李東老進,參知尹趾完未肅拜,左副承旨李世翊進。
以李濡爲右副承旨,宋光淵爲同副承旨,呂聖齊爲禮曹判書,李善溥爲正言,朴泰輔爲校理,魚震陟爲義禁府都事,李喜朝爲健元陵參奉,朴泰維爲檢閱。賜淸風府院君諡忠翼。
以李東溟·朴燧·丁昌燾·睦天成·宋光淵,單付副護軍,朴泰尙單付副護軍。朴泰輔爲副司果,成琬·李僎爲副司勇,李宇鼎爲副護軍。
吏批啓曰,掌樂院正金壽增,昌陵參奉尹誠敎,俱以身病猝重,久未行公。竝改差,何如?傳曰,允。
傳于李濡曰,頃因大臣收議,廟制纔已變通矣。卽今黜享與去位者,多至十人,雖無添造之擧,亦足以奉安,勿爲添造事,分付。
李濡,以吏曹言啓曰,曹所屬司饔院·宗簿寺官員等,今辛酉年秋冬等褒貶,當爲等第,而因其各司提調有故,限內不得磨勘之意,敢啓。傳曰,知道。
又以禮曹言啓曰,本曹今秋冬等褒貶,判書未差,限內不得爲之之意,敢啓。傳曰,知道。
又以禮曹言啓曰,司宰監藏氷主梗官,以本監主簿金錫齡,差送矣。卽接本監牒報,則金錫齡,昨遭長子喪,主梗之任,斯速變通云。揆以情理,勢難察任,其代以本監直長柳長元,原單子中,付標以入之意,敢啓。傳曰,知道。
正言朴泰輔啓曰,臣以母病沈淹,切於扶救,稽謝恩命,殆近一旬,瘝曠之罪,已無所逃。伏聞頃日大臣,論近臣違召之失,至以爲不知君命之可畏。臣前在館職,情勢甚蹙,而病又適苦,前後違召,比他人最多,臣罪之重,臣固自知。今當振擧頹綱之日,譴斥宜自臣始,臣又何敢冒沒蹲據,以重辱臺閣哉?又臣於月初,以殿試參考官,陰廈冷甎,感傷風寒,退而苦痛,不能自力,連日不赴史局之坐,違越令條,方被推緘,尤不可晏然冒居。請命遞斥臣職。答曰,勿辭。
李世翊啓曰,正言朴泰輔,再啓煩瀆,退待物論矣。傳曰,知道。
掌令尹攀·金世鼎啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人殺人,一循國人公共之論。今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,乖朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。臣等,以大祝加資還收事,有所論啓,而伏承聖批,以宮闈令之加資,昭載謄錄爲敎,而不卽允兪,臣等竊惑焉。神德王后祔廟時出納主,雖是宮闈令,亦有浴主大祝,而未有加資之事,辛卯肅寧殿上徽號時,浴主大祝二人,竝未蒙加資之恩,何必以宮闈令之加資,爲大祝陞秩之前例乎?若是者,恐不可謂明有舊章,一時執事之勞,本不足以加重賞,而亦無前此應行之規。請勿留難,還收出納主大祝安垕,浴主大祝李玄錫加資之命。答曰,毋煩。
司諫沈濡,獻納吳道一,正言尹世紀啓曰,請發配罪人姜萬鐵,依律處斷。同前關西內奴事,亟寢當初判付勿施之命,依前啓下施行。同前請亟寢訟者李箕晟考律處置之命。同前請前察訪李舜元,拿問定罪。同前仁川府使洪九敍,不但以常調蔭官,無治績表著之稱,其善事權奸,行身卑汚之誚,不啻狼藉,除目之下,物情皆以爲駭,決不可推考而止。請仁川府使洪九敍罷職。正言朴泰輔,引嫌而退。推緘在身,勢難在職,請正言朴泰輔遞差。答曰,不允。處置事,依啓。
答大司憲申晸疏曰,省疏具悉卿懇。今玆賞加,率循舊章,卿其安心勿辭,調理察職。原疏在下
答知事洪處亮疏曰,省疏具悉卿懇。安心勿辭,調理察職。原疏在下
答領中樞府事宋時烈疏曰,省疏具悉卿懇。啓聖廟,曾有先朝成命,而連値凶歉,尙未擧行,此時興作,尤不無時詘擧贏之嫌,固當徐議處之。他餘條件,竝令禮官,議于大臣·儒臣稟處,而疏末所陳,言深慨切,可不留心而體念哉?伊時疏本,亦令喉司覓入省覽。卿其須體予意,以竢春和日暖,從容登途,以副至望。遣史官傳諭。
李濡啓曰,宋領府事上疏批答,遣史官傳諭事,命下矣。今已日暮,明日待開門,傳諭之意,敢啓。傳曰,知道。
行司憲府大司憲申晸疏曰,伏以,今此賞加之命,出於意慮之外,臣誠惶隕,不知所措。夫人臣之承命趨事,自是職分內當然,雖有微勞,固不可輒施僭賞。況玆題主之任,有何可紀之勞,而誤恩至此乎?臣福過之災,固不足恤,抑恐有乖於愛嚬笑之道也。且臣賤疾危苦,帖身床席,頃於召牌之下,竟未祗赴,違慢之罪,萬殞難贖。卽今症勢彌留,少無差效,寒氣外速,熱勢內烘,晝夜叫苦,食不下咽者,今已累日矣。素患痰厥之症,乘虛轉劇,有時昏塞,不省人事,旣有應避之嫌,亦不得詣臺自列,致令風憲之職,瘝曠至此,而史院編摩之役,亦未免浹旬廢閣,委頓呻吟之中,一倍惶悶。伏乞聖明,亟收加資之命,以重賞典,且遞臣本職及兼帶春秋之任,以便公私,千萬幸甚。臣無任祈懇屛營之至,謹昧死以聞。
承政院右副承旨李東溟疏曰,伏以,臣伏蒙恩暇,今作先壠修省之行,臣感泣洪私,莫知攸報。在臣分義,唯當趁限還朝,陳力供職,而第念臣父母墳所在之地,距都下七日程,臣以癃病之人,當此祁寒,尺寸進途,旬月之內,勢難往返,而所叨喉司出納之任,決不可一日暫曠。伏乞聖明,俯加諒察,特加遞免,以便公私,不勝幸甚。臣無任激切祈懇之至,謹昧死以聞。
知中樞府事洪處亮疏曰,伏以,臣自初秋,重患歷節風,苦痛四閱月,百般治療,大勢稍歇矣。遇寒以來,前症又復發作,四肢骨節,流注疼痛,加以精神日漸昏耗,筋力日漸憊敗,脚部萎弱,不自運用,坐則扶腋乃起,數步行動,氣短喘促,呼吸不相續,平居未離枕席,便成痿人,直一未冷之尸耳。仍伏念今月十七日,乃雜科覆試,醫司提調,例與禮曹堂上,眼同試取,而臣之病狀如此,有難自力,如無及今變通之擧,則必有臨時顚沛之患。伏願聖明,亟賜鑑諒,將臣所帶典醫監提調,爲先遞改,以幸公私,千萬至禱。臣無任激切屛營之至,謹昧死以聞。以上燼餘
上在昌德宮。停常參·經筵。
下直,慶尙左水使李晩輝,恃寨僉使南得正。
申時,日暈。
李濡啓曰,今此褒貶啓本,北兵營,則終無上送之擧。雖未知有何曲折,而莫重殿最,無端不及於定限之內,殊涉可駭。當該北兵使,推考,何如?傳曰,允。
又以都摠府言啓曰,今日入直軍士,當爲中日習射,而上前開坼相値,不得爲之之意,敢啓。傳曰,知道。
又啓曰,同副承旨除授後,卽爲肅拜,例也。新除授同副承旨宋光淵,今日不爲肅謝,事涉未妥,卽爲牌招察任,何如?傳曰,允。
事變假注書崔奎瑞出使,代以梁聖揆爲之。
備忘,傳于兪櫶曰,史官三員待命,騎馬九匹立之。
兪櫶啓曰,史官三員待命事,命下矣。史官不備,宣傳官一員代送之意,敢啓。傳曰,知道。
又以禮曹言啓曰,文廟從享釐正大臣收議中,不堪之堪字,誤以妨字書之,聖朝之朝字,誤以明字書之啓下。莫重入啓公事,如是誤書,難免不察之失,不勝惶恐。色吏,則自本曹治罪,原粘目中,改付標以入之意,敢啓。傳曰,知道。
吳斗寅,以刑曹言啓曰,本曹所屬掌隷院庚申秋冬等,辛酉春夏等褒貶,因判決事有故,不得磨勘矣,今始等第以入之意,敢啓。傳曰,知道。
又以工曹言啓曰,今辛酉秋冬等本曹郞廳及屬司官員等褒貶,等第磨勘,而繕工監·典涓司官員,則春夏等褒貶,竝爲磨勘,四山監役官褒貶,則漢城府堂上有故,不得磨勘之意,敢啓。傳曰,知道。
宋光淵啓曰,兵曹郞廳來言,闕內各處,入直軍兵,夜巡檢云矣,敢啓。傳曰,知道。
備忘,傳于李濡曰,今下弓矢,恃寨僉使南得正處給送。
領議政金壽恒箚子,伏以,臣日者入侍時,略陳一二瞽說,仍及近日違牌闕直之弊,遣辭之際,偶擧光海朝主弱臣漫,以底滅亡之事。區區愚意,欲望今日上下,取以爲殷鑑,警戒加勉而已,寧有敢以君父而擬之昏朝,以左右諸臣而比同於亂賊之徒者哉?臣雖無狀,決不爲是也。聖明,不以此罪臣,亦必有以諒其無他也。及見宋光淵疏本,至以橫加汚衊,待近臣太薄爲辭,臣不勝瞿然也。夫以大舜之聖,而禹之進言,猶曰無若丹朱傲,後世人臣,或有比其君於桀·紂者。臣之於君,告戒尙然,況於同朝之間,責以無若昏朝時事,庸何傷於相規之道?然使臣誠信,素孚於朝端,則一言之發,豈至於疑怒至此哉?此實臣之罪也。且臣以太廟大祭宗班稀少事,有所陳達,旣退之後,注書錄其說話,問議於臣,聖敎中査出罷職一款,臣誤記以爲科罪,抹改罷職二字以還矣。竊聞以此,致勤嚴旨,至有推考之命,緣臣昏謬,使注書,枉被特勘,臣誠惶愧,尤不知自安也。臣一造前席,負此兩失,其觸事顚錯之狀,亦所難掩。伏乞聖明,亟賜遞免,以安愚分,實爲幸甚。取進止。答曰,省箚具悉卿懇。頃者筵席之所陳,固振頹綱勵群工之意,而諫臣疏語,多欠和平,故已示未安之批,於卿,有何引嫌之理乎?至於擧行條件差誤處,意以爲注書不察之致矣,今觀卿箚,別無所失,卽令蕩滌,而許多說話中,偶然錯認,尤無所傷。卿其安心勿辭,速出行公,以副予望。遣史官傳諭。以上燼餘
上在昌德宮。停常參·經筵。
下直,祥雲察訪權儹。
李濡啓曰,黃海監司洪萬鍾,江原監司鄭始成,全羅左水使盧銓,公洪水使閔晟,今辛酉秋冬等邊將褒貶等第,無一人居下,殊無嚴明殿最之意,竝推考,何如?傳曰,允。
又以都摠府言啓曰,副摠管金世器,以訓鍊都監別將馬點事,除標信,慕華館進去之意,敢啓。傳曰,知道。
兪櫶啓曰,淸風府院君諡號,兩司當爲署經,而諫院之官,多有故,不得備員云。除受由外,未肅拜及呈告人,卽爲牌招,使之開坐署經,何如?傳曰,允。
備忘,傳于李世翊曰,莫重享祀,所當十分致謹,而今觀南別殿大祭餕餘中,朴桂散子,厚薄參差,色品不潔,殊無敬謹之意,誠甚駭異。當該官拿推,下人,令攸司推治。
李濡啓曰,事變假注書梁聖揆,時無職名,付軍職,冠帶常仕,何如?傳曰,允。
李世翊,以左邊捕盜廳言啓曰,近來人心不淑,閭巷間無賴輩結黨,打殺狗彘,橫行作拏之弊,比比有之,故使軍官等,別爲申飭禁斷,而再昨夜,軍官安汝泰,自本廳過去時,得聞路傍娼家,有會飮歌吹之聲,直入其家,欲知其姓名之爲誰,則御營哨官張德瑜,禁軍趙時華·金益相·金讚煜·崔挺憲·金益剛·張時良,閑散出身趙時相等八人,知其現露,汝泰,公然敺打,僅得逃避,奔遑來告。無賴作黨,已極可惡,而至於佩通符軍官,任意敺打,傷處狼藉,尤不勝驚駭。不可不重治,以杜後弊,令攸司囚禁,照例處置,何如?傳曰,允。
李濡,以兵曹言啓曰,新除授慶尙右兵虞候張漢相,以日本通信使軍官啓下,似難赴任,今姑遞付軍職,其代,後日政差出,何如?傳曰,允。
又以兵曹言啓曰,明日武臣堂上朔試射試官,以金德遠·申汝哲,擬望受點矣,皆以身病,勢難進參云,副擬之人,亦皆老病,不得已改磨鍊以入之意,敢啓。傳曰,知道。
又以義禁府言啓曰,以刑曹罪目,淫奸其奴罪人順伊,移本府處置事,允下矣。順伊,囚禁典獄署,卽爲移囚,而係是綱常,依法例,三省推鞫,何如?傳曰,允。
又啓曰,淫奸其奴罪人順伊,三省推鞫事,命下矣。委官,何大臣進去乎?敢稟。傳曰,領相進去。
又啓曰,淫奸其奴罪人順伊,三省推鞫事,命下矣。兩司進參事,城上所牌招言送之意,敢啓。傳曰,知道。
大司憲申晸啓曰,臣頃於陪祭之日,徹曉冒寒,賤疾苦劇,不省人事,旣未能進參賀班,又不得祗赴召命,縮伏私室,惶隕罔措,而症勢彌留,未卽詣臺自列,俟病少間,今始來避,臣之罪戾,至此尤大。請命遞斥臣職。答曰,勿辭。
李世翊啓曰,大司憲申晸,再啓煩瀆,退待物論矣。傳曰,知道。
吳斗寅啓曰,昨伏見江原監司褒貶啓本,則缺事等第啓本中,不爲着名,不察甚矣,殊涉可駭。江原監司鄭始成,請從重推考。傳曰,允。
又啓曰,咸鏡道今十二月朔膳進上單子中,大王大妃殿,王大妃殿封進單子兩度,竝皆油染,不謹封裹之責,在所難免。本道監司,請推考。傳曰,允。
又啓曰,昨伏見公洪監司守令褒貶等第啓本中,靑陽縣監兪處重,旣以崇飮廢事,頗有民怨,爲題目,則此宜居下,而反置於中考,殊無嚴明殿最之意。公洪監司尹敬敎,請推考。傳曰,依啓。昨觀題目,不治之狀,槪可見矣。罷黜,可也。
掌令尹攀·金世鼎,持平李世白啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者。殿下曾於筵臣之請,以不可失信爲敎,此則有不然者,凡人主之刑人殺人,一循國人公共之論。今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,乖朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。臣等以大祝加資還收事,有所陳啓,而伏承聖批,以宮闈令之加資,昭載謄錄爲敎,而不卽允兪,臣等竊惑焉。神德王后祔廟時出納主,雖是宮闈令,亦有浴主大祝,而未有加資之事,辛卯肅寧殿上徽號時,浴主大祝二人,竝未蒙加資之恩,何必以宮闈令之加資,爲大祝陞秩之前例乎?若是者,恐不可謂明有舊章,一時執事之勞,本不足以加重賞,而亦無前此應行之規。請勿留難,還收出納主大祝安垕,浴主大祝李玄錫加資之命。行大司憲申晸,引嫌而退。疾病之來,人所不免,以旣違召命,勢難在職,請行大司憲申晸遞差。答曰,不允。處置事,依啓。
司諫沈濡,獻納吳道一,正言李善溥啓曰,姜萬鐵陰凶情節,畢露於渠之結案招中,此固惡逆之尤,而神人之所不容者。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,何憚取用於該曹,而唯慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。本院,以請寢訟者李箕晟考律處置事,有所論啓矣,伏承聖批,以不允爲敎,臣等不勝悶鬱焉。夫內司之爲叛奴淵藪,其來已久,窮鄕小民,雖有至冤極痛,而不能與內司,爭辨得失者,其麗何限?竊想聖明,猶有所未盡下燭於此者矣。今此李箕晟之事,該曹決給,明有證據,殿下旣已允下於覆啓,而旋因內司一張手本,直改當初判付,徑治訟者之罪,是殿下以法曹,爲不足信,而內司爲必可信也。若果如此,則又焉用法曹爲哉?雖使內司手本,十分的當,亦宜分付有司,更加明査而處之,可也,今乃只憑手本,還改該曹已下之判付,其果不乖於事體乎?列聖受敎,雖未知其間曲折之如何,而叛奴投屬,自是從前痼弊,則列聖之朝,有此呼冤之端,亦必付之有司,詳覈處決,以昭平明之治,不宜有所偏係,而使宮府異體也。玆事雖微,所關甚重,竊恐有累於聖明至公無私之德。請亟寢訟者李箕晟考律處置之命。臣等以前察訪李舜元事,累日論列,不但不賜允兪,反以所犯雖重,旣以宥旨前事得釋,又經大霈,何必更問爲敎,臣等竊惑焉。舜元,違越古例,許贖驛卒,幾至五同之木,盡歸私用,道臣査啓,不翅明白,貪贓之迹,現露無餘。如此贓汚之類,本不入於赦令擧論之中,豈可以事在赦前,又經大霈,置而不論耶?此而不治,將無以嚴贓律而懲汚吏。臣等若不得請,決不可止,請前察訪李舜元拿問定罪。仁川府使洪九敍,不但以常調蔭官,無治績表著之稱,其善事權奸,行身卑汚之誚,不翅狼藉,除目之下,物情皆以爲駭,決不可推考而止。請仁川府使洪九敍罷職。答曰,不允。洪九敍,觀其緘辭而處之,猶未晩也,勿煩。
李濡啓曰,吏曹郞廳來言,臺諫有闕,政事,何以爲之?取稟。傳曰,明日爲之。
前別將權明善上疏。傳于李濡曰,下該司。
答判尹金德遠疏曰,省疏具悉。旣往之事,今不必爲缺,安心勿辭,從速察職,俾無詞訟久曠之弊。原疏在下
答兵曹參判李師命疏曰,省疏具悉。縷縷條劃,亶出於爲國深長之慮,深用嘉尙。果能行此,則積弊可袪,而生民可蘇矣,豈非大幸哉?當令廟堂,反服消詳,變以通之,卿其勿辭,調理察職。原疏在下
漢城府判尹金德遠疏曰,伏以,無狀愚臣,過蒙湔滌,恩敍未久,除命遄加,西樞閑局,猶不敢晏然承當,退伏松楸,瀝血陳籲,微誠未格,溫批反降。適於此際,國祥且迫,嚴畏分義,黽勉冒出,而顧臣情迹,終有所難安,閱月尋單,竟未登徹,臣之狼狽,轉加一節矣。不意京兆之命,又出夢寐之外,臣誠惶感,靡所容措。臣之向來所遭,實非薄物細故,伊時危怖之論,不但出於臺閣而已,至今追惟,慚悸欲死。人臣之負此罪名者,猶難自立於士夫之列,況可望復齒朝端,自同無故之人哉?今此拂拭之眷,雖出於不咎旣往,時議之容臣自處,固未可知,故縮伏恭俟,已過數日,而一疏陳暴,尙且趑趄,該曹差祭,出於急遽,冒昧出肅,泯默將事,臣之窮蹙,益復如何?今若諉以已謝恩命,而抗顔行公,則臣之喪失廉隅,雖不足恤,其蔑公議辱淸朝,莫此爲甚,臣所以疾聲哀籲於天地父母之前也。伏乞聖慈,曲加諒察,將臣新授職名,亟許鐫遞,以謝公議,以安愚分,不勝萬幸。臣無任激切祈懇之至,謹昧死以聞。以上燼餘
上在昌德宮。停常參·經筵。
夜四更五更,月暈。
李世翊啓曰,禁府郞廳,以委官言來言,今日,永昭殿禫祭受香,明日,正日,此兩日,三省推鞫不得設行云。敢啓。傳曰,知道。
有政。
吏批啓曰,判書,以武臣堂上朔試射試官進去,參判,以司譯院提調,雜科覆試進去,小臣獨政未安,何以爲之?敢稟。傳曰,只出緊任。
吏批,判書李端夏試官進去,參判李敏敍司譯院進去,參議任相元進,行都承旨吳斗寅進。
兵批,判書李䎘病,參判李師命給由,參議李東缺進,參知尹趾完未肅拜,右副承旨李濡進。
兪櫶啓曰,典醫監提調洪處亮,遞差事,命下矣。雜科覆試,旣已開場,本監提調,當爲進參,今日政,使卽差出,何如?傳曰,允。
李濡,以備邊司郞廳,以領議政言啓曰,戶曹判書鄭載嵩,方帶知義禁。度支之長,事務煩劇,勢難兼察金吾之任,而卽今纔受針灸之由,不得行公。省鞫之坐,本府堂上不可不備員,鄭載嵩知義禁改差,其代,當日政卽爲差出,牌招肅拜,何如?傳曰,允。
卒領議政崔鳴吉賜諡文忠,贈領議政宋浚吉賜諡文正,卒左贊成鄭宗榮賜諡靖憲,贈領議政朴尙衷賜諡文正,贈領議政尹暹賜諡文烈,卒永安尉洪柱元賜諡文懿,卒吏曹判書趙復陽賜諡文簡,贈左贊成金千鎰賜諡文烈,贈左贊成許潛賜諡貞敏。靈原守櫶初授職。以李翊相爲大司憲,以金光烈爲靑陽縣監,以南龍翼爲典醫監提調。金德遠兼知義禁,崔寬兼同義禁,朴泰延爲禁府都事。
以申晸·柳斐然·高啓元·申惟一·任後昌·盧道昌·黃道平·鄭好信·金廷說·尹時達·吳時亮·林英馥·洪時疇·申淸·李萬徹爲副護軍,金忠望單付僉知,梁聖揆爲副司正。
吏批啓曰,贈左贊成許潛諡號,初以忠貞啓下,而繼有駁正之擧,改議他諡,而前諡狀,粘付啓下,故單子書寫之際,該曹誤書初諡,而臣矇然不察,至於入啓,不勝惶恐。該吏,自本曹治罪,望單子,改書以入之意,敢啓。傳曰,知道。
傳于李濡曰,今此淸風府院君迎諡宴時,三公·原任以下諸臣,竝令進參事,分付。
李濡啓曰,同副承旨宋光淵,昨日稱以情勢不安而出去,今朝亦不入來矣。卽者辭疏批下,今无引入之事,而日勢已暮,明日待開門,牌招察任,何如?傳曰,允。
司諫沈濡,獻納吳道一,正言尹世紀啓曰,請發配罪人姜萬鐵,依律處斷。同前關西內奴事,亟寢當初判付勿施之命,依前啓下施行。同前請亟寢訟者李箕晟考律處置之命。同前請前察訪李舜元拿問定罪。同前臣等,以仁川府使洪九敍罷職事,累日論啓,而昨承聖批,以觀其緘辭而處之,猶未晩也爲敎,臣等竊以爲不然也。九敍,以常調蔭官,旣無治績表著之稱,而且其善事權奸,行身卑汚之誚,人皆喧傳,不翅狼藉,則有何待其緘辭,更加詳知者乎?物情之駭,久而愈激,請仁川府使洪九敍罷職。答曰,勿煩。
掌令尹攀·金世鼎,持平李世白啓曰,請勿留難,發配罪人姜萬鐵,依律處斷。同前臣等,以大祝加資還收事,有所陳啓,而伏承聖批,以宮闈令之加資昭載謄錄爲敎,而不卽久兪,臣等竊惑焉。神聖王后祔廟時出納主,雖是宮闈令,亦有浴主大祝,而未有加資之事,辛卯肅寧殿上徽號時,浴主大祝二人,竝未蒙加資之恩。何必以宮闈令之加資,爲大祝陞秩之前例乎?若是者,恐不可謂明有舊章。一時執事之勞,本不足以加重賞,而亦無前此應行之規,請勿留難,亟收出納主大祝安垕·浴主大祝李玄錫加資之命。戶布之議,蓋出一時大段變通之道,雖在平時,有難輕議。況災異疊現,歲飢民怨之日,創此三百年來未行之新法,家收戶斂,有若破東而補西,以益中外之驚擾,則此豈國家之福,而亦豈淸朝之美事乎?臣等伏聞,頃日筵中,已定先試關西之議,此尤臣等之所未曉也。苟有良法而可以施行,則固當熟講於廟堂之上,頒示八路,斷然行之,而今乃以關西之民,獨謂之願行,而有此先試之擧。設令關西,果皆樂從,諸道之不願行者,亦將以關西之願行,而强其所不願乎?諸道之民,終不願行,則抑將獨行於關西,而不行於諸道乎?國家擧措,不可不愼,民心離合,不可不察,請加三思,亟寢戶布先試關西之命。答曰,不允。戶布事,朝家旣已議定矣,須勿煩論。
答行知中樞府事洪處亮疏曰,省疏具悉。卿辭至此,本監提調,當勉副焉。原疏在下
答順興幼學李廷植疏曰,省疏具悉。所陳之辭,當令廟堂,稟處焉。原疏在下
答淸城府院君金錫胄箚曰,省箚具悉卿懇。已悉於日昨呈告之批,復何多誥?安心休缺斯速行公。原箚在下
答同副承旨宋光淵疏曰,省疏具悉。旣已詢議于廟堂,自可商確稟奪,爾其勿辭,宜速察職。原疏在下
答修撰李墪疏曰,省疏具悉。爾其勿辭,救護母病。原疏在下
弘文館修撰李墪疏曰,伏以,臣於今十五日,將趨詣直廬,中路馬蹶,重致落傷,移時昏窒,僅得扶曳還家,而胸脇刺痛,肢節痲痹,有時精神昏憒,如墮煙霧。此是瘀血用事之致,若不趁卽將理,則必成難醫之疾,不得已陳疏乞遞,而見阻喉司,趁未上徹。蟄伏私室,方切悶縮之際,老父自再昨,素患癨亂之症,乘時復發,寒熱交作,飮啖專廢,以致榮衛大損,氣力澌惙。八十老人,元氣幾何,而病勢之危篤如此,情理到此,誠爲罔極。伏乞聖明,特垂矜諒,亟許鐫遞臣職,俾得及時救護,千萬幸甚。臣無任屛營祈懇之至,謹昧死以聞。
知中樞府事洪處亮疏曰,伏以醫科覆試已迫,而臣以眼同試取之官,病勢深重,末由進參,略陳情懇,而聖批,以安心勿辭調理察職爲敎。臣於此,惶感交集,不知攸措。仍伏念醫科試取,在於司譯院罷場之後,則本監次第開場,要不出三數日之內,而身病一向困篤,無路自力,冒萬死更申前懇。伏乞天地父母,俯察危迫之悃,將臣所帶典醫監提調,亟許遞改,以便公私,千萬幸甚。臣無任激切祈懇屛營之至,謹昧死以聞。
淸城府院君金錫胄箚曰,伏以臣之譾劣無狀,冒居銓地,顚僨屬耳,方且踧踖屛退,以圖乞身於祠觀之間,而乃者誤恩荐降,始除以宗伯,宗伯之辭,未准上請,而又復移陞於左棘之列,臣於此缺恂慄,尤不知所以自措也。今臣此職,卽周官所謂貳公,弘化寅亮天地者,而□稱以孤卿,唐制謂之次相,蓋自前代以來,莫不愼簡於斯,雖有德業,多不得直除,縱稱勳勩,亦未嘗序進焉,則夫以臣之庸資蔑識,標望甚淺,其何可恬然偃然,當此位耶?噫,與過其宜,國之過也,取非其分,身之災也。臣之非分之取,固已多矣,今不敢復取不敢當之重秩,以貽國家之恥辱。玆將肝膈之懇,更瀆宸嚴之下,伏乞聖明,特賜睿察,將臣新授政府贊成之任,卽許解免,以重官方,以安私分。臣無任惶悚祈祝俟命之至。取進止。
同副承旨宋光淵疏曰,伏以臣,濫叨無功之賞,驟陞非分之職,辭疏未徹,召牌繼降。嚴畏分義,不得不祗謝恩命,而徊徨悶縮,終不敢有所晏然,而況數昨一疏,語多妄發,致有大臣陳箚,雖其辭意包容,不加顯斥,而顧臣情勢之難安,固已加一倍矣。卽又伏見完寧君李師命疏本,將臣前日疏語,逐條辨釋,而一則曰浮議,二則曰無稽,段段攻斥,無復餘地,臣不勝瞿然慚悚之至。臣雖無狀,當日所忝者諫官,而創出無稽之言,倡爲浮議之首,以沮止經綸大策,使小民,不得蒙同仁之澤,聖世不得做太平之業,則固當斥去朝端,以謝當路,不宜因仍苟冒於近密之地,一任其噂缺而莫之恤也。伏願聖慈,亟賜遞改臣職名,以鎭浮議,以決大策,不勝幸甚。抑臣於師命指畫之中,亦不無一二可言者。天下事,非一家私議,則師命亦不必厭其商確,伏願聖明,下詢而處之。賤隷之免一身兩役,良民之無保率疊役,師命之語,極爲痛快,始知臣前日之憂,出於過慮,第十二萬兵,分爲二十番,一番六千,三千則上番於京三營,三千則分屬於六道監兵營,上番之兵,卽御營軍之制,無其保率,而可能自辦其資裝乎?番糧則設使別有區畫,往來路費及留京凡百,盡令自辦,則上番之兵,果無呼怨之端乎?卽今各營各鎭之毒虐生民,罔有紀極,必勒令納布而後已,分屬六道之軍,亦安知終免收布之患,而缺爲疊役之歸也?且罷鎭堡入防之軍,皆以戶布計給,則不過爲平時鎭將囊橐之資而已,脫有緩急,將以此布禦敵乎?此等節目,皆臣之所未曉也。玆法之行,悅之者果五之四,而其不悅者,亦將同歸。令便則四方之民,聞行仁政,必强負其子而至矣,又何患缺西地界之相錯,而有此去就之慮,難速之憂耶?此尤臣之所未曉也。每口出錢,嬴秦之弊政,戶絹二匹,魏武之遺法,此臣所謂多缺於衰季者,計戶出賦之周制,无乃或近於猥折周官之片言者缺一年中外之經費,歲不過數十萬匹,則實戶七十餘萬之中,八口之家,亦必過半,所捧可得百餘萬匹,爲數十萬匹之經費,斂百餘萬匹之戶布,而不曰作法於貪,臣不敢信也。至於句管山海之利者,卽榷鹽之法也,兼摠舟船之稅者,卽算舟車之制也,分排各官,大加和賣云者,亦均輸之遺意也。不意聖明之世,有此興利之言。東方民力,從此竭矣。昔宋臣蘇軾,上疏論新法之弊,以結人心·厚風俗·存紀綱爲先務。其論結人心也,曰漢武,以財力匱竭,用桑弘羊之說,買賤賣貴,謂之均輸,于時商賈不行,盜賊滋息,幾至於亂,臣願結人心者,此也。其論厚風俗也,曰仁祖末年,吏多因循,乃欲矯之以苛察,濟之以智能,招來新進勇銳之人,以圖一切速成之效,未享其利,澆風已成,臣願厚風俗者,此也。其論存紀綱也,曰臺諫所言,常隨天下公論,今者物論沸騰,怨讟交至,公議所在,亦知之矣,臣恐自玆以往,習慣成風,以致人主孤立。紀綱一廢,何事不生?臣願存紀綱者,此也。臣玩味斯言,□討其意,正中今日之病。雖使臣,傾囷倒廩,有所論列,必不如此說之明白剴切。玆敢不避支煩,附進疏末,伏願聖明,留神采納焉。臣無任激切屛營之至,謹昧死以聞。以上燼餘
上在昌德宮。停常參·經筵。
自辰時至未時,日暈。申時,日有左珥。夜一更,土星退犯積尸星。
李濡,以都摠府言啓曰,今日入直軍士,中日習射,請出標信。傳曰,知道。
又以禮曹言啓曰,典醫監提調,旣已改差,雜科覆試試官原望單子中,改付標以入之意,敢啓。傳曰,知道。
又啓曰,戊午秋三朔月課,科次後入啓,而公事出入別監,以爲旣已啓下,而出給本院,本院下吏,只聞其言,以爲啓下,而坼其皮封矣,更爲考見,則不踏大啓字,故始爲致疑,而問于公事廳缺不入啓,而別監誤爲還送于本院云。別監之誤傳,院吏之錯認,俱有其罪,而臣亦難免不察之失,不勝惶恐。月課則還入,以爲踏下啓字之地,別監及院吏,竝爲治罪,何如?傳曰,知道。當該別監及本院書吏,令攸司推治。
李濡,以兵曹言啓曰,當日前權知訓鍊院奉事金世鍾稱名人,自丹鳳門入來,差備門外擊錚,極爲駭愕。令攸司囚禁治罪,同門守門將金應發,常時不能禁斷雜人,以致闌入,亦難免其責,推考,何如?傳曰,允。
大司憲李翊相啓曰,頃於追上諡號之時,因宗班參祭者絶少,大臣以宗簿之不卽請罪,非斥於榻前,自上至有特推提調之命。所謂提調,卽臣也。臣於此,不勝惶悚之至,問備之下,時未照勘。且日昨文武科放榜也,以班列稀疎,有不參人員請推之擧。臣於伊時,適緣寒疾苦苦,不得進參於班行,方在應推之中。以此以彼,不可一刻仍冒臺席,請命遞斥。答曰,勿辭。
李世翊啓曰,大司憲李翊相,再啓煩瀆,退待物論矣。傳曰,知道。
掌令尹攀·金世鼎,持平李世白啓曰,罪人姜萬鐵兇逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論。今此萬鐵之罪,國人皆曰可殺,則臣等竊想殿下,不可以一時減死之敎,廢國人公共之論,乖朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。臣等,以大祝加資還收事,有所陳啓,而伏承聖批,以宮闈令之加資,昭載謄錄爲敎,而不卽允兪,臣等竊惑焉。神德王后祔廟時出納主,雖是宮闈令,亦有浴主大祝,而未有加資之事,辛卯肅寧殿上徽號時,浴主大祝二人,竝未蒙加資之恩。何必以宮闈令之加資,爲大祝陞秩之前例乎?若是者,恐不可謂明有舊章。一時執事之勞,本不足以加重賞,而亦無前〈此〉應行之規,請勿留難,亟收出納主大祝安垕·浴主大祝李玄錫加資之命。戶布之法,係是大段變通,雖在平時,有難輕議。況此災異疊現,歲飢民困之日,唯當鎭定安集之不暇,而創此三百年來未聞之新法,家收戶斂,以益其騷擾,則此豈王政之所當先,而今日之不可〈已〉者乎?臣等伏聞,頃日筵中,已定先試關西之議,此又臣等之所未曉也。苟有良法,可以施行,則固當熟講於廟堂之上,頒示八路,斷然行之,而今乃以關西之民,獨謂之願行,而有此先試之擧。設令關西,果皆樂從,諸道之不願行者,亦將以關西之願行,而强其所不願乎?諸道之民,終不願行,則抑將獨行於關西,而不行於諸道乎?國家擧措,不可不愼,民心離合,不可不察,豈可以已定之議,而有所憚改也?請加三思,亟寢戶布之法,先試關西之命。大司憲李翊相,引嫌而退。問備未勘,且在應推之中,揆以臺體,勢難在職,請大司憲李翊相遞差。答曰,不允。處置事,依啓。
司諫沈濡,獻納吳道一,正言尹世紀啓曰,姜萬鐵陰凶情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者,苟其所用者正,何憚取用於該曹,而惟慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重,何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。本院,以請寢訟者李箕晟考律處置事,有所論啓矣,伏承聖批,以不允爲敎,臣等不勝悶鬱焉。夫內司之爲叛奴淵藪,其來已久,窮鄕小民,雖有至冤極痛,而不能與內司,爭辨得失者,其麗何限?竊想聖明,猶有所未盡下燭於此者矣。今此箕晟之事,該曹決給,明有證據,殿下旣已允下於覆啓,而旋因內司一張手本,直改當初判付,徑治訟者之罪,是殿下以法曹爲不足信,而內司爲必可信也。若果如此,則又焉用法曹爲哉?雖使內司手本,十分的當,亦宜分付有司,更加明査處之,可也,今乃只憑手本,還改該曹已下之判付,其果不乖於事體乎?列聖受敎,雖未知其間曲折之如何,而叛奴投屬,自是從前痼弊,則列聖之朝,有此呼冤之端,亦必付之有司,詳覈處決,以昭平明之治,不宜有所偏係,而使宮府異體也。玆事雖微,所關甚重,竊恐有累於聖明至公無私之德。請亟寢訟者李箕晟考律處置之命。臣等,以前察訪李舜元事,累日論列,不但不賜允兪,反以所犯雖重,旣以宥旨前事得釋,又經大霈,何必更問爲敎,臣等竊惑焉。舜元,違越法例,許贖驛卒,幾至五同之木,盡歸私用,道臣私啓,不翅明白,貪贓之迹,現露無餘。如此贓汚之類,本不入於赦令擧論之中,豈可以事在赦前,又經大霈,置而不論?此而不治,將無以嚴贓律而懲汚吏。臣等若不得請,決不可止,請前察訪李舜元拿問定罪。臣等以仁川府使洪九敍罷職事,累日論啓,而伏承聖批,以觀其緘辭而處之,猶未晩也爲敎,臣等,竊以爲不然也。九敍,以常調蔭官,旣無治績表著之稱,而且其善事權奸,行身卑汚之誚,人皆喧傳,不翅狼藉,則有何待其緘辭,更加詳知者乎?物情之駭,久而愈激,請仁川府使洪九敍罷職。答曰,亟停勿煩。
宋光淵啓曰,吏曹郞廳來言,臺諫有闕,政事,何以爲之?取稟。傳曰,明日爲之。以上燼餘
上在昌德宮。停常參·經筵。
下直,公州牧使李益泰。
執義尹拯辭狀。傳于兪櫶曰,安意勿辭,調理上來,以補不逮事,回諭。
以持平韓泰東辭狀,傳于兪櫶曰,調理上來察職事,回諭。
以公洪監司□領府事宋時烈月廩不受事狀啓,傳于朴純曰,更令本道輸送事,回諭。
有政。
吏批,判書李端夏病,參判李敏敍司譯院進去,參議任相元進,右承旨兪櫶進。
兵批,判書李䎘式暇,參判李師命義禁府坐起進,參議李東老進,參知尹趾完未肅拜,右副承旨李濡進。
吏批啓曰,判書李端夏,辭職陳疏,參判李敏敍,以司譯院提調,雜科覆試進去,小臣獨政未安,何以爲之?敢稟。傳曰,只出緊任。
以金萬重爲大司憲。
以李翊相爲副護軍。
李世翊啓曰,小臣三省推鞫進去,下直。傳曰,知道。
李世翊啓曰,罪人順伊,變辭納招,不卽就服。情狀極爲狡詐,請刑推得情。傳曰,依啓。
又啓曰,罪人順伊,與奴淫奸節次,旣已承服,依法例結案取招,照律處斷,何如?傳曰,依啓。
宋光淵,以義禁府言啓曰,三省罪人取服處斷之後,例有降邑號·罷守令等項定奪之擧,而前日慈山私奴乭,淫其上典女玉將,伏法之後,以其所犯之罪,差異於弑主,誅止其身矣。今此罪人順伊,亦依定奪,降邑號·罷守令等事,不爲擧行之意,敢啓。傳曰,知道。
掌令尹攀·金世鼎,持平李世白啓曰,請勿留難,發配罪人姜萬鐵依律處斷。同前臣等,以大祝加資還收事,有所陳啓,而伏承聖批,以宮闈令之加資,昭載謄錄爲敎,而不卽允兪,臣等竊惑焉。神德王后祔廟時出納主,雖示宮闈令,亦有浴主大祝,而未有加資之事,辛卯肅寧殿上徽號時,浴主大祝二人,竝未蒙加資之恩。何必以宮闈令之加資,爲大祝陞秩之前例乎?若是者,恐不可謂明有舊章。一時執事之勞,本不足以加重賞,而亦無前此應行之規,請勿留難,亟收出納主大祝安垕·浴主大祝李玄錫加資之命。戶布之法,係是大段變通,雖在平時,有難輕議。況此災異疊現,歲飢民困之日,唯當鎭定安集之不暇,而創此三百年來未行之新法,家收戶斂,以益其騷擾,則此豈王政之所當先,而今日之不可已者乎?臣等伏聞,頃日筵中,已定先試關西之議,此尤臣等之所未曉也。苟有良法,可以施行,則固當熟講於廟堂之上,頒示八路,斷然行之,而今乃以關西之民,獨謂之願行,而有此先試之擧。設令關西,果皆樂從,諸道之不願行者,亦將以關西之願行,而强其所不願乎?諸道之民,終不願行,則抑將獨行於關西,而不行於諸道乎?國家擧措,不可不愼,民心離合,不可不察,豈可以已定之議,而有所憚改也?請加三思,亟寢戶布之法,先試關西之命。爲閫帥者,雖有疾病,不敢輒自辭免,事體至嚴,而今者統制使閔暹,稱以身病,張皇馳啓,偃然辭職,前後至再。朝家若有紀律,此輩安敢乃爾?其爲猥濫,莫此爲甚,後弊所關,不可置之。請統制使閔暹,姑先從重推考,原啓之下備局者,特令勿施。統制使閔暹馳啓辭職,誠極猥越。政院所當據以事體,措辭仰稟,有所處分,而循例啓下,視若當然之事,出納惟允之道,不容如是。請當該承旨推考。答曰,不允。末端兩件事,依啓。武弁之辭職,雖云越例,如非實病,則宜無圖遞之理,而至令勿施,似非體下之道,覆啓無妨矣。
司諫沈濡,獻納吳道一,正言尹世紀·李善溥啓曰,請發配罪人姜萬鐵依律處斷。同前關西內奴事,請加三思,亟寢當初判付勿施之命,依前啓下施行。同前本院,以請寢訟者李箕晟考律處置事,有所論啓,而已過累日,終不賜允兪,臣等不勝悶鬱焉。夫內司之爲叛奴淵藪,其來已久,窮鄕小民,雖有至冤極痛,而不能與內司,爭辨得失,其麗何限?竊想聖明,猶有所未盡下燭於此者矣。今此李箕晟之事,該曹決給,明有證據,殿下旣已允下於覆啓,而旋因內司一張手本,直改當初判付,徑治訟者之罪,是殿下以法曹,爲不足信,而內司爲必可信也。若果如此,則又焉用法曹爲哉?雖使內司手本,十分的當,亦宜分付有司,更加明査處之,可也,今乃只憑手本,還改該曹已下之判付,其果不乖於事體乎?列聖受敎,雖未知其間曲折之如何,而叛奴投屬,自是從前痼弊,則列聖之朝,有此呼冤之端,亦必付之有司,詳覈處決,以昭平明之治,不宜有所偏係,而使宮府異體也。玆事雖微,所關甚重,竊恐有累於聖明至公無私之德。請亟寢訟者李箕晟考律處置之命。請前察訪李舜元拿問定罪。同前請仁川府使洪九敍罷職。答曰,毋庸瀆擾。
持平李世白啓曰,臣於今日,與同僚相議,□□統制使閔暹,而仍於當該承旨,薄有事體上相規矣。卽聞當該,卽臣之姨弟右副承旨李濡云。臣之矇然論啓之失,在所難免,請命遞斥臣職。答曰,勿辭。
李世翊啓曰,持平李世白,再啓煩瀆,退待物論矣。傳曰,知道。
答兵曹參判李師命疏曰,省疏具悉。日昨疏陳,固知憂國保民之策也。情外之斥,何必深嫌?卿其勿辭,從速察職。原疏在下
答吏曹判書李端夏疏曰,省疏具悉卿懇。卿之宿患,予非不知,而大政之遷就,亦不可不慮。卿其安心勿辭,調理行公。原疏在下
答右參贊李弘淵疏曰,省疏具悉。有病未參,別無所傷,卿其安心勿辭,調理察職。原疏在下
兵曹參判李師命疏曰,伏以臣,庸愚殘劣,無所比數,而因緣缺會致身此地,尋常愧懼,若負重罪,是宜逡巡退避,思不出位,而缺言利害,自取顚躋,追惟咋舌,誰怨誰咎?臣於昨者,得見同副承旨宋光淵疏本,則因臣頃日之疏,大加非斥,至比於古昔聚斂之臣,臣誠瞿然慚悚之至。傳曰,與其有聚斂之臣,寧有盜臣。臣雖無狀,忝在備局諸臣之後,受恩甚厚,無所報效,乃敢創出蠹國病民之政,以自附於弘羊·孔僅之末流,則此實淸時之罪人,何敢一刻仍冒於職次,以爲朝廷之羞辱哉?抑臣於其疏中,亦有一二可辨者,臣請略陳其曲折,以備聖明之裁擇焉。今者戶布之議,以爲不可行者,擧世皆是,而亦或有不曉事之人,不能詳其利害,察其輕重,隨人和附,助成浮議者,故遣辭之際,泛然言及而已,豈以光淵之指陳利害,若是明白,而亦謂之浮議之首也?光淵之自當者,必不曉臣本意而然也。第其所謂上番之兵,不給保率,區區營度,亦自有說。以米給糧,以布代保,一如訓局之制,而道路之費,雖或自出,三年兩朔之番,此豈偏重難行之法乎?外方鎭堡,則例輸陸缺內郡之布,以給缺氓,已近百年,鎭將沒入之弊,必不以戶布之行不行,而有所輕重於其缺以光淵之務爲循古之論,而或未及照管者耶?兩西山郡,則地界相錯,缺逋逃成穴,是皆常時習爲避役之民,雖以戶布之輕歇,必欲巧避,而缺入,故臣之所言,實爲此輩而發也。良民之困於身役者,及士族之稍識義理者,令行之後,恐當終歸於令便,而必不如今日之紛擾也。中外經費,不過數十萬匹云者,是謂騎步兵·漕水軍各司諸員之役而已,訓局·御營·精抄·別隊四營養兵之費,則不在其中。今若收拾戶布之後,觀其一年之所捧,以定養兵之多少而已,臣之所言,只擧大數,亦安能必知其數之果至於幾萬也?然而古所謂作法於貪者,爲若當收什一之稅,而過收什二·什三之謂也,非謂均收什一,而歲入自裕也。臣之所謂差其等第,或收二匹,或收一匹之規,比之於漢唐一丁之役,歲調絹五丈·錢五百,則已爲輕歇,而參之以本朝一人二匹之役,則已減其太半矣。此而謂之作法於貪,則不幾於貊道之無法而無制乎?至於軍資別倉之制,兼總舟船之規,旣載於大典,而中廢不修,盡沒於各衙門·各鎭營及豪右之族,故臣竊自附於周官山澤之制,漢家常平之規,使山海之藏,不以歸虛,而欲歸之實用而已,此豈均輸酒榷之類,而本無與民爭利之事,則所困者抑何民哉?弘羊·孔僅之罪,意在於逢迎漢武之多欲缺資征伐四夷之費,而臣之本意,不過收拾海國之遺利,軍國之需,不欲盡缺之殘民,稍出贏餘,以爲水旱之備而已。今若勒加罪名,必欲驅之於均輸酒榷之律,臣實未曉也。世之名同而實異者,古今何限,而虞夏之懋遷有無,化居缺民,陸贄之句管茶稅,以備凶歉,亦將與孔·桑,同類而共非之耶?蓋朝廷之言財利,固是士夫之美習,而國家之於敎化比之,則如人之養氣血也,財用比之,則如人之養肌膚也。今有虛羸太甚,肉脫而骨現者,則亦將必死而後已,今之國家,有此山海之藏,而一任其耗失,將至於貧乏而不自振,推剝窮民之髓血,以爲軍國之經費,是如傍有好饌,不爲之取食,剜割心頭肉以救飢者也。若非病風喪心,蹈湯赴火之人,必不爲此也。且今糶糴,歲積逋欠,卽王安石靑苗之制也,巨族驕橫,下戶偏困,卽梁武帝取亡之術也。今之議者,不此之憂,乃以戶布之制,常平之法,謂之病國而蠹民,則東方民力之困乏,實恐在彼,不在此也。然而此則利害論難之說,聖明想已洞燭,廟堂自當稟定,今不必縷縷陳說,而只以近臣之疏語,辭氣之間,抑揚太過,攻斥之際,擬議非倫,顯有爲臣求罪之意,臣實慨然,而抑又思之,使臣若不能含糊受屈,屑屑焉較量曲直,爭辨是非,有若隣家婦缺口語撲掌呼吸之態者,則臣雖愚陋,亦不爲此也。第臣身忝宰列,職缺事體或與庶官有間,而被人譏刺,一至此極,臣若悍然不顧,揚揚道路,有缺日則人其謂臣何哉?玆敢不憚煩瀆,仰申危懇,伏乞聖明,憐臣情勢,鐫削臣本職及兼帶,仍治臣罪,以謝公議,不勝幸甚。臣無任惶悚祈懇之至,謹昧死以聞。
吏曹判書李端夏疏曰,伏以臣,一生心氣之患,到老益甚,決知不堪復行於世,而只爲修史之任,朝家責以先故事,臣不敢終始避免,拚一死而當之,此固聖明之所洞燭,中外之所共悉者也。自十月以後,精神大竭,患恙頓劇,雖欲免續功緖,亦不可得。然臣未死之前,又不敢煩瀆辭免,思欲掃絶人事,不出史院一步地,服藥調病,庶幾復蘇,日間神氣稍淸之境,雖纂修一二行,惟欲致志一事,以毋負初心而已。經筵之職,不過五六日一侍講,此非劇任,且臣犬馬私情,每以得覲淸光爲幸,亦何心於辭避,而然臣病勢,亦難兼供。適當晝講之日,諸僚皆有故,臣自力入侍,乞免於榻前,請詢於登對大臣,大臣·摠裁·史職,深知臣病狀,故亦陳宜遞之意,幸蒙聖上體下之仁,卽賜允副,臣誠感激。退歸史院,擬以此爲臣至死酬恩之地,乃於千萬意外,忽被銓長隆委之命。臣以罪累牽復之蹤,疾病□之身,當此莫重之任,非不知一日難冒,而控辭章疏,聖明例以禮讓視之,再疏三疏,惟書入病錄,而猶未蒙憐察,謂臣尙可以黽勉,臣辭意窮竭,不能繼有所呼籲。大臣旣知臣病,冀其啓遞,如缺筵之任,而大臣亦以纔擬望旋請遞,有妨於事體爲難,臣更無如何,冒缺行公,而只俟顚沛之極,自有朝廷公議處置而已。旣出後,一日二日,精力澌盡,惟以酒力扶持,言語狂率,擧止顚錯。回視遞經筵後旬月靜攝之時,已不翅爲兩樣人矣。臣於再昨,終日不呑粒食,終夜不接暫睡,而武臣堂上試射之命,無可推移,及於臣身,臣扶曳進去,竟夕冷廳,瞑歸寓舍,不省人事,昏倒半夜,心神乍醒。自念臣之心病,百方調攝,厪不至於狂易,及此桑楡之景,人世間萬念俱灰,而復進於朝,忝叨至此,忘廉居寵,失其本心,況病情之危劇,更無一分餘地?今日出令,爲開拆之坐,而亦不果行,遇此坐後,例稟大政,且歷謁大臣,請問可用之人才,皆次第事也。以臣氣力,更起爲此,茫然若上天之難,到今顚仆之後,聖明猶不許臣自處,大臣亦未有陳達,則此豈但臣愚一身之狼狽缺已哉?伏願聖明,亟遞臣職,使大政無滯。如以臣言,爲出於一毫飾詐,下詢于大臣缺其實狀而處之,不勝大幸。臣無任切迫祈哀之至,謹昧死以聞。
右參贊李弘淵疏曰,伏以臣,年迫八旬,老病侵尋,頃於本府合坐時,重觸嚴寒,症勢危㞃,服藥調治,已過五六日,而少無其效,今方負席呻痛,不離人鬼關中,而乃於病裏,忽憶數日前,有淸風府院君迎諡宴時,宰樞諸臣,無遺進參事,明有聖敎,而卽今臣之所患如此,決難起動。仍念臣與淸風家,世誼素厚,平昔交情,有逾尋常。今當盛會,百僚咸集,莫不欽仰恩光,嘖嘖稱慶,而臣獨貼身床席,末由側迹席末,以覩盛禮,不唯違越聖意,惶怖罔措,亦不無私恨于懷。伏乞天地父母,察此病勢情勢之難安,亟命遞臣職名,俾臣得以隨意調治,以延殘喘,不勝幸甚。臣無任怵迫屛營之至,謹昧死以聞。以上燼餘
上在昌德宮。停常參·經筵。
夜三更,月暈。
下直,城津僉使徐仁一。
備忘,傳于李濡曰,今下弓矢,城津僉使徐仁一處給送。
李濡啓曰,同副承旨宋光淵,稱以情勢不安,呈辭出去。本院非閑漫之地,至於同副承旨,則廳規尤嚴,雖有不安之事,不當率爾出去。況其所謂情勢,似非大段,卽爲牌招察任,何如?傳曰,允。
傳于兪櫶曰,近來更鼓,專不致察,遲速無常,已極寒心,而今日曉頭,徑打罷漏於三更三點之前,尤極可駭。禁漏當該官及下人,令攸司囚禁,從重科罪。
兪櫶啓曰,小臣,淸風府院君迎諡宴宣醞進去,下直。傳曰,知道。
掌令尹攀·金世鼎啓曰,罪人姜萬鐵凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人·殺人,一循國人公共之論。今此萬鐵之罪,國人皆曰可殺,則臣等竊恐殿下,不可以一時減死之敎,廢國人公共之論,乖朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。臣等,以大祝加資還收事,有所陳啓,而伏承聖批,以宮闈令之加資昭載謄錄爲敎,而不卽允兪,臣等竊惑焉。神德王后祔廟時,出納主,雖是宮闈令,亦有浴主大祝,而未有加資之事,辛卯肅寧殿上徽號時,浴主大祝二人,竝未蒙加資之恩,何必以宮闈令之加資,爲大祝陞秩之前例乎?若此者,恐不可謂明有舊章。一時執事之勞,本不足以加重賞,而亦無前此應行之規,請勿留難,亟收出納主大祝安垕·浴主大祝李玄錫加資之命。戶布之法,係是大段變通,雖在平時,有難輕議,況此災異疊現,歲飢民困之日,唯當鎭定安集之不暇,而創此三百年來未行之新法,家收戶斂,以益其騷擾,則此豈王政之所當先,而今日之不可已者乎?臣等伏聞,頃日筵中,已定先試關西之議,此尤臣等之所未曉也。苟有良法可以施行,則固當熟講於廟堂之上,頒示八路,斷然行之,而今乃以關西之民,獨謂之願行,而有此先試之擧,設令關西,果爲樂從,諸道之不願行者,亦將以關西之願行,而强其所不願乎?若諸道之民,終不願行,則抑將獨行於關西,而不行於諸道乎?國家擧措,不可不愼,民心離合,不可不察,豈可以已定之議,有所憚改也?請加三思,亟寢戶布之法先試關西之命。統制使閔暹馳啓猥越之狀,聖明旣已洞燭矣。其所馳啓,旣曰猥越,則備局之仍爲覆啓,豈不有傷於事體乎?請統制使閔暹元啓之下備局,亟令勿施。持平李世白,以臣於今日,與同僚相議,請推統制使閔暹,而仍於當該承旨,薄有事體上相規矣。卽聞當該,卽臣之姨弟右副承旨李濡云。臣之矇然論啓之失,在所難免,引嫌而退。該房有嫌,初非所料,則泛然論啓,實出無情,不可以此輕遞言官。請持平李世白出仕。答曰,不允。處置事,依啓。
司諫沈濡,獻納吳道一,正言尹世紀·李善溥啓曰,罪人姜萬鐵陰兇情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法而萬鐵獨生之理乎?臣等不得請,則決不可止,請發配罪人姜萬鐵依律處斷。關西內奴事,論列已久,而天聽邈然,尙靳一兪,臣等竊爲殿下惜之。人君,富有一國,未有府庫財非其財者。苟其所用正,何憚取用於該曹,而惟慮私財之或匱乎?嚴立科條,禁斷投入,則亦何患奸民之假托免貢乎?內司歲入之縮,比諸邊圉之疎虞,輕重何如,而有此旣命還寢之擧?其有損於聖德,誠非細故,請加三思,亟寢當初判付勿施之命,依前啓下施行。請亟寢訟者李箕晟考律處置之命。啓辭同前臣等,以前察訪李舜元事,累日論列,不但不賜允兪,反以所犯雖重,旣以宥旨前事得釋,又經大霈,何必更問爲敎,臣等竊惑焉。舜元,違越法例,許贖驛卒,幾至五同之木,盡歸私用,道臣査啓,不翅明白,貪贓之迹,現露無餘。如此贓汚之類,本不入於赦令擧論之中,豈可以事在赦前,又經大霈,置而不論耶?此而不治,將無以嚴贓律而懲汚吏。臣等若不得請,決不可止,請前察訪李舜元拿問定罪。臣等,以仁川府使洪九敍罷職事,累日論啓,伏承聖批,以觀其緘辭而處之,猶未晩也爲敎,臣等以爲不然也。九敍,以常調蔭官,旣無治績表著之稱,而且其善事權奸,行身卑汚之誚,人皆喧傳,不翅狼藉,則有何待其〈緘辭〉,更加詳知者乎?物情之駭,久而愈激,請仁川府使洪九敍罷職。答曰,毋庸堅執。
備忘,傳于朴純曰,噫,當此災異荐疊,國勢隉杌之日,雖使大小群工,務盡寅協,共做國事,猶懼其不濟,而矧加勒成情外之罪案,以起朝著之不靖乎?朴泰輔疏中第一件,卽不宜黜享事也。此出於意見之各自不同,不必提起,而曾以甲寅年事,詢問于大臣·諸宰,一無異議,然後始乃出肅,則可見公議之攸在,而乃敢追劾了當之後,務爲深刻之論,已極寒心。至於曩日憲長時疏語,別無所失,而缺摘文字,肆然構誣,尤可駭異。其身居論思,輕朝廷蔑公議之罪,不可不正,姑先罷職不敍。
朴純·宋光淵啓曰,卽伏見備忘記,有朴泰輔罷職不敍之命。臣等相顧錯愕,不勝驚惑之至。泰輔,身居論思之地,有此封駁之擧,雖其遣辭不缺過中之處,而乃若其意,則蓋出激昂之忱,本非一毫構誣之語,而殿下不少假貸,摧折至此,此豈臣等平日缺聖明者哉?以言獲罪,決非聖世事。臣等忝在近密,區區之懷,不敢不陳,所降備忘,謹此封還。傳曰,泰輔,職在論思,罔念國事,輕視朝廷之狀,良可駭異也。罷職薄罰,不足徵罪,勿煩。
又啓曰,朴泰輔罷職不敍之命,大有妨於聖明虛受之德,故臣等敢效古人覆逆之事,封還備忘矣。卽伏承聖批,以罷職薄罰,不足懲罪爲敎,臣等不勝悶鬱焉。含默苟容,爲今日之痼弊,而泰輔,以眇然新進,乃敢隨事盡言,設或有過激之語,其敢言之風,有足可尙。此豈出於輕視朝廷而然哉?殿下固宜優容寬假,以開言路之不暇,而今乃不賜一字之批,特加罷職之罰,臣等竊恐從此喑默之徒,自以爲得計,而讜諤之言,無聞於聖朝也。徼納之際,更鼓已深,又此煩瀆,極知惶悚,而區區願忠之意,竊望聖朝無過中之擧,夫豈一毫爲朴泰輔地哉?伏願聖明,更加三思,還收朴泰輔罷職不敍之命。傳曰,已諭勿煩。
宋光淵啓曰,卽者承傳色,來傳備忘之時,注書不及出待,雖緣夜深急遽之致,而不可無警責之道,請當該注書推考。傳曰,允。
弘文館校理朴泰輔疏曰,伏以臣母,衰暮之境,久被篤疾,雖症情缺減有時,源委甚遠,澌困已極,時月之間,無望痊復。臣以一子,獨自扶護,情理甚迫,不可離側。是以有職而不能供職,有新命而不卽拜命,□赴史局,又涉二旬矣。癏官廢事,一至於此,惶窘之極,無所逃責。臣昨差問事郞廳,獄事嚴急,不敢不出肅,而罷鞫之後,因直禁中,復聞母病,夜來乍添。臣憂悶之切,不能安坐直廬,玆敢不顧再三之瀆,疾龥於天地父母之前,伏願聖明,曲賜矜諒,亟許遞臣職名,俾得專意救護,不勝幸甚。又伏念,臣待罪邇列,適有一二淺見,欲一陳聞,而未之及焉。今不敢以祈免之章,輒自隱默,伏願殿下,少垂省覽,而採其愚焉。臣伏見昨因淸城府院君金錫胄箚子,諸大臣議,有公伯寮·荀況等九人,出去夫子廟庭,竝出申黨之命。臣始聞而喜,繼之以憂。夫喜者,喜聖朝之作新學校之政也,喜睿斷之不泥因襲之陋也。夫然而敢復繼以憂者,抑有說焉。夫聖廟從祀之典,自有唐以來,代各增修其所取缺出於一時君臣之意,非有正見眞識,權度斟酌,定爲千載不易之論,故缺觀之人物,不無疵累,而事體亦多苟簡,後世有聖人君子者出,而當議禮缺度之任,則其必在所釐正,決矣。然苟非其人,妄議僭論,其所釐正,猶未爲千載之定論,則反不如因舊貫之爲無罪,斯擧可謂重矣。明朝宋濂·程敏政,倡爲黜陟之論,其指斥前賢太刻,而舛誤亦多,其不足爲千載之定論,則後猶前也,張孚敬,妄而得君,斷然行之,其傲然無所忌憚,本不足道也。今之論者,名爲宗周,實有取舍,是復爲釐正明制,而其所以爲說者,亦未有必盡然者。史記所載七十七弟子,見于書傳者,三十五人,其四十有二人,則纔傳名字,蓋不識何狀人矣。馬遷記孔子之〈言〉曰,受業身通者,七十有七人,而稱弟子籍,出孔氏古文。夫子之言如此,籍之所出,又信而有徵,後之尙論者,但可守此而已,欲就其中,輕加揀擇,亦已疎矣。如公伯寮之爲人,只見於論語一章,或其人,始惡而終善,或偶有此失,而其餘,自有過人者,皆不可知。假使冉有之行,只有附益季氏之一章,宰予之言,只有期已久矣之一章,則後之議者,必將竝欲黜去,其於立論也,不亦難乎?史記記弟子,悉取論語次爲篇,其記申黨,未嘗引論語所載申棖事,馬遷則因以爲二人矣。邢昺所云,其實一人者,不爲無理,古人名字,此類固多。然昺亦未必有所考據,而遽以髣髴疑似之間,斷爲一人,未見其必可信也。且申棖,雖見於論語,容或不在七十子之列,又難强以申棖當之也。子曰,多聞闕疑,多見闕殆。是二者,其於闕疑殆之道,何如哉?荀況之學,雖舛駁不醇,自是戰國一大儒,其所樹立,倫之於漢·唐章句之儒,不啻過之矣。何休之信風角,其失不過如劉向之誦方術,而史稱休進退以禮,屢陳忠言,其人自不可輕,今難於黜向,敢於黜休,亦不知何說也。馬融之失固多,而其以貪濁免官,則梁冀之誣也,今以此爲融罪案,戴聖之貪贓,則諉爲仇家所構,亦可謂不得其平矣。論前人之失甚易,而不知己之復蹈其失,此固天下之通患。當今之世,未可遽得其人,而任釐正之責,則與其草草意見,變改歷代之舊章,所謂不如因舊貫之爲無罪者,不可不深慮也。然乃臣之所憂者,有在於取舍得失之外者。伏惟殿下,聰明英睿,高出百王,進學圖治,勤勵不怠,聖德之所成就,將無高不躋,而我東方治隆之休,庶見於今日矣。然而竊覵聖明,春秋方富,學問之功,未甚充實,血氣之勇,未甚退聽,見事之易,〈而〉或不見其難,慮事之始,而或不慮其終,始有不及察夫事體之輕重,而行之過於果以速者。臣妄竊以爲,此病不除,必致妨政害事,非細憂也。今日臣隣,識慮不遠,不思輔導殿下,崇謙挹之德,守愼重之道,以匡弼聖質之所偏,而卒然贊殿下以升黜先儒,折毁重典,殿下乃復一筆抹去,不少持難,擧措率爾,聽聞甚惑,玆弊所漸,恐不至爲一事之失而已,臣竊懼焉。然臣又非敢沮殿下有爲之志,而勸殿下以一切躊躇於臨事之際也。事固有本有末,有緩有急,今就學校之功,求其本而最急者,則有在焉。今方師道隳廢,士習隨窳,居家而缺孝經之行,修業而昧誠正之學,徒事摘句而干祿,橫議而取友,人才之衰替,風俗之陵夷,職由於此。殿下如欲勸學興禮,丕變末弊,則在延碩儒責成均之任,造俊士明考校之法,其制度之詳,自有前代之美政,先儒之格言,可擧而行之也。詩曰,豈弟君子,遐不作人,又曰,濟濟多士,文王以寧。如其本也,如其急也,今不此之議,而徒欲致詳於祀典之得失,就使一一釐正,無復餘恨,不過爲太平之彌文,儒林之盛觀,其實世敎未必遽明,人心未必遽淑,今不必遠求也。嘉靖之際,可謂大釐正矣,然而朝政日紊,民生日困,明室之禍,實基於嘉靖之世,其無效,亦已明矣。矧今私議橫流,紀綱不張,政令靡常,百度皆壞,費用無節,而蓄積已罄,邦本將蹶,而惠澤不降,非常可愕之變,又從而竝萃沓臻於一時,君臣上下,固當專心一意,圖濟艱危之不暇,而乃將從事於彌文盛觀而已,則甚非所以救實禍求實功之意,而殆必貽笑於後世矣。誠願聖明,亟收前命,以示重典之不可輕議,復察於本末緩急之變,而知所先務焉,國家幸甚。又臣伏見吏曹判書李端夏,曩在甲寅,撰進先王行狀,有命添補禮議首末,天威之下,恇怯惶惑,喪其所守,輒載剝語,旣又知公議之所斥,乃更爲彌縫彼此之計,投進一疏,以爲宇鼎·昌明,自非庸流,常思通志共事。其意旨顚倒,處事迷錯,爲人所唾笑者,固已久矣。頃日殿下,將以驪陽府院君閔維重,仍掌本兵,實毁累朝之大方,而啓外戚干政之弊,大臣·三司,所共力爭,而端夏身爲憲官,不思所以匡救闕失,以稱其職,乃請爲維重,別設一司於常職之外,重其權而授之曰,此職,不載法典,國舅居之,無不可也。此殆出於掩人耳目,求媚上下之意,又不但前日迫於天威,喪其所守之失而已也。且其所謂勳戚之臣,皆出於士類,宮府一體,內外無間,及所謂維重處於宮府之間者,語意尤爲乖謬。古人所謂宮府一體者,導人君於陟罰臧否之際,不可以宮府內外,有所異同耳。豈如今日端夏之言,而可於任人授政之時,合宮府混內外,蕩然無復有間隔也哉?夫其處事論政,本末如此,而乃擢之於六卿之列,委之以冢宰之重,使之主掌一時之淸議,銓衡當代之人物,衆望初不到此,物情甚爲未允,而今日臺閣之臣,相戒循默,莫敢擧彈。殿下耳目之寄,瞽聾至此,寧不寒心哉?此誠有關於官人之得失,言路之開塞,故臣不敢不以聞焉,亦願殿下深加察納焉。
疊備忘記,當此災異荐疊,國勢隉杌之日,雖使大小群工,務盡寅協,共做國事,猶懼其不濟,而矧可勒成情外之罪案,以起朝端之不靖乎?朴泰輔疏中第一件,卽不宜黜享事也。此出於意見之各自不同,不必提起,而曾以甲寅年事,詢問于大臣·諸宰,一無異議,然後始乃出肅,則可見公議之攸在,而乃敢追劾於承當之後,務爲深刻之論,已極寒心。至於曩日憲長時疏語,別無所失,而抉摘文字,肆然構誣,尤可駭異。其身居論思,輕朝廷蔑公議之罪,不可不正,姑先罷職不敍。以上燼餘
上在昌德宮。停常參·經筵。
申時,日暈。
朴純啓曰,今日都承旨吳斗寅,右承旨兪櫶,左副承旨李世翊,右副承旨李濡,皆不仕進,出納之際,無以成樣。都承旨,則聞有實病,且拘於廳規,不得直請牌招,而右承旨兪櫶,左副承旨李世翊,右副承旨李濡,竝卽牌招察任,何如?傳曰,允。
宋光淵,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管金禹錫,除標信,戶曹坐起進去之意,敢啓。傳曰,知道。
備忘,傳于李濡曰,鳥銃三發五中人,武藝別缺永順,直赴殿試。
傳于宋光淵曰,今觀使臣狀啓,將有客行來之奇云,而今番大政,勢難爲之於歲前。在前如此之時,多有變通之例。兩西守令,特爲破格,徑先差出事,分付。
宋光淵啓曰,傳曰,月課連三次居首,曾有加資之例,政院卽爲考啓事,命下矣。取考弘文館謄錄,則曾在仁祖朝辛巳年,因大提學啓辭,副司直安獻徵,以月課連三次居首,加資,孝宗朝己亥年,因禮曹判書所啓,校理李殷相,亦以連三次居首,加資矣。敢啓。傳曰,知道。吏曹參議任相元,月課連三次居首,依例加資。
宋光淵,以禮曹言啓曰,嘉禮及恭靖大王追上諡號,合二慶增廣別試事,旣爲啓下矣。京中,例設三所,而館試,則定圓點許赴,試取之數,優於兩所,故缺論蔭官,已爲生·進之人,則皆赴館試,圓點食堂之類,例至浩多,不但其間日子不遠,當此凶歲,供饋縻費之弊,亦不可不慮。考前例,則乙卯年卽位增廣別試時,因大臣收議,館試合設於兩所,以除其弊矣。今依乙卯年例,除圓點,合設兩所,似爲便當。大臣之議,亦如此,何以爲之乎?敢此仰稟。傳曰,依爲之。
又以禮曹言啓曰,今辛酉秋冬等本曹褒貶,判書未差,限內不得磨勘,今始等第以入,而所屬中,成均館·東西活人署·觀象監·司譯院官員等褒貶,各其司提調·堂上有故,不得磨勘之意,敢啓。傳曰,知道。
又以禮曹言啓曰,本曹所屬中,藝文館庚申春夏等及藝文館·春秋館秋冬等,辛酉年春夏等褒貶,各其司堂上有故,限內不得磨勘矣,今始等第以入之意,敢啓。傳曰,知道。
掌令尹攀·金世鼎,持平李世白啓曰,請罪人姜萬鐵依律處斷。啓辭同前戶布之法,係是大段變通,雖在平時,有難輕議。況此災異疊現,歲飢民困之日,唯當鎭定安集之不暇,而今此三百年來未行之新法,家收戶斂,以益其騷擾,則此豈王政之所當先,而今日之不可已者乎?臣等伏聞,頃日筵中,已有先試關西之議,此尤臣等之所未曉也。苟有良法,可以施行,則固當熟講於廟堂之上,頒示八路,然後斷然行之,而今乃以關西之民,獨謂之願行,而有此先試之擧。設令關西,果皆樂從,諸道之不願行者,亦將以關西之願行,而强其所不願乎?諸道之民,終不願行,抑將獨行於關西,而不行於諸道乎?國家擧措,不可不愼,民心離合,不可不察,豈可以已定之議,而有所憚改也?請加三思,亟寢戶布之法先試關西之命。統制使閔暹馳啓猥越之狀,聖明旣已洞燭矣。其所馳啓,旣曰猥越,則備局之仍爲覆啓,豈不有傷於事體乎?請統制使閔暹原啓之下備局者,特令勿施。答曰,勿煩。
李濡啓曰,公洪監司尹敬敎,以忠原·洪州兩邑地震解怪祭祝文中,不書洪州,而以公州書送,似是誤書,姑奉安,令該曹改書下送事,馳啓矣。卽者招致香室下吏問之,則果爲誤書云。當初地震狀啓,該曹依例以解怪祭缺行之意,覆啓啓下後,移送于香室,使之書送祝文,則香室,正書祝文,考準以送,而其所謂考準者,以其地震邑名書缺于祝文謄錄冊中,與正書下送者,相準而已。臣於其時,以代房缺去考準,而書付謄錄及正書,皆以洪州書塡,香室官員之不能詳審其原狀啓,而誤爲書出之狀,殊甚可駭。請當該官及書寫忠義,從重推考,守僕囚禁治罪,原狀啓之誤爲書出缺非所料,而臣亦難免不察之責,不勝惶恐。敢啓。傳曰,知道。
司諫沈濡,獻納吳道一,正言尹世紀啓曰,臣等卽伏見校理朴泰輔疏辭,則論李端夏之不合銓長,而仍斥兩司缺聾瞽。臣等於此,不勝瞿然之至也。端夏甲寅一事之恇怯喪守,誠如泰輔之所陳,及授銓長之後,士友之間,果有不滿之意,臣等區區之見,則當此人才眇然之日,其詞翰之優長,性質之醇謹,實有可惜者。且坐甲寅之事,而見塞淸路,殆至經年,則罰已行矣,到今略其前愆,取其所長,不害爲平恕之道。此臣等之所□愼稱停,而不至於論劾者也。今者泰輔之疏,語意切峻,臣等何□無循默之失,而晏然於臺席乎?請命遞斥臣等之職。答曰,初不論劾,大意固好,過激之斥,不必介懷,有何引嫌之事乎?勿辭。
李世翊啓曰,司諫沈濡,獻納吳道一,正言尹世紀,再啓煩瀆,退待物論矣。傳曰,知道。
掌令尹攀·金世鼎啓曰,臣等伏見朴泰輔之疏,以不論李端夏,非斥臺閣之臣,至有循默聾瞽等語。臣等不勝瞿然之至。甲寅之事,誠未免爲喪失所守之歸,而缺本心之無他,文才之有餘,容有可恕,而不可終棄,故及授銓長之後,公議之稱停,良以此也。臣等之曾不擧劾,意蓋出此,而今者儒臣之疏語,如是峻切,臣等何敢自謂無失,而晏然於臺席乎?請命遞斥臣等之職。答曰,在我無失,何必引嫌乎?勿辭。
李濡啓曰,掌令尹攀·金世鼎,再啓煩瀆,退待物論矣。傳曰,知道。
答副校理申曅,修撰李彦綱等疏曰,省疏具悉。泰輔疏中,侵攻吏判,不遺餘力。雖在庶僚,固不當如是迫切,而況重臣乎?至以求媚上下等語,缺然形諸章牘,有若逢迎阿世之小人者然,豈非端夏之至冤,而爲駭之甚□?收還之請,予未曉也。初不憚論,少無所失,意外詆斥,何足爲嫌?爾等勿辭,宜速察職。
弘文館副校理申曅,修撰李彦綱疏曰,伏以臣等,卽伏見備忘記,有校理朴泰輔罷職不敍之命,至以輕朝廷蔑公議,爲其罪焉,臣等竊不勝愕然也。泰輔疏中所論,黜享一款,意在愼重,其論固好,至於李端夏事,其言誠爲過激,而亦非用意構誣之比。蓋端夏甲寅處事,果未免顚錯之歸,而更化之後,朝廷之所以滌瑕收用者,蓋恕其本心之無他,而亦其人終有所可惜故也。乃若曩日之缺雖不無形迹之嫌,亦出於一時意見之適然,而所謂掩人耳目,求媚上下,乃是小人極態,則以此直斷,恐非論人平恕之道也。雖然,身居近密,有懷必陳,實出無隱之義,則其敢言之風,可奬而不可沮也,可容而不可罪也。泰輔之論端夏,旣非端夏之缺情,而殿下之罪泰輔,亦非泰輔之本情,以言獲罪,決非盛世之美事,而朝著缺靖之端,抑恐自殿下激之也。泰輔疏中,旣以臺閣之臣,相戒循默,莫敢擧彈,耳目聾瞽,寧不寒心爲辭。端夏之拜銓長,在於臣等忝叨言責之日,則循默聾瞽之斥,實所難免。臣等固當引咎之不暇,而第念職在論思,目見君父之過擧,缺區區所懷,不敢不盡。伏乞聖明,亟削臣等之職,仍寢朴泰輔罷職不敍之命,一以治循默之罪,一以開敢言之路,不勝幸甚。臣等,無任屛營祈懇之至,謹昧死以聞。以上燼餘
上在昌德宮。停常參·經筵。
初昏,流星出天中,入坤方天際,狀如鉢,尾長五六尺許,色赤。
李濡,以都摠府言啓曰,副摠管金禹錫,除標信,戶曹坐起進去之意,敢啓。傳曰,知道。
兪櫶啓曰,兩西守令,罷格差出事,命下矣。旣有客使之奇,則一日爲急,政官卽爲牌招,開政差出,何如?傳曰,允。
又啓曰,明日春帖子,當爲製述。依例大提學及藝文提學,待開門命招,使之出韻,仍爲科次,何如?傳曰,允。
李濡,以兵曹言啓曰,今日將官朔試射時,闕內入直訓鍊都監把摠·哨官等,榻前定奪,以他員代直出射之意,敢啓。傳曰,知道。
兪櫶,以樂器造成廳言啓曰,永寧殿樂器,今已畢造成,各種件數,別爲書入,明日封進本殿之意,敢啓。傳曰,知道。
李濡,以訓鍊都監言啓曰,北方入送月課及軍兵分給鳥銃一千柄,則出身金弘遠監造,軍兵分給黑角弓一千張,則前萬戶李碩華監造,今已畢役矣。見樣鳥銃二十柄,黑角弓二十張,竝爲封進之意,敢啓。傳曰,知道。兩色軍器,頗似精緻,監造官,令該曹考例稟處。
兪櫶啓曰,吏曹判書李端夏,牌招不進矣。傳曰,知道。
有政。
吏批,判書李端夏在外,參判李敏敍進,參議任相元加資,右承旨兪櫶進。
兵批,判書李䎘進,參判李師命,將官試射進去,參議李東老進,參知尹趾完呈辭受由,右副承旨李濡進。
吏批啓曰,判書李端夏,出去郊外,牌招不進,參議任相元,方有加資之命。小臣獨政未安,何以爲之?敢稟。傳曰,仍爲之。
又啓曰,卽接義禁府關文,則弑夫罪人私婢唜之,胎生於江原道原州,上年,來接于公洪道丹陽郡,三月,弑夫的實,弑主罪人壬先,胎生於黃海道瓮津地,仰役於康翎上典家,今年二月,到平安道順川地,弑主的實云。凡綱常罪人之降其邑號,罷其守令,以作變時缺官施行事,曾有受敎。唜之作變地丹陽郡及壬先作變地順川等邑,降爲縣監,丹陽郡守柳千之,順川郡守金錫命,依法例,罷職,何如?傳曰,允。
以沈思泓單付承文院著作,申命元單付成均博士,金始徽單付學諭,金夏世單付學錄。以李弘述爲昌城府使,任萬紀爲渭原郡守,吳伯周爲郭山郡守,尹恢爲信川郡守,崔援爲戶曹正郞,趙相槪爲工曹佐郞,李翊相爲大司成,缺世柄爲西部主簿。吏曹參議任相元,今加嘉善。以李基泰爲順川縣監,金盛最爲丹陽縣監。以孟山縣監望,傳曰,別軍職李志雄,陪衛孝廟于瀋館,累閱星霜,功勞最優,特爲除授。
以盧潪爲慶尙右兵虞候,崔鎭南爲文兼,金壽應爲鷹牌頭,趙師錫·李玄錫·安垕·徐鎭·許暹·朴楫·朴瀍·李時海·李曔·金俊發爲副護軍。李翊臣單付同知,李東相·金渭·李相勛單付僉知。缺廷彙,今加折衝,別將安崇元,今加嘉善。李夏楨·趙爾缺聖擧·尹以寬·田成洽·朴崑·丁敏道·權頔爲副司果。
李世翊,以兵曹言啓曰,當日別隊鄭忠立稱名人,自金虎門入來,差備門外擊錚,極爲駭愕。令攸司,囚禁治罪,同門守門將魚震說,常時不能禁斷雜人,以致闌入,亦難免其責,推考,何如?傳曰,允。
持平李世白啓曰,臣昨伏見校理朴泰輔疏,以不論吏曹判書李端夏,至有臺閣循默之斥。臣於此,誠不勝瞿然也。李端夏向年之事,果不免一世之訾議,而若不恕本情之無他,竝缺其可取者而棄之,則恐非論人之道,惜才之意,故及其銓長之拜,公議之所以稱停,蓋出於此矣。今者儒臣之論,語意深峻,如臣聾瞽,決不敢晏然臺席,而適緣賤疾猝㞃,自列又後於諸僚,臣之所失,至此尤大。請命遞斥臣職。答曰,已諭于兩司諸臣之批矣。勿辭。
李世翊啓曰,持平李世白,再啓煩瀆,退待物論矣。傳曰,知道。
正言李善溥啓曰,臣昨伏聞兩司多官,以不論吏曹判書李端夏事,相繼缺端夏,是臣之族叔父也。情愛之篤,少無異於同室期功之親,其於得失,有不敢可否者矣。然而相避之法,自有定式,臣之忝叨,亦缺再,則臣安敢以一家私情,自解於聾瞽循默之譏乎?昨緣賤疾苦㞃,呈單見阻,今始扶曳來避,臣之所失,至此尤大。請命遞斥。答曰,勿辭。
李世翊啓曰,正言李善溥,再啓煩瀆,退待物論矣。傳曰,知道。
事變假注書梁聖揆受由,代以申啓華爲之。
答大司憲金萬重疏曰,省疏具悉。兩人所坐,本非大段,而强爲求疵,實非穩當底道理,而今觀卿議,正合事體也。卿其勿辭,調理察職。
答白翎僉使柳復疏曰,省疏具悉。所陳之事,當令廟堂議處焉。原疏在下
答大司諫李翊疏曰,省疏具悉。李端夏之忠於國家,長於文辭,予固知之稔矣。泰輔亦豈不知,而身居論思,罔念爲國惜才之道,乃反吹毛求疵,不少寬假,良可駭異。此而不罪,無以懲方來也。初不論劾缺得大體,何必引嫌乎?卿其勿辭,調理察職。原疏在下
司諫院大司諫李翊疏曰,伏以如臣癃疾,理宜廢蟄,而初不自量,旣進難退,黽勉□□,筋力易愆,無補於國,有損於身,反省多慙,無地可容。頃又跌傷甚重,半體□□,□蒙恩暇,醫治浹旬,患勢猶苦,回蘇未易,宿病乘釁,種種侵凌,日夜吟呻,□□潛伏,虛帶職名,瘝曠有罪。昨伏聞校理朴泰輔上章言事,仍攻吏曹判書李端夏前後罪過,又斥臺臣以循默不言。臣於此,不勝瞿然之至。臣熟知端夏之爲人,其性眞醇,本來好善。甲寅之事,雖其剛强不足,不能保其素守,事過之後,竊聞缺友之相說,其初所誤,蓋失於過慮,不專爲一己利害之私而已。然執迹而論,不知者缺有所云云,亦何足怪也?其爲憲長所上疏辭,臣適在外,不能詳究其本文,而以缺於流傳者,參之以己意,其所論說,只是忱誠切至,都出於爲國惜才。若責其缺識未透,思慮不長,則渠亦不能爲辭,謂之有意於求媚上下云爾,則不但不能服心,亦非論人平恕之道也。況今艱虞溢目,國勢危急,苟有一藝一能,政宜收取缺布列,使各自效力,得以相濟,若其薄物細故,雖略而不擧,亦不至於大段害事。令端夏之詞翰忠勤,歷數朝紳,鮮有其倫,藉令不幸有過,經年見阻淸華,可見罰缺行矣。到今追論,必令去位而後已,臣未知其爲。此臣之甘於選愞,寧取聾瞽之誚,而迄無一言者也。然人之意見,亦各不同,泰輔以經幄之臣,職在可言,缺懷必陳,蓋出於無隱之義,況年少氣銳,能言於人所不言之際,雖其言未缺觀其志,實有可尙。若斥之以迫切,疑之以構誣,不少假借,摧折太過,則不徒缺於缺包容言者之道,君臣之間,情志未孚,有此臆逆之敎,恐非大聖人和平缺象,臣竊以爲未安也。夫臺臣之不言,泰輔之必斥,俱非有私於端夏,要之不缺爲至公,若喜同惡異,必欲齊整其參差不齊之見,使迎合苟容之輩,布置臺閣,但以隨聲和附爲事,雖眞有可論之人,可言之事,莫知相規,終至於直缺,不聞,諂諛競進,亦非國家之福也。臣旣被其斥,固當引咎之不暇,而事係言缺不得不略陳愚見,伏惟聖明留意焉。臣疾病沈淹,不得與同僚齊避缺于缺鈇鉞,冒上辭章,臣之罪戾,益無所逃。伏乞聖慈,亟賜鐫遞,以謝公議,□□幸甚。臣無任惶懼屛營之至,謹昧死以聞。
司憲府大司憲金萬重疏曰,伏以臣之忝叨是任,亦已再三矣,闒茸孱劣,萬不近似之狀,何待乎人言?初旣不能抵死缺以至于今,則誠不敢以人器不稱之說,每瀆天聽,而顧臣稟賦虛薄,畏寒缺日者實錄廳往來時,冒寒成疾,寒熱頭痛諸症,似是傷寒之重者,缺之內,未易差復,風憲重地,豈可緣臣久曠乎?且臣伏見本府,有西路缺請寢之啓,而臣於此,有不敢自信者。臣本極愚,於一切時務,無所通曉,缺利病,無異聾瞽。知之爲知之,不知爲不知,此亦聖人之所以爲敎也。況玆缺之大事,使臺臣,誠能的然知其不可,則當請詣朝堂,與二三大臣及他任缺反復商確,期於歸一,如是而猶有所不合,則請於入侍之日,發難於上□漢武時嚴助·朱買臣諸人故事,而聖上從而取捨之,則其於謀國之道缺乎詳審矣。今乃以數行文字,泛請還收,閱歷日月,以爲相持之計,而至其缺爲說,則未見條陳利害,辨別得失,唯以先行西路,爲大段失計。苟其法之便也,則雖施有先後,未爲大害,如其不便,則又何先後之可論耶?且其法,果便於西路,而不便於他道,則只行一方,未爲不可。前史所謂江南便雇役,河北便缺者,亦其證也,是非之端,恐不在此也。今臣之職,凡於國家大論,應得豫聞缺不能自出意見,有所論難,又不敢曲循僚議,强所不知,則雖微疾病,其不可居也,明矣。伏乞聖明,亟賜遞改,以便公私,不勝大幸。抑臣有區區所懷,□於筵席奏達而未及者,玆敢輒附於辭疏之末,亦願聖明之省察焉。臣伏見頃日臺臣箚子中,有三司擬望人沙汰之論,臣竊以爲過矣。凡此諸臣缺之果合於三司,臣不敢必保,而聖人有言曰,吾之於人,何毁何譽,如有所譽者,其有所試矣。今諸臣之居官任職,姑未有顯過,則斷以爲不合,恐缺意也。至於韓范齊云云之說,臣誠有慨然者。當次玉獄事之復移禁缺血氣者,孰不扼腕裂眦,仰屋流涕,而一范齊之外,未聞有言之於君缺此無他,畏禍故耳。臣亦伊時畏禍者之一也。臣每見范齊,不覺汗顔,豈缺恥之發於性者耶?今范齊,則削名臺侍,而乃使如臣者,輒居首席,非不勵直氣而開言路也。今范齊所坐,乃爲人徵債事,設令眞有是事,此不過鄕曲之人,新入臺閣,未諳事體之致,此何至擧一身而棄之耶?今之言者,可謂善善短而惡惡長也。朴致道之爲人,臣所未知,而聞其家,乃南中望族,而南來人人,稱其才華,則要其人,未必不合於淸選也。且致道旣參弘錄,則西銓·北幕備擬,不過循例,而今者不合之請,不於經幄之重,而反於幕官之微,乃至□□□濟州判官時以實之,亦可異也。評事之彈壓北路,朝家固借其權矣,缺官之設,比之評事,不亦徑庭乎?身爲屬僚,而使爲上官者,憚其威風,不敢是非,此古人之所難能,是何責人之太厚也?又謂致道之得擬淸望,出於缺攀附云者,似謂附托權要,而得其引進也。誠如是,則攀附者,固可鄙缺其攀附者,亦所當論,臺臣之不爲明白指陳,恐非論事之體也。臣雖無缺敢有私於兩臣。顧念國家淸選,多有門閥,其奮自疎遠,如致道·范齊,十不能一二,而今乃逆擊沮遏,不少假借,誠恐有違於成湯立賢之道,而缺人之路,因此而崎嶇也。臣無任激切祈懇之至,謹昧死以聞。以上燼餘
上在昌德宮。停常參·經筵。
夜五更,流星出亢星下,入南方天際,狀如拳,尾長二三尺許,色赤。
李濡啓曰,備邊司郞廳來言,今日賓廳坐起日次,而大臣皆有故,不得來會云矣。敢啓。傳曰,知道。
備忘,傳于宋光淵曰,史官一員待命,騎馬三匹立之。
李濡,以兵曹言啓曰,昨日宣傳官,武臣兼宣傳官,各廳將官等朔試射時,武臣兼宣傳官李缺標·金起勳·沈樟,訓鍊都監哨官宋繼商·姜錫璜·李東相缺垓,御營廳哨官朴文雄等,皆未滿四中,御營廳哨官宋缺,去十一月朔追射,亦未滿四中,竝依例汰去。傳曰,允。
又以御營廳言啓曰,本廳軍保收布·收米者,因逃故·兒弱査減之令,未收居多,今年又以被災減分,釐正鉤校之□文書亦甚繁複。此時曉解首末之郞廳,決難遞易,而糧餉廳郞廳任萬紀,昨日政,差除渭原郡守矣。軍門餉事,比他緊重,且目今形勢,又異於常時,則如是疎虞,極爲可悶。任萬紀外任,今日改差,仍察郞廳之任,何如?傳曰,依啓。其代,卽爲口傳差出,可也。
吏曹口傳政事,以金缺鼎爲渭原郡守。
以統制使閔暹大口魚,代生靑魚封進待罪事狀啓,傳于宋光淵曰,勿待罪事,回諭。
修撰金鎭龜箚曰,伏以司諫沈濡,獻納吳道一,正言尹世紀,掌令尹攀·金世鼎,持平李世白,正言李善溥,竝引嫌而退。儒臣疏辭,旣已乖當,則循默之斥,非所可嫌,請司諫沈濡,獻納吳道一,正言尹世紀,掌令尹攀·金世鼎,持平李世白,正言李善溥,竝命出仕。答曰,依啓。避辭見上
大司憲金萬重啓曰,本府,方有西路戶布缺寢之啓,而臣之愚迂,旣無以曉解玆事之利病,及見啓辭主意,則亦未見其商確論難,可否相濟,故不敢以未窺淺見,强循不能無疑之僚議,只得疏陳實狀,恭俟退斥矣。缺恩遞,繼有召命,不得不黽勉出肅,而顧臣旣未能隨參前啓,則決不可冒居臺席,請命遞斥臣職。答曰,勿辭。
李世翊啓曰,大司憲金萬重,再啓煩瀆,退待物論矣。傳曰,知道。
掌令尹攀啓曰,臣本愚急,重以疎率,任情自遂,與世乖方,久忝言地,忤人者非一。頃當求言之日,冒上祈免之章,略附瞽說,妄論時事,固知有不悅者多,而亦不以見罪爲意,今見大司憲金萬重之疏,深怒盛言,專攻臣疏,臣驚縮惶怖,無地自容。旣被人詆議,又安得默然?韓范齊,爲人粗淺,本不合於臺官,而頃年之疏,有足可取,故淸望之通,專以此也。及入臺閣,論議無一可觀,前後處事,如出二人。且其徵債一事,雖是微過,已試不稱,且有缺則出外未久,啓擬臺望,似涉太遽。且如朴致道,世居南缺其族黨,方爲鄕任,則不可不謂之鄕族,而名望素輕,歷踐未久,而驟玷淸華之選,官序本甚無漸,北幕之任,又是玉堂銓缺選擬者,而彈壓之責,尤非所堪,故臣果論之耳,初非欲擧缺而棄之也。人之所見,各自不同,今此兩人之被論,若果公議之所冤屈,則不當以臣一言,而永棄淸路,從容稱停,徐議復通,豈無其日,長官之銳爲露章,臣所未曉。臣之劣弱,雖甚可輕,而所處則言責也,所論則公言也,而今其疏語,不少假貸,一則曰過矣,一則曰可異,而其所深持者,在於攀附二字,而强以不爲明白指陳,爲臣罪案,吁亦甚矣。臣於此,亦不能不以爲異焉。噫,私意橫肆,諱言成風,一人章奏之出,所言雖多,人之見之者,不要其可采者,而先覓其疵,得一過中之語,拈出而急急非斥摧折,是擧一疏而盡歸之於狂妄虛謬,其亦異乎古之人必擇一得之道矣。長官,身居臺憲,爲國家長慮,宜在人先,而今日所急,在於沮抑言官,所以處兩臣,可謂□完厚,而獨不念導人主以厭問拒諫之弊耶?至於戶布事,非今日之急務,亦非西民之實願,故初與同僚,相議啓辭,同官苟有別見,則出仕之後,商確可否,何所不可,而今直以□論爲非,而惟恨不效嚴助·朱買臣故事,若此漢臣者,卒可爲天下後世法,而凡事只欲就議朝堂,則廟堂所區畫,雖涉爲民之事,臺諫不敢開口,而簡章爭執,其將自今日而絶乎?此臣之尤所未曉也。無論事之當否,臣之得過於長官,旣足以辱聖批,又以强爲求疵,實非穩當爲敎,臣何敢自以爲是,而晏然於臺次乎?請命遞斥臣職。答曰,勿辭。
宋光淵啓曰,掌令尹攀,再啓煩瀆,退待物論矣。傳曰,知道。
掌令金世鼎啓曰,臣昨伏見大司憲金萬重疏,則以本府啓辭中,戶布一款,大加非斥,臣不勝瞿然之至。戶布之議,其來蓋久,論說多門,是非錯出,臣於此,豈無涇渭於中者,而第緣節目未定,條列未布,臣不敢以道聽塗說,逐條條列,而但臣區區之意,則竊以爲事有緩急,時有難易。顧今國家不幸,連歲凶荒,澤未下究,民不聊生,愁歎之聲,日聞於下,災異之警,疊現於上,人心靡定,邦本易搖,雖使懷綏撫摩,還定安集,猶恐其難保,而此豈紛紜制作,有所更張之時乎?爲今之計,莫若撙節經費,省賦蠲役,勿擾其將散之民心,而□□論之,設令戶布之法,果爲無弊,可傳永久,固非今日之急務。若以三百年來未行之新法,一朝擧而行之於窮閻菜色之民,家收戶斂,以益其騷擾,則臣實未知其擧措之得宜也。至於先施關西,又有所不然者。今此戶布,本爲諸道軍役之弊,則諸道之有軍役者,固宜以此法爲便,而其所厭苦者,特齊民耳。諸道民情之便否,不繫於關西之從違,而今乃以關西之民,獨爲之樂從,而先試於關西,則諸道之所不願,亦將以關西之樂從,而强其所不願乎?若以諸道之不便,而終不得均行,則關西之有軍役者,獨減其役,而諸道之軍,依舊徵布。國家之視軍士,固無彼此厚薄之別,則此豈缺於一方,而不行於諸道之事乎?恐不可以雇役差役之各有南缺例之也。臣之淺見,大抵如此,與其追悔於設施之後,不若愼重於作事之始,故職忝言地,不容含默,與同僚,相議論啓矣,今見條陳等語,見斥於長官,臣實未曉其所謂也。臣之所論缺於時勢之未遑,新法之難試,則利害得失,此固可見,數行文字外,臣亦無他意見。至於節目間事,有不暇論,而亦未必更缺所謂商確論難,可否相濟者,未知商確者何事,而可否者何論?且國家之置臺閣,無論事之大小,旣許其隨事盡言,則苟可直論其是非,可也,何必先詣朝堂,關稟於大臣·執政,而亦何必請至上前然後,有所論啓乎?漢唐以來,臺閣之論時事,固非一二,其間亦不無名臣碩輔之可稱,則嚴助·朱買臣兩人外,豈無可據之故事乎?此尤臣之所未曉也。臣以無似,濫蒙洪造,猥叨耳目之寄,適見時事之艱,妄陳所見,有所論列,終未免爲長官之譏斥,而至於引避,臣何敢自是己見,而晏然於臺席乎?請命遞斥。答曰,勿辭。
宋光淵啓曰,掌令金世鼎,再啓煩瀆,退待物論矣。傳曰,知道。
持平李世白啓曰,臣伏見長官之疏,以本府所論戶布一款,多所指斥,臣不勝瞿然也。今之論玆事者,蓋有二說。一則曰法不便,不可行也,一則曰今日非時,不可行也。臣誠愚昧,凡於時勢,都不通曉,則其於玆事,果何能的知其利病也?旣不能的知其利病,又其節目之未布也,則雖不敢遽斷其便否,而若其非時缺以今之國勢民事,實有中外騷擾之慮,此所以無論諸缺方,難於輕試,請寢成命者,而其所謂就議朝堂,請至上前,初非淺慮之所能及,至於利害得失之別,卽今日之所大缺者,惟在於更變之非時,則蓋有所不暇於條陳者矣。今者長官,又以不能無疑,不敢强循等語,至於引嫌,臣亦何敢自以爲是,而晏然仍冒乎?請命遞斥臣職。答曰,勿辭。
宋光淵啓曰,持平李世白,再啓煩瀆,退待物論矣。傳曰,知道。
注書崔錫恒啓曰,臣,承命往西原地華陽洞領中樞府事宋時烈所住處,傳諭聖旨,則以爲臣之賤陋,猥蒙洪私,無以自露微忱,敢以淺拙俚語,仰澈宸聰。蓋惟朱子事君,雖被責落職,無不上表陳謝。矧蟣蝨之微臣,荷天地之大恩,其敢昧然泯默,有若分所當得哉,而干冒宸嚴,罪合萬死,祗伏私次,恭俟嚴命矣,不料聖慈,過賜宥赦,俯降寵札,臣感激怖悸措躬無地。至於收召之諭,則以臣筋力,久難缺强,況此死病纏身,朝夕就木,一番輕動,已是妄作,今復再試缺摧殘,則豈不駭人瞻聆哉?以是永負隆旨,死難瞑目云矣。敢啓。傳曰,知道。
李濡啓曰,領議政箚子到院,而以國忌齋戒,留院之意,敢啓。傳曰,入之。
宋光淵啓曰,領議政箚子批答,遣史官傳諭〈事〉,命下矣。今已夜深,明日待開門,傳諭之意,敢啓。傳曰,知道。
答領敦寧府事金萬基疏曰,省疏具悉。箚辭當令禮官稟處焉。原疏在下
領議政金壽恒箚曰,伏以臣,伏見校理朴泰輔疏本,其首尾條列者,無非愚臣之罪也。臣誠惶駭慚懼,有不敢自安者,而亦不容終無一言也。夫陞黜,事體至大,而以臣蒙學淺識,猥當淸問,妄有所論列,其僭率不韙缺自知其罪,識者之誚責,烏得免乎?第臣獻議中所陳,黜享諸人優劣去就之宜,自有史傳所載,先輩所論,臣不欲費辭多辯,而只以馬融一人言之,其缺狀,未論其虛實,至於爲梁冀草奏,枉殺李固,當時梁太后責融之言有曰,李公之罪,成於卿手,則後之人,雖欲曲爲掩護,有不可得者矣。好善疾惡,人心所同,以融之黨奸兇而害忠良,泰輔奚獨不知其可惡也?然其疏,匿此一缺强爲分疏,必欲比同於戴聖,以黜融存聖,爲不得其平,此實常情之所缺其急於斥臣之論,而不覺其終歸於失好惡之正者耶?大抵此事,旣曰聖人君子者出,而當議禮制度之任,然後始有所釐正云,則雖有學識地望,百倍於臣者,猶不敢任釐正之責,況以臣草草意見,妄議僭論,其罪,不旣大矣乎?其所謂缺臣隣識慮不遠,不能輔導殿下,崇謙挹之德,守愼重之道等語,眞是缺之論,而若論其不能輔導之罪,則臣實爲首,其何辭之自解哉?至於李端夏事,臣亦與有罪焉。臣之於端夏,開釋前失者,臣也,請史事者,臣也,缺長者,臣也,而終使端夏,大顚頓以歸,史事潰裂,亦至於莫可收拾,臣安得免其罪哉?端夏爲人,長於文學,固人所共知,而若其秉心公正,一意體國,則臣嘗以爲今世鮮有其比,雖有過誤,本情可恕,此臣所以前後薦擧於上者也。至其憲長時疏陳之事,臣則以爲只出於憂國惜才,務袪積弊之意也。雖其不知者,謂之事體不當,則容或有之,今泰輔,直斥其心術,至以求媚群下,爲罪案,同朝之間,何其不相悉之甚耶?臣曾於驪陽府院君閔維重之兼本兵也,臣旣請許遞其任,而又以仍兼備局爲請,誠以艱虞之會,比平時常規,有難盡拘,兼綰之務,有異實職,前事亦有可據,惟其缺爲重,不暇顧他嫌也。端夏所請,其意豈異於此哉?以此爲罪,則臣宜與同科,此亦臣之所不敢自安者也。伏乞聖明,俯察臣罪之非一,物議之至嚴,將臣本職及實錄總裁官之任,亟先鐫免,使愚臣,得免於大何,國事不至於大誤,不勝至願。抑臣竊念,泰輔職在論思,有懷必達。其言雖失矯激,亦自有可取,此在聖念裁擇取舍,不宜過加摧折,而聖旨嚴峻,至罷其職。經幄之臣,以言獲罪,〈□〉聽聞,且關後弊,末俗易高,衆論多岐,以此言議,不止泰輔一人,則爲今鎭定之道,是非之下,包荒之量,兩得其宜,然後國家終受和平之福矣。處分太過,譴罰太遽,則深恐物情不平,紛鬧未已,而益增其不平也。臣私憂過慮,不得不竝陳,惟聖明之深思而財處之,幸甚。答曰,省箚具悉卿懇。當此時事艱虞,人才眇然之日,泰輔,身居經幄,未嘗進一策擧一人,以扶國勢,而乃以情外之說,肆然醜詆,終至於狼狽去國而後已,其心所在,誠未可知也。如此之類,豈可謂之論思,而置而不罪乎?黜享事,是亦意見之不逮也,於卿,俱無未安之嫌。卿其安心勿辭,速出行公,以副予望。遣史官傳諭。以上燼餘
上在昌德宮。停常參·經筵。
成宗大王忌辰。
夜一更,流星出王良星下,入乾方天際,狀如鉢,尾長三四尺許,色赤。
李濡啓曰,大司憲金萬重,掌令尹攀·金世鼎,持平李世白避嫌退待,執義尹拯,持平韓泰東在外,今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。以上燼餘
上在昌德宮。停常參·經筵。
下直,渭原郡守金缺鼎。
夜一更,有霧氣。二更,流星出翼星上,入南方天際,狀如鉢,尾長三四尺許,色白。四更,流星出軫星下,入南方天際,狀如甁,尾長五六尺許,色赤,光照地。
李世翊啓曰,大司憲金萬重,掌令尹攀·金世鼎,持平李世白,避嫌退待,執義尹拯,持平韓泰東在外,今日以監察茶時之意,敢啓。傳曰,知道。
李濡,以都摠府言啓曰,副校理沈梓,除標信,掌隷院坐起進去之意,敢啓。傳曰,知道。
李世翊,以義禁府言啓曰,以刑曹御營哨官張德瑜,出身趙時華·金益相·張時良等,移本府處置事,允下矣。張德瑜·趙時華·金益相·張時良·趙時相,囚禁典獄署,卽爲移囚之意,敢啓。傳曰,知道。
政院啓曰,假注書崔奎瑞,承命傳諭于領中樞府事宋時烈則以爲,臣連承聖批,辭旨愈懇,草莽微踪,彌增惶感。又伏念臣實有大罪焉,日者封疏之日,病中,迷不覺語犯列聖御諱。夫以臨文不諱之義,武王,於文王之時,雖有克昌之文,至於後世,而法義漸密,則大與古不相同,而臣乃不能覺察,有司之臣,雖論以大不敬,臣何以逭其罪?臣自有此犯,夙夜憂遑,祗俟大何之至,而尙今寂寥,尤切罔知所措云,而崔奎瑞回到中路,聞其父喪,不得入來,書啓矣。敢啓。傳曰,知道。
兪櫶,以弘文館言啓曰,本館官員之不齊,未有甚於近日,卽今上番,只有臣曅,方爲入直,而素患宿疾,挾寒添㞃,僵臥直廬,殆不省事,而更無推移入直之員。且頃日筵中,有先正臣成守琛諡號末望改定之命,而應敎未差,不得擧行。上番闕員,後日政,竝爲差出,牌招察任,何如?傳曰,允。
兪櫶,以永昭殿參奉,缺室意啓曰,本殿朔望及大祭時,臣等雖不參祭班缺於參奉·忠義入直,內侍則俱有參祭之規,故禫後祭時所着黑團領進排之意,移文該曹,則稱以無舊例,不卽聽施。雖未知舊例之,如何,而殿屬諸臣祭□時服,擧皆自官造給者,昭載謄錄,今亦遵行,則何獨於此,不爲進排乎?參奉二員,忠義四員,都薛里□內侍十員所着黑團領,請令該曹,趁速進排,何如?傳曰,允。
又以禮曹言啓曰,今此信使時,日本權現廟□大猷院·嚴有院焚香及香奠時幣帛,使臣禮缺等物,自本曹磨鍊,而三處所用實果·祭物,則依缺年例,戶曹磨鍊擧行,何如?傳曰,允。
又啓曰,迎祥詩製述官,已爲啓下矣。待開門,大提學命招,使之出題,仍爲科次,何如?傳曰,允。
答獻納吳道一疏曰,省疏具悉。泰輔事,已悉於大臣·諸臣之批矣,今不必疊床。爾其勿辭,從速察職。以上燼餘
上在昌德宮。停常參·經筵。
下直,郭山郡守吳伯周,缺縣監金志雄。
自辰時至午時,日暈。未時申時,日暈右珥,暈上有背,色內赤外靑。
兪櫶啓曰,明日常參·經筵,取稟。傳曰,停。
又啓曰,小臣,正朝望闕禮習儀事,下直。傳曰,知道。
宋光淵啓曰,吏曹郞廳來言,玉堂及臺諫有闕,政事何以爲之乎?取稟。傳曰,當日爲之。
李世翊啓曰,大司憲金萬重,掌令尹攀·金世鼎,持平李世白,避嫌退待,執義尹拯,持平韓泰東缺今日以監察茶時之意,敢啓。傳曰,知道。
又啓曰,備邊司郞廳來言,今日雖非日次,大臣以下,來會賓廳云矣。敢啓。傳曰,知道。
答玉堂箚曰,依啓。原箚見下
李世翊,以都摠府言啓曰,副摠管沈梓,除標信,掌隷院坐起進去矣。敢啓。傳曰,知道。
李濡啓曰,今日大臣,開坐賓廳云。如有引見之命,則兩司入侍事,城上所當爲牌招言缺,而憲府多官,引避退待,必經處置,然後方可牌招,諫院則司諫,針灸受由,司諫以下,盡爲呈告,西路守令,亦有未署經下去者云。諫院呈告人員,竝卽牌招,署經及處置出仕者引見時,亦令推移入侍,何如?傳曰,允。
傳于李世翊曰,大臣·備局堂上引見。
宋光淵,以弘文館意啓曰,憲府多官處置,歸於本館,而臣等所見孤陋,在外同僚,竝牌招,以爲同議處置之地,何如?傳曰,允。
又以宣惠廳意啓曰,兩大妃殿所封江原道嶺東九官十二月朔□,今始封進,而正朝物膳早藿,則時未貿來,來正朝進封早藿,一時追封之意,敢啓。傳曰,知道。
答玉堂箚曰,依啓。原箚見下
李世翊,以兵曹言啓曰,來正月初一日各陵·殿正朝祭軍及陳賀各差備軍三十名除出處,別單書入,依此調用,而各司守直,則以各其同流守直之意,竝爲分付,何如?傳曰,允。
宋光淵,以宗簿寺官員,以提調意啓曰,頃日,卽接宗親府移文,則恭靖大王追上諡號祭班,不參宗室有頉者抄送時,錦陽守樑,坡陵守槮,初授職未肅拜,當在應頉之中,而下吏不善告課,混同罷職。不察下吏,則自本府治罪,未肅拜人員罷職,事體不當,故不得不移文云。本寺,以當初入啓,一依本府移文爲之,到今續續啓達,不但事體未妥,且有紛紜之弊,自本寺,勢難煩啓回答矣,卽者宗親府,更爲移文,未肅拜人員公會不參罷職,事無是理,不得不更爲移文,斯速變通,俾無稱冤之弊云云。初授職未肅拜人員,則入啓時,所當在於應頉之中,而因本府所報,混同缺本府更移文如此,而此非無端托病不參之比,錦陽守樑,坡陵守槮,則似當有分揀之道,故敢此申稟。傳曰,然則兩人,勿罷,可也。
有政。吏批,判書李䎘牌不進,參判李敏敍進,參議未差。
兵批,判書未差,參判李師命病,參議李東老進,參知未差,左副承旨李世翊,吏兵批兼進。啓曰,判書命招,同參政事,何如?傳曰,允。
又啓曰,新吏判李䎘牌招不進,參議未差,小臣獨政未安,何以爲之?敢稟。傳曰,仍爲之。
又啓曰,玉堂及兩司多官,今當差出,而擬望之人乏少,外任竝擬,何如?傳曰,允。
以李䎘爲吏曹判書,金禹錫爲都承旨,金錫胄爲兵曹判書,洪萬容爲大司憲,申懹爲司諫,鄭勔爲獻納,李彦綱爲掌令,安缺爲正言,尹德駿爲正言,沈壽亮爲校理,魚震翼爲兵曹佐郞,蘇斗山爲尙州牧使,李泰龜爲仁川府使。韓原守樞,耽溪守冕,嫡一男初授職。
傳于吏批曰,兵曹判書,今日政差出。
兵批,李端夏·金萬重·李秞·任相元·□□□·沈濡爲副護軍,吳斗寅·尹擎·吳道一爲副司直,□□□·李善溥爲副司果。
吏批啓曰,本曹,只有佐郞一員,而以病受由於實錄廳,假郞廳朴世華,今此開政缺進矣,以兵曹判書薦望,問于大臣事出去。若待其還來後開政,則夜勢漸深,不可無變通之道。以兵曹入直佐郞梁重廈,假郞廳差出,使之姑爲察任,何如?傳曰,允。
又啓曰,開政已久,夜已向深,故以兵曹入直佐郞梁重廈,假郞廳差下進參事,纔已啓稟矣。允下之後,梁重廈,稱以胸腹痛猝發,不爲來詣,累度催促,始爲進參,在座未久,嘔咳頻起,終乃退去。不得已姑待出去郞廳之還來,而觀其氣色,雖似有病,不念事體,任自起出,使政事停止,事極不當。請梁重廈從重推考,何如?傳曰,其稱病厭避之狀,殊甚駭異。紀綱雖曰壞了,安敢如是?先罷後推。
午時,上御熙政堂,大臣·備局堂上引見。入侍,右議政李尙眞,領敦寧府事金萬基,行左贊成金錫胄,行禮曹判書呂聖齊,戶曹判書鄭載嵩,左副承旨李世翊,修撰李彦綱,史官崔錫恒,事變假注書申啓華,記事官徐宗泰·朴泰輔。李尙眞進曰,日氣寒甚,聖候,若何?上曰,無事。尙眞曰,近來連有事故,賓廳日次,不得爲之,故領相於昨日,出坐起去矣,夜間,猝有所患,不得來參,左相亦有病故,亦未入侍。今日之坐,似不得爲之,臣稍有起動之勢,敢此來會,而兩相,俱不入來,雖有定奪之事,小臣,豈能獨爲稟定乎?伏聞領相之言,當此大政臨迫之日,吏判狼狽出去,宜有變通之道,故敢稟。上曰,年少輩,不念國事,使重臣,不安其位,至於去國。豈可以此,輕解其任,有若眞有其罪者然哉?尙眞曰,李端夏,雖遭情外之斥,而大政又迫,不可無變通之事矣。上曰,不宜以年少輩之言,輕遞,而大政當前,姑爲遞差,今日政差出。尙眞曰,朴泰輔,以黜享之非宜爲言,此則小臣,亦有不安之事。李端夏擬薦時,臣與領相同議,則所當一體引嫌,而事有煩瀆,有所不敢,伏見領相箚本,則其言甚是。泰輔事,不過年少氣銳之致,非是有意,其言雖妄,無可罪之事矣。上曰,罷職,乃輕罰,豈可全然無罪乎?尙眞曰,廷臣,皆知其言之缺唯以言路爲憂也。上不答。尙眞曰,李端夏,旣不得行公,故不爲遞職,但端夏有公心,且多爲國之誠。銓衡之任,雖已遞改,若以事催召,使之卒業,則可爲信史也。上曰,前日疏批,以文衡一款,爲答矣。雖遭情外之斥,不可許遞,只以大政之近,不得已許遞,史事則使之畢修,宜矣。端夏,時在何所耶?對曰,聞在砥平地。上曰,令政院別爲下諭,可也。上謂承旨曰,領左相處,遣御醫看病,可也。尙眞曰,仁川府使洪九敍,旣被重駁,必無自安之理,海邊災邑,曠官可慮,不可不斯速變通。姑爲遞差,其代,今日差出,何如?上曰,唯。雖有臺啓,前有傳旨書入之規,直捧以入,可也。尙眞曰,尙州牧使李秞,身有重病,不堪官事云。尙州被災尤酷,李秞遞差,其代,速爲差出,何如?上曰,依爲之。榻前定奪出朝報上謂錫胄曰,卿有咳嗽之病,今至快差耶?對曰,時未快差,而不至大段,故敢此入侍矣。上曰,通信使發送時,自前有御筆書送之例,故此一款,令備局議稟矣。何以爲之耶?錫胄曰,仁祖朝,則以日光法界彰孝淨院八字,使義昌君,代書以送,孝宗朝,則以靈山淨界崇孝道場八字,親書以送矣。上曰,取見乙未年通信使謄錄,則兵判元斗杓以爲,當與大臣相議,定其字云云,孝廟,以當議于儒臣,爲答矣。御筆刪本,至今尙存,而其以爲政以德圖書矣。尙眞曰,以年歲凶荒之故,有貢物災減之事,蓋出於省費之意也。減其物種,猶恐貢物主人輩怨言,則物種少,而價之所餘無多故也,其情可惡,無可顧念。但只爲其價用之依舊,則其所稱冤,勢所當然。以臣所管繕工監事缺如鐵物·木物等貢物,今已減數,而大小各處需用,少無所減。當自戶曹,追給其加用之價,而米不及於元貢之數,以渠輩之呼冤,而戶曹,亦以爲悶者也。問于戶判,則可知其曲折,而缺無變通之道矣。戶判鄭載嵩曰,此非獨繕工爲然,諸各司,多有此弊,而臣曹亦無別樣善處之策。至於鐵物,上司取用之後,例當減下,雖有中間閪失之弊,本非官家之所知也。錫胄曰,此固諸各司痼弊,而繕工之弊,比他司,爲尤甚矣。上曰,退而相議,裁減中,略加變通,可也。錫胄曰,裁省中,只以一事言之,政院紙地,初以五十卷定式,而裁減時,以三十卷改定,猶有不足之患,加數取用。此爲未安,亦不可無變通之道矣。世翊曰,此事,小臣知之矣。以三十卷紙地,決難備用,故不得已加用,蓋當五十卷時,或有不足之時,則加數以入,況三十卷,何以推移乎?缺政院之事,非矣。旣已啓下之後,則事體自別,不待改定奪取用,殊涉不當矣。載嵩曰,三十卷,果爲不足,然,政院無缺之人,故不無中間消下之患矣。臣聞加入之說,使之算摘缺指示其去處矣。上曰,三十卷,雖不足,啓下之後,任意取用,其在事體,殊甚不當,承旨推考。五十卷,雖不可盡爲復舊,更加變通,可也。萬基曰,永昭殿樂器造成時,臣以掌樂提調,監董其役矣。其中缺依樂學軌範所載尺寸造成,比諸宗廟所用方響,不但鐵片之大,有累寸之加,其架之高廣缺樂學軌範,乃是成宗朝,命曉解樂律之臣撰出,至今遵行者也。宗廟所用方響尺寸之不合於軌範,誠有所不可解者。若或造成,失於稽考,以致如此,則不可不改造,而事係重大,令禮官,稟處,何如?錫胄曰,方響尺寸,軌範所載之外,或不無他書缺現出處,令禮官,參考以處,似當。上曰,依爲之。竝出擧行條錫胄曰,宣惠廳收米,當爲收捧,而當此歲飢民間赤立,春秋米,則似有量減之擧,而領·左相,皆不入缺敢稟定矣。又曰,凡有山城處所,常時看守,莫如多缺故大興山城新築之初,勸募僧徒之有幹能者,俾於缺刹遺基,鳩材重建,已建者,大者三刹,小庵六處,緇流亦缺會。厥後任事者得罪後,小臣,繼爲管理之任,而尙未得審視形勢,故僧人之有功者,亦不敢啓請論賞。到今寺刹營建,已過四年,前日募入之僧,今以逃亡,稍稍來告,誠多可慮。當初幹事之僧,僅至十九名。若得通政實帖,分給諸僧,則其於酬功賞勞之道,維係其心之方,似不爲無益,故敢此仰達。尙眞曰,朝廷,旣置山城,則固當與他山城,一例待之,則所請大段矣。上曰,僧人等處,通政帖分給,可也。尙眞曰,曾於往來之路,歷觀地形,則終是不合於山城。蓋南城則雖絶險,亦多有平衍,而大興則其中皆險惡,無着足處,不可城矣。錫胄曰,缺有所見,故臣問其形勢,則以爲其形似硏云。蓋謂外廣內狹,其中,不容處矣。尙眞曰,南漢中,有未備之事矣。守城防寇之道缺聚壘石,以爲臨急之用,而南漢,無此具。今若設法,令民城上受去時,人持一片石,積置城上,則不勞而成矣。萬基曰,山城設立之後,有弓箭措備之事。年前,使旗牌官崔繼寔缺官矣,不但所造之弓,多有不精者,藏置不謹,鼠嚙傷毁,多至數十張,終始掩置,不爲告知於主將,事極可駭。繼寔,以缺方爲濟物萬戶。新監官傳掌之後,始爲發覺傷損者,當自都監,責徵於渠,而其在懲勵之道,不可仍置,邊將崔繼寔,似當爲先罷黜矣。上曰,莫重軍器,如是不謹之狀,殊極可駭。不可只施罷職之罰,嚴問定罪,可也。萬基曰,都監習陣日次,在二·三·四月及八·九·十月,而每月初九·十九·二十九,三次設行,隆寒盛暑六朔,則停止矣。孝廟朝,因下敎,寒暑六朔,每朔二十日,一次設行,而春秋朔二十九日日次,則減除。若寒暑六朔,二十日日次,或値有故頉啓,則更無退行之事,其朔習陣,仍爲廢閣,殊非孝廟朝下敎本意。且習陣日次之式,以初九·十九,或以二十九爲式,亦無實義。臣意則寒暑六朔習陣,一次設行,而定日若或有故,退行於十九日,似爲合宜矣。上曰,依爲之。萬基曰,都監知彀·旗牌官之陞差哨官,缺五遞兒定式,而哨官積仕二十朔之後,陞出六品矣。其後五遞兒內,一遞兒,移作局出身遞兒,而局出身額數減縮後,其遞兒,隨而罷。辛亥前部革罷之時,一遞兒,又爲減省,卽今所存,只是一遞兒,陞差之路甚狹,故此輩至有積仕十年,不得陞出六品者。別隊知彀官,則以其追設之故,依他軍門敎鍊之例,仕滿六朔,則直出六品,誠有彼此不均之弊,自中稱冤,其勢固然,而都監哨官,爲任甚緊,而爲其積仕陞遷之故,只循次第缺人,亦甚不當。臣意則都監知彀官,乃旗牌官,依別隊知彀官缺陞出六品,而哨官三遞兒,則以已出六品人中,輸回擇差,似可矣。錫胄方以將兵之臣,同爲入侍,下詢而處之,何如?錫胄曰,都監知彀·旗牌官,例自行伍陞差,與他武士之爲敎鍊官者,似爲懸隔。二十朔後,陞出六品,似涉太遽,若於二十朔之後,更加十五朔,出六品,則似好矣。上曰,以三十五朔,定式,可也。竝出擧行條萬基曰,此事,極涉煩瑣,各殿誕日及名日衣襨次及春帖子所盛之物,例自尙衣院,以松木造成,稱以常函,其制甚爲朴陋。自上雖宜尙儉,至於內入之物所盛之函,本非難辦之事,而如是朴陋,事體未安。且此是還下之物,一用之後,不爲還下,故靡費甚多。今則以精木造成,入刻爲表,以爲用後卽爲還下之地,則事甚便矣。上曰,唯。尙眞曰,曾於前席,有戶布之議。臣則不知利害,而民情,大抵以新法,爲不便。如待豐年,定行大軍籍之法,以行祖宗朝舊法,或無不可,而至於戶布,則前所未有之新法,以決不可行,爲達矣,伏聞近日,以先試關西事,已爲定奪云。小臣雖老病,不能有無於其間,旣忝是任,則凡係國家大變通之事,宜有豫聞,而邈然無所可否,未知事體之果如何也?且臣,痼疾纏身,視聽日耗,元氣日削,以此以彼,決不可冒居此任,百爾思之,不如奉退。此出於至誠,實非文具飾讓,伏願聖明,憐而許之,則終始曲聽之恩,隕結難報。上曰,當此艱虞之日,元老大臣,豈可丐閑乎?須體至意,安意勿辭。尙眞曰,君臣,猶父子,君父之前,豈敢有隱?臣之前後乞遞,實出於老病不任職事之實情,斷無他也。上曰,已諭於前批矣。此豈釋負就閑之時乎?更無辭爲。錫胄曰,領相,以戶布先試關西事,有所仰達云,臣則未見領相,故不知其事矣,及見擧行條件,則有令小臣句管之命,節目勘定之事,□□其不堪當而未及上徹矣。蓋問於關西,知其便否者,小臣之啓白也。旣已仰稟於筵中,故果以私書,問於道臣,則答以缺干邑不便之處,其他則皆無願行。蓋願行者多,而不願者少,所謂速行云者,非指今明年也。往復平議,磨鍊節目之後,可以議定,而右相連有病患,適未及聞。其間曲折,不過如許也。大缺地廣多山,田結之數,不過五萬餘結,故田役太輕,身役甚重,一族絶少,間或有宦族,其一族中,或有官屬者,而至於三南,則缺一族行法實難,而關西則無此慮。且以八道戶數觀之,一年所餘缺餘月,行之十年,則必有贏餘,其間雖有飢饉兵興之事,自可用之。今欲先行於關西,而仍此遍及者此也。至於三南,則誠有所可慮,方今兒弱·逃故,盡爲停止。今若仍置,則不能成樣,如欲更行,民怨必多。雖不行戶布之法,不可無別樣善處之道,決難缺日以待年豐矣。譬如弊器,隨毁隨補,則可以用之,而若缺毁則不可收拾也。尙眞曰,弊器,仍緝用之,則猶可挨過,而若無改易,則必至隳觖也。上曰,諸臣少退。大臣以下出閤門,立於西庭。少頃,中官開閤門,□□承旨李世翊進曰,吏判,今日政差出事,旣已定奪,卽爲分付,然後可以相議於大臣,擬望以入,書送史官,分付,何如?上曰,依爲之。錫胄曰,小臣箚本中,略據明朝釐正文廟祀缺論,有所仰達,而伏見朴泰輔上疏,則以黜享一款,大加譏斥,心甚不安。大抵人之所見,本自不同,各陳其意,古亦有之。臣曾見前輩文廟陞黜之間,多有參差之論。今者泰輔之疏,大意固非不好,而公伯寮·荀況·馬融·申棖之事,有不能無疑者。公伯寮,如桓魋·臧缺而司馬遷,誤以孔子弟子,列於門人之中。馬融之貪汚缺論,李固之死,出於融手,其罪甚大。荀況,雖曰戰國時大儒,而學術不精,弊端甚多,至以思·孟之聖,極力排斥,無復餘地,一傳而爲李固。況之不肖,弟子學術之弊,況實啓之,不可辭其責。至於楊雄·荀卿竝稱,而見斥於朱子,黜享於明朝,荀卿,豈敢陞享於文廟乎?申棖·申黨,明是一人,而泰輔則以爲疑是兩人,此皆臣之所未曉也。尙眞曰,頃者,以陞黜一款,有問議之擧,臣略以臆見,有所仰復。臣於泰輔,與首相無異,然如使泰輔,泛論陞黜之重難,則亦無荀況·馬融之伸救,大段妄發也。至其中申棖之爲二人一人,無缺此一款,臣意亦以爲重難也。錫胄曰,今聞右相之言,棖·黨缺猶未明白云。旣有所疑,則不可不更爲博考而處之,令玉堂詳考記籍,有所決定後,稟處,何如?上曰,依爲之。世翊曰,政事,當日爲之事命下,而廳中位缺兵批無進去之員,何以爲之?敢稟。上曰,吏兵批兼進。呂聖齊曰,通信副使李玄錫,今陞堂上發送,斯速變通,宜矣。尙眞曰,奉使之任至重,當初李玄錫差出時,極擇以差,今難猝擬矣。上曰,上副使,以堂上中竝送,何如?聖齊曰,以常規言之,則固缺差矣。尙眞曰,上·副使,體面自別,以同品差送未安缺礙之事矣。上曰,更思之。以堂上差送,誠有所未安,更議于大臣,擬望以入。罷出。
修撰李墪疏曰,伏以,臣於頃日,墮馬重傷,所患症情,實深不缺病勢猝然危重,奔走醫藥,未遑將攝,而兄嫂之喪,又出缺意外,慘痛之餘,舊症添㞃,才過成服,曳還私次,而卽今缺無自力供仕之望。且伏聞校理朴泰輔疏中,深斥吏曹缺端夏前日之事,而又以臺諫之不卽擧彈,至有耳目聾缺不寒心等語。臣於此,不勝瞿然之至也。臣之前後忝叨缺非一再,則循默之斥,臣亦有不敢辭者,尤何敢晏然仍冒缺議之地乎?不意此際,召牌遽降,無論情勢之難安,卽缺之不暇,而伏枕之中,無計起動,坐速違命之罪,臣之負缺所逃。伏乞聖明,亟先鐫削臣職名,仍治臣逋慢之罪,以缺千萬幸甚。仍竊伏念,泰輔之疏,誠有意見矣,亦可謂敢言缺然臣愚意,有不然者。臣曾與泰輔,相遇於史局,略有所缺於文廟從祀釐正事矣。臣意則以爲,玆事如非眼目大缺,則固難容易言之,而旣經皇朝之釐正,又有先儒之缺擧累朝未遑之事,新一代黜陟之典,固非自我作始缺有合於從周之義,宜無所不可矣,而泰輔則以爲,此事缺盛觀,非今日之所急云,而蓋其意則以大行黜陟,爲有所缺此議論,大意自好,若於詢議之初,疏陳所懷,則固無害缺相濟之道,而到今大意旣定之後,別立新見,以滋異意缺口,臣未知其可也。至於李端夏甲寅年事,則臣知其缺者矣。若以死生不貳,威武不屈之操,律之,則誠有可言缺再三爭執,終不能得,而激成之禍,又不可不慮,則端夏之缺可恕而不必深咎也。且其憲長時疏語,則固未免爲失缺謂之求媚上下,則是豈其本心哉?端夏之文學行誼,缺其推賢好善,亦甚可尙,不可以一時言語之疵,竝棄其缺論人,無亦太深矣乎?雖然,泰輔,亦豈構誣人者哉?不過缺而不原其情耳。夫人君聽言之道,雖優容寬假以道缺恐不敢盡其所懷。況今巽懦含默,擧世皆然,而泰輔缺伸己見,無少隱蓄,求之衰世,斯亦不易,而殿下不曾缺太過,至加以情外之敎,又隨以罷職之罰,此豈平日所望於殿下者哉?言路開閉,所係非細,伏願殿下,平心舒究,收缺且臣伏念近日之戶布之議,實有關於國家大段利害缺顧媕婀,不一陳聞於紸纊之下乎?竊聞廟堂之議,蓋缺均役,其先聲,固美矣,臣未知其果能原始而慮終耶?缺能的見其利害,而揮斥擧朝矛盾之議,擧而嘗試於缺之地,若至於僨事而中止,則雖或有任其責者,而其於缺民事何哉?以臣區區愚意,若待時行之,則容或可也,缺不可行也。臣請索言之。夫人心,國家之本也。從古有國之缺不由於人心之去就,甚可畏也。目今飢荒連歲,災咎荐臻,缺不保朝夕之憂,而自有此議,擧國波動,及聞關西先試之令,缺次第及我之慮,呪咀之口,喧騰遠邇,本一撓而國能其國乎?缺者一也。關西,國家之門戶也。內控京輔,而外接遼界,藩籬缺比他道尤重,民心固可厚結,而人望不宜孤缺也,側聞所缺願者,實非其情願也。以有一切汰定之令,而擧生疑懼之缺輸其布而宜避其名,若干堪爲軍役之類,承奉監缺意,而漫應之,是朝家迫而使之也,豈其樂爲之者哉?缺遠關西一道,豈異於他道,而獨自願他道之所不願者乎?缺民情,初未嘗一皆如此,監·兵使之所聞,只是承奉者之言,則其可缺無騷擾怨讟之弊耶?決不可行者,二也。近來國綱解弛,人心缺戶籍之法,雖十分申嚴,避役之徒,類多巧漏,挾戶合戶之弊,缺皆然。然而今年則新才籍戶,猶可以按籍收捧,其趁不備納缺,可以囚其族屬隣保而督之矣,若至後式年,則漏戶之弊缺於今日,如欲一一搜括,則閭井之騷擾必甚,如置而不問,缺之減縮可慮,未知朝家,何以善其後乎?決不可行者缺關西者,蓋以其民情之樂從,而不得遍行於諸道,廟缺所疑焉耳。法之便否,民之利病,旣不能明見的知,故缺有擧,若使廟堂,斷然知其爲便民利國之法,則八路缺赤子也,何不遍行此法,均施其惠,而獨先施可於邊圉,缺疑謀勿成,聖有明訓。況今日何時,而必欲行其疑謀缺行者,四也。我國公私賤,殆居十分之四五,若竝收此類,則必缺役之徒,除却此類,則必有經用不足之患。臣未知缺目,何以講定,而如其除却,又慮經用,則必有一戶累缺之議,務要足其不足之數,齊民,自此益困矣。缺內五分一之弊,大失擧國上下之人心,古之善謀國缺爲此矣。且良民之厭苦收布者,必將投入於勢家,缺爲目前冀免之地,國家之失良民,未必不由於此,決不可缺也。我國所謂兩班者,其數固多,其中稍知義理,宜不缺而其貿貿蚩蚩,不文不武,張頤而談守宰之賢否,揚缺政令之是非者,蓋不可勝數矣。此輩旣無恒産,又無恒心缺嫉怨之極,安保其不生亂心乎?決不可行者,六也。收布節缺雖未詳,而想必計國用一年所費,而俾有餘剩,以定其各樣缺上納之時,有所謂後木者,有所謂人情者,其操縱點退缺之者,久矣。今此戶布收捧之際,朝家其能縶奸吏之手缺侵漁之患乎?亦必有後木焉,人情焉,則生民之受困,當缺不可行者,七也。噫,今之國勢,如大病垂死之人,僅有一線缺綿綿不絶,唯當以米飮補劑,接續其眞元,從容將理,平復而已,豈可妄投以豁痰驅邪之劑,以保其死命耶?缺法,竊爲國家危之,其所深憂者,非止於此,而臣才經喪慽缺且苦,神思昏眩,不能形容其萬一,姑撮其大要,以備聖缺擇焉。伏願殿下,更詢廟堂,熟講利害,亟寢關西先試缺無貽後悔,生民幸甚,國家幸甚。答曰,省疏具悉。泰輔事,已悉於諸臣之批矣。戶布一款,缺其情,先試關西,有何傷於事體哉?今不可更改。爾其勿辭,調理察職。
弘文館副校理申曅,修撰李彦綱等箚曰,缺處置,事體甚重,凡於齊戒之日,雖有緊急可論之事,缺啓而獨於置處,不拘此例者,其意有在。今此憲府缺引避退待,已經兩日,諫院當爲處置,而一時呈告互缺有避事之迹,此實前所未有之事。不可無規正之道,缺請執義沈濡,獻納吳道一,正言尹世紀·李善溥,竝命遞差。取進止。
弘文館副校理申曅,修撰李彦綱等箚曰,伏以,大司憲金缺府方有西路戶布請寢之啓,而臣之愚迂,旣無以曉解缺及見啓辭主意,則亦未見其商確論難,可否相濟,故不缺一斑之淺見,强循不能無疑之僚議,只得疏陳實狀,恭俟缺未蒙恩遞,繼有召命。不得不黽勉出肅,而顧臣旣無能缺啓,則決不可冒居臺席。掌令尹攀,以臣本愚魯,重以缺自遂,處世乖方,久忝言地,忤人者非一。頃當求言之日,冒缺章,略附瞽說,妄論時事,固知有不悅者多,而亦不以見缺今見大司憲金萬重之疏,深怒盛言,專攻臣疏,臣驚縮惶缺自容。旣被人詆議,又安得默然?韓范齊,爲人粗淺,本不合缺而頃年一疏,有足可取,故淸望之通,專以此也。及入臺閣,論議缺觀,前後處事,如出二人。且其徵債一事,雖是微過,已試缺人言,則出外未久,啓擬臺望,似涉太遽。且如朴致道,世缺其族黨,方爲鄕任,則不可不謂之鄕族,而名望素輕,歷缺而驟玷淸華之選,官序,本甚無漸,北幕之任,又是玉堂缺選擬者,而彈壓之責,尤非所堪,故臣果論之耳,初非缺而棄之也。人之所見,各自不同,今此兩人之被論,若果公議之所缺不當以臣一言,而永棄淸路,從容稱停,徐議復通,豈無缺長官之銳爲露章,臣所未曉。臣之劣弱,雖甚可輕,而所處則缺也,所論者,公言也,而今其疏語,不少假貸,一則曰過矣,一則曰缺所深持者,在於攀附二字,而强以不爲明白指陳,爲臣罪缺矣。臣於此,亦不能不以爲異焉。噫,私意橫肆,諱言成缺奏之所言雖多,人之見之者,不要其可採者,而先覓其疵,缺過中之語,拈出而急急非斥摧折,是擧一疏而盡歸之狂妄,缺亦異乎古之人必擇其一得之道矣。長官,身居臺憲,爲缺宜在人先,而今日所急,在於沮抑言官,所以處兩臣,可謂忠缺而獨不念導人主以厭聞拒諫之弊耶?至於戶布事,本非缺亦非西民之實願,故初與同僚,相議論啓者,而長官缺出仕之後,商確可否,何所不可,而今直以文字論列爲非,缺效嚴助·朱買臣故事,若此漢臣者,卒可爲天下後世缺只欲就議朝堂,則廟堂所區畫,雖涉擾民之臺諫缺簡章爭執,其將自今日而絶乎?此又臣之尤所未曉也。缺當否,臣之得過於長官,旣足以辱臺端,而聖批又缺疵累,非穩當爲敎,臣何敢自以爲是,而晏然於臺次乎?缺掌令金世鼎,以臣昨伏見大司憲金萬重疏辭,以本府啓缺一款,大加非斥,臣不勝瞿然之至。戶布之議,其來蓋久,論說缺非錯出,臣於此,亦豈無涇渭於中者,而第緣節目未定缺臣不敢以道聽塗說,逐條論列,而但臣區區之意,則竊以缺緩急,時有難易。顧今國家不幸,連歲凶荒,澤未下究,民不聊生,愁嘆之聲,日聞於下,災異之警,疊見於上,人心靡定,缺搖,雖使懷綏撫摩,鎭定安集,唯恐其難保,而此豈紛擾制度更張之時乎?爲今之計,莫若撙節經費,省賦蠲役,勿撓其缺之民心而已。以此論之,設令戶布之法,果爲無弊,可傳永久,固缺急務,而乃以三百年來未行之新法,一朝遽以行之於窮缺之民,家收戶斂,以益其騷擾,則臣實未知其擧措之得宜。缺先試關西,又有所不然者。今此戶布,本爲諸道軍役之弊缺之有軍役者,固宜以此法爲便,而其所厭苦者,特齊民耳。缺情之便否,不係於關西之從違,今乃以關西之民,獨謂之缺先試於關西,則諸道之所不願,亦將以關西之樂從,而强其所缺若以諸道之不便,而終不得均行,則關西之有軍役者,獨減缺而諸道之軍,依舊徵布,國家視軍士,固無厚薄之別,則此缺行於一方,而不行於諸道之事乎?恐不可以雇役差役之各缺南北者之例也。臣之淺見,大抵如此,與其追悔於施設之後,不若缺於作事之始,故職忝言地,不容含默,與同僚,相議論啓缺見條陳等語,見斥於長官,臣誠未曉其所謂也。臣之所論缺勢之未遑,新法難施,則利害得失,此固可見,數行文字缺無他意見。至於節目間事,有不暇論,亦未必更論缺確論可否相濟者,未知商確者何事,而可否者何議歟?夫國家之置臺諫,勿論事之大小,旣許其隨事盡言,則苟有缺其是非,可也,何必先詣朝堂,關稟於大臣·執政,而亦何缺上前然後,有所論啓乎?漢唐以來,臺閣之論時政者,缺亦不無名臣碩輔之可稱,則嚴助·朱買臣兩臣之外,豈缺事乎?此尤臣之所未曉也。臣以無似,濫蒙洪造,旣叨耳目之缺時事之艱,妄陳所見,有所論列,終未免爲長官之譏缺避,臣何敢自是己見,而晏然於臺席乎?持平李世白,以缺官之疏,以本府所論戶布一款,多所指斥,臣不勝瞿然也。缺事者,蓋有二說,一則曰玆法不便,不可行也,一則曰今日非時,缺臣誠愚昧,凡於時務,都不通曉,則其於玆事,果何能的知缺旣不能的知利病,又其節目之未布也,則雖不敢遽斷其缺其非時之說,則以今之國勢民事,實有中外騷擾之慮,此所缺道與一方,難於輕試,請寢成命者,而其所以就議朝堂缺上前,初非淺慮之所能及,至於利害得失之別,卽今之所大恐缺於更變之非時,蓋有所不暇於條陳者矣。今者長官,又以不能缺敢强循等語,至於引避,臣亦何敢自以爲是,而晏然仍冒缺而退。戶布之法,係是朝家大變之擧,論議之所以多岐而缺蓋其利害得失之分,有難以的見明知故也。然而事苟可論,缺地者元無不可,直爲爭執之理,如或意見相左,不能無疑,則難缺不害爲詳愼之意也。參差之論,固不可强齊,而彼此所執,俱是缺而與諸僚從容論確,務歸於十分的當之地,可也,而不待相議,先缺反有乖於可否相濟之道,則當初論啓之人,別無可嫌之事,至於疏缺之不論淸選,雖出於意見之適然,其言之行不行,固當付之缺人分疏,轉輾層激,辭氣之間,殊欠和平,請掌令金世鼎,執義李世白出仕,大司憲金萬重,掌令尹攀遞差。取進止。答曰。缺
領議政金壽恒箚曰,伏以,近日臣僚之不得入侍,久矣。卄三宮缺之坐,緣臣上箚乞免,僚相亦有病故,未免廢闕,外方文牒,滯缺且有急速稟定於榻前者,今日會坐賓廳之意,旣與缺而分付矣。臣自昨晩,猝然感疾甚㞃,增寒壯熱,四肢拘急,胸膈窒塞,頃刻之間,危惡難狀,連服二貼藥,以求汗缺效,連宵昏昏,殆不省事,誠無一分自力之路,竟未得趨缺待罪。仍念臣積敗之餘,遘此重病,更起就列,恐難易缺聖慈亟賜遞免,以幸公私。取進止。答曰,省箚具悉卿懇。所患如此,予深慮念。未赴公會,有何傷哉?卿其安心勿辭,調理善攝。仍傳曰,遣史官傳諭。以上燼餘
上在昌德宮。停常參·經筵。
下直,安東營將柳□□。
夜一更,有霧氣。
兪櫶啓曰,明日,國忌齋戒,再明,正日,三明,正朝陳賀,此三日視事,頉稟。傳曰,允。
又啓曰,來正月初一日,輪對日次,而正朝陳賀相値,敢啓。傳曰,知道。
李世翊,以都摠府言啓曰,今日入直軍缺習射,請出標信。傳曰,知道。
又以都摠府言啓曰,副摠管沈梓,除標信,掌隷院坐起進去之意,敢啓。傳曰,知道。
兪櫶,以吏曹言啓曰,春享大祭·節祭相値,許多祭官,無以推移差定,曾前不缺刑曹及各都監官員,竝爲一體差定之意,敢啓。傳曰,知道。
宋光淵,以戶曹言啓曰,每年歲末,連缺細尺長巫稅木二十同,分入於兩慈殿矣。因傳敎,以五升三十五尺木,收捧上納事,知委於各道,而當年稅,例於翌年收納,卽今所捧之物,不滿數同。本曹,適有前捧遺在,故今年則依前以□□內入,明年爲始,以五升三十五尺木捧入之意,敢啓。傳曰,知道。
又以敦寧府言啓曰,今辛酉式年大王·王后族譜京外單子收捧畢。收正正案三冊粧䌙,奉安于族譜閣,次案三冊,亦爲成置以爲缺之地,敦寧應參人員成冊,移送于吏曹之意,敢啓。傳曰,知道。
掌令李彦綱啓曰,臣空疎疲劣,居臺閣而有聾瞽之誚,處經幄而乏論思之才,中心愧懼,若無所容。今玆新命,適及於鎖直之日,不得不冒昧祗肅,而第臣曾忝諫職,病㞃違召。以此以彼,決不可冒居臺席,請命遞斥臣職。答曰,勿辭。仍傳曰,推考蕩滌。
掌令金世鼎啓曰,請罪人姜萬鐵依律處斷。啓辭同前戶布之請,大段變通,雖在平時,有難輕議。況此災異疊見,歲飢民困,固宜鎭定安集之不暇,而創此三百年來未行之新法,家收戶斂,起其騷擾,則此豈王政之所當先,而今日所不可已者乎?至於先試關西,尤有所不然者。苟有良法可以施行,則固當熟講於廟堂,頒示八路,斷然行之,而今乃以關西之民,獨謂之願行,有此議,設令關西,果皆樂從,諸道之不願行者,亦將以關西之願行,行於所不願乎?諸道之民,終不願行,則抑將獨行於關西,而不行於諸道乎?所謂監·兵使往復私書,臣旣不得見,則雖未知一路形勢之如何,而若以臣所聞者言之,道內凡民,則實無願行,戶布之〈人〉願行者,只是軍兵之應減其役者耳。前日無役之民,特爲缺布而自願納戶者,揆以常情,恐無是理,則西民願行缺不能無惑矣。大抵此法之設,本爲變通軍役,則應減其役者,願行此法,理固宜爾,此則八路軍情之所同,豈獨關西之軍,願行此法乎?自其願行者言之,則關西與諸道無異,自其不願者言之,則諸道與關西,亦無差等,而必以此法,先試關西者,所未曉也。況關西被災之慘,比諸道爲尤甚,人士之自西來者,無不蹙然。雖使竝免徭役,發倉而賑其飢,猶恐其難保,況以前日所無之法,施之於一路菜色之民,追呼鞭扑,督徵其布,此豈憂災恤民之意,撫綏邊氓之道乎?請加三思,亟寢戶布之法先試關西之命。統制使閔暹所啓,猥越之狀,聖明已洞燭矣。旣曰猥越,則備局之仍爲覆啓,豈不有傷於道理乎?請統制使閔暹元啓之下備局者,特令勿施。答曰,勿煩。燼餘
上在昌德宮。停常參·經筵。
下直,砥平縣監閔鎭□。
卯時至巳時,有霧氣。夜一更,電光。五更,黑雲一道如氣,起艮方,直指南方,長竟天,廣尺許,良久乃滅。
元宗大王忌辰齋戒。
宋光淵啓曰,右議政箚子,以國忌齋戒,留院之意,敢啓。傳曰,入之。
又啓曰,吏曹郞廳來言,臺諫有闕,政事,何以爲之乎?敢稟。傳曰,國忌後爲之。
又啓曰,兩西缺使先聲,旣已變通差出矣。昨者黃海監司,啓罷海州牧使,而前頭開政未易,今日內,口傳差出,何如?傳曰,允。
又啓曰,西路守令變通差出,意有所在,而有未署經,不得下去者。兩司之官,或未肅拜,或呈告式暇,開坐署經未易,憲府則至以監察茶時缺苟簡。自前雖有齋戒,署經則亦有爲之之時,請呈告·未肅拜人員,竝皆牌招,以爲趁卽署經之地。傳曰,允。
吏曹口傳政事,以宋昌爲海州牧使。
洪萬容啓曰,小臣無似,最蒙洪造,恒切惶愧,若無所容。今玆新命,又出意慮之外,在臣分義,固當奔走之不暇,而第臣頃於放榜時,適緣寒疾苦㞃,未得進參,至有不參人員請推之擧。臣亦不參之人也,何敢晏然乎?請命遞斥臣職。答曰,勿辭。傳曰,推考蕩滌。
司諫申懹啓曰,臣累忝臺閣,曾無一毫之裨補,薇垣亞長,出於夢寐之外。名器之重辱,臣實自知,兢惶縮伏之中,且有狗馬之疾,再尋長單,見却喉司,欲爲缺之際,召牌遽降。嚴畏分義,不得不冒昧出肅恩命,嶺南時給災事,方在問備之中,未及照勘,何敢晏然臺席乎?請命遞斥臣職。答曰,勿辭。
正言尹德駿啓曰,司諫申懹,引嫌退待。帶推未勘,勢難在職,請司諫申懹遞差。答曰,依啓。
右議政李尙眞箚曰,伏以臣,耄耋之年已迫,狗馬缺,乍觸風寒,必添別症,入冬以來,無日不病,潛伏呻楚,缺昨者造朝,亦出强作,誠以久未得瞻望天顔,已是缺歉然,且欲前進難冒之實狀,以冀聖明之洞燭,缺力之所可供職也。方其詣闕之際,旣有添傷之漸,及缺益覺痛勢之苦,頭面掀熱,胸腹煩滿,肢體痠缺引,咳喘無節,寢食俱廢,委頓床席,精神昏憒,缺耳聽頓聵,是旣積漸而發,非若一時所感,此其勢固缺之未易,而念臣自以衰朽之質,半年之間,再罹重病,缺氣,銷鑠無餘,終難望其復起爲完人。顧此所帶之職,缺養病之坊,方且僚相,皆有疾苦,公務之積滯,固不可不缺又病未赴衙,斯已事體未安,至於除夕起居,元朝陳賀缺臣子所不當闕者,而以此患勢,亦無以進參,禮廢缺彌深。玆敢悉暴危艱,冀蒙處分,而昨臣所以引缺不暇言。伏乞聖慈,特垂憐察,亟遞臣職,俾得以缺。取進止。答曰,省箚具悉卿懇,老來疾病如此,予深慮念。未參起居之班,有何所傷?卿其安心勿辭,從容善攝。仍傳曰,遣史官傳諭,遣御醫看病。以上燼餘
