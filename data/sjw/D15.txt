上在昌德宮。停常參·經筵。
京畿監司書目,坡州呈,以大司憲朴世采辭職上疏上送事。啓。答曰,省疏具悉。已悉予意於前後之批矣。何用撝謙乃爾?卿其勿辭,從速上來,以副至望。又書目,驪州呈,以大司諫李畬辭職上疏上送事。啓遞差。
前禮曹判書南龍翼上疏。大槪,千萬不似之任,遽及人望之外,驚惶愧恧,罔知攸措,冒陳血懇,乞收新命,以重名器,以安微分事。入啓。答曰,今玆之命,意非偶然,卿其安心勿辭,從速行公,俾無大政遷就之弊。
院啓,斜封墨勅,乃衰世之疵政,中批除官,非淸朝之美事。乃者禮曹判書·戶曹參判·漢城右尹除授之命,俱出於政官備擬之外,勿論才稟之當否,地望之如何,不循公議,不計資級,汲汲然特除,陞遷相望,數日之內,至於三人之多,有乖聖王難愼之道,將啓末世僥倖之習。除命之下,物情未愜,請還收禮曹判書金德遠,戶曹參判南益熏,漢城右尹李沆特除之命。答曰,曾前中批陞擢者,非止一二,而獨於此人等,汲汲爭論者,其果出於公心乎?金德遠等三人,出入侍從,積有年矣,其爲人之賢否,予固稔知,至於李沆,則屢典雄府,治績最著。噫,勿論彼此,唯才是擧者,爲國之急務,治郡第一,陞擢資秩,乃漢家之美政,若論以時議,則誠爲不愜,而語其地望,則豈下於他人哉?末俗日渝,公道日喪,予實慨惋也。亟停勿煩。
正言金德基啓曰,臣以中批還收事,有所論列,而伏承聖批,辭旨嚴峻,以汲汲爭論,其果出於公心乎?末俗日渝,公道日喪,予實慨惋爲敎,臣於是,不勝悚然之至。金德遠等,才諝有無,姑置不論,而數日之內,中批連下,實有乖。以下缺
上在昌德宮。停常參·經筵。
左議政趙師錫再度呈辭。入啓。傳曰,不允批答。
判府事李尙眞箚子。大槪,冒死陳懇,乞垂矜察,遞臣虛帶之職,治臣屢犯之罪,仍許臣歸死田里事。入啓。答曰,省疏具悉卿懇。卿以耆舊大臣,夙負重望,歷數朝中,忠厚戇樸,如卿者幾許,處心公平,如卿者幾許?以是不合於囂囂之世態,屢遭顚躓,而予則實諒卿心事之斷斷無他,故眷遇倚毗,未嘗衰替矣。不料休致之請,復及於仰成之辰,此無非平日情志未孚之致,愕然且慚,無以爲喩。卿辭雖懇,決難許允,須體至意,安心勿辭,以副如渴之望。仍傳曰,遣史官傳諭。
吏曹判書南龍翼上疏。大槪,更申前懇,悉陳難冒之狀,乞收新命,以重名器事。入啓。答曰,省疏具悉。銓衡之長,未必俱經郞僚佐貳而後爲之,況卿,歷事累朝,華貫殆遍,獨於此任,有何不堪之理乎?宜勿過辭,從速行公。朝報
有政。
司僕寺官員,以提調意啓曰,本寺僉正,爲任緊重,故例爲久任,不得頻數遞易,而僉正金萬增,頃日政,除授韓山郡守,所掌凡事,多有未及收拾之弊,不可付諸生手,金萬增韓山郡守,姑爲改差,還仍前任,限瓜滿前勿爲遷動,何如?傳曰,允。司僕寺謄錄
吏批,以尹商三爲理山郡守,尹搢爲副提學,李世白爲兵曹參判,崔奎瑞爲大司諫,尹趾善兼同義禁,金克泰爲禁府都事,李世晟爲原城縣監,鄭載恒兼左水運判官,張世南爲工曹正郞,金宇杭爲京畿都事,沈廷彙爲軍器判官。
兵批,以金萬英爲訓鍊僉正,朴新胄·申命全·盧銓爲副護軍,沈最良爲副司直,權秀萬爲副司果。
上在昌德宮。停常參·經筵。
左議政趙師錫三度呈辭。入啓。傳曰,不允批答。
謝恩,大司諫崔奎瑞。
校理兪得一上疏。大槪,今日筵席,妄陳所懷,重觸天威,嚴旨之下,不敢晏然於榮次,徑出直廬,冒陳危懇,伏乞亟賜鐫罷,以爲人臣背公伐異之戒事。入啓。遞差。
以吏曹判書南龍翼牌不進傳旨,傳曰,昨日疏批,已盡開釋,而不念分義,一向違牌,殊甚未安,推考,更爲牌招。
傳曰,大臣·備局堂上引見。引見時,大司諫崔奎瑞所啓,中批除官,乃衰世之疵政,非淸朝之美事也。近日卿宰特除之命,至於三人之多,還收之請,在所不已,而殿下不惟不從,反下未安之敎。春官,宗伯之長,地望自別,亞卿,命德之器,資秩亦重,數臣者,設有才諝治績之可論,而不循銓選之公,遽有遷擢之擧,有乖古聖王難愼之道。除目之下,物情未叶,請還收禮曹判書金德遠,戶曹參判南益熏,漢城右尹李沆,特除之命。上曰,已悉於初啓之批矣。一向爭執,尤爲未安,毋庸瀆擾。又所啓,引嫌而退,中批還收,實循公議,意外嚴旨,不安爲嫌,僚席酬酢,自是常規,以此引嫌,尤涉太過,請司諫朴世,正言金德基竝命出仕。上曰,依啓。又所啓,中批除官,實是衰世之疵政,而數日之內,連下遷擢之命,除目之下,物情未厭。臣待罪言地,不得不論,因陳區區所懷,而微誠未格,反承未安之敎,至以黨同伐異,疑臣,此無非臣事君無狀,不能見信於君父之致,其何能冒居言議之列乎?請命遞斥臣職。上曰,曾前陞擢之人,非止一二,則今番中批之獨爲異事乎?勿辭,退待物論。朝報
引見時,大司諫崔奎瑞所啓,仁嬪祀事之輪行,誠甚苟簡,不可無變通之道,則日者田民劃給之命,實爲報祀永久之圖,有以見殿下感念追遠之聖敎也。第伏覩聖敎中,旣援大院君奉祀田民定給之例,則今日劃給之數,宜無彼此多少之別,而似聞大院君奉祀條田畓,僅至五十餘結,奴婢不過五十口云,可想聖祖斟量定給之意。而此則田畓爲倍,奴婢過倍,揆諸事體,有所未安,仁嬪奉祀條田民,令該曹,一依大院君奉祀條,減數定給,何如?上曰,問于大院君奉祀家,有可據文書,則奴婢口數,田畓結數,令該曹一依其例定給,可也。戶曹謄錄
備邊司啓曰,中江開市,例在於二月十五日,依前商賈,豫爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?傳曰,允。又啓曰,會寧開市,旣已完畢,令承文院撰出回咨,付送於前頭使臣之行,何如?傳曰,允。
引見時,右參贊徐文重所啓,三南月課鳥銃,旣已打造,今當粧家,而所入加西木,當初不爲措置,今難取用於遠地。訓局·摠戎廳及江都所儲者,從其容入,爲先取用後,令本道斫取上送,以爲還償之地,何如?上曰,依爲之。備局謄錄
上在昌德宮。停常參·經筵。
辰時,日有重暈,內暈上有背,色內赤外靑。巳時,日暈。
進士韓永徵等上疏。大槪,臣等,目見賢師,赴哀山陵,狼狽徑歸,不勝慨然之忱,玆率同志,齊聲叫闇,略暴受誣之端,兼陳召還之請,伏乞俯察是非,明好惡之正,特下招徠之典,以爲國家士林之幸事。入啓。答曰,省疏具悉。世道至此,國家之不幸,可勝云喩?爾等,爲師眷眷,慨惋伸辯之誠,予甚嘉尙,可不體念焉?
司諫朴世啓曰,昨日長官引避,臣今當處置,而第臣有所不敢可否者。蓋當初同僚,以此事來問于臣意見,果有些同異,而至於南益熏·李沆事,少無參差,誠以兩人之中批陞擢,出於人望之外故也。長官前席之所申白者,亦不過此言,而殿下遽加疑怒,至以黨同伐異爲敎,何殿下不諒本心,而臆逆至此耶?且在前特除之時,或有不論者,雖未知其曲折之如何,槪以論之,則未免爲失職也。今在言議之地者,其可以前人之不論爲例,而不爲爭執乎?臣恐殿下,或未深思,而乃有此敎也。臣旣與論此事,不敢以有些同異於長官,晏然處置,則決不可仍冒,請命遞斥臣職。答曰,勿辭,退待物論。
領議政金壽興箚子。大槪,敢陳難强之病狀,乞蒙恩遞事。入啓。答曰,省疏具悉卿懇。卿之所患,予甚慮念,年齡未暮,筋力尙旺,從容調理,神明所扶,勿藥有喜,卿其安心勿辭,益加善攝。仍傳曰,遣史官傳諭。以上朝報
有政。以李濡爲承旨,趙儀徵爲執義,南致熏爲副修撰。
成均館官員,以知館事意啓曰,今正月初七日,儒生上旬輪次,當爲設行,而同知館事李翊相,方在陳疏中,同知館事一員及大司成亦未差,今月內無故日,退行之意,敢啓。傳曰,知道。成均館謄錄
吏批,以李舜英爲漢城參軍,李相殷爲砥平縣監,尹誠敎爲韓山郡守,國葬都監都廳閔鎭周,殯殿·魂殿都監都廳金昌集,國葬都監都廳黃欽,山陵都監都廳金萬埰,玄宮封鎖官沈枰,寶篆文書寫官金壽增,今加通政,山陵都監提調尹堦,今加崇祿,國葬都監提調李翊,山陵都監提調李翊相·沈梓,殯殿·魂殿都監提調徐文重,今加正憲,哀冊文書寫官尹深,今加資憲,殯殿·魂殿都監提調尹趾善,銘旌書寫官崔錫鼎,今加嘉義,司僕僉正金萬增,仍任事承傳。
兵批,以盧銓爲副護軍,以李思永爲副司直,兪得一·李澂明爲副司果。
上在昌德宮。停常參·經筵。
正言李益壽啓曰,臣頃於祭班,觸寒甚重,而强疾行公,將攝失宜,因致添傷,症情危惡,尋單請急,實出於萬不獲已,而見阻喉司,一味縮伏。日昨,同僚以中批事,構出啓草,以臣呈告之故,私書示啓,臣意亦謂,數日之內,荐疊至此,後弊所關,不可無一言,故略有所論確矣。同僚以此,終遭嚴批,至於引避,臣亦以與聞之人,獨難晏然,病勢深篤,旣未得詣臺自列,召牌臨門,亦未能竭蹶趨承,臣罪至此,實合萬殞。臣竊念,恩擢之典,或出於褒奬,或因於乏才,未嘗有無端陞遷之擧。夫如是,故仁廟朝二十七年之間,特恩簡拔,絶無而僅有,至於亞卿以上,注擬之際,每患苟簡,六卿有窠,無以充望,或有備局啓稟擢擬之時,槪見聖祖難愼之意,不宜使爵賞過濫也。先王朝,亦以亞卿之乏人,時有變通,則必令大臣,各薦可陞者用之,列聖之詳審於官人,有如是矣。殿下,臨御十五六年,從中起拜,指不勝屈,至使金貂滿朝,太半置散,臣嘗爲殿下慨惜。頃日本院之箚,亦嘗以超躐比日,遷擢無漸之意,有所勉戒者,蓋以此也。及乎近日,恩數尤多,昨政拜一人,今政超二人,有若該曹,隨窠塡差者然,聖朝用人,豈容如是?任官之方,不必以常格爲拘,苟其賢也,甄敍遷擢,無所不宜,而如或豫簡之人,未必盡其才,則還不若付之銓衡,責以公平,故自前中批之下,輒多爭論者,蓋亦有慮乎是矣。殿下,於凡諸臣僚,若以爲貴有才能,而淹滯不振,則固宜詢于大臣,分付政官,使之隨器以任,其人可用,其才可取,而不卽甄敍,至於廢命,則雖加警責,亦無不可,而殿下不此之爲,乃反規規屑屑於公注之外,不免爲損事體襲謬弊之歸,臣竊歎焉。伏覩聖批,至以論以時議,誠爲不愜等語爲敎。噫,論議之歧貳,爲今痼弊,雖使聖上,疑之太過,此固群下之罪,而第凡事,惟觀理之當否而已,不宜先加臆逆,以爲接物之地也。誠如聖敎,則處分之過當,雖有逾於此者,稍涉異見,則終莫敢出一言以正乎?昔有一人亡鐵,誤疑隣人之竊也,觀其隣人言語動止,無非竊鐵者也。臣以爲,殿下今日之疑,宜反乎是矣。殿下,於諸臣之批,輒以還收之請,有若獨發於此三臣者,此則不然,雖以臣所覩記言之,從前爭執,亦非一二,則今者本院之論,豈獨由於伐異之心哉?臺閣論事之臣,相繼陳奏者,固出於有懷必達之義,而批旨極嚴,或至遞職,殿下,謂此數臣,眞有私意於朋比,而有此過中之擧耶?君臣之間,義同父子,而情意否隔,乃至於此,是豈聖世之美事耶?顧臣情勢,終不敢獨爲苟冒,方欲忍死來避之際,伏聞以臣連日違牌之故,傳旨辭意,極其嚴峻,至有身有臺閣,罔念分義之敎,臣雖無狀,臣病苟有一毫强起之望,則臣何敢徒思自便,自速違慢之誅?請命下臣司敗,亟正臣罪。傳曰,正言李益壽,引見。引見時,傳曰,今玆特除三人者,本非有私意,參涉於其間,實出於惟才是擧,而勿論此人等才諝之有無,諉以中批之未安,群起爭執者,難掩其伐異之跡,而乃敢張皇引避,有若務勝者然,至於前席奏對之際,敢以詳覽避辭,累次强請,事體分義,豈容如是?今姑末減遞差。
玉堂箚子。大槪,請還收正言李益壽遞差之命事。入啓。答曰,省箚具悉。已諭予意於前席之批,復何多誥?噫,臺閣之獨於金德遠等三人,囫圇汲汲爭執,誠難免伐異之態,而反以偏私之失,歸之於君父,良不可曉也。
引見時,上曰,言路則可以優容,而未聞優容護黨之言也。今以黨同伐異之論,而敢請優容,縷縷陳達,誠甚肆然,右副承旨李墪,推考。
左議政趙師錫四度呈辭。入啓。以上朝報
上在昌德宮。停常參·經筵。
政院啓曰,正言李益壽特遞之命,出於意慮之外,臣等不勝慨然,益壽避辭,雖甚張皇,而其意不過竊附於有懷無隱之義而已。殿下,特有賜對之命,臣等意謂,殿下此擧,實出尋常,必欲面諭開釋,以倣古聖王吁咈之意也。不料前席未罷,特遞其職,倉皇退出,氣象錯愕,何聖明轉輾激惱,至於此也?殿下之引見諫臣,初未必出譴責之意,則進對之際,雖有妄率做錯之語,唯當諒其意而恕其過而已,何可摧折斥遞,以傷優容臺閣之道乎?導之使言,而反以言而罪之,實非聖世之所宜有者,其累聖德而關言路也,大矣。請平心恕究,還收正言李益壽特遞之命。臣等,待罪近密,目見君父之過擧,不敢泯默,以負職責,惶恐敢啓。答曰,勿煩。又啓曰,臣等,伏承批旨,以勿煩爲敎,臣等益不勝悶鬱焉。夫臺閣之言,雖或過激,必加優容,無或摧折者,誠以言路不可不廣也。今此李益壽之勤勤前席,縷縷陳達者,不過欲使聖朝爵賞之典,務得正當之體而已,雖其奏對之際,或有不槪於聖心者,只當優容假借,以廣言路而已,豈可轉輾疑怒,臆逆摧折,至於此乎?臣恐若此不已,則日後可言之事,雖有大於此者,稍涉嫌礙,則擧將緘口結舌,莫敢救正,豈不大可寒心哉,而況賜對開釋之餘,遽施特遞之罰,惟此擧措,終有所未安,有非大聖人包容之道,伏乞收還威命,以示優容之德。臣等忝在出納之地,終不敢承命,復此瀆擾於深夜之中,罪戾尤大,惶恐敢啓。答曰,勿煩。又啓曰,本院,以正言李益壽特遞還收事,累次陳啓,天聽邈然,輒以勿煩爲敎,臣等,竊不勝悶鬱。今玆中批還收之論,不過愼名器重事體之意,而殿下疑之太深,黨同伐異之敎,至發於前席,已有歉於大聖人平心御物之道。至於益壽之避辭纔入,賜對之命旋下,咫尺威顔,開釋備至,上下情志,庶幾通孚,無復有否隔之歎,而縷縷陳奏之際,未見激惱於宸衷,前席未罷,遽有特遞之命,瞻聆駴惑,氣像消沮,此豈平日所望於聖明者哉?設令益壽,果有過當之言,以殿下恢弘之量,固宜優容而寬假之,況詳覽啓辭之請,雖涉煩猥,原其本心,只欲暴其情實而已,以此爲罪,豈不有乖於當初賜對之意乎?臣等,尤有所慨然者,曩者殿下,特召李益壽·兪得一,進之於筵席,奬之以敢言不諱。當時在廷之臣,莫不欽仰聖德,矧乎兩司之親承聖諭,其感奮淬礪,思所以益殫誠意,無負職責者,尤如何哉?曾未幾何,兩臣者,以言相繼譴斥,何殿下容之於前,而不能容之於後也?臣等區區之憂,不特在於兩臣之一時被斥而已,竊恐因此,而有妨於言路,有損於聖德也。臣等,待罪出納之地,目見君父之過擧,不避煩猥之誅,敢此仰達,伏願聖明,平心恕究,亟寢正言李益壽特遞之命。答曰,勿煩。
參知申懹上疏。大槪,直廬之中,猝得中寒,症勢甚危急,乞遞職名,俾尋生路事。入啓。遞差。
領議政金壽興箚子。大槪,更申危悃,冀蒙恩遞事。入啓。答曰,省疏具悉卿懇。面諭至意於前席矣,復何多誥?目今國勢艱虞,鼎席不備,反覆思惟,決非輔相丐閑恝視之秋,而連章控免,一向邁邁,此實情志未孚之致,只切慚恧,無以爲諭。卿其須體如渴之意,亟斷無益之請,安心速出行公,毋孤企望。仍傳曰,遣史官傳諭。以上朝報
判義禁柳尙運上疏。大槪,賤疾猝劇,症情危惡,已無供職之望,今於金吾回啓公事,有不敢可否之嫌,本兼諸任,冀蒙竝遞事。入啓。答曰,省疏具悉。當令次官議讞,卿其勿辭,調理察任。禁府謄錄
吏批,以吳道一爲兵曹參知。
上在昌德宮。停常參·經筵。
左議政趙師錫五度呈辭。入啓。傳曰,安心調理。
右承旨閔鎭長再度呈辭。入啓。遞差。
吏曹參判崔錫鼎,請對入侍時,上曰,銓曹之無長官,今已閱歲,前後疏批,已示開釋之意,而累度違牌,一向引入,事體未安,都目大政,漸至遷就,亦其可慮,吏曹判書南龍翼,牌招,使之參政。
謝恩,吏曹判書南龍翼。
判府事李尙眞箚子。大槪,冒死申懇,乞賜矜許,且治臣罪事。入啓。答曰,省疏具悉卿懇。日昨箚批,不啻勤懇,而誠意未孚,連章控辭,若是其邁邁乎?不覺缺然,繼以慙恧,莫知其所以爲諭也。卿雖日呈十章,實無益於準許,而反有傷於事面,以卿弘量,胡不念及於此耶?疾病之來,人所難免,不克進參,尤無所傷,卿其安心勿待罪,亟斷來章,勉副至望。仍傳曰,遣史官傳諭。
京畿監司書目,坡州呈,以大司憲朴世采,病重上去不得事。傳曰,卿之固辭至此,本職今姑勉副,卿其安心,調理上來,以補不逮事,回諭。
府啓,臣伏見日昨,有正言李益壽特遞之命,竊不勝慨然之至,雖其引避之辭,不免張皇,奏對之語,有欠宛轉,原其本情,只欲使聖朝,愼名器而重事體之意而已。在聖上優容臺閣之道,固當面諭開釋,一如前日之爲,不宜遽生疑怒,輕加摧折,而前席未罷,譴命旋下,氣像消沮,聽聞駭惑,其爲累於聖德,有妨於言路,爲如何哉?且伏聞今日筵中,聖上,以亦知益壽,非浮薄喜事之人爲敎,益壽心事,殿下旣已知之,何可以文字之煩複,言語之妄率,爲其罪,而終至於斥遞而後已耶?中批還收之請,初非大段之事,蓋是體例所言,而轉輾激惱,乃有此過中之擧,是豈平日所望於聖明者哉?請平心恕究,還收正言李益壽特遞之命。答曰,不允。以上朝報
有政。以趙儀徵爲承旨,兪命弘爲正言,李畬爲吏曹參議,黃欽爲戶曹參議,李益壽爲兵曹正郞,李徵楫·尹夏明爲司圃別提,睦林一爲修撰,柳宬爲禁府都事,金潤爲濬源殿參奉,李宜昌爲掌令,李允修爲持平,李翊相爲大司憲,李玄紀爲執義,沈思泓爲獻納。
吏曹參判崔錫鼎請對入侍。入侍時,行都承旨李彦綱所啓,小臣,待罪京兆佐貳者,前後累月,稔知五部難支之弊,與同僚相議,欲一陳達,而京兆之官,無登對之路,遷延未果,今則臣雖已離府,而事係不可不變通者,故敢此仰達矣。都下坊民差役之事,漢城府主管,分付五部,使之擧行,而五部殘弊特甚,自前賴以扶持者,惟在於差備契,而頃年坊役事目改磨鍊時,差備契之規,盡爲革罷,各部中,如士族出身,三醫司諸上司書吏無率丁之類,除其坊役,收捧錢文,以爲各其部書員·使令輩料布之資。當初變通,固出於均役之意,而行之未久,弊端隨生,所謂納錢之類,逐年減少,時存之戶,亦不能一一收捧,下人輩料布,他無出處,白地立役,其勢不應支堪,每每逃散,爲官員者,旣失使喚,坊民差役之際,無以號令,輒致生事之患。上年國恤初喪,外梓宮陪進進闕內時,道路修治之令,自京必非不申明知委,而其中尤甚殘弊無使喚之部官,則未及得見甘結,而生事者有之。此而不爲變通,則五部,將無以支保,臣曾以此意,稟議于大臣,則亦以爲不可不及時變通云,而當初節目,旣已入啓定奪,則自本府,有難擅便更張,故惶恐敢達。上曰,五部形勢,誠爲可慮,令該府問議于廟堂,從速變通,可也。備局謄錄
政事。兵批,以李澂明爲副司果。
上在昌德宮。停常參·經筵。
左議政趙師錫六度呈辭。入啓。傳曰,安心調理。
領議政金壽興箚子。大槪,不避瀆擾之罪,敢陳崩迫之懇事。入啓。答曰,省箚具悉卿懇。屢悉至意,而遜辭愈懇,無乃不足與有爲而然耶?此時此任,非卿莫可,雖日呈三章,其奈予志之堅定何?卿其須體此意,更勿困我,速出行公,以副如渴之望。仍傳曰,遣史官傳諭。
府啓,請平心恕究,還收正言李益壽特遞之命。措辭見上頃日承旨玉堂望單子中,申懹·兪得一兩人,有付籤之擧,臣等,不勝驚訝疑惑之至。未知此兩臣者,有何大段可罪之事,而有此非常稀有之處分耶?槪聞筵中,得一則以前後乖激之論,皆出此人,懹則以聽言觀貌,決非正土爲敎。惜乎,殿下之失言也。得一,性本强峭,久在論思之職,凡於言議,或不無過激之病,而其長處,則有不可掩者。至於懹之爲人,若謂之樸率則近矣,謂非正士,則竊恐聖明,有所未燭也。以貌取人,聖人猶以爲不可,則況加以言貌而罪之乎?曾在孝廟朝,亦有此事,而旋復收用,終至於卿宰之列,此蓋一時威抑,而非出於永棄之意,可想矣。固知聖朝今日之擧,未必有深罪兩臣之意,聽聞所及,中外驚惑,在廷之臣,擧懷危懼,莫敢自安,其貽累於聖德,有關於後弊,誠非細慮,請加三思,還收申懹·兪得一付籤之擧。答曰,不允。
左議政趙師錫箚子。大槪,乞收鞍馬賜給之命,以安微分事。入啓。答曰,省箚具悉卿懇。今玆賞典,實循舊章,何用辭爲?山陵監造官中成景雲,曾已身故,陞六之典,實無所施,故賜馬,而他餘則皆從前例矣。許多賞格,中草正書之際,未免錯誤也。李喜茂·李彦經·朴斗世·林世良·韓憲章·尹世遇等,一體六品遷轉,賜馬,爻周勿施,卿其勿辭領受焉。仍傳曰,遣史官傳諭。以上朝報
上在昌德宮。停常參·經筵。
辰時巳時,日暈。
左議政趙師錫七度呈辭。入啓。傳曰,安心調理。
府啓,請還收申懹·兪得一付籤之擧。答曰,勿煩。朝報
有政。以李玄紀爲承旨,李蓍晩爲校理,洪萬朝爲副修撰,崔錫鼎爲弘文提學,尹德駿爲吏曹佐郞,南致熏爲執義。
持平李彦紀啓曰,請勿留難,本府囚人之規,一依舊例施行。請還收正言李益壽特遞之命。措辭竝見上答曰,勿煩。燼餘
吏批,以朴世華爲甕津縣令,丁時潤爲典籍,李世載爲監察,沈廷輔爲司議。
兵批,以宋昌爲司直,朴世采·李漢雄爲副護軍,金載顯·朴泰淳爲副司直。
上在昌德宮。停常參·經筵。
左議政趙師錫九度呈辭。入啓。傳曰,安心調理。
政院啓曰,上番校理尹德駿,下番南致熏,昨政移拜他職,副校理金盛迪呈辭,修撰睦林一未肅拜,校理李蓍晩,修撰洪萬朝在外,上下番,一時皆空,修撰睦林一,牌招入直,上番他無推移之道,政官牌招開政,闕員差出,牌招察任,何如?傳曰,允。
傳曰,時任·原任大臣,六卿·判尹·三司長官,竝命招。
大司憲李翊相,牌不進。
政院啓曰,時原任大臣,六卿·判尹·三司長官竝命招事,命下矣。左議政趙師錫,方在呈告中,亦一體命招乎?判尹李之翼,以伴送事西下,不得出牌之意,敢稟。傳曰,知道。左議政,勿爲命招,三司長官有故,則次官命招。
備忘記,命召大臣·六卿·三司,事體甚重,日已過午,尙不來會,該房承旨,難免不能檢飭之失,從重推考。
掌令李宜昌,牌不進。
政院啓曰,領議政金壽興,吏曹判書南龍翼,戶曹判書柳尙運,兵曹判書尹趾完,工曹判書沈梓,大司諫崔奎瑞,持平李彦紀,修撰睦林一,承牌來詣矣。傳曰,引見。
判府事鄭載嵩及判府事李尙眞箚子。大槪,病重違命,惶恐俟罪事。入啓。答曰,省箚具悉卿懇。卿其安心勿待罪。仍傳曰,遣史官傳諭。
吏曹啓曰,今日開坐,各司官員守令取才,則掌隷院司評權尙轍,三冊不通,禮賓寺主簿沈榎,身雖來到,稱以將才陞六者,曾無考講之規云,仍爲出去。近來如此之類,擧皆應講,而强援久遠之例,終不應講,與不通同,竝汰去,何如?傳曰,允。
持平李彦紀啓曰,臣卽者入侍筵席,奏對纔訖,諸臣旋卽罷退,臣亦顚倒隨出,本府前啓,未及連啓,做錯之失,在所難免,何敢一刻仍冒於臺次乎?請命遞斥臣職。答曰,勿辭,退待物論。以上朝報
獻納沈思泓啓曰,請亟罷內獄,自今以後,掖庭犯科之類,出付外獄,令攸司治之。請還收禮曹判書金德遠,戶曹參判南益熏,漢城右尹李沆特除之命。竝措辭見上答曰,亟停勿煩。
執義南致熏啓曰,本府,方有前正言李益壽還收之啓,而臣兄臣益熏,亦入於中批陞擢之中,益壽以其事論啓,至有特遞之命,則臣於此嫌,不可同參,請命遞斥臣職。答曰,勿辭。
趙儀徵啓曰,執義南致熏,再啓煩瀆,退待物論矣。傳曰,知道。燼餘
禁府啓曰,以刑曹啓目,前營將崔鼎鉉,武兼宋泰新等,移本府處置事,允下矣。崔鼎鉉·宋泰新等,方待命於本府,卽爲拿囚之意,敢啓。傳曰,知道。禁府謄錄
有政。以李震殷爲濟用正,南宮鈺爲判校,李世載爲工曹佐郞,尹趾善兼同成均,南致熏爲副校理,李后定爲執義,朴思一單付校書副正字。
兵批,以洪時疇·柳寔·姜大後爲副護軍。
己巳正月初十日巳時,上御熙政堂。領議政金壽興,吏曹判書南龍翼,戶曹判書柳尙運,兵曹判書尹趾完,工曹判書沈梓,都承旨李彦綱,大司諫崔奎瑞,持平李彦紀,修撰睦林一,假注書楊萬榮,記事官金時傑·李寅燁入侍。金壽興進曰,近日風日寒凜,聖體,若何?上曰,無事矣。上曰,國本未定,國勢單弱,國綱解弛,時事艱虞,民心靡係,卽今莫大之計,不在於他矣。若其遲回觀望,敢有異意者,納官退去,可也。壽興曰,聖敎極爲未安,卽今朝臣,雖有無狀,豈敢有無端退去之義?小臣聽瑩,未能詳知,下敎矣。上曰,國本靡定,故國勢單弱,此時觀望有他意者,則退去,宜矣。故言之耳。壽興曰,自上久無螽斯之慶,擧朝臣隣,孰無憂慮之心乎?自前歲,後宮有高禖之慶,群情如有所恃,其爲欣幸,何可勝言,臣於其時,所陳獻賀之忱者,以其待罪藥房之故也,而中外臣僚之意,元皆無異於臣,豈有觀望之人乎?上曰,予之下敎本意,卿未及盡察矣。諸臣次第陳達,可矣。南龍翼曰,國勢孤危,朝野顒望之際,王子乃生,臣民慶幸,何可勝達,而第今日下敎,出於意慮之外,臣實未知所以仰對也。上曰,所謂意外者,何也?龍翼曰,下詢之敎,出於倉卒,定號之擧,亦涉太遽,故臣言如此矣。卽今內殿,春秋方盛,前頭之事,有不可知,今此擧措,豈不太急乎?雖以古事觀之,定國本之擧,甚爲重大,博詢講定,未爲不可,今若決定於倉卒之間,則臣知其不可矣。殿下,以退去爲敎,臣退則退矣,所懷如此,故仰達矣。柳尙運曰,昔宋眞宗,旣爲儲嗣,廟見而歸,百姓,擁路稱賀曰,少年天子也。太宗曰,當置我何地,且漢家有司,建請蚤建太子矣。今者自上深念國本,有此下敎之意,與宋帝逈然不侔矣。王子旣生之後,一國臣民,有所倚望,前頭若無正宮斯男之慶,則國本當自定矣,豈在今日名號之定與不定乎?尹趾完曰,聖上下詢,旣是宗社大計,則人心豈有觀望者哉?南龍翼,以太遽爲言,慮有前頭難處之事,其言,誠是矣。以古事言之,漢明帝明德王后,嗣續望斷之後,以章帝子之,則必以正宮爲重者,可見矣。今此王子,生纔數月,而此後若無正宮螽斯之慶,則國本固當不期定而自定矣。沈梓曰,殿下春秋三十,始見王子誕生之慶,擧國臣民孰不喜悅?今玆下詢,蓋出於宗社大計,凡在臣隣,何敢有觀望之意,而事體莫大,且諸臣以後慮爲言,則不無所見,惟在聖上,博詢廣議而處之。崔奎瑞曰,方今聖上,春秋鼎盛,王子誕生,亦纔數月,名號之定,何若是汲汲乎?前頭若無正宮螽斯之慶,則國本自定云者,誠如諸臣所達,而日後若有難處之事,則將何以爲之耶?今日所詢,旣是大事,則當從容訪議,乃以官爵,先爲脅制群下,至有退去之敎,其待群下,可爲太薄,而於殿下,亦未免大段失着矣。儲嗣不昌,漆室嫠婦之憂,元不可言,況群下之隱憂深慮,曷有旣也?今者殿下,幸而有王子,擧國臣民,孰不欣悅,而至於名號之定,恐涉太遽。前頭正宮,若無震索之慶,則天意人心,自有所歸,名號之定與不定,非所可論也。臣之妄意,差遲數年之後,從容更議,似合事宜。第觀望之敎,殿下,未免失言。漢文時,蚤建太子,以安宗社云者,其時皇子衆多,而儲位未定故也。今日之事,有異於此,殿下臣子,豈有一毫他意,欲生觀望之心哉?臣惶悚之中,竊不勝慨然也。諸臣所對日後或有難處之端云者,此蓋莫重莫大之事,欲使聖上,十分詳量而處之而已。睦林一曰,昨歲燕禖之慶,實副上下翹佇之望,擧國臣民,孰不歡忭?今此下詢,出於宗社大計,而事體重大,惟在聖上博詢廣訪而處之矣。壽興曰,當初聖敎本意,臣昏未覺察,不能明白仰對,不勝惶恐。蓋自王子始生之後,擧國臣民,莫不歡抃,前頭若無正宮螽斯之慶,則國本歸於何地乎?但今者王子,生纔數月,方在繈褓,而遽定名號,似未免爲汲汲。且古人於太子,亦以敎養成就爲先務,未聞以名號之定爲急也。若王子衆多之時,則或立長或擇賢,而今日則只有一王子,德器成就之後,則國本終何歸乎?古人云,無生而貴者,故天子之元子以下入學者,皆爲儒服,列聖之意,蓋亦有在,今王子,方在繈褓,而急定名號者,其在養德惜福之道,亦不可不慮矣。雖以宣廟朝事言之,懿仁王后無嗣,以光海爲賢而子之,至於名號,始定於壬辰矣。今日諸臣,非有他意於其間,而只以王子方在繈褓中,故所達如此,自上審量睿裁,何如?李彦綱曰,今此詢問之擧,事體甚爲重大,原任大臣及二品以上,更爲牌招,博詢講定,似合於愼重之道矣。上曰,以乙酉事觀之,無二品以上會議之例矣。壽興曰,王子旣生之後,人心固已屬望,而卽今方在繈褓,不必蚤定名號,此則諸臣旣已陳達,何必博訪而後知之乎?上曰,予固嘗言之,古語有之,不孝有三,無後爲大。予年幾三十,而尙無儲嗣,夙夜憂懼,未嘗少弛,始於昨年,乃有王子,雖以閭巷間事言之,至於三十而無子,則亦以嗣續爲慮。上年五月,夢遇一人,問以予年近三十而無子,何時當有男子云爾,則其人答以旣已懷子云。予曰,懷孕,安知其必是男子云爾,則其人答以所孕者乃男子云云。予於其時,心甚喜慰,其生王子之後,予心尤有所恃矣。壽興曰,前冬下敎時,有予年三十,始聞有子之敎,臣於其時,不勝感泣矣。群情喜幸,固不可勝言,而雖蠢愚無知,亦豈不屬望乎?但今諸臣所達,則名號蚤定之謂也。當此國事艱危之日,以事例言之,國本之定,豈不爲急,而第王子生纔數月矣。姑且極盡其護養之道,以待成就,可也。他日德器旣成,且無正宮螽斯之慶,則國本自可以定,卽今名號一款,誠爲太遽矣。上曰,古今不同,艱虞若此,不可不蚤定儲嗣,諸臣意見,更爲陳達,可也。龍翼曰,小臣之意,則與當初所達無異,自上雖不下敎,國本之定,一時爲急者,群下豈不知聖意乎?第其名號太早,或有日後難處之事,則亦不可不慮,故差待數年後講定,似宜。至於觀望之敎,極涉未安矣。上曰,閭巷之人,年過三十,則先有嗣續之憂,國家之事,尤爲自別,予年三十,欲定國本者,豈云早也?尙運曰,今日聖敎,固知出於爲宗社大計,而若於他日,正宮有斯男之慶,則必有難處之擧,群情必以爲太遽,不幸正宮,終無斯男之慶,而王子年長,則有司之臣,自當建請之不暇,擧國臣民,已爲屬望,國本之定,不係於名號之早晚,詢問之下,敢陳所懷,爲人臣者,何敢萌觀望之意乎?趾完曰,諸臣之前後所達,詳盡無餘,不必疊床之說,而王子之生,纔過數月,先定名號,似爲太遽,差待數年者,豈害於定國本之道乎?梓曰,卽今更無他慮,而且國本之定,不在於定名號與否,諸臣所達,誠是矣。奎瑞曰,所謂觀望者,有所畏忌於他之謂也。卽今惟有一王子,有何觀望之處乎?所謂定國本,則或出於擇立諸王子,或出於擇宗英之事,而今日之事,大異於是,若過數三年,正宮終無螽斯之慶,則國本自可定矣。今此汲汲行之者,臣實未曉聖意之所在也。李彦紀曰,君臣猶父子也,父子之間,何言不陳乎?臣敢以閭閻猥瑣之說,試爲仰達焉。閭閻間士夫,或有生子,則必貴重之,衣服不近華美,亦不以文字定名者,蓋其愛護之心,無所不至而然也。王子之生,纔數月矣。卽今所務,當盡保養之方,而不宜遽定名號,此亦不可不留聖意處也。林一曰,臣之所見,旣已仰達,而諸臣所達差待數年之說,亦有意見,卽今急務,惟在克盡保養之道矣。梓曰,德器成就之後,則自下當請建儲矣。壽興曰,當此之時,則豈待傳敎乎?趾完曰,李彦紀之言,甚切矣。閭閻之人,若有晚得貴子,則華美之服,亦有不着,此則出於惜福畏懼之道矣。卽今聖上之必欲速定名號者,其於畏懼之道,亦相反矣。彦綱曰,聖意已定,諸臣亦無他意,而只以方在繈褓,遽定名號爲急,差待數年之請,豈有他意於其間哉?卽今國勢,雖曰孤危,殿下春秋鼎盛,王子之生,今纔數月,則名號之定,不亦太早乎?至於觀望之敎,有非臣子所敢聞者,聖敎,失當矣。壽興曰,卽今所達者,以太早爲言矣。若其觀望二字,則極爲未安矣。上曰,宣廟卽位二十年後,始見一子乎?其時則螽斯衆多,如今日孤危之時,實祖宗以來所未有者,早定儲嗣之計,所以重宗廟也,豈以急遽爲言乎?壽興曰,臣意旣已仰達矣。定國本定民志,大計固好,臣豈不知聖意之所在,而卽今定名號,終未免太早,臣之區區之意則如是矣。尙運曰,聖敎所謂與宣廟朝事不同者,誠然矣。其時正宮,雖無儲嗣,王子衆多,國勢不孤,今則上年以前,國勢之孤單,群情之悶迫,何可勝言,而上年以後,則王子旣生,人心有所恃,國勢不孤,且與宣廟朝擇立之時不同,卽今王子之定名號,似無早晚矣。壽興曰,宣廟朝事,固非襯着於今日,而以懿仁王后,取光海子之者,與明德王后之事相同,故臣有所仰達矣。卽今國之孤單,誠如下敎,而只以事之太早,爲慮矣。上曰,有可以易知之者,辛酉嘉禮之請,不待期年,行於卒哭後者,何其與今日名號太早之說,相反耶?上曰,柳尙運之別生意見,極爲可駭矣。龍翼曰,宣廟朝,螽斯甚多,而其時建儲之請,則自下而發,何可擬於今日乎?壽興曰,今日之事,異於其時,只有一王子,前頭國本,不亦爲慮矣。奎瑞曰,所謂定國本者,或以無嗣,或以擇賢,則卽今人心,無他屬望,只有一王子,今何必汲汲定名乎?姑且遲待數三年,更無他螽斯之慶,則王子亦稍長,雖不能行問安視膳之禮,亦且稍習於言語拜跪之節,然後始議此事,亦未晚矣。今此必欲汲汲行之者,臣終未曉聖意之所在也。上曰,三十爲望斷之年,而以汲汲爭之,未可曉也。壽興曰,臣與諸臣所達,旣至備盡,此外更無所達之意,惟在聖上參量處之矣。上曰,今日宗社大計,不在多言,定名號擧行事,分付該曹,可也。林一曰,新除校理李蓍晩,時在京畿廣州地,副修撰洪萬朝,時在高陽地,經筵入番事緊,請竝斯速乘馹事,下諭。上曰,依啓。出擧條遂退出。朝報
上在昌德宮。停常參·經筵。
未時,太白見於巳地。
左議政趙師錫九度呈辭。入啓。傳曰,安心調理。
領敦寧金壽恒箚子。大槪,召牌之下,病未祗赴,惶恐待罪事。入啓。答曰,省箚具悉卿懇。卿其安心勿辭,亦勿待罪。仍傳曰,遣史官傳諭。
備忘記,爲宗社定大計,一日爲急,而戶曹判書柳尙運,初以如是汲汲,未曉聖意等語,偃然陳達,誠可寒心。吏判,旣被問備之罰,則此人所坐,不可薄罰而止,今姑一體從重推考。
備忘記,國家莫重莫大之事,不容稽緩,而都承旨李彦綱,親承傳敎,出去之後,乃敢視之尋常,更鼓過半,而尙不書入,其意誠未可知,誠可驚駭,姑先從重推考,當該注書罷職,當刻內卽爲書入,罷職現告,假注書楊萬榮。
領府事閔鼎重箚子。大槪,病不能赴召,惶恐待罪事。入啓。答曰,省箚具悉卿懇。卿其安心勿辭,亦勿待罪。仍傳曰,遣史官傳諭。
領議政金壽興箚子。大槪,更申微悃,冀蒙恩遞事。入啓。答曰,省箚具悉卿懇。此非大段之事,何用深咎乃爾?卿其勿辭,速出行公。仍傳曰,遣史官傳諭。
都承旨李彦綱上疏。大槪,罪重律輕,不敢晏然於官次,乞削臣職,仍勘臣罪,以警具僚事。入啓。答曰,省疏具悉。卿其勿辭察職。
禮曹啓曰,命下矣。爲宗社定國本之擧,莫重莫大,必須遵據典禮,率循舊章,以爲講定之地。今此王子,似當以元子,定其名號,而本曹無可據之前例,不但臣等固陋之見,有難倉卒擅斷,只以該曹一丈啓辭,草草定奪,似爲未安,廣議于諸臣,熟講定號,以重事體,何如?傳曰,此非難斷廣議之事,以元子定號。又啓曰,以本曹草記,傳曰此非難斷廣議之事,以元子定號事,命下矣。元子定號之後,應有告廟社·陳賀·頒敎之擧,似當依辛丑年例,磨鍊擧行,告廟社·頒敎,則無拘礙之端,而陳賀一款,則卽今適値國恤,與常時不同,何以爲之?敢稟。傳曰,依辛丑年例爲之,陳賀權停。又啓曰,取告甲子年謄錄,則因大王大妃殿周甲之歲,有誕日頒敎之擧,而以國恤三年之內,故頒敎則親臨節目,以權停例定奪矣。今番頒敎,又當國恤,依甲子年例,親臨一款,亦以權停例磨鍊擧行,何如?傳曰,依爲之。
備邊司郞廳,以大臣意啓曰,昨日自上,命招大臣·六卿·三司諸臣,詢問元子定號,事體莫重莫大,諸臣奏對說話,毋論緊歇,所當一從陳達之言,竝爲記錄啓下事,伏見啓下該曹擧行條件,則疎漏莫甚,有若尋常政令間循例擧行之事,殊甚無據,當該注書,從重推考,更爲詳細書出啓下,何如?傳曰,允。
大司諫崔奎瑞啓曰,臣伏見戶曹判書柳尙運,以如是汲汲,未曉聖意等語,至下嚴旨,有問備之擧,臣於是,不勝震悸,臣之日昨所達,亦與此語意相同,伏承未安之敎,而恭竢處分,不爲自列而退矣。今者尙運,旣以此被罰,則臣何敢以獨免爲幸,而晏然於職次乎?請命遞斥臣職。答曰,勿辭,退待物論。
禮曹啓曰,元子定號告廟社吉日,令日官推擇,則今正月十六日爲吉云,以此日擧行,而頒敎則以十七日爲之事,知委,何如?傳曰,允。以上朝報
上在昌德宮。停常參·經筵。
夜一更二更四更,月暈。
以安俊孺爲假注書。朝報
有政。以吳斗寅爲刑曹判書,金弘柱爲濟用奉事,朴奉殷爲敦寧參奉,沈廷耉爲司饔參奉,李宜振爲南別殿參奉,郭始徵爲齊陵參奉,申喜澄爲獻陵參奉,宋曅爲靖陵參奉,吳斗奎爲長陵參奉,趙公輔爲英陵參奉,朴世耉爲昌陵參奉,南磐爲泰陵參奉,朴世采爲左參贊,權讓爲掌令,吳道一爲大司成,崔重泰爲承文博士,閔鎭周爲參知。
兵批,以申汝哲·權恒爲副護軍,金盛迪爲副司直。
上在昌德宮。停常參·經筵。
夜五更,月暈,流星出織女星上,入東方天際,狀如鉢,尾長五六尺許,色赤。
左議政趙師錫十一度呈辭。入啓。傳曰,安心調理。
京畿監司書目,坡州呈,以知事李觀徵辭職上疏上送事。入啓。答曰,省疏具悉。卿其勿辭調理,上來察職。朝報
摠戎廳啓曰,廣智營入直本廳壯抄三運軍兵,今已準番,依前例與訓鍊都監軍兵,今月十五日,還爲替代,而本廳入直牙兵,亦已準番,一體放送之意,敢啓。傳曰,知道。摠戎廳謄錄
備邊司啓曰,下玄宮日望哭時,東西班不參人員,査啓罷職之後,敦寧府·忠勳府·儀賓府,則令吏曹査出,宗親府則令宗簿寺査出矣。敦寧府·忠勳府不參人員,自吏曹旣已啓達論罰矣。宗簿寺,宗班不參之人,今始査覈牒報,而除年七十及病廢者外,不參之人,至於八十人之多,事極寒心,不可以人數之多,有所分揀,應罷之人,別單書入,而竝一體罷職,何如?傳曰,允。備局謄錄
上在昌德宮。停常參·經筵。
未時,日暈。申時,日暈左珥。
左議政趙師錫十二度呈辭。入啓。傳曰,安心調理。
幼學柳緯漢上疏。大槪,敢應求言之旨,妄效瀝血之忱,冀蒙採納事,呈政院。
諸承旨請對入侍時,陳疏人柳緯漢定配事,榻前下敎。
備忘記,元子定號之日,宗社之托,君臣之分,大定,如非病風敗亂之人,孰敢有他意於其間乎?是固人情天理所同然者。第頃當王子旣生之後,親戚間自內獻賀之禮,或有關焉者,此實尋常駭異者,故有所酬酢,而語次之間,因及吏判之事,此則斷然無他,而如或未諒予之本情,因此不安,則是豈和平之福耶?噫,君臣之間,貴相知心,苟有罪狀之彰著難掩者,則流放竄逐,無所不可,何可以猜疑御下,以致人人之自危乎?歷觀前史,予未嘗不痛恨於此等處也。玆以敷心腹曉之,使君臣之間,得無情志之礙阻焉。且念追崇議定之日,論議不一,至被竄謫,而及其斷自聖衷,克正大禮之後,無所有疵議,臣子分義,自當如是,況宗社大計,纔已完定之後,寧有囂囂浮議,行於其間之理哉?此雖三尺童子,亦所當知,而今此柳緯漢之疏,專出構捏諸臣,嫁禍朝廷之計,造意遣辭,極其危險,故纔已明辨痛斥,而日後鬼蜮之輩,又有接踵而起者,則當繩以重律,斷不饒貸,以此明白知委。
以刑曹柳緯漢高原地定配單子,傳曰,絶島定配。以上朝報
備邊司郞廳,以領議政意啓曰,新除授廣州留守尹堦,累度陳疏辭免,尙不辭朝,殊甚未便。今聞累朔陵役監董之餘,大致傷敗,卽今身病,決無赴任之勢云,而前留守李世白,見差使臣,亦不可不趁速上來,廣州留守尹堦,今姑改差,其代卽爲差出,催促赴任,何如?傳曰,允。備局謄錄
正月十四日,上御□□堂。諸承旨請對入侍時,都承旨李彦綱曰,今日乃淸齋之日也。登對之請,極知未安,而柳緯漢者,來呈一疏,名雖儒疏,語意極其凶慘,故玆敢請對,元疏亦爲持來,卽爲睿覽後,夬賜處分,何如?左承旨李濡曰,其疏語,專攻首相,故臣則嫌不敢爲言矣。彦綱曰,元子旣已定號之後,一國臣民,莫不欣抃,若非亂臣賊子,孰敢有異意哉?緯漢,以儒生爲名,而國家旣定大計之後,肆然投疏,欲爲熒惑天聽,嫁禍國家之計,首尾用意,自有難掩者,自上若不明辨痛斥,則日後之慮,有不可勝言矣。右承旨李墪曰,臣觀上疏主意,殊極驚心,疏中所謂心不悅服,時異備變等語,有同告變者然,若不明辨痛斥,則如此之輩,接跡而起,必欲嫁禍於他日矣。左副承旨徐文裕曰,元子未定之前,若陳建儲之疏,則未爲不可,而今已定號之後,安敢以時異備變之說,肆然發口乎?其爲設計,殊極陰慘,自上不可不明辨而斥之也。右副承旨趙儀徵曰,國本旣定之後,中外人心,莫不欣抃,而緯漢,乃敢以凶慘之說,欲爲探試嫁禍之計,若不大段處分,則日後之慮,有不可言者矣。同副承旨李玄紀曰,院中諸僚,欲陳柳緯漢疏意不韙之狀,有此登對之擧,故臣亦隨入,而緯漢疏中,有請宥李沃之語,沃卽臣之妹夫也。臣於此事,嫌不敢言,而若使此疏,出於元子定號之前,則猶有所執,而出於元子定號之後,極涉無謂,如此怪鬼之輩,宜有禁抑之道矣。上曰,觀此柳緯漢疏辭,則元子定號之後,待年冊封一款,自是次第應行之事,而徑請冊封者,似出於未諳國朝典章之致,至於疏末在謫諸臣請宥,而用與不用,惟在朝家,亦不必深責,而原其主意,造意巧慘,遣辭危險,隱然有嫁禍朝廷之計,其心所在,誠可痛惡,定配。朝報
上在昌德宮。停常參·經筵。
夜四更五更,月暈。
左議政趙師錫十三度呈辭。入啓。傳曰,安心調理。
吏曹判書南龍翼上疏。大槪,臣昨聞有人投疏攻之,語意兇慘,無非臣子不忍聞者,臣心驚骨寒,直欲鑽地以入,繼伏見追下備忘記,則曲盡開諭,如父誨子,生死骨肉之恩,糜粉難報,終宵感泣,不知死所,卽承召牌,不得不承命,撰進敎文而退,而第人之爲言,至於此極,決不可徒恃曲全之恩,偃然仍冒於重任。況都政在明,狼狽尤極,伏乞先遞臣銓長之任,俾無大政遷就之弊事。入啓。答曰,省疏具悉卿懇。已悉予意於別諭及大臣箚批矣。復何多誥?噫,君臣之間,貴在情志之流通,予何可以此疑卿,卿何可以此自阻於予乎?宜諒此意,安心勿辭,速出行公。
領議政金壽興箚子。大槪,冒進崩迫之危悃,乞賜罷斥,仍正臣罪事。入啓。答曰,省箚具悉卿懇。國綱不嚴,人心不淑,什麼狐鼠之輩,乃生嘗試君父,嫁禍朝廷之計,肆然投疏,語極兇慘,事之痛惋,莫此爲甚,若不明辨痛斥,則末流之害,有不可勝言,故已施投畀之典矣。於卿少無一毫難安之嫌,而陳章丐免,若是其太過,不惟予心之愕然,適足以中其陰邪之計,以卿體國之誠,休休之量,胡不念於此耶?玆遣近侍,以諭至意,卿其安心勿辭,亦勿待罪,速出行公,以副如渴之望。仍傳曰,遣承旨傳諭。
傳曰,明朝領相命招,使之卜相。以上朝報
禁衛營啓曰,軍兵所給環刀一千二十柄,校子長弓一千張,長箭二百部,片箭二百部,筒兒三百箇,前大將時,令哨官韓武仁監造,今已畢役矣。別造環刀十柄,校子長弓十張,長箭伍部,片箭五部,筒兒五箇,封進之意,敢啓。傳曰,監造監官,令該曹考例稟處。禁營謄錄
吏曹啓曰,廣州留守有闕,依近例,令備邊司議薦,何如?傳曰,允。備局謄錄
上在昌德宮。停常參·經筵。
左議政趙師錫十四度呈辭。入啓。傳曰,安心調理。
京畿監司書目,驪州呈,以吏曹參議李畬病重,上去不得事。傳曰,爾其勿辭調理,上來察職事,回諭。又書目,廣州呈,以持平李允修辭職上疏上送事。入啓。遞差。
戶曹判書柳尙運上疏。大槪,臣於縮伏俟勘之中,得見柳緯漢疏本,心骨俱寒,不得不冒死自列,冀蒙鐫削,以嚴公體事。入啓。答曰,省疏具悉。已諭予意於銓長疏批矣。卿其安心勿辭,從速察職。
今月十四日諸承旨請對入侍時,擧條還入,陳疏人柳緯漢絶島遠竄事,改付標啓下。
刑曹,柳緯漢南海縣絶島遠竄。啓。傳曰,十三日賓廳坐起日次,而以國忌齋戒,頉稟矣。今日則領相,以卜相事,旣已入來賓廳,應有稟定之事,領相入侍事,分付。
以呂聖齊爲右議政。
引見時,前領議政南九萬敍用事,及庚申以後被罪人,觀其罪名輕重,漸次收用之意,分付銓曹事,及元子定號時,田畓價銀子四千兩,還給該曹事,及故相臣李浚慶奉祀孫收用事,及初入仕各別擇差事,榻前下敎。
京畿監司書目,廣州呈,以校理李蓍晩辭職上疏上送事。啓。答曰,省疏具悉。爾其勿辭,從速上來察職。
院啓,元子名號之定,固是宗社莫大之計,殿下之所以博詢,在廷群臣之所以仰對聖敎者,莫非重其事也。乃者柳緯漢,投進一疏,造意設辭,罔非危險,而就其中尤甚兇慘者言之,一則曰平素所蘊,一則曰心不悅服,又曰,事異於備變,又曰民志不可定,國本不可固。噫嘻,此何言也?今日世道人心,固知悖亂,而豈料此等說話,至發於章奏之間耶?臣等,未知其所謂所蘊者何事,備變者何意,而人望已係於高禖之初,大計已建於定號之日,凡係食土含生之類,靡不歡抃鼓舞,則其所謂不悅服不可固者,抑何說耶?乘間抵隙,欲售網打之心者,固是此類,而有此罔測之說,肆然爲疑亂天聽之計,是可忍也,孰不可忍也?幸賴聖上,洞燭陰兇之狀,前後批敎,旣已明辨痛斥,繼有絶島投畀之典,人心庶可定,奸萌庶可折,而若此莊頭探試,設計經營之狀,決非如緯漢一狐鼠所爲,嚴加鞫問,鉤得情實,則日後換面接跡之徒,終必禍人國家而後已,請陳疏人柳緯漢嚴鞫得情。答曰,緯漢,旣已投畀絶島,以折奸計,嚴立禁令,以杜後弊,不必鞫問也。勿煩。
以都目政中寧陵參奉望單子,傳曰,廣州幼擧李東英,草野獻芹之誠,可尙,特爲除授。朝報
是日,行都目政。
議政府司錄,以大臣意啓曰,右議政呂聖齊,時在江春道淮陽地,帶行錄事·醫員·書吏各一,依前例給馬,何如?啓依所啓施行。政府謄錄
引見時,領議政金壽興所啓,前者校理兪得一,以外方身布以米代捧事,陳達。啓下備局,而各司所捧及目前需用,不可不問,故問於各司,則節節難便,而以米代捧之後,山郡所捧,出浦之際,其費亦且倍蓰,似難施行,勿施,何如?上曰,依爲之。備局謄錄
吏批,以朴世標爲任實縣監,具廷柱爲活人別提,李世基爲尙衣僉正,呂翼齊爲林川郡守,金沆爲參禮察訪,李翊爲廣州留守,李起漢爲司藝,李再昌爲奉常主簿,全克泰爲三嘉縣監,宋曅爲司饔奉事,李模爲長鬐縣監,李舜岳爲金山郡守,李世馣爲求禮縣監,李相爲司贍直長,宋昌爲黃海監司,尹寔爲宗簿主簿,李宜昌爲獻納,梁聖揆爲持平,李允修爲掌令,沈季良爲持平,金壽增爲敦寧都正,宋相哲爲永同縣監,趙有穡爲興陽縣監,李亨蕃爲鳳山郡守,丁時潤爲永春縣監,洪處道爲英陽縣監,李耋爲掌樂直長,朴聖楷爲甑山縣令,李世載爲黃州判官,韓相皐爲龍宮縣監,崔實爲引儀,李箕明爲典牲奉事,南至熏爲兵曹佐郞,李瑞雨爲富寧府使,李秀彦爲兵曹參判,尹世喜爲衿川縣監,鄭澔爲兵曹佐郞,李震榮爲宗廟直長,金昌集爲兵曹參議,李萬吉爲尙衣別提,閔鎭周爲茂朱府使,金演爲江春都事,蘇后山爲禮賓主簿,李萬元爲鏡城判官,羅學川爲監察,閔泰重爲長興直長,崔實爲司評,柳長元爲平市令,任翊元爲全羅都事,呂必寬爲內資奉事,金鼎禹爲監察,李日翼爲海州牧使,李觀漢爲司宰直長,金斗南爲典籍,金楺爲禁府都事,朴善長爲瓦署別提,兪瑒爲開城留守,鄭琳爲監察,申益顯爲理山郡守,鄭粲翰爲德源府使,李世馨爲禁府都事,沈枰爲參知,南五星爲戶曹正郞,鄭壽俊爲直講,李敏英爲典籍,金尙夏爲禮曹正郞,趙正紳爲刑曹佐郞,權順泰爲召村察訪,沈思泓爲司僕正,尹時鳴爲禮曹佐郞,李仁著爲司饔直長,尹趾善爲大司憲,閔周昌爲戶曹佐郞,金涔爲監察。
兵批,以吳相漢·李浚明爲五衛將,睦來善爲知事,李翊臣爲忠壯將,沈梓爲都摠管,盧銓爲忠洪兵使,趙汝秀爲同知,申益顯·趙爾璧爲訓鍊僉正,黃有瑞·李世剛爲都摠經歷,李弼煥爲部將,韓致精爲武兼,李台老爲坡知僉使,朴世挺爲文城僉使,李夔爲阿耳僉使,李晩得爲所斤僉使,鄭時諶爲南虞候,韓浹爲慶州營將,尹烇爲全羅左水虞候,黃鐸爲鐵串僉使,張治世爲黃海兵虞候,申命老爲西原營將,崔燾中爲都摠都事,李泰蕃廣梁僉使,尹致慶爲潼關僉使,朴再華爲白峙僉使,吳挺善爲天水僉使,黃道弘爲濟物萬戶,金世龜爲東里萬戶,趙泰重爲慶尙左兵虞候,金錫民爲城津僉使,李昌肇爲訓鍊副正,愼聖源爲南陽監牧官,柳畯爲都摠都事,李光漢·金重錫爲訓鍊判官,李壽民·安後善爲主簿,鄭智爲都摠都事,朴信亨爲習讀,李振海爲蔚山監牧官,柳宗琳爲武兼,洪錫胤·李仁亨·文以翼·黃理中·全鎣·金和韻·張好德·崔鎭漢爲部將,金相·張萬春·李泰貞·閔泳·朴東相·李東英·崔斗齡爲武兼,朴望之爲都摠都事,郭翰邦爲訓鍊僉正,韓榮世爲主簿,李世重爲都摠經歷,徐盛爲唐浦萬戶,申檳爲格浦別將,崔世傑爲天城萬戶,田會一爲玉浦萬戶,張禹錫爲撫夷萬戶,趙宗邦爲山羊會萬戶,陳起華爲造山萬戶,朴命益爲永登萬戶,張文翲爲智島萬戶,李錫彬爲神亐仇非萬戶,朴宗發爲羅暖萬戶,劉廷益爲長津柵別將,金忠祿爲古突山別將,李相如爲菁川別將,李斗辰·林纘興·安世煜·姜翊泗·鄭度長·鄭錫夏爲宣傳官,鄭奎徵爲訓鍊僉正,崔溟運爲判官,安績爲主簿,吳斗相·吳瑞蓂爲守門將,李時冕爲訓鍊判官,判中樞府事南九萬,原任敍用例授,李泓爲公州營將,李弘璧爲全州營將,李基泰爲羅州營將,張漢相爲忠州營將,景龜瑞爲慶德將,權擇爲羽林將,金重信爲阿耳僉使,李珪·安世柱·申振漢·閔後慶·金翼八·申璨·尹佾爲武兼,安紳爲宣傳官,李時馪·金聲玉·金秀赫·李英達·尹弼殷爲守門將,申命汝爲羅暖萬戶,成遠昌·朴廉爲宣傳官,李碩根爲都摠經歷,洪時九爲都事,丁敏道爲訓鍊判官,柳憲章爲副司正,百官加下批。
上在昌德宮。停常參·經筵。
未時,太白見於巳地。夜三更,月入太微西垣內。
傳曰,以昭儀張氏爲禧嬪。
傳曰,頒赦·百官加爲之。
政院啓曰,頒赦·百官加爲之事,命下矣。某罪以下宥之乎?傳曰,雜犯死罪以下竝宥。
院啓,請陳疏人柳緯漢嚴鞫得情。措辭見上答曰,勿煩。
府啓,請還收正言李益壽特遞之命。請還收申懹·兪得一付籤之擧。竝措辭見上臣等,伏見柳緯漢疏本,其造意遣辭之危險,有不忍正視者,誠不勝驚駭痛惋之至。噫,國有大事,則奸邪之徒,必乘時闖發,熒惑君聽,以貽國家無窮之禍者,前轍可鑑,豈不大可懼哉?今此元子定號之擧,出於爲宗社大計,當其詢問之時,諸臣各陳所見,不過重其事而已。夫安有一毫他意於其間,而名號旣定之後,率土歡抃之日,乃敢窺覘間隙,投進一疏,有若在廷諸臣,陰懷不悅於今日之事者然。噫嘻,此等兇慘之說,奚爲而至於紸纊之下哉?幸賴聖明,燭其奸狀,夬施投畀之律,固知鬼蜮之輩,不得復售其其網打善類,空人國家之計,而第其傍伺設機,經營嘗試之狀,決非什麼一緯漢之所自辦,未覈情實,徑先竄配,實有乖於懲惡討罪之典,請陳疏人柳緯漢嚴鞫得情,緯漢兇慘之疏,實出於構捏嫁禍之計,則職在喉舌者,所當齊聲痛斥,力請懲討之典,而同副承旨李玄紀,乃於登對之時,只以無謂·禁抑草草數語,塞責而退,凡在聽聞,莫不駭然,規警之擧,在所不已,請同副承旨李玄紀從重推考。答曰,不允。
都堂錄圈點,四點,金夢臣·金鎭圭·李鼎命,三點,崔錫恒·鄭齊泰·金洪福·金宇杭·李玄祚·尹世喜·李益壽·沈枰·李震休·柳尙載·韓聖佑·朴泰淳。
左議政趙師錫十五度呈辭。入啓。傳曰,安心調理。朝報
禁府啓曰,今十九日影幀慶基殿奉還時,左右考喧都事二員,導駕二員,大駕擧動時,各差備九員,留仕一員,當以十四員分差,而本府都事十員外,不足四員,假都事四員,令該曹差出,何如?傳曰,允。禁府謄錄
都目政。吏批,以蘇后山爲禮賓主簿,閔鎭嵩爲長水縣監,洪澤普爲工曹佐郞,楊遇漢爲濟州判官,李百謙爲長興奉事,沈瑞肩爲典籍,朴斗望爲尙瑞直長,李泰東爲旌義縣監,趙景昌爲司宰主簿,沈廷協爲長興主簿,李泰朝爲司僕主簿,鄭沇爲載寧郡守,趙正紳爲漢城判官,尹挺卿爲典牲主簿,李菂爲禮曹佐郞,李文興爲金泉察訪,南伋爲大靜縣監,尹趾完爲掌樂提調,柳寔爲晉興君,姜大俊爲箐陽君,金宇亨爲繕工提調,李世白爲同義禁,朴泰淳爲修撰,黃述爲活人別提,金盛迪爲校理,趙澄爲機張縣監,崔休爲監察,李洙爲尙瑞副直長,李彦綱爲內贍提調,成碩夔爲典籍,辛馨遠爲東部主簿,李益壽爲副修撰,睦來善爲歸厚提調,李翊相爲瓦署提調,朴淨爲禁府都事,趙仁壽爲掌苑別提,尹寔爲刑曹佐郞,朴長亨爲禮賓主簿,沈夢良爲司贍主簿,李壄爲敦寧奉事,鄭徵爲掌樂主簿,申琢爲司饔參奉,李必益爲義盈直長,李光朝爲氷庫別檢,南宮健爲繕工監役,李肇源爲恭陵□□,全五福爲禧陵參奉,宋奎炯爲濬源殿參奉,鄭益相爲宗廟副奉事,李鐵興爲引儀,權揆爲厚陵參奉,魚震奭爲童蒙敎官,兪晦一爲氷庫別檢,李楺爲平市奉事,朴鐔爲內侍敎官,許源爲順陵參奉,曺錫禹爲靖陵參奉,吳任道爲司畜別提,尙弼周爲繕工假監役,韓允述爲監察,南彦昌爲爲兵曹佐郞,李鳴東爲麒麟察訪,具時經爲司䆃主簿,尹趾慶爲典設別檢,朴省己爲引儀,李徵楫爲金井察訪,百官加下批。兵批政事合在上
上在昌德宮。停常參·經筵。
左議政趙師錫十六度呈辭。入啓。傳曰,安心調理。
府啓,請還收李益壽特遞之命。請還收申懹·兪得一付籤之擧。請陳疏人柳緯漢嚴鞫得情。竝措辭見上日昨大政,有李東英寧陵參奉除授之命,臣不勝警惑之至。東英,本以高靈官隷之子枝,兒時上京,娶妻於廣州居生者,前後行事,無非干恩之計,曾於年前,乃以遷陵重事,至於擊錚上達。且當陵幸之日,敢將山藥數莖,猥陳於法駕咫尺之前,此出於希望之心,而非有獻芹之誠,事之可駭,莫此爲甚。臣趾善,忝居喉司,隨駕往來,目見其事,至有還給之請,而不請其罪,至今恨之,雖尋常一命之官,不當及於如許常漢,而況此齋郞,必以士夫之有名望者擇差之任,決不可濫授,以辱名器,請還收李東英寧陵參奉特除之命。答曰,勿煩。李東英,令該曹相當職相換。朝報
傳曰,御營廳今正月十七日集春營·東營·新營入直軍兵中日試才時,兼司僕李好命,片箭三中,直赴殿試。御營廳謄錄
上在昌德宮。停常參·經筵。
辰時巳時,日暈。申時,日暈左珥。
左議政趙師錫十七度呈辭。入啓。傳曰,安心調理。
影幀擧動進發三嚴,午初二刻。大駕詣影幀祗送所,入幕次後,藥房·政院·玉堂問安。答曰,知道。
假注書朴權書啓,臣承命馳往于抱川邑內右議政呂聖齊所住處,傳諭聖旨,則以爲,臣垂死危喘,得蒙天恩,纔出栫棘,繼有收敍之命,載病作行,寸寸前進,以爲歸死先隴之計,不意史官,又宣聖旨,以臣置之百僚之上,使之斯速上來,臣感激驚惶,不覺汗淚之交零也。臣積月沈痼,數千里行役,精神筋力,奄奄殆盡,不能成文字,以盡心懷,稍進近畿之地,謹當以一疏,畢陳危悃云矣。傳曰,知道。以上朝報
上在昌德宮。停常參·經筵。
左議政趙師錫十八度呈辭。入啓。傳曰,安心調理。
領議政金壽興箚子。大槪,冒死陳籲,冀蒙矜許事。入啓。答曰,省箚具悉卿懇。已悉至意於前席矣。復何多誥?卿其安心勿辭,速出行公,以副予望。仍傳曰,遣史官傳諭。
忠淸監司書目,尼山呈,以副提學尹搢病重,上去不得事。傳曰,勿辭,調理上來事,回諭。以上朝報
上在昌德宮。停常參·經筵。
左議政趙師錫十九度呈辭。入啓。傳曰,都承旨敦諭。
知事睦來善上疏。大槪,臣年踰七十,疾病沈淹,決無供仕之望,新除本職兼任,竝許鐫遞,仍陳乞骸之恩事。入啓。答曰,省疏具悉。卿之年齡雖高,筋力尙旺,休致之請,何若是其邁邁乎?卿其安心勿辭,從速行公。
備忘記,元子誕生時,醫官崔聖任·權愉,竝加資,差備內官朴俊英,半熟馬一匹賜給,奏時官李尙貴,令本衙門高品付祿,別監金永業·馬點石,書員崔天起·徐太崙,竝書題除授,醫女仁香·環玉,從自願免賤。
同副承旨李玄紀上疏。大槪,前席拙訥之對,果速臺評,而兪音竟靳,情勢愈蹙,召牌之下,不得趨赴,乞罷臣職,仍治臣罪,以謝公議,以勵臣節事。入啓。答曰,省疏具悉。爾其勿辭,從速察職。
院啓,京司吏胥憑依奸弄之弊,無所不至,而其中廣興倉,尤有甚焉。蓋京畿十餘邑貢物倉中,名以使喚條,而分授吏輩,吏輩以使喚條入邑之田稅,亦謂之使喚條,而自作己物,以斛子量來之穀,用十二升容入之大斗,私捧於外,欠縮之多,勢所必至,而督責其監色船人,使之充數,然後改量作石而納倉,其嬴餘則盡爲入己,所謂使喚條者,只是貢物,而田稅則不在於其中,毋論船運陸運,直爲納倉,事勢當然,而莫重維正之供,任他吏輩之私捧,今日國家,少有紀綱,則吏輩安敢乃爾?如此濫滑之類,若不隨現重究,則將無以嚴國綱而懲吏奸,請令有司,嚴明査覈,痛治私捧之吏,自今以後,田稅私捧之弊,一切禁斷,毋踵前習。答曰,依啓。以上朝報
有政。吏批,以李世白·姜鋧爲承旨,李德基爲軍器判官,韓渷爲司宰僉正,朴斗世爲典籍,沈極爲掌樂正,趙泰采爲典籍,趙國衡爲軍器僉正,楊顯望爲軍資正,張後載爲大靜縣監,李頤命爲楊州牧使,金洪福爲兵曹正郞,安後尹爲司饔直長,宋相琦兼東學敎授,李彦紀爲兵曹正郞,李萬吉爲監察,兪集一爲直講,洪重箕爲宗簿主簿,李延會爲司僕主簿。
上在昌德宮。停常參·經筵。
持平梁聖揆避嫌。大槪,臣於同副承旨李玄紀之疏,有不敢晏然者,請命遞斥臣職。答曰,勿辭,退待物論。
左議政趙師錫箚子。大槪,病㞃乞免,誠不獲已,而特賜敦諭,尙靳恩遞,惶感悶蹙之極,不得不冒死呼籲,冀蒙恩遞,以尋生路事。入啓。答曰,省箚具悉卿懇。當此艱虞溢目之日,寡昩之所以倚毗仰成者,不過二三元老,況卿以宿德重望,身佩安危,義同休戚,其進其退,所關,如何,而罔念扶顚之策,一向控免,若是其恝然,此豈平日所望者乎?予實愕然,無以爲諭,積勞之餘,縱有一時之微恙,從容調治,已浹三旬,神明所扶,勿藥有喜,卿其須體至意,更無困我,安心勿辭,速出論道,以副上下之望。仍傳曰,遣史官傳諭。以上朝報
有政。以崔奎瑞爲承旨,禹昌績爲工曹參議,李彦綱爲同義禁,李玄祚爲修撰,李濡爲大司諫,李彦維爲尙衣別提。
兵批,以姜鋧爲副司直,宋相琦爲副司果。
上在昌德宮。停常參·經筵。
左議政趙師錫二十度呈辭。入啓。傳曰,安心調理。
禮曹判書金德遠辭職上疏。入啓。答曰,省疏具悉。卿之才望,實合此任,意外人言,何必深嫌?卿其勿爲過辭,安心察職。
謝恩,禮曹判書金德遠。
傳曰,大臣·備局堂上,引見。引見時,吏曹判書南龍翼,兵曹判書尹趾完牌招察任事,及申懹·兪得一付籤還收事,榻前下敎,今番增廣時,生進圓點,依近例停止事,榻前定奪。
傳曰,明朝大提學命招。
大司憲尹趾善啓曰,臣卽於榻前,以韓信謙職牒還給還收事,陳達矣。退而聞之,信謙,蒙放於洞開獄門之時,故初無罷職之事云,臣奏事顚錯之失,著矣。不可仍冒,請命遞斥臣職。答曰,勿辭,退待物論。
京畿監司書目,楊根呈,以右議政呂聖齊上疏上送事。啓。答曰,省疏具悉卿懇。卿之心事,予固詳知,今玆新命,亦非偶然,須體至意,安心勿辭,斯速上來,以副如渴之望。仍傳曰,遣史官傳諭。
引見時,大司憲尹趾善所啓,請罪人吳順彦·吳順希·金守亨·金進海·朴命順等減死定配之命。上曰,勿煩。司諫朴世所啓,軍兵之爲國赴難,如子弟之衛父兄,手目之捍頭目者,惟在於主將之敎訓,而訓鍊大將申汝哲,常時不能敎訓,致令吳順彦等,惑於妖僧,相與逃避,已不免其責,而徒區區於增料一事,其於撫養之方,雖似有得,而旣失敎訓之道,則難免其罪,請訓鍊大將申汝哲罷職。上曰,軍士之惑於妖言,相率逃避,乃渠等無狀之致,雖主將,末如之何,且加料之請,亦是優恤軍兵之意,臺諫請罷之論,出於料外,誠可異也。又所啓,臣於聖批未安之敎,有不敢晏然者,請命遞斥臣職。上曰,朝家待大將之道,事體自別,而今此軍兵之惑於妖言,相率逃避,乃渠等無狀之致,雖主將,亦末如之何,且軍兵加料之請,實是撫恤之意,而朴世,乃以情外之言,至於請罷,事甚不當,不可無糾警之道,朴世,遞差。以上朝報
上在昌德宮。停常參·經筵。
未時,太白見於巳地。
左議政趙師錫二十一度呈辭。入啓。傳曰,安心調理。
政院啓曰,大提學南龍翼,來詣賓廳矣。傳曰,書題書入。
傳曰,右承旨與大提學,偕往泮宮,儒生試取以來。
京畿監司書目,坡州呈,以右參贊朴世采辭職上疏上送事。啓。答曰,省疏具悉卿懇。已諭至意於前後之批矣。卿胡不諒,輒上丐免之章,棄予恝然,而若是其邁邁乎?心甚缺然,無以爲諭,卿其須體此意,安心勿辭,從速上來,以輔不逮。仍傳曰,遣史官傳諭。
假注書李宇晉書啓,臣承命馳往于楊州禿音村右議政呂聖齊所到處傳諭,則以爲,臣之危懇,已陳於前疏,此下缺從當更陳一疏,畢陳危悃云矣,敢啓。傳曰,知道。
院啓,將兵之道,必須嚴其團束,整其紀律,而使軍卒不敢任自出入,可也,而日者都監砲手吳順彦等,俱以輦下親兵,乃惑於妖僧之說,相率逃避,其爲主將者,固難免常時不能鈐束之策,而及今順彦等減死之日,臺閣之臣,據法爭論,而不思加以嚴明紀律之道,徒以軍料些少減增事,屑屑煩請,其在爲將之道,豈容如是?請訓鍊大將申汝哲罷職。答曰,勿煩。朝報
備邊司啓曰,各衙門軍兵直定一事禁斷節目,依前日定奪,磨鍊已久,而其間不無商確定式之條件,故今始停當,別單書入之意,敢啓。傳曰,知道。又啓曰,守令解由之法,多有不拘之患,故參酌輕重,一體磨鍊定式,稟定後,入錄於受敎事,曾己榻前定奪矣。取考法典所載及權設衙門啓下事目,參酌定式,別單書入之意,敢啓。傳曰,知道。備局謄錄
上在昌德宮。停常參·經筵。
卯時辰時,日有右珥。未時,太白見於巳地。
左議政趙師錫二十二度呈辭。入啓。傳曰,安心調理。
備忘記,居首進士柳鳳瑞,直赴殿試,之次進士韓宗奭,直赴會試,之次生員李壄,進士李彦經,生員洪景濂,進士李台佐·金一柱,幼學李,各給一分。朝報
禁衛營啓曰,來閏三月,當九番中部後司·右部前司,屬江春·全羅兩道十哨軍兵,當爲次第徵召,而係是農月,故依當初定奪,中部後司五哨,則閏三月一朔立番,右部前司五哨,則四月一朔立番,而當其番次,每於前月二十五日,京中逢點之意,江春·全羅兩道監兵使及該鎭營將處,豫爲知委,何如?傳曰,允。
又啓曰,八番中部中右司屬京畿四哨,江春道六哨軍兵逢點實數一千二百四十名,三番海西別驍衛六十二名,步軍標下一名,已爲整齊矣。來二月初一日,與內外三處入直馬步軍兵,依例替代後,舊軍放送之意,敢啓。傳曰,知道。禁府謄錄
備邊司啓曰,昨日入啓解由改定式別單中,小邑之邑字,誤書以名字,至於點下,事極惶恐,別單則改付標以入,而當該郞廳難免不能看檢之失,推考,何如?傳曰,允。備局謄錄
上在昌德宮。停常參·經筵。
辰時,日有左珥。夜三更,月入南斗魁星中。
左議政趙師錫二十三度呈辭。入啓。傳曰,安心調理。
慶尙監司書目,賤疾日劇,朝夕難保,乞賜遞改事,上疏上送事。入啓。答曰,省疏具悉。卿辭至此,本職當許遞焉。
左議政趙師錫箚子。大槪,更陳病狀,乞蒙恩遞,仍寢祿俸輸送之命事。入啓。答曰,不腆常廩,何用過辭?卿其安心,勿辭領受焉。仍傳曰,遣史官傳諭。
假注書崔重泰書啓,臣承命馳往于咸鏡道安邊高山驛判府事南九萬所到處傳諭,則以爲,臣昏耗謬妄,自陷嚴誅,倖被天恩,宥命投荒,曾未數月,又蒙解釋,迺有中途,繼蒙敍命,史官遠臨,傳宣聖旨,猝承殊渥,事未前聞,罪枳之臣,何以得此?惝恍驚惑,無所措躬,欲有所言,涕淚先零,臣蒙恩離配,今幾五旬,而路得疾病,尙此留滯,賴天之靈,不死旅次,則當詣近坰,封進一疏,陳暴微衷,以乞餘生云矣,敢啓。傳曰,知道。以上朝報
上在昌德宮。停常參·經筵。
未時,太白見於巳地。
左議政趙師錫二十四度呈辭。入啓。傳曰,卿之固辭至此,一向强迫,有非待大臣之道,本職不得已今姑勉副之意,遣史官傳諭。
京畿監司書目,砥平呈,以判府事李端夏上疏上送事。啓。答曰,省疏具悉卿懇。卿之宿患,予已知之,不得進參,有何所傷?至於賞典,實循舊章,卿其安心勿辭,亦勿待罪,領受焉。仍傳曰,遣史官傳諭。朝報
有政。以崔寬爲大司憲,元聖兪·南至熏爲持平,南致熏爲校理,崔錫恒爲副修撰,李世延爲四山監役,金盛迪爲吏曹佐郞,金泓爲齊陵參奉,尹明運爲司圃別檢,金泰基爲童蒙敎官,尹翼瑞爲翼陵參奉,具時經爲社稷令,趙師錫爲判敦寧。
成均館官員,以知館事意啓曰,今正月初七日,儒生上旬輪次,因本館堂上有故,今月內無故日退行事,曾已啓達矣。卽今政府有故,限內不得爲之之意,敢啓。傳曰,知道。成均館謄錄
摠戎廳啓曰,本廳軍需所用煮取焰焇,每年始役之後,以其土木之難繼,每有停廢之患,極爲悶慮矣。近年四山松木,蟲損枯死,已經累年,若過今夏,則盡爲空棄之物,誠爲可惜,外處山麓所在蟲損松木,令漢城府量宜許斫,以補焰焇煮取之需,何如?傳曰,允。摠戎廳謄錄
政事。以沈夢良爲監察,李泰朝爲司䆃主簿,李喜茂爲造紙別提,梁聖揆爲兵曹佐郞,李奎齡爲掌苑別提,尹趾完兼知經筵,權瑞爲泗川縣監,金德恒爲禮曹佐郞。
上在昌德宮。停常參·經筵。
未時,太白見於巳地。
平安監司書目,勅使牌文,已爲出來,似是弔祭之勅,而牌文剝破,騎馬日子,無以憑考事。
傳曰,今觀平安監司狀啓,弔勅渡江之期,似在不遠,遠接使,令該曹趁卽差出,而出站支待等事,一日爲急,平安道褒貶居中居下之代,亦令該曹,卽爲口傳差出,竝令海西·畿邑未赴任守令,明日內催促發送,而其中人馬未及上來之邑,則給馬發送。以上朝報
吏曹口傳政事,以李震爲泰川縣監,李世剛爲龜城府使。
上在昌德宮。停常參·經筵。
卯時,日暈右珥。辰時,日有重暈,內暈有兩珥,外暈上有背,色內赤外靑。
以吏曹口傳政事,龍岡縣監望單子,傳曰,今此龍岡縣令望單子,曾經侍從者,只有二人耶?該曹備擬,殊涉不公,使之更擬以入。
吏曹口傳政事,以梁聖揆爲龍岡縣令。
傳曰,近觀遠接使差送之人,非屛退之臣,卽見忤之人也。況禮曹雖與煩劇之任有異,當此國恤,大小親祭時,多有贊導奔走之事,何必以此人差送乎?該曹所爲,委屬可駭,以吏曹判書南龍翼差送。
領議政金壽興箚子。大槪,臣受由治病,而猝聞客使之報,籌司之坐,亦不擧行,且有昏謬之失,乞罷臣職事。入啓。答曰,省箚具悉卿懇。卿之宿患,予已知之,不得進參,有何所傷?至於擯臣之以宗伯差出,實由於該曹之不察,於卿別無所嫌?卿其安心勿辭,亦勿待罪,俟得少間,速出論道,以副予意。仍傳曰,遣史官傳諭。
京畿監司書目,楊州兼任抱川呈,以右議政呂聖齊上疏上送事。啓。答曰,省疏具悉卿懇。已諭至意於前疏之批矣。更何多誥?目今鼎席不備,廊廟多事,尤不宜一向退在,恝視國事,卿其須體思想之意,安心更勿過辭,從速上來,以副上下之望。仍傳曰,遣史官傳諭。以上朝報
議政府司錄,以領議政意啓曰,本府年例觀察使·節度使薦,所當合坐議啓,而卽今本府東西壁,未滿三員,不得議啓之意,敢啓。傳曰,知道。政府謄錄
禮曹啓曰,今此出來勅使時,各樣儀注,令承文院繕寫之際,問禮官,旣已出去,令兵曹別定禁軍,撥馬下送,問禮官所到處,傳給,何如?傳曰,允。禮曹謄錄
告訃使尹世紀引見入侍時,尹世紀曰,臣於今行,目見西路行車之制,甚爲便好矣。一車所載,爲三隻之卜,合以計之,則其所省力,誠爲不貲,而財力不足,所造無多,此甚可惜矣。黃海道則今方始造云,而至於平安道,則更加料理,多數造作,以爲永久通行之地事,分付監兵使,何如?上曰,隨其物力,更爲加造事,分付,可也。
備邊司啓曰,摠戎使李慣,以下去水原,點閱軍兵事狀啓,請得賞格木綿及箭竹,故覆啓題給矣。今者勅使牌文,旣已出來,此等軍務,勢難擧行,姑爲停止之意,分付,何如?傳曰,允。又啓曰,新除授黃海監司宋昌,未及辭朝,而勅使牌文已到矣。新舊交替之際,一路凡事,不無顚倒之弊,上來時則前監司,仍爲接待,宋昌則勅使入京後,下去交代,宜當,以此分付,何如?傳曰,允。以上備局謄錄
上在昌德宮。停常參·經筵。
假注書李宇晉書啓,臣承命馳往于楊州禿音村右議政呂聖齊所到處傳諭,則以爲,臣之病勢,萬分危惡,決無祗肅恩命之路,瀝血陳暴於前後之疏,而聖明不惟不賜矜許,又遣史官,辭意勤摰,臣旣承曠世之恩數,且優鼎席之不備,如有一分自力之勢,則惟當竭蹶趨承之不暇,何敢偃然退伏,恝視國事,以負聖上虛佇之至意乎?顧臣所患,一向沈痼,其中最悶者,心神昏憒,莫可收拾,脚部削弱,不能行步,坐速違慢之誅,顧念分義,萬殞難贖,伏地涕泣,不知所達。謹當更暴微悃云矣,敢啓。傳曰,知道。朝報
有政。吏批,以李墪爲禮曹參議,趙亨期爲慶尙監司,林世良爲司贍主簿,宋相琦爲副校理,宋後錫爲濟用直長,金載顯·尹彬爲承旨,徐宗憲爲兵曹佐郞,尹德駿爲副校理。
迎接都監啓曰,臣等會同于南別宮,謄錄相考啓下外,不足郞廳五員加出,別單書入之意,敢啓。傳曰,知道。
又啓曰,取考謄錄,則前後弔祭勅使出來時,儺禮竝不設行矣。以依前不設之意,言及於通官後,卽爲馳啓事,分付儐臣處,何如?傳曰,允。以上迎接都監謄錄李垍校正。郞廳金霔書。
上在昌德宮。停常參·經筵。
宣祖大王忌辰齋戒。
未時,太白見於巳地。
朔祭親行後,藥房·政院·玉堂·二品以上·宗班子問安。答曰,罔極。中宮殿問安。答曰,罔極。
傳曰,明朝領相命招,使之卜相。
假注書□□□書啓,臣承命,馳往于砥平地道巢里行判中樞府事李端夏所住處,傳宣聖批,則以爲,臣前後違慢之罪,合被譴罰,而至遣史官,遠宣溫批,惶恐感激,不知所達云矣,敢啓。傳曰,知道。
徐文裕啓曰,明日常參·經筵,取稟。傳曰,只晝講。
尹彬啓曰,判中樞府事李尙眞箚子到院,而親祭齋戒,留院之意,敢啓。傳曰,入之。又啓曰,奉朝賀宋時烈上疏到院,而親祭齋戒,留院之意,敢啓。傳曰,入之。
李玄紀·尹彬啓曰,凡干上疏,來到本院,則院吏拔去皮封,回示於本院堂上·郞廳之後入啓,例也。卽者奉朝賀宋時烈上疏三度到院,院吏依前拔去皮封,回示於臣等及郞廳,將爲入啓之時,臣等,始覺其皮封,則忽無去處,當吏所爲,極爲可駭。今方自本院從重治罪,而適於臣等入直之時,有此前所未有之事,不察之失,在所難免,惶恐待罪。傳曰,依啓。勿待罪。
傳于李玄紀曰,入直承旨·玉堂,竝卽入侍。
李玄紀啓曰,修撰李益壽,旣有遞差之命,不可仍在直廬,玉堂他下番,卽爲牌招,以爲入直之地,何如?傳曰,允。
備忘記,傳于李玄紀曰,噫,儲嗣已建,君臣分義大定之後,宋時烈,以儒林領袖,乃敢以早定國本,顯有不滿之意,引喩極其放肆,則柳緯漢疏中不悅服云者,不是異說也。政院知悉。
傳于尹彬曰,明日開政事,分付。
答判府事李尙眞箚曰,省箚具悉卿懇。身有疾病,不得進參,別無所傷,卿故引咎,若是其太過乎?心切愕然,無以爲喩。卿其安心勿辭,從容善攝。仍傳曰,遣史官傳諭。以上燼餘
上御熙政堂。右副承旨李玄紀,同副承旨尹彬,校理南致熏,修撰李益壽,假注書楊萬榮,記事官金時傑·李寅燁入侍。李玄紀進曰,親行朔祭,聖體勞動,召對之命,遽下於夜深之後,未審有何時急之事,而區區下情,極以爲慮矣。上曰,奉朝賀宋時烈疏中,有未曉處,故欲爲問之耳,當初爲宗社大計,有詢問諸臣之擧,其時則各陳所見,未爲不可,而至於名號已定之後,乃引宋哲宗事,隱然有太早之意者,何歟?大明皇帝,生皇子四月,而有封號之事,今此宋時烈疏意,則與此大相反,予實未曉其意之所在,招爾等而問之矣。玄紀曰,宋時烈疏,小臣,於倉卒間,暫爲看過,未能詳見其語意,今承聖問,不知所仰對矣。上曰,大明皇帝,爲宗社大計,皇子生纔四月,而有封號之事,此則可以取擬於今日,而至引宋哲宗十歲藩王之語,隱然歸之於太早之意也。玄紀曰,宗社大計已定之後,一國臣民,懽忭之忱,孰有異同,而至於太早之意,則臣實未知其何謂也。明史則臣素未詳熟,頃因柳緯漢之疏,自政院考見時,臣亦暫時看閱,而亦未能備諳其時事矣。上曰,名位旣定之後,有此語意者,予未知其由,故招問爾等矣。上曰,玉堂,何無一言耶?南致熏曰,臣只聞其疏入,而未能得見,雖未知其語意之何如,而今日名號已定之後,有何異意乎?尹彬曰,擧國臣民,方切歡忭,孰有異意於今日乎?李益壽曰,臣亦自直廬,聞有賜對之命,倉卒入侍,原疏未得見,雖承聖敎,不知所對,而蓋儲位久虛,國勢孤危,一自元子誕生之後,擧國臣民,莫不欣悅,雖不敢直爲獻賀,而人心固有所恃矣。名位一定之後,君臣之分義已定,爲殿下臣民者,孰有異議哉?玄紀曰,益壽之所達,是矣。上曰,予年幾三十,尙無儲嗣,夙夜憂懼,幸而有一子,此與皇明祈鎭事,同矣。當初詢問時,則諸臣,猶可各陳所見,而卽今名號已定之後,敢引宋哲宗十歲藩王之說,發諸臣所未發之言,其在分義,何如也?玄紀曰,臣民日夜祈祝之時,幸見王子誕生之慶,名號未定之前,或有以太早爲言,而及今分義已定之後,有何異意乎?上曰,宋哲宗,初封燕安郡王,及其神宗有疾,然後仍命冊立,乃敢以此言,騰於章奏者,是何心也?然則欲使予待十年耶?爾等其言之。僉曰,宗社大計,一日爲急,何可待十年乎?玄紀曰,玉堂之臣,未見疏本,故難於所對矣。上曰,見此疏後陳達,可也。仍命出示疏本。玄紀曰,小臣,以柳緯漢疏時失對事,以致公議峻發,臣於其時,議論不敢到者,是也。缺此疏,則所謂嫌逼之慮云,似有太早。缺上曰,觀其文勢,語意則自可知矣。宋哲宗事,前後諸臣,無比擬於今日者,而此言始發,抑獨何心哉?頃日柳尙運所引置我於何地云者,其意與此有異矣。玄紀曰,此則聖敎,至當矣。致熏曰,小臣,史紀甚疎,雖未能記憶,而此疏中嫌逼之慮云者,其意之可見,果如聖敎矣。上曰,玉堂,乃公論之地,而下番終無一言,何也?益壽曰,急遽披見,未閱首尾,而語勢似以爲早矣。彬曰,以早定爲言之意,則有之矣。致熏曰,豈敢以今日之擧,有不滿之心,而至於太早之意,則分明有之矣。疏中所謂愼氏云者,臣未之知也。上曰,此則中廟朝事也。上曰,名位已定,分義至嚴,旣經頒赦之後,有此太早之意,而其間是非,自有公論,而下番李益壽,終無一言,何也?益壽曰,敢以私事仰達,極涉猥越,而奉朝賀宋時烈,有些嫌礙,故凡係宋時烈事,不得一言可否,而聖問之下,不敢容默,略有所對矣。玄紀曰,豈云些少之嫌也?實是朝臣之所共知者也。彬曰,兩家之嫌,人所共知也。玄紀曰,在當初則或可引宋朝事,而至於今日,乃發此言者,誠爲未安矣。上曰,語意歸宿處,有可見矣。玄紀曰,宋時烈,卽一世負重望之儒臣,或恐人心之以此疑惑,曉諭批答,未知如何。上曰,李益壽所謂有嫌礙之端者,何事耶?益壽曰,曾在己丑年間,臣之祖父故副提學臣之恒,因宋時烈疏斥,被斥,雖不直爲論罪,以此而編配矣。玄紀曰,此乃己丑獄事時事也。益壽曰,小臣有不可是非矣。玄紀曰,此乃私事,不當如是猥達矣。上曰,宋時烈,爲儒林領袖,而今日君臣分義已定之後,隱然歸之於太早,其下論議,從此而必致紛紜矣。玄紀曰,自上若於疏批中,別爲措辭,以示曉諭之意,則必無紛紜之患矣。致熏曰,何等莫重莫大,而豈以宋時烈一疏,致有紛紜乎?玄紀曰,今日人情,莫不歡抃,一張之疏,似不關係矣。上曰,宋時烈與尹拯,因一私事,至今數年,分裂日甚,亦可推知矣。致熏曰,宋時烈,已老昏矣。玄紀曰,小臣,於宋·尹兩人,聲聞之所不及,而第觀疏中所謂失信忘義云者,則竊以爲非矣。尹宣擧等江都之事,元無可死之義,而以其妻死之故,丁丑以後,杜門讀書,終不干預於世事,其所樹立,可想其堅確矣。此豈失信忘義之人乎?宋時烈疏語,甚爲不是矣。致熏曰,此事則臣於平日,素所慨惋者也。此不過微細私事,有何關係國家之事,而敢以煩亂辭說,每每猥瀆於章奏間乎?上曰,四五年來,仍此事而遂成大風浪,以此推之,則今者宋時烈門徒,豈無藉此而起紛紜之弊乎?玄紀曰,雖未知其必然,而聖慮所及,則可見矣。且尹拯事,則擧世稱冤,君師父雖曰一體,豈於文字間詬辱其父,則爲其子者,何可晏然於心乎?尹拯,未嘗一出,其爲人之如何,則雖未可知,而至於此事,自有一世之公是非矣。益壽曰,小臣則曾因羅良佐疏事,至被罪譴,有不敢發口矣。彬曰,小臣則與尹拯爲一家之親,亦嘗受學於尹宣擧,今此是非,不敢可否矣。致熏曰,尹拯削逸之後,無伸白之擧,而每以此事,屢煩疏章,此豈國家所知之事乎?且尹拯則使其門徒,緘口不欲擧之相較云矣。上曰,微事尙然,大事可知,宋時烈爲山林領袖,而其言如此,風浪之起,自可推知,而若言分義,則極爲寒心矣。玄紀曰,聖慮所及,深遠矣。致熏曰,可見聖慮之所及矣。益壽曰,兩人所達如此,此則不然矣。元子誕生之日,人情已有所恃,況今名位已定,分義至嚴,苟非悖逆之臣,豈有異意之人乎?亦豈有因此,而致不靖之端乎?彬曰,若非病風喪心者,何敢有異意於今日乎?玄紀曰,臣之所言,非曰誠有是事,今者禮遇之臣,遽有此言,自上若賜曉諭,則似無他日,更登章奏之事矣。上曰,柳緯漢疏中,所謂不悅服云者,臺諫有鞫問之請,而宋時烈疏中,肆然歸之於大早,顯有不滿之心矣。李益壽,身居公論之地,終無明白陳達,其在事理,豈容如是?罷職,可也。玄紀曰,益壽亦旣以爲疏中,似以太早爲言云,而且有嫌礙之端,難於爲辭,固其宜也。其在待儒臣之道,不可不優容矣。彬曰,益壽辭不達意,致勤聖敎,而儒臣之以此罷職,似爲太過矣。上曰,遞差。致熏曰,益壽亦不以宋時烈疏意爲是,而至於遞差,太過矣。請還收李益壽遞差之命。上曰,柳緯漢疏則果爲不當,而至於大臣告君之辭,則當有敬謹之道矣。領相金壽興,於日昨登對之時,以自古人君等爲言,所謂等者,謂人君輩也,極爲悖慢矣。告君之時,辭氣何可若是其悖慢乎?其日承旨李玄紀,亦爲入侍矣。玄紀曰,臣於其日,亦爲入侍,而領相此言之發,則未能記之矣。上曰,其時予則詳聞,致憾於中心,故至今分明記憶矣。其言悖慢,予實駭然。致熏曰,言辭之間,例有妄發,不足深咎,而至於李益壽遞差之命,實爲過重矣。玄紀曰,渠有嫌礙,不敢盡言,而夜深之後,顚倒出去,似甚未安矣。上曰,國本未定之前,則詢問之下,各陳所見,容或可也,而今此名號已定之後,奉朝賀宋時烈,以山林領袖,敢於疏章之中,至引宋哲宗時事,隱然歸之於太早,當此國勢單弱,人心波蕩之日,敢爲如此之說,此而置之,則無將之徒,將接足而起,所當遠竄,而特以儒臣之故,姑從輕典,削奪官爵,門外黜送。出擧條玄紀曰,分義已定之後,安敢發此異議?此說若行,則所關非細矣。上曰,此事不可置之,雖以尹拯微細之事,作一大風波,至於今日此擧,則豈無大段節次乎?將必有大段事矣。彬曰,宗社大計已定之後,孰敢有異議乎?致熏曰,宋時烈,老昏,言不成說矣。玄紀曰,此則妄發矣。雖有太早之意,名位已定之後,擧國臣民,莫不歡抃鼓舞,此言奚爲而至哉?致熏曰,太早之意,則隱然有之,而老昏之臣,至於被罪,則未知如何。彬曰,以三朝禮遇之臣,一朝被罪,則未知如何矣。上曰,今後若有爲宋時烈,呈疏紛紜之擧,則將至於邪說橫流,終啓日後無窮之患,雖大臣,決不可饒貸,此等疏章,勿爲捧入。出擧條致熏曰,益壽事,殿下平心恕究,還收遞差之命,幸甚。上曰,如此之故,柳緯漢之疏,闖發矣。不爇之突,煙豈生乎?上曰,尹拯之事,極爲微細,而竟致紛擾至此,曾前勿爲待之如初之敎,還收,可也。出擧條致熏曰,渠輩私鬨之事,何與於朝廷,而前後章奏之間,如是煩猥,臣竊慨然矣。遂罷出。燼餘
奉朝賀宋時烈疏曰,伏以,臣爲先正臣成渾事,且爲臣父臣甲祚之冤,欲以伸白於天地父母之前矣。疏旣成,而旋伏聞殿下,有大命令,至於赦文,日行百里,今又聞聖明堲殄,威斷赫然,臣於垂死之中,蹶然以爲,此石介所謂聖德事也。昔宋神宗,年卄八乃生哲宗,其母後宮朱氏也。橫渠張子,聞而喜甚,則程子,美其公忠,而朱子·呂東萊,表章於寒泉之篇,夫程·張·朱·呂,前後一揆者,爲宗社,純乎天理之正也。旣曰天理,則今日人心,亦豈有異同哉?去年十一月之初,今領相金壽興,走書以報于臣曰,後宮有王子之慶。蓋於日前,每同憂慮,而欲士民速知也。臣於委頓昏憒之中,不覺心抃而口噓也。至於今日,竊聞諸臣,有位號太早之說,蓋哲宗十歲,尙在藩王之位,至於神宗有疾,而始冊爲太子,時有嘉·岐二王之嫌逼,而猶且如此優游者,帝王大擧措,常貴於于于也,況今日無有嫌逼之慮耶?今日諸臣,有正后有慶之說者,蓋爲先事周詳之慮也。此與中宗朝彦浩之說相似,而彼邪而此正,彼則欲沮愼氏之後,而巧爲之說,以基己卯之禍,此則爲宗社,爲或然之憂也。今若執彼說,以攻此說,則大謬矣。又記昔年許穆禮論,有異制禮者之本意,臣承先大王下詢,妄論禮意之不然矣。其後穆,又上疏,進國本未定之言,當時殿下,已衣若干尺矣,而穆言如此,擧朝驚遑,莫知如何矣。故相臣鄭太和進言曰,元嗣誕生之辰,卽國本已定之日也。今已告廟陳賀,頒赦八方,而今此穆疏,乃以國本未定爲言,臣未知其意之所在也。由是其言不售矣,其後賊鑴,竝緣穆言,潛挑禍機,竟逐領府事臣金壽恒以下,而逆堅之謀益肆矣。且如仁廟無嗣,當時天位,不歸於明廟而何歸乎,而芑磁等,做出廷臣,不喜聞明廟眼視物之言,以至士類屠戮,而臣從曾祖大司憲臣宋麟壽,爲其首也。每讀其時野史,不覺痛哭而流涕也。今者聖明,雖痛斥讒人,而安知不有繼此而求逞者耶?聖明在上,自無其憂,而讒人種子,安知不起於千萬歲之後乎?慈母投杼,三人成虎,伏望殿下,以程·張·朱·呂之心,爲今日諸臣之心,而無不如此也。以正后或然之說,謂異於己卯基禍之心,則宗社幸甚,臣民幸甚。臣曾聞殿下,以憲臣,漏臣於章奏,而罷其多官,臣不勝慙恧悚慄,欲以一疏,深謝老而不死之罪,而仍請聖學,必以忘怒爲要矣。有一知舊,路見其疏而還送曰,憲府諸臣,已蒙開釋,而且又在外老臣,不必猥及時事,臣然其言而削其疏矣。今則賤疾危若,朝夕難恃,耿耿深衷,終夜無寐,敢以一言,冒此塵瀆,以爲畢義之地,伏乞殿下,哀矜垂察焉。臣不勝激切屛營之至,謹昧死以聞。批答不下。
奉朝賀宋時烈疏曰,伏以,臣昨於江上退歸時,略進小疏,而先正臣成渾事,微露其端矣。因此而紛紜者,復加一層,其亦難矣,臣請詳言其曲折。夫渾與文成公臣李珥,生竝一世,志同道合,切磋以成其德矣。及珥之卒,渾哭之曰,栗谷於道,洞見大原,眞山河間氣,三代上人物,是渾之師,非渾之友也。臣嘗誦此而以爲,渾之於珥,眞所謂生同志,死同傳之謂也。崇禎乙亥,小臣從兄進士臣時榮,倡率多士,將爲從祀之請,故文敬公臣金集以爲,成渾,道德純粹,淵源端的,不可不與珥竝請,遂使士論歸一,自是章甫申請者,垂五十年,而至于聖明之朝,聖學高明,洞見性命道德之源,聿從多士之齊請,以躋聖廡之腏食,玆非化外之人,何敢有異議於其間哉?記昔萬曆辛丑年間,渾之被誣於仁弘,甚矣。門徒,乃爲依違之說,以緩其禍,而臣師文元公臣金長生,則明辨其誣,不遺餘力,至於文穆臣鄭逑,是一代儒賢,而臣師,直斥其不平心,恕究於渾之心迹,又當仁祖初服,請以小學續編,進講於兩筵,所謂續編,卽渾所勘定之書也。至於渾之女壻尹煌,嘗以言獲罪,臣師,又訟煌之賢曰,此成渾之婿也。其於渾,尊尙引重何如也?又當孝廟初服,嶺人柳稷等,誣毁兩賢,而於渾尤甚,竝擧渾疏所引用朱子格言,而以爲異端,臣〈謂〉不但誣渾,而上及於朱子,其爲斯文之禍,非但慶元之歲而已也。今領敦寧金壽恒,未第時,倡爲辨誣之論,而猥屬疏草於臣,臣遂極言伸辯,而至於成渾,則與其外孫尹宣擧,商確成文矣。適聞孝廟,有追奬兩臣之語,故疏成而遂不上焉。其後中外章甫,將以渾,腏食於珥之祠宇,而亦請侑薦之文,臣又鋪張道德淵源,靡有餘憾矣。夫臣師於渾,尊尙如此,臣於前日,辨正其冤枉,表章其道德,如此勤摰,及至今日,雖甚耄荒,何敢反爲誣毁哉?惟臣妄不自量,以爲詖淫邪遁之說,極害聖治,而因爲國家喪敗之源也。朱子旣以爲,人人可斥其說,政如亂臣賊子,人人皆得以誅之,臣妄信此說,而以爲今日之詖淫邪遁,比楊·墨尤甚,而其言之盛行,又不止塞路滔天,遂略爲攻斥之說,正如捧沙以塞孟津之奔猛矣。擧世怒罵,而羅良佐·成至善等,上疏詬罵,無所不至,則前平康縣監李喜朝,深怪至善,以渾之孫,亦參其疏,以書來問,臣答以渾之孫,故亦參其疏矣。因略言其所以然之故,蓋臣師金長生,少時尊親李珥,不翅如曾子·子貢之於孔子,故於二賢,不無差殊觀也。其後渾之學益修道益尊,則亦與前見有異矣。及至壬辰倭變,渾見危急存亡之機,決於呼吸,不得已請循天將之說,以從權宜制事之道,而大被宣廟之怒責。夫天將之說,卽和議也。臣師以爲,變不可易處,權非聖人,不能用也。渾容易進說,以觸天怒,若使珥當之,無是矣。此亦羹墻珥之至意,非所訾渾也。蓋歎其所遭之不幸也。不料渾之子孫門人,不諒先師語意,不平於差殊觀之意,又怒臣師過斥,其子孫門人之說,轉輾相激,以至尹宣擧,肆不遜語,此蓋彼此兩門不相悅之源本也。臣嘗笑以爲,宰我,稱孔子之言曰,賢於堯·舜遠矣。夫豈以堯·舜爲非聖哉?不過尊慕孔子之聖,無所比況而然也。然未聞天下後世,以宰我,爲侮堯·舜也。惟今世之人,則妄生疑怒,視臣師門,有若敵國,轉輾層激,以至今日,而益不能平,則至善之攻臣,其理勢然也。臣答李喜朝之意,只是如此,而豈料時輩,以此謂臣誣毁於渾,藉藉紛紛,欲加臣以不測之誅?夫穉癡少輩,不識源委者,則其如此,無足怪也。彼官高職要,出入侍從之臣,顧乃激動少輩,成此不靖之端,甚可歎也。夫宰我之言則尙矣。以周·程以下言之,則嘗以輕議先輩爲非,然而於濂溪,猶曰有老莊之氣,伊川於明道,疑其受條例司,尹和靖以伊川門人,而深疑伊川西監之受,朱子於辭受之間,一毫不放過,而南軒,猶責其嘗受不當受之官,豈可以朱子·伊川,爲訾毁明道,而以和靖·南軒,爲瑕論伊川·朱子乎?且惟論議聖賢,亦多般樣,朱子,嘗以橫渠擬於程子曰,如伯夷·伊尹之於孔子,此其偏全之分懸矣。然而又曰,橫渠學問,精切於二程,豈可以此,而致疑於前後之異同哉?臣竊聞士友間議論,則以高明灑落推珥,篤實嚴密推渾,正所謂氣質不同,故造德各異者也。如非堂上人,則高下於兩臣,豈不難哉?惟當以天資大段高則學明道,不然則學伊川,有規模之言,爲準而已。若欲妄加高下之論,則臣竊以爲非矣,若夫渾權宜之議,則其高弟黃愼,亦嘗疑之矣。今議者,若謂金長生,何敢議渾云爾,則豈不爲識者之冷笑乎?如或斥臣曰,其師說雖如此,渠安敢公誦云爾,則臣將不待辭終,而服其罪矣。然亦有一說焉,昔伊川,有譽和靖之語,而和靖,傳說於人,朱子以爲,和靖,若以譽己之嫌,而不以其說傳於人,則無處不窒礙矣。然則今臣,以師說語於喜朝者,或不至大罪矣。今日事,至微至細,而無識喜事之徒,敢爲節上生枝,推波助瀾,以爲世道之害,可勝歎哉?大抵先師嘗以爲,朱子論文王之德,而不如太伯之全,此所以存君臣之禮也。先師之尊渾,可謂至矣,而尙有權經之說者,所以微存春秋復讎之義,今雖有朱子說,孰敢以是,而貶文王之聖哉?先師雖有權經之說,孰敢以是,而貶渾之賢哉?今人不知而妄說,正如郢書燕說,誠不滿一笑也。先師之尊渾文字,小臣祭渾之祝辭,條列于下方,伏望侍御燕閑之暇,或賜睿察,則臣之有罪無罪,不敢逃鑑空衡平之中矣。或以此昭示廷臣,果以臣言爲一毫訾毁之言,則臣請伏誣賢之罪,殿下,雖有恩赦,而臣不敢承也。抑臣於此,竊有極天冤痛之事,當初渡江至郊之日,終不敢承命冒入者,非惟畏館學之峻論,實以爲極天冤痛,未能伸雪,則不敢立於覆載之間矣。況敢涉迹淸都,以近威顔哉?臣豈不欲仍伏城外,暴白父冤,以俟聖明之裁處哉?實以因山纔畢,聖心罔極,不敢以私事,煩瀆於哀疚之中,故隱忍而歸矣。今則賤疾漸苦,朝夕難恃,一朝溘然,則目雖不瞑,而無益於事,雖或不死,亦何以上亡父之丘墓乎?今敢冒萬死略陳其曲折,伏乞聖明,哀矜而垂察焉。臣父臣故生員甲祚,當萬曆丁巳歲,取司馬兩試時,榜首李榮久,當謁聖,而率榜下投疏,自陳不爲謝恩於西宮之意,臣父,大言折之,獨詣西宮,拜謝如禮,賊臣爾瞻等,驚駭咆哮,事將不測,有朴升吉者,臣父蔥竹故舊也。涕泣救釋於其弟鼎吉,鼎吉不聽,升吉又請於其父社稷令綵,招致鼎吉,涕泣開諭,鼎吉,遂極力救釋,以免其禍,止於禁錮,臣父,心常不快,恨不與鄭弘翼,投畀於遠方矣。反正後,特除職以褒之,仁穆大妃,嘗因今領議政臣金壽興外祖母鄭氏,下敎于臣姊故郡守尹爓妻,以爲爾父之奇節,予嘗念之不忘,而婦人,不敢干預外事,故使爾父尙滯下僚,心甚歉然,臣父聞之,惶恐慙恧,不敢在京從仕,將不仕歸田,則故相臣文忠公張維,換差慶基殿參奉而歸之矣。厥後陞遷奉事,而盤桓不進,畢命于田野矣。仁廟甲戌,故議政臣沈之源,掌令金德承,持平臣鄭百亨·洪憲等,以名在凶疏,上疏辭職,下該曹,該曹回啓曰,此人等名在凶疏之誣,自有可證者,其時生員宋甲祚,痛斥凶疏,獨詣西宮謝恩,聖上反正初,特除職以褒之,而今其姓名,亦在凶疏中,今此諸臣之誣枉,擧此可知,請令依舊從仕,自上允下,故其時諸人,無不淸脫矣。蓋其時凶徒,議欲汚衊多人,取榜中最有名字者,皆錄於疏中,故臣父與之源等姓名,皆在其中矣。逮孝廟,筵臣,建白臣父事,極其詳悉,上深用嘉歎,亟命該曹,特贈司憲府執義,以明崇報之義矣。先是文正公臣金尙憲,惜臣父之死,撰述碣銘,極其褒揚,而文敬公臣金集,寫之。又大書題其墓道曰,某官姓名字某之墓。夫二賢臣之文筆,雖陵遷谷變,而不可磨滅,況我聖祖褒嘉綸音,炳如日星哉?今尹宣擧外孫臣朴泰輔等,對衆言臣父,名在凶疏,是參凶疏之人,臣聞來,竊不勝崩隕冤痛,求死不得也。夫聖祖一言之褒,昭如日星,足以百世不磨,且臣父死後,知舊誄挽,彰明較著,而其中一恃,乃泰輔外曾祖尹煌之作也。直書當時事,無復餘蘊,則至於泰輔,宜無異辭,而今乃如此,臣實未知其故也。臣嘗言其外祖宣擧之忘義辱身之爲可惜,故其黨,凡係節義之事,無不惡聞,而欲害之者耶?何以知其然也?夫江都之變,贈持平金益兼,以儒生,守堞禦賊,竟殺其身,其節尤可尙矣,而宣擧之子拯,乃以爲無必死之義,蓋以其無職事而死也,若然則孔子,何以美魯汪踦之以童子,而執干戈衛社稷事乎?況權順長,以官人而與益兼同死,竝被無義之斥,然則自文忠公金尙容以下,至於都正沈誢,掌令李時稷,臣從兄宋時榮,皆是無義而死者也。其所以害理傷化者,豈不大哉?又記曩者生員臣宋尙敏,爲其師宋浚吉,冒萬死伸冤,賊鑴等,杖殺之矣。鑴等旣伏誅,殿下,亟有嘉奬之命,仍有贈官子之敎,其在章甫者,無不奉讀聖敎,欽仰感激,至有流涕者,今領府事臣閔鼎重,爲寫尙敏文字,贊頌聖德,而將爲祭社之擧,工役已興,而宣擧之子推,爲土主,以慘刻之言沮之,觀拯與推之意,則蓋以爲褒揚節義之士,則吾益有所愧焉。沮排節義,無所不至,蓋苟有人心者,孰不悲尙敏之死,而尙其義哉?今以其事,與其父相反,而輒加害悖之言,而今泰輔,又於臣父,陷害如此,渠雖不念聖祖德音,獨不思其外曾祖之挽恃乎?此正朱子所謂,蔽於近而違於遠,直是可異焉。夫聖人之修道立敎者,三綱五常而已,而所謂節義者,所以扶植此物也。後世義理不明,遂分道學與節義爲二,臣未聞捨節義而爲道學者也。孔子曰,志士仁人,無求生以害仁,有殺身以成仁。又曰,志士不忘在溝壑,勇士不忘喪其元。又曰,歲寒然後知松栢之後凋。曾子曰,臨大節而不可奪也。君子人歟?君子人也。孟子,有舍生取義之訓,而至於朱子,則生乎南渡之後,尤以推明節義爲一大事,至於五臺僧眞寶,不屈而死於虜,亦加表奬,此蓋國家命脈所在也。昔溫公,譏東漢名節之士,朱子非之曰,溫公,但知黨錮諸賢,趨死不避,爲明章之烈,而不知建安以後,中州士大夫,只知有曹氏,不知有漢室,却是黨錮殺戮之禍,有以歐之也。且以荀氏一門論之,則荀淑,正言於梁氏用事之日,其子爽,已濡於蕫卓專命之朝,及其孫彧,則遂爲唐衡之婿,曹操之臣,而不知爲非矣。蓋剛大直方之氣,折於凶虐之餘,而漸圖所以全身就事之計,故不覺其淪胥而至此耳。想其當時父兄師友之間,亦自有一種議論,文飾蓋覆,使驟而聽之者,不覺其爲非,邪說橫流,所以甚於洪水猛獸之害,孟子豈欺我哉?年來讀書,只覺得此意思,分明參前倚衡,自不能捨,雖以是爲人所惡,而終窮以死,其心誠甘樂之,不自以爲悔也。朱子說止此朱子平生,所主張如此者,誠以天下之興替所係,無大於此故也。今日世道之破敗,至於如此,將見荀彧之徒,布滿中外,宗社不知稅駕於何地,有識之士,所以隱憂浩歎,而莫知所以救拔也。伏乞殿下,益懋聖學,益明聖道,以大一統爲義,而爲生民立極,爲萬世開太平,則彼爲邪說者,自然消磨,如魑魅魍魎之見白日中天矣。孟子以匹夫,而尙以雄辯,繼三聖之一治,況殿下,處其位而操其權乎?臣不勝大願焉。至於臣父之事,或命史冊碣銘,無一毫不符於臣之所言,願下一言,以洗其誣,則在殿下,有繼列聖之恩言,而在臣家,光榮濭於九泉矣。臣不勝泣血祈懇之至,謹昧死以聞。
臣謹空文元公金長生,答黃宗海書,東人,以牛溪成渾不救崔永慶爲咎,此不過坐於偏黨之私,而情意不相悉之故也。松江鄭澈亦本無構殺之意,況牛溪乎?當初永慶之繫獄,松江前後啓辞,昭在人耳目,而挾憾下石之輩,承上意之不快,反以永慶之事當松江之罪案,日月己久,文書散盡,則反以昭然之啓辭,措以爲誣,竝與牛溪而納諸陷穽之中,雄唱雌和,攻之不遺餘力,不知者,亦狃於見聞,而惟其說之從,不亦可笑乎?大槪松江,大爲李相山海一隊所構陷,傾動上下,眩亂是非,如柳相之爲推官,不救李潑之老母弱子之類,非徒不爲非刺,又反歸之於已遞,委官之松江,牛溪之見誣,無足怪也。且牛溪,非有司當職之人,以松江之執友,抵書勸其救解,松江之啓辭,實與之商確而爲之也。來示以爲,牛溪名望甚重,可以救解云,來意以不陳疏爲非乎?牛溪,旣非有司,逆獄何等事,而雖明知其無罪,何可以不當職之人,而徑救於未結末之前乎?若以牛溪之抵書救解,謂無其實,如松江之啓辭云,則當復何言?柳相之爲委官也,李潑之老母穉子,豈不欲其生也?無罪八十老婦,無一言救之,竟斃杖下,未滿十歲兒,不其死,而有嚴責之敎,則卽絶其吭而殺之,金肅夫宇顒·鄭道可逑,不此之爲咎,反歸咎於牛溪·松江,是豈公論乎?中外之人,陷於山海之術中,不自覺悟,良可哀也已,且李潑·白惟讓之死也,山海及柳相,與松江同爲委官,而不能救,今也專歸罪於松江,豈非偏乎?
文元公萬言疏節略一條,小學是朱子所撰,故朱子言行,則不編於其中,使後學不得取則,誠可恨也。臣韓嶠,曾以此質於其師成渾,而撮其言行之最關者,編成一書,成渾死後,令臣證訂,臣取以觀之,無非格言至論,有關於世敎者也。伏願殿下,特命繕寫以進,以備睿覽,且令元子俟文義稍通,與小學竝看,則必有所益也。
紹賢書院配享成渾時,臣時烈所製祭文,恭惟先生,學有淵源,惟昔靜菴,趙光祖德純道尊,松翁成守琛見知,文獻于徵,有正其脈,先生是承,潛心服膺,篤修勉行,探頤鉤深,宗朱祖程,眞積力久,聿成典刑,德必有鄰,有卓文成,心諧道協,照以同明,斯文復振,聵聽昏醒,大猷將升,人期太平,志乖君民,却尋初服,惟此石潭,文成所卜,於焉講道,坦履幽貞,築室于傍,擬延先生,南山對床,庶追前轍,日觀流摧,曙星孤揭,時丁喪亂,始尋遺躅,波寒洛水,澗咽雲谷,沈思理韻,俯仰悽惻,杖屨婆娑,繼播餘馥,有翼明宮,中半九曲,晦翁專尊,邦賢以侑,靜菴在左,退陶李滉居右,左位之次,寔文成座,在昔嚴奉,精禋罔惰,今以先生,配享陶下,自吾道東,統緖端的,同尊考亭,學無殊轍,垂規示準,啓佑無極,卽事之初,將此昭畛,庶顧我誠,永依崇仞。
亡父墓文及挽詞,故騎省郞宋君永叔,佘畏友也。因之,聞有弟元裕,人多稱之,問其行,秉志不易,堅貞自遂,介士也。因之,又聞其先德,衆口一言,心由是益嚮往,常欲一見之爲快,亡何而君與永叔,俱不幸,不及見以沒,遂成千古恨,自念異日不死,倘備乘檮杌之後,當爲君續獨行傳,而迄今未有會也。君沒時,諸孤尙幼,未能悉聞其先人行事,後十九年,君之第三胤侍御時烈,始手創君遺行數千言及義故諸君所記錄,造余屬銘曰,願藉君一言,以爲地下重。嗟乎,余雖老病,棄筆硏,顧於君,何可辭?謹按,君諱甲祚,元裕其字也。自號睡翁,恩津縣人,祖諱龜壽,宗廟署奉事,以孝聞,居喪,白燕巢其廬幕。弟曰麟壽,世稱圭菴先生者也。考諱應期,儀賓府都事,君自幼,端好瑩秀,爲父母所鍾愛,丁巳,中司馬兩試。時奸臣慫惥,錮母后于西宮,盡廢朝儀,榜首榮久等,傳會邪議,上疏請勿拜西宮,刦諸生署名,衆不敢不從,或有踰垣避去者,君奮曰,臨死苟免,恥也。前問此事何義,其徒盛氣,核其名以懾之,君徐言欲知我名,取筆來,卽大書姓名以出,獨詣西宮,拜恩如禮,其徒雖甚恚,無奈君何,乃故爲汚衊計,竄入君名於疏中,奸黨聞,爭欲阱之,適有救者,止削儒籍,君欲歸臥于杜門講書。今上初,用薦授康陵參奉,丁卯,陞司饔院奉事,赴京城,會虜警急,上幸江都,未及拜命,先已遞官,路遇世子南下,從行至完山,聞朝廷貶降講和,君慷慨言,雖出下策,必曰尊王之義亡變,先斬投虜二賊首,然後和可議也。如此庶幾折其狂桀,而少振三軍之氣也。旣而聞媾成,悲憤不自勝,遂徑歸家,欲棄世長往,計已決,會有長子喪,未行,明年四月朔日,以疾卒于家,享年五十五。君平居接人,色笑可親,至於取舍,防畛截然,當斥榮久等也,見者相驚走以傳,而君絶不自宣,後因有上書自辯者,於是君之事,始大彰著,人益賢之,君之內行甚備,余不能盡述,識其大者如此云。辭曰,嗟,元裕而志之確確兮,而行之卓卓兮,而聲名之赫赫兮,欲抑之而彌揚,欲掩之而彌光,夫夫也不自量也,不殞厥正,以篤胤慶,惟天之定,有歲千百,有瞻斯石,過者必式。
晩折蓮花遭不辰,平生姱節展何因,當年慷慨西宮拜,二百人中獨一人。右司諫尹煌當年恩謝拜西宮,扶植綱常獨我公,鐵壁千尋人不識,可憐衰世盡盲聾。右前郡守李時稷國母昔失位,白日西宮閉,多公上舍日,早知爲臣禮,違衆獨往拜,倫綱振一世,正氣不復見,爲之多出涕。右夏山君曺文秀斯文失儒雅,學習憶同遊,獨向西宮拜,甘從北學咻,起膺昭代薦,歸臥故山秋,莫怪善非壽,只應餘慶流。右知製敎趙緯韓雪立同門日,論交四十霜,高才宜特達,薄宦奈棲遑,單瓢甘終老,聲名只上庠,白頭知已淚,南望哭些章。右大司諫李堥從弟人皆有,如公復幾人,安貧心樂道,嗜義性崇仁,獨拜西宮閉,因扶東國倫,蒼天不假壽,南望更霑巾。右司果宋熙祚丰容那復見,俊節在常思,愁裏遞聞病,夢中來告飢,平生一片心,有死雙淚垂。右鄭瑄最憐從弟門中傑,今日何心忍挽之,扶植綱常顚沛際,當時群小有誰知。右副提學宋廷祚晩捷司馬,名登國庠,大論之日,却署凶章,群怪聚罵,擯斥江鄕。右郡守吳行敏斯人死矣乎,慟哭復慟哭,爲善未獲福,天道誠難測,特立世亂後,平生歎大節。右博士宋國澤此等細碎文字,敢爾書呈,極知猥濫,豈敢望上塵乙覽,只望啓下政院,使知臣亡師,未嘗訾成渾,臣父之冤,亦得昭雪,而孝廟褒典,亦不爲虛假矣。批答不下。以上燼餘
上在昌德宮。停常參·經筵。
自卯時至午時,日暈。未時,太白見於巳地。
徐文裕啓曰,明日常參·經筵,取稟。傳曰,停。
徐文裕啓曰,領議政,命招,不進矣。傳曰,知道。
下直,濟物萬戶黃道弘·玉浦萬戶田會一。
趙儀徵,以都摠府言啓曰,入直軍士,中日習射,請出標信。傳曰,知道。
李玄紀,以御營廳言啓曰,今此十四番別馬隊·別破陣等,射砲試才賞格,從分數多寡,以本廳所儲木綿面給後,別單書入之意,敢啓。傳曰,知道。
李玄紀,以司饔院官員,以提調意啓曰,日前漁夫主人等,齊訴於本院曰,江氷未解,新魚不出,舊魚且盡,日供生鮮,搜得無路,若不急時變通,則將未免闕供之患,極爲渴悶,願以雜魚代封云,事勢果如所訴,則依前例以雜魚折半代封,而莫重享上之物,自下不敢擅便,惶恐敢啓。傳曰,依例代封。
徐文裕,以吏曹言啓曰,以告訃使尹世紀榻前所啓,前宣川府使洪以度善治論賞事,令該曹考例稟處事,命下矣。頃年,因問安使書狀官所達,鐵山府使柳東亨等四邑守令,分等施賞,而其時大臣,以朝家勸奬,事體莫重,當令本道監司,從公査按,的知實狀後,處之之意,敢達。本道狀啓上來後,覆啓擧行,今此洪以度治績,亦出於使臣沿路所聞,則不可不覈其實狀,然後加以恩賞,令本道監司覈得實績,啓聞後稟處,何如?傳曰,允。
傳于趙儀徵曰,今日晝講,停。
李玄紀啓曰,假注書楊萬榮,聞其母病重,出去,卽爲改差,他假注書,差出察任,何如?傳曰,允。
以任舜元爲假注書。
以備忘記,傳于李玄紀曰,領議政金壽興,頃當引對之日,辭氣勃然,語不擇發,全無敬謹之意,人臣事君,豈容如是?罷職。
尹彬啓曰,臣旣以區區所懷,仰達於榻前,今不可更爲煩縷,而宋時烈,年旣衰耄,死期將迫,今此疏陳,雖涉妄發,三朝禮遇之臣,猝被削黜之罰,恐非聖明優容之道,伏乞聖明,少賜寬假,特收成命,臣待罪喉司,惶恐敢達。
以備忘記,傳于李玄紀曰,予年將三十,始有一子,是宗社生民之托,將絶而復續也。爲今日人臣者,苟有一毫憂國之心,則所當援據皇明古事,直請早建之不暇,而宋時烈疏中,敢以早定大計,顯示不滿不足之意,其在分義,豈忍如是乎?已極無狀,而至於十歲,尙在藩王,有疾始冊太子等說,其造意設計,尤極危險,則削黜之典,亦云末減,而同副承旨尹彬,乃敢罔念分義,挺身營救,其心所在,實未可測也,誠極痛惋。拿鞫,嚴問定罪。
以備忘記,傳于李玄紀曰,宋時烈疏中語意,極其陰慘,則削黜之典,實是末減,而擧行條件,啓下已久,傳旨終不捧入,事之痛駭,莫此爲甚。今日仕進諸承旨,竝罷職,李玄紀則不參於昨日還收之啓,勿罷。
以備忘記,傳于李玄紀曰,承旨尹彬遞差,其代,今日政差出。
以備忘記,傳于李玄紀曰,元子名號已定,君臣分義大定之後,宋時烈,乃敢以早定國本,顯示不滿之意,則今日人心世道,可以推知,柳緯漢疏中不悅服之說,實無足怪,而臺閣之臣,汲汲請鞫,必欲撲殺而後已,獨不愧於心乎?如此之人,決不可置之,正言金德基·兪命弘,竝遞差。
以備忘記,傳于李玄紀曰,判敦寧趙師錫,以休戚之臣,憂愛之忱,宜別於他人,而近瞷大小峻激之論,顯有趨附媚悅之態,大臣所爲,豈容如是?誠可寒心也。政院知悉。
以備忘記,傳于李玄紀曰,宋時烈疏中語意,極其危險,此正是可忍也?孰不可忍也。職在三司之列者,所當齊聲請討之不暇,而大司諫李濡,持平元聖兪,獻納李宜昌,副校理尹德駿·宋相琦,副修撰崔錫恒等,偃臥其家,無意行公,誠可駭然,竝遞差。
傳于李玄紀曰,吏曹參議及遞差臺諫之代,今日政差出。
傳于李玄紀曰,承旨只有李玄紀一人,政廳無他推移進參之員,副司直權愈·睦昌明,承旨除授,卽爲牌招察任。
李玄紀啓曰,諸承旨,旣有罷職之命,而新除授承旨權愈·睦昌明,時未下批,廳中凡事,不得擧行,似當有假承旨差出之事,何以爲之乎?敢稟。傳曰,卽爲下批,牌招察任。
李玄紀啓曰,副司直權愈·睦昌明,有承旨除授之命,而臣玄紀,獨爲守廳,不得進參政廳,新除承旨,時未下批,牌招一款,何以爲之?敢稟。傳曰,進參政廳,下批。
以備忘記,傳于李玄紀曰,今此元子外家,今日政,議政追贈,亦令該曹賜祭。
李玄紀啓曰,左承旨睦昌明,右承旨權愈,疏批已下,而拘於廳規,不得直請牌招,何以爲之乎?敢稟。傳曰,更爲牌招入直。
李玄紀啓曰,元子外家三代追贈事,命下矣。凡追贈之規,考妣准已品以上,遞降一等,例也。今此追贈,依他例爲之乎?敢稟。傳曰,事體與他有異,皆贈議政,可也。
傳于李玄紀曰,安置罪人權大運,放送。
傳于李玄紀曰,今日新除臺諫,明朝竝牌招察任。
以京畿監司,以果川幼學趙元鉉,婢德化等燒死事,狀啓,傳于李玄紀曰,燒死人等,令本道恤典擧行。
以江春監司,以江陵居幼學□齊相,婢戒月等燒死事,狀啓,傳于李玄紀曰,燒死人等,令本道恤典擧行。
以統制使李世選,今春巡歷,病重不得爲之,待罪事,狀啓。傳于李玄紀曰,勿待罪事,回諭。
傳于李玄紀曰,睦林一敍用。
李玄紀啓曰,今己巳年,京外年例守令薦一百六十七張,邊將薦一百六十四張捧入,而此外違格及不當薦而薦者,自本院拔去,應薦不薦人員,令該曹察處,何如?傳曰,允。
有政。吏批,判書南龍翼出使,參判崔錫鼎進,參議未差,正郞洪受瀗進,右副承旨李玄紀進。
吏批啓曰,判書南龍翼,奉使在外,參議李畬未上來,小臣獨政未安,何以爲之?敢稟。傳曰,仍爲之。
再啓曰,春川府使,今當差出,而擬望之人乏少,禁軍將未準朔人,竝擬,何如?傳曰,允。
以金益爲繕工奉事,韓㙉爲奉常主簿,柳尙運爲掌樂提調,南弼星爲司成。
傳曰,前卜相望單子還入。前望,奉朝賀宋時烈,領敦寧金壽恒,領中樞閔鼎重,判中樞李尙眞·鄭載嵩·李端夏。卜相望單子,知中樞睦來善,禮曹判書金德遠,加書落點以下。
呂聖齊爲領議政,睦來善爲左議政,金德遠爲右議政。
傳曰,行副司直睦昌明·權愈,承旨除授。
傳曰,吏曹判書前望單子還入。工曹〈判書〉沈梓除授,李會元爲南學訓導,李世茂爲吉州牧使,洪以度爲春川府使,李彦綱爲進賀兼謝恩副使。
正言望單子。傳曰,沈季良·睦林一除授。
禮曹判書望單子,李觀徵除授。承旨望單子,李宇鼎·柳命賢除授。吏曹參議望單子,姜鋧除授。大司諫望單子,李沅除授。獻納望單子,權瑍除授。持平望單子,沈橃除授。禹昌績爲承旨,李宇鼎爲都承旨,睦昌明爲左承旨,禹昌績爲右承旨,柳命賢爲左副承旨,權愈爲右副旨,李玄紀爲同副承旨。
以元子外家議政追贈事,傳敎,張應寅贈右議政,張壽贈左議政,張烱贈領議政。
李玄紀啓曰,新除授都承旨李宇鼎,時在京畿果川地,右承旨柳命賢,時在安山地,竝斯速乘馹上來事,下諭,何如?傳曰,允。
傳于李玄紀曰,前副修撰李益壽,昨纔特遞,而旋又備擬於臺閣之望,其縱恣之習,誠可駭然,吏曹參判崔錫鼎,安東府使除授,前府使李玄錫,遞付京職。
李玄紀啓曰,吏曹參判崔錫鼎,安東府使除授,前府使李玄錫,遞付京職事,命下矣。今日無政官,不得下批,何以爲之?敢稟。傳曰,政官,明日牌招,開政。
持平南至熏啓曰,臣纔忝憲職,亦參於柳緯漢請鞫之啓矣。卽者有發論諫臣特遞之命,臣不勝悚懼之至。連啓與發論,元無異同,則臣何敢以獨免爲幸,晏然於臺端乎?請命遞斥臣職。答曰,勿辭。權愈啓曰,持平南至熏,再啓煩瀆,退待物論矣。傳曰,知道。
吏曹參議李畬,辭職上疏。踏啓字。
兼吏曹判書南龍翼疏曰,伏以,臣今遠出,還期尙遠,所帶職名,無非緊重,而其中銓部·文衡等任,尤不可日久虛帶。伏乞聖慈,竝命遞改,俾無瘝曠之弊,千萬幸甚。答曰,省疏具悉。卿辭至此,銓長之任,今姑勉副焉。
知中樞府事李觀徵疏曰,伏以,臣於耄及之年,疾病漸痼,精力敗盡,而職名在身,造朝無期,不得不冒上辭章,冀蒙恩遞矣。不料聖鑑,未燭病重實狀,乃以調理上來,爲批,臣聞命惶悚,益不知所措也。臣雖無狀,粗知分義,一向退伏,有所不敢,欲俟病勢少減,以爲作勢登途計,今過十數日,而舊病未瘳,新恙又加,咳喘重發,晝夜不已,氣息奄奄,尋常運動,亦須於人,復起爲人,斷無其路,臣之摠管宿患緊任,尤不可仍帶,西樞,雖曰閑局,亦不可虛冒,伏乞聖慈,天地父母,曲垂矜察,一倂許遞,以安微分,以便公私,不勝萬幸。答曰,省疏具悉。卿勿過辭,調理上來察職。
答兵曹參判李秀彦疏曰,卿其勿辭往省焉。元疏在下
判中樞府事南九萬疏曰,伏以,臣自惟罪負,分甘萬死,當初屛裔,旣出寬典,而今乃纔從栫棘之中,旋承道召之命,恩數非常,曠古未聞,銘心鏤肝,不足名言,粉骨糜身,無以圖酬,惟當卽進闕下,以謝新命,以承如天之德意,況且臣之被罪出國門,僅計半年,東朝大喪,元子新慶,哀樂相仍,弔賀有禮,而區區瞻戀之誠,俱不得少伸,竊自悼傷,涕淚如雨。今到近畿,終南入〈一〉望,精爽飛越,情不自抑。第臣癃羸孱疾之狀,固是人所共知,而年踰六十,氣血消盡,風痰眩瞀,日以益甚,近又轉成四肢痿痺之症,手脚全不運動,有時痰塞,昏仆無常,自蒙恩釋,離配向南,幾至六十餘日,而作一舁屍,今僅到此,顧此形骸,決無趨走紫庭之望,且念餘生,自是朝暮待盡之喘。伏乞聖慈,曲加哀憫,特推餘惠,許其退死於溝壑,則結草之報,庶期身後,情隘辭蹙,不勝戰慓祈祝之至,謹昧死以聞。答曰,省疏具悉。卿其安心勿辭,上來行公。
左承旨睦昌明疏曰,伏以,臣罪戾如山,譴何不加,得以偃息於郊坰,莫非天覆海涵,曲垂生成之至澤,臣常銜恩鏤肺,結草爲期,千萬夢寐之外,忽有新除之命,牌召繼下於蓬蓽之中,惝怳難狀,感涕先零,嚴分畏義,不得不趨詣於闕門之外,而滓穢賤臣,決不可復玷邇列,伏乞聖慈,俯垂諒察,亟賜遞改臣職名,以重官方,以安微分,不勝幸甚。答曰,省疏具悉。爾其勿辭,從速察職。
答右承旨權愈疏曰,省疏具悉。爾其勿辭,從速察職。
吏曹參議李畬疏曰,伏以,臣老父之病,日益危篤,實無離違赴朝之勢,前後陳暴情悃,蓋己屢矣。頃忝諫職,三章瀆籲,獲蒙遞改,罪雖極於違逋,恩每出於寬涵,竊自謂區區微懇,庶爲聖明之矜愍矣。不圖曾未幾何,又被天曹之命,臣誠狼狽惶蹙,進退俱難,莫知所以措身也。且臣自月初,重患感傷之症,痰火鬱塞,吐血兼發,久在危死之境,不得構疏自陳,縣道狀聞,尤增隕越,而聖批溫諄,諭以調理上來,自惟臣之無狀,何以得此於聖明哉?感激銘鏤,但有涕淚之交流也。仍念臣於數年間,出入銓任,固非一二,而蔑有裨補,但積嘲謗,卒之以弄法行私,重被臺劾,此其罪名,實非薄過細故之比,至今思之,心骨俱悚,寧可復叨舊席,自竝時髦,以重爲淸朝之羞辱哉?使臣雖無故在朝,其不可冒承新命,則固已決矣。然臣之抵死遲留,不專在是,顧惟臣父,沈綿床席,已及三歲,又自前冬以來,新症疊發,重以毒腫,益致傷敗,氣息奄奄,僅如一線,而尿道癃閟,不得暫安,精神迷瞀,若存若亡,但見晝夜呻吟號苦而已,人子情理□□臣旣難與老父,暫時相捨,而數月之內,恩命荐疊,□義則都虧,罪戾日增,臣之惶悶,固不暇論,而其在朝家事體,傷損,亦大矣。伏惟仁天憫覆,曲遂群生,如臣情事,實爲窮隘,願乞螻蟻之身,以終烏鳥之誠,玆以疾聲哀號,申暴血懇,而不自知其瀆冒之爲罪,伏願聖慈,府加矜察,將臣職名,亟賜鐫改,仍命姑勿復置於仕列,使得留救父病,以伸至情,則其於飭朝綱敦風化之道,亦庶乎兩得矣。臣無任云云。
兵曹參判李秀彦疏曰,伏以,臣之老母,在於永柔縣臣弟李秀儁任所,臣於丁卯春,受由往省而歸矣。臣母,以宿病之人,二十年間,長在呻吟之中,湯劑之憂,殆無虛日,人子之情,難於久離。故臣於上年夏間,又擬歸覲,而適値侍藥憂惶,不敢陳暴私情,終遭大戚,以至今日,倏忽之頃,不相見,已再經歲除矣。近聞臣母有患,因感寒添㞃,種種諸症,久而未差,臣自聞此報,日夜憂煎,卽當呈單下去,而念臣所帶之職,非尋常閑局之比,內司輪直,擧動侍衛,俱係緊重,而當此客使出來,國家多事之時,□□次兼帶觀象監提調,亦有各陵不時奉審之擧,太祖大王胎峰,石役修改時奉審之擧,旣已啓下,未及擇日,似在不遠,使右僚獨賢,有所不安於心者,而臣之歸期遲速,未可豫知,玆敢冒死哀籲於天地父母之下,伏乞聖慈,俯諒情理與事勢,本職兼帶,竝許遞改,俾得安意歸省,公私幸甚。批答見上
右承旨權愈疏曰,伏以,臣本魯劣,長短靡所底,曾蒙聖庇,歷踐邇列,實無毫分仰裨聖猷,自頃廢痼,誠所甘分,及□□循例邑務,亦不能稱副,致有章臺,狼狽而歸,□□護,猶帶軍銜,而自顧平生,實深惶愧,誠無顔復望闕庭,無心復叨榮祿矣。千萬夢寐之外,卒有此特除銀臺之命,未知聖明,何所記識於屛蹙衰朽之臣,而榮之以分望之外耶?臣驚惶憂迫,心顔靡措,且臣北州時,解由時未出,尤無冒法行公之望,而召牌猝臨於窮巷寂寥之門,恩出尋常,勢異恒例,不敢坐違嚴召,趨赴闕下,而以法以情,俱難冒昧而進,伏望聖明,曲諒微悃,趁命罷退,以安愚分,以存國法,不勝幸甚。批答見上燼餘
上在昌德宮。停常參·經筵。
睦昌明啓曰,明日常參·經筵,取稟。傳曰,停。
權愈啓曰,今日賓廳坐起日次,而領議政在外,左右相俱未肅拜,不得開坐之意,敢啓。傳曰,知道。
睦昌明啓曰,吏曹判書沈梓,兵曹判書尹趾完,牌招不進矣。傳曰,知道。吏判疏批已下,更爲牌招,開政。
權愈啓曰,大司憲崔寬,執義李后定,掌令權讓·李允修,持平沈橃在外,持平南至熏,避嫌退待,今日以監察茶時之意,敢啓。傳曰,知道。
睦昌明啓曰,都承旨李宇鼎,左副承旨柳命賢皆在外,右承旨禹昌績未肅拜,同副承旨李玄紀式暇,廳中只有臣昌明及右副承旨權愈,吏·兵批政廳,無推移進參之勢,出納之際,亦甚苟簡,右承旨禹昌績,卽爲牌招,同副承旨李玄紀,今已行祭,亦爲牌招察任,何如?傳曰,允。
權愈,以都摠府言啓曰,副摠管朴相馨,除標信,刑曹坐起,進去之意,敢啓。傳曰,知道。
睦昌明啓曰,今日政官牌招,開政事,命下矣。聞吏曹參議姜鋧,纔經輪疾,其家尙未乾淨云,何以爲之?敢稟。傳曰,然則勿爲牌招。
以備忘記,傳于睦昌明,當此客使渡江不遠,廊廟空虛之日,位在輔弼之列,決不可過自撝謙,恝視國事,卿其須體至意,安心速出論道,以副上下之望事,遣史官傳諭于左右相。
奉敎金時傑書啓,臣承命馳往于右議政金德遠處,傳宣聖旨,則以爲,萬萬夢寐之外,猝當萬萬匪分之謬恩,驚魂未定,惝怳難狀,閉門竦縮,祗俟公議,又於此際,特遣史官,傳宣聖旨,諭之以國事,責之以速出,無狀賤臣,何以得此曠世之數,於聖明之下哉?伏地涕泣,不知所對,謹當以一疏,略暴崩迫之懇,以俟處分云矣,敢啓。傳曰,知道。
假注書李宇晉書啓,臣承命馳往于左議政睦來善處,傳宣聖旨,則以爲,臣屛伏之中,猝承台鼎之任,驚惶憫縮,不知所出,顧臣才識之駑下,聖明之所洞燭,精力之衰敗,通朝之所共知,雖在平常無事之時,亦無一毫堪當之望,況此人心陷溺,國事泮渙之日,豈敢冒昧以進,自速罪戾乎?近侍傳諭,恩出常例,一向危懍,無所容措,當以一疏,畢暴情悃云矣,敢啓。傳曰,知道。
權愈啓曰,近緣臺諫位不齊,新除監察,有未署經者云,行大司諫李沆,疏批已下,更爲牌招察任,何如?傳曰,允。
以備忘記,傳于權愈曰,權大運,敍用。
傳于權愈曰,以宋時烈疏辭觀之,柳緯漢,別無所犯,放送事,分付。
傳于權愈曰,訓鍊大將,因臺啓,連日不得行公,莫重將任,不可久曠,今姑改差,令備局卽爲擬薦事,分付。
權愈啓曰,吏曹判書沈梓,來詣請對矣。傳曰,引見。
引見時,大司憲崔寬,掌令權讓改差事,榻前下敎。掌令李允修,牌招察任事,定奪。
睦昌明,以吏曹言啓曰,前判中樞府事權大運敍用事,命下〈矣〉,而本曹無相當之窠,依例送西之意,敢啓。傳曰,知道。
權愈啓曰,卽者備邊司郞廳來言,訓鍊大將議薦事,進告于左議政睦來善,右議政金德遠,則以爲,時未出肅,勢難薦望云。大將差出,一日爲急,不可〈無〉變通之道,且曾前大臣未行公前,賑恤廳堂上,有就議差出之例,今亦依此例,令有司堂上,就議差出,似合事宜,何以爲之?敢稟。傳曰,依爲之。
李玄紀,以迎接都監言啓曰,勅使弔祭處所,前期定奪,然後祭物熟設處所,亦當定於便近之地。故取考甲子謄錄,則初以受勅於仁政殿,弔祭於明政殿,熟設處所,設於昌慶宮內兵曹,而因傳敎,弔祭處所,改以歡慶殿設行矣。今亦定於歡慶殿乎?敢稟。傳曰,依爲之。
李玄紀,以兵批言啓曰,前判中樞府事權大運,送西事啓下,當爲隨品置處,而領中樞一員,大臣,今方見帶,依前例從座次,領中樞府事閔鼎重,降付判中樞〈府事〉,前判中樞府事權大運,以領中樞府事下批之意,敢啓。傳曰,知道。
有政。吏批,判書沈梓進,參判未差,參議姜鋧未肅拜,左承旨睦昌明進。兵批,判書尹趾完牌不進,參判李秀彦進,參議金昌集進,參知沈枰出使,右副承旨權愈進。以李玄錫爲右尹,權大載爲弘文提學,尹深爲工曹判書,鄭樸爲工曹參議,睦來善爲內醫都提調,金德遠爲御營都提調,李后定爲副應敎,李湜爲副修撰,沈橃爲副修撰,金龜萬爲掌令,閔黯爲大司成,蔡成胤爲注書,權珪爲宗簿正,孫萬雄爲忠淸都事,權歆爲副校理,鄭行百爲翼陵參奉,朴鎭圭爲執義,李濟民爲持平。軍官洪萬翼,譯官金益華,以告訃使先來,加通政。權大運付領中樞府事,閔鼎重付判中樞府事,崔寬付副護軍,權讓爲副護軍,李畬·李濡·李宜昌·元聖兪·尹德駿·宋相琦付副司直,金德基·兪命泓·崔錫恒·李益壽付副司果,以李鏶爲訓鍊大將。
權愈啓曰,新除授注書蔡成胤,時在忠淸道保寧地,請斯速乘馹上來事,下諭,何如?傳曰,允。
領敦寧府事金壽恒,影幀還安眞殿後,病未及與同來諸臣一時復命,不勝惶恐待罪事,狀啓。傳曰,勿待罪事,回諭。
李玄紀啓曰,新除授訓鍊大將李鏶,卽爲牌招,命召傳授之意,敢啓。傳曰,知道。
正言沈季良啓曰,頃忝憲職,略陳己見,而承順之斥,苟且之誚,顯加陵侮,少無顧藉,屛迹私次,絶意榮途,不圖玆者,除命特降,召牌繼至,嚴畏分義,不得不冒昧祗肅,而獻納臣權瑍,卽臣之外三寸叔母夫也。法當相避,理難在職,請命遞斥臣職。答曰,勿辭。權愈啓曰,正言沈季良,再啓煩瀆,退待物論矣。傳曰,知道。
正言睦林一啓曰,千萬意外,忽下收敍之恩,而又有臺職之除,繼而有牌召,分義所在不得不趨謝,而第臣曾任畿邑時,解由未出,前忝玉堂,雖有勿拘之命,顧此臺職,決不可冒法行公,請命遞斥臣職。答曰,勿辭,亦勿退待。
行大司諫李沆,正言睦林一啓曰,門黜罪人宋時烈,托迹山林,寅緣顯遂,廣樹黨與,主倡邪論,凡諸異於己者,非殺戮則必竄殛,錮廢而後已,氣焰所薰,罔不摧敗,陰秘之計,靡所不及,朝野側目,已多年所,夷考平生,書罪難盡。至於今日元子定號之後,苟非內懷陰慝之計者,宜無異辭,而乃敢肆然投疏,眩亂人心,元疏未下,雖未知遣辭之如何,而比擬之無倫,觀於聖敎而可知,設計之陰戾,究厥所行而可定,手脚盡露,王法難僨,請門黜罪人宋時烈,極邊圍籬安置。行廣州留守李翊,光南君金益勳,楊州牧使李頤命等,俱以時烈最密之人,奸謀凶計,彼唱此和,作爲形勢,根柢旣深,其貪淫放縱,姑置勿論,近來造言蜚語,無非此輩之所幼弄,揆以王法,不可無討罪之典,請竝極邊遠竄。持平南至熏,正言沈季良,竝引嫌而退。業已連啓,宜無異同,相避之法,在下當遞,請竝命遞差。新除授獻納權瑍,時在富平地,請斯速乘馹上來事,下諭。答曰,宋時烈遠竄,李翊·金益勳·李頤命削奪官爵,門外黜送。處置及下諭事,依啓。
李玄紀啓曰,宋時烈遠竄事,李翊·金益勳·李頤命削奪官爵事,命下矣。臺諫,方以圍籬安置遠竄論啓,傳旨不得捧入之意,敢啓。傳曰,知道。
午時,上御熙政堂。吏曹判書沈梓請對時,吏曹判書沈梓,左承旨睦昌明,假注書任舜元,記事官金時傑·李寅燁入侍。沈梓曰,小臣,雖在少時,猶不如人,況今衰老之年,精神銷亡,雖尋常酬應,亦多左顚而右錯,今者畀之以銓衡重任,感激之餘,惶霣罔措,敢以草草拙訥文字,陳暴不敢承當之狀,而不賜允兪,繼降召牌,不得不冒昧出肅,而顧臣才分,實無堪承之望。且於注擬之際,多有可議之事,而本曹參判未差,參議未肅拜,郞廳亦無行公之員,進退取捨之間,臣實茫然,誠可悶矣。庚申以前,出入淸選之人,或以罪而坐廢,或無端而見塞,而其爲人,則聖上之所已詳悉者矣。卽今付軍職者亦多,所當更擬於淸選之望,而久廢之人,不可猝然備擬仰稟矣。上曰,雖無佐貳之官,卿其銓量調用,可也。梓曰,太學士,以儐館西下,藝文提學,亦不行公,卽今兩館皆空,弘文提學,當卽差出,而卽今曾經此任者無多,不得備擬,堂上備擬,亦有前例,而堂上備擬,自下不敢擅便,故竝此仰達矣。上曰,堂上擬望,亦有前例,則備擬,可也。梓曰,本曹正郞洪受瀗,以御覽官案修正事,朝者入來,稱以情勢難安,卽爲出去,本曹郞官,時無行公之員,假郞廳,差出察任,何如?上曰,依爲之。洪受瀗,以情勢難安,無端出去,偃蹇之態,殊甚可駭,罷職。竝出擧條梓曰,典籍文有章,假郞廳差下,使之察任,何如?上曰,依爲之。出擧條睦昌明曰,以監察未署經之故,兩司之官,有牌招之命,諫院,則大諫今方牌招,而憲府,則大司憲崔寬,掌令權讓,持平沈橃竝在外,持平南至熏,引避退待,無他行公之員,似聞掌令李允修,自鄕才已入來云,牌招察任,何如?上曰,依爲之。大司憲崔寬,掌令權讓,姑爲遞差,今日政,差出其代。梓曰,忠淸都事權,家在本道,將來掌試之際,不無難便之端,亦爲改差,何如?上曰,依爲之。梓曰,玉堂闕員,今當差出,而擬望之人乏少,相避外任,竝擬,何如?上曰,依爲之。
行大司諫李沆疏曰,伏以無狀愚臣,濫蒙洪造,拔擢甫耳,新命又降,而恩非分內,事出格外,臣誠驚惶隕越,不知所以措躬也。竊念薇垣之長,爲任最重,苟非其人,莫宜居之,豈足如臣譾劣,所敢承當哉?臣於十數年前,亦嘗廁跡於諫官之列,而未能進一言正一事,以效袞職之補,此固聖明之所曾洞燭也。況今遲暮之年,耽恩戀寵,抗顔冒出,逐隊隨行,呼唱道路,則臣愚之被人嗤點,縱不暇恤,必有知人不明,竊議殿下者,臣罪至此,而尤大矣。且臣爲吏西南,首尾五年,不服水土,病根已至深痼,近緣過福,症情日就危重,頭目昏眩,不能自定,頑痰常塞,殆難省事,召牌臨門,猶未能祗赴,逋慢之誅,益無所逃,伏乞聖慈,天地父母,深惟名器之不可虛授,俯察微臣之不可冒受,亟回成命,以重官方,仍治臣違傲之罪,不勝幸甚。答曰,卿其勿辭,從速察職。
答吏曹判書沈梓疏曰,省疏具悉卿懇。今玆新命,意非偶然,卿其安心勿辭,速出行公。元疏在下
前禮曹判書金德遠疏曰,伏以臣,纔被春官之特除,又荷儐相之遞改,前後異恩,出於常格之外,臣誠惶蹙,益復靡措,不料爰立之命,荐及於此際,臣驚魂靡定,感涕先瀉,惝怳如夢,莫知所以致此之由,無乃聖明,思用一番之人,欲有所更化,而爲臣職在卿列,階級相近,苟然充差,有若庶官者哉?今之大臣,雖異於古三公,論道經邦,燮理陰陽之任,君德有闕,則責在大臣,庶民有怨,則責在大臣,用人乖宜,則責在大臣,是非不公,則責在大臣,視其大臣之賢否,以卜世道否泰,右人所謂,人主之職在論賞者,豈虛語哉?卽今原任之中,訏謨碩畫,旣多已試之效,六卿之列,亦不無才望器量,應坐黃閣之人,而如臣至愚極陋,最在人下者,反蒙不世之寵擢,不待枚卜之禮,加書前望之外,顧此希有之擧,適足爲聖德之累,而淸朝之辱,題目一下,物情俱駭,杜門悚縮,祗俟公議,一疏申暴,猶且不敢,忽於此際,特遣史官,傳宣聖旨,諭之以國事,責之以速出,臣於此,一倍惶隕,直欲走避,而不可得也。噫,歇後作相,時事可知,過福招災,死期應促,憫泣之外,不知所達,伏乞聖慈,念朝家置相之道,察微臣由中之懇,亟收誤恩,改卜賢德,以重政本,以安賤分不勝萬幸。答曰,省疏具悉卿懇。卿之才德,實合輔弼之任,何用撝謙乃爾?卿其須體至意,安心勿辭,速出論道,以副朝野之望。仍傳曰,遣史官傳諭。
吏曹判書沈梓疏曰,伏以臣,空疏憒憒,百不猶人,而歷事三朝,過蒙洪造,殆遍華貫,猥叨卿列,涓埃未答,罪負徒積,尋常愧懼,若隕淵谷,不意玆者,誤恩逾隆,天官特除,遽出格外,涯分所未期,夢寐所不到,聞命踧踖,無地自容。倘使臣,少有一分可堪之才,則臣雖無狀,豈不欲含恩感激,一心精白,以報萬一也哉?顧臣年齡遲暮,神精消亡,等閑酬應,亦且茫然,況此銓衡,何等重任,而晏然叨冒,自取顚沛乎?反覆思惟,決難承當,兩日之內,再違召牌,臣罪萬死,臣罪萬死,伏乞聖慈,俯諒血懇,亟收成命,以安私分,千萬幸甚。燼餘
上在昌德宮。停常參·經筵。
未時,太白見於巳地。
下直,安東府使崔錫鼎。
有政。吏批,判書沈梓進,參判閔宗道未肅拜,參議姜鋧未肅拜,右承旨睦昌明進。
以睦林一爲副校理,徐宗憲爲兼高山察訪,權珪爲持平,李萬元爲正言,李觀徵·柳命天爲同知經筵,閔宗道爲兼同知春秋司饔提調,柳命堅爲兵曹參議,睦林一爲兼中學敎授,尹深爲兵曹判書,宋儒龍爲正言,鄭澔爲鏡城判官,李浚爲兵曹佐郞,李日井爲宗簿正,權大運爲司僕都提調,呂聖齊爲軍資都提調,李蓍晩爲司諫,李鏶爲軍器提調。
吏批啓曰,兩司闕員,今當差出,而擬望之人乏少,外任竝擬,何如?傳曰,允。
睦昌明啓曰,吏曹郞廳來言,臺諫有闕,政事,取稟。傳曰,當日爲之。
兵批,判書未差,參判未差,參議柳命堅在外,參知沈枰進,右副承旨權愈進。
以朴世爲副護軍,尹趾完·金昌集·南至熏爲副司直,沈季良爲副司果。
以備忘記,傳于李玄紀曰,前牧使朴紳,前府使李鳳徵,前縣監李徵龜等,竝敍用。
權愈啓曰,憲府無行公之員,連以監察茶時,事體未安,在外人員外,竝牌招察任,何如?傳曰,允。
又以都摠府言啓曰,副摠管朴相馨,除標信,刑曹坐起,進去之意,敢啓。傳曰,知道。
李玄紀啓曰,新拜領中樞府事權大運,時在慶尙道延日地,依例遣史官傳諭,上來時給馬事,三道監司處,下諭,何如?傳曰,允。
注書蔡成胤在外,代以柳㘽爲假注書。
李玄紀啓曰,廳假注書,以柳㘽,擬望受點矣,卽聞下鄕未還云,卽爲改差,他假注書差出,何如?傳曰,允。
以沈仲良爲注書。
吏批啓曰,司僕寺,雖非都提調衙門,近來提調一員,連以大臣差出,卽今提調有窠,以大臣擬望乎?敢稟。傳曰,依爲之。
睦昌明啓曰,兵曹判書,今日政,當爲差出,而大臣時未出仕,不得問議,何以爲之?敢稟。傳曰,雖未出仕,令郞官問議差出。
李玄紀,以弘文館言啓曰,新除授副應敎李后定,副修撰李湜,時在京畿果川地,副校理權歆,時〈在〉楊州地,副修撰沈橃,時在忠洪道庇仁地,經筵入番事緊,請竝斯速乘馹上來事,下諭。答曰,依啓。
又以禮曹言啓曰,本曹判書李觀徵,時在京畿坡州地,乘馹上來事,下諭,何如?傳曰,允。
又以禮曹言啓曰,卽者觀象監,以今此元子藏胎時,安胎使以下陪行服色,吉服與時服,指一分付事牒報,而捲草祭時,旣以吉服行祭,藏胎時,吉服乃行,明白無疑,而如此莫重之事,不可臆度創規云。元子藏胎,事體莫重,而本曹,亦無國恤時可據前例,似當依捲草祭時禮,借吉,而臣曹,有難率爾斷定,何以爲之?敢稟。傳曰,吉服陪行,可也。
權愈,以兵曹言啓曰,新除授本曹判書尹深,時在京畿廣州地,斯速乘馹上來事,下諭,何如?傳曰,允。
以備忘記,傳于李玄紀曰,幼學洪致祥,賦性危險,行身處事,無一可觀,日夜經營者,但在於締結興訛,措亂國家而已,姑取其大者而言之,則宮家,例有東朝逐日上書問候之例矣。上年春間,此宮書簡,待開門最先來到,意以爲循例問候矣,坼見則只一張眞書而已。如此怪惡之擧,前所未聞爲敎,予不勝驚駭,親自披覽,則以渠之自筆,列書諸人姓氏,有若匿名告訐者然。噫,東朝上書問候,何等重大,而渠何敢以此,乘早汲汲投進,若是其輕蔑哉?其他可駭可愕之擧,不一而足,自是厥後,東朝心嘗駭歎,及其惟幾之日,握予手而敎曰,洪也處心,日益危險,語逼主上,無所顧忌,寧不痛心乎?追思玉音,不覺哽咽,而其時腐心度日,終不敢發諸口外者,誠以無益於討罪,而反增時人黨類之疑怒故也。何幸天道昭昭,時烈無將之疏,透露於不知不覺之中,其爲國家之幸,可勝云喩?如此陰慘之徒,似當繩以重律,而與他臣僚有異,高年貴主在堂,渠雖負我,我不忍負渠,特爲永削儒籍,放黜門外。
掌令李允修,持平李濟民啓曰,請還收吳順彦等減死定配之命。啓辭同前門黜罪人宋時烈,本以昏朝孽臣之子,托以山林之名,濟以陰沴之性,其平生罪惡,難徧以毛擧,當己亥大喪之初,倡爲長庶之論,以售貶薄之計,用意絶悖,罪關宗社,當時之得保首領,已是失刑之甚者,及今日國有大慶,名號已定,分義斯正,而將心尙存,舊惡未悛,經營揣摩,肆然投疏,乃引宋朝不幸之事,敢爲臣子所不忍言之言,疑亂人心,動搖國本,其心所在,灼然可知,不可不亟施荐棘之典,少洩神人之憤,請門黜罪人宋寺烈,極邊圍籬安置。行副護軍尹堦·李思永·李仁夏·尹時達,兵曹參判李秀彦等,俱以狐鼠之輩,挾其蛇蝎之性,締交於益勳,諂附於時烈,盤據形勢,表裏相應,而慘礉之論,聞者疾首,詭秘之行,道路以目,及至國有大慶,名號已定之後,含生之類,莫不歡抃,而反懷疑懼之心,肆爲妖惡之言,遠近傳播,人心凜凜,而日夜馳逐,雄唱雌和,動止非常,情節叵測,當此邪說橫流,人心波蕩之日,決不可一日置之輦轂之下,請竝極邊遠竄。新除授行大司憲閔黯,時在京畿交河地,掌令金龜萬,時在咸鏡道高山驛任所,請竝斯速乘馹上來事,下諭。答曰,昔在乙酉年議定儲嗣之日,李敬輿,以人心波蕩等語,有所陳達,仁廟震怒,特命安置,況此時烈,則敢以國本已建,分義大定之後,肆然投疏,顯示不悅服之意,其心所在,已極叵測,而敢引宋朝古事,尤爲絶悖,有非人臣所忍發口者,何以言之?哲宗初封燕安郡王,及其神宗有疾,引命冊立者也。今日人心世道,雖云凶悖,渠安敢以不幸之事,比擬於今日,欲爲動撓國本之計乎?思之至此,萬萬痛惋,如此無將之徒,不可不夬施懲惡之典,濟州圍籬安置,嚴加栫棘。尹堦等事及下諭事,依啓。
睦昌明啓曰,明日常參·經筵,取稟。傳曰,停。以上燼餘
行都承旨李宇鼎疏曰,伏以臣,十年廢錮,病且纏身,蟄伏松楸,畢命爲期,千萬夢寐之外,特下起廢之命,授以喉司之長,而召旨遠臨,促令趨朝,聞命驚惶,撫躬罔措,北望天門,感淚自零,無狀如臣,何以致此?非常之恩,出於望表,分義所在,固當承命之不暇,而素患痰喘,比來添劇,聲啞氣苶,終不通言語,如此而能處喉舌之地,而負出納之任哉?情勢廉隅,姑舍勿論,以此病狀,萬無夙宵供劇之理,不得不仰籲於天地父母之前,伏乞聖慈,特賜憐察,亟許遞改,以安微分,以保殘喘,不勝幸甚。答曰,省疏具悉。卿其勿辭,從束上來察職。
兵曹判書尹趾完疏曰,伏以臣,疾痼務劇,決無支堪之勢,前後疏陳,非止一再,而聖明,猶未下燭實狀,久靳恩遞,督令察任,臣誠惶懼,黽勉復出,乃者習陣之時,添傷於五日風沙之中,親祭侍衛之列,又不得不進參,而罷出之後,症情危苦,痰火上塞,呼吸不通,元氣澌盡,轉側亦艱,負席累日,幾殊者數矣,精神昏瞀,全不省事,違牌不進,亦出於萬不得已也。臣之賤疾,望絶復起,而曹事軍務,瘝曠已多,虛帶重任,食息未寧,玆敢冒死呼籲於天地父母之下,伏乞聖慈,俯賜憐察,將臣本職及經筵諸司提調之任,一倂鐫遞,以幸公私焉。答曰,省疏具悉卿懇。卿辭如此,本兵之長,今姑勉副。卿其安心,勿辭行公。
答前行知中樞府事睦來善疏曰,省疏具悉卿懇。卿之才德,實合輔弼之任,何用撝謙乃爾?卿其須體至意,安心勿辭,速出論道,以副朝野之望。仍傳曰,遣史官傳諭。元疏缺
兵曹參議金昌集辭職上疏。踏啓字。元疏缺以上燼餘
上在昌德宮。停常參·經筵。
傳于睦昌明日,當此客使渡江,曹務浩繁之日,度支之長,不可一向引入,戶曹柳尙運,卽爲牌招察任。
睦昌明啓曰,明日常參·經筵,取稟。傳曰,停。
又啓曰,戶曹判書柳尙運,牌不進矣。傳曰,更爲牌招。
又啓曰,政院·玉堂及司諫李蓍晩,來詣請對矣。傳曰,引見。
睦昌明啓曰,廳假注書沈仲良,時無職名,付軍職冠帶常仕,何如?傳曰,允。
權愈,以都摠府言啓曰,今日入直軍士中日習射,請出標信。傳曰,知道。
又以義禁府言啓曰,門黜罪人宋時烈,時在忠洪道懷德地,依例府都事,發遣配所押送,何如?傳曰,允。
李玄紀啓曰,洪致祥拿問傳旨中,只以列書姓氏,發爲問目,而但判府事趙師錫,拜相時,致祥做出之言,誣逼聖躬,搆亂國家,其心所在,有不可測,不可不添入以問,而初未覺察,以致落漏,惶恐待罪,而卽今禁府,猶未罷坐,以此添入鉤問之意分付,何如?傳曰,依啓。勿待罪。
傳于李玄紀曰,洪致祥再招後,勿爲罷坐事,分付。
備忘記,當此時勢艱虞,廊廟多事之日,領揆在外,卿又撝謙引入,造朝無期,鼎席殆空,公務委滯,以卿體國之誠,胡不念及於此,而一向邁邁耶?更遣史官,諭予至意,卿其安心,速出論道,以副如渴之望事,遣史官傳諭于左·右相,仍與偕來。
假注書李宇晉書啓,臣承命,來到于左議政睦來善處,傳宣聖旨,則以爲,臣之狼狽崩迫之情勢,至於此極,不避煩猥,更冒萬死,瀝盡肝血,以冀恩許矣,未及上徹,史官復此來臨,傳宣別諭,辭旨勤切,至以仍與偕來爲敎,臣於此,驚惶震灼,尤不知置身之所也。伏地涕泣,只俟聖明之處分云,而臣旣承仍與偕來之命,何以爲之?敢啓。傳曰,玆付至意於別諭矣,復何多誥?此時企待,不啻大旱雲力霓而已。卿其須體此意,更勿撝謙,速出行公之意,傳諭,仍與偕來。
待敎李寅燁書啓,臣承命,來諭聖旨於右議政金德遠,則以爲,臣於日昨疏中,冒陳瀝血之懇,而微誠未格,恩批反降,益復悶蹙,無所容措,方以文字,畢暴情悃,庶幾聖明之曲察矣。不意史官,復此來臨,傳宣別諭,辭旨勤懇,至有仍與偕來之敎,臣雖愚昧,當此鼎席殆空,公務多滯之日,非不知不卽出肅,坐違逋慢之爲大罪,而揣分量力,決漢承當,徊徨踧踖,不敢冒進,只俟疏之登徹,以冀聖鑑之俯燭,夬賜處,無誤國事,是臣區區所望,伏地涕泣,不知所達云,而臣旣承偕來之命,姑爲仍留之意,敢啓。傳曰,玆付至意於別諭矣,復何多誥?此時企待,不啻大旱雲霓而已。卿其須體此意,更勿撝謙,速出行公之意,傳諭,仍與偕來。
傳于睦昌明曰,左·右相,引見。
權愈啓曰,今日開政事,命下矣,諸承旨,皆已申退,廳中,只有臣愈及同副承旨李玄紀,臣以代房,當進兵批政廳,而吏批無推移進去之員,何以爲之?敢稟。傳曰,吏·兵批兼進。
有政。吏批,判書沈梓進,參判閔宗道進,參議姜鋧未肅拜,右副承旨權愈進。以權大載爲戶曹判書,閔宗道爲工曹判書,趙湜爲兵曹佐郞,李沆爲廣州留守,鄭樸爲大司諫,權大載爲訓鍊都監提調。
傳于權愈曰,楊州牧使,吏·兵曹參判,今日政差出。吏批啓曰,本曹參判,今日政差出事命下,而擬望之人乏少,外任竝擬,何如?傳曰,允。
以許墀爲楊州牧使,吳始復爲吏曹參判。以兵曹參判望單子,傳曰,李鏶除授。
兵批,判書尹深病,參判未差,參議柳命堅在外,參知沈枰進,右副承旨權愈進。以柳尙運爲副司直,沈仲良爲副司正。
因備局薦望,以尹以濟爲御營大將。
掌令李允修,持平李濟民啓曰,吳順彦等減死之命,雖出於殿下好生之德,而揆以邦憲,斷無容貸之理,本府之所以論請者,乃是國人之言,而聖意,猶以爲未可,乃以不允爲敎,臣等竊惑焉。順彦等情罪,俱在推案,業已殿下之所洞燭,今不敢條列,而渠輩供辭中,旣曰相約逃避,不能自掩其迹,名屬親兵,身係偏裨者,厚被朝家撫養之恩,而惑一妖僧,遽懷凶計,則顧其罪犯,豈有一毫可生之端耶?至今使惡逆得保首領,已是失刑之大者,若因曠蕩之典,終至於減等,則非但人情莫不駭憤,軍心亦無所懲勵,請還收罪人吳順彦·吳順一·吳順希·金守亨·金進海·朴命順等,減死定配之命。吏曹佐郞金盛迪,性本愚駭,擧止庸鄙,徒藉門闌,驟躋名途,不分是非之所在,務崇時烈之餘論,物議之嗤點,固已久矣。當此進退消長,辨別淑慝之日,不可仍置銓選之地,請命罷職不敍。持平權珪,時在慶尙道延日地,請斯速乘馹上來事,下諭。答曰,不允。金盛迪遞差,下諭事,依啓。
前行知中樞府事睦來善疏曰,伏以臣,昨將崩迫血懇,冒死哀籲,意謂聖鑑孔昭,無微不燭,初雖承乏苟充,必有以矜諒,收還誤恩矣。伏承史官傳宣之批旨,不惟不許鐫改,優異之恩禮,有非賤臣所敢承當者,不知衰杇庸陋之物,何以得此於聖明之下哉?此必臣福過災生,死期將迫之致,伏地感泣,不知所出,顧臣才分,萬萬不堪當之狀,不但擧朝之所共知,伏想天日之明,亦必洞察,而況臣年垂八十,癃疾纏身,雖欲貪戀榮寵,冒昧趨承,黃閣,非養病之坊,且具瞻之地,係國安危,則不審殿下,其何以虛紆恩禮,徒縈將死之一老臣,而不念國事至此哉?惟當惶隕縮伏,恭竢駁正之論,而卽今客使臨迫,鼎席俱空,不可一日虛帶,增益罪戾,不得不瀝盡肝膈,復此疾聲,臣之情勢,其亦窮矣。且臣大有所猥越惶悚,不安於心者,近日訓將·兵判,適有窠闕,連有特敎,就家問議,雖緣事勢急迫,不得循墻,通議右相,備望以入,而偃臥私次,預議國家之大政,揆以公義,罪合萬死,臣精神昏耗,文字拙澁,不能形容,臣不敢當之萬一,伏乞聖明曲諒危悰,特許鐫改,不勝萬幸。答曰,省疏具悉卿懇。已諭至意於疏批及別諭矣,卿胡不諒,連章控免,若是其太過乎?心切愕然,無以爲諭。況大臣未出仕之前,凡係緊務,在家酬應,自是常事,尤無所傷,卿其須體思想之意,安心更勿撝謙,速出論道,以濟時艱。仍傳曰,遣史官傳諭。
前禮曹判書金德遠疏曰,伏以臣,猥將瀝血之懇,敢瀆蓋高之聽,屛伏俟命,竊祈恩兪,夜半窮巷,史官又臨,顚倒衣裳,祗受聖批,奉讀未半,感淚如瀉,神魂飛越,久而靡定,臣之萬萬不似之狀,已暴於日昨疏中,而反以才德,實合輔弼之任爲敎,是何則哲之明,有此過情之褒?知臣莫如君者,儘虛語矣。才固有大小長短之別,而至於德之一字,乃躬行實得之名,豈可輕加於人哉?臣之受知於殿下,蓋自胄筵之侍講,首尾已數十年矣,才之長短,德之有無,聖鑑已燭。曷有餘蘊,而年除歲擢,躐躋卿列,擔負添加,蚊力難任,簿書酬應,驢技已殫,有何一毫彷彿於輔弼之任,而遽置之具瞻之位,以爲嗤點之資乎?況今朝著之進退,宜愼淑慝之旌別,必有宏才碩量,長德重望,上結主知,下副民望者當之,方可以盡調劑之責,致和平之福,而臣名論素輕,力量不逮,雖欲展布其志,爲一分報效之計,若何而鎭定,若何而支撐?畢竟顚沛,恐不止於□□臣於此,尤不覺其凜凜也。仍念客行將迫,鼎席俱空,事務多滯,區劃□□□爲大臣者,如有可進之勢,何敢晏然退伏,循套飾讓,獨使至尊,憂勞於上哉?揣分量力,決無承當之望,玆敢疾聲呼籲,伏乞聖慈,曲加憐察,收回成命,千萬幸甚。答曰,省疏具悉卿懇。已諭至意於疏批及別諭矣,卿胡不諒,連章控免,若是其太過乎?心切愕然,無以爲喩。卿其須體思想之意,安心更勿撝謙,速出論道,以濟時艱。仍傳曰,遣史官傳諭。
左參贊徐文重疏曰,伏以臣本無似,猥荷寵擢,驟躋崇秩,兼領諸務,奔走供劇,殆無一日之暇者,已六年于玆矣。災生福過,疾祟勞瘁,自遭喪慽,神精內消,筋力外脫,遇事憒憒,觸處昏錯,其得逭於罪戮者,無非聖度之包容,而恩數之汪濊也。頃於朔日,以雲劍侍衛,罷出之後,仍赴敎場,過午歸家,則半身不利,手足痲痺,意謂偶然,不以爲慮矣。再昨公事,又無推移之員,遠出城外,乘垂暮將歸之際,前症復發,昏眩不省,僅得載還,而不利者漸至難收,痲痺者轉成痿苶,起動須人,酬應顚錯,醫云此是勞憊所發,其兆爲風,衰年得此者,雖大施砭焫,廣加治療,亦難復爲完人。今臣年迫六朞,叨竊踰分,縱因此得死,固無足惜,而唯其病狀如此,決無强起驅策供職之望,而所兼諸任,俱爲緊重,不可暫曠,伏乞特賜哀矜,將臣本職及兼帶軍門·內局·惠廳·籌司·該司提調之任,一倂鐫改,公私幸甚。答曰,省疏具悉卿懇。卿辭如此,將任及內局提調,今姑勉副,卿其安心,勿辭行公。
行戶曹判書柳尙運疏曰,伏以臣,頃於都監會同之坐,久處冷地,猝然中寒,擔舁歸家,移時昏絶,灌湯施鍼,僅得回甦,而今過六日,一向危重,陳疏見阻,方在悶蹙中矣。千萬夢寐之外,恩召之命,至於再降,嚴畏分義,不得不忍死趨詣於闕外,而第臣於庚申年間,冒膺諫官之除,言議草草,常自愧恧,而仄聞近日臺議,以其時事,大以爲罪,彈章將發云,雖微疾病,亦何敢仍冒職次乎?咫尺天陛,逡巡而退,伏乞聖慈,將臣本兼諸任,一倂鐫削,公私幸甚。答曰,省疏具悉。卿辭如此,本職當勉副焉。
行司直李鏶疏曰,伏以臣,以無識武夫,百無一能,前後所叨之職,俱是匪分,尋常感泣,罔知所以爲報也。今者訓局新授之命,出於千萬夢寐之外,驚惶震悸,益不知置身之所也。念臣旣以弓馬發迹,一障之任,猶堪盡力,以答聖朝之恩,而至於摠兵重任,自顧才力,實無毫髮可堪之狀也。且臣歷數前任之人,勳名炳炳,俱負一時之重望,豈有如臣駑劣,忝承是任者哉?加以累年瘴海,甚爲水土所傷,近又添以風痺,手足不仁,症情危苦,以此病狀,有何一分可堪之勢也?前以冒呈一疏,冀暴危忱,而喉司退却,終未上徹,嚴畏分義,不得不趨詣闕下,祗承命召,而顧臣病勢情勢,已無承當之望,此實非假以辭說,有敢虛讓?伏乞聖慈,諒臣才分之不堪,病勢之難强,亟收成命,千萬幸甚。答曰,省疏具悉卿懇。今玆新命,意非偶然,何用過辭乃爾?卿其安意勿辭,速出行公。
執義朴鎭圭疏曰,伏以譾劣如臣,百無一取,濫叨洪造,少無報答,見阻華顯,十年于玆,待罪鴻臚,尙且兢惶,不意迺者,新除職名,遽下於千萬夢寐之外,聞命震越,若隕淵谷,實不知置身之所也。風憲之亞,爲任至重,豈如臣已試蔑效者,復可忝居者乎?名器之溷,聖明之□□□承當也,明矣。召牌臨門,尤用震愓,而臣於頃日朔祭,陪班□□□奔,寒疾猝劇,委頓床褥,殆不省事,欲起還仆,竟未祗赴,臣之罪戾,益無所逃,伏乞聖慈,特許鐫改,不勝幸甚。答曰,省疏具悉。爾其勿辭,從速察職。
領議政呂聖齊疏曰,伏以臣,屢陳血懇,輒承溫批,兢惶隕惕,若無所容,仍念臣,事君無狀,自速罪戾,猥被鴻私,復有今日,恩至重也,德至厚也。臣如不至萬萬急迫之勢,則其在分義,安敢自圖身計,恝視國事,甘心於忘恩負德之誅哉?臣行役之餘,休憩已至累日,藥餌調治,冀或少愈,而病根已痼,元氣漸消,房室之內,猶不敢起動,況何望祗謝恩命,更登天階乎?若蒙聖明曲察,亟許遞免,俾臣專意醫治,幸至差緩,則臣本非奉身思遯之人,筋力所及,固所不辭,亦或一侍天顔,仰暴微忠,而今玆病狀,已至難醫,臣雖欲强起,以備驅策,亦末如之何矣。微臣死生,固不足惜,其於終始生成之惠,不亦有歉乎?伏願天地父母,特加哀憐,速賜鐫改,千萬幸甚。答曰,省疏具悉卿懇。當此廊廟多事之日,職在大臣之列,決不可一向退在,恝視國事。卿其須體此意,安必勿辭,從速上來,以副予望。仍傳曰,遣史官傳諭。
左副承旨柳命賢疏曰,伏以臣,曩被誣衊,久落罪籍,幸賴聖慈,前後曲全,萬死一生,得有今日,臣之一毛一髮,莫非天地生成之大德,退伏田里,日夜感泣,千萬夢寐之外,遽有銀臺之命,恩旨遠降,榮動窮蔀,此誠回白日於幽谷,噓春氣於枯木,臣於此,驚感惝怳,不覺涕淚之交頤也。君召行不俟駕,分義至重,且臣所處,何等滓賤,今玆收錄,何等異數,而遲回前却,敢自阻於仁覆之天乎?扶策病骸,玆敢竭蹶趨命,而撼頓道路,感觸風寒,纔到旅邸,賤疾卒劇,瞻望天門,無路自致,以此病勢,決不堪供劇於卯申之地,伏乞聖明,亟遞臣職,以便公私,不勝幸甚。答曰,省疏具悉。爾其勿辭,從速察職。燼餘
初五日□時,上御熙政堂。左承旨睦昌明,右承旨權愈,同副承旨李玄紀,校理南致熏,修撰李玄祚入侍。睦昌明等進曰,臣等伏見昨日下政院備忘記,洪致祥凶悖之事,不勝驚愕之至,豈意王室至親之間,有此妖惡之人耶?搆亂國家,語逼主上,乃是人臣大罪,至於東朝問安書中,列書姓氏之狀,尤極絶悖,必須明知其事實,然後方可明正其罪矣。上曰,致祥爲人,本來詭譎,上年二月間,自公主所來納東朝問安書,東朝意謂例簡而拆監,則乃是致祥筆蹟,而以眞書,列書姓氏一張紙而已,東朝,覽之駭然,待予進候時,出而示之,雖未知其造意之如何,而跡其所爲,誠極悖慢,至於搆亂國家,語逼主上等敎,乃指趙師錫請囑拜相之語而言之也。愈曰,今承聖敎,致祥罪狀,實難容貸,漢時有一公主,以千金,預贖其子死罪,及後犯法,漢帝以爲,誠知公主無子,先王之法,不可撓,遂涕泣而罪之,此宜可法。然致祥之罪,必須明暴,然後或以恩意,減其死,未爲不可矣。上曰,圍籬安置,可也。玄紀曰,致祥之事,實是前所未有之變,凡在聽聞,孰不苦心而疾首也?聖明,曲念貴主,只施薄罰,聖意所在,臣豈不知,而但如此凶慘之事,若不痛辨而後處之,則易致人心之疑惑,必須嚴明辨覈,擬之以當施之律,而自上特推恩意,或施輕典,則恩法兩伸,疑惑可解矣。蓍晩曰,列書姓氏一款,必須鉤問其設心而處之,然後方可合於討罪之道,徑先安置,實未妥當矣。上曰,爾等之言,誠是。致祥爲先拿囚,今日內開坐,嚴問以啓。出擧條致熏進曰,大司成吳道一,頃於諸臣特除之日,適値泮宮陞補之坐,每見政目小報,輒卽裂紙投地,入場士子,擧皆目見,莫不駭然,傳說狼藉,渠雖內懷不滿之心,多士所見之處,裂破特除之政目,以示其悖慢辭色乎?誠極無嚴矣。上曰,削去仕版。出擧條玄紀進曰,李端夏,製進徽陵誌,而以王若曰起文,欲免渠自述事實之狀,誠甚可惡矣。上曰,予亦知其異於常法矣。玄紀曰,今番南龍翼所製頒敎文,亦甚可駭矣。今此元子誕生,何等大慶,而只以草草數句語,敢爲塞責之計耶?上曰,伊時敎文之草草,予亦知之矣。玄祚曰,宋寺烈之陰畜將心,固已久矣。頃年罪死人宋尙敏,附會時烈宗嫡統之說,投進凶疏,受杖而斃,其後時烈之復入也,伸雪尙敏,至請贈爵,又唱其黨類之在湖西者,隱然以尙敏,配享於朴彭年祠宇,其心所在,灼然可知,誠極無狀矣。上曰,問于本道,令祠宇所在官,爲先黜去,可也。出擧條玄祚曰,頃年李䎘,身居卿列,敢請選入宗英,伊時殿下,春秋方盛,渠爲人臣,安敢乃爾,其無將不道之心,正如今日時烈之疏意,互相照應矣。上曰,李䎘果於榻前,引東平王事,至出擧行條矣。司諫李蓍晩所啓,李翊·金益勳·李頤命等,俱以時烈最密之人,奸謀凶計,彼唱此和,作爲聲勢,根柢旣深,其貪淫放縱,姑置勿論,近來造言飛語,無非此輩之所幻弄,揆以王法,不可削出而止,請竝極邊遠竄。上曰,依啓。又所啓,朔州遠竄罪人李師命,窮凶極惡之狀,前日臺章中,固已羅列,而猶有所引而不發者,師命曾在湖營時,有匿名書之變,中心輿情,莫不疑惑,及其爲兵曹判書,圖點兵權,罔有餘術,判府事臣趙師錫,方任本兵時,又有匿名之書,其家人不及知,而師命已自來問,自唱自和,互相推諉,傳說藉藉,有不可掩者,卽此一事,亦足以做無根叵測,不但爲交搆縉紳而已,而只施遠竄之科,已失之太輕,請朔州遠竄罪人李師命,絶島圍籬安置。上曰,依啓。上曰,李師命爲人,極是輕薄子,患得患得之心,理宜必然,安得不如此乎?玄紀曰,上敎至當矣。渠固叵測,如此輕薄,必不問匿名書於趙師錫家人未及知之前矣。蓍晩曰,臣於上年影幀行次時,逢着趙泰彙,則泰彙明言師命投書之曲折,故臣得以知之矣。又所啓,新除授正言李萬元,時在京畿坡州地,請斯速乘馹上來事,下諭。上曰,依啓。蓍晩曰,時烈罪狀,固非一二,而今番上疏,尤極絶悖,而第其原疏未下之故,群下皆未得見,得見之後,可以明知其罪狀矣。上曰,當爲出給,而其一本則乃是成渾事,及厥父甲祚,曾參廢母疏之事,而至擧其父挽章矣。玄祚曰,時烈平日,倘有一毫敬謹之心於君父之前,渠安敢至以其父挽語,上瀆天聽耶?其爲情狀,萬萬痛惡矣。遂罷出。
同日□時,上御熙政堂。左議政睦來善,右議政金德遠,右副承旨權愈,假注書沈仲良,記事官金時傑·李寅燁入侍。睦來善進曰,春寒尙峭,上候若何如?上曰,無事矣。來善曰,小臣老病垂死之中,爰立之命,特下於千萬夢寐之外,臣誠惶恐感激,不知死所,而第念股肱之任,百責所萃,必須才識德望,俱爲隆洽,然後方可合矣,若臣衰朽無能者,將安用哉?懇乞亟收成命,改卜賢德,無誤國事,不勝幸甚。上曰,前後疏批,已悉予意,何用過辭?缺右相出仕,予心之喜,國事之幸,何可盡喩?德遠進曰,小臣本以孤根弱植,缺徒竊章句,倖登科第,只欲望一薄縣,養老親而已,何嘗有致崇班,當世務之念,而自在先朝,過蒙洪渥,前後除拜,莫非忝竊,而式至今日,誤恩愈隆,超資越序,不啻健夫之升梯,臣誠感泣,不知死所,乃者爰立之命,出於萬萬意慮之外,惶隕罔措。直欲循墻,而迫於召命,冒沒出肅,臣實愧恧,只祈聖明,亟收成命,改卜賢德也。上曰,如此艱虞之時,所恃者惟大臣在耳,前後疏批,已悉予意,何用過謙,安心勿辭行公。來善曰,國本久虛,國勢孤危,向來臣民之憂,如何?而幸今我元子誕生,位號已定,宗社臣民之慶,何可盡達?元子誕生,已涉百日,伏未審氣力,何如?上曰,連得無事,幸矣。德遠曰,各別戒飭保護之人,毋令大飽大溫,可也。上曰,予看醫書,有衣無大溫,食無大飽之語,故已爲申飭矣。來善曰,近日訓局大將·兵曹判書有闕之代,小臣,時在乞免之中,冒沒議薦,極知惶恐,而迫於事勢之緊急,不得已與右相,相議薦望矣。御營大將及戶曹判書,今當擬望,而御營大將則例以武臣爲之,而近來連以文宰擬望矣,卽今武臣中可擬之人乏少,何以爲之乎?上曰,文宰中,爲之矣。今亦以文宰擬望,戶判亦可,今日內政官牌招,開政差出,明朝使之出仕。德遠曰,戶判·工判,今當差出,而當品中可擬之人乏少,竝以從二品中備擬,何如?上曰,依爲之。來善曰,文宰中可合御營大將者,乃是平安監司尹以濟,而勅行相値,勅使過去後備擬,則似爲太緩,而右相,方帶御營都提調,使之兼管軍務,則似無疎漏之慮矣。德遠曰,勅使下去時,則新監司,自當及期到任,不必爲慮矣。上曰,卽爲擬望以入,可也。來善曰,濟州漂風人,已過累日之後,始爲生還,而賃得他國船還來,所謂他國人,稱以必徵賃船之價,至今留在,而牧使李喜龍病重,不得察任,故判官,鉤問其事情,枚報巡營,有此轉啓,似未詳盡邊上之事,殊涉可慮。牧使李喜龍,今姑改差,其代卽爲差出,趁速發送,何如?上曰,依爲之。出擧條來善曰,天道十年而變,則亦豈無人事之變乎?荒裔竄謫之人,或有年老父母,而不得相見者,或有骨肉死亡,而不得相見者,其情理實爲可矜,仁覆之下,合施曠蕩之典矣。德遠曰,其中權瑎·李沃,以侵逼時烈,被罪,沈檀則初則以爲相親於許積,被論矣,終則以爲參論於凌漢隊事,至於遠竄矣。上曰,權瑎·李沃·沈檀,竝放送。德遠曰,鄭維岳,曾在配所,朝家特軫其老母而放歸矣,又因大臣所達,更爲定配矣。上曰,一體放送。來善曰,趙嗣基年旣衰老,且經十年,似當均施雨露之澤矣。上曰,亦爲一體放送。德遠曰,領府事臣權大運與閔熙,一時安置矣。權大運則已蒙恩命,閔熙則已死於謫所,不得同被恩榮,合有復官之擧矣。上曰,追復官爵。出擧條來善曰,卽今備邊司堂上,只有數人矣。明日當爲開坐,宜有趁卽變通之道矣。以漢城判尹李之翼,大司憲閔黯,弘文提學權大載,同經筵柳命天,吏曹參判閔宗道,都承旨李宇鼎,備局堂上啓下,何如?上曰,依爲之。德遠曰,年少堂上官中,左承旨睦昌明,解事識務,當差備局副提調,使之仍察有司之任,而左相以其門族之故,嫌不擧論,敢此仰達。上曰,啓下,可也。德遠曰,大提學,例兼備邊司提調,而南龍翼已遞禮判,亦爲例兼提調,啓下,何如?上曰,依爲之。德遠曰,有罪之人,固所難貰,而如或有濫觴之擧,則亦甚不當矣。上曰,大臣所達,誠然,當體念焉。德遠曰,宋時烈之疏,雖未得見,而以備忘記觀之,則時烈造意,極其絶悖,誠甚痛惡,而向時之人,亦豈皆如此人叵測情節乎?上曰,大臣之言,然矣。德遠曰,今日國事,至於如此之極者,專由於黨議之橫流,卽今入侍諸臣,孰有自脫於科臼中者耶?若各懷無偏無黨之心,同寅協恭,則豈不好矣,而一人雖有此心,亦無奈何,自上戒飭入侍諸臣,何如?上曰,大臣所達,誠然矣。無若前日之分朋然,務爲寅協,則豈不爲家國之福乎?引對罷出以上燼餘
上在昌德宮。停常參·經筵。
夜一更,月暈。二更,月暈有霧氣。三更,有霧氣。
下直,吉州牧李世茂,求禮縣監李之馣,平澤縣監鄭齊斗,咸安郡守鄭沇。
權愈啓曰,明日常參·經筵,取稟。傳曰,只晝講。
李宇鼎,以吏曹意啓曰,平安監司有闕,依近例,令備邊司議薦,何如?傳曰,允。
傳于李宇鼎曰,客使入京不遠,戶曹判書權大載處,斯速下諭,使之從速上來察職。
柳命賢,以都摠府意啓曰,副摠管朴相馨,除標信,刑曹坐起,進去之意,敢啓。傳曰,知道。
傳于柳命賢曰,新除授御營大將尹以濟,過勅行後,卽爲上來事,下諭,而未上來前,本廳諸務,令都提調兼察事,分付。
李宇鼎啓曰,卽者備邊司郞廳,以大臣意來言曰,釋菜只隔數日,而儒生盡爲散去,諸執事無以塡差,大司成,今日內,以在京無故人差出,卽爲牌招察任,使之招集諸生,俾無臨迫苟簡之弊云,故敢啓。傳曰,依爲之。
李宇鼎啓曰,吏曹郞廳來言,承旨及平安監司有闕,政事,取稟。傳曰,當日爲之。
又啓曰,右承旨禹昌績,因病陳疏,旣已遞差,同副承旨李玄紀,以式暇出去,左承旨睦昌明,病不仕進,廳中位甚不齊,事多苟簡,左承旨睦昌明,牌招,何如?傳曰,允。
柳命賢,以備邊司意啓曰,本司堂上,元數雖多,文書句管,專在於有司,而有司堂上一員未差,都承旨李宇鼎,使之兼管有司之任,而本司亦甚多事,喉司勢難兼察,都承旨李宇鼎副提調,左承旨睦昌明本職,竝爲改差,以爲專管本司有司之地,何如?傳曰,允。
柳命賢啓曰,吏批政廳,都承旨李宇鼎,進去矣。旣已遞職,臣命賢,以兵曹參議臣命堅,同生相避,不得進參,兵批政廳,右副承旨權愈,代方進去,而吏批政廳,則權愈與參判臣吳始復,婚家相避,亦不得進參,同副承旨李玄紀,朝以式暇出去,吏批政廳,無進參之員,同副承旨李玄紀,卽爲牌招,以爲推移進參之地,何如?傳曰,允。
權愈啓曰,爲吏批政廳推移進參,同副承旨李玄紀牌招事,旣已允下,而兵批政廳,臣愈,當爲守廳,日勢已暮,不可等待,左副承旨柳命賢,方在廳中,似有推移之路,何以爲之?敢稟。傳曰,左副承旨進。
有政。吏批,判書沈梓進,參判吳始復在外,參議姜鋧未肅拜,左副承旨柳命賢進。以金夢陽爲兵曹正郞,閔鏞爲濟州牧使,任弘望爲慶州府尹,李觀徵爲內局提調,申厚載爲刑曹參議,兪夏謙爲工曹參議,李焯爲中部主簿,睦昌明爲大司成,成瑨爲左通禮,權晩爲寧陵參奉,李東英爲東部參奉,相換兪夏益爲都承旨,柳命賢爲副提學,柳命堅爲左副承旨,李瑞雨爲同副承旨,羅學川爲戶曹佐郞,睦林馨爲瓦署別提,閔宗道爲同知經筵,韓聖佑爲右通禮,尹趾完爲平安監司。傳曰,藝文提學,今日政差出。
李玄紀啓曰,頃日弘文提學差出時,當品中可擬之人乏少,故榻前稟啓,堂上竝擬矣。今有藝文提學,今日政差出之敎,而若不得堂上竝擬,則苟簡之患,與前無異,何以爲之?敢稟。傳曰,依前竝擬。
以閔黯爲藝文提學。
權愈啓曰,左副承旨柳命賢,移拜副提學,吏批無進參之員,新除授承旨柳命堅·李瑞雨皆在外,右副承旨李玄紀,牌招,吏批進參,仍爲入直,柳命賢移拜,代以在京無故人差出,何如?傳曰,允。
以申厚載爲左承旨。
兵批,判書尹深在外,參判李鏶未肅拜,參議柳命堅在外,參知沈枰進,左副承旨權愈進。以尹以濟·禹昌績·尹搢爲副護軍。
吏批啓曰,卽接奉常寺牒報,則奉事南世珍,病不得行公,依例改差,何如?傳曰,允。
李玄紀啓曰,新除授都承旨兪夏益,時在京畿楊州地,左副承旨柳命堅,時在安山地,同副承旨李瑞雨,時在廣州地,請竝斯速乘馹上來事,下諭,何如?傳曰,依啓。
正言宋儒龍啓曰,庸陋微臣,濫蒙洪造,歷職郞署,已踰涯分,又於夢寐之外,叨此薇垣新命,驚惶感激,罔知所以措躬也。臣之萬萬無似,姑舍不論,而正言臣李萬元,與臣有婚家應避之嫌,則揆以法例,決難冒居職次,請命遞斥臣職。答曰,勿辭。李玄紀啓曰,正言宋儒龍,再啓煩瀆,退待物論矣。傳曰,知道。
司諫李蓍晩啓曰,正言宋儒龍,引嫌而退,旣非在下,有何可避?請正言宋儒龍出仕。答曰,依啓。
執義朴鎭圭,掌令李允修,持平李濟民啓曰,請還收吳順彦·吳順一·吳順希·金守亨·金鎭海·朴命順減死定配之命。啓辭同前前佐郞金盛迪,賦性愚蠢,處心陰譎,徒藉門閥,驟躋名途,物議之嗤點,久矣。乃於向日,投進一疏,語意絶悖,一則曰罪先王之法,一則曰在嚴廬殺不辜。噫,先王伊時處分,固是過擧,爭之於未成之前,事體當然,及其招接臺臣,快示開悟之端,則是足有光於聖德,何敢於事過之後,爲此無倫之語,隱然加之於君父之身,以沽讜直之名哉?聽聞所及,莫不駭憤,遞差之罰,不足以徵其罪,請命罷職不敍。答曰,不允。末端事,依啓。
記注官權彭老書啓,臣敬奉聖旨,往諭于楊州禿音村領議〈政〉呂聖齊所住處,則以爲,臣敢將瀝血之疏,附呈縣道之後,得見政目,首揆之任,遽歸臣身,臣誠驚惶罔措,益不知置身之所,而未及承批之前,不敢疊陳私悃,泯默累日,恭俟恩遞,不意玆者,又遣史官,傳宣聖旨,寵諭丁寧,奉讀以還,感淚自零。夫三公之職,首席尤重,苟非德望素著,才識俱優者,莫宜居之,如臣駑劣,豈有一毫堪承之理哉?況臣種種危惡之症,不可每每煩瀆,而舊患新恙,疊見層出,委頓床席,奄奄垂盡,亦無自力之路,至於不敢當之情勢,有不暇言者矣。當此國家多事之時,虛帶曠務,誠如聖敎,臣罪至此,萬死猶輕,臣心神昏憒,不能畢陳所懷,謹當更進一疏,以冀矜許云矣,敢啓。傳曰,知道。以上燼餘
右承旨禹昌績疏曰,臣年迫七十,衰敗已極,不能供劇之狀,遍朝之所共知也。不意茲者,濫叨新命,召牌繼降,嚴畏分義,不得不出肅,以顚仆爲期矣。再昨直廬,猝然中寒,遍身寒戰,頭疼如碎,終宵叫苦,不得取汗,素患疝症,挾冷兼劇,上沖胸膈,呼吸不通,日晩之後,僅得少定,扶曳還家,多般調治,而少無其效,痛勢益苦,當此廳中多事之日,不得仕進者,已多日矣。臣誠惶悶,罔知攸措,臣雖無狀,粗知分義,如有一分自力之勢,則何敢言病於此時乎?不幸賤疾,如右所陳,旬日之內,斷無供職之望,出納重地,不可緣臣久曠,伏乞聖慈,亟遞臣職,不勝幸甚。踏啓字。
左承旨睦昌明疏曰,伏以臣,千萬意外,忽承起廢之恩,廁跡邇列,重瞻日月之光,至願畢矣,涯分溢矣。感激殊私,涕淚無從,賤臣此世,圖報茫然,又於此際,至有籌司副提調差下之命,臣是何人,數日之內,荐被恩數,至此極哉?徊徨踧踖,不知所出。竊念臣才分魯下,見識凡短,曾前踐歷,莫非不稱,而至於事務酬應之任,不但人所不許,臣亦不能自期,不圖群才彙征之日,廟堂之謬擧,遽及於萬萬不似之身也。縮伏私次,當竢駁正之論,而召牌臨門,不得不趨詣闕下,玆敢大聲疾呼於天地父母之前,伏乞聖慈,俯諒危悃,將臣兼帶籌司之任,亟許遞改,不勝幸甚。答曰,省疏具悉。爾才實合此任,宜勿過辭,從速察職。
副司直尹趾完疏曰,伏以臣,兼帶經筵之任,千萬不似之狀,曾已自列,而聖明猶不下燭,不許恩遞,臣煩猥是懼,不敢一向强聒,雖不得不黽勉祗恩,思欲復陳危迫之悃,以冀諒察,而未之果矣。伏聞昨日,有明日開筵之命,而僚員適皆有故,將不免頉啓云,臣益切惶悶,措身無所,虛帶緊任,不卽自處,臣之罪戾,固無所逃,而顧臣賤疾日甚,氣息危綴,決無復起爲人之望,伏乞聖慈,俯察至懇,亟命遞改臣所帶經筵及諸司提調之任,不勝幸甚。答曰,省疏具悉。卿其勿辭察職。
兵曹判書尹深疏曰,伏以臣於昨日,祗受有旨,以臣爲兵曹判書,斯速上來,故臣驚惶震悸,罔知所措,臣十年廢錮,一朝蒙恩,寵命至此,惟當竭蹶趨承,以伸太馬之誠,而第臣素患痰火之症,反覆沈痼,已過三年,差劇無常,倏忽昏明,方其發作也,神識耗脫,言語妄複,傍聽憮然,不爲酬酢,親愛悽然,相對悲憫,至於九九之屬,乘除之類,雖是開悟之頃,輒復茫不能了。冥頑如偶人,是蓋心血已損,而頑痰蔽交,暫有思慮,焦火煽動,輒復昏瞀,疎數不定,曾見他人之得是疾者,淹速不齊,卒無能差復,況臣犬馬之齒,已迫六旬,氣敗病加,駸駸歲月,以至不可爲之地,今日朝紳,孰不知病狀如此,而中兵莫重之任,何乃遽及於臣哉?臣聞命以來,心神怳惚,氷火交胸,元症益添,雖欲抖擻自力,萬無略當之望也。臣詬謗盈世,病伏已久,猝然起廢,才分之不堪,情勢之難冒,可勝道哉?直以目前見急,疾聲呼籲,他不能猥陳也。嚴召之下,不敢自偃郊畿,舁致城外,敢此仰首哀鳴,伏乞天地父母,下燭微臣賤疾難强,亟賜鐫改,無誤重寄,不勝幸甚。答曰,省疏具悉卿懇。本兵之長,不容暫曠,卿其安心勿辭,從速入來行公。
答大護軍李翊相疏曰,省疏具悉。卿辭至此,同經筵·藝文提學之任,今姑勉副焉。元疏缺
答工曹參判李慣疏曰,省疏具悉。卿其勿辭察職。元疏缺以上燼餘
上在昌德宮。停常參·只晝講。
權愈啓曰,明日常參·經筵,取稟。傳曰,停。
又啓曰,來十一日,輪對日次,取稟。傳曰,爲之。
下直,興陽縣監趙有穡。
注書任胤元病,代鄭䎖爲假注書。
以吏曹言啓曰,今此社稷祭及文宣王釋奠祭,一時相値,而堂下文官,尤甚乏少,許多執事,無以塡差,在前如此之時,則有生·進·蔭官交差之例,釋奠祭執事,今亦依近例交差之意,敢啓。傳曰,知道。
晝講入侍時,濟州判官改差,以文官差送事,及吏曹郞官,勿拘解由,備擬差出事,榻前定奪,校理睦林一牌招察任事,榻前下敎。
李玄紀啓曰,卽見遠竄罪人李翊押去都事狀啓,則以密符未及傳授之故,不得押去云,罪人之一時淹留,事體未安,依兵·水使拿來之例,發遣宣傳官,合符後取來,而新留守李沅,亦爲催促,明日內發送,以爲趁卽交代之地,何如?傳曰,允。
傳曰,兵曹判書尹深,疏批已下,卽爲牌招察任。
權愈啓曰,今日晝講事,命下,而知經筵南龍翼,奉使西下同經筵李觀徵·柳命天皆在外,同經筵閔宗道未肅拜,知經筵柳尙運,病未進參,他無入侍之員,今日晝講,何以爲之?敢稟。傳曰,同經筵閔宗道,卽爲牌招。
執義朴鎭圭,掌令李允修啓曰,吳順彦等減死之命,雖出於殿下好生之德,而揆以邦憲,斷無容貸之理,本府之論請者,乃是國人之言,而聖上猶以爲未可,乃以不允爲敎,臣等竊惑焉。順彦等情罪,俱在推案,業已殿下之所洞燭,今不敢條列,而渠輩供辭中,旣曰,相約逃避,不能自掩其迹,名屬親兵,身係褊裨者,厚被朝家撫養之恩,而惑一妖僧,遽懷凶計,則顧其罪犯,豈有一毫可生之端耶?至今使惡逆,得保首領,已是失刑之大者,若因曠蕩之典,終至於減等,則非但人情,莫不駭憤,軍心亦無所懲礪,請還收罪人吳順彦·吳順一·吳順希·金守亨·金進海·朴鳴順等減死定配之命。前判書金萬重,本以時烈之腹心,挾其憯毒之性行,費盡心機,戕害善類,乃其伎倆,鴟張聲勢,濁亂朝廷,特其餘事,及至上年,做出罔極之言,肆然陳達於筵席,矯誣聖躬,侵逼東朝,思之至今,心骨俱寒,人臣事君之道,若聞閭巷之談,上關君父,則勿論輕重,審其虛實,從容納約,轉環於無過之地者,實是忠愛之忱,而萬重則不然,假其無根之說,揚示直諫之狀,逮其嚴問之下,含糊周遮,終不吐實,有若直有是事者然,以致播揚中外,惑亂聽聞,輿情憤惋,久而不解,今者致祥之言,旣已現發,則想其言根,不過一再傳,而入於萬重之耳,當初牢諱之迹,尤覺可惡,此豈職在崇班,戚聯宮掖者,所可忍爲哉?爲今日殿下之臣者,不可不嚴加討罪之典,夬雪君父之誣,請前判書金萬重極邊安置。判決事朴贄,爲人狡獪,行己鄙屑,權力所在,雖舐痔之行,無所不爲,計急於媒進,惟以虱附當路,搆陷士類,爲己利,側媚之態,諂侫之狀,指不勝屈,言亦汚口,如此之人,決不可置之衣冠之列,請判決事朴贄削去仕版。答曰,噫,爲人上者,慘被前古所未有之誣辱,而萬重,略無驚動之意,置諸疑信之中,筵席奏達,語多絶悖,及其再三嚴問之下,竝與傳說之人,而一向牢諱,其縱恣無嚴,愛君不如友之狀,良可寒心。其時臣子,苟有痛心伸辯之心,則所當齊聲請討之不暇,而乃反汲汲營救,惟恐獲譴,至於持平李濟民之避,實出於痛君父之被誣,而攻斥排擯,惟恐或後,是視君父如視路人也。其他伊日諸臣怪駭之擧,非一非再,難以毛擧,至于今日時烈之疏,而彰著無餘,若此不已,君臣大義,幾何不至於淪喪乎?予實日腐心痛骨,未嘗食息而忘于懷,則去冬災異之荐疊,蓋可見天道人情之不甚相遠也。今此爾等之臚列萬重罪狀者,一則尊君父,一則斥邪說,辭嚴義重,極其明快,予甚嘉歎,依啓。朴贄罷職,吳順彦等事,不允。
正言宋儒龍啓曰,行副護軍李選,本以蛇蝎之性,濟以劇毒之行,朝晝所爲,罔非罪惡,此則國人之所共知,而聖上之所洞燭也。且以益勳之至親,爲時烈之腹心,表裏和應,機械巧密,凡所以戕害善類,搆亂國家,無所不至,至於蜚語造謗,疑惑人心,與師命·益勳,合以爲一,況時烈之窮凶極惡,皆由於此人之慫慂,則討罪之典,豈可與時烈諸人,有所異同乎?神人共憤,公議益激,如此之人,決不可一日置之於輦轂之下,請行副護軍李選極邊安置,江春監司金萬吉,以益勳之姪子,爲時烈之爪牙,挾其勢熖,肆其奸毒,凡諸傷人害物之事,無不攘臂,久在銓地,濁亂朝政,及授東藩,全事貪饕,不治之罪,特其餘事,而及今益勳·時烈伏罪之後,決不可一日置之於方伯之任,請江原監司金萬吉削奪官爵,門外黜送。答曰,李選與諸臣,一體極邊遠竄,末端事,依啓。
李玄紀啓曰,行副護軍李選遠竄事,命下矣。臺諫,方以極邊安置,論啓,遠竄傳旨,不得捧入之意,敢啓。傳曰,知道。又啓曰,判決事朴贄罷職事,命下矣。臺諫,方以削去仕版,論啓,罷職傳旨,不得捧入之意,敢啓。傳曰,知道。
晝講入侍時,玉堂上番闕員後政差出事,榻前下敎。
李玄紀啓曰,江華留守,以歲飜以後染病熾發,一朔之內,死亡多至五十八名,而方痛亦至八十名之多,極爲可慮事狀啓。傳曰,事極驚慘,令醫司別定醫員,多持相當藥物下送,以爲及時救療之地。
權愈啓曰,都承旨兪夏益,左副承旨柳命堅,同副承旨李瑞雨皆在外,左承旨申厚載未肅拜,廳中只有臣愈及右副承旨李玄紀,出納之際,事極苟簡,而拘於體例,未肅拜之員,亦不敢請出召牌,何以爲之?敢稟。傳曰,牌招察任。以上燼餘
初七日午時,上御熙政堂。晝講時,特進官沈梓,同知事閔宗道,參贊官李玄紀,侍讀官南致熏,檢討官李玄祚,假注書沈仲良,記事官金時傑·李寅燁入侍。上讀前受音,自夬序卦,至居德則忌,致熏進講,上讀新受音,致熏進曰,此卦,五陽將進,一陰獨存,而猶以不勝爲咎者,恐反爲小人之所陷害也。玄祚曰,東漢李膺,被黨禍,陳蕃·杜密,召入之矣。終被慘禍,此壯于前趾之害也。致熏曰,君子進則進,退則退,未嘗有一毫私意,而小人處心宅慮,常在傷人害物,故每以進用爲事,無所不至矣。玄祚曰,致熏之言,誠是矣。今日洪致祥所爲之陰慘,亦是小人常態,卽今群賢登庸,衆邪屛黜,若不嚴加防閑,則其禍不可勝言,豈非群臣上下,所當惕念處耶?上曰,講官之言,誠然矣。玄祚曰,君子防閑之道常疎,故其敗也易,小人雖退,常畜禍心,伺釁作孽,必須先爲不可犯之勢,然後君子,可免小人之害矣。致熏曰,有屈有伸,自有其理,故君子小人,互相見用,而用君子常少,用小人常多,人君,常存戒懼之心,則無進用之憂矣。上曰,講官所言,皆爲切實,當留心惕念矣。梓進曰,臣於四五年前,待罪諫長,適當因災異,大臣以下引見之時,以故參判臣李夏鎭事,有所陳達,遂下復官之命矣。臺論重發,終至還收,而夏鎭事顚末,詳載於辛酉四月二十八日淸城府府院君金錫胄榻前所達之語,今若取入下覽,則可以詳知,況權瑎,以同被竄謫之人,今已蒙放,則似無異同,而夏鎭,旣已身故,不爲擧論於赦宥之中,故敢此仰達。上曰,權瑎,旣已放送,宜無異同,復其官爵。出擧條玄紀進曰,自上有趙泰耉拿問之命,而昨日泰耉供辭中,不爲吐實云,誠爲不直矣。判敦寧府事趙師錫,當初被誣時,以其子欲爲擊錚而禁止之意,言及於傳諭史官云,若無可據之端,則必不生擊錚,以此觀之,則可知其言之明有出處矣。上曰,今聞承旨之言,前日趙師錫被誣時,其子泰耉,至欲擊錚,則必有可據之端,而今者嚴問之下,不吐實,渠以人子,不思爲父訟冤之道,已極無狀,至於誣及東朝,而猶敢隱諱,終不直告之狀,尤極痛駭,今日內開坐,除尋常各別嚴刑,期於得情事,史官先爲出去,分付,可也。出擧條仲良承命出,諸臣,以次遂退去。以上燼餘
領議政呂聖齊疏曰,伏以臣,猥將病狀,連章請急,祈遞前職矣。首揆之任,意外陞遷,臣尤增驚惶,措躬無地,而未及承批之前,輒復煩瀆,有所不敢,泯默累日,只竢處分,昨者史官,又臨,傳諭聖旨,辭意勤懇,臣是何人,獲此於君父哉?感激鴻私,涕淚自零。夫三公之職,首席爲尤重,揣量才分,千不近萬不似,自知甚明,人謂斯何,因念人臣事君,自有其道,無可辭之端,而一向控乞,實非分義之所堪爲,以臣無狀,荐被前後異恩,如非喪性之人,豈敢有一毫自便求退之心哉?不幸癃疾,嬰身纏骨,雖有一縷殘命,已作未冷之屍,若不安心靜處,動息節宣,掃除萬事,一意調養,期之以歲月之久,則萬無復比平人之望,今之解任與否,實關臣之性命,一日虛帶,罪戾亦大,不得不復此哀籲,而縣道上聞,慮有稽滯之患,玆敢直呈喉司,有違格例,不勝惶悚。伏願聖明俯察病勢之難强,且念職事之久曠,亟許遞改臣職名,以便公私,千萬幸甚。答曰,省疏具悉卿懇。已諭於前疏之批矣,夫何多誥?卿其安心勿辭,從速上來行公,以副予意。
判尹李之翼疏曰,伏以愚昧小臣,素乏寸長,歷試內外,無一可稱,且臣年踰六十,精神已耗,筋力不逮,尋常職務,尙且難堪,況此籌司堂上,何等緊重之任,而謬加於如臣鹵莽衰謝之質乎?臣聞命驚惶,慙恧無極,罔知攸爲,臣雖欲感激洪私,策勵疲鈍,自知不似,人謂斯何,伏乞聖明,亟收成命,以安愚分,公私幸甚。答曰,省疏具悉。卿其勿辭,從速察職。
平安監司尹趾完疏曰,伏以臣本無似,最出人下,歷試內外,無一裨補,至於疾病沈痼,不堪任職之狀,業已聖明之所洞燭,而西關新命,又出於千萬意外,臣始焉惶感,繼以悶蹙,不知所以自處也。臣之水土之疾,非如一時偶發之病,根柢已深,藥餌無效,積勞之餘,轉益危苦,晝夜咳喘,眠食俱廢,負席奄奄,作一僵屍,溘盡之期,非朝則夕,西藩之任重,姑置勿論,只以原濕驅馳,客使接待之事言之,決非病廢之人,所堪承當,況念前人,方帶將任,還朝受命,一日爲急,而顧臣卽今病勢,萬無自力赴任之望,不得不冒死哀籲,伏乞聖慈,曲加矜憐,亟收成命,以幸公私,千萬幸甚。答曰,省疏具悉。卿其安心勿辭,速往欽哉。
答廣州留守李沆疏曰,省疏具悉。保障重任,微卿莫可,卿其勿辭,往哉惟休,毋替委寄之意。元疏缺
答右承旨申厚載疏曰,省疏具悉。旣往過當之論,不必追咎,爾其勿辭,從速察職。元疏缺以上燼餘
上在昌德宮。停常參·經筵。
夜三更至五更,有霧氣。
下直,英陽縣監洪處道,旌義縣監李泰東,永春縣監丁時潤,慶山縣監李喜夏。
權愈啓曰,社稷大祭齋戒相値,視事,頉稟。傳曰,知道。
執義朴鎭圭,掌令李允修啓曰,請還收罪人吳順彦·吳順一·吳順希·金守亨·金進海·朴命順等減死定配之命。請前判決事朴贄削去仕版。竝措辭同前答曰,不允。
正言宋儒龍啓曰,請行副護軍李選極邊安置。措辭同前答曰,勿煩。
權愈,以迎接都監言啓曰,今此弔祭時,祭物器數物目,依甲子年謄錄,別單書入,以此分付各該司,使之措備以待,官員則都監宴享色郞廳及奉常寺官員,專掌次知,而都監郞廳,則往來看檢之意,敢啓。傳曰,知道。
權愈,以禮曹言啓曰,今此出來弔祭勅使,一路宴,勿爲設行,而京中宴,則雖未及停當,甲子年弔祭勅使時,京中各宴,竝勿設行,至於接見時茶禮,令該司依前磨鍊擧行事,分付,何如?傳曰,允。
權愈,以迎接都監言啓曰,都廳南弼星,以掃墳事,受由下鄕,盤膳色郞廳尹挺卿,以成婚事,亦爲受由下鄕,客使旣已渡江,不可等待其上來,竝爲改差,都廳,以司僕寺正沈思泓差下,郞廳,以掌樂主簿鄭徽差下,使之察任,何如?傳曰,允。
又以迎接都監言啓曰,取考甲子年謄錄,則弔祭勅使入京之日,直詣闕內,置祭文於仁政殿東階上,勅使還出後,移置於殿內,而禮曹郞廳及守直官二員,別爲差出守直,而祭日,禮曹郞廳,自闕中奉詣祭所矣。今依此擧行之意,分付該曹,何如?傳曰,允。
又以禮曹言啓曰,以迎接都監草記,勅使入京日,今月十八日,無拘忌與否,令禮曹急速定奪事,允下矣。更令日官推擇,則十八日·十九日·二十日,俱有大段拘忌,十七日則雖吉,而乃國忌正日,不可擧動行禮,二十一日外,無他吉日,以此日開諭停當之意,儐臣處,急急下諭,何如?傳曰,允。
又以禮曹言啓曰,今此勅使魂殿致祭時,執事官等,依前例令吏曹,豫爲差出事,分付,何如?傳曰,允。
又以迎接都監言啓曰,卽見遠接使狀啓,則勅使自義州至京中,竝停宴享,軒架亦勿設行,似當有致謝之事,依前例,以平壤延慰使,使之留待,措辭致謝之意,令政院急速擧行,何如?傳曰,允。
又以迎接都監言啓曰,卽見遠接使狀啓,則勅使入京日,該曹,以今月二十一日擇送,則勅使以爲,二十一日太緩,當以十八日入京,書出路程記云,十八日無拘忌與否,令禮曹急速定奪後,分付儐臣,何如?傳曰,允。
又啓曰,以迎接都監草記,勅使自義州至京中,竝停宴享,軒架亦勿設行,似當有致謝之擧,依前例,使平壤延慰使,留待勅行,措辭致謝之意,令政院急速擧行事,允下矣。今亦依前例,平壤延慰使處,以此事意,下諭,使之留待致謝,何如?傳曰,允。
李玄紀,以都摠府言啓曰,今日入直軍士中日習射事,標信,命下矣。雨勢不霽,射庭泥濘,不得爲之之意,敢啓。傳曰,知道。
傳曰,元子外家三代賜祭時,主人之以便服出迎,事體未安,令該曹相當職除授,以爲冠帶進參之地。
傳曰,趙泰耉之微發其端,終不直招之狀,極爲痛駭,故纔有施威嚴問之命矣。金萬重之旣發言端於榻前之後,累次嚴問,終不直告之狀,亦甚可痛,卽爲拿囚,一體施威,嚴加鉤問事,分付。
李玄紀啓曰,罪人趙泰耉,嚴刑鉤問事,命下矣。今日乃釋奠祭受香,明日社稷大祭齋戒,初十日乃社稷祭正日,十一日三角等處節祭齋戒,十二日節祭正日,祭罷後,禁府當爲開坐,而亦不得用刑云,何以爲之?敢稟。傳曰,十三日似遠,開坐施威,嚴問以啓事,分付。
又以都摠府言啓曰,今日入直軍士中日習射,請出標信。傳曰,知道。
又以都摠府言啓曰,副摠管鄭后亮,以禁衛中軍軍兵等中日試放事,除標信,訓鍊院進去之意,敢啓。傳曰,知道。以上燼餘
敎廣州留守李沆書,王若曰,國家重民兵之政,委寄斯隆,關防須牧禦之材,甄選必審。寔循僉擧,俾摠戎權,乃眷南漢城池,實爲上流形勢,山河險阻之相制,控阨一區,水陸舟車之攸通,綰轂諸路,創建肇自於三國,天作金湯,保障尤切於我朝,地近京輦,苟不得通達之識,曷能爲緩急所需?惟卿,敏識通猷,華聞令望,臨事有不苟之操,而絶無矯激之心,當官著克勤之稱,而恥爲崖異之行,方當試用之未究,反爲媢嫉者所擠,屈長才於郡紱州符,固非任人之道,別利器於盤根錯節,故欲彰卿之名,惠澤旁流,揭蜀道之新像,貪泉益爽,挹吳隱之淸風,審內外輕重之分。始準辭閫之請,當用捨進退之際,遂降陞秩之音,俄擢置於薇垣,用裨補於袞職,朝野皆想其風裁,言路得愜,畿輔必藉於才能,輿望允屬,玆授卿以廣州留守兼守禦使,卿其益勉職守,毋替寵章,設施弛張之方,予豈遙度?便宜條奏之策,卿可善圖,軍政疎虞,務在修擧,民生困悴,理宜懷綏。於戱,殫誠保釐,非其人莫可,相機規劃,惟此時爲然,克盡制置之宜,庸副委任之重,故玆敎示,想宜知悉。知製敎睦林一製進燼餘
大司諫鄭樸疏曰,伏以無狀小臣,屛伏荒閭,十年于玆,自分畢命於溝壑,千萬夢寐之外,水部之職,忽及病蟄之中,始訝終疑,罔知攸措,不意玆者,新命繼下,驚惶感激,涕淚縱橫。不知聖明,奚取於螻蟻之臣,而疊授恩命於數日之內哉?分義所在,惟當趨謝之不暇,而第臣曾被慘劇之論,其所醜詆,無非士夫之羞恥,則揆以廉隅,決不可復叨於榮次,況臣衰耗已極,精力且敗,當此治化維新之日,將何以陳力就列,以副繩糾之責乎?伏乞聖慈,察臣衰病之狀,諒臣難冒之勢,亟許遞改,以安私分,不勝幸甚。答曰,省疏具悉。爾其勿辭,從速察職。
禮曹判書李觀徵疏曰,伏以臣,頃將病重實狀,猥上西樞乞免之章,伏承聖批,以調理上來爲敎,臣方惶隕悶蹙,罔知攸措,千萬夢寐之外,宗伯特除之命,經筵兼帶之恩,聯翩忽降,繼有聖旨,催臣上道,不知老臣,何以致此?病裏聞命,一倍震駭,實不知置身之所也。假令臣年齡未衰,精爽不耗,南宮重任,已試無效,況此經幄,責任尤大,以臣素昧經學者,其何能輔導聖德之萬一哉?此皆方來之憂,不必可論,而卽今所患,轉輾沈綿,貼身床席,起居須人,藥餌無良,飮啖專廢,以此病狀,旣無自力之勢,而本兼諸任,俱是緊重之務,況今客使臨境,朝家多事,典禮之官,宿衛之班,豈宜緣臣而久曠,以致公私之狼狽哉?伏乞聖慈,特加矜察,臣之所帶本職·經筵·摠管等任,一倂許遞,仍治臣違命之罪,以爲具僚之戒,不勝幸甚。答曰,省疏具悉。卿其安心勿辭,從速上來行公。
答工曹判書閔宗道疏曰,卿懇,今玆陞擢,意非偶然,旣往之事,不必追咎,卿其安心勿辭,從速察職。元疏缺
答領敦寧府事金壽恒疏曰,省疏具悉。身有疾恙,不得一時復命,別無所傷,卿其勿辭,從容善攝。元疏缺以上燼餘
上在昌德宮。停常參·經筵。
權愈啓曰,明日常參·經筵,取稟。傳曰,只晝講。
申厚載啓曰,領議政上疏到院,而以社稷大祭齋戒,留院之意,敢稟。傳曰,入之。
權愈啓曰,吏曹郞廳來言,大臣置處政事,何以爲之?敢稟。傳曰,明日爲之。
傳曰,史官一員待命,騎馬三匹立之。
權愈啓曰,戶曹判書權大載,來在城外,陳疏到院,而今日,乃大祭齋戒,不敢捧入,勅使不遠,度支之長,須速出仕,方可料理凡事,戶曹判書權大載牌招,何如?傳曰,允。
權愈啓曰,右副承旨李玄紀,以其祖母殉節江都,聞勅使渡江,陳疏出去,而勅使入京尙遠,不宜豫先缺元疏旣已還給,且廳中位甚不齊,事多苟簡,李玄紀,卽爲牌招,何如?傳曰,允。
都摠府啓曰,副摠管鄭后亮,以禁衛中軍,除標信,禁衛營進去之意,敢啓。傳曰,知道。
李玄紀啓曰,司譯院掌務官來言,勅使接見時,文臣御前通事,當爲差出,而本院都提調金壽恒,在外未復命,提調南龍翼,奉使西下,洪萬容,赴燕未還之故,不得差出云,事當有變通之道,何以爲之?敢稟。傳曰,提調南龍翼,改差。以上燼餘
領議政呂聖齊疏曰,伏以臣,疾病垂死,望絶供仕,瀝血哀籲,章已四上矣。意謂天鑑俯燭,必賜鐫改,昨奉聖批,復降溫諭,匪分職名,尙在身上,臣尤增惶蹙,無所容措,噫,臣之進退,可謂極狼狽矣。欲進則病有難强,欲退則恩旨不許,勢窮情蹙,不知所以爲計也。仍念負累如臣,荐承異數,非臣殞結,所能仰報。一謝天陞,少伸微悃,是臣日夕耿耿,而不幸今者,痼疾嬰身,一息奄奄,朝暮待盡,床褥轉側,亦須人扶,尙何望趨走朝班,以供職責乎?且臣伏見答憲府之批,臣不勝惶悚之至。臣於金萬重被謫之後,敢以疏釋之意,略有所達矣,今有諸臣營救,猶恐獲譴之敎,臣亦有其罪,安敢晏然乎?情勢病勢,一倍危蹙,不得不冒昧更籲於天地父母之前,伏乞聖慈,曲賜諒察,亟遞臣職,仍正臣罪,千萬幸甚。答曰,省疏具悉卿懇。屢悉予意,而卿之固辭,愈往愈懇,一向强迫,亦非待大臣之道,本職今姑勉副,卿其安心調理,上來行公。仍傳曰,遣史官傳諭。以上燼餘
上在昌德宮。停常參,只晝講。
未時,太白見於巳地。申時,日暈。
下直,三嘉縣監金克泰,廣梁僉使李泰蕃,天水僉使吳挺善。
權愈啓曰,明日常參·經筵,取稟。傳曰,停。
李玄紀,以都摠府言啓曰,副摠管鄭后亮,以禁衛中軍,軍兵等操鍊事,除標信,露梁進去之意,敢啓。傳曰,知道。
又以義禁府言啓曰,本府都事十員內四員,罪人押去,當直一員,本府一員,公事都事一員,餘存只是三員,當此多事之日,開坐之時,無以備員,事甚苟簡,出使都事李世馨·柳宬·林淨·李蓍徵,令該曹依前例閑官換差,何如?傳曰,允。
備忘記,今下弓矢,廣梁僉使李泰蕃,天水僉使吳挺善處給送。
申厚載啓曰,今日爲政事,命下矣。都承旨兪夏益未肅拜,右承旨權愈,以代房,當進吏批,而與參判吳始復,有婚家相避,不得進參。兵批則右副李玄紀,以代房當進,左副承旨柳命堅,皆在外,吏批政廳,何承旨進去乎?敢稟。傳曰,左承旨進去。
有政。吏批,判書沈梓進,參判吳始復在外,參議姜鋧未肅拜,左承旨申厚載進。
吏批啓曰,江春監司,今當差出,而擬望之人乏少,守令竝擬,何如?傳曰,允。
又啓曰,富寧府使,今當以文官差送,而堂上中可擬之人乏少,堂下曾經臺侍人員,竝擬,何如?傳曰,允。
又啓曰,玉堂闕員,今當差出,而擬望之人,相避竝擬,何如?傳曰,允。
又啓曰,領議政呂聖齊,旣已遞職,今當置處,而本曹無相當窠,依例送西之意,敢啓。傳曰,知道。
又啓曰,判義禁,今當差出,而當品中曾經備擬之人,只有一員,不得備望,何以爲之?敢稟。傳曰,問于大臣,正二品中,通融備擬。
又啓曰,義禁府都事李世馨·柳宬·李蓍徵·林淨·閑官換差事,命下矣。禁府郞廳,例爲擇差,而別提·主簿,或差都監郞廳,或不合是任,許多都事,難以相換,其中參下都事李蓍徵,相當職相換,而參上都事三員,姑爲送西,其代差出之意,敢啓。傳曰,知道。
又啓曰,四館積滯,依例春別遷,何如?傳曰,允。
以李起漢爲濟州判官,權大載兼知經筵,趙泰采爲監察,權大載爲司譯提調,金海一爲兵曹參議,尹德駿爲禮賓正,權歆爲吏曹佐郞,閔黯爲掌樂提調,申厚命爲江春監司,李湜爲弘文校理,李后定爲應敎,南弼星爲富寧府使,加通政,柳命天爲禮曹參判,李宇鼎爲奉常提調,吳始復爲歸厚提調,韓宗運·申處華·呂必寬爲禁府都事,李寅賓爲江陵府使,睦林一爲吏曹佐郞。禁府都事李蓍徵,氷庫別檢宋炳遠,相換。閔黯兼判義禁,李珍爲典獄奉事,任贊元爲內資奉事,閔安道爲司藝,李聃命爲刑曹參議,金以壽爲延曙察訪,尹深爲軍器提調,權歆兼校書校理,尹悠期爲奉常奉事,權大運爲領議政兼承文都提調,閔宗道爲大司憲,洪禹錫爲司贍奉事,尹星駿爲奉敎,閔黯爲左參贊,徐文重爲右參贊,權歙爲崇陵參奉。傳曰,左·右相晝講後,當爲引見,留待。
記注官權彭老書啓,臣奉命馳往于楊州禿音村前領議政呂聖齊所住處,傳宣聖旨,則以爲,臣聯章累牘,罪合萬殞,而伏蒙恩遞,史官傳諭,惶悚感激,不知所達云矣,敢啓。傳曰,知道。
備忘記,李元禎·李德周,俱未有現著之罪,而斃於杖下,宜有矜念之道,特爲復官爵。
以全羅監司狀啓,扶安呈,京江船人趙貴立渰死事。傳曰,渰死人等,令本道恤典擧行。
權愈啓曰,新拜領議政權大運,時在慶尙道延日地,依例遣史官傳諭,上來時給馬事,三道監司處,亦爲下諭,何如?傳曰,允。
申厚載,以迎接都監言啓曰,今此勅使各處宴享,旣已減除,茶啖則遠接使狀啓中,無減除之語,故依例磨鍊,措備以待,而接見時,例有茶禮之擧,御床則用素膳,勅使床則肉膳事,豫爲分付司饔院,何如?傳曰,允。
正言李萬元啓曰,臣屛伏省愆,分甘棄廢,頃蒙收錄,催促赴任,繼有朝令,臣有老母,素嬰痼疾,沈綿累年,長在床褥,而堂陛深遠,情理莫暴,棄此病母,將赴絶塞,臣爲與相別,適到鄕寓,薇垣新命,遽下此際,恩召繼至,鄕里動色,臣母聞此,病裏驚起,相對感泣,有淚無從,顧此恩數,萬出尋常,人器不稱,有不敢恤,冒昧就道,來謝恩命,而臣與正言宋儒龍,有婚家應避之嫌,勢難冒據,請命遞斥臣職。答曰,勿辭。權愈啓曰,正言李萬元,再啓煩瀆,退待物論矣。傳曰,知道。
大司諫鄭樸,執義朴鎭圭,掌令李允修,持平李濟民,獻納權瑍,正言宋儒龍啓曰,領敦寧府事金壽恒,賦性憸侫,制行邪僻,外假粉飾,而實蓄巧密之心,內閃奸毒,而肆爲慘礉之論。十年柄國,擅弄威福,戕害善類,消鑠國脈,氣焰所遍,擧世靡然,而益勳·師命,結爲心腹,仁夏·時達,使如手足,潛睥暗偵,如鬼如蜮,戚聯椒掖,伺上動靜,奸情慝態,道路以目,幸賴聖鑑孔昭,俯察機詐之狀,昨歲微譴,少殺滔天之勢,九重淵邃,壅蔽多端,則日月之明,亦安得盡燭也哉。試就其彰著者言之,端夏之狂易,不但一世之所共知,頃年刑官之除,渠亦有云,而及其枚卜也,承順時烈之旨,遽置具瞻之位,藩臬重寄,必極掄選,而不計才望,惟務樹黨,至親外人,一時按道,私蓄鄙夫,次第分閫,權行內外,勢遍人主,若其第宅之彌亘一洞,輦輸之充牣私藏,特其細過,至於元子定號之時,有原任大臣牌招之敎,豈不知國有大議,而偃息私室,揣摩移晷,日勢已晩,始稱違牌,入侍諸臣,有太早之托辭,猶不快意,做出物議。陰嗾其兄,請改擧行條件,其心所在,灼然可知,王法尙稽,輿情益鬱,請領敦寧府事金壽恒罷職。前領議政金壽興,以奸回劇毒之性,懷陰邪慘賊之心,師事時烈,互濟其惡,當甲寅釐禮之日,職在首席,力拒先王之明命,必立賊魁之凶論,論以王法,罪不容誅,得免大辟,於渠亦幸。及至庚申以後,蓄其狼怒,肆其胸臆,而宗黨盤據,附麗益蕃,威制一世,勢壓群僚,凡所以戕賢病國,黷貨罔賄者,固無所不至,而家有悍妻,助以爲虐,太僕吏胥之輩,招致閨門之外,需索百端,寺藏俱竭,爲子娶婦,窮極侈靡,資裝過於千金,列錄播於閭巷,臺章重發,衆目難掩,國人之唾罵,固已久矣。頃於元子誕生之初,入侍前席,陽示獻賀之意,而其所請宥,只是誣上之萬重,則托公售私,其計巧密,及承定號之敎,顯有遲難之色,乍從乍違,奸狀自露,而退出之後,又動於承順之誚,急上草記,請改擧行條件,而敢引光海之昏亂,比擬於不當擬之地。噫,此豈人臣所敢爲者哉。乃今時烈疏出,而引宋哲宗爲喩,然後益驗其凶言悖指,同一脈絡,此而不罪,將無以服人心而振國綱,請前領議政金壽興削奪官爵,門外黜送。答曰,依啓。
執義朴鎭圭,掌令李允修,持平李濟民啓曰,請還收吳順彦·吳順一·吳順希·金守亨·金進海·朴鳴順等減死定配之命。請前判決事朴贄削去仕版。措辭同前鎭安縣監宋殷錫,以罪人時烈之孫,不可一日仍置於仕籍。狼川縣監尹憲卿,靑山縣監鄭祥龍,俱被時烈之卵育,頃歲時烈之竄逐也,爲時烈左袒,投進一疏,藉此媒進,濫廁仕籍,至典縣邑,輿情之駭憤,久矣。及今討罪之後,決難仍畀字牧之任,以誤官方,請鎭安縣監宋殷錫,狼川縣監尹憲卿,靑山縣監鄭祥龍,竝命削去仕版。答曰,不允。末端事,依啓。
大司諫鄭樸,獻納權瑍啓曰,正言李萬元,引嫌而退。相避之規,在下當遞,請正言李萬元遞差。答曰,依啓。以上燼餘
二月初十日午時,上御熙政堂晝講時,同知事閔宗道,特進官朴相馨,參贊官權愈,侍讀南致熏,檢討官李湜,武臣同知元相,假注書鄭䎖,記事官金時傑·李寅燁入侍。上讀前受夬初九,去本義,至象傳。致熏,讀九四竝本義,至象處柔則遷,失其常性,愈曰,遷字下,有勿折云,故更達。上曰,兪。讀至上六象傳,去本義讀至今直使之,湜曰,今直二字,連音讀之,似當。上曰,兪。致熏曰,九四,人臣極位,勢不得安,有難進之勢,其行必次且,羊者,成群之物,牽挽以行,群行則可以無悔。宗道曰,小人必當決去,人君於斯,可以惕念矣。上曰,兪。致熏,讀九五象則,愈曰,則字,必下懸爲當。上曰,實學吐,必以而字·則字,下懸爲可。上曰,左·右相,當引見,勿爲出去,在外待命,假注書,出去以通。上曰,溫繹間停晝講。上曰,假注書出去,引左·右相入來,左議政睦來善,右議政金德遠入侍。來善曰,日氣寒洌,尙未和解,聖體,若何?上曰,無事矣。上曰,方有復爵頒赦之命,而竄逐,恐有未蒙惠者,招見相議。德遠曰,臣在賓廳,伏見李元禎·李德周等復官之敎,不學感涕之交迸,臣有悲鬱之懷,結在心曲者,十年于玆,未死之前,欲一陳暴矣。今入前席,冒死欲陳,而淚隨言發,殆不能成聲,尤不勝惶悚矣。臣於庚申秋,待罪金吾堂上,目見吳始壽至冤極痛之狀,非但獄體嚴重,且拘於時勢,終未能直陳所見,臣罪大矣。始壽,聞譯輩之傳言,歸奏於榻前,向時之人,以始壽,做出無根之言,欲構禍於時烈,不計語犯先王,遂乃質問言根於異國之人,勒成參證於象胥之輩,鍛鍊成獄,必殺而後已。如使始壽,欲害時烈,則其時論罪時烈,不啻狼藉,直加誅殛,何患無辭,而必藉彼人之口,故作誣上之言,自陷於大逆,而爲此齟齬之計乎。揆之人情天理,萬萬不近,假借彼人之言,搆殺我國大臣,此專出於猜疑戕害之計,而不自覺其啓日後無窮之弊,其時諫長尹趾完之避,因此而發,論議歧貳,始有老少分黨之漸,始壽之死,自中稱冤,亦可見矣。當此大沛之日,若施矜悶之典,則臣死且瞑目矣。來善曰,當時譯官,亦有親聞通官之說者云,而㤼於時議之峻激,變辭納供,竟致其冤死,誠極痛駭矣。上曰,其時,不但有尹趾完之避辭,趙持謙,亦有所言矣。今者大臣,又爲備陳,吳始壽,特爲復官爵。來善曰,外方史庫,累經淫潦,不無雨漏之慮,前領議政金壽興,以趁今春曝曬之意,陳達,而史官不備,不得推移,故乃有新薦之命矣。翰林尹星駿,曾以金壽興相避遞職,壽興,今已罷職,則星駿,卽當付職,相與議薦,而其父彬,頃又被竄,渠之情勢,決不敢出入於榮次,今當變通,然後方可議薦,而第以其私情之難安,至於奪告身,已是不當,爲此陞出六品,亦且難便,聞其前規,則如此之時,雖不得出入官次,有姑令付職,在家議薦之例云,尹星駿,卽爲付職,使之議薦,何如?德遠曰,本館古規,則雖只有下番右位,例陞六品,近來則有豫備後,始許陞出,以爲定式,而今此曝曬,誠爲緊急,不可無變通之道,尹星駿付職之後,特許陞出於春別遷,則新薦之時,似無妨礙之端矣。大槪,莫重史冊,曝曬已久,又經今年潦水,則所傷必多,敢此,仰達矣。上曰,依爲之。來善曰,洪宇遠,忠淸正直,古今所罕,當初疏中引易家人卦,男正位乎外,女正位乎內之義,豈有他意於其間哉?缺失宜,搆成罪名,至於竄謫,八年風霜,夫妻俱歿於配所,豈不冤痛乎?自上宜有復官之恩命矣。德遠曰,上今方進講周易家人卦文義,想必融會無餘矣。其疏中引用,不過內外男女之辨而已,曷嘗有他意於其間,而反其語意,矯飾牽合,至以臣子所不忍發口之說,勒成罪案,十載風霜,竟死於謫所,自中稍有知識者,亦皆不服,當此霈澤之時,宜有愍恤之典矣。上曰,洪宇遠,亦爲復官爵。德遠曰,故判書李袤,以耆舊之臣,見忤於其時時議,搆成罪案,至於竄逐,十載風霜,飽經艱苦,蒙恩放還,卽爲身歿,其抱冤之狀,亦可矜憫矣。上曰,李袤,亦爲復官爵。上曰,國有大慶,曠蕩之典,宜異於常赦,玆者李元禎·李德周等,已令復官,在謫諸臣,次第放送矣。㮒及煥·爀等,雖絶屬籍,久在竄置,情理可矜,㮒則欲令撤圍籬,煥·爀則欲爲放歸田里,有此問議之擧,卿等之意,何如?來善曰,今玆聖敎,誠出於惻怛之至意,渠等若聞德音,亦必感泣,當初處置,實出於保全之道,而急速寬宥,決不可矣。德遠曰,此人等之至今保全者,實出聖明好生之德,及至今日,又有此懇惻之敎,此實聖德事也。臣等,非不欲將順,而但念此人等,乃是緣坐罪人,法不當輕易擧論,況末世人心,日漸危險,在聖明,曲軫保全之道,亦宜置諸遠方,無令得近於輦轂之下矣。渠等,若聞聖上今日之敎,則雖在風霜絶域,想必如在樂土,何可容易放釋,臣等再三爭執,聖上終不回聽,雖不敢一向煩瀆,姑且退出,而臺閣之上,必不無執法之論矣。上曰,㮒則雖撤圍籬,不離配所,煥·爀則雖許放歸田里,與全釋有異,庸何傷乎?大臣之言,雖有遠慮,予意則已定,㮒則特撤圍籬,煥·爀,特令放歸田里,可也。上曰,向時朝議,至於三分五裂者,蓋因尹拯之私書,出於實錄廳故也。以此相攻擊,至於四五年,而爲時烈者,所言皆爲苟且,不若拯輩所言之白直也。曾在乙丑年春間,有李震顔者,投進攻拯之疏,其時承旨韓構·尹以道,措辭啓達而捧入,觀其疏語,則莫非傾陷,故施以停擧之罰矣。其時,適値晝講,領敦寧金壽恒,亦爲入侍。乃以震顔之疏爲是,伸救多端,終至於反其是非,至今爲大風波,朝著無一日寧靖,大臣之責,惟在鎭定,而乃反推波助瀾,論議漸至乖激,調劑之道,果安在哉?此顯著之事,不可置之,領敦寧金壽恒,罷職。德遠曰,當此伸理冤枉之日,臣又有區區所懷,不敢不達。副校理權歆爲儒生時,得參於增廣監試初試,遭朞服陳試之後,以參疏之故,見忤於時議,屢年被罰,及至己酉式年會試臨時,始爲解罰,而其時大臣,以增廣監試陳試,變通許赴於式年,歆則以爲,增廣則付於增廣,式年則付於式年,自是法例,冒法赴擧,事理不當,終不赴擧,乙卯增廣時,具呈禮曹,依法許赴,故生員初試,初不入場,以其陳試,赴會試,遂爲壯元矣。至庚申年,時議,以不赴於己酉式年,許赴陳試之時,始赴於乙卯增廣者,爲無初試得會試,至於拿問,拔榜於年久之後,蓋歆,自在韋布,而積忤於時輩,有此已甚之擧,歆之不赴己酉會試,自是士子守法之意,而反以此,論罪拔榜,小科雖異於大科,豈非冤痛之甚者乎?上曰,權歆,特爲復科。上曰,玉堂纔已新錄,而注擬之際,每患乏人,不可無變通之道,副提學柳命天,卽爲牌招,使之趁速新錄事,分付。來善曰,十數年間,國事多艱,莫可收拾者,實由大小之官,貪縱無忌,不恤職事而然也,豈不寒心哉?各司郞屬,慢不省事,一委下手,恣意作弊,而提調,亦不檢察,司藏殆空云,自今以後,若無大警責之擧,則國事將無以成樣,宜令各司提調,各別警飭,以爲蘇殘起廢之道矣。上曰,聞來寒心,令各司提調,警飭郞屬,可也。德遠曰,全州儒生宋遇龍,乃文官宋相周之姪子也。其叔相周,其父相魯,皆見忤於時議,至於編配,遇龍,亦以此久被儒罰,及至辛酉式年,遇龍則詳知其解罰,赴東堂,得參初試,赴會講,得十五分,會試之日,爲同道有嫌擧子之所誣訴,諉以冒罰赴擧,竟至削科,事之冤痛,莫此爲甚。設令遇龍,眞有冒罰赴擧之罪,則施以他罰,庸或可也。積年辛苦,應講國試,得十五分之後,因嫌搆罪,公然拔去,亦足以感傷和氣矣。上曰,宋遇龍,亦爲復科。以上燼餘
大司憲閔黯疏曰,伏以臣,以本月初七日,祗受聖旨,以臣爲司憲府大司憲者,臣本庸下,無所比數,早事先朝,叨冒已多,逮至聖明臨御,遭被不世恩遇,年除歲遷,馴致八座,皆由聖簡,匪因銓擬,臣雖至愚極陋,寧無圖報之忱,縱緣才識難强,絲毫無補,只欲精白一心,仰答國恩,未或追逐論議,以圖進取,素所耿耿者耳。中値變故,駭機荐發,只被斥黜,亦云末減,彈章中罪目貪淫二字,但用極口醜詆,非是指事論列,而若臣平昔,操履如魯男子,淸苦如吳隱之,此言亦奚以至焉?自訟之外,無所怨尤,不料不侫之徒,陰受貴臣之旨,名入上變之章,身陷罔測之地,賴我聖上,明竝日月,德同天地,拯之鼎鑊之中,置諸無過之域,此古人所謂,今以前父母所生之身,今以後陛下所賜之事,更何言哉?重與妻孥,歸耕田里,語每及此,相對感泣而已,玆者天心復回,聖澤滂沛,憲章之命,首及於臣,十載淪落,甘與草木同腐,一朝絲綸,遽降蓬蓽之下,始焉惝怳難狀,終之以戰灼靡措也。噫噫,黨論之禍人家國,久矣。亦未如近日之極也。自一番人秉國以來,始周一甲子而後,因自作之罪,有關宗社,聖怒赫然,一倂黜之,不自反身悔艾,乃復怨人入髓,陰謀秘計,以求更入,適有凶逆之獄,始遂打盡之計,屠戮之,竄逐之,廢錮之,惟其所欲,尙嫌其不得殲盡,詗察四發,大獄屢起,特以聖明在上,胸臆未逞耳。於斯時也,人皆惴惴,莫保朝夕,而一線公論,出於其中,稍有異同,則排斥之無餘力,附麗之徒,望影奔馳,攘臂擔當,則援引如不及,用賞罰嚴於軍令,防異已甚於敵國,稱凶人爲大老,以助形勢,嗾年少爲鷹犬,以資搏擊,凡諸戚里,互相盤結,民憂國計,置諸忘地,朝思暮度,惟在患失,自爲計則誠工,其於國事何?尙幸其鬼蜮之狀,難逃於聖鑑之下,斥退其操衡之人,奸紳憝璫,亦後先流竄,薄示懲戒,匪怒伊敎,而此輩,忸於慢上,敢於怨國,興言造謗,無所不至,又自分朋角勝矣。聖上春秋三十,未有儲嗣,凡在含生,疇不憂遑,皇天默佑,元子誕生,名號旣定,卽我東方萬世之基也,惟當瞻仰愛戴之不暇,投箚追咎,抑何意也?時烈,本以陰賊之性,久盜山林之名,廣樹黨與,要執朝權,惟其有勢,是所和附,凡係不悅,必欲擠陷,傷人害物,其心所樂,而仍竊儒號,老死牖下,天理之所必無,故不自覺露盡心術,以取天誅也。其所同惡,姑宜鋤治,然輿情同憤,公論已激,苟或一毫濫觴,亦不可不愼,如臣駑劣,已試僨敗,其何能不吐不茹,務歸得中,以贊我聖朝平平蕩蕩之治哉?且臣於丁卯之夏,兄沒於塞外,千里迎喪,撼頓已極,又於去夏,一姊繼死,經紀喪葬,悲憂內爍,暑雨外濕,秋初臥病,季冬始起,中間絶粒者,七十餘日,形神換脫,獨一空殼存耳。臣是世祿之臣,初非高尙之士,一身去國,屢換星霜,區區戀闕之忱,有不能自已者,今承恩召,重入脩門,一望淸光,歸死亦足,而疾病如許,筋力已盡,愆尤追省,愧懼方深,將何顔面,更扶疲癃,行呼唱於道路乎?伏乞聖明,特許恩遞,俾保殘齡焉。答曰,省疏具悉卿懇。疏中縷縷所陳,實出憂愛之誠,予甚嘉尙。噫,凶逆之徒,固難逭於天討,而因此轉輾,積疑甚酷,盡一番之人,而驅之於逆黨,詗察殆無虛日,急書逐歲斯生,玉石俱焚,人心凜凜,此決非國家和泰之氣象,而予之尋常痛歎者也。至於時烈無將之疏,非一朝一夕之故,其爲凶慘,可勝云諭?旣往乖激之論,尤不必介懷,卿其安心勿辭,從速上來行公。
答大司成睦昌明疏曰,省疏其悉。爾其勿辭,從速察職。元疏缺
答禮曹參判宋奎濂疏曰,省疏具悉。卿辭如此,本職當許遞,卿其勿辭,調理察任。元疏缺
答戶曹判書權大載疏曰,省疏具悉卿懇。度支之長,非卿其誰?卿其安心勿辭,從速察職。元疏缺
答副應敎李后定疏曰,省疏具悉。爾其勿辭,調理察職。元疏缺
答都承旨兪夏益疏曰,省疏具悉。爾其勿辭,從速察職。元疏缺以上燼餘
上在昌德宮。停常參·經筵。
申時,日有重暈。
下直,龍宮縣監韓相皐,長水縣監閔鎭嵩,楊州牧使許墀,阿耳僉使金重信,唐浦萬戶徐盛,永登萬戶朴命益,智島萬戶張文翲。
權愈啓曰,來十五日,儒生殿講日次,而迎勅習儀相値,頉稟。傳曰,知道。又啓曰,吏曹郞廳,臺諫及守令有闕,政事,取稟。傳曰,當日爲之。
有政。吏批,判書沈梓進,參判吳始復在外,參議姜鋧未肅拜,都承旨兪夏益進。以權大運爲訓鍊都監都提調,睦來善爲軍器都提調,金元燮爲正言,李蕃爲狼川縣監,鄭東卨爲鎭安縣監,睦林一兼校書校理,李震翼爲長陵參奉,韓如益爲靑山縣監,鄭載嵩爲奉常都提調,沈瑞肩爲司僕僉正,尹星駿爲典籍,閔鼎重爲領敦寧府事,權瑍爲副應敎,沈檀·李允修爲副校理,張希載爲軍資主簿,李后沆爲獻納,朴紳爲掌令,金盛最爲典簿,宋光漢爲內贍主簿,睦來善爲社稷都提調,金德遠爲宗廟都提調,權大運爲司譯都提調,羅學川·趙湜兼春秋。
兵批,判書尹深進,參判李鏶病,參議金海一在外,參知沈枰進,右副承旨李玄紀進。以趙汝壽爲副摠管,南益熏爲副摠管,元振洙爲內禁將,尹聘三爲五衛將,李䎘爲訓鍊判官,李純仁爲赤梁僉使,李世馨·李萬元·柳宬·林淨爲副司果,趙廷元爲東里萬戶,鄭維岳·權瑎·李沃爲副護軍,南翻爲景福假衛將,石自榮爲網川權管,孫景茂爲廟洞權管,李楷爲副司果,李尙眞爲領中樞府事。
吏批啓曰,卽接司僕寺牒呈,則僉正金萬增,身病甚重,不得行公,改差,何如?傳曰,允。又啓曰,領敦寧有窠,西樞大臣中,有敦寧之員,從座次,領敦寧下批之意,敢啓。傳曰,知道。
兵批啓曰,領中樞有闕,代判中樞閔鼎重,從座目陞付事,啓下矣。自吏曹,以領敦寧下批,判中樞李尙眞,從座目下批之意,敢啓。傳曰,知道。
假注書鄭䎖出仕,代以朴涏爲假注書。
李玄紀,以都摠府意啓曰,副摠管鄭后亮,以禁衛中軍,軍兵等中日試放事,除標信,訓鍊院進去之意,敢啓。傳曰,知道。
又以都摠府意啓曰,今日入直軍士中日習射,請出標信。傳曰,知道。
又以扈衛廳意啓曰,領敦寧府事金壽恒,今在罷職中,其所帶軍官,何以爲之?敢稟。傳曰,領相兼帶,可也。
傳于李玄紀曰,今下弓矢,阿耳僉使金重信處給送。
傳于兪夏益曰,蒙放人鄭維岳·李沃·權瑎·李麟徵·沈檀竝敍用。
權愈,以弘文館言啓曰,新除授校理沈檀,時在平安道陽德地,經筵入番事緊,請斯速乘馹上來事,下諭,何如?答曰,依啓。
大司諫鄭樸,執義朴鎭圭,持平李濟民,正言宋儒龍啓曰,臣等昨日,以前領敦寧府事金壽恒罷職,金壽興削黜事,論啓,蒙允矣。今聞物議,以罪重律輕爲言,臣等,不敢晏然仍冒,請命遞斥臣等之職。答曰,勿辭。
大司諫鄭樸,執義朴鎭圭,司諫李蓍晩,持平李濟民,正言宋儒龍啓曰,邪沴之氣,鍾而爲人,前領敦寧府事金壽恒,是也。外假粉飾而實無行檢,內閃奸毒而肆爲慘礉,十年秉國,竊弄威權,而攀緣椒掖,伺上動靜,戕賢病國,以爲己任,益勳·師命,結爲腹心,仁夏·時達,使如手足,設機詗察,布置巧密,急書屢上,鞫獄連年,凡諸異己之類,必驅之惡逆之科,殲滅乃已。民憂國計,置之度外,日夜經營,惟事黨惡,使國勢岌岌,人心凜凜,以至今日之極者,罔非壽恒之罪也。至於頃年,以狂易喪性之人,除拜刑官,則渠亦有云云,而及其枚卜也,奉承時烈之指,遽置具瞻之位,藩臬重寄,必極掄選,而不計才望,惟務樹黨,至親五人,一時按道,私畜鄙夫,次第分閫,權行內外,勢逼人主,若其第宅之彌滿一洞,輦輸之充牣私藏,特其細過也。頃當元子定號之日,有原任大臣牌招之命,豈不知國有大事?而息偃私室,揣摩移晷,日勢已晩,始稱違牌,及聞諸臣陳達之語,陰嗾其兄,請改擧行條件,以爲日後藉口之資,其心所在,路人所知,王法至嚴,輿情益憤,決不可罷職而止,請前領敦寧府事金壽恒絶島安置,門黜罪人金壽興,以奸回刻毒之性,懷陰邪讒賊之心,而師事時烈,互濟其惡,自甲寅釐禮之日,力拒先王之明命,必立罪魁之凶論,論以王法,罪不容貨,而得逭大辟,已是失刑,及至庚申以後,益懷狠毒,肆行胸臆,弟兄相繼,十年柄國,而宗黨盤據,附麗日繁,威制一世,勢逼人主,凡所戕賢病國,黷貨網賄者,罔有紀極,爲子娶婦,窮極侈靡,資裝至於千金,別錄播於閭巷,臺章重發,國人唾鄙,頃於元子誕生之初,入侍前席,陽示獻賀之意,而其所請宥,乃是誣上之萬重,則托公售私,其計巧密,及承定號之敎,顯示遲難之色,乍從乍違,奸狀自露,而退出之後,又怯於黨與之煽動,還上草記,急改擧行條件,而敢引光海之昏亂,比擬於不當擬之地。噫,此豈人臣所可爲者哉?乃今時烈疏出,而至引宋哲宗爲喩,然後益驗其凶言悖旨,同一脈絡,負犯若此,公論益憤,決不可削黜而止,請門黜罪人金壽興極邊安置。答曰,勿煩。
執義朴鎭圭,持平李濟民啓曰,請還收罪人吳順彦·吳順一·吳順希·金守亨·金進海·朴命順等減死定配之命。啓辭見上天下之冤,莫慘於受誣而被戮,天下之惡,莫甚於造獄而戕人,凶奸巨慝之以誣獄,貪功殺人者,古或有之,而未有若壬戌獄事之巧且慘毒者也。遠竄罪人金益勳等,陰嗾凶徒,以售其威脅之計,潛〈投〉火器,以實其搆捏之端,而凶秘之跡,自露於兒房之密啓,粧撰之狀,畢現於翊戴之供辭,其他設機之巧密,造意之慘毒,昭在臺章,塗人耳目,輿儓婦孺之賤,遐荒愚蒙之氓,莫不訟其冤而痛其誣,若不於此,明覈而痛斥之,則幸禍希功之輩,無以懲戢,而國亦不得爲國矣。幸今聖明,夬悟其凶謀,洞燭其冤狀,卽下故監司臣李德周復官之命,則其時搆成此獄之人,決不可一日置而不問,而遠竄罪人金益勳,安州牧使李光漢,乃其主張而釀成者也。金煥·金重夏·韓壽萬·李薈·李柱漢,乃其承受而誣告者也。此七人者,竝請亟命拿鞫嚴問,以正邦刑。答曰,不允。
大司諫鄭樸,司諫李蓍晩,正言宋儒龍啓曰,人臣謀逆,何等罪惡,而誣告成獄,戕殺不辜,禍人國家者,自古及今,未有如益勳等之凶且慘者也。頃於壬戌年,賊臣益勳,爲御營大將,與李光漢,結爲心腹,以爲屠戮一番人之計,擅給營銀於金煥,使與金重夏同謀,潛換火藥於韓壽萬,使與李薈同謀,敎誘百般,羅織萬端,其陰凶巧密之狀,慘不忍言,及至上變成獄也,事歸孟浪,終無實狀,則益勳,乃敢挺身密啓於兒房,以柱漢等爲證,卒使無辜之人,死於桁楊之下,而抱窮天極地之痛,是可忍也,孰不可忍也?向日三司之臣,明白臚列,閱歲爭執,則公議之未洩,輿情之益鬱,擧此可知,幸賴日月之明,洞燭其冤狀,旣有故監司臣李德周復官之命,則益勳等,決不可容息於覆載之間,以益神人之憤,請遠竄罪人金益勳,安州牧使李光漢,罪人金重夏·金煥·李薈·韓壽萬·李柱漢等,一倂拿鞫嚴問,以正邦刑。新除授獻納李后沆,時在忠洪道忠州地,正言金元燮,時在全羅道錦山地,請竝斯速乘馹上來事,下諭。答曰,勿煩。下諭事,依啓。
傳于柳命堅曰,柳葉箭五中人扈衛軍官金錫良,直赴殿試。
權愈,以弘文館意啓曰,本館新錄之命已下,不可不備員,今日政,東壁及闕員,盡數差出,以爲新錄之地,何如?傳曰,允。
申厚載啓曰,左副承旨柳命堅,疏批已下,卽爲牌招察任,何如?傳曰,允。以上燼餘
行副護軍柳命天疏曰,伏以臣,猥以蠛蠓,濫沐龍光,歷遍華塗,驟躋卿列,滿必招損,天道尙然,薄示流竄,匪怒伊敎,旋蒙解澤,歸伏畎畝,鑿井耕田,莫非君恩,不自意地雷初復,重陰乍退,王春一布,群勢皆振,至以經筵籌司之命,遠辱草莽之間,收拾遺簪,拂拭零羽,聖恩藹然,天地同大,第念萬死餘魂,重近於脩門,積年危疾,亦難陳力於周行,況法筵龍象,地分淸切,鴻樞宥密,國政與聞,俱難堪承,瞻依日月,斷無其望,老死溝壑,誠所甘心,伏乞遞改臣所授經筵籌司之任,不勝幸甚。答曰,省疏具悉。卿其勿辭,從速上來察職。
戶曹判書權大載疏曰,伏以臣之所帶,皆是萬萬不堪當之任,陳疏寔出至懇,而聖念未諒,終靳恩遞,惶悸悶縮,罔知攸處。又於此際,新命稠疊,臣之情勢,愈往而愈不安也。經筵勸講之任,必待經學博洽之人,然後方可責成就君德之效,以臣空疎譾劣,決不可承當,且司譯提調,又是淸選極望,亦不敢冒據,伏乞聖慈,俯察愚悃,新授同知經筵司譯提調,竝命鐫改,不勝幸甚。答曰,省疏具悉。卿其勿辭,從速察職。
左副承旨柳命堅疏曰,伏以臣,幸蒙再生之恩,得保軀命,而除名通籍,跧伏田野,十年于玆矣。不料聖明,滌盡舊瑕,曲加恩貸,騎省之除命纔降,銀臺之遷擢繼至,數日之內,恩命稠疊,顧臣滓穢之蹤,何以得此?驚惶震越,不覺感涕之交頤,揆以分義,固當竭蹶趨承之不暇,而宿患添劇,衰喘危綴,今始輿疾,來伏城外,以臣病狀,決不堪卯申之供劇,伏乞聖慈,察臣崩迫之懇,特遞新授之職,不勝幸甚。答曰,省疏具悉。爾其勿辭,從速察職。
答副提學柳命賢疏曰,省疏具悉。旣往之事,予已洞知,何必介懷?爾其勿辭,從速察職。元疏缺以上燼餘
上在昌德宮。停常參·經筵。
辰時巳時,日暈。午時未時,日暈,暈上有冠,色內赤外靑。申時,日暈。夜一更二更,月暈。
柳命堅,以都摠府言啓曰,副摠管柳炅,除標信,漢城府坐起進去之意,敢啓。傳曰,知道。
又以兵曹言啓曰,今日將官朔試射時,入直訓鍊都監把摠哨官及,禁衛營哨官等,依前日榻前定奪,以他員代直,出射之意,敢啓。傳曰,知道。
兪夏益啓曰,假注書朴涏,時無職名,依例付軍職,冠帶常仕,何如?傳曰,允。
傳于權愈曰,禁府坐起勿罷事,分付。
權愈,以弘文館意啓曰,近來本館官,除入直上下番外,無一人行公之員,入直人事故,有未可知,未肅拜人員,竝爲牌招,以爲推移入直之地,何如?傳曰,允。
又以迎接都監言啓曰,宴享色郞廳禮曹正郞李溭,病親呈辭下鄕,其代,以禮曹正郞金德恒差下,使之察任,何如?傳曰,允。
又以迎接都監言啓曰,取考甲子年謄錄,則彼中所送匹段等物,勅使若齎入闕庭,則自上有親受之禮,故自中路直送都監之意,其時遠接使尹堦,言及於通官輩,依此擧行,此雖出於一時變通之事,旣有前例,今亦依此爲之之意,分付儐臣,何如?傳曰,允。
又以迎接都監言啓曰,勅使入京日,動樂一款,陳而不作,弔祭時勅使,以行中齎來黑段着之事,及自彼齎來各段中,白段一匹,除出爲祭幣,而行祭後燒火等事,依前例施行之意,移文於遠接使處矣。卽見回關,則使譯官,已以此意,傳通勅使云,依此擧行事,分付各該司,何如?傳曰,允。
傳于李玄紀曰,歸厚署棺板一部,送于內需司事,言于該曹。
李玄紀,以吏曹言啓曰,本曹參判吳始復在外,參議姜鋧有故,郞廳無員見存,故不得已解由,變通差出矣。佐郞權歆·睦林一,稱以私故,累度催促,尙不出肅,揆以事體,殊涉未安,竝從重推考,明日內,使之行公,何如?傳曰,允。
柳命堅,以兵曹言啓曰,今日宣傳官,武臣兼宣傳官,各廳將官等朔試射時,宣傳官鄭錫夏,武臣兼宣傳官李泰貞·李珪,禁衛營把摠李綸,哨官成昌立,訓鍊都監哨官閔銓,御營把摠盧潪,哨官李志寬等,俱未滿四中,竝汰去,何如?傳曰,允。
又以兵曹言啓曰,四山監役官李世延,除授之後,以病累次呈狀,使之調理矣。至今不爲行公,又此呈狀,聞其身病頗重,差復未易,巡山禁松之地,不可久曠,改差,何如?傳曰,允。
大司諫鄭樸,執義朴鎭圭,司諫李蓍晩,正言宋儒龍啓曰,請前領敦寧府事金壽恒絶島安置。請門黜罪人金壽興極邊安置。措辭見上答曰,依啓。
執義朴鎭圭啓曰,請還收吳順彦等減死定配之命。措辭見上請遠竄罪人金益勳,安州牧使李光漢,罪人金重夏·金煥·李薈·韓壽萬·李柱漢等,一倂拿鞫嚴問,亟正邦刑。措辭見上答曰,勿煩。以上燼餘
校理南致熏疏曰,伏以臣於頃日在直廬中,得聞吳道一之事,適當入侍,敢有所達,至有道一削版之命矣。追後詳聞,則道一,元無是事,其日館官參坐之人,莫不稱冤,傳說之不可信,固多如此,而臣驟聞驚駭,率爾陳達,終使無罪之人,橫被重罰,到今思之,舌不可扣,且聞物議,以此大加非斥,臣何敢厭然不爲陳暴,而一刻苟冒於榮次乎?伏乞聖慈,特加俯諒,亟許遞臣職名,仍治臣妄陳之罪,以謝人言,不勝萬幸。答曰,省疏具悉。所陳旣已爽實,則削版宜乎稱冤,當令政院,爻周勿施,爾其勿辭察職。
行副護軍尹趾完疏曰,伏以臣於歲前,猝經大病之後,餘症猶未盡除,實難供職,而一向偃伏,有所不敢,不得不力疾行公矣。頃日入侍榻前,暫脫毛掩,乍觸風寒,仍致再感,退出臺廳,諸症竝作,手足戰掉,精神眩亂,扶舁還家,雖卽服藥取汗,而舊患少無所減,新恙轉輾添加,貼身床席,轉側須人,以此種種危苦之狀,萬無復起就列之望,臣之所兼館職,不可虛帶,籌司之任,最是緊務,尤難瘝曠,伏乞聖慈,俯垂諒察,竝許遞改,以便公私,不勝萬幸。答曰,省疏具悉。卿其勿辭,調理察職。
掌令朴紳疏曰,伏以庸陋如臣,素乏寸長,而從仕二十餘年,前後受恩者最厚,曾歷臺省,無所裨補,屢典州郡,且蔑報效,心常愧恧,分甘投散,夢寐之外,濫蒙收敍之特恩,感激洪造,不知所出,而霜臺新命,又及於久廢之餘,自念微臣,何以獲此誤恩於聖明也?臣驚惶震惕,直欲循墻而不得,惟當竭蹶趨承之不暇,而第臣衰病已甚,近又添得痰塞之症,喘喘垂盡,委頓枕席,庭戶之間,不能起動,以此病狀,萬無供職之望。此時臺閣,非一日虛帶之任,而已試無能者,尤何敢揚揚復入也?伏乞天地父母,俯察至懇,亟許鐫遞,不勝幸甚。答曰,省疏具悉。爾其勿辭,從速察職。
答右參贊徐文重疏曰,省疏具悉。固辭至此,兼任今姑勉副,卿其勿辭,調理行公。元疏缺
答刑曹判書吳斗寅疏曰,省疏具悉。卿其勿辭察職。元疏缺
答工曹參判李慣疏曰,省疏具悉。卿辭至此,摠戎使之任,今姑勉副,卿其勿辭,調理行公。元疏缺以上燼餘
上在昌德宮。停常參·經筵。
下直,茂朱府使閔鎭周,任實縣監朴世標,所斤僉使李晩得。
李玄紀啓曰,吏曹郞廳來言,臺諫有闕,政事,取稟。傳曰,過齋戒後爲之。
柳命堅,以都摠府言啓曰,副摠管柳炅,除標信,漢城府坐起進去之意,敢啓。傳曰,知道。
李玄紀啓曰,今日乃是賓廳日次,兩司長官,當爲入侍,而大司憲閔宗道,時未肅拜,卽爲牌招,何如?傳曰,允。
權愈啓曰,開城府,別延慰使,何承旨進去乎?取稟。傳曰,右承旨進去。
兪夏益啓曰,前春川府使趙亨期拿來事,允下矣。交代後當爲拿來,新府使洪以度,今日內催促發送之意,敢啓。傳曰,知道。
傳于柳命堅曰,大臣·備局堂上引見。
權愈,以禮曹言啓曰,今二月初十日,左議政睦來善,右議政金德遠引見入侍時,因金德遠所啓,權歆特爲復科事,命下矣。原榜目中改付標以入,而白牌則令吏曹成給,何如?傳曰,允。
又以迎接都監言啓曰,勅使入京日子,以二十一日退定事,分付于遠接使矣。卽見其狀啓,則勅使,以二十一日爲太遠,儐臣·道臣親往開諭,而終不回聽,決無退定之望云,不得已當爲進定,而十八日則旣有拘忌,十七日則國忌正日,而自前有國忌日迎勅之時,以十七日進定,何如?傳曰,允。
又以禮曹言啓曰,今二月初十日左·右相引見入侍時,因右議政金德遠所啓,全州儒生宋遇龍復科事,命下矣。講經榜目中,改付標以入,而許赴於來庚午式年會試,何如?傳曰,允。
又以禮曹言啓,卽見遠接使狀啓,則勅使入京日期,決無進退之望,致祭進定擇日事,分付該曹稟處云,更問于日官,則今月二十一日·二十二日亦吉,此兩日中,停當馳啓之意,更爲下諭於遠接使,何如?傳曰,允。
李玄紀,以禁府言啓曰,前頭勅使在館,三門把守都事三員,令該曹趁卽差出,以爲習儀時調用之地,何如?傳曰,允。
柳命堅,以兵曹言啓曰,當日出身南宗聖稱名人,自丹鳳門入來,差備門外擊錚,極爲驚愕,令攸司囚禁治罪,而同門守門將崔時亨,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,武臣賓廳講書,及武經七書,前後被抄之員,或外任遷轉,或在喪,無故應講之人數少,武臣中可合者加抄,別單書入之意,敢啓。傳曰,知道。
李玄紀,以承文院言啓曰,本院提調見存之員,不爲不多,而或在外,或有故,卽今行公者絶少,前頭使臣行期已定,文書擧行之事,最爲緊急,行左參贊閔黯,禮曹判書李觀徵,吏曹判書沈梓,兵曹判書尹深,戶曹判書權大載,行大司憲閔宗道,吏曹參判吳始復,禮曹參判柳命天,右尹李玄錫,提調差下,右承旨權愈,副提學柳命賢,副提調差下,使之察任,何如?傳曰,允。
李玄紀,以禁府言啓曰,金益勳等七人,拿來嚴鞫事,命下矣。卽當發遣都事拿來,而本府十員內,二員出使,一員未差,當直本府公事都事,各一員計除,餘存只是四員,前頭習儀時,亦不得調用,假都事七員,令該曹趁卽差出,使之出送,何如?傳曰,允。
柳命堅,以備邊司言啓曰,政院啓辭,勅使接見時問答說話,依前略爲加減書入矣。其他未盡措辭,令廟堂豫爲講定,以備睿覽,何如?傳曰,允事,命下矣。勅使接見時說話,政院撰定啓下之中,有落漏辭緣,故略爲添入,送于政院,改書以入之意,敢啓。傳曰,知道。以上燼餘
迎接都監啓曰,魂殿弔祭習儀,今月十八日,歡慶殿爲之,而中使承旨及諸執事,竝爲進參,服色則以白衣·白帽·布裹帶,行幕次床卓排設等事,令都監專掌檢飭,何如?傳曰,允。
又啓曰,卽見遠接使馳啓,則勅使十六日,離發開城府,當宿高陽,憩弘濟院站,隨時入京,而致祭吉日,二十一日,爲可云,以此擧行之意,遠接使處回移,各該司,亦爲分付,何如?傳曰,允。
又啓曰,勅使齎來賻物中,銀子二百兩,匹段十四疋,移送戶曹,銀甁一,銀爵三,丹木柱一封,白大段一疋,移送弔祭所,而匹段等物所盛彩轝,在於闕庭,自都監取來,依此擧行之意,敢啓。傳曰,知道。
禮曹啓曰,今此吊祭勅使齎來賻物,則非本朝區處之事,而其中銀器等物,似當用於吊祭之時,殿庭行禮後,自都監卽爲考例處置,何如?傳曰,允。又啓曰,二十一日魂殿致祭吉時,令日官推擇,則同日巳時爲吉云,以此時設行之意,勅使入京後,使差備譯官,言于通官事,分付都監,何如?傳曰,允。以上禮曹謄錄
十三日巳時,上御熙政堂。大臣·備局堂上引見時,左議政睦來善,右議政金德遠,吏曹判書沈梓,判尹李之翼,禮曹判書李觀徵,兵曹判書尹深,戶曹判書權大載,行司直李宇鼎,大司憲閔宗道,大司成睦昌明,司諫李蓍晩,副校理李允修,假注書朴涏·李宇晉,記事官金時傑·李寅燁入侍。睦來善進曰,數日來風日不佳,上候,何如?上曰,無事矣。來善曰,勅使,十七日當入京,望祭後迎勅,日子尙近,連爲勞動,恐傷聖體,今番望祭攝行,何如?上曰,望祭迎勅,其間日子雖近,日氣不至甚寒,何必攝行?金德遠曰,近日日氣不調,閭家多有寒疾,且迎勅日期不遠,聖體不可不愼攝矣。來善曰,冒夜將事,不久迎勅,必有致傷之道,望祭攝行,爲當矣。上曰,大臣之言如此,望祭當爲攝行矣。出榻敎來善曰,臣見全羅監司狀啓,則濟州判官所報,本州封進馬押領金泰璜等,上年九月,出海漂流之後,不知去處矣。今正月,淸商人等,持寧波府票文,及安南明德侯公文,載與本州漂人等以來,且言與漂人,約以船價大米六百包,宜速備給,且其所持物貨,願爲買賣而還去云。他國之人,載還我人,其恩可謝,而此實無前事,言其淸商所爲,則跡涉潛商,自此接待以送,則亦涉交通,不無日後之慮,臣意則賃船之價米,自朝家依約,折銀以給,毋使失信,淸商等則分付濟州,上送京中,移咨入送于彼國,俾無後慮,似合事宜,先以濟州判官上送文書,入之矣。已經睿覽,必有定算,將何以處之乎?德遠曰,濟州文書,已經睿覽,伏想聖明,必有裁處之意矣。寧波府行商,到安南國,載還我國漂人云者,安知其十分眞的,而所謂明德侯文書中,未有印信之迹,只有圖書之標,亦不無可疑之端矣。漂風船之來泊於濟州者,不稟於朝家,自其處直爲還送,而如或船敗下陸,勢難資送者,則必由陸率來,移咨押送矣。此則稱以大淸之商,載送我國之人,旣已漂漢,且無前規,若不熟講善處,則或不無意外之慮,臣意則以爲,其賃船之價,雖不可不如約備給,必由陸率置京中,具由移咨,押送彼國,似無後患,而但其漢商,有其船隻,若聞此事,必有逃走之弊,令本州善處,以防此患,宜矣。上曰,文書予已詳覽,大臣所達,實合事宜,備給船價,由陸則乘機逃去,不可不慮,此意言送于濟州牧使,而新牧使,亦催促發送,可也。出擧條來善曰,卽今兵曹堂上中參議,以嶺外之人,未及上來,參判,方任大將,只有參知一人入直,而無他推移替直之員,在外參議,遞差,以在京無故人差出,何如?上曰,依爲之。出擧條上曰,訓鍊大將李鏶,御營大將尹以濟,備局堂上啓下,出榻敎來善曰,吏曹參判吳始復,備局堂上差下,而宣惠廳有司堂上徐文重·崔錫鼎遞差代,亦以閔宗道·吳始復差下,宗道則專管惠廳之事,始復則專管賑廳·常平廳之事,而臣近日,點檢賑廳·常平廳文書,則銀錢·布木及穀物,或稱還上,或稱貸下,散給未捧者,厥數無量,事之可駭,莫此爲甚,待吳始復上來,使之着意收拾,以爲蘇殘起廢之地,宜矣。上曰,依爲之。德遠曰,賑恤廳之設,蓋自庚申年間,而荒年則缺常年則停罷矣。自己酉·庚戌年間,始乃別設廳號,亦出句管堂上,其本意,不過爲賑恤飢民而已。向者反以本廳所儲銀錢米布,或給債於商譯,而爲牟利爭利之資,或見貸於私家,而爲指徵無處之物,事之痛駭,莫此爲甚,從今以後,如此之習,一切痛禁,何如?上曰,分付該廳,各別嚴禁,可也。出擧條來善曰,國之所以維持者,法綱也。祖宗朝成憲,堅守不撓,則國家之治平可期?而近世之人,雜出己見,多有變易之事,誠可寒心矣。頃者三司禁制,擧皆改定,雖是爲民除弊之意,而非但有違舊制,反有虧損國體,而司憲府·刑曹·漢城府,俱在法司,而每朔出禁之規,刑曹·漢城府則定以六巡,司憲府則獨無定式,此豈均一之道也?至於三司所捉牛禁之贖木,則令戶曹次知徵捧,分給三司,以爲下人朔料之資,而不足之數,自戶曹,以其經費之物,充數以給,是豈合當於事體,亦何可以莫重經費,劃給三司之所需乎?且憲府有可駭之事,臺官出禁,未及囚治之際,或有遞職者,則犯禁之人,拘留於憲府門內私獄,府吏乘時受賂,任意放釋云,此乃無前之巨弊也。自今以後,嚴飭三司,切勿頻數出禁,以除都民難支之弊,可也。令戶曹代徵贖木,分給三司之規,亦宜停罷。大槪,三司所需,每患匱乏者,亦由於爲法官者,以其犯禁贖木,多與於所帶下人,而以致公用之不足,事極寒心。繼自今爲法官者,復踵前習,則隨現規警,痛革其弊,則已頹之法綱,可以復振,都民之怨咨,可以少紓矣。德遠曰,當初南九萬,爲慮禁吏之作弊,都民之受害,欲爲矯革,創立新制,而問其便否於臣,臣已言其不便矣。以地部經費之物,逐朔劃給於三司贖錢者,決是難繼之道,若不趁早變通,則後弊亦甚可慮矣。古者義禁府,有玉尺之規,蓋禁吏作弊者,持此玉尺,捉致而治罪矣。壬辰亂後,此法亦廢,自今以後,禁亂之法,使之復舊,而如有雜亂貽弊之事,則自廟堂弄其官吏,隨現規正,而戶曹贖錢劃給之規,使之停止,未知,何如?上曰,當初爲慮禁亂之弊,創立新制矣。今聞諸臣所達,不惟苟且,亦且有弊云,變通復舊,可也。出擧條李之翼曰,以五部官員帶率下人料布事,曾有差備契,而不無弊端,故改爲大同契矣。大同又多弊端,故頃日都承旨李彦綱,以差備契復設事,陳達於榻前,有問議于廟堂之敎矣。臣以兩契便否,問于部官等,則中西南三部,民戶最多,雖除出若干戶,減役納物,以給下人,故願復差備契,而東北二部,則民戶不多,若除戶數納物,則應役之類偏苦,故不願復設,大同之弊,旣如李彦綱之所陳,差備之不便,又如部官之所言,臣意則年前內三廳及如武兼別將等廳,有免新濫雜之弊,故除其免新納物之規,自兵曹給價,以爲鋪陳器用之資,爲新進除弊小,而爲都民除弊大,今宜復其免新之規,而禁其濫雜,移其兵曹所給之物,以充部下人料布,則似爲便當,臣以此意,已議于大臣,故敢達矣。德遠曰,臣前任京兆也,正當國恤多事之時,目見都下民役之偏苦,民怨之孔棘,與右尹李彦綱,擬於國葬後相議變通,以爲紓民怨之地矣。臣不久移拜他職,而彦綱,移入銀臺之後,有此陳達,令廟堂議定之擧矣。五部員役料布,元無辦出之路,各部除出差備契,以爲除役納物之地,其法,苦歇不均,苟簡亦甚。故李敏敍爲判尹時,欲矯此弊,革其差備之制,作此納錢之規,當初磨鍊,旣有不足之數,未久生弊,漸多謀免之輩,卽今則一年所捧,不過需用於六七朔,若不變通,則五部不能支堪,其弊延及都下之民,今聞免新之規,革罷之後,所謂鋪陳債,自兵曹一年上下,其數不貲,若以此移給於五部料布之資,則各司古風,不至墜落,而五部料布,徵出坊民之弊,亦可以革祛,事或兩便矣。上曰,漢城府事,如是變通之外,更無他善策,則五部員役料布,自兵曹磨鍊上下,以除坊民之弊,可也。出擧條李觀徵曰,宋遇龍復科事命下,而若付於庚午式年會試,則應講者三十三人中,亦當有一人之不得參者,事涉冤枉矣。德遠曰,此言誠然,辛酉式年時,朱恒道應講入格之後,以講紙違格,拔去矣。其後因大臣所達,終至復科,付於壬戌增廣,而直赴殿試,今亦依朱恒道例,直赴殿試,似宜矣。上曰,依此直赴殿試。出擧條來善曰,今因判尹李之翼奏達,五部差備契徵捧公用之弊,已爲革罷,五部官下人朔料,則以訓鍊院每朔所給兵曹布木,亦爲推給,更以訓鍊院免新債物,略捧支用事,定奪,而各司新入官員免新之規,不有定式,則其濫徵雜支之弊,亦甚可慮。各司免新之規,係是三百年流來古風,亦有關於尊先進之道,雖不可全廢,各司之官,若以復舊例爲幸,所捧之物,一如昔時,則其弊難堪,不有朝令,如前濫雜,則隨現重罪,爲當矣。上曰,如有濫雜者,隨現懲治,可也。出擧條德遠曰,五部之官,人微望輕,而諸各司,皆爲上司,故凡有差役之事,少或差遲,則捉致下人,鞭扑狼藉,故未及報知于京兆,徑先差役於民間,以此之故,坊役繁重,民不支堪,臣意則以五部,屬之京兆,爲二品衙門所屬,諸上司外,同等衙門,則必令關由於京兆,差役於五部,而五部官員,亦以士夫有風力者,各別擇差,則諸各司直侵五部之弊,可以得減,而坊役繁重之患,亦可以少減矣。尹深曰,五部之屬於京兆,事係變通,不可不熟講而處之矣。上曰,五部之屬於京兆,更爲熟講而處之,而部官雖不可一時汰去,隨其有闕,以士夫各別擇差,可也。出擧條來善曰,臣待罪藥房,故敢有所達矣。本院鍼醫中丁時梯,初以鍼術著名,屬之於鍼醫廳,而又通藥理,術業最妙,閭閻間士夫家難治之疾,多有能治者,缺議藥同參,何如?上曰,依爲之。出擧條德遠曰,刑曹事缺任,六曹之中,尤爲緊重,凡京外大小刑獄詞訟,皆決於刑曹,都下人民之苦樂,係焉。判書,必擇其可堪者而任之,然後缺修擧,民無呼冤之弊,卽今判書,年紀已老,精力亦衰,且有身病,累陳辭疏,今姑改差,不拘當品資級,而各別擇差,似當矣。沈梓曰,工曹判書,亦當差出,而當品中,無以備員擬望,故姑未差出矣。上曰,刑曹判書改差,與大臣相議,不拘當品資級,從二品中,極擇差出,工判亦爲一體,從二品擇差。出擧條梓曰,前府使李鳳徵,旣有特敍之命,當擬玉堂之望,而鳳徵,曾任順天時,解由未出,依近例勿拘解由,備擬於玉堂望,何如?上曰,依爲之。德遠曰,各道編配之人,待放未放啓本來到之後,當有疏敍之擧,而第韋布之見忤於時烈,至於竄配者,多矣。今則時烈,已爲罪人,因時烈被罪之人,似當不待放未放啓下,而別樣疏釋,令刑曹,査考徒流文書,以爲稟啓放釋之地,何如?李玄紀曰,不但刑曹禁府,徒流案中,亦有忤時烈而被罪者,似當一體査啓矣。上曰,依爲之。玄紀曰,故判府事臣許穆,當己亥大喪之初,首發議禮之疏,打破時烈嫡庶之說,及至癸卯年,又陳早建儲嗣之請矣。到今時烈之疏出,而蓋見穆爲國之誠,先見之智,非人所及也。穆以見忤時烈之故,亦在罪籍,頃因曠蕩之典,還給職牒,而尙無致祭之擧,此士林之所以缺望也。來善曰,許穆爲國竭誠之事跡,書諸史冊,流傳萬古,則孰不欽歎哉?德遠曰,玄紀所達之言,是矣。許穆以遺逸受知,致位卿相,其際遇可謂盛矣。只因禮論,見忤時烈,終致罪罰,齎志而沒,職牒還給,只因赦令,今若別爲致祭,以慰泉下之魂,則士林可以聳動矣。上曰,諸臣所達如此,特爲致祭,可也。出擧條德遠曰,故參議尹善道,以孝廟朝師傅,爲國之誠,自別於他人,曾在己亥,陳疏論禮,其疏語,或不無過當處,而痛斥誤禮之功,無如此疏,故釐正邦禮之後,贈職賜諡,其子仁美,亦坐其父,廢錮終身,故自朝家,矜憫而贈職矣。庚申以後,因李師命陳達,其父子所贈諡爵,一倂還收,今則時烈已爲罪人,善道父子所贈諡爵,當還給矣。玄紀曰,時烈·檀弓免子游衰之說,善道缺大矣,上曰,尹善道,首發禮論,故見忤特甚,其父子諡爵還給,可也。梓曰,李后沆已經司諫,而誤擬獻納望而受點,改差,何如?上曰,依爲之。出榻敎德遠曰,各衙門屯田革罷事,曾已定奪矣。御營廳則軍器打造時,所用柴炭甚多,故鐵原寶蓋山麓樹木茂盛處,從前折受,募入流民,仍爲作隊,又定山直,禁伐埋炭,以爲需用之地,而頃因江春監司金萬吉狀啓,此屯亦入於議罷之中,本廳事勢,如右所陳,若無此屯,則所用柴炭,他無辦出處,依前定奪,仍存勿罷,何如?上曰,事勢若然,則仍存勿罷,可也。來善曰,凡防納之弊,朝家之所禁,而都下之民,生理多艱,或以防納,一以資生,一以應役,而各衙門及諸上司·諸宮家形勢之家,取其倍利,奪其防納,此所謂與民爭利者也。無告之民,無處訴冤,此亦可駭之甚者也。自今以後,各軍門及上司·諸宮家形勢之家,復踵前習,奪以防納,則隨現懲治,俾無窮民呼冤之弊,宜矣。德遠曰,大同之後,無他防納,只有軍門月課,卽軍器也。自民間防納者,不如軍門所備之精也。來善曰,民雖備納軍器,自軍門擇其精造者,則有何不精之弊也?公家決不可與民爭利矣。上曰,各別申飭禁斷,可也。觀徵曰,近日朝廷,專事黨論,生民休戚,置之度外,臣竊慨然。卽今急務,惟在於收拾民心,收拾之道,不可他求,惟在於守令之賢否,朝廷雖有惠政,而守令非其人,則難以下究,卽今生民失業,愁怨載路,自今以後,字牧之任,各別擇差以送,慰悅之道,無過於此矣。上曰,守令各別擇差事,分付該曹。出擧條來善曰,欲法堯·舜,當法祖宗,祖宗朝法制,豈可輕易變改?而曩者宋時烈,建白以奴良妻所生,定爲良役。夫奴良妻所生從父役者,此是我國流來舊規,而一朝變更,極爲乖戾,臣意則士大夫家奴良妻所生,旣難一一收刷,屬之良役,而徒傷名分,且啓訟端,不可不趁卽變通,以遵舊法,今此入侍諸臣處,下詢講定,爲當矣。上曰,諸臣之意,何如?德遠曰,奴主之法,肇自箕子之世,歷代因之,非一朝之可變,而時烈之議定,自己酉正月初十日子時後,奴良妻所生,竝爲良役,缺何以分別乎?此則必不可行之事,復遵舊規,誠爲得宜矣。缺說,誠可怪也。梓曰,私賤從良之法,一則惹起訟端,一則有傷名分,誠不如仍存舊規之爲愈矣。之翼曰,臣奉使缺時,聞監司尹以濟之言,則奴良妻所生,從良之故,詞訟極紛紜云,亦可見新制之不便矣。深曰,奴良妻所生從良之法,誠有弊端,亦似重難矣。觀徵曰,自立此法以來,欲免私賤者,稱以己酉正月以後之所生,欲逃良役者,稱以己酉正月以前之所生,辨別之際,詞訟紛紜,日後之弊,尤不可勝言矣。宗道曰,此法便否,論之久矣。末世人心巧詐,欲附勢家,則以良妻爲班婢,而書之戶籍,欲爲良役,則以己酉正月以前所生,爲以後所生,而成出立旨,奸態百出,誠難辨覈,而臣意則公賤之良竝所産,旣許從良,則至於奴良妻所生,何可獨從父役乎?論事之道,只當論其是非,不必以時烈之所建白,而一一改之也。李蓍晩曰,己酉以後良竝所産,已屬良役者,一切還賤,則亦必有弊,已前良役者,今姑置之,自今以後,則悉從父役,一如舊規,則似爲便好矣。權大載曰,奴良妻所生,從父役之故,私賤漸多,而良民漸縮,臣以爲,私賤從良之法,有益國家,雖是時烈缺且纔已定制,今又改之,則安知日後,又有缺可矣。李允修曰,子前子後,何以知之?奸僞以之而漸生,訟端以之而漸起,及今變通,在所不已,而李蓍晩所謂自今以前,今姑置之,自今以後,更遵舊規之說,似乎得矣。睦昌明曰,奴良妻從良之法,終有所不可行者,子前子後,無由辨知,而圖避私賤,巧作文書,叛主之弊,在在有之,若無變通,則當從李蓍晩之言矣。李宇鼎曰,國朝久遠,流來之規,一朝變更,以致名分壞了,奸僞百出,不可不復從舊規,而李蓍晩所謂,已前今姑置之,此後則復行舊規者,良有所見矣。上曰,諸臣所言,不得歸一,而仍存之說,亦有意見,姑置而觀之,可也。梓曰,機張縣監趙澄,以引儀直拜縣監,不但全無履歷,且其爲人,亦甚不似,鎭安縣監鄭東卨,累典州郡,素稱勤幹,故備擬受點矣。今聞東卨,身病甚重,勢難赴任云,竝改差,何如?上曰,依爲之。玄紀曰,趙泰耉,緣臣所達,至有嚴刑之敎,而卽今泰耉,旣引沈權,沈權,又引趙亨期,其間言語,別無差錯,泰耉,似無更問之端,且渠以被誣家子弟,久在牢獄,纍然衰服,亦可矜愍,似當有先爲處置之道。上曰,獄體當然,故使之停刑仍囚矣。承旨所達如此,卽爲放送,可也。宗道啓曰,請還收吳順彦等減死定配之命。啓辭見上上曰,勿煩。又啓曰,本府,以金益勳等鞫問事,發論冀殿下一啓卽允,以正邦刑,以快輿情,而連日爭執,不賜允兪,臣竊惑焉。噫,兇奸巨慝之貪功造獄,搆誣殺人者,古或有之,而未有如益勳等之巧且密者也。益勳等,陰嗾凶徒,以售其威脅之計,潛投火器,以實其搆誣之謀,而兇慘之迹,自露於兒房之啓,粧撰之狀,畢現於翊戴之供,其他造意之陰巧,設機之慘酷,皆在臺章,塗人耳目,焉可掩也?當堅·柟伏法之時,國人皆曰,賊子誅矣,王法行矣。及壬戌起獄之日,國人皆曰,不辜死矣,聖德累矣。彼國人之於此獄,豈有愛憎偏係之心,而前焉稱快,後焉傷歎者,可見一國共公之論也?閭閻婦孺之賤,遐裔愚蒙之氓,莫不憐枉死之人,如非親戚,痛誣告之徒,如視私讎,殿下,若洞燭一國公論之至於如此,則不待臣之請,而必惕然衋傷,夜起彷徨也。乃者天道好還,聖心開悟,故監司李德周復官之命,矜念之敎,孰不感泣?而搆成獄事之類,尙無懲治之擧,安在乎懲惡之道也?反坐之律,三尺至嚴,請主張釀成者金益勳·李光漢,承受誣告者金煥·金重夏·韓壽萬·李薈·李柱漢等七人,竝命拿鞫嚴問,亟正王法。上曰,益勳等構誣陷人之狀,予已洞知,已諭閔黯疏批之中矣。大抵近來譏察成習,根本旣誤,故希功望賞之徒,接迹而起,當初全翊戴·金益勳等潛投火器之謀,兒房密啓之事,俱極凶巧,至於匿名書密匣封進之後,金重夏,又爲上變,而重夏所告諸人,與密書所付者,無少異同,可見同出一人之意,互相表裏之迹,而誣告情節,昭不可掩矣。曩日老少論中,以少論爲名者,請鞫之啓,閱歲未已,則輿情之憤,亦可知也。重夏以應死之人,至今保其首領,可謂失刑矣。此人缺狀如此,予豈有一毫惜之之念,而臺臣所啓,皆是正大之論,又缺非之之意哉?只緣國有大慶,纔施霈澤,故以許多人命缺耳。來善曰,益勳等,貪功樂禍,上以震驚君父,缺以國有大慶之故,而有所容貸,使窮凶極惡之人,偃息缺德遠曰,益勳等陰凶之謀,搆誣之狀,自上旣缺以纔頒大慶,有所持難爲敎,臣固知聖意之攸在,而第益勳等罪狀,終不鞫問,則爲惡者無以懲畏,被誣者無以申白,人情憤鬱,而反有害於國脈矣。上曰,益勳等所爲,誠極凶慘,臺官所論,寧有小非?今始論列,予尙謂遲,而誠以許多人命爲慮,未卽夬允耳。宗道曰,殿下年將三十,始得元子,自上期待之意,臣民壽福之祝,爲如何哉?今若夬從臺啓,以昭王法,以雪幽怨,則亦可以導迎和氣,而增其福祿,惟願聖明,無少留難,亟賜兪音。德遠曰,諸凶罪狀如此,而猶以慶事爲拘,終靳允兪,則王法不昭,天討不行,豈所以啓無疆之休哉?不如亟從臺啓,一一鞫問,罪人等情節,或有可疑,則臨時善處爲當矣。上曰,全翊戴等,旣已正刑,而當初宋時烈,猶請貸死,予嘗痛惡焉。今此益勳等罪惡,予豈有一毫愛惜之心哉?只以頒慶之後,遽加刑戮,爲慮耳。李允修曰,聖意所在,臣固知之,而有罪不殺,何以懲惡?決不可以慶事爲拘,而曲貸凶賊缺夬從公論。玄紀曰,益勳等罪狀,聖明缺不可不鞫問而處之,以況今日諸臣,連累於此獄者甚多,若不究得其實,痛辨其誣,則泉下冤魂,將何以伸雪,而在廷諸臣,亦何能自安耶?來善曰,諸臣罪狀,臺啓旣已詳達矣。聖鑑旣已洞燭矣。鞫問之擧,豈容少緩?而猶以慶事爲拘,不卽夬從,其在事理何如也?惟願亟賜兪音,以正王法。德遠曰,益勳等罪,容有可恕,而臺啓中所論,或有小非,則聖明之不從,亦宜矣。今則臺啓之正大,聖明旣已俯察,益勳等罪惡,聖明旣已洞燭,獨以慶事爲拘,不賜允從,聖意所在,或不如諸臣所執之公也。臣意,不如亟從臺啓,嚴鞫得情,分其首從而處之耳。上曰,予於益勳等罪狀,非不洞知,而只以國有大慶之故,爲慮許多人命,有所持難矣。大臣·諸臣之言如此,依臺啓鞫問,可也。宗道曰,臣忝在臺閣,旣有所懷,敢此仰達。今聞大臣所達,則賑恤當缺云,誠可寒心,臣亦聞之,庚申以後,自戶曹諸各司外,缺等處所儲銀錢等物,厥數大縮,所存無幾云,國無缺若不嚴明査出,摘發治罪,則將無以懲前習而杜後弊,臣謂別擇曾經臺侍有風力者,定爲御史,卽今留庫實數,一一査覈後,因以庚申已前文書,憑準考校,何如?德遠曰,閔宗道所達,雖有意見,而若遣御史,則必致騷擾之患矣。來善曰,各司各廳,則有堂上及提調,平安道義州,有監司與府尹,各自査出,則當知實數,不必發遣御史,以貽紛紜之弊矣。上曰,中外蓋藏,各有主者,留在實數,自當査出,大臣所謂發遣御史,必致紛紜之說,誠是矣。宗道啓曰,臣伏聞日昨筵中,有罪人煥·爀放歸田里之命,臣竊惑焉。緣坐之律,昭在法典,豈可以國有大慶,而遽放曠蕩之典哉?此雖出於聖上敦親之義,好生之德,而揆以王法,不宜如是,請還收罪人煥·爀放歸田里之命。上曰,今此處分,十分酌處,勿爲煩論。遂罷出。以上燼餘
副應敎權瑍疏曰,伏以臣於壬戌冬,慘被凶人之誣告,臣名,入於重夏之急書,臣父逮於薈之上變,父子俱陷不測之禍,事將罔極,幸賴日月之明,無幽不燭,天地之澤,無物不被,拔之坑坎之中,置之全安之地,臣〈非〉木石,豈不知生死骨肉之恩,非臣糜粉,所能仰酬其萬一也?父子相依,蟄伏隴畝,感極次骨,惟有涕淚,十載星霜,無非祝聖之日,不自意萬萬夢寐之外,薇垣新命,忽及於罪累之蹤,而召旨繼降,拂拭收錄之恩,夐出尋常,不敢祈免,冒昧來謝,再昨又有玉堂新命,誤恩稠疊,惶懼冞切。而第念茲者,薈·重夏等嚴鞫之請,方張於兩司,臣以其時被逮之人,事有嫌礙,理難冒居於三司言議之地,且臣慘遭妻喪於前冬,因成染患,子女孫兒,相繼傳痛,臣親自救護之餘,奔避鄕曲,悲疚內爍,痰火上攻,積傷所發,重得眩症,伏枕涔涔,終日不省,旬月之內,無望痊可,敢冒萬死哀龥於仁覆之下,喉司退却,召牌繼降,分義攸在,不得不忍死趨詣,祗肅恩命,而顧臣情勢之難便,病勢之難强,終有所不敢冒據者,伏乞聖慈,俯諒危悃,亟許遞改,以安私分,不勝萬幸。答曰,省疏具悉。請鞫之論,旣已允許,則別無難安之嫌,爾其勿辭,從速察職。
行判中樞府事鄭載嵩疏曰,伏以臣,伏見兩司論劾金壽恒之啓,其中一款,卽元子定號之日,息偃私室,違牌不進事也。臣於此,驚悚震悸,不知置身之所,臣在其日,亦承召命,而疾病垂死,委頓床席,望斷自力,終未祗赴,論其罪犯,臣不可倖免,情勢惶蹙,不敢留在城中,出伏郊外,恭竢嚴譴,伏乞聖明,先削臣職,仍命有司,勘臣罪名,以嚴邦憲,不勝幸甚。答曰,省疏具悉卿懇。卿之宿患,予已知之,卿其安心勿辭,亦勿待罪。仍傳曰,遣史官傳諭。以上燼餘
上在昌德宮。停常參·經筵。
夜三更,月入太微西垣內。
柳命堅,以都摠府言啓曰,今日入直軍士,當爲中日習射,而望祭齋戒相値,不得爲之之意,敢啓。傳曰,知道。
傳于李玄紀曰,日昨禁府公事判付中,有勿拘禁刑,逐日開坐之敎,而金鎭華原情公事判付,啓下於昨夕,而尙無擧行之事,該府所爲,委屬未便,本院察啓。
李玄紀啓曰,卽者禁府郞廳來言,昨日罪人金益勳等七人拿鞫事,命下之後,卽爲發送都事矣。今聞李薈,方在坡州地,李柱漢,改名瞻漢,以他罪定配於蔚山地,韓壽萬,竝與其妻子而不知去處云,故使捕廳缺傳曰,知道。
李玄紀,以禁府言啓曰,罪人金鎭華嚴刑事,判下矣。臣等,方爲開坐本府,而第念今日乃是孝思殿望祭齋戒也。前日判付中,雖有不可以循例禁刑日爲拘,逐日開坐鉤問之命,而望祭齋戒,與循例禁刑日有間,用刑,且異於鉤問,何以爲之?敢稟。傳曰,此事關係甚重,且此人情狀,極爲奸兇,故有勿拘開坐之命,則如是煩稟,殊涉未便矣。
李玄紀啓曰,日昨禁府公事判付中,有勿拘禁刑,逐日開坐之敎,而金鎭華原情公事,判付啓下,在於昨夕,而無擧行之事,該府所爲,委屬未便,本院察啓事,命下矣。勿拘禁刑,逐日開坐事,旣有聖敎,鎭華原情判付啓下,在於昨夕,而該府不爲擧行,且啓目結語,泛稱上裁,有違法例,臣誠不勝駭訝,已於早朝,捉囚府吏,又以當該堂上從重推考之意,搆出啓草,而未及入啓,致勤聖敎,惶恐待罪,當該堂上,從重推考。
李玄紀啓曰,推鞫爲之事,命下矣。設鞫,何處爲之乎?敢稟。傳曰,本府爲之。
又啓曰,推鞫爲之事,命下矣。卽今大臣,俱爲差祭,兩司多官,一倂引避,無推移進參之員,何以爲之?敢稟。傳曰,姑待諸罪人之拿來後推鞫,而判義禁從速上來事,亦爲措辭下諭。
又以義禁府言啓曰,罪人李薈,旣已拿來,係是推鞫罪人,不可自本府循例鞫問,大臣以下,所當齊會推鞫,敢此仰稟。傳曰,依爲之。
執義朴鎭圭,持平李濟民啓曰,緣坐煥·爀等放歸田里之命,實出於千萬意慮之外,其在臺閣執法之道,所當亟請還收,而臣等,見事遲鈍,未及論啓矣。昨日筵中,長官,獨發此論,臣等之淹延數日,當論不論之失,著矣。今聞物議,大以爲非,臣等,何敢晏然在職?請命遞斥臣職。答曰,勿辭。李玄紀啓曰,執義朴鎭圭,持平李濟民,再啓煩瀆,退待物論矣。傳曰,知道。
掌令朴紳啓曰,逆獄緣坐,不可輕釋,而煥·爀等放歸田里之命,出於意外,還收之請,在所不已,臣昨日肅謝之後,欲爲論啓,方與同僚相議之際,長官承牌出肅,旋入前席,事勢急遽,未及行相會禮,致令重論,獨發於長官之手,臣臨事遲鈍,不卽論啓之失,著矣。今聞物論,大以爲非,臣何敢晏然在職?請命遞斥臣職。答曰,勿辭。李玄紀啓曰,掌令朴紳,再啓煩瀆,退待物論矣。傳曰,知道。
大司諫鄭樸啓曰,十年廢蟄之餘,復叨恩命,感激鴻私,不顧廉隅,冒昧出肅,而疾病纏身,精神昏瞀,遇事憒憒,心常愧懼,今聞物議,以煥·爀等放歸田里之命,不請還收事,大以爲非云,臣不勝瞿然之至。緣坐之律,昭在法典,則當論不論之失,著矣。不可晏然仍冒,請命遞斥臣職。答曰,勿辭。李玄紀啓曰,大司諫鄭樸,再啓煩瀆,退待物論矣。傳曰,知道。
正言宋儒龍啓曰,煥·爀,以逆獄緣坐,依律流配,則決不可輕釋也,明矣。今於放歸田里之命,據法爭執,所不可已,而臣新入臺地,觸處生疎,未及論啓矣。今聞物議,以當論不論,大加非斥云,臣何敢晏然仍冒於臺席乎?請命遞斥臣職。答曰,勿辭。李玄紀啓曰,正言宋儒龍,再啓煩瀆,退待物論矣。傳曰,知道。
司諫李蓍晩啓曰,緣坐罪人煥·爀等放歸田里之命,實出於常憲之外,還收之請,在所不已,而擧行條件,臣未及見,昨日筵席,果不得論列矣。憲臣旣已爭執,而臣獨暗無一言,則當論不論之失,臣實爲最,何可一刻仍冒於臺席乎?請命遞斥臣職。答曰,勿辭。李玄紀啓曰,司諫李蓍晩,再啓煩瀆,退待物論矣。答曰,知道。以上燼餘
上在昌德宮。停常參·經筵。
未時,太白見於巳地。
下直,長鬐縣監李模,金山郡守李舜岳,文城僉使朴世挺,天城萬戶崔傑。
望祭後,大殿·中殿,藥房問安。答曰,罔極。大殿,政院·玉堂單子問安。答曰,罔極。中殿,問安。答曰,罔極。大殿,二品以上單子問安。答曰,罔極。中殿,問安。答曰,罔極。
兪夏益啓曰,小臣,迎勅習儀進去,下直。傳曰,知道。
柳命堅,以都摠府言啓曰,副摠管南益熏,今日迎勅習儀時,除標信,慕華館進去之意,敢啓。傳曰,知道。
申厚載啓曰,今日爲政事,命下矣。都承旨兪夏益式暇,右承旨權愈奉使西下,左副承旨柳命堅兵批進去,右副承旨李玄紀纔已遞差,同副承旨李瑞雨在外,廳中只有臣厚載,吏批政廳,無進參之員,何以爲之?敢稟。傳曰,吏·兵批兼進。
又以弘文館言啓曰,本館下番見存三員內,修撰朴泰淳,今方陳疏,副修撰沈橃,在外未上來,修撰李玄祚,獨爲入直矣。以情勢難安,陳疏出去,無推移替直之員,修撰朴泰淳,卽爲牌招入直之地,何如?傳曰,允。
又啓曰,前頭迎勅擧動時,承旨不可不備員,闕員,以在京無故人差出,卽爲牌招察任,何如?傳曰,允。
柳命堅,以義禁府言啓曰,當此推鞫之時,本府都事,不可不備員,出使都事閔震缺遂大·韓宗運,令該曹卽爲閑官換差,何如?傳曰,允。以上燼餘
備忘記,牌不進之弊,未有甚於近日,修撰朴泰淳,豈不知下番之無他推移?而無端違牌,不欲行公,其習可惡,遞差。
吏批啓曰,刑曹判書從二品竝擬事,榻前定奪矣。問于大臣,未解由人員,竝擬以入之意,敢啓。傳曰,知道。朝報
有政。以李宇鼎爲刑曹判書,柳命天爲工曹判書,李義徵爲判決事,禹昌績爲兵曹參議,權珪爲獻納,具文游爲四山監役,李萬元爲持平,李鳳徵爲副修撰,柳之發爲安州牧使,李重章爲慶尙都事,成大經爲內侍敎官,李蓍晩爲副修撰,鄭載道爲安陰縣監,權瑎爲大司諫,金澍爲司諫,朴萬鼎爲正言,成瓘爲持平,李鳳徵爲應敎,李彦紀爲務安縣監,沈思泓爲竹山府使,沈良弼爲禁府都事,李夏徵爲鎭安縣監,崔澐爲機張縣監,朴琳爲居昌縣監,李后定爲執義,朴鎭圭爲同副承旨。
禁府啓曰,罪人韓壽萬拿來都事狀啓內,馳到衿川地韓壽萬所接家,則壽萬,本月十三日,已爲結項致死云,令本道檢屍啓聞之意分付,何如?傳曰,允。禁府謄錄
政事。兵批,以全溪君漙爲都摠管,李漢雄爲五衛將,閔贊興爲井浦萬戶,金益昌爲武兼,元徽爲宣傳官,安翼星爲訓鍊主簿,任世矩爲武兼,李義徵爲曹司衛將,金夢良爲慶尙右兵使,睦天翊爲都摠經歷,具文游爲四山監役,吳斗寅爲副司直,朴世爲副司果。
迎接都監啓曰,軍色郞廳漢城府判官趙正紳,身病極重,不得行公,勅使入京迫頭,不可等待其差復,其代,以成均館直講鄭壽俊,差下,使之察任,何如?傳曰,允。
又啓曰,卽接遠接使馳啓,則勅使十六日,離發開成府,當宿高陽,暫憩弘濟院站,隨時入京,而致祭吉日,二十一日爲可云,以此日擧行之意,遠接使處回移,各該司亦爲分付,何如?傳曰,允。
禮曹啓曰,魂殿弔祭習儀,今月十八日,歡慶殿爲之,而中使承旨及諸執事,竝爲進參,服色則以白衣·白紗帽·布裹帶,行禮幕次床卓排設等事,令都監專掌檢飭,何如?傳曰,允。
迎接都監啓曰,勅使入京時,不爲動樂,已爲停當,而卽見遠接使移文,則軍樂一款,勅使以爲,不可竝停云,以此分付擧行之意,敢啓。傳曰,知道。以上迎接都監謄錄
上在昌德宮。停常參·經筵。
辰時未時申時,日暉。
吏曹判書沈梓,直講兪集一,安胎事,忠州地出去。
京畿都事金宇杭,安胎陪行事,出去。
謝恩,司諫金澍。以上朝報
有政。以朴昌漢爲兵曺正郞,李之翼爲平安監司。
兵批,以尹趾完·鄭樸·李濟民爲副司直,宋儒龍爲副司果,朴昌漢爲副司直。
迎接都監啓曰,都廳沈思泓,昨日政,移拜竹山府使,米麪色郞廳軍資監判官蔡聖後,身病甚重,累日未差,不能仕進,而勅使入京,在於明日,今姑改差都廳,以奉常寺正權持差下,米麪色郞廳,以司贍寺主簿林世良差下,使之察任,何如?傳曰,允。
禮曹啓曰,二十一日魂殿致祭吉時,令日官推擇,則同日巳時爲吉云,以此時設行之意,勅使入京後,差備譯官,言于通官事,分付都監,何如?傳曰,允。
又啓曰,今此勅使齎來賜物,則非本曹區處之事,而其中銀器等物,似當用於弔祭之時,殿庭行禮後,自都監卽爲考例處置,何如?傳曰,允。以上迎接都監謄錄
上在昌德宮。停常參·經筵。
申時,日暉。未時,太白見於巳地。
大駕延勅後,詣慕華館,入幕次後,藥房·政院問安。答曰,知道。
傳曰,遠接使,引見。朝報
迎接都監啓曰,卽見遠接使移文,則勅使齎來匹段等物,直送都監之意,言于通官,則依前例爲之事,丁寧爲答,故到迎恩門,盛彩輿齎去之意,纔已移文矣。卽者副勅發言曰,吾今見儀注祭幣等物,直入闕中,有勅使親之節云云,通官等,聞勅使之言,卽言於譯官曰,俺等所以祭幣等物先送之意,有所回答,而卽者副勅,考見儀注,如右言說,雖有甲子年已行之例,決難周旋,通官等所言如此,入京且迫,更無容力之勢云。彼旣堅執,終不回聽,則更無變通之路,依其直詣闕庭之意,回移於儐臣,分付各該司,何如?傳曰,允。
又啓曰,朝因遠接使移文,自彼齎來匹段等物,有勅使親傳之語,故以此分付該曹之意,啓達矣。考見儀注,則無親傳二字,故更見首譯,以儀註中無親傳之說,使通於通官輩,則通官等以爲,儀注直入闕中,置諸案上而已,別無親受之節云,以此分付該曹之意,敢啓。傳曰,知道。禮曹謄錄
迎接都監啓曰,朝因遠接使移文,自彼齎來匹段等物,有勅使親傳之語,故以此分付該曹之意,啓達矣。考見儀注,則無親傳二字,故更遣首譯,以儀注中無親傳之說,使通於通官輩,則通官等以爲,一依儀註,直入闕中,置諸案上而已,別無親受之節云,以此分付該曹之意,敢啓。傳曰,知道。
又啓曰,卽見遠接使移文,則勅使齎來匹段等物,直送都監之意,言于通官,則依前例爲之事,丁寧爲答,故到迎恩門,盛彩轝齎去之意,纔已移文矣。卽者副勅發言曰,吾今見儀註,祭幣等物,直入闕中,有勅使親自傳之之節云云,通官,聞勅使之言,卽言於譯官曰,僚等,初以祭幣等物先送之意,有所回答,而卽者副勅,考見儀註,如右言說,雖有甲子年已行之例,決難周旋,通官等所言如此,入京且迫,更無容力之勢云。彼旣堅執,終不回聽,則更無變通之路,依其言直詣闕庭之意,回移於儐臣,分付各該司,何如?傳曰,允。
又啓曰,卽者勅使,來入館所矣,敢啓。傳曰,知道。
又啓曰,勅使旣入館所,各色郞廳,依例輪回直宿之意,敢啓。傳曰,知道。
又啓曰,勅使入京日,茶啖,依例備待於闕內矣。使之待候於館所,故到館所後,卽爲入給,而館所茶啖,卽爲排入之意,敢啓。傳曰,知道。
又啓曰,勅使差備譯官,言于大通官,請行見官禮,則兩勅,相議以爲,當此國恤,異於常時,今姑停止云,故敢啓。傳曰,知道。
又啓曰,因禮曹草記,勅使齎來賻物,自都監處置事,命下矣。取考甲子年謄錄,則正銀二百兩,匹段十四疋,移送戶曹,銀甁一,銀爵三,丹香一封,白段一匹,移送弔祭所矣。匹段等物所盛彩轝,在於闕庭,自都監取來,依此擧行之意,敢啓。傳曰,知道。
又啓曰,館所閉門吹,依例爲之,則勅使以爲,當此國恤,異於常時,今後則放砲而已,吹打則停止云矣,敢啓。傳曰,知道。以上迎接都監謄錄
上在昌德宮。停常參·經筵。
辰時巳時,日暈。未時,太白見於巳地。
司諫金澍啓曰,緣坐罪人煥·爀等放歸田里之命,出於意慮之外,大臣爭執於前,憲官論列於後,而不賜兪允,臣固知聖上之至意,出於敦親,而但私恩有難容貸,公法有難撓屈,請還收緣坐罪人煥·爀等放歸田里之命。金萬重之惡言誣上,金鎭華之誘脅興朝,造意窮凶,情節叵測,凡有血氣之倫,孰無痛嫉之心,而禁府之目,泛稱上裁,所引諸人,亦不請拿,甚至刑推判下之後,猶且遲回,掩護之態,昭不可掩,今日紀綱,雖曰解弛,有司之臣,何敢乃爾?請禁府當該堂上,竝命罷職。行司直李彦綱,爲人奸邪,行己賤汚,迹托權門,罔念舐痔之羞,世有重累,猥叨淸顯之職,湖臬之網利肥己,無人不言,京兆之受賂循情,有耳皆聞,至於丙寅之科,大開私逕,李鼎命之試券,窮搜不得之說,同入試院者,發言於政院稠廣之中,縱恣之狀,節節如此,又當甲子掌試之日,適有匿名投書之變,任奎諸人,皆欲燒火,而獨稱可疑,終至上徹,致令煥·重夏之誣告,繼此而起,表裏相應之迹,昭不可掩,其樂禍之心,決難容貸,請行司直李彦綱極邊遠竄。答曰,不允。當該禁府堂上,遞推。
大司憲閔宗道,掌令朴紳·金龜萬,持平成瓘啓曰,請還收罪人煥·爀等放歸田里之命,措辭見上行副護軍柳尙運外假粉飾,內實巧詐,向年罪人妖逆之啓,乃以押懽名流四字,隱然挿入,危動上心,欲售網打之計,其乘時傾陷之態,有不忍正視者,且其前後居官,貪汚狼藉,宰邊邑則網羅貂蔘之利,盡歸肥己之資,莅西營則締結駔驓之賤,出給近萬之貨,而稱以身故勿徵,終不責徵,一體分利之謗,至今喧藉,世所目入貪中,尙運居一,而虛竊才諝之稱,猥躋崇高之位,人之嗤點,固已久矣。及至元子正號之日,入侍前席,謂之汲汲,終拒明命,有若立節者然。噫,國無儲嗣,十有六年,兇賊將心,倡宗嫡統之論,以致人心波蕩,國勢綴旒,則正名之典,不容少緩,汲汲之說,一何悖也?此而不治,則無以鎭浮議而折奸萌,請行副護軍柳尙運中途付處。行知中樞府事南龍翼,以庸陋之資,本無可取,藻鑑之能,亦不踰人,而夤緣形勢之塗,歷敭淸顯之職,天官之除,擧世嗤點,而揚揚就列,恬不知愧,及至元子定號之日,乃敢附托一種之論,一則曰未曉聖意,一則曰納官退去,顯有憤怒之色,終無將順之心,頒敎之文,黽勉製進,而草草十二句,全沒贊揚之語,遣辭引喩,俱極猥褻,而做得姑徐之說,猶示不悅之意,爲人臣子,何敢乃爾?聽聞所及,莫不憤駭,請行知中樞府事南龍翼,削奪官爵,門外黜送。答曰,不允。削黜事及下諭事,依啓。
政院啓曰,禁府當該堂上遞推事,命下矣。臺諫,方以罷職論啓,遞推傳旨,不得捧入之意,敢啓。傳曰,知道。
傳曰,義禁府,只有判義禁一人,卽今罪人推問,前頭推鞫之坐,將無以備員,自前如此之時,亦有變通之例,當該堂上遞差,其代,卽爲口傳差出。
吏曹口傳政事,以權大載·尹趾善·南益熏爲同義禁。以上朝報
有政。以李沃爲左承旨,尹以濟爲禮曹參判,鄭樸爲禮曹參議。
備邊司郞廳,以左議政意啓曰,本司堂上,或奉使出外,或未肅拜,或有公故,開坐之時,每患數少,今日坐起出令之後,亦有言病不來之員,事甚未便,竝推考,未出肅刑曹判書李宇鼎,工曹判書柳命天,卽爲牌招肅拜,使之察任,何如?答曰,允。
又啓曰,濟州漂人載來淸商,上送京中,轉送彼國之意,旣已啓下,行會本道及本州矣。異國人上送之際,不可無譯舌通語者,令該院別定善解漢語譯官一員,趁卽下送海上,以爲押來之地,且押送北京時,齎咨譯官,豫爲差定,治行咨文,亦令該院撰出,以待淸商入京後,卽爲發送,宜當,以此分付,何如?答曰,允。備局謄錄
禮曹啓曰,月令薦新之物,殯殿與魂殿·山陵,竝爲封進事,知委各道矣。濟州牧使封進去十一月宗廟·永昭殿薦新唐柚子,今日入來,當於明日薦進,而考見其膳狀日子,則當爲封進於殯殿,而無封進之事,殊涉不察,孝思殿·徽陵闕薦,事甚未安,以大殿封進中,除出十箇,一依宗廟每室五箇薦進例,以爲孝思殿·徽陵一體薦進之意分付,而牧使李喜龍則難免不察之失,推考,何如?傳曰,允。禮曹謄錄
禁府啓曰,大臣·備局堂上引見時,因大臣所達,韋布之見忤於時烈竄配者,多矣。時烈已爲罪人,被罪之人,似當別樣放釋,令禁府·刑曹徒流案中査啓事,命下矣。取考本府徒流案,則無忤時烈而被罪者,不得査啓之意,敢啓。傳曰,知道。
又啓曰,趙亨期元情判付內,卽爲更推以啓事,命下矣。臣閔黯與同知事鄭重徽,方爲開坐,而本府諸堂上,被論之故,鄭重徽,卽爲起去,僚員不備,不得開坐之意,敢啓。傳曰,知道。明朝他堂上出肅後開坐,可也。
又啓曰,卽伏見平安監司尹以濟狀啓,罪人李光漢押來假都事金贊夏,到安州飮水一器,病勢猝劇,決無回蘇之望,兵使蘇斗山,使本營虞候柳星樞,及禁府羅卒,押送罪人云。鞫獄罪人,只使虞候押來,其在事體,殊涉虛疎,令該府卽爲發遣都事拿來,何如?傳曰,允。
傳曰,假都事金贊夏,以國事,客死遠邑,極爲驚慘,令本道各別顧視事,下諭。以上禁府謄錄
迎接都監啓曰,卽者上勅使差備譯官來言,上勅,有食滯之症,欲見御醫云。前例有醫官入見之時,而此則係是御醫,何以爲之?敢稟。傳曰,依例入送。
又啓曰,今日乃是空日,別茶啖·別雌牛,依例入給之意,敢啓。傳曰,知道。
又啓曰,勅使若減各宴,則入京第三日,有大臣請行茶禮之例,而似當請行於弔祭設行之後,何以爲之?敢啓。傳曰,依爲之。以上迎接都監謄錄
上在昌德宮。停常參·經筵。
自昧爽至辰時,有霧氣。
兪夏益啓曰,明日常參·經筵,取稟。傳曰,停。
柳命堅啓曰,小臣,館所問安進去,下直。傳曰,知道。
又啓曰,同義禁尹趾善,牌招不進矣。傳曰,知道。
又啓曰,小臣,馳往館所問安,則勅使答以俺等,國王德分,無事經宿,而屢遣近侍,如是下問,不勝感激云矣。敢啓。傳曰,知道。
權愈,以都摠府言啓曰,副摠管南益熏,義禁坐起,除標信,晝仕進去之意,敢啓。傳曰,知道。
兪夏益,以司饔院言啓曰,卽見濟州所封十一月令柑橘進上單子,則着署體畫甚大,莫重御覽文書,殊無敬謹之意,濟州牧使李喜龍,推考,何如?傳曰,允。
權愈啓曰,書房色司鑰·弓房司鑰·排設司鑰·中宮殿司鑰等,朔布二疋內減半疋,已有年矣。別監等料米,旣已復舊,而此輩朔布,尙在裁減之中,事涉不均,一體復舊,何如?傳曰,允。
兪夏益,以迎接都監言啓曰,昨者副勅差備譯官來言,副勅欲見通鑑,使之覓入云。而自前無此等書冊入給之例,故使差備譯官,多般防塞,則終不回聽,必欲得見二三卷,覓入之意,敢啓。傳曰,知道。
又以迎接都監言啓曰,因上勅所言,針醫李應斗,使之入見,則點穴之後,卽爲出送云矣,敢啓。傳曰,知道。
又以迎接都監言啓曰,今日乃是空日,別茶啖,依例入給之意。敢啓。傳曰,知道。
權愈以備邊司言啓曰,迎接都監館伴左參贊閔黯,提調戶曹判書權大載,皆兼義禁府堂上,如有禁府開坐之事,則迎接都監,將無主管之員,彼此兼察,事甚防礙,閔黯館伴之任,今姑改差,卽令該曹差下,其代,何如?傳曰,允。
又以兵曹言啓,今二月二十日宣傳官武臣武經七書講書日次,而客使留館時,被抄武臣,亦有差備奔走之事,不得爲之之意,敢啓。傳曰,知道。
柳命堅,以刑曹言啓曰,今二月十三日,大臣·備局堂上引見入侍時,右議政金德遠所啓。各道編配之人,待放未放啓本,來到之後,當有疏釋之擧,而第韋布之見忤於時烈,至於竄配者,多矣。今則時烈,已爲罪人,因時烈被罪之人,似當不待放未放啓本,而別樣疏釋,令刑曹査考徒流文書,以爲稟啓放釋之地,何如?上曰,依爲之事,命下矣。取考徒流案,則全羅道順天定配罪人權大夏,寶城定配李之獜,慶尙道泗川定配宋之啓,固城定配蔡範夏等,俱以儒生,或主張論議,或相率陳疏,罪名雖曰不同,觸忤時烈則一也。十年遷謫,抱冤莫伸,今者時烈,旣已被罪,則此人等,宜蒙放釋之典,依定奪,竝爲放送之意,行會各該道,何如?傳曰,允。
朴鎭圭,以禮曹言啓曰,咨文紙,不用於監試名紙,雖非咨紙,如用好紙者,一切禁斷,而如有犯禁者,擧子停擧,四館之拘於人情,踏印以給,至有入格者,四館及試官,罷職,入格擧子,削去榜中事,事目啓下之後,申飭非不嚴明,而士子等,不有國禁,多用好紙者,紙品過好云。而近來尤甚,從前設科之時,每每申飭禁斷,而終不能痛革,事極寒心,今此增廣監試時,不遵禁令,如用好紙者,依事目,四館試官罷職,入格擧子拔去事,更加別爲申飭,何如?傳曰,允。
忠洪監司,私奴唜立等渰死事狀啓。傳曰,渰死人等,令本道各別恤典擧行。
掌令金龜萬,持平成瓘啓曰,請還收吳順彦等減死定配之命。請還收煥·爀等放歸田里之命。請行副護軍柳尙運中途付處。措辭見上答曰,勿煩。
司諫金澍啓曰,臣於昨日李彦綱論啓中,匿名投書之事,在於壬戌掌試之日,而誤以甲子書之,臣之昏謬不察之失,著矣。勢難仍冒,請命遞斥臣職。答曰,勿辭。以上燼餘
上在昌德宮。停常參·經筵。
夜一更,流星出柳星上,入坤方天際,狀如拳,尾長三尺許,色赤。三更月出時,月色赤。
兪夏益啓曰,弔祭相値,視事,頉稟。傳曰,知道。
又啓曰,宰臣完昌君柳時成,館所問安進去,下直。傳曰,知道。
朴鎭圭啓曰,宰臣完昌君柳時成,馳進館所問安,則勅使,答以才遣中使,宰臣繼到,連以下問不勝感激,而俺等,國王德分,麗宇珍膳,無事止宿云矣,敢啓。傳曰,知道。
權愈啓曰,卽見忠洪水使鄭弘佐,去戊辰年秋冬等邊將褒貶啓本,無一人居下者,殊無嚴明殿最之意,推考,何如?傳曰,允。
權愈,以都摠府言啓曰,副摠管柳炅,除標信,漢城府坐起,進去之意,敢啓。傳曰,知道。
朴鎭圭,以迎接都監言啓曰,今日乃是空日,別茶啖·別雌牛,依例入給之意,敢啓。傳曰,知道。
兪夏益,以迎接都監言啓曰,上勅,求請加西木二條,旣已擇執,而副勅則屢次點退,皆以品劣爲言,戶曹所貯,盡數看品,而箇箇點退更無推移之勢,依前例兩局所在加西木,量宜取來,試爲擇給,何如?傳曰,允。
又以迎接都監言啓曰,卽者通官等送言,今二十二日,欲爲往見三田渡碑閣,而支供等事,從簡爲之,只以酪茶待令,所率人數,則大通官一,次通官二,家丁九,譯官五,茶通事二,軍牢羅將各四名外,前陪軍物等,竝勿帶去云。故依前例鋪陳,自都監搬運,館伴以下員役,則自持飯往來事,竝爲分付于京畿及各該司之意,敢啓。傳曰,知道。
又以迎接都監言啓曰,大臣請行茶禮,弔祭後爲之事,旣已啓稟矣。今日使差備譯官,豫爲言及於兩勅矣。譯官,來傳兩勅之言,今番以吊祭出來,事異常例,凡干宴享一切停止之意,旣有皇帝之命,大臣茶禮,勿爲設行宜當云,以此停止之意,敢啓。傳曰,知道。
又以迎接都監言啓曰,明日勅使吊祭詣闕時,初以卯時二吹,辰時三吹,隨時書出軍令矣,敢啓。傳曰,知道。
司諫金澍啓曰,煥·爀等事。李彦綱事。措辭見上答曰,勿煩。
掌令金龜萬,持平成瓘啓曰,臣等,於柳尙運論罪之啓,其中莅西營,則稱以身死勿徵,終不責捧一款,未免爽實,以致物議之來,臣等,只憑風聞,初不詳審,臣等不察之失,著矣。何敢晏然在職乎。請命遞斥臣等之職。答曰,勿辭。柳命堅啓曰,掌令金龜萬,持平成瓘,再啓煩瀆,退待物論。傳曰,知道。
司諫金澍啓曰,臣於李彦綱啓辭中,以壬戌掌試改啓矣。卽聞彦綱,雖掌壬戌春監試,而匿名投書之變,則在於辛酉秋掌試之日,爲的云。蓋彦綱,大開私逕,故每科必主試,而有以亂之也。臣於辛酉春,初赴北靑任所,壬戌夏遞歸之後,晩聞投書之事,出於缺之日,而不有衆議,終至上徹,臣嘗痛惡其心術之叵測矣。今此論啓歷擧是事,而未免年歲之差謬,不勝瞿然之至。初出於傳書之誤,後歸於傳聞之誤,一事再誤,做錯,甚矣。臣何敢一刻仍冒乎。請命遞斥臣職。答曰,勿辭。柳命堅啓曰,司諫金澍,再啓煩瀆,退待物論矣。傳曰,知道。
大司憲閔宗道,掌令朴紳啓曰,吳順彦等事,煥·爀等事,措辭見上行副護軍柳尙運,外假粉飾,內實巧密,向年罪狀妖逆之啓,乃以押懽名流四字,隱然揷入,危動上心,欲售網打之計,其乘時傾陷之態,有不忍正視者,且其居官,不自謹飭,守邊則網羅貂蔘之利,盡爲肥己之資,莅西營則締結駔驓之賤,甘受分利之謗,世所目八貪中,尙運居一,而虛竊才諝之稱,猥躋崇高之位,人之嗤點,固已久矣。及至元子定號之日,入侍前席,謂之汲汲,顯有崖異之意。噫,國無儲位,十有六年,人心危凜,國勢岌嶪,正名之典,不容少緩,而動於浮議,敢拒明命,前後罪狀,俱難容貸,請行副護軍柳尙運中途付處。竝引嫌而退。據實論啓,大意自好,一款差謬,未必爲嫌,年歲誤書,元非大段,不可以輕遞言官,請掌令金龜萬,持平成瓘,司諫金澍,竝命出仕。答曰,不允。處置事,依啓。
柳命堅啓曰,臺諫出仕事,命下矣。今已夜深,明日待開門牌招之意,敢啓。傳曰,知道。以上燼餘
掌令李允修疏曰,臣竊伏聞,誣告罪人就拿者,已至四人,而因姑待諸罪人畢來後推鞫之敎,尙不設鞫云,臣恐聖明,或未之深思也。鞫獄事體,至嚴且重,一向淹延,必有生奸之患,況光漢拿來都事,忽然殞命於一器之水,壽萬之死,雖稱自縊,而送藥逼死之說,亦甚喧藉,檢驗文書,臣未得見,則風聞眞僞,固難的知,而可疑之端,節節如此,且聞益勳,自在道途,口不近粒,自分以死,如或徑斃,不得劾其情而正其罪,則不但國人之共憤,抑亦王法之不伸,豈不有損於國體乎。趁今開坐,先鞫四凶,則未到兩人,亦當次第而至,伏願聖明,亟命有司,劃卽擧行,以嚴三尺,以快輿情,不勝幸甚。答曰,省疏具悉。疏辭實出於嚴重鞫獄之意,而第兩人,匪久亦當拿來,一時推問,似無所妨矣。
答判決事李義徵疏曰,爾其勿辭,從速察職。元疏缺
答禮曹判書李觀徵疏曰,省疏具悉卿懇。贊導之任,當令豫差代行,卿其勿辭,調理行公。元疏缺
答忠洪觀察使尹以道疏曰,省疏具悉。卿其勿辭,調理察職。元疏缺以上燼餘
上在昌德宮。停常參·經筵。
未時,太白見於巳地。
柳命堅啓曰,小臣館所問安進去,下直。傳曰,知道。
又啓曰,小臣馳往館所問安,則勅使,答以連遣近侍,如是下問,不勝感激,而俺等國王德分,無事經宿云矣。傳曰,知道。
兪夏益,以禮曹言啓曰,平安道京試官李益壽呈狀內,其老母,重得傷寒,症情甚篤,其老父,重患胸腹關膈之症,元氣澌削,人子情理,不忍暫離云。試期已迫,雖難變通,而旣有親病,則亦難强迫,李益壽京試官之任改差,其代,卽爲差出,何如?傳曰,允。
柳命堅,以迎接都監言啓曰,夜來副勅,暫有胸痛,欲熨當處,白鹽六升,使之入納云矣,敢啓。傳曰,知道。
又啓曰,卽刻勅使,館所離發,進詣祭所之意,敢啓。傳曰,知道。
吏曹口傳政事。以朴泰淳爲平安南道京試官。
申厚載,以迎接都監言啓曰,卽刻勅使,來到館所矣,敢啓。傳曰,知道。
弔祭後,大殿,政院·玉堂問安。答曰,罔極。大殿,二品以上問安。答曰,罔極。大殿,藥房問安。答曰,罔極。
申厚載啓曰,明日常參·經筵,取稟。傳曰,停。
又以迎接都監言啓曰,今日乃是空日,別茶啖,依例入給之意,敢啓。傳曰,知道。
權愈,以兵曹言啓曰,明日勅使,自館所出往三田渡時,傳語軍士,依前例以訓鍊都監軍兵除出,量宜排立飛傳,何如?傳曰,允。
傳于申厚載曰,明日爲政事,分付。
傳于申厚載曰,明日大提學圈點。
記事官洪慶先書啓,臣承命馳往于慶尙道慶州安康村領中樞府事權大運所住處,傳諭聖旨,則以爲臣得罪明時,投畀嶺外,年老病痼,望斷生還,夢寐之外,聖度包荒,不念舊愆,恩宥纔降,敍命繼下,拔之罪戾之中,置之西樞之列,近侍遠臨,傳宣聖旨,諭以乘馹上來,生死肉骨,何足以爲喩?臣奉承以還,驚魂靡定,感極以悲,涕淚交零,第負累至重,決不可貪榮而冒進,賤疾危苦,又不能陳力而就列,而賜環之後,仍留配所,其在分義,有所未安,强疾登途,僅到一息之地,因其勞撓,病勢一倍添加,委頓呻痛,不能運身,難可啓程作行,而歸死故山,實切首丘之願,俟病少間,寸寸前進,賴天地生成之德,幸免顚仆道路,則及到近城之境,當以一疏,略陳微悃,以冀聖明,曲察情勢之難進,病勢之難强云矣,敢啓。傳曰,知道。
申厚載啓曰,明日大提學圈點事,命下矣。考諸前例,則前大提學,議薦後,方爲圈點,而前大提學南龍翼,方在削黜中,前前大提學金壽恒安置,金萬重囚繫,判中樞府事南九萬·李端夏俱在外,似當有變通之道,何以爲之?敢稟。傳曰,曾前變通前例,考啓。
又以迎接都監言啓曰,自前勅使,或出往他處,還入館所,則都監郞廳,例以上命,問安於勅使後,馳告政院矣。明日勅使,三田渡往來時,依此擧行之意,敢啓。傳曰,知道。
又以迎接都監言啓曰,明日勅使三田渡出往時,臣命天,與都廳沈極,軍色郞廳呂必容,依前例當以戎服隨往,而米麪色郞廳林世良,亦以支供事,出往之意,敢啓。傳曰,知道。
又以迎接都監言啓曰,勅使,今月二十三日,當爲回程,路程記,使之書入矣,敢啓。傳曰,知道。自都監請留。
又啓曰,大提學擬薦,曾前變通前例,考啓事,命下矣。取考本院故事,有前大提學·則循例議薦,故無自本院稟啓之事,前大提學有故,則前前大提學議薦,異於常例,故自本院稟啓後,使之議薦,前前大提學,若是大臣,而方在京中,則亦有遣史官受薦之例,前前大提學,若在外,則無就問受薦之例,而故事中,未有前大提學·前前大提學,或被罪,或在外,則倂有故如今日者,故敢以似當變通之意,啓稟矣。依下敎,考閱故事,則別無如今可據之例,敢啓。傳曰,在外大臣處,依在京受薦之例,遣史官,可也。
朴鎭圭啓曰,在外大臣處,依在京受薦之例,遣史官可也事,命下,而判府事南九萬在外,遣史官受薦,回還後圈點之意,敢啓。傳曰,知道。
又啓曰,明日開政事,命下矣。大提學圈點,明日內不得爲之,敢稟。傳曰,圈點後開政。
又以迎接都監言啓曰,今日提調臣權大載,以禁府坐起進去,臣命天,進詣館所,使差備譯官,措辭請留,則答以行期有限,不得加留云。似當依前例,別遣近侍·大臣·中使,請留矣,敢啓。傳曰,知道。遣承旨請留。
朴鎭圭啓曰,臣承命馳往館所,措辭請留,則答云,特遣近侍請留,不勝感激,而竣事之後,不可久留,且有還歸期限,不得留住,以前定日發程云矣,敢啓。傳曰,知道。遣大臣請留。
又以迎接都監言啓曰,明日勅使三田渡出往時,初吹未明,二吹欲明,三吹卯時,書出矣,敢啓。傳曰,知道。
司諫金澍啓曰,煥·爀等事。李彦綱事。措辭見上答曰,勿煩。
大司憲閔宗道,掌令朴紳·金龜萬,持平成瓘啓曰,吳順彦等事。煥·爀等事。柳尙運事。措辭見上安陰縣監鄭載道,平生行己,無一善狀,憑藉門蔭,得通仕路,曾宰通津,專事貪虐,柴藁微物,亦皆販賣,以爲肥己之資,及爲惠廳之郞,舊習不悛,手段益猾,貢物監捧之際,視賂低仰,市人應受之價,求賄操縱,怨謗盈路,人皆唾鄙,如此濫猾之人,不可畀以字牧之任,請安陰監鄭載道罷職不敍。答曰,不允。
右議政金德遠箚曰,臣福過災生,年衰病深,所患痰火之症,兼得咳嗽之疾,近緣多事,不敢言病,强疾行公,已有日矣。自昨日朝,猝然寒縮,俄而熱盛,頭目昏眩,腰脚疼痛,竟夕呻痛,達宵煩惱,服藥取汗,時無顯效,伏枕涔涔,末由起動,今日弔祭時,擧動之班,竟未得趨參,惶恐待罪。取進止。答曰,省疏具悉卿懇。所患如此,予用慮念,不得進參,有何所傷?卿其安心勿待罪,從容善攝。仍傳曰,遣史官傳諭。以上燼餘
上在昌德宮。停常參·經筵。
卯時,日暈。辰時,日有重暈。巳時午時,日暈。
右承旨申厚載啓曰,明日國忌齋戒,明明日國忌正日,此兩日視事,頉稟。傳曰,知道。
又啓曰,宰臣靈豐君沆,館所問安進去,下直。傳曰,知道。
又啓曰,宰臣靈豐君沆,馳進館所問安,則勅使,答以每遣重臣,如是問安,不勝感激,而俺等,國王德分,無事經宿矣,敢啓。傳曰,知道。
又啓曰,迎接都監郞廳來言,勅使往三田渡回還,來入館所後,都監堂上,以上命,勅使前問安,則答以俺等,國王德分,無事還來云矣,敢啓。傳曰,知道。
柳命堅,以都摠府言啓曰,副摠管柳炅,除標信,漢城府坐起,進去之意,敢啓。傳曰,知道。
以備忘記,傳于申厚載曰,史官一員待命,騎馬三匹,卜馬二匹立之。
申厚載,以迎接都監言啓曰,卽者左議政,來詣館所,以承命請留之意,使差備譯官,傳言勅使,勅使以爲,歸期已定,不得承命云,故退出矣,敢啓。傳曰,知道。
又以迎接都監言啓曰,卽者勅使,館所離發,出往三田渡矣,敢啓。傳曰,知道。
又以迎接都監言啓曰,今日乃是空日,別茶啖·別雌牛,依例入給之意,敢啓。傳曰,知道。
又以迎接都監言啓曰,都監郞廳,以左議政意啓曰,臣卽者,來詣館所,以承命請留之意,使差備譯官,傳言勅使,則勅使以爲,昨日特遣近侍請留,今日又遣大臣,如是挽留,不勝感激,而歸期已定,不得承命云矣,敢啓。傳曰,知道。
以尹悠期爲假注書。
兪夏益,口傳啓曰,監試期日已迫,而慶尙都事李重章,憲府則已爲署經,諫院則位不齊,尙未署經云,合有變通之道,何以爲之?敢稟。傳曰,除署經發送,可也。
又啓曰,假注書尹悠期,時無職名,依例付軍職冠帶常仕,何如?傳曰,允。
申厚載,以弘文館言啓曰,本館下番見存三員內,修撰李玄祚,以情勢難安,陳疏不得行公,副修撰沈橃,在外未及上來,修撰李蓍晩,連日入直矣。今以病重陳疏,有調理察職之命,下番無他推移入直之員,不得已以上番,姑降入直之意,敢啓。傳曰,知道。
又以迎接都監言啓曰,中使承命請留,則勅使,答以加留一日,二十四日發行云,以此分付京畿·開城府·兩西之意,敢啓。傳曰,知道。
又以迎接都監言啓曰,卽者使首譯等,以餞別設行之意,通于大通官,言於勅使,則勅使以爲,當此國恤,設行餞別,似爲未安,使之停止云矣,敢啓。傳曰,知道。
又以迎接都監言啓曰,卽者大通官,以勅使之意,言于首譯等曰,回還時,一路各站宴享,及朝茶啖,過站茶啖,竝爲停止,只設夕茶啖,一如上來時云,三道監司及開城留守處,以此知委,而自前有如此之事,則有遣中使申謝之例,且有三處,別遣問安使之擧,令政院考例擧行,何如?傳曰,允。
又以迎接都監言啓曰,卽者勅使所求鳥銃試放次,善放砲手待令云,故分付入送之意,敢啓。傳曰,知道。
又以戶曹言啓曰,本曹應辦,無郞廳,羅學川,以兼春秋,當入番之次,而卽今勅使在館,策應多端,不可付之於生手,羅學川兼春秋,姑令該曹頉下之意,敢啓。傳曰,知道。
又以迎接都監言啓曰,勅使回還時,三處別問安使,令政院考例擧行事,允下矣。平壤問安假承旨,當自本院差出,而開城府·義州問安使,則依例令吏曹差出,何如?傳曰,允。
又以迎接都監言啓曰,勅使回還時,弘濟院,以過站磨鍊,則似無大臣,承旨出去之事,故問於通官,則不可不出去,宜當云矣,敢啓。傳曰,知道。
司諫金澍啓曰,煥·爀等事,李彦綱事。同前答曰,勿煩。
大司憲閔宗道,掌令朴紳·金龜萬,持平成瓘啓曰,吳順彦等事。煥·爀等事。柳尙運事。安陰縣監鄭載道罷職不敍事。同前答曰,勿煩。末端事,依啓。以上燼餘
原城幼學安琠疏曰,伏以臣,謹按宋史,有儒臣楊時,以王安石之父子,陞黜聖廟,爲斯文之興喪之原,國家治亂之本,誠以聖廟從享之典,至重且大,不可輕易許之者也。噫,一自安石從祀之後,章惇·蔡京之輩,襲其緖餘,病國戕賢,終至於亂亡之域,則楊時之言,豈非當時之格言,後世之龜鑑耶?試以我朝從祀之賢論之,皆是百代之宗師,而吾無間然者也。竊怪夫故贊成臣李珥,參贊臣成渾,亦與從祀之列也。一則削髮入山,自陷於無父之域,一則不赴國難,難掩其忘君之罪,其詳載於前後諸儒之疏,三朝列聖之敎,不待臣覼縷,而聖明,亦有所洞燭者矣。嗚呼,忠孝二字,固是學文之綱領,而珥之不孝,渾之不忠,實爲名敎之罪人,則阿私者之所謂學問粹然無累者,果安在哉?頃當時烈得志之日,擅弄朝權,鉗制一世,無賴之徒,奉其指揮,呼聚奸黨,假稱儒疏,詖言遁辭,欺誣天聰,猥登俎豆,玷辱聖廟,伊時草野之連章,可見一脈之公議,而嚴譴荐加,士氣摧折,有胸無口,以至于今矣。彼時烈者,自稱珥·渾之道統,而襲其無父無君之餘論,謂聖明可欺,國本可撓,而自速天誅,栫棘絶島,其徒之承望風旨,躋珥·渾於聖廟者,亦皆分背四裔矣。天心開悟,改絃更張,今日急務,惟在於黜珥·渾於享祀,以樹風敎,以明好惡,而臺閣·館學,無一人言及此事者,此不過軟熟成風,顧瞻前後之致,臣竊痛之。臣一介書生,跧伏草野,當聖明蕩滌邪穢之日,佇待鳴鼓斥出之擧,蓋有日矣。而側耳無聞,無任憤惋,裹足遠來,敢進瞽說,伏願殿下,特命有司,亟黜兩臣從祀,則斯文有賴,士林懽忭,熄邪說衛吾道,自今日始矣。豈不韙哉?抑臣癡騖,尤有所憤激者,宋時烈罪惡,難以毛擧,而撮其大者,厥罪有三,當己亥議禮之初,鼓倡邪說,抑正論而壞亂宗統,貶降君父者,其罪一也。當殿下誕生之辰,中外臣民,慶忭祈祝,而沮泥賀禮,隱有異議者,其罪二也。逮元子定號之日,投進一疏,辭意陰凶,而援引無據,動搖國本者,其罪三也。爲人臣者,有一於此,罪不容貸,況竝而有之者乎?噫。陰附時烈者,寔繁有徒,有湞,唱之於前,尙敏,和之於後,皆以宗統之說,爲一大關捩,則時烈之包藏禍心之迹,有不可掩者矣。尙敏之徑斃杖下,人情莫不憤惋,而尊慕時烈者,以尙敏之有若冤死者然,飾辭面謾,旣辱褒贈之典,又有錄用之擧,其放肆無忌憚之心,路人所共知,而至配尙敏於魯山六臣之祠,尤可見用意之陰慘也。時烈,且於頃年恩釋之初,以貫高之說,肆然揷入於章奏之間,則蓋貫高,卽趙王之臣,反爲謀逆大邦,絶吭而死,則時烈之援以自證者,臣未知何爲而發也。時烈前後心迹,節節相應於宗統之說,則是無孝廟也,無殿下也,無元子也。此豈時烈,所可一日偃息於覆載之間哉?圍籬之命,固出於聖度之包容,而按法之啓,尙寂於臺閣之上,臣於今日討罪之典,恐難洩神人之憤也。噫,珥·渾不黜,正學難明,渠魁不殲,邦刑難正,此豈非有關於國家治亂者耶?臣沐浴菁莪之化,敢暴憂愛之忱,伏願聖明,勿以人廢言,竝賜採納焉。答曰,省疏具悉。第一件事,雖不無意見,而黜享事重,似難輕議,宋時烈之陰凶,予固洞知,故旣已栫棘海島,俾絶交通,按罪之論,決知其太過也。以上燼餘
上在昌德宮。停常參·經筵。
朴鎭圭啓曰,卽見罪人李柱漢拿來都事狀啓,則罪人李柱漢,以推奴事,往于淸河縣云,事之痛駭,莫此爲甚,使定配罪人,擅離謫所,橫行他邑,其常時不能檢飭之狀,據此可知,蔚山府使李國華,從重推考,何如?傳曰,允。
申厚載啓曰,小臣,館所問安進去,下直。傳曰,知道。
柳命堅啓曰,備邊司郞廳來言,今日賓廳日次,而以國忌齋戒,外司開坐云矣,敢啓。傳曰,知道。
申厚載啓曰,小臣,馳往館所問安,則勅使,答以國王德分,無事經宿,而每遣近侍下問,不勝感激云矣,敢啓。傳曰,知道。
又以迎接都監言啓曰,今日乃是空日,別茶啖,依例入給之意,敢啓。傳曰,知道。又以迎接都監言啓曰,卽者差備譯官來言,副勅使,以稍解文字之故,四書各一件,懇請云,而四書求請,旣無前例,故使之牢塞,則副勅以爲,書冊不關之物,何不覓給乎?再三送言,求索甚急,其勢亦不可一向强咈,四書有異於禁物,各一件覓給,何如?傳曰,允。又以迎接都監言啓曰,明日勅使回程軍令,初吹未明,二吹欲明,三吹卯時,書出矣,敢啓。傳曰,知道。又以都監言啓曰,卽者勅使回程牌文,發送之意,敢啓。傳曰,知道。
朴鎭圭,以迎接都監言啓曰,卽者次通官柳論金,以渠之四寸兩人,在於楊州地,必欲招見,故分付軍色,卽爲招來,則使之招入館內,以爲相面之地,敢啓。傳曰,知道。又以迎接都監言啓曰,勅使以下都給禮單,及兩勅所求鳥銃各三柄,加西木十箇,兩大通官所求鳥銃各二柄,兩次通官各一柄,一大通官所求加西木四箇,二大通官六箇,兩次通官各二箇,禮單馬四匹,竝無弊擇執矣,敢啓。傳曰,知道。
傳于申厚載曰,御容圖畫時,監董內官朴堧,加資,從事內官韓益文·金尙彬·全至明·許任,竝半熟馬一匹賜給。
傳于申厚載曰,予之留意於圖像,積有年所,而連因國家多事,故有志未就矣。昨年,以太祖御容摸畫事,廣求京外畫師之時,始知曺世傑之慣熟於此等事,而招見圖畵有日,而旋因都監之役,繼在憂遑之中,未免中止矣。莫重之事,今幾將半,不可遷就,故自前月,更爲始役,今幸臨成,此人功勞,誠甚不貲,依尹商翊例加資,此與摸畫,輕重有異,亦令該曹實職除授,塡彩時同參畫師許義順·咸泰碩·韓後芳,亦依前例,竝東班正職除授。
政院啓曰,臣等,卽伏見備忘記,以御容圖畫之勞,畫師曺世傑加資實職除授,塡彩晝師許義順·咸泰碩·韓後邦東班正職除授,監董內官朴堧加資事,命下矣。曺世傑之圖畫御容,誠有其勞,許義順·朴堧等亦有塡彩監董之微勞,而此乃渠等分所當爲,優其賞齎,猶可也。堂上之階,正職之除,決不可施之於畫師·內官之流,以致官方之紊亂,伏願殿下,愛惜名器,亟收成命,臣等,待罪近密之地,區區所懷,敢此仰達。答曰,前日之摸畫,今日之圖畫,俱是御容,而獨於賞典,或重或輕,非但前後之不均爲未安,其在重其事之道,亦不當如是也,勿煩。
朴鎭圭,以弘文館言啓曰,兩司多官處置,歸於本館,而臣等,以孤陋之見,有難停當,且下番姑降,亦已多日,事體未安,呈告未肅拜及在外僚員,明日待開門,竝爲牌招,何如?傳曰,允。
司諫金澍啓曰,臣伏見原州儒生安琠疏本,以李珥·成渾之不卽黜配,宋時烈之不卽按法,大加侵斥,一則曰軟熟成風,一則曰臺啓尙寂,臣於此,不勝瞿然之至。珥·渾之濫廁從祀,時烈之尙逭邦刑,實是臺閣之所當論者,而臣忝居言地,未及論列,則譏議之來,固其所也。臣何敢晏然仍冒?請命遞斥臣職。答曰,勿辭。
大司憲閔宗道,掌令朴紳·金龜萬,持平成瓘啓曰,臣等,伏見原州儒生安琠疏本,以李珥·成渾之不卽黜配,宋時烈之不請按法,大加侵斥,臣等,不勝瞿然之至。珥·渾之濫躋文廟,實爲士林之所羞,時烈之至今假息,亦是神人之所憤,而臣等,職在臺閣,尙無一言,則草野之斥,宜矣。臣等之失,著矣。不可仍冒臺席,請命遞斥臣等之職。答曰,勿辭。
朴鎭圭啓曰,行大司憲閔宗道,掌令朴紳·金龜萬,持平成瓘,司諫金澍,再啓煩瀆,退待物論矣。傳曰,知道。以上燼餘
上在昌德宮。停常參·經筵。
午時未時,日暈。
申厚載啓曰,明日常參·經筵,取稟。傳曰,只晝講。
朴鎭圭啓曰,領議政上疏到院,而國忌留院之意,敢啓。傳曰,入之。
申厚載啓曰,宰臣行副護軍鄭后亮,館所問安進去,下直。傳曰,知道。
又啓曰,左議政箚子到院,而國忌留院之意,敢啓。傳曰,入之。
柳命堅啓曰,行大司憲閔宗道,掌令朴紳·金龜萬,持平成瓘避嫌退待,執義李后定,持平李萬元在外,今日監察茶時之意,敢啓。傳曰,知道。
申厚載啓曰,行副護軍鄭后亮,馳進館所問安,則勅使,答以俺等,國王德分,無事經宿,而每遣宰臣下問,不勝感激云矣,敢啓。傳曰,知道。
柳命堅啓曰,小臣,勅使所到處進去,下直。傳曰,知道。
朴鎭圭啓曰,卽見罪人李柱漢拿來都事狀啓,則末端落漏規例,莫重入啓文書,如是不察推考,何如?傳曰,允。
申厚載啓曰,勅使旣以廻程,事變假注書,自今日減省記之意,敢啓。答曰,知道。
申厚載,以迎接都監意啓曰,卽者兩勅,自館所乘駕轎出往,而前導軍樂,則依例爲之云矣,敢啓。傳曰,知道。
柳命堅,以義禁府意啓曰,罪人沈權,各別嚴刑事,判下矣。今日乃國忌正日,不可用刑,坐起不得爲之之意,敢啓。傳曰,知道。
申厚載,以迎接都監言啓曰,勅使到沙峴底,使大通官送言背立,而大通官·次通官等下馬進前,致謝而去矣,敢啓。傳曰,知道。
又以迎接都監意啓曰,勅使到迎恩門,使通官傳言曰,將留於弘濟院,大臣來見云,故右議政,追往弘濟院矣,敢啓。傳曰,知道。
又以迎接都監郞廳,以右議政意啓曰,勅使到迎恩門,東西祗送之班,使之除禮,回班過去後,送大通官來言曰,俺等,將留弘濟院,大臣追到,宜當云,故臣卽爲隨往之意,敢啓。傳曰,知道。
又啓曰,右議政金德遠,戶曹判書權大載,館伴柳命賢,來詣請對矣。傳曰,引見。
注書任胤元服制,代以權大臨爲注書。
事變假注書李宇晉出使,代以柳㘽爲注書。
權愈,以義禁府言啓曰,卽見罪人李柱漢拿來本府都事韓宗運狀啓,則柱漢擅離配所,出往他邑,跟到其所,則又向配所云云,中間逃躱之患,難保其必無,李柱漢眷屬,或强近族黨中在京者,捕捉拘囚,以待柱漢之取執事,分付于左·右捕盜廳之意,敢啓。傳曰,知道。
注書任胤元書啓,臣承命馳往于龍仁縣慕賢村判中樞府事南九萬所住處,以大提學薦望事,傳宣聖旨,則以爲,臣自犯罔赦之誅,幸蒙不世之恩,保全軀命,得脫罪籍,豈不欲一入天明,少伸犬馬之忱,而疾病沈淹,日就危綴,特一未冷之屍,以此退伏荒郊,方俟就盡之期,今此文衡薦望之命,出於千萬意外,乃至史官,遠臨傳宣,驚惶震慄,罔知攸措,此是國之重擧,本非在野膺命之事,以臣卽今病狀,決無登道承命之勢。且念臣之曾前代斲,萬萬不似,到今追思,羞愧欲死,缺薦望,尤有所不敢,反覆思惟,終不得承命薦望,只自席藁俟罪云矣,敢啓。傳曰,安心議薦事,更往傳諭。
假注書鄭䎖書啓,臣承命馳往于慶尙道永川郡領議政權大運所到處,傳諭聖旨,則以爲,罪戾殘喘,猥蒙異數,自謫中承召,乘馹騎上去,實是從古罕有之盛典,惶悚感激,不知死所,一旬之內,洪恩稠疊,新命又下此際,召旨繼降,近侍來宣,驚懼戰慄,置身無地,公孤之位,何等重任,而負纍如臣,何敢忘廉冒進,復叨僨敗獲罪之地,以爲淸朝之羞乎?且臣之疾病,沈綿已久,長在枕席,與鬼爲隣,聞命之後,强疾登道,寸寸前進,百里之地,七日乃至,不知前頭幾日,而可到近畿之地也。決不可曠日虛帶,以益其罪,當略具一疏,以俟處分云矣,敢啓。傳曰,知道。
右議政請對入侍時,右副承旨柳命堅,馳往勅使所到處,別爲問安事,榻前下敎。
副提學柳命賢,應敎李鳳徵,副應敎權瑍,校理李湜,副校理李允修,修撰沈橃等箚曰,伏以行大司憲閔宗道,掌令朴紳·金龜萬,持平成瓘,司諫金澍竝引嫌而退。濫廁從祀,士林咸羞,尙逭邦刑,神人共憤,而商確論啓,亦且不晩,草野疏斥,何必爲嫌?請竝命出仕。答曰,依啓。
左議政睦來善箚曰,伏以今此罪人等推鞫時,臣忝在大臣之列,當爲進參,而當初凶書,列書諸宰之名,有通告次等語,而臣名亦入於其中,雖於其時,特有勿爲待命之敎,而至今思之,魂骨俱悸,感淚自零,參按此獄,有所嫌礙,決難冒進,惶恐待罪,伏乞聖明,俯垂諒察焉。取進止。答曰,省箚具悉卿懇。誣告情節,極其凶慘,伊時已有勿待罪之敎,到今參鞫,少無所嫌,卿其安心勿待罪。仍傳曰,遣史官傳諭。
答領議政權大運箚曰,省箚具悉卿懇。卿之心事,予固洞知,此時首揆,微卿宿德重望而其誰?至於負罪之稱,實涉太過,心切愕然,無以爲諭,卿其須體思想之至意,亟回長往之心,安心勿辭,從速上來行公,以副上下之望。仍傳曰,遣史官傳諭。元箚缺以上燼餘
二月二十四日,上御熙政堂。右議政金德遠,戶曹判書權大載,館伴柳命天,右承旨申厚載,假注書尹悠期,記事官趙湜·洪慶先入侍。金德遠曰,今日勅使,回到慕華館,以有言及事,大臣進來于弘濟院云云,臣卽馳往見之,則勅使曰,國王,何不郊迎,無致謝之擧耶?臣答以初來時出迎,是郊迎也。回去時出送,是餞別也。而國王,方有病,不能出餞且致謝,則前頭當送謝恩使,元無別爲致謝之例云云,則勅使曰,餞別茶供,雖已減除,而國王郊餞,則初無許減之事,回到大國,皇帝若有問,則何說以待之乎?且此後或有因此致責之事,則大臣,其能擔當乎?因有怒色,臣再三開諭,不答而起,蓋通官輩,以密贈不均,陰囑勅使,而有此擧也。權大載曰,自都監密贈有差,大通官李承輝處則給千兩,次通官吳孝徵處,只給八百兩,孝徵不受而去,此卽孝徵所爲也。上曰,若不加數給之,則溪壑難充,加給二百兩,且遣承旨,追給所到處,謝之,可也。申厚載曰,勅使所到處進去事,命下矣。何承旨出去乎?上曰,右副承旨柳命堅出去,可也。且承旨往返後,措辭回啓。遂退出。以上燼餘
上在昌德宮。停常參,只晝講。
下直,慶州府尹任弘望。
權愈啓曰,諸罪人,旣盡拿來,今日當爲推鞫,禁府堂上,不可不備員,而同義禁尹趾善,時未肅謝,卽爲牌招察任,何如?傳曰,允。
同義禁尹趾善,牌不進。傳曰,數日之內,連違召命,殊甚未便,遞差,其代,卽爲開政差出,牌招參鞫。
兪夏益啓曰,今日爲政事,命下矣。左承旨臣李沃在外,左副承旨臣權愈鞫廳進去,右副承旨臣柳命堅奉使西下,廳中只有臣夏益,右承旨臣申厚載,同副承旨臣朴鎭圭,臣夏益,當進吏批,而該房·代房俱無,何承旨進去乎?敢稟。傳曰,右承旨進去。
有政。吏批,判書沈梓奉使未還,參判吳始復在外,參議姜鋧進,都承旨兪夏益進。
吏批啓曰,判書沈梓奉使未還,參判吳始復在外未上來,小臣獨政未安,何以爲之?敢稟。傳曰,只出緊任。
以鄭維岳爲同義禁,李玄紀爲兵曹參知,閔周昌爲安陰縣監,吳道一爲淸風府使,李震殷爲朔寧郡守。禁府都事沈得元,典設別檢李震壽,相換。以內官朴堧加嘉善,書員曺世傑加通政。
兵批,判書尹深進,參判李鏶進,參議禹昌續進,參知未差,右承旨申厚載進。
以安弼星爲五衛將,李佖付副護軍,沈枰·任堂付副司直,吳遂大·韓濙付副司勇,金義萬·柳㵑爲武兼,南五星爲都摠經歷,權大胤爲僉知,李後晟爲兼內乘,李守敏爲忠翊衛將。
權愈啓曰,今推鞫坐起,刑房承旨柳命堅,當爲進去,而奉使出去,回還間,小臣代房進去,下直,傳曰,知道。
申厚載啓曰,明日常參·經筵,取稟。傳曰,只晝講。
朴鎭圭啓曰,都摠府郞廳來言,闕內入直軍兵等,夜巡檢云矣,敢啓。傳曰,知道。
兵曹啓曰,宣傳官兼內乘申翰周,以病呈狀,今至三次,聞其所患實狀云,申翰周兼帶內乘之任,改差,何如?傳曰,允。
又啓曰,僉知中樞府事成震丙,不爲受由,徑先下鄕,年老之人,上來遲速,有難豫料,西樞雖是閑漫,終不可曠闕,成震丙,今姑改差,何如?傳曰,允。
朴鎭圭,以義禁府言啓曰,今此獄時,差出假都事七員內,一人身故,一人解見任,只餘五員,來頭似有不足之患,五員,令該曹加出,何如?傳曰,允。
又以義禁言啓曰,罪人沈權,欲待推鞫坐,姑罷後刑推矣。日勢已暮,鞫廳罪人等,供辭未畢,沈權刑推,今日內不得爲之之意,敢啓。傳曰,知道。
大司憲閔宗道,掌令朴紳·金龜萬,持平成瓘啓曰,吳順彦等事。煥·爀等事。柳尙運事。措辭竝見上臣等,伏見備忘,有畫員曺世傑實職除授,許義順·咸泰碩·韓後邦等東班正職除授之命,臣等竊惑焉。夫畫師,雜流也,正職,名器也。以名器之重,而加於雜流之賤,不亦傷朝廷之體,爲搢紳之羞乎?殿下如欲賞其圖畫之勞,則自有相當之典,而今此備忘之下,物情大以爲駭,請還收曺世傑實職除授,許義順·咸泰碩·韓後邦等東班職除授之命。答曰,不允。
朴鎭圭,以義禁府言啓曰,鞫廳旣設之後,本府郞廳,不可不備員,都事沈得元,以知事臣權大載相避,改差,其代,令該曹卽爲差出,何如?傳曰,允。
又以戶曹言啓曰,卽接廣興倉所報,則來三月朔頒料次,倉官進去于大臣家,請受祿牌,則領敦寧府事閔鼎重,領中樞府事李尙眞,俱以病未肅謝前,不敢受祿云,祿牌不爲出給,判敦寧府事趙師錫以爲,嚴旨之下,不敢偃伏城裏,走出外郊,方在惶恐待罪之中,新除職名,亦未祗謝,不可受祿云,祿牌亦不出給,係是大臣祿俸,何以爲之?敢稟。傳曰,更令倉官輸送。
以慶尙監司狀啓,蔚山府使李國華,以大臣支待及領兵赴操等事,連次出他,不在其官,柱漢之任意出去,雖非故放,常時不能檢飭之責,爲先罷黜,臣段,不能管束,惶恐待罪事。傳于兪夏益曰,勿待罪事,回諭。李國華則柱漢之擅離配所,在於空官之時,容有可恕?故才已推考矣,勿爲罷黜。
朴鎭圭,以鞫廳言啓曰,鞫廳罪人六人,皆已拿來,今方設鞫,當以臺啓措語,發爲問目,而各人等處,應問情節,殊未詳盡,取考壬戌年鞫廳推案,抄出其可問之端,添入於問目之中,而推案中,尙有未盡之端,則考出金益勳等當初彈劾臺啓所付日記,及趙持謙上疏與筵中陳達說所付日記,然後可以詳盡,竝令政院,移送鞫廳,以爲添入問目之地,何如?傳曰,允。以上燼餘
二月二十五日,上御熙政堂晝講。特進官李宇鼎,同知事柳命天,參贊官朴鎭圭,侍讀官李允修,檢討官沈橃,假注書權大臨,記事官趙湜·洪慶先,武臣尹天賚入侍。上讀前受夬九四,止上六象,竝程傳一遍訖。李允修,進講姤序卦,止大象竝音釋,程傳本義,上受讀音釋程傳訖。允修曰,臣謹按,易之六十四卦,莫非扶陽抑陰之道,而聖人,於姤復二卦,尤有所致意,復者,一陽始生之卦,姤者,一陰始生之卦,陰陽消長之際,姤復相爲終始,此邵康節所謂,乾遇巽時看月窟,地逢雷處見天根,天根月窟閑來往,三十六宮渾是春者也。是以聖人,於復則曰,朋來無咎,喜其陽之漸盛也。於姤則曰,勿用取女,慮其陰之將長也。方今聖上,辨明忠邪,旌別淑慝,斥黜弄柄之人,而進用遯野之臣,有朋來無咎之喜,無勿用取女之慮,然而陰陽消長,又是必然之理,其於扶陽抑陰,不容少忽,而常存戒懼之意,則庶不至於姤剝之地矣。柳命天曰,夬一陰居上,是君子決去小人時也。姤一陰在下,是小人漸害君子之時也。沈橃曰,姤之爲卦,從女從后,取陰陽相遇之義也。命天曰,女壯云者,非以一陰爲壯也。以其始生於下,有長盛之漸,故戒之也。朴鎭圭曰,此欲於其微小之時,而豫防之意也。上曰,然。橃曰,姤再變而爲否,復再變而爲泰,人君孰不欲泰而惡否也?但於一陰始生之時,謂之微小不足畏,而不思防微之道,則馴致於爲否,一小人雖微,若不早卞之,則其害必至於喪邦矣。上曰,當體念焉。橃曰,乾卦言萬物資始,坤卦言萬物資生,此卦言品物咸章,乾坤,純陽純陰之卦,故言資始資生之道,此則男女相遇,有天地交泰之象,故言品物咸章也。命天曰,以卦配月,則姤爲五月之卦,時爲夏,故言品物咸章,此則取象之義也。李宇鼎曰,二五皆以陽剛,居中與正,且一陰在下,未至於盛,似無可慮之憂,而猶以女壯爲戒者,防微杜漸之意,深且切矣。,命天曰,此卦大體,有天地之相遇,品物之咸章,蓋君臣之相得,萬物之化生□□□而獨戒一陰者,人君於一念之間,不思防微杜漸之道,則小人有漸進之路,此甚可懼也。又曰,旋命誥四方云者,人君命令,如風行於天下,無所不被也。鎭圭曰,下番翰林李寅燁,以親病陳疏,上番翰林金時傑,自數日前身病極重,不能起動,不得已以兼春秋二員,入啓之意,敢達。上曰,前頭多事,且有曝曬之事,新薦斯速爲之。鎭圭曰,臣聞新薦已爲,而時未取才云矣。遂罷出。以上燼餘
戶曹判書權大載疏曰,伏以壬戌凶書,臣之姓名亦入於十六人列書之中,伊時臣,編配遠地,不能聞知,到今始聞,心神震悸,金煥鞫問之時,臣不可晏然參鞫,伏乞聖明,曲賜俯察,臣兼帶金吾堂上之任,亟許遞免,以重治獄之體,公私幸甚。答曰,省疏具悉。同參鞫獄,別無所嫌,卿其安心,勿辭察職。
右副承旨柳命堅疏曰,今此鞫廳,臣以刑房,當爲進參,而曾被益勳搆誣,陷於不測之地,幸賴天日之洞燭,得保軀命,到今參鞫,究問凶謀情節,非但有所嫌礙,亦恐損傷於治獄之道,伏願聖明,亟遞臣職任,以嚴獄體,千萬幸甚。答曰,省疏具悉。爾其勿辭進參。
答奉敎金時傑疏曰,省疏具悉。爾其勿辭,調理察職。元疏缺
持平李萬元疏曰,臣本愚憃,百無一能,言議之地,萬不肖似,而且感恩私,冒昧趨謝,及遞職名,歸護病母,感祝聖恩,惟思殞結,不自意諫職才解,新命又加,坐辱召命,前後頻繁,臣是何人,得此於聖明之下哉?驚惶感激,罔知攸處,臣雖至愚,粗識事君之義,豈敢偃息,自速逋慢之誅,顧此憲臣,責任尤重,當此世道汚下,習俗渝靡之日,雖使風裁邁倫,言議服人者居之,猶懼其不能正也。如臣無似,何敢貪榮冒進,徒取譏於一世哉?伏乞聖慈,曲加諒察,亟許遞改,公私幸甚。且伏念,臣世受國恩,逈出尋常,而不肖無狀,亦蒙剪拂於聖朝,曾忝邇列,出入禁扃,密邇龍光,沐浴恩波,至今思之,一心眷眷,而非但迹阻楓宸,無路自致,每恨識慮淺短,末由稱塞,今何幸居可言之地,有可言之事,則亦何可諉以乞免之章,而不一仰暴於聰聽之下哉?惟殿下留神焉。臣伏聞,頃日筵中,聖敎有及於宋時烈·尹拯事者,分別是非,敎飭群工,前席語秘,雖不得某事,以其出於朝報者見之,兩人情狀,皆莫逃於聖鑑之下,臣莊誦再三,頌祝千萬,然當初處分大異於是,罪之罰之,惟下所請,臣竊慨然於中曰,聖明在上,而黑白之倒置如是,若重違時烈之意,有此擧措,則時烈固可畏也。如國事何哉?及聞日者聖敎,果然下燭無餘,安有聖明若此,而不能下燭臣下之情哉?雖然,爲國之道,莫大於卞別是非,是非不明,則善人無所勸,小人無所畏,縱恣欺蔽,作威作福,其不至於亂亡人國家者幾希矣。殿下如知之,何憚而一不明敎於其時,惟其言之是從,使其徒益肆其惡,而終至於莫可收拾耶?君之使下,臣之事上,莫不先事而慮貴,絶惡於未萌,而今殿下,則勿論是非之如何,徒信嚮用之言,惟恐有拂於其意,及至肆行胸臆,斲盡國脈,然後一屛逐之,進用舊人,其進退消長之間,誠有所益,恐不能救其所損,旣往不諫,聖人有訓,而守常更化之日臣之深憂過慮,實在於善復,伏願殿下,夬奮乾斷,少留聖意,聽言行事之際,必觀事理之當否,而審愼取舍存亡之幾焉。嗚呼,庚申之事,尙忍言哉?因賊堅凶逆之變,急書遽上,中外大駭,失志憒憒之輩,竟售媒孽之計,至於柳赫然,則少無同參之迹,而惡其不附,初拿再拿,加罪無辭,以爲將不忠,使凶逆藉口生心,爲罪案,而竟置大辟,使三朝宿將,尙抱泉壤之冤,此忠臣義士,所以負戟而長歎者也。昔淮南王安,謀反曰,漢廷大臣,惟汲黯,好直諫,伏節死義,至於丞相弘等,如拔蒙振落耳。弘之爲安藉口,反甚於赫然,若使今日之法,行之於漢,則汲黯之外,如公孫弘者,皆不得免於死也。且有湞投書之變,獨非凶逆之甚者乎?入於凶書者,其數頗多,而以其無與聞之迹,其時非但一不之問,至遣近侍諭之,以安其心,王者用法,固當如是,而赫然則必殺乃已者,何也?當是時,投書之變一出,而賊不得,國不知其名姓,人心凜凜,禍變若測,則扈衛之請,實是防患之慮,而領議政臣權大運,至以此南投九遷,十年禦魅,其所以爲國長慮者,反爲陷身之機,臣竊痛之,凶書之傳,在於三月初七日,而掩置觀望,至於兩日,至初九日,始送主將,而或給糧饋粥,顯有綢繆之意,或停役誘衆,難掩可疑之迹,而一則伸理之,一則褒贈之,有同死節者然,其爲凶逆則一也。而乃有左右之意,以此觀之,庚申之事,其不專在於爲國討賊之意,的然可知也。臣於其時,忝在史局,備諳獄情,常所慨惋,而仄聞近日,大澤旁流,梧丘之下,庶無夜哭之鬼,凡在聽聞,莫不感泣,而獨赫然,尙在罪籍之中,㒖等,猶保褒美之典,臣竊惜之,此外抱冤而莫白者,宜不無其人,而想必廟堂伸暴,聖念下軫,臣不必一一臚列焉。嗚呼,一自庚申以來,擠陷異己,有同私讎,多抱腹心,伺人動止,搆捏虛無,逐日上變,人懷疑懼,朝夕難保,親戚尋問,亦且相戒,而幸賴韓泰東·趙持謙等獨持公議,挺身排擯,竟使益勳之徒,少沮戕殺之謀,今日廷臣,得至於今,復見天日者,莫非此人之力,如使此人,同聲相應,一意和附,則金紫可拾,利祿可點,而不此之爲,獨守淸操,竟至枯死而無所變者,誠以公論不可不扶,國脈不可不樹也。且此兩人,平日持廉太苦,及其身死,妻孥凍餓,其所樹立,拔乎流俗,臣以爲,當此嚴勸懲革貪汚之日,不可無褒賞之擧。嗚呼,自有黨論以來,世無公道,久矣。用舍黜陟,只循私意,而人之心不服。乃曰,某也邪,某也愚,而猶且顯用,則我奚遽不若彼?又曰,某也正,某也賢,而猶且見斥,則我何以有所畏?徒懷私意,惟思媒進,小有不愜,輒相排擯,此黨論之所由起,而終至於禍人國家者也。今日廷臣,殷鑑不遠,若有一分人心,則必不更有畛域之分,而古人曰,任人惟公,若殿下,又不扶植公論,辨別是非,徒以一時之好惡爲斷,一如向日之爲,則人人自有不平不服之心,雖今日退一邊,明日斥一邊,一邊之中,各有分裂,互相攻擊,以濟其私,而置國事於相忘之域,而莫之恤者,已然之明驗,甚可畏也。嗚呼,朋黨之說,自古有之,而惟其人君辨別之如何耳。必也辨別之以明,取舍之以公,不患朋黨之爲患,而惟患公明之未盡矣。公論常行於世,而賢不肖,皆聽命於此,則自無朋分之私,可底和平之域矣。嗚呼,臺閣之任,顧不重歟?國家之得失,一時公議係焉。早行其言,過亦行焉,則實非九卿·百官,守一職任一責者之比也。如其世治,而廟堂之所區劃者,一出於公,而人亦得守焉,則臺閣之公論,固無所有無於其間而如或不然,居廟堂之上,任世道之責者,未盡輔相之道,而其所施設,若未必合於公議,則於是乎公論自臺閣起,立殿陛之前,與人主爭是非,而語及乘輿,猶且變色,夫如是,故人主有所畏,而大臣不敢肆,百度惟貞,國以之治矣。且大臣之職,不可不久且專,而苟非伊呂,事豈盡善?臺閣則遞易數,遞易數則雖過於優容,權不下移,殿下,試觀前史,唐·虞三代之治,公論在廟堂,尙矣。無以議爲,自玆以降,能致少康之治者,其間不優容言者,而能致其治者乎?以我朝事言之,恭惟我世宗大王,我東之堯·舜也。黃喜·許稠,太平之良輔也。當是時也,相得益章,委寄方隆,而小有所失,臺閣輒論,則或允或不允,而優容寬假,以重臺諫,旋復委任,以責其效,故我世廟,遂收功於兩人,而卒致太平。今者臺閣之任,方當揀選,而駑劣如臣者,乃敢苟然充位,平日所爲,旣不能見信於人,而使其所論,不過庶務而已,小節而已。若或一言發口,小干廟謨,則聖上摧折之,群議非斥之,以爲居下訕上,而俾不得接迹於朝,大臣,亦諉以廉隅,引入不視事,如是則其何以作事功乎?噫,今日宰相,乃前日之臺閣,今日臺閣,亦豈無他日任宰相之責者乎?其智慮忠誠,似不以尊卑有間,而責任之重,又與之等焉,則何可大存輕重於其間,而不思所以優容之道乎?伏願殿下,委任大臣,俾責成效,且擇臺諫,優容寬假,使之隨事盡言,毋憚大吏,則人有所畏,而公道於是乎行矣。臣之所言,出於膚淺之見,而雖不足有槪於聖心,無事之憂,每及國事,覃思極慮,耿耿在中,今當得言之秋,敢效芹曝之誠,倘殿下不以人廢言,則不無淵岳塵露之益矣。臣無任瞻天望聖,激切屛營之至。答曰,省疏具悉。縷縷戒誨,實出於憂愛之誠,切至之論,予甚嘉歎,可不留心而服膺焉?柳赫然·趙持謙等事,亦甚得宜,當與大臣,商議處之,爾其勿辭,從速上來察職。以上燼餘
上在昌德宮。停常參,只晝講。
下直,泗川縣監權瑞,理山郡守申益顯,東里萬戶趙廷元。
申厚載啓曰,明日常參·經筵,取稟。傳曰,只晝講。
柳命堅啓曰,小臣鞫廳坐起進去,下直。傳曰,知道。
兪夏益啓曰,今此鞫廳,該房承旨,當爲進參,而右副承旨柳命堅,疏批旣下之後,猶爲引嫌,今日亦不仕進,卽爲牌招,使之進參,何如?傳曰,允。
朴鎭圭,以都摠府言啓曰,入直軍士中日習射事,限勅使回還間,啓請姑停矣。今則旣已回還,今日爲始,當爲中日習射,而雨勢如此,不得爲之之意,敢啓。傳曰,知道。
朴鎭圭,以兵曹言啓曰,當日,幼學林有德私婢者斤禮稱名人等,自丹鳳門入來,差備門外擊錚,極爲駭愕,竝令攸司囚禁治罪,同門守門將李英達,常時不能禁斷雜人,以致闌入,亦難免其責,推考,何如?傳曰,允。
傳于朴鎭圭曰,去正月,自本院,乳母別爲抄擇以待事,分付矣。今二十八日被抄,等待令于差備事,分付。
行大司憲閔宗道,掌令朴紳·金龜萬,持平成瓘啓曰,請還收吳順彦等減死定配之命。請還收罪人煥·爀放歸田里之命。請行副護軍柳尙運中途付處。請還收畫師曺世傑實職除授,許義順·咸泰碩·韓後邦等東班職除授之命。措辭竝見上興陽君李立身,賦得凶獰之性,稔其貪功之慾,內結閹豎炫·潭之屬,外受師命·堦·翊之輩,偵伺官禁之事,暗逞譸幻之術,悖說凶言,流播遠邇,陰秘之迹,有難測度,而一自師命之竄,不忍憤怒之心,承指敎於益勳,受方略於光漢,發遣驍弁,恣行詗察,起自京輦,遠及西陲。且曩者捕盜大將之有窠也,李翊之以立身,濫擬於人望之外者,專出於設機售凶之計,人心惴惴,莫保朝夕,雖緣譴罷,稍殺陰謀,而樂禍之心,猶不少悛。乃於去年秋間,適値金壽恒之來在城外,晨昏去來,日以爲常,這間言語,秘不得聞,而其曰,天災孔棘,必起大獄之說,因渠自創,傳者甚多,前後情節,萬萬兇惡,決不可置之輦轂之下。請絶島定配。綾平君具鎰,爲人愚濫,全無知識,徒藉勳蔭,濫躋卿班,曾在蔭仕之初,藏名投書於相臣之家,事迹頗露,爲世所棄,晩竊武科,遂握將權,偸取軍需,大起亭觀於西湖之上,軍情嗟怨,道路唾罵。頃當東朝禮陟之日,肆行孫女之婚,晩赴會哭之班,且於成服之前,公然牽牛於軍營,吳姓哨官,陳其不可,則不但不聽,反汰其人,人之蔑禮無識,胡至於此?近年以來,詗察四布,人心危懍,而攘臂擔當,鎰爲之首,承受李翊之指,聚會益勳之第,陰謀秘計,靡所不與,悖說凶言,無所不至,動止非常,情節叵測,尙今漏網,未免失刑。如此陰凶之人,不可置諸輦轂之下,請綾平君具鎰絶島定配。答曰,不允。李立身,削奪官爵,門外黜送。
朴鎭圭啓曰,興陽君李立身,削奪官爵,門外黜送事,命下矣。臺諫,方以絶島定配論啓,削黜傳旨,不得捧之之意,敢啓。傳曰,知道。
傳曰,推鞫姑罷。
柳命堅,以推鞫〈廳〉意曰,罪人金益勳·李光漢·金煥·金重夏·李·李瞻漢等所供如此,金益勳·李光漢則其供辭,各有相左之端,一處面質,缺稟處,金重夏則幾盡輸情,其所援引朴斌·南斗北·南羾·□□浹等,及李瞻漢供辭中所引李佖,竝爲拿來後,憑缺處,而李則其所供,與壬戌年鞫問時招辭,大同少異,缺誣告節次,終不直告,情狀可痛,請刑推得情,何如?傳曰,允。
又以推鞫〈廳〉意啓曰,罪人朴斌·南羾所供相左,當與南斗北面質後稟處,而南斗北則宿病極重,言語不通,不得面質,姑爲仍囚,何如?傳曰,允。
又以推鞫〈廳〉意啓曰,金益勳·李光漢·金煥等一處面質,而金益勳則以爲,上變缺時,來吾家持去云,與李光漢·金煥所供相左,且其供辭,皆推諉於諸大臣及已歿之相臣,終不肯明言,更推後稟處,金煥·李光漢則面質之時,許多奸狀,有難盡掩,而其所上變書,互相推諉,皆稱不知,告變之人,不知其變書之所自出,則受嗾誣告,於此益著,至於變書出處,互相爭詰之際,金煥,以李之先到益勳家,引以爲證,光漢之稱以素昧,不得不使李面質,光漢未免辭屈,其間情節,俱極凶狡,李光漢·金煥,請刑推。傳曰,依啓。
又以推鞫〈廳〉意啓曰,罪人李,刑問一次,忍杖不服,請加刑。傳曰,徑斃可慮,姑待李光漢等刑推後更稟。
又啓曰,慶尙前右兵使李佖拿來事,命下矣。宣傳官,依例發送,使之合符後拿來,新兵使金夢良,亦催促發送,何如?傳曰,允。
晝講入侍,同知事柳命天,特進官柳炅,參贊官兪夏益,侍讀官李允修,檢討官沈橃,假注書權大臨,記事官羅學川·洪慶先,武臣鄭敏筵說缺參贊官兪夏益所啓,臣待罪喉司,伏見持平李萬元疏批,有柳赫然事,與大臣酌處之敎,在廷之臣,孰不感歎,而此外臣有所懷,敢此仰達矣。尹鑴,遭逢聖明,感激禮遇,知無不言,遇事直前,徒有爲國之心,不避嫌疑之際,疎漏之病,固亦有之,觸忤之事,宜其多矣。至於照管二字,元非管束之意,而變換文字,搆成罪案,且匿名事一款,原其心事,萬無干涉之理,而勒成罪案,豈非冤枉之甚者乎?柳命天曰,夏益旣發之端,臣亦有所懷,請詳達矣。尹鑴,本以山野讀書之人,於世務則多有疎漏之事,而惟以直道事君,語多觸忤,自少爲彼輩之怨憾,久矣。己亥大行初,鑴在闕外哭班,首唱宗統,當歸於孝廟,必有三年之制,此言,傳入於延陽府院君李時白,而時白,卽通於當時首相鄭太和,出示時烈,則時烈,因此而有四種之設,而怨憾次骨,必欲搆殺而後已。卽今尹拯·宋時烈之相攻擊,蓋以拯則以鑴爲冤死,故時烈之怒拯益甚。時烈章奏之間,此說狼藉,以此觀之,彼中公論,亦有稱冤者,聖明想必洞燭矣。賜死傳旨,說話甚多,雖不可一一卞破,而至於照管二字,則引用古人文字,遣辭之際,偶然下得,而其時之人,以照管便爲管束,又爲之解曰,管束者,拘束動靜,使不得動搖,若是其摘抉文字,搆成罪案,則世豈有免禍者哉?其他貪縱·斫禁松,及紅袖之變陳疏等說,無非搆誣捃摭之辭,而其名不出於逆招,故聖明,亦已洞燭,減死定配矣。其後因李煥匿名書之變,又爲拿來賜死,鑴雖無狀,豈有干豫於匿名書之事乎?蓋其書極可危懍,故鑴以爲國之忠,略陳短疏,豈有他意於其間哉?臣之所達雖如此,大臣旣不入侍,待日後登對時,詢問酌處,未知何如。李允修曰,尹鑴之冤死,閭巷婦孺,無不痛恨,臣久欲一陳於筵中,而惶恐不敢矣。今者兪夏益·柳命天詳細備陳,臣不敢更有所達,而鑴以山林讀書之人,負朝野之望,遭遇聖明,出應世務,而其疎迂之事,諸臣亦嘗有言矣。然搆捏致死者,不過密箚事,而向時之人,以爲李煥匿名書,出於鑴,而密箚與匿名書,相爲表裏,遂成罪案,此則非喪性者,決不爲之,曾謂鑴乃爲此等事乎?聖明,若俯燭此一款,則鑴之冤死,可以立卞,而今者,故監司臣李德周,故判書臣李元禎,旣已伸雪,柳赫然亦有日後與大臣議處之敎,而獨鑴尙未蒙伸雪之恩,士林鬱抑,輿情痛恨矣。沈橃曰,尹鑴之事,諸臣已陳之矣。臣不敢更贅一二辭,而殿下於禮論,克遵先旨,小不撓改,故時烈徒黨,終不敢復言矣。伏見罪人時烈,今番上疏,則先以制禮不然之意,肆然爲說,敢售嘗試之計,繼之以故相臣許穆之疏,仍及尹鑴之語,竝欲驅入於逆堅,其造意陰險,戕賢害人之狀,吁,亦慘矣。鑴以禮論首事之人,被嫉於時烈最甚,故其徒黨,必欲陰中,捃摭成罪,終至戕殺而後已,觀於時烈此疏,則其搆捏情狀,聖明可以洞燭矣。上曰,尹鑴,以山林讀書之士,不習於世務,多有迂闊之事,而不出於逆招,則予已知之,日後大臣登對時,當與柳赫然事,一體議處矣。命天曰,國家罪人,當一從邦憲,鑴之諸子,無緣坐之罪,而謂之惡逆之種,竝爲編配,其爲時輩之怨毒,此亦可知矣。夏益曰,尹鑴果有逆節昭著之事,則其罪不止於賜死,其子亦有當坐之律,而施以編配,旣非法外,亦可見勒加之迹矣。上曰,後日亦一體議處焉。燼餘
特進官柳炅所啓,臣待罪京兆,有可陳之弊,敢此仰達矣。科時應辦官,以有米布有貢物衙門分定,而本府,初則句管京民應辦,當此時則有應入雜物取用各廛之規,故亦入於應辦分定之中矣。其後因平市提調陳啓,革罷各殿取用之規,今則特一詞訟衙門,物力頓無出,應辦之分定,因循舊例,壬戌科時,定於本府,卽今右議政金德遠,以其時刑判入侍,備陳本府難堪之由於榻前,判府事閔鼎重,淸城府院君金錫胄,又從而陳達之,使之或定歇處,或使間次,或令他司,助其不足,如其終不可堪,則全減亦好。以此定奪之後,亦不得依此擧行,甲子科時,臣適在是任,欲陳其弊,煩不敢達,適當戶籍收捧之時,以所捧,作布推移,僅僅拮据支過矣。其後丙寅年春,又定於本府,故今右議政金德遠,適爲判尹,以難堪之由陳疏,則自上特命移定他司,其年秋,又爲論定,則戶曹錢文二百兩,啓請貸出用下,積年之後,今方備償。今此科時,又定於本府,實無責出之路,又有壬戌之定奪,故臣以此意,陳及於左·右相,則答以自本府具由草記,啓下廟堂,則當爲變通云,故卽呈草記,而政院不爲捧入,不得已以此曲折,論報備局,則以監試初試,則換定他司事,分付禮曹,會試則使本府豫爲料理擧行之意,題送。今番初試則雖減,而會試則似不得免,本府之物力,雖會試,亦無支當之路,一依壬戌定奪之例,變通,何如?兪夏益曰,漢城府草記,果爲到院,而玆事,自廟堂猶可變通,至於草記稟定,事涉煩猥,故果爲出給矣。上曰,今科則已爲換定云,今後勿爲定給之意,令廟堂稟處,可也。備局謄錄
上在昌德宮。停常參,只晝講。
夜一更二更,巽方·申方,有氣如火光。五更,黑雲起自南方,直指東方,長竟天,廣尺許,良久乃滅。
晝講時,沈權等獄事,言根出處,旣有鉤得之端,雖方設鞫,勿拘禁府舊例,推鞫之源,連續鉤問以啓之意,言于禁府事,下敎。
假注書李宇晉書啓,臣承命馳往于龍仁慕賢村判府事南九萬所住處,傳宣聖旨,則以爲,臣之不敢承命議薦之狀,曾已附陳於前來史官之行,且以請受嚴誅之意,因縣道上送疏本矣。不意玆者,史官續臨,傳宣安心議薦之命,驚惶震駭,罔知所出,直欲鑽地以入,而不可得也。上命如天,不卽奉承,固當死罪,今此嬰釁積病之身,退伏郊外,新敍恩命,亦不敢入謝,而文衡重擧,晏然議薦,其犯分之罪,尤有甚焉。與其犯分而辱及朝廷,無寧違命而誅止臣身,只自席藁頓地,恭竢鈇鉞之加云矣,敢啓。傳曰,知道。
政院啓曰,大提學圈點事,旣已命下,而前前大提學南九萬處,再遣史官,終不議薦,何以爲之?敢稟。傳曰,似當有變通之道,問于大臣以啓。
府啓,煥·爀等事。措辭見上臣等,以行副護軍柳尙運中途付處事,有所論列,而兪音尙閟,臣等竊不勝疑惑焉。尙運,外假粉飾,內實巧密,向年罪狀妖逆之啓,乃以狎歡名流四字揷入,危動上心,欲售網打之計,且故相臣許穆,以議禮見忤於時烈,而尙運,承望奸壬之意,挺身擔當,直發削黜之論,士林之駭憤,固已久矣。及夫元子定號之日,有崖異之意,至以日後難處爲言,噫嘻,此何言哉?國無儲位,十有六年,人心危懍,國勢岌嶪,正名之典,不容少緩,而別生意見,敢拒明命,前後罪狀,俱極可痛,其他黷貨分利,在尙運,爲薄物細故。如此邪侫之人,不可置而不論,請中途付處,興陽君李立身,本以凶獰之性,肆其貪功樂禍之心,內結閹豎炫·潭之屬,外昵師命·堦·翊之輩,潛伺宮禁之事,做出妖惡之言,傳播遠邇,情節叵測,且與具鎰·益勳等昏夜追逐,同心密議,憑其機密陷人之計,此人罪惡,國人皆知,王法難貸。此非削黜小罰,可以懲戢,請絶島定配。綾平君具鎰,大小罪狀,已陳於昨日之啓,不必更爲覼縷,而惟其身爲勳戚,不思報國之圖,職在將任,徒懷死黨之心。自庚申以後,承受權臣之意,廣設機察,遍陳中外,必欲盡驅文武異己之人於惡逆之域,殲滅乃已者,都是鎰與益勳·光漢等所爲。益勳·光漢旣以誣告拿鞫,則鎰以機察主管之人,安得獨免治罪之擧乎?至今漏網,不但輿情咸憤,雖鎰之儕流,莫不致訝。鎰若終或倖免,則人心之危懼,無時可定,陰兇之徒,無所可懲,請絶島定配。答曰,不允。柳尙運,削奪官爵,門外黜送,李立身事,依啓。以上朝報
晝講入侍時,知事沈梓所啓,廣州軍兵春操,今當爲之,而新舊留守交遞之際,自爾遷延,勢將設行於來月,農節已迫,民事可慮,合有變通之道矣。上曰,令廟堂稟處,可也。備局謄錄入侍事,知事沈梓所啓,今此元子胎峰禁標內,廬舍則已令撤毁,田畓則當爲入陳,似當分付該曹,或給代或給價,俾無稱冤之端矣。上曰,分付該曹,或換給或給價,可也。禮曹謄錄
上在昌德宮。停常參·經筵。
夜五更,流星出河鼓星上,入巽方天際,狀如拳,尾長三四尺許,色赤。
義禁府郞廳,以左·右相意啓曰,鞫廳至嚴,禁府堂上,不可不備員,而知義禁權大載,以病陳疏,不得行公,不可等待其差愈,今姑改差,其代,卽以在京無故人差出,牌招參鞫。同知南益熏,又爲言病不參,雖未知病勢之如何,而事甚未妥,推考,卽爲牌招,使之參鞫,何如?傳曰,允。
注書蔡成胤書啓,臣以傳敎辭緣,問于左·右相,則以爲,文衡薦望,事體重大,若非先生,不得議薦者,乃流來舊規,有難撓改,反復思惟,無他變通之道云矣,敢啓。傳曰,文衡重任,不可久曠,南判府事,疏批已下,更遣史官,議薦以來。
刑曹參議李聃命上疏。大槪,伏蒙聖恩如天,臣父窮天至冤,以特命伸雪,又卽除臣以秋曹顯秩,此實千古所未有之洪渥,撫躬含恩,無地圖報,聞命趨駕,力疾前進,來到城外,而顧以負罪賤踪,不敢晏然徑入修門,恭陳一疏,聊攄祗謝隕結之忱,與夫無狀小臣不忠不孝之狀,冀蒙聖鑑之曲燭事。入啓。答曰,省疏具悉。爾父之冤死,予固矜憐,故特命復官矣。今觀爾疏辭,益可見爾憂愛之丹忱,被誣之曲折也。自朝家旣已快雪之後,寧有一毫難安之理乎?疏末事,事在旣往,尤不必爲嫌,爾其勿辭,從速行公。
府啓,煥·爀等事。柳尙運事。具鎰事。措辭見上金萬重之惡言誣上,實是前古所無之事,而反覆究覈,罪人未得,群下之腐心痛骨,爲如何哉?萬重,初以不道之說,肆然上達,嚴問之下,諉以流言,終不吐實。及今就理之後,怯於嚴刑之命,始告傳說之人,而乃反援引,誘脅興朝,敢以言根,歸之於被誣之家,欲爲滅迹之地,前後用意,極其巧慘,論其凶逆之狀,有浮於誣告之諸賊,牢諱無根,情狀叵測。請罪人金萬重嚴加鞫問。人臣惡言誣上,是何等大罪,而今此言根,旣歸於致祥,且其供辭,未有發明之端,則論以獄體,不可不設鞫嚴問。請罪人洪致祥,嚴鞫得情,以正邦刑。故兇人宋尙敏,本以賤孽,自稱時烈門徒,頃於典禮釐正之後,乃敢祖述四種之論,作爲圖說,投進凶疏,用意陰慘,遣辭絶悖,而王法未正,徑斃杖下,國人之憤惋,尙且未洩。向者權奸秉政之日,乃以尙敏謂之死節,齊聲飾辭,欺瞞天聰,褒贈之典,旣加於尙敏,錄用之命,又及於其子,至於刊布凶疏,推奬尊慕,其心所在,路人亦知。乃今兇魁栫棘,群壬屛黜,則決不可使尙敏,仍冒贈秩,使其子,濫廁仕籍。請追奪宋尙敏贈職,其子濟用直長後錫,削去仕版。答曰,不允。金萬重前後情狀,極可痛心,而至於鞫問,太過也。洪致祥事,自做兇言,誣辱君父,其心所在,路人所知,此正春秋無將,漢法不道,論以國體,設鞫推問,奚待卿等之論列,而但渠雖凶慘,自絶于予,予已猶且曲軫貴主,旣下貸死之敎,則王言一出,不可失信。末端事,依啓。傳曰,推鞫,姑罷。以上朝報
有政。吏批,以吳斗寅爲知義禁,沈之海爲戶曹正郞,金鳳至爲戶曹佐郞,鄭東卨爲工曹正郞,安宗悌爲儀賓都事,姜世龜爲戶曹參議,李濟民爲京畿都事,李汝柱爲長湍府使,洪萬濟爲工曹佐郞,李后沆爲司僕正,金邦杰爲副修撰。
傳曰,開月旬間,當爲展謁於新陵,令該曹推擇以入,東道地勢之平坦,累經擧動,予所稔知,且前冬因山之時,纔已修治,大段橋渠處外,切勿修治,植炬亦勿措備事,竝爲着實知委事,留都軍兵,亦勿徵發於外方,三軍門中,臨時稟定事,分付。
禮曹啓曰,傳敎矣。新陵展謁吉日,令日官推擇,則來三月初十日·十二日皆吉云。此兩日中,以何日定行?敢此仰稟。傳曰,以初十日定行。
傳曰,今此新陵展謁時,三陵則方在諒闇,服色難便,似難親臨,而崇陵,則新陵禮畢後,以白袍,仍詣紅門瞻拜,實合情禮,令禮官依此磨鍊擧行。
政院啓曰,朔祭臨迫,日氣猝寒,冒夜將事,恐或致傷,且有前頭陵幸之敎,尤不可不十分善攝,臣等固不任憂慮之至,而大臣之意亦如此,故惶恐敢啓。傳曰,卿等之意如此,且有前頭擧動,依啓辭姑令攝行。
禮曹啓曰,卽接徽陵參奉牒報,則今月二十六日連日下雨,凍土始濃,丁字閣前神路砌石及東西庭所排磚石,往往坎陷傾側,蓋緣當初溪澗坑坎等處,以凍土塡築者,因以融解,以有此患,左右渠川,兩邊築石,亦有傾側處,丁字閣神門外,西邊沙壁缺落處,大幾掌許,前頭將墜之處,亦頗有之云,事極驚駭。本曹堂上·郞廳,進去奉審後稟處,何如?傳曰,允。以上禮曹謄錄
上在昌德宮。停常參·經筵。
備忘記,知義禁吳斗寅,不念分義,厭避參鞫,昨旣再度違牌,今又一向偃蹇,無意出肅,事之可駭,莫此爲甚。拿問處之,其代,卽爲口傳差出,牌招參鞫。
吏曹判書沈梓,請對入侍。入侍時,禁府堂上二員,以堂上中可合人,問于大臣備擬事,榻前定奪。
吏曹口傳政事,以禹昌績爲知義禁,柳命堅爲同義禁。以上朝報
禁府郞廳,以左·右相意啓曰,推鞫今當開坐,而禁府堂上中,知義禁吳斗寅時未出肅,同義禁南益熏言病不來,擬以事體,殊極可駭。知事吳斗寅,同知事南益熏,竝從重推考,□□□□之參鞫,何如?傳曰,允。□□義禁南益熏鞫□□□□□□事甚未妥,推考。
禁府郞廳,以左·右相意啓曰,知義禁府事吳斗寅,同知義禁府事南益熏,今日鞫廳之坐,皆不進,故朝者請推,牌招同參之意,啓辭,蒙允矣。二員俱不承牌,已至日晩,不得開坐,苟有紀綱,豈敢如是?一日之內再請,徒傷事體,知義禁吳斗寅,同義禁南益熏,竝爲遞差,令該曹卽爲差出其代,趁明朝牌招,使之參鞫,何如?傳曰,允。以上禁府謄錄李垍校正。郞廳金霔書。
上在昌德宮。停常參·經筵。
夜三更,流星出軫星下,入坤方天際,狀如鉢,尾長三四尺許,色赤。
假注書權大臨書啓,臣承命馳往于龍仁慕賢村判府事南九萬所住處,傳宣聖旨,則以爲臣被罪蒙宥之後,時未及入謝恩命,而退在荒郊,偃然議薦,其在事體分義,旣有所不敢,更有萬萬難安不得承命之事,而惶恐猥越,不敢贅陳,嚴命三下,不能自安於私次,謹當進詣官門,陳疏待罪云矣,敢啓。傳曰,知道。
京畿監司書目,龍仁呈,以判府事南九萬上疏上送事。啓。答曰,省疏具悉卿懇。已諭安心議薦之意於前後史官之行,而今又提起旣往之事,深以爲嫌,不亦太過乎?卿其安心勿待罪。仍傳曰,遣史官傳諭。以上朝報
傳曰,今此陵幸時,隨駕軍兵,依甲乙兩年例,還宮後,各其軍門犒饋事,分付。訓局謄錄
上在昌德宮。停常參·經筵。
夜四更,流星出天中淡雲間,入巽方天際,狀如鉢,尾長三四尺許,色赤。卯時至未時,日暈。
申厚載啓曰,明日常參·經筵,取稟。傳曰,停。
兵批啓曰,忠翊衛將李守敏,身病極重,不得察任,宿衛輪直之任,不可暫曠,改差,何如?傳曰,允。
又啓曰,五衛將李漢雄,時在富寧任所,新府使交代上來,非一朔內可期,而前頭擧動迫頭,有難等待,五衛將李漢雄,改差,何如?傳曰,允。
申厚載,以吏批意啓曰,典獄署參奉李綖,身病甚重,不得行公,改差,何如?傳曰,允。
朴鎭圭啓曰,卽者禁府郞廳,以大臣意來言,諫院,獨有司諫金澍,鞫廳進參矣。今日金澍,身病猝劇,勢難參鞫云,而大司諫權堦,獻納權珪,獻內權珪正言金元燮·朴萬鼎皆在外,他無推移進參之員,莫重鞫獄,不可以此暫停,合有變通之道,何以爲之?敢稟。傳曰,正言金元燮·朴萬鼎今姑改差,卽爲開政差出,牌招參鞫。
有政。吏批,判書沈梓進,參判吳始復在外未上來,參議姜鋧進,右承旨申厚載進。
吏批啓曰,慶尙監司,今當差出,而無故可擬之人,乏少,承旨外任,竝擬,何如?傳曰,允。
以金夢陽·李浚爲正言,李聃命爲承旨,李玄錫爲慶尙監司,兪夏謙爲兵曹參議,尹德駿爲高山察訪,李玄亮爲昌陵參奉,權歆爲兼西學敎授,金聲久爲司成,宋世貞爲濟用直長,朴尙斌爲假引儀,李斗齡爲燕岐縣監,李藼爲禁府都事。
兵批,判書尹深進,參判李鏶進,參議未差,參知李玄紀進,左副承旨權愈進。
以安弼星爲曹司衛將,鄭維岳·靈春君涏爲副摠管,申義亨單付細川權管,元德夏爲武兼,柳壽崙爲文兼,金元燮·朴萬鼎爲副司果,金得輝爲武兼。
朴鎭圭啓曰,卽者禁府郞廳,以大臣意來言,今日當爲推鞫之坐,而諫院之官,牌招肅拜,日已暮矣。開坐之後,承旨請出推案,則必至夜深,似難於今日內開坐云矣,敢啓。傳曰,知道。
大司憲閔宗道啓曰,日昨同僚,以金萬重鞫問事,及趙亨期與沈權一體刑推事,簡問於臣,其簡曰,金萬重前後用意,極其巧慘,論其凶逆之狀,有浮於誣告之賊,趙亨期得聞於姪兒之說,已發於沈權之招,似無隱情之意,亦著於金吾之啓,其所以罪狀兩人者,大略如此。臣意,以爲萬重,初以不道之言,肆然陳達,及其嚴問之下,不以實對,欺君護黨之狀,誠極痛惡,且萬重,明知無根,而終始牢諱,若可嚴訊,可得其情之論,答以謹悉,至於亨期,則旣與沈權,一處面質,而今又請刑之議,獨及於沈權,則不但彼此曲直之已分,互相之言,有難取信,亨期則不必竝論,以此答送矣。臣病臥私室,始聞物議,亨期之得聞於其姪兒云云,乃是實狀,明有可據,致祥之外,別有言根,與致祥同情唱和,而不請鉤問,徑寢重論,大失臺體,難免其責云,臣不勝瞿然之至。臣連在鞫廳,不聞外議,致令重發之論,終至中寢,物議之來,臣實自取,且臣伏承金萬重請鞫之批,以似涉太過爲敎,臣妄意聖明於萬重,或之未及盡燭其實狀者,卽伏見金吾判下公事,臚列其罪,作爲問目,有嚴刑得情之命,臣於是始知聖上處分得中,而臣等擬律之失當也。一則見非,一則做錯,決不可仍冒臺席,請命遞斥臣職。答曰,勿辭。
朴鎭圭啓曰,大司憲閔宗道,再啓煩瀆,退待物論矣。傳曰,知道。以上燼餘
兵批啓曰,頃日政,同知中樞府事柳瑺,備擬受點矣。今聞柳瑺,前任牙山縣監,時未解由云,初不致察,不勝惶恐,柳瑺改差,何如?傳曰,允。兵曹謄錄
上在昌德宮。停常參·經筵。
下直,朔寧郡守李震殷,城津僉使金錫民。
申厚載啓曰,明日常參·經筵,取稟。傳曰,停。
權愈,以都摠府言啓曰,今日入直軍士,中日習射,請出標信。傳曰,知道。
以備忘記,傳于權愈曰,今下弓矢,城津僉使金錫民處,給送。
權愈,以都摠府言啓曰,副摠管柳炅,以禁軍等戎器點考事,除標信,慕華館坐起進去之意,敢啓。傳曰,知道。
又以兵曹言啓曰,去二月二十九日,司議沈廷輔稱名人,自丹鳳門入來,差備門外擊錚,極爲駭愕,今攸司囚禁治罪,何如?傳曰,致祥更推之時,旣以妄有所疑傳說,明白承款,其自做自傳之狀,彰著無餘,則前推中巧飾推諉之說,不待擊錚,朝家業已詳知,不必如是紛紜,勿爲囚治。
又以御營廳意啓曰,今此十一番軍兵及十五隊別馬隊·別破陣等,射砲用劍試才賞格,從分數多寡,以本廳所儲木綿面給後,別單書入之意,敢啓。
又以兵曹意啓曰,今三月初二日幼學梁禹賢稱名人,自宣仁門入來,差備門外擊錚,極爲駭愕,令攸司囚禁治罪,同門守門將李英達,常時不能禁斷雜人,以致闌入,亦難免其責,推考,何如?傳曰,允。
傳于申厚載曰,大臣·備局堂上引見。
申厚載,以弘文館言啓曰,新除授副修撰金邦杰,時在慶尙道安東地,經筵入番事緊,斯速乘馹上來事,下諭,何如?傳曰,允。
本院啓曰,文成公李珥,文簡公成渾之不合從祀,凡世之稍有學識者,孰不知之,而一邊之人,欲立私意,不有三朝之聖敎,力排一世之公議,招集八方趨附之輩,撰疏分授,欺誣天聰,而自謂公共之論,濫躋俎豆之列,其汚聖廟而羞士林,久矣。頃者原城幼學安之疏,蓋出於嚴祀典之意,而聖明已洞悉者也。今者進士洪萬迪等,乘怒投疏,欲爲角勝之計,而疏中所陳,皆向時欺誣舊套者,此不足以塵浼天聽,而係是多士之疏,不得不捧入之意,敢啓。傳曰,今觀洪萬迪等疏,語意無倫,必欲力排公議之狀,極爲駭然,此疏還出給。
兪夏益啓曰,近日廳中,位甚不齊,左副承旨李聃命,今日亦不出肅,卽爲牌招察任,何如?傳曰,允。
申厚載,以吏曹言啓曰,卽接社稷署牒報,則令具時經,身病甚重,不得行公,改差,何如?傳曰,允。
朴鎭圭,以備邊司意啓曰,本司武郞廳·副司果徐㮨,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又以備邊司意啓曰,本司武郞廳·司勇李光漸,奔走勤仕,已滿十五朔,依例六品遷轉事,捧承傳施行,何如?傳曰,允。
吏曹口傳政事,以申厚載爲進賀兼謝恩副使。
記事官羅學川書啓,臣承命馳往于龍仁地潛室村判府事南九萬所住處,傳宣聖批,則以爲臣三違聖旨,分甘天討,封疏席藁,恭俟嚴命,而史官又臨,傳示天批,溫諭丁〈寧〉,勿令待罪,聖恩愈隆,臣罪愈極,惶恐感泣,不知死所云矣,敢啓。傳曰,知道。
持平成瓘啓曰,趙亨期不無隱情之議,旣著於金吾之啓,則平問之下,有難取信,鞫問之意,臣果發簡,而長官,以與沈權面質之後,曲直已分,不必竝論爲答,故臣之淺見,亦以爲然,竟使重論,旣發而旋止。且金萬重牢諱言根,情狀叵測,請鞫之啓,臣亦同參矣。長官,以趙亨期事,致有物議,金萬重事,擬律失當,引避退待,則臣之所失,與長官無異,何可晏然仍冒?昨緣日暮,今始來避,所失尤大。請命遞斥臣職。答曰,勿辭。
朴鎭圭啓曰,持平成瓘,再啓煩瀆,退待物論矣,敢啓。傳曰,知道。
掌令朴紳·金龜萬啓曰,日昨同僚,以金萬重鞫問,趙亨期刑推事,有所簡問,萬重事則臣答以謹悉,亨期事則答如長官之言,遂寢其論矣。今者長官,以此兩件事,引避,一則曰見非,一則曰做錯,臣等,亦何敢晏然?昨緣日暮,今始來避,所失尤大,請命遞斥臣職。答曰,勿辭。
朴鎭圭啓曰,掌令朴紳·金龜萬,再啓煩瀆,退待物論矣,敢啓。傳曰,知道。
朴鎭圭啓曰,備邊司郞廳,以大臣意來言,昨日鞫廳之坐,臺諫不齊,不得開坐,今日當趁開坐,而賓廳坐起日次相値,罷坐後鞫廳開坐之意,敢啓。傳曰,知道。
答忠洪監司尹以道疏曰,省疏具悉。卿辭至此,本職當許遞焉。元疏缺
進士洪萬迪疏曰,伏以,斯文之隆替,係國家之興喪,自古哲后明辟,莫不以崇奬儒賢,賁飾文敎,爲急務,而至於我國家,則有大焉。僻處海外,而文治之盛,蔚然與中華竝稱者,莫非祖宗朝尊賢重道之化,有以基之也。國朝之以淵源正學,冠冕儒林,陞附俎豆之列者,前有五賢臣,而繼五賢臣而作者,故文成公臣李珥,文簡公臣成渾,是也。兩賢臣從祀之請,實八路多士百年公共之論,而特以事體重大,累朝因循,不克擧行矣。何幸我殿下,聖德天縱,聖學日新,其於兩賢臣學問道德之盛,洞然深契,灼然明察,俯循中外章甫之齊籲,特擧累朝未遑之闕典,誠斯文之至慶,世道之大幸也。乃者原城人安,敢投一疏,肆然以黜享爲請,而醜詆之說,罔有紀極,臣等,竊不勝驚駭痛惋之至也。兩賢臣學問道德,前後章甫之疏,搢紳之章箚,備陳無餘,聖明亦旣洞悉,而第其姿品之超卓,造詣之精深,踐履之篤實,門路之正大者,百世之師表,我東之程·朱,從祀之擧,實建天地而不悖,質鬼神而無疑,俟後世而不惑者,而,乃敢以不忠不孝無父無君等語,公肆醜辱,略無顧忌,是何人心之陷溺,世道之不淑,一至於此乎?其所羅織而構誣者,蓋指李珥,染指禪門於髫年志學之日,成渾,不及扈駕於壬辰西行之事也。臣等,請爲殿下一一辨之。李珥,夙有求道之志,而偶閱釋氏書,謂頓悟之法,於入道,眞捷逕,初欲留意,而旋卽開悟,一變至道,蔚爲眞儒,此可見氣質之超詣,有大過人者,蓋禪學淸淨而近理,其論心說性,或有與吾師吻合處,自古豪傑之士,多未免染禪之患,雖以程伯子·張橫渠·朱晦庵之大賢,始若不能無出入於釋氏之說,卒乃反而求之六經而純如也。今其著於記載,形於簡牘者,班班可見矣。若以少時之染禪,竝與其平生而疪之,則是程·張·朱三夫子,皆不得爲賢者,天下豈有是理哉?若成渾,則當壬辰倭報之急,方在罪籍中,不敢躬自入京,遣子探問未還,而車駕,夜深猝渡臨津,渾家距津頭一息,故渾實不知也。翌朝蒼黃追到,津路已絶,竟不得渡,其不及赴難,事勢固然,而伊時讒臣李弘老,指津上李珥舊家,謂成渾之廬,其乘機奇中,可謂極巧且深矣。昔江萬里,以度宗朝相臣,退居舊廬,不赴國難而死,楊龜山·尹和靖諸賢,當建炎板蕩之際,君父播越之辰,亦未嘗無召自至,蓋奔走效力,人君,不責於在野之臣,進退出處,君子亦自有隨時之宣,故當時未聞有議之者,後世未聞有譏之者,況渾之聞變最晩,不及赴難,出於事勢之適然,而以此勒加以忘君之罪,此豈稍有人心者之所可忍乎?且疏所謂三朝列聖之敎,不翅丁寧者。尤極矯誣,有不容不辨破者,蓋此兩賢臣,受知宣廟朝,風雲魚水之契,夐出千古,癸未年間,三司之臣,構誣李珥,而宣廟,赫然震怒,至以欲入珥·渾之黨爲敎,仁祖朝乙亥年間,宋時瑩等疏,請兩臣之從祀,而仁祖大王,以非謂道德之不足,事體重大爲敎,故及至孝廟朝,洪葳等之疏請從祀也。雖不賜允許,亦有兩賢碩德,予豈不知之敎?及夫南重維等之疏詆兩臣也,我先大王亦以痛惡爲敎而罰之,唯我列聖之於兩賢,其崇奬之尊尙之者,卽此而大可見矣。其不卽許從祀之請者,特出愼重之本意,非以兩臣之爲不合於俎豆之列也。雖或有一二未安之敎,或由讒舌之巧中,或出於一時之激惱,而今,乃敢掩諱前後褒奬之敎,摘抉其一二未安之批,欲質其誣詆之證,售其脅持之計,此不但誣兩賢,亦所以誣列聖。嗚呼,可勝痛哉?蓋尊賢尙德,天理之所固有,人心之所同然,苟有秉彝之性,孰不知尊慕兩臣,而不幸黨比之習,壞人心術,醜詆之說,其來有素,其造意之無倫,遣辭之醜悖,亦未有如之甚者,而況其士論僉同睿旨快斷,陞祔聖廟,迨至一紀,而乃敢乘時竊發,欲逞其嘗試傾陷之計者,尤有所不忍正視也。竊覵殿下,睿智之姿,超出百王,溫文之學,日就光明,今此兩賢臣從祀之典,實爲光前烈裕後昆,億萬年無疆之休,豈不韙哉?頃於從祀議定之後,有朴性義等,又以醜正之說,敢爲沮格之計,聖上深惡痛斥,不翅明白,至曰滿紙游辭,罔非陰慘不正之語,夬施流竄之典。臣等,又伏聞於筵臣奏對之時,殿下有問,宣廟,曾於兩賢,累有崇奬之批,而一邊之人,每以一時未安之敎,爲誣毁之端,累朝之不許從祀者,蓋出於愼重,故予知公議之久鬱,而夬從多士之請,爲敎,我殿下,尊尙儒賢,放黜詖淫之盛德,孰不贊仰欽頌,而今乃於幺麽一之疏,不惟不克深惡而痛斥,反以不無意見爲敎,臣等於此,實不能無憾於天地之大也。國家處分,務宜愼重,人君執德,貴在堅固,雖尋常事爲之間,苟或詢謀大同,是非已定,則不宜以一人之言,乍作乍改,以貽顚倒之譏。況此斯文腏食,何等大事,而乃於祀典旣擧,公議大定之後,反有撓奪之漸,則其所以傷國體而損聖德,誠非細慮,而不可使聞於天下後世,臣等,於殿下今日之敎,不能無慨然於中者也,臣等,固知殿下聖明,必不至終爲邪之所動,而第念儒賢,國家之元氣也。必也使一世之人,擧知尊賢而尙德,然後人心可淑,世敎可植,今此怪鬼之徒,乃敢跳梁於天日之下,顯有窺覘之態,若不明示斥絶,痛加懲抑,則竊恐邪說之作,日新月盛,敎化陵夷,風俗頹敗,終爲亂亡之基本也。臣雖無似,亦嘗沐浴殿下菁莪之化者也。目覩斯文之大變,義不忍含默,瀝血封章,相率叫閽,伏願殿下,堅定聖志,痛闢淫辭,使士林有所矜式,世道有所維持,不勝幸甚。無批還給
朴鎭圭啓曰,卽者大臣送言,今日當爲推鞫之坐,而日勢已暮,罪人面質之際,必致夜深,難以察色,待明早開坐之意,自本院微稟云矣,敢啓。傳曰,明日趁早開坐,可也。
申厚載啓曰,臺諫牌招事,命下矣。今已夜深,明日待開門牌招之意,敢啓。傳曰,知道。
又啓曰,行司直李彦綱,削奪官爵,門外黜送事,命下矣。臺諫,方以極邊遠竄論啓,削黜傳旨,不得捧入之意,敢啓。傳曰,知道。以上燼餘
三月初三日未時,上御熙政堂。大臣·備局堂上引見時,左議政睦來善,右議政金德遠,判義禁閔黯,吏曹判書沈梓,禮曹判書李觀徵,戶曹判書權大載,刑曹判書李宇鼎,工曹判書柳命天,兵曹參判李鏶,大司成睦昌明,右承旨申厚載,副應敎權瑍,持平李萬元,正言金夢陽,注書蔡成胤,事變假注書柳栽,記事官權彭老缺入侍。睦來善進曰,近來日氣,連日涼冷,此時聖體,若何?上曰,無事矣。來善曰,元子誕生,已過百日,近復何如?上曰,連得平安矣。來善曰,臣精神昏短,凡係所達之事,不可以箚子盡記,故今日乃敢入侍矣。金德遠曰,近來推案文書,連經睿覽,誣告情節,想已洞燭,更無所達,罪人等誣告節目,幾盡承款,而每主張者,自謂非渠所知,誣告者,又謂非渠所謂,互相推諉,尙未究竟,自古誣告,間或有之,而情狀之陰慘,豈有如此獄者乎?上曰,前後誣告情節,以推案見之,則極爲狼藉,凶徒之欲屠殺一番人,買家譏察之迹,尤極凶慘,是可忍也,孰不可忍也?主張者,自以爲能事,專欲以此售奸,原其所爲,節節痛惋矣。德遠曰,頃年許璽承服時,緣此而死者,何限,而大槪獄體,渠必遲晩,然後可以結末,而今此罪人等節次,則幾盡吐實,而不爲遲晩,故姑未結末耳。來善曰,凶徒情狀,自上近爲節節下燭,而致誣天聰,害人傷國者,豈有如此之甚者乎?凶謀節次,已盡敗露,而姑不承服,今日罷引見後,更當面質,而其爲設計,極其凶慘矣。上曰,伊時私送軍牢捉來者,有之,買家譏察者,有之,光漢輩,裁札送之,以如是生,如是死等語,自中恐喝者,有之,豫作變書,留置者有之,古今天下,寧有如此陰凶者乎?各別嚴刑,期於得情,可也。
來善曰,臣取見慶尙監司及東萊府使狀啓,則我國潛商之犯禁者,依約梟示於館門之外,倭人之潛貿人蔘者,依約互殺之事,累次爭執,而終不聽施,狡倭違約之狀,誠極痛惋。第觀追到東萊府使狀啓,自本官嚴加責諭,則低其聲色,當以從容相議回答爲言云,而倭人一時之言,固難取信。曾於癸卯年間,故監司李星徵,爲東萊府使,其時通事金達,與倭人潛相買賣,趁不給價,及其倭人限滿將歸之時,面詰金達,欲推厥價,而達,猶且退托不給,故倭人擊殺金達,我國,以代殺之事,詰責館倭,而終不聽從,星徵,以委送一譯,通諭島主之意,啓聞定奪,差遣譯官時,朝家,分付東萊府使,書契通諭於島主,則島主,始知其館倭殺人之事,而終不代殺矣。且此館倭等,雖以昔年石硫黃買賣時事,執以爲言,有若我國,有所與知,而終不能爭執矣。今者倭人等,以爲此是島主之所指使,而潛買云云,其言之虛實,何可辨也?依癸卯年例,委遣譯官於島主處,欲辨其虛實之意,分付東萊府使,卽令譯官,責諭于館倭等處,則必不無驚動改圖之擧矣。如是責諭,雖不動意,島主,果有指揮潛貿之事,則畢竟處置,不過與癸卯年,同一套矣。至於關市久撤,隣好之道,殊涉未當,姑觀其所爲而處之,何如?上曰,所達之言,是矣。德遠曰,以倭館潛商事,撤市相持,已至經年,本道馳啓,前後入來,聖明,業已洞燭其委折矣。一自我國禁蔘之後,倭館蔘貨,買賣路絶,前後求貿,亦不聽許,故有此潛相買賣之事,而覺發之後,我國,旣已依約梟示,則倭人之稱托違拒,誠極痛惋,彼倭之以石硫黃潛商事,爲藉口者,丙午年間,我國,分付商賈輩,潛買石硫黃,過四五年後,玆事發覺,彼國潛商則一一梟示,我國商人,一體梟示之意,累度爭執,而其時朝家之終不聽許者,蓋出於非渠輩任意潛商故也。今此倭人,經年相持,責諭非一,而終無回聽之意,無端停止,旣涉示弱,一向爭執,動念難必,此後處置,實無善策矣。彼倭之終始違拒者,以島主之與知,爲執言,姑待島主之自江戶回還,卽爲發送問慰譯官,仍令東萊府使,移書于島主,問其與知之虛實,以爲前頭處置之地,似當。以此意,爲先分付於東萊府使,使訓導別差,更加責諭,觀其辭色,卽爲馳啓,而停市已久,商賈呼冤之弊,亦不可不慮,此則渡海譯官下送事,與館倭約束後定奪之意,竝爲回移,何如?上曰,依爲之。出擧條
來善曰,京師,國之根本,所當優施惠民之澤,以爲保存之地,而自壬戌以後,因歲凶荒,各樣貢物,多數權減之後,毋論豐凶,今至八九年,尙不變通,貢物主人輩之呼冤,已久,其在保民之道,年凶則權減,稍稔則復舊,以副民望,可也,而當其貢物權減之時,國用之不可廢者,則令戶曹別爲貿易進排,故應用之物,先爲責徵於貢物主人輩,追後給價之際,度支所見,各司不同,不定其規,或足或不足,非但貢物主人之抱冤應役,戶曹經費,則大有所損,該廳則反有所益,揆以國事,豈當如是?當此稍稔之歲,不可不變通,故臣與僚相商確後,問議于戶判及宣惠廳堂上,則皆以臣言爲是,試令該廳査考新舊穀物之數,及今年應下之數,則雖復舊權減之貢物,還給其價米,餘米,尙至於四萬四千六百五十五石零。且以忠洪·全羅·慶尙·京畿四道儲置米言之,其數亦至於二十七萬六千五百四十七石零,卽今京外國儲,不至於匱竭,別樣變通,大施優恤之澤,實合事宜矣。德遠曰,京師,根本之地,理宜優恤,而都民之爲市井工匠者,官役者,其數無幾,此外則皆遊食之輩,古人之詳定貢物價,過爲優厚者,其深長之慮,豈不及於今之人而然哉?蓋欲使其穀物,波及於民間,而有所資賴也。近因年凶,用度不足,或裁減其詳定價本,或權減其不緊貢物者,幾至十年,尙未變通。若論以事理,則隨歲豐歉,以之加減,可也,而一減之後,便作恒式,民之呼冤,固其宜也。今若只復權減之價,其惠,只及於見減之輩,而不能遍施,詳定所減之價,及權減之數,合而計之,不過二萬石零,竝爲復舊,然後方可爲均施之惠,臣等,更與該廳堂上,商確講究,別單啓下,以爲復舊之地,何如?上曰,適因凶荒,一時權減,今至多年,民之稱冤,其勢固然,令戶曹及該廳,相議磨鍊,別單啓下後,復舊,可也。出擧條
上曰,近以年凶,百官之給料,久荒年則復祿,凶歲則給料,無妨,而至今因循,尙未復祿,殊非忠信重祿之意也。復祿,何如?來善曰,以忠信重祿下敎,孰不感祝?百官之料祿,雖薄,與都民艱食者論之,則亦有異焉。昨年雖豐,今年年事之豐歉,姑未可知,復祿之後,若或失秋,又爲給料,則事體似涉顚倒,姑觀秋成而處之,似宜矣。上曰,戶判,可以料度其能復祿乎?權大載曰,都數則優於常年,而今年年事之豐歉,姑未可知,姑觀秋成而處之,似可矣。德遠曰,國無一年蓄,則亦可謂寒心,況近年以來,國儲匱竭,今雖稍豐,復祿難矣。曾前減米,以太添給矣。無已,則以減米還給,姑待年豐,徐議復祿,可矣。閔黯曰,臣意則異於是,自上下敎,臣雖無狀,豈可祿之低昻爲重,而有所達乎?臣則職在崇班,猶可支度,至於庶官,唯以料祿資過,其在朝家事面,以常祿給之,似可矣。上曰,各道收租案,其數幾何,而可以頒祿乎?大載曰,各道收租案,姑未及上來,不可以知之,而湖南收租案,則已爲來到,其數,至於萬餘石,此則優於常年矣。猝然復祿,又有不足之患,則未免苟簡,姑待秋成徐議處之,極合事宜矣。上曰,祿者,常也,料者,權也。凶歲則減其料,豐年則復其祿,可也,而至今因循,尙未復祿,非但君上待臣之道太薄,亦非忠信重祿之義,其在事體,殊涉未安。今日復祿之後,或年事不幸凶歉,雖又爲給料,而不歸於顚倒之患矣。德遠曰,倉卒之間,難以復祿,各道文書上來後,從容商確處之,似可矣。上曰,予意則今年復祿,來年雖減,亦不妨矣。戶曹磨鍊以稟,可也。
來善曰,臣有區區所懷,敢此仰達。近來日月照臨,雨露之澤,遍及存沒,冤氣消釋,和氣藹然,豈非國家之福哉?向者諸臣之被誣而死者,特命復官,盡雪其冤枉,而故相臣閔熙,人品忠謹,本無傷人害物之心,聖明,固已下燭矣。橫被構誣,竟死謫所,事之冤痛,莫此爲甚。臣得見其時,出於朝報者,則元老之招,以爲不自親聞,得聞於逆堅,而其言之虛實,亦不可知云云,故鞫廳啓辭中,以無他可證爲辭,請以上裁,則自上特命,分揀放送。厥後筵中,領府事臣李尙眞,亦以罪名不明,仰達矣,其慘被惡名,終不得伸白而死,已極冤痛。至於吳始壽冤死之狀,尤有甚焉,必不得瞑目於地下矣。兩人旣復官爵之後,則朝家當待以大臣禮,改題主時,依例差遣題主官,亦當別爲致祭,以示矜惻之典矣。上曰,大臣所達,誠是,別爲一體致祭,各遣題主官,可也。來善曰,此外,亦有二品中冤死者,一體依例致祭,似合事宜矣。上曰,二品以上,竝一體致祭,可也。出擧條
德遠曰,故相臣閔熙,與領議政權大運,一時見逐,到今存沒有異,不得同被恩榮,原復之命,適及其喪期未畢之前,泉壤之冤,今已伸白,而但十載投荒,含恨長逝,返櫬故山,事同藁葬,此則聖上之尤可感惻處也。致祭時,祭文,分付詞臣,別爲措辭,以彰聖朝哀愍之意,以慰九泉未瞑之魂,似可矣。上曰,分付詞臣,祭文,措語委曲製進,以諭予意,可也。出擧條
來善曰,臣聞尹鑴·柳赫然等酌處之敎,筵臣所達詳悉,不必更陳,而聖明,亦已洞燭其冤狀矣。鑴,以山林讀書之士,凡事疎迂,不閑世務,以戰車一款見之,則亦缺至於致死,蓋由於照管·密箚事,而照管則著在古文,不過照察之意,密箚則臣不得見,而觸忤時輩,竟就於死,事之冤痛,莫此爲甚。缺字,豈有彷彿於尹鑴之事乎?德遠曰,尹鑴爲人,聖上旣已洞燭矣。其出世,蓋以明大義爲主也。不量疎闊,擔當事務,不缺盡言不諱,種種危機,步步不避,此所以被搆而冤死者也。賜死傳旨中罪目,雖不能盡記,至於照管二字,則不過引古人承意照管之缺語意,謂之管束,密箚,只是過慮防患,而因此搆捏,必殺而後已。其時,臣適逢金錫胄,問於臣曰,尹鑴之死,何如?臣曰,朝家禮遇缺於銓相,元無干涉於謀逆之事,而今遽殺之,則他日聖明缺之名。錫胄曰,吾將搆疏欲救云。聞怵於時議,終不得呈徹云。金錫胄,以其時主張獄事之人,其意猶且如此,尹鑴之冤死,推此可知矣。上曰,尹鑴之疎於世務,予亦知之,而只緣被嫉於時烈,竟至於死,其爲冤枉,固已洞燭矣。柳赫然則不過以凶賊藉口爲罪,而別無現著之事矣。德遠曰,柳赫然之死,尤是千古所未有之冤枉者,其體國之誠,可質神明,而爲世所忌,竟至於死,可勝痛哉?其時因大臣請對,賜死定奪之後,自上旋下備忘,還發配所,臺議爭執,尼而不行,以此推之,則赫然之賜死,實非出於聖上之本情矣。來善曰,柳赫然爲國忠勤之誠,實是罕有,而慘被搆捏,竟至枉死,其爲冤痛,可勝言哉?上曰,其時所爭者,只以凶賊藉口爲罪,而累朝宿將,不忍置死,予則欲生之矣。大臣臺臣,反復爭執,以致冤死,特爲復官致祭,可也。出擧條上曰,爲時烈所嫉而被謫者,皆令放釋,而靈林君翼缺無罪追奪,洛西令秀胤,元無顯著之罪,而以其不參於告廟疏之故,見嫉尤甚,搆捏而死,一體復官,可也。申厚載曰,臣有所懷,敢此仰達。李壽慶,首發烈遠竄之論,故最忤時烈,竟死謫所,其爲冤痛,何可盡達?上曰,李壽慶復官,此外有落漏者,竝一體復官,可也。出擧條
德遠曰,故參議臣張應一遷陵上疏,何與於黨論,而其時人,謂之搆捏時烈,庚申以後,至於追奪,事之無據,莫此爲甚矣。上曰,一體復官,可也。出擧條
德遠曰,尹鑴之冤狀,纔已陳達矣。尹鑴,若犯於逆謀,則其子自有當坐之律,而旣不犯逆,則其子,寧有緣坐之理?其賜死之日,其子五人,謂之惡種,不宜置之輦轂之下,不意捉來,編配極邊,其時景象,何可盡達?國家三尺至嚴,豈可以私怨,有所撓屈乎?上曰,其子,盡爲放釋,可也。出擧條
黯曰,臣待罪金吾,而今此大霈,各道放未放啓本中,竄謫諸臣,多出於構誣,或有干係逆獄,不敢擅斷,榻前定奪後,欲爲議啓矣。德遠曰,庚申逆獄,羅織鍜鍊,橫被罪名者,雖多,自前名犯惡逆者,不死則白脫,蓋一負惡逆之名,無所容於天地之間也。今則一入之後,毋論情犯虛實,直驅之於逆黨,或殺或謫,一任其意,然罪名重,本道不敢直斷,禁府亦難容議,稟定榻前後,議啓,宜當矣。尹鑴五子之緣坐,旣是法外,吳挺緯·吳始大·吳始萬亦無緣坐之事,而挺緯,庚申傾奪之時,謂之貪汚,始大·始萬則李師命,稱以踪迹怪秘,十年竄謫,安命老·李熙采·李尙賢則台瑞之子,初有所引,後復稱誣,而累次受刑,仍至遠配,事甚冤枉矣。德遠曰,其時尹堦爲刑房承旨,深知其冤,故頃因安命老子上言回啓,備陳其時實狀,其爲冤枉,推此可知矣。上曰,如此之類,待本邑放未放啓本上來後,一倂稟啓,可也。黯曰,黃徵之被罪,尤極冤痛,無他罪名,只入李告變書中,臣名亦在其中,而蒙被罔極之恩,至於白脫之境,徵則牢囚十日,不一推覈,及其結局之日,投絶塞之外,父母俱死,未能歸見,卽今李,誣告情節,旣已盡露,而黃徵,獨未蒙宥,故敢此仰達矣。上曰,黃徵,亦爲放送。出擧條
德遠曰,李玄逸,卽讀書博古之士也。已付司業,而當初開筵頻煩之日,經學,無如玄逸,出入經筵,則必有輔導之益,自政院別諭,使之催促上來,以爲出入經筵之地,何如?上曰,自政院措辭下諭,使之上來,出入筵席,可也。出擧條
來善曰,前頭使臣文書,必須豫爲講定,然後可以趁期出疆,而副使李彦綱,方被臺論,勢難仍存,合有變通之道矣。上曰,李彦綱改差,卽爲出代,可也。德遠曰,謝恩副使,當以嘉善差出,而十年廢逐之餘,無路推移擬望,今此陵幸之時,判尹,例多主管之事,亦當差出,而苟簡莫甚,續續陳達,雖甚未安,似當有變通之道,敢此仰達。上曰,卽今事勢,不得不然,謝恩副使及判尹從二品堂上中備擬,可也。沈梓曰,不無其人,而以老病不得備擬缺參判及右尹,亦有窠,而無路推移擬望,惶恐敢達。上曰,謝恩使及判尹,問于大臣,堂上從二品中備擬,可也。德遠曰,判尹備擬之人,則有之,而拘於解由,有難循例擬望矣。上曰,勿拘解由。出榻敎
德遠曰,故相臣許穆,今當致祭,而時未取窆,尙在淺土之中,有子三人,其二子死,其孫許恦,則臣觀其人,可堪百執事之任,而貧不能聊生,香火不繼,儒賢奉祀孫,例有錄用之規,而只以幼學之故,不得循例備擬云。其在國家崇儒之道,宜有軫念之擧矣。來善曰,其子許,經營葬地,客死於道,尤可矜惻矣。上曰,儒賢奉祀,不可不軫念其孫,特爲除職,前頭遷葬時禮葬,當依例擧行,而葬需祭需,別爲從優磨鍊題給,可也。出擧條
厚載曰,趙持謙·韓泰東兩人事,曾有議處之敎矣。問于大臣而處之,何如?來善曰,兩人,挺身頹波,獨持正論,一自兩人之出,稍沮戕殺之計,其時人心惴惴,若不保朝夕,若非此兩人,則一番之人,幾至殲滅矣,得保今日者,獨賴此耳。兩人秉心之正直,可以推知,合有褒奬之道矣。德遠曰,虐炎方熾之中,斷知搆捏之狀,獨扶公論,挺身而出,其爲心術之正直,識見之高明,推此可知,若與時輩,同唱和相應,則平步靑雲,何官不做,而其意,以爲如此,則難免於小人之名,首爲正論,不顧利害,當時顚沛,有不可言,竟坐於此,窮餓以死,惟其苦節,有足可尙。持謙,未有恩德之及於人,而其喪葬也,泮人敦喪,市民烻燔,高山·高城兩處吏民,亦皆持賻而來奠,此不過獨持正大之論,故人皆景慕而然也。其在褒奬之道,不可無旌淑之擧矣。上曰,時輩之譏察方張,盡欲戕殺一番人,而此兩人,獨持正論,不附時議,其操守,誠足嘉尙。褒贈之典,似不可已,持謙,正卿追贈,泰東,亞卿追贈,可也。德遠曰,此兩人,一生淸苦,身死之後,其妻孥,貧無以資活,香火將絶云,亦甚矜惻矣。上曰,令該曹食物祭需,從優題給,可也。出擧條
李宇鼎曰,臣待罪刑曹,各道放未放秩,未及上來,而觸忤於時烈,而被謫者,居半,近年缺日月遍照,而猶不無遺漏之嘆,不爲稟達,而直放未安,似當有酌處之道,故敢此,仰達矣。上曰,如此類甚多,或有蒙宥者,或有未放者,殊涉不均,一體放釋,可也。出擧條
德遠曰,曾前文參下,有十年沈屈者,則或有陳白而陞出者矣。頃年以來,爲時輩之搆捏,亦有十年沈屈之人,事之無據,莫此爲甚矣。上曰,某某人耶?德遠曰,柳栽·吳尙游·李文興,而柳栽則橫被搆捏,至今沈淪矣。厚載曰,槐院舊規,有右位則例爲讓位付職,而至於柳栽,則向時之人,媢嫉尤甚,以千萬無據之說,橫加汚衊,十年廢錮,終不付職,事極可駭矣。來善曰,文參下李萬根,亦有取忤時輩之事,至今廢屈矣。德遠曰,成均·校書兩館亦多有之,而不能記憶,如此積滯之類,分付該曹,使之陞出,何如?上曰,使之抄出,分付該曹,陞出,可也。出擧條
梓曰,近來承旨擬望之人,不爲不多而若除相避,則無故之人,絶少,揆以政體,殊甚苟簡,睦林儒,以曾任江陵時軍案紙,遵用舊例之故,至被徒配而蒙宥,所坐,元不大段,趙嗣基,亦於頃日,旣有放還之命,此兩人,合有變通之道,惶恐敢達。上曰,竝敍用,可也。出擧條德遠曰,趙嗣基缺難堪承旨之任,堂下中,次次陞之,則庶可免苟簡之患矣。上曰,承旨望中,除相避老病之人,則殊甚苟簡,臨政時,予當別爲處之耳。德遠曰,御營大將尹以濟,卽臣之前妻三寸叔母夫也。軍門,雖無相避,其在事體,殊涉未安,而大將則不可遞易,臣之提調,遞改何如?上曰,軍門,本無相避,勿爲遞改,可也。上曰,今此陵幸時,以御營大將,留都,可也。
李觀徵曰,宗廟·永昭殿薦新天鵝,自前因歲凶歉,或以生鴈代封,而非久復舊矣。癸亥年,又因年歲凶歉,諸大臣收議,姑以生雉代封,宜當,而不可永以爲式,待年歲稍豐後,當爲復舊云矣。天鵝進上停廢,今已七年,尙未復舊,事極未安,似當有變通之道,故敢達。來善曰,天鵝進上,自祖宗朝所創者,意有所在,而近因年事凶荒,生雉代封,雖出於一時權宜,莫重太廟進上,不可一向權減,似當復舊矣。上曰,復舊,可也。出擧條
觀徵曰永昭殿五享儀節朔望祭物,以凶年權減其半矣。今年則似當復舊,故敢達。上曰,復舊,可也。出擧條觀徵曰,各陵香炭山居民處,以火耕收稅炭,取用於祭享之規,其來已久,上年,因尹德駿啓達,使之禁耕,養木埋炭事,定奪矣。長養材木,合於埋炭,將在二十年之久,其前祭用香炭,他無出處,無路變通,仍存舊規之外,似無善策,故敢達。德遠曰,各陵折受香炭山,例收稅炭,用於祭享者,久矣。尹德駿則以爲姑止收炭,長養樹木,然後可以埋炭,此則不思之甚也。一時養木,其勢未易,其前香炭,元無出處,祭享之時,何以繼用乎?使之復舊,似可矣。上曰,依前規勿禁耕食,捧用於耕食人處,可也。出擧條
厚載曰,生民休戚,係於守令,不可不擇送,而曾前爲守令者,少有形勢,則不恤民隱,惟事貪饕,若別遣暗行御史,使之廣問,則庶有懲戢之道,問于大臣,而抄遣暗行御史,則似好,故敢此仰達。上曰,暗行之公不公,唯在其人,而守令之缺倍常時,前頭抽栍送之,則似好矣。來善曰,守令賢否,風聞未必盡信,若遣暗行,則守令倍加畏戢矣。上曰,前頭當發遣耳。
觀徵曰,咸鏡道各陵·殿奉審,上年爲當次,而國家連有事故,不得擧行,今春則似當奉審矣。上曰,今春則不可不奉審矣。出擧條
大載曰,本曹鑄錢,自戊子至于今日不輟,故鑄錢之數甚多,市上之錢賤而價廉者,實由於此,都民皆以爲不便,本曹鑄錢,今姑停止,何如?德遠曰,我國米·布歸於衣食之資,銀貨歸於外國,而至於錢貨,則亦不能遍行於我國境內,歲有所鑄,價至賤,前頭錢法之弊,不可不慮,今姑停鑄,似合事宜矣。上曰,姑爲停止,可也。出擧條上曰,大提學尙未差出,三百年來,非先生,則不得議薦,而南九萬處,三度詢問,終不議薦,每令强迫,事體亦甚未安,文衡重任,不可久曠,何以則可乎?德遠曰,先生薦之者,自是規例,到此地頭,無他善策矣。來善曰,三百年來先生議薦者,例也。卽今無以變通,故頃者書啓中,亦以此意,有所達矣。德遠曰,首相,爲弘·藝領事,如待首相入來,問而處之,似可矣。上曰,予亦無變通之路,待首相入來,當問議耳。
大載曰,勅行時所用宰殺牛,不下五十頭,卽今各邑會付,則養牛已盡無餘,前頭所用,不可不豫爲料理,而自本曹他無拮据措備之路,曾以太僕各處牧場牛,或百餘頭,或七八十頭,取用分養,使之進排於各站者,乃流來之舊規,牧場牛百頭,移送本曹,使之劃給各邑,以爲需用之地,何如?上曰,依爲之。出擧條德遠曰,昔在宣廟朝,故徵士崔永慶,辭連於己丑獄事,未免瘐死於獄中,其後宣廟,覺悟其冤狀,深加衋傷,追罪其主張獄事者,深悔自責,誠以人君累德,莫大於殺士故也。尹鑴,以徵士,受知於孝廟,逮缺徵其擢用,位至一品,其人品之高下,學問之淺深,姑置勿論,卽是先朝徵士也。其時之人,只爲報復,甘心搆殺,而罔念殺士之累德,歸於缺臣意則以爲自上,別爲措辭備忘,以明當初賜死,非出於聖上之本意,則不但曉諭於一時,亦可有辭於後世矣。上曰,予當留念矣。
持平李萬元啓曰,請還收罪人煥·爀等放歸田里之命。上同上曰,勿煩。
又啓曰,請綾平君具鎰,絶島定配。上同上曰,勿煩。
又啓曰,請圍籬安置罪人洪致祥,各別嚴刑窮問,以正邦刑。上曰,致祥罪狀,予非不知,而渠雖負我,我不負渠,且與他人有異,勿爲煩論。
又啓曰,行大司憲閔宗道,掌令朴紳·金龜萬,持平成瓘,竝引嫌而退。見上曲直已分,不須竝問,則在我無失,何必爲嫌?鞫問訊問,不甚異同,則擬律差殊,元非大段,請竝命出仕。上曰,依啓。
正言金夢陽啓曰,請還收罪人煥·爀等,放歸田里之命。上同上曰,勿煩。請行司直李彦綱,極邊遠竄。上同上曰,削奪官爵,門外黜送。
又啓曰,罪人時烈,擅弄威福,作人害人,在其掌握,故有累之人,無賴之徒,湊集其門,憑依發身,作一招納之淵藪,國人之駭憤,久矣。前縣監尹以健,以險陂之性,爲時烈之爪牙,作權貴之腹心,通同謀議,表裏和應,戕人害物,無不助成,人皆側目,不忍正視,此實徒黨之尤者也。前縣監崔愼,特遐裔賤類,最爲卵育於時烈,以頃年疏救時烈,被刑流配之功,首通仕籍,至典縣邑,公議齊憤,國言喧藉,而唯其參涉謀議,奔走服役,逞凶作惡,無所不至,故時烈,視爲腹心,卿宰,待以執友,遂使荒絶之地,轉相倣效,黨比成習,唯此一事,極可痛惋,此漢罪狀,斷不容貸。利仁察訪崔世慶,以醜穢之行,不齒人類,久矣。父事時烈,虱附權貴,夤緣媒進,至登薦剡,厭然掩匿,復通仕籍,公議駭惋,久而未已,如此之類,不可以微末而置之。請前縣監尹以健邊地定配,前縣監崔愼刑推定配,利仁察訪崔世慶削去仕版。上曰,依啓。崔愼,除刑推。定配此下筵說缺。
李萬元啓曰,本府,有金萬重鞫問之啓,而旣已嚴刑判下之後,則鞫問訊問無甚異同,而一向爭執,使旣下之成命,尼而不行,莫重之罪人,久逭刑章,亦有所不當,故臣乃敢停論矣。今聞玉堂所陳,則萬重鞫問之論,正合臺體云,然則臣之率爾之失,著矣。不可仍冒臺席,請命遞斥臣職。上曰,鞫問與嚴刑,無甚異同,勿辭,亦勿退待。
榟曰,守令擇差事,傳敎累下,大臣亦言非不欲十分精擇,而銓曹擬望之際,只閱官案,考其久勤,循次擬差,實不知其人之必合其任。且夤緣冒據之類,往往直爲赴任,而宰相·臺閣,不識其狀,未得劾遞,其弊誠爲不細。蓋國朝守令下直之規,其意有在,而庚申以後,因筵臣陳達,廢閣不行,未知其可也。自今依舊例,使之下直,似合矣。來善曰,祖宗朝成憲,守而勿失,何國不治,而如此小事,亦盡壞罷,事涉不當,雖罷下直之規,守令,無不下直而去,此實虛文,寧不如仍舊之爲愈也。上曰,依前下直事,分付,可也。以上燼餘
上在昌德宮。停常參·經筵。
下直,大靜縣監張後載。
未時,太白見於巳地。
申厚載啓曰,明日常參·經筵,取稟。傳曰,只晝講。
權愈啓曰,禁府郞廳,以大臣意來言,問事郞廳權歆,以西學兼敎授,未肅拜之故,不爲進參,事涉不當,自本院催促出肅,仍爲進參爲宜云。權歆之不卽出肅進參,誠爲不當,問事郞廳權歆,推考,使之卽爲肅拜後,進參,何如?傳曰,允。
又啓曰,禁府郞廳,以大臣意來言,罪人李·朴斌加刑事,命下矣。兩人今日受刑之後,頻頻氣塞,今若加刑,則未盡輸情之前,徑斃可慮,今姑停刑,待明日開坐後,加刑,何如?傳曰,依啓。
又以都摠府意啓曰,副摠管鄭后亮,以禁衛營標下軍賞格試才事,除標信慕華館坐起進去之意,敢啓。傳曰,知道。
傳于權愈曰,莫重將任,不可久曠,御營大將尹以濟,待批下牌招察任。
注書任胤元病,代以沈仲良爲假注書。
兪夏益啓曰,本院書吏,例於監·兵使,除朝辭赴任及表裏賜馬·敎書·諭書齎去者,其來已久,往在壬戌年,以年凶之故,遂廢此例,或以撥便順付,或以守廳軍替傳,莫重敎諭及賜送之物,不使本院書吏齎去,而付之於撥上及迷劣軍士,其在事體,殊涉苟簡。且上年年事稍登,凡諸權減,多有復舊者,敎·諭書·表裏·賜馬,一依前例,使本院書吏齎去,何如?傳曰,允。
以備忘記,傳于申厚載曰,史官二員待命,騎馬六匹立之。
申厚載啓曰,史官二員待命事,命下矣。史官不備,以宣傳官一員,代送之意,敢啓。傳曰,知道。
權愈,以兵曹意啓曰,自前陵幸時,交龍旗·捧持馬,例爲豫先調習矣。今亦依例,旗與竹,出郊外試習之意,敢啓。傳曰,知道。
又以兵曹意啓曰,本曹郞廳八員內,正郞朴昌漢,以京試官出使,正郞金洪福,佐郞趙湜,俱入試院,正郞二員,佐郞一員,未差,餘存郞廳只是二員,開政遲速,未可豫料,而陵幸迫頭,事多苟簡。郞廳三員,有闕之代,令該曹以在京無故人,口傳差出,以爲推移察任之地,何如?傳曰,允。
吏曹口傳政事,以兪集一·宋儒龍爲兵曹正郞,崔恒齊爲佐郞。
行大司憲閔宗道,掌令朴紳·金龜萬,持平成瓘啓曰,臣等,以趙亨期事,當論不論,見非物議,引避退待矣。處置請出,出於意外,召牌之下,不得不黽勉趨承,而金萬重誣上不道之言,尙未鉤得無根,而亨期之聞於其姪者,明有可據,致祥之外,別有言根,與致祥同情唱和云,則推問亨期之擧,斷不可已,而臣等,初未能詳審,徑寢重論,揆以臺體,無旣寢還發之理,已露之端,終不可不問,旣寢之人,決不可復論,臣等所遭,實爲狼狽,不可仍冒於臺席,請命遞斥臣職。答曰,勿辭。權愈啓曰,行大司憲閔宗道,掌令朴紳·金龜萬,持平成瓘,再啓煩瀆,退待物論矣。傳曰,知道。
答禮曹參判尹以濟疏曰,省疏具悉。已諭予意於前疏之批矣。卿胡過辭至此乎?安意勿辭,從速察職。元疏缺
傳曰,推鞫姑罷。
答副司果金燮疏曰,省疏具悉。憂愛進言之誠,予用嘉尙,可以議處者,令廟堂稟處。元疏缺
答司諫金澍疏曰,省疏具悉。爾其勿辭,調理察職。元疏缺以上燼餘
上在昌德宮。停常參,只晝講。
未時,太白見於巳地。
申厚載啓曰,明日常參·經筵,取稟。傳曰,只晝講。
以備忘記,傳于兪夏益曰,尹鑴,以窮經世祿之臣,受國厚恩,致位卿宰,知無不言,言無不盡,惟其山野之性,不慣時務,論議之間,不無疎闊之病,而若夫憂國愛君之丹忱,實予之所洞燭,而國人之所共知也。不幸庚申之獄,奸壬之徒,急於爲時烈報復,其所以臚列許多罪狀,無非巧飾構誣,而就其最大者言之,照管二字,不過引諭古語承意照管之意。至於密箚中云云,本出於爲國家深長慮,斷無一毫他意於其間,而或謂之管束動靜,或謂之與煥相應,肆然勒加,欺蔽天聽,終使平日禮遇之儒賢,永抱無窮之痛於泉壤,而星霜累改,尙未伸暴,此雖非予之本情,至今追思,痛衋之懷,曷勝云喩?卽令該曹特爲復官致祭,以表小子之意,以慰士林之望。
權愈,以兵曹意啓曰,頃日政,同知中樞府事,以柳瑺,備擬受點矣。今聞柳瑺,前任平山縣監,時未解由云,初不致察,不勝惶恐,柳瑺改差,何如?傳曰,允。
傳于申厚載曰,今番陵幸時,兩王子,從百官服色隨駕事,分付。
權愈,以兵曹意啓曰,當日金士溫稱名人,自通化門入來,差備門外擊錚,極爲駭愕,令攸司囚禁治罪,同門守門將閔最重,常時不能禁斷雜人,以致闌入,亦難免其責,推考,何如?傳曰,允。
傳于申厚載曰,明日晝講,停。
持平李萬元啓曰,臣見本府多官引避之辭,不勝訝惑之至。亨期之問於其姪之說,初出於沈權之招,及其面質之時,權也辭屈,而言根歸於他人,則訊問亨期,似欠獄體,雖有外間傳說之言,風聞未必盡信,從容商確,未爲不可,欲論旋寢,臣見其可,故乃敢請出矣。今又以引避,臣何敢自以爲是,而晏然仍冒乎?新入臺端,觸事生疎,絲毫未效,瀆擾是事,又臣罪也。請命遞斥臣職。答曰,勿辭。朴鎭圭啓曰,持平李萬元,再啓煩瀆,退待物論矣,敢啓。傳曰,知道。
正言金夢陽啓曰,憲府多官之處置,歸於本院,而行大司憲臣閔宗道,卽臣之妻兄也。嫌不可否,勢難仍冒,請命遞斥臣職。答曰,勿辭。朴鎭圭啓曰,正言金夢陽,再啓煩瀆,退待物論矣,敢啓。傳曰,知道。
正言李浚啓曰,請還收緣坐罪人煥·爀等放歸田里之命。請門黜罪人李彦綱,極邊遠竄。請圍籬安置罪人洪致祥,各別嚴刑究問,以正邦刑。措辭竝見上竝引嫌而退。初雖不審,更論無妨,至於再避,未免瀆擾,當初請出,蓋循公議,則到今再避,在我何嫌?嫌不可否,在例當然,請行大司憲閔宗道,掌令朴紳·金龜萬,持平成瓘,竝命遞差,持平李萬元,正言金夢陽,竝命出仕。答曰,不允。處置事,依啓。
申厚載啓曰,臺諫出仕事,命下矣。今已日暮,待明朝牌招之意,敢啓。傳曰,知道。
鞫廳啓曰,罪人金益勳刑問三次,金煥刑問四次,朴斌刑問五次,梁之浹·南羾刑問各一次,竝忍杖不服,請加刑。答曰,依啓。又啓曰,金益勳刑問四次,朴斌刑問六次,梁之浹·南羾刑問各二次,竝忍杖不服,請加刑。答曰,依啓。金益勳終始主張,釀成誣獄之狀,昭著於各人之招,而累次忍杖不服,尤極痛惋,除尋常各別嚴刑,期於得情。鞫廳又啓曰,罪人李光漢·李,誣告情節,旣已承服,依法例結案取招後,照律處斷,何如?答曰,依啓。又啓曰,罪人金煥,誣告情節,旣已承服,依法例結案取招後,照律處斷,何如?答曰,依啓。以上燼餘
三月初五日時,上御熙政堂。晝講,知事李觀徵,特進官柳炅,參贊官權愈,侍讀官李允修,檢討官沈橃,假注書沈仲良,記注官權彭老,記事官金時傑入侍。上讀前受音,自姤卦九四,至卒章。允修,進講,自萃王假有廟,至大象曰,澤上於地,萃君子以,除戎器,戒不虞。上受而讀之。允修曰,序卦,更無可達之辭,而卦體,坤下兌上,澤上於地,爲萃物之象,故大象亦言之。王假有廟之說,程傳,以爲盡於有廟,蓋天下之重,莫如宗廟。以此觀之,則誠格爲尤重,故天下萬物之情,皆以誠爲主,周易一篇,皆以誠爲主,中庸亦云不誠無物,王者致治之道,孰過於誠乎?論語云,治天下,其猶視諸掌,亦宗廟之禮,必以誠之意也。又曰,亨字,自在於下,與渙卦不同,以彖辭觀之,則可知矣。大槪人聚則爭,物聚則奪,故必得大人治之方,可防爭奪,是以卦體亦以利貞爲言。自古帝王,孰不欲聚人心聚財物,而得其道者,常少,必也聚人以公正之道,聚財以惟正之供,可也。用大牲云者,天子,以天子享,諸侯,以諸侯享,毋或逾分之意也。周易隨時之意,如此矣。橃曰,摠而言之,此乃豐亨之時,故利用大牲,而至於利用禴,則未豐之時,而亦當一以誠正爲之之意也。假字之訓,程傳則以爲致也,本義則以爲至也,雖似不同,其誠正則一也。剛中之道,最爲緊要,自上常體念勉强,宜矣。上曰,兪。橃曰,上下萃聚之道,莫如順悅矣。允修曰,順悅之道固好,而必有剛中之道,然後可矣。觀其所聚,而天地萬物之情,可見云者,亦見於恒卦矣。上曰,於上見之耳。橃曰,旣萃之後,則當思長久之道,試以卽今事言之,君臣上下之間,固無間阻,而必也以誠爲主,然後乃有恒久之道矣。中庸曰,於戱,文王之德,純亦不已,須着力於斯焉。上曰,經筵官所言,誠好矣。當留意爲之。橃曰,自上雖在諒闇之中,輪對則必須頻頻爲之,以觀初入仕之如何,可矣。上曰,兪。權愈曰,尹鑴諸子放釋事,卽已命下,而其子義濟,死於荒裔,未及蒙放釋之恩,誠可愍惻矣。上曰,復其官爵,可也。李觀徵曰,小臣,尋章摘句,雖竊科第,而魯恭滅裂,未嘗學問,此則朝臣之所共知,而猥忝經筵,已極爲愧。至於周易,則生平一未見過,章句前註亦未解了,如此經筵官,將安用哉?臣所兼知經筵,許遞,何如?愈曰,易學異於他文,誰復有明透者乎?上曰,勿爲過辭,安心行公。橃曰,李三達,以尹鑴相親之故,被謫矣。聞其八十老母,命在朝夕,日夜祈祝其放還云,誠甚矜愍矣。上曰,各道監司啓聞後,該曹自當疏釋矣。遂罷出。以上燼餘
上在昌德宮。停常參·經筵。
下直,神方仇非萬戶李尙澈,抱川縣監李蕃。
未時,太白見於巳地。
申厚載啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事,取稟。傳曰,當日爲之。
有政。吏批,判書沈梓進,參判吳始復在外,參議姜鋧進,右承旨申厚載進。以吳始復爲判尹,鄭樸爲右尹,權愈爲戶曹參判,洪澤普爲漣川縣監,金楺爲利仁察訪,金龜萬爲司僕寺正,沈轍爲社稷令,柳命天爲大司憲,申㶅·成瑨爲掌令,洪萬朝爲檢詳,安如石爲忠洪監司,洪禹道爲成均博士,宋道錫爲校書博士,丁時悌爲典獄參奉,呂必容爲直講,李喜年爲濟用正,李煿爲左通禮,權恒爲右通禮,金海一爲刑曹參議,黃爾明爲靑山縣監,兪處重爲工曹佐郞,尹世遇爲禁府都事,李觀徵爲掌樂提調,睦林儒爲禮曹參議,李萬根爲學正,沈極爲靈光郡守,金世爲平山縣監,金涑爲濟州判官,南宮健爲南部主夫,尹深爲平市提調,柳世鳴爲持平,沈益成爲宗簿主簿,羅學川爲兵曹佐郞,李再春爲典設別檢,以承旨望單子。傳曰,權瑍除授。
吏批啓曰,新除授高山縣監韓如益,爲人不似,多有人言,方欲啓遞之際,徑先辭朝,極爲不當,高山縣監韓如益,改差,何如?傳曰,允。
又啓曰,新除授濟州判官李起漢,呈狀于政廳曰,奴婢十七口,居在本州,揆以法例,不可冒赴,照例處置云。守令於本邑,有壯奴婢十口以上,則不得赴任,自是法例,濟州判官李起漢,改差,何如?傳曰,允。
又啓曰,卽接缺庫牒呈,則直長李必益,身病甚重,不得行公云,改差,何如?傳曰,允。
兵批,判書尹深,禁衛營坐起進,參判李鏶病,參議兪夏謙進,參知李玄紀□,右承旨申厚載進,以閔宗道·尹以道·朴紳·金龜萬·成瓘·睦昌遇爲副司直,沈仲良爲副司正。
申厚載啓曰,今日爲政事,命下矣。都承旨兪夏益病不仕進,右承旨李沃在外,左副承旨李聃命服制,同副承旨朴鎭圭當進鞫廳,廳中只有臣厚載及右副承旨權愈,吏批政廳,臣以代房當進去,兵批無推移進去之員,何以爲之?敢稟。傳曰,吏兵批兼進。
又啓曰,假注書沈仲良,時無職名,令該曹付軍職,冠帶常仕,何如?傳曰,允。
又啓曰,近日廳中,位甚不齊,事多苟簡,而臣厚載,今日政廳,吏兵批兼進,只有右副承旨權愈守廳矣。權愈亦爲推拜他職,無人守廳,都承旨兪夏益則拘於廳規,不得直請牌招,左副承旨李聃命,雖遭服制,自前如此之時,亦有牌招察任之例,李聃命,卽爲牌招,且陵幸臨迫,承旨不可不備員,闕員,令該曹以在京無故人,差出,亦爲牌招察任,何如?傳曰,依啓。都承旨亦爲牌招。
朴鎭圭啓曰,小臣推鞫坐起進去,下直。傳曰,知道。
朴鎭圭,以都摠府意啓曰,今日入直軍士,中日習射,請出標信。傳曰,知道。
傳于權愈曰,今下弓矢,神方仇非萬戶李尙澈處,給送。
以咸鏡監司狀啓,沙工內奴仁立渰死事,傳于朴鎭圭曰,渰死人,令本道恤典擧行。
權愈,以內乘,以提調意啓曰,本寺正,當爲進鞭進轡,而旗軍洗馬,定於今初七日,其時不可不備員,本寺正李后沆,在鄕未上來,今姑改差,以在京無故人,令該曹口傳差出,何如?傳曰,允。
藥房提調李觀徵,副提調兪夏益啓曰,數日來,惡風大作,日候陰冷,伏未審此時聖體,若何?臣等,不任憂慮之至,敢來問安。仍竊伏念陵幸擧動,只隔三四日,而候猶未及和解,風勢又如是不佳,動駕往返,必窮一日之力,玉體不瑕有傷損之慮乎?今月望後念前,則風日庶幾和暖,差退陵幸日子,改擇吉日擧動,似合愼攝之道矣。臣之意亦如此,故敢此稟啓。答曰,知道。無事,春風雖不佳,不必一向如此,姑觀前頭,或仍或退,可也。
以行司直尹趾完三度呈辭,傳曰,只遞同成均及籌司提調之任。
以咸鏡監司狀啓,二月令薦新生松魚,限內不得封進,待罪事,傳于李聃命曰,勿待罪事,回諭。
傳于李聃命曰,推鞫姑罷。
權瑍啓曰,判義禁閔黯,以兼帶司僕提調,明日旗軍洗馬,當爲進參,旣無判義禁,鞫廳似難開坐,何以爲之?敢稟。傳曰,推鞫,明日姑停。
答右承旨申厚載疏曰,省疏具悉。今玆新命,實循公議,卿其勿辭察職。元疏缺
上在昌德宮。停常參·經筵。
未時,太白見於巳地。夜四更五更,巽坤二方,有氣如火光。
兪夏益啓曰,明日陵幸擧動散齋,明明日致齋,初十日正日,此三日視事,頉稟。傳曰,知道。
又啓曰,來十一日輪對日次,取稟。傳曰,停。
朴鎭圭啓曰,內乘來言旗軍洗馬之意,敢啓。傳曰,知道。
兪夏益啓曰,左副承旨李聃命,同姓孽七寸叔校生元賓妻曺召史,身死,服制已行四日,出仕,何如?傳曰,允。
持平李萬元啓曰,臣卽伏見禁府判付,不勝瞿然之至。惡言誣上,造意陰兇,未有如此輩之所爲,苟有一毫鉤問之端,則請討之論,不容少忽,而臣新自鄕來,猝當處置,未詳傳說有據,只憑該府之議讞,徑請出仕矣。及至諸僚再避之後,則臣亦難免處置乖當之失,而請出臣者,實是意外,瀆擾是懼,黽勉就列,徐待諸僚之出仕,欲與商確而論啓矣。今此判付辭意,極其嚴正,臣之前後做錯之失,到此益著,決不可晏然職次,請命遞斥臣職。答曰,勿辭。朴鎭圭啓曰,持平李萬元,再啓煩瀆,退待物論矣,敢啓。傳曰,知道。
假注書尹悠期書啓,臣承命馳往于慶尙道豐基邑底村舍領議政權大運所到處,傳宣聖諭,則以爲天恩罔極,寵渥異常,毋論情勢之如何,唯當趨命之不暇,顧臣罪戾深重,不可冒進,賤疾危㞃,難可陳力,故猥將私悃,仰瀆天聽,而惶悚之至,方俟譴責矣。不惟不罪,反下恩批,十行天札,溫諭丁寧,奉讀未半,感淚自零,臣之强疾登途,已涉兩旬,而今日始到嶺底,千里之行,今纔爲半,病勢之沈淹,據此可知,道揆之任,百責所萃,何可一向虛帶,以誤國事乎?此臣所以日夜憂悶,更添一病者也。唯祈聖明之裁察云矣,敢啓。傳曰,知道。
正言李浚啓曰,臣於病伏尋單之中,猝當多官處置,未聞物議之如何,只以孤陋之見,有所立落矣。伏見禁府判付,辭意嚴正,臣於此不勝悚然之至。憲官,且以此引避,臣以處置乖當之人,決不可冒居臺席,請命遞斥臣職。答曰,勿辭。朴鎭圭啓曰,正言李浚再啓煩瀆,退待物論矣,敢啓。傳曰,知道。
正言金夢陽啓曰,請還收緣坐罪人煥·爀放歸田里之命。請門黜罪人李彦綱極邊遠竄。請圍籬安置罪人洪致〈祥〉嚴刑鞫問,以正邦刑。竝措辭見上竝引嫌而退。當初處置,見非物議,未及論啓,尤有所失,請出之臺,先自引避,乖宜之失,在所難免,請持平李萬元,正言李浚遞差。答曰,不允。李彦綱事及處置事,依啓。以上燼餘
禁府啓曰,罪人李光漢·李·金煥誣告節次,旣已承服正刑,籍沒一款,令各該司捧承傳擧行,何如?傳曰,允。
政院啓曰,卽者禁府都事,以大臣意來言,陵幸親祭齋戒,只隔二宵,明日及再明,開鞫用刑,似爲未安,自本院微稟云,何以爲之?敢稟。傳曰,過擧動後開坐事,分付。
禁府啓曰,推鞫方張,又値陵幸,本府都事不可不備員,而都事尹挺卿身病猝重,不得行公,其代以在京無故人,令該曹口傳差出,何如?傳曰,允。禁府謄錄
上在昌德宮。停常參·經筵。
下直,鏡城判官鄭澔。
兪夏益啓曰,吏曹郞廳來言,臺諫有闕,政事,取稟。傳曰,過齋戒後爲之。
又啓曰,憲府無行公之員,擧動迫近,而陪從人員,尙未啓下,監察茶時,事甚苟簡,且有監察未署經之人,行大司憲柳命天,掌令成瑨竝牌招察任,何如?傳曰,允。
吏曹口傳政事,以權玹爲禁府都事。
權瑍啓曰,今初十日徽陵擧動時,何大臣留都乎?敢稟。傳曰,左相留都。
兪夏益啓曰,領府事李尙眞箚子到院,而以陵幸齋戒,留院之意,敢稟。傳曰,入之。
領中樞府事李尙眞箚曰,伏以,臣衰疾比劇,罪深稽謝,性且愚昧,愆尤固多,而今於尹鑴事,誠不勝悚然。當其議罪之日,臣亦入侍於前席,初以宜用寬典之意,有所仰對,而及其退出之後,得見政院日記,始知其曾有密箚之事,乃敢上章,略爲陳白,而引罪矣。昨伏見備忘記,辭旨極嚴,當時臣僚欺蔽之罪,臣安得獨免乎?惶懼之極,措躬無地,席藁私室,已至數日,而訖無處分,終難泯默。玆敢擔舁病軀,出伏城外,冒昧自列,恭俟明命,而念臣自以庸陋,歷事四朝,偏荷恩渥,少無裨補,垂死之年,釁孽徒積,從今以後,圖報無日,是尤臣罪,萬死萬死。取進止。答曰,省箚具悉卿懇,旣往之事,不必深嫌,卿其安心勿待罪。仍傳曰,遣史官傳諭。以上燼餘
御營廳啓曰,今此陵幸敎之時,本廳軍兵,與建陽門及西營入直禁衛軍替番事,自兵曹節目,啓下矣。今月初九日與禁衛軍替直之意,敢啓。傳曰,知道。禁營謄錄
上在昌德宮。停常參·經筵。
自辰時至未時,日暈。夜一更二更,月暈。三更,月暈,暈上有冠。
兪夏益啓曰,明日陵幸擧動時,承旨不可不備員,而右承旨李沃行到近畿,今日入來云,故姑爲遲待矣。日勢已暮,而尙無出肅之事,合有變通之道,何以爲之?敢稟。傳曰,今姑改差,卽爲口傳差出,牌招察任。
吏曹口傳政事,以睦林儒爲承旨。
權瑍,以都摠府言啓曰,今日入直軍士,當爲中日習射,而徽陵展謁,齋戒相値,不得爲之之意,敢啓。傳曰,知道。
以宋揆爲右邊捕盜從事官,楊憲奭爲〈左〉邊捕盜從事官。
睦林儒,以備邊司郞廳,以左右相意啓曰,藩臬重任,不可久曠,況今江春道,上年失稔之餘,荒政方急,而新監司申厚命,除授閱月之後,緩緩上來,委屬未便,今日始爲謝恩,數日內辭朝事,分付,何如?傳曰,允。以上燼餘
上在昌德宮。停常參·經筵。
夜一更,月暈。二更三更,月暈,暈上有冠,色內赤外靑。四更,月暈。一更至五更,有霧氣。
上幸徽陵。
權瑍啓曰,內乘來言,輦輿捲薕及駕轎開窓,取稟。傳曰,捲三面三窓。
大駕,詣晝停入幕次後,藥房·政院·王堂問安。答曰,知道。
大駕詣陵所入幕次後,藥房·政院·玉堂問安。答曰,知道。百官·宗班單子問安。答曰,知道。
展謁行祭入幕次後,藥房·政院·玉堂問安。答曰,罔極,百官·宗班單子問安。答曰,罔極。
上登陵上奉審。
傳于申厚載曰,自茵匠里,至東關王廟,捧上言。
上又幸崇陵,展謁後登陵上奉審。
大駕還宮時,晝停入幕次後,藥房·政院·玉堂問安。答曰,知道。
大駕還宮後,藥房·政院·玉堂問安。答曰,知道。宗親·百官問安。答曰,知道。
以備忘記,傳于睦林儒曰,守陵官朗原君偘,侍陵官宋相殷各加一資,參奉徐文道·宋世泰,忠義尹必憲缺載·金萬弘各加一資,資窮者代加。
李聃命啓曰,明日視事,當爲取稟,而動駕之餘,必不無勞困之候,視事,何以爲之?敢稟。傳曰,停。以上燼餘
上在昌德宮。停常參·經筵。
下直,淸風府使吳道一。
自巳時至未時,日暈。申時,日暈兩珥。夜三更,月犯軒轅星。四更五更,沈霧。
李聃命啓曰,明日常參·經筵,取稟。傳曰,停。
朴鎭圭啓曰,小臣推鞫坐起進去,下直。傳曰,知道。
大殿,政院·玉堂口傳問安。答曰,知道。
注書蔡成胤出使,代以朴希閔爲假注書。
朴鎭圭啓曰,罪人金益勳·朴斌等,俱以誣逆重囚,未正邦刑,連日徑斃,已極可疑。檢屍狀,再昨來到本院,而以親祭齋戒,留院,今始捧入,而檢屍疎漏之說,不啻喧藉,故招問檢屍時醫官·律官及諸掌下吏,則各人所言,各自不同。以益勳屍狀言之,受刑時明着白色毛裘,而屍狀不載,不着氅衣,而律官曰着氅衣,屍狀,有藍小之,而律官,不言着藍小之,屍狀曰,身長七尺二寸,而律官曰,八尺二寸。至於納白飯試銀鐵等事,醫官專以不出爲答,種種違端,狼藉難掩,而雖以獄體言之,益勳及斌,枷杻結縛,已過半月,則枷杻痕·結縛痕,必然明白,而不但屍狀不載,反復究問於各人等,則亦不質言其有無。推鞫罪人檢屍,何等重事,而如是疎漏,事之驚駭,莫此爲甚,而自本院他無可施之罰,當該檢屍官,爲先從重推考,律官醫官以下各人等,令攸司囚禁,各別重治後,別定剛明官,更爲檢屍事,分付,何如?傳曰,依啓。事極驚駭,當該官拿推。
有政。吏批,判書沈梓式暇,參判未差,參議姜鋧進,都承旨兪夏益進。
吏批啓曰,判書沈梓式暇,參判未差,小臣獨政未安,何以爲之?敢稟。傳曰,只出緊任。
又啓曰,兩司闕員,今當差出,而無故可擬之人乏少,外任竝擬,何如?傳曰,允。
以李徵爲司諫,趙湜爲持平,李元齡爲正言,姜世輔爲監察,權珪爲執義,李玄祚爲獻納。
兵批,判書尹深病,參判李鏶病,參議兪夏謙進,參知李玄紀病,左副承旨朴鎭圭進,以趙嗣基·李后定·金澍付副護軍,李萬元付副司直。
答判府事呂聖齊疏曰,省疏具悉卿懇。身有疾恙,不得進參,有何所傷?卿其安心勿辭,從速上來行公。元疏缺
答領議政權大運疏曰,省卿疏辭。知卿來到近畿之地,慰喜良深。噫,因予不敏,使爲國忠勤之大臣,久勞南荒,慙悔之心,曷可云喩?年齡雖高,精力尙旺,此時首揆,捨卿德望而其誰?卿其須體此意,安心更勿撝謙,從速上來,以副如渴之望。仍傳曰,遣史官傳諭。元疏缺
答正言金夢陽疏曰,省疏具悉。爾其勿辭,救護母病。元疏缺
答獻納權珪疏曰,爾其勿辭,將父上來。元疏缺答廣州留守李浣疏曰,省疏具悉。卿其依疏辭往省焉。元疏缺答副校理沈檀疏曰,省疏具悉。爾其勿辭,從速察職。元疏缺
大司諫權瑎疏曰,伏以,臣罪郵深重,投竄荒裔,自分畢命於瘴癘,無望復覩乎天日。迺者鶴書遽頒,馹召旋降,拔之編戶之中,置之諫席之首,臣驚惶感激,有隕如瀉。爰招四散之魂,載延九死之喘,纔離鬼門,便作仙行,旣瞻城闕,撫躬如夢。所當趨謝隆恩,圖報異數之不暇,而顧臣情勢,有萬分難安者,不得不冒死仰暴於四聰之下,而冀蒙垂察焉。向臣之麗罪也,其案曰,矯聖旨也,慢宗廟也,此人臣之極罪,而覆載之所不容也。當時之得免誅夷,實荷生成之德,今日之曲加收錄,亦出滌蕩之典,而臣何敢以苟免爲幸,冒進爲榮,晏然更立於朝乎?蓋當有湞之伏法,告廟之文,以臣啓下未及製進之時,因其時大臣建白,頒敎措語,有令臣及故參判李夏鎭等添改之命,而有湞之變,時烈實馴致之,以此爲辭之意,稟定於筵席,故臣所製進告文辭意,全出於此。若其辭意,有一毫不挽於聖心者,則祗告宗廟,何等重事,而殿下,一任臣之所爲,而不命之改乎?惟其允之也,故踏啓字以下,奉敎可,香室寫之,大祝告之,則是雖代草者臣,而其旨,上旨也,其言,王言也,而論臣之罪者,謂之矯,有若聖意之所不然,而臣擅爲之者然,謂之慢,有若睿覽之所未經,而臣暗告之者然,臣之受譴,固所甘心,而其貽累於日月之明,爲玷於淸明之朝,莫此爲大,而皆臣之故也,則臣之罪戾,到此而無所逃矣。且臣之不文而濫廁詞臣之列,致此無前之事,尤不可復帶三字之銜。伏乞聖明,將臣本職及知製敎之任,竝賜鐫改,以懲人臣事君無狀之罪。臣無任祈懇之至。答曰,省疏具悉。爾之心事,予已詳知,何乃過嫌至此乎?爾其勿辭,從速上來察職。
執義李后定上疏。入啓。遞差。元疏缺
行大司憲柳命天,掌令成瑨啓曰,請還收緣坐置人煥·爀放歸田里之命。請綾平君具鎰絶島定配。請圍蘺安置罪人洪致祥嚴刑窮問,以正邦刑。竝措辭見上罪人益勳,本以奸毒之魁,實爲誣告之魁,諸賊招辭,無非以益勳爲謀主,而渠之所供,情節彰露,已盡承款,惟其陰忍之性,終不着遲晩二字,遽至徑斃,未正邦刑,神人之憤,不能少洩,中外人心,皆以爲痛惋。其子萬埰,亦以妖邪,世濟其惡,光漢結案之招曰,與萬埰少小同學,情分不泛,不能盡吐其實狀,光漢,旣與萬埰,情分不泛,出入甚密,其所以議於益勳者,萬無不議於萬埰之理。且萬埰,頃年訟父之疏曰,場屋投書之後,金錫胄,以詗察之事,托之其父,又曰,稟議相臣,使金煥同入其中,一體譏察。又曰,以所聞於金煥等諸人者,遍告相臣,以致鉤問。又曰,金煥上變之日,以其所聞於翊戴者,來告其父,其父,與諸大臣相議,使之書出入送。又曰,火藥一款,則等之言,實爲有理,故稟議大臣,分付壽萬以措備之意。又曰,銀貨事,則渠旣詗察其所願,不可不聽施,故問于大臣,果貸若干銀貨,滿紙臚列,無非知情之語,苟非身入其中,親自參涉,則何能秘悉陰秘之迹,若是其詳哉?其同謀豫議之狀,據此一疏,亦可知矣。以其光漢之招,以渠訟父之章,拈出問目,嚴加究問,則必有端緖之可得,請罪人益勳子萬埰,嚴鞫得情,以正邦刑。答曰,不允。以上燼餘
鞫廳啓曰,罪人梁之浹·南羾刑問各三次,竝忍杖不服,請加刑。答曰,益勳·朴斌等主張釀成之狀,節節難掩,而堅忍牢諱,終斃杖下,此可痛心,而至於梁之浹·南羾等不過承受益勳等之指揮而已,似當有參酌之道,議啓。
又啓曰,罪人李瞻漢·李汝一處,面質,則互相爭辨,終未歸一,而瞻漢之父漢平守演,承受釀成之最爲凶狡者,而瞻漢,與其父終始同謀,金煥結案之招,李日記修正之狀,已爲昭著,李佖,雖以末終屢被臺劾,爲自明之端,而譏察善爲之說,旣言於漢平守·金煥結案之招,亦有刪改李日記之語,則兩人情節,俱極痛惋,請竝刑推得情。答曰,漢平守與益勳等,表裏和應,情迹陰兇,此人若在,宜先嚴鞫,而至於瞻漢,則其父,初旣擔當譏察,其子之相與同謀,與他賊之承受者,似有間焉。李佖,雖有善爲及刪改之語,亦與瞻漢,不無輕重之別也。仍念書不云乎?殲厥渠魁,脅從罔治,今此貪功造獄,最爲凶狡之類,或已正刑,或已杖斃,法已行矣,罪已懲矣。此人等,似當有酌處之道,議啓。漢平守演,則如此窮兇之人,不可以旣骨而置之,追削官爵。
又啓曰,正刑罪人光漢,承服招辭中,金煥誣告上變之日,其叔父元瑞,與之偕來于益勳家云,而考見壬戌年推案,則金煥誘脅全翊戴之時,在於金元瑞草堂之說,昭載於翊戴承服招辭中,金元瑞,請拿問。答曰,誣告罪人,已正刑及連次受刑者,皆是或主張,或承受之類,則王法足以行矣。元瑞,則不必一體拿問也。
又啓曰,罪人梁之浹·南羾·李瞻漢·李佖等似當有參酌之道,議啓事,命下矣。梁之浹,則其招辭中,以爲探問朴斌·南斗北告變曲折,專在於淸城之使喚斗北奴,捉來重夏,先告禁衛軍門之時,渠則不過指示而已云矣。自明之辭,雖不可盡信,似無同謀誣告之迹,而南羾則捉來重夏,以致誣告者,雖出於其父斗北之指揮,而重夏,旣以誣告罪人,當伏邦刑,則其威脅捉來者,應有當坐之律,而旣受三次嚴刑,此兩人則容有一分減死之端,而李瞻漢則聖敎中,以其子之相與同謀,與他賊之承受者,似有間焉,爲敎,而漢平守,乃是譏察釀成主張之罪人,李日記,瞻漢父子添刪之說,元出於光漢之招,至於李佖,則以窮凶之漢平守,薦進於淸城,譏察善爲之說,渠旣自服,日記刪改之狀,亦出於煥之招,則瞻漢情節,有浮於南羾·李佖罪狀,有浮於梁之浹,不加刑訊,遽爲酌處,有違按獄之體,依前啓請刑推。答曰,李瞻漢·李佖等罪狀,果有浮於南羾·梁之浹,而渠魁及主張誘脅之賊,或已伏法,或已徑斃,故此人等,參其輕重,有此議啓之命矣。予旣以好生之意,欲貸其死,則刑訊之或加或不加,非係大段,依前判付,竝與梁之浹等,一體照律定罪。
又啓曰,金元瑞請拿啓辭中,不必一體拿問事,命下矣。元瑞,緊出於賊招,則其誣告知情之罪,不可不嚴問勘斷,故果爲請拿,而聖敎如此,自鞫廳雖不拿來,其罪不可置之,令禁府拿致,照律科罪,何如?答曰,依啓。
又啓曰,罪人金重夏,被脅於朴斌·南斗北等,誣告情節,旣已承服,而與朴斌·南羾·梁之浹等不無憑問之端,故姑爲仍囚矣。今則斌已物故,南羾·梁之浹等亦有酌處之命,重夏則更無可問之事,依法例結案取招,照律處斷,何如?答曰,依啓。燼餘
禁府啓曰,卽見政院啓辭,以爲誣告罪人金益勳·朴斌,連日徑斃,已極可疑云。用刑之規,罪人三次後物故,則不以爲徑斃,而益勳則已受五次之刑,朴斌則已受七次之刑,故於其物故也,當該都事,不爲請罪矣。今有此喉司之啓,不能檢飭救療之失,在所難免,不勝惶恐。當該都事,汰去,救療官,令攸司推治,都事之代,令該曹口傳差出,何如?傳曰,鞫廳五次七次之刑,與循例日次之刑,輕重有異,此非人力不善救療之罪,勿爲汰去推治。
又啓曰,逆獄誣告罪人金重夏,不待時處斷事,承傳啓下矣。法典,夜未明勿行死刑云,待明日擧行之意,敢啓。傳曰,知道。以上禁府謄錄
上在昌德宮。停常參·經筵。
卯時辰時,有霧氣。巳時至申時,日暈。
李聃命啓曰,明日常參·經筵,取稟。傳曰,停。
睦林儒啓曰,趙判敦寧箚子批答,遣史官傳諭事,命下矣。趙判敦寧,居在江上云,在外史官,招來傳授之際,闕門將閉,明日待開門傳諭之意,敢啓。傳曰,知道。
注書任胤元書啓,臣承命馳往于楊州渼陰村判中樞府事呂聖齊所住處,傳諭聖旨,則以爲臣,猥陳辭疏,方俟罪責,溫批缺宣傳,至以調理上來,爲敎,臣誠惶恐感激,置身無地,而賤疾一向沈綿,差病造朝,未易爲期,罪戾益增,不知所達云矣,敢啓。傳曰,知道。
注書蔡成胤書啓,臣承命馳往于廣州松坡津領議政權大運所到處,傳宣聖批,則以爲臣之再上辭章,冀釋重負,誠出於萬不獲已,而事涉煩瀆,罪譴是懼,恩禮愈隆,勉諭冞勤,十行綸音,近侍來宣,至以慙悔爲敎,臣奉讀未半,惶懼益切,驚汗浹背,不知死所,猥以無似之臣,濫蒙不世之恩,又有此不敢聞之敎,其在分義,固當趨命之不暇,而唯是沈綿之疾,與齒俱深,又仍於千里行役發程月餘,始到近畿之地,疾病之難强,遽此可知。陳力就列,實無其望,謹當更以一疏,畢陳其老病實狀云矣,敢啓。傳曰,知道。
朴鎭圭,以都摠府言啓曰,入直軍士,中日習射,請出標信,命下矣。罪人行刑,不得爲之之意,敢啓。傳曰,知道。
司諫權瑎,獻納李玄祚啓曰,請還收緣坐罪〈人〉煥·爀等放歸田里之命。請圍籬安置罪人洪致祥嚴刑窮問,以正邦刑。竝措辭見上羅州牧使李世翊,本以闒茸之流,附麗時烈之黨,徒藉吹噓,濫竊淸顯,爲人嗤點,固已久矣。及典雄州,政多乖盩,因本州人士,分黨相攻,偏護一邊,囚繫多士,不報道臣,擅加酷刑,幾至隕命者,至於五人之多。當此公議大伸之日,逞其私憾,放肆無忌之狀,誠極駭惋,請羅州牧使李世翊拿問定罪。新除授司諫李壽徵,時在平安道中和府任所,正言李元齡,時在江春道原城地,請竝斯速乘馹上來事,下諭。答曰,不允。李世翊事,更加詳察處之,下諭事,依啓。
進士李玄齡等疏曰,伏以,聖廟,至尊也,祀典,至嚴也。苟非道足以羽翼乎斯文,德足以模範於後學者,其孰能與於俎豆之列哉?故禮曰,祀先聖先師於國學者,氣類之饗也。孔子曰,非其類,鬼神不歆,其不可以一時阿私之意,躋附非類於國學也,明矣。迺者因李延普等疏請,乃以故贊成臣李珥,故參贊臣成渾,竝令腏食於聖廡,凡在章甫者,莫不相顧錯愕,慨然於正道之晦盲,痛惋於聖廟之汚辱,而荏苒九歲,泯默緘口,無一人敢言黜享之議者,誠畏刀鋸之隨其後也。然聖廟不終辱,公議不久屈,雖刀鉅鼎鑊,迫蹙前後,終必有冒萬死而洩憤懣者,況今日月所照,聖斷赫然,臣等,當此時而仍默不言,則終必不免爲斯文罪人矣。臣等,請悉數之於前,惟聖明少垂察焉。李珥,天才穎脫,才藝夙成,其所謂加工於學問者,未知果出於誠否,而亦不可謂不涉其類者也。然其少也,毁形變名,狂走山林,朞而後得返,其姿性之不近道,已可知也。私護珥者曰,早悅禪味,晩乃覺悟,至以先儒爲援,夫先儒之於禪語,一二近似者,或不免略涉之者,則有之矣,夫豈有被緇落髮,割其天倫,如珥之爲者乎?持是而造聖門,聖門,其肯輕容之乎?文純公李滉所謂讀釋氏,中其毒者,此也。其平生疵病,都出於才銳而氣粗,故往往略見影像於怳惚冥昧之際,不復喫緊用力於方寸之中,偏係膠擾之迹,畢露於論議之間,浮躁輕銳之氣,多發於施爲之際,外戚權門,非自好者所宜投足,而與相交結,以濟其朋比之習,先正定論,非後學所可輕議,而妄辨理氣,略無崇讓之意,其私溺之見,好勝之心,適足爲私門黨友之所宗主,而若謂之多少有得於學問云爾,則口耳而已,文辭而已,本之則無,惡可謂之學乎?大本已失,積習愈痼,務立己見,好自張大,私書所記激發之言,多涉慢君,有乖春秋諱內之義,承其後者之不擇辭而輕犯上,珥實啓之也。至於成渾,資稟,不及李珥,而心迹之不正,又有甚焉。壬辰之亂,宣廟蒼黃西狩,渾居臨津至近之地,不卽扈駕,已失人臣急病之道,而晩赴行在,首唱和議。噫,二陵之變,渾所目覩,而敢於聖孫之前,忍爲此說,春秋之義,渾未之聞耶?抑旣或聞之,而急於利害,而忽棄示耶?雖其學問工程,眞有所造詣,而只此主和一款,可以斷棄平生,況其所學,特外焉者乎?至於己丑之禍,鄭澈,以委官,實主其獄,而渾,以澈之密友,亦嘗與聞乎?故當時受禍者處士崔永慶,謂渾之子曰,爾父,必欲殺我,至今聞此言者,莫不痛心流涕,殺士之罪,渾無辭自解,而一邊之人,猶欲崇奉之,獨何意哉?指授相傳,心術自露,其流之禍,至于頃日而極矣。圖利於己,不憚戕殺善類者,皆渾啓之也。夫此二臣者,將謂羽翼乎斯文乎,則羽翼其私黨而已,將謂模範乎後學乎,則模範於奸徒而已。其所謂學問,旣如彼,疵累又如此,雖其徒之自謂尊慕之者,亦交手指摘,互相輕重,人心之不可誣,此亦可見,尙安所取類而汲汲規躋於先聖先師之列哉?聖廟,是何等至嚴至重之地,祀典,是何等至重至嚴之禮耶?雖以宋朝文明之世,得與於此者,惟濂·洛·關·閩數君子而已,至於我東五賢臣之外,亦豈無眞儒正學,非珥·渾比者,而不敢輕議者,良以斯文盛典,有不可苟然故也。顧於珥·渾,饒令從享於萬不近之地乎?兩臣之得有從祀之議者,特以其徒黨門人,世執權柄,苟可以爲二臣者,靡不用極,始得罪也。旣爲之復官,旣復官也,又爲之請諡,又爲之書院而祀之,駸駸然終欲從祀而後已,其粧虛飾僞,贊揚二臣者,雖程·朱無以加,而幸賴列聖洞燭,明加辨斥。宣廟嘗下敎曰,李珥贈諡,可也,成渾伸冤,幸矣。仁祖亦嘗敎曰,李珥等從祀之請,殊甚僭猥。又敎曰,從祀一事,國將亡而朝廷幾不保,言之痛心,聽之駭然。孝廟亦嘗敎曰,先王之學問聖智,非寡昧之比,而明知二臣從祀之不合,故終始牢拒。顯廟亦嘗敎曰,先朝持難之事,以爾等數句之語,豈感予心哉?旨哉,列聖明敎,可以昭揭千古,而往在辛酉奸凶之輩,藉一時殺伐之威,脅八路趨附之徒,一邊竄逐朴性義·趙信乾·高世章等,凡爲異議者累千百人,一邊黜去公伯寮等九人,一邊躋附兩臣於聖廡,是何等擧措,是何等士風,是何狀公議,是何狀祀典耶?設使兩臣,誠有可祀之實,惟當靜俟公議之定,使人心翕然無異議而後,躋附之未晩也。乃反卒卒投時隙而强躋之,有若委巷之俠鬪突空舍者,何哉?權勢之所脅持,苟非明邪正而强有力者,靡人不到,故頃來竄名於從祀之論者,太半無識知昧義理者,而昨者疏頭洪萬迪,卽宣廟朝名臣洪履祥之曾孫也。履祥,曾爲臺臣,啓斥渾·澈曰,渾之心,卽澈之心,澈之心,卽渾之心,一而二,二而一,而萬迪,恣意排詆斥渾之人,無所顧忌,至以謂醜正邪說,淫辭怪鬼,又謂醜詆之說,其來有宗。噫,履祥辨奸之啓,世人所共誦道,萬迪,豈不聞知?不念尊祖之義,聽人指嗾,肆然詬辱,乃如是,人心之陷溺,據此可知矣。背倫之人,無倫之說,臣等發一慨而已,固不足以較辨,而臣等,竊有深憂過慮者,在宋時,王安石之黨章·蔡輩,盡逐元祐諸人,仍配安石於聖廟,自謂斯文盛擧者,不下於向日,而卒之糜爛宋室,馴致靖康之亂,幸賴龜山楊氏,當干戈搶攘之中,力請黜配,得以綿南渡後百餘年公議,而當時章·蔡之餘黨,目之以邪論,正猶今日之紛紜,則是何不幸而相類之酷也?此臣等之所大憂大慮者也。且伏念兩臣之論,是非異門,交疏相持,已累世矣,而臣等之請,非主一邊,而其實,列聖之意也,百世不刊之論也。殿下試思之,嚴聖廟以不欲躋非人者,公耶,私耶?蔑聖廟而必欲躋有疵累之人者,私耶,公耶?公私之別,宜無逃聖鑑之下,伏願聖明,仰體列聖之敎,俯詢一國之議,亟黜李珥·成渾於從祀之列,以重祀事,以灑士林之羞,千萬幸甚。答曰,省疏具悉。多士之公論,雖如此,黜享重事,不可輕議也。以上燼餘
兵曹啓曰,當日漢城府判官趙正紳稱名人,自丹鳳門入來,差備門外擊錚,極爲駭愕,令攸司囚禁治罪,何如?傳曰,依啓。令該府卽爲問啓。禁府謄錄
上在昌德宮。停常參·經筵。
夜四更,月入太微垣端門內。五更,月暈。
下直,江春監司申厚命。傳曰,江春監司申厚命,留待。
李聃命啓曰,明日親祭齋戒,明明日正日,十六日寒食祭齋戒,此三日視事,頉稟。傳曰,知道。
又啓曰,左議政箚子到院,而親祭齋戒留院之意,取啓。傳曰,入之。
以備忘記,傳于李聃命曰,史官五員待命,騎馬十五匹立之。
事變假注書柳栽病,代以權大臨爲假注書。
以都承旨兪夏益初度呈辭,傳于申厚載曰,還出給。
吏曹口傳政事,以任堂爲公州推考敬差官。
傳于權瑍曰,江春監司申厚命,引見。引見後,傳于權瑍曰,大臣·備局堂上引見。引見時,罪人金萬重·趙亨期姑爲仍囚,金鎭華·趙正紳爲先嚴問事,榻前下敎。
答領議政權大運疏曰,此時企待,不翅大旱之望雲霓,須體此意,安心勿辭,亟回遐心,與近侍從速偕來,以慰予心。仍傳曰,遣史官傳諭。元疏缺以上燼餘
三月十三日巳時,上御熙政堂。大臣·備局堂上引見,右議政金德遠,判義禁閔黯,吏曹判書沈梓,兵曹判書尹深,行副護軍閔宗道,戶曹判書權大載,刑曹判書李宇鼎,兵曹參判李鏶,大司諫權瑎,持平趙湜,副校理沈檀,右副承旨權瑍,假注書朴熙閔,事變假注書權大臨,記注官權彭老,記事官洪慶先入侍。金德遠進曰,三昨陵幸時,適値天雨,且陵上奉審往來,亦甚不邇,還宮後不審玉體,何如?上曰,連爲無事矣。德遠曰,近來風日不適,閭巷間小兒,多患感冒,元子氣候,此時,何如?上曰,幸得安過矣。德遠曰,今日左相,亦當登對,而適有身病,未得俱爲入來耳。前頭有望祭及寒食祭,而陵幸纔過,不可不另加愼攝,望日則攝行,而寒食則親行,何如?不但臣意如此,左相之意,亦然矣。權瑍曰,冒雨動駕之餘,連次親行,不瑕有傷損之節乎?大臣之言,誠然矣。伏望俯賜勉從,何如?上曰,身上無大段疾恙,故欲爲親行矣。諸臣之言如此,望祭則攝行,寒食祭則親行矣。德遠曰,領相扶病登道,寸寸前進,纔到近畿,前後恩諭,夐出尋常,其在感激鴻私,豈不欲趁速造朝,而十載廢繫之餘,畀以元輔之責,遽爾入城,亦必有周章而不敢者矣。似當更爲別遣近侍,以諭虛佇之聖意矣。上曰,大臣之言,正合予意,此時廟堂庶務積滯,從速入來之意,別爲措辭下諭,遣承旨與之偕來。仍敎曰,史官,出宣此意于政院。
德遠曰,今此誣告罪人,皆出於前日之所謂勳臣光漢等,旣已輸情伏法,益勳及斌,節次則承款,而歸咎於他人,特未着遲晩,堅忍杖斃,斗北,未及施刑,徑先自斃,其陰兇情節,畢露於諸賊之招辭,昭著於國人之耳目,無論正刑與否,皆是誣告之賊,不可不削其勳籍,以昭國家之刑章,以快輿人之憤惋矣。上曰,益勳·光漢·斗北·斌等貪功誣告,構殺無辜,今其陰兇情節,畢露無餘,竝削其勳籍,可也。德遠曰,國家擧措,必須光明正大,然後方可以服人心而有辭於後世矣。庚申追錄之類,有何可紀之功,而續續勘勳於告盟旣過之後,實未知其時主張者之意,出於何義,而乖成憲而累聖德者,莫此爲甚。聖明,亦嘗歷覽前史,且閱我朝故事,曷嘗有任意取舍,追後濫錄,如庚申之事者哉?伊時臺諫之力請還收,亦可見物情之拂鬱,而到今誣告伏法者,皆是追錄之類,所餘者,只李師命等數人,而師命則亦以重罪,栫棘絶島,如此濫錄僞勳,決不可一日苟且仍置,重貽後世之譏議,下詢于入侍諸臣而後,竝削之,何如?上曰,追錄之無據,其時亦有物議,今者大臣之言,如此,諸臣,各陳所懷,可也。閔黯曰,初爲別單,追後入錄,擧措駭異,莫此爲甚,大臣所達,誠是矣。沈梓曰,此事之大拂於人情,貽累於聖德,非但入侍諸臣所達如此,至於朴世采諸人,亦皆以爲駭異矣。尹深曰,追錄之擧,實是輿情之所共憤,不可不罷也。權大載曰,定功行賞,乃國家酬勞之盛典,而今此六人之追錄,不但無功,皆是誣告之人,故輿情之憤惋,久而冞切,削之,宜矣。閔宗道曰,其時元勳之臣,惟務行私,不思貽累於聖德,追後濫錄,若是之多,不但搢紳中公議之大拂,輿儓下賤,莫不憤惋,聖明於此,想必下燭而然,且不罷,則將無以有辭於後世矣。李宇鼎曰,追錄之不可不罷,不但廷臣之言如此,大小公共之論,莫不皆然矣。李鏶曰,臣於其時,竄謫遐方,未知顚末,而公議皆以爲可削,削之,宜矣。權瑎曰,此事,誠千古所未有之事,豈可一日仍存,以貽聖德之累,以招後世〈之〉譏乎?削之,宜矣。沈檀曰,追錄之當罷,臣意亦與諸臣無異,亟削濫僞,以昭王法,宜矣。趙湜曰,如有可錄之勳,則當初何不錄之,而追後濫錄?必有用意於其間,不可不削也。權瑍曰,無功濫參,當且不可,而況構殺無辜,罔上行私者,何功之有,而至於追錄?事之無據,莫此爲甚矣。上曰,追錄之事,前古所無,且關後弊,其時亦有爭執者矣。今者諸臣之言,如此,可見公議之齊憤,追錄六人,削勳,可也。
德遠曰,前頭有咸興各陵奉審之擧,期日亦且不遠,禮曹堂上,當爲進去,而判書李觀徵老病不堪遠行,參判尹以濟方帶將任,不可出外,尹以濟,禮曹參判姑爲改差,以無故人差出,使之奉審,何如?上曰,依爲之。出擧條
瑍曰,下番翰林李寅燁,以母病受由下鄕,聞其母病,今已差愈,而尙不上來,上番翰林金時傑,爲受古風,至於禁推,史局重地,以兼春秋入直,已久,事甚未安矣。上曰,李寅燁,從重推考,使之從速上來,而若不卽上來,則當有別樣重治之道,此意亦爲分付。出擧條
瑍曰,朔望祭攝行,則本無齋戒,而本院,有近來謬例,朔望親祭,則二日齋戒,與大祭同,攝行時,亦有一日齋戒之規,取考前例,則乙丑國恤三年內朔望,皆無齋戒,事事,臺啓循常爲之,至己亥國恤卒哭後,二月朔祭時,適與國忌相値,凡公事不爲出納,故其後二月三十日,始以朔祭齋戒,有稟大臣箚子之事,因此遂成謬例,似當變通矣。德遠曰,凡祭享齋戒,自有定式,大祭二日,則朔祭一日,似可矣。上曰,五享大祭親祭時則二日齋戒,攝行則一日齋戒,朔望俗節親祭時則一日齋戒,攝行則無齋戒,以此定式施行,可也。出擧條
瑎啓曰,請還收緣坐罪人煥·爀等放歸田里之命。措辭見上上曰,勿煩。請圍籬安置罪人洪致祥嚴刑窮問,以正邦刑。見上上曰,勿煩。請羅州牧使李世翊拿問定罪。見上上曰,依啓。靑松府使李東溟,以憸邪之性,懷陰賊之心,居家則行檢掃地,在官則貪黷無厭,家在嶺南,武斷鄕井,賣時烈之權,承翊等之旨,廣引徒類,務樹黨與,其有不附者,則陰嗾方伯,顯囑傍宰,囚係之,戕殺之,罔有紀極,其奔趨者,則借朝廷之公器,爲市恩之奇貨,聲勢大張,火焰方熾,流毒士林,汚衊學宮者,十年于玆。一方之人,莫不惴惴慄慄,如在膏火之中,此而不罪,則衆憤無以洩矣,人心無以慰矣。請靑松府使李東溟極邊定配。上曰,依啓。
又啓曰,三嘉縣監金克泰,山陰縣監禹瑞圭,俱以微瑣之流,父事時烈,虱附翊等,其所以煽亂鄕邑,貽禍士林,與東溟,一而二,二而一者也。請三嘉縣監金克泰,山陰縣監禹瑞圭,竝命削去仕版。上曰,依啓。
又啓曰,嶺南一道,素稱文獻之邦,而近者多士,爲時烈之黨所齮齕,重者,罹戕殺之患,輕者,被禁錮之罰,以致士氣摧沮,人心抑鬱者,至於十年之久,當有別樣慰悅之擧矣。上曰,何以則可以慰悅耶?德遠曰,一自庚寅年柳㮨等,排斥從祀之論,陳疏上達之後,見嫉於時烈,待之如仇讎,及至李秀彦·李東溟戕殺之,僇辱之,無所不至。今欲設科慰悅,則嫉於時烈,而被禍禁錮者,他道亦然,獨於嶺南設科,有所難便,若抄錄有才行學識之人,別加調用,則亦足爲振作慰悅之道矣。上曰,領相,方自嶺南上來,待肅謝後,議而處之,可也。德遠曰,權瑎,亦新自南中上來,必有所聞見,其中可用人才,使之指名陳達,何如?上曰,使之薦聞,可也。瑎曰,古之人臣,有以人事君者,臣雖無似,忝居臺閣,欲擧所知,以效愚悃,而猥越不可敢矣。旣承薦聞之命,敢不以在南時所聞道內人,名譽表著可稱者,仰陳乎?晉州幼學文東道,以學行聞,靈山前察訪辛夢參,以孝行名,禮安進士金燁,安東進士權寅,尙州參奉高世華,皆操行特異,敢以數人仰達矣。上曰,令該曹各別收用。出擧條
湜啓曰,請還收緣坐罪人煥·爀等放歸田里之命。見上上曰,勿煩。請綾平君具鎰,極邊遠竄。見上上曰,勿煩。請圍籬安置罪人洪致祥嚴刑窮問,以正邦刑。見上上曰,勿煩。請罪人益勳子萬埰嚴鞫得情,以正邦刑。見上上曰,勿煩。德遠曰,益勳,以誣告謀首,陰兇情節,旣已承款,特未着遲晩二字,而徑先殞斃,不足以洩神人之憤,故輿論益菀,臺啓峻發,而雖嚴鞫萬埰,萬無以子證父之理,若終不從臺啓,則公議竊恐轉激,自上不可不參酌定罪,而俟其父埋葬後,施罪,似可矣。臣如是陳達者,頃年尹鑴賜死之日,鑴之諸子,急急嚴捕,使之不得見其父之死,其時諸臣之事,臣心常痛惋,故敢達矣。上曰,萬埰,絶島定配。出擧條
德遠曰,平山,乃孔路雄府,物衆地大,素稱難治,近來蕩敗已極,將不能收拾,必須各別擇送,然後庶有收拾之望,而新除授縣監金世,居在平壤,臣素知其爲人,若授以相當郡邑,則可以責效,而至於平山,則人器不稱,恐難堪任,今姑改差,勿論文·南·武,極擇差送,自朝家各別顧見,以爲蘇殘起廢之地,何如?上曰,依爲之。出擧條
答領議政權大運疏曰,省疏具悉卿懇。此時企待,不翅大旱之望雲霓,須體此意,安心勿辭,亟回遐心,與近侍從速偕來,以慰予心。仍傳曰,遣史官傳諭,而領相所患如此,除肅拜入來事,兼傳。元疏缺
答左議政睦來善箚曰,省箚具悉卿懇。卿之所患如此,予用慮念,不得進參,有何所傷?卿其安心勿辭,亦勿待罪,從容善攝。仍傳曰,遣史官傳諭,遣御醫看病。元疏缺
答進士李玄齡等疏曰,省疏具悉。爾等之語,甚明白,而第黜享事重,有難輕議也。元疏缺以上燼餘
引見時,趙湜啓曰,圍籬安置罪人李師命,窮兇極惡之狀,決不可一日容息於覆載之間,而王法尙稽,公議未伸,神人之憤,固已極矣。師命,自鬻微勞,冒錄追勳,處心行事,書惡,而圖按湖臬,恣行貪饕,桼籠百駄之載來,鍮盤油炭之輸致,萬目俱覩,昭不可掩,邊山洞壑,斫木起墾,豐沛來脈,火燒作田,旣自肥己,分給死交,如使國家,少有紀律,則齊鼎之烹,烏可得免?況宦寺之於外朝,截然有間,一有變通,邦憲難貸,而自在韋布,深結炫·潭,往來頻煩,每同寢處,內間凡事,無不密探,湖營節箑,創爲妙制,以爲納媚兩宦之地,而及其事迹頗露,人言喧藉,則乃反推諉於他道監司,昨年臺啓中,所謂締結幽陰,交構搢紳云者,竝指此也。宿衛替代,必待天點,權輿於沈賊謀逆之後,則朝家慮患,不啻尋常,而乃敢不有舊例,直送令箭於大內,其爲情節,有難測度,別樣武士,厚加廩料,除拜閫帥,專用私人,臺啓中所謂干紀之漸者,亦以此也。卽今誣上不道之言,雖歸於致祥,而與致祥同謀做出,使其頤命,往誘萬重,陳達榻前之說,自當初固已藉甚,而今以沈權·趙泰耉之供辭,見之,則亦莫不致疑於師命傳說之,信不虛矣。其在湖營也,稱有投書之變,危動本兵之長,遽上密箚,擧國騷屑,若使海防,實有可虞,則道臣之體,固當啓聞之不暇,而私書報知,俾請下詢,陰秘之狀,據此可知,自做其說,豈宜掩得?相家投書,實非外人之所可知,而先自往問,至相推諉,頃日諫臣,以親聞相臣姪子之言,陳達於前席,則其與湖營投書,同一手段者,較著而無疑矣。噫,亂臣賊子,何代無之,而用意之凶慘,情迹之彰露,未有如師命者,論以三尺,斷不可貸。請圍籬安置罪人李師命拿鞫處斷,以正王法。上曰,師命之窮凶情狀,已〈出〉於尹世喜疏章及前後臺啓,彰著無餘,苟患失之無所不至者,正師命之謂也。此外縱恣之狀,予亦有目覩者。往在丁卯冬,長陵陵幸時,駕後禁軍,初以第三行啓下,及到昌陵之隅,駕後禁軍,馳突紛沓,卒逼駕前,問其緣由,則稱以因大將分付,馳進駕前云。其心所在,不可測度,罪犯如此,依啓。燼餘
引見時,尹深曰,忠翊府,乃原從功臣子孫屬處也。頃於丙辰年間,領議政權大運,陳達於榻前,移屬勳府近百同之木,在兵曹則佐軍國之需,在勳府則中間浪費而已,還屬本兵,何如?金德遠曰,忠翊府,舊有侍衛之事,今則只收身布,自勳府取而私用,事甚不當矣。上曰,還屬兵曹,可也。兵曹謄錄
引見時,金鎭華·趙正紳,爲先嚴問以啓事,榻前下敎。禁府謄錄
引見時,沈檀曰,獨鎭,當設於大邑,若於小邑設之,則小民,實難支撐矣。陽德,以峽裏殘弊之邑,爲民者,只是朝徙暮遷之類,而謂其有險阻,設立獨鎭,而未及作隊矣。上年自廟堂問其便否,則廣採民情,以有弊無益之意,上達,而至今無皁白指一之分付,似當速爲處置,俾無峽民稱冤之弊矣。德遠曰,獨鎭之設,未知緣何,而想以西北通路,在於此地之故,有此擧措矣。上曰,問其曲折于本道,更爲稟處,可也。
檀曰,黃海道谷山地,有僉使之鎭,而所管屯穀,甚多,故民之募入者,擧一邑給三分之二,而厭其本官應役之苦樂,屯軍閑歇之役,日漸投入,其勢難防,自同化外之民,不受本官之句管,勞逸懸殊,乖爭日起,其爲弊端,不一而足,合有變通之道矣。德遠曰,臣待罪西藩,以兼管兩西管納之故,慣知此事之顚末矣。閔宗道爲監司時,兩西屯軍,作隊爲伍,所屬旣多,穀物稱足,比之邊將,則所管不輕,而監司,例以所親中人輩,差遣別將,臣欲矯此弊,以出身差遣,定朔數殿最之意,報于備局,則兵曹判書金錫胄,因此而欲調用武夫,各屯別將,皆以僉使·萬戶爲號,差遣萬科之人,海西各邑列鎭,相望謀避本官之役者,幾盡投入,各邑殆有難堪之勢,而守令·鎭將,日事乖爭,邑民屯軍,視同仇讎,其爲弊端,誠如儒臣之所陳矣。上曰,商議變通,可也。以上備局謄錄
上在昌德宮。停常參·經筵。
辰時,日有右珥。申時,日暈。夜一更至三更,月暈。四更,月暈,暈上有冠,暈下有履,色內赤外靑。
權瑍啓曰,副護軍金萬埰,絶島定配事,命下矣。臺諫,以嚴刑鞫問,以正邦刑,論啓,定配傳旨,不得捧入之意,敢啓。傳曰,知道。
又啓曰,吏曹郞廳來言,守令多闕,政事,何以爲之?敢稟。傳曰,明明日爲之。
朴鎭圭啓曰,羅州牧〈使〉李世翊,拿問定罪事,命下矣。李世翊,時在任所,依例發遣府書吏,拿來之意,敢啓。傳曰,知道。
假注書權大臨,領議政權大運處傳諭書啓。傳曰,知道。措辭缺
以海興君鄭重徽爲忠勳府有司堂上。
大司諫權瑎,獻納李玄祚啓曰,請還收緣坐罪人煥·爀等放歸田里之命。請圍籬安置罪人洪致祥嚴刑窮問,以正邦刑。措辭竝見上館學多士,以故贊成臣李珥,參贊臣成渾黜享事,再疏申請,而兪音尙閟,臣等,竊惑焉。兩臣學問粗淺,心術偏頗,已悉於多士之疏,今不必疊床,而凡人大節,以忠義爲先,爲人臣子,而不能忠孝之道,則雖假借儒名,竊取虛譽,而終不掩天下後世之耳目,何可與議於俎豆之列哉?珥則早歲耽禪,棄親入山,毁體緇衣,殆一周年,渾則乘輿播越,無意奔問,國讎未復,力主和議,忠孝之節,掃地盡矣。況虛騖膚淺之病,先正之品題,孔昭,殺士逞憾之狀,聖朝之斷案,至嚴,其爲疵累於學問,得罪於士林,固已大矣。阿好之徒,濫請祀典,蓋五十年,而列聖,痛斥之不許,前後批旨,明白峻截,豈非日月之明,洞燭兩臣之疵累,而莫重之典,不可輕議也哉?向者時烈之黨藉,其戕殺之威,以爲公議可質,衆口可掩,行兇逞欲,無不如志,述辭偸說,厚誣天聰,一邊逐異議之多士,一邊行躋享之重典,小人之秉國行私,自古有之,而放恣無忌,未有若此之甚者也。迺今乾斷快揮,百爲咸新,而惟此黜享之擧,未準多士之請,此臣等所以不能無憾於大聖人作爲也。館學之批,旣曰,公議如此,又曰,語甚明白,則是殿下,已知黜享之論,實出公議,多士所執,亦甚明白,而猶且持難,抑獨何哉?若以旣入還出爲重難,則昔宋高宗,以楊時一言,黜王安石父子之濫躋,而不以爲難,南宋之延祚過百,實由於此,此非已然之明證也歟?請加三思,亟黜故贊成臣李珥,參贊臣成渾於夫子廟庭,以重祀典,以幸斯文。遠竄罪人金炫,特一閹豎耳。惟當給使令於上前,而妄希非分之福,締結勳貴之臣,往來頻煩,情意綢繆,內間凡事,無不漏通。至於師命,持被往宿之說,國言喧藉,情迹難掩,則恭顯之於許史,劉瑾之於張綵,亦不足以諭其密也。幸賴日月之明,洞燭陰秘之狀,竝與變通之人,施以投畀之典,而宦寺之締結外朝,自有當施之律,只以圖買賑穀爲其罪名,置之死地,不正典刑,則不足以折奸萌而杜後弊。請遠竄罪人金炫,拿鞫嚴問,依律處斷。答曰,不允。
持平趙湜啓曰,請還收緣坐罪人煥·爀等放歸田里之命。請綾平君具鎰絶島定配。請圍籬安置罪人洪致祥嚴刑窮問,以正邦刑。請罪人益勳子萬埰嚴鞫得情,以正邦刑。竝見上臣伏見禁府判付,有罪人李瞻漢·李佖·梁之浹·南羾等定配之命,竊以爲不然也。夫亂之有首從者,以諸賊之招辭,互相質問,覈其輕重之端也。今者之浹·羾等,親受益勳意旨,經營構捏之狀,有非脅從之類,而忍杖不服,瞻漢·佖等,窮凶極惡之性,狎密於益勳,同惡相濟之迹,已著於諸賊之招,而不加刑訊,故渠等,自以爲益勳等徑斃之後,無處質問,乃敢抵死牢諱,雖曰脅從,而原其本情,則與益勳·煥等少無差等,遽施定配之律,則王法,終不可伸,凶徒,自爲得計,邦家失刑,莫此爲甚。請定配罪人李瞻〈漢〉·李佖·梁之浹·南羾等仍囚鞫問,以正邦刑,以伸王法。答曰,不允。
答判尹吳始復疏曰,省疏具悉卿懇。今玆陞擢,實循公議,卿其安心勿辭,從速行公。元疏缺以上燼餘
備邊司啓曰,忠勳府,方有時急擧行之事,而有司堂上,皆有故,無他主管之人,故不得已令該曹變通差出之意,定奪於榻前矣。更考前例,則己未年本府有司堂上,皆作闕,而其時韓興君李汝發外,無備擬之員,大臣,以李汝發單望,啓下云,今亦依此例,臣等,相議備望以入之意,敢啓。答曰,知道。備局謄錄
御營廳啓曰,本廳後部後司別左司屬,忠洪道七哨,江春道三哨,合十哨軍兵,及開城府雜色軍一百三十二名,來閏三月二十五日,京中逢點,四月初一日,與後部中右司軍兵,當爲替代立番,趁期調送事,兩道監·兵使·開城留守處,依前知委之意,敢啓。傳曰,知道。御營廳謄錄
上在昌德宮。停常參·經筵。
夜四更,月食。
望祭後,大殿·中殿,藥房問安。答曰,罔極。
大殿,政院·玉堂·二品以上單子問安。答曰,罔極。
中殿,政院·玉堂·二品以上單子問安。答曰,罔極。
傳于李聃命曰,領議〈政〉,引見。筵說缺
答進士李玄齡等疏曰,省疏具悉。噫,我朝儒賢之從祀文廟者,前後何限,而輿望翕然,終無異議,獨於此兩臣,多士之竭誠齊籲,必冀其黜享,而不知止者,豈有他哉?蓋所以遵列聖之明敎,痛彼輩之周遮疵累,欺蔽濫躋之意也。不特此也,一自兩臣陞配之後,時烈,掇拾餘論,戕人病國,固非一二,而若言其末流之害,則朝廷之潰裂,人心之陷溺,至於力排尹拯事,而無復餘地,幾不免彝倫斁絶,國不爲國,永言思之,寧不痛心哉?公共之論,不可終咈,特允所請,一以定是非,一以抑邪說焉。元疏缺燼餘
禁府啓曰,本府,雖王府,殘弊莫甚,京中所居奴僕鮮少,凡干使喚,不成貎樣,誣告罪人等籍沒,及屬公奴婢中,居在京中有根着者,二十餘口,令掌隷院劃給,以爲使喚之地,何如?傳曰,允。禁府謄錄
上在昌德宮。停常參·經筵。
卯時,日暈。申時,日有右珥。
下直,漣川縣監洪澤普,□□□使尹致慶。
李聃命啓曰,明日常參·經筵,取稟。傳曰,只晝講。
權瑍,以義禁府言啓曰,罪人李瞻漢·李佖·梁之浹·南羾定配事,命下矣。臺諫,方以仍囚嚴問,論啓,不得決杖發配之意,敢啓。傳曰,知道。
有政。吏批,判書沈梓進,參判未差,參議姜鋧病,行左承旨申厚載進。
吏批啓曰,本曹參判,今當差出,而擬望之人乏少,承旨竝擬,何如?傳曰,允。
以李寅煥爲靑松府使,柳壽崙爲三嘉縣監,黃鎰爲山陰縣監,鄭載恒爲新昌縣監,李正聖爲中和府使,兪夏益爲吏曹參判,李元龜爲平山縣監,趙龜祥爲禁府都事,沈檀爲副應敎,趙嗣基爲禮曹參議,李禎爲戶曹正郞,兪任重爲佐郞,李沃爲工曹參議,安健爲良才察訪,鄭善弘爲敦寧判官,睦昌期爲左水運判官,李休徵爲漢城判官,安在柱爲遂安郡守,尹以復爲戶曹佐郞。朴權單付承文著作,金鳴殷單付校書著作,羅學川單付兼春秋。以右尹望單子,傳于政廳曰,睦昌明除授。
政廳啓曰,都承旨兪夏益,代鄭樸受點矣。以加資次序言之,則申厚載,先於鄭樸,以承旨坐次言之,則鄭樸,先於申厚載,今此都承旨下批,從加資次序,與承旨坐次,未詳孰是,此是無於前例之事,故敢此仰稟。傳曰,以加資次序,下批,可也。行都承旨申厚載,行左承旨鄭樸。
兵批,判書尹深進,參判李鏶進,參議兪夏謙差祭未還,參知李玄紀□進,右副承旨權瑍進。以尹趾完·崔聖任爲知事,尹熙慶爲訓鍊主簿,朴琠爲四山監役,金志遠爲鷹牌頭,尹以濟爲副護軍,楊憲奭·李光漸爲副司果,南崙爲部將。
李聃命,以禮曹言啓曰,因館學儒生李玄齡等上疏,答曰,特允所請,一以正是非,一以抑邪說焉事,命下矣。以兩臣黜享之意,聖廟告由吉日,令日官推擇,則今三月十八日爲吉云。當日聖廟告由後,兩臣位版,卽爲埋置事,分付成均館,而外方則自本官卜日告由聖廟後,位版埋置事,分付各道,何如?傳曰,允。
掌令成瑨,持平趙湜啓曰,請還收緣坐罪人煥·爀等放歸田里之命。請綾平君具鎰絶島定配。請圍籬安置罪人洪致祥各別嚴刑窮問,以正邦刑。請罪人李瞻漢·李佖·梁之浹·南羾等仍囚鞫問,以正邦刑,以伸王法。措辭竝見上禮山縣監李山輝,本以狂易失性之人,行己悖戾,不齒人類,久矣。藉其父兄之勢,得通陰仕之路,至授字牧,物情駭憤,到任以後,政令顚倒,刑杖太濫,闔境愁怨,如在水火。前冬本縣儒生,以書院創建事,稟定於官,一時鄕校守僕,有犯罪者,使儒生杖治,而儒生,援引舊例,請遞守僕,就治校宮,乃反怒其違命,曳髮牢囚,略無顧忌,其爲擧措,已極悖妄。田稅收捧,自有定規,而今春田稅,巧作名目,每結加出一斗五升,勒令準捧,合一縣計之,其數甚多,人言藉藉,唾罵不已。如此之人,不可久角畀字牧之任,重貽生民之害,請禮山縣監李山輝,削去仕版。答曰,不允。
答領議政權大運箚曰,省箚具悉卿懇。予卿之宿患,予用慮念,不得進參,有何所傷?卿其安心勿待罪。仍傳于李聃命曰,遣史官傳諭。元疏缺
答觀象監提調沈梓·兪夏益疏曰,責有所歸,卿等,勿辭察職。元疏缺以上燼餘
上在昌德宮。停常參,只晝講。
未時,太白見於巳地。
下直,居昌縣監朴琳。
本院啓曰,卽者進士沈齊賢等,以故贊成臣李珥,參贊臣成渾黜享事,投進一疏,而語意絶悖,臣等,不勝駭然之至。兩臣首末,齊賢等,盛有所稱引,而皆是厚誣之言,臣等,請略辨之。珥之父,常惑於妾,待珥不善,珥乃逃入於叢林,釋號義庵,而緇徒尊之,今乃謂見其近理而染禪者,謬也。又謂不被緇不削髮者,亦誣也。然使珥初雖失脚,後乃復路,無指擬之疵,有洗濯之功,則齊賢所謂幼年迷方,不足追咎者,亦不爲過。今珥不然,丁年,非幼弱之歲,所遭,乃人倫之變,況其改圖之後,其處心,其行事,粗而不精,偏而未正,其視聖人反之之功,萬萬不相侔,誠不足以贖其前愆,其天資穎脫處,則誠有之矣,而惟其方寸上,得力者少,故隨事生疣,應物必跲,立朝廷,則初言調劑,後樹黨與,論理氣,則專務創奇,動背師說。李浚慶,賢相也,功存社稷,而露章攻斥,以逞其憾。鄭澈,奸臣也,心懷陰賊,而私相朋比,楊詡太過,其平生心迹,昭在耳目,如此,從祀文廟,何等盛典,而乃敢擬議於珥哉?至於渾,則不及於珥,又遠甚,學問醇雜,有不足言,而當初乘輿之播越也,居道傍咫尺之地,乃敢偃息自便,終不趨造扈駕,其後分朝之命召也,又以無馬辭,而及天兵渡江,聲勢稍振,則始乃緩赴行在,人臣事君之義,掃地盡矣。進退無據,行止不倫,而今乃謂裁之以義理者,一何悖乎?己丑之獄,與澈表裏,身雖在外,渾實主張,崔永慶之釋也。渾遣其子文濬,以米遺之,唁曰,見惡於何人而至此?永慶言曰,只坐見惡汝翁耳。文濬憮然而退,人謂永慶再鞫之禍,實由此言云。操網罟入江湖,雖自曰非獵,人誰信之?難將一手,掩得衆目,是以宣廟大王,翻然覺悟而下敎曰,兇渾毒澈,殺我良臣,良臣卽永慶也。八字玉音,足破肝膽,獨惜乎處分寬緩,使渾輩,不伏反坐之當律,而但止屛竄,凶徒之傳授,至今無所懲艾者,此耳。渾之殺永慶,宣廟之所洞燭,而若謂渾嘗救解,天日在上,其可誣乎?上年時烈,爲長書,臚列渾之實跡,而戕賢主和之言,不翅狼藉,流播搢紳,有目皆覩,渠輩,亦不敢容隱矣。時烈,以陰兇之賊,平生所慕庸者,珥·渾,而及今與尹拯相軋之後,以拯爲渾之外裔,指摘若此,其言固不足爲證,而亦豈全然孟浪之言,時烈發之哉?以如是之人,乃敢躋享於夫子廟庭,而此實斯文之一大變也。公議齊憤,聖鑑洞察,亟擧還出之典,大快輿人之望,此誠擧措光明,處置正大,質諸鬼神而無疑,建諸天地而不悖,百世以俟聖人,而不惑者也,而齊賢等,乃敢公肆陰說,以爭多士之公議,以政院之啓達,爲慫惥聖上之處分,謂乖舛爲顚錯,至曰天下後世,以殿下爲何如也,有若爲大殿累德者然。噫,齊賢等,亦有心腸,何敢肆然無嚴,若此哉?其誣辱朝紳,固不足言,凌侮聖躬,奈分義何?甘心死黨,蔑視君父,自是此輩之本色,誠極痛惋,所當還出給,而旣稱多士之疏,不得不捧入之意,敢啓。傳曰,齊賢等疏辭,極其無嚴,爾等之辨破,極其明快,予當深惡痛斥,俾息邪說焉。
以備忘記,傳于權瑍曰,噫,兩臣從祀之請,閱幾年歷累朝,而不惟不賜允兪,前後批旨,極其嚴截,誠以疵累昭著,衆目難掩故也。莫重廟庭,決不可以如此之人,濫躋俎豆之列,而伊時因予率爾之擧,未免汚辱聖廟,至今追惟,常切悔恨矣。乃者館學多士之疏,辭嚴義正,一則爲聖廟重祀典,一則爲斯文明是非,則正與予意相符,故快允所請矣。沈齊賢等,以幺麼狐鼠之輩,敢於公議大伸之日,肆然投疏,滿紙游辭,無非詖誣不正,末乃以乖舛顚倒等語,譏訕君上,有若中無所主者然,人臣分義,豈容如是?其輕侮國家,甘心護黨,縱恣無忌憚之狀,誠極痛惋,如此陰慘之輩,不可不明辨痛斥,以快人心,疏頭沈齊賢,定配。
答領府事李尙眞箚曰,省卿箚辭,雖外假俟罪,而其意則專出於庇護兩臣,狙擊公議也。噫,列聖之所以持難於從祀之請者,意有所在,而因予率爾之擧,終未免汚辱聖廟,雖微李玄齡等之疏,固已反躬慙悔,則箚中,何所激惱一邊之論黜之等語,奚爲而發哉?無乃以予爲中無所主,不平之極,未暇擇發耶?大臣所爲如此,齊賢之疏,亦無足怪,予實痛恨也。元疏缺
答工曹參議李沃疏曰,被誣曲折,予已詳知,爾其勿辭,從速察職。元疏缺
答都承旨申厚載疏曰,省疏具悉。卿其勿辭,從速察職。元疏缺
晝講時,行大司憲柳命天所啓,請還收緣坐罪人煥·爀等放歸田里之命。上曰,勿煩。請圍籬安置罪人洪致祥嚴刑窮問,以正邦刑。上曰,勿煩。請定配罪人李瞻漢·李佖·梁之浹·南羾等仍囚鞫問,以正邦刑以伸王法。上曰,勿煩。請禮山縣監李山輝削去仕版。上曰,依啓。啓辭竝見上以上燼餘
晝講時,特進官兵曹判書尹深曰,禁軍弓子造給事,命下矣。他餘諸具,皆已措備,今方始役,而至於黑角,近來絶貴,自京中無覓得之路,前判書臣尹趾完,啓請貿易於東萊,而敎鍊官一人,至於給馬下送矣。今者敎鍊官回報內,黑角之自長碕出來者,將不過七百桷,而自戶曹年例所貿四百桷外,以豫備加貿者,又百桷云,若然,則餘存者無幾云。均是國事,而緩急各異,年例所貿四百桷外,自本曹爲先取用之意,戶曹及東萊府使處,分付,何如?上曰,年例所貿四百桷外,自兵曹爲先取用,可也。兵曹謄錄
戶曹啓曰,罪人益勳·光漢·斗北·斌等削名勳籍,李師命·李元成·趙泰相·申範華等削勳事,命下矣。益勳等,旣已削名於勳籍,師命等亦皆削勳,則其賜給家舍·田畓及其他物件,自本曹依例推還之意,敢啓。傳曰,知道。戶曹謄錄
上在昌德宮。停常參·經筵。
未時,太白見於巳地。申時酉時,日暈。
下直,機張縣監崔澐。
睦林儒啓曰,明日常參·經筵,取稟。傳曰,只晝講。
權瑍,以都摠府言啓曰,今日入直軍士,當爲中日習射,而宗廟奉審相値,不得爲之之意,敢啓。傳曰,知道。
睦林儒啓曰,行左承旨鄭樸,同姓三寸姪海興君鄭重徽妻貞夫人吳氏,身死,服制已行七日,出仕,何如?啓。傳曰,允。
又啓曰,卽者進士柳鳳輝等,以與昨日疏頭沈齊賢,均被罪罰之意,費辭投疏,醜詆昨日本院之啓,其說詖淫,固不足與之相較,而同被罪罰之疏,曾無捧入之例,何以爲之?敢稟。傳曰,勿爲捧入。
持平趙湜啓曰,滓穢如臣,素無知識,自顧平生,只一冥行之人,曾參告廟之疏,慘遭義奴之謗,杜門省尤,自分見棄。不意今日大澤滂霈,一朝湔拂,擢置霜臺,仰感恩私,俯念情迹,卽欲略暴微衷,而試院復命之後,僚席不齊,引對當次,不敢自劾,黽勉隨行新入臺閣,觸事生疎,率爾妄作,理宜自速。昨日與長官,行相會禮,以具鎰事,論列已久,不可一向爭執,相議停啓,以金道淵當論之意,有所酬酢,蓋三月初三,忠勳都事金道淵,初出忠翊府封不動木累十同,分給於府使韓姓人,與有司堂上,分用消化之計,不可不竝論科罪,而昨緣長官入侍經筵,雖未及從容商確,不覺其一停一論之自相矛盾,率爾發口矣。今聞物議,以徑先停啓,大加非斥,顚妄之咎,臣實自取,不職之責,在所難免,何敢一刻仍冒於臺席乎?請命遞斥臣職。答曰,勿辭。權瑍啓曰,持平趙湜,再啓煩瀆,退待物論矣。傳曰,知道。
大司憲柳命天啓曰,昨朝,臣與持平趙湜,行相會禮於本府,趙湜,略言忠勳都事金道淵,有可論之事,具鎰之啓,不必一向相持,欲爲停止云云,臣答以方入晝講,事勢急遽,金道淵事,明當相議云云,元不問其曲折,具鎰則果爲停啓矣。追聞物議,金道淵,取出忠翊府木同,與有司堂上具鎰,分用消化,不可不竝擧論劾,而遽停具鎰之啓,大以爲非,臣不任瞿然。具鎰之罪名,旣重,貪饕之〈罪〉,又如此,則前啓之遽停,大乖臺體,物議之非斥,在所難免,同僚,旣以此引避,臣亦何敢晏然在職乎?請命遞斥臣職。答曰,勿辭。權瑍啓曰,大司憲柳命天,再啓煩瀆,退待物論矣。傳曰,知道。
答吏曹參判兪夏益疏曰,省疏具悉。卿其勿辭,從速察職。元疏缺
答判敦寧趙師錫箚曰,省箚具悉。滿紙臚列,罔非偏護不正之意,而辭氣悤悤,不少顧藉,予實寒心也。元疏缺
答右尹睦昌明疏曰,省疏具悉。今玆陞擢,意非偶然,卿其勿辭,從速察職。元疏缺以上燼餘
備邊司郞廳,以三公意啓曰,濟州牧使,不可不擇送,而今聞新牧閔鏞,曾任南閫,事多不謹云,改差,本州久曠,且有時急擧行之事,其代,令該曹各別擇差,催促赴任,何如?傳曰,允。
吏曹啓曰,東萊府使,有闕,依近例令備邊司議薦,何如?答曰,允。備局謄錄
上在昌德宮。停常參,只晝講。
自午時至酉時,日暈。夜二更至五更,月暈。
申厚載啓曰,明日常參·經筵,取稟。傳曰,只晝講。
又啓曰,吏曹郞廳來言,守令多闕,政事,取稟。傳曰,明日爲之。
傳于申厚載曰,長番內官朴斗卿,承傳色差下,政院知悉。
掌令成瑨啓曰,具鎰定配之論,爭執累日,未蒙允兪,臣以爲不必一向堅執,私書往復於長官矣。昨見諸僚引避之辭,鎰與金道淵,有分用翊府綿布之事。前啓雖停,此是別件,則隨聞論列,恐或無妨,而諸僚,旣以此相繼引避,再昨停論之時,臣以私忌不參,旣有私相問答之事,則何敢獨爲晏然處置同僚乎?昨緣日暮,今始來避,所失尤大。請命遞斥臣職。答曰,勿辭。朴鎭圭啓曰,掌令成瑨,再啓煩瀆,退待物論矣。傳曰,知道。
執義權珪啓曰,請還收緣坐罪人煥·爀放歸田里之命。請圍籬安置罪人洪致祥,各別嚴刑窮問,以正邦刑。請定配罪人李瞻漢·李佖·梁之浹·南羾仍囚鞫問,以正邦刑,以伸王法。竝見上前後之論,自是一事,則一停一啓,固無不可,停論可否,旣相問答,則不敢處置,勢所當然。請持平趙湜,大司憲柳命天,掌令成瑨,竝命出仕。答曰,不允。處置事,依啓。以上燼餘
禁府啓曰,今此增廣別試時,本府都事十員內,一員出使,八員皆赴擧,當直·公事都事,四所禁亂都事,竝六員,當爲分差,假都事六員,令該曹差出,何如?傳曰,允。禁府謄錄
上在昌德宮。停常參,只晝講。
未時,太白見於巳地。
京畿監司書目,坡州呈,以副護軍朴世采辭職上疏上送事。啓。答曰,省疏具悉。疏中辭意,頗欠和平,予實未曉也。前後固辭至此,兼帶,今姑勉副,卿其勿辭焉。
政院啓曰,生員李師中等數十人,以故贊成臣李珥,參贊臣成渾黜享事,又構一疏,必以角勝,滿紙臚列,盛氣詬辱。至於下段,引文穆公鄭逑,故相臣柳成龍·李元翼等諸人之語,以爲證左,而率皆粧撰之說,旣非本色之語,告君之辭,不可如是誣罔,故臣等,相議退却,而昨日再三來呈,至以自前壅蔽,杜絶言路,爲政院之罪案,臣等,不勝駭然也。所當捧入,而昨夕纔承柳鳳輝等疏勿捧之敎,此疏,何以爲之?敢稟。傳曰,是非已定之後,如此邪詖之疏,不當捧入,出給,可也。
又啓曰,頃日引見時,儒生李澤等,開諭出入學宮事,命下矣。其時大司成,適移他職,未及擧行云,新除授大司成權瑎,卽爲牌招,使之趁卽招諭,何如?傳曰,允。以上朝報
有政。以柳德三爲濟州牧使,李慣爲羅州牧使,趙祺錫爲禮山縣監,柳栽爲典籍,趙泰采爲兵曹佐郞,尹憘爲監察,南垕爲掌樂正,閔安道爲禮賓正,張遇一爲司藝,權瑎爲大司成,李碩德爲內侍敎官,兪集一爲金城縣令,成碩夔爲監察,禹昌續爲工曹參判,宋相周爲司藝,南彦昌爲兵曹正郞,李文興爲典籍,李玄紀爲大司諫,朴紳爲東萊府使,金龜萬爲長湍府使,李泰龜爲獻納,沈瑞肩爲金川郡守。
戶曹啓曰,各司貢物復舊事,因傳敎就議於廟堂,其中行用不足者,竝皆復舊,而物種有餘者,則仍爲權減,分秩開錄,別單以入之意,敢啓。傳曰,知道。戶曹謄錄
備邊司啓曰,本司之事,有司堂上專管,而卽今顯存有司,只是刑曹判書李宇鼎一人而已。多事之時,未能周旋,行副護軍閔宗道,漢城判尹吳始復,有司堂上差下,而右尹睦昌明,亦爲仍差堂上,使之兼管有司之任,何如?傳曰,允。
晝講時,武臣尹就商曰,三和,兼淸南防禦使,而元無水軍虛帶防禦之號,脫有緩急,備禦無策,其在重海防之道,豈不虛疎乎?肅川府使,兼淸南陸軍前營將,而所屬安州·肅川·順安·永柔·甑山·江西六邑軍摠數,多至五千,咸從,兼淸南陸軍後營將,而所屬咸從·三和·龍岡三邑軍摠數,僅至三千,而自前營距江西,近者二日程,遠者三日程,自後營距江西,近者一日程,遠者一日半程,當初分屬之不均,未知其故也。臣之淺慮,則以爲前營之所屬江西,則移屬於後營將,後營之所屬三和,則使之獨鎭,且兼別營將,如有水賊,則防禦使,領率出戰,如有陸賊,則聽調於節度使,而凡歲抄收布磨勘等事,自兵營依前句管,則於兵營,少無所損於三和,且有水陸之便。臣待罪三和時,將欲變通,而以病徑遞,故區區所懷,今此仰達矣。上曰,令廟堂稟處,可也。備局謄錄
上在昌德宮。停常參·經筵。
未時,太白見於巳地。
判義禁閔黯上疏。大槪,臣於禁府,有不敢議讞之嫌,請遞金吾兼帶之任事。答曰,省疏具悉。當令次官議讞焉。卿其安心勿辭焉。
傳曰,晝講及輪對,停。
京畿監司書目,安山呈,以知事尹趾完辭職上疏上送事。啓。答曰,卿其勿辭上來。
平安監司·義州府尹書目,冬至使一行,今月十七日還渡江事。
府啓,請緣坐罪人煥·爀等,放歸田里之命。請圍籬安置罪人洪致祥,各別嚴刑窮問,以正邦刑。請定配罪人李瞻漢·李佖·梁之浹·南羾等,仍囚嚴鞫,以正邦刑,以伸王法。措辭竝見上答曰,不允。
弘文錄圈點,七點李萬元,六點申㶅·金澍·權珪·柳世鳴·李泰龜·李日翼·閔昌道·金夢陽·李獜徵·李濟民·朴萬鼎·沈季良。以上朝報
禮曹啓曰,今此純陵石物有頉處,奉審時,當有泛鐵之擧,相地官一員,帶去之意,敢啓。傳曰,知道。禮曹謄錄
上在昌德宮。停常參·經筵。
未時,白雲一道如氣,起自南方,直指東方,長竟天,廣尺許,良久乃滅,太白見於巳地。
正言金夢陽三度呈辭。入啓。遞差。
判府事呂聖齊上疏。大槪,冒死自列,冀蒙譴罰事。入啓。答曰,省疏具悉。卿其勿辭,亦勿待罪。
政院啓曰,卽者成均官員,來告本院曰,進士李澤等,開諭使之安意出入館學事,命下矣。大司成權瑎,今日入來本館,招李澤等,捧承聖敎出去矣,敢啓。傳曰,知道。
府啓,請還收緣坐罪人煥·爀等放歸田里之命。請圍籬安置罪人洪致祥,各別嚴刑窮問,以正邦刑。請定配罪人李瞻漢·李佖·梁之浹·南羾,仍囚鞫問,以正邦刑,以伸王法。措辭竝見上頃年以來,搢紳之間,貪饕成風,大小各司公儲蕩然,誠可寒心。忠勳都事金道淵,乃於二月初五日,汲汲開坐,故出翊府封不動木二十五同,給其府使韓時望,任自消化,終無去處,人言喧藉,莫不駭憤。忠翊府所儲,雖爲勳府堂郞所主管,而亦是公家莫重之物,則何可乘時竊取,盡歸私用,縱恣無忌,一至此哉?此而不治,貪官汚吏,將無以自戢,請忠勳都事金道淵,姑先削去仕版,令攸司嚴査科罪。忠州牧使李宏,以輕幻之性,挾躁進之慾,行身處事,元非吉人,曾求邑宰,請囑於政官之一家,而乞憐之狀,備盡醜態,座上諸客,莫不唾鄙,諂附權門,作一鷹犬,出入臺閣,濫躋貂玉,有識嗤點,固已久矣。上游雄州,決非所可堪之地,而夤緣冒竊,逞其貪汚之習,臨民發號,不似官員貌樣,率置其父於衙中,日事盃盤之娛,酗酒悖惡之行,不一而足。政令顚倒,刑杖苛虐,闔境嗷嗷,如在水火,不可一日仍置,重貽生民之害。請忠州牧使李宏,削去仕版。答曰,不允。金道淵事,依啓。
伴送使徐文重入來。
答都承旨申厚載疏曰,省疏具悉。卿其勿辭,調理察職。以上朝報
上在昌德宮。停常參·經筵。
辰時至午時,日暈。夜一更,白雲一道如氣,自西方直指艮方,長竟天,廣尺許,良久及滅。五更,月暈。
傳曰,大臣·備局堂上,引見。引見時,同義禁柳命賢,今姑改差,其代口傳差出事,及判義禁閔黯,除服制開坐事,及南致熏·李蓍晩敍用事,榻前定奪。大司諫李玄紀所啓,今日以齋戒不得傳啓,而臣有所懷,敢達。誣告罪人等陰凶情節,不翅明著,而爲人獰猂,不着遲晩,或有徑斃杖下者,或有未及原情而先斃者,俱未得正邦家之常刑,洩神人之積憤,宜與就服諸賊,一體籍沒,以補經費,貪贓之吏,亦有籍沒之規,且朴承宗父子,特以權臣之故,其時屬公其家之財,請下詢於入侍諸臣而處之,何如?領議政權大運曰,臺臣所達,是矣。誣告旣明,特未及正刑,其財則屬公,宜矣。右議政金德遠曰,以渠等凶惡言之,則籍沒家産,固無不可,而但未及正刑而籍沒,乃法外也,故臣等,不敢請矣。曾前亦有未正刑罪人籍沒之事,而出於一時特敎,今亦自上特命爲之,可矣。吏曹判書沈梓曰,益勳等之家財,籍沒,宜矣。方外輿言,亦當籍沒。上曰,益勳等誣告之情節,旣皆承款,特未着遲晩而已,且有曾前籍沒之事,今此各人等家財,屬公,可也。玄紀曰,吳始壽·尹鑴竝有復官之命,在廷臣僚,孰不感動,而卽今諸臣,乃是伊日廢蟄之人,故事之顚末,不能詳知,陳達之際,未免有落漏之語,故敢此仰達矣。尹鑴罪案,則只是照管二字,而此在宋朝名臣言行錄中,不可謂之創出,故又以李煥匿名書,歸之於尹鑴,終致其死,而李煥訊杖七度承服之後,又以尹鑴同參之啓,嚴問於煥,更加二次之刑,則煥以爲旣已承服,豈有愛惜尹鑴之心,受此重刑,不爲吐實云,則尹鑴,以此致死,豈不冤甚乎?吳始壽事,査問於彼中之時,以當時構誣之申晸,爲副使,首先變辭之安日新,爲首譯,巧作名目,多齎管餉銀貨,灣上盤纏,比前亦倍。金錫胄,又使譯輩,先爲周旋後,招問館中之意,陳達榻前,若使所聞之事,可以公言,則何必使譯輩先容乎?今聞日新已死云,而其時先容之譯官,必有生存者,吳尙游擊錚供辭議處時,其時使臣所帶譯官,竝爲拿囚,嚴問銀貨用處,及先容時說話,則獄情必有透露矣。上曰,以此辭緣,問于譯官,則可以明知,吳尙游公事議處時,使臣所帶譯官,一體拿問,可也。金德遠曰,儒生之因時烈被謫之類,皆已特蒙放釋,此實生死肉骨之澤,而十載風霜,僅得生還,分付銓曹,別爲調用,亦可爲慰悅人心之一助矣。上曰,令該曹各別調用,可也。權大運曰,聖德光明,群枉畢伸,恩及泉壤,更無所加,而但枉死人子孫錄用,亦有古事,今亦依此行之,則幽明兩感,聖德愈光矣。上曰,令吏曹抄出冤死之人,其子孫,各別錄用,可也。大運曰,臣在外方,見守令甚不得人,王化未究,民怨日滋,守令,固難一一得人,監司,必擇有才望之人爲之,則可以彈壓道內守令,亦必畏戢,不敢縱恣,監司,必須極擇以送,可矣。上曰,監司得人,則黜陟公明,守令憚戢,庶幾民被其澤,自今以後,監司各別擇差。德遠曰,忠淸監司安如石,本以抱病之人,添傷於列邑酬應,素患渴症,近來尤重云,當此農務方劇之時,不可等待其辭疏之上來,合有變通之道矣。上曰,實病若然,則今姑改差,各別擇送,可也。朝報
引見時,領議政權大運曰,臣於上來之時,聞民有切迫形勢,故不得不陳達。上年嶺南,木花大無,大同木,無路措備,朝家定式,則一疋之價,以七斗米磨鍊,而今年則一疋之價,幾至二十餘斗,民實難堪云矣。蓋旱田,一年二耕,故朝家元無給災之規,而木花田則一年一耕,如一年大無之歲,則不可不給災,以慰民望也。上曰,木花田失稔之歲,則給災宜當,而今此大同木,何以則好耶?大運曰,頃因慶尙監司狀啓,作木之一半,以銀錢上納,一半以木上納事,覆啓行會云,而雖其一半,亦無措備之路,已備銀錢,則使之上送,而未捧一半,則以米捧留本道,或俟後日米貴之時,貿木上納,或仍爲元會付還上,而宣惠廳經費,則以京各司所儲銀布,貸用後還上,似可矣。右議政金德遠曰,臣意,則以兵曹木同,充給於宣惠廳,各邑捧留之米,待米貴,作木上納,似當矣。大運曰,失稔,不但嶺南,八路,皆然,而作木之難,三南實無異同,似當一體變通矣。上曰,大同米一半,今姑捧留本道事,依此變通,而三南,一體施行,可也。
德遠曰,慰悅人心,乃今日之急務,而沿海邑拯米改色之弊,最爲民怨,以腐朽不堪食之米,勒給民結,責其改色,近年連値凶歉,民間所食糴穀,亦難准捧,況此拯米,何以責懲乎?沿海民怨,莫此爲甚。臣年〈?〉待罪畿藩,慣知其弊,而其數不過數千石,三南沿海邑拯米,雖難盡數蕩滌,畿甸理宜優恤,畿甸沿海邑拯米,特爲蕩減,以施一分之惠,何如?大運曰,稅船之致敗,多在於畿甸,故拯米之弊,畿甸尤甚,除各邑已捧者外,就卽今未捧之數,一半蕩滌,而亦不爲永爲定式,似可矣。
副護軍閔宗道曰,各司權減貢物復舊事,曾已定奪矣。今當擧行,自春等爲始復舊乎,自夏等爲始復舊乎?敢稟。上曰,自春等爲始復舊,可也。宣惠廳謄錄
引見時,權大運曰,臣自嶺南,承召而來,一路人民,以騎·步兵價布事,十百爲群,處處呼訴于馬前,皆以爲騎·步兵戶首及三保,竝四人各捧三疋,所捧之數,當爲十二疋,此是近年以來創始之事,民不能堪云矣。入京之後,問于兵曹,則所捧八疋,與人民訴冤不同,必有其間曲折,問于本道監司處之,何如?上曰,令本道詳査啓聞,可也。兵曹謄錄
引見時,右尹睦昌明曰,頃日特進官柳炅,以漢城府物力凋殘應辦官當次,則稱貸他司,實難支堪之意,陳達,令廟堂稟處事,命下矣。本府,從前市廛次知之時,頗有物力,而今無此事,物力實難辦出,若永爲拔去,則他司輪回之時,次例頻數,此亦可慮。本府應辦官當次之時,令戶·兵曹題給物力,則事或便當矣。戶曹判書權大載曰,漢城,雖甚疲弊,戶曹題給物力,則他司殘弊之處,亦必紛紜,不可許矣。金德遠曰,漢城,元無物力辦出之處,而每科應辦之役,循次輪定,以此弊端爭辨者,多矣,而他無善處之策,式年則本府,例有戶籍作木應捧之規,今後則只定式年監試東堂應辦官,而他餘別科,則切勿輪定,似可矣。上曰,漢城府應辦官,只以式年輪定,可也。禮曹謄錄
引見時,金德遠曰,拯米中,有稅大同米,各衙門所納,各色不一,一體蕩減,何如?上曰,田稅大同,各衙門所納穀物,無以計之,一半蕩減,可也。戶曹謄錄
引見時,金德遠曰,臣於頃日,奉審宗廟,則各室綃帳,多有執頉處,必自禮曹已爲啓下矣。太廟紅綃帳,乃五禮儀所載,故該曹則不得不以紅綃爲帳,而所謂紅綃,薄而易渝,價且不廉,不過四五年,輒必改備。永寧殿四五室,以紅紬爲帳,此則本殿修改時所造也。今過二十三年,猶不至於執頉,蓋以紬與綃,厚薄不同故也。以此觀之,則若以方油,染紅爲帳,則不但觀瞻之勝於紅綃,且無頻數改備之患矣。該曹進排,亦可以省費,故敢此仰達。上曰,宗廟各室紅綃帳,改備之時,以白方絲紬,紅染爲之,可也。禮曹謄錄
引見時,權大運曰,備局有司堂上,曾以刑曹判書李宇鼎差下,而李宇鼎,本曹事務,甚爲煩劇,勢難兼管有司之任,李宇鼎,有司堂上之任,姑爲遞改,其代,以副提學柳命天差下副提調,使之仍察有司之任,何如?上曰,依爲之。備局謄錄
上在昌德宮。停常參·經筵。
禁府啓曰,罪人李師命元情公事判付內,勿拘常例,嚴刑得情事,命下矣。今又嚴刑事判下,而刑推日次,無定奪之事,何以爲之?敢稟。傳曰,逐日開坐。禁府謄錄
上在昌德宮。停常參,只晝講。
未時,太白見於巳地。
獻納李泰龜辭職上疏。入啓。答曰,省疏具悉。旣往之事,不必追咎,爾其勿辭察職。
府啓,請還收緣坐罪人煥·爀等放歸田里之命。請圍籬安置罪人洪致祥,各別嚴刑窮問,以正邦刑。請定配罪人李瞻漢·李佖·梁之浹·南羾,仍囚嚴鞫,以正邦刑,以伸王法。請忠州牧使李宏削去仕版。措辭竝見上故相臣吳始壽之賜死也,旣設鞫而問之,則今此譯官按問之際,亦當設鞫而訊之,體例之所當然也。伏聞自禁府推問,而無設鞫之命,臣等,不勝駭惑。始壽,始聞於譯官,再聞於尹堦,不翅詳悉,故備達於榻前,舌官之隨勅而來者,謂於備局諸宰也,亦多傳道,及其時勢已變之後,怵於威勢,承其指意,反生奸計,遽諱前說,始有往問於彼人之擧,而乃以倡爲變辭之日,新爲首譯,當初構陷之申晸,差副价巧作名目,多齎銀貨,灣上盤纏,比前亦倍。其間情節,多有可疑之端,當初諫官·筵臣,皆以鞫問譯官爲請,而如朴廷藎首譯之輩,略加刑訊,終不鞫問,其他譯輩,草草平問,終始掩護,中外人心,至今駭憤。今若以禁府日次之刑,循例訊問,則頑忍之輩,萬無輸情之理,而始壽之魂,亦不得瞑目於泉下矣。請朴廷藎等諸譯,設鞫嚴問。參下極選,莫過於翰額,故薦人之際,焚香告天者,實出於至愼至重,決不容一毫私意,而今番新薦,敢以身多訿謗,不叶輿望之人,至參末薦,物議喧騰,徇私蔑公,殊極可惡。請當初上下番翰林,竝罷職,仍削薦剡,以重史局。答曰,不允。罷職事,依啓。
晝講時,侍讀官李鳳徵,以先正臣許穆之德業,洪宇遠之文學,臣不知可方於何代何賢,而山斗於士林,砥柱於頹波,蓍龜於國家,生則世皆矜式,歿則邦亦殄瘁,兩臣之出處去就,誠可謂關盛衰係治亂,而不幸遘憫於曩時,或遜于荒野,或竄於絶塞,終至齎志而歿,念及於此,孰不掩泣長痛?何幸聖明,軫念此兩臣,旣命復其官爵,或官給葬物,又遣官致祭,哀榮之典,幽明之感,極矣。許穆則其人已歿,其書獨存,若付之剞劂,以永其傳,則其擊蒙詔後之功,豈淺淺哉?又於致祭時,遣近臣以示各別尊慕崇報之意,則尤幸矣。參贊官權瑍曰,許穆子孫錄用事,及遣官致祭事,旣有成命,而其所著文字,實有關於世敎,似當廣布矣。上曰,許穆之道德宿望,予之平日所倚重,異於他臣,致祭時,別遣近侍以祭,其文集,刊布中外事,分付,可也。鳳徵曰,洪宇遠,以疏引家人卦之故,被誣於曩時,家人卦之有父母夫婦君臣之爻,已經睿覽,其下丘氏分別註釋,極爲纖悉,雖泛然看過,亦可曉解,而伊時諸臣,以洪宇遠之引用此卦,爲比倫無狀,構成罪案,至死不宥,實所痛心。且其平生廉潔,家無䃫石,及至竄逐,家事蕩敗,三年祭奠,無以備辦,數三子兒,將至負薪汲水,實爲矜惻矣。請以淸白吏,一體錄用子孫,何如?瑍曰,家人卦之說,講官旣已陳達,而臣請更加陳達,家人卦下,建安丘氏註曰,家人一卦,內三爻,女子之事,外三爻,男子之事。女子之道,始也爲人女,故初閑有家,中也爲人婦,故二在中饋,終也爲人母,故三家人嗃嗃,此彖辭所謂女正位乎內者也。男子之道,始也爲人子,故四富家吉,中也爲人夫,故五假有家吉,終也爲人父,故上威如吉,此彖辭所謂男正位乎外者也。以此觀之,可知男位在外,而外政無與於內也,女位在內,而內政不出於外也。洪宇遠之所引意,亦不出乎此,而曩日臺臣彈劾也,以爲初與四對,二與五對,三與上亦對,殿下在子位,慈聖在母位,而洪宇遠之以此引喩爲紕繆,至於竄謫而後已,豈不痛心乎?聖明,方講周易,試取家人彖辭及前臺啓措辭,詳賜考覽,則不待臣等之言,而亦必洞燭其構誣之狀矣。且其淸操直節,爲世冠冕,身死之後,其子數三人,竝與前後二母,一時遷窆,而貧無以爲禮,方在淺土中,其爲情理,實可矜惻。上曰,洪宇遠淸白之節,向時臺臣構誣狀,予已洞知。子孫錄用事,曾因大臣進達,已爲下敎,自當擧行,而葬需及祭需,令該曹,各別從優題給,可也。瑍曰,日昨益勳等家財屬公擧行條件末端,有吏曹判書沈梓所不達之言,所當刪改,而注書,新入生疎,如是失着,臣不能致察,臣惶恐待罪,注書請推考,其擧行條件末端,改付標以入,何如?上曰,勿待罪。注書推考,擧行條件末端改付標,可也。以上朝報
有政。以金澍爲司僕正,沈瑞肩爲僉正,李鳳微爲舍人,鄭維岳爲京畿監司,李萬元爲正言,李沃爲兵曹參議,兪夏謙爲參知,裵正徽爲正郞,柳栽爲佐郞,蔡命復爲金川郡守,柳以升爲瑞興府使,姜世龜爲忠洪監司,南致熏爲修撰,沈相爲廣州經歷,李宇恒爲濟州牧使,李墰爲忠勳都事,李玄祚爲副校理,李參徵爲平市令,吳尙游爲典籍,李雲徵爲典簿,南彦昌爲新昌縣監,南重維爲歸厚別提,兪得一爲平山府使,權愭爲宗簿正,孫德升爲金泉察訪,權大載爲同義禁,李蓍晩爲校理,李瑞雨爲戶曹參議,朴廷薛爲工曹參議。
戶曹啓曰,濟用監貢物,水紬一同六疋,議于廟堂,添入貢案之意,旣已陳達於榻前,復舊物件別單中,改付標,以入之意,敢啓。傳曰,知道。戶曹謄錄
禮曹啓曰,本曹案付奴婢,元來數少,而庚辛以後,死亡殆盡,卽今生存奴婢,竝四五口,僅僅使喚,不成貌樣。今此賊家屬公奴婢,各十餘口,以京居之人,特爲劃給事,分付該院,何如?傳曰,允。
晝講時,參贊官權瑍曰,近來百隷怠官,慢不擧職,弊習已痼,誠可寒心。頃者月食不爲豫報,當該官,自政院啓稟,囚治之後,更令他日官,詳細考算,則食分甚明,俱載內外篇,而外篇之法,尤爲分明,初虧於丑初,而虧自正東,復圓於卯初,而圓自正西,此實大統曆法·時憲曆,則未及考算,吻合至此,不差毫末,而取考當該官宋昱供辭,則敢曰再三布算,不出分,至謂天道漸差,算法乖舛,其欺誣圖免之狀,極爲痛駭。臣鉤問於考算日官,則宋昱,自恃久任,初不布算云,其遐棄職事之罪,尤極可惡,而律官徇私,敢擬輕類,該曹不察,泛然入啓,罪止於奪告身而己。其在懲勵之道,斷不可如是,宋昱,所當更囚嚴治,律官,亦宜治罪矣。且恪謹天戒,乃人主恐懼修省之道,今雖過時之後,令該監月食度數,大統曆及時憲曆法,竝詳細考算書啓,以備睿覽,何如?上曰,宋昱,初不擧職,終乃欺罔之狀,極爲驚駭,更爲囚禁,從重科罪,當該律官,亦爲囚禁治罪,該曹堂上,推考,月食法,令觀象監,詳細考算書啓,可也。禮曹謄錄
禁府啓曰,以本府回啓,譯官卞爾輔·金起門·朴廷藎·金時徵·韓有相等拿來事,允下矣。金時徵,旣已就囚,卞爾輔·金起門·韓有相,時在京中,卽爲拿囚,而朴廷藎,時在珍島郡配所,依例發遣府書吏,拿來,何如?傳曰,允。
又啓曰,譯官韓錫祚·李慶和等拿問事,傳旨,啓下矣。李慶和,時在京中,卽爲拿囚,而韓錫祚,時在淸州配所,依例發遣府書吏,拿來,何如?傳曰,允。
又啓曰,韓武善·尹濟萬等拿來事,命下矣。韓武善·尹濟萬,時在各其任所,依例發遣府羅將,拿來,何如?傳曰,允。禁府謄錄
禁衛營啓曰,來五月當十番右部左中司屬,全羅道十哨軍兵,當爲次第徵召,而係是農月,故依當初定奪,左司五哨,則五月一朔立番,中司五哨,則六月一朔立番,而當其番次,每於前月二十五日,京中逢點之意,全羅監·兵使及該鎭營將處,豫爲知委,何如?傳曰,允。禁營謄錄
備邊司啓曰,守令解由改節目,曾已啓下,而多有窒礙難行處,更爲磨鍊,別單以入之意,敢啓。傳曰,知道。
晝講時,權瑍曰,熢燧,係是邊上重事,近來一任抛棄,峨嵯山熢燧,每以候望不得爲啓,臣待罪該房,故敢此陳達。我國北路幅員之廣,比三南·兩西,一倍遼遠,故烽燧入來之路,最遲,峨嵯山烽火之擧,輒後於毋島·開花·穿川嶺之烽,而木覓烽火,先准此三處,旣擧之後,峨嵯之烽,雖或入來,不敢更擧,例以候望不得,來報,臣曾於乙卯年間,忝叨本兵郞署,言於其時判書金錫胄,申飭八路監·兵使,別爲嚴飭北道,則峨嵯山烽燧,七日之內,三日擧火矣。卽今臣待罪該房之後,另加申飭,而峨嵯烽燧,終不一擧,例以候望不得爲言,臣心甚駭然,更加詳問,則北路幅員,元來迂遠,而自設置茂山之後,烽燧來路,一倍迂曲,道里之窵遠,如此,雖淸明氣朗之日,斷無趁卽入來之勢云,峨嵯山烽燧時刻,似當退定矣。閔宗道曰,權瑍之言,誠是矣。頃年宣傳官鄭弘佐·元德徽,摘奸北烽書啓,啓下備局,而趁不回啓之故,盡推前後有司堂上,更緩烽燧時刻,而乍擧旋止,事不着實,似當別樣申飭矣。瑍曰,臣詳知北路形勢,北方,恒多雲陰霧翳之氣,晴日鮮少,且烽臺相准之路,近不下四五十里,遠則或至六七十里,是故烽燧之相准,勢甚不便,而旣是邊上重事,則諉之不便,而全然抛棄,亦甚不當,或更遣宣傳官,別爲摘奸,或別加嚴飭,京畿·江春·咸鏡監司及南·北兵使,着實修擧,無或疎緩,似可矣。上曰,乙卯·甲子年間,連遣宣傳官,摘奸申飭,而北烽之不報,今又如此解弛,甚矣。今後北道監·兵使及京畿·江春監司處,各別申飭,着實擧行事,分付,可也。備局謄錄
禮曹啓曰,進賀兼謝恩副使,旣已改差,故拜表吉日,更問日官,則來六月十三日辰時,爲吉云,改推擇以入之意,敢啓。傳曰,知道。禮曹謄錄
上在昌德宮。停常參·經筵。
江春監司書目,歙谷縣令李之濂,賊黨取招時,未服賊人之招,已服樣以成置侤音,事極可駭,罷黜事。
答開城留守兪瑒疏曰,卿辭至此,本職當許遞焉。朝報
禁府啓曰,以武一所啓辭,刑曹啓目,拾箭官韓致精·柳宗琳等,移本府處之事,命下矣。韓致精·柳宗琳,今方待命,卽爲拿囚之意,敢啓。傳曰,知道。禁府謄錄
禁衛營啓曰,九番中部後司屬,江春道五哨軍兵,逢點實數六百三十五名,黃海道五番別驍衛六十六名,步軍標下,已爲整齊矣。來閏三月初一日,與內外三處入直馬·步軍兵,依例替代後,舊軍放送,而在前五哨上番之時,建陽門,則以一哨入番,西營·本營,則以一哨分半入番矣。今亦依此擧行之意,敢啓。傳曰,知道。禁營謄錄
上在昌德宮。停常參,只晝講。
都承旨申厚載三度呈辭。入啓。遞差。
政院啓曰,忠州牧使李宏罷職事,命下矣。臺諫,方以削去仕版論啓,罷職傳旨,不得捧入之意,敢啓。傳曰,知道。
院啓,煥·爀等事。洪致祥事。金炫事。見上利城縣監朱宅正,本以北方之産,曲承時烈之旨意,敎誘一道,誑惑人心,籍其吹噓,猥叨字牧之任,新寧縣監李東亨,亦以白徒,托稱門生,賣其一疏,濫通仕路,人心之憤鬱,久矣。不可一日置之,以汚官方,請利城縣監朱宅正,新寧縣監李東亨竝命削去仕版。
府啓,請還收緣坐罪人煥·爀放歸田里之命。請圍籬安置罪人洪致祥,各別嚴刑窮問,以正邦刑。請定配罪人李瞻漢·李佖·梁之浹·南羾,仍囚嚴鞫,以正邦刑。朴廷藎等事。見上
大司憲柳命天,掌令成瑨,持平趙湜,獻納李泰龜啓曰,天下之惡,莫大於誣告而殺人,天下之痛,莫過於抱冤而入地,則其所以主張誣告之獄,戕殺無辜者,烏得無反坐之律乎?自庚申至壬戌,誣告之獄太多,而主張陰謀,指揮諸賊者,故淸城府院君金錫胄,是已論其罪惡,雖罄南山之竹,不能盡書,而姑就其已著者,言之,益勳之招曰,淸城,以爲吾大拜後,仍爲詗察,心有難便,不得已向君發口,以此小紙中說話,詗察爲可。又曰,淸城,多般譏察,得其端緖,末梢與渠同事譏察等事,一從淸城之分付,渠則無一主張之事。又曰,自初至終,錫胄皆自主張,兒房啓辭,亦爲撰進。又曰,壽萬,求索火藥甚切,若不覓給,必生疑惑,渠不得擅斷,稟議于淸城後,備給。又曰,翊戴,旣到軍門,其所云云,則終不可置而不問,翊戴之所言,書送于鞫廳,爲可,過一日後送書,決不可掩置,速爲啓辭,以俟朝廷處置,爲可,構成啓草而送之。光漢之招曰,淸城,使渠詳聞金煥之言,回告于諸大臣後,來告云云,諸大臣之議,明朝上變爲當。之浹招曰,金煥之上變,翌日淸城,招致渠曰,汝須往問曲折而來,渠對曰,告變曲折,自非同情之人,則有難問知。淸城曰,以吾之言,往問無妨。佖之招曰,渠乘夜進去,則淸城,明燭獨坐,謂渠曰,江上又有可疑之事,汝須詗察,如此等說,狼藉於諸賊之招,雖不可一一縷陳,想聖明,亦必洞燭其文案矣。以此觀之,錫胄乃其謀主,益勳·光漢輩不過承受其指揮耳。今者,益勳杖斃,光漢伏法,則錫胄,亦安得獨爲漏網乎?向在癸亥冬末,倭書猝傳,擧國掀動,錫胄入奏前席,極言賊有必來之勢,出對群僚,以爲賊船,不日當到,家累,趁速搬移,身爲重宰,言若可信,而又嗾湖南伯李師命,使以私書,潛通漂流人之語,以爲湊合恐動之計,以此人心危懼,中外騷然,幾至於朝夕崩潰,而尤可異者,倭書到京之時,卽寧塔飛報之日,苟非潛相通囑,有所期會,則何其千里響應之事,如此之速哉?事端怳惚,國中疑亂,創前古所罕有之事,身兼大司馬之任,其心所在,誠極難測。父子掌兵,殆近三十餘年,陰養死士,廣布心腹,常時將士之留宿其家,卽同私兵,及遞兵判,擢授右揆,則又以精抄廳,更名爲禁衛營,身自爲都提調,不欲一日釋兵柄者,抑又何意?奬拔白徒,專用閫帥,李後光輩,是所帶廳直,而通其仕路,至拜僉使,景先,乃衿下蒼頭,而托以錄勳,超授堂上,摠權納賂,放恣無嚴,欲與閫帥·守令抗禮者,馮子都嚴軍之惡,亦不過此。新構甲第,燭天耀日,起自大寺洞,連跨於典醫洞,而重門複戶,儼然一宮闕貌樣,秦壠連筏運材,皆由於公渠。冬月熾炭,塗壁盡乾於洪爐,精削栗木,補成階砌,廣取黃漆,塗其抹樓,此則賈北道·元載之凶,曾所不爲。廣占田園,遍滿八路,而才川亭墅,勒買里民之田,橫亘一壑,東湖樓閣,掠人世傳之庄,而觚稜如翥,江華·順川等處,取奪累百石浦田,官家給種,守令看穫,一如軍門之需,而其實盡私占,其他珍玩寶器之充牣私莊者,有浮於郿塢,殆不可殫記。京外營造,必役守禦·精抄工匠,而自其兩局,計給料布,有若官家營造之役,又設管理廳·忠翊府於門墻之內,朝夕需用,如探私橐。禁衛軍兵,乃爲宮禁宿衛而設也,使其軍兵,分守其門,有若闕門把守者然,見者駭然。寢處之所,別設數四,今日若將留宿於此,半夜乃復潛徙於彼,夜夜相換,人莫知其宿所。出入闕門之時,必使武士,潛佩刀劍,跟隨左右,其行迹之詭秘,不可測度者,如是焉。締交宦寺,昵如親友,以爲詗察動靜之計,近侍謫竄之時,指揮小宦,持進官案,其無嚴天威,恣行胸臆者,一至此哉?甲寅釐禮之初,先大王手執禮經,明命錫胄,使之懸註以入,則渠乃親承聖敎,一一解釋,以明賊烈壞禮亂統之罪,而及至庚申之秋,渠撰告廟之文,而乃曰凡厥始謀,在托邦禮,前後變辭,如出別人之口,是可忍也,孰不可忍也?大抵錫胄,以陰譎之性,挾肺腑之親,與益勳·師命,托爲心腹,以光漢·斗北·斌作爲爪牙,廣其譏察,外若盡忠於國家,而包藏禍心,內欲網打於諸臣,擅出衙門之貨,巧作死魚之餌,醞釀羅織,構成大獄,驅一世而納之於大何赤族之穽而後已,嗚呼,尙忍言哉?中外之人,怨毒滿腹,憤罵盈路,皆欲食其肉寢其皮者,十年於此。何幸天日重照,黃道載輝,諸凶屛伏,群枉畢伸,三尺王章,已嚴於鬼蜮,十行哀綸,更賁於泉塗,苟不能探流溯源,亟正巨魁之罪,則其何能快人心而伸王法乎?昔在明廟沖年,尹元衡,敢挾外舅之勢,大起士林之禍,及夫末年,聖心大悟,卽行竄殛,不以戚里之故,有所容貸,到今頌明廟之明,不衰,此蓋非聖明之所可法者乎?請故淸城府院君金錫胄追奪官爵。答曰,不允。
晝講時,侍讀官李允修所啓,弘文館新錄,今方爲之,而無大提學,故不得爲都堂錄矣。參贊官李聃命曰,待領相入來,變通差出大提學事,已有定奪矣。今則領相,入來有日,而儒生課製,都堂新錄,皆以大提學未出之故,未免倚閣遷就之患,伏聞中廟朝故事,則大提學李荇,被竄謫之罰,而金安老代之,其時前任之臣金勘·申用漑·南衮皆去世已久,安有曾經者爲之擧薦者哉?此語,詳載於李荇之後孫故判書李植文集中。以是觀之,則無前任而出文衡者,亦有古例也。上曰,文衡之任,決不可久曠,而雖無前任之擧薦,差出文衡,又有古例,令廟堂從速差出大提學,可也。又所啓,翰林金時傑等,以誤薦,罷職兼春秋,入直,事甚苟簡,史局重地,不宜暫曠,在前如此之時,有變通新薦之例矣。上曰,如此之時,例以曾經翰林,別兼春秋,使之新薦,今亦依此爲之,可也。聃命曰,新薦,一日爲急,而曾經翰林新出六品者,無故之人,甚少,方在試院者,若等待其出榜,則日子遷就,至於拘礙於吏曹及春秋館堂上相避者,則有之,而勿拘差下,事係破格,自下不敢陳達矣。上曰,曾經翰林在試院者,李萬元·李玄祚耶?知事沈梓曰,然矣。試院出榜,亦在不久,而李萬元,方帶臺職,兼春秋入直,事體有妨,請遞臺官,縱所不敢,亦宜有變通之道矣。上曰,李萬元,正言本職,遞差,令吏曹竝差別兼春秋,可也。以上朝報
晝講時,特進官李鏶曰,都監焰硝煮取時,常患於無燒木,卽今都城五里內,蟲食松,皆已枯死剝皮,所見不好,且令稚松,陰翳不長,若斫取此松,用之煮取,則事似便當,而死松斫取之時,生松混取之弊,不可不慮,令都監將官,案同漢城府郞廳,死松取時,不輕看檢,俾不得混斫生松,何如?上曰,依爲之。訓局謄錄
禮曹啓曰,咸鏡各陵殿奉審事,本曹堂上進去時,奉使印信一顆,依例齎去之意,敢啓。傳曰,知道。禮曹謄錄
備邊司啓曰,本司副提調柳命賢,差下已久,而不爲行公,殊甚非矣。令政院牌招,使之察任,何如?傳曰,允。
備邊司郞廳,以三公意啓曰,禮曹判書李觀徵,參判柳命堅,皆奉使在外,參議趙嗣基,在外未及上來,時無見存堂上,本曹之事,殊爲可慮,參議趙嗣基,今姑改差,明日政,以在京無故人,差出,使之察任,何如?傳曰,允。以上備局謄錄
上在昌德宮。停常參,只晝講。
下直,江陵府使李寅賓。
禁府啓曰,罪人李師命,原情判付內,勿拘常例,嚴刑得情事,命下矣。今又嚴刑事判下,而刑推日子,無定奪之事,何以爲之?敢啓。傳曰,逐日開坐。
京畿進士李炳等上疏。大槪,文成公李珥,文簡公成渾,酷被李玄齡等構誣,聖廡之享,旣配而還黜,使我殿下崇儒重道之聖心,不克有終,臣等,目見斯文之大變,世道之將喪,不勝慨然之至。且伏聞頃者,儒生柳鳳輝·李師中疏,則政院,徑先稟旨,阻塞不納,坡州儒生李竨等疏,則迎門逆拒,使不得呈,公然以欺蔽天聽爲能事,以自便於肆行胸臆之計,其爲渠輩地,則至矣,獨不思聖上,孤立於上,而國家血脈,亦將隨以涸絶乎?言之及此,尤可寒心。伏乞聖明,特加察納,燭奸人壅蔽之狀,復兩臣已黜之享,以幸斯文,以幸世道事。呈政院,還出給。
以備邊司啓目,禮曹參議趙嗣基,在外未及上來,今姑改差事,允下。
晝講時,參贊官朴鎭圭所啓,頃日儒生李師中等,以李珥·成渾黜享事,陳疏,而如此邪詖之疏,勿爲捧入之意,旣有下敎,故昨日畿儒李炳等,又爲陳疏到院,而以此辭意,分付出給矣。渠等,乃侵辱政院,罔有紀極,至謂之壅蔽天聰,肆行胸臆,無倫鄙悖之語,不擇而發,朝廷若有紀律,則渠等,敢於已定是非,已黜從享之後,若是縱肆也哉?沈齊賢等數人,相繼而起,至于李炳而極矣。此輩若不痛懲,則將來如此之疏,必不勝其紛然,臣有區區所懷,敢此仰達矣。上曰,是非旣定,故邪詖使之勿捧,而今李炳等,乃敢侵辱政院,無所顧忌,誠極駭然。見其原疏,然後當爲處置,捧入,可也。傳曰,今玆黜享之擧,實循士林公共之論,而進士李炳等,敢於國是已定之後,肆然投疏,滿紙游辭,無非巧飾角勝之計,一則曰,攻珥·渾者,爲何如人,尊珥·渾者,爲何如人?陞黜,徒係黨論之盛衰,從違,只決一時之好惡。一則曰,欺蔽天聰,肆行胸臆,有若政院任意退却不捧者然,盡驅一番之人於奸兇之黨,自不覺其語逼君父,肝肺盡露。末乃以國家血脈,今將隨而涸絶等語,公然筆之於章奏之間,略無顧忌,如使今日,少有紀律,渠安敢輕蔑朝廷,至此乎?事之痛駭,莫此爲甚。如此邪詖不正之徒,不可不快施迸裔之典,以明是非,以正好惡,疏頭李炳,邊地定配。
大司憲柳命天所啓,煥·爀等事。見上上曰,勿煩。洪致祥事。見上上曰,勿煩。李瞻漢等事。見上上曰,勿煩。忠州牧使李宏,以輕幻之性,挾躁進之慾,行身處事,元非吉人,曾求邑宰,請囑於政官之一家,而乞憐之狀,備盡醜態,座上諸客,無〈不〉唾鄙,諂附權門,作一鷹犬,出入臺閣,濫躋貂玉,有識之嗤點,固已久矣。上游雄州,決非所可堪之地,而取其船路之便,大逞貪饕之習,日事沈酗,專廢公務,擧措顚倒,不似官員貌樣,刑杖苛虐,久爲生民之茶毒,其鄙悖之行,貪虐之罪,不可罷職而止。請忠州牧使李宏削去仕版。上曰,旣已罷職,勿煩。又所啓,朴廷藎等事。見上上曰,勿煩。獻納李泰龜所啓,煥·爀等事。見上上曰,勿煩。洪致祥事。見上上曰,勿煩。金炫事。見上上曰,勿煩。利城縣監朱宅正事。見上上曰,依啓。新寧縣監李東亨事。見上上曰,依啓。合啓,請故淸城府院君金錫胄追奪官爵。見上上曰,予見鞫廳文案,已知其主張誣告之獄。卿等所論正大,依啓。
政院啓曰,大提學,令廟堂從速差出事,擧行條件,已下矣。大臣及六卿·判尹·政府西壁,所當明日待開門,牌招圈點,而明日國忌齋戒,再明日正日,來初一日日食齋戒相値,待齋戒過後,牌招乎?敢稟。傳曰,依爲之。以上朝報
有政。以朴昌漢爲正言,兪夏謙爲禮曹參議,閔挺相爲歙谷縣監,李萱爲渭原郡守,金聖佐爲兵曹正郞,禹昌績爲開城留守,尹深爲知義禁,尹以濟爲同義禁,鄭樸爲都承旨,睦昌明爲左承旨。
禁府啓曰,以武二所啓辭,刑曹啓目,拾箭官訓鍊院習讀申槿,移本府處之事,命下矣。申槿,今方待命,卽爲拿囚之意,敢啓。傳曰,知道。禁府謄錄
晝講時,特進官尹以濟曰,臣待罪西土,略知本道弊端,玆敢仰達。本道,以支勅之處,百役俱興,民不堪命,其中大同·魚川兩驛,尤有所難支者,而魚川則在於淸北,故比大同,策應稍歇,大同則自中和至義州十三站,彼我使行時,立馬之數,極其煩多,本馬不足,則必爲雇立,而貰價,責出於館軍,故害及隣族,決無存保之勢,不可不變通。在前遼軍木,專屬本驛矣,中間監營句管,今則歸於備局,一年所捧之數,頗優,今若劃給二十餘同,留上於監營,與該驛察訪同議,或立馬或給貰,而館軍處貰價侵徵之弊,一切革罷,則德意所及,庶可蘇息。此事,議于大臣,而大臣亦以爲可,故敢此陳達矣。上曰,旣議于大臣,則從速變通,使館軍安保,可也。備局謄錄
上在昌德宮。停常參·經筵。
夜五更,流星出心星上,入南方天際,狀如鉢,尾長三四尺許,色赤光照地。
慶尙監司書目,寧海呈,以前持平李玄逸辭職上疏上送事。啓。答曰,省疏具悉。爾之通經博學,予所稔知,啓沃之責,捨爾其誰?幡然改圖,予日望之,須體至意,安意勿辭,從速登途,以補不逮。
京畿幼學金載漢等上疏。大槪,臣等,痛先賢之受誣,慨斯文之將喪,敢露肝血之章,仰干雷霆之威。卽伏見備忘記,所以罪狀臣等,莫非人臣之極律,至有疏頭邊地定配之命,臣等,以同參之人,理不可獨免。伏乞聖明,亟命有司,竝議臣等之罪,以嚴國體,以伸私分事。呈政院,還出給。朝報
上在昌德宮。停常參·經筵。
傳曰,初二日,大提學圈點事,允下矣。卽日開政事,分付。朝報李垍校正。郞廳金霔書。
上在昌德宮。停常參·經筵。
卯時,日有右珥。未時,太白見於巳地。
朔祭後,大殿,藥房口傳問安。答曰,罔極。
中殿問安。答曰,罔極。
大殿,政院·玉堂·二品以上單子問安。答曰,罔極。
中殿問安。答曰,罔極。
睦昌明,以承傳色口傳啓曰,司僕寺正金澍,今閏三月朔祭親行時,誤唱笏記,極爲非矣。請行公推考。傳曰,依啓。
李聃命啓曰,明日常參·經筵,取稟。傳曰,只晝講。
睦林儒啓曰,三公聯名箚子,到院,而以地下日食齋戒,留院之意,敢啓。傳曰,入之。
傳曰,冬至正·副使·書狀官,引見。
睦林儒,以觀象監官員,以都提調意啓曰,今此三月十五日月食分數,令本監更爲推算以入事,命下矣。卽令日官,細考時憲內篇外篇,大明曆等四法,則食法,果皆合法無疑,故列書以入之意,敢啓。傳曰,知道。
使臣引見時,上使洪萬容,副使朴泰遜,書狀官李三碩,承旨權瑍,注書蔡成胤入侍。上謂使臣曰,萬里之行,無事往返,殊甚喜幸矣。洪萬容曰,臣蒙天地生成之德,無事往還,而伏聞元子定號,國有大慶,而身在萬里之外,未得進參於大庭懽抃之列,心甚缺然矣。彼國事情,先來別單中,已陳之,沿路所聞,書狀官,想必載錄,當隨後啓達矣。上曰,先來及有功勞譯官,使臣,別單書啓以入,可也。榻前下敎遂罷出。
判義禁閔黯,知義禁權大載,來詣請對矣。傳曰,引見。
睦昌明,以弘文館意啓曰,本館下番見存三員內,副修撰沈橃,以增廣別試文一所試官,方在試所,副修撰金邦杰,在外未肅拜,修撰南致熏,以別兼春秋,自今日移直於春秋館,當以上番,姑降入直,而校理李湜·李蓍晩,皆在呈告陳疏中,副校理李玄祚,以文一所試官,方在試所,副應敎沈檀,纔自試所罷歸之後,亦爲引病呈告,上下之番,無推移之路。呈告·陳疏及未肅拜人員,竝爲牌招,以爲推移姑降入直之地,何如?傳曰,允。
李聃命,以禮曹意啓曰,魂殿別薦新,依癸亥年例封進事,磨鍊啓下,分付各道矣。江春所封三月令,屛風菜·木頭菜等,月令已過,終不封進,亦無追封頉啓,殊甚非矣。監司申厚命,推考,趁卽封進之意,知委,何如?傳曰,允。
傳于朴鎭圭曰,明日禁府開坐事,下敎矣。罪人等,旣已拿囚,此與循例罪人有異,卽爲開坐事,分付。
傳于朴鎭圭曰,卽見禁府囚徒,罪人李師命,以資憲,勿項鎖懸錄,此與尋常罪囚有異,枷杻足鎖,各別嚴囚事,分付。
朴鎭圭,以義禁府意啓曰,譯官卞承業·李浚漢·朴再興·朴挺英下義禁府事,傳旨,啓下矣。卞承業·李浚漢·朴挺英時在京中,卽爲拿囚,而朴再興方在釜山,依例府書吏發遣,拿來,何如?傳曰,允。
領議政權大運,左議政睦來善,右議政金德遠箚曰,伏以,文衡遞代,古人,謂之衣鉢相傳,苟非前任,不敢議薦者,此實詞垣古事,至今遷就,不得變通者,良以此也。乃者筵臣,以判書李植文集中疏語,引以爲證,陳達於前席,缺差出之命,臣等於此,固當奉承之不暇,而第詳其疏意,只以□□□前任去世之故,意其廟堂之薦望而已,猶不能明據的證。若於伊時,果有此擧,則想必詳載於國乘,明日圈點,姑宜差退,卽令政院稟旨分付於該館,史官新薦,速爲完定,以爲考據實錄,次第擧行之地,則方可合於愼重之道,而至於都堂新錄,乃政府主管之事,則提擧參錄,亦可無倚閣之患矣。臣等恐違前例,且慮後議,不得不以區區所見,敢此猥陳,惟聖明之察納焉。取進止。答曰,省箚具悉卿懇。箚語得宜,卽依箚辭施行焉。仍傳曰,遣史官傳諭。
傳于睦林儒曰,大提學圈點,因大臣陳箚,姑爲差退,明日勿爲開政事,分付。以上燼餘
閏三月初一日申時,上御熙政堂。禁府堂上,請對入侍,判義禁閔黯,知義禁權大載,右承旨李聃命,假注書權大臨,別兼春秋南致熏·李萬元。閔黯曰,本府罪人李師命之獄,有稟處之事,而知事尹深未肅拜,同知事尹以濟,以御營大將,出往習操,故臣等,獨爲來詣矣。師命供辭曰,癸亥春間,在御營時,有一幅匿名書,軍官辛範,得而來納,係是海外難測之事,送示金錫胄,癸亥冬倭書出來之後,此一款,亦爲傳說云云。倭書,癸亥十二月二十一日啓下備局,而以爲鄭錦舍,丕募奇兵,風舶萬里,侵於貴國,直入北京云云。甲子二月冬至使趙師錫別單曰,癸亥閏六月,鄭克塽,齎送降表,遍告宗社云云。甲子三月,冬至使李濡狀啓曰,閣老明珠,以帝命問曰,日本,有文書來者□□□□向來倭書,閭巷騷屑,終使流入云云。書狀官李缺入侍時,啓曰,因寧古塔之報,兵部,將有按問整治之擧云。乙丑謝恩使南九萬所得彼中文書內,以爲寧古塔將軍殷杜,稱以癸亥十二月二十五日,朝鮮國人,偸過邊界,言以朝鮮,與倭連結,圖謀不軌云云。大槪其時,錫胄·師命等,以爲通報倭書於彼地,出於其時失志之人,至遞李世華北伯之任,差送副使,使之探問其事,以爲戕殺一邊人之計,與吳始壽獄事,同一撥也。文書得來後,日月差違,其計未售矣。癸亥十二月二十二日,倭書,啓下備局,而同月二十五日,北邊人,偸過邊界,寧古塔將軍,馳報北京云云。二十二日之與二十五日,中間不過三日,則所謂失志之人,何以傳通於三千里外北邊之人,以報於彼中乎?克塽兵敗投降,在於癸亥閏六月,則癸亥十月所出倭書中,侵於貴國,直入北京等語,何爲而出乎?癸亥春間,師命所得之匿名書,癸亥冬間倭國出來之書,其意何相符合,而卒無事實乎?以此觀之,匿名書,同出於一二人之手,或托於倭人,或傳於彼地,其意欲假異邦之事,以嫁禍於我國異己之人,而畢竟寧古塔,加不軌之名於我國家,兵部,欲有整治之擧,告訃使之行,若不在於其時,得以辨說,則國家之禍,何可量乎?師命處,此一款,當爲嚴問,以施王法矣。權大載曰,倭人文字措辭,與我國之人有異,今觀倭書,酷似我國之文,當初尹趾完之所謂虛妄者,以此也。黯曰,趾完,定以爲倭書,出於中間做出云云,而陳於榻前,壬戌說話中,卞承業與倭人問答之語,詳載於日記,卞承業,當爲拿問,以覈其間情節矣。上曰,卞承業生存乎?對曰,生存云矣。大載曰,譯官李浚漢,與承業同往,似必與知,竝爲拿問,何如?上曰,其時主張之人,誠極無狀,卞承業·李浚漢拿問,可也。黯曰,朴再興,癸亥·甲子,連往日本,亦可拿問矣。上曰,拿問,可也。黯曰,師命罪惡,難以毛擧,而令箭入闕,禁軍易次,係是顯著之事,渠亦何敢發明,而至於與致祥同謀,造言之迹,旣無可證之事,故渠敢牢諱矣。上曰,李師命則目以老論,洪致祥目以少論,初則不協,後則極爲親密矣。黯曰,臣聞武臣朴挺英者,驍勇,錫胄,稱以軍官,夜則同處,晝則出入時隨行,入闕時,亦不令暫離者也。錫胄死後,師命,又以爲腹心,使之詗察所謂少論者,以近宗一人,爲禍媒,事未及成,而渠先竄矣。今聞挺英,自知其罪難逃,至於自首於搢紳間云云,挺英,當爲拿囚,問其情節矣。上曰,朴挺英,一體拿問,可也。黯曰,師命之罪,實難容貸,夫旣殺一邊之人,又欲構殺自中異己之人,如此妖惡之人,不可不設鞫嚴治也。上曰,諸人拿囚嚴問之後,觀其端緖,漸次治之,可也。李聃命曰,師命原情判付之後,臣與同僚,亦陳設鞫之意矣。自上有徐觀稟處之敎,今則獄情更無可待之事,湖營文書,待錫胄回自北京,聽其言,然後焚之云云,此必是渠之所自作也。此則猶或姑置勿論,而以顯著者言之,令箭之直入,軍次之改易,乃是人臣必誅罔赦之罪,請設鞫嚴問,何如?大載曰,直入令箭於闕內,任意遞職,野次扈駕之軍行,猝然改易,此兩件事,尤當急爲鉤問,而本府日次之刑,似難承款,設鞫嚴問,宜矣。上曰,朴挺英,拿囚嚴問,則端緖想必次次現出,得其端緖,然後更問師命,似好矣。聃命曰,臣十年在外,致祥之事,不得聞知,伏見禁府判付,有初親後離之敎,伏想聖明,已洞燭其情狀,而渠敢以元不相知爲辭,其爲情迹,極爲痛惡,亦足設鞫嚴問,鉤得其情實也。黯曰,自古亂臣賊子,必先試其人情之從違,然後逞其不軌之心,師命伊日之擧措,雖未易測度,而其探試軍情,縱恣無嚴之狀,不可不設鞫嚴治,以正邦刑也。上曰,太宗時,沈溫墻垣修理時,以擅發軍丁事,至於賜死,師命之罪,有浮於此,朴挺英拿問後,速卽嚴問,可也。黯曰,朴挺英,爲先拿問後,當爲稟處矣。上曰,爲先拿問挺英,可也。遂罷出。以上燼餘
上在昌德宮。停常參·經筵。
自辰時至未時,日暈。申時,日有重暈。內暈有兩珥,暈上有冠,外暈上有背,色皆內赤外靑。
睦昌明啓曰,明日常參·經筵,取稟。傳曰,停。
朴鎭圭啓曰,卽今禁府罪囚鉤覈之擧,非循例治獄之比,不可不備員,而知義禁尹深,纔遭輕服,已過成服云,制限雖未盡,卽爲牌招察任,何如?傳曰,允。
又啓曰,今日晝講爲之事,命下,而行判中樞府事李端夏,卒逝云,自今日至初四日,停朝市,視事,頉稟。傳曰,知道。
睦冒明,以禮曹言啓曰,考五禮儀,則大臣之喪,自上有擧哀之節,而方在諒闇之中,不爲磨鍊之意,敢啓。傳曰,知道。
以江春監司,以水軍元莫福等燒死事,狀啓,傳于睦林儒曰,令本道恤典擧行。
朴鎭圭啓曰,小臣,推鞫坐起進去,下直。傳曰,知道。
睦昌明啓曰,以禮曹啓辭,卒行判中樞府事李端夏喪家,遣近侍致弔事,命下矣。何承旨進去乎?敢稟。傳曰,同副承旨,進去。
睦林儒啓曰,小臣,砥平地卒行判中樞府事李端夏家致弔事,進去,下直。傳曰,知道。
李聃命,以忠勳府言啓曰,益勳·光漢·斗北·斌及追錄六人,竝削其勳籍事,命下矣。取考本府謄錄,則功臣罪死削勳者影子,竝取來,明政門外火燒,而且請出內藏會盟錄,削去諸人等姓名後,還爲內入,而其所受會盟敎書軸,及其子壻兄弟姪等所附原從錄券,亦爲取來,竝削去其姓名,仍藏本府。今亦依此例,益勳·光漢·斗北·斌等影子,收聚燒火於敦化門外,所受敎書軸及錄券,取來削其姓名,仍藏本府,內藏會盟錄,今亦依謄錄請出,削去諸人姓名後,還爲內入,李師命·趙泰相·申範華·李元成等旣削勳籍,則其所受會盟敎書及影子,不可仍授,亦爲收聚,影子則燒火於本府,敎書軸及其子壻兄弟姪等所付原從錄券,亦爲一體施行之意,敢啓。傳曰,知道。
又以忠勳府言啓曰,罪人影子等,今當燒火,而光漢影子則漢城府移牒內,其子景祖招內,藏之平安道寧邊府香山寺刹云,斌之影子,置京畿果川地云。自本府連日知委漢城府,使之督納,尙不來納,待其齊到燒火,則事涉稽緩,旣已收聚者,則爲先燒火,兩賊影子,更爲督納,追後燒火之意,敢啓。傳曰,知道。
又以忠勳府言啓曰,罪人光漢影子,自平安道始爲推送于本府,今日各人等影子燒火時,一時燒火之意,敢啓。傳曰,知道。
傳于朴鎭圭曰,禁府坐起,勿罷事,分付。
傳曰,諸承旨,引見。
李聃命,以忠勳府言啓曰,罪人斌影子,自京畿果川地,始爲推送于本府,今日各人等影子燒火時,一時燒火之意,敢啓。傳曰,知道。
注書蔡成胤病,代以朴希閔爲假注書。
諸承旨引見入侍時,推鞫爲之事,榻前定奪,推鞫處所,本府爲之事,榻前下敎。
權瑍,以弘文館言啓曰,本館上番校理李蓍晩,以推鞫問事郞廳,今日晝仕之意,敢啓。傳曰,知道。
又以義禁府言啓曰,今此推鞫時,都事五員,令該曹差出,何如?傳曰,允。
鞫廳啓曰,觀此兩人所供,師命則全然牢諱,致祥則半吐半諱,俱不直招,與挺英面質後,稟處,何如?傳曰,依啓。
大司憲柳命天,掌令成瑨,持平趙湜啓曰,臣等,以還收罪人煥·爀放歸田里之命,累月論列,而兪音尙閟,臣等,不勝驚惑之至。緣坐之律,三尺至嚴,雖經大霈,斷不容貸,自是成憲,則不可以國有大慶,遽施曠蕩之典,以壞王章。請毋留難,還收罪人煥·爀放歸田里之命。故相臣吳始壽之賜死也,旣設鞫以問,則今者譯官按問之際,亦當設鞫以訊之,體例當然也。伏聞自禁府推問,而無設鞫之命,臣等,不勝駭惑之至。始壽,初聞於譯官,再聞於尹堦,不翅詳悉,故歸達於榻前,舌官之隨勅而來者,例謁於備局諸宰也,亦多傳道。及其時勢已變之後,怵於威勢,承其旨意,反生奸謀,遽諱前說,始有往問於彼人之擧,而乃以倡爲變辭之日,新爲首譯,當初構誣之申晸,差副价巧作名目,多齎銀貨,灣上盤纏,比前亦倍,其間情節,多有可疑之端。當初諫官·筵臣皆以鞫問譯官爲請,而如朴廷藎首罪之輩,略加刑訊,終不窮詰,其他譯輩,草草平問,終始掩護,中外人心,至今駭憤。今若以禁府日次之刑,循例訊問,則頑忍之輩,萬無輸情之理,按獄之體,亦不當如是。請朴廷藎諸譯,竝設鞫嚴問,以正王法。答曰,勿煩。
大司諫李玄紀,獻納李泰龜,正言李元齡啓曰,緣坐罪人煥·爀放歸田里之命,出於意慮之外,而兩司爭執,尙靳允兪,臣等竊惑焉,實未知聖意之所在也。緣坐之法,至嚴且重,決不可以一時私恩,有所撓屈,公議齊發,久而愈激,請還收緣坐罪人煥·爀放歸田里之命。遠竄罪人金炫,特一閹豎耳。惟當給使令於上前,而忘希非分之福,締結勳貴之臣,往來頻煩,情意綢繆,內間凡事,無不漏通。至於師命,特被往宿之說,國言喧藉,情迹難掩,則恭顯之於許史,劉瑾之於張採,亦不足以喩其密也。幸賴日月之明,洞燭陰秘之狀,竝與交通之人,施以投畀之典,而宦寺之締結外朝,自有當施之律,只以圖買賑穀爲罪,而置之善地,不正典刑,則不足以絶奸萌而杜後患。請遠竄罪人金炫,拿鞫嚴問,依律處斷。全羅監司權是經,本以庸流,附托時輩,曾在庚申,屢叨臺席,凡干乖激之論,無不參涉,以此發迹,名位過隆,出按三道,最蔑廉謹之稱,物議之嗤點,固已久矣。數月以來,自知負犯,杜門廢衙,文報積滯,南來士夫,莫不傳說。如此之人,不可仍畀方面之任,以貽一道之害,請全羅監司權是經罷職。延日縣監金壽能,本以權門賤孽,歷典縣邑,憑藉形勢,縱恣成習,及授本職,恣行貪暴,漁鹽之利,無不網取,闔境之民,如在水火。如此之人,不可仍畀字牧之任,請延日縣監金壽能罷職。貞陵參奉趙始煥,爲人無狀,行己反覆,方被儒罰,肆然行公,如此無恥之人,決不可仍置朝籍。請貞陵參奉趙始煥削去仕版。新除授正言朴昌漢,以慶尙左道京試官,時在義城縣,請斯速乘馹上來事,下諭。答曰,不允。權是經事,依啓。末端事,竣事後自當上來,姑勿下諭。
睦昌明啓曰,以別兼春秋南致熏·李萬元等上疏,令政院稟處事,命下矣。致熏等,在史局之時,以兵曹佐郞柳栽議薦矣。庚申年間,臺諫請削新薦,又以誤薦之罪,啓罷致熏等,此論旣出於黨私傾軋之計,則到今公議復伸之日,不可以此爲嫌,而史局薦規,旣嚴且重,此兩人之外,亦有無故之人,則雖有吏曹及春秋館相避,變通差下,似無所妨。令春秋館郞廳,就議於領·監事,使之今日內變通,何如?傳曰,允。
又啓曰,春秋館郞廳,以史局議薦事,問議於領·監事,則皆以爲史局事體,果爲嚴重,旣有無故人,則雖有相避,今日內破格口傳啓下,卽爲議薦,宜當云。曾經翰林李玄紀·沈季良,令吏曹別兼春秋,勿拘相避,今日內口傳啓下,牌招入直,使之議定新薦,何如?傳曰,允。
吏曹口傳政事,別兼春秋二,李玄紀·沈季良。
修撰南致熏,副司果李萬元疏曰,伏以,近因史官,誤薦被罪,以臣等別兼春秋,俾掌新薦,史局事重,而分義且嚴,臣等,固當奉行之不暇,而第臣等,曾於庚申,以薦人不公,至被譴罷,到今思之,愧懼交至。凡史局體例,異於他司,一被誤薦之罪,則勿論其事之是非,不敢更與於薦人之議,乃三百年古規,史局之嚴且重,爲如何哉?若曰,臣等之外,無他曾經之人,則一時變通,體例難守,今也不然,新出六品,可以議薦者,不無其人,而只以政官及本館堂上相避,不爲擧論,使難冒如臣等,孤陋如臣等者,再誤史局,任其進退,臣等,實未曉也。朝令雖嚴,古例亦不可輕改,以取來世之譏,伏乞聖慈,曲加諒察,特命政院,斯速變通,公私大幸。答曰,省疏具悉。疏辭,令政院稟處。
副修撰金邦杰疏曰,伏以,臣十年田野,一病深痼,殘骸衰喘,朝暮待盡,而葵忱向日,水性必東,終南渭水之戀,常自耿耿于中矣。不自意廢淪之蹤,曲蒙收錄,謬恩遽加,召命繼至,臣驚惶震越,無地措躬,繼之以感泣也。顧臣學術荒疎,才識譾薄,固不可冒玷經筵,以辱明時,而小海新潤,擧國同慶,如得忝隨百僚之後,少抒懽抃之忱,則退死畎畝,亦無所恨,千里扶病,顚倒上來,而不惟舊疾隨劇,更難自力,右膝屈伸之處,大腫成瘡,餘毒遍體,作一僵屍,咫尺脩門,趨謝無路,逋慢之罪,在所難貰,憂惶悶縮,罔知攸措。伏乞聖明,鐫削職名,亟擧刑章,以爲人臣之戒焉。臣因竊伏念,呂誨寢疾,借以爲喩,彦國臨歿,遺表以戒,人臣顧忠之心,無時而或弛也。如臣無狀,何敢竊比古人,而愛君憂國,賢愚同得,一息尙存,愚衷自激,區區所懷,安敢不盡於君父之前哉?伏惟聖明,哀矜而垂察焉。嗚呼,時烈罪狀,廷臣已言之矣,聖明,旣知之矣。迸諸絶島,薄施栫棘,則所不可更爲論列,而愚臣之意,猶有所不已者焉。蓋國家,自有一定不易之則,罪重而刑輕,則□□□,刑重而罪輕,則爲濫刑,必須刑與罪相當,然後王章可嚴,□□可懲也。伏見國家,於罪人時烈,失刑,久矣。當己亥議禮之日,時烈,倡爲四種之論,貶薄君父,壞亂宗統,而至擧檀弓免·子游衰之說,以爲證援,是豈爲人臣子者,所可發諸口而筆之書者哉?栫棘六載,凶心不悛,當庚申傾奪之初,投進一疏,自比於貫高。夫貫高,趙王敖之臣,而漢之陪臣也。高,爲趙王欲作纂逆之謀於漢帝,事覺,絶吭而死,今時烈,乃敢援高,以證其心,正與免·衰之說,前後若一串,而其有二心於我孝廟相之大統,彰著而無餘蘊矣。尤可惡者,欲諱其貶降之罪,則乃敢尊孝廟以世室,欲諱其只尊孝廟以世室爲有迹,則乃敢加諡於三百年前,創大業垂大統之太祖大王。噫,孝廟盛德大業,固無間然,則尊以世室,自有議定之日,自古及今,寧有豫定,如時烈之爲者哉?至若太祖大王聖神文武之諡,贊堯之辭,亦不過此,則今以威化回軍一事,又何敢譽天地之大,褒日月之明哉?宗廟大事,至嚴且重,豈容假借,爲自己發明之資也哉?此外癸丑年,抵金壽興書中,子家駒對昭公之語,今夫昨年抵相臣端夏詩中,歎息哀公十四春之句,皆極不道,無非凶逆之意,着在胸中,詞文之間,自不覺其流出,如是,其包藏禍心,非一朝一夕之故也。及至今日,祖宗默佑,主器有托,名號已定,億兆願戴,則國家靈長之祚,宗社無疆之福,於是乎在矣,而時烈,乃敢隱有異志,肆然投疏,援引古昔,謀危國本,其窮凶極惡,至此而尤著矣。時烈之前後負犯,實有浮於孽臣仁弘之廢斥國母,而仁弘則以此伏辜於仁廟之朝,時烈則晏然偃息,尙保首領於覆載之間,臣恐無以懲前日失刑之弊,而國家三尺,因此而日紊也。無將之戒,深著於魯經,不道之誅,難逃於漢法,伏願聖明,其審克之,不勝幸甚。答曰,省疏具悉。時烈窮凶極惡之罪,予豈不知,而旣已栫棘絶島,則何必按律而後,快哉?爾其勿辭,從速察職。
答慶尙監司李玄錫疏曰,省疏具悉。卿其依疏辭往省。原疏缺
掌令申㶅疏曰,伏以,小臣最居人下,待罪守宰,猶懼不稱,不料霜臺新命,遽下於夢寐之外,臣誠惶隕感激,不知置身之所。顧臣十年之前,曾叨是任,已試無效,聖明所燭,況當今日,可言者,非止一二,如臣譾劣,曷敢承當?且臣經年瘴地,受傷甚多,胸腹之間,積痰成塊,牽引作痛,往來無常,少有勞動,喘促欲絶,而分義所在,不敢言病,扶舁登途,寸寸前進,來伏都下,而馳驅之餘,添得傷寒,四肢疼痛,寒熱交攻,調治累日,症情漸加,決無自力供仕之望,連呈辭疏,見阻喉司,臣之情勢,一倍狼狽。伏乞聖慈,特許遞免,以便公私,不勝幸甚。臣於乞免之章,不宜有所論列,而顧臣犬馬愚忠,不後於人,每念國事,未嘗不仰屋竊嘆。願一畢陳所懷,而出位有戒,徒自耿耿,今殿下,不知臣不肖,復畀言責,此誠臣得言之秋,可以言而不言,臣之負殿下,大矣。臣請刳肝瀝血而陳之。噫,堅·柟等妖逆不道之罪,固不容於天討,而惟其主張者,急於逞憾,必欲藉此而驅一世於罔測之地,先以蜚語而危動之,繼以傅會而鍛鍊之,滿廷臣僚,得脫無幾,缺尙忍言哉?其後自庚申至壬戌,三載之間,繼信·國楨·翊戴缺接踵而起,誣告大獄,殆無虛日,無罪橫罹,拷掠致死者,前後相望,原其根本,則庚申之獄,爲首耳。在今伸雪之典,宜先其根本,然後條理有序,綱紀不紊,而竊見今日擧措,大有不然者。聖上之所處分,臺臣之所論執,皆先枝葉,反遺根本,至於庚申之獄,有若諱忌者然,臣竊怪之。噫,我殿下卽祚之初,克述先志,首正典禮,用事之臣,相繼竄逐,而見忤之人,一時登庸,故失志之輩,痛之次骨,朝晝所爲,日夜所營,只在於戕一邊之人,睹自己之利,而天意難撓,讒計莫遂,則以爲非逆節,無以恐動,乃以一二凶逆之言,爲羅織網打之奇貨,庚申之獄,數月而再起,有情無情,皆未暴白,酷受桁楊,死者甚衆,用意之巧密,吁亦慘矣。當初起獄之時,必欲大張聲勢,以爲熒惑之計,一邊扈衛宮城,一邊鳴鑼聚軍,有若眞有稱兵犯闕之賊,迫在呼吸者然,使至尊驚憂,滿城遑遑,而或自精抄,或自摠戎,或自御營,或自訓局,或自左右捕盜廳,擅發軍吏,探捕四出,拘係殆盡,而或驅入鞫廳,或直加訊杖,或直配遠地,當時有七鞫廳之語,古今天下,安有如此之獄哉?至於朴尙元之死,尤極慘然。呼以遼東伯,而作書者無恙,以遼東伯,見呼於人者,仍反以安而受之爲罪案,而置之極刑,其時治獄之無狀,皆此類也。殿下初不覺悟則已,不待臣隣之言,而業已洞燭其構成之迹,或哀其死而復其官,或賜之祭而慰其冤,中外聽聞,孰不感泣,而許多冤枉,猶不無戴盆之嘆,能不悲哉?伏乞聖明,特加深省,使大臣·六卿·三司諸臣,持庚申推案,撮要付標,展讀上前,辨玉石,可伸者伸,可放者放,則冤鬱可伸,綱紀可振,人心可服,天意可答。伏願聖明,留神焉。答曰,省疏具悉。有懷悉陳之誠,予用嘉尙。疏辭,令廟堂稟處,爾其勿辭,從速察職。以上燼餘
閏三月初二日午時,上御熙政堂。諸承旨,引見,行左承旨睦昌明,右承旨李聃命,左副承旨朴鎭圭,右副承旨權瑍,同副承旨睦林儒,記事官任胤元,別兼春秋南致熏,入侍。睦昌明曰,都承旨鄭樸則雖未及申時,而今日乃停朝市,故謂無有他事,纔已出去,下番李萬元則以史局事,出去,史官不備之意,敢達。上曰,知道。上使中官傳給禁府公事於承旨,而仍命讀之,朴鎭圭展讀訖。上曰,觀此朴挺英供辭,則師命·致祥同謀誣人之迹,何如耶?昌明曰,師命,多未有發明處,種種罪狀,不可盡言,而誣及東朝之事,尤極痛惡。自上雖下嚴刑之敎,而禁府嚴刑之杖,與推鞫之杖有異,而其間亦不無聞知外間之事,朴挺英·李師命設鞫嚴問,似合獄體,而觀此挺英供辭,則師命·致祥之必欲因緣張希載者,其計尤極凶慘矣。李聃命曰,挺英招辭,雖未盡吐,師命·致祥之使挺英往來謀議者,旣已盡露,似當設鞫問之耳。朴鎭圭曰,師命與致祥,同謀之迹,萬萬凶慘,不可不設鞫嚴問矣。權瑍曰,本院啓請設鞫,則自上姑觀,爲敎矣。今者挺英供辭,極其凶慘,設鞫,宜矣。睦林儒曰,今觀朴供,則情節盡露,設鞫嚴問,事體當然矣。上曰,今日有所傳敎,故使諸承旨入侍矣。當初致祥之事,予獨知之而不問,必不詳知,故予欲盡言之矣。國家不幸,至親之間,漸成猜疑,終至於誣及東朝,予則元無薄待之事,而渠則做作浮言,若是其叵測,豈不痛甚乎?原其本根,則自祖宗朝宮人之與宮家交通事,嚴立禁制,而近年以來,或不無交通之事,故年前備忘中,至以直爲梟示等敎,更加申飭,予則出於無心,而彼反生疑,自是以後,公主出入之時,氣色稍異於前,漸成釁隙,可怪可愕之擧,不一而足,至於誣及東朝而極矣。東平與致祥,俱在東朝子孫之列,故東朝於兩人,一視無間,而此言一出之後,兩王子,不安出入,必有東朝傳敎,然後方爲入來,東朝常以此痛惋矣。前日朴世采箚中,有出入非常之說,及南九萬前席之語,雖非渠之做出,而若不嚴加防塞,則王子家,將不得保全,故其時譴斥南九萬,蓋出於嚴防之意,而非以渠爲做出也。厥後內人乫憲·貴禮,平日所行無狀,敢與宮家交通,做出東朝不言之事,欲害東平,故當其定配之時,自內爲先詰問曰,汝何以交通公主,做出無根之言乎?渠對曰,東朝久病之中,有所接邪,異於常時人事,故有此虛言云,而至於高聲發惡,豈不痛惋之甚者乎?東朝疾漸之時,雖精神矇瞀,言語不明,而每謂予曰,洪也無狀,必欲構陷兩王子及東平,吾之昇遐後,若不嚴防,則必戕殺而後已,爲敎。故予對曰,予旣知之,豈有無辜就死之理乎?自是以後,予嘗腐心度今矣。且淑安公主出入之際,睨而視予,東朝亦見而謂予曰,上觀公主之事乎,爲敎。雖是叔姪間,自有君臣分義,則安敢如是乎?玆不避至親之嫌,予乃盡言矣。昌明曰,頃日筵中,略聞梗槪,今承下敎,洪也,以王室至親,有此窮兇之事,極爲驚心矣。瑍曰,臣十年在外,不聞朝家事,而況內間之事,尤未得聞矣。今聞聖敎,殊極驚心,雖至親間,豈有容貸之理乎?上曰,吾觀他處時,公主,必睨而視之,故予白于東朝曰,前日無如許氣色,而今忽至此,是何故耶?東朝曰,此非渠之罪也,以厥子之故也,爲敎矣。昌明曰,雖至親間,公主豈敢睨視君父,而致祥,以東朝子孫,誣及東朝,其心所在,誠極叵測,況仁廟子孫,有幾箇耶?致祥與東平,俱是仁廟子孫,致祥之謀殺東平者,抑何意歟?庚申之後,此輩,猶以爲不足,出此誣人戕殺之計,言之慘矣。上曰,言端旣發之後,當盡言耳。致祥形勢氣焰,無與比肩,旣已囚繫之後,則惟當縮伏俟罪,而今乃不然,自前宮中,捉致海州墨工,有造墨之事,則諸宮家,例有送油造墨,送奴造役之事,而今番則致祥先爲送油,故使之退出矣。厥後又無傳敎,而敢送奴子於掛墨之時,其放縱無嚴,至此矣。昌明曰,雖貴戚,法不容貸耳。瑍曰,此則非徒無嚴,亦可見其貪於財利,而渠之若是放縱者,不過上敎中有貸死之言,故渠之所恃者,此耳。昌明曰,淑安公主,此後出入宮中事,必須申飭禁斷,何如?上曰,雖不陳達,旣已申飭嚴禁矣。上又曰,構陷東平,旣是戕殺之計,而至於趙相之因緣宮掖,大拜之說,皆由於此人之做出,可勝痛哉?且元子新生之日,外間,雖無致賀,而內間則例皆有之,而致祥家,終無一言致賀,事極無據,而今者挺英供辭中,致祥曰,未有國本云云之說,是果實出於憂國之意歟?上年三四月間,後宮有胎氣時,東朝問於予曰,有胎之說,果是眞的耶?予對曰,今已四箇月矣。東朝曰,當此國勢孤危之時,誠極喜幸,爲敎,而公主則出入之時,元無一言相問之事,予乃欲探其氣色,先爲言及,則彼亦聽而不對,予然後乃知其意,而至於宋時烈無將之疏,同是一套矣。昌明曰,朴供,旣已睿覽,師命·致祥,卽爲設鞫嚴問,何如?上曰,若不亟正邦刑,則不可雪神人之憤,李師命,設鞫嚴問,可也。昌明曰,師命之事,元非死罪,而致祥同惡之罪,元無異同,二人一體拿鞫之意,敢達。上曰,依爲之。瑍曰,彼輩柄國七十餘年,故放縱無忌彈,極矣。宮女之發惡,公主之睨視,皆由於輕蔑主上之致,誠極寒心矣。上使中使傳給朴廷藎公事於權瑍,仍命讀之,瑍展讀訖。上曰,依啓。刑推得情。上使中官傳給慶尙監司李玄錫上疏於聃命,聃命展讀訖。上答曰,卿其依疏辭往省。聃命曰小臣,累入前席,尙未陳情事,故今此仰達。臣蒙千古所無之天恩,臣父之冤狀,纔已昭雪,臣雖糜身粉骨,顧何所惜乎?仍俯伏涕泣。上曰,爾父酷被構誣,冤死於栲掠之下,予旣洞燭其缺復官致祭矣。聃命曰,殞結之外,更無所達矣。上曰,金錫胄追奪所啓,兩司合啓,而語極正大,故卽爲允從矣。自康申以後,誣告羅織,無所不至,若非趙持謙,則幾至網打誠極痛惋,況師命,卽錫胄所薦,而每於筵中盛稱者也。其後任使,則輕薄無雙,而所營,無非樂禍躁進之事,如此怪惡無狀之人,錫胄,何其縷縷薦剡耶?殊可痛也。昌明曰,錫胄,賦性陰賊,薦進師命,欲與同其兇計,情狀窮兇,而自上洞燭,追奪其官,此誠千古所無之快事矣。鎭圭曰,設鞫處所,何處爲之乎?上曰,本府爲之。昌明曰,今春三朔月課,來到,而不作之數,至於三十餘人之多,製進者,僅五六人,其間或不無事故,而事極可駭,今年則閏三月,尙在,還爲出給,使之閏月內盡爲製進之意,分付,何如?上曰,依爲之。以上燼餘
上在昌德宮。停常參·經筵。
自辰時至申時,日暈,若煙非煙,四方昏蒙。
下直,安陰縣監閔周昌。
權瑍啓曰,備邊司郞廳,以大臣意來言,今日賓廳坐起日次,而今方設鞫,不得來會云矣,敢啓。傳曰,知道。
睦昌明啓曰,伏見忠洪左道京試官崔錫恒上送榜目啓本,年月職銜,書於榜目之上,有違規例,不察,甚矣。請推考。傳曰,允。
李聃命啓曰,吏曹郞廳來言,守令有闕,政事,何以爲之?敢稟。傳曰,明明日爲之。
權瑍,以都摠府言啓曰,今日入直軍士,當爲〈中日〉習射,而停朝市相値,不得爲之之意,敢啓。傳曰,知道。
朴鎭圭啓曰,禁府郞廳,以大臣意來言,今日,乃雜科初試開場之日也。各司提調,例爲考官,而知義禁權大載,以司譯院提調,方在鞫廳,似當〈有〉變通之道,權大載,姑遞知義禁,其代,令該曹卽爲口傳差出,牌招察任,何如?傳曰,允。
吏曹口傳政事,以權愈兼知義禁。
朴鎭圭啓曰,昨日諸承旨引見時,李師命·洪致祥等,設鞫嚴問事,判付於朴挺英原情公事,故師命嚴刑啓請公事,無判付而下,以師命等前推案罪狀,竝入於問目之意,定奪而出矣。臣以該房,詣鞫廳,初不能明白陳說,以致遺漏於問目中,惶恐待罪,而鞫廳大臣以下諸意,皆以爲旣無判付,有難以口傳之言,發爲問目,請書出下敎,竝入於密匣以下,爲當云,故敢啓。答曰,勿待罪。師命前推案中罪狀,一倂添入於問目中,嚴問,可也。
鞫廳啓曰,李師命·洪致祥等,與朴挺英面質,則師命,以爲元無招汝之事云,而逐條相詰,皆曰無之,終無一言辨明之事,無牢諱之狀,極之痛駭,致祥問答之際,幾盡承款,而譏察一款,獨爲發明,所當直爲請刑,而但朴挺英及洪致祥,皆以鄭久望,爲緊證,師命·致祥·挺英等姑爲仍囚,鄭久望,拿來憑問後,稟處,何如?傳曰,依啓。
傳于朴鎭圭曰,推鞫姑罷。
行大司憲柳命天,掌令成瑨,持平趙湜啓曰,請還收罪人煥·爀放歸田里之命。請朴廷藎等諸譯竝設鞫嚴問以正王法。措語見上龜城府使李世剛,熊川縣監吳定邦,俱以無賴之輩,妄懷希覬之心,結交益勳,自任譏察,行己之陰秘,處心之兇譎,與光漢一般,衆所共知也。及今益勳等伏法之後,得保其首領,固已失刑,如此黨惡之輩,不可一日置之於衣冠之列,請龜城〈府使〉李世剛,熊川縣監吳定邦,竝削去仕版。答曰,不允。削版事,依啓。
大司諫李玄紀,獻納李泰龜,正言李元齡啓曰,請還收緣坐罪人煥·爀放歸田里之命,請遠竄罪人金炫拿鞫嚴問,依律處斷。請延日縣監金壽能罷職。請貞陵參奉趙始煥削去仕版。措辭見上答曰,不允。末端兩件事,依啓。
答平安監司李之翼疏曰,省疏具悉。卿其勿辭,從速察職。原疏缺
答江華留守申翼相疏曰,省疏具悉。卿辭至此,本職當許遞焉。原疏缺
答副護軍閔宗道疏曰,省疏具悉。卿其勿辭,調理察職。原疏缺
答知事洪萬容疏曰,省疏具悉。卿辭如此,司譯院提調之任,今姑勉副,卿其勿辭,調理察職。原疏缺以上燼餘
上在昌德宮。停常參·經筵。
李聃命啓曰,明日常參·經筵,取稟。答曰,只晝講。
睦昌明啓曰,卽伏見全羅左道京試官鄭善鳴上送,增廣文科初試榜目啓本,則年月,書於榜目之上,又不着署,有違規例,請推考。傳曰,允。
朴鎭圭,以義禁府言啓曰,以忠洪道推考敬差官啓本,刑曹粘目,誣證繼母烝獄罪人斗任,移本府處置事,允下矣。事係綱常,依例發送府都事拿來,何如?傳曰,允。
李聃命,以吏曹言啓曰,江華留守有闕,依近例令備邊司議薦,何如?傳曰,允。
大司諫李玄紀,獻納李泰龜,正言李元齡啓曰,請還收緣坐罪人煥·爀等放歸田里之命,請遠竄罪人金炫拿鞫嚴問依律處斷。答曰,勿煩。
大司憲柳命天,掌令成瑨,持平趙湜啓曰,請還收緣坐罪人煥·爀放歸田里之命,請朴廷藎等諸譯,竝設鞫嚴問,以正王法。答曰,勿煩。措語竝見上
答吏曹參議姜鋧疏曰,省疏具悉。爾其〈?〉往來焉。原疏缺以上燼餘
上在昌德宮。停常參·經筵,只晝講。
辰時巳時,日暈。
柳命賢啓曰,明日常參·經筵,取稟。傳曰,只晝講。
權瑍,以兵曹言啓曰,今閏三月初四日保人吳善·金貴建等稱名人,自丹鳳門入來,差備門外擊錚,極爲駭愕,竝令攸司囚禁治罪,同門守門將李英達,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,本司武郞廳副司勇金得汶,奔走勤仕,已滿十五朔,依例六品遷轉事,奉承傳施行,何如?傳曰,允。
睦昌明,以觀象監官員,以提調意啓曰,上年徽陵看山人員及諸地官,依榻前下敎,別單書入之意,敢啓。傳曰,知道。
備邊司薦望江華留守,權瑎·柳命賢·李瑞雨。
傳于權瑍曰,今此太祖大王胎室石物修改時,堂上以下,依例書啓。
有政。吏批,判書沈梓進,參判兪夏益在外,參議姜鋧受由,右承旨李聃命進。
吏批啓曰,禧陵參奉全五福,身病甚重,不得察任,改差,何如?傳曰,允。
又啓曰,新除授務安縣監李彦紀呈狀內,頃以下直之役,連日觸風,猝得寒疾,左邊虛冷,如狹氷片,自肩臂下至膝脛,麻木不仁,症情危重,辭朝日期,再定再退,連試鍼灼,今浹一望,而有加無減,以此病狀,萬無自力赴任之望云,旣是實狀,則勢難强令赴任,務安縣監李彦紀,依近例罷黜,何如?傳曰,允。
以李后定爲忠州牧使,韓翼世爲金海府使,李聃命爲全羅監司,沈挺彙爲利城縣監,李梯漢爲熊川縣監,黃有瑞爲龜城府使,申厚載爲工曹參判,元格爲奉常僉正,吳始復爲司譯提調,李鳳徵爲應敎,趙世珪單付校書博士,沈枋單付承文正字,趙大壽單付承文副正字,柳命賢爲右承旨,李瑞雨爲參知,鄭錫僑爲新寧縣監。政未畢,鄭樸啓曰,吏批政廳,右承旨李聃命進去矣。全羅監司受點,臣樸與左承旨睦昌明,右副承旨權瑍,吏批俱有相避,同副承旨睦林儒,出使未還,廳中,只有左副承旨朴鎭圭,吏批政廳,何承旨進去乎?敢稟。傳曰,右副承旨進去。
兵批,判書尹深進,參判李鏶進,參議李沃進,參知未差,右副承旨權瑍進。以朴相馨爲都摠管,礪山君枋爲副摠管,張宇遠爲都摠經歷,朴世衡爲宣傳官,李時振爲武兼,柳德三爲全羅左水使,張梓爲武兼,兪世謙爲武兼,尹就商爲兼內乘,呂尹齊爲蒜山僉使,高啓元爲安興僉使,文弼道爲白翎僉使,趙演爲武兼。
吏兵批,俱未畢,以晝講姑罷。
吏批啓曰,全羅監司,今當差出,而可擬之人,乏少,承旨·外任竝擬,何如?傳曰,允。
兵批啓,蒜山僉使,今當差出,而武臣堂上中擬望之人,乏少,堂下三品中可合人,竝擬,何如?傳曰,允。
晝講後,吏兵批,仍開政。
吏批,以孫湍爲延日縣監,楊顯望爲仁同府使,金時鉉爲柒谷府使,丁以傑爲昆陽郡守,元德夏爲監察,李國芳爲執義,宋儒龍爲務安縣監,李簫爲禧陵參奉,李玄綏爲貞陵參奉,李玄祚爲兼南學敎授,尹以濟爲右尹,李萬元·崔恒齊爲兵曹正郞,李義徵爲戶曹參議,洪世亨爲軍資正,權瑎爲江華留守。
兵批,以申翼相付副護軍,吳鼎和付副司果,權珪付副司直,朴涏付副司正,慶州營將尹就五,行副護軍尹敬敎,以前任古阜·鐵原時分養馬病傷,今降禦侮,前兵使吳道弘,以前任寧邊時,分養馬故失,今降折衝,折衝,李聖錫,以飢民賑救,今加嘉善,鄭習爲武兼,柳泰來爲武兼,李光漸爲都摠都事,副司果張天翼,以冬至使先來軍官加資事,承傳,今加折衝,行副護軍李萬葉,以冬至使先來軍官加資事,承傳,今加嘉善。啓曰,新除授蒜山僉使呂尹齊,時無加資之命,何以爲之?敢稟。傳曰,依例加資,呂尹齊,今加折衝。
以京畿都事,江華人安挺業等渰死事,狀啓,傳曰,渰死人等,令本道恤典擧行。
吏批啓曰,譯官張炫加資事,命下矣。炫之資,乃是崇祿,曾前醫譯雜類,不得加以輔國,何以爲之?敢稟。傳曰,熟馬一匹面給。
朴鎭圭啓曰,小臣,推鞫進去,下直,請出推案。傳曰,知道。
權瑍,以宣惠廳言啓曰,頃因大臣所啓,各司貢物權減物種,及貢物價米,改詳定所減者,自今年復舊事,榻前定奪矣。各年權減物種,考其遺在多少,用下緊歇,自戶曹或復舊,或仍減事,旣已別單啓下,而此外不爲關由於戶曹之各司權減物種中,可復者,可減者,亦依戶曹例,或復或減,只以復舊者,別單書入,以除文書眩亂之弊,而其中其人價米,則癸亥年改詳定時,減三南過多之數,添之於京畿·江春太少之處,以爲均一之地,故依前仍存,各司貢物物種中,當初折價略少,而改詳定時,添價之類,亦爲仍存,其餘各司貢物價,及兩湖·京畿加給役價,一從當初定式施行之意,敢啓。傳曰,知道。
睦昌明,以宗親府郞廳,以有司堂上意啓曰,本府等級,雖稱上司,典僕數少,不成衙門貌樣之故,凡朔望起居及大小擧動之時,不得接待多宗,本府事體,實涉未安,今此籍沒奴婢中,壯實者各十五口,請依吏曹等諸司劃給之例,令該院趁速擇給,俾存貌樣,臣待罪有司之列,目見本府切迫形勢,敢此陳達。不勝惶恐,敢啓。傳曰,依爲之。
權瑍,以兵曹言啓曰,徽陵陵幸擧動時,本曹啓下上言六十二丈內,已回啓四十九張,限內未見身十三張,不得回啓之意,敢啓。傳曰,知道。
又以兵曹言啓曰,僉知中樞府事金構呈狀內,平生多病,苦無寧日,近日以來,宿病添㞃,萬無供職之望,入啓處置云,西樞雖曰閑漫,病狀如此,則不可一向曠廢,改差,何如?傳曰,允。
又以扈衛廳言啓曰,卽接入直別將李手本,則再昨初昏,兵曹郞官,爲見尙瑞院官員進去時,路由本廳,軍官,入直所,倉猝間未及閉戶之故,捉致使令,決棍云。本廳,乃大臣兼管之處,不比該司相等衙門,本廳下輩,如有犯罪之事,則移文報知,然後方可治罪,體例如此,而未有通告之擧,任意治罪,殊甚不當,當該兵曹郞廳,從重推考,以存體面,何如?傳曰,允。
柳命賢,以忠勳府言啓曰,今此削勳各人等,當初賜與丘史·伴倘,永給奴婢·田畓等,竝令各其衙門,還推使役收稅之意,敢啓。傳曰,知道。
權瑍,以義禁府言啓曰,以慶尙右兵使啓本,兵曹粘目,前泗川縣監陳孝達·閔後慶·丁之碩,前陜川郡守趙景望,前咸安郡守邊是泰·徐宗謙,前熊川縣監李泰禎等,移本府拿問決罪事,允下矣。陳孝達·閔後慶·丁之碩·趙景望·邊是泰·李泰禎,今方待命於本府,卽爲拿囚,而徐宗謙,時在抱川地,依例發遣府羅將,拿來,何如?傳曰,允。
鞫廳啓曰,觀此鄭久望所供,則與朴挺英招辭,無甚差違,別無可問之事,姑爲仍囚,挺英初招及面質之時,似有欲吐未盡之狀,更爲嚴問,而挺英·致祥之招,屢引張希載爲證,揆以獄體,不可不問,張希載拿來憑問後,稟處,何如?傳曰,依啓。
又啓曰,觀此張希載所供,則師命·致祥等,使朴挺英,誘脅恐動,必令希載,誣陷近宗,因而欲行胸臆之狀,畢露無餘,其爲情節,誠極兇狡,師命·致祥,請刑推,朴挺英更招,則前後所言,合而觀之,與希載所供,大略相同,姑爲仍囚,以待結末,挺英招辭中,師命乞哀諺札,在於鄭久望處云。使之現納,以觀其辭意,張希載,今無更問之事,放送,何如?傳曰,依啓。師命·致祥等誣人惡逆之情節,誠極痛惋,除尋常各別嚴刑,期於得情。
行大司憲柳命天,掌令成瑨,持平趙湜啓曰,請還收罪人煥·爀放歸田里之命,請朴廷藎等諸譯竝設鞫嚴問,以正王法。措語上同答曰,勿煩。
大司諫李玄紀,獻納李泰龜,正言李元齡,請還收緣坐罪人煥·爀放歸田里之命,請遠竄罪人金炫拿鞫嚴問依律處斷。措語上同答曰,勿煩。
答吏曹參判兪夏益疏曰,省疏具悉。卿其勿辭,斯速上來察職。原疏缺以上燼餘
閏三月初五日巳時,上御熙政堂晝講。知事沈梓,特進官權說,參贊官睦昌明,侍讀官李允修,檢討官南致熏,武臣行副護軍崔好鎭,假注書朴希閔,別兼春秋李玄祚·沈季良入侍。上讀前受困序卦,止至大象安能遂其爲善之志乎,音一遍訖,侍讀官李玄祚,進講,自初爻,止至不見其妻不祥也。音釋一遍訖,上受而讀之,一遍訖。允修釋之曰,臀者,人之所安,初居下,故以臀爲喩,而若言其爻義,則初以陰柔,處於坎險之下,必得剛明之應,乃可有濟,而九四之應,以剛居柔,方爲陰掩,故不能庇初,如株木無葉,不能蔭下也。初旣不得上之援助,故困頓而不安其所,妄動而益入深暗,此所以三歲不覿也。沈梓曰,不得引助之身,故爲臀困株木之象矣。南致熏曰,兌者屬金,而爲肅殺之氣,故木葉盡脫,而爲株木矣。權說曰,初與四之間三爻,限隔,故曰三歲。致熏曰,雖有中正之德,苟非上之援助,則不可以爲用,況以初之陰柔,又無剛明之援乎?然其正應,終必有相遇之理,則其曰三歲不覿者,非終不得見之謂,故四爻曰,吝有終。權說曰,互卦爲離,離爲目,故曰覿。李允修曰,君子,無一日有忘天下之心,故雖處艱阨,不以介意,而惟欲施惠於民,此所以困于酒食也。蓋酒食者,衆人之所欲,而施澤者,君子之所欲,故以此爲義也。如九二剛中之才,終必爲九五剛中之君,就來相求,故朱紱方來,然必須全純無外之誠,如祭祀,然後自能感通於上,而德可以升聞,道可以爲用矣。南致熏曰,經濟者,君子之所欲也。不能遂其所欲,則如人之困于酒食也。如欲得君施澤,當以至誠,感通於上,而若不能安席處順,則反得悔咎,故曰征凶。李允修曰,上下,爲陰所揜,故云征凶。南致熏曰,以人臣言之,當困而欲見用,則致敗之道也。李允修曰,君子雖未能遽施其惠,而若自修剛中之德,則終能致享,而有福慶也。又釋三爻之義曰,三以本爻爲宮,以上六爲妻,而前扼於二陽,是困于石也。後迫於一陽,是據蒺藜也。自處險極,進退皆捱,雖欲往從正應,其可得乎?此所以入其宮而不見其妻也。南致熏曰,上六,相應之宮,而爲四五所隔,妻其可得聞乎?所謂凶者,威以儆飭,使不至於凶也。李允修曰,三爻之象,與本爻之義,別無異同,而不見其妻不祥云者,蓋言其儆戒之意也。講訖。沈梓進曰,執義,今當差出,而擬望之人,乏少,外任竝擬,何如?上曰,依爲之。睦昌明曰,罪人旣已拿來,推鞫事急,而同副承旨睦林儒,出使未還,左副承旨朴鎭圭,右副承旨權瑍,俱進兵·吏批政廳,廳中,位甚不齊,新除授承旨柳命賢,卽爲牌招之意,敢啓。上曰,政畢後,左副承旨,卽詣鞫廳,新承旨亦爲牌招,可也。上曰,武臣進來,崔好鎭進伏。上問履歷,好鎭歷對履歷。上曰,有可達之事耶?好鎭啓曰,臣曾任釜山僉使時,目覩本鎭關防一款,有空疎可虞之事,故今此輪對時,敢以妄料仰達矣。蓋釜山,爲賊路咽喉之地,軍器施設,比他鎭尤加愼密,而戰船二隻外,無陸軍把守之擧,前頭脫有緩急,則只以二隻之船,捍遮蔽海之賊,其勢必不抵當,臣意,則海岸要害之處,以陸軍砲手數百名,添防豫鍊,若値賊船出來,未及登岸之時,一齊放砲,則可以殲滅,其於慮患之道,似乎得宜矣。上曰,令兵曹稟處,可也。
沈梓所啓,前直長河世元,登戊午甲科,例調直長,及其仕滿之後,以曾參儒疏,被彈罪罷矣。頃當十年沈滯者,稟定陞遷之時,未得竝論者,蓋世元,旣調直長,則其間體例,與四館之未出六者有異,故不敢混同稟定,而原其廢錮之由,則與四館少無異同,今亦依四館例,陞出六品,何如?上曰,陞出六品,可也。出擧條遂罷出。以上燼餘
上在昌德宮。停常參·經筵。
未時,太白見於巳地。
睦昌明啓曰,明日常參·經筵,取稟。傳曰,只晝講。
睦林儒啓曰,小臣,卒判府事李端夏致弔事,砥平地往還復命。傳曰,知道。
權瑍,以都摠府言啓曰,今日入直軍士,中日習射,請出標信。傳曰,知道。
傳于睦昌明曰,今日晝講停。
權瑍啓曰,卽者濟州牧使李喜龍,罪人放未放啓本,來到本院,而其中內人乫憲,罪名極重,所不敢輕議,而肆然置之於放秩,已極無據,且淸商未卽出送狀啓中,只書年月,而不書日子,其矇不致察之狀,亦甚可駭。濟州牧使李喜龍,從重推考,乫憲放秩,則勿施,何如?傳曰,乫憲,負犯極重,當初減死,亦云幸矣。其未幾何,偃然置諸放秩,其縱恣無嚴之狀,極爲痛駭,李喜龍,先罷後推。
睦昌明啓曰,慶尙左道增廣監試榜目啓本,三月二十日成貼,而今朝始爲來到,考見啓本,則都會,定於義城,距京不過七日程,而如是稽緩,極爲駭愕,陪持人,令攸司囚禁治罪,何如?傳曰,允。
權瑍,以軍器寺官員,以都提調意啓曰,本寺沈挺彙,以別造郞廳,前頭封進元子定號頒敎方物甲胄,今方監造矣。昨日政,除拜利城縣監,莫重監董之任,不可付諸生手,利城縣監沈挺彙,改差,仍任判官,畢役間使之察任,何如?傳曰,允。
鞫廳啓曰,觀此鄭久望所供,則與挺英之招相同,而其書辭,只是乞哀於致祥而已,別無他設話,且其書,用以休紙,不爲藏置云,似難現出,今姑仍囚,以待結末,何如?傳曰,允。
又啓曰,觀張希載所招,醫員金萬直,誘引希載,使見師命,希載,進去師命家,則朝而往,暮乃得見,師命,獨與萬直,明燭而坐,希載辭退之時,萬直,隨而出來,謂師命家隨廳之人曰,此人若來,卽告于師命。又謂希載曰,汝之來此,必趁晨昏,毋使人知。其後希載,又往師命家,則師命,不見他人,只招希載以入,則萬直,獨在座中云。情節綢繆,多有可疑之端,師命陰謀陷人之迹,萬直,萬無不知之理,拿來嚴問,何如?傳曰,依啓。
又啓曰,罪人洪致祥,嚴刑一次,忍杖不服,請加刑。傳曰,以師命承服招辭,出示致祥,刑推反覆鉤問。
又啓曰,罪人洪致祥,問目內辭緣,旣已承服,依法例結案取招,照律處斷,何如?傳曰,噫,致祥等陰凶罔測,尙忍言哉?初因遵依受敎,嚴防內人交結外宮之備忘,大得疑怒於權貴之主家,自是厥後,辭氣之間,都忘分義之嚴,多有凌蔑之色,其所以飛語造謗,惑亂聽聞者,無所不至。其意,蓋以爲此等言語,出於至親之間,則人必信之不疑故也。豈不巧且慘乎?此東朝之所駭嘆,寡昧之所痛恨,而每於中夜,予未嘗不仰屋太息曰,至親化爲敵,世事誠哀,福善禍淫,其理昭昭,誣上不道之賊,終必有天殃矣。及至今日,致祥窮兇極惡之罪,果爲彰露無餘,庶可以少慰神人之憤也。仍念頃日臺臣,臚列金壽恒罪狀中,戚聯宮掖,伺上動靜一句語,最是明白着題之目也。蓋東平君及張希載等,本不效如彼輩,阿好貴家,伺上動靜之態,故致祥輩,以此含嫌,嫉如仇讎,一則曰因緣拜相,一則曰謀爲不軌,又曰,希載同入東平之黨,一節深於一節,百般構誣,必欲與東平,一體戕殺而後已,凡天下之事,積於中,則見於外,致祥平日心術之危險,本來如此,故自不覺肝肺之自爾透露,前冬國有大慶,而至親之間,未有欣喜之色,反示不滿之意,如時烈無將之疏,特其次第事耳,何足怪乎?自有國家以來,用意設計之兇巧慘毒,未有甚於今日之事,而予之腐心度日,非一朝一夕之故,不厭辭說之支蔓,畢陳首末委折,以破肝膽焉。且念致祥前後罪惡,如上所論,誣人惡逆情節,亦已承款,則論以三尺,萬戳猶輕,而第當初旣下貸死之敎,今遽失信置法,有所不忍,特爲減死安置,嚴加栫棘,未知何如,議啓。
又啓曰,罪人李師命,問目內辭緣,旣已承服,依法例結案取招後,照律處斷,何如?傳曰,依啓。觀此師命承款招辭,誣東朝,誣上躬事,初出於致祥,而矣身,與趙相家,素有嫌隙,故樂聞其言,而傳於金萬吉·金萬重云。以此觀之,萬重之得聞於師命,明白無疑,而累度嚴問,至受三次刑訊,終始推諉於不干之興朝,堅忍牢諱之狀,萬萬凶獰,爲人臣子,聞此罔測之兇言,而不但少無驚痛之意而已,愛護私黨,抵死欺罔,其心所在,實不可測,以此發爲問目,金萬重,各別嚴刑鉤問。
又啓曰,罪人金萬重,判付內辭緣,旣已遲晩,令禁府照律處置,何如?傳曰,依啓。
又啓曰,罪人金萬直,與李師命親切之狀,渠不能發明,情節似涉殊常,姑爲仍囚,以待結末,何如?傳曰,依啓。
大司諫李玄紀,獻納李泰龜,正言李元齡啓曰,請還收緣坐罪人煥·爀放歸田里之命。請遠竄罪人金炫拿鞫嚴問依律處斷。措語上同答曰,勿煩。
行大司憲柳命天,掌令成瑨,持平趙湜啓曰,請還收緣坐罪人煥·爀放歸田里之命,請朴廷藎等諸譯竝設鞫嚴問,以正王法。措語上同新除授執義李國芳,時在慶尙道晉州地任所,請斯速乘馹上來事,下諭。答曰,不允。下諭事,依啓。
答持平柳世鳴疏曰,省疏具悉。爾其勿辭,從速上來察職。元疏缺以上燼餘
上在昌德宮。停常參·經筵。
卯時辰時,日暈兩珥。自巳時至酉時,日暈。
下直,羅暖萬戶柳虎瑞。
以備忘記,傳于權瑍曰,今下弓矢,羅暖萬戶柳虎瑞處,給送。
假注書朴希閔服制,代以李相勛爲假注書。
護軍李翊相三度呈辭。傳于睦昌明曰,只遞同成均。
朴鎭圭,以義禁府言啓曰,誣上不道,陷人惡逆罪人李師命,旣已承服正刑,籍沒家産,依律文令各該司捧承傳擧行,何如?傳曰,允。
備忘記,傳于睦昌明曰,太祖大王胎室石物修改時,繕工監提調判書李觀徵,觀象監提調參判兪夏益,各半熟馬一匹,書標官副正字趙大壽,都差使員縣監權聖矩,浮石差使員縣監李栽,各兒馬一匹賜給,監役官直長李仁倜,六品遷轉,監役官副奉事金正華,相當職除授,奏時官前主簿洪得榮,上弦弓一張賜給,其餘員役工匠,令該曹米布分等磨鍊題給。
慶尙監司,以軍威縣寺奴李守雄家出火,其母,寺婢愛化,燒死事,狀啓。傳于睦林儒曰,令本道恤典擧行。
睦昌明啓曰,明日常參·經筵,取稟。傳曰,停。
又啓曰,來十一日輪對日次,取稟。傳曰,知道。
傳于朴鎭圭曰,鞫廳大臣以下,當爲引見,來會。
朴鎭圭啓曰,鞫廳大臣以下,來詣賓廳矣。
傳于朴鎭圭曰,鞫廳大臣以下,引見。
睦林儒啓曰,吏曹郞廳來言,守令有闕,政事,取稟。傳曰,明明日爲之。
行大司憲柳命天,持平趙湜啓曰,李瞻漢·南羾等,窮兇極惡之狀,與益勳·光漢,少無異同,論以王法,斷不可容貸,嚴鞫之請,實出公共之論,只以兪音久靳,一向爭執,亦涉未安,故相議停啓矣。今聞物議,以瞻漢等,自是首謀之輩,元非䝱從之類,不可不終始力爭,以伸王法,而率爾停啓,虧臺體,大加非斥,臣等不職之失,著矣。決不可仍冒於臺席,請命遞斥臣等之職。答曰,勿辭。
朴鎭圭啓曰,行大司憲柳命天,持平趙湜,再啓煩瀆,退待物論矣。傳曰,知道。
鞫廳大臣啓曰,致祥,以主家子弟,締結勳貴,飛語造謗,惑亂聽聞,旣誣上躬,又誣東朝,其窮兇極惡之狀,神人之所共憤,至於誘脅恐動,圖受密旨,欲陷人於惡逆之科,以售其戕害之計者,特其小事耳。人臣負此罪名,得逭刑章,假息於覆載之間者,實是法理之所必無,而聖上,特念貴主,年衰寡居,獨有一子,不忍加誅,當初旣下貸死之命,卽今又有議處之敎,親親之義,好生之德,凡在聽聞,孰不欽仰?第罪名極重,三尺至嚴,在下之道,惟當執法而已,依前啓請,照律處斷,何如?傳曰,國法至重,雖不可撓屈,公議至嚴,雖不可强拂,而第旣有貸死之敎,不忍失信加誅,依前判付,特爲減死,絶島安置,嚴加栫棘。
答右副承旨權瑍疏曰,省疏具悉。爾之情理,予用矜惻,當令該曹稟處焉。原疏缺
答兵曹判書尹深疏曰,省疏具悉。煩劇之地,誠難兼察,金吾之任,今姑勉副焉。原疏缺
答全羅監司李聃命疏曰,省疏具悉。卿才允合此任,須勿過辭,往哉惟休。原疏缺以上燼餘
閏三月初七日巳時,上御熙政堂。領議政權大運,左議政睦來善,右議政金德遠,判義禁閔黯,知義禁尹深,同義禁尹以濟·權愈,承旨林鎭圭,大司諫李玄紀,掌令成瑨,假注書李相勛,別兼春秋李玄祚·沈季良入侍。
睦來善曰,春日尙未和暢,近來聖體,若何?上曰,無事矣。來善曰,元子氣候,亦何如?上曰,頃者便色,有愆常之漸,今則差愈,連得無事矣。權大運曰,今番鞫獄,前古罕有之變,末世人心,雖曰奸巧,豈意有如此凶慘之事耶?上曰,今番鞫獄,今始發覺,而所由來,已久矣。俚語曰,罪歸於作罪之人,非虛語也。此輩之凶狡至此,豈無天殃耶?金德遠曰,獄情,自上旣已洞燭,而蓋師命,與愚騃無狀之致祥,交結極密,敢生誘脅希載之計,使鄭久望,間於其間,欲得譏察之旨,托以東平,方售陰計云云,雖因希載之牢拒,未及成凶計,而情狀之痛惡,萬古豈有如師命·致祥者乎?師命則旣已伏誅,而致祥之罪,浮於師命,誣及東朝,何等大逆,誣人大逆,何等重辟,而遽爾貸死乎?大運曰,昨日密匣早下,而師命,每稱直招,反復前說,以致延晷,極以爲痛,卽令施威,則始爲承服矣。上曰,以面質時所供,見之,可知其承服矣。只以元無爲言,此豈成說乎?大運曰,面質時辭色,極沮喪矣。上曰,師命等,托以東平者,蓋欲戕殺諸人之計也。致祥誣上不道之語,渠旣自做,且密交奸惡之師命,百般設計,必欲戕殺諸人,及今承款之後,萬死無赦,而當初旣有貸死之敎,故有此參酌判付,卿等之意,如何?大運曰,當初貸死之敎,雖出於親親之至意,而罪惡彰著之後,三尺至嚴,且渠旣自絶于天,豈可待之以王室至親乎?臣等,執法之外,更無所達矣。來善曰,師命伏法之後,致祥,豈可容貸乎?以唱和言之,致祥唱之,師命和之,致祥之罪,有浮於師命,而師命旣誅,致祥獨在,天下安有如此之法耶?德遠曰,致祥,誣及東朝之罪,萬死猶輕,今番欲殺近宗之罪,可爲第二件罪也。先王同氣,只有二三公主,自上特爲屈法而生之,則未知如何,而臣等則執法之外,無他可達矣。上曰,諸臣次第陳達,可也。閔黯曰,致祥罪惡彰著,不至如今日之前,執法之臣,猶以正刑爭之,到今尤何有可貸之理乎?漢武帝,殺公主之子,而當罪而罪之,人至今無非之者,豈可以公主之在,屈法容貸乎?三尺至嚴,決不可以私恩屈王法也。尹深曰,法曰法,定無低昻。又曰,法家無情,況承款之後,一死一生,萬無是理,且小臣,獄官,寧有他議。尹以濟曰,師命,旣已伏法,致祥決難容貸矣。權愈曰,當初致祥罪狀,究得之時,忝在喉司,以恩義參酌之意,有所陳達,而到今罪惡彰著之後,三尺至嚴,決不可撓改矣。李玄紀曰,當初亦知其情節之如此,妄以伸恩之意,有所陳達矣。率爾陳達之罪,臣固有之矣。致祥之罪,如有一毫可生之道,則今日廷臣,豈不仰體聖上之至意,而只犯聖躬,猶且難貸,況誣及東朝,罪旣貫盈,豈可以一時私恩,有所撓改乎?誣陷東平,欲殺乃已者,雖似差等,而微探上意,欲圖譏察者,安知有何等禍機耶?決不可屈法而生之也。成瑨曰,自古及今,未有如師命·致祥之兇且慘也。首惡致祥,之次師命,豈有首惡獨生之理耶?朴鎭圭曰,致祥·師命,相爲表裏,而致祥之罪,浮於師命,罪惡旣著,一死一生,宜無是理矣。愈曰,同罪異法,猶且不可,況罪浮於師命者乎?玄紀曰,以東朝尋常痛恨之敎,見之,決不可容貸於覆載之間矣。德遠曰,好生之德,人君之美事,如有一毫可生之端,則臣等,豈不欲將順之心乎?此則罪狀彰著,決難容貸,斷自宸衷,則或可也。大運曰,雖斷自宸衷而生之,法官豈不爭之乎?致祥之罪,浮於師命,一死一生,寧有異同之理耶?黯曰,今日廷臣,何可與致祥共戴一天乎?且以私恩言之,見育於東朝,而渠旣自絶于天,東朝臨終之時,至發痛恨之敎,致祥罪狀,若是其彰著,何可容貸乎?大運曰,臣等之痛迫,聖上之被誣,聖上之痛迫,東朝之被誣,一也。深曰,法者,不可撓也。以濟曰,法則祖宗之法也。豈可以一時私恩,有所容貸乎?上曰,致祥窮兇極惡之罪,前古所無,予嘗痛恨於此,國法至重,公議至嚴,豈不欲夬正王法,而初旣下貸死之敎,何可失信乎?仍前判付,特爲減死,絶島安置,嚴加栫棘。大運曰,前日則罪狀不至彰著,故以惻隱之心貸之,固有是理,而及今彰著之後,決不可以區區小信,有所屈法也。德遠曰,自上憫其貴主,有此特敎,可謂盛德事,而誣及東朝之罪,決不可容易伸恩矣。若取稟東朝,而貸死,則容或可也。而東朝陟遐之後,旣難自專,執法之外,更無他道理。來善曰,昨見判付,又承聖敎,實出於仁聖之至意,而爲國之道,守法而已,如此極惡大罪,屈法而伸恩,則壞損不少,復此仰達。德遠曰,聖明當宁之後,輕重大小間,人多死者,致祥之罪,如有一毫可生之道,豈不欲將順聖意,而國法,決不可撓屈。上曰,致祥之罪惡貫盈,予非不知,而渠雖無狀,予不忍失信,有此特敎矣。大運曰,殿下雖欲屈法,不可得也。若撓此法,大關後弊,前日減死,區區小信也。殿下之心,雖如此,執法之臣,斷不容貸。黯曰,締結宮人,參豫朝論,此罪亦可死也。致祥罪狀,如是彰著之後,屈法而伸恩,則難以懲戢後弊矣。上曰,貸死,出於一時私恩,卿等之法,出於公法,予豈不知,而初欲貸死,故不忍誅之矣。大運曰,閔黯之言,出於遠慮惕念,宜矣。上曰,致祥爲人,自是別樣底人也。元子初生之時,遠近親戚,竝皆稱賀,而致祥則反有不滿之色,其心所在,有不可知也。黯曰,以聖敎見之,致祥之罪,尤可痛惋矣。殿下,久無儲嗣,三十而始生元子,遠近臣民,莫不歡抃鼓舞,其在戚里之屬者,宜別於凡人,而急於黨附,徒懷戕殺之計,少無爲國之誠,不殺致祥,則此輩陰兇之節,難以防遏矣。大運曰,以閭巷匹夫言之,年將三十而無子,則極以爲悶,聞其生子,則莫不相賀,此則不但國屬至親,而元子誕生之初,未有喜色,此非逆而何?上曰,以人情言之,異於外朝,常常出入闕中者,豈無可喜之意,而終無喜色,此由於上下論議,交結師命,徒有一倂戕殺之計故也。何暇念及國本乎?大運曰,元子誕生,而有不滿之色,公主且有睨視聖躬之罪,非逆而何?以緣坐言之,致祥亦當死矣。上曰,睨視之說,果已言及於承旨矣。東朝違豫之時,公主入處于內,尋常睨視,東朝知其氣色,以此言于予曰,公主近日之怪悖,蓋由致祥之致也。此敎尙猶在耳矣。德遠曰,師命·致祥,恐動希載,使之構誣東平,其情極爲凶慘矣。上曰,旣以謀害爲事,念及國事,非其心也。大運曰,自上雖欲守信,終難屈法矣。黯曰,恣行殺戮,擅執國柄,自是凶人之例事,而豈有如今日此輩之所爲乎?戕殺,乃是此輩集功名之手段,其漸,豈可知至於何境耶?上曰,朴廷英等三人,何以處之耶?德遠曰,朴廷英·鄭久望罪不至死,金萬直,姑無顯著之事,而明燭獨坐之說,如是狼藉,亦宜有定罪之擧矣。黯曰,朴廷英·鄭久望免死,可矣。萬直次之,廷英·久望則絶島定配,萬直邊遠定配,何如?上曰,依此爲之。黯曰,萬重等罪狀,亦於今日稟定,何如?上曰,萬重,當初榻前,以其老母爲盟,終不吐實,及今嚴問,亦且牢諱,師命伏法之後,自知罪狀之難掩,始爲承款,人臣之道,豈容如是?黯曰,萬重,不惜老母,而獨惜師命·致祥二人,其心所在,誠不可測矣。玄紀曰,萬重之抵死牢諱者,蓋慮玆事之緣及其壻頤命之致也。黯曰,令本府照律,則罪名還輕,其律不可用矣。上曰,屢度嚴問,終不吐實,實是人情之外,揆以罪狀,萬死無惜,而豈無參酌之道乎?金萬重,絶島圍籬安置。黯曰,金鎭華情狀,雖甚痛惡,子爲父隱,分揀,如何?上曰,分揀放送。黯曰,趙亨期,以徒三年擬律,以待結末矣。上曰,徒配宜當,趙正紳分揀。黯曰,吳命羲·李舜英,此人等,宜若無罪,何以爲之?上曰,分揀。大運曰,頃以大提學差出事,陳箚矣。別兼春秋一員,實錄相考事,命下,何如?上曰,依爲之。來善曰,頃有狗馬之疾,而不得陳達矣。往在丙子年,隨父入南漢,目見危急之狀,思之於邑,卽今國家,以江都·南漢爲保障,蓄積軍餉,豈非長慮乎?江都軍餉十六萬石,散在二萬數千石,時留十萬數千石,南漢軍餉十萬累千石,時留三萬餘石,丙子被圍已久之後,軍餉乏絶,百官頒料,以租分給軍人,則以太分給,其時城內之木濯濯,軍人等,掘木根煮之,雜以太米,爲粥啜之矣。南漢軍糧時留米雜穀,竝三萬石,實爲寒心〈而〉已,前留守經歷等,若惕念收捧還上,則豈至如此乎?廣州留守李沆,使之上來,修整文書,待稍豐督納,其中指徵無處者,定奪啓問,何如?上曰,引見入侍時,當爲申飭矣。
大司諫李玄紀所啓,請還收緣坐罪人煥·爀等放歸田里之命。上曰,勿煩。又所啓,請遠竄罪人金鉉拿鞫嚴問依律處斷。上曰,以師命承服招辭,觀之,金鉉·師命交通之迹,昭不可掩,減死絶島,圍籬安置。又所啓,臣伏見鞫廳判付,有承服罪人洪致祥減死圍籬安置之命,臣竊惑焉。致祥包藏禍心,做出罔極之言,與凶賊師命等,同情唱和,旣誣上躬,又誣東朝,此實神人之所共憤,王法之所不貸,至於圖得密旨,陷人惡逆之計,特其薄物細故,師命,旣已輸情伏誅,而致祥,獨免刑章,不但大有乖於獄體,豈不貽天下後世之譏議乎?法者,祖宗之法也。致祥,東朝之罪人也。決不可以一時私恩,有所容貸,請承服罪人洪致祥依律處斷。上曰,洪致祥前後窮凶情迹,不啻狼藉,少無所惜,而前日旣已貸死,更勿煩論。又所啓,吉州牧使李世茂,爲人麤鄙,惟利是趨,頃當金煥論罪之日,身在外職,偃然投疏,爲煥左袒,乃以旣赦吏鞫,有乖事體,何以服國人之聽聞等語,極意營救,以中當路者之心,羞恥一節,固不足責之於此輩,而護賊媒進之計,萬萬無狀,及今煥賊伏法之後,決不可仍置朝籍,請吉州牧使李世茂削去仕版。上曰,依啓。又所啓,海南縣監柳德玉,到任以後,無一善狀,家在道內,駄載絡繹,而厚待推奴之客,盈滿官門,及其推得之後,掫與分利,闔境騷擾,吏胥唾鄙,頃日安置罪人金壽恒,行過境內也,威脅屬驛,牽送大馬,有如公行入把者然,放恣無忌之狀,殊極駭然,請海南縣監柳德玉拿問定罪。上曰,更加詳察之。掌令成瑨所啓,請還收緣坐罪人煥·爀放歸田里之命。措語見上上曰,勿煩。又所啓,請朴廷藎等竝設鞫嚴問以正王法。措語見上上曰,勿煩。又所啓,臣伏見承服罪人洪致祥照律判付,有減死安置之命,臣不勝驚訝之至。致祥罪惡,臣雖得聞,而未得其詳,鞫廳參坐,見其供辭,則其陰兇情節,畢露無餘,師命·致祥,厥罪惟均,竝爲承款,而一則伏法,一則減死,按法之體,豈容如是。仰惟殿下,私恩雖伸,三尺至嚴,請承服罪人洪致祥依律處斷。上曰,已諭於諫院之批,勿煩。上曰,致祥,罪惡雖重,予不忍加誅,特爲貸死,今此按法之論,事體重大,如此之事,兩司合啓爲當矣。大司諫李玄紀所啓,臣於致祥按法之啓,非不知事體之重,而方在鞫坐,未及通議於同僚,倉卒入侍,不暇念及於合啓,致勤聖敎,不勝瞿然,顧此做錯,雖緣事勢之致然,而旣失臺體,不可仍冒於臺席,請命遞斥臣職。上曰,勿辭,亦勿退待。掌令成瑨所啓,今此洪致祥按法之論,非不知事體之重大,而方在鞫廳,猝當入侍,未及通議于多官,雖緣事勢之適然,而失體之事,在所難免,請命遞斥臣職。上曰,勿辭,亦勿退待。以上燼餘
上在昌德宮。停常參·經筵。
柳命賢啓曰,明日常參·經筵,取稟。傳曰,只晝講。
掌令成瑨啓曰,李瞻漢等極惡之罪,與光漢別無異同,嚴鞫得情之請,在所不已,論列累日,兪音久閟,臣以爲一向堅執,亦有所未安,與同僚相議停啓矣。今聞物議,瞻漢等罪狀,實非脅從,而遽爾停論爲非,臣於此,不勝瞿然之至。昨日同僚之引嫌,所當聯名,而鞫廳罷後,前患胸痛,猝發,達夜叫苦,今始扶病來避,所失尤大,請命遞斥臣職。答曰,勿辭。
朴鎭圭啓曰,掌令成瑨,再啓煩瀆,退待物論矣。傳曰,知道。
傳于朴鎭圭曰,憲府之官,竝皆引避,而無處置之員,未肅拜人員,牌招察任。
掌令申㶅啓曰,行大司憲柳命天,持平趙湜,以李瞻漢·南羾等窮兇極惡之狀,與益勳·光漢,少無異同,論以王法,斷不可容貸,嚴鞫之請,實出於公共之論,只以兪音久靳,一向爭執,亦涉未安,故相議停啓矣。今聞物議,以瞻漢等,自是首謀之輩,元非脅從之類,不可不終始力爭,以伸王法,而率爾停啓,虧損臺體,大加非斥,臣等不職之失,著矣。決不可一日仍冒於臺席。掌令成瑨,以李瞻漢等極惡之罪,與光漢別無異同,嚴鞫得情之請,在所不已,論列累日,愈音久閟,臣以爲一向堅執,亦有所未安,與同僚相議停啓,今聞物議,瞻漢等罪狀,實非脅從,而遽爾停論,爲非,臣於此,不勝瞿然之至。昨日同僚之引避,所當聯名,而鞫廳罷後,前患胸痛,猝發,達夜叫苦,今始扶疾來避,所失尤大,竝引嫌而退,遽停重論,見非物議,揆以臺體,勢難在職,請行大司憲柳命天,持平趙湜,掌令成瑨,竝命遞差。答曰,依啓。
權瑍啓曰,卽伏見北兵使姜萬碩上送增廣武科榜目,則一等一人,洪處達職銜,書以展力副尉禦侮將軍副司猛,旣書展力,則不當疊書禦侮,而莫重御覽文書,如是不察,事甚駭然,姜萬碩及試官虞侯李挺然,富寧府使李漢雄,鏡城判官洪受漸,竝從重推考,原榜目則下該曹後,使之付標於誤書處,如何?傳曰,允。
江春監司,以孝思殿別薦新木頭菜等,限內不得上納,都會官春川府使洪以度罷黜,臣段置,身爲道主,不能檢飭,惶恐待罪事,狀啓。傳于睦林儒曰,勿待罪事,回諭。洪以度,只推勿罷。
柳命賢,以弘文館言啓曰,本館呈告陳疏之人,至於三員之多,下番尤無推移之勢,當此頻數開筵之時,事體不宜如是苟簡,呈告未肅拜人員,竝卽牌招察任,何如?傳曰,允。
權瑍,以兵曹言啓曰,當日老除御營軍李武世稱名人,自宣仁門入來,差備門外擊錚,極爲駭愕,令攸司囚禁治罪,同門守門將玉五瑞,常時不能禁斷雜人,以致闌入,亦難免其責,推考,何如?傳曰,允。
又以司僕寺言啓曰,旌義縣監朴世佶,遞任進上馬二匹,今纔上來,禾毛色,別單書入,而內廐立養之意,敢啓。傳曰,知道。
又以義禁府言啓曰,倭譯朴再興,拿問事,命下矣。今聞韓天錫,與再興,同爲渡海之人,亦不可不究問,一體拿問,何如?傳曰,允。
又以義禁府言啓曰,甲山府定配罪人金萬直,押去啓目,旣已啓下,而臺諫方以嚴刑得情,論啓。不得發配之意,敢啓。傳曰,知道。
大司諫李玄紀,正言李元齡啓曰,請還收緣坐罪人煥·爀放歸田里之命。請遠竄罪人金鉉亟命嚴鞫得情,以正邦刑。請承服罪人洪致祥依律處斷。請海南縣監柳德玉拿問定罪。措語竝見上鞫廳罪人金萬直,密受師命之旨,擔當譏察之說,藉藉京外,而及至師命·致祥輩,謀起誣獄之時,乃使此人,爲圖受密旨之地,則萬直之與知兇謀,判然無疑,且晨昏往來,無使人知之說,萬直供辭,亦不自隱,其間情節,有不可測。此而不鞫,則無以破奸宄之謀,而釋國人之疑,請鞫廳罪人金萬直嚴刑得情,以正邦憲。益勳·師命,包藏禍心,醞釀凶圖,毋論文武商譯,凡可以聽其指揮,使助成謀計者,無不俱收竝蓄,作一淵藪,而今兩賊,旣已伏法,其附麗親密之類,怨憾次骨,其在慮患之道,不可置之於京輦之下矣。前郡守韓范齊,以師命切族,出入其門,情意親密,藉勢作惡,罔有紀極,故參贊尹鑴世葬之地,在於驪州,鑴雖被禍,其先則自是卿宰,而范齊,火燒其山,墾及龍尾,惟此一事,亦可見其無狀。前司果金萬年,以師命腹心,往來於致祥之家,百般游說,俾解宿憾之說,狼藉於致祥之招,其間情節,萬萬可疑。副護軍閔暹·李晩輝,前兵使李惠疇,會寧府使金汝欽,前萬戶金松齡,俱以師命私人,便同手足,凡干密計,無不與聞,伺察之說,有耳皆聞。武人韓地錫,譯官韓天錫,以益勳家臣,密贊兇計,益勳,至以御營廳銀貨一萬餘兩,出給於此兩人,積年牟利,迄今不償,此輩陰凶情節,秘不可盡知,而以其顯著者言之,亦甚叵測,討罪之典,在所不已,請竝命邊遠定配。答曰,不允。柳德玉·金萬年事,依啓。
答戶曹參議李義徵疏曰,省疏具悉。爾其勿辭,從速察職。元疏缺
答司諫李壽徵疏曰,省疏具悉。爾其勿辭,從速察職。元疏缺
答江華留守權瑎疏曰,省疏具悉。卿其勿宜過辭,從速察職。元疏缺以上燼餘
上在昌德宮。停常參·經筵,只晝講。
下直,新昌縣監南彦昌,燕岐縣監李斗齡。
朴鎭圭啓曰,明日常參·經筵,取稟。傳曰,只晝講。
又啓曰,來十一日輪對爲之事,命下矣。宗廟修改相値,頉稟。傳曰,知道。
又啓曰,大司憲,掌令一員,持平一員未差,掌令申㶅服制,執義李國芳,持平柳世鳴在外,今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
以李再春爲假注書。
朴鎭圭,以義禁府言啓曰,南海縣監柳德玉,拿問定罪事,傳旨,啓下矣。柳德玉時在任所,依例發遣府羅將,拿來,何如?傳曰,允。
又啓曰,大司憲,掌令一員,持平一員未差,執義李國芳,持平柳世鳴在外,掌令申㶅才遭服制,監察茶時,事體苟簡,今日政,新除憲府官員,竝卽牌招察任,何如?傳曰,允。
以備忘記,傳于朴鎭圭曰,前都事金道淵,與兇賊師命,情誼之親密,實非尋常,往在己丑年間,渠敢以移授訓將於師命,以便機察之意,肆然天聽,其時訓將,卽申汝哲,而師命之貪權樂勢,予素相知,故深惡其更起機察,必欲戕害一邊人之陰謀,嚴斥痛絶,故厥後不敢售其奸計,而到今師命,窮兇極惡之罪,旣已輸情伏法,則平日尤甚黨惡之類,決不可削版而止,絶島遠竄。
柳命賢,以吏曹言啓曰,新除授羅州牧使李慣,戶奴呈狀內,矣上典,落馬重傷,左脚赤腫,不得屈伸,轉側須人,瘀血挾痰,凝結於胸脇之間,牽引刺痛,眠食俱廢,旬月之內,決無起動之望,斯速處置云。本州,元非厭避之地,而呈狀內辭緣如此,羅州牧使李慣,依近例罷黜,何如?傳曰,允。
又以吏曹言啓曰,江華留守有闕,依近例令備邊司議薦,何如?傳曰,允。
有政。吏批,判書沈梓進,參判兪夏益都試進,參議姜鋧受由在外,右承旨柳命賢進。
吏批啓曰,羅州牧使,今當差出,而本州物衆地大,素稱難治,無故可擬之人,乏少,都事中可合人,竝擬,何如?傳曰,允。
李徵龜爲掌令,李萬元爲持平,閔宗道爲工曹判書,元相爲鐵原府使,金兌昌爲禮安縣監,南尙熏爲坡州牧使,李墪爲晉州牧使,李後晟爲吉州牧使,李休徵爲龍仁縣監,吳尙游爲兵曹佐郞,朴思一爲校書正字,權瑎爲大司憲,李沃爲承旨,權恒爲仁川縣監,蔡聖後爲楊根郡守,尹源爲漢城判官,柳命天爲知義禁,崔紀爲海南縣監,金世瑨爲禮曹正郞,朴泰淳爲兵曹正郞,柳命堅爲副提學,李蓍晩爲執義,沈撥爲持平,趙湜爲正言,金海一爲兵曹參知,趙嗣基爲判決事,金夏鉉爲通禮,李國憲爲忠州牧使,柳命天爲同知成均,沈挺彙軍器判官仍任事,承傳,李行道爲典籍,四館春別薦,孫萬雄爲羅州牧使。
兵批,判書尹深都試進,參判李鏶習陣進,參議李沃受由在外,參知李瑞雨進,左副承旨朴鎭圭進,柳命天·成瑨·李行益·魚壽一·張羽瀛·成胤童·張天翼爲副護軍,金構·趙湜爲副司直,李鏶爲左邊捕盜大將。
睦林儒,以兵曹言啓曰,今此進賀兼謝恩使一行,赴京時所把驛馬,必須前期分定,可無未及之患,應把驛馬四十匹內,忠洪道七匹,全羅道九匹,慶尙道十五匹,來五月初七日京中逢點,江春道五匹,咸鏡道四匹,同月十二日直送安州逢點之意,各道監司處,分付,何如?傳曰,允。
又以兵曹言啓曰,當日幼學李雲齊稱名人,自金虎門入來,差備門外擊錚,極爲駭愕,令攸司囚禁治罪,同門守門將李時馪,常時不能禁斷雜人,以致闌入,亦難免其責,推考,何如?傳曰,允。
又以司謁啓曰,新除授左承旨李沃,時在京畿坡州地,斯速乘馹上來事,下諭,何如?傳曰,允。
又以義禁府言啓曰,誣證繼母烝獄罪人斗任,旣已拿囚,事係綱常,依法例三省推鞫,何如?傳曰,允。
又以司謁啓曰,綱常罪人斗任,三省推鞫事,命下矣。委官,何大臣進去乎?敢稟。傳曰,右相進去。
又以司謁啓曰,綱常罪人斗任,三省推鞫事,命下矣。兩司進參事,城上所牌招言送,何如?傳曰,允。
又以司謁啓曰,卽者禁府都事,以委官意來言,綱常罪人三省推鞫事命下,而今日日勢已暮,未及開坐,明日以宗廟修改告由祭受香,明明日修改正日,連以拘忌,不得設鞫,當於十二日開坐,而今日新除授知義禁柳命天,與同義禁尹以濟,有妻娚妹夫相避,一員改差,卽爲差出,以爲參坐之地云,故敢啓。傳曰,知道。同義禁尹以濟,改差。卽爲口傳差出。
傳于睦林儒曰,今日日勢已暮,三省推鞫,勿爲開坐事,分付。
朴鎭圭,以司謁啓曰,新除授左邊捕盜大將李鏶,卽爲牌招命召,大將牌·傳令牌,傳授之意,敢啓。傳曰,知道。
以廣州留守李沆,境內居李起澤奴婢等四名燒死事,狀啓,傳于柳命賢曰,燒死人等,令本府恤典擧行。
院啓,大司諫李玄紀,正言李元齡啓曰,臣等,近年以來,罕在朝端,武弁名字,多不記得,昨日新啓,相議構草時,其中李晩輝之名,誤書以萬彙,昏謬之失,大矣。何可仍冒於臺席乎?昨緣日暮,今始來避,所失尤大,請命遞斥臣等之職。答曰,勿辭。
朴鎭圭啓曰,大司諫李玄紀,正言李元齡,再啓煩瀆,退待物論矣。傳曰,知道。
獻納李泰龜啓曰,請還收緣坐罪人煥·爀放歸田里之命。答曰,不允。又啓曰,請遠竄罪人金鉉亟命嚴鞫得情,以正邦刑。答曰,不允。又啓曰,請承服罪人洪致祥依律處斷。答曰,不允。又啓曰,請鞫廳罪人金萬直嚴刑得情,以正邦刑。答曰,不允。
又啓曰,前郡守韓范齊,副護軍閔暹·李晩輝,前兵使李惠疇,會寧府使金汝欽,前萬戶金松齡,武人韓地錫,譯官韓天錫,竝命邊遠定配。措語竝見上答曰,不允。又啓曰,大司諫李玄紀,正言李元齡,竝引嫌而退,據法論啓,旣得臺體,誤字之失,元非大段,不可以此輕遞言官,請大司諫李玄紀,正言李元齡,竝命出仕。答曰,依啓。
睦林儒啓曰,臺諫出仕事,命下矣。今已夜深,待明日開門牌招之意,敢啓。傳曰,知道。以上燼餘
閏三月初九日巳時,上御熙政堂晝講。知事沈梓,特進官申厚載,參贊官柳命賢,侍講官李鳳徵,檢討官金邦杰,武臣金重器,假注書李再春,記注官權彭老,別兼春秋沈季良入侍。上讀前所受困卦,自初六臀困于株木,止六三象不祥也。一遍訖,侍講官李鳳徵,進講,自九四來徐徐,止上六象吉行也。一遍,上受而讀之。鳳徵曰,講聲,當宣暢,而臣聲音短促,不能宣暢,臣誠惶悚。以文義言之,四,大臣之位,二,士位,初,民位,方伯當四,守宰當二,方伯才弱,不能濟物,民間隔於守宰,不能振拔,方伯,雖欲救民之困,無可拯之力。且困於間隔,不能解民之冤,欲無金車之困,必愼簡方伯,然後得矣。且兌屬金,金屬刑,故有刑殘之象,四爲五之臣,而有股肱之義,故謂四爲足,兌爲口鼻,爲缺裂,有劓刖之象,坎爲赤,爲裳,取行來之義,而下赤紱二字,五與二,本是正應,而俱爲剛陽,故至誠下求,自然相合,遂做濟用之業,而少或猶豫,則才不肯爲用,故有利用祭祀之誠,然後可致之。昔唐文宗時,內則奸壬專恣,外則藩鎭跋扈,嘗謂群臣曰,朕於天下事,有不能行者,但飮酒,醉猶不知,至誠求賢,以拯其困之道,可知也。漢高時,蕭·曹·良·平,當之,光武時則鄧·馮,當之,昭烈時則諸葛,當之,唐太宗時則房·杜·魏諸人,當之。代各有了一世之才,而但人君心學不明,則或以賢爲愚,以奸爲忠者,比比有之,好惡取舍之際,自有顚倒誤着之失,甚可懼也。上曰,當留意焉。講罷。
沈梓啓曰,臣入來時,伏見修撰沈橃疏批,則所陳之事,當令該曹稟處云,蓋疏所謂方伯之擬,則果是本曹之所爲,而江華留守則自是備局之薦,元非本曹之所敢擅擬。且分司,本非外職,與京衙一體,則於內職批擬之際,元無所妨,雖今日之政,各其當品中,固當擬望,忠州牧使李后定則十年廉退,節操淸高,旣是通朝之所共知,公議皆以補外,爲非云。亦於兩司及玉堂之望,一體擬入,何如?上曰,李后定玉堂之擬,誠宜,忠州牧,爲先遞差。
又啓曰,副提學,今當差出,而擬望之人,乏少,外任竝擬,何如?上曰,允。
又啓曰,頃日政,務安縣監宋儒龍,擬望受點矣。今聞其父,年迫七十,方在草土,且有疾病,渠以獨子,不忍離側遠去,其情理,誠爲切迫,物議皆以爲非,不可遠補近千里之邑云。孝理之下,宜有矜念之道,務安縣監宋儒龍,改差,何如?上曰,改差。出擧條
李鳳徵啓曰,伏見近日處分,動合人心,事之是非,人之善惡,皆莫逃於聖監之下,自下實無更達之事,而但臺啓一款,尙靳允從,頗欠轉圜之美。上曰,臺啓旣出公議,不以爲非,予初旣酌處,故然。
又啓曰,師命詐死之說,傳播道路,千里喧藉,從後聞之,則雖未知眞的,而監刑金吾郞及獄官,當初不愼奉行,故有此怪駭之說,不可無懲治之擧。且行刑之時,見者甚衆,少無畏戢國綱之心,此不過朝無紀律,人心陷溺之致,誠悶矣。柳命賢曰,李鳳徵所達之言,臣等亦聞之矣。詐死之說,雖未知其必然,而行刑之時,渠之軍官下吏輩,環擁左右,使獄卒不得接迹,故以致人疑如此,發軍舁去,有若凡人行喪者然云,尤極痛駭。沈梓曰,不但責在都事,獄官,例爲專管矣。上曰,詐死之說,雖未必盡信,而都事獄官,不能致察,致有人言,都事,從重推考,獄官,先罷後推。出擧條
金邦杰啓曰,國家,新刊心經釋義,本出於先正臣李滉門下人李德弘·李咸亨之手,而德弘則識見固滯,其所爲說,多背師訓,咸亨所記則未及證正,先師下世,故李滉後孫家,及其奉安書院,皆無是本,只有李德弘家藏一冊,而鄕邑士子,以其未經先師之審證,無一傳觀者矣。乃者德弘外孫金萬休,心行悖戾,見棄鄕曲,欲爲托迹時烈,憑藉威勢,而無干謁之階,妄以德弘所記釋義,指以爲李滉所證定,而投進於時烈,時烈,乃敢上徹天聰,刊布中外。且以金萬休,爲年高積學,而推薦爲齋郞,其欺聖明·誣先賢·誤後學,噫,其甚矣。道內多士,將欲齊聲叫閽,爲先賢辨誣之地,而特未之及耳。伏願聖明,勿以舛訛文字,更經睿覽。柳命賢曰,不但不入睿覽,宜布告中外,使人人洞知其如許實狀也。上曰,誣上曲折,知道。當依所陳留念。
柳命賢啓曰,洪致祥事,實天下古今所未有之變,致祥,王室至親,異於他人,設令聖上,眞有是事,其在致祥,則固當於人所不知之處,從容微達,委曲潛規,乃其義也。敢以千萬意外不近人情之說,白地做出,幻弄機關。且內俟動靜,外結權臣,必欲售其凶計,幸賴天神扶助,奸膽透露,鬼蜮陰謀,竟至摧擺,豈非人力之所不及,而不幸中之幸耶?罪旣貫盈,決難容貸。上曰,旣已貸死,特一時親親之意耳。李鳳徵曰,洪致祥,聖上雖欲全恩,不可得也。命賢曰,臣當盡所懷,聖明年近三十,久無儲嗣,皇天眷佑,元子乃生,雖輿儓下卒,莫不忻抃,今日臣僚,當各自如私家之事,欽慶悅幸之不暇也。伏聞頃日下詢時,沈梓·睦林一之外,皆有疑難之色,或稱名號之定不定,不是關緊,或稱他日有難處之端,人心世道,旣如彼,實未可曉也。今以師命事旣出後,觀之,則謂擧一世皆然,則或涉太過,而彼輩心事,本來如許,況元子,未及長成,人心危疑,國勢單弱如此,致祥之輩,安知其日後造作,無限禍端乎?且金道淵所達,極爲驚駭,實非外人所可測度,必請師命爲訓將,終欲何爲,想其心術,必不但欲戕害一番人而止。上曰,承旨所達,最爲明白。致祥,異於他人,事若微細,則豈欲發口至親之間,造此罔測之語,凡人聽聞,惑亂尤易,豈非痛惡之甚者乎?渠雖負國,予不忍負渠,雖誣上之事,一節甚於一節,而旣下貸死之敎,重其失信,故如是留難,原其罪狀,豈可容貸耶?鳳徵曰,命賢所達,日後可慮云者,不無意見,致祥,雖云王室至親,與磐石之宗,不同也,況法以制治,刑以懲惡,法一撓則危至,刑不中則亂生,是以書曰,關石和勻,王府則有下之所守者,正,上不得威奪,上之所執者,正,下不得强爭。昔晉文公請隧,周天子至衰弱,而猶且曰,是王章也。叔父有土,而隧又何請焉?此爲著明之效也。今則臺臣所爭,極其嚴正矣。梓曰,人臣,帶誣上不道四字,未有得生者也。厚載曰,三尺至嚴,貸之誠難矣。命賢曰,臺啓,從必連發,而臣等所見,故敢達。重其失信,特一時之私恩,金石不刊之典,終難撓屈矣。上曰,當初旣已貸死故然,以獄情見之,則其發於謀害東平君,戕及諸人矣。而李師命,與致祥初有宿憾,終則和解,於此亦可知其同謀矣。命賢曰,今日之事,戚聯宮掖,外臣則不知,不敢明白眞達,然聖明,旣已洞知其情狀,必須明正夬斷,以服人心。且昔唐太宗,以李世勣爲疊如都督,遺囑高宗收用,以爲他日市恩之地,此非人君正大之事,而其父子之情,則至矣。帝王刑賞之道,有時如此,今日諸臣,孰不欲爲元子死,自上必思他日之慮,燕翼之道,宜無所不用其極,不當拘於區區小節,以貽後時無限之憂,徵諸前史,亦多有可監者矣。梓曰,承旨所白,甚爲切至。上曰,致祥,非一朝一夕之故,天地神人之所共憤,諸臣之言,皆不爲非,承旨所達,可謂曲盡無餘,而但當初旣已許貸,故如是,豈以爲非是而不允乎?命賢曰,此輩,締結宦寺,交通宮禁,做出如此不道之言,宮禁不可不嚴。鳳徵曰,嚴宮禁,非泛然奏達之語,昔越王句踐返國,先戒曰,內言不出外,外言不入內,蠻夷尙然,況聖明乎?上曰,此言有深憂遠慮,當留意焉。
柳命賢啓曰,憲府,連以監察茶時,致勤聖敎,臺官,固不可一日瘝曠,而近來兩司,位甚不齊,執義李國芳,正言朴昌漢,則以鄕試試官事,方被推勘,勢難行公。持平柳世鳴則旣下諭旨之後,果得重病,旬月之間,決難差愈上來云。掌令申㶅則纔遭同氣之戚,出仕未易,故自爾如此,合有變通之路矣。上曰,國芳·昌漢旣被推考,則律之輕重,固不可知,世鳴病重,果是實狀,則差病上來,亦難等待,此三人竝遞差。今日政,差出事,分付政廳。
上曰,武臣出身何年,歷職何官?金重器對曰,丙辰出身,摠府郞·南海伊川兩縣訓僉·刑曹郞·南原營將,卽莅歷也。上曰,有所懷,則達。重器曰,纔還營將,而別無大段所達矣。
上曰,金道淵遠配判付內,絶島二字付標。
慶尙道生員梁天翼等疏曰,伏以臣等,竊伏念尊道而尙賢者,有國之先務也。道不尊則無以成至治,賢不尙則無以振風化,道苟可以尊,賢苟可以尙,則豈可以前日之曠闕,而靳後日之祀典哉?道內咸陽,有故參奉臣姜翼,卽一世之儒宗,百代之師表,而嫡傳先正臣文獻公鄭汝昌之道脈者也。士林尊慕而俎豆之者,蓋已久矣。尙在鄕祠,未得配汝昌,而躋享於賜額之院,不但公論之惋,士類嗟惜,實有歉於國家尊尙之道矣。臣等,乃敢刳肝裹足,仰陳冕旒之下,伏惟殿下垂察焉。臣等,竊伏見姜翼,資稟純粹,氣宇峻整,早悟爲己之學,獨得趨向之正,其律身之功,履道之則,動遵古人繩墨,而事親,以養志爲先,刑家,以禮敬爲務,守己也簡而重,接人也和而嚴,寤寐伊洛之學,探賾性命之源,玩心圖象之玄徵,允蹈賢聖之軌躅,表裏交養,酬酢合宜,望之可畏,卽之可愛,人無賢不肖,莫不有以感發興起,雖未敢窺測其造詣之淺深,而緖言餘風,猶足以範世師俗,此翼之爲一世儒宗也。後汝昌十數年,而生於汝昌之里,慕其風而尊其道,其醇正之學,踐履之篤,實汝昌心傳神授之正脈也。時當士禍之餘,士氣已喪,諱言道學,而翼,慨然以道自任,創院而祀汝昌,講學而尊汝昌,使汝昌之學,已絶而復續,使汝昌之道,旣晦而復明,能以汝昌之道學,終得以大彰明於世,而不泯於後者,實翼之功,而我東斯道之脈,賴是而光明,此翼之爲百代師表也。奧在明廟朝,先正臣吳健,薦其賢,而明廟嘉之,特降召命,庶將有爲於世,而天不假年,壽至四十,卒不得展施其所學,豈非吾道之不幸也?然其高世範俗之懿行,明道啓學之大業,至今照人耳目,可以指南於後世矣。臣等,竊伏見先正臣曺植·盧稹·金宇顒,或許以信道之篤,或稱其心學之正,或指爲濁俗之砥柱,至於先正臣吳健之挽曰,天懼吾東道不明,旣生文獻又先生,先正臣鄭蘊之狀曰,用力於誠正之功,自當時諸賢,已極推許之盛,則非特可祭於鄕社也,明矣。況又咸陽藍溪書院,是翼爲汝昌所創建也。生而尊祀,歿而配食,固合義理之正,而賜額重地,不可私自附享,姑先權立鄕祠於汝昌廟近地,仍以先正臣文簡公鄭蘊同享焉。以爲次第陳請之計,而遐方韋布,上達未易,因循苟安,公議大激,頃於乙卯之歲,臣等,抗章叫閽,請以姜翼·鄭蘊,同配于汝昌之廟,蓋以汝昌之學,一傳于翼,而爲道德之醇儒,再傳于蘊而爲精忠大節之臣,三賢一堂,竝美而無憾也。第於其時,典禮之臣,單擧蘊而回啓,故蘊則已蒙恩許而陞配,翼則尙享于鄕祠,豈非翼不幸早世,位未滿德,而當世耳目之近,不如蘊而然耶?若以爲微而不顯,則一時名賢臣之所嘗推重者,實非阿好溢美之言,其身雖微,其道已顯,豈可以名位之卑微,而掩其道德之尊顯哉?顧以翼之道德言之,鄕祠,非必爲損,陞享,非必爲加,而翼·蘊之於汝昌,旣如曾·思之於孔聖,固當同堂而配食,不可一陞而一否也。況蘊之學,私淑於翼,而先配于汝昌,翼之學,私淑於汝昌,而反不得配汝昌,則不亦有違於尊道之統乎?且以前事言之,東方古無書院,先正臣周世鵬,始創文成公安裕竹溪書院於豐基白雲洞,後人,仍以世鵬,配其享而無異議,今翼之藍溪書院,亦竹溪後始創,而尊德倡學之功,尤萬萬於世鵬,則獨不如世鵬之配食者,竊恐有欠於事理之當然也。傳曰,德不孤,必有隣,汝昌,旣以大賢,血食百世,而其傳道緖,如翼,至誠尊信,如翼,終不得配食一堂,宛若函丈之從容,則士林之鬱抑,固已大矣。而斯文之欠典,又如何哉?臣等之所以一請再請,而不知止者,非有所私尊也。俱居後學之列,久沐遺化之中,知翼道德之盛,莫臣等若也。則千里控章,同聲叫閽,實出於秉彝好德之心,而有不容自誣者矣。伏願殿下,特垂睿察,亟擧墜典,許令翼陞配于藍溪書院,則可以振儒風,可以賁治道,豈但臣等之幸?實國家右文之休矣。臣等,不勝戰灼祈懇之至。答曰,省疏具悉。疏辭,令該曹稟處。
上在昌德宮。停常參·經筵,只晝講。
自昧爽至辰時,沈霧。夜一更,月入太微西垣內。五更,月入時,月色赤。
睦林儒啓曰,明日宗廟永寧殿修改相値,視事,頉稟。傳曰,知道。
朴鎭圭啓曰,吏曹郞廳來言,承旨有闕,政事,何以爲之?取稟。傳曰,當日爲之。
又以都摠府言啓曰,副摠管全溪君溥,禁軍都試坐起,除標信訓鍊院進去之意,敢啓。傳曰,知道。
吏曹口傳政事,以鄭樸爲同義禁。
傳于朴鎭圭〈曰〉,左議政睦來善,焚黃呈辭,給由馬,澆奠床備給。
朴鎭圭,以弘文館言啓曰,新除授副提學柳命堅,時在咸鏡道咸興地,經筵事緊,請斯速乘馹上來事,下諭。傳曰,竣事自當上來,姑勿下諭。
吏曹口傳政事,蔡成胤爲檢閱。
朴鎭圭,以備邊司言啓曰,本司堂上,元數雖多,各有緊務,不得專察本司之任,有司堂上,專管凡務,而睦昌明·柳命賢俱在政院,事多委滯,誠爲可慮。喉司重任,雖難一時盡遞,睦昌明·柳命賢中,一人姑遞承旨,使之專察本司之任,何如?傳曰,在下者,遞差,可也。
又啓曰,兼同知義禁府事鄭樸,時無職名,令該曹口傳付軍職,以爲參鞫之地,何如?傳曰,允。
又以兵曹言啓曰,當日韓原副正樞稱名人,自敦化門入來,差備門外擊錚,極爲駭然,令攸司囚禁治罪,何如?傳曰,允。
睦林儒,以弘文館言啓曰,本館上下番,見存七員內,應敎李鳳徵,校理李湜遭服制,副應敎沈槿掃墳受由,明將出去,副校理李玄祚奉使在外,修撰南致熏,以三省問事郞廳,啓下。副校理臣李允修,副修撰臣金邦杰獨爲入直,而疾病事故,有未可知,上下番闕員,今日政,盡爲差出,明日待開門,竝爲牌招察任,何如?傳曰,允。
朴鎭圭啓曰,宗廟都提調右議政金德遠,送言曰,明日,乃宗廟修改正日,本署提調,不可不備員,而提調徐文重,纔已辭遞,其代,自本院啓稟差出,以爲明日進參之地云。令該曹卽爲口傳差出,何如?傳曰,允。
又啓曰,卽日爲政事命下,而都承旨睦昌明未肅拜,左承旨李沃在外,廳中,只有臣鎭圭及同副承旨睦林儒,而兵批則臣當以該房進去,吏批則無進參之員,何以爲之?敢稟。傳曰,兵吏批兼進。
傳曰,禮曹判書,今日政差出。
又傳曰,同義禁,今日政差出。
有政。吏批,判書沈梓病,參判兪夏益進,參議姜鋧受由在外,左副承旨朴鎭圭進。李蓍晩爲承旨,吳始復爲宗廟提調,柳鳳徵爲務安縣監,南有星爲南陽府使,沈梓爲兼同成均,李觀徵爲右參贊,權瑍爲刑曹參議,柳命賢爲大司成,方世健爲典獄主簿,閔黯爲禮曹判書,金澍爲執義,鄭樸爲江華留守,申厚載爲同義禁,承旨望單子。傳曰,李鳳徵除授。
兵批,判書尹深都試進,參判李鏶病,參議李瑞雨進,參知金海一未肅拜,左副承旨朴鎭圭進。徐文重·鄭樸·柳命賢·李國芳爲副護軍,柳炅·權瑍·柳世鳴爲副司直,朴昌漢·權迪爲副司果,張萬翼爲副司勇。
睦林儒,以耆老所言啓曰,本所奴婢,國朝賜與,初非不厚,而年久之後,死亡殆盡,卽今餘存鮮少,殆不成貌樣,今此籍沒奴婢中,三十口,除出劃給,以爲本所使喚之地,何如?傳曰,允。
府啓,大司憲權瑎,掌令李徵龜,持平沈橃·李萬元,前啓,煥·爀事。答曰,不允。前啓,朴廷藎事。答曰,不允。前啓,洪致祥事。答曰,不允。新啓,戚里之夤緣蹊逕,人臣之密通宮禁,國之大閑,至嚴且截,雖尋常請托,苟有所干瀆,則其罪罔赦,遠竄罪人金道淵,席其父燻爀之勢,襲其父陰賊之心,怙寵恃恩,縱恣無忌,逞凶稔惡,靡所不至,卒乃以移授訓將於師命,以便譏察之意,密干天聽,欲以兵權,畀其私人,其費心積慮,豈但屠殺一番人之計而已哉?迹其干上戕人之罪,道淵爲首,師命爲從爾,人臣有如此之惡,犯如此之罪,豈可一日容息於覆載之間哉?此而不正王法,則無以快神人之憤,嚴國家之防,請遠竄罪人金道淵按律處斷。答曰,已喩於諫院之批矣。
院啓,大司諫李玄紀,正言李元齡,前啓,煥·爀事。答曰,不允。前啓,金炫事。答曰,不允。前啓,洪致祥事。答曰,不允。前啓,金萬直事。答曰,不允。前啓,韓范齊等事。答曰,不允。新啓,臣等,昨伏見備忘記,有金道淵遠竄之命,而辭旨極嚴,照燭孔昭,在廷臣僚,孰不嘆服也?道淵,以賊胄之子,爲師命之腹心,陰兇之圖,遂萌於乳臭之年,詭秘之迹,已播於中外之聽,而特以鬼蜮之態,難於把捉,削版之罰,只擧微罪,及承聖敎,始知其因緣宮掖,爲師命遊說,托以譏察,欲授將權於師命。噫嘻,此何爲者,人君之授人以職,譬如天地之有造化,雖尋常除拜,固非在下所敢圖,況訓將之任,何等權柄,而乃敢爲其親密之人,至煩纊聽之下哉?設使道淵之心,只在譏察,陷人惡逆之計,固是死罪,矧乎其心,亦有不可以測度者,則鉤問得失,以伸王法,豈容但已也?非國家之至親,而濫通禁地,則罪狀,浮於致祥,受凶賊之陰嗾,而直請兵權,則放恣,甚於師命矣。師命,旣已伏法,致祥,方請按律,而道淵之罪,止於遠竄,則無以破奸宄之謀,而服國人之心,請遠竄罪人金道淵拿鞫嚴問,以正邦刑。答曰,不允。伊時,予深惡道淵之爲凶賊,師命,更起戕害之計,嚴辭痛斥,終不遞改,汝哲之將任,渠不敢售其奸計,而到今師命伏法之後,尤甚黨惡,親密如手足之人,不得不快施屛裔之典矣。至於正刑之論,似涉太過,勿爲煩論。
答右參贊徐文重疏曰,省疏具悉。卿辭如此,本職及宗廟提擧之任,當勉副,卿其勿辭察職。原疏缺
答左議政睦來善箚曰,省箚具悉卿懇。今玆恩命,意非偶然,卿其安心勿辭焉。仍傳曰,遣史官傳諭。
答副應敎沈檀疏曰,省疏具悉。卿其勿辭往來焉。元疏缺
右副承旨權瑍辭職上疏。入啓。踏啓字。以上燼餘
閏三月初十日巳時,上御熙政堂晝講。知事李觀徵,特進官吳始復,參贊官柳命賢,侍讀官李允修,檢討官金邦杰,武臣李浚明,假注書李再春,記注官權彭老,別兼春秋沈季良入侍。上讀前所受困卦,自九四來徐徐,至上六象吉行也。一遍訖,李允修,進講,自井序卦,至大象勞民勸相,一遍訖,上受而讀之。允修,釋文義曰,困下有井,以卦體言之,井似好於困也。然而盡其道,難改邑不改井,蓋坎體,自坤而變,是改邑,五以剛其中而不變,是不改也。蓋井之德,不失其常,爲貴,汔至亦未繘井,井有濟物之功,方可謂井,人君亦有及物之澤,方可謂盡君之道矣。夫五穀,種之美者也。苟爲不熟,不如秭稗,井幾至而未及用,猶爲棄井也。故井之道,貴乎有成,養而不窮,井之養物,不有窮已,猶聖德及物,無時而竭,改邑不改井,乃以剛中者,更釋其卦辭也。無喪無得兩句,本義最分明,意亦無他,木上有水,井,君子以,勞民勸相,井之養人,所及者衆,故觀象取法,勞民觀相,夫上之人,雖善治,天下之人,必相勉以義,然後方見治化之成就,故勞來其民,勸勉使相助也。且本義參看,則似好矣。上曰,然。講罷,吳始復啓曰,臣纔自慶州上來,本州有大段弊瘼,敢此仰達矣。左兵營,距慶州一日程,兵營需用柴炭,因嶺南暗行御史書啓,自癸卯年,東南面一百三十負民結,劃給兵營,創出進排柴炭之規矣。其捧用之數,逐年漸加,一束之柴,幾至一同,一石之炭,亦至三四十斗,遠地輸運之難,已不暇言,而捧納之際,御營屬輩,操縱點退,以此本州民怨特甚,將不能保存,若無變通之擧,則必有流散之患,自明年爲始,柴炭收捧之規,特爲革罷,令本道監司,與本州商確,一百三十夫柴炭之價,十分的定,自本州收捧,以爲輸送兵營之地,則猶勝於輸納柴炭,而民怨如此矣。上曰,令本道監司問議於本州,變通,可也。出擧條
又啓曰,常平廳銀錢米布,往在師命主管時,幾盡散給於商賈雜類,公藏蕩竭,此則聖明旣已下燭矣。其中李忠白·李震英等,稱以出債,公然受去者,多至累千餘兩,已過累年,尙不償納,本廳非用刑衙門,雖刻期督促,萬無盡數徵捧之理,忠白等妻子,時在平安道云,其正妻及子,令本道監司着枷上送,囚禁刑曹,以爲趁速徵捧之地,何如?上曰,李忠白等妻子,令本道着枷上送,囚禁刑曹,以爲徵出之地,可也。出擧條
柳命賢啓曰,李忠白貸出賑恤廳銀貨,恣意偸食之狀,已極可駭,而此外尤有所痛惡者,李忠白·金瑀·金夢斗三人,俱以市井無賴之輩,依附師命,結爲腹心,憑藉形勢,作拿民間之狀,罔有紀極,至於散給公家財貨,與之分利,人之疾怨此三人,無異師命,此人等,合有別樣嚴治之擧,以快人心矣。上曰,金瑀·李忠白,前日尹世喜疏中,所謂師命之腹心耶?命賢曰,是也。金夢斗則以湖南人,罪狀與忠白無異矣。上曰,此三人等罪狀,誠極痛駭,令攸司爲先囚禁,各別嚴刑,絶島定配,而李忠白則徵債後發配。出擧條
李觀徵啓曰,珍山,太祖大王胎峯,今番石物修改時,胎室近處古木,旣已斫伐,而卽今又有大木七八株,不但枝葉陰密,莎草被傷,或因大風,若有顚拔之患,則石物亦難免被傷,事甚可慮,令本道方伯,分付本官,剪伐,何如?上曰,分付本道,剪伐,可也。出擧條又啓曰,珍山,太祖大王胎峰主山,內邊則爲珍山地,外邊則爲公州地,而胎峯內外,或有生事之患,則珍山民,每每當之,外邊居民,則以居在公州,晏然無憂,故看護胎峯,大不如珍山之民,且距本州甚遠,故本州號令,猶有所不及,況珍山,則以他道他官,何能威制乎?若以胎峯主山外邊,限七八里地及居民,割屬珍山,則胎峯看護之道,自無虛疎之患矣。主山內邊居民,無不號訴,故敢達。上曰,經界事重,似難輕許,而問于兩道監司,從其便否而處之。出擧條又啓曰,前春影幀奉來時,自果川至全州,沿路各邑,別爲蠲賦,民皆懽忻,頌德不已。今番奉還時,則凍地未解,道路及大小橋梁修治之難,十倍於和暖之時,男女成群,累日勤勞,臣於珍山往來之路,目見道路橋梁,直路民力之用,可謂如前浩大矣。亦依春間蠲賦之例,蠲減大同一斗,則慰悅直路民心,莫大於此矣。只伏聞沿路稅入,幾倍於上年,而蠲減之數,多不過二千石云,於公,不爲大費,而於民,實爲大惠矣。今日急務,莫如收拾民心,待後日大臣入侍,詢問處之,何如?上曰,影幀奉來時,旣已蠲減大同,奉還時又爲蠲減,則似是一年疊施,而所達如此,大臣處詢問處之。出擧條
柳命賢啓曰,晝講,自祖宗朝,非但爲講書而已,蓋欲講論治道,故或一日五接,晉接無常矣。今則只當晝一接,旣非古規,且臣僚,每慮玉體倦疲,不敢久坐,有所論列,轉成規例,殊失開筵之本意。上曰,當留意。
又啓曰,翰林上下番,俱爲出去,史局久曠,雖出別兼春秋,連日入直,而史筆則自是翰林爲之,事體至重,誠不可一日曠廢,今日取才之後,令該曹卽爲口傳差出,牌招察任,何如?上曰,依爲之。
又啓曰,昨日入侍,以臣初入登對,故惶蹙不敢畢說矣。金道淵事,毛骨悚然,易將何等重事,而何敢密干天聽,若是無嚴乎?不待自下建白,特下備忘,而臺啓旣發,則旋靳允許,且此外若致祥·炫·萬直等事,累日爭執,當閟兪音,有若上下相持者然,此實臣僚之所未曉也。此輩或戚聯宮掖,或出入近密,情迹陰秘,固非外臣之所能詳知,而聖明則當自知之,若以臺啓有所乖當,則當洞然開陳,快施處分,不必一向持久,以咈群情。曾在宣廟朝,鄭汝立獄事,鄭澈爲委官,鍛鍊無辜,枉殺甚多,追論鄭澈之罪,屢月連啓,終不允兪,一日於筵中,朝臣,有以此事論列,則宣廟下敎曰,予非不知鄭澈之罪,而成渾,自是根本,澈則自是枝葉也。今不治根本,而治枝葉,故不爲允許,無乃殿下之意,亦或有符於此乎?今日之事,尤異於其時之事,致祥之輩,外結師命及武士,內候至尊動靜,潛伺暗闖,固非一朝一夕之故,操兵積威,散財結恩,若使凶計得成,則禍機將如何耶?臣等,不死錫胄,不死師命,獲蒙洪造,復見天日,此所謂今日以前,父母所生,今日以後,莫非君賜,言之至此,孰不感泣?如致祥輩事,誠如昨日所達,臣隣則實不知厥罪之如何,而聖鑑孔昭,自當一一洞燭,一從罪之輕重,明正夬斷,不使人心疑上下相阻,旣已處分之後,則更無他事,玉堂則專事輔導君德,臺閣專事補給闕遺,錢穀蕩竭,則思節用之道,軍政疎漏,則念修葺之策,內而防患於未萌,外而飭勵乎群工,惟思講求治道,保持全安,是今日區區之望也。上曰,縷縷所陳,憂愛切實,當別爲留心焉。以上燼餘
上在昌德宮。停常參·經筵。
睦林儒啓曰,明日常參·經筵,取稟。傳曰,停。
又啓曰,卽者禁府郞廳來言,三省推鞫,明日當爲開坐,而委官,纔遭妻喪,未及成服,勢難進參云,何以爲之乎?敢稟。傳曰,左相進去。
睦昌明啓曰,新除授同副承旨,卽日肅拜,自是古風,而同副承旨李鳳徵,屢度催促,不爲入來,殊甚未便,卽爲牌招,何如?傳曰,允。
睦林儒,以義禁府言啓曰,定配罪人金道淵,臺諫方以按律論啓,而卽接漢城府牒呈,則道淵,昨日日昏時致死云,令漢城府檢屍,何如?傳曰,允。
睦林儒,以兵曹言啓曰,當日幼學李灨,屬公奴二中稱名人等,自丹鳳門入來,差備門外擊錚,極爲駭愕,竝令攸司囚禁治罪,同門守門將金秀赫,常時不能禁斷雜人,以致闌入,亦難免其責,推考,何如?傳曰,允。
朴鎭圭啓曰,府司錄,以三公意啓曰,本府奴婢,一朔立役之數,多至六十名,而元數則京外,竝不過六百餘名,其中不足之數,未免引年立役,其勢難堪,今此籍沒屬公奴婢中,擇其有跟脚壯實者四十口,令掌隷院,京外參半劃給於本府,何如?傳曰,允。
睦林儒,以司僕寺官員,以提調意啓曰,江華牧場及南陽牧場看檢事,本寺主簿李延會,將於今十三日下去,依例給馬以送,何如?傳曰,允。
又以兵曹言啓曰,本曹郞廳八員內,正郞金聖佐·裵正徽在外,朴泰淳,問事郞廳除內外入直,都試進參郞廳,只是三員。佐郞吳尙游呈狀內,素患濕痰,乘時發出,症勢危重,而恩命之下,不得不扶曳出肅,而旬月之內,差復無期,且有難安情勢,斯速入啓處置云。當此都試方張之日,不可待其差歇,今姑改差,其代,以在京無故人,口傳差出,何如?傳曰,允。
朴鎭圭,以內醫院官員,以都提調意啓曰,臣昨日以捧藥事,開坐內局,見鍼醫李東益呈狀,則因賑恤事負債事,受罪公庭,不可仍在醫官之列,願爲汰去,未詳其曲折,招問該司書吏,則以爲東益負債之後,積年不納,該官今方督納,猶且拒逆,決罪之際,渠不言時任醫官,故略治其罪云,東益,罔念己罪,自恃醫官,誣飾呈狀之狀,殊極可駭,如此頑悖之人,不可仍置於內鍼醫之列,汰去,何如?傳曰,允。
院啓,大司諫李玄紀,正言李元齡前啓,請還收罪人煥·爀等放歸田里之命。答曰,不允。請遠竄罪人金炫,亟正邦刑。答曰,不允。請承服罪人洪致祥,依律處斷。答曰,不允。請鞫廳罪人金萬直嚴刑得情,以正邦憲。答曰,不允。請韓范齊等竝命邊遠定配。答曰,不允。全松齡事,依啓。
府啓,大司憲權瑎,掌令李徵龜,持平沈橃·李萬元前啓,請還收煥·爀等放歸田里之命。請朴廷藎等諸譯竝設鞫嚴問,以正王法。請承服罪人洪致祥依律處斷。請定配罪人李瞻漢·南羾仍囚嚴問,以正邦刑。答曰,不允。
答吏曹判書沈梓疏曰,省疏具悉。卿其安心勿辭,從速察職。元疏缺以上燼餘
上在昌德宮。停常參·經筵。
辰時巳時,日暈。
朴鎭圭啓曰,明日常參·經筵,取稟。傳曰,停。
李蓍晩啓曰,小臣三省推鞫坐起進去,下直。傳曰,知道。
朴鎭圭啓曰,左承旨李沃,同姓五寸叔鎭安縣監夏徵妻淑人趙氏,身死,服制已行四日,同副承旨李鳳徵,同姓四寸兄鎭安縣監夏徵妻淑人趙氏,身死,服制已行四日,竝出仕,何如?傳曰,允。
睦昌明啓曰,今日三省推鞫,當爲開坐,該房承旨李蓍晩,服制未盡,而成服已過,牌招參鞫,何如?傳曰,允。
睦林儒,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管西原君桓,除標信,訓鍊院都試坐起進去之意,敢啓。傳曰,知道。
朴鎭圭,以弘文館言啓曰,本館上下番見存六員內,副應敎沈檀掃墳受由,校理李湜服制未盡,副校理李玄祚出使未還,修撰南致熏,以三省推鞫郞廳進去,只有副校理臣李允修及臣邦杰,獨爲入直矣。李允修,自昨夕猝得感冒,症情非細,僵臥直廬,達夜叫痛,而無他推移替直之員,校理李湜已經成服,副應敎沈檀,雖已受由,未及發行,竝爲牌招,以爲推移入直之地,何如?傳曰,允。
又以內醫院官員,以都提調意啓曰,本院鍼醫有闕,代以鍼醫權聖徵,術業頗精云,入屬本院,付軍職冠帶常仕,何如?傳曰,允。
睦林儒,以義禁府言啓曰,以推鞫廳啓辭,金元瑞誣告知情之罪,令本府照律科罪事,命下矣。取考律文,則大典推斷條,亂言干犯於上,情理切害者斬,知而不告者減一等,名例律云死罪減一等,卽坐杖一百流三千里云,金元瑞,依右律,決杖一百流三千里,定配之意,敢啓。傳曰,知道。
睦昌明啓曰,臣卽以榻前下敎之意,招問擊錚人金錫衍,則以爲臣得聞臣名,出於承服罪人洪致祥之招,不勝驚愕痛迫之至,不顧職掌之有守,不避僭越之重誅,玆敢驚動天門,疾聲呼籲,冀暴被誣罔極之實狀焉。臣與致祥,素無相知之分,明惠公主之喪,始乃識面於稠中,而未得接話矣。臣遭父喪時,致祥,一來弔問,蓋爲東朝故也。其後一無往來尋訪之事矣,丁卯秋間,致祥,忽然來見曰,爲脫服於公主几筵,歷路過入云,而旋卽起去,臣以士夫間回謝之禮,往于其家,適値不在,不得相面而還,戊辰春間,致祥來見曰,爲送淑明公主溫泉之行,將往果川,去路歷入,仍言近來自上待諸公主家,大異前日,令家則何如云矣。臣答以時節·賜與·問安·私覿等事,少無異於前日云,則又曰,近間東平君,頗有縱恣之漸,不無疑慮,吾欲結歡於張希載,以爲疏斥之計,而第吾言輕,使御將微示厚待之色於希載,則或可取重云。臣怪其言辭之陰秘不正,答以人無顯著之事,何可遽加致疑?且御將之意,亦必與我無異,何可以此言,傳及乎云爾,則致祥,觀臣辭色,靦然起去,臣心甚怪駭,不以此言,言之於東平尉臣鄭載崙,海昌尉臣吳泰周曰,致祥行迹,殊甚陰譎,則兩人曰,此人,本來如此,誠不可近也。相與戒飭,自是之後,益覺其心之叵測,悔其相見之不幸,終不回謝,渠亦絶往來矣。今者鞫廳致祥供辭中,以爲東平君買藥之說,臣聞之於判府事臣南九萬座上名不知人,而傳說於明安公主初喪,與渠相對之時云。當其初喪時,臣與致祥,所處各異,元無從容相接之事,此則其時護喪宗班諸人,皆所目覩,況東平君之見差使臣,在於公主喪出之日,則買藥之說,出於公主初喪時云,萬萬無據。且臣與南九萬,素昧面分,而丙寅年臣除授富平府使時,以體例只得一往下直而已,元無相知尋見之事,所謂座上之人,旣云不知其名,則如許罔測之語,何可傳說於素昧人在座之時乎?以此推之,尤可見構誣之狀矣。鞫廳語秘,雖未得其詳,而槪聞致祥承服之招,以爲鄭久望,以師命之言,來傳於渠,而渠始得聞云。若果然,則言根出處,旣有所歸,當初所供之虛妄,臣之被誣實狀,自然昭著矣。蓋致祥之誣引臣身者,不過以臣屬肺腑之親,故若諉言根於臣身之後,則冀或有萬一可生之道,敢以罔測之說,爲死中求生之計,白地構陷,乃至於此,其爲情狀,誠極凶慘,罪人承服覆書俱存,伊時事狀,朝家雖已洞燭,而臣名旣出於招辭之後,尙無質問之擧,今臣痛迫之情,若不暴白於天日之下,則事歸暗昧,終無自明之路,伏乞下臣於禁府,使於致祥未及伏法之前,一處對辨,庶得伸雪罔極被誣之痛云矣。敢啓。傳曰,令禁府稟處。
以慶尙監司人家四百三十七戶及卞三達女貞每等,燒死事,狀啓,傳于睦林儒曰,事極驚駭,令本道各別恤典擧行。
以廣州留守李沆,十三日引見時,病未馳進,待罪,狀啓,傳于睦林儒曰,勿待罪事,回諭。
睦林儒,以漢城府言啓曰,正刑罪人李師命檢屍事,命下矣。師命屍身,自水路運往,留置於交河地內葛峴村,已至屢日云。令本道從速檢屍後,啓聞之意,本道監司處行移,何如?傳曰,允。
推鞫廳啓曰,今此斗任之獄事,當初監司親問,敬差按覈之時,皆以斗任,以諺書呈狀監營,立證蒸獄爲罪,有三省推鞫之擧,而觀此斗任供辭,則多般發明,不啻縷縷,其招有曰,繼母蒸獄,雖心知其曖昧,而崔再齡,以李翔指揮,書給所志,使之呈于巡營曰,如此則爾舅爾夫,可以得生云。故矣身,以迷劣女子,只聽再齡之所讀,則雖有擧論獄事之語,而實不知以矣身,欲爲證成之計,至於脫衰變吉事,則爲柳世暉·李翔所指揮,借得世暉妻之色衣,蒙頭入去云。其所變辭稱冤之說,有難取信,揆以獄體,似當直爲請刑,而取考本道啓本,則崔再齡,依李翔之指敎,書給諺狀事,則推問取招,而其諺狀中,以斗任爲蒸獄之證,看辭緣全不發問,推覈再齡。又依李翔之言,讀其狀辭於斗任·重禮同坐之處,使之共聽云,而到今斗任招內,再齡一番讀過,只言如此,則爾舅爾夫,可以得生云。不言證成蒸獄之由,則此兩款,俱是此獄肯綮,而再齡·斗任·重禮等處,不爲一處憑覈,以明其斗任立證母獄之實狀,或以證母爲斷,或以欲證結案,莫重按獄之體,殊欠詳審,其所謂諺書,旣已見退於監營,則今無尋覔憑驗之路,其時書給之崔再齡,參聽之重禮,竝爲拿致京獄,一體憑覈,似有得於審克之道,今姑移送刑曹,當問各人等,捉來推覈後,稟處,何如?傳曰,依啓。
大司憲權瑎,大司諫李玄紀,執義金澍,司諫李壽徵,持平沈橃·李萬元,正言李元齡·趙湜合啓曰,臣等,謹按春秋之法,人臣無將,將則誅,時烈,當己亥議禮之日,舍禮經立第二長亦名元子之文,引註疏四種之說,貶降君父,終不以嫡統,歸於孝廟,惟我孝廟,以仁祖之次嫡,承宗廟莅臣民,至於十年,則渠何敢擬之於體而不正乎?此其將心一也。因故參議臣尹善道陳疏辨斥,又敢以檀弓免·子游衰,果不足恤乎之說,肆然疏陳,以明其見夫檀弓之免,譏仲子之舍孫立子也。子游之衰,譏文子之廢嫡立庶也。渠何敢以次嫡承統,十年君臨之聖王,爲不當立之庶子,而謂將見譏於知禮之人耶?此其將心二也。我殿下卽祚以來,十有六年,而國無儲位,人心危懼,幸賴祖宗之默佑,獲覩元良之誕降,名號已定,億兆胥悅,而時烈,投進一疏,敢引宋朝不幸之事,明今日定號之太急,顯有撓動國本之意,此其將心三也。不獨此也,庚申以後,恣意修郄,心腹凶胄,爪牙賊勳,屠戮無辜,網打善類,殆無孑遺,乃者勳已伏法,胄亦追削,而時烈,以巨魁,假息至今,此固輿情之所不快者也。且因有湞之獄,陳疏自明,而有曰臣無拳無勇,不能辦貫高之事。夫貫高,爲張敖圖不軌於漢祖,事覺,絶吭而死,時烈,以何意引此而自況乎?蓋欲肆惡而自不掩其本情矣。況癸丑遷陵之日,與金壽興書,有曰,庚子聖上,親自奉審之時,不爲改封,至於今日,乃無一毫自反之語,而專罪諸臣,此豈聖人省己反身,躬自厚薄責人之意耶?都兪之際,不可不以子家駒對昭公之說,密□規戒。又曰,連以違豫,廢閣展陵,然溫泉則逐年行幸,不能無疑於議者之心。噫嘻,甚哉,此何言也?設令人主,眞有過失,爲臣子者,面陳疏規,固有之矣。安有捃摭君上所無之過,揚之於僚友之間,有若數罪者然哉?毋論子家駒引喩之悖理,卽其無君不道之罪,萬戮猶輕。又其向日疏中,以故相臣許穆,癸卯早建國本之說,謂之潛挑禍機,至於逆堅之謀,而益肆。噫,殿下誕生之初,請建儲位之論,何與於逆堅之謀,而乃爲此無倫之語耶?此在時烈,固是薄過,而亦可見其人之兇悖矣。頃年逆賊有湞奴與姪之招,有曰,有湞,欲乞糧於萊府,往投於鄭錦,以爲請兵來攻之計,遂到長鬐,留時烈栫棘之中者,至於四十日之久,其子聞而携歸,未幾而投凶書,凶書中所謂嫡統失序者,實襲時烈之論,則時烈之不與凶謀,人孰信之?噫,己亥之貶降,兆今日動國本之計,有湞之逆謀,藉時烈亂宗統之論,而癸丑之數君上,庚申之禍士林,皆人臣之極罪,天下之大惡也。此而不正王法,則無以洩神人之憤,塞禍亂之源,請濟州圍籬安置罪人宋時烈,拿鞫嚴問,以正邦刑。答曰,不允。
又啓曰,請承服罪人洪致祥,依律處斷。答曰,不允。
院前啓,請還收煥·爀等放歸田里之命。請遠竄罪人金炫亟正邦刑。請鞫廳罪人金萬直嚴刑得正,以正邦憲。請前郡守韓範齊,副護軍閔暹·李萬輝,前兵使李惠疇,會寧府使金汝欽,武人韓地錫,譯官韓天錫,竝命邊遠定配。答曰,勿煩。
府前啓,請還收煥·爀放歸田里之命。請朴廷藎諸譯設鞫嚴問,以正王法。請定配罪人李瞻漢·南羾竝仍囚嚴鞫以正邦刑。答曰,勿煩。以上燼餘
閏三月十二日卯時,上御熙政堂。判義禁閔黯,都承旨睦昌明,假注書李相勛,記事官蔡成胤入侍。閔黯曰,禁府罪人李翔公事議啓事,命下,而連日有故,不得議啓矣。斗任旣已拿來,今日當爲三省推鞫,而前後推案,皆已登於睿覽,其間情節,想必洞燭矣。斗任則以爲往見李翔,則李翔終始勸成其獄,故翔之形貌,亦皆詳知云,而李翔元情,則以爲元不識斗任之面目,豈有勸成其獄之事云云,終始牢諱,不爲吐實,斗任若斃於三省之鞫,則李翔情節,終無憑問之處,李翔及斗任,爲先一處面質後,推鞫,似宜矣。上曰,斗任前後推案中,李翔情節畢露,爲先面質後,稟處,可也。閔黯啓曰,金元瑞照律公事,自鞫廳移送本府,所當直爲照律,不必更捧元情乎?上曰,照律定罪,可也。睦昌明啓曰,前日同副承旨李鳳徵,曾以玉堂,晝講入侍時,以外間有罪人師命詐死之說,陳達,有監刑獄官罷職之事矣。師命不死之說,至今傳播,人疑未已,詐死之說,必無其理,而外間訛傳,尙今如死者,蓋以罪人行刑之後,暴屍三日,例也。而今此師命行刑之後,卽爲收屍,已極縱恣,而行刑之時,其家徒圍立,使他人不得見之故,致令人疑之如此,歲月旣久之後,則尤難解釋其疑惑,令漢城府檢屍,以破人疑,似合事宜矣。上曰,似無詐死之理,而軍官輩圍立,使他人不得見之故,致有如此之說,其訛言至今未已乎?閔黯曰,師命行刑之時,其軍官輩圍立,使他人不得見之,故人疑如此,今不解釋,後世之惑,滋甚,檢屍破疑,似當矣。上曰,絞罪則例爲檢屍矣。斬罪則元無檢屍之規,而人疑如此,檢屍事,分付。閔黯曰,頃日益勳杖斃之後,未及出給之時,其私徒百餘人,持劍持杖,聚會圍立,而國家未能禁斷,故師命正刑之後,又有如此之事,蓋以國無紀綱而然也,其漸不可長也。上曰,國無紀綱,致有如此之事,極爲寒心。睦昌明曰,師命,久執兵權,多聚武士,又兼賬恤廳,散給財穀,多施私恩,故其徒,感卵育之恩,常時知有師命,而不知有國法,故雖已正刑之後,猶有如此之事。閔黯曰,自古正刑者非一,而無敢如今日此輩之事者矣。上曰,予見刑囚徒案,則以益勳事,被囚者甚多,惟此一事,亦可寒心。
睦昌明啓曰,臣待罪內資寺提調,敢陳本寺之獘矣。本寺,以逐日供上,以奴僕負戴進排,奴婢元數旣少,而近以賜牌出給者亦多,若干奴婢不得輪回,今此籍沒屬公中京居奴婢各二十口,擇其有本根者,劃給,何如?上曰,依爲之。上曰,水原府使,有擊錚之事云,未知何事耶?政院問啓,睦昌明啓曰,水原府使,以其名出於洪致祥供辭之中,故昨日陳疏到院,而適當臣申後出去之時,原疏未及見之,而聞其措語,則欲於致祥未死之前,面質申白,而外方官員,例無上疏自明之規,此疏,似涉猥越,故還出給,則以此事擊錚云矣。勿令拿囚,自政院問啓而已乎?上曰,政院問啓。
睦昌明啓曰,上番兼春秋權彭老,以本曹公事,出去,未及入侍,推考,何如?上曰,公事出去,勿爲推考,罷出。
答江華留守鄭樸疏曰,省疏具悉。卿其勿辭,從速察職。
答右參贊李觀徵疏曰,省疏具悉。於卿別無所嫌,安心勿辭,從速察職。元疏缺以上燼餘
上在昌德宮。停常參·經筵。
午時未時,日暈。酉時,日暈。
朴鎭圭啓曰,明日望祭親祭齋戒相値,視事,頉稟。傳曰,知道。
又啓曰,吏曹郞廳來言,臺諫及守令有闕,政事,取稟。傳曰,當日爲之。
有政。吏批,判書沈梓進,參判兪夏益進,參議姜鋧受由在外,左承旨李沃進。以金邦杰爲掌令,柳以升爲尙州牧使,趙遠朋爲高山縣監,沈良弼爲積城縣監,權大進爲軍資判官,嚴緝爲全羅監司,李湜爲應敎,李允修爲校理,安世徵爲忠淸都事,崔敬中爲監察,鄭䎖爲成均博士,南世珍爲學正,吳始萬爲司僕正,朴泰恒爲典籍,李萬元爲副校理,權珪爲修撰,權守經爲禁府都事,朴以文爲瑞興縣監,鄭有德爲直講,金夏鉉爲左通禮,李后沆爲執義,鄭善鳴爲持平,李宜昌爲右通禮。
兵批,判書尹深都試進,參判李鏶都試進,參議李瑞雨病,參知金海一進,左副承旨睦林儒進,以吳挺緯,李聃命·申㶅·黃澂·李聖賚爲副護軍,權聖徵爲副司勇。
睦林儒,以都摠府言啓曰,副摠管朴相馨,除標信刑曹坐起進去之意,敢啓。傳曰,知道。
又以兵曹言啓曰,昨日二更量,西所衛將所報內,同日酉時初,有十餘歲女兒,自興慶一二軍堡之間,踰墻而出,極爲驚駭。執捉推問之際,守宮內官送言曰,此兒,乃是內人房子,還爲入送云,故依其言送于內官處云。此雖是十餘歲女兒,踰越宮墻,事係重大,令攸司推問科罪,何如?傳曰,允。
以備忘記,傳于睦林儒曰,今下弓矢,富寧府使南弼星處,給送。
傳于睦林儒曰,大臣·備局堂上引見。
以全羅監司能櫓軍金龍哲等渰死事,狀啓,傳于睦林儒曰,渰死人等,令本道恤典擧行。
睦林儒,以兵曹言啓曰,當日許通,李晩顯稱名人,自金虎門入來,差備門外擊錚,極爲駭愕,令攸司囚禁治罪,同門守門將吳瑞蓂,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,以刑曹啓目,前僉使金瑀,移本曹處置事,允下矣。金瑀拘留於典獄署,卽爲移囚之意,敢啓。傳曰,知道。
傳于李鳳徵曰,今觀實錄,考出別單,則大臣之薦文衡,明有可據之例,今十五日應參人員,竝命牌招圈點,而其日亦爲開政事,分付。
吏批啓曰,卽接禮曹移文,齊陵參奉郭始徵,身病甚重,不得行公云,改差,何如?傳曰,允。
李鳳徵,以弘文館言啓曰,本館僚員,不齊,久矣。上下番,無以推移入直,今日新除授僚員,竝卽牌招察任,何如?傳曰,允。
又以禮曹言啓曰,卽接圖畵署畵員聯名手本,則本署,屢經兵燹之後,只存舊基,畵員等,自備物力,瓦家八百間,僅得造成,常常敎訓生徒,以爲成習之所,國家大小起畫之役,十分奉行矣。丙辰年分,因傳敎本署舊基,盡入於明安公主房,而本署則移設於他處事,判下。故議政府南墻外,分禮賓寺通禮院舊基,忠翊府等處,累度折受,而每每還奪於本衙門,最後太平館舊基三百餘間,劃給事,上言蒙允,而又因其官員所報,戶曹亦不許給,旣失衙門之後,許多員役,會集無處,反不如盲人之有所,且本署官員,過三十人,而只有一口之奴,許多使喚,不得周旋,屬公奴婢中京居十口,亦爲劃給云。圖畵署,自是不可無之官,祖宗朝設局之意,實非偶然,而以其官員微末,致令失所,終無依着之處,不成官寺模樣,渠等稱冤,勢所固然,今此屬公家舍中一區,令該曹卽爲劃給,屬公奴婢中在京者七八口,亦令該院劃給,以爲成樣地,何如?傳曰,允。以上燼餘
閏三月十三日巳時,上御熙政堂。大臣·備局堂上引見。領議政權大運,左議政睦來善,行上護軍申汝哲,行禮曹判書閔黯,吏曹判書沈梓,戶曹判書權大載,刑曹判書李宇鼎,行副護軍柳命天,漢城判尹吳始復,左尹尹以濟,大司成柳命賢,大司憲權瑎,大司諫李玄紀,左承旨李沃,應敎沈檀,假注書李再春,事變權大臨,記注官權彭老,記事官蔡成胤入侍。權大運進曰,朝來日氣頗冷,聖體,若何?上曰,無事。元子何如?上曰,連爲平安。睦來善曰,見醫官問之,則元子每用床臥置云,保護得道,不勝幸甚。上曰,無足牀,不暖不冷,故常用之矣。來善曰,雖閭家兒,每以溫冷適中,爲護養之道,不然則必生病矣。上曰,過溫,不宜。大運曰,掌令申㶅,有下廟堂議處之批,而此事,固不可容易論斷。且臣庚申春獄事,則在京參鞫,而精神昏耗,日月且久,不能詳細記憶,秋獄則尤是出外之後,固不聞其槪略。今日在廷諸臣,亦無詳知之人,必不得已,則當見推案,考覈稟處,似無爽失矇矓之患矣。上曰,見推案後,從容稟處。大運曰,金元燮疏,則不必回啓,而似當隨事變通,今若拈出,可以慰悅民心者,稟啓施行,則庶幾民蒙實惠,今臣等,旣承聖敎,出考疏本,若有係關民事,則當與諸臣相議,隨事稟達矣。上曰,隨事變通,必期澤及於民,可也。大運啓曰,金道淵承備忘嚴峻之敎,見臺臣按法之章,自知其罪,徑先自斃,其陰兇之狀,固不足言,而故相臣金堉,異於他人,其奉祀之人,似當自朝家定給矣。上曰,分付該曹,使之稟啓,可也。出擧條上曰,金道淵肆然上達,請以訓將移授師命,予審知師命之貪權樂勢,故不爲聽從矣。大運曰,大將易置,何等重事,而敢爲干請乎?上曰,其時予痛絶之,故不得售其凶計,而其心則極爲陰慘矣。來善曰,此輩雖有凶計,不有下敎,則外臣安得以知之乎?大運曰,初十日入侍時,禮曹判書李觀徵,以蠲減民役事,陳達,旣奉下敎,然影幀奉來時,旣已蠲減,則奉還時,不必更爲疊施。上曰,然。大運啓曰,沿海各邑之禁松,本爲船材取用之地,事係軍務,固不可緩。然凡海邊禁松,宜定界限,而不分遠近,混同禁斷,居民無下手之處,旣無以養生送死。且虞侯及水使軍官摘奸之時,一枝枯松之現捉者,亦入於科罪中,或至重杖,或至徵贖,濱海居民,實無支堪之路。且水邊頗遠之處,則松林雖茂密,似難運來造船,權大載,爲巡撫使時,備陳其弊,使之限三十里禁標,厥後不爲區別,混同禁斷,雖非宜松之處,亦皆禁之,貽害於民,不可無變通之道,今若自朝家分付,使之限里數禁斷,則庶有生民保存之道矣。吳始復曰,臣自慶州上來,亦知其海濱居民愁苦之狀矣。以慶州一邑言之,丁卯年間,水使馳啓,慶州加定,至於七山濯濯無木之地,稱以宜松,使之禁火,侵虐之端,不一而足,近處居民,皆有離散之心,若不趁速變通,則宜松山近處,將無守護之民矣。大運曰,吳始復,纔經慶州府尹,故亦知其痼弊矣。上曰,分付本道監司,詳細摘奸啓問,以爲變通之地,可也。出擧條大運曰,外方侵民之事,罔有紀極,固難一一毛擧,而其中最爲無據者,諸宮家及功臣家賜牌奴婢,若不家內使喚,則收貢,可也。而今則不然,不計貧富,勒令納價免賤,必以百金爲限,督捧其價,害及一族,事極寒心。今後則賜牌奴婢免賤事,各別禁斷,以弛痼弊之萬一,似合事宜矣。上曰,賜與奴婢,勒令免賤事,各別禁斷。大運曰,諸宮家及忠勳府屯田,散在外方者,名稱免稅,而其捧入之數,一結之田,多至正木七八疋,其於道掌往來之際,責應無算,徵斂之數,反倍於公家之賦,遠方殘民,無處告訴,不能支保,怨聲載路,似當各別申飭,以解倒懸之困矣。上曰,事極無據,尤甚作弊之道掌,不可不摘發科罪,今後則令各道監司,詳査啓聞,以爲處置之地,可也。出擧條來善曰,三省罪人斗任,自鞫廳招問時,多有稱冤變辭之說,論以獄體,則似當直爲請刑,而取考本道啓本,則諺狀書給者,崔再齡也。諺狀讀過時,與斗任共聽者,重禮,而其狀中,以斗任爲證辭緣,及與重禮共聽與否,別無一處憑問之擧,以致斗任之變辭,其在按獄之道,難免不審之責,忠洪監司尹以道,推考,何如?上曰,推考,可也。出擧條來善曰,北路飢荒特甚,見道臣狀啓,且聞北路上來人之言,則民方流散,餓殍相望,而空官之處,則尤無賙賑之道,故民尤困急云。事勢誠然,新除授吉州牧使李後晟,利城縣監黃再明,今明日內給馬發送,何如?上曰,二邑守令,明日內給馬發送。大運曰,臣在南時,罕接外人,雖不知其某某,其中表表可用之人,則先臣而來者,或已陳達,得蒙收用之典,而以臣所聞知者言之,時任昌樂察訪李東標,參奉權斗寅,俱是一道之巨擘,旣富經學,且善詞章,決非常調俗士,若俱升薦,使之出入經幄,則裨益必多,而東標則雖參新錄,未出六品,斗寅則纔拜陵官,時未上來,保安察訪金文夏,以名家子弟,爲人極端,且有文藻,居官處身,出身已久,尙沈馬官,誠爲可惜矣。上曰,金文夏,豈以金吾郞於頃年文臣庭試,以律詩居魁者耶?梓曰,是也。其時只賞熟馬,故未出六品矣。上曰,此三人,竝六品遷轉。出擧條來善曰,敵國事情,必宜審知,而我東則無路可知,不過北京往來譯舌所聞而已,今番得來文書,卽彼中內閣釋莊譯官張炫,以重價買來云,他譯則以此盡爲加資,炫則以資高之故,只給熟馬,殊非激勸之道矣。大運曰,臣不見其文書,而槪是難得之物云,必有別樣論賞,可以激勸云矣。上曰,何以處之則得宜?大運曰,熟馬例賞,不足激勸,第未知何以則得當,而若大臣有功,則或爲調用子孫,然事體自別,援例爲難。上曰,敵國事情,無他可知,不過使臣之行,給送銀兩,買來若干文書矣。今番則圖得內閣文書陝西事所付,此則異於他文書矣。大運曰,此無前例,莫重恩命,自下直稟,爲難矣。來善曰,炫不但得來,曾前亦有得來者云矣。大運曰,用六百兩買來云,其所費亦多矣。上曰,以代加賞之,則得當耶?大運曰,自上爲之,未爲不可,分付吏曹,後日政,收用其子孫,熟馬則還收,似可矣。上曰,問于渠而爲之。大運曰,此等說話,當愼密矣。上曰,此是敵國事情,筵中說話,不可宣泄於外,諸臣知悉。宇鼎曰,臣待罪秋曹,下人料布劃給,實是難繼之道,故復出禁令,而第捧贖給料,事體固已不當,且數百兩所入料布,旣無容易辦出之路,則戶曹所捧三南作紙,越用刑曹,則似爲便好,故在外時,與戶曹判書權大載相議,敢此仰達。大載曰,臣纔爲度支,本曹凡干上下之事,皆用前例,三南作紙,第未知其幾何,而出外相議,從當更爲定奪矣。上曰,依爲之。大運曰,刑曹,本非貧乏,而用度甚廣,若留心節用,則必不如是,且參議,例爲主管,而數遞之故,下吏因緣偸竊,儲藏蕩竭,而致然矣。
始復曰,師命檢屍事,旣已命下,而伏聞初七日載船,到交河云,停屍處,似當檢視矣。上曰,坡州,爲交河兼官耶?始復曰,然。而牧使纔遞,方爲空官,若只令下吏及面任輩檢視,則其在破疑之道,不爲洞然明白矣。上曰,別定隣近守令,與下去京兆郞官,按同看檢。來善曰,師命行刑之後,外間詐死之說藉藉,朝家若少有紀綱,則豈有獄官領去,都事監刑,旣誅之後,有如許云云之說,至有檢屍之擧耶?伏聞獄官,則因此罷職,都事則只有推考云。厥罪惟均,施罰各異,當該都事,亦爲罷職,何如?出擧條上曰,都事亦爲罷職。大運曰,益勳初斃時,亦有如此之事云,而今番則尤甚,至於拔劍環衛云,聽聞駭然矣。上曰,豈有如此縱恣耶?大運曰,事過之後,必多紛騷,故不必摘發,然此後則當有別樣申飭之道矣。上曰,益勳時,旣有此擧,而師命時,又如此,故有此云云之訛說矣。此後若更有如此之事,則必摘發首唱,從重科罪之意,分付。
黯曰,臣以必遞金吾之意,旣已疏陳,且達榻前,而終不允兪,莫重獄事,以次官爲之,極爲未安,臣得遞差,則公私,庶合兩宜矣。柳命天曰,臣待罪金吾時,備諳獄情,情節甚多,事體不輕,次官代行,誠爲未安,速爲處分,事體得宜矣。且非設鞫,則得情似難矣。上曰,大臣之意,何如?大運曰,吳始壽獄事時,雖爲設鞫,此則語涉干犯,故事體自爾如是,今番則上意所在,臣固知之,設鞫重大矣。上曰,設鞫事體重大,令本府推鞫,宜當。來善曰,事體自別,故如是。然蓋吳始壽,以大臣抱冤而死,都由譯舌之變辭,則今日治獄,似當與前時一體,故諸臣如是爭執耳。大運曰,判義禁閔黯,辭免之故,莫重獄事,以次官主管,誠爲未安,然言其名位,則次官與首席,必無輕重,今日次官,卽明日首席,何不可之有?命天曰,本府用杖,與鞫廳大異矣。大運曰,若令各別嚴刑,則雖異於鞫廳,不過少間耳。黯曰,小臣遞差,然後乃可。上曰,無擬望之人,不必爲辭,推鞫則令次官爲之。
大司憲權瑎,大司諫李玄紀,合啓,請圍籬安置罪人宋時烈,拿鞫嚴問,以正邦刑。措語見上上曰,時烈罪惡,萬死無惜,而當初旣已貸死,不必按律而後爲快,勿煩。請承服罪人洪致祥,依律處斷。措語見上上曰,勿煩。
府啓,煥·爀事,朴廷藎事,李瞻漢事。啓辭同前上曰,勿煩。
院啓,煥·爀事,金炫事。啓辭同前上曰,勿煩。金萬直事。上曰,旣已酌處,勿煩。韓范齊等事。啓辭同前上曰,其中表著二人,旣已允從,其餘七人則當問於大臣,處之。因下詢大臣,曰何如?大運進曰,臣久在外,不知情節,陳達誠難矣。來善曰,出於臺啓之後,始知其名字,其間情節,實未聞知耳。玄紀曰,其中微細者,誠或有之,而若韓范齊及秩高武弁,則萬無可恕之道矣。黯曰,小臣亦不得詳知,師命·益勳不但秉柄旣久,且多財貨,散出市恩,故人多附麗,其勢固然,其中表表尤甚者外,固不可一一盡罪矣。大運曰,秉柄旣久,出入其門者,豈可盡罪耶?上曰,尤甚表著者外,其餘勿論,可也。黯曰,申汝哲言內,武弁被論者,李惠疇之外,其他則稱冤云矣。上曰,汝哲有所見,則達。汝哲進曰,惠疇之親密師命,衆所共知,而其他則人皆稱冤,故在外時發口矣。其中李晩輝則丙寅年間,言于小臣曰,兵判本來不知之人,近數相招,殊不知其故云。臣曰,以君輩與我相親之故,彼必有欲害我之心而然也。若以私人親近密勿,則豈可以此等說話,輕泄於他乎?臣以此知晩輝之冤也。上曰,諸臣有懷,則各陳。李宇鼎曰,實未知其何如,而且臺啓方張之時,各陳私見,似爲不可。梓曰,宇鼎之言,誠然矣。大運曰,旣承上敎,則何妨之有?梓曰,臺啓方張,雖有所懷,似難率發於其間矣。大運曰,宇鼎之言,似是而非,非與臺啓相抗,而爲非斥之,只陳其所見,則元無所妨矣。來善曰,不但如此,宰相·臺閣,元相可否,則有懷必陳,果何所妨?黯曰,竊有愚見,敢此畢達矣。大臣出外商量,擇其中尤甚者論啓,則似可矣。玄紀曰,臺啓中,豈有擇出之事耶?宇鼎曰,臺啓方張之時,決不當如是。來善曰,黯之所達,臣意亦以爲非矣。權瑎啓曰,禮曹判書閔黯,當臺啓方張之時,敢爲分疏之言,殊失事體,請推考。上曰,不知推考之合宜,勿推。玄紀曰,臣爲接倭,出往嶺南,晩輝,時爲釜山僉使,其居官處事之無狀,固已審知,雖非此事,決不可置諸仕版矣。上曰,李惠疇事,依啓,其餘諸人,臺官,十分詳察,可以連啓,則連啓,可以停啓,則停啓。玄紀啓曰,祥雲察訪李榏,爲人奸濫,行己反覆,及授本職,貪縱特甚,侵漁郵卒,濫徵魚藿,駄致其家,必以驛馬,嶺外殘驛,將不得支保,不可以人微之故,而置而不問,請祥雲察訪李榏罷職。上曰,不允。洪州牧使金灝,本以奸細之徒,托迹權貴之門,吮舐之行,人皆唾鄙,側媚之態,不忍正視,而曾守湖邑,貪恣特甚,偸出近百之官穀,買取綺段·馬匹·奴婢之屬,使印文書,見捉於後官,卽今搢紳之間,多有目覩者,其人之無狀,本來如許,及授本職,不悛舊惡,椎剝孔酷,駄載靡節,性又躁妄,刑杖過濫,官庫如洗,闔境鼎沸,湖西雄邑,決不可仍畀於此人,請洪州牧吏金灝罷職不敍。上曰,更加詳察處之。權瑎,以所懷陳達曰,時烈之罪,萬死無惜,旣已栫棘,何必按律爲敎,臣等之惑,滋甚。若以其罪爲不當死,則已。旣曰有罪,而不之罪,則其弊無窮矣。玄紀曰,檀弓免,子游衰,旣已彰露,不足更說,而至於遷陵時事,是人臣所不忍言之事也。古人,或有面折廷諍,至比其君於桀·紂者,容或有之,豈有以私書,捃摭君上所無之過失,有若數罪者然哉?玉堂曰,兩司合啓二日,尙不允從,下情鬱抑矣。上曰,時烈罪狀,誠然矣。當初元子定號之後,敢爲撓動國本,一疏足爲死,三司合辭曰,前日之罪,今日之罪,其心則一矣。其小罪,固難毛擧,而特其所論者,無將也。上曰,初旣貸死,豈必按律而後,快哉?玄紀曰,朴廷藎事,雖知設鞫之重難,而設鞫則得情似易,不可不設鞫。瑎曰,吳始壽,雖凡流,無罪枉死,尙可愍然,況以大臣,抱冤於地下者,十年矣。幸賴聖明,洞燭其冤狀,旣復官爵,且究當時獄情,此實休世之盛典,而至於設鞫一款,尙未允許,此臣等之不無抑鬱者也。上曰,予非惜譯舌輩,不爲允從,設鞫事體重大,故不允矣。黯曰,湖南倭書,師命元情中,當初其軍官申範,得之來示云,不可以師命,旣死而置之,申範,似當拿問矣。上曰,申範拿問。李沃曰,元子定號之後,頒赦八路,大霈旁流,各道罪纍,分秩啓本,皆已入來,濟州雖在越海數千里外,亦已來到,而獨咸鏡道啓本,尙不入來,事極可駭。古詩云,赦書一日行千里,此言亟被大澤天下同慶之意也。今此元子定號,實擧國兆庶之慶,而咸鏡道罪纍輩,因狀啓遲延,尙未蒙維新之化,方伯之臣,難免不職之責,請咸鏡監司朴泰尙推考。出擧條上曰,事極可駭,推考,可也。又啓曰,臣承嘉惠,謫居南方三四年,蒙聖上不世之典,寬宥帶職而歸,非臣粉骨,所可上報也。居鄕時,道內民怨及弊端,有所詳知,今者陳達,若蒙朝家採施,則可爲悅民心之一助矣。往在甲子,湖南大侵,伊時師命爲方伯,托稱已爲稟定,授免講帖於校生,而每一人捧十石米,臣未能的知其數,蓋不下累千石云。其後朝家,不許其免講之啓,列邑,仍行降丁之規,此輩之呼冤,愈往愈甚,師命之專擅,誠爲無理,國家之市怨,實非細故,合有變通之道矣。大運曰,所捧米數,未知其幾石,而勢將自朝家貸給,至於免講,則不可許矣。上曰,令本道査啓稟處,可也。出擧條又啓曰,凡建設城鎭,有國之不可廢,而若有不得力之地,則亦不可膠守而不廢也。潭陽·淳昌地有所謂金山山城者,近處八九郡公糴,收置於此城,而自七八年以來,泉脈漸渴,今則糶糴時,往來人民牛馬,亦艱於解渴云,果如此說,則此誠不可用也。平時運數萬之穀,徒貽人民輸運之弊,臨亂終歸無用之地,宜令本道監司·兵使,眼同周覽後,以爲啓問議處之地矣。且曾經湖南伯之臣,亦有入侍筵中者,可下詢矣。大載曰,臣年前待罪湖南伯,其形便險塞,實合防守之所,泉水不足之說,自前有之,而不至於李沃所達之說矣。沃曰,經略設置之時,泉水如今日之枯渴,則初必不設,且聞地道泉脈,有時變易者云矣。命賢〈曰〉,十年前,臣亦待罪湖南方伯,一嘗登覽其形便險塞,果如大載所達,而且此城創設旣久,當初制置,必有所見,今若以一人之言,廢之,後若以一人之言,復設則事涉顚倒,徒費物力,不可猝廢,而近侍,新自其處來,隨其所聞,有此陳達,固當問于本道監司而處之矣。出擧條上曰,令本道監司,査啓變通,可也。
又啓曰,臣人微職卑,非敢薦人也。亦採士林之望於朝家者,仰達矣。嶺南,固是人才府庫,而湖南,亦其次也。豈無可用之人乎?頃者隨其中有士望者,及有功於士論者,淳昌居楊夢擧,潭陽居柳東奭,皆付郞職,東奭則宣祖朝以資憲副提學,十年侍經幄,世稱名儒,柳希春之宗孫,爲人,不失古家餘風,夢擧亦剛明可用之才,庚申以後,棄官歸家,至今落拓,臣以爲復職收用,則可副湖南士望矣。上曰,此兩人,分付該曹,爲先收用,可也。大運曰,承旨旣有薦人之事,小臣亦有所思,故敢達。先正臣李滉奉祀孫,有李杲爲名者,頃年臣在朝時,薦進爲三嘉縣監,頃日又爲陰城縣監,而邑甚殘弊,不足以奉先祀,且未經疫,邑底有痘,不能近民云。爲人自是佳士,尙有古家典刑,若依州牧薦例,陞擢則似好矣。上曰,先賢子孫陞擢,宜當,一依州牧薦例,調用,可也。
答副應敎沈檀,校理李允修·李玄祚,副修撰金邦杰等箚曰,省箚具悉。予豈有以時烈爲一毫可恕而然哉?當初貸死,旣出寬典,何必按律而後,快乎?元疏缺以上燼餘
上在昌德宮。停常參·經筵。
辰時巳時,四方,昏濛若下塵。
李沃啓曰,吉州牧使李後晟,今日內辭朝事,臣昨於筵中,親承聖敎,分付該曹矣。今日不爲辭朝,屢度催促,尙不入來,事甚怠緩,請推考。傳曰,允。
朴鎭圭啓曰,明日常參·經筵,取稟。傳曰,只晝請。
睦林儒,以都摠府言啓曰,副摠管朴相馨,除標信,訓鍊院都試進去之意,敢啓。傳曰,知道。
政院啓曰,近來日候,雖和暖,而亦且寒冷,此時將攝,宜加愼重,昨日引接臣僚,竟夕酬酢,必多勞勤,而來曉望祭,又將親行,冒夜將事之際,不瑕有傷損之慮乎?且逐月朔望,每每親行,實有妨於節宣之道,明日望祭許令攝行,何如?臣等不任區區憂慮,敢此仰達。傳曰,莫重享祀,不可攝行,卿等勿以爲慮。
睦昌明啓曰,右副承旨李著晚妻母,故持平李時馠妻淑人韓氏,身故,服制已行七日,出仕,何如?傳曰,允。又啓曰,親祭時六承旨,各有執事,右副承旨李蓍晩,服制雖未盡,成服已過累日,卽爲牌招,何如?傳曰,允。
又以司錄,以左議政意啓曰,近來國綱解弛,百隷怠慢,已極寒心。明日孝思殿望祭時,差祭諸執事,今日質明,所當先詣享所,而日勢已晩,多有不進之員,事甚未妥,不進人員,竝爲推考,以爲警責之地,何如?傳曰,允。以上燼餘
上在昌德宮。停常參·經筵。
下直,廣州經歷沈相遂,安山郡守安世柱,利城縣監黃再命。
朴鎭圭啓曰,明日常參·經筵,取稟。傳曰,停。
又啓曰,右議政金德遠,工曹判書閔宗道,命招不進矣。傳曰,知道。
又以都摠府言啓曰,今日入直軍士,中日習射,請出標信。傳曰,知道。
領議政權大運,左議政睦來善啓曰,臣等,以今日大提學薦望事,承命來會矣。大提學差出,大臣薦望缺而右議政臣金德遠,承牌不進,三公不齊,臣等,獨爲薦望,尤涉苟簡,姑待三公齊會之時,相議薦望,何如?傳曰,文衡重任,不可久曠,右相雖未進參,問議薦望,可也。
朴鎭圭,以弘文館言啓曰,新除授副校理李萬元,時在忠洪道文義地,經筵入番事緊,請斯速乘馹上來事,下諭。傳曰,允。
有政。吏批,判書沈梓進,參判兪夏益進,參議姜鋧受由在外,右承旨朴鎭圭進。啓曰,新除授忠洪道都事安世徵,物情不厭,改差,何如?傳曰,允。
以閔黯爲大提學,權玹爲軍資判官,閔黯爲兼知春秋,柳命天爲左參贊,張萬紀爲禁府都事,權處經爲禁府都事,閔黯爲校書提調,閔黯爲知成均,閔宗道爲奉常正,柳星明爲齊陵參奉,李世鴻爲敦寧參奉,李海準爲校書副正字,沈枰爲驪州牧使,鄭壽俊爲忠洪都事,趙仁壽爲禁府都事。
兵批,判書尹深進,參判李鏶病,參議李瑞雨病,參知金海一進,左副承旨睦林儒進。啓曰,兼司僕將李志行,以病屢次呈狀,久未行公,宿衛重地,不可等待其差歇,改差,何如?傳曰,允。
以朴文道爲文兼,金鳳龍爲慈母山城別將,宋弼詹爲龍津萬戶,吳始復爲副摠管,尹恒美爲五衛將,鄭瑎爲鷹牌頭,閔挺綈爲武兼,金得汶·李虔·李世章爲副司果。
大司憲權瑎,大司諫李玄紀,掌令金邦杰,持平鄭善鳴,正言李元齡·趙湜合啓,宋時烈事,洪致祥事。啓辭同上答曰,勿煩。
府啓,煥·爀事。朴廷藎等諸譯設鞫嚴問事。李瞻漢·南羾事。啓辭竝同上答曰,不允。行副司直金構,以師命之私人,最爲親密,世所目四狎五密之中,構居其一,頃歲師命之以令箭換出宿衛將官也。構以入直堂上,奉行矣。師命,旣以此伏法,則構不可獨免其罪,請行副司直金構,削去仕版。答曰,依啓。奉常主簿李再昌,本以闒茸,不似官員貌樣,前歲秋,以成均典籍,差奴婢推刷官,巡嶺南一道,而凡事,一委之書吏及首奴之手,故橫侵不干之民,以爲取賄之計,所到之處,銀貨雲委,怨讟載路,人言喧藉,如此之類,不可仍置職次,請奉常主簿李再昌汰去。答曰,依啓。新除授執義李后沆,時在忠洪道忠州地,請乘馹上來事,下諭。答曰,依啓。
院啓,煥·爀事。金萬直嚴問得情事。韓范齊等諸人邊遠定配事。啓辭竝同上答曰,不允。三和府使姜必遇,伊川府使李彭壽,俱以師命私人,分授方略,主張伺察,有時候謁,直入寢房綢繆,有口皆言,請三和府使姜必遇,伊川府使李彭壽,竝邊遠定配。答曰,不允。請洪州牧使金灝,罷職不敍。啓辭同上答曰,依啓。請祥雲察訪李榏罷職事。啓辭同上答曰,依啓。前牧使朴致道,本以卑賤之迹,早托賊勳之門,賦性之憸邪,如勳也,行己之黯黮,如勳也。藉其吹噓之力,猥廁淸顯之職,性毐之擧,罔有紀極,故參贊尹鑴賜死之後,首起追用逆律之論,壽恒,因此奬詡,其父其祖,皆是鄕任,而遍歷兩司,終陞玉署,名器之羞,莫此爲甚。自玆以後,益肆貪慾,曾守萊府,黷貨無厭,及牧洪州,椎剝狼藉,其時之人,非不愛護,而兩邑之遞,皆以罪罷,以此觀之,亦可知居官之無狀矣。加以鄕居武斷,略無所憚,誑惑人心,陷害異己,一道之人,視〈若〉蛇蝎,如此窮兇之人,不可不別樣懲治,請前牧使朴致道極邊定配。答曰,不允。
望祭後,大殿,藥房口傳問安。答曰,罔極。中殿,藥房口傳問安。答曰,罔極。大殿,政院·玉堂單子問安。答曰,罔極。中殿,政院·玉堂單子問安。答曰,罔極。大殿,二品以上口傳問安。答曰,罔極。中殿,二品以上口傳問安。答曰,罔極。大殿,宗班口傳問安。答曰,罔極。中殿,宗班口傳問安。答曰,罔極。當在常參經筵下
睦林儒口傳啓曰,全溪君溥,以寶劍差備,未及進參,殊甚怠慢,推考,何如?傳曰,依啓。以上燼餘
巳時,上御熙政堂。晝講,知事閔黯,特進官兪夏益,參贊官李蓍晩,侍講官李湜,檢討官權珪,武臣鄭敏,假注書李再春,記注官權彭老,記事官蔡成胤入侍。上讀前所受井卦,自序卦至大象勞民勸相,一遍訖。李湜,進講,自井卦初六至九三爻象明受福也。一遍,上受而讀之。湜,釋其文義曰,初六,陰氣在下,有泥不食之象,纔免氣弱,無濟物之用,人所不食也。李蓍晩曰,井與鼎,皆以上出爲用,故二卦至九五,上九則好也。湜曰,九二在他卦,則多吉,獨於井,可惜,蓋陰陽和合,然後可以濟物,井之九二,上無應,而比於初不上而下,如甕之弊漏也。比之人才,生世上無誘掖汲引者,故果於暴棄,甘爲下流之歸,故曰井渫不食,爲我心惻,三以剛居正,在下之上,未爲所用,故心爲之惻,若遇明主,則天下受福也。自古明良相遇,爲難,屈原傳,王之不明,豈天福哉?稱千古於邑。上曰,不得行爲憂惻之本義,行道之人,皆以爲恨矣。湜曰,然。理則一也。上曰,參看,則好矣。講罷退出。
答右議政金德遠疏曰,省疏具悉卿懇。有病未參,別無所傷,卿其安心勿待罪。仍傳曰,遣史官傳諭,遣御醫看病。
答副護軍李聃命疏曰,省疏具悉。依疏辭往伸至情,將母上來。元疏缺以上燼餘
上在昌德宮。停常參·經筵。
日出時日色赤。卯時辰時,四方昏蒙若下塵。
朴鎭圭啓曰,明日常參·經筵,取稟。傳曰,只晝講。
李鳳徵啓曰,吏曹郞廳來言,守令有闕,政事,取稟。傳曰,明明日爲之。
以全羅監司,良人金者斤金家,出火,其妻及其子北實,女九月等燒死事,狀啓,傳于李鳳徵曰,燒死人等,令本道恤典擧行。
李鳳徵,以禮曹言啓曰,今閏三月十三日大臣·備局堂上引見入侍時,領議政權大運所啓,金道淵,承備忘嚴峻之敎,臺臣按法之章,自知其罪,旣已自斃,其陰兇之狀,固不足言,而故相臣金堉,異於他人,其奉祀之人,似當自朝家定給矣。上曰,分付該曹,使之稟啓可也事,命下矣。故相臣金堉諸孫中,只有水原府使金錫衍一人,以鍚衍奉祀之意,分付,何如?傳曰,允。
又以禮曹言啓曰,卽接永昭殿參奉牒報,則以爲典祀廳,坐地甚窄,不成貌樣,其地南高北低,塵埃易下,有風,則灰塵委積于造果所,前判書李觀徵,奉審時親審,則本廳東墻外,有淨潔可合之處,願卽移建云,令該曹劃給物力,別定監役,以爲移建之地,何如?傳曰,允。
睦林儒啓曰,兵曹郞廳來言,闕內各處入直兵,夜巡檢云矣,取啓。傳曰,知道。
大司憲權瑎,掌令金邦杰,持平鄭善鳴,獻納李泰龜合啓,宋時烈事,洪致祥事。竝見上答曰,勿煩。
院啓,煥·爀事。金炫事。金萬直事。韓范齊·閔暹·李晩輝·金汝欽·姜聖佐·李彭壽·韓地錫·韓天錫等事。朴致道事。竝見上答曰,不允。
府啓,煥·爀事。朴廷藎事。李瞻漢·南羾事。竝見上答曰,不允。
正言趙湜啓曰,臣昨朝與長官相議,構草之際,韓范齊等啓辭,欲加詳處,略有刪改,而武臣中姜聖佐·李彭壽,以師命私人,主張譏察,獨自漏網,故將欲竝論,而姜聖佐職名,問諸長官,則答以三和府使云,以此書草詣臺,取見官案,三和府使,乃姜必遇,非姜聖佐也。不思從其名而考其名,妄意長官之錯認其名,遽以三和府使姜必遇,論啓,而一邊簡通于長官矣。退而詳聞,則姜聖佐,時任舒川郡守,而乃是當論人,姜必遇,非所可論云,臣不勝瞿然之至。主張譏察,何等重罪,而不復問議,換名論啓,論人不審之失,著矣。何敢一刻抗顔,仍冒於臺次乎?請命遞斥臣職。答曰,勿辭。
大司諫李玄紀啓曰,臣得聞武人姜聖佐,昵附師命,情迹可疑,與同僚相議論啓,至擬以遠配之律,而構草之際,錯認其職名,以三和府使書之矣。同僚詣臺之後,取考官案,則三和倅,非姜聖佐也,乃姜必遇也。故以姜必遇改書傳啓之意,簡告于臣,臣不復致察,泛然謹悉矣。今聞物議,則親密師命,主張譏察者,本是聖佐,必遇則元無可論之端云,緣臣做錯,致人無罪而被彈,昏謬不察,莫此爲甚,何可一刻仍冒於臺端乎?請命遞斥臣職。答曰,勿辭。
正言李元齡啓曰,臣於昨日,與同僚相議,以姜聖佐爲師命腹心,主張伺察之罪,竝論於前啓中矣。城上所詣臺之後,以聖佐之名,錯認爲必遇,以必遇論啓之意,又爲簡通,而臣泛然看過,全不覺名字之換書,亦書謹悉,同僚,旣以此引嫌,臣之矇然不察之失,與同僚無異,何可仍冒於臺席乎?請命遞斥臣職。答曰,勿辭。竝引嫌而退,李泰龜處置之啓,傳啓之際,考閱不審,率爾誤書,未免做錯,面對停當,初無訛誤,換書名字,責有所歸,請正言趙湜遞差,大司諫李玄紀,正言李元齡出仕。答曰,依啓。
睦林儒啓曰,臺諫出仕事,命下矣。今已夜深,明日待開門牌招之意,敢啓。傳曰,知道。
答咸鏡監司朴泰尙疏曰,省疏具悉。卿勿過辭,從速察職。元疏缺以上燼餘
上在昌德宮。停常參·經筵,只晝講。
日出時日色赤。卯時辰時,四方昏蒙若下塵。夜月出時,月色赤。四更五更,月暈。
下直,禮山縣監趙祺錫,濟州判官金涑。
朴鎭圭啓曰,明日常參·經筵,取稟。傳曰,只晝講。
又啓曰,來二十一日輪對日次,取稟。傳曰,爲之。
李沃啓曰,假注書李相勛,猝得傷寒,數日之內,病勢漸重,不得察任,今姑改差,他假注書差出,何如?傳曰,允。
假注書李相勛病,代朴希閔爲之。
合啓,大司憲權瑎,大司諫李玄紀,掌令金邦杰,持平鄭善鳴,正言李允修啓曰,請濟州圍籬安置罪人宋時烈拿鞫嚴問以正邦刑。請承服罪人洪致祥依律處斷。答曰,勿煩。
府啓,煥·爀事。朴廷藎等諸譯事。李瞻漢·南羾事。竝見上答曰,勿煩。
院啓,煥·爀事。金炫事。金萬直事。韓范齊·閔暹·李晩輝·金汝欽·姜聖佐·李彭壽事。朴致道事。答曰,不允。韓范齊·姜聖佐·朴致道事,依啓。
獻納李泰龜啓曰,昨日處置同僚也,臣意則以爲玄紀·元齡相議構草,以姜聖佐,書付於城上所,則臨啓換名,實是意慮之所不到,而書送謹悉於追後簡問者,要不過泛然看過之致,其責旣有所歸,諫官不可輕遞,故酌量輕重,有所立落矣。今聞物議峻發,皆以爲始以三和府使,誤書以給者,長官也,書送謹悉於必遇論啓之簡者,亦長官也。一事再失,著矣,不可仍冒於臺席。請命遞斥臣職。答曰,勿辭。
李蓍晩啓曰,獻納李泰龜再啓煩瀆,退待物論矣。傳曰,知道。
大司諫李玄紀,正言李元齡啓曰,臣等,於姜聖佐之啓,初旣誤書其職名,又於姜必遇之改書之簡,昏不致察,泛書謹悉,論以臺體,實在應遞之科,而處置請出,出於意外,臣誠甚悶縮,靡所容措,而一事再避,煩瀆是懼,泯默就列,聯名傳啓矣。迺者處置之人,旣引乖當之嫌,則臣等於不察之外,又添妄出之失,決不可仍冒臺次。請命遞斥臣等之職。答曰,勿辭。
李蓍晩啓曰,大司諫李玄紀,正言李元齡再啓煩瀆,退待物論矣。傳曰,知道。
答禮曹判書閔黯疏曰,省疏具悉。卿之文學,實合此任,廟堂議薦,亦循公議,卿其勿辭,從速行公。以上燼餘
巳時,上御熙政堂。晝講,同知事權大載,特進官朴相馨,參贊官李鳳徵,侍讀官李玄祚,檢討官權珪,武臣申鍵,假注書李再春,記注官洪慶先,記事官蔡成胤入侍。上讀前所受井卦,自初六至九三爻象明受福也。一遍訖,李玄祚,進講,自初六井甃無咎,止上六象大成也。一遍,上受而讀之。玄祚,釋文義曰,初六,井甃無咎,井之極功,在及萬物,而六四,陽剛不足,譬之人,德有餘而才不足也。不能廣濟物之功,但能自守修治,不至於廢棄,則可以免才弱之咎矣。井冽寒泉食,旣曰井冽,又曰寒泉食,謂及物之效,比之井冽,正己也,寒泉食,治人極功也。李鳳徵曰,一卦中王明受福一句,意最深正。上曰,然。玄祚曰,九五,雖盡善盡美,居中得正,然必求九三之陽剛,方可以成井之功,人君,雖有中正之道,必得高潔之人,可與共成治道也。元吉大成,以王者養民之道,言之,無一物不得其所,然後可謂大成。大載曰,上六在他卦,則極亢少吉,而在井,則以上出爲貴,故上六最吉。上曰,然。井與鼎,上最吉者,以此意也。講罷,大載啓曰,今者進講,井卦九三所謂王明受福,卽明王收拾人才之義也。凡人君爲治之道,惟在得人共理,責成庶務,旁搜俊乂,實是當世之急務也。今日朝廷,雖曰乏才,固不借於異代,拔其尤者用之,宜矣。至於經幄勸講,又須明經學博之士,臣聞李玄逸經學,於易最深,若令出入經席,庶有講明經義,開導聖心之功,旣除司業,又下別諭,而草野遺逸,志在恬退,迄未幡然造朝,古有長吏動駕之規,請令本道動駕,以爲必致之地,何如?上曰,前已別諭,又於疏批中,亦諭其幡然改圖之意,而尙不上來,自政院更爲措辭別諭,而道臣處,動駕之意,下諭,可也。
又啓曰,仍典醫監·惠民署醫官等上言,禮曹覆啓,典醫監則訓導·副奉事二遞兒,惠民署則參奉二遞兒料祿復舊事,旣已蒙允。臣等,所當奉行,而第念百官頒祿,爲慮經用之不繼,時未復舊,而醫官之裁減料祿,徑先復舊,則事體未安,姑待百官頒祿復舊之後,徐議處之,何如?上曰,百官頒祿復舊後,一體復舊,可也。出擧條大載曰,每年歲幣各種物件,措備之價,不下大同木五百同,而卽今大同木遺在,只八十餘同,殆無以成樣,殊甚可慮。宣惠廳次木代,三南大同木,未移送之數,多至三千二百九十七同零,宣惠廳,每以需用不敷,遷延不爲移送,以致其數漸多,其未收木三千二百九十七同零,知委三南,自本曹直捧,則今年歲幣之價,足以充數,各年未收之數,亦可畢捧,曾前亦有戶曹直捧之例,故敢達矣。上曰,其未收大同木,自戶曹直捧,可也。以上燼餘
上在昌德宮。停常參·經筵,只晝講。
下直,山陰縣監黃鎰。
朴鎭圭啓曰,明日常參·經筵,取稟。傳曰,只晝講。
李蓍晩,以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,羽林衛一番將權擇,今方入直矣。身病猝重,勢難仍在直所云,元單子中,改付標之意,敢啓。傳曰,知道。
有政。吏批,判書沈梓進,參判兪夏益進,參議姜鋧受由在外,左承旨李沃進。以金鼎台爲正言,金載文爲陽川縣監,鄭有徵爲舒川郡守,金沆爲直講,蔡成胤爲待敎,金正夏爲洪州牧使,崔渲爲富平府使,金澍爲司諫,權持爲司䆃正,柳宜河爲司宰主簿,李菂爲工曹正郞,尹趾完爲左尹,尹以濟爲右尹,尹邦憲爲祥雲察訪,李行道爲禁府都事,宋道錫爲奉常主簿,韓㙉爲三禮察訪。
兵批,判〈書〉尹深,宮城巡審坐起進,參判李鏶,訓鍊都監中旬進,參議李瑞雨進,參知金海一,宮城巡審坐起進,右副承旨李蓍晩進。權持·李壽徵付副護軍,趙湜·趙正紳付副司果,李翊臣付同知,李彦哲·方堣·安弼星付僉知。以上燼餘
閏三月十八日巳時,上御熙政堂。晝講,知事沈梓,特進官權說,參贊〈官〉朴鎭圭,侍讀官李湜,檢討官金澍,武臣行副護軍李世璜,假注書朴希閔,記事官洪慶先·蔡成胤入侍。上讀前受井卦,自六四至上六是以吉也,音一遍訖。李湜,進講革序卦,至大象合其序矣,音釋一遍訖。上受而讀之,一遍訖。李湜釋之曰,此卦,水火相克,故爲革,而澤者,月象,火者,日象,日往月來,四時推遷,而變革之義,著矣。井道,不可不革者,言其改舊從新之義也。已日乃孚者,兌爲澤,離爲日,互爲巽,日入澤中,是爲日終之象,日終,故夜至,故曰已日也。夫民者,可與樂成,不可以慮始,故莫不危之於方革之初,而安之於已革之後,如盤庚之遷殷也,其民始焉不孚,而終乃晏然,此乃悔亡也。金澍曰,諸葛亮治蜀之初,民心無不危之,而及其屢閱歲之後,樂趨其令,此所謂革而後信之也。沈梓曰,已日乃革之義,聖明當留心焉。上曰,政令之間,變革之事,可以推移也。湜〈曰〉,利不百者,不變,此又不可以不知也。澍曰,如王安石之變法,秪益病國而害民,惟當變於當變之處,然後可以無悔矣。湜曰,澤中有火,爲陰中有陽之象,積陰之下,必有陽生之理,觀水火之相息,則可以知弦望晦朔之所以分也。故君子,必於此而體認之,以治曆明時,輯註西溪李氏之說,可以證矣。大凡五經,皆微辭奧旨,而聖學高明,臣才魯下,何能形容其萬一,以塵聖鑑乎?殿下試於燕閑之中,默觀易道之無窮,則陰陽消長之理,賢邪進退之〈序〉,無不畢具於此矣。伏惟聖明,留心而靜省焉。上曰,此言殊甚切至,當體念焉。講訖。朴鎭圭進曰,曾前以御筆來呈者,極其紛紜,故有政院勿爲折見還給之敎,而至於有御諱宸翰,則退却不捧,留在閭家,亦有所未安者,當初之以勿爲捧入,奉承傳,蓋欲堅塞希望賞典之弊,而亦有未能周思審處,故敢此仰達。此後如有來呈御筆者,雖卽捧入,而切勿論賞,何如?上曰,承旨言是,依此爲之。出擧條又所啓,三月三日,例設節科,而大提學未差之故,不得爲之矣。卽今三月雖過,而閏三月,亦有三月之名,則及此八方科儒之未還之前,設行於今月內,何如?上曰,果以大提學未出之故,停設矣。卽此春序,猶未盡,待大提學出仕後爲之,可也。沈梓曰,春序雖未盡,而旣不得初三月,則今此退行,不無人言,自上必有別分付,然後可無此患矣。上曰,待別傳敎後,爲之,可也。又所啓,各司之中,通禮院,最爲罷弊,院官則至於二十一員之多,而只有廳舍二間,下人五名,故官員齊會之時,不但狹窄,難成貌樣,下人則雖不可猝然變通,而卽今適有罪人,屬公家舍,劃給一區於本院,俾成形樣,何如?臣待罪通禮院時,目見苟簡實狀,故敢此仰達矣。上曰,通禮院之罷弊,予已知之,屬公家舍,依所啓劃給事,分付該曹。遂退出。
李沃,以吏曹言啓曰,利川居幼學金渫,南部居砲手金西日等,上言,啓下本曹,而各人戶口,終不現納,不得回啓之意,敢啓。傳曰,知道。
李鳳徵,以宣惠廳言啓曰,本廳郞廳洪有龜,不識事體,且有身病,改差,何如?傳曰,允。
持平鄭善鳴啓曰,諫院多官處置,歸於本府,而獻納臣李泰龜,卽臣之昏姻家也。法有應避之嫌,不可處置,請命遞斥。答曰,勿辭。
李蓍晩啓曰,持平鄭善鳴,再啓煩瀆,退待物論矣。傳曰,知道。
掌令金邦杰所啓,煥·爀事。朴廷藎等諸譯事。李瞻漢·南羾等事。竝引嫌而退。率爾處置,見非物議,則揆以臺體,不可仍在,簡問之際,未克詳察,則錯誤之失,在所難免,連姻之家,法當應避,則不爲處置,有何所嫌?請獻納李泰龜,大司諫李玄紀,正言李元齡遞差,持平鄭善鳴出仕,新除授正言金鼎台,時在京畿楊州地,請斯速乘馹上來事,下諭。答曰,不允。處置及下諭事,依啓。以上燼餘
上在昌德宮。停常參,只晝講。
下直,坡州牧使南尙熏。
禮曹判書閔黯上疏。大槪,更申前懇,乞遞文衡事。入啓。答曰,省疏具悉。已諭前批,卿胡過辭至此乎?卿其安心勿辭,從速行公。
政院啓曰,金吾公事,多有積滯,而判義禁閔黯,文衡辭免再疏之批,已下,卽爲牌招察任,何如?傳曰,允。
府啓,煥·爀等事。李瞻漢等事。見上
院啓,煥·爀等事。金炫事。金萬直事。見上
合啓,請圍籬安置罪人宋時烈拿鞫嚴問以正邦刑。請承服罪人洪致祥依律處斷。答曰,勿煩。
吏批啓曰,新除授富平府使崔渲,年老多病,物情未愜,改差,何如?傳曰,允。
晝講時,參贊官李沃所啓,自上冤死人之子,特命錄用,實大德事也。再昨政,一二人,已得備擬除職,而前別檢尹夏濟,故贊成尹䥴之子也。以自謫所放送,故尙未蒙敍命,數數請敍,事殆未安,而與他冤死人子,不可異同,合有收敍之道矣。上曰,特爲敍用,一體除職,可也。以上朝報
有政。以金世欽爲注書,李聃命爲大司諫,金聲久爲獻納,李東標爲副修撰,姜銑爲校理,許熲爲正言,李文興爲禮曹佐郞,李相勛爲保安察訪,朴世臣爲昌樂察訪,安弼星爲富平府使,李煿爲禮賓正。
禁府啓曰,卽接漢城府牒呈,則碧潼定配罪人金元緯,因病致死云矣,敢啓。傳曰,知道。禁府謄錄
禮曹啓曰,卽接孝思殿參奉牒報,則本殿晝茶禮所用白淸不足之數,七斗二升,黃淸不足之數,九斗六合二勺,繼接徽陵參奉牒報,則朝夕上食晝茶禮所用,黃淸不足之數,四石一升一合五勺,皮榛子·皮栢子·皮胡桃不足之數,合一石八斗六升六合,多士麻·昆布不足之數,四十四斤六兩,藿耳不足之數,七十九斤十四兩云,取考本曹謄錄,則曾前國恤時,皆有加磨鍊輸送之規,今亦依此施行之意,分付,何如?傳曰,允。
晝講時,李沃曰,連觀狀啓,則漕船之致敗洋中者,至於四五邑之多,生財之道,雖無中辦有,猶患不敷,今失賦民之穀,如此之多,國計民憂,誠爲渴急也。上曰,年年敗船之患如此,將何以爲計也?沃曰,臣偶閱往牒,見唐臣韓愈南海神廟碑,天子書姓名,遣臣致祀于海神祀之歲,風災熄滅,又先儒張栻堯山記,盛稱禱祀山川致福之理,蓋近年內,海中颶風,常多有之,臭載,多由於此,未必盡是監色之弄奸云。臣意以爲,別遣禮官齎香祝,忠洪·全羅中央海上淨潔之處,虔誠致祭于海神,或有感應之效耶?此事雖涉文具,先儒,豈無所稽而立言,如右所達乎?上曰,連續敗船,予甚憂慮,承旨稽右陳達,如此,令該曹稟處,可也。以上禮曹謄錄
吏批,以金泓爲廣興奉事,李萬元兼東學敎授,尹景濟爲孝陵參奉,李華齊爲濬源殿參奉,金蘊爲奉常主簿,李舜元爲直講,申暘爲童蒙敎官。
上在昌德宮。停常參·經筵。
夜五更,月暈。
下直,務安縣監柳鳳徵,龍仁縣令李休徵,楊根郡守蔡聖後。
朴鎭圭啓曰,明日常參·經筵,取稟。傳曰,只晝講。
李蓍晩,以都摠府言啓曰,副摠管朴相馨,除標信,刑曹坐起進去之意,敢啓。傳曰,知道。
又以兵曹言啓曰,卽接東所衛將牒報,則宣仁門北邊舊內醫院,六間許傾側,改立東柱時,外墻不得不撤毁云。弘化門入直砲手十五名,除出,限畢役間守直之意,敢啓。傳曰,知道。
又以禮曹言啓曰,畫員等上言別判付內,桃符獻祝,祓除不祥,流來已久,不可不變通,歲畫,依例復設事,命下矣。松葉·桃枝·桃衼·春幡·人勝,俱係祓除不祥之舊俗,竝爲一體復設之意,分付各該司,何如?傳曰,允。
李沃,以吏曹言啓曰,內贍寺直長尹就甲,落馬重傷,不得行公云,改差,何如?傳曰,允。
又以吏曹言啓曰,近來各司官員,不無冗雜之類,故今日本曹開坐,新除官參謁後,欲見其爲人之如何,招問其職掌,則中部參奉趙文宇,東部參奉李東英,西部參奉李萬葉,所對矇矓,漫不省其職掌,且掌隷院司評蘇后山,去夜旣入省記,今日稱病不進,非如尋常參謁不進之比,竝汰去,何如?傳曰,允。
掌令金邦杰,持平沈橃·鄭善鳴,正言金鼎台啓曰,請圍籬安置罪人宋時烈拿鞫嚴問以正邦刑。請承服罪人洪致祥依律處斷。措辭竝見上王法,有必討之義,而或失於寬縱,人臣,負罔赦之辜,而或歸於倖免,則典刑紊亂,衆心抑鬱,其不至於國不爲國者,幾希,可不戒哉?罪人金壽恒,以憸邪之行,懷奸毒之心,外假粉飾,殆類驩兜之象恭,中藏機械,實同林甫之腹劍,十載掌銓,擅弄威權,八年首揆,恣行胸臆,族類姻親,盤據要津,則勢焰之熏灼也。門生故吏,遍滿一國,則黨與之衆盛也。數年見斥,積憾次骨,憑一妖逆,鍛鍊百端,吉網之中,得脫者無幾,羅鉗之下,冤死者相望,姑撮其一二而言之,尹鑴,賢士也,而聖上初旣酌處,罪止編配,則誣以大逆,必殺乃已。吳始壽,大臣也,而殿下,仰體慈敎,曲貸其死,則陳疏力爭,竟至賜死,身爲首相,受命按獄,則恐累聖德,宜加審克,而乘時逞憾,惟務快意,旣殺賢士,又戮大臣,此外一品之名宰,三朝之宿將,忠貞莫白,慘被構殺,論其罪惡,萬戮猶輕。且就其慘刻者而論之,諸臣之被謫者,或謂之誑惑人心,或謂之締結力士,危動上心,徙之惡地,其蒙恩放釋者,又稱以造成事端,還配中道,前後所達,卽一變書,苟作傷人之意,滿腹害物之心,撐中,人之殘忍,奚至此極?師命之陰兇,國人所共嫉,而力求兵柄,則不避友婿之嫌,薦擬西銓之長,李端夏之喪性,搢紳皆知,而時烈薦之,則不有公議,抉陞百僚之首,苟有一毫爲國之心,行私罔上,又豈至此哉?噫,庚申殺戮之餘,一番之人,存者如線,而禍人之心,猶未滿足,招呼不逞之徒,密授詗察之謀,禍網高張,誣獄連年,及其敗露之後,欲售庇護之計,乃曰,益勳有罪,臣亦有罪。又曰,兒房密啓,臣不知其不可,人之奸惡,有如是耶?頃者設鞫之日,數三大臣,自初至終,與知詗察之語,迭出於諸賊之招,數三大臣,其一,壽恒誣告根柢,彰露無餘,其在鞫體,宜卽請拿,而淹延至今,天討尙稽,擧國輿情,孰不憤恨?尤可惡者,居具瞻之位,行穿窬之事,夤緣宮禁,潛伺君上之動靜,交結主家,密作飛語之階,自謂晻昧之無知,不料聖鑑之先燭,爲人臣子,負此罪名,國有刑章,莫逭嚴誅。噫,錫胄之兇,得壽恒而益肆,師命之慝,藉壽恒而益稔,通天之罪,貫盈之惡,至此而無所逃矣。王法不可以不正,公議不可以不伸,請珍島圍籬安置罪人金壽恒按律處斷。答曰,不允。
掌令金邦杰,持平沈撥·鄭善鳴啓曰,煥·爀等事。李瞻漢等事。竝見上答曰,勿煩。
正言金鼎台啓曰,煥·爀等事。金炫事。金萬直事。竝見上新除授獻納金聲允,時在慶尙道安東地,請斯速乘馹上來事,下諭。答曰,不允。下諭事,依啓。以上燼餘
上在昌德宮。停常參,只晝講。
辰時,日暈兩珥。巳時午時,日暈。
判府事南九萬上疏。大槪,伏聞金錫衍擊錚問啓,臣名亦入其中,進詣近郊,恭俟嚴誅矣。卽又聞禁府回啓,以罪人招辭,爲虛妄置之云,而臣職忝大臣之後,名涉罪人之爰書,不但臣心羞愧欲死,其爲貽辱國家,莫此爲甚。伏乞亟削臣職,以正臣罪事,入啓。答曰,省疏具悉。頃年筵席,予痛恨言根之出於至親,有所發說,則卿之仰對,旣出料外,又欠和平,及使凶祥,罪惡彰著,而偃息在家,始周三年,此則誠有所慨歎于中,而至於此事,已歸虛妄,何必爲嫌?卿其勿辭,亦勿待罪。
掌令金邦杰,持平沈橃·鄭善鳴,正言金鼎台啓曰,金壽恒,乃絶島安置罪人,而昨日傳啓之時,誤書圍籬二字,臣等不能詳察之失,著矣。請命遞斥臣職。答曰,勿辭。亦勿退待。
合啓,請圍籬安置罪人宋時烈拿鞫嚴問以正邦刑。請承服罪人洪致祥依律處斷。請安置罪人金壽恒按律處斷。竝見上答曰,不允。金壽恒,圍籬安置。
府啓,煥·爀等事。李瞻漢等事。竝見見掌令李徵龜,當此大論方張之時,累日引入,專事規避,如此罷軟之人,不可仍置臺閣,請掌令李徵龜遞差。答曰,不允。末端事,依啓。
院啓,煥·爀等事。金萬直事。金炫事。竝見上答曰,勿煩。
晝講時,參贊官李鳳徵所啓,慶尙道初試罷榜,有推考試官査治擧子之命矣。試官所出策題,皆引通書,則元無用意杜撰之事,而擧子之執其所見,終不製呈,亦出公心,非故爲罷場之比,不可以此治罪擧子,且近千多士,査問現出之時,必不勝紛紜,其在鎭定之道,還寢査命,合宜矣。上曰,勿爲査治,可也。以上朝報
有政。以金海一爲承旨,沈之海爲草溪郡守,李禎爲金浦郡守,張希載爲軍器判官,兪梬爲司評,李元齡爲掌令,成瑨爲安城郡守。
晝講時,參贊官李鳳徵曰,三南宜松山加設之後,種種弊端,罔有紀極,一如前月,大臣所達,而臣得見擧行條件,則只令慶尙一道,行査變通,臣意則以爲沿海各邑,宜無異同。以順天一邑,言之,自官門近處,至左水營九十里之地,數千戶,不得樵採,又不得作室煮鹽,永絶生生之理,故禁令雖嚴,民易犯法,禁標之嚴加定限,已多年所,而所封之處,濯濯無一松,實可寒心,欲爲嚴飭,則生民失業,欲爲寬緩,則松禁似弛,不可不別樣變通,三南沿海加定宜松之地,一體行査,養松可合處外,抄減變通,何如?上曰,以此知委,各該道擧行。備局謄錄
晝講時,知事閔宗道曰,近因漕船致敗,前後相望,筵臣引古,陳以別遣禮官,致祭海神之意,令該曹議啓事,命下矣。祀典,國之大事,臣之鹵莽,何敢與議於其間,試以筵臣所引南海神廟碑文,觀之,則只言守土之臣,仰體天子之明命,遵行應行之祀典,謹飭牲醴,虔誠致祭,以致風颶之息滅而已,遣官別祭,事係創開,有難輕議,而全羅·忠洪兩道,本有島瀆之祭,令道臣別爲申飭,潔其牲醴,致其誠意,因或如前,似合事宜矣。上曰,申飭守土官,使之虔誠致祭,可也。
禮曹啓曰,畫員等上言,別判付內,桃符獻祝,祓除不祥,流來已久,不可不變通,歲畫,依例復設事,命下矣。松葉·桃板·桃枝·春幡·人勝,俱係祓除不祥之舊俗,竝爲一體復設之意,分付各該司,何如?傳曰,允。禮曹謄錄
吏批,以金大任爲內贍直長,李萬根爲典籍,李之麟爲齊陵參奉,蔡範夏爲東部參奉,宋道涵爲典籍,洪德彝爲中部參奉,柳毗爲西部參奉。
上在昌德宮。停常參·經筵。
下直,金川郡守蔡命後,金城縣令兪集一,積城縣監沈良弼。
夜五更,有霧氣。
李鳳徵啓曰,吏曹郞廳來言,臺諫有闕,政事,取稟。傳曰,明日爲之。
李蓍晩,以兵曹言啓曰,禁軍別將閔暹呈狀內,自數日前,猝得時令之症,方在委頓中,決難供仕云。禁旅將領,不可暫曠,改差,何如?傳曰,允。
又以兵曹言啓曰,當日砲手金守男稱名人,自宣仁門入來,差備門外擊錚,極爲駭愕。令攸司囚禁治罪,而同門守門將沈斗源,常時不能禁斷雜人,以致闌入,亦難免其責,推考,何如?傳曰,允。
以蔡獻徵爲假注書。
李蓍晩,以刑曹言啓曰,本曹正郞魚震陟,落馬重傷,症情非輕,勢難察任之意,累度呈狀,而使之調理行公矣。病益危劇,有加無減,決難復起供職云,本曹多事之地,不可一向久曠,正郞魚震陟,今姑改差,其代,令該曹極擇差出,以爲從速察任,何如?傳曰,允。
持平沈橃啓曰,掌令臣李元齡,卽臣之姪女婿也。在法當避,請命遞斥臣職。答曰,勿辭。李蓍晩啓曰,持平沈橃,再啓煩瀆,退待物論矣。傳曰,知道。
大司憲權瑎啓曰,臣水土之疾,漸至沈痼,咳喘極重,脇痛且劇,不得不尋單請急矣。昨者呈告同僚,以規避疲軟,遭劾,疲劾之失,臣安得獨免?請命遞斥臣職。答曰,勿辭。李蓍晩啓曰,大司憲權瑎,再啓煩瀆,退待物論矣。傳曰,知道。
正言金鼎台啓曰,煥·爀等事。金炫事。金萬直事。竝見上答曰,勿煩。
持平鄭善鳴,正言金鼎台啓曰,請濟州圍籬安置罪人宋時烈拿鞫嚴問以正邦刑,請承服罪人洪致祥依律處斷。請珍島安置罪人金壽恒按律處斷。竝見上答曰,勿煩。
持平鄭善鳴啓曰,煥·爀等事。李瞻漢等事。竝見上竝引嫌而退,前後論啓,不爲罷軟,一時病告,何涉規避?相避之法,在下當遞,揆以臺體,不可仍在,請大司憲權瑎出仕,持平沈橃遞差。答曰,不允。處置事,依啓。
答副提學柳命堅,副校理李玄祚,修撰權珪箚曰,省箚具悉。予豈不知卿等之陳列,出於公共之論,而第大臣按律,似難容易,勿爲煩論。元箚缺以上燼餘
上在昌德宮。停常參·經筵。
自未時至酉時,日暈。
藥房都提調臣睦來善,提調臣李觀徵,副提調臣睦昌明啓曰,久旱之餘,昨始得雨,而日氣終夕沈陰,伏未審夜來,聖候,若何?臣等,竊不勝區區之慮,敢來問安。答曰,知道。無事矣。中殿問安。答曰,知道。
睦昌明啓曰,假注書蔡獻徵,時無職名,依例付軍職冠帶常仕,何如?傳曰,允。
有政。吏批,判書沈梓進,參判兪夏益一所試入場,參議姜鋧受由在外,左承旨李沃進。以裵正徽爲持平,李玄紀爲兵曹參知,金鳳至爲戶曹正郞,洪慶先爲戶曹正郞,兪處重爲刑曹正郞,李東鳴爲軍資主簿,沈橃爲修撰,李德全爲東學訓導。
兵批,判書尹深進,參判李鏶進,參議李瑞雨進,右副承旨李蓍晩進。以朴興文·張善漢爲五衛將,李浚明爲曹司衛將,李受益爲武兼,張希載爲兼內乘,沈橃爲副司直,閔錡爲僉知。
李鳳徵啓曰,卽者司諫金澍來避,而觀其措語,則以爲寒疾甚重,趁未出謝,而憲府呈告之員,或疲劾,或引避,則亦不可晏然云,澍之有病,人所共知,未卽出謝,與規避者有異,以不必引嫌之意,再三往復,而終不回聽,臺臣避辭,不可一向退却,何以爲之?傳曰,此與規避者有異,勿爲捧入。
睦昌明啓曰,左副承旨金海一,同姓三寸姪幼學行萬妻孺人權氏,身死,服制已行四日,出仕,何如?傳曰,允。
李沃,以弘文館意啓曰,新除授修撰沈橃,時在京畿廣州地,經筵入番事緊,請斯速乘馹上來事,下諭,何如?傳曰,允。
又以宗簿寺官員,以提調意啓曰,大行大王大妃徽號·諡號,及元子定號,旣已修正於御牒,所當奉安於太白·五臺·赤裳·江華等處,本寺郞廳,鱗次發遣,書吏庫子,依舊例給馬下送,行用印信,亦令該曹給送,而御牒陪行,事體重大,所經各道,秋高守令中擇定差使員,檢飭陪行事,各道監司處,行移,何如?傳曰,允。
傳于李蓍晩曰,大臣·備局堂上引見。
領議政權大運箚曰,伏以,臣感激殊恩,念不及身,强疾行公,今已月餘,精神日益昏瞀,氣力日益凘盡,固不敢爲遲回戀寵之計矣。昨日午後,困憊成睡,少選乃起,則寒氣外束,久而不止,頭疼痛,眩症兼發,達夜呻吟,朝亦未蘇,今日賓廳之坐,臣旣出令,而無路進參,惶懼益切,老病旣痼,去死不遠,種種疾病,如是迭侵,安可虛帶重任,莫念國事乎?伏乞聖慈,俯賜諒察,亟遞臣職,以便公私,不勝萬幸。取進止。答曰,省疏具悉卿懇。卿之所患,如此,予甚慮念,不得進參,有何所傷?卿其安心勿辭,從容善攝。仍傳曰,遣史官傳諭,遣御醫看病。以上燼餘
閏三月二十三日午時,上御熙政堂。大臣·備局堂上引見。左議政睦來善,吏曹判書沈梓,兵曹判書尹深,工曹判書閔宗道,刑曹判書李宇鼎,右參贊柳命天,兵曹參判李鏶,右副承旨李蓍晩,司諫金澍,持平鄭善鳴,校理李玄祚,假注書蔡獻徵·權大臨,記事官洪慶先·蔡成胤入侍。睦來善進曰,久旱之餘,始得一雨,日氣終日陰濕,聖體,若何?朝者藥房問安,伏審聖候平安,而近來元子保養,何如?上曰,連安矣。昨日之雨,及於旱餘,牟麥及付種,誠爲多幸,而但未知遠近均霈與否也。來善曰,臣近日往來楊州地見之,牟麥已向茂盛,而及今得雨付種,誠幸矣。臣受由往來楊州時,備知本州之弊矣。一境之內,陵寢至有九處,奉審使臣及其餘往來使行,出站處甚多,而官屬數少,婢不過十口,奴亦不過十餘口,長立道路,將不得支保,不可無顧護之道,逆家奴婢,居在畿內者,分付該曹,奴婢各十口,定給,何如?上曰,依此劃給事,分付該曹,可也。出擧條來善曰,國家不有綱紀,則何以尊國體,人臣罔念分義,則何以責臣道乎?近聞以李珥·成渾兩臣黜享事,該曹關文,下送諸道者,已至數月,尙無擧行報該曹之事,而諸道守令中,不欲擧行者,多般辭避,必罷而後已,方且辭職者,不勝其紛紜云。渠輩雖有憤恚之心,成命已下之後,其在分義,安敢乃爾?少有國綱,豈容如是乎?事之可駭,莫此爲甚。若無別樣處置之擧,則國無以爲國,至於諸道監司,任其所爲,終無査問請罪之擧,亦甚無謂,各道監司,見其該曹關文,又不爲申飭者,爲先從重推考,各其道內各邑行未行,嚴加査問。尙未擧行之邑,則卽速擧行後,使之啓聞,其中規避違命之守令,一一摘發以啓,從重科罪之意,令該曹分付,何如?上曰,兩臣黜享之命已久,而各道尙不擧行,極可寒心,各道當該監司,爲先從重推考,守令則使監司査報該曹,處之,可也。出擧條李蓍晩曰,兩臣黜享之事,非但守今之間,或不欲奉行也。以黜享事,儒疏來呈者,不爲捧入事,承傳之後,亦且紛擾,近有忠淸道儒疏稱名者,多數來到政院,欲爲呈疏,以旣有承傳之意,退却矣。今日又於都承旨房開門處,無數辱說,至以不捧疏之事,謂之國將亡,其言兇矣。其時四館聞之,卽時停擧,故問其被停呈疏不可之事,則雖爲出去,而將來必紛紜,此後呈疏者,自兵曹先爲拆見,若係二臣黜享之事,則直爲退却。上曰,中外儒生等,以兩臣黜享事,稱以伸辨陳疏之類,今後則自政院一切禁斷,勿爲捧入之意,前日捧承傳中,更爲添入,可也。出榻敎沈梓曰,頃年貢物裁減時,尙衣正·軍器正·軍器副正,限貢物復舊間,不爲差出矣。今則貢物旣已復舊,似當差出,而雖非當初啓稟之事,久廢之窠,不敢率易差出,敢此仰達。且典籍,本是十三窠,而曾因年凶,權減三窠矣。卽今方外前銜之來集京中者,甚多,而窠闕有限,疏通未易,亦宜有變通之道矣。來善曰,十年廢棄之人,多集洛中,而窠闕甚狹,不得塡差,政官之言,是矣。上曰,尙衣正·軍器正·軍器副正,及典籍三窠,一體復舊,可也。擧條
來善曰,常平·賑恤廳,今則頗有收拾之物,而龍山江倉,地甚卑濕,將不免頹圮之患,今欲移造,使郞廳相其可合處,則軍資監東邊,有空地,而係是各司位田云,量其倉舍容造之地,代給籍沒田土,且材瓦物力,亦難猝辦,西道蟲食枯松中,可材者取用,而逆家籍沒家舍,亦令撤移補用,似當矣。上曰,依爲之。出擧條
閔宗道曰,王后考妣,各房祭需,鹽·醢·生鮮等物,依前例令奉常寺貢物下人,進排,何如?上曰,依爲之。出擧條
宗道曰,內農圃牛馬所養穀草價米,依典牲署·司圃署例,復舊施行,何如?上曰,依爲之。出擧條
金澍·鄭善鳴進曰,請濟州圍籬安置罪人宋時烈拿鞫嚴問以正邦刑。見上上曰,勿煩。請承服罪人洪致祥依律處斷。見上上曰,勿煩。請珍島安置罪人金壽恒按律處斷。見上上曰,勿煩。
澍曰,請還收緣坐罪人煥·爀等放歸田里之命。見上上曰,勿煩。又啓曰,請遠竄罪人金炫亟正邦刑。見上上曰,勿煩。又啓曰,請鞫廳罪人金萬直嚴刑得情以正邦刑。見上上曰,勿煩。
善鳴曰,請毋留難,還收緣坐罪人煥·爀放歸田里之命。見上上曰,勿煩。又啓曰,請定配罪人李瞻漢·南羾竝仍囚嚴鞫以正邦刑。見上上曰,勿煩。李玄祚進曰,臣有所懷,敢達矣。近來臺閣啓辭,連以勿煩爲敎,公議之抑鬱,日以益甚,其中宋時烈·金壽恒爲罪人之魁,至於洪致祥,窮凶極惡,誠不可一日容息,而特以親親之意,至今兪音尙閟,豈可以一時之私恩,有所容貸乎?合啓,公共之論,可見,而累日不允,誠有乖於獄體矣。澍曰,臣旣啓達,而玉堂之言如此,可見公議之所在也。善鳴曰,連日啓辭,尙不允兪,輿情之鬱抑,甚矣。玄祚曰,旣是三司俱發之論,而大臣又在坐,下詢而速賜處分,可也。上曰,洪致祥旣已承服,則罪不容貸,而特以親親之義,不忍加刑。宋時烈·金壽恒貫盈之罪,不待臺啓,予已知之,而曾在大臣之列,故減死栫棘矣。非以臺諫所執爲非也。玉堂箚子,亦可見公議,而不卽允兪者,意有在也。玄祚曰,欲以親親之義,特施於洪致祥者,在聖上愛欲其生之道,可謂至矣。渠以骨肉之親,包藏禍心,一行缺宋時烈·金壽恒,雖曰曾在大臣之列,而其罪惡旣如是,其兇獰又如是,則豈可以大臣而有所持難乎?位居大臣,而負犯如是,尤不可容貸矣。善鳴曰,一時私恩,豈可容議於三尺之典乎?上曰,合啓三件事,非不知擬律之當,而按律事重,故不卽允兪矣。來善曰,臺啓中,頃者設鞫之日,迭出於諸賊之招,宜其請拿,而掩然至今云,其時小臣按獄,故審其獄情矣。光漢招內,言于大臣,稟議于錫胄,而意以爲非緊出之事,不爲請拿矣。臺啓,以不卽請拿,爲辭,其時按獄之臣,卽臣是也,惶恐待罪。上曰,臺諫所啓,別無可嫌之事,何必爲嫌乎?安心必勿待罪。
澍曰,臣自數日前,寒疾甚㞃,未能肅謝,而呈告憲官,以規避大論,至有避劾者,則規避之責,臣亦難免,朝者强疾出肅,仍爲引避,而不捧之命,出於意外,不得已入侍前席,仍傳前啓矣。大臣,以合啓中不卽請拿之語,引以爲咎,而臣以伊時參鞫之人,不覺其爲嫌,矇然連啓,則臣之昏謬之失,著矣。請命遞斥臣職。上曰,勿辭。李蓍晩曰,司諫金澍,再啓煩瀆,退待物論矣。上曰,知道。遂退出。以上燼餘
上在昌德宮。停常參·經筵。
自昧爽至卯時,有霧氣。午時未時,日暈。夜二更至五更,坤方巽方東方,有氣如火光。
下直,仁川縣監權恒,南陽府使南有星,陽川縣監金載文。
金海一,以都摠府言啓曰,今日入直軍士,中日習射,請出標信。傳曰,知道。
李沃,以吏曹言啓曰,祿都目政事,來二十五日爲之之意,敢啓。傳曰,知道。
又以兵曹言啓曰,當日別侍衛洪承民良女姜召史等稱名人,自缺門入來,差備門外擊錚,極爲駭愕,竝令有司囚禁治罪,同門守門將尹弼殷,常時不能禁斷雜人,以致闌入,亦難免其責,推考,何如?傳曰,允。
李鳳徵,以禮曹言啓曰,卽接永昭殿參奉牒報,則本殿典祀廳移建事,旣已啓下,而新基處松木四株,雜木二株,斫伐後,當爲造建云。依所報斫伐之意,分付,何如?傳曰,允。
睦昌明·李沃·朴鎭圭·金海一·李蓍晩·李鳳徵等啓曰,刑法,帝王之大柄也。雖三代盛時,亦不可捨此而爲政,是以舜誅四凶,而天下服,孔子誅少正卯,而魯國治,後世則不然,有罪者倖免,無辜者橫罹,刑罰失中,王法不行,亂亡以之相隨,豈非大可懼者哉?今者三司所執,實是一國公共之論,聖上亦許其正大,諭之以萬戮猶輕之意,擧朝臣僚,莫不欽仰殿下昭奸燭慝之明矣。一日二日,尙未下允兪之音,臣等竊惑焉。夫事之難斷者,容可持疑,而罪名,如是之彰露,公議,如是之峻發,聖明又大覺悟,則擧法致討,不宜少緩,而昨伏聞聖敎,則反以大臣按律爲似難容易。此則有大不然者,自古大臣,以罪死者,何限,而雖以國朝古事言之,安老·仁弘俱蒙顯戮,其何可諉以大臣,而不施王章乎?況壞禮亂統,神人共憤,構成誣獄,國脈斲喪,則時烈·壽恒等貫盈之罪,實有浮於仁弘·安老也。如此而獨能偃息於覆載之間乎?臣等,目見公議之益激,天討之尙緩,猥以區區之忠,竊附古人有懷必達之意,齊聲竝議,敢此仰瀆。答曰,已諭於昨日筵中矣。勿爲煩論。
李鳳徵,以兵曹言啓曰,今日宣傳官·武臣兼宣傳官·各廳將官等,朔試射時,宣傳官元徽,武臣兼宣傳官閔鎭朝·金時輝,御營把摠朴守彪未滿四中,禁衛營哨官李虔·金溟翼,訓鍊都監哨官鄭衡齊,武臣兼宣傳官宋泰新等段,去二月朔追射,亦未滿四中,武臣兼宣傳官李晉三,二月朔內贍寺假官,三月朔痰喘懸頉,今月朔受由在外,趙淵卿,二月朔受由,三月朔司圃署假官,今月〈朔〉身病受由,摠戎廳哨官李應星,二月朔受由在外,三月朔身病受由,今月朔臂病受由,俱以連三次不進,武臣兼宣傳官許棠無緣不進,竝依例汰去,何如?傳曰,允。
正言許熲啓曰,無狀如臣,最居人下,纔竊科名,酷被誣謗,爲世所棄,殆將十年,猥蒙收錄,忝得郵官,經年關北,久離老母,受由道臣,纔到京邸,不意薇垣新命,遽及此際,驚惶感激,如夢如寐,自量涯分,決難承當,而辭疏見阻,遜避無路,分義所在,不得不冒昧出肅,而第本院,方有煥·爀等放歸田里還收之請,煥·爀,卽臣之甥姪也。法當應避,不可參啓,何敢一刻仍冒於臺席乎?請命遞斥臣職。答曰,勿辭。李蓍晩啓曰,正言許熲,再啓煩瀆,退待物論矣。傳曰,知道。
大司憲權瑎,掌令李元齡,正言金鼎台啓曰,宋時烈事。洪致祥事。金壽恒事。竝見上答曰,勿煩。
大司憲權瑎,掌令李元齡啓曰,煥·爀事。李瞻漢等事。竝見上答曰,勿煩。
正言金鼎台啓曰,煥·爀事。金炫事。金萬直事。竝見上竝引嫌而退。措辭缺請司諫金澍,正言許熲竝命出仕。答曰,不允。金炫事,及處置事,依啓。
答大司諫李聃命疏曰,省疏具悉。爾其勿辭往來。元疏缺
答刑曹參議權瑍疏曰,省疏具悉。爾其勿辭,完事後上來察職。元疏缺
答右議政金德遠箚曰,省箚具悉卿懇。所患如此,予用慮念,不得進參,有何所傷?箚末事,於卿尤無所嫌,卿其安心勿辭,從容善攝。仍傳曰,遣史官傳諭,遣御醫看病。元疏缺以上燼餘
禁府啓曰,宦者金鉉,亟正邦刑事,傳旨啓下矣。金鉉,時在慶尙道金海地配所,依例發遣府都事,拿來,何如?傳曰,允。禁府謄錄
上在昌德宮。停常參·經筵。
午時未時,日暈。酉時,日暈兩珥。五更,月暈廻火星。
京畿監司書目,水原府使金錫衍,稱有身病,累次呈狀,畿輔重鎭,不可久曠,不得已罷黜事。
合啓,宋時烈事。洪致祥事。金壽恒事。竝見上答曰,勿煩。
尙衣院官員,以提調意啓曰,本院正權減,出於捐不急之官之意,而亦欲本院省費之計也。今者吏曹,不爲通議於本院,遽爾復舊差出,殊涉未穩,本院正,仍爲權減事,更捧承傳施行,何如?傳曰,允。
府啓,煥·爀事。李瞻漢等事。竝見上答曰,勿煩。
院啓,煥·爀事。金萬直事。竝見上答曰,勿煩。以上朝報
吏曹啓曰,水原府使有闕,依近例令備邊司議薦,何如?傳曰,允。備局謄錄
禁衛營啓曰,九番右部前司屬,全羅道五哨軍兵,逢點實數六百三十五名,海西六番別驍衛六十三名,步軍標下一名,已爲整齊矣。來四月初一日,與內外三處入直馬步軍兵等,依例替代後,舊軍放送之意,敢啓。傳曰,知道。禁營謄錄
吏批,以朴泓爲戶曹佐郞,尹梅爲順興府使,張遇一爲軍器副正,柳榰爲尙衣正,金德濟爲典籍,趙湜爲兵曹正郞,尹商三爲德川郡守,鄭碩耉爲工曹佐郞,李文徵爲工曹佐郞,柳世鳴爲副修撰,河世元·柳世賓爲典籍,朴慶後爲水原府使。
兵批,以吳挺緯爲知事,睦天翊爲訓鍊副正,李汝亨·全起漢·張佑漢·李宣翼·柳宗彬·嚴處正·宋廷英爲武兼,金瑞漢·李耉徵爲僉知,金胄甲爲宣傳官,南五星爲訓鍊副正,安世徵爲副司果。
上在昌德宮。停常參·經筵。
卯時至未時,日暈,暈上有冠,色內赤外靑。
合啓,宋時烈事。洪致祥事。金壽恒事。竝見上答曰,勿煩。
府啓,煥·爀事。李瞻漢等事。竝見上答曰,勿煩。
院啓,煥·爀事。金萬直事。竝見上答曰,勿煩。
備忘記,噫,古語云見無禮於其君者,如鷹鸇之逐鳥雀,凶賊致祥之誣上不道,窮凶極惡之狀,實是神人之所共憤,則爲臣子者,所當腐心痛骨,齊聲請討之不暇,而況君上之先發其端者乎?曾在丁卯九月備局引見之時,予備陳言根之出於至親曲折,而其時入侍諸臣,不但置之度外,一不信聽,至於承旨朴泰遜,則敢以方外,略聞此言,以殿下爲何如等語,偃然陳達,而辭氣憤憤,略無顧忌。噫,君臣分義,至爲森嚴,渠雖無狀,旣承明敎之後,何敢愛護凶逆,告君之辭,若是其絶悖乎?事之痛惋,莫此爲甚,當此致祥輩被罪之後,怨憾次骨,義理晦塞之日,如此忘君負國之徒,決不可不痛懲,朴泰遜極邊遠竄。
知事吳挺緯上疏。大槪,情勢危縮,決難抗顔冒出,新授職,亟許遞改事。入啓。答曰,今玆新命,意非偶然,卿其安心勿辭,從速察職。以上朝報
御營廳啓曰,別抄武士,春等賞格試射後,入格人,依節目矢數賞格磨鍊,別單書入,而連二次未滿四矢者,出身洪貴墉,閑良崔士雄·安國昌等三人,竝汰去,而乙丑年啓下事目內,本廳別抄武士春秋試才賞格時,柳葉箭·片箭·騎蒭三技中,一技沒矢俱中者,依兩局將官試射例,別樣施賞,以爲聳動之地,而出身之邊將除授,閑良之直赴殿試,或別施賞事,旣已節目,啓下矣。今閏三月二十六日,別抄武士春等試才時,出身鄭時興,騎蒭五中,合有論賞之道,而自下不敢擅便,上裁,何如?傳曰,邊將除授。御營廳謄錄
上在昌德宮。停常參·經筵。
行禮曹判書閔黯等上疏。大槪,請允三司之論,以伸公議事。入啓。答曰,省疏具悉卿懇。三司之論,公卿之請,至此,不惟終難强拂,壽恒貫盈之罪,揆以王法,雖不可容貸,特爲參酌賜死。宋時烈之負犯,亦非不知,而旣已嚴加栫棘,俾絶奸萌,何必按律乎?
合啓,宋時烈事。洪致祥事。金壽恒事。竝見上答曰,勿煩。
院啓,煥·爀事。金萬直事。竝見上平安兵使蘇斗山,賦性陰凶,行己鄙悖,諂附權奸,以爲發身之階梯,屢典爲郡,專事貪虐,廣占田園,大起第宅,倚勢武斷,害及鄕隣,前後彈章,臚列已極,而憑藉凶徒,曲加吹噓,纔授邊邑,旋擢西閫,不悛舊惡,剝割滋酷,賂遺權門,駄載狼藉,軍民怨讟,如在水火,及至公議復伸之後,自知其負犯之不輕,封印閉衙,兵務官事,一任抛棄,關防重地,決不可仍畀如此之人。請平安兵使蘇斗山罷職不敍。永柔縣監李秀儁,賊勳之假子,師命之死友,曾爲章甫,已多怪惡之擧,及通仕路,又有凶譎之事,久典西邑,專事肥己,兩賊汰去之後,益懷怨毒之心,不治官事,沈酗度日,罄竭官儲,駄載陸續,民不保存,闔境嗷嗷,西來之人,無不傳說,如此之人,不可仍置字牧之任。請永柔縣令李秀儁罷職不敍。答曰,勿煩。
府啓,煥·爀事。李瞻漢等事。竝見上利仁察訪金楺,以師命之狎客,遨遊於致祥·道淵之間,奸謀秘計,無不贊成,所以詗察善類,爲嫁禍之地,締結戚宦,爲蜚語之階者,皆此人之所爲,及公議旣伸之初,方在金吾,始欲呈遞,而爲萬重·致祥等獄情探通之計,冒沒蹲坐,仍授此職,如此黨惡樂禍之輩,不可以人微職卑而置之,請利仁察訪金楺邊遠定配。向者二臣之黜享也,聖上,詢一國之公議而允之,旣降明命,布諸各道,則其在事體,至嚴且重,爲守宰者,卽當趁速奉行之不暇,而綾州牧使林渙,扶安縣監成碩藎,自執私見,廢閣朝命,使當黜之木主,偃然仍置於聖廟躋附之列,而無意黜去者,至於數月之久,其慢命逞私,放肆無忌之罪,不可不懲。請綾州牧使林渙,扶安縣監〈成碩藎〉罷職不敍。昌寧縣監蔡頲,以時烈之徒黨,居在淸州,藉勢焰,行胸臆,所以構誣士林,流毒鄕閭者,罔有紀極,及授本邑之後,專事剝割,闔境嗷嗷。請昌寧縣監蔡頲,削去仕版。答曰,不允。林渙·成碩藎事,依啓。以上朝報
備邊司啓曰,本司奴婢,本來數少,近年以來,或死亡,或老除,卽今見存者,其數零星,司中立役之際,不能成樣,今此籍沒屬公奴婢中,在京年壯可合立役者,十名,令該院劃給,以爲輪回立役之地,何如?傳曰,允。備局謄錄
傳曰,今此綾原大君遷葬時,成殯奠·啓殯奠·祖奠·遣奠四祭,及八月初九日,至二十二日朝夕上食及晝奠,令該道備給事,分付。禮曹謄錄
上在昌德宮。停常參·經筵。
慶尙監司書目,咸昌呈,以行副護軍趙嗣基辭職上疏上送事。啓。答曰,省疏具悉。縷縷疏陳,出於有懷必達之義,予用嘉尙,至於雖有一二誣伏之人,一倂伸雪事,事係重大,似難輕議,爾其勿辭,從速上來察職。
合啓,宋時烈事。洪致祥事。竝見上答曰,勿煩。
府啓,煥·爀事。李瞻漢等事。金楺事。蔡頲事。竝見上答曰,不允。末端兩件事,依啓。
院啓,煥·爀事。金萬直事。蘇斗山事。李秀儁事。竝見上答曰,不允。末端事,依啓。
傳曰,明朝大提學命招。以上朝報
禁衛營啓曰,今閏三月二十八日,無軍將官朔試射時,哨官鄭基之□□哨官閔明重,連三次稱病不進,依例汰去之意,敢啓。傳曰,知道。禁營謄錄
有政。吏批,以柳榰爲綾州牧使,李杲爲醴泉郡守,洪萬濟爲扶安縣監,李敏英爲陰城縣監,金世爲永柔縣令,尹以復爲昌寧縣監。
上在昌德宮。停常參·經筵。
政院啓曰,大提學閔黯,承牌來詣賓廳矣。傳曰,書題書入。
傳曰,左承旨,與大提學偕往泮宮,儒生等製述以來。
政院啓曰,館學儒生製述科次時,弘文提學權大載,依例牌招,以爲同參科次之地,何如?傳曰,允。
全羅監司嚴緝辭職上疏。入啓。答曰,省疏具悉。卿其勿辭,速往欽哉。
合啓,宋時烈事。洪致祥事。竝見上答曰,勿煩。
府啓,煥·爀事。李瞻漢等事。竝見上答曰,勿煩。
院啓,煥·爀事。金萬直事。蘇斗山事。竝見上洪川縣監趙楷,奴顔巨奸,得通仕路,及典本邑,專事貪黷,奸黨竄逐之役,恒懷怨國之心,濫施刑杖,剝割吏民,傾其官庫,船運私藏,怨呼盈路,轉輸載道,如此貪汚之人,不可久置完邑,重貽民害。請洪川縣監趙楷削去仕版。答曰,不允。蘇斗山事,依啓。
備忘記,居首進士鄭海尙,直赴殿試,之次進士朴慶承·洪重鼎·金鏜,幼學洪瀅等,各給二分。以上朝報
兵曹啓曰,平安兵使有闕,依近例令備邊司議薦,何如?傳曰,允。備局謄錄
禁府啓曰,卽者罪人金壽恒,賜死傳旨,啓下矣。令各該司賜死藥物,依例措備後,發遣府都事,與醫司官員一員,持藥物下去,賜死之意,敢啓。傳曰,知道。
又啓曰,以刑曹啓目,前僉使金夢斗,移本府處之事,允下矣。金夢斗拘留於典獄署,卽爲移囚之意,敢啓。傳曰,知道。以上禁府謄錄李垍校正,郞廳金霔書。
上在昌德宮。停常參·經筵。
未時,太白見於巳地。夜五更,流星出牛星下,入巽方天際,狀如鉢,尾長四五尺許,色赤,〈光〉照地。
下直,鐵原府使沈相,柒谷府使金時鉉,禮安縣監金兌昌,白翎僉使文弼道。
李鳳徵啓曰,明日常參·經筵,取稟。傳曰,停。
金海一,以都摠府言啓曰,都摠管吳始復,除標信,漢城府坐起,進去之意,敢啓。傳曰,知道。
又以兵曹言啓曰,當日幼學洪一鳴稱名人,自丹鳳門入來,差備門外擊錚,極爲駭愕。令攸司囚禁治罪,同門守門將吳斗相,常時不能禁斷雜人,以致闌入,亦難免其責,推考,何如?傳曰,允。
又以訓鍊都監言啓曰,都城五里許,蟲食枯松,斫取煮硝事,旣已定奪矣。今初三日爲始,每日軍兵三哨式,輪回出送,斫用之意,敢啓。傳曰,知道。
又以工曹言啓曰,因祭器鑄成廳匠人林海雲等上言覆啓,一體施賞事,命下矣。鑄成廳堂上·郞廳旣已減下,員役·工匠等,自戶曹開錄,別單書入之意,敢啓。傳曰,知道。
掌令李元齡,持平裵正徽啓曰,請還收緣坐罪人煥·爀放歸田里之命。請定配罪人李瞻漢·南羾竝拿鞫嚴問以正邦刑。請判決事趙嗣基遠竄。竝見上答曰,不允。以上燼餘
上在昌德宮。停常參·經筵。
下直,蒜山僉使呂尹齊,三嘉縣監柳奇崙。
李沃啓曰,明日常參·經筵,取稟。傳曰,只晝講。
金海一,以都摠府言啓曰,副摠管朴相馨,除標信,刑曹坐起,進去之意,敢啓。傳曰,知道。
傳于金海一曰,大臣·備局堂上引見。
巳時,上御熙政堂。領議政權大運,左議政睦來善,右議政金德遠,行禮曹判書閔黯,吏曹判書沈梓,工曹判書閔宗道,戶曹判書權大載,右參贊柳命天,判尹吳始復,右尹尹以濟,廣州留守李沆,大司成柳命賢,左副承旨金海一,掌令李元齡,正言金鼎台,校理李允修,假注書蔡獻徵·沈仲良,記注官李菂,記事官蔡成胤入侍。
睦來善進曰,近日日氣不適,朝寒夕暖,伏未審此時,聖體,若何?上曰,無事矣。元子保養,何如?上曰,連安矣。權大運曰,雖無從速定奪之事,而今日乃是日次,故來會矣。水原府使朴慶後,旣有才局,議薦且多,故首擬除授矣。今聞身病甚重,赴任遲速,難以爲期,不可等待其差復,改差,何如?上曰,然則遞差改出,可也。又進曰,常欲陳達而未及矣,今始仰達矣。國家用人,傳在銓官,銓官注擬,得其公道則治,不然則害於政,凡政事注擬,每於首望落點,首望,不必賢於末副望,而落點每如是,則政官之權,偏重矣。上曰,大臣之言,好矣。予當留念焉。又進曰,宮中事,未可詳知,而昔在宣廟朝,置三筆,表三望,隨所執落點,聖意可見矣。金德遠曰,海東野言,故典翰許篈所作也。有云,世宗朝,有一臣,不得受點,其後命宮人不知文字者落點,故其人,擬望輒受點,位至宰相,自古祖宗朝流來之規,如此矣。大運曰,又聞祖宗朝,置黃毛·靑鼠毛·羔毛三筆,表首·副·末望,以之,落點云矣。又進曰,臣待罪司僕寺提調,故敢此仰達矣。禁軍及馬隊等,受馬於本寺之後,不善其喂養,專役於私事,未久致傷則還納,更受他馬,視之尋常,無所顧惜,不可無矯弊之道。此後則所養馬,雖使還納,而其軍兵,移刑曹治罪,俾無如前致傷之弊,何如?上曰,依爲之。來善曰,前年農事稍稔,故民間姑無遑遑之狀,而聞湖西明火賊,處處竊發。頃者西原營將申命老,馳報於備局,捉沃川賊二人推問,則承服納招內,沃川大同木四十疋,不下一杖,卽爲承納,問其同黨,則布在於忠淸·全羅·慶尙三道,都目則在星州,故使軍官持去,秘密關推來云,而近來各邑刑吏,亦多其黨,故漏通之弊,誠甚可慮。各官守令亦不奉行討捕使之命,自備局申飭事報狀矣。以着實擧行事,雖已題送,而守令營將,例不相得,營將號令之不及於守令,固其所也。賊招內,三南其黨盤據之說,雖未知眞的,而不可不慮,三南監司處,各別措辭下諭,守令之不奉營將之令者,營將之不善譏察者,令本道監司,論罪,可矣。德遠曰,歲飢民困,或有竊發之患,而今日賊黨,非但爲食也。違缺之患可慮,若不豫防,蔓熾難圖也。左議政所達,是矣。上曰,各別措辭,下諭于三道監司,而承旨親承傳敎,速爲擧行。閔黯進曰,丁卯年,因都承旨李世白所啓,平安道,依北道例,別爲設科事,命下矣。上年春間,有勅行,秋後値國恤,不得擧行,而今又値農節,待秋爲之,何如?上曰,待秋設行。德遠曰,無名之科,必爲之乎?北道絶遠,雖或爲之,平安道異於是,不必爲如此之擧,如不得已,取人不宜多矣。上曰,旣有成命,待秋爲之,而取人不必多也。德遠曰,近來閭閻拘忌之疾,甚爲熾盛,其在謹愼之道,不可不嚴禁出入雜人,至於各營婢子·宮人婢子,多有無時往來之事,宜加禁斷,使勿如前出入,可矣。大運曰,各營婢子·宮人婢子,其所出入密邇大內,宜加嚴禁,而至於官員跟隨,亦不可濫率以入於闕內至近之地,一從跟隨定數法許入,而數外隨從,一切禁斷,以爲謹愼之道,宜矣。上曰,一體禁斷事,分付兵曹,可也。來善曰,領右相所達,是矣。此時闕內出入,宜可謹愼,而小臣,亦以此事,有仰達之事矣。臣家,近有兒患,似瘧之疾,故卽爲出避,而臣方帶內局提調之任,無時出入,惶恐未安,內局提調之任,亟命遞差。上曰,旣爲出避,則出入何妨?安心行公。梓曰,在前武臣間拜郞官,必擇拔萃之人,間或差出矣。近來工·刑·戶三曹郞官,各差一員,武臣遞兒,隨闕塡差之際,實難每每得人,揆以事體,誠爲未安。自今以後,必得可合人,然後以爲擬望之地,似爲得宜矣。下諭于吏曹而處之,何如?大運曰,武弁郞官,果是極選也。如得其人,則可矣,如不得其人,則文武通擬,似宜矣。德遠曰,三曹郞官各一窠,武臣備擬,旣有定奪之事,故吏判,如是仰達矣。上曰,武臣三曹郞官,量才通擬,而勿以爲遞兒,可也。梓曰,州郡被薦人,或死亡,或堂上,或年滿,州郡有窠,每患苟簡,問于大臣,又爲抄出,何如?大運曰,州郡被薦人,其數甚少,郡守以上,備擬苟簡,誠如吏判之言矣。上曰,更爲抄出,可也。梓曰,金浦郡守李禎,有八十老母,爲便養,備擬受點矣。聞其老母,病甚危重,勢難赴任云。金浦郡守李禎,遞差,何如?上曰,遞差,可也。梓曰,洪州牧使金正夏,以未經准職之故,除拜之後,多有人言,勢不可仍爲差遣,改差,何如?大運曰,古之官制,雖持平·兵曹正郞,備擬於牧使之望,則過矣。德遠曰,臣亦以持平爲晉州牧使矣。上曰,金正夏,未經持平與兵曹正郞耶?且未準職,則遞差,可也。來善曰,臺閣論人之道,惟當直據罪狀,而近來彈章中假子之說,無異閭巷間相鬨之語,其爲鄙俚,甚矣。其時臺諫,摘發遞差,宜矣。上曰,李秀儁削版啓辭中,有此文字,而下字過矣。其時臺諫遞差,正言金鼎台,以發論啓辭臺諫,卽爲趨出。來善曰,廣州山城,軍餉不足,故臣前日登對時,請命召留守入侍,備陳本州之弊矣。李沆,今方入侍,下敎,何如?上曰,留守先言之。李沆曰,臣在南漢,聞有引見之命,方爲來到入侍,而與李泰龜,相議査覈,尙未究竟,其詳雖未可知,七萬石還上之數,未捧亦且三萬石,年年未捧,漸至多數,上道七面爲山峽,下道三面爲沿海,各拘災頉,奉捧尤甚,若此因循,終不變通,則軍餉匱竭之憂,誠不淺矣。請令廟堂指揮,何如?大運曰,有何指揮之事乎?留守査覈收捧,可也。上曰,詳考本州文書而後,從宜變通,可也。來善曰,今年雖豐,七萬石,寧有盡捧之理乎?本州居民則容或畢捧,而自前留守·經歷,各拘移給他官所親切之人,輾轉相仍,因爲未捧之數,極爲非矣。大運曰,他官人受食者,必以本州居民爲保,如或現發,則論罪,可也。上曰,文書査覈後,着實擧行,而如此之類,論罪,可也。大運曰,山城有變通之事,城內五倉,而用舊蓄新之令,不爲奉行,致令舊穀仍陳,遂成無用之物,其弊不貲。自今以後,分給之時,一倉之穀,畢給後,移給他倉,可也。上曰,依爲之。大運曰,此則榻前定奪,而留守,親承下敎矣。德遠曰,南漢還上,係是軍餉,不可不別樣明査,以爲徵捧之地,而各道各邑還上文書,以其年久未捧之故,竝皆胡亂,秋捧之時,吏緣爲奸,爲守令者,莫重錢穀文書,委諸下吏之手,不曾前期釐正,以致文書時雜亂之弊,民之呼冤,職由於此,今年則及此無事之時,還上文書,豫爲査正,待秋徵捧,則庶可無奸吏作弊,小民呼冤之事,令戶曹論理,行關于各道監司,申飭各邑,還上文書,及此時前期査正,俾無如前雜亂之弊,而待各邑査定後,令各其道監司,一一報知于廟堂,則尤有着實之效矣。大運曰,新舊還上雜亂等文書,中間連以凶年,有緩督之令,故民亦僥倖其蕩滌,轉轉陳舊,以至於此。今年則舊未收,爲先捧上後,收捧新分給,則必無雜亂之事矣。上曰,以此意,申飭各道各官,可也。沆曰,向以摠戎廳軍兵數少之故,守禦廳所屬楊州軍兵,移給於摠戎廳,而其代,以摠戎廳所屬南陽軍兵,移給於守禦廳,臣之妄料,竊以爲不可也。昔在孝廟朝,特令楊州鎭,移屬本城,蓋以楊州之鎭,在本城最近,脫有緩急,朝令夕至之故也。李師命·具鎰乃敢妄陳,致有軍兵移易之擧,識者孰不寒心?本城所屬各營軍兵,及左右部牙兵,合而計之,則其數當爲二萬三千餘名,而除却雜色軍,則其實一萬餘名也。從前識者以爲,非二萬人,則莫可守堞,誠若此言,則不足之數,至於七千餘名,此則新城未築前之說也。元城新城之堞,合爲二千四百二十餘堞,以每堞五名磨鍊,則餘軍,不過六百餘名,以此餘軍,分守於四大門及十二暗門,決知其單弱,而今以楊州三千餘名之軍,猝換南陽一千餘名之軍,本城單弱,比前益甚矣。原城營所屬七邑,遠則四五日程,近亦不下於二三日程,湖西牙兵,亦在三四日地,各屯牙兵之在嶺四者,非但道里之相遠,擧皆無根着流離之民,臨急赴難,實未可必,由此觀之,南漢無一可恃矣。驪州營·竹山營,亦皆二日程,南陽道里之遠,無異於驪州·竹山,豈若楊州之兵多而地近,朝令而夕至哉?城堞則有加,軍兵則有減,南漢若失,楊州則將何以計堞分守乎?異時之深憂遠慮,臣恐無過於此矣。下詢于入侍大臣而處之,何如?大運曰,南漢之於楊州,相距不過一息。且楊州兵三千餘名,南陽兵僅千餘名,則其所換屬,誠爲不當,保障重地,何可若是其虛疎乎?楊州則依前還屬於南漢,而摠戎廳亦重,不可只給南陽一邑,若加給他邑數處,則似爲兩便矣。德遠曰,事體則誠然,而但京畿,本無兵使,摠戎使,卽一兵使也。當初有五營之制,而二營則曾已割屬於江華摠戎廳所存,只是三營,故不成貌樣。楊州,本屬摠戎廳,而孝宗朝,割給於南漢矣。丁卯年間,有還給摠戎廳之議,而金壽興,曾經摠戎使及廣州府尹,詳知彼此形勢,故陳白利害,還屬於摠戎廳。今又移給於南漢,則楊州之代,不可不劃給,而南陽之兵,其數不過千餘名,必須加給鎭撫營所屬數邑軍兵,然後可以當楊州軍兵之數,而三營兵制,可以成樣,鎭撫營,失此數邑,亦未知其利害之如何。玆事比如破東補西,初頭變通,若不詳審,則後必有難處之患,以其便否,詳問於摠戎使及鎭撫使,從容處之,似可矣。來善曰,臣於丙子,入於南漢,故槪知其形勢矣。楊州軍則收入山城,其他所屬遠邑軍,則皆不得入,楊州鎭則還爲換給於南漢,其代,以南陽及數邑軍兵,量給於摠戎廳,似好矣。大運曰,江華則設立鎭撫使後,給黃海道諸邑軍,雖捐此三邑,屬於摠戎,宜無不足之患矣。上曰,當初不善變通之故,曾前留守,亦連有爭執之事,與摠戎使鎭撫使,相議稟處。沆曰,近聞各邑,不知備局,曾有覆啓定奪之事,竝與南漢軍官而混定軍役云,各衙門軍官,則一歲之中,問安一度而已,終身得免軍役,此類則固當充定軍役,至於守堞軍官,則乃是計堞分守之卒,與正軍無異,故前此各衙門,閑良軍官兼役之時,南漢守堞軍官,則令各邑勿定軍役,亦令守禦廳,更勿加募閑良,此備局覆啓中事目也。今亦依此定奪,令各邑更勿混侵本廳,亦勿加募,宜矣。下詢大臣而處之,何如?上曰,所達,是矣。依爲之。尹以濟曰,臣待罪軍門而本廳略有弊端,敢此仰達。蓋御營軍,比他軍門士卒稍勝者,以鄕居之故,習勞健實,緩急,庶可有恃矣。禁衛營設立時,本廳及兵曹軍兵推移換定之際,本廳保人四千二百名,移送精抄廳,而其時廟堂,以御營軍子枝置簿待年之類,勿爲遷動事,定式矣。近歲廟堂,又爲變通,軍人子枝置簿待年之類,亦爲革罷,前者旣失四千二百名之保人,今又革罷子枝置簿之法,而使各邑充定,自此本廳軍兵,將未免疲殘,已極可慮。且在前則軍兵戶首老病除者,若率可合代定者而來,則自本廳看審後,仍爲直定矣。直定之規,亦爲革罷,尤極可慮,有身役之類,自本廳直定,殊涉不當,而至於無役閑丁之不得擧論,亦甚不可,前日本廳軍兵之子枝,若或移定於他軍門,則父子間相換完聚之例,今則禁衛營保人則完聚,而他軍門則亦爲防塞,此後本廳軍兵子枝置簿待年之類,勿爲派送他軍門,依前完定於本廳軍兵,而有身役之類,勿爲擧論,無役閑丁,則本廳,爲先置簿後,査問本邑,無役的實,然後方許代定,而父子完聚之法,亦爲仍存,似或便當。下詢于入侍大臣而處之,何如?上曰,大臣之意,何如?大運曰,右相,方兼都提調,當知其當否矣。德遠曰,臣欲以是一陳於前已久,而朝家法令,每有朝更夕變之嫌,故未敢仰達,而今此御營大將所達之言,誠是矣。本營軍兵,與他軍門有異,軍兵子枝之待年置簿者,勿爲他衙門,依前自本廳句管,而且如直定之法,不無弊端,故自朝家,纔已定式防塞,而軍兵老病者,自得請除之類,一切不許,令該邑代定,則不勤擧行,事未着實,軍政漸就虛疎,誠非細慮。今後則自得請除之類,本廳一一置簿後,卽爲發關于該邑,以爲自本官代定成冊之地,則事異於直定,而稍有着實之效矣。上曰,本廳軍政,不可不念,依此爲之。尹以濟曰,子枝置簿,待年及無役之類,査問後充定事,旣已定奪,而本廳軍兵子枝移定各衙門之類,以其保人相換完聚一款,何以爲之?上曰,一體爲之。閔宗道曰,頃因正言金元燮上疏,綿布升尺,依舊制,以五升三十五尺爲準事,自備局覆啓定奪,而曾在辛亥年間,亦有如此之議,大同木一疋,自宣惠廳,以三十五尺爲準,別爲織造,則木品麤劣,不合於市上行用,貢物主人,亦不願受,不得已大同木升尺,依近例收捧云。今雖行會各邑,必不無如前窒礙之弊,何以爲之乎?敢稟。上曰,辛酉春間,亦有此議,而終不得行,綿布升尺,依近例施行,可也。權大載曰,因畫員等上言,畫員三人料加設事,禮曹覆啓蒙允,而頃者兩醫司醫官祿遞兒,以百官頒祿未復古前,徑先復古,事體未安,不許復古,則此不可異同,畫員料加設事,今姑置之,何如?黯曰,畫員異於兩醫司,生理頓絶,願屬無人,似當有變通之道矣。上曰,特爲給料,可也。吳始復曰,兵曹參判李鏶,頃以特進官入侍時,以四山內沙河里蟲食枯松斫取煮硝事,陳達矣。昨夕,卽接都監覆啓,則都城五里許枯松,今日爲始,調發軍兵三哨,輪回斫取之意,旣已蒙允,而不爲相議於本府,不待郞廳之眼同看檢,使許多軍卒,任其斫伐,則不辨生松,渾雜濫斫之患,誠爲可慮,故玆敢仰達矣。德遠曰,判尹之言,是矣。以蟲損等棄之松,用於軍需,雖無不可,而一開許斫之路,則若干餘存生松,必不無濫斫之弊。臣於前日待罪京兆時,各軍門各衙門,雖有啓下請斫之擧,皆一切防塞矣。大運曰,發遣郞廳,定其界限,劃給條數,看審斫取,則似無濫斫之患矣。上曰,發遣郞廳,計給條數,俾無濫斫生松之弊,可也。大運曰,己未年江華凶書獄事,小臣參鞫矣。其後聞之,有李藕復官爵之命,未知以何辭陳達,而第其時有湞妾之招辭,有李水使,與有湞時時往來之語,且有留待給糧之事,尹以濟,時爲江華留守,而不卽通報,致緩執捉之路,李藕與有湞,交通情迹,昭著難掩,而今有復官爵之擧,不知其可矣。上曰,前日李萬元疏中,已言之矣。大臣所陳,又如此,李藕復官爵,還收,可也。大載曰,長興府貢物草注紙,元貢甚少,各樣需用,極其浩煩,每患不足,本曹未免有給價貿用之弊,每朔朔書篆文賞格例下之數,多至二十卷,通計一年,則乃二百四十卷也。決無繼用之勢,今後則朔書篆文賞格,以楮注紙代給,何如?上曰,依爲之。命賢曰,臣待罪槐院副提調之任,旣有所懷,敢此仰達矣。槐院主管交隣文書,自祖宗朝,有製述官三窠,學官六窠,必以庶孽中有文才者塡差,以爲撰定國書之地矣。頃年裁減之時,減其二員,只存四窠,學官之任,職微責重,而尙不復舊,殊非勸奬人才之道,事甚埋沒,二員增減,其在朝家經費,無甚損益,合有變通之擧矣。上曰,學官二窠,復舊,可也。大臣以下,退伏位。李元齡進啓曰,請還收罪人煥·爀放歸田里之命,請定配罪人李瞻漢·南羾竝仍囚嚴鞫以正邦刑。竝見上上曰,勿煩。又啓曰,人臣進言之規,凡於聖躬闕遺,政理得失,隨事陳白,極言竭論,固無所不可,而至若關係先王先后之事,則不敢容易論辨者,非但事理爲然,分義不當如是也。乃者判決事趙嗣基,因其自明之疏,提起曩日之事,費辭張皇,旣甚謬戾,而語及乙卯,辭意益悖,不自覺其語逼先后之歸。噫,此等無倫之語,於敵以下,所不當加,其敢以不相關涉之說,肆然加之於不敢加之地,若是其無嚴乎?其他引喩之失當,遣辭之乖舛,固不可彈擧,而至於宮闈間事,尤非外臣所聞知者,何敢以無忤反目,始雖相嫌,豈不感化等語,反覆設辭,有若眞有外間傳說者哉?言之怪妄,莫此爲甚。此而置之,將無以杜妄言而鎭浮議,決不可諉以老昏,而有所容貸。請判決事趙嗣基遠竄。上曰,趙嗣基,年今幾何?大運曰,年今七十有三矣。上曰,臺諫之言如此,於大臣所見,何如?大運曰,見嗣基之疏本,則臺諫之言,是矣。來善曰,趙嗣基疏語,專爲自己發明之事,而語無倫次,辭逼宮闈,雖非本情,而烏得無罪乎?德遠曰,趙嗣基,自少常有妄擧,年老被竄之後,又喪其子,精神耗荒,雖有此擧,十年竄逐之餘,尙未還家,今又遠竄,則情實可矜,而亦豈可以諉以老昏,而容貸之乎?上裁之如何耳。上曰,削奪官爵,門外黜送,可也。嗣基本來怪妄,今此老昏,有此上疏之擧,而原其本情,則十年竄逐之餘,豈有此故爲語逼之事乎?遂罷出。李鳳徵啓曰,吏曹郞廳來言,守令多闕,政事,取稟。傳曰,明明日爲之。又以吏曹言啓曰,水原府使有闕,依近例,令備局議薦,何如?傳曰,允。
答知事金禹錫疏曰,省疏具悉。卿其勿辭調理,上來察職。元疏缺以上燼餘
上在昌德宮。停常參,只晝講。
下直,東萊府使朴紳。
李沃啓曰,明日常參·經筵,取稟。傳曰,只晝講。
金海一啓曰,判決事趙嗣基,削奪官爵,門外黜送事,命下矣。臺諫,方以遠竄論啓,削奪傳旨,不得捧之之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管吳始復,除標信,漢城府坐起,進去之意,敢啓。傳曰,知道。
又以兵曹言啓曰,當日前別檢尹夏濟,武學吳伯彬稱名人,自敦化門入來,差備門外擊錚,極爲駭愕,竝令攸司囚禁治罪,同門守門將李時馪,常時不能禁斷雜人,以致闌入,亦難免其責,推考,何如?傳曰,允。
李鳳徵,以兵曹言啓曰,頃日晝講時,因武臣閔暹所陳達,掩心甲造試事,榻前定奪矣。依其所言,厚鋪雪綿爲絮,糝以松脂末三斤,疊木綿四重,爲表裏,仍加縷飛,被之藁同,射於五十步之外,矢入半尺,放丸則透過四五十步矣。又取皮甲籠試之,則鏃入不過五分,計不至重傷,取輕便則掩心甲,不過於皮甲,論堅脆則不及於皮甲矣。以此觀之,似無所賴,今姑置之,何如?傳曰,允。
以京畿監司,以禁府都事崔鍌,作弊沿路,朝家差遣之人,道臣,不敢直爲請罪事,狀啓,傳于李鳳徵曰,崔鍌所爲,殊甚駭然,姑先從重推考,觀其緘辭而後處之。
李鳳徵,以兵曹言啓曰,今四月初八日,行宗廟孝思殿·永昭殿夏享大祭,及生進放榜時,各樣差備軍之數,至於三百四十名之多,而似無推移之路,不得已闕下勿用處,及諸上司各衛門派定軍士等,除出調用次,別單書入之意,敢啓。傳曰,知道。
備邊司薦,以沈檀爲水原府使。
掌令李元齡,持平裵正徽·鄭善鳴啓曰,請還收罪人煥·爀等放歸田里之命。請定配罪人李瞻漢·南羾竝仍囚嚴鞫以正邦刑。請判決事趙嗣基遠竄。竝見上答曰,勿煩。以上燼餘
巳時,上御熙政堂。晝講入侍時,同知事權大載,特進官朴相馨,參贊官李鳳徵,侍讀官李允修,檢討官權珪,假注書蔡獻徵,記注官李菂,記事官蔡成胤,武臣鄭德謙。上讀前受音一遍。李允修,進講鼎卦,自初爻至三爻象,音釋傳義,上受而讀之,音釋傳註畢。允修進曰,鼎之用,以上出爲功,故上三爻,黃耳·玉鉉,甚好,下三爻,顚趾·有疾,其行塞,皆不好處,初六居初最下,爲趾之象,而上應於四,故爲顚趾,顚趾非吉之道,而特取去故納新之象,而爲無咎之義也。程傳,子,主也。本義,得妾而得其子,由此也。兩意竝存,而不可闕。權大載曰,程傳之義勝。允修〈曰〉,因敗以爲功,因賤而爲貴,取秦繆公之敗師誓忽而終收霸戎之功,蘇秦之困不得志,而終佩六國之印,此爻近之矣。珪曰,從貴之貴,謂應於四之貴也。允修曰,鼎有實,我仇有疾之義,程傳之言,備矣。二與五,爲正應,而有與初密比之嫌,故爲有疾之象,若以正自守,而不爲彼之所疾,則可致不我能有之吉,若尹翁歸之不敢于私,而于定國之不敢托邑子,是地。珪曰,我苟正大自守,則小人,何敢干以私乎?大載曰,此爻言捨初之陰柔,而從六五之正應,則吉也。人當知所擇矣。以下缺上掩卷。大載曰,國家經費,皆責於本曹,則十分撙節,然後可無匱竭之患,而一自貢物不足之類,抄出復舊之後,諸上司及政院·玉堂·各衙門,意以爲旣復貢物,則裁省等,亦皆復舊,逐日來責於本曹者,一如常年之例,實不勝其紛紜,此後則各年裁省,未及復舊之前,諸各司需索之物,一倂勿施事,捧承傳施行,何如?上曰,依爲之。大載曰,本曹所屬算學廳奴婢元數,本來鮮少,而其中奴巨卜,以司饔院抄奴去,奴夫次里,以侍陵官房直去,本廳使役,甚爲不足,算學輩,將不得支保,前者算廳奴,移屬司僕,前日本曹判書,以還屬事,陳達蒙允,而其後,又復啓下,若此不已,萬無成樣之勢,今此籍沒奴婢中十口,特爲劃給於算學廳,何如?上曰,依爲之。朴相馨進曰,臣待罪摠府矣。孝廟御諱,別藏函奉安壁間,而鄭后亮所啓,以雨漏修改事陳達,而至出於擧行條件,后亮本意,專爲大小人,雜畓奉安之下,心實未安,故欲爲移建事陳達,而辭不達意,只以雨漏修改,仰達。今且仍舊貫改修,則元無雨漏之處,修改一節,置之,何如?上曰,當初所達,辭未達意也。修改一節,勿爲擧行。允修曰,國家書籍,本館爲重,書籍元數不多,今此籍沒中書冊,不在本曹者,令該曹全數取來,何如?上曰,依爲之。戶判,親承傳敎矣。大載曰,推來書籍,相考有無,然後令弘文館取去,可矣。諸臣以次退出。
答兵曹判書尹深疏曰,省疏具悉。卿其安心勿辭,調理察職。元疏缺以上燼餘
上在昌德宮。停常參,只晝講。
辰時,日暈兩珥。未時申時,日暈。
李沃啓曰,初六日國忌齋戒,初七日國忌,初八日夏享大祭,此三日,視事,頉稟。傳曰,知道。
金海一,以都摠府言啓曰,都摠管吳始復,除標信,漢城府坐起,進去之意,敢啓。傳曰,知道。
李沃啓曰,今日爲政事,命下矣。吏曹郞廳來言,判書沈梓,參判兪夏益呈辭,參議姜鋧在外,不得開政云,判書沈梓,參判兪夏益,竝牌招開政,何如?傳曰,允。
李沃,以吏批言啓曰,臺諫闕員,今當差出,而擬望之乏少,外任竝擬,何如?傳曰,允。
吏批,判書沈梓進,參判兪夏益進,參議姜鋧受由在外,左承旨李沃進。以閔震烱爲檢閱,韓爲學諭,閔宗道爲大司憲,李后定爲司諫,朴慶後爲洪州牧使,朴文道爲石城縣監,巨濟縣令李㙫,軍器別備加通政,成儁·金一夔爲正言,尹以復仍任戶曹佐郞,李儁爲金浦郡守,朴時璟爲沃川郡守,金鳳至爲咸興判官,張爲利仁察訪,李焯爲松羅察訪,鄭重昌爲戶曹佐郞,洪萬最爲工曹佐郞,韓弼星爲良才察訪,韓洸兼大同察訪,羅䙋爲禮曹正郞,柳憲章爲典籍,權瑎爲禮曹參判,鄭重朝爲司䆃直長,金澍爲司成,李達意爲司藝,沈棡爲靑山縣監,沈檀爲水原府使,姜相周爲昌寧縣監,軍資直長韓宗建,掌樂直長李耋,相換,李淰爲渭源郡守,李徵龜爲北靑判官,李文徵爲宗廟令,尹原爲戶曹正郞,權說爲左尹,李德全爲學諭。
兵批,判書尹深陳疏受由,參判李鏶病,參議李瑞雨進,參知李玄紀病,左副承旨金海一進。權瑎·金澍爲副謢軍,朴慶後爲副司直,沈仲良·鄭琳爲副司正,金鼎台·許熲爲副司果,睦林奇爲平安兵使,黃徵爲北兵使。
李沃,以吏批言啓曰,靑山縣監黃爾明,除授已久,而屢次呈病,尙未赴任,渭源郡守李萱,除授之後,稱有物議,尙不辭朝,外方夫馬之弊,不可不慮,靑山縣監黃爾明,渭原郡守李萱,竝罷黜,何如?傳曰,允。
金海一,以備邊司郞廳,以三公意啓曰,近來湖嶺之間,盜賊熾盛,竊發之患,處處有之,頃者討捕使申命老,秘密馳報於備局,以多般設機,期於必捕之意,分付矣。卽接小報,忠淸監司姜世龜,以賊魁見失,啓罷沃川郡守金弘楨,不勝驚駭。取見其狀啓,則承服罪人所援賊魁二人,申命老,密關于沃川郡,且偕送軍官,使之眼同掩捕,則郡守金弘楨,在於衙中,不爲出見,未時到付密關,夜分後始爲發捕,以故賊魁,知機逃躱,討捕使,以稽滯密關之故,推論監色,則不爲起送,乃於回牒中,費辭譏斥云。不知弘楨是何狀人,而身爲守令,不思爲民除害,當此盜賊熾發之日,賊魁密捕,何等重事,而掩置密關,不卽搜捕,以致逃失,已極可駭。討捕使推捉監色,事體當然,而不但不爲起送,乃反費辭譏斥,其心所在,有不可知,尤極痛惋,其慢蔑上司,玩寇失捕之守令,不可罷職而止。沃川郡守金弘楨,拿問處置,監司之止罷職,而不請朝廷處置,亦失事體,監司姜世龜,從重推考,以警後日,何如?傳曰,允。
兵曹口傳政事,以尹天賚爲禁軍別將。
金海一,以義禁府言啓曰,沃川郡守金弘楨拿問定罪事,傳旨,啓下矣。金弘楨時在任所,依例發遣府羅將,拿來,何如?傳曰,允。
金海一,以御營廳言啓曰,本廳十四番別中右司屬黃海道五哨,江春道五哨,合十哨軍兵,來五月二十五日,京中逢點,六月初一日,與後部後司別左司軍兵,當爲替代立番,趁期調送事,兩道監兵使處,依前知委之意,敢啓。傳曰,知道。
又以禁衛營言啓曰,本營別驍衛中日試才時,以騎蒭入格者,則給兼司僕帖,已受帖者,又以騎蒭入格者,則能走馬,自司僕寺面給,三次入格,則別爲稟處事,曾已定奪節目,啓下矣。今此兼司僕孫鶴,戊辰四月初七日,騎蒭四中入格,受兼司僕帖,同月十九日,再以騎蒭入格,受能走馬,今四月初四日,又以騎蒭入格,二年之內,連三次入格,似當依節目別爲論賞,而自下不敢擅便,上裁,何如?傳曰,直赴殿試。
又以備邊司言啓曰,咸鏡監司朴泰尙狀啓,會寧·鍾城所囚座首軍官等事,昨已覆啓,啓下矣。更考其狀啓末端措語,則會寧座首吳晉元·李英,軍官全天岡,通引金萬石,通事金得民等,俱有所犯,旣已直招,則不可不定罪,而啓辭構草時有司堂上,未免落漏,推考,臣等亦有不察之失,不勝惶恐。捉告人等施賞,亦係激動之一端,故吳晉元等定配之意,及捉告人等論賞定式事,元粘目中,改付標書入之意,敢啓。傳曰,知道。以上燼餘
巳時,上御熙政堂。晝講入侍時,同知事柳命天,特進官申厚載,參贊官朴鎭圭,侍讀官李允修,檢討官權珪,假注書蔡獻徵,記注官李菂,記事官蔡成胤,武臣元振洙。上讀受音釋一遍。李允修,進講鼎卦九四爻辭,至上爻象,音釋傳義。上受讀音釋傳註訖。允修曰,鼎折足,足謂初也。四,以大臣之位,任天下之事,宜用天下之賢士,而下應初之陰柔,其不勝任而敗事必矣。其占爲凶,其形爲渥,程傳之論,備矣。權珪曰,四之應,初爲不勝任之象,在人則爲傾危宗社之象,在鼎則爲折足覆餗之象。允修曰,鼎之用,大矣。享上帝養聖賢,無不備在,而繫辭之釋此爻,必曰,知小而謀大,力小而任重,可以見古昔帝王,任大臣之道矣。珪曰,大臣之不勝任,自古如此唐之元載,宋之王安石,可見矣。柳命天曰,天下之事,非大臣之獨任,必待賢士而後,可以措諸事業,不然而獨任小人,則國之危亡,可立待矣。允修曰,形渥之義,程傳雖備,朱子本義,亦可深究也。鼎黃耳,取离象,戒在貞固者,爲其質本陰柔也。元來卦體,以相應爲重矣。上曰,唯。命天進曰,故副提學張應一復官爵事,曾有成命,而聞應一,嘉善之後,不得實職,已是欠典,況應一,以先正臣文康公張顯光之子,早受庭訓,立朝剛直,曾以遷陵時上疏事,雖削官爵,而其淸名直節,不可不奬,旣復官爵,則合有追贈之事,議于大臣處之,何如?上曰,張應一,異於他人,後日大臣入侍時,議處,可也。命天曰,臣己未年待罪玉堂時,故相臣盧守愼諡號,以文懿公啓下,而其所謂文字,有二義,道德博聞之謂文,勤學好問之謂文也。故守愼諡號文字,則曰,勤學好問爲註矣。其後,得見蘇齋集,蘇齋,卽守愼別號也。其夙興夜寐箴註解,頗爲先臣正李滉所賞許,可見其道德博聞,而且聞物議,皆以勤學好問,爲不□□於大臣,改其諡註,未知何如。上曰,曾前有改註事,更令玉堂議定,可也。允修曰,臣以本館事,有所懷,敢達矣。今日未及進講者不多卷,將來繼講之冊,預下分付于館中,則自館中預備待令矣。依前例問于領事,定奪,何如?上曰,周易未講者三卷也。予意則欲以春秋左傳繼講,此意,何如?玉堂親承傳敎,以草記定奪,可也。命天曰,問于領事,定奪,可也,而將來繼講之冊,則大學衍義,最緊於治國規模,不可不先爲進講矣。上曰,似好矣。諸臣以次罷出。
府啓,煥·爀事。李瞻漢等事。判決事趙嗣基竝見上答曰,勿煩。
李鳳徵,以弘文館言啓曰,周易畢講後,繼講冊子,問議于領事事,親承傳敎矣。卽爲往問于領議政權大運,左議政睦來善,右議政金德遠則皆以爲,大學衍義,最緊於治國規模,不可不先爲繼講,而春秋,又是次第繼講,冊子亦當一體印出,而木板開刊,似爲遲滯,以校書館活字印出,便當云矣,敢啓。傳曰,依爲之。以上燼餘
上在昌德宮。停常參·經筵。
文定王后忌辰齋戒。
上在昌德宮。停常參·經筵。
文定王后忌辰。
自辰時至午時,日暈。夜一更,流星出房星上,入軫星下,狀如鉢,尾長三四尺許,色白。
朴鎭圭啓曰,來十一日,文臣殿講及輪對日次,取稟。傳曰,停。
又啓,明日大祭時,六承旨,皆有執事,不可不備員,右副承旨李蓍晩,服制未盡,今日不爲仕進,卽爲牌招,何如?傳曰,允。
金海一,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
朴鎭圭啓曰,右副承旨李蓍晩,同姓孽三寸叔庶徵妻權召史身故,服制已行七日,出仕,何如?傳曰,允。以上燼餘
上在昌德宮。停常參·經筵。
自辰時至申時,日暈。
下直,中和府使李昌肇,仁同府使楊顯望,永柔縣令金世。
夏享大祭親祭後,藥房問安。答曰,罔極。中殿問安。答曰,罔極。
政院·玉堂單子問安。答曰,罔極。
二品以上單子問安。答曰,罔極。
朴鎭圭,以承傳色口傳啓曰,執禮李元齡,今此夏享大祭親行,誤唱笏記,極爲非矣,推考,何如?承傳色口傳。傳曰,依啓。
又啓曰,明日視事,取稟。傳曰,停。
持平裵正徽啓曰,臣於今日孝思殿大祭時,忝叨祝文之任,誤自東夾門,徑入殿內,至敬至嚴之地,失儀至此,不可晏然於臺席,請命遞斥臣職。答曰,勿辭。
李蓍晩啓曰,持平裵正徽,再啓煩瀆,退待物論矣。傳曰,知道。
持平鄭善鳴啓曰,持平裵正徽,引嫌而退,倉卒失着,元非大段,不可以此,輕遞臺官。請持平裵正徽出仕。答曰,依啓。
朴鎭圭啓曰,今日生進放榜時,兩司當爲進參,而大司諫李聃命,司諫李后定,獻納金聲大,正言金一夔皆在外,正言成儁未肅拜,雖無諫院官員,依近例仍爲行禮之意,敢啓。傳曰,知道。以上燼餘
上在昌德宮。停常參·經筵。
下直,南海縣監崔紀。
李鳳徵啓曰,明日常參·經筵,取稟。傳曰,停。
金海一啓曰,假注書蔡獻徵,猝得寒疾,不得察任,今姑改差,他假注書差下,何如?傳曰,允。以朴希閔爲之。
李鳳徵啓曰,增廣文武科覆試,只隔三日,兩司當爲分進,而諫院,大司諫李聃命,受由下鄕,還朝無期,司諫李后定,獻納金聲久在外,正言金一夔方在任所,正言成儁,以相避,今又引嫌,無推移進去之員。若不先期變通,則必有臨時窘急之患,何以爲之?敢稟。傳曰,司諫李后定,獻納金聲久,竝今姑改差,卽爲開政差出。
金海一,以兵曹言啓曰,今四月初六日,兼司僕鄭信鶴稱名人,自宣仁門入來,差備門外擊錚,極爲駭愕,令收司囚禁治罪,同門守門將李世章,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今四月初七日,牧馬軍林震昌稱名人,自宣仁門入來,差備門外擊錚,極爲駭愕,令攸司囚禁治罪,同門守門將,常時不能禁斷雜人,以致闌入,亦難免其責,推考,何如?傳曰,允。
又啓曰,當日開政事,命下矣。吏房承旨李沃病不進,代房承旨朴鎭圭式暇出去,廳中只有臣海一·臣蓍晩·臣鳳徵,兵批正廳則臣海一,當以該房進去,吏批政廳則何承旨進去乎?敢稟。傳曰,右副承旨進去。
以京畿監司,知事尹趾完,病重上去不得事,狀啓,傳于金海一曰,勿辭,調理上來事,回諭。
金海一,以御營廳言啓曰,本廳京案雜色軍兵及別破陣等人春等射砲用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以備邊司郞廳,以三公意啓曰,平安道前兵使蘇斗山,廢事已至四朔,邊閫事務,殊其可慮,其代,以全羅前兵使睦林奇移拜,而交代之後,方可上來,全羅兵使之差出,一日爲急,而兵曹判書尹深,旣已遞差,今日政,極擇差出,以爲趁速交代之地。且接忠洪兵使啓本,則驪州明火作賊之變,不啻狼藉,誠極可慮,設機捕捉,不宜少緩,洪州營將罷職之代,亦令極擇差出,何如?傳曰,允。
以江春監司狀啓內,春等磁石闕封,鐵原府兼任安峽縣監具文洙罷職事,傳于李鳳徵曰,只推勿罷,勿待罪事,回諭。
金海一啓曰,刑曹判書李宇鼎,連以病呈告,而聞其病狀,不至大段,刑獄重地,不可久曠,牌招察任,何如?大臣之意亦如此,故敢稟。傳曰,依爲之。
又以備邊司郞廳,以三公意啓曰,本司堂上,不爲不多,而各有處務,專察本司之任,乃是有司堂上之任,都承旨睦昌明,以有司堂上,久在政院,不得察任,睦昌明本職,今姑改差,使之專管本司之事,何如?傳曰,允。
李鳳徵,以兵曹言啓曰,州·郡可合人,問于大臣抄出事,旣已定奪,故問于大臣抄啓,別單書入之意,敢啓。傳曰,知道。
金海一,以兵曹言啓曰,今四月初十日,賓廳武臣,武經七書講書日次,而中日相値,不得爲之之意,敢啓。傳曰,知道。
以江春監司,橫城縣騎兵李玉生女論節等燒死事,狀啓,傳曰,燒死人等,令本道恤典擧行。
李鳳徵,以禮曹言啓曰,新榜生員鄭天周之周字,誤書以柱字,榜目則付標以入,而白牌則令該曹改書,安寶以給,誤書白牌,自本曹燒火,何如?傳曰,允。
吏批,判書沈梓進,參判兪夏益進,參議姜鋧受由在外,右副承旨李蓍晩進。以閔黯爲兵曹判書,金邦杰爲司諫,李萬元爲獻納,趙湜爲正言,韓宗運爲工曹佐郞,尹爾錫爲漢城判官,李岱爲中部主簿,李爲狼川縣監,成任爲江春都事,柳命堅爲都承旨,李玄逸爲掌令,閔安道爲淮陽府使,李宜昌爲江陵府使,尹河爲伊川府使,嚴纘爲韓山郡守,蔡獻徵爲司僕主簿,閔宗道爲禮曹判書,李浚爲兵曹正郞,兪命弘爲咸鏡都事,閔黯爲軍器提調·訓鍊都監提調·御營提調,睦昌明爲大司憲,慶雲會爲眞寶縣監,金文夏爲禮曹佐郞,張瑱爲奉常正,李後榮爲成均學諭。
吏批啓曰,卽者大臣,送言于政廳曰,前北靑判官金一夔,旣遞諫職,新舊迎送,夫馬有弊,啓稟仍任,宜當云。金一夔北靑判官,仍任,何如?傳曰,允。
兵批,判書閔黯未肅拜,參判李鏶進,參議李瑞雨進,參知李玄紀進,左副承旨金海一進。
兵批啓曰,新判書牌招,同參政事,何如?傳曰,允。
李鳳徵啓曰,兵曹判書閔黯,牌招不進矣。傳曰,知道。
兵批啓曰,全羅兵使,今當差出,而擬望之人乏少,營將中竝擬,何如?傳曰,允。以李相勛爲全羅兵使,洪夏昌爲洪州營將,尹深·睦昌明·李后定爲副謢軍,金聲久爲副司直。
李鳳徵啓曰,大小科拆榜,事體甚重,而今番生·進出榜時,四館不能詳察,生員鄭天周之周字,誤以柱字書塡,唱榜之後,至有榜目改付標,白牌改安寶之擧,事極駭然,其時臺監,亦難免不謹審察之失,當該四館及臺監,竝從重推考,何如?傳曰,允。
李蓍晩啓曰,都摠府郞廳來言,闕內各處入直軍士,夜巡檢云矣,敢啓。傳曰,知道。
正言成儁啓曰,臣待罪北幕,猝聞老母病劇,請由道臣,歸覲屬耳,不意玆者,遽叨薇垣新命,驚惶感激,靡所容措,言責重任,如臣庸陋,所何可承當,而稽謝恩命,有所不敢,不得不黽勉出肅,而第大司諫李聃命,卽臣僚婿也,在法應避,不可仍冒,請命遞斥臣職。答曰,勿辭。
李蓍晩啓曰,正言成儁,再啓煩瀆,退待物論矣。答曰,知道。
掌令李元齡,持平裵正徽·鄭善鳴啓曰,臣等,伏見湖儒疏本,以臺閣之請竄趙嗣基之啓,爲寂寥容護,黽勉愛惜,其所以侵斥罵詈,無所不至。臣等於此,不覺驚駭錯愕,繼之以慨惋也。夫嗣基之疏,極其無嚴,措語悖妄,引喩乖舛,臣等齊聲請罪,律之以遠竄,雖有酌處之命,一向爭執而不已者,誠欲明好惡而定是非也,有何一毫顧藉於嗣基之意,而此輩之所爲言,至於此極。噫,其心所在,誠不難知也。方今失志之徒,傍伺釁隙,磨勵角圭,假借黜享之事,作爲危急之語,侵攻聖躬,詬辱朝紳,隱然爲探試之計者,接迹而起,及今成命一下,一切不捧,則此輩,計乃無聊,無所下手,闖然睢盱,吹覓不已,一朝得嗣基之疏,雀躍讙動,如得奇貨,外托申卞之名,內售惎間之心,有曰,踵嗣基而起者,不止於嗣基之所言,其所用意,不專在於嗣基一人之論罪,而臺啓旣發,捃摭無辭,則乃反以辭意寂寥,爲臺臣之罪案,脅之以天經地義之說。又曰,以殿下之明,豈不知嗣基之罪惡,而難貰難容,是其意,欲歸殿下於不忍言之地,而譴罰旣行,指摘爲難,則乃反以不卽誅絶,爲殿下之過失,眩之以夷狄禽獸之語,陰排巧設,必欲爲他日乘機之案,而自不覺其厚誣當世,疑亂人心之歸,吁,亦危險矣。其譸張布置,決非草野者所敢出意,而反覆張皇,亦不過掇拾臺論之緖餘,其爲計,欲巧而反拙,誠不滿一哂。如許詖淫之說,自當消釋於見睍之時,而旣曰儒疏而有所侵斥,則臣等,何敢晏然於臺次乎?請命遞斥臣等之職。答曰,嗣基之疏,雖極悖妄無倫,原其本情,出於老昏,斷無他意,故旣已參酌處分矣。如其不然,予雖誠孝淺薄,痛疾之心,豈下於草野之士哉?蓋觀一篇歸趣,失志怏怏,積憾次骨,乃敢以不測之名,隱然加之於君父,而又掇拾前日戕賢之手段,構誣朝廷,無所不至。其意不但在於他日嫁禍之計,而欲擧一世,盡驅於夷狹禽獸之域,此等危險之論,豈幺麼裕慶輩之所可猝辦者乎?其心所在,誠不可測也。爾等,別無可避之事,勿辭。
李蓍晩啓曰,掌令李元齡,持平裵正徽·鄭善鳴,再啓煩瀆,退待物論矣。傳曰,知道。
答兵曹判書尹深疏曰,省疏具悉。卿之前後固辭如此,不可一向强迫,本職今姑勉副,卿其安心調理。元疏缺
全羅道生員金裕慶等疏曰,伏以臣等,嘗讀宋史,至章·蔡之徒,逞憾於宣仁太后,齮齕之,誣毁之,無所不至,未嘗掩卷太息,痛心裂眥,繼之以涕泣嗚咽曰,夫天理·民彝之正且大者,自有不可誣不可泯者,而小人之斁敗倫常,禍人家國者,輒爲悖義蔑理之言,以誑惑上聽,眩亂君心,不自知其獲戾於天地神祗,千載之下,聞其事者,莫不食其肉而寢其皮,則豈非天下之惡,有難容覆,而秉彝之性,自同憤嫉而然哉?臣等,伏見趙嗣基疏本,首尾累數百言,無非詆毁明聖王后之語,而其造意陰兇,遣辭絶悖,有非臣子所忍聞所忍言者,豈料聖明之世,復有此章·蔡等之所爲哉?臣等,請撮其語脈中之尤甚兇悖者而陳之,其疏有曰,太后,遂與上,夜御宣政殿西廡上,東向坐,后閉牖處閤內,召大臣,擧聲哀哭,想像當日之節次氣象,與乙巳李芑等誣告之日,文定王后,出御忠順堂,而上東向坐,恰相似。噫嘻痛哉,此何言也?昔宋仁宗,戒群臣,勿言明肅時事,雖有可言之事,固不當無故提起,明言顯斥,歸過於先后,況文定王后聖德,旣非今日臣子,所可追議者,而況聖母出御宣政,誠出於宗社之至計,則方諸忠順之事,自有萬萬不相侔者,而渠敢以宣政之御,比擬評隲,少無一分尊敬之意,爲今日臣子,是可忍也,孰不可忍也?臣等看來,不覺心折而氣塞也。噫,天地鬼神,臨之在上,質之在旁,渠何敢游辭飾說,肆然無嚴,以無狀不道之語,上誣姙姒之聖德,中欺堯·舜之聖聰,下惑臣民之觀聽,若是其悖亂哉?不但此也,其所以反覆臚陳,極意結構者,無非切逼於慈聖者,而一則曰,今日之朝臣,有拂於慈聖之心,而至於如此,宜各自引爲罪,若將殞絶。又曰,聖明,體群臣而仰明其不然,冀以覺悟慈聖之心,無有疑阻,然後可以立朝事君,不然,奉身而退,可也。言之悖慢無忌憚,胡至於此哉?此則皆怨毒之積於中,而言辭之發於外,以致懟於慈聖者也。其疏又曰,慈聖,親自臨諭,亟施流放之典者,寧有一毫近似於爲宗社萬不得已之計乎?又曰,誣告之計,雖不可售於殿下,而已自眩惑於宮闈者,實狼藉言之,兇譎胡至於此哉?此則欲以不韙之題目,仰加於慈聖,以快宿憤而釋私憾者也。臣等竊計,嗣基之圓頭方足者,與常人同,其戴天履地者,亦與常人同,非有禽聲獸形,則嗣基亦人耳。渠何敢肆爲惡言,構成悖說,以厚誣聖母於殿下之前哉?斯誠國家之大變,天下之凶逆,其心則章·蔡也,而其言則章·蔡之所不敢道者,其計則章·蔡也,而其事則章·蔡之所不忍爲也。如使今日朝廷,少有紀綱,則此言,豈至於紸纊之下哉?此則旣然矣,而其浸漬蔓及之語,回互隱伏,黯闇閃倏,或如鬼蜮,或如蟣蝨,潛指暗摘,陽頌陰詆,有不可模提者,有不忍正視者,臣恐自此以後,踵嗣基而起者,又不止於嗣基所言也。噫,惟皇降衷,所賦惟同,善善惡惡之理,人孰有不知者?天經地義之道,人孰有不知者,則凡爲殿下之臣子者,固當沫血飮泣,合辭請討,使兇悖之徒,不容一日偃息於覆載之間,而乃者臺章,辭意寂寥,過爲容覆,歸之於老昏妄言,而其黽勉護惜之態,溢於辭表,其爲嗣基地則至矣,而其於善善惡惡之理,何如也?其於天經地義之道,何如也?其於推聖上之達孝,而尊奉聖母之義,何如也?臣等於此,尤不勝駭痛憤惋之至。夫嗣基之所言,無非不忠也,不道也,則率之以春秋之法,嗣基之罪,難貰也。參之以經常之道,嗣基之罪,難容也。雖質之於婦孺兒童,而必曰嗣基可殺也,雖問之於絶黨殊隣,而嗣基可誅也。以殿下之明,豈不知嗣基之罪惡,難貰也,難容也,可殺也,可誅也,而今乃略施譴罰,何哉?抑或殿下萬機之中,深未省察而然耶?臣等以爲,若不以嗣基之罪,上告太廟,下示中外,卽賜誅絶,以正王法,則臣等竊恐國事無稅駕之所,而我東禮義之邦,將不免爲夷狄禽獸之域矣,可不懼哉?臣等,猥以草莾疎遠之蹤,伏見兩賢臣之受誣,千里封章,裹足入京,竊聞勿捧之敎,已有成命,徊徨抑鬱,方謀退歸,而遽於此際,獲見嗣基之兇疏,竊不勝痛心裂眥之懹,敢達短章,以討沐浴之義。伏願殿下,克恢乾斷,亟正邦刑,使陰邪之說,不得復作,妖惡之計,不得復售,則旣晦之義理可明,旣頹之綱維可振,國家幸甚,臣民幸甚。答曰,省疏具悉。趙嗣基之疏,極其怪妄無倫,已施譴罰矣。爾等之臚列罪狀,決非嗣基之本情,是豈朝家原情定罪之道乎?至於侵斥臺諫,予未可曉也。以上燼餘
上在昌德宮。停常參·經筵。
辰時,日暈兩珥。巳時,日暈。
下直,昆陽郡守丁以傑。
李鳳徵啓曰,明日常參·經筵,取稟。傳曰,只晝講。
李蓍晩啓曰,大司憲睦昌明未肅拜,執義李后沆,掌令李玄逸在外,掌令李元齡,持平裵正徽·鄭善鳴避嫌退待,今〈日〉以監察茶時之意,敢啓。傳曰,知道。
李鳳徵啓曰,吏曹郞廳來言,臺諫有闕,政事,取稟。
李蓍晩,以都摠府言啓曰,今日入直軍士,中日習射,請出標信。傳曰,知道。
又啓曰,兩司多官引避,時未處置,守令亦有未署經者,昨日政新除授未肅拜臺官,竝牌招,何如?傳曰,允。
以靈善君挺掃墳呈辭,傳于李鳳徵曰,給由馬,澆奠床備給。
李蓍晩,以兵曹言啓曰,當日出身徐流稱名人,自宣仁門入來,差備門外擊錚,極爲駭愕,令攸司囚禁治罪,同門守門將尹殷弼,常時不能禁斷雜人,以致闌入,亦難免其責,推考,何如?傳曰,允。
大司憲睦昌明啓曰,請還收煥·爀放歸田里之命,請罪人李瞻漢·南羾仍囚嚴鞫,以正邦刑,趙嗣基遠竄。竝見上竝引嫌而退,疏語無倫,出於老昏顚妄之致,則參酌擬律,實是原情定罪之意,怪鬼抵隙,托以韋布,欲售戕害之套,顯有受嗾之迹,言甚陰巧,計極慘毒,欲與卞破,亦且危怕,在家無失,何必爲嫌?請掌令李元齡,持平裵正徽·鄭善鳴竝命出仕,新除授掌令李玄逸,時在慶尙道寧海地,請斯速乘馹上來事,下諭。答曰,不允。處置及下諭事,依啓。
司諫金邦杰,獻納李萬元,正言趙湜啓曰,請還收煥·爀放歸田里之命,請罪人金萬直嚴刑得情,以正邦憲,請洪川縣監趙楷削去仕版。引嫌而退,相避之法,在下當遞,揆以臺體,不可仍在,請正言成儁遞差。答曰,不允。處置事,依啓。
合啓,請濟州圍籬罪人宋時烈拿鞫嚴問,以正邦刑,請承服罪人洪致祥依律處斷。答曰,勿煩。
答校理姜銑疏曰,省疏具悉。爾其勿辭,從速上來察職。元疏缺以上燼餘
上在昌德宮。停常參·經筵,只晝講。
夜二更四更,月暈。
下直,高山縣監趙遠朋。
朴鎭圭啓曰,明日常參·經筵,取稟。傳曰,停。
金海一,以備邊司言啓曰,去三月十八日晝講入侍時,特進官尹以濟所啓,我國使臣赴北之時,路費所載馬匹,元盤纏·別盤纏之外,又給別馬,其數不少,而使行到瀋陽之後,方物所載刷馬,稱以仍把,又爲率去北京,刷馬驅人,限瀋陽齎糧,而猝然捉去,故行路所費,無以辦出,其顚頓狼狽之狀,已不可言。及其回還之後,自瀋陽至北京,雇價又爲責出於管運餉,非但需用無節,卜載馬匹,旣已優給,則所謂仍把,極涉不當。今後則瀋陽刷馬,仍把北京之弊,嚴加禁斷,何如?上曰,議于廟堂稟處〈事〉,命下矣。方物所載刷馬,稱以仍把,又爲率去,未知創開於何時,而旣違朝家定式之數,刷馬驅人之顚沛道路,實係切迫,雇價之徵責於管運餉,亦不貲,此誠一路之巨弊,不可不嚴加禁斷。今日使行時,別爲分付,毋踵謬例,而如或仍循不改,則道臣,具由啓聞,以爲自朝家隨現重究之意,分付管運餉,何如?傳曰,允。
以忠洪監司,以木川縣監李延普,淸安縣監李德老,延豐縣監李厚芳,受由過限,怠慢之習可駭,竝罷黜事,狀啓。傳于李鳳徵曰,三邑守令所爲,誠甚可駭,竝拿問處之。
有政。吏批,判書沈梓進,參判兪夏益進,參議姜鋧病,都承旨柳命堅進。以南垕爲正言,尹以道爲判決事,李玄祚爲吏曹佐郞,呂必寬爲監察,權璞爲連源察訪,沈橒爲繕工副正,金文夏爲兼春秋,曺挺宇爲右通禮,權珪爲副校理。
兵批,判書閔黯未肅拜,參判李鏶進,參議李瑞雨病,參知李玄紀進,右承旨金海一進。以姜萬碩爲副護軍,成儁爲副司果。
大司憲睦昌明,執義李后沆,司諫金邦杰,持平裵正徽·鄭善鳴,獻納李萬元,正言趙湜啓曰,請濟州圍籬安置罪人宋時烈拿鞫嚴問,以正邦刑。請承服罪人洪致祥依律處斷。竝見上答曰,勿煩。
府啓,煥·爀事。李瞻漢等事。趙嗣基事。竝見上答曰,勿煩。
院啓,煥·爀事。金萬直事。趙楷事。竝見上答曰,不允。趙楷事,依啓。
答兵曹判書閔黯疏曰,省疏具悉卿懇。此時此任,微卿其誰?本兵事務煩劇,不可一日廣廢。卿其安心勿辭,從速行公。原疏缺以上燼餘
巳時,上御熙政堂晝講。知事沈梓,特進官權愈,參贊官柳命堅,侍讀官李玄祚,檢討官沈橃,記事官任胤元·蔡成胤·閔震炯,武臣崔好鎭入侍。上讀前受卦九四鼎折足,覆公餗,止剛果節故得大吉也一遍。玄祚進講,自震傳序卦主器者,止凡遇驚懼之事皆當如是。上受而讀之一遍。李玄祚,釋文義曰,序卦,取其相繼之義,且震亨,以天道言之,則雷動震驚,而發生乎萬物,以人事言之,則恐懼修省,而以致於福祿也。震來虩虩,皆釋震卦之辭,而孔子之迅雷必變,卽所謂震來虩虩之義也,大舜之疾風雷雨不迷,卽所謂笑言啞啞之意也。此卦自有亨道,故非由卦自震來,而能恐懼自修,反致福吉也。以處震之道言,則能恐懼而後,自處有法,則安而不懼矣。故曰,君子終日乾乾夕惕若,震驚百里,言其威至於遠之謂也。出可以守宗廟·社稷,謂事事皆有法,則宗廟·社稷,能致無彊之福也,此皆長子之責,深有望於今日也。洊雷,乃重雷也,君子,恐懼修省,自彊不息,則終至於主一無適,而誠敬如是,然後可以轉禍爲福矣。沈橃曰,震,動也,亨,通也。出可以出字,意甚大,程傳則不謂長子,而孔子彖傳,始謂長子,朱子,亦有所議,其意則不甚相遠,而本傳之出字,乃繼世而帝出震之意也。玄祚曰,先儒曰,作易者,其有憂患乎?懼而終始則無咎,正謂此卦也。權愈曰,古之聖人,戒懼之辭,皆長大矣。橃曰,安不忘危,無一事之差誤,無一時之間斷者,皆恐懼之意也,常存敬之心則好矣。玄祚曰,王安石,每於經筵,不陳恐懼之戒,而終致靖康之亂,豈不痛哉?橃曰,恐懼修省,非但人君爲然,卽今臣僚,亦當體念處也,此則自上警飭,何如?上曰,縷縷陳達,皆是切至之言,當留意焉。玄祚曰,震,長子之象也。長子,受宗廟·社稷之責,故古者,太傅,補其德義,太師,保其身,今元子已定,一國臣民,孰不欣仰?臣意則勿謂尙早,而必釋正人,置於前後左右,則習與性成,裨益弘多矣。橃曰,臣民之延頸於元子者,久矣。雖匹夫養子之道,必擇溫良之人,爲之師表,則況主宗廟·社稷乎?古人有曰胎敎,今我元子,亦必有胎敎,而但只擇乳母·保母。乳·保母,雖曰重大,師傅之任,不可不速爲選擇也。上曰,儒臣等所達,無非切實,予當留意焉。上掩卷。沈梓〈曰〉,前漢城參軍吳命羲,仕滿之後,六品窠闕未易,久未陞出矣。頃以檢屍不謹事拿囚,而其時該府郞廳三員在囚,該府凡事,無推移之員,不得已改差出其代,故及其原情後,有分揀之命,而仍爲作散,參下積仕,不無稱冤之端,在前參下仕滿,當出六品者,若或無故作散,則亦有例陞六品之時,何以爲之?上曰,陞出六品,可也。出擧條梓又曰,前日四館積滯,故成均·承文參下,竝變通陞出矣。卽今連源察訪有窠,而承文院官員數少,或以注書越去,或以翰林被薦,且察訪之規,限槐院十員,而以十一擬望矣。卽今槐院參下元數,未滿十人,自前如此之時,或有蔭官差出之例,今亦依此爲之,何如?上曰,事勢若然,則依前爲之,可也。以定奪出之玄祚曰,臣方待罪於南學兼敎授之任,故敢此仰達矣。本學,疲弊特甚,不成貌樣。卽今學舍頹圮,墻垣廢壞,欲爲修葺,則物力淍殘,無以經紀,至於見存下人,竝老病,只有三人,臣頃設學製,而士子濫雜之弊,亦不得禁戢,所見誠可寒心,近來籍沒奴婢中,在京者數十口,別爲劃給,以爲修擧廢墜,兼備任使之地,何如?上曰,參酌劃給,可也。柳命堅曰,掌隷院,乃詞訟重地,不可久曠也。判決事趙嗣基,除拜之後,亦多曠官,今則嗣基,被論見遞,而其代尙未差出,詞訟之積滯,委屬可慮。後日政差出事,分付銓曹,何如?上曰,依爲之。出擧條
答全羅道幼學羅斗夏疏曰,省疏具悉。疏辭令該曹稟處。元疏缺以上燼餘
上在昌德宮。停常參·經筵。
自巳時至酉時,日暈。夜自一更至三更,月暈。
下直,熊川縣監李梯漢,新昌縣監鄭錫僑。
朴鎭圭啓曰,明日常參·經筵,取稟。傳曰,停。
柳命堅啓曰,吏曹郞廳來言,守令多闕,政事,取稟。傳曰,明日爲之。
李蓍晩啓曰,卽見江春監司狀啓,則以江陵府使李寅賓前日啓罷事,請令廟堂稟旨,而當初黜享,雖涉稽緩,文報往來之際,不能詳審期限,纔請罷黜,旋請仍任,顚倒之失,在所難免。江春監司申厚命,請推考。傳曰,允。
又以義禁府言啓曰,木川縣監李延普,淸安縣監李德老,延豐縣監李厚芳拿問處之事,傳旨,啓下矣。李延普,方待命於本府,卽爲拿囚,而李德老,時在懷德地本家,李厚芳,時在任所,依例發遣府羅將,拿來,何如?傳曰,允。
金海一,以兵曹言啓曰,今此增廣別試覆試時,武科試官,二品以上中可擬之人乏少,依近例武臣堂上中,曾經閫帥人,竝爲擬望,而每望以二員備擬以入之意,敢啓。傳曰,知道。
柳命堅,以忠勳府言啓曰,璿源錄廳書寫忠義衛李烶汰去之代,以忠義衛李缺差出,以爲本廳書役之地,依他例付祿追薦狀,書入之意,敢啓。傳曰,知道。
朴鎭圭,以禮曹言啓曰,今此增廣別試文科會試試官,不得已依近例,以堂上官竝擬,每望以二員,備擬以入之意,敢啓。傳曰,知道。
又啓曰,今此增廣文科會試試官三望內,尹深·兪櫶·柳炅·安如石,竝牌招不進,只二員,承牌來詣,莫重國試,將不成貌樣,在前如此之時,或有再招之規,今亦依此,更爲牌招乎?敢稟。傳曰,依爲之。
又啓曰,試官尹深·兪櫶·柳炅·安如石,再招又不進矣。試官之不得牌不進,前後令甲,極其嚴明,則今此諸試官之疾病輕重,雖未知之,連違召命,揆以事體,誠極未安。如石,依承傳,直捧罷職傳旨,而考閱近例,則或有三招之時,或有推移落點之時,何以爲之?敢稟。傳曰,雖未知疾病輕重之如何,而不有朝令,連違召命,極爲可駭,尹深·兪櫶·柳炅,竝罷職,以爲推移落點之地。
金海一,以弘文館言啓曰,本館上番行公之員,只有校理李允修,獨爲入直矣。以文科會試試官,進去試所,他無推移入直之員,未肅拜人員,牌招入直,何如?傳曰,允。
又以兵曹言啓曰,當日館軍李貴男稱名人,自丹鳳門入來,差備門外擊錚,極爲駭愕,令攸司囚禁治罪,同門守門將沈斗源,常時不能禁斷雜人,以致闌入,亦難免其責,推考,何如?傳曰,允。
又以尙衣院官員,以提調意啓曰,節行貿易御供之物,譯官輩不盡力,本院看品之際,每有點退之弊,而上來冬至使行,貿易譯官李英立·朴光後等所納段紗,及其他各樣物種,色品俱好,一時備納,而無如前點退之弊,其盡心於御供貿易,誠爲可嘉。自前如此之類,例有施賞之道,今此李英立·朴光後等,亦依前例,令本衙門,各別論賞,何如?傳曰,允。
大司憲睦昌明,司諫金邦杰,持平裵正徽·鄭善鳴,獻納李萬元,正言趙湜所啓,宋時烈事。洪致祥事。竝見上答曰,勿煩。
府啓,煥·爀事。李瞻漢·南羾事。趙嗣基事。竝見上答曰,勿煩。
院啓,煥·爀事。金萬直事。竝見上答曰,勿煩。燼餘朝報
兵曹啓曰,卽聞新除授洪州營將李筬同姓孽四寸妹,爲本道兵使尹就商之妾云,兵使,營將殿最時,有所嫌礙,故從前論以相避,洪州營將李筬,改差,何如?傳曰,允。
又啓曰,前後直赴殿試捧承傳三十一人,依近例明日殿試時,隨其錄名,許赴之意,敢啓。傳曰,知道。兵曹謄錄
吏曹口傳政事,以兪夏益爲知義禁。以上燼餘
上在昌德宮。停常參·經筵。
巳時午時,日暈。
左議政睦來善上疏。大槪,病伏之中,重被臺臣之疏斥,乞遞本兼諸任,以便公私事。入啓。答曰,省疏具悉卿懇。積勞之餘,所患如此,予用慮念。臺臣之未詳曲折,一時泛論,不足介懷,卿其須體至意,安心勿辭,益加善攝。仍傳曰,遣史官傳諭。
傳曰,大臣·備局堂上,引見。引見時,罪人金炫,令次官結案取招處斷事,及金浦郡守李儁改差,其代,各別擇送事,及沃川郡守朴時璟,竹山府使沈思泓竝改差,其代,以武臣極擇差送事,及右邊捕盜大將申汝哲改差事,榻前定奪。
引見時,右議政金德遠所啓,頃日朴泰遜被罪之後,判府事南九萬,亦爲待罪於門外,惶縮靡措云,係是大臣待罪,故敢此仰達矣。上曰,朴泰遜遠竄後,卽爲待命耶?右副承旨李蓍晩曰,卽來待命矣。上曰,丁卯九月十三日引見時,以其誣上不道之不難査辯之意,有所傳敎,則九萬,身爲大臣,少無驚動之意,罔念誣及於上躬,而乃反周遮,唯恐其言根之或露,義理豈容如是?伊時已示未安之意,而向日筵中,亦及此事矣,朴泰遜遠竄之後,臺閣公論,尙今寂然,誠未可曉也。不可以大臣之故,有所容貸,南九萬削奪官爵,門外黜送。領議政權大運所啓,頃者筵臣,以故副提學張應一追贈事,有所陳達,有問于大臣議處之命,而臣意亦與筵臣所達無異矣。金德遠曰,應一,乃先正臣張顯光之子也。素有淸名直聲,而以遷陵時陳疏事,爲一番人所忤,至於追奪其官,纔已還給職牒,而只經行副提學,未經嘉善實職矣。大運曰,若變品追贈,仍爲賜祭,則似爲合宜矣。上曰,變品追贈致祭,可也。德遠曰,黃俊良,乃先正臣文純公李滉一時之人也。其年輩,與李滉,不甚差池,而俊良則自處以門生,李滉,待之以儕友,其往復書尺,推許文字,多在於李滉文集,及俊良身死之後,李滉所製祭文及行狀中,奬翊之意,不下於奇大升,先正之定論,可質而無疑也。嶺南多士,曾已從享於豐基地郁陽書院矣。頃年李選,以故大臣盧守愼文集中所載之語,陳疏,以致收議於大臣及儒臣,其時大臣中,論議不一,儒臣中如朴世采之議,則以李滉之定論,歸重立異,而竟黜其從享,後學之尊信,宜莫如李滉,而其爲俊良,申辨許與之意,不啻明白,則何可以一人偏私之言,遽黜於賢師從享之列乎?特許還爲配享於書院,以慰一道多士之望,何如?上曰,許令還爲配享,可也。大運曰,卽今武臣中,乏人尤甚,將才儲養,不可不留念,如慶尙右兵使金夢良,宜有陞擢之擧矣。上曰,自備局抄啓,可也。德遠曰,以湖儒疏陳鄭介淸書院重建事,有令該曹稟處之命矣。該曹當爲稟啓,而臣有區區所懷,敢此仰達矣。介淸,起自寒微,蔚爲名儒,其人品之超詣,學術之純正,若覽其所著愚得錄,則亦可槪見矣。不幸己丑之獄,以一篇著文之故,爲鄭澈所誣構,橫罹禍網,湖中士論,至今冤其死而誦其學不衰,旣骨之後,猶爲一番人之媢嫉,多士俎豆之所,旣建而旋毁,世道之寒心,當復如何?此事之彼此爭辯,其來已久,其是非所在,聖明想必洞燭,今不必縷縷申白,而湖中士論,憤鬱已久,及至今日,首先疏請,公論所在,槪可想矣。今若自上,不待該曹覆啓,而特賜允許,以副多士之願,則實有光於崇儒重道之化矣。大司成柳命賢曰,介淸,不但氣節可尙,學問亦甚超詣,故遺風餘韻,蔚爲後學之表式,立祠侑食,蓋出於公議,而時烈之徒,必欲毁撤,湖中士論,憤鬱益久,有此疏陳之擧矣。許多章甫,千里封章,其志嘉尙,自上不待該曹覆啓,而特賜允許,則興起斯文,尤有光於聖德。頃年臣待罪湖藩時,創建此書院,與道內士子輩,終始同事,備諳顚末,故敢此仰達矣。蓍晩曰,介淸觀基之說,初歸虛罔之後,其時按獄者,稱以介淸,曾著排節義論,雖在凡儒,必不以排節義爲題,而作爲文字,況介淸乎?介淸所著,乃節義論,而實源於程·朱之語,初未有排字,而添一排字於節義之上,以爲介淸之罪案矣。上曰,諸臣所達如此,其書院,許令復設,可也。持平鄭善鳴所啓,臣本庸陋,最居人下,猥玷言地,絲毫無補,仗馬之誚,臣所甘心。卽於前席,以臺閣不論南九萬頃日之罪,聖敎嚴峻,臣不勝瞿然之至。當論不論,墮壞臺體,臣何敢一刻抗顔於臺席乎?請命遞斥臣職。上曰,勿辭,退待物論。正言趙湜所啓,卽於榻前,以南九萬之罪重不論,特下嚴旨,臣實悚恧,措躬無地。臣之復叨言地,雖曰屬耳,一日在官,事且可論,則含默之罪,臣安得免?請命遞斥臣職。上曰,勿辭,退待物論。已上朝報
有政。以金聲久爲執義,朴泰淳爲洪川縣監,沈季良爲修撰,金文夏爲兵曹佐郞,李彦維爲典牲主簿。
引見時,李蓍晩曰,近來賊黨,處處有之,而竊發之賊,不可以跟捕,期其盡捉,今若別立懸賞之規,賊黨中,如有發告渠魁,或自相捉致者,特貰其罪,厚其賞給,則自中必相疑亂,或有解散之效矣。權大運曰,此言誠是,別爲節目,分付各道討捕使處則好矣。上曰,以此知委,可也。朝報引見時,右參贊柳命天曰,臣方待罪典醫監提調,故〈於〉數日前,典醫監·惠民署兩醫司下人二十餘人有等狀呼訴之事矣。癸酉年內局所納嶺南人蔘十三斤十三兩零,自宣惠廳,欲有給價於兩醫司下人,使之防納,而人蔘一兩價,以米二石半定式,且使之往受於嶺南,故兩醫司下人輩,皆不願受矣。其時主管堂上,卽爲移給於所帶下人,而增定其價,爲三石,又許自宣惠廳直給,故兩醫司下人輩,以此稱冤,或上言,或呈備局,亦以多矣。如司宰監燒木,軍器寺魚膠·筋·角等物,皆許給其司屬下人,使之防納,自是諸各司之規,今此人蔘,則私給於不干閑雜之人,不使兩醫司下人蒙惠,事體不當。今後則嶺南所納人蔘十三斤十三兩貢物,分給於兩醫司下人,以補許多責應之備,以救十分燃眉之急,似宜矣。上曰,依爲之。宣惠廳謄錄
引見時,大司成柳命賢曰,字牧之任,不可不擇人,故文臣雖有文才,武臣雖有武才,苟無牧民之才,則不可苟擬於守令,而頃年徐文重,以居昌等邑爲御營兼把摠之窠,本營把摠,備三望,送于銓曹,甚非朝家擇守令之本意也。曾在宣廟朝,故相臣李恒福爲體察使,其時有體府所屬西北守令自辟之議,恒福,箚陳其不可,故其議遂寢,國家用人,專委銓曹之意,蓋如是矣。御營大將尹以濟曰,自本營計其久勤,備送三望之擧,則誠爲不當,而但兼把摠之邑,多有所管軍務自辟之規,則不可全廢矣。右議政金德遠曰,勿論其可合與否,只以久勤次第,備送三望,極爲不當,柳命賢之言,是矣,而各司皆有自辟之規,則亦不可全然防塞,把摠中擇其可合者自辟,而勿令如前備三望以送,似爲得宜矣。上曰,把摠中擇其可合字牧者自辟,勿用前日備三望之例,可也。御營廳謄錄
引見時,金德遠曰,衿川地,有姜邯贊·徐甄·李元翼三賢書院,曾已賜額,而當初立院之時,占地於卑微之處,故邑子輩,方謀移建,而物力凋殘,不成貌樣,忠賢享祀之處,自朝家不可不顧恤。卽今罪人屬公田民之在衿川及其隣近邑者,使該曹·該院,參酌劃給,何如?上曰,依此劃給事,分付,可也。上曰,在前敬思殿練祭後,百官服色,則以適當大王國恤,故別無淺淡服之事,而敬思殿·魂魄殿,則內侍等,皆着白袍·烏紗帽矣。甲子年國恤練祭後,內官服色,初則與敬思殿練祭後服色一樣,而其後,以白帽·布帶·白袍,改磨鍊,未知何服色爲是耶?領議政權大運曰,右議政金德遠曰,甲子練服磨鍊時事,臣等,俱不在朝,未能詳知,退考磨鍊儀注而後,可知矣。上曰,前後練祭後,內侍服色磨鍊儀注,相考稟處,可也。禮曹謄錄
政院啓曰,卽見江春監司狀啓,則以江陵府使李寅賓前日啓罷事,至請令廟堂稟旨,而當初黜享,雖涉稽緩,文報往來之際,不能詳審期限,纔請罷黜,旋請仍任,顚倒之失,在所難免。江春監司申厚命,請推考。傳曰,允。
備邊司郞廳,以三公意啓曰,會寧新府使,以忠洪兵使盧銓差下,而此是身死之代,不可不趁卽赴任,而必新兵使交代之後,可以上來,洪州營將及竹山·沃川兩邑守令,俱係緊急,而前頭連有齋戒,今日內開政差出,宜當,兵使·營將則兵曹判書閔黯,方在試所,罷出未易,令次官差出,何如?傳曰,允。
又啓曰,濟州出使,以武臣極擇差送事,榻前定奪矣。本司郞廳柳畯,差送之意,敢啓。傳曰,知道。
又啓曰,右邊捕盜大將申汝哲,病重不得察任,今姑改差事,榻前定奪矣。此任不可暫曠,令兵曹次官,差出其代,何如?傳曰,允。
引見時,權大運曰,卽今武臣中,乏人尤甚,至於別將,則必以嘉善差出,而當品中,絶無可擬者,將才儲養,不可不留念,如慶尙右兵使金夢良等,合有陞擢之擧矣。上曰,自備局抄啓,可也。以上備局謄錄
政事。吏批,以金重器爲沃川郡守,羅䙋兼春秋館記注官金鳳至爲金浦郡守,李琩爲禮曹佐郞,任舜元爲承文著作,盧銓爲會寧府使,吳順昌爲淸安縣監,卞廷郁爲釜山訓導,李周徵爲木川縣監,朴望之爲延豐縣監。
兵批,以李筬爲洪州營將,尹就商爲忠淸兵使。
下直,龜城府使黃有瑞。朝報
上在昌德宮。停常參·經筵。
領敦寧閔鼎重箚子。大槪,冒陳危懇,乞先遞改兼帶兩任,以幸公私事。入啓。答曰,省箚具悉卿懇。卿辭如此,兼帶兩任,今姑勉副焉。
玉堂箚子。大槪,請持平鄭善鳴,正言趙湜,竝命出仕事。入啓。答曰,依啓。
大司憲睦昌明啓曰,疲劣如臣,猥長憲席,稱塞無望,愧懼恒切矣。伏聞昨日筵中,以臺閣不論南九萬罪狀,聖敎嚴截,兩司之臣,至於引避,臣雖纔叨是任,旋入試所,而一日在職,當盡一日之責,則當論不論之失,臣亦有之,請命遞斥臣職。答曰,勿辭,退待物論。
獻納李萬元啓曰,伏聞昨日筵中,以不論南九萬事,致勤聖敎,兩司之官,至於引避,臣之忝叨言地,亦且有日,則不職之責,臣亦難免。請命遞斥臣職。答曰,勿辭,退待物論。
掌令李元齡啓曰,臣本無似,濫蒙洪造,前後忝叨臺職,已經累月,而只傳前啓,噤無一言,私心愧恧,夙宵靡安。昨聞筵中,以南九萬事,不卽論罪,致勤聖敎,臣不勝惶隕之至。遠外病蟄之餘,當初奏對之顚末,未及詳聞,遲回時日,不敢駁正,尸職之罪,臣固難免。諸臣,旣以此引避,而臣受命武試所,竣事來避,請命遞斥臣職。答曰,勿辭,退待物論。
正言南垕啓曰,臣於日昨辭疏之末,略陳臺諫現告之爲不當,非敢爲營救鼎台之計,非敢爲侵及大臣之意,只言聖明有欠於待臺閣之道,自是有懷無隱之義,而辭不達意,卒不免詆斥大臣之歸。臣於此,不勝瞿然而慙恧,卽宜引咎自列之不暇,而臣以武所監試官,未及復命,今始來避,請命遞斥臣職。答曰,勿辭,退待物論。以上朝報
上在昌德宮。停常參·經筵。
午時未時,日暈。酉時,日暈右珥。
正言趙湜啓曰,昨日同僚,相繼引避,臣當處置,而第獻納李萬元所避之嫌,乃不論南九萬罪狀,而致勤聖敎也。臣於前席,乞以此自劾退出,處置請出,出於意外。同僚今日之所引嫌,卽臣前日之所自劾,何敢晏然處置乎?請命遞斥臣職。答曰,勿辭,退待物論。朝報
上在昌德宮。停常參·經筵。
玉堂箚子。大槪,請大司憲睦昌明,獻納李萬元,掌令李元齡,正言南垕·趙湜,持平鄭善鳴竝命出仕。答曰,依啓。
合啓,宋時烈事。洪致祥事。竝見上答曰,勿煩。
府啓,煥·爀事。李瞻漢等事。趙嗣基事。竝見上新除授執義金聲久,時在慶尙道安東地,請斯速乘馹上來事,下諭。答曰,不允。下諭事,依啓。
院啓,煥·爀事。金萬直事。竝見上答曰,勿煩。以上朝報
宣惠廳啓曰,三南山郡戊辰條大同米一半,以米捧留,其代則以他衙門所儲木同貸用事,前已定奪于榻前矣。依前定奪,兵曹所儲木一千同,爲先取用之意,敢啓。傳曰,知道。宣惠廳謄錄
禮曹啓曰,丁卯十一月十六日賜柑居首進士徐文翊,戊辰三月三日課試居首生員洪重鉉,己巳正月二十四日賜柑居首進士柳鳳瑞,己巳四月初一日館學儒生製述居首進士鄭海尙,辛酉式年講經十五分入格幼學宋遇龍,許赴殿試事,命下,丁卯式年殿試時策文未成篇幼學田以功,許赴後式年殿試事,亦爲定奪矣。進士徐文翊,生員洪重鉉,進士柳鳳瑞·鄭海尙,幼學宋遇龍等,竝許赴於今增廣殿試事,分付,田以功,已爲身死,不得許赴之意,敢啓。傳曰,知道。禮曹謄錄
京畿監司書目,交河呈,以判尹尹以道辭職上疏上送事。啓。答曰,省疏具悉。卿其勿辭,調理上來。
下直,延日縣監孫湍,昌樂察訪朴世臣,濬源殿參奉鄭華齊。朝報
上在昌德宮。停常參·經筵。
合啓,宋時烈事。洪致祥事。竝見上答曰,勿煩。
府啓,煥·爀事。李瞻漢等事。趙嗣基事。竝見上答曰,勿煩。
院啓,煥·爀事。金萬直事。竝見上答曰,勿煩。以上朝報
禮曹啓曰,今四月十三日大臣·備局堂上引見入侍時,上曰,前後練祭後內侍服色磨鍊儀注相考,稟處可也事,命下矣。取考甲寅年仁宣王后國恤練後節目,則敬思殿及陵所,內侍以下,服淺淡服·烏紗帽·黑角帶,常時則仍素服事,磨鍊,而甲子年明聖王后國恤練祭時,本曹啓辭以爲,大殿·中宮殿內侍·司鑰·司謁·飯監,仍着白衣·白帽·布裹帶,當依五禮儀磨鍊,則魂殿·山陵內侍以下服色,亦不宜異同,而甲寅節目中,去衰服,服淺淡服·烏紗帽·黑角帶云者,未知有何所據,而如是磨鍊,此雖其時已行之例,不可無更爲參酌變通之道。請議大臣定奪,其時大臣以爲,五禮儀卒哭後,烏帽·黑帶之制,自宣祖朝旣已變改,則仁宣王后練祭時節目中,魂殿及陵所內侍以下,以淺淡服·烏帽·黑帶磨鍊,似是不察之致,似當有白衣·白帽·布裹帶之制獻議,依議施行事,判下。蓋內侍以下掖庭之屬,內喪練後,仍着白衣·烏帽·黑角者,五禮儀之文,而國恤卒哭後,白衣·白帽·布裹帶者,宣祖朝,因閔純所達而變通者也。大殿內侍以下掖庭諸屬,旣從上服,仍着白衣·白帽·布裹帶,則魂殿·山陵內侍以下諸人,獨從五禮儀,而爲烏帽·黑帶之制,似無意義,前頭練後,魂殿·山陵內侍以下諸屬,一依大殿內侍以下服色施行,恐合事宜,大臣之意亦如此,敢啓。傳曰,知道。禮曹謄錄
下直,全羅兵使李相勛,水原府使沈檀,金浦郡守金鳳至,德川郡守尹商三。
上在昌德宮。停常參,只晝講。
左議政睦來善箚子。大槪,諒臣情病,亟遞臣本兼諸銜,新授重任,以安私分事。入啓。傳曰,遣承旨敦諭。
同副承旨李鳳徵書啓,臣承命敦諭于左議政睦來善,則以爲,臣癃疾已深,新恙添劇,調治一旬,針藥無效。眞元虛脫,氣力益敗,曠職之罪,日以益增,不避煩瀆,冒死陳懇,冀蒙處分矣,特遣近侍,傳宣聖諭,十行溫綸,逈出尋常,臣奉讀未了,感淚自零。庸陋如臣,何以得此隆眷於聖明之下乎?驚惶感激,不知死所。臣迫於情病,悉暴血懇,而不唯不許,至加曠世異數,臣之病勢,雖甚沈頓,顚仆狼狽,有不暇恤,姑觀數日,謹當趨命云矣,敢啓。傳曰,知道。
合啓,宋時烈事。洪致祥事。竝見上答曰,勿煩。
府啓,煥·爀事。李瞻漢等事。趙嗣基事。竝見上向者誣謗君上之言,誠千古所未有之變也。爲殿下臣子者,孰不腐心痛骨,使得造言之凶賊,以正王法,以破人惑也?門黜罪人南九萬,乃於登對之時,親承端緖旣露之後,不思究得言根之道,掩護周遮,不成說話,至有臣子所不忍聞之敎,而略無驚動之色,反以觸激致疑爲言,九萬,雖急於護黨,亦有心腹,蒙被累朝聖恩,致位台鼎之首,不念討賊之義,猶恐言根之或出外,假以恩掩義之說,內售曲庇主家之計,人臣分義,掃地盡矣。決不可以事在旣往而置之,則削黜之罰,不足以懲其罪。請門黜罪人南九萬中道付處。內人,交通外間,宣泄禁中之言,此是極罪,而濟州定配罪人乫剛,交結主家,表裏和應,情跡旣露之後,自上親賜嚴問,則敢以所不忍發諸口之言,加之於東朝,高聲唱惡,略無畏罪怵服之心,其爲情狀,萬戮猶輕。請濟州定配罪人乫剛,亟正邦憲。答曰,不允。南九萬事,依啓。
院啓,煥·爀事。金萬直事。竝見上爲人臣者,若聞凶言,誣及君父,則所當日夜腐心,究得罪人,請討之不暇,而門黜罪人南九萬,頃者登對之日,親承聖敎,誣上不道之言,端緖已露,而不卽明白敷奏,覈出言根,乃反極力周遮,敢以觸激爲辭,聖敎丁寧痛迫,至有臣子所不忍聞者,而略不驚動,終無討罪之意,曲庇主家,致令凶賊假息,人臣分義,安敢乃爾?況今致祥,旣已輸情,則九萬掩護之罪,尤爲彰著,削黜之罰,不足以懲其負犯。請門黜罪人南九萬,中道付處。南海縣監李聖雨,到任以後,卽畜官婢,所言皆從,醜惡之行,可駭之擧,不一而足,且家在樂安,水路往來,只一日程許,傾攫官庫,轉輸絡繹,斫伐禁松,作筏搬運,營造私第,吏民俱困,怨聲載路,南來士夫,傳說狼藉,如此貪縱之徒,不可一日仍置,重貽生民之害。請南海縣監李聖雨,拿問定罪。鳳山前郡守朴壽彪,在官之日,貪虐無比,科外徵斂,罔有紀極,分給紙束於下輩,勒貿豆太,今方留置於邑內人家,及其遞歸之時,官廳未累十石,出給色吏崔之武,使之輸運,而不得歸船,尙今留在於之武之家,且郡吏金起世,卽勅需次知者也。壽彪,今以所掌木同,換銀以納,發怒於不卽換納,旣囚起世之妻子,又囚起世兄起鐵之妻與子女,稱以報使,一時嚴刑,起鐵之妻,受刑後七日而斃,貪猾濫刑之罪,不可以旣遞而置之。請鳳山前郡守朴壽彪拿問定罪。答曰,不允。南九萬事,依啓。李聖雨·朴壽彪事,更加詳察處之。
持平裵正徽啓曰,起於久廢,叨此匪分,疏遠之蹤,見聞不逮,疲劣之性,噤默是事,涓埃莫效,愧懼徒深。伏聞頃日筵中,以不論南九萬事,致勤聖敎,兩司之臣,相繼引嫌。臣之忝居言責,已經旬月,則不職之失,臣固難免,而瑣在試院,今始來避,請命遞斥臣職。答曰,勿辭,退待物論。
司諫金邦杰啓曰,臣伏覩聖敎,諭以南九萬罪狀,而以臺閣尙今寂然,辭旨嚴切,臣不勝瞿然之至。臣之待罪言地,已踰時月,則當論不論之失,臣實有之,不可晏然在職,而忝在試院,今始來避,請命遞斥臣職。答曰,勿辭,退待物論。
掌令李元齡啓曰,卽者持平裵正徽,以南九萬事,引避退待,臣當處置,而臣亦嘗以此引避,則當言不言之失,臣亦有之,今此同僚之避,不敢晏然處置,請命遞斥臣職。答曰,勿辭,退待物論。
正言趙湜啓曰,司諫金邦杰,復朝之後,以不論南九萬事,引避,臣當處置,而臣之不敢處置之嫌,與前無異,日事瀆擾,臣罪尤大,請命遞斥臣職。答曰,勿辭,退待物論。
晝講時,特進官兪夏益所啓,守令濫率之禁,載在法典,而近來國綱解弛,人無忌憚,其貽弊本邑不些,臣雖未的知其某某邑,方爲濫率,旣已濫率之類,一一摘發科罪,則不無紛擾之慮,且關迎送之弊,使各道監司,嚴飭還送,自今以後,如有犯科者,一切勘罪,斷不饒貸之意,申明擧行,何如?上曰,所達誠是,分付擧行。同知事權大載所啓,臣頃年寓居海西時,聞鳳山間,有儒賢張可純,嘉靖年間人也。生於海隅窮僻之鄕,別無師友敎導之益,而自少廢擧業,所讀皆性理之書,於周易,用工最多,沈潛乎殘簡斷篇之中,自得其義理之趣,蔚爲大儒。明廟因筵臣陳達,特拜健元陵參奉,蓋鳳山·平山等郡,本以武鄕名,而賴可純之誘掖後學,遺風餘馥,至今猶存,儒士之多埒於海州者,蓋以此也。其所著述,有人事尋緖目一篇,其爲說,本乎河圖洛書之象數,陰陽五行之流行,始言天理,推之人事,王者御國制治之道,學者修己治人之方,與夫天下之事事物物,無不備載,條理燦然,節目詳盡,篇末安宅正論之圖,尤致念於入道之要,其有裨於世敎,爲法於後學者,實不淺尠,雖未知其造詣之如何,而學問之該博,立志之篤實,觀於此書,可見。其冊子,臣嘗請於其地儒生等,謄書一本而來,未及繕寫,不敢投進,以備睿覽矣。且其人,與徐花潭敬德,爲神交,相與論學,往復書尺有之,一鄕多士,莫不景慕,宜有褒贈之典,以爲儒林聳動之擧矣。上曰,其所著人事尋緖目,令玉堂,與鄭介淸愚得錄,一體繕寫以入,問于大臣,令該曹褒贈。參贊官柳命堅所啓,以李蓍晩所啓,自備局別爲懸賞,購捕盜賊節目,分付各道,此誠捕盜之良策,而臣竊恐人不信也。去年秋間,楊州·永平將官·官吏輩,詗察妖僧呂還·黃繪等賊,終至捕捉,論以逆律,而厥後無一人論賞之事,到今雖有購捕之令,而人皆解弛,必不肯盡力於搜捕矣。令本道査問其時發告捕捉人等,別樣重賞,以爲激勸之地,則今此懸賞之令,人皆從之,必有盡心捕賊之效矣。上曰,承旨所達,誠是。其時予以侍藥憂遑,未及論賞矣。令本道査問以啓,別樣論賞,可也。以上朝報
上在昌德宮。停常參·經筵。
午時申時未時,日暈。酉時,日暈兩珥。
京畿監司書目,衿川縣監尹世喜,因人捕告,得明火賊,留置累日,不爲推治,又不報監營,事多慢忽,不得已罷黜事。
又書目,衿川縣監,使承服大倘,無人看守以護,自縊而死,其罪狀,不可罷黜而止,令攸司稟處事。
慶尙監司書目,醴泉呈,以副修撰李東標辭職上疏上送事。啓。答曰,省疏具悉。爾其勿辭,從速上來察職。
政院啓曰,近以南九萬事,臺臣互相引避,處置歸於玉堂者,至於三次,雖與一事再避有異,而未免爲紛紜之歸。蓋自前兩司中一員,因事引避,處置請出之後,則僚臺之因公出他者,雖從後來避,旣在應出之科,故不爲捧入,而捧承傳與否,臣等,未能詳細記得。今此引避之啓,雖不能援例退却,此後則以一事追避,與已出之臺,少無異同者,勿爲捧入事,奉承傳施行,何如?答曰,依啓。以上朝報
兵曹啓曰,統制使李世選箇滿之代,依近例,令備邊司議薦,何如?傳曰,允。備局謄錄
禁府啓曰,以兵曹啓辭刑曹粘目,興仁門部將簡元弼,京畿監司狀啓刑曹粘目,衿川縣監尹世喜等,移本府處置事,允下矣。簡元弼·尹世喜,今方待命於本府,卽爲拿囚之意,敢啓。傳曰,知道。禁府謄錄
下直,忠淸兵使尹就商。朝報
上在昌德宮。停常參·經筵。
卯時至申時,日暈。
玉堂箚子。大槪,請司諫金邦杰,持平裵正徽,掌令李元齡,正言趙湜,持平鄭善鳴,獻納李萬元,大司憲睦昌明竝命出仕事。入啓。答曰,依啓。
備邊司啓曰,今月十三日引見時,因參贊官李蓍晩陳達,近來賊患,處處有之,而竊發之賊,不可以跟捕,期其盡捉,今若別立懸賞之規,賊黨中,如有發告渠魁,或自相捉致者,特貰其罪,厚其賞給,則自中必相疑亂,或有解散之效矣。領議政權大運曰,此言誠是,別爲節目,分付各道討捕使處,則好矣。上曰,以此知委可也事,命下矣。臣權大運·金德遠,與備局諸堂上相議,懸賞購捕節目,磨鍊以入之意,敢啓。傳曰,知道。
備邊司薦,以申汝哲爲統制使。
合啓,宋時烈事。洪致祥事。竝見上答曰,勿煩。
府啓,煥·爀事。李瞻漢等事。趙嗣基事。乫剛事。竝見上答曰,勿煩。
院啓,煥·爀事。金萬直事。李聖雨事。朴壽彪事。竝見上答曰,不允。末端兩件事,依啓。以上朝報
禮曹啓曰,大臣及筵臣所達,故儒臣鄭介淸書院,許令復設事,命下矣。額號則依前啓下,以紫山書院,敎書,令藝文館措辭撰出,何如?傳曰,允。禮曹謄錄
下直,金海府使韓翼世,沃川郡守金重兌。
京畿監司書目,永平縣令閔宗魯,受由歸家,還任無期,不得已罷黜事。
慶尙監司書目,陝川郡守沈徵,病重罷黜事。朝報
有政。吏批,以成瓘爲正言,鄭悏爲咸興判官,權德潤爲衿川縣監,金元燮爲兵曹正郞,柳憲章爲禮曹佐郞,朗原君偘爲宗簿提調,鄭智爲洪原縣監,宋儒龍爲忠洪都事。
上在昌德宮。停常參·經筵。
政院啓曰,三司來詣請對矣。傳曰,引見。引見時,右副承旨李蓍晩罷職事,及同副承旨李鳳徵改差,明日待開門,政官牌招開政,新差承旨,卽爲牌招察任事,及左承旨李沃牌招入直事,榻前定奪,鞫廳卽爲開坐,洪致祥結案取招事,下敎。大司憲睦昌明,應敎李湜,持平裵正徽·鄭善鳴,獻納李萬元,正言趙湜,校理權珪·姜銑,修撰沈季良·沈缺所啓,臣等,以濟州圍籬安置罪人宋時烈亟正邦刑事,論列已久,而兪音尙閟,臣竊惑焉。時烈,以陰兇之性,挾權譎之智,內畜禍心,外示朴野,談經籍而以文爲奸,語性理而以飾其辯,假托山林,恣行胸臆,殆將四十餘年。平生所務,晝夜所度,惟在於植黨而禍國,殃物而利己,其飾詐釣名,如安石·惠卿,陰謀戕殺,如盧杞·林甫,勢焰隆赫,如竇憲·梁冀,順非堅僞,如少正卯,遙執朝權,如賈似道,以一人之身,兼八兇之罪,求之古今,罕有匹儔。姑取其最大者言之,自孝廟逮殿下,遇之以師友,視之以股肱,雖以嗜利無恥之人,宜有感激報效之念,而時烈則不然,以罔上爲行,敢以妬賢蠧國害民之事,靡所不爲,朝廷日卑,綱紀大壞,此其罪之大者也。憑藉寵靈,籠絡一世,國柄在其掌握,威福過於人主,輕視君父,略無嚴憚,凌鑠卿相,有同奴隷,政令廢置,盡在其指揮,慶賞與奪,一任其好惡,暫有違忤,縱鷹犬而搏噬,順其指使,以爵祿爲酬報,宰相不得爲宰相之職,銓官不得爲銓官之事,使一世,知有時烈,而不知有君父,此又罪之大者也。異己者,雖一時名賢,汲汲排擊,猶恐其或遲,附麗者,雖行若狗彘,汲汲奬擢,猶恐其或失,謂之儒賢而吹噓者,無非惟泰·李翔之類也,謂之人才而進用者,無非益勳·師命之徒也。至於邊邑編氓,無行賤孽,出入其門,皆通仕路。噫,不問善惡,唯取附己,布列朝廷,托以腸心者,自古奸臣,孤主制國之術也,此可罪之大者也。假稱道學,自擬朱子,此與王莽之每擬周公,似道之竊慕謝安,無異也。大勢所在,擧國靡然,搢紳之士,章甫之徒,稱以師門,雖不合之事,悖亂之行,稱道贊揚,一以爲法,轉相誑誘,詿誤一世,頌莽之徒,遍於八路。噫,亂逆之臣,固天下之大惡,而然猶身誅而禍止。今此時烈,陷溺人心之禍,必將累世而不除,終至於亡人國而後已。益勳之輩,開告密之門,屠戮搢紳,殆無虛歲,及其國言藉藉之後,趙持謙·韓泰東等,欲治誣告之罪,首發益勳之論,則渠乃不顧羞恥,極力伸救,反以護逆,亦一逆之語,構成二人之罪目,必欲置之死地,幸賴聖明在上,公議不與,雖不得遂其奸計,誣告之罪,時烈爲首,此又罪之大者也。欲掩貶降之罪,則豫定世室於孝廟,欲亂豫定之迹,則追加徽號於太祖。噫,太祖神功,豈待字數之多而益著也?孝廟盛德,豈因時烈之言而益光也?又安有三百年之後,追上徽號,五七世之前,豫定世室之理乎?此則古之無嚴孝廟,擅加字數之意,此又罪之大者也。及至己亥誤禮之後,逾疾異己之人,始欲戕殺而未得其便,至庚申之獄,竟售網打之計,今者天日下燭,群凶伏法,而半國之人,疾怨愈甚,有若唐季之南北司,宋朝之熙豐黨,罔念寅協之義,惟懷怨毒之心,國家之亡,終必以此,可爲流涕,可爲痛哭,馴致乎此者,誰任其咎?此又罪之大者也。噫,爲人臣負此罪惡,雖以堯·舜之任皐陶之法,邦有常刑,則斷不可貸,此其將心,又有所不可掩者乎?我孝宗大王,以仁祖大王之次嫡,正位春宮,十年君臨,則祖宗之宗統嫡統,不歸孝廟,其將何歸?乃加庶子之賤名,亂宗嫡之大統,隱然以閏位之隱公,待我孝廟,廢嫡之文字,譏我仁廟,其辜恩懷私之心,路人所知,此其將心,一也。誤禮之後,人心憤菀,公議激發,前後諸臣,上章辯論,則渠有心腸,亦豈不知?非惟不悛,反加醜詆,目之以凶人,斥之以嫁禍,故參議臣尹善道,因此栫棘,故相臣許穆,因此禁錮,如三朝宿望之趙絅,一時淸名之洪宇遠,竝加收司之律,而屛君上之聽,杜一國之口。其後,納有湞於栫棘之中,而醞釀投書之變,此其將心,二也。殿下卽位十有六年,國無儲嗣,人心危懼,幸賴祖宗之默佑,獲覩元良之誕降,名號已定,億兆胥悅,而時烈投進一疏,語極陰險,外示媚悅之態,而顯有不滿之意,此其將心,三也。噫嘻,亦甚矣。時烈罪惡,固不止此,而不係無將不道之罪者,不可殫論耳。臣等,歷觀古史,未有惡如時烈,罪如時烈,將心如時烈,而不伏王誅者也。殿下,如以臣等之所論,有一毫爽實之論,則所當一一辯明,示其不然,如其未也,何愛於一兇人,尙靳允兪耶?唐宗不戮林甫,宋帝不誅秦檜,失刑之譏,千載未已,今若不誅時烈,亂賊不懼,紀綱不立,國是不定,人心不正,請時烈圍籬安置罪人宋時烈,拿鞫嚴問,以正邦刑。上曰,依啓。又所啓,請承服罪人洪致祥依律處斷。見上上曰,依啓。
大司憲睦昌明,持平裵正徽·鄭善鳴所啓,請還收緣坐罪人煥·爀放歸田里之命。見上上曰,勿煩。又所啓,請罪人李瞻漢·南羾等,因囚嚴鞫,以正邦刑。見上上曰,勿煩。又所啓,請前判決事趙嗣基遠竄。見上上曰,勿煩。又所啓,請濟州定配罪人乫剛亟正邦刑。見上上曰,依啓。咸安郡守鄭沇,曾在庚申大起誣獄之日,挾私逞憾於抱冤之家,到處誇張,以爲發身之資,猥典要邑,物情咸憤,請咸安郡守鄭沇,削去仕版。上曰,依啓。獻納李萬元,正言趙湜所啓,請還收緣坐罪人煥·爀放歸田里之命。見上上曰,勿煩。右副承旨李蓍晩榻前所陳,竊附於有懷必達之意,而縷縷敷奏之際,雖有不槪於聖心,而咫尺天威,遽加斥罷之罰,此豈君臣間情志交孚之義哉?請還收右副承旨李蓍晩罷職之命。上曰,蓍晩,敢以痛哭流涕之說,縷縷陳達,有若立節者然,殊甚無據,罷職之罰,亦云輕矣,不允。上曰,貴人金氏與壽恒,內外交通,伺上動靜,宮闈之事,無不宣泄,且締結主家,飛語造謗,無所不至,不可無處置之道矣。令該曹考例,稟處。
禮曹啓曰,命下矣。曹中久遠文書,累經兵亂,蕩失無存,未得可據之例,臣等,未諳國朝故事,不可以一時臆見,仰對聖敎,而中宗大王朝,後宮朴氏,挾妖術,謀危東宮,事覺竄殛,以後宮獲罪,此猶可爲前例,而但其罪犯,與今日事不同,此外無他可據者,上裁,何如?傳曰,削去爵號,燒火敎旨,參酌廢出,宜當,以此擧行,可也。以上朝報
入侍時,李萬元曰,宋時烈·李翔輩家,皆在湖西,作爲淵藪,恣行胸臆,攘奪民田,無所不至,其隣近居民,莫敢誰何,斂手呼冤,積有年所。及今更張之日,不可無推給本主之擧,分付本道方伯,使之知委民間,許其告訴,一一詳査推給,何如?上曰,依爲之。戶曹謄錄
入侍時,睦昌明曰,法者,守而勿失,可也。必須才過古人十倍,然後方可更張之矣。比來軍保閒丁,得之未易,輕壞祖宗金石之典,至以大王六代孫,充定軍役,其中賤孽,則雖或充定,未爲不可,而非庶孽,而特以疲殘之故,未免侵困者甚多,名在璿源錄,而身編賤役,揆以事理,殊涉不當,特爲變通,何如?上曰,令廟堂,稟處。
昌明曰,頃年冒屬忠義査正時,勳府下吏,夤緣作奸,視其賂物之多少,定其冒屬之虛實,以致八路忠義輩呼冤之弊,令本道更爲詳査,稟議廟堂而處之,何如?上曰,依爲之。
李萬元曰,近來朝廷之上,惟以分朋各立,黨同伐異爲事,非但民憂國計,置之度外,有司之臣,各立意見,創出新規,民之怨疾國家,仇視長上,日以益深,此爲當今之痼弊,而臣所歎慨者也。頃蒙恩暇,下往湖西,採訪民瘼,以爲一毫報效之階,而聞見孤陋,不能遍訪,第聞乙卯·丙辰年間,自朝家有良丁査覈之擧,而試行於湖西,勿論良人庶孽,竝皆搜括,及其民怨大起之後,他道則不爲査出,獨湖西已査之良丁,則稱以餘丁,而良人則謂之餘良丁,庶孽則謂之有蔭餘丁,逐年收布,我國兩班庶孽之無端閑遊,雖是謬習,已成國俗,卒不可變,收布之法,遽行於此類,以此怨聲徹天,至今未已。然若八路同行,則猶之可也,而他道不行之事,獨行於湖西,厚招民怨,此非細故,臣上來之後,議于大臣,則大臣,亦以爲無據云,問議于大臣,特爲革罷,以收一分民心,何如?上曰,令廟堂稟處。備局謄錄
下直,草溪郡守沈之海。朝報
上在昌德宮。停常參·經筵。
巳時至未時,日暈。申時,日暈兩珥。
傳曰,罪人洪致祥,旣循公共之論,以正王法,而籍沒一款,不爲擧行,亦無所妨,以此意分付禁府。
傳曰,兇賊致祥之罪惡彰著,三尺至嚴,而直用處斷之律,亦有所不忍,特爲參酌處絞。
府啓,煥·爀事。李瞻漢·南羾事。趙嗣基事。竝見上答曰,勿煩。
院啓,煥·爀事。見上昨日筵中,臣等,以右副承旨李蓍晩特罷還收事,有所論列,而未蒙允兪,臣等竊悶焉。當聖上下敎之時,其所以反覆開陳者,實與三司諸臣,大意相符,遣辭之際,雖有辭不達意之處,原其本心,不過出於至誠憂愛,納吾君於和平之域而已,豈有他意於其間哉?君臣情義,貴在相孚,則今此罷職之罰,實非原情定罪之道,請還收右副承旨李蓍晩罷職之命。答曰,勿煩。
下直,靑山縣監沈棡。以上朝報
禁府啓曰,呂還·黃繪等賊捕告將官·官吏論賞事,令攸司査問擧行,何如?傳曰,允。禁府謄錄
有政。吏批,以李喜茂爲永平縣監,許埵爲咸昌縣監,呂必容爲黃海都事,朴時璟爲陜川郡守,李奎徵爲江華經歷,權大運爲禁衛都提調,李瑞雨爲承旨,檢閱單朴涏。
兵批,以李東相爲曹司衛將,姜以望爲五衛將,朴斗漢爲習讀,李世璜爲洪州營將,趙相周爲都摠都事,宋道成爲都摠都事,南五星爲尙州營將,李時格爲都摠經歷,金碇爲都摠經歷,申鍵爲安興僉使,金時重爲葱嶺萬戶,元振洙爲兼內乘。
政院啓曰,右副承旨李蓍晩罷職事,命下矣。臺諫,方以還收論啓,罷職傳旨,不得捧之之意,敢啓。傳曰知道。朝報
上在昌德宮。停常參·經筵。
夜一更,土星入亢星。五更,月暈。
備忘記,今日政院·玉堂·內外宗親·附馬,誕日大殿問安,竝勿捧還給事,下敎,而內官朴斗卿,全不詳審,以致誤傳之狀,殊甚駭然,從重推考。政院·玉堂問安批答,爻周勿施。
備忘記,中宮殿承傳色朱彬,當爲今日朝廷政院·玉堂問安批答,不爲稟告於大殿,任自誤傳之狀,極爲痛駭,拿問處之。
政院啓曰,卽伏見備忘記,有今日政院·玉堂,大殿問安批答爻周勿施之命,臣等驚惶不知所達。在前各殿誕日,例有大殿問安之禮,今日問安,亦循前例,批答爻周,實爲未安。且承傳色朱彬,問安,雖有不爲稟告之失,至於拿問,亦涉過重,伏乞亟收批答爻周,內官拿問之命。傳曰,今日之事,所關非細,而卿等,不思爲宗社慮患之道,乃敢如是瀆擾,誠可寒心,任自爲之。再啓曰,臣等卽伏見下政院之批,辭意至嚴,有非臣子所敢聞者。臣等,聚首相顧,驚惶震悸,罔知置身之所也。臣等區區之忱,只在於事歸和平,務得至當而已,至以誠可寒心。任自爲之爲敎,臣等不勝惶恐,待罪。傳曰,勿待罪。
院啓,煥·爀事。李蓍晩罷職還收事。竝見上臣等,卽伏見備忘記,有今日政院·玉堂大殿問安批答爻周勿施之命,繼以中宮殿承傳色內官朱彬拿問之命,臣等驚惶震悸,實不知所以爲言也。國母誕降之日,問安於大殿,自是臣職之當然,且中官之循例傳批,乃其職耳,不爲稟告,設有所失,而今日處分,出於意慮之外,此豈平日所望於聖明者哉?噫,日者筵中,遽以宮闈間事,縷縷下敎,而罷職之罰,旣加於竭論之近侍,拿問之命,又及於傳命之內官,至於批答爻周之敎,又不免爲無前之過擧,終有乖於和平鎭定之道,請還收批答爻周,內官拿問之命。答曰,勿煩。
府啓,煥·爀事。李瞻漢·南羾事。趙嗣基事。竝見上臣等,卽伏聞中宮殿誕日問安時,大殿批答,旋命爻周,內殿中使,又令拿問,臣等,竊不勝驚惑之至。國母誕降之日,兼候大殿之起居,自是臣子情禮之當然,今者中官,雖有不爲稟去之失,依例傳批,亦非可罪之事,則今日處分,實爲過當,此豈平日所望於殿下者哉?日昨筵中,旣罷承宣,今日問安,又有此擧,其在聽聞,莫不駭惑。臣等,竊恐終有損於大聖人和平鎭定之道,請還收大殿批答爻周,內官朱彬拿問之命。答曰,勿煩。
賓廳啓曰,臣等,伏覩備忘記,中宮殿誕日,大殿,政院·玉堂問安批答,爻周勿施,中宮殿承傳色朱彬拿問,繼伏覩政院啓辭之批,有不思爲宗社深長慮患之道,臣等,不勝驚惶悚慄之至。誕日問安,自是臣子起居之常禮,而聖明處分,出於意慮之外,喉司啓達之意,只欲其納君於無過之地,未知聖心,因何激惱,遽有此惶恐不敢聞之敎耶?臣等,竊恐爲宗社深長之慮,在於鎭定和平,而不在於輾轉乖隔,終闕循常之禮也。父母有過,垂涕泣而導之,子之職耳。臣等,不得不冒萬死齊聲仰籲,伏願聖明,平心恕究,還收批答爻周,內官拿問之命。答曰,自古國家之治亂興廢,罔不由於后妃,可不愼歟?目今宮闈之間,旣無幽閑貞靜之德,反有呂·霍怪悖之行,朝晝言行,非妬恚怨懟,則輒以怒色相加,積以歲月,望絶感化,及其妬心未售,計無奈何,則乃敢自做先王先后之敎,公然倡說,肆行胸臆。予歷觀前史,后妃妬恚怨上者,間或有之,而未聞假托舅姑之言,凌蔑君上,回邪奸惡,未有如今日者也。予年將三十,始有元子,此誠宗社臣民無疆之福也。苟有一分秉彝之天,慶幸之心,顧復之情,宜無異於己出,一聞生男之奇,大加慍怒之色,無倫不平之語,不一而足。益親主家,情迹綢繆,若此不已,日後之患,有不可勝言,故去春早定國本之大計,不惟援據皇明古事而已,予之深憂遠慮,實在於此也。噫,祖宗在天之靈,降監於冥冥之中,佑我東方,元良誕降,則前日假托矯誣之奸情,愈益彰露無餘,此實得罪宗社之人也。其可一日,母臨於一國乎?詳按舊典,宜速擧行,予之今日此擧,出於萬不獲已。卿等,如以予言,爲不足取信,則予當甘受妄言之責,如其不然,而猶欲立節母事,則將何顔面,復臨卿等乎?願勿父事寡躬,以益羞愧也。
賓廳大臣以下,請對入侍。
賓廳再啓曰,臣等區區痛迫之懷,已陳於榻前,而旣承罷出之敎,惶恐退出,今不敢更籲陳暴,而臣等所望,只在於優容寬假,以爲感化之地,終不思奉承批旨,敢冒鈇鉞之誅,仰瀆宸嚴之下,臣等之罪,萬死萬死。伏乞聖明,收回威怒,亟收成命,不勝千萬之幸。臣等,惶隕震怖,不知所達。答曰,卿等,罔念國家之貽禍,復此煩瀆,違拒明命,今日國體,可謂寒心也,任自爲之。
玉堂箚子。大槪,敢陳所懷,冀蒙財察事。入啓。答曰,勿煩。
府·院合辭啓曰,臣等,卽伏聞賓廳啓辭之批,聚首痛泣,不知所達。豈料聖明之世,遽有此擧措耶?坤儀配極,今將十年,則乃一國之母也,何可輕議此擧,以貽聖明之累乎?人臣大義,專於所事,事父事母,固無差殊,遭此罔極之事,敢陳涕泣之懇,請加三思,亟命還收賓廳啓辭之批。答曰,卿等之相繼瀆擾,殊極無嚴也,亟停。以上朝報
禁府啓曰,濟州圍籬安置罪人宋時烈,拿鞫嚴問,以正邦刑事,傳旨啓下矣。依例發遣府都事,拿來,何如?傳曰,允。
又啓曰,以慶尙左兵使崔雲瑞,黃海兵使李弘述啓本兵曹粘目,前眞寶縣監李廷益,前軍威縣監申瑞華·黃鎭,前仁同府使柳晉昌,前河陽縣監李光道·金時亮,前玄風〈縣監〉魚震陟,前機張〈縣監〉白世傳,前慈仁縣監李溭,前延日縣監宋之軾,前長淵府使南宮垕,前載寧郡守趙弘璧,前海州牧使李奎徵·李璾,前安岳郡守姜碩老,前黃州判官曺瑒,前新溪縣令朴之相,前兔山縣監元德夏·柳文燧,前鳳山郡守朴壽彪,前信川郡守洪時中·李升來,前松禾縣監尹以復·申泰徵,前遂安郡守閔晟·申範華,前谷山府使韓世弼,前延安府使韓聖輔等,移本府決杖。安岳郡守金鎬決杖徒配事,允下矣。李廷益·申瑞華·黃鎭·柳晉昌·李光道·金時亮·魚震陟,白世傳·南宮垕·李奎徵·李璾·姜碩老,曺瑒·朴之相,元德夏·柳文燧·尹以復,申泰徵,閔晟·申範華,方待命於本府,卽爲拿囚,而朴壽彪,以他罪,旣已囚禁,李溭,時在保寧地,宋之軾,時在懷德地,趙弘璧,時在慈山地,洪時中,時在南陽地,韓世弼,時在永平地,韓聖輔,時在廣州地,金鎬,時任龍潭縣令,時在任所云,依例發遣府書吏·羅將拿來,李升來,時在信川郡任所,令兵曹更爲稟處,何如?傳曰,允。
又啓曰,以全羅兵使啓本兵曹粘目,前扶安兼任井邑縣監洪受泰,前谷城縣監張信立等,移本府決杖事,允下矣。洪受泰,今方待命,卽爲拿囚,而張信立,時在開寧地,依例發遣府書吏,拿來,何如?傳曰,允。
又啓曰,明日文武科增廣殿講時,禁亂都事五員,當爲分差,而本府都事十員內,本府當直公事都事竝三員,出使二員,親病受由下鄕一員,未差一員,餘存只三員,不足二員,受由都事崔鍌之回還未易,似有變通之道,未差代,竝令該曹口傳差出,何如?傳曰,允。以上禁府謄錄
上在昌德宮。停常參·經筵。
巳時午時申時酉時,日暈。
玉堂箚子。大槪,更申前懇,冀蒙察納事。入啓。答曰,諸臣之箚,辭意無嚴,全不擇發,已極驚駭。至於宮闈不穆,是誰之愆,而乃敢以宗社靈長,國家治安等語,肆然稟之於奏御文字,況今日處分,實是爲宗社慮患禍,而又敢以還收成命,反謂宗社臣民之幸甚,尤可痛惋。如此別樣立節,輕蔑君上之徒,不可不重究,首參應敎李湜,削奪官爵,門外黜送。
府·院合辭啓曰,臣等,昨伏承聖批,不惟不賜允兪,至以無嚴爲敎,臣等,聚首惶怖之中,益不勝痛迫之情。人臣事君,猶子事父,而有犯之義,異於幾諫,何敢畏斧鉞之誅,而自絶於君父之前乎?歷觀前史,治平之世,罕有此等擧措,豈料聖世,遽有此臣子所不忍聞之敎,而迫令擧行,有若尋常敎令者然,含弘寬大,務盡和平,自不底於乖離之域者,是乃古聖王刑御之道,則臣等所望,惟在於此,而宗社無疆之福,亦恐不外於此矣。請加三思,亟命還收賓廳啓辭之批。答曰,亟停勿煩。
政院啓曰,大臣·諸宰·賓廳啓辭之批,詳案舊典,宜速擧行事,命下,而兩司諸臣,方以還收論啓,不得擧行之意,敢啓。傳曰,知道。
領議政權大運,兵曹判書閔黯,吏曹判書沈梓,左參贊李觀徵,刑曹判書李宇鼎,右參贊柳命天,左尹尹以濟,吏曹參判兪夏益,右尹權說,訓鍊都正盧錠,司直鄭后亮,工曹參判申厚載,參議朴廷薛,禮曹參議兪夏謙,戶曹參議李義徵,來會賓廳啓曰,臣等,昨日伏承聖批,有違拒明命,國體寒心,任自爲之之敎,臣等聚首驚惶,直欲鑽地以入,而不可得也。臣等固當退而俟罪之不暇,而乃敢不避鈇鉞之誅,敢干雷威,齊聲血籲者,誠以殿下今日之擧,誠近古所未有,而恐或未盡於大聖人處倫之道也。竊伏念內殿,春秋鼎盛,雖不無過差之端,以殿下天地之弘度,何所不容,而不思寬假,務期感化,遽有群下痛迫之命也?君臣,猶父子也,臣等無狀,縱不能盡孝子孝親之義,以回聖心,何敢不勉於悅則復諫之道,而喑無一言乎?至於任自爲之之諭,尤非所敢聞者。聖上,不宜以此等語,遽加於群下,使不得盡言也。伏乞亟賜反汗,不勝幸甚。
備忘記,金女,一自入闕之後,少無敬順之行,妬嫉怪駭之擧,不一而足。外與罪人金壽恒及主家,交結和應,伺上動靜,宮中凡事,無不漏洩矣。往在丁卯年間入對御前之時,引見說話,親錄小紙藏置矣。乃敢任自偸竊拆見,潛納袖中,而及其累次詰問,勢不獲已之後,始爲還納,其造意之陰兇,實難測度,不但此也。內與婦人,日夜諂媚,作爲血黨,詆言造謗,無所不至,搆亂國家,誣逼君上,論其罪狀,實犯悖逆不道之科,所當繩以王法,而姑從寬典,收其爵號,參酌廢黜,亦宜知悉。
政院啓曰,臣等,卽伏見玉堂箚批,辭旨極嚴,至有首參應敎李湜削黜之命,臣等,益切惶怖之至。殿下今日之擧,是莫重莫大之事,大小臣僚,無不遑遑,各陳誠懇,要之,皆人臣愛君愛父母之意,而玉堂之箚,亦是斯義,聖明不諒,遽用重究,是豈大聖人廣大和平之量哉?伏願聖明,平心霽威,亟寢應敎李湜削奪官爵門外黜送之命。臣等,職忝近密,區區所懷,敢此仰達。答曰,勿煩。
再啓曰,臣等,以還收應敎李湜削奪官爵門外黜送之命事,纔有仰復矣。卽承聖批,以勿煩爲敎,臣等,竊不勝抑塞悶鬱之至。湜等,以經幄近臣,驟見君父無前之過擧,倉卒陳箚,遣辭之際,或有不能婉曲之失,而其忠愛至誠,只欲引吾君於和平至善之地,豈有一毫別樣立節,輕蔑君上之意哉?倘蒙聖上,少霽雷威,亟回成命,日月之更,人孰不仰哉?臣等區區所懷,敢此仰達。答曰,勿煩。
政院啓曰,今日之仕於朝者,咸願仰御邦之德,汝南之化,而不意處分非常,此大臣·諸宰·三司之臣,齊籲血請,冀回天聽者也。傳曰,聖人,人倫之至,處變處常,俱得其宜,然後方可謂之至也,以殿下聖學高明,豈不素講乎此?皇天之佑大東,祖宗之延大慶,十六年億兆懸望之際,吾君之子誕降,元良之號已定,天人屬望,尙安有宗社之慮哉?昔者郅惲,恕己諒主,孔道輔,期於諫止,臣等雖萬萬無狀,亦知捨彼而取此也。臣等,職忝近密,竊附古人引君當道,爲臣盡義之道,欲望聖上,平心恕究,亟從大臣·諸宰·三司之請,區區之忱,敢此仰達。無批答還下
傳曰,大臣以下,引見。
三司,請對入侍。
引見時,刑曹判書李宇鼎,校理姜銑罷職,右尹權說拿問處之,獻納李萬元極邊遠竄事,榻前下敎。
大司憲睦昌明所啓,臣忝居臺席,目見君父之過擧,不能匡救,李萬元極邊遠竄,權說拿問事,方請還收,未及畢辭,且令退出,怯於雷霆之威,先自退伏,不職之失,著矣。請命遞斥臣職。答曰,勿辭,退待物論。
掌令李元齡所啓,入侍前席,不能進一言,而遽承退出之命,言官,旣以盡言獲罪,而不敢請其還收,疲軟不職之失,著矣。請命遞斥臣職。答曰,勿辭,退待物論。
持平裵正徽所啓,今日不能進一言,以匡救聖明之過擧,遽承退出之命,諫臣以言獲罪,而亦未還收,疲軟不職之失,甚矣。請命遞斥臣職。
副校理權珪,修撰沈橃·沈季良上疏。大槪,前席嚴旨,有非臣子所不忍聞者,退出闕門之外,席藁俟罪事。入啓。答曰,爾等勿辭察職。
領議政權大運,吏曹判書沈梓,左參贊李觀徵,右參贊柳命天,左尹尹以濟,吏曹參判兪夏益,工曹參判申厚載,參議朴廷薛,戶曹參議李義徵,禮曹參議兪夏謙等上疏。大槪,亟正臣等之罪,以爲爲人臣不忠者之戒事。入啓。答曰,省疏具悉。卿等安心勿待罪。
引見時,兵曹參議,當日內口傳差出,牌招察任事,下敎。
傳曰,昨日賓廳大臣以下引見時,兵曹判書閔黯,有涕泣奏達之擧,故使之出去矣。今賓廳啓辭中,敢爲聯名,今日引見時,勿爲入侍事,分付。
傳曰,禁府卽爲開坐,權說拿鞫原情捧入事,分付。
吏曹口傳政事,以睦林儒爲兵曹參議。
司諫金邦杰啓曰,疾病呈告之中,伏聞聖明,有無前之過擧,驚駭顚倒,扶病詣臺,聯名於合司之啓,氣力漸乏,未得隨參於筵席之末,以盡臣子有懷必達之義,臣罪大矣。何可一刻晏然乎?請命遞斥臣職。答曰,勿辭,退待物論。
府·院合辭啓曰,合辭陳請,至於兩日,而誠意淺薄,天聽愈邈,臣等,竊不勝痛迫悶鬱之至。父母不和,子爲諫止,則今日廷臣,母事十年,遽有此無前之擧,何可以承順爲恭,不爲殫誠竭力,必以回天爲期哉?人倫之變,處之爲難,而聖人,以善處於難之地爲美,則以殿下之明,豈不念及於此乎?請益加三思,亟命還收賓廳之批。答曰,亟停勿煩。
院啓,臣等,伏聞昨因玉堂陳箚,有應敎李湜削奪官爵門外黜送之命,臣等,竊不勝惶惑之至。箚中措語,雖不槪於聖心,職在論思,匡救聖上之闕失,自是職責,雖有遣辭之際,有欠稱停,何可遽施雷霆之威,以塞進言之路乎?請還收應敎李湜削奪官爵門外黜送之命。臣等,卽伏聞今日筵中,有刑曹判書李宇鼎,校理姜銑罷職,右尹權說拿問之命,至於獻納李萬元極邊遠竄之命,臣等竊不勝驚惑之至。前席說話,祕不得聞,諸臣所達,雖未知其如何,而不料聖明之世,有此摧折之過擧也。咫尺奏對之際,一倂被譴,蒼黃退出,景色愁慘,決非和平氣像,請平心舒究,少霽雷威,還收刑曹判書李宇鼎,校理姜銑罷職,右尹權說拿問,獻納李萬元極邊遠竄之命,引嫌而退。措辭缺請司諫金邦杰出仕。答曰,不允。處置事,依啓。
府啓,竝引嫌而退。天威震疊,亟命退出,則未及還收,其勢固然,不可以此,輕遞言官。請大司憲睦昌明,掌令李元齡,持平裵正徽竝命出仕。答曰,依啓。
右議政金德遠箚子。大槪,亟正臣不敢將順之罪,以爲爲人臣不忠者之戒事。入啓。答曰,省箚具悉。卿其安心勿待罪。
吏曹口傳政事,以李後榮·朴履寅爲禁府都事。以上朝報
禁府啓曰,罪人金夢斗,定配於鐵山椵島矣。卽接平安監可所報,則曾於年前,椵島居民,生理艱難之故,移鎭陸地,而其島則仍爲放馬,今無人民之居在島中者,莫重罪人,不可接置於無人絶島云。島中形勢,果如所報,則罪人之留置其處,其勢誠難,同罪人金夢斗,移配白翎島,元單子,改付標以入之意,敢啓。傳曰,知道。禁府謄錄
上在昌德宮。停常參·經筵。
卯時辰時,有霧氣。
禁府啓曰,義州府遠竄罪人李萬元,今方發配,而臺諫,方以還收論啓,不得發配之意,敢啓。傳曰,知道。
京畿監司書目,交河呈,以判決事尹以道辭職上疏上送事。啓遞差。
慶尙監司書目,安東呈,以副修撰柳世鳴辭職上疏上送事。啓。答曰,省疏具悉。爾其勿辭,從速上來察職。
玉堂箚子。大槪,更陳血懇,冀蒙察納事。入啓。答曰,亟停,勿煩。
府·院合司啓曰,臣等,涕泣論列,苦口力爭,庶幾天聽或回,而輒以亟停勿煩爲敎,臣等,不勝煎迫之至。噫,殿下今日之處分,實是無前之過擧,輾轉激惱,雷威遽震,前後諸臣,譴罰相繼,臣等,何敢畏罪泯默,以負我殿下委任言責之盛恩哉?旣於前席,聖敎縷縷,不啻若家人父子間親昵之語,則臣等,非不知聖意之攸在,而大聖人處變之道,貴在和平,廟堂三司,齊聲論執,而必欲迫令擧行者,竊恐有損於聖德。昨承臣子所不忍聞之敎,而疾痛之極,不可緩聲,未及引罪,又此煩籲,請益加三思,亟命還收賓廳啓辭之批。答曰,亟停勿煩。
府啓,獻納李萬元,右尹權說,刑曹判書李宇鼎,校理姜銑等,纔承賜對之命,欲陳無隱之忱,而言纔出口,未畢其說,雷威遽震,一倂譴逐,蒼黃退出,景色愁慘,是何大聖人包容之量,摧折言者,至此之極也?當此聖明無前之過擧,不以承順爲恭,有懷必達,欲納吾君於無過之地者,自是臣子職分,則設令其意,有所不槪於聖心,不宜輒加聲色,況數臣發端之言,實與諸臣,少無差別,則奚獨於數臣,罪之黜之,若是其太過也?天地之大,無所不包,日月之更,人皆仰之,請平心恕究,亟命還收獻納李萬元極邊遠竄,右尹權說拿問,刑曹判書李宇鼎,校理姜銑罷職之命,應敎李湜削黜之命,出於千萬意慮之外,臣等,不勝驚惑之至。其所陳箚爭辯,實是憂愛之誠,欲納吾君於無過之地,則遣辭之間,雖或有不槪於聖心者,而不宜遽加摧折,以塞忠諫之路,況摘抉文字,罪黜經幄之臣,尤非聖朝之美事。請還收應敎李湜削黜之命。答曰,勿煩。
左議政睦來善箚子。大槪,極正臣罪,以爲違命不忠者之戒事。入啓。答曰,省箚具悉。卿其安心勿待罪。
領議政權大運上疏。大槪,略陳惶懼之忱,冀蒙譴罷事。入啓。答曰,省疏具悉卿懇。卿其安心勿辭,亦勿待罪。仍傳曰,遺史官傳諭。
兵曹參議睦林儒辭職上疏。入啓。答曰,省疏具悉。爾其勿辭察職。
藝文館箚子。入啓。
三司伏閤啓曰,合司陳啓,館臣上箚,苦口力爭,已至三日,而誠意淺薄,天聽愈邈,臣等,竊不勝痛迫悶鬱之至。臣等之瀝血哀籲,實出於納君無過之意,而至以立節等語,責之太峻,疑之太激,辭旨輾轉,譴罰相隨,此何等景象,此何等擧措也?今日之廷臣,莫非殿下之臣子,則寧有爲中壼立節,而孤負我殿下之理哉?臣等,寧被瀆擾之誅,而一向強聒者,乃所以爲殿下盡節,而務歸於中正和平之域也。詩之關雎,易之家人,殿下平日,亦嘗講明於此,而今此處分,大有乖於聖訓,此非群下之所望於聖明者也。臣等,不得不聚首齊伏於閤門之外,敢干雷霆之威,請亟加三思,還收賓廳啓辭之批。答曰,亟停勿煩。
左議政睦來善,右議政金德遠,率百官啓曰,臣等,伏覩聖上今日之擧,不敢不咸造大庭,瀝血哀籲,伏願聖明,平心恕究焉。恭惟內殿,受命先后,配體至尊,母儀一國,殆將十年矣。設令言行之間,雖有過差之事,其不可輕議此擧也,明矣。至於爲宗社深長慮遠之敎,尤有所萬萬不然者,元子業已定號矣,內殿又無已出矣。在庭臣僚,咸願爲元子效死,則雖有天下之事變,必無爲宗社日後之患,而殿下,豫慮未然之事,遽有此敎,如使元子,長而省事,則其痛迫之情,豈減於臣等之心乎?今日廷臣,雖甚無狀,終不敢奉命承敎,而昨日筵中,因諸臣草草數句之語,摧折之,竄逐之,不少寬假,擧國憂遑,景色愁慘,而殿下,反以不爲將順,督過臣僚,此豈平日所望於殿下者哉?臣等,目見非常之擧,不勝罔極之懷。敢冒鈇鉞之誅,更瀆宸嚴之聽,伏乞聖明,少霽雷威,亟收成命,千萬幸甚。答曰,亟停勿煩。
監察韓明遇等上疏。大槪,冒萬死敢陳痛迫之懇,冀蒙察納事。入啓。
行司直吳斗寅等上疏。大槪,臣等,目見君父無前罔極之擧,而適在散班外列,不得廁於廷僚之末,無以自伸其區區痛迫之忱,玆敢相率呼籲,以冀聖明之幡然改圖,亟收前後批旨,以幸宗社事。入啓。傳曰,入直承旨,引見。引見時,吳斗寅·李世華·兪櫶·朴泰輔等,今夜三更前親鞫事,及閔鎭厚·閔鎭遠拿鞫嚴問事,及海昌尉吳泰周削奪官爵事,榻前下敎。
罪人朴泰輔·吳斗寅·李世華,刑問各二次,不服。朴泰輔,壓膝一次,烙刑二次,不服。
親鞫時,上曰,自今以後,敢有如此兇悖之疏章,則當繩以逆律,斷不饒貸,政院,卽以此意,出於擧行條件,布告中外,閔鼎重,不可仍置於大臣之列,削奪官爵,門外黜送事,及庭鞫內兵曹爲之事,更爲分付事,榻前下敎,親鞫事,人定前分付,而尙不擧行,當該都事拿問事,及右議政金德遠罷職事,及如此陰兇罪惡,不爲請刑,禁府堂上推考事,下敎。
罪人朴泰輔,加刑一次,不服。傳曰,推鞫姑罷。以上朝報
禁衛營啓曰,十番右部左司屬全羅道五哨軍兵逢點實數六百三十五名,海西七番別驍衛六十八名,步軍標下一名,已爲整齊矣。來五月初一日,與內外三處入直馬步軍兵等,依例替代後,舊軍放送之意,敢啓。傳曰,知道。禁營謄錄
兵曹啓曰,兒弱守令抄啓中,時任信川郡守李升來,誤書以前任,前扶安縣監成碩藎,時在禮山地,誤書以禮山縣監,不察之失,在所難免,不勝惶恐。信川郡守李升來,自本道依事目杖八十,決罪後啓聞,前扶安縣監成碩藎,依前定奪,令禁府拿問處之,何如?傳曰,允。
又啓曰,以兵曹啓辭,前扶安縣監成碩藎,令本府拿問處之事,允下矣。成碩藎,時在禮山地本家云,依例發遣府羅將,拿來,何如?傳曰,允。禁府謄錄
有政。吏批,以權鉉爲任實縣監,李聃命爲副提學,李夏徵爲全州判官,李鳳徵爲判決事,朴鳴漢爲咸安郡守,尹以濟爲禮曹參判,權㻐爲氷庫別檢,尹有孫爲光陵參奉,金德濟爲禮曹佐郞,李一台爲直講,柳晑爲鎭安縣監,尹坪爲軍資判官,李籜爲咸昌縣監,尹趾善爲左尹,李浡爲連原察訪,吳世周爲陰城縣監,柳命賢爲大司諫,金澍爲副校理,琴聖奎爲典籍。
上在昌德宮。停常參·經筵。
卯時辰時,有霧氣。
禮曹啓曰,今月二十三日,因賓廳啓辭,詳案舊典,宜速擧行事,命下矣。本曹久遠文書,累經兵火,蕩失無餘,國朝古事,雖有閭巷間所傳說者,而如此莫重莫大之事,不可以耳聞者爲記,臣曹不敢斷定,議大臣處之,何如?傳曰,卽爲議大臣以啓。
院啓,煥·爀事。請還收李蓍晩罷職,李湜削黜,李宇鼎·姜銑罷職,權說拿問,李萬元極邊遠竄之命。竝見上答曰,勿煩。
府啓,煥·爀事。李瞻漢·南羾事。趙嗣基事。請還收李〈萬〉元極邊遠竄,權說拿問,李宇鼎·姜銑罷職,李湜削黜之命。竝見上答曰,勿煩。
領議政權大運箚子。大槪,賤疾猝劇,昏倒床席,未得獻議,惶恐待罪事。入啓。答曰,省箚具悉卿懇。泰輔等負犯,迹涉兇逆,難逭顯戮,而第旣有自今以後,論以逆律,頒布中外之敎,則此係令前,似或有參酌之道,朴泰輔,減死絶島圍籬安置,吳斗寅,雖與泰輔有間,旣爲首參,則亦不可不重究,減死極邊安置,李世華·兪櫶,酌其輕重,律以遠竄,施以削職,宜當,卿其安心勿待罪,從容善攝。仍傳曰,遣史官傳諭。
左議政睦來善箚子。大槪,冒陳區區所懷,冀蒙察納事。入啓。答曰,省箚具悉卿懇。箚辭如此,李宇鼎·李湜罷職之罰,姑令還收,卿其安心焉。仍傳曰,遣史官傳諭。
親鞫時,大司憲睦昌明,大司諫柳命賢所啓,右議政金德遠,前席所陳,辭不達意,致勤聖敎,至有罷職之命,而一言差誤,遽加譴罰,恐非待大臣之道。請還收右議政金德遠罷職之命。上曰,勿煩。
幼學成揆憲等上疏。大槪,臣等,伏見坤位之將傾,此實宗社之大變,臣民之至痛,臣等不勝痛隕之忱,玆敢沬血飮泣,齊聲叫閽,伏願聖明,亟霽威怒,特收前命,以幸國家,臣民幸甚事。呈政院,還出給。
進士鄭度均等上疏。大槪,臣等,目見國家非常之變,不避鈇鉞之誅,敢陳崩迫之懇,伏乞聖明,俯察擧國悶泣之情,亟收前後未安之旨,回怒而爲敎,轉乖而爲和,以副臣民之望,以延宗社之福事。呈政院,還出給。
館學儒生洪景濂等上疏。大槪,涕泣祈懇,一以扶壼位之將危,一以納吾君於無過之地事。呈政院,還出給。
左參贊李觀徵上疏。大槪,敢陳區區之忱,冀蒙裁察事。入啓。以上朝報
上在昌德宮。停常參·經筵。
下直,舒川郡守鄭有徵,扶安縣監洪萬濟,大同察訪韓洸。
禮曹啓曰,命下矣。議于大臣,則左議政睦來善以爲,禮曹旣無可據文書,閭家雜錄,不可取信,令春秋館及史官,江華所藏實錄,從速考出以來後稟處,似爲合當,伏惟上裁。領議政權大運,病不收議,領中樞府事李尙眞,行判中樞府事鄭載嵩·呂聖齊,在外不得收議,大臣之意如此,上裁,何如?傳曰,春秋館堂上,明朝辭朝出去,急速考來。
監察韓明運等上疏,及藝文館箚子。留中。
備忘記,朴泰輔等,忘君立節,以死爲限者,實有甚於兇逆也。得保性命,於渠亦幸,而左參贊李觀徵,敢以曲軫可生之道等語,肆然投疏,不少持難,今日國家,少有紀綱,安敢乃爾?如使此說得行,末流之害,有不可勝言。噫,寬厚之德,固是人主之美事,而若於此等難赦之罪,貸死之不足,又從而別求可生之道,則殆近於禪家之慈悲,而終無以振肅頹綱矣。其在事體,不可無規警之道,此疏還出給,李觀徵,姑先從重推考,政院之不爲啓稟,無端捧入,誠甚不察也。
合啓,右議政金德遠榻前所達,蓋出於爲慮聖上達宵親鞫,或致榮衛之損傷,則豈有一毫營救罪人之意哉?遣辭之際,雖或有辭不達意之處,凡在庶官,亦不可以此爲罪,況於平日倚毗之大臣,何可輕議譴罰,不少假貸乎?此不但有損於敬禮大臣之道,實乖於大聖人包容之道,請還收右議政金德遠罷職之命。答曰,勿煩。
府啓,煥·爀事。李蓍晩罷職還收事。竝見上臣等,卽伏聞頃日筵中,有校理姜銑罷職,右尹權說拿問之命,至於獻納李萬元極邊遠竄,臣等,竊不勝驚惑之之至。前席說話,祕不得聞,諸臣所達,雖未知其如何,而不料聖明之世,有此摧折之過擧也。咫尺奏達之際,一倂被譴,蒼黃退出,景色愁慘,決非和平之氣像。今因大臣之箚,李湜·李宇鼎罷職,旣令還收,則同事之人,尤不可獨爲被罪,請平心舒究,少霽雷威,還收校理姜銑罷職,右尹權說拿問,李萬元極邊遠竄之命。答曰,不允。姜銑,遞差,李萬元,罷職。
院啓,煥·爀事。李萬元極邊遠竄,權說拿問,姜銑罷職還收事。竝見上答曰,不允。姜銑,遞差,李萬元,罷職。
政院啓曰,左參贊李觀徵上疏,別無營救泰輔等之意,故臣等,相議捧入矣。卽伏見備忘記,以政院不爲啓稟,無端捧入,殊涉不察爲敎,臣等,不勝惶恐待罪。傳曰,勿待罪。
判府事鄭載嵩箚子。大槪,來到城外,冒死自列,乞削職名,以爲爲人臣無狀者之戒事。入啓。以上朝報
禁府啓曰,本府月令醫員玄萬奎手本內,罪人尹世喜,積年沈痼之病,添得痢疾,度數無算,元氣澌盡,氣息奄奄云,故使之救療矣。卽接再呈手本,則又添吐血之症,昨今所吐,幾至數椀,若將垂盡云,姑爲保放之意,敢啓。傳曰,知道。禁府謄錄
政事。吏批,以許慄爲掌苑別提,李濟冕爲引儀,金大任爲尙衣別提,白世傳爲南海縣令,李玄紀爲大司成,柳命堅爲咸鏡監司,黃潤河爲典設別檢,權益震爲敦寧參奉,朴廷薛爲參知,張鈺爲黃山察訪,尹夏濟爲掌苑別□,許穧·韓瑄·姜獻之爲典籍,張遇一爲掌樂正,尹楡爲尙瑞副直長,南垕爲司成,申厚載爲都承旨。典籍單李師尙,造紙別提單柳薈,內贍直長單宋徵殷,宗簿直長單蔡彭胤。
上在昌德宮。停常參·經筵。
禁府啓曰,閔鎭厚·閔鎭遠拿鞫嚴問事,命下矣。罪目何以爲之?敢稟。傳曰,今此泰輔輩兇疏,必是此類之指嗾,以此發爲問目,嚴問,可也。
又啓曰,閔鎭厚·閔鎭遠等,問目內辭緣,承服不冬,竝刑推得情,何如?啓姑停刑推議處。
政院啓曰,左議政睦來善,來詣請對矣。傳曰,引見。
戶曹判書吳始復上疏。大槪,度支新命,決非如臣譾劣,所可承當,乞賜鐫免事。入啓。答曰,省疏具悉。卿其勿辭,從速行公。
都承旨申厚載辭職上疏。入啓。答曰,省疏具悉。卿其勿辭,從速察職。
判府事呂聖齊上疏。大槪,臣遭此朝家罔極之事,旣未得及參於大庭之請,又未得進一言,以遂匡救之忱,臣罪萬死。退伏江郊,席藁俟命,伏乞聖明,勘臣罪名,以爲事君不忠者之戒事。入啓。
四學儒生許皬等上疏。大槪,位壼將傾,國事罔極,愚衷所激,不思畏威緘口,玆敢冒萬死哀籲,冀回天聽事。呈政院。還出給。以上朝報
上在昌德宮。停常參·經筵。
午時至酉時,日暈。
明日放榜時,開門差早。
判敦寧趙師錫箚子。大槪,請伏不言之誅,以爲人臣畏威循默者之戒事。入啓。
應敎李湜辭職上疏。入啓。答曰,省疏具悉。爾其勿辭察職。
幼學成揆憲等上疏。大槪,臣等,母事中宮,九年于玆矣。不意今者,遽忽臚列中宮之過失,有此罔極之擧措,臣等,不勝血泣痛迫之忱。日者相率叫閽,冒死血籲矣。喉司之臣,稱有嚴敎,不爲捧入,臣等,終不忍泯默退伏,玆敢更瀆於天地父母之前,伏乞聖明,亟收前旨,以爲宗社臣民之幸事。及四學儒生許皬等上疏。大槪,臣等,目見國家莫大之變,不勝崩迫罔極之忱,相率號籲,以冀一言之見悟,竟阻喉司,未暴群下之至痛,冒萬死更瀆宸嚴之下,伏乞聖明,亟收成命,俾安壼位,一以爲宗社之福,一以爲臣民之幸事。呈政院。還出給。
謝恩,咸昌郡守李擇,禮曹佐郞金德濟,陰城縣監吳世明,參知睦林明,都承旨申厚載。以上朝報李垍校正。郞廳金霔書。
上在昌德宮。停常參·經筵。
下直,全羅監司嚴緝,竹山府使李汝柱,渭原郡守李淰,安興僉使申鍵。
新及第李師尙等上疏。大槪,臣等,伏見朝家罔極之擧,不勝憂傷痛泣之忱,而邦禁極嚴,旣未得陳籲於紸纊之下,徊徨泯默,倏過累日,顧此情勢,實無晏然應榜之望。伏乞聖慈,亟賜處分,以少伸臣子痛迫之情事。呈政院,還出給。
院啓,請還收緣坐罪人煥·爀放歸田里之命。請還收右副承旨李蓍晩罷職之命。竝見上頃日入侍諸臣,皆蒙過中之罰,臺啓爭執,實出匡救之忱,而聖意翻然,回怒爲恩,一倂還收,此實日月之更,人皆仰之,其有光於聖德何如哉?噫,一權說,尙在牢囚,未蒙均施之澤,臣竊恐容光之照,未及下逮也。說年旣衰耗,且有聾病,奏對之際,未能詳解,辭語之謬妄,容有可恕。請加三思,還收權說拿問之命。答曰,勿煩。
咸鏡監司柳命賢辭職上疏。入啓。答曰,省疏具悉。卿其勿辭,速往欽哉。
吏曹判書沈梓請對入侍。入侍時,工曹判書·漢城判尹,以從二品中擇擬,工曹參判,堂上中擇擬,判決事,堂下中擇擬,而竝問于大臣備擬事,榻前定奪。掌令李玄逸,工曹參議特爲除授事,及陞品參望之人,不必更禀,仍爲隨闕備擬事,下敎。
京畿監司書目,廣州呈,以掌令李玄逸病重,上去不得事。啓。傳曰,爾不我遐棄,來到近畿,欣慰良深。須體思想之志,安心勿辭,從速上來察職事,回諭。
館學儒生金昌錫等上疏。大槪,臣等,俱以世祿之胄,居明倫之地,遭此罔極之變,不任痛迫之情。更陳血懇,冀回天心,以伸臣子十年母事之義事。呈政院,還出給。
生員趙明善等上疏。大槪,臣等,目見國家非常之變,不勝群下罔極之痛。日者相率哀籲,以冀萬一之回聽矣,喉司之臣,以有嚴敎,一切退却,不許捧入,而事關彝倫,終不忍泯默而退,故玆敢不避鈇鉞之誅,更陳血泣之懇,伏乞聖明,俯察擧國痛迫之情,亟收前旨,俾安坤位,以爲宗社臣民之幸事。呈政院,還出給。
京畿監司書目,果川呈,以刑曹判書李宇鼎辭職上疏上送事。啓。答曰,省疏具悉。卿其勿辭,上來察職。以上朝報
備邊司郞廳,以左·右相意啓曰,卽今工曹三堂上,俱有窠闕,漢城府則判尹有闕,左尹在外,右尹在囚,時無行公之員,掌隸院判決事未差,閱月空嚝,俱甚可慮。當日內開政,竝爲差出,度支爲任緊重,不可一日曠職,而戶曹判書吳始復,辭疏承批之後,尙未出肅,卽爲牌招,使之察任,何如?答曰,允。備局謄錄
有政。吏批,以金元燮爲掌令,姜銑爲判決事,李萬亨爲繕工副奉事,柳命賢爲工曹參判,兪夏益爲工曹判書,尹以濟爲判尹,權瑍爲大司諫。
兵批,以金二承爲楸坡萬戶,李仁昌爲牛仇里萬戶,朴良臣爲部將,趙世成爲宣傳官,宋時光爲習讀,李旴兼訓鍊都正,朴徵晩·朴身之爲文兼,李彦瓀爲內禁將。
上在昌德宮。停常參·經筵。
下直,淮陽府使閔安道,伊川府使尹河,石城縣監朴文道。
左議政睦來善箚子。大槪,臣於昨日公退之後,猝患毒癨,病勢危劇,萬無復起爲任之望,乞遞職名,俾全調治事。入啓。答曰,省箚具悉卿懇。所患如此,予用慮念。從容調理,神明所扶,勿藥有喜,卿其安心勿辭,益加善攝。仍傳曰,遣史官傳諭,遣御醫看病。
備忘記,今觀兩朝廢妃時實錄謄書別單,尹氏所失,只坐妬忌,而罪狀旣著之後,成廟,爲宗社深憂遠慮,斷然廢出,則況今日閔氏負犯,有浮於尹氏,而兼以尹氏所無之行,做出先王·先后之敎,得罪實宗社者乎?其令禮官,廢爲庶人,歸之私第,告廟頒敎,奪其父母封爵等事,一遵舊例,卽速擧行。
領議政權大運箚子。大槪,伏見備忘記,不勝痛迫之至,略陳所懷,冀蒙裁察事。入啓。答曰,省疏具悉。大臣雖與庶僚有異,到今朝家處分,旣已完了,則大異於庭請之時,而或稱內殿,或稱過差,揆以國體,決不當若是也。
玉堂上下番請對。傳曰,勿爲入侍。
傳曰,閔氏旣已廢黜,又下冊寶於該曹,使之燒火,則朝家處分,旣是完了,而今此領相之箚,實出意外,所當還給,而係是大臣疏章,故不得不略爲酬酢矣。今後則此等疏箚,本院切勿捧入。
政院啓曰,玉堂來詣請對矣。以承傳色下敎曰,今日玉堂請對,而予適氣甚不平,故不爲引見,所懷何事,問啓。校理李允修,修撰沈季良以爲,近日自上有處分之事,而旣下繩以逆律之敎,故臣等不敢盡言,悶迫退縮矣。卽因春秋館考出實錄書啓,伏覩備忘辭旨,臣等有區區所懷,來詣請對矣。臣等,以成廟朝故事,尹氏罪過彰著,而成廟,勉從群下之請,至於遲待三年,猶未悛艾而後,乃有處分,蓋出於欲望其遷善改過也。祖宗朝愼重之意如此,而臣等暗祖宗朝故事,前後奏對,一未能援據開陳,故敢此來詣請對矣。都承旨申厚載曰,非從玉堂請對之意如此,臣等亦以爲,成廟朝三年遲待者,蓋冀其改過遷善也。臣等區區之望,庶幾從容處分,而玉堂,今欲請對陳達,故臣等,敢以請對之意,仰達矣。傳曰,勿爲入侍。
備忘記,予觀兩朝廢妃時實錄謄出書啓,尹氏所失,只坐妬忌,且有儲嗣,而罪狀旣著之後,則成廟,斷然廢黜,少不假貸,群下所以愼重力爭者,亦不過國本之難處故也。曷嘗如今日泰輔輩之無狀者乎?噫,自古后妃之因妬恚黜者,誠或有之,而今則不然,乃於妬忌之外,別生奸慝之兇計,自做先王·先后之敎,公然唱說于予曰,淑媛,以前世獸身,爲主上射殺,欲報宿恨,有此降生,故乃與庚申逆獄後,一番不逞之徒,互相締結,禍將不測,且其八字本無子,主上勞而無功,內殿則子孫之衆多,無異於宣廟云。此雖三尺童子,必不信聽,而況今祖宗默佑,元良誕降,則其自做兇計,愈益彰著無餘,其誰欺?欺天乎。噫嘻,母臨一國,臣民仰戴,而乃有此千古所未聞之奸情慝狀,是可忍也,孰不可忍也?此則旣是尹氏所無之罪,而泰輔等之以死立節,誣陷君上,此亦成廟朝所未聞之擧也。噫,成廟廢妃時敎曰,若聽後宮之讒謬,有此擧,則天地祖宗,昭質在上,至哉王言,卿等試思之,朝晝言行,無非妬忌怨怒,而此而不足,白地做作舅姑之言,肆然凌踏寡躬,專寵構亂,至欲嫁禍於朝廷,此果母臨一國者之所忍爲者,而其所謂相逼相軋,浸潤等說,亦果一毫彷彿耶?天地鬼神,涖之在上,質之在傍,決不敢誣也。如此內懷將心,忘君凶逆之類,不可無別樣懲惡之典。朴泰輔·吳斗寅·李世華等子婿同生及叔姪,竝永削禁錮。
備忘記,閔氏罪惡之彰著,非一朝一夕之故,予之隱忍期待,積有年所,而及今罔有悛改之心,益多悖亂之行,故爲宗社,深憂遠慮,有此廢黜之議矣。此正古人所謂獲罪于天,無所禱罪者,而本非予之初不容忍而然也。況成宗朝尹氏廢黜時,諸臣之所以反復力爭者,主意專在於日後國本之難處,而今日之事,與此大相不同,則何敢於予志堅定,備忘旣下之後,相率請對,終始營救,若是其縱恣無嚴乎?且念天道昭昭,禍福必有前知,辛酉告期納妃之日,厚地震盪之變,實是近古之所罕有,尋嘗悶鬱于中矣。以今失德之彰著者觀之,此殆天意,非人之力也。此而置之,國家之禍亂,無時可熄,校理李允修,修撰沈季良,竝拿問定罪。
政院啓曰,臣等,卽伏見備忘記,有校理李允修,修撰沈季良拿問之命,臣等,不勝戰慄之至。允修等請對者,蓋以成廟朝,勉從群下之請,遲待三年,以開自新之路,及其不悛之後,始乃廢黜,允修等,所望於聖上者,遵成廟故事,有此請對,而臣等之意,亦與之同,故下詢之時,臣厚載等,以此仰對矣。今者允修等,遽被罪罰,臣等,何敢以獨免爲幸,而晏然於近密之地乎?惶恐待罪。傳曰,勿待罪。
院啓,煥·爀等事。李蓍晩特罷,權說拿問還收事。竝見上臣卽伏見備忘記,有校理李允修,修撰沈季良拿問之命,臣竊驚歎之至。今此聖上之處分,雖出於勢不獲已,而至於廢爲庶人,歸之私第,則實非大聖人善處變之道,而有乖於成廟勉從群下之請,遲待三年之意,故允修等,目見君父過中之擧,不勝痛迫之忱,欲望聖上,遵成廟故事,而殿下不許入對,旋下拿問之敎,其所陳達,設有不槪於聖上,從容前席,詳諭事理之當否,耳提面命,有若家人父子,則此誠聖明待儒臣之道,而不此之爲,徑加摧折,其有損於聖德,莫此爲甚。請還收校理李允修,修撰沈季良拿問之命。答曰,不允。李允修等,乃敢於重論大定之後,挺身請對,汲汲營救,論其罪狀,實有浮於處分未定之前,各陳意見之人,則今玆還收之請,誠可駭然也。
禮曹啓曰,命下矣。旣廢之後,則出宮時節次及日字,該曹,似無推擇磨鍊入啓之事,而告廟頒敎等事,擇日擧行,何如?傳曰,依啓。今日當爲廢黜,而敎命冊寶,宜有區處之道,自本曹宜速擧行。傳曰,今日廢妃閔氏,素屋轎,曜金門出,歸于本家,政院知悉。
兵曹判書閔黯上疏。大槪,待罪累日,尙逭嚴誅,乍入乍出,進退無據,乞賜勘斷,以爲爲人臣者之戒事。入啓。答曰,省疏具悉。卿其安心,勿爲過辭,從速行公。
左議政睦來善箚子。大槪,病伏之中,伏見備忘記,不勝痛迫之至,冒進一言,冀蒙察納事。呈政院。
政院啓曰,領議政箚子批下後,今後則此等疏章,本院切勿捧入事,命下矣。左議政箚子到院,係是大臣之箚,自本院無不捧之例,何以爲之?敢稟。傳曰,雖大臣之箚,此等疏章,則勿爲捧入,可也。
副校理金澍上疏。大槪,乞與同僚,均被罪罰事。及大司憲睦昌明上疏。大槪,病重乞遞,兼陳臣子痛迫之懷,祈蒙察納事。及掌令李元齡,持平裵正徽·鄭善鳴上疏。大槪,伏見備忘記,不勝痛迫之忱,略陳所懷,冀蒙裁察事。呈政院,還出給。以上朝報
禮曹啓曰,□□時告廟頒敎,卽速擧行事,命下矣。告廟吉日,令日官推擇,則今月初十日,連有拘忌及國忌,十三日爲吉云,當以此日擧行,而辛酉嘉禮時,社稷·永寧殿·宗廟,皆設行告祭,今亦依此設行,而孝思殿,當有祭告之擧,同日一體擧行事,知委各該司,何如?傳曰,依啓。十三日太遠,如非大段拘忌,改擇進定,可也。
又啓曰,中宮殿所封京各司供上,及外方物膳進上,竝勿封進之意,知委,何如?傳曰,允。以上禮曹謄錄
備邊司啓曰,卽接平安監司李之翼,義州府尹李善溥狀啓,皇帝,前月初四日,來到鳳城,看審龍山近處,初六日,入往瀋陽,還歸北京云。曾在辛亥年間,皇帝,因省墓,來到瀋陽,其時亦無自北京移咨之事,而朝廷差遣一使,以修起居之禮。今玆皇帝,出來鳳城,至於出柵看審,則雖我國地方,道里至近,非瀋陽之比,在我之道,不可無遵禮致問之擧,而伏兵淸人等,雖有所云云,亦不可只信其言,發遣使价,故擇定事知軍官,偕義州譯學,入往鳳城,探問皇帝來到的奇於城將及衙譯等處,急速馳啓之意,自本司,今方分付于平安監司·義州府尹,而使臣急急差出,然後可以治行,文書撰出,方物措備,亦甚緊急,政官卽爲牌招,使臣,依辛亥年例,除書狀官,以單使差出,文書·方物等事,令各該司,亦依辛亥年例擧行,何如?答曰,允。備局謄錄
有政。吏批,以權珪爲校理,權歆爲副校理,李泰龜爲司諫,李聃命爲禮曹參判。
上在昌德宮。停常參·經筵。
左議政睦來善上疏。大槪,病伏垂死之中,敢以寂寥數語,冒暴忠悃,仍有嚴旨,終被退却,臣誠慚恧,不可仍冒於具瞻之地,所患毒病,症甚危惡,無望回蘇,冒死陳懇,冀蒙恩遞,以重名器,以安微分事。入啓。答曰,省疏具悉卿懇。纔令勿捧,旋許區別捧入者,有所未安故耳。此豈輕視大臣之意乎?卿其安心勿辭,從容善攝。仍傳曰,遣史官傳諭。
禮曹判書閔宗道上疏。大槪,累呈草記,見阻政院,敢陳仁祖朝故事,冀賜裁察事。入啓。答曰,省疏具悉卿懇。疏中所陳,出於遵守舊例,當令政院擧行焉。
政院啓曰,端午節祭親行時,六承旨,各有執事,而右副承旨李蓍晩,方在特罷還收中,將不得備員矣。合有變通之道,何以爲之?敢稟。傳曰,李蓍晩遞差代,卽爲差出事,命下矣。今日乃國忌,不得開政,以在京無故人,口傳差出,何如?傳曰,允。
吏曹口傳政事,以睦林儒爲承旨。
禮曹啓曰,以告廟擇日草記依啓,十三日太遲,如非大段拘忌,則改擇日進定可也事,命下矣。更令日官推擇,則今月初五日,雖有拘忌,不至大段云,以初五日擧行,何如?傳曰,初五日,端牛節祭相値,以初四日設行。
備忘記,今此告廟祭祝文製進官,昨日申時啓下,而知製敎姜鋧,稱有身病,尙不製進,及其下問之後,始乃緩緩改付標,日勢已晩,尙不得受香,事之可駭,莫此爲甚,姜鋧,先罷後推,莫重祭文,任其遷就,不爲催促之狀,亦甚未便,該房承旨,從重推考。
左議政睦來善初度呈辭。入啓。傳曰,今觀呈告,不覺愕然失圖也。噫,君臣之間,貴相知心,則在股肱一體相須之義,寧有他意於其間哉?誠以國家大事,旣定之後,更相投疏紛紜,則此時樂禍鬼蜮之輩,必將來機闖發,故不得不嚴加堤坊,而纔下勿捧之命,曾未半日,旋許捧入,其在國體,未免顚倒故也。卿胡不諒予意,遽欲釋負就閑,若是其邁邁乎?心切不安,無以爲喩,特遣銀臺之臣,以諭心腹之辭,卿其須體至意,安心勿辭,亟斷來章,卽起視事,毋孤如渴之望。仍傳曰,遣承旨傳諭。
領議政權大運箚子。大槪,罪重病劇,罔知攸措,亟削臣職,仍治臣罪事。入啓。答曰,省箚具悉卿懇。昨日箚批,不過存國體之義而已,卿胡不諒,陳章引咎,若是其太過乎?心切愕然,繼以慙恧,無以爲諭,目今鼎席不備,廊廟多事,以卿弘量,必無引入恝視之理,而況今莫重頒敎之禮,大臣,尤不可不進參,卿其須體至意,安心勿辭,亦勿待罪,速出論道,以副如渴之望。仍傳曰,遣承旨傳諭。
明日仁政殿頒敎時,開門差早。
成均館官員,以同知館事意啓曰,昨夕,居齋儒生,有捲堂之擧,方臣梓與柳命天,與大司成李玄紀,卽入館中,招致諸生,問其捲堂之由,則諸生答以,忝居首善之地,目見國家非常之擧,不勝痛迫之情。再度封章,冀回天聽,而見阻喉司,終未上徹,不能晏然於賢關,玆以捲堂出齋,少伸不安之意,以俟處分云,而相率退去,故臣等,與本館諸郞官,仍爲直宿,而莫重聖廟,不可久曠,合有朝命開諭勸入之道,敢啓。傳曰,知道。朝家禁令,至嚴,雖不許捧入,已伸在我之情禮,有何不安之事乎?以此意,從速開諭勸入,俾無莫重聖廟久曠之患。
領府事李尙眞箚子。大槪,伏見昨日備忘記,益復痛迫罔極,未效匡救之忱,乞伏刑章,以爲不忠者之戒事。入啓。以上朝報
禮曹啓曰,取考本曹謄錄,則辛亥·壬戌兩年瀋陽問安使時禮物,自戶曹直爲磨鍊,別單啓下以送矣。今亦依前例,令戶曹磨鍊以送,而文書則令承文院撰出,表筒諸具,亦令該司急速措備事,分付擧行,何如?傳曰,允。禮曹謄錄
上在昌德宮。停常參·經筵。
成均館官員,以同知館事意啓曰,臣等,敬奉聖敎,招集諸生,諭以還入之意,則諸生等答以,身居首善之地,目見非常之擧,疏陳痛迫之懷,而見阻喉司,終未上徹,臣子情理,更無可伸之路,相率捲堂,以暴不安之意,聖敎雖勤,晏然還入,終有所不敢云。臣等,更以聖批中,已伸在我之情禮,有何不安之敎?丁寧懇至,不啻面命,在諸生之道,固當感激承命,不可一向撕捱之意,反復開陳,則諸生等以爲,臣子情理,雖甚痛迫,聖敎至此,亦不敢違拒,卽爲還入守齋,故臣等,與諸館官,竝卽退去之意,敢啓。傳曰,知道。
備忘記,歷觀前史及我朝實錄,后妃之以罪廢黜者,固非一二數,而負罪之奸凶,未有如今日之所遭,故爲慮宗社之大計,援據祖宗之故事,纔行廢黜之典矣。乃者領中樞府事李尙眞,投進一箚,辭意忿忿,一則曰,非聖世之所忍爲,誠今日之所創見,一則曰,拂鬱驚擾,人心所同,此固可見,俯仰天地,直欲無生,肆然立節於旣廢之後,以爲他日藉口之資,其心所在,已極凶慘,而又敢以宋仁宗廢妃,明示以爪痕,而其後儒臣之論,猶稱白璧之瑕等語,偃然筆之於奏御文字,有若今日之事,非其罪而廢黜者然,其忘君負國,孰有甚於此人者乎?成廟朝廢妃之時,處分未定之前,諸臣固多力爭者,而及其處分旣定之後,廢爲庶人,則無一人復敢是非者,君臣分義,自當如此,而世降俗末,朋比滋甚,自以爲寧負君父,不可不伸救私黨,乃有此成廟朝所未有之擧,無乃寡昧德薄言輕,不足取信而然耶?至於一國之正宮,於今爲庶之說,尤可痛也。噫,國家之治亂,實關后妃之賢否,而今使得罪宗社之人,强躋坤位,母臨一國,則此豈重宗廟·社稷之道乎?論其情狀,萬萬痛惋,此而若不重究,末流之患,必將與逆姜而伸冤,終至於亡人國家而後已,李尙眞,極邊圍籬安置。
備忘記,予觀春秋館考來實錄,成廟朝廢妃問議之時,固多有爭執者,而及其廢黜之後,則無一人復敢是非者矣。今此閔氏當黜之罪,實有浮於尹氏,而世降俗末,分義掃地,黨論盛行,尙眞立節稱冤之箚,忽到於旣廢之後,而辭意,極其放肆無嚴,故纔已明辯痛斥,而若不嚴重科條,痛加堤坊,則金弘郁之輩,必將接迹而起,終至於藉口,他日嫁禍國家而後已。自今以後,强臣凶孼之復敢有提起者,則直以逆律論斷,斷不饒貸事,頒布中外。
傳曰,今觀罪人李尙眞配所單子,乃敢以十日程之蔚山,定爲配所,極邊之意,果安在哉?該府所啓,誠甚可駭。禁府當該堂上·郞廳,竝從重推考。
傳曰,李尙眞配所押去都事,明朝辭朝事,分付,安置傳旨,卽速書入。
左副承旨金海一書啓,臣承命馳往,傳宣聖旨于左議政睦來善,則以爲,臣病伏垂死之中,猝聞聖明處分,與成廟朝時事,乃反有加,其在十年母事之義,老臣之痛迫,自有不能已者,況今日處分,實恐貽累於聖德,區區愛君之誠,亦不敢有隱於成命旣下之後,略以寂寥數行文字,冒死仰籲,而政院微稟,終未上徹,臣雖無狀,猥居大臣之列,則有懷之章,不許上達,莫之前聞,而實自臣始,臣之慚悚,姑置勿論,羞朝廷,辱名器,當復如何也?況臣積敗之餘,又有毒癨,纔經二度,眞元已損,床席起居,必須人扶,量臣氣力,實難起動於數朔之內,尋單請急,出於萬不獲已,而特遣近侍之臣,傳宣聖諭,而十行綸音,丁寧懇惻,其所以曉諭賤臣者,不啻慈父之詔子也。臣且感日悚,涕淚自墮。自惟老臣,猝遇大擧,前後力爭,非止一二,而徒激天怒,莫回聖意,此臣之罪也。至於六年言事之臣,有懷一陳,輒加譴罰,大臣,苟能輔導之任,則豈使人君,有此過當之擧乎?此亦臣之罪也。少無匡救之效,只抱愧死之心,而不意今者,徒辱隆眷,益無所措,而當此殘命將絶之日,區區所望於聖明者,只在於少霽雷威,平心舒究,作爲發號施令,務歸於至當之地而已。更當收拾精神,以一箚,陳暴情勢之難安,病狀而難强,冀蒙聖明之矜察云矣,敢啓。傳曰,纔附予意於近侍傳諭矣。卿之改圖,方切懸企,誠意未孚,造朝無期,是何君臣間情志之不通,至此之甚耶?是用慙靦,無以爲諭,卿若不體心腹之懇,一向邁邁,不肯幡然,則非但大有乖於平日所望,抑將使予,抑鬱而成病也。卿之所患,出於積傷之餘,縱未能卽起視事,亟斷釋負之章,俟得少間,出而論道,此所望於卿者,卿毋連章困我,勉副至意事,更往傳諭。
又書啓,臣承命更往,傳宣聖旨于左議政睦來善,則以爲,疾劇情窮,悶蹙罔措,不得承命之意,悉暴於承宣書啓之中矣,萬萬夢寐之外,近侍再臨,傳宣聖諭,辭旨勤懇,十倍於前,至以抑鬱成病,卿無困我等語,敦勉至此,癃老賤臣,何以得此隆渥於聖明之下也?臣非木石,寧不感泣?在臣分義,不計死生,惟當趨命之不暇,而第臣所患癨疾,今又發作,終日號痛,氣息奄奄,方在人鬼關頭。前頭差愈,遲速誠難豫料,而如或賴天之靈,復起爲人,則謹當趨詣於天陛之下,以俟處分云矣,敢啓。傳曰,知道。
右副承旨睦林儒書啓,臣承命,傳宣聖批于領議政權大運,則以爲,臣萬死生還,天恩罔極,意欲盡心供仕,以報涓埃,而八十老病之臣,數月積勞之餘,精神益耗,氣力澌盡,加以四五日來,新患寒疾,一倍添劇,雖欲陳力就列,其勢未由,初非聖敎之嚴,而引入之計,卽今病狀,實無復起爲人之望,而恩懃懇惻,有若耳提,而至於近侍來宣,使之速出,臣誠感激惶悚,置身無地。今臣如有一毫自力之勢,其何敢偃然自速違慢之誅乎?垂死病喘奄奄將盡,伏地涕泣,不知所達云矣,敢啓。傳曰,卽今所患如此,則雖未能卽出視事,宜體至懇之意,須勿連章固辭,俟病少間,安心行之意,更往傳諭于領議政。
又書啓,臣更奉聖旨,更往傳諭于領議政權大運,則以爲,臣於待罪之章,敢陳病重難强之狀矣,十行溫綸,近侍來宣,辭旨懃懇,實爲老病賤臣,不可承當,惶悚感泣,不知死所,而承旨旣往復臨,恩諭至再,此是前所未有之異數,分義所在,何敢爲復辭之計,而卽今所患危重,近侍之所臨見,寧有一毫飾辭,自陷於欺天之譏哉?賴天之靈,若得不死,則更近天陛,是臣之願也。瞻天涕泣,不知所達云矣,敢啓。傳曰,知道。
政院啓曰,頒敎行禮時,兩司當爲進參,而大司憲睦昌明,掌令李元齡,持平裵正徽·鄭善鳴皆呈辭,掌令金元燮未肅拜,大司諫權瑍,正言〈?〉陳疏辭職,司諫李泰龜未肅拜,獻納李萬元方在罷職還收中,正言趙湜受由在外,他無進參之員,除在外有故人外,呈告未肅拜人員,竝命牌招,以爲進參之地,何如?傳曰,允。
左議政睦來善箚子。大槪,病重不得參班,惶恐待罪事。入啓。答曰,省疏具悉卿懇。卿之所患,予已知之,不得進參,有何所傷?卿其安心勿待罪,從容善攝。仍傳曰,遣史官傳諭。
傳曰,領·左相處,遣御醫,往來看病。以上朝報
上在昌德宮。停常參·經筳。
都承旨申厚載,左副承旨金海一,同副承旨李瑞雨等上疏。大槪,臣等,旣被儒臣·諫臣之斥,不可晏然於出納之地,請遞臣職之職,以謝人言事。入啓。答曰,省疏具悉。已諭予意於玉堂·諫院之批矣。別無可嫌之事,卿等勿辭,從速察職。
大司諫權瑍上疏。大槪,新授職名,萬萬不稱,乞遞臣職,兼陳所懷,以備裁察事。入啓。答曰,省疏具悉。進言之誠,予用嘉尙,而吳斗寅等,忘君立節,極其凶悖,懲惡之典,決不可不嚴也。爾其勿辭,從速察職。
正言成瓘上疏。大槪,乞罷臣職以警具僚,兼陳所懷,以備財察事。入啓。答曰,省疏具悉。今玆大臣之箚勿捧之命,雖非出於輕視之意,爾之陳啓,大意固好,而至於憲臣多士之疏,則禁令才頒,政院之直爲退却,事體固然,予未知其可也。爾其勿辭察職。
副校理金澍上疏。大槪,請與同僚,同被罪罰,兼陳所懷,以備財察事。入啓。答曰,省疏具悉。大臣之箚,稟旨不捧,則此與無端還退有異,至於憲臣,多士之疏,禁令旣頒中外,則政院之直爲退却,事體當然,吳斗寅等事,實出於嚴懲惡之意,而今乃以重刑之餘,至配荒遠之語,有若罪輕律重者然,此足爲他日邪論之嗃矢,何其遣辭之全不擇發,至此乎?予實不取也。爾其勿辭察職。
前掌令李玄逸上疏。大槪,臣方以司業,赴召途中,聞有栢府之除,迫於疾作,未及辭免,只從縣道,循例呈狀,又於千萬夢寐之外,猥承水部之命,卽具辭疏,兼陳所懷,見阻喉司,未得聞徹,玆敢復申前懇,冀蒙允許,伏乞早賜鐫改,以安微分事。入啓。答曰,省疏具悉。今玆陞擢,意非偶然,何用過辭?爾其安心勿辭,從速上來,以補不逮。
傳曰,領·左相及禮曹堂上,明朝待開門,牌招。
傳曰,禮曹判書·參判,俱爲受由在外,只有參議兪夏謙一人,參判李聃命,與工曹參判柳命賢換差,以爲明朝一體牌招之地。
領議政權大運箚子。大槪,病勢彌留,重任難曠,乞遞職名,以便公私,仍請還收御醫往來之命事。入啓。答曰,省箚具悉卿懇。所患尙此彌留,予用慮念,往來看病,安心勿辭,從容善攝焉。仍傳曰,遣史官傳諭。
左議政睦來善箚子。大槪,卽今病勢,萬分危篤,明朝召牌之下,決無起動趨命之望,亟鐫臣職名事。入啓。答曰,省箚具悉卿懇。卿之所患,尙此彌留,予用慮念,至於往來看病之命,意非偶然,何用過辭至此乎。明日命召,領相自可進參,卿其安心勿辭,從容善攝焉。仍傳曰,遣史官傳諭。
京畿儒生徐宗海上疏。大槪,略陳痛迫之情,冀收中宮廢黜之命,上以慰列聖在天之靈,下以副一國臣民之望事。呈政院,還出給。
政院啓曰,憲府,以大臣疏章勿爲捧入之敎,不爲覆逆,當該承旨,論啓請推,伊日在院諸僚,皆不安出去,廳中,只有臣林儒,出納之地,不得備員,何以爲之?敢稟。傳曰,朴鎭圭,方在呈告中,今姑改差,卽爲口傳差出,牌招察任。
府啓,煥·爀事。左尹權說拿問還收事。竝見上日昨下政院之敎,有曰,雖大臣疏章,勿爲捧入。噫,是豈虛心改容,敬待大臣之道乎?大臣,首百僚佐一人,事體與庶僚自別,藉使其言,不當於聖心,固宜借之辭色,穩加酬酢,以盡其唯諾可否,共濟國事之義,而殿下,撝却之,曾不少藉,竟事格王正事之論,不得撤於咫尺紸纊之下,臣知殿下此擧,固出於嚴立科禁,以防紛紜,而言路杜塞之患,未必不階於此,則此奚但有歉於敬禮之義而已哉?一擧而二失,具焉。斷不可諉而遂事而不諫,以貽日後無窮之弊,請加三思,還收雖大臣疏章,勿爲捧入之命,日者,雖大臣疏章,勿爲捧入之敎,下政院也。急急奉行,不爲覆逆,惡在其出納惟允之道乎?請當該承旨從重推考。答曰,不允。日昨判付中辭旨,不過今後此等疏章,切勿捧入之意而已,左相箚本之稟旨還給也。亦無單擧大臣之箚,一體勿捧之敎,則今玆還收請推之論,何所據而發耶?予實未曉也。
掌令金元燮啓曰,日昨自政院左相箚本之稟旨還給也。有雖大臣之箚,勿爲捧入之敎,臣愚竊以爲,大臣自異於庶僚,而聖旨頗欠於敬禮,且政院之不爲覆逆,殊非出納惟允之道,故區區之意,敢請還收,仍請推考矣。今承聖批,至有何所據未可曉之敎,臣不勝惶仄悚慄之至,臣愚騃蒙識,初不審聖敎本意,妄率論啓,致勤嚴旨,臣之所失,大矣。何敢晏然於臺席乎?請命遞斥臣職。答曰,勿辭,退待物論。
禁府都事李廷泰狀啓,罪人朴泰輔,今月初五日物故。啓。以上朝報
禮曹啓曰,中宮殿所封全羅·慶尙等道端午進上,及五月朔物膳,留置廚院,三南端午節扇·油·席等物,亦未內入,旣已封進之物,還爲下送,非但事體不當,各道進上上來時,夫馬替載之價,皆自該廳計減,則尤不可還送,以貽雇價計減之弊,何以爲之?敢稟。傳曰,旣是封進之物,竝捧入于大殿,可也。禮曹謄錄
上在昌德宮。停常參·經筳。
午時未時,日暈。
吏曹口傳政事,以朴廷薛爲承旨。
京畿都事書目,安山呈,以左尹尹趾善,病重,上去不得事。啓遞差。
判決事姜銑上疏。大槪,陞擢之命,出於千萬夢寐之外,揣量才分,決難承當,乞收新命,以重官方事。入啓。答曰,省疏具悉。爾其勿辭察職。
正言趙湜上疏。大槪,請治臣罪,兼陳所懷事。入啓。答曰,省疏具悉。李尙眞之立節於處分,旣定之後者,極其兇悖,論以王法,決不可容恕也。爾其勿辭察職
領議政權大運箚子。大槪,賤疾深重,未赴召命,先削臣職,仍治臣罪事。入啓。答曰,省箚具悉卿懇。卿之所患,予非不知,而今日之會,決不可不强疾來參,卿其安心勿辭,亦勿待罪,斯速入來。仍傳曰,遣史官,卽爲傳諭,仍與之偕來。
左議政睦來善箚子。大槪,病勢危篤,嚴召之下,竟未祗赴,亟削臣職,以爲逋慢者之戒事。入啓。答曰,省箚具悉卿懇。所患雖如此,强疾來參,斷不可已,安心勿辭,從速入來。仍傳曰,遣史官傳諭,仍與偕來。
領議政權大運,禮曹參判柳命賢,參議兪夏謙請對入侍時,左承旨李沃改差,其代當日差出事,榻前定奪。右議政金德遠罷職還收事,及獻納李萬元罷職傳旨爻周事,及右尹權說,校理李允修,修撰沈季良竝帶職放送事,及鍾城圍籬安置罪人李尙眞,因其道內□近地以配事,改付標以入事,下敎。傳曰,二品以上,今日內命招,來待于宣仁門,左相亦爲命招。
領議政權大運,左議政睦來善,行兵曹判書閔黯,左參贊李觀徵,右參贊柳命天,吏曹判書沈梓,戶曹判書吳始復,工曹判書兪夏益,判尹尹以濟,禮曹參判柳命賢,兵曹參判李鏶,副護軍鄭后亮,行司直李旴,禮曹參議兪夏謙,司諫李泰龜,校理李允修,副校理權歆,修撰沈橃·沈季良等來會侍講院後,以承傳色,更下傳敎曰,易基乾坤,詩首關雎,蓋所以正風化而重妃匹也。目今主壺未建,陰敎未彰,位號之正,其可一日少緩乎?禧嬪張氏,育慶令家,歸自結髮,仁孝恭儉,德著後宮,可以母儀一國,共奉宗廟,永承天休,玆乃進陞立爲王妃,其令禮官,一應禮節,卽速擧行,而亦令政院,布告中外。
請對入侍時,王妃冊禮·告廟·陳賀·頒敎等事,三年後次第擧行事,下敎。
禮曹啓曰,定妃卽日,百官當有陳賀之禮,而卽今與常時有異,陳賀一節,何以爲之?敢稟。傳曰,國恤相値,權停,可也。
又啓曰,中宮殿,旣已定號,京各司供上,自明日爲始封進,外方朔膳及凡係進上之物,依例封進之意,知委各道,何如?傳曰,允。傳曰,王妃父母封爵,今日政擧行事,分付。
掌令李元齡,持平裵正徽·鄭善鳴啓曰,臣等,奉職無狀,旣不得竭忠,規進讜論,納吾君於無過之地,則不待物議之至,固已知其疲軟之甚,尋單請急,實出於萬不獲已,而見阻喉司,方切悶蹙,得聞非斥之議,出於臺閣之臣,臣等之狼狽,至此而極矣。卽者同僚引避,處置歸於臣等,而顧此情勢,其將自劾之不暇,何敢抗顔冒進,處置同僚乎?請命遞斥臣等之職。答曰,勿辭,退待物論。
院啓,煥·爀事。見上竝引嫌而退,隨事論列,大意固好,雖有嚴旨,何必爲嫌?物議有無,姑置不論,日尋長單,跡涉苟且,臺閣事體,不宜如是,請掌令金元燮出仕,掌令李元齡,持平裵正徽·鄭善鳴遞差。答曰,不允。處置事,依啓。
前掌令李玄逸上疏。大槪,臣過蒙超躐之恩,揆以涯分,不可仍存,兼以道途,疾病添劇,決難供職,乞賜鐫改臣職名,以安微分事。入啓。答曰,省疏具悉爾懇。已諭至意於前疏之批矣。何用固辭乃爾?爾其安心勿辭,從速察職。
下直,延豐縣監朴望天,衿川縣監權德潤,洪州牧使朴慶後。
有政。吏批啓曰,宣陵參奉李德齡,典設別檢尹趾慶,俱以身病甚重,不得行公,竝改差,何如?傳曰,允。又啓曰,吳斗寅等子婿同生叔姪,永削禁錮事,命下矣。吳斗寅同生弟長陵參奉吳斗奎,女婿義禁府都事缺宅夏,李世華女婿章陵參奉朴世集等,竝爲出代之意,敢啓。傳曰,知道。以李湜爲承旨,權愈爲吏曹參判,李玄逸爲吏曹參議,李沃爲漢城府右尹,元格爲軍器副正,韓渷爲明川府使,韓濙爲司僕寺正,李后定爲兵曹參議,柳宜河爲軍資監判官,兪夏益爲同義禁,鄭海棟爲章陵參奉,金一精爲典設別檢,閔宗道爲尙衣提調,柳命天爲平市提調,權歆爲吏曹正郞,朴鎭圭爲兵曹參議,金爲工曹參議,李雲徵爲掌令,柳栽·金文夏爲持平。以上燼餘朝報
禁府啓曰,以公洪兵使啓本,兵曹粘目,前延豐縣監崔斗瑞,前連山縣監李日三,前陰城縣監尹以徵,前結城縣監鄭庥,前文義縣監李彦紀,前牙山縣監朴泰徵·柳瑺等,移本府決杖事,允下。崔斗瑞·尹以徵·鄭庥·李彦紀·柳瑺,今方待命,卽爲拿囚,而朴泰徵,時在鐵原地,依例發遣府羅將拿來,李日三,以禮曹郞官,故判書李元禎,故兵使朴振翰等處致祭事,慶尙道柒谷·密陽地下去,待其還來後,拿囚之意,敢啓。傳曰,知道。禁府謄錄
備邊司啓曰,本司副提調柳命賢,今陞嘉善,仍差本司堂上,使之兼察有司之任,何如?傳曰,允。
兵曹啓曰,北兵使黃徵,旣已改差,依近例,令備邊司議薦,何如?傳曰,允。備局謄錄
上在昌德宮。停常參·經筵。
未時申時,日暈。
傳曰,自前定妃之後,卽有奏請之例,故甲寅年定妃頒敎後,亦依此爲之,前頭謝恩使行期不遠,必須預爲定奪後,可無窘急之患,令該曹卽爲稟處事,分付。
禮曹啓曰,傳敎矣。奏請之典,付諸謝恩使之行,實涉便宜,而事係重大,非該曹所可擅便,令廟堂稟處,何如?傳曰,允。
又啓曰,中宮殿誕日書下,以爲京外知委之地,何如?傳曰,九月十九日矣,以此知委。
又啓曰,王妃考玉山府院君妣贈瀛州府夫人高氏,四仲朔,四名日,及忌日,墓所祭需,依他王妃考妣例題給事,分付該曹,而守墓軍,則亦令兵曹定給,何如?傳曰,允。
政院啓曰,右議政金德遠,時在京畿陽川地,斯速乘馹上來事,依例遣史官傳諭,何如?傳曰,允。
記注官洪慶先書啓,臣承命馳往于陽川陵洞村右議政金德遠所住處,傳諭聖旨,則以爲,臣區區愛君之誠,反歸於營救罪人之罪,臣誠惶恐,不敢晏然在家,退伏松楸,以爲省愆田廬之計,千萬意外,史官來傳聖旨,諭臣以乘馹上來,臣一倍驚感,靡所容措,當以一疏,累暴微悃云矣,敢啓。傳曰,知道。
禁府都事申處華,押去罪人吳斗寅,今月初七日物故後,入來。以上朝報
戶曹啓曰,朗善君俁,以寧陵守陵官恩賜田畓,尙未准數受出矣。京畿永平地伏在謀逆罪人鄭萬日·鄭元太·黃繪·鄭好命等屬公田畓竝三給七十八負八束,望呈願受,依例折給,何如?傳曰,允。戶曹謄錄
上在昌德宮。停常參·經筵。
李瑞雨,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
睦林儒啓曰,領·左相箚子及右相上疏到院,而以國忌正日,留院之意,敢稟。傳曰,入之。
領議政權大運箚子。大槪,賤疾彌留之中,添得泄瀉之症,症勢危劇,奄奄將絶,請於未死之前,得釋重負,安意就盡事。入啓。答曰,省箚具悉卿懇。卿之所患如此,予用慮念,從容調理,神明所扶,勿藥有喜,卿其安心勿辭,益加善攝。仍傳曰,遣史官傳諭,遣御醫看病。
左議政箚子。大槪,臣之病勢,自去夜益加危篤,決無復起之望,乞蒙恩遞,俾得安意就盡事。入啓。答曰,省箚具悉卿懇。卿之所患如此,予用慮念,從容調理,神明所扶,勿藥有喜,卿其安心勿辭,益加善攝。仍傳曰,遣史官傳諭,遣御醫看病。
右議政金德遠上疏。入啓。答曰,省疏具悉卿懇。予未諒卿之本情,致令大臣顚倒不安,慙靦之懷,曷可云喩?卿其須體思想之念,安心勿辭,從速上來行公,以副至望。仍傳曰,遣史官傳諭。
禮曹啓曰,中宮殿定號後,告廟一款,令該曹考例稟處事,榻前下敎矣。定號之後,祗告太廟,實不可已,闕而不行,等待三年冊禮之日,誠爲未安,退考古例,實無明白可證之典,而事係變禮,議大臣處之,何如?傳曰,有事則告,禮卽然,況此莫重之禮乎?趁卽卜日擧行。
又啓曰,命下矣。社稷·永寧殿·宗廟·孝思殿告由祭吉日,令日官推擇,則今五月十三日爲吉云,以此日擧行事,知委,何如?傳曰,允。
大提學閔黯請對入侍時,閔黯曰,今此問安使行期,定於二十五日,而曾前朗善君俁及閔鼎重,以問安使入去時,皆於數日內,治裝發行矣。今番最晩聞知,若不及於皇帝所到處,而直往北京,則太子前,亦當有箋文方物,因此而遂成謄錄,則後弊可慮,問安使行期,進定於二十日間,似宜,大臣之意亦如此,故敢此仰達矣。上曰,壬戌年瀋陽問安時,亦於數日內,治裝發行矣。今此問安使行期,二十日太遠,以二十日內進定,可也。
禮曹啓曰,大提學閔黯請對入侍時,問安使拜表,以二十日內進定,可也事,命下矣。拜表日期,更問日官,則今五月十七日卯時爲吉云矣,敢啓。傳曰,知道。以上燼餘朝報
禮曹啓曰,卽接奉常寺牒報,則岳·海·瀆諸山川位版奉安神室簷前所立大木一株,年久枯朽,去夜自然顚仆云。神室至近之地,有此驚動之擧,則不可無慰安之擧,慰安祭,不卜日,來十一日設行後,令本寺斫去之意,分付,何如?傳曰,允。禮曹謄錄
上在昌德宮。停常參·經筵。
備邊司啓曰,因禮曹草記,令廟堂稟處,何如?傳曰,允事,命下矣。中宮殿名號已定矣。奏請之擧,不容少緩,而取考成廟朝故事,則遣韓明澮等,以廢妃尹氏之廢置,副室尹氏之陞妃等事,竝陳於一奏之中,齎奏入送,伊時事勢,雖未知其如何,而兩件俱係重大,一時竝奏,恐有欠於事體,古今異宜,實難援以爲例,今玆二事,不可不稽存次第,先奏缺之由於謝恩使之行,而定妃一款,事面尤重,別爲差出奏請使,追後奏聞,因請誥命·冠服,揆以事體,實涉穩當,而旣有成廟朝已行之例,則自下亦有所不敢擅便,上裁,何如?傳曰,依爲之。傳曰,奏請使,今日政官牌招,開政差出,而拜表日期,八月內推擇,以爲連續入送之地。
李瑞雨啓曰,事變假注書沈仲良,身病猝重,不得行公,今姑改差,他注書差出,使之察任,何如?傳曰,允。
以李宇謙爲假注書。傳曰,贈玉山府院君家,遣近侍致祭事,分付。
申厚載啓曰,同副承旨李湜,同姓七寸叔平市署令參徵身死,服制已行四日,出仕,何如?傳曰,允。
金海一啓曰,同副承旨李湜,服制已行,卽爲牌招察任,何如?傳曰,允。
申厚載啓曰,領議政初度呈辭到院,而以國忌齋戒,留院之意,敢稟。傳曰,入之。
領議政權大運初度呈辭。入啓。傳曰,今觀呈告,不覺愕然失圖也。噫,當此時勢岌嶪,憂虞多端之日,寡昧之所以倚毗仰成者,惟卿宿德元老,而不念扶顚持危之責,鞠躬盡瘁之義,汲汲然捨予求退,有若袖手恝視者然,是豈平日所望者乎?積瘁之餘,縱有榮衛之愆傷,筋力尙旺,調治旣久,神明所扶,勿藥有喜,卿其須體至意,安心勿辭,亟斷來章,臥閤論道,以副如渴之望。仍傳曰,遣承旨傳諭。
李瑞雨書啓,臣承命馳往于領議政權大運處,傳諭聖旨,則以爲,臣病勢危篤,死期已迫,不得不大聲疾號於天地父母之前,望其仁之也。誠意淺薄,未能上格,十行溫綸,近侍來宣,奉讀未半,心魂都喪,至以扶顚持危,責之於萬不近似之人,此則非臣之所能承當者也。若其鞠躬盡瘁之敎,是固臣之素所自警,而卽今年迫八十,衰敗無餘,精神已耗,氣力已盡,舊疴新恙,一時俱劇,久久調治,決無回甦之望,雖欲陳力就列,其勢末由,徒勤聖敎,只益臣罪,伏地涕泣,不知所達云矣,敢啓?傳曰,予豈不念卿之宿患,徒事强迫,有若拘束者然哉?誠以大臣,人主之股肱,國家之柱石,決不可以一時愆傷,汲汲然退閑恝視故也。卿若不體前後勤懇之念,一向引入,必欲釋負而後已,則不但大有乖於貴相知心之道,抑將使予抑鬱而成疾也。以卿洪量,胡不念及於此乎?復遣近侍,申誥予意,卿其安心勿辭,亟斷來章,臥閤論道,以副上下之望事,更往傳諭。
李瑞雨書啓,臣承命更往傳諭于領議政權大運處,則以爲,臣之疾病,非一朝感傷之比,豈以旬望調治,所可收效者乎?實緣犬馬之齒,已迫八秩,衰敗已極,百病交侵,寒疾未瘳,泄瀉兼發,飮啖俱廢,眞元消盡,尋單請急,出於不得已也。聖慈不諒,恩禮冞隆,一日之內,近侍再臨,股肱之諭,柱石之警,豈如臣庸陋無狀,病重且死者之所可承當者哉?伏地惶悚,置身無地,衰朽之人,得病則易,而差病則難,竊恐重負未釋,朝露先晞,生爲曠職之人,死爲孤恩之鬼,瞻望雲天,涕淚如瀉,聖敎至此,不敢復尋長單,當以一箚,仰暴陋穢之疾,難於陳力之狀云矣,敢啓。傳曰,知道。傳曰,內殿外祖,今日政,正卿追贈,令該曹賜祭,而莫重致祭主人,不可以便服出迎,相當職除授事,亦爲分付。
朴廷薛,以兵曹言啓曰,本曹佐郞趙泰采,以身病累度呈狀,不得行公,佐郞羅學川,以親病受由下去,往來遲速,姑未可知,多事之地,不可久曠,今姑改差,其代,今日政差出,何如?傳曰,允。
記注官洪慶先書啓,臣承命馳往于陽川陵洞村右議政金德遠所住處,傳宣聖批,則以爲,臣冒死陳懇,略暴惶感之忱,而屛伏田廬,恭俟處分,不料史官,遠臨江外,傳宣聖批,批旨之開釋慰諭,不啻若慈父之詔子,而至以慙靦爲敎,臣看來淚迸,讀之聲咽,臣之退伏松楸,只爲惶恐,不敢在家而已,初非出於辭世勇退之計,則今承恩批,何敢不顚倒趨命,而臣之抱病之狀,聖明業已俯燭矣。自數日前,重得逐日毒痁,舊患新症,一時兼劇,貼席委頓,末由起動,稍待賤疾少歇,卽詣城外,畢陳情悃,以俟聖明之矜諒云矣,敢啓。傳曰,知道。
金海一,以禮曹言啓曰,傳曰,贈玉山府院君家,遣近侍致祭事,分付事,命下矣。遣近侍致祭吉日,令日官推澤,則今五月二十日爲吉云,以此日擧行事,分付,何如?傳曰,允。
有政。吏批,以金德遠爲奏請使,鄭重徽爲副使,李允修爲書狀官,李鳳徵爲刑曹參議,尹廷錫爲司圃別檢。
兵批,以尹淑爲內禁衛將,崔尙仲爲景福宮假衛將,趙九輅爲四山監役,李守敏爲麟山僉使,金明郁爲統虞候,張天漢·白光鉉爲忠壯衛將,盧銓爲北兵使,李蓍晩·李元齡·黃徵·尹淑爲副護軍,裵正徽·鄭善鳴爲副司直,柳濂爲副司果,前萬戶李鑰,以軍器別備,今加折衝。以上燼餘朝報
上在昌德宮。停常參·經筵。
李湜啓曰,明日常參·經筵,取稟。傳曰,只晝講。
李瑞雨啓曰,吏曹郞廳來言,守令多闕,政事,何以爲之?敢稟。傳曰,明日爲之。
李湜啓曰,右議政上疏到院,而以國忌正日,留院之意,敢稟。傳曰,入之。
李瑞雨啓曰,事變假注書李宇謙,時無職名,使之付軍職,冠帶常仕,何如?傳曰,允。
答右議政金德遠疏曰,省疏具悉卿懇。已諭至意於前疏之批矣。卿胡不諒,連章祈免,若是其邁邁乎?心切缺然,無以爲諭,卿辭雖懇,斷無允許之理,須體予意,安心勿辭,從速上來行公,毋孤企望。仍傳曰,遣史官傳諭。元疏缺以上燼餘
上在昌德宮。停常參·經筵。
下直,淸安縣監吳順昌。
李瑞雨,以都摠府言啓曰,今日軍士中日習射,請出標信。傳曰,知道。
睦林儒啓曰,明日常參·經筵,取稟。傳曰,只晝講。
李瑞雨,以禁府言啓曰,卽接月令醫員玄萬奎手本,則保放罪人尹世喜,身病今已向差云,還囚之意,敢啓。傳曰,知道。
以濟州牧使李喜龍狀啓,船人寺奴乭云等渰死事,傳曰,渰死人等,令本牧恤典擧行。
金海一啓曰,今日爲政事,命下矣。兵批政廳,則右副承旨李瑞雨,以該房當爲進去,而吏批則都承旨申厚載受由,右承旨睦林儒,同副承旨李湜俱有相避,左副承旨朴廷薛辭疏入啓,廳中無故,只臣一人,何以爲之?敢稟。傳曰,左承旨進去。
有政。吏批,判書沈梓進,參判權愈進,參議李玄逸未肅拜,左承旨金海一進。
吏批啓曰,承文著作任舜元,病重不得察任云,依近例罷職,何如?傳曰,允。
又啓曰,領敦寧府事有窠,行判敦寧府事趙師錫,從座次陞付之意,敢啓。傳曰,知道。
又啓曰,新除授會寧府使鄭德謙,時無加資之命,何以爲之?敢稟。傳曰,依例加資。
以李萬元爲副校理,鄭德謙爲會寧府使,成瓘爲兵曹正郞,李宇鼎爲大司憲,李文興爲正言,兪夏謙爲承旨,崔敬中爲兵曹佐郞,尹以濟爲刑曹判書,鄭重昌爲咸興判官,李一舟爲司僕主簿,南宮鈺爲開城經歷,李鼎興爲順陵參奉,李東標爲獻納,尙弼周爲繕工監役,金祥爲假監役,尹趾完爲漢城判尹,張萬紀爲戶曹佐郞,河世元爲監察,閔章道爲掌苑別檢,李蓍晩爲禮曹參議,崔嵩齊爲直講,洪萬朝爲應敎,李濟民爲副修撰,趙師錫爲領敦寧府事,盧銓爲鏡城府使,權珪·金澍·金聲久·李泰龜·全元燮·李萬元·李東標·沈橃·柳世鳴·朴萬鼎·金文夏爲知製敎,慶基參奉沈稜·社稷參奉崔柱岳相換,會寧府使鄭德謙,今加嘉善。
兵批,行判書閔黯病,參判李鏶病,參議朴鎭圭進,參知李后定未肅拜,右副承旨李瑞雨進。
以趙泰來·李鑰爲副護軍,李宇謙爲副司正。
假注書李宇謙書啓,臣承命馳往于陽川陵洞村右議政金德遠所住處,傳諭聖旨,則以爲,臣情迫呼天,意謂從人,不料史官,又此遠臨,聖批敦懇,一節有加,自顧賤臣,何以得此於聖明之下哉?兢惶感泣,益無所措,臣雖無狀,職是大臣,旣罷還仍,斷無冒出之理,以此情勢,決難强進,而措置使事,不宜虛徐,姑俟病勢少間,進詣城外,畢陳血懇,冀聖明之曲加矜察云矣,敢啓。傳曰,知道。
李湜書啓,臣承命傳諭于領議政權大運,則以爲,臣之病勢,決無復起爲人之望,瀝血陳懇,槪出於不得已也。前後異數,迥出尋常,有非人臣所可承當者,惶恐感泣,罔知攸措,今者承宣又臨,敦諭甚勤,無狀如臣,何以獲此於聖明之下哉?驚魂飛越,惝怳難狀,情溢辭縮,無以仰對,卽今病情,實無生意,而若能頼天之靈,小延殘喘,何敢孤負隆恩,自速違慢之誅哉?伏地涕泣,不知所達云矣,敢啓。傳曰,知道。
正言趙湜啓曰,疲苶如臣,亦忝臺閣,奉職蔑效之狀,聖明業已洞燭矣。父母墳山,在於東峽,迫於私情,請暇歸省,其間國大事,而不得同參於伏閤之列,歸對同僚,羞愧欲死,强將短疏,請伏刑章,而聖上,不唯不罪,反賜溫批,臣益復惶縮,措躬無地。得聞物議,以臣當國家有事之日,拜辭徑出爲非,臣不勝瞿然之至。臣於前月二十三日,詣闕拜辭,退出之際,略聞有承傳色拿推之命,而旣辭之後,勢難還留,因爲作行,此雖非臣逆料故避,而旣有率爾下鄕之失,物議之來,烏得免乎?適緣暑病苦劇,俟得少間,今始來避,臣罪尤大,請命遞斥臣職。答曰,勿辭。
李湜啓曰,正言趙湜,再啓煩瀆,退待物論矣。傳曰,知道。以上燼餘
巳時,上御時敏堂晝講。同知事閔宗道,特進官吳始復,參贊官李湜,侍讀官李允修,檢討官沈季良,大司諫權瑍,假注書李允明,記事官閔震炯·朴涏,武臣鄭敏等入侍。上讀前受音,自震卦初九至其能安乎一遍訖。李允修進講,自九四震遂泥至震極則有變義也訖。上讀新受音一遍訖。此下缺權瑍啓曰,請還收緣坐罪人煥·爀放歸田里之命。見上上曰,勿煩。又啓曰,李尙眞之進箚於處分已定,禁令已下之後,罪固難逭,李世華之誣罔陳疏,辭意悖謬,宜被屛裔之典,而第尙眞,四朝舊臣,年迫八十,倘或顚錯於道途,則不瑕有玷於體下之仁乎?世華則累次重刑之餘,三人俱竄,未赴數舍之程,兩人殞命,則毋論罪之輕重,亦甚慘然矣。仍竊伏念,臨事之時,斷以威武,俾絶岐異之議者,固聖人制事之權,而事過之後,便施曠蕩之恩,以爲召和延慶之基者,亦聖人好生之德,觀於成廟朝廢妃時拿囚諸承旨,及仁祖朝追崇時流竄諸臣之擧,可知大聖人作爲,出尋常萬萬也。雖於其時,重被譴罰,旋卽收錄,不少區別,此豈非聖明之所可法者哉?矧今日廷臣之被罪者,如李萬元·李湜·李蓍晩·李宇鼎·姜銑·權說·李允修·沈季良等,或賜竄逐之命,或當罷職之科,或在縲絏之中,而一倂牽復,均蒙聖澤,乃至有顯被寵擢者,而獨此二臣者,尙在罪籍,身竄荒裔,豈不有歉於一視同仁之道乎?時無早晩,事在必匡,請平心舒究,還收李尙眞圍籬安置,李世華遠竄之命。上曰,勿煩。又啓曰,吳斗寅·李世華·朴泰輔等,所坐雖重,聖明旣許以減死流配,則實出於含弘廣大之意,豈不有盡於聖德?而卒乃有子婿同生叔姪永削禁錮之命,臣竊恐聖意,有所激惱,失其中和之德也。此乃大逆不道承服所用之律,豈可輕用於減死流配之罪者哉?反復思惟,斷非用法平允之道,請還收吳斗寅·李世華·朴泰輔等子婿同生叔姪永削禁錮之命。上曰,勿煩。又啓曰,拜辭徑出,雖非故避,見非物議,勢難在職,請正言趙湜遞差。上曰,依啓。瑍曰,臣有區區所懷,敢達。王言如綍,其出如論,四五字缺昭示後來,則綸綍之命,其可不審愼乎?向因章奏之紛紜,論以逆律之敎,至於再下,此雖出於嚴立禁防之意,而事甚未安矣。夫逆者,誣逼君上,罪干宗社,然後方可爲逆,今此處分時,諸臣之各陳所見而爭執者,豈可謂之逆哉?雖以已往事言之,庚申初,因禮論一事,有已定之禮,强臣凶孽,敢有提起者,論以逆律之敎,此則事係先王,聖敎誠是,而猶且因其時大臣之陳達,乃改逆之一字於命下數月之後,今日之事,大異於此,而反有如此之敎,豈不有妨於言路,而貽玷於聖朝乎?今雖事過之後,逆之一字,改付標,似宜矣。上曰,處分旣定之後,李尙眞,乃敢不有禁令,放咨陳箚,有若無罪者然,末世人心陷溺,因此而伸救者,接跡而起,若如逆姜時事,則日後之弊,有難勝言,不可不嚴加隄防矣。瑍曰,先儒有言,當求伏節死義之臣於犯顔諫爭之中,今日廷臣,十年無事之餘,處分未定之前,名位猶存,分義未絶,則何忍不爭乎?若不爭執,則非爲臣盡道之義也。今日講官之演文生義,以中正二字,惓惓戒勉者,意亦無他,欲望聖明無過中之擧也。逆律二字,終不免爲過中之歸,伏願下詢於入侍諸臣,何如?李允修曰,聖度涵容,脫臣牢犴之中,及置近密之班,臣誠惶恐感激,不知所達矣。今者大司諫權瑍所達,只欲光輝聖德而已,豈有他意哉?此下缺沈季良曰,凡軍門將校,非有將令,則不得聚會,乃是軍法也。乃者御營廳將官蔡以章,稱以陳疏,通文於各廳將校,聚會三淸洞云,聞來極爲驚駭矣。朝臣章甫之合辭爭執,分義當然,而將校輩之私自聚會,實是無前之擧也。後弊所關,不可無別樣處置之道矣。閔宗道曰,雖因將令而中止,各廳將校,私自聚會之事,極爲寒心矣。上曰,事極可駭,拿鞫嚴問。季良曰,蔡以章則法當治之,而卽者臺諫,以吳斗寅·李世華·朴泰輔等子婿同生叔姪永削禁錮還收事,論啓,而未蒙允許,臣意則吳斗寅等子婿同生叔姪之連坐禁錮,實是法外,而有關後弊,況雖犯逆伏法之人,至於女婿,則元無連坐之法,今若允從臺啓,則實有光於聖德矣。上曰,吳斗寅等,只令禁錮其子孫事,分付該曹。瑍啓曰,臣以李尙眞圍籬安置,李世華遠竄還收事,有所論列,而伏承未安之敎,臣誠惶霣,不敢晏然在職,請命遞斥臣職。上曰,勿辭。李湜曰,大司諫權瑍,再啓煩瀆,退待物論矣。上曰,知道。宗道曰,□□沈樘,卽故吏曹判書詻之孫,宗親府典簿光泗之子也。詻,歷事三朝,官至一品,光泗之兄光洙,以孝廟師傅,官至承旨,光泗,以蔭補官,屢經守令,世稱淸素之門,光泗之子五人,相繼登第,栢,以兵曹佐郞早死,相,曾經臺侍,方爲廣州經歷,橃,方出入經幄,枋,累擬於注書之望,非但兄弟侍從者多,五子登科,雖通文武,絶無而僅有,沈樘之兄弟,俱登文科,實是國朝稀有之事,五子登科者之父母,沒則追贈致祭,法典應行之例,臣曹卽當援引擧行,而曾在先朝,鄭晳之五兄弟登科,其父孝俊生存,故特命越品加資,其在嘉奬之道,似無存沒之異同,敢達矣。上曰,五子登科,稀有之事,誠爲可嘉,沈光泗,二品追贈,可也。宗道曰,臣方待罪廚院提調,故仰達矣。本院漁夫之役,係是御供所用漁夫,蠲貢賦外雜徭,所持船網蠲他役事,及漁夫率丁五口以下復戶事,昭載法典,漁夫等地稅及烟戶雜徭勿侵事,亦自本院捧承傳矣。近來紀綱解弛,各道·各營·各官·各鎭浦,不有法典,漁夫等處收稅,比他衙門所屬船,少無異同,故漁夫等役煩利少,必欲圖免,漁夫元額二百戶內,時存者,只一百五十餘名,非但本院形勢,委屬可慮,漁夫之役,係是御供所用,則揆以事體,亦涉未安,自今以後,各道·各營·各官·各鎭浦,諸宮家·各衙門折受漁場漁夫等地稅斜水,及所居洞內烟戶之役,依法典一切蠲減事,捧承傳申飭,何如?上曰,依爲之。
輪對官吏曹正郞權歆,宗廟令李文徵,禁府都事申處華,歸厚別提鄭時雄,西活人別提黃述入侍。筵話缺
領議政權大運箚子。元箚缺傳曰,遣承旨敦諭。
答兵曹參知李后定疏曰,省疏具悉。爾其勿辭,從速察職。元疏缺
答校理權珪疏曰,爾其勿辭,救護父病。元疏缺
答刑曹判書李宇鼎疏曰,省疏具悉。固辭至此,本職今姑勉副,卿其安心上來。元疏缺
答掌令李雲徵疏曰,省疏具悉。爾其安意勿辭,從速察職。元疏缺
答獻納李萬元疏曰,省疏具悉。爾其勿辭,從速察職。元疏缺
箚兔山幼學許楫等疏曰,省疏具悉。所陳者,令廟堂稟處。元疏缺以上燼餘
上在昌德宮。停常參,只晝講。
下直,尙州牧使柳以升,木川縣監尹以亨。
睦林儒啓曰,明日常參·經筵,取稟。傳曰,只晝講。
又啓曰,吏曹郞廳來言,臺諫有闕,政事,何以爲之?敢稟。傳曰,明明日爲之。
兪夏謙,以弘文館言啓曰,本館上番行公之員,只有副校理李萬元,卽者以親病,陳疏出去,他無替直之員,不得已以下番姑陞入直,而下番,亦只有二員,事甚苟艱,新除授副修撰李濟民,卽爲牌招,以爲輪直之地,何如?傳曰,允。
又以弘文館言啓曰,新除授副應敎洪萬朝,時在京畿楊州地,經筵入番事緊,請斯速乘馹上來事,下諭。答曰,依啓。
李湜,以禁衛營言啓曰,前修撰李后沆,本營郞廳,旣已啓下,而方在罷散中,依近例令該曹付軍職,冠帶常仕,何如?傳曰,允。
以備忘記,傳于李湜曰,前海昌尉吳泰周,職牒還給。
掌令金元燮,持平柳栽啓曰,請毋留難,還收罪人煥·爀等放歸田里之命。見上新除授行大司憲李宇鼎,時在京畿果川地,獻納李東標,時在慶尙道醴泉地,請竝乘馹上來事,下諭,引嫌而退,論請還收,臺體卽然,雖有嚴批,不可輕遞,請大諫權瑍出仕。答曰,不允。下諭事及處置事,依啓。答判府事鄭載嵩,判敦寧趙師錫,判府事呂聖齊疏曰,省疏具悉。卿其勿辭焉。四月二十七日入啓疏以上燼餘朝報
五月十二日巳時,上御時敏堂晝講。同知事柳命天,特進官兪夏益,參贊官兪夏謙,侍讀官李萬元,檢討官沈橃,武臣元振洙,假注書閔彦良,記事官洪慶先·閔震炯入侍。上讀前受音一遍,萬元進講,自艮序卦至象曰兼山艮君子以思不出其位,上受而讀之一遍。橃進曰,物不可常動,動極則靜,乃陰陽之理,艮所以次於震,而艮是山之象,故自有安重堅實之義矣。命天曰,震動而艮止,故艮繼於震,此理之常也。人君亦必體此,旣震動之,又當思所以鎭定之道矣。以下缺十餘行上曰,然矣。橃曰,此卦,上下皆山,故曰,兼山艮位者,所處之分也。萬事各有其所,得其所而止則安,若或過或不及,則便爲出其位也。命天曰,中庸,素貧賤行乎貧賤,有言責者盡其言,責有守者盡其職者,皆此義也。言者盡言,則雖有過當之言,人君所當優容寬假,自上宜惕念此卦之義矣。上曰,唯。上呼承旨下敎曰,昨見平安監司狀啓,皇帝出來鳳城之說,乃是虛傳,故東原君潗,旣遞使臣矣。享官仍察事,分付,可也。諸臣遂退出。
工曹參議李玄逸疏曰,伏以臣以無所肖似,荷殿下殊特之遇,數旬之間,三除四遷,初無裨補之益,徒冒進擢之寵,如使臣未效涓塵,遽塡溝壑,則將抱視而不瞑之恨,是敢瀝盡肝血,敢冒萬死,伏願聖明,留神財察焉。臣聞,古語有之曰,治水不自其源,末流彌增其廣。蓋言治事之法,當有先後緩急之序也。乃者庚申夏秋之獄,不過一邊報復讐怨之所爲,則此其前後誣告獄根本所自也。其爰書公案,莫非誣飾搆捏之所致,其不足取信也,明矣。前掌令臣申㶅,疏陳此事,以爲今日朝廷之議,先其枝葉而反遺其本根,誠爲確論。然其曰,持推案至上前,辨別玉石云者,則臣竊以爲不然。當時主張其獄者,擧皆飾辭鍛鍊,傅之死議,又從以恣意改正,益加巧密,則豈可援以爲證,以辨其眞僞乎?路溫舒所謂,人情,安則樂生,痛則思死。捶楚之下,何求而不得奏當之成,雖皐陶聽之,猶以爲死有歸罪者,誠可悲痛。今者庚申枉獄之人,萬口稱冤,皆懷憤惋,如欲伸其枉而理其冤,直可據其情而覈其實,不必屑屑於文案間也。臣在嶺南時,伏見邸報,曾因申㶅之疏,特下議處之命,而迄未有審克之期,此臣之所未解也。伏願殿下,申命有司,剋期擧行,以雪至冤,以慰輿望,千萬幸甚。臣聞小戴記曰,骨肉之親無絶也,春秋傳曰,公族,公室之枝葉也。若去之則本根無所庇廕矣。漢文帝時,淮南王長,謀反事覺,廢處蜀道死,帝哭甚悲,封其四子爲侯,朱虛侯劉章弟興居反誅,未聞章,被緣坐之律。宋太宗時,秦王廷美,與盧多遜,坐咀呪顧望大逆不道之律,於是復其子爲皇姪,其女落皇女公主之號,如是而已,亦未嘗緣坐也。當時史官李燾,猶以爲廷美·盧多遜之獄,大爲太宗聖德之累,寶慶初,濟王竑,爲湖州人潘壬所擁立,壬敗,史彌遠,忌竑謀殺之。眞德秀,言于帝曰,陛下,不幸而處人倫之變,未盡其道,人主當以二帝三皇爲法,秦漢以下人君擧動,皆不合理,難以爲法,然則人君,待公侯有罪者之道,固異於凡人之坐,而古之人臣論事,敢言直陳,不避忌諱,亦可見矣。乃者柟·堅妄意覬覦,幸禍無將之罪,固難逭於天誅,而至於㮒·煥·爀親,則王孫若王曾孫也。臣生長遐裔,未知國典之如何,然以古事觀之,不必加之以緣坐之律,況聖上,洞燭庚申獄誣告狀,惻然傷感,欲施昭天漏泉之澤,此堯·舜之心也。執法秉簡之臣,終始論法,雖合戴記所云公族有罪,亦曰宥之,有司曰在誅之意,然臣聞書曰,學古入官,議事以制,程子曰,八議設而後,輕重得其宜。其在今日之政,可不詳究審處,而但膠守常法耶?噫,三人者,或在絶島,或滯海濱,愁居懾處,已經十年寒署,如使三人者,被霧露嵐瘴之毒,有不終其天年而死者,殿下,豈不病尺布斗粟之謠,豈不貽處事變不盡道之恨哉?乞以臣章,宣示群下,亟行恩宥,以慰神人之望。臣聞,古先哲王,稽衆而察邇,隱惡而揚善,又曰,賞延于世,罰不及嗣,蓋言之狂妄者,但當隱而不宣,罪雖罔赦,父子兄弟,亦不相及也。向者吳斗寅等,雖犯妄言之律,至於禁錮其子婿同生叔姪,則似爲過中,李尙眞,冒禁陳疏,疏辭鶻突,雖若可惡,而曾在大臣之列,年又耆艾,今若竄配窮裔,則亦非優老待大臣之義也。大司諫臣權瑍,正言趙湜之疏,誠爲懇切,伏願殿下,特加採納焉。嗚呼,悔之爲德,至矣。孔子,序書,錄秦誓於典謨訓誥之後者,誠以帝王處仁遷義之道,無以易此也。昨歲憲府吏罪死之後,殿下,因災異求言之敎,痛自悔責,布告中外,敎言初頒,聞者感祝,幾至隕涕,咸曰,大哉王言,殿下,若以當日之心,處今日之事,則豈不維新聖德,照映方來乎?臣病伏郊外不獲身到闕下,敢以區區所懷,冒死投進,殿下,試垂察焉。如其不可行,則采其狂妄之言,而舍其進退之節,如不可用,亦乞聖明,哀憐其愚,曲加裁赦,仍許寢罷新命,亦臣之幸也。草茅賤微,干犯斧鉞,臣下情無任震懼戰灼之至,謹昧死以聞。答曰,省疏具悉爾懇。憂愛進言之誠,溢於言表,予甚嘉尙,煥·爀等,已有放歸田里之命,而㮒亦令禁府特爲放送,以示朝家之至意,至於吳斗寅子孫之禁錮,固出於嚴懲惡之典,而諸臣之言如此,禁錮一款,勿爲施行,庚申推案,詳細考閱後,自當處分,而李尙眞負犯甚重,有難輕議,爾其安意勿辭,從速察職,以副予望。以上燼餘
上在昌德宮。停常參,只晝講。
辰時巳時,日暈。酉時,日暈。夜一更,月暈,月犯心前星。二更三更,月暈。
下直,洪川縣監朴泰淳。
金海一啓曰,明日望祭親臨齋戒相値,視事,頉稟。傳曰,知道。
吏曹口傳政事,以東平君杭爲奏請使。傳于金海一曰,今此奏請正使東平君衣資盤纏及諸事,一依丁卯年磨鍊擧行事,分付該曹。
兪夏謙書啓,臣承命馳往于南大門外右議政金德遠所住處,傳諭聖批,則以爲,臣之情勢,決難徑進,而行期已定,治任且急,不得不來伏於城外,冒死哀籲,以祈聖明之矜諒矣。不意近侍來臨,傳宣聖諭,委曲敦勉,不啻若耳提而面命,臣以首頓地,涕血交迸,誠不自知何獲此於聖明也。到此地頭,唯當竭蹶趨命,而第臣難進之勢,前後疏章,蓋已略陳,如使臣,少有一分可出之路,則何敢坐違明命,虛辱聖眷,以速偃蹇之誅乎?士夫進退,有關公議,而至於大臣與庶僚,尤有別焉。若使臣之進退,無損於國體,不害於廉隅,則臣當不計嗤點,抗顔承命,而其於公議之不饒,四維之不張,何哉?至於使价之改遞,在臣分義,尤極難安,大臣之銜命奏請,旣有古例,則乃所以重其事也。今因僚相陳箚,致令奉使之任,歸之於宗班,一倍惶感,靡所容措,臣之種種情跡,斷無冒出之勢,若其疾病難强之狀,有不暇瀆陳,當以一疏,畢暴危悃,以俟聖明之處分云矣,敢啓。傳曰,知道。
領議政權大運箚曰,伏以臣於病伏中,得見政目,右議政金德遠,差奏請使,今當遠出矣。臣則老病已痼,死亡無日,左揆,精力雖旺,年齡亦高,所可倚仗者,右揆耳。今若出疆,累月日而返,其間國事,誠極可慮,在前如此之時,或以宗宰差遣,其在事體,固無輕重之懸,而求之前例,明有可據,彼之視之,亦以宗宰爲愈,伏乞聖明,裁察焉。取進止。答曰,省箚具悉卿懇。所患如此,予用慮念,不得進參,有何所傷?箚中所陳,正合予意,卽令該曹勿拘曾經使行之久近,以近宗改擬以入,宜當。卿其須體前後之意,安心勿辭,從容善攝,臥閤論道,以副如渴之望。仍傳曰,遣史官傳諭。以上燼餘
答右議政金德遠疏曰,省疏具悉卿懇。屢悉至意於前後之批矣。卿胡不諒,連章丐免,若是其邁邁乎?此無非平日情志未孚之致,缺然且慙,無以爲喩。目今兩相,以病引入,廊廟殆至空虛,以卿體國之誠,決不宜若是恝然,而使价,已有宗班改擬之命,則尤無進退難安之嫌也。予志堅定,雖日呈十章,萬無允許之理,須體至意,安心勿辭入來,從速行公,以副如渴之望。仍傳曰,遣承旨傳諭。元疏缺
都承旨申厚載上疏。入啓。遞差。元疏缺
巳時,上御時敏堂晝講。同知事柳命天,特進官兪夏益,參贊官金海一,檢討官沈季良·李濟民,假注書閔彦良,記事官洪慶先·閔震炯,武臣申翰周入侍。上讀前受音一遍。季良,進講,自艮卦初六,止象曰艮其限危薰心也。上受而讀一遍。季良,進曰,亦是陰畫趾是動先,而以陰柔居艮初,止於動之初,未至失正,故無咎而猶懼其不能終也。戒以利永貞,永貞而後,不失其止之道也。以下缺季良曰,昨伏見吏曹參議李玄逸疏批,自上有嘉納之意,不勝幸甚,千里召致,豈徒然哉?當此頻頻開筵之日,若使入侍筵席,講論經義,則必有裨益之道矣。命天曰,自前如此之人,則亦有別諭入侍之擧矣。夏益曰,玄逸乃是堂上官,不可以特進官入侍,必有別諭之擧,然後可以入侍矣。上曰,李玄逸處,遣史官別諭,使之入侍筵席,可也。季良曰,特進官,今當抄選,而副提學未差,故不得爲之,大提學與弘文館,相議抄選,未知,何如?上曰,雖無副提學,大提學,亦有抄選之規乎?季良曰,臣未詳前規,當退而更問矣。上曰,李玄逸,自鄕上來,新寓廬舍,想必齟齬,食物柴炭,從優題給事,分付該曹。諸臣遂退出。燼餘
上在昌德宮。停常參·經筵。
自卯時至午時,日暈。
兪夏謙啓曰,明日常參·經筵,取稟。傳曰,只晝講。
李湜,以都摠府言啓曰,今日入直軍士中日習射,請出標信。傳曰,知道。
有政。以李沃爲都承旨,權愈爲同經筵濟用提調,申厚載爲戶曹參判,柳命賢爲司譯提調,沈廷耆爲溫陽郡守,成任爲正言,權愭爲司諫,柳憲章爲京畿都事,張禛爲判校,睦林一爲副校理,安後相爲龍潭縣監,李一舟爲禁府都事,金萬益爲典籍,韓後望爲司䆃主簿,李一台爲兵曹佐郞,沈仲良爲檢閱,朴權爲承文博士,沈枋爲承文著作,姜世輔爲禮曹佐郞,睦林馨爲尙衣僉正,李仁望爲懷德縣監,金邦杰爲宗簿正,羅學川爲江春都事,李煿爲奉常正,趙湜·李后沆爲副司果,閔彦良·鄭思孝爲副司正。
金海一啓曰,右副承旨李湜,與新除授承旨李沃,同姓四寸兄弟相避,何以爲之?敢稟。傳曰,李沃改差。傳曰,承旨李沃,旣已改差,前任右尹,仍存。
以睦昌明爲都承旨。
兪夏謙啓曰,新除授藝文館檢閱沈仲良,時在京畿高陽地,請斯速乘馹上來事,下諭,何如?傳曰,允。
兪夏謙,以弘文館言啓曰,本館上番見存四員內,副應敎洪萬鍾,在外未上來,校理李允修·權珪,副校理李萬元,陳疏受由,他無入直之員,以下番姑陞,已至累日,事體未安,上番闕員,勿論吏曹郞官,今日政差出,卽爲牌招入直,何如?傳曰,允。
答吏曹參議李玄逸疏曰,省疏具悉爾懇。別諭敦勉,意非偶然,天官佐貳,捨爾莫可,何乃撝謙,若是其太過乎?心切缺然,無以爲諭,須體思想之至意,安意勿辭,從速行公,出入筵席,以補不逮。元疏缺
答右議政金德遠疏曰,省疏具悉卿懇。已諭予意於昨日之疏批矣。復何多誥?鼎席不備,廊廟殆空,決不可一向引入,恝視國事,卿其須體至意,安心勿辭,從速入來,以副如渴之望。仍傳曰,遣史官傳諭。元疏缺已上燼餘
上在昌德宮。停常參·經筵。
望祭後,大殿·中殿,藥房·政院·玉堂·朝廷·二品以上問安。答曰,罔極。
兪夏謙啓曰,明日常參·經筵,取稟。傳曰,停。
以備忘記,傳于李湜曰,前副護軍安如石,參判南益熏,參議姜鋧,牧使權儔,修撰南致熏,執義李后沆,縣監趙楯,參奉李三達等竝敍用。
持平柳栽啓曰,臣昨伏見吏曹參議李玄逸疏本,則以兩司煥·爀等之啓,有不能詳究審處,膠守常法之語,儒臣所論,固知出於敦親之義,而初移善地,私恩已伸,則全然放釋,終乖於王法,還收之請,所不可已,而今者儒臣,證以經義,臣以連啓之人,何敢晏然於臺席乎?連在雜科試所,今始來避,所失尤大,請命遞斥臣職。答曰,勿辭。李湜啓曰,掌令柳栽,再啓煩瀆,退待物論矣。傳曰,知道。
大司諫權瑍啓曰,臣卽伏見持平柳栽避嫌,以吏曹參議李玄逸,疏陳煥·爀等事,有所不安者,臣不任瞿然之至,夫勉之以敦親,勸之以全恩,則儒臣所言,誠非不嘉,而私恩不可伸,王法不可屈,則還收之請,似不可已。臣於向日,入侍筵席,因前傳啓,則難冒之嫌,與憲臣無異,而連在雜科試所,今始來避,所失尤大,請命遞斥臣職。答曰,勿辭。李湜啓曰,大司諫權瑍,再啓煩瀆,退待物論矣。傳曰,知道。
掌令金元燮啓曰,臣伏見吏曹參議李玄逸疏本,以兩司還收煥·爀放歸之命,有終始論執,膠守常法等語,臣竊不勝瞿然之至。儒臣之引經義證古事,眷眷無隱者,固出於全恩之道,敦親之誼,而罪名旣重,王法至嚴,法之所在,恩不可暇顧,則臺閣還收之請,乃所以不敢出於常法之外者也。臣於向日,亦連前啓矣。同僚旣以此引嫌,臣亦何敢自以爲是,而晏然於臺席乎?請命遞斥臣職。答曰,勿辭。李湜啓曰,掌令金元燮,再啓煩瀆,退待物論矣。傳曰,知道。
十五日巳時,上御時敏堂晝講。知事李觀徵,特進官朴相馨,參贊官李湜,侍讀官睦林一,檢討官李濟民,吏曹參議李玄逸,武臣李浚明,假注書鄭思孝,記注官洪慶先,記事官閔震炯入侍。上讀前受音,自艮初六至薰心也一遍訖。林一,進講,自六四至以厚終也一遍。此下缺玄逸曰,六四雖爲大臣之位,而不能止於物,唯止於身者,以陰柔而不遇剛陽之君故也。君能盡剛陽之道,則大臣之責,豈但止其身而已?伏願聖上,必察於剛陽之義。上曰,唯。玄逸曰,艮其輔一段,筵臣箴戒之語,誠爲切當,必須留念。上曰,予當體念焉。玄逸曰,敦艮之義尤重,凡天下之事,唯終守之爲難,始雖爲善,而其能有終者幾希矣。伏願殿下,留心於敦艮之義,必思有終之道。上曰,靡不有初,鮮克有終,儒臣所達,誠爲切實,予當體念焉。上曰,堅篤篤實,宜爲艮之大義矣。玄逸曰,聖敎誠然矣。進講畢。玄逸曰,今陞天陛,得瞻威顔,榮幸曷喩?至於肅謝之前,猥蒙糧饌題給之恩,感祝千萬。向者國運不幸,權奸竊弄,一番之人,芟夷殆盡,冤枉莫伸,何幸天道好還,聖心再悟,痛斥兇黨,一新庶政,且皇天默祐,元良誕生,此誠宗社無疆之福,臣之慶幸,曷有其極?然聖上,尤宜進德修業,以爲燕翼之基,則尤可幸矣。近緣兇徒之伏法,連有大獄,懲惡之道,雖不可不嚴,而討罪之際,國脈易至於漸傷,若參之以和平之道,則似好矣。上曰,儒臣,不憚遠來,進詣經幄,甚幸甚幸,縷縷陳達,無非切實之言,予當體念焉。必須久留京中,頻入經幄,以補不逮。
都承旨睦昌明,校理權珪·李允修,副校理李萬元,竝牌招察任事,榻前下敎。以上燼餘
上在昌德宮。停常參·經筵。
下直,咸安郡守朴鳴漢。
睦昌明啓曰,明日常參·經筵,取稟。傳曰,只晝講。
又啓曰,近來兩司官員不齊,守令多有未署經者,以致夫馬留滯之弊,兩司呈告未肅拜人員,竝卽牌招,以爲守令署經之地,何如?傳曰,允。
兪夏謙啓曰,禮曹判書閔宗道,參判柳命賢,有稟定事,來詣請對矣。傳曰,引見。
大司憲李宇鼎,掌令李雲徵啓曰,煥·爀等事。見上竝引嫌而退,引經請宥,儒臣之論雖美,據〈?〉爭執,臺閣之體當然,不可以此,輕遞言官,請持平柳栽,掌令金元燮竝命出仕。答曰,不允。處置事,依啓。
正言李宇晉啓曰,煥·爀等事。李尙眞圍籬安置。李世華遠竄還收事。竝見上今因儒臣之疏,至有緣坐罪人㮒放釋之命,臣竊以爲不然也。儒臣之請宥,出於敦親,聖明之特釋,亦爲全恩,而罪名旣重,王法且嚴,豈可以一時之私恩,輕撓三尺,以啓日後無窮之弊乎?請還收緣坐罪人㮒放釋之命。引嫌而退,儒臣之意,雖主全恩,臺閣之論,貴在執法,疏中所陳,不必爲嫌,請大司諫權瑍出仕。答曰,不允。處置事,依啓。
正言成任啓曰,措辭缺答曰,勿辭。李湜啓,正言成任,再啓煩瀆,退待物論矣。傳曰,知道。答右議政金德遠疏曰,省疏具悉卿懇。屢悉至意於前後之批,而卿之固辭,乃至於此,一向强迫,亦有乖於待大臣之道,本職今姑勉副,以安卿心,卿其從速入來,以副至望。仍傳曰,遣史官傳諭。元疏缺答吏曹參議李玄逸疏曰,省疏具悉爾懇。爾之疏辭,實出敦親,斷無他意,則一時臺閣之論,何必爲嫌?爾其安意勿辭,久留京邸,出入筵席,以補不逮。元疏缺燼餘
十六日申時,上御時敏堂。禮曹判書閔宗道,參判柳命賢,同副承旨兪夏謙,假注書鄭思孝,記注官洪慶先,記事官閔震炯入侍。宗道曰,頃因本曹啓辭先陳□妃之由於謝恩使之行,定妃一款,別爲差出奏請使,追後奏聞,仍請誥命冠服事,自備局啓稟定奪矣。外議以爲,一年之內,連送三使,其弊不貲,全城,姑爲改差,以東平君,移差謝恩使,兼附陳奏奏請等事,以七月內擇日發送,則可除一使,事似便好云。左右相則皆以爲便,欲從此議,領相之意,亦以除弊爲幸,不以此爲不可,而但當初備局啓辭中兩件,一時竝奏,恐有欠於事體云者,不無曲折,陳奏使,先附於謝恩之行,奏請使,退送於八月,則使行,在於練期之後,領相稍存事體云者,有意存焉。自下不敢斷定,何以爲之?領·左相,俱有身病,不得請對,使事且急,不可遲緩,宜速定奪,故令臣等請對以達矣。上曰,陳奏〈使〉先付於謝恩使之行,奏請使別爲差出,則前頭必有節使之行,勅使且有先聲,一年之內,使行稠疊,西路民力,必難支堪,雖以祖宗朝舊例言之,亦有陳奏之請,竝付一使之事,全城君,今姑改差,東平君,移謝恩兼陳奏奏請使,七月內,擇日發送,可也。宗道曰,臣待罪廚院提調,都提調,以本院之弊,欲使臣,陳達於登對之時,故今此仰達矣。本院沙器匠,法典所付三百八十名,各給三保,亦有前後受敎,而卽今匠人戶保,俱未準數,案付不過千二百名,而亦不能齊□立役,或稱逃故,或見抄於兵曹餘丁,以致燔造,物力常患不足,事甚可慮,匠人子枝,世傳其業,載在法文,各官之移定他役,及匠人子枝之厭避匠役,投屬歇役者,俱甚可惡。自今以後,申飭各官,匠人子枝,勿定他役,且令匠人輩,互相搜得其同類子枝閑遊者,望告本院,以爲充定有頉之代,俾爲分院物力之地,何如?上曰,依爲之。命賢曰,各司之規,事無大小,必須稟決首堂上,至於訟場決立案,亦待首堂上而爲之者,蓋所以重事體也。繼後立案,自本曹成給,而參議專管,不復通議於諸堂上,雖未知創於何時,而父子定倫,何等重大,佐貳之官,獨爲主管,或牽於私屬,任自成給,有若買賣間科出者,然其在事體,殊甚不當,今後則諸堂上備員之後,成出立案,諸堂上,雖或未備,必待首堂上着署,始爲成出事,永爲定式,仍令政院,亦悉此意,繼後文書,見首堂上着署而後,入啓之意,分付政院,何如?此事自本曹完議定式,亦非一再,而新舊交遞之際,輒不遵行,完議終歸舊套,敢此仰達矣。上曰,依爲之。以上燼餘宗道曰,卽今常平廳,以江倉庫舍加造事,請得籍沒家舍,旣已蒙允矣。宣惠廳嶺南,亦有江倉庫舍數十間加造事,籍沒家舍一區,從本廳擇執者劃給,以爲補用於營造之地,何如?上曰,依爲之。宣惠廳謄錄
上在昌德宮。停常參·經筵。
下直,狼川縣監李。
辰時,日暈。
睦昌明啓曰,明日常參·經筵,取稟。傳曰,停。
有政。吏批,判書沈梓進,參判權愈受由在外,參議李玄逸。以下缺兵批,判書閔黯進,參判李鏶進,參議朴鎭圭以下缺以南益熏爲楊州牧使,尹以復爲振威縣令,許憕爲軍威縣監,韓宗運爲咸悅縣監,權斗寅爲司僕主簿,金聖佐爲司藝,任以道爲禮賓正,裵正徽爲直講,李師尙爲監察,李筵爲司宰僉正,金德遠爲判敦寧,李宇晉爲正言,申翼相爲同知,柳命賢爲副摠官。
李湜,以義禁府言啓曰,以全羅監司啓本,刑曹粘目,全州兼任任實縣監朴世標,全州判官安䌖等,移本府決杖事,允下矣。朴世標·安䌖,自任所時未上來,依例府羅將發遣,拿來,何如?傳曰,允。
兪夏謙,以宣惠廳言啓曰,今月十一日輪對官入侍時,歸厚別提鄭時雄所啓,本署一年所貿棺板元數十部,而每部價米十五石內三石五斗,則許給貢物主人,使之責應於科擧時應辦,及本署諸般雜上下,以十一石十斗之米,上下於棺槨廛市民,貿納棺材,而近年以來,棺材所産諸山,伐木已盡,板材極貴,品好一部市直,小不下銀子三十餘兩,以十一石十斗米,誠難貿得,不足之數,市民自備貿納,不勝支堪,將未免渙散,係是大段民瘼,不可不變通矣。上曰,令該廳稟處事,命下矣。本署國用可合中,廣板一部,當初則折價米八石五斗矣。乙卯年,加三石十斗,丁巳年,又加三石,每一部合計,給米十五石,卽今板材,雖曰漸貴,若値米貴之時,則一部十五石之米,計以市直,不無所贏,而役價四石零,自今年還爲復舊,則本署雜役,足以推移支用,今姑置之,宜當,本署別提鄭時雄,非不知各司役價復舊之擧,而漫不知所掌之事,敢以虛辭,猥自陳達,從重推考,何如?傳曰,允。
大司諫權瑍啓曰,引嫌而退,還收之啓,漏其宗旨,事雖無情,勢難仍在,請正言成任遞差。答曰,依啓。
府啓,煥·爀等事。見上日昨,因儒臣疏,有緣坐罪人㮒放釋之命,臣竊以爲不然也。請宥之論,固出於議親,特釋之敎,亦由於全恩,而法之所在,恩不可伸,則今豈可遽屈王法,以伸不可伸之私恩乎?私恩至輕,王法至嚴,請還收緣坐罪人㮒放釋之命。答曰,勿煩。以上燼餘
禮曹啓曰,凡薦新進上,自各道封進,移文本曹,則自本曹,以某日薦進之意,一邊入啓,一邊捧甘于次知各司,自是前例矣。今此五月朔孝思殿別薦新乾大蝦,自黃海道封進,而不爲關由於本曹,直呈於魂殿,十五日已爲薦進,而本道封進關文,今日始爲來呈於本曹,致令魂殿薦進之意,自本曹終不得入啓,此是外方下吏,愚迷不識事體,有此直呈之擧,而當該魂殿官員,不待本曹入啓,分付,徑先捧薦,難免不察之失,當該官員,推考,該道陪持人,令攸司科治,何如?傳曰,允。
又啓曰,臣等,以雜科覆試事,連日來會於本曹,而譯科先畢,醫律陰陽科,未及開場,姑待諸科榜出,榜目單子,依前例一時入啓之意,丁寧分付於當該譯官矣。卽見啓下譯科榜目,不待諸科榜出,擅自先呈,日子亦不書塡,而至於入啓,事之可駭,莫此爲甚,當該譯官,令攸司推治,何如?傳曰,允。以上禮曹謄錄
上在昌德宮。停常參·經筵。
自巳時至申時,日暈。
睦昌明啓曰,明日常參·經筵,取稟。傳曰,只晝講。
兪夏謙,以宗親府有司堂上言啓曰,凡百各司,莫不設置僕隷,俾成官員貌樣者,非徒便其使令而已,蓋所以存事面也。本府乃是接待公姓,位冠百司,而物力凋殘,不得成樣,雖秩高宗臣,未有一名引陪定送之事,故大小公會,及京外差祭時,若有家內僮僕,則蒼黃收合,呵前隨後,僅成官樣,唯冀無事,其爲顚倒苟且之狀,有難毛擧,而至於家無僮僕者,則東西轉借,奔走彷徨,而終不得使喚,坐速無故不參之責,不但所見矜憐,揆以我聖朝眷待宗戚之道,豈不爲歉然乎?曾因筵臣所陳,有二品以上定給引陪之命,而未過累年,旋爲減省,事之埋沒,莫此爲甚。法典所付伴倘·皀隷,雖不可猝然復舊,所減引陪一名,令該曹依前定給,以存朝家接待之意,何如?傳曰,知道。
睦昌明啓曰,吏曹郞廳來言,承旨有闕,政事,取稟。傳曰,明日爲之。
持平柳栽啓曰,煥·爀事,㮒事。見上答曰,勿煩。
右承旨睦林儒上疏。踏啓字。元疏缺
答東平君杭疏曰,省疏具悉省懇。噫,疇昔誣謗之窮兇叵測,實是千古之所罕聞,此豈但卿之不幸而已?誠國家之大變也。今幸天道昭昭,兇賊斯得,王法快正,則於卿有何一毫不安之嫌,而陳章丐免,若是其太過乎?不覺愕然,無以爲諭,至於使价之變通,亦循廟堂之公議,卿其須體至意,安心勿辭往來焉。元疏缺
答左議政睦來善箚曰,省箚具悉卿懇。已諭至意於前後之批,復何多誥?斷無允許之理,須體如渴之志,臥閤論道,以濟時艱。仍傳曰,遣史官傳諭。元疏缺燼餘
禮曹啓曰,卽接光陵參奉牒報,則今十七日丑時,風雨暴作,丁字閣前面東邊窓戶回隻塗紙,盡爲風雨所破,夫莫沙二十張,夫瓦七張,亦爲落破,紅門左邊柱,亦爲折仆,丁字閣東西至近之地,大栢木摧落者八株,紅門外大小栢木摧落者十四株,紅門內栢木摧落者一株,至於陵內左右山麓大小雜木之摧落者,不知其數云。前夜風雨之作,極爲狂暴,至於殿瓦落破,門柱折仆,丁字閣至近處,大小栢木之摧折者此多,事甚驚駭,慰安祭,不卜日來二十日設行,發遣本曹郞廳,奉審書啓後稟處,何如?傳曰,允。禮曹謄錄
上在昌德宮。停常參,只晝講。
睦昌明啓曰,明日常參·經筵,取稟。傳曰,只晝講。
又啓曰,大司成李玄紀,來詣請對矣。傳曰,晝講時入侍。
有政。吏批,判書沈梓進,參判權愈,參議李玄逸受由,都承旨睦昌明進。兵批,判書閔黯病,參判李鏶病,參議朴鎭圭進,參知李后定未肅拜,左副承旨李瑞雨進。吏批啓曰,軍資監判官柳宜河,身病甚重,不得行公,改差,何如?傳曰,允。以安如石爲承旨,李周徵爲戶曹佐郞,睦林一爲吏曹佐郞,蔡獻徵爲兵曹佐郞,成任爲兵曹佐郞,權大運爲社稷都提調,李聃命爲副提學,睦林儒爲副司直。
李湜啓曰,新除授承政院右承旨安如石,時在京畿富平地,斯速乘馹上來事下諭,何如?傳曰,允。
睦昌明啓曰,守令·都事及臺諫,以諫院位不齊之故,多有未署經之員至,正言李宇晉,牌招,以爲趁卽署經之地,何如?傳曰,允。
正言李宇晉啓曰,新除授正言李文興,持平金文夏,當爲署經,而司諫權愭,獻納李東標竝在外,諫院,只有臣宇晉,大司諫權瑍,不得備三員,而自前如此之時,則例有啓稟署經之規,今亦依此例,開坐署經之意,敢啓。答曰,知道。
兪夏謙啓曰,兵曹判書閔黯,來詣請對矣。傳曰,引見。
持平柳栽啓曰,本府,方以御營大將尹以濟罷職還收事,有所論列,而尹以濟,卽臣之三村叔母夫也。法有應避之嫌,則臣何敢晏然於臺端乎?請命遞斥臣職。答曰,勿辭。李湜啓曰,持平柳栽,再啓煩瀆,退待物論矣。傳曰,知道。
大司諫權瑍,正言李宇晉·李文興啓曰,煥·爀等事。李尙眞·李世華事。㮒事。竝見上永興府使尹,以微門卑秩,行己賤汚,曾任全州判官,作爲師命僕隷,師命窮饕極慾,逢迎助虐者此人也。及授尙州牧使,虱附壽恒,宰牛輦送,貿銀亟輸,逐月絡繹,吏不堪命,至於本州設科之日,卒疑無罪擧子,結髮於枷,曳枷於庭,撞其口而擊其趾,血流被面,幾至殞命,稱以絶島安置,囚於官也,島中,嚴加徵纆,虐辱萬端,今者猥典北關重鎭,恣行貪暴,汰載織路,唯以善備酒食,厚待行客,爲媚悅之計,如此之人,不可一日留在衣冠之列,請永興府使尹,削去仕版。答曰,不允。㮒·煥·爀等事,已諭於憲府之批矣,宜體此意,須速停論。尹事,更加詳察處之。
行大司憲李宇鼎,掌令金元燮·李雲徵啓曰,煥·爀事,㮒事。見上臣等,卽伏見小報,有御營大將尹以濟罷職之命,不勝驚惑之至。夫將者,國之輔也。其任甚重,不可輕易遞易也,明矣。今此蔡以章所犯,本不關係於軍門,則渠雖有妄作之擧,初非主將之所知事,況渠輩退散,亦由於主將之禁却,則其在主將,似無所失,而辭意嚴峻,特下罷職之命,恐非待將之道,愼罰之義,請還收御營大將尹以濟罷職之命。答曰,不允。㮒·煥·爀等,或處瘴露之鄕,或置寂寞之地,今已十閱星霜矣。十年之後,天道亦且小變,則矧當國事大慶,霈澤旁流之日,豈可無非常曠蕩之典乎?今玆賜環,實出於愛欲其生,敦親全恩之至意,而卿等,胡不體諒,一向强聒,以孤我惻怛之意乎?雖日三爭執,斷無允許之理,須體此意,宜速停論。尹以濟事,纔已還收矣。
兵曹判書閔黯,請對入侍時,黯曰,大臣有欲取稟之事,而俱病不能入侍,以臣待罪本兵,使之仰達,故入侍纔罷,而敢復請對矣。以御營哨官蔡以章,出入期會之故,有本營大將尹以濟罷職之命,以以章之招觀之,不稟於大將,渠自出文,而因大將禁令,不得聚會云。大將,國之重任,設有小過,固當含容,以責來效,今此以章之無知妄作,非大將之所與,而特罷之命,出於意外,帥臣數易,則戎政疎虞,軍情駭惑,其代又難其人,恐違於國家重帥臣之道,還收成命,似或合宜矣。上曰,以以章之招觀之,大將有禁令,不得聚會云,則予固知大將之無所與知,他軍門皆無聚會之事,而以章等聚會之說,旣發於筵臣之言,常時不能檢飭,軍無紀律,致有此患,有關後弊,故特命罷職矣。黯曰,臣亦待罪軍門,以章出文,來傳於兩軍門將官,告知於大將,故兩軍門大將,得以禁斷,以章則出文後告達,故御將,禁斷其聚會,刑勢似異,御將,何知其有此意外之擧,而預爲申飭乎?不能申飭,係是細過,遞易帥臣,實是重事,自上酌其輕重而處之,似宜矣。上曰,非不知御將之不爲與知,而常時不能檢飭,致令將校,私自期會,有關後弊,故罷職矣。大臣之意如此云,勿罷只推。以上燼餘朝報
禮曹啓曰,卽接宗廟署牒報,則十七日夜風雨時,齋室後松木,四株顚覆,七株腰折云。曾在壬戌年,風雨暴作,宗廟內樹木百餘株,一時或倒或折,慰安祭,自本曹啓請設行,仍斫樹木,而今此風雨,樹木倒折之數,不至甚多,且非正殿至近之地,慰安祭不必設行,只令該曹斫去倒折樹木之意,敢啓。傳曰,知道。
大司成李玄紀,請對入侍時,玄紀曰,臣以本館弊端及儒生圓點事,欲有所陳達,玆敢請對矣。凡館試取士之規,必取圓點滿三百者五十人,曾前滿三百點之人,或過五十,或不滿五十,而過者不過數人,不滿者亦不過數人矣。今番則準點者不滿二十人,似當有變通之道矣。頃於庚申年,居齋儒生,盡爲散去,准三百點者絶無,故以次點許赴,此則非但有關後弊,到今亦不可援以爲例,而至於新榜圓點之規,自前有之,或以六十點許赴,或以五十點許赴,丁巳新榜,得參戊午館試者,至於四人之多,今則期限急迫,以五十點,許赴館試,何如?上曰,然則依所達爲之。以上禮曹謄錄
入侍時,玄紀曰,全羅道蝟島,有本館魚箭,故每年,使館典僕,下去本島,納銀三百兩,其當次者,先期一年,差定都使令及魚箭之任,蓋此兩任,最爲關重,責應之際,多有縻費之事,故差送蝟島,俾占餘利,典僕之得以保存者,正賴此耳。頃年金錫胄,設立蝟島僉使,而李師命爲全羅監司時,本館魚箭,使僉使主管,每年納稅銀三百兩於本館,其餘則私自取用,蓋以本館所納稅銀之數言之,則雖僉使句管,無異典僕往來之時,而此魚箭,旣屬本館,則僉使之代行差奴之任,事體不當。且本館典僕之身役,比前無減,而自失此利之後,更無聊賴之事,凡干責應之際,怨聲藉藉,蝟島魚稅,自本館更爲句管,以爲典僕輩保存之地,未知何如。知事閔黯曰,臣待罪本兵,而蝟島鎭設立事目,未及得見,故雖未知曲折之如何,而蝟島魚箭,自昔旣屬於成均館,則僉使似無主管之事而然,事貴詳審,不可輕易斷定,令廟堂考見蝟島鎭設立文書後,商議稟處,何如?上曰,令廟堂商議稟處。備局謄錄
上在昌德宮。停常參,只晝講。
下直,忠洪都事宋儒龍。
府啓,㮒·煥·爀事。見上答曰,亟停勿煩。
院啓,李尙眞·李世華事。李事。竝見上臣等,以㮒·煥·爀等放歸之命事,爭執數月,尙未允從,方切悶鬱之懷,昨伏承聖批,十行溫音,備細開喩,臣等欽仰聖明,曲盡敦親之義也。今日在廷之臣,孰不知聖意之攸在?而王法至嚴,旣不可撓屈,公議至重,又不可違拂,則臣等之苦口力爭,豈專在於强聒不已,必欲角勝,而不體惻怛之盛意哉?噫,聖明之所主者,私恩也。臣等之所執者,公法也。決不可爲私恩而撓公法,請還收緣坐罪人㮒放釋,煥·爀等放歸田里之命。頃者,羅州牧使孫萬雄之除朝辭赴任也。吏曹下吏,持官敎下去,假稱有傳旨,使之講七事聽別諭,至於擧姓名呼爾汝,事之可駭,莫過於此。該吏則已自秋曹,囚禁嚴刑,而孫萬雄之忍受其辱,不爲枚報道臣,嚴囚重處,而因仍不送,其爲失體甚矣。處事若此,決不臨莅雄府,鎭伏民心,請羅州牧使孫萬雄,先罷後推。答曰,不允。尹·孫萬雄事,依啓。
晝講時,吏曹參議李玄逸,同爲入侍。入侍時,玄逸曰,小臣,以無肖似,屢承補予不逮之敎,殊極惶恐,而玆不獲命,旣忝職次,敢以區區願忠之意,略效補衮之誠,敢昧死陳達。頃年,因聖上舟水圖說之意,敢有纂集進御之事,猥蒙睿奬,至有虎皮賜給之恩,至今惶感矣。就其中喜聞過·納忠諫之說,尤三致意焉。聖明,想或留意矣。古之人君,設誹謗之木,陳敢諫之鼓者,所以廣言路也。人主雖和顔色而受盡言,人臣所欲言者,在十不能陳其一二,況摧塞之,推塞之耶?向者李尙眞所奏之箚,言頗鶻突,罪固罔赦,而李尙眞,曾在大臣之列,年且衰老,若用寬大之典,特命放歸田里,使盡餘年,則處分得宜,於聖德有光矣。頃於疏辭之末,略以此意,有所陳達矣。伏未知於聖意,如何?玆復冒死,仰達矣。上曰,儒臣箴戒之言,誠爲切實,可不體念焉。李尙眞,罪名旣重,固難寬貸,而儒臣,旣以疏陳,又復縷縷面達,其在待儒臣之道,不可不曲從。李尙眞,撤圍籬,中道付處。以上朝報
上在昌德宮。停常參,只晝講。
下直,平安兵使睦林奇。
兪夏謙啓曰,明日常參·經筵,取稟。傳曰,停。傳于兪夏謙曰,明朝領·左相牌招,使之卜相。傳于李瑞雨曰,平安兵使睦林奇,留待。
政院啓曰,事變假注書權重經,時無職名,使之付軍職,冠帶常仕,何如?傳曰,允。
府啓,臣等,以緣坐罪人煥·爀放歸田里之命,累月論列,而兪音尙閟,又有㮒放釋之敎,臣等竊不勝驚惑,隨卽爭執,倂請還收者,蓋以公議不可拂,王法不可屈也。卽伏見小報,復下煥·爀等一倂放釋之命,臣等之惑藉甚。日昨聖批,開諭備至,敦親之義,欲出之念,丁寧懇惻於十行之中,則臣等,豈不欲仰體聖心,將順其美,而屈法伸恩,終有所不可者,此臣等之所以苦口力爭,而不知止者也。豈意今者,不徒不允,又從而全釋之,聖人天覆之恩,誠無間然,而臺閣執法之論,不可但已,請加三思,還收㮒·煥·爀等放釋之命。護軍趙泰來,本以麤鄙濫猾之人,憑藉門蔭,濫冒仕籍,累典郡邑,專事貪饕,畿縣之流毒,嶺邑之肆虐,尙今藉藉人口,而及爲茂朱府使也,手段益滑,貪慾無厭,晝夜經營者,盡是攫奪之計,奸臟猥屑,指不勝屈,而姑擧其大者言之,則本府各倉,糶穀竝一萬三百餘斛,而收納之時,別用大斛大斗,又復高重,則一斛之入,幾至十九斗也。畢捧之後,除出其加剩者三四斗,合以作石,認爲己有,則厥數已千有餘斛,而又於糶分之際,稱以翻庫,獨與親密下人,閉門改量,而以四五節竹筒,揷入米石,流出三四斗,則民之所受一斛,多者僅十斗,小者只七九斗,故一邑之民諺曰,改量府使,竹筒府使,據此而民情之疾痛,可知也。酷取蜂蜜,旣捧於除役,又捧於書員,又復劫捧於養蜂之村民,旣捧還退,退而又捧,不盈不止,轉益層加,一年所捧,多至三十餘石,山氓之以陶爲業者,素無徵布之規,而逐村籍喚作匠人,春秋每徵二段木於一名,而嚴索乃止,民不堪命,逃散殆盡,廣搜閑丁,歲抄所餘,移簽於人蔘除役之案,數至一百六十餘石,春秋所捧一兩,猶爲不足,每名,春給米斗,至秋勤捧人蔘,而親執權衡,任自低昻,只取長大,必退細小,故納蔘者,轉貿遠峽,所費百倍,怨謗盈路,有不忍聞者,丁卯春設賑之時,一境之民,枵腹待哺,而許多糶穀,過閑不分,使民飢餒已極之後,乃以加剩取出之穀,改量竹筒之米,分與親密下人黃道亨·李義龍·韓大慶及李海種輩,三斗之價,定以綿布六升一端,一斗之直,定以麻布三升一端,知委民間,督令願受,邑民,非不知將有巨害,而至於救死,未免受出,而出價之後,乃始分糶於八月,及其秋成之後,綿布六升則徵以十二升,麻布三升則徵以七八升,陸續駄載,盡輸其家,卜重馬弱,至有致斃於中路者,本府田稅大同,例爲作木上納,而自其京家,備五六升木,防納該曹,該廳之後,或十升綿布,或以丹紬,或以細麻生苧布,準數督捧於民間,而或違期限,鞭扑狼藉,九十月當納之騎步番布,囚其次知,預捧於六月,而升非八九,不許捧納,則方農赤立之民,無計備納,乃各以一隻農牛,隣近郡縣,事窮勢急,則一牛之價,僅售二端木,其中有不能備者,乃以防納所捧細木,逐名出納,使之卽納,而二端之價,秋捧十二升木四端,且於上年秋間,調發煙軍,浮出德裕山棺板百餘板,而山下村民之私藏百餘板,又爲橫奪,使境內有馬者,載輸於三日程船所,或船運京中,或中路轉賣,其未及運者,賣於府民,又於今正月,浮出棺材十二板,使煙軍輸送於監營,以爲媚悅上司之計,浮取之時,運輸之際,煙軍之竭力,有馬之不支,亦可知矣。又有可駭可痛者,衙前官奴婢,及各面面任,朔望衙日及軍兵點考之時,瞰其未聚,卒然出坐,閉門點考,有須臾不進,未及入門者,盡令書闕,而徵壯紙一束,而自衙中出給,已經官印之紙,使之畢納,此紙出闕者,不得已或十斗白米,或以一端細布,貿納其紙,則其誑民虐取之狀,罔有紀極,此誠古今所未聞所未見之猾賊。且遞歸之時,所盜之物,三處輸運,猶未能盡,留置數百斛米於下人黃道亨等處,罪惡如此,一境之民,欲食其肉,而嚴畏國法,特未剚刃其腹中耳。奸贓如是,而齊烹未施,漢褒反加,邑民聞者,豈不驚惑,而有憾於淸朝賞罰之失當乎?設有些少別備,亦不過以浚澤殘膏,充爲媒進之資而已,請前府使趙泰來,所授賞加改正,拿問定罪。仍伏念,本道査覈,近來文具,下吏憚於前官,鄕所嫌於城化,雖有彰著之罪,不能直爲吐說,必復曲爲遮護,推官之所報於方伯,方伯之所報於朝廷,只是監色粧撰文字,則何足以嚴其實而得其情哉?如此奸貪,決不可泛然査覈,請依先朝已行故事,別遣御史,査得實狀,繩以重律,以嚴贓法。答曰,不允。末端事,依啓。傳曰,典獄輕囚,放釋。
晝講時,正言李文興亦爲入侍。入侍時,李文興啓曰,請還收㮒放釋,煥·爀放歸田里之命。見上上曰,毋庸瀆擾。又啓曰,李世華遠竄還收事,累次論列,而不賜允兪,臣竊以爲不然也。世華之疏,雖極繆戾,含弘優容,實是聖德之輝光,因疏獲譴,且非淸朝之美事。李尙眞,旣已酌處,則世華之獨不蒙均施之恩,終有所未安者,請還收李世華遠竄之命。上曰,毋庸瀆擾。上曰,㮒旣已全釋,煥·爀等亦一體全釋。李湜啓曰,緣坐罪人煥·爀等全釋事,命下矣。臺諫,方以還收論啓,傳旨不得捧入之意,敢啓。傳曰,知道。燼餘朝報
禮曹啓曰,卽接奉常寺所報,則莊烈王后練主造成處所,爲先定奪云。取考謄錄,則乙卯年仁宣王后練主,庚申年仁敬王后練主,甲子年明聖王后練主,造成於慶德宮資政殿月廊,奉安于資政殿,乙卯年顯宗大王練主,造成於時御所宣政殿月廊,奉安于宣政殿矣。今此練主造成處及奉安處所,以何殿爲之乎?敢此仰稟。傳曰,造成於資政殿月廊,奉安于資政殿,可也。禮曹謄錄
備邊司啓曰,全羅道蝟島鎭所屬成均館魚箭,因大司成李玄紀所啓,令廟堂稟處事,命下矣。祖宗朝,賜給魚箭於太學,實出優待多士之典,而時有緩急,事有輕重,海防創設,旣係重大,不宜以一人一時之見,容易變通,蝟島,處於南方各路之要衝,當初設鎭,旣有意見,而新設之處,事多齟齬,移給魚箭,蓋爲島民安接之計。島中,旣無一片耕種之地,居民所靠,只在漁採,而今若還屬漁箭於成均館,則館差,憑藉奪利,必不無島民難支之患,朝家前日之處置,反歸虛地,僉使輸送稅銀之數,亦無異於典僕往來之時,則其在本館,實無所損,典僕輩一時稱冤之言,決難曲從,成均館魚箭,依前仍屬蝟島,何如?傳曰,允。
平安兵使睦林奇留待引見入侍時,林奇曰,臣曾任全羅兵使時,因筵臣所達,本道錦城山城,泉水不足,不合守城,山城形勢,本道巡察使與節度使,一同看審,罷置與否,相議啓聞事,自備局關文下送,而其時道臣遞易,故小臣,不得偕往看審矣。然臣曾於巡歷時,詳觀本城形勢,誠甚險阻,至於井泉,無異於他山城已完之城,棄之可惜,敢此仰達。上曰,令廟堂稟處。
晝講入侍時,同知事閔宗道曰,我國軍餉,年久則每患腐傷,江都之米,每年移轉京畿各邑,以爲改色之計,南漢則近年來,軍餉大縮,無可移轉各邑之物,而江都之米,則畿甸各邑之民,不勝其移轉之弊,臣竊念秦之敖倉,自始皇始轉輸,以爲楚·漢相戰時爭取之資,隋之洛口倉,歷開皇·大業四十餘年積儲,至于李密,以爲據食之物,其倉穀之歷久不敗者,必有其術矣。中國軍食,皆蒸米以儲,故歷累年不腐云。臣試欲探知,頃年,招致副使帶行之譯官,使之善爲探問,學得以來,而但慮臣之所欲,未知譯官,必能奉行,自備局分付於副使書狀,期於善探以來,何如?上曰,中原軍餉之久儲不敗曲折,使今行使臣,善探以來,可也。以上備局謄錄
上在昌德宮。停常參·經筵。
午時未時申時,日暈。
賓廳,卜相封入。
正言李文興啓曰,臣於日昨筵中,以還收緣坐罪人㮒放釋,煥·爀等放歸田里之事,論啓,而伏承毋庸瀆擾之批,實有歉於轉環之美,臣固慨然矣。退歸之後,得接小報,煥·爀等一倂放釋之敎,遽下於意外,臣不勝愕眙之至。臣以蕪辭拙語,累次爭執,旣不能感回天聽,反啓强拂公議,輕視臺諫之漸,臣罪大矣。何敢一刻仍冒?請命遞斥臣職。答曰,勿辭,退待物論。
府啓,請還收㮒·煥·爀等放釋之命。答曰,勿煩。
正言李宇晉啓曰,臣於緣坐罪人煥·爀等放歸田里還收之啓,數日聯名矣。聖上,不唯不賜允兪,遽下全釋之命,臣於此,不勝慚恧之至。此無非如臣疲劣,忝居言地,不能感回天聽,反啓輕視臺閣之漸,臣何可一刻仍冒乎?請命遞斥臣職。答曰,勿辭,退待物論。
大司諫權瑍啓曰,臣卽伏見同僚避辭,以煥·爀等一倂放釋事,有所不安者,還收之請,才陳於前席之對,而全釋之命,遽下於罷出之後,臺啓之不足槪於聖心,可知,臣亦連日參啓者也。心誠愧恧,有不敢晏然者,如臣無似,忝叨匪據,絲毫無補,連事瀆擾,臣罪尤大,臣不可苟冒於臺端,請命遞斥臣職。答曰,勿辭,退待物論。
答刑曹判書尹以濟疏曰,省疏具悉。卿其安心勿辭,從速行公。元疏缺以上燼餘朝報
有政。以金德遠爲右議政兼承文都提調,李聃命爲都承旨,李沃爲工曹參判,李徵龜爲羅州牧使,權重爲副司正,李后沆爲副校理,李泰龜爲修撰,南重淮爲工曹佐郞。
上在昌德宮。停常參·經筵。
下直,振威縣令尹以復。
掌令金元燮,持平柳栽·金文夏啓曰,臣等,伏見昨者諫院多官,以有緣坐罪人煥·爀等一倂放釋之命,有所不安,相繼引避,處置歸於本府,而臣等,亦以此事,爭執已久,則其不能感回天心,反啓輕視之嫌,與諫臣無異,當自訟之不暇,何可晏然處置乎?請命遞斥臣職。答曰,勿辭。
掌令李雲徵啓曰,臣於日昨,以緣坐罪人煥·爀放歸田里之命,連有論執,未蒙允許,又下放釋之敎,臣竊意殿下此擧,雖出敦親,未免屈法,故與同僚,隨卽爭執,敢伸王章而已,未審其爲輕視臺閣之漸,昨伏見小報,諫院諸臣,皆以爲嫌,相繼引避,今日同僚,亦以此引避云,而臣獨賤疾苦劇,不能聯名,日勢已晩,始僅來避,所失尤大,請命遞斥臣職。答曰,勿辭。
行大司憲李宇鼎啓曰,臣於煥·爀等事,曾已聯名矣。不顧執法之論,反下全釋之命,則難安之勢,與同僚無異,此無非如臣疲劣,忝居首席,言不見重之致,何敢一刻仍冒乎?强疾詣臺,最後自列,所失尤大,請命遞斥臣職。答曰,勿辭。
李湜啓曰,掌令金元燮·李雲徵,持平柳栽·金文夏,大司憲李宇鼎,再啓煩瀆,退待物論矣。答曰,知道。
藥房啓曰,近來炎熱轉甚,伏未審聖體,若何?臣等,不任仰慮,敢來問安,卽因醫官所傳,伏聞元子癤患,幾盡差安,是則伏幸,而自昨日,又有微感咳嗽鼻涕等症,此是近日時令通患,雖不爲大段,不可不及時和解,故消暑敗毒散五貼,旣已劑入,以爲通乳責效之地,而夜來症候加減,何如?不任憂慮,竝此問安。答曰,知道。無事。元子微感鼻涕等候,顯有差減,而咳嗽比昨似加矣。
中殿,藥房問安。答曰,知道。以上燼餘朝報
上在昌德宮。停常參·經筵。
藥房啓曰,大雨達宵不止,伏未審聖體,若何?臣等區區伏慮,敢來問安,仍伏想元子微感鼻涕等症,昨已頗減,則夜來又有加愈之效,而咳嗽之候,與昨亦復,何如?答曰,知道。無事。元子所患,比昨加愈,勿爲逐日問安。
中殿,藥房問安。答曰,知道。
玉堂箚子。大槪,請正言李文興·李宇晉,大司諫權瑍,掌令金元燮,持平柳栽·金文夏,掌令李雲徵,大司憲李宇鼎竝命出仕。略陳所懷於箚末,誡誨之言,予當留心體念焉。
左議政睦來善箚子。大槪,臣迫於嚴召,忍死就職,數日之內,症勢十分添重,今日藥房問安,亦未進參,臣罪萬死,兼帶內局都提調,爲先遞改事。入啓。答曰,省箚具悉卿懇。以疾別無所傷,卿其安心勿辭,從容善攝。仍傳曰,遣史官傳諭。
右議政金德遠箚子。大槪,纔遞旋授,益復悶縮,病勢沈痼,無望自力,玆敢略暴危悃,冀蒙恩遞事。入啓。答曰,省箚具悉卿懇。前者勉副,蓋出於一時慰安之意,而實有待於今日也。此時輔弼之任,捨卿德望而其誰?卿其須體思想之意,安心勿爲撝謙,速出論道,以副上下之望。仍傳曰,遣史官傳諭。以上朝報
上在昌德宮。停常參·經筵。
下直,昌寧縣監姜相周,麻田郡守李菂,海都事呂必容,陰城縣監吳世周,咸興判官鄭重昌,眞寶縣監慶雲會,楊州牧使南益熏,振威縣監尹以復。
政院啓曰,大臣·備局堂上,來會賓廳矣,敢啓。傳曰,微有不平之候,過數日後來會。
藥房啓曰,卽伏聞下政院之批,以微有不平之候爲敎,臣等不勝驚慮之至。近者日候,涼熱不齊,將理最難,伏未審玉候違和,輕重卽今,何如?臣等區區憂慮,敢來問安。且臣卽與諸醫入診,及時議藥之意,竝此仰稟。答曰,知道。他無患處,而近因暑熱,自再昨口味微淡,水刺厭進,移時酬酢之際,恐有添傷之慮故也。以此議藥,勿爲入診。大殿,藥房·政院·玉堂問安。答曰,知道。勿爲問安。
藥房再啓曰,臣等,伏承聖敎,卽與御醫崔聖任等詳議,則皆以爲,自上口味微淡,水刺厭進,必是暑濕所致,淸暑六和湯,加山桅炒·黑枳角各七分,連進三貼,宜當云,此藥卽爲劑入之意,敢啓。傳曰,知道。
吏曹參議李玄逸上疏。大槪,臣久放山野,素乏甄別之識,尸居天官,恐貽匪據之誚,伏乞特賜鐫改,以重官方,以安私分事。入啓。答曰,省疏具悉爾懇。已悉如渴之意於前後之批矣。復何多誥?須體至意,安心勿辭,從速行公,以補不逮。
左議政睦來善箚子。大槪,病重不得察職,惶縮罔措,冒死陳懇,乞遞本兼諸任,以安私分,仍附所懷於箚末,以備財察事。入啓。答曰,省箚具悉卿懇。所患如此,予用慮念,不得進參,有何所傷?李世華,負犯極重,實難容貸,而元老箚語,若是之勤懇,特令該府放送,申厚命事,卿箚亦頗得宜,予甚嘉歎,而御史一款,當令廟堂稟處,卿其安心勿辭,從容善攝,臥閤論道,以副予望。仍傳曰,遣史官傳諭。
大司諫權瑍啓曰,卽者臣,承牌招詣臺廳,伏聞大臣,以不擧劾江春監司申厚命事,重斥臺臣,至以國綱解弛,公議不張爲言,臣不勝悚然之至。申厚命,卽臣姻家也。雖有可論之罪,法當相避,而旣被大臣之斥,不敢晏然,臣之冒據首席,已近一月,而涓埃未效,日事瀆擾,臣誠愧恧,無地自容,請命遞斥臣職。答曰,勿辭,退待物論。
正言李宇晉·李文興啓曰,卽伏聞大臣陳箚,以不擧劾申厚命爲非,大斥臺臣,至以國綱解弛,公議不張爲言,臣等,不勝瞿然之至。私借驛馬,乃在京褊裨之所懇於都事者,而非在營監司之所知,推治郵卒,果爲非矣。以其間委折,未及詳覈,輕劾道臣,事面亦重,故未卽擧正,今者大臣之斥如此,臣等不職之失著矣。請命遞斥臣等之職。答曰,勿辭,退待物論。
掌令金元燮啓曰,茂朱前府使趙泰來之毒虐生民,浚削膏血,攫財攘貨,窮兇極惡之狀,日昨論列,猶不足盡其百分之一,則狼藉奸贓,實古今所無,貪饕如此,罪惡如此,斷不可不別爲査究,而近來本道査覈,已成文具,雖道臣差定,査官所差,査官,自是道內隣近守令,則不但體貌甚輕,或牽顔面,或憚聲勢,遷延時日,姑緩其機,旣不肯亟爲査詰,而罪人,且欲幸脫其罪,百般謀計,發遣親人,誘脅監色,使不得言,監色,亦顧念他日,不敢從實直招,則畢竟史官登報,不過粧撰之文字而已,若不別遣朝臣,急加究覈,則泰來之如此,古今所無之姦贓,斷無窮覈情實之路,且別遣御史按贓,曾有孝廟朝故事,及己未年前例,則臣之愚意,竊以爲此足爲今日之證援,而恐亦無損於事面,故請拿之啓,因請別遣,至於蒙允矣。卽伏見大臣箚辭,則以別遣御史,前所未聞,自有規度,不可違越,無前之擧,不可創開,爲非,臣愚騃蒙瞀,闇於事體,初不識水陸之有異,乃有此做錯之失,至於江春監司申厚命事,大臣,又以國綱解弛,公議不張爲非,而申厚命,卽臣之妹婿也。設有所失,法當相避,以此以彼,何敢一刻仍冒,以汚臺席,請命遞斥臣職。答曰,勿辭,退待物論。
掌令李雲徵,持平柳栽·金文夏啓曰,近日治贓之法不嚴,互相容隱,已成痼弊。故臣等,於日昨茂朱前府使趙泰來請拿之啓,旣詳陳其姦狀,仍請遣御史按覈者,蓋恐其遷就,究覈之際,必有與本邑下吏輩,交相往來,或請托於査官,以爲自免之計,故欲及其奸計之未行,先事明査,使不得自逭也。況別遣御史按贓,亦有孝廟朝故事,及己未前例,本非創自今日,故臣等,敢有所請矣。今聞大臣,以此爲非,臣等論事不審之失,著矣。至於申厚命事,臣等,雖聞其輕罪郵卒之說,而未聞私用驛馬之失,其他委折,亦皆全然未聞,今伏聞大臣箚辭,則以臺閣之臣,終不擧劾,大以爲非,實不勝惶愧之至。臣等,忝叨耳目之任,漠無聞知,有同聾瞽,當論不論,墮壞臺體,何敢一劾苟冒乎?請命遞斥臣職。答曰,勿辭,退待物論。以上朝報
上在昌德宮。停常參·經筵。
申時,日暈。酉時,日暈兩珥。夜一更,流星出河鼓星下,入牛星上,狀如拳,尾長三四尺許,色赤。
兪夏謙啓曰,上候方在未寧中,平復間,視事,頉稟。傳曰,知道。
藥房啓曰,夜來雨氣沈鬱,伏未審聖體調攝,若何?臣等不勝仰慮之至,昨日淸暑六和湯三貼劑入矣。伏未知進御後,其有差勝之效乎?臣等終宵憂慮,敢來問安。且元子所患咳嗽之症,數日來,亦復何如?竝此仰候。答曰,知道。味淡之候,比昨少歇,而水刺厭進,姑無加減,湯劑昨已進御,而元子所患,今已差愈矣。
大司憲李宇鼎啓曰,臣忝叨匪據,連有疾患,日尋辭單,徒事苟度,隨人引避,已極疲劣,病未赴召,罪積違慢,繼伏聞大臣,以江春監司申厚命不卽論劾,有所陳箚,至以國綱解弛,公議不張等語,大加非斥,兩司諸臣,相繼引嫌,一郵卒推治之事,輾轉至此,其間委折,姑舍勿論,可言不言之失,臣亦有之,而昨緣病苦,未卽自列,經宿之後,今始來避,所失尤大,請命遞斥臣職。答曰,勿辭。
李湜啓曰,大司憲李宇鼎,再啓煩瀆,退待物論矣。傳曰,知道。
玉堂箚子。竝引嫌而退,當論與否,姑舍勿言,有以連姻,法應相避,則不言之責,非所與知,請遣御史,意在詳査,而事異常規,重被非斥,則前例爲證,難免不審,郵卒推治,事雖微細,而匪公伊私,致有物議,則不卽擧劾,殊失臺體,請大司諫權瑍出仕,掌令金元燮·李雲徵,持平柳栽·金文夏,正言李宇晉·李文興,大司憲李宇鼎竝命遞差。答曰,依啓。
答右議政金德遠箚曰,省箚具悉卿懇。已諭至意於前箚之批矣。卿胡不諒,連章祈免,若是其邁邁乎?心切愕然,無以爲諭,至於不腆常廩,尤不必過辭,卿其安心勿辭,速出論道,以副如渴之望。仍傳曰,遣史官傳諭。元疏缺
右承旨安如石辭職上疏。入啓。踏啓字。元疏缺以上燼餘朝報
上在昌德宮。停常參·經筵。
卯時,有霧氣。午時,日暈。酉時,日暈右珥。
下直,晉州牧使任堂。
藥房啓曰,伏未審夜來,聖體調攝,若何?前劑入淸暑六和湯,連日進御之後,口味微淡,水刺厭進等候,視前,何如?臣等不勝憂慮,敢來問安。答曰,知道。味淡厭進等候,日漸差勝矣。勿爲逐日問安。
中殿,藥房問安。答曰,知道。
獻納李東標疏曰,伏以臣於本月初五日,伏見本道巡察使李玄錫傳諭,恭審聖旨,不許臣辭職,令臣從速上來,臣聞命悸恐,不敢更有煩瀆,唯以母病危篤,委頓床席,年近八十,喘息綿綴,臣獨子無兄弟,不忍遠離,徊徨累日,情勢窘蹙,臣母,憫臣違命,勸臣速行,病裏憂惶,又添一撓,臣黽勉登道,復値潦雨,溪澗漲溢,間關跋涉,僅得來伏城外,伏聞又有薇垣之命,臣驚駭震越,益無所容,前除未謝,新命又下,臣是何人,異恩稠疊,況玆言責之地,決非如臣闒茸,所可承〈?〉雖在平時,尙不可人人輕授,矧今國家多事,豈可使疲劣庸愚,虛竊寵榮,以取僨敗,而不之恤乎?且臣帶職在外,已過兩月,當國有大事之日,不得與諸臣伏閤之列,進退無據,罪戾山積,臣實慚惶,不知所出,罪之不加,恩反隨之,臣於此,何敢貪冒殊榮,受人嗤點,以爲當世士夫之羞哉?伏乞聖慈,特命遞斥臣職,因治臣罪,以爲逋慢不職者之戒,抑臣有區區所懷,不敢不冒死略陳於天地父母之前。臣在嶺南時,伏聞副護軍趙嗣基,自謫所歸,中路進一疏,臺論峻發,至請竄迸遐裔,臣初不知其疏所言何事,竊私心訝之,嗣基一生,以言獲罪,今於十年投荒之餘,行未至家,又復妄發,自陷罪釁,其情亦甚可愍,及得見其疏本,臣不覺愕然之至。嗣基,年旣老耋,其言之昏謬,固不足深責,語犯宮闈,有駭觀聽,本情必無他意,而顚妄之罪,在所難免,臺啓之停,一何太遽,臣竊惜之。且念吳斗寅·朴泰輔等,雖有妄言妄作之罪,然殿下,旣貸死流竄,而卒死於道,數日之內,相繼殞命,以殿下好生之仁,亦必有怛然於中者,死者已矣。事定之後,亦宜少霽威怒,明示悔端,加之以恤典,此豈非大聖人包荒之度哉?李尙眞減宥之典,已從儒臣之請,李世華全釋之命,亦允大臣之箚,凡在瞻聆,孰不欽仰盛德,而惟是尙眞,未蒙全釋,此亦非王道蕩蕩,一視同仁之道也。噫,臨事爭論,臣子之分也。聽與不聽,殿下之事也。設令殿下今日之事,立殿下之庭,食殿下之祿者,皆順殿下之旨,從殿下之令,無一人敢言者,則殿下,謂殿下之臣,何如也?今日殿下之臣,凡在言責之地者,未嘗不極言竭論,而猶以伏閤驟止爲恨,此豈皆不忠於殿下,而不恤國家之計哉?誠以臣子之分義當然故也。分義所在,冒死抗言者,殿下,亦當視以爲當然,豈可深罪之乎?其間雖或有不擇之語,無倫之說,殿下,猶宜寬以容之,置而勿問,而天威震疊,群下失措,摧阻挫折,顚倒蒼黃,終不敢自盡於大事之際,人情凜凜,以言爲戒,後雖有硬脊强頂之士,又誰肯冒椹質甘鼎鑊,爲殿下死者哉?天無私覆,地無私載,日月無私照,雷霆無竟日之怒,殿下,獨奈何重一言之悔,而輕失四方之望乎?臣與朴泰輔·李尙眞等,素昧平生,臣何敢觸冒嚴威,爲數臣遊說哉?只以區區憂愛之忱,直欲納吾君於大中至正之域,敢於祈免之章,妄言及此,臣罪萬死,臣罪萬死。答曰,省疏具悉。趙嗣基之因自己發明之疏,語涉先后,極其悖妄,而原其本情,斷無他意,故朝家旣已酌處,臺臣亦已停論矣。第其所犯,雖涉無他,所關頗重,不可不重究,令該府遠竄,而至於被罪諸人,業已區別處分,則今玆云云,太涉無嚴,而況今則分義旣絶,大事已定之後,伏閤驟止之恨不恨,何敢擧論於今日乎?殊甚駭然也。元疏,踏啓字。
答東平君杭疏曰,省疏具悉卿懇。已諭懃懇之意於前疏之批矣。卿胡不諒,連章控免,若是其太過乎?心竊缺然,無以爲諭,今玆新命,簡在予心,僉意皆同,此時專對,捨卿其誰?宜體至意,更勿過辭,安心往來。元疏缺以上燼餘朝報
有政。以李壽徵·裵正徽爲掌令,李浚·金正夏爲持平,李麟徵·趙湜爲正言,兪夏益爲大司憲,朴鎭圭爲承旨。
上在昌德宮。停常參·經筵。
下直,咸鏡監司柳命堅,鎭川縣監柳晑。
左議政睦來善鍼灸呈辭。入啓。傳曰,安心調理,遣鍼醫看病。
有政。吏批啓曰,吏曺佐郞李玄祚,身病猝重,不得行公,改差,何如?傳曰,允。以睦昌明爲知義禁,姜鋧爲兵曹參議,李東標爲兵曹正郞,李玄祚爲獻納,李時格爲訓鍊副正,權愈爲都摠管。
副修撰李濟民上疏。大槪,敢暴病重實狀,冀蒙恩遞,兼陳區區所懷,以幸察納事。入啓。答曰,省疏具悉。泰輔等,負犯甚重,揆以王法,決難容恕,驟止恨不恨之更爲提起於今日,實涉無謂,而因辭疏踏啓字,亦與特遞有異,則喉司之不爲覆逆,勢固然也。疏末誡誨,出於憂愛之誠,予用嘉尙,可不體念焉?爾其勿辭,調理察職。
右副承旨李湜,同副承旨兪夏謙上疏。大槪,重被儒臣之斥,冀許遞免事。入啓。答曰,省疏具悉。爾等勿辭,從速察職。
持平李浚上疏。大槪,敢陳病難供仕之狀,冀蒙恩遞,兼陳所懷,以幸察納事。入啓。答曰,省疏具悉。憂愛誡誨之誠,予用嘉尙,可不體念焉?爾其勿辭察職。以上燼餘朝報
訓鍊都監啓曰,前修撰沈季良,都監郞廳,已爲啓下,而方在罷散中,時無職名,依例付軍職,冠帶常仕,何如?傳曰,允。訓局謄錄
上在昌德宮。停常參·經筵。
持平李浚啓曰,請加三思,還收㮒·煥·爀等放釋之命。措辭缺新除授持平金正夏,時在忠洪道天安地,請斯速乘馹上來事,下諭。答曰,不允。下諭事,依啓。
藥房提調臣李觀徵,副提調臣金海一啓曰,昨午驟雨,移時大注,日氣蒸鬱轉甚,達宵不已,伏未審聖候調攝,若何?淸暑六和湯進御之後,水刺厭進之症,亦復如何乎?臣等不任憂慮,敢來問安。且伏念玉候,纔入復常之境,而再明孝思殿朔祭,冒炎親行,則必有添傷之患,許令攝行,實合愼疾之道,竝此仰稟。答曰,知道。水刺厭進之候,已盡差愈矣。勿爲問安,攝行事,微恙已差,卿等勿爲過慮。
中殿,藥房問安。答曰,知道。
兪夏謙,以禮曹言啓曰,傳曰,東平君再疏,旣已批下,定日治裝,不容遲緩,拜表日趁卽推擇事,命下矣,傳敎矣。進賀兼謝恩,陳奏·奏請使拜表吉日,令日官推擇,則來七月十七日□時,方物封裹,同月十四日爲吉云,以此日時擧行事,知委,何如?傳曰,允。
李湜,以義禁府言啓曰,以忠洪監司狀啓,刑曹粘目,夏川副正椅,移本府處置事,允下矣。椅,今方待命,卽爲拿囚之意,敢啓。傳曰,知道。
李瑞雨,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
朴鎭圭啓曰,假注書洪墪,時無職名,依例付軍職,冠帶常仕,何如?傳曰,允。
又啓曰,右副承旨李湜,同副承旨兪夏謙,疏批已下之後,以情勢不安,皆不仕進,竝卽牌招察任,何如?傳曰,允。
又啓曰,右副承旨李湜,同副承旨兪夏謙,牌招不進矣。廳中位甚不齊,出納之際,事多苟簡,更爲牌招察任,何如?傳曰,允。
答黃海監司宋昌疏曰,省疏具悉。卿辭至此,令廟堂稟處焉。元疏缺
答吏曹參議李玄逸疏曰,省疏具悉爾懇。趙嗣基本情之斷斷無他,予亦知之,而第其所犯,關係重大,則不得不從重處分也。東標之疏,語欠稱停,極其妄率,一時警責,雖不可已,而此豈終棄之意哉?蓋其縷縷陳戒,亶出於憂愛之誠,予甚嘉尙,可不體念焉?此時天官佐貳,決不可輕遞,須體至意,安心勿辭,從速行公,以補不逮。元疏缺
正言趙湜啓曰,請加三思,還收㮒·煥·爀等放釋之命。見上答曰,勿煩。以上燼餘朝報
上在昌德宮。停常參·經筵。
□時,日暈。午時,地動,自乾方向巽方。
院啓,㮒·煥·爀等事。見上答曰,勿煩。
府啓,㮒·煥·爀等事。見上答曰,勿煩。
禁府,李箕疇,會寧府極邊遠竄。啓。
刑曹,李綽,朔州府定配。啓。
前奉事崔邦彦等上疏。大槪,臣等,與李箕疇,旣是同門同事,則其所受罪,理無異同,伏乞同被罪罰,以伸私義事。及幼學卞東䕫等上疏。大槪,臣等,目見斯文罔極之禍,不勝痛迫之忱。敢陳乞哀之章,而聖明,不惟不賜矜察,至有疏頭臣李綽竄配之命,臣等,名雖在下,元參一疏,則被罪之典,義無異同,請與李綽,同被罪罰事。呈政院,還出給。以上朝報
傳曰,今此綾原大君遷葬時,禮葬及一應諸事,令該曹考例擧行。禮曹謄錄
上在昌德宮。停常參·經筵。
大司諫權瑍,參知李后定三度呈辭。入啓。遞差。
院啓,㮒·煥·爀等事。見上答曰,勿煩。
府啓,㮒·煥·爀等事。見上利川府使許玧,到任以後,大小政令,一委下吏,吏緣爲奸,民不堪命,道臣之昨年殿最,以受制下吏爲目者,良以此也。向於驪州陵幸時,諉有需用,逐戶斂錢,卒無用處,本府,旣非小邑,則所捧,必亦不貲,其居官不謹之〈?〉可知矣。且其爲人反覆,行己賤汚,巧幻辭說,而欲掩行迹,奔走權門,而圖□虱附爲世唾鄙,羞與同列,如此之人,決不可置在衣冠之列,仍畀字牧之任,請利川府使許玧削去仕版。答曰,不允。朝報
上在昌德宮。停常參·經筵。
初昏,流星出心星,入巽方天際,狀如拳,尾長二三尺許。
左議政睦來善,鍼灸出仕。
左承旨金海一再度呈辭。入啓。遞差。
政院啓曰,三公送言于本院曰,臣等,以賓廳日次來待,而自上水刺厭進之候,差復屬耳,而今日日氣,蒸鬱太甚,且無大段急時定奪之事,姑爲退去,數日後,來待云矣。傳曰,日氣雖蒸鬱,水刺厭進之候,今已快愈,且久不引接,今日引見事,分付。引見時,江春監司申厚命遞差事,榻前定奪。
判義禁閔黯曰,宋時烈窮凶極惡之罪,彰著無餘,非待鞫問而可知。且祖宗朝,仁厚立國,未嘗有鞫問大臣之事,時烈罪雖貫盈,曾忝大臣之列,自上,問于大臣,酙酌處分,似宜矣。上曰,大臣之意,何如?領議政權大運曰,當初臺臣,請以鞫問,臣所未曉,時烈旣經大臣,年過八十,不必鞫問,自上參酌處分,似宜矣。左議政睦來善曰,臣意,與領相無異矣。右議政金德遠曰,自上參酌處分,恐無害於聖德矣。上曰,大臣之意如此,且其罪惡,不待鞫問,而彰著無餘,斟酌賜死。同義禁睦昌明曰,拿來都事,時未越海,別遣他都事乎?上曰,更遣他都事,持藥物下去,隨其所遇處,賜死,可也。閔黯曰,傳旨一款,何以爲之乎?上曰,前傳旨中,去其鞫問二字,改以賜死,付標以入。
大運曰,吏曹參議李玄逸,臣嘗一再見之,已知其爲博學君子矣。今聞筵席進講之際,敷奏明暢,足以輔導君德,啓發上心,與平昔所期待者相副云,誠爲喜幸矣。上曰,予亦初見,眞博古通今之士也。必須留在輔導之意,已言及矣。大運曰,自上以禮敦勉,使之久留輔導,則豈不幸甚?第年老之人,筋力有所不逮,雖不逐日入侍於筵席,而弘文館則每當開筵之日,循例請坐,似宜矣。上曰,雖不得逐日入侍,弘文館則循例請坐,可也。來善曰,此人不可縻以職事,必須以誠禮待之。大運曰,左相之言,誠是矣。此人,未嘗以事務自任,又以講學爲先,臣意則使之兼帶祭酒,亦爲士子矜式,而若無實職之時,則或以祭酒爲實職,似好矣。上曰,依爲之。
來善曰,十年廢錮之人,今方收用,而此外草野才行之士,亦必有之,今聞吏曹參議李玄逸之言,則林下博學修飭者,亦有數人云,若此之類,豈非可惜乎?近來別薦之擧,例多冗雜,各以私好薦之,徒開倖門,故世以爲別薦無益,今若抄擇薦主,使之一從公道,各擧數三人,則庶可得人,敢此仰達。大運曰,別薦之人,如非其人,薦主論罪可矣。上曰,曾前薦主過多,以致所薦不精,今則抄擇薦主,各別申飭,各薦人才,可也。
禮曹判書閔宗道曰,大臣,纔以人才別薦事,陳達,臣方待罪禮曹,故敢達矣。前敎官成大經,往在乙巳年,因求言上疏,極言故參議尹善道論禮之正被罪之冤,善道因此有量移之命,而生於武臣之家,不顧利害,獨自抗疏,此誠可嘉。且曾於其父母病革之時,皆斷手指。夫斷指,雖非禮經所載,其誠孝,亦有大過人者。且爲人剛明,可堪百執事之任,銓官之前後收敍,實循公議,而第年迫五十,尙滯參下,如此之人,問于大臣,別爲調用,似當矣。大運曰,前者成大經,因小臣陳達,得拜齋郞矣。蓋此人,當時烈方張之日,抗疏救善道,誠爲可嘉,且聞爲其父母,斷其二指云,其至行,亦可見矣。今若陞出六品,則似好矣。上曰,令該曹陞出六品,可也。
正言趙湜啓曰,㮒·煥·爀等事。見上上曰,勿煩。
持平李浚啓曰,㮒·煥·爀等事。見上上曰,勿煩。又啓曰,許玧事。見上上曰,先罷後推。以上朝報
有政。以李宇鼎爲判尹,權瑍爲黃海監司,李蓍晩爲承旨,閔就道爲大司諫,李玄祚爲吏曹佐郞,權珪爲副應敎,權歆爲檢詳,睦鼎儒爲禮曹參議,安如石爲參〈?〉尹深爲工曹判書,睦林一爲吏曹正郞,閔昌道爲獻納,沈橃爲校理。
引見時,戶曹判書吳始復曰,各殿供上及誕日各名日物膳,因年凶姑減矣。今則各司貢物,旣已復舊,供上權減之物,亦當依前例復舊,而以未及稟定之故,端午物膳,未得封進,誠爲未安,自今以後,辛酉·丙寅權減物種,竝爲復舊,何如?上曰,依爲之。
兵曹判書閔黯曰,禁衛營所屬各廳將官,丙寅十二月以後五等褒貶,連以都提調有病故,俱不得等第,今則所當竝爲磨勘,而但都提調以下堂上,旣非其時之人,將校亦多移易,今何以知其能否而殿最之乎?在前如此之時,例有蕩滌之規,故敢此仰稟矣。領議政權大運曰,非但禁衛營,社稷署,訓鍊都監諸處亦然云,令該曹卽爲草記啓達,丙寅以後未磨勘褒貶,一竝蕩減,何如?上曰,依爲之。禮曹謄錄
引見時,上曰,禁府朴廷藎等四人連刑當否議啓之命,不過愼獄體重人命之意,而大司憲,昨以此事,有所疏陳矣。禁府堂上,時方入侍,議啓,可也。知義禁柳命天曰,臣有身病,久未參坐,故迄未議啓矣。大臣今方入侍,下詢處之似當,而大槪朴廷藎·金起門·卞爾輔等,情節無異,厥罪惟均矣。上曰,三人之罪,少無異同矣。右議政金德遠曰,三譯,俱有隱情,而終不直吐,論其罪狀,豈有輕重哉?韓錫祚則初不涉於三譯之事,因李玄紀所達,以其使行時行賂先容之事被拿,而其時首譯已死,渠雖有所犯,似無直告之理,而比諸三譯,則似有間矣。命天曰,錫祚,雖非首譯,豈不知先容節次乎?先容一款,昭載日記中,而渠乃全然諱之,誠極痛惡矣。左議政睦來善曰,錫祚所坐,與三譯有異,三譯則少無可恕之端,而錫祚則旣無顯著之事,且受三次之刑,一向刑推,似非接獄之體矣。上曰,三譯則情狀少無異同,而卽今吳始壽,旣已伸冤,此獄雖不係於伸冤之道,而其搆大臣之罪,不可不懲,勿拘日次,連爲嚴刑,錫祚則已加三次之刑,還發配所。命天曰,李慶和·金時徵,何以處之乎?上曰,放送,可也。禁府謄錄
引見時,閔黯曰,軍兵直定之規,不無弊端,故自朝家,才已防塞矣。軍兵中,自得頉減之類,來告本營,而一切不許,歸之於本官,則本官,推移先定於督責之處,自得閑丁者,反不得頉下,事涉冤痛,揆以軍政,亦涉虛疎,父子兄弟完聚之事,亦是軍門應行之法,其時,但以軍案割裂爲慮,至請停罷,完聚之法,只爲付標而已,元無割裂之弊,況割裂之事,其弊甚少,完聚之法,軍情大願,已定之軍,尙許完聚,則未定之子枝,爲先置簿,待年充定於其父兄之保,亦是軍政之所不可已,頃日榻前,因御營大將尹以濟陳達,子枝保及父子兄弟完聚之事,旣得以復舊急定之事,則爲自廳置簿後,査問有無於本邑而代定矣。同是軍門,不宜異同,本營亦依此爲之,何如?上曰,與御營廳,一體爲之,可也。訓局謄錄
引見時,閔黯曰,故東陽尉申翊聖家折受全羅道靈巖地所安·飛建兩小島,甲子年金錫胃爲禁衛提調時,以銀子一千三百五十兩買得,而本島所有船材·箭竹等物,自本營句管長養事,定奪,分付矣。丁卯年,此兩島,混入於水使宜松山啓聞中,本島穀物所載一小船改槊時所用材木,反加禁斷,司僕屬島中,他軍門亦有啓請移屬者,則本營雖不得他島,給價買得之島,亦爲被奪箭竹·松材,俱是軍門要用之物,若屬本營之後,則本營所管,只此兩小島,其爲禁斷長養之道,似勝於水營句管通一道諸島時,他日未必不爲國家之用,依前定奪,所安·飛建兩島,則專屬本營,何如?上曰,屬於禁衛營,可也。
黯曰,兵曹判書,古無軍官,故相臣洪重普,爲判書時,設置堂上軍官三十員,半屬於判書,半屬於禁軍別將,蓋爲堂上禁軍區處之地,而自此以後,作一中人·庶孽堂上之窠,中間金錫胄爲禁衛都提調時,又設八員,屬之於都提調矣。昨年南九萬,奏罷李師命新設別軍官也。此等窠,一倂罷之,有闕勿補,而其代則差出禁衛大將軍官三十員,禁衛軍官,用兩局例,俱是堂下武士也。堂下武士,旣多進取之階,庶孽中人堂上,元無應付之職,此類所望,惟在於此窠,得以久勤遷轉,故春間陵幸時,至於上言請復而見閡,其爲缺望,當復如何?此類,旣許其赴科,又因其武才,陞堂上者甚多,其中年少好身手可用之人,亦自不乏,而他無調用之路,豈不有乖於國家用人之道乎?都提調軍官,兩局所無之事,今不必更設,而至於判書·別將軍官,居常雖似不緊,脫有緩急,將兵之官,不宜無手下褊裨,臣意則禁衛軍官三十員內,十五員姑爲減除,判書軍官十五員,則仍舊塡差,都提調軍官八員減除,別將軍官十員仍存,依前調用久勤,以慰其心,似乎合宜,已爲問議于大臣,敢此仰達矣。上曰,依此變通。以上禁營謄錄
引見時,禮曹判書閔宗道曰,宣惠廳嶺南倉,介在於軍資·賬恤兩倉之間,倉底居民十餘戶,名爲募入,常時守護,有同典僕矣。頃因常平倉失火之事,倉底居民之作家逼近者,使之撤移,不但渠輩入接無地,守直無人,亦甚可慮,本倉北墻外,有軍資監次知空垈一日耕,近處士人,納稅本監,今方耕種木花,若得此地,則募入人等,可以作家移接,其代則依常平廳例,以籍沒田,劃給本監,今年木花耕種之價,自本廳,量給米斗,何如?上曰,依爲之。
宣惠廳啓曰,本廳郞廳權胄,明敏曉事,江倉營造之役,專管監董矣。昨日政,除拜陜川郡守,鳩聚材瓦,料理工役之事,不可付之於未詳首末之人,權胄新授之任,今姑改差,仍任郞廳,以爲完役之地宜當。且陜川,累月曠官,新迎人馬,久滯京中,新官赴任,一日爲急,令該曹卽爲開政,以在京無故人差出,數三日內,催促發送,何如?傳曰,依啓。以上宣惠廳謄錄
上在昌德宮。停常參·經筵。
未時,日暈右珥。
領議政權大運箚子。大槪,更申前席之懇,乞遞新授提調之任事。入啓。答曰,省箚具悉卿懇。卿之固辭至此,禁衛都提調之任,今姑勉副,卿其安心焉。仍傳曰,遣史官傳諭。
院啓,㮒·煥·爀事。見上答曰,不允。
府啓,㮒·煥·爀事。見上筵中,有譯官韓錫祚還發配所之命,臣等,竊以爲不然也。搆殺大臣,何等罪惡,譯屬之行賂先容,因政院日記而已著,則渠輩之抵死牢諱,誠極痛駭,鉤得事情,不一其端,其間雖有緊歇之少異,而獄事未究竟之前,決不可輕先區別,停刑發配,請還收譯官韓錫祚還發配所之命。答曰,不允。
禁府都事朴履實,罪人宋時烈賜死事,出去。
忠洪監司書目,懷德兼任鎭岑呈,以司直宋奎濂辭職上疏上送事。啓。答曰,省疏具悉。卿辭至此,兩司提調之任,當許遞焉。
京畿監司書目,衿川呈,以司直李奎齡辭職上疏上送事。啓。答曰,省疏具悉。卿辭如此,掌苑提調之任,當許遞焉。以上朝報
上在昌德宮。停常參·經筵。
酉時,日有左珥。
吏曹參議李玄逸上疏。大槪,力疾供職之餘,疾勢增添,僵伏旅次,呻呤度日,伏乞俯察微懇,特賜鐫免,以重官方,以安私分事。入啓。答曰,省疏具悉爾懇。前後固辭,乃至於此,一向强迫,亦有乖於待儒臣之道,本職,不得已許遞,以安爾意,須體勤懇之志,久留京邸,出入筵席,以補不逮。
院啓,㮒·煥·爀等事。見上答曰,勿煩。
府啓,㮒·煥·爀等事。韓錫祚事。竝見上答曰,勿煩。
禁府啓曰,上典家衝火作變罪人今禮,旣以拿囚,依法例,三省推鞫,何如?傳曰,允。以上朝報
上在昌德宮。停常參·經筵。
未時,太白見於巳地。初昏,流星出天中,入巽方天際,狀如鉢,尾長二三尺許,色赤。夜三更,流星出箕星上,入南方天際,狀如甁,尾長四五尺許,色赤,光照地,有聲。
政院啓曰,昨日,前奉事李萬亨等,幼學朴世輝等,或稱時烈門徒,或稱多士,相繼投疏,伸救宋時烈,臣等以爲,頃日李箕疇·李綽等之疏,不賜批答,倂施投畀之典,今不可捧入,故相議退却矣。少間,結束色吏及守門將來言,呈疏人,相率聚哭於敦化門外云,臣等,不勝驚駭,分付兵曹,卽令啓達,則終始推諉,尙不擧行。闕門外,公然聚哭,是何等變,而置之尋常,終無推治之擧乎?兵曹所爲,殊甚未便,請當該堂上·郞廳竝推考,呈疏人,聚哭首倡者,令攸司摘發科罪,何如?傳曰,允。
院啓,㮒·煥·爀事。見上答曰,勿煩。
府啓,㮒·煥·爀事。韓錫祚事。竝見上答曰,勿煩。以上朝報
掌樂院官員,以提調意啓曰,今六月初三日大臣·備局堂上引見時,因禁衛營五等褒貶磨勘事,諸各司丙寅以後褒貶,一倂蕩滌事,命下矣。本院戊辰秋冬等未磨勘褒貶,亦爲蕩滌之意,敢啓。傳曰,知道。禮曹謄錄
禁府啓曰,以承政院啓辭刑曹草記,前奉事李萬亨,移本府處置事,允下矣。李萬亨,今方待命,卽爲拿囚之意,敢啓。傳曰,知道。禁府謄錄
上在昌德宮。停常參·經筵。
巳時,太白見於未地。
左議政睦來善箚子。大槪,略陳所懷,以備財察事。入啓。答曰,省箚具悉卿懇。以章情理可惡,罪不至死,予意亦欲酌處於準三次之後矣。卿之箚辭,實出於審克之道,令該府邊遠定配。
院啓,㮒·煥·爀等事。見上答曰,勿煩。
府啓,㮒·煥·爀等事。韓錫祚事。竝見上答曰,勿煩。以上朝報
有政。以李東標爲修撰,李玄逸爲祭酒,睦林儒爲江春監司。
禁府啓曰,謀殺上典罪人今禮,旣已承服正刑,依律文,子女爲奴,破家瀦澤,降其邑號,罷其守令等事,令各該司捧承傳擧行,何如?傳曰,允。禁府謄錄
備邊司啓曰,卽接京畿監司所報,濟州漂人載來漢人,三四日內,當入京城云,令各該曹預爲修治南別宮家丁所入房舍,以爲接置之所,供饋等事,竝依前例擧行,而禁軍解事者一人,別爲擇定,領率留衛軍二十名防守,俾無雜人出入之弊,譯官中,解事者數人,別爲擇定,使之接待,何如?傳曰,允。備局謄錄
上在昌德宮。停常參·經筵。
昧爽至辰時,沈霧。巳時,太白見於未時。初昏,流星出尾星下,入南方天際,狀如拳,尾長尺餘,色白。夜五更,流星出昴星上,入危星下,狀如鉢,尾長五六尺許,色赤,光照地。
院啓,㮒·煥·爀等事。見上諸道守令,稱以情勢難安,受由上來,有經月而不還者,有過三四朔而無意還官者,當此方農之時,夫馬之留京,官事之積滯,俱甚可慮,諸道監司,參其情勢之如何,罪犯之輕重,或催促其還,或啓聞罷黜,可也。不此之爲,一任其怠慢,重貽民弊,請命一一摘發,催促還官,當該監司,竝從重推考。答曰,不允。末端事,依啓。
府啓,㮒·煥·爀等事。韓錫祚事。竝見上答曰,勿煩。以上朝報
社稷署官員,以都提調意啓曰,丁卯春夏·秋冬等褒貶,戊辰春夏·秋冬等褒貶,皆因都提調有故,不得磨勘矣。依六月初三日榻前定奪,竝爲蕩滌之意,敢啓。傳曰,知道。禮曹謄錄
上在昌德宮。停常參·經筵。
夜一更,月暈廻土星。
李蓍晩,以都摠府言啓曰,本府堂上·郞廳坐起時,書吏使令數少,每患苟簡,若有事故,則尤爲苟簡,不能成樣,當此諸各司權減復舊之日,本府權減書吏二名,使令四名,尙未復舊,本府事勢,誠爲切迫,書吏·使令,竝依他例復舊,以爲使喚之地,何如?傳曰,允。
朴鎭圭啓〈曰〉,吏曹郞廳來言,承旨有闕,政事,敢稟?傳曰,明日爲之。
兪夏益,以缺府言啓曰,今六月初三日備局堂上引見時,各該司丙寅條未磨勘褒貶,卽爲草記啓達,一倂蕩減事,命下矣。本府戊辰春〈夏〉等·秋冬等未磨勘褒貶,亦爲蕩減之意,敢啓。傳曰,知道。
下直,龍潭縣令安後相。
大司憲兪夏益,執義金聲久,掌令裵正徽,持平李俊啓曰,請還收㮒·煥·爀等放釋之命。請還收譯官韓錫祚還發配所之命,依前究問。竝見上又啓曰,廉恥節禮,所以扶持世敎而砥礪士夫者也。前府使任相元,外似迂疎,而內實卑汚,頃年金重夏請鞫誣告之啓,出於國人之所共憤,閱歲爭執,公議愈激,而相元,獨挺身遽停,兩相量移還收之請,實是輿情之所共□雖所憎嫉,皆欲停論,而相承侫人之旨,堅執不停,終使國賊逭刑,王法不伸,兩臣還配,而雷雨收澤,噫,人所同惡,而不知惡之,知其無罪,而必欲陷之,人情相近,此獨何心哉?不但此也。往在庚申,炎火熏天,玉石俱焚,人皆危懍,若不保朝夕,而相元,袖持詩律,出迎有權力時相於還朝之日,詩中贊頌,至比於古之大賢,所謂時相,不過貪饕之一鄙夫,雖其親愛,亦何曾比之於此,而利熱熏心,廉隅掃地,忍爲媚悅,恬不知恥,情態可惡,有如是者,惜乎其稍有文才而獨嗇於風節也。從他笑罵,咶取美爵,人之唾鄙,至今未已,此而置之,將無以勵廉恥而存節禮,請府使任相元削去仕版。答曰,不允。
正言李麟徵·趙湜啓曰,請還收㮒·煥·爀放釋之命。見上答曰,勿煩。
答江春監司睦林儒疏曰,省疏具悉。卿其勿辭,速往欽哉。元疏缺
答奉敎李寅燁疏曰,省疏具悉。爾其勿辭察職。元疏缺以上燼餘
上在昌德宮。停常參·經筵。
卯時辰時,有霧氣。未時申時,日暈。夜一更二更,月暈廻土星,月犯房第三星。
有政。吏批,判書沈梓進,參判權愈,參議未差,右承旨朴鎭圭進。
兵批,行判書閔黯,承文褒貶進,參判李鏶病,參議安如行病,參知姜鋧進,左副承旨李蓍晩進。
吏批啓曰,卽接掌隷院牒報,則司評崔實,身病甚重,不得行公云,改差,何如?傳曰,允。
又啓曰,新除授南原府使朴時璟呈狀內,下直奔走,猝中毒暑,舊患痰眩,一時復發,委頓床席,轉側須人,以此病狀,萬無赴任之望云,南原曠官已久,勢難等待其差復,朴時璟,依近例罷黜,何如?傳曰,允。
金海一爲左承旨,李鳳徵爲禮曹參議,權胄爲陜川郡守,崔楦爲天安郡守,閔宗道爲掌苑署提調,李鏶爲軍器寺提調,李後榮爲奉常寺副奉事,尹命哲爲直長,韓舜相爲司圃別檢,李瑞雨·閔任重·尹敬敎·尹就五·柳漢明·崔瑋付副護軍,金禹錫·李后定付副司直,柳以復付副司正,沈最良付副司果,及第河海雲·崔致聖·崔義健·朴廷善·邊振漢·李斗善,前萬戶李意碩,今加折衝,別試射入格永宗僉使禹弼漢,今加嘉善,加資事,判下。
朴鎭圭,以議政府言啓曰,臣等,今日開坐于本府,各司新除授官,例爲參謁,而其中兵曹正郞崔錫恒·成均博士洪禹道·韓順謙,學錄曺後卿,無緣不進,事甚可駭,竝推考,何如?傳曰,允。
傳曰,歸厚署棺板一部,送于內需司事,言于該曹。
執義金聲久,掌令裵正徽啓曰,請還收㮒·煥·爀等放釋之命。請還收譯官韓錫祚還發配所之命。請前府使任相元削去仕版。又啓曰,凶逆有湞之子婦,定屬於慶尙道慈仁縣,而副護軍徐文縉,前爲安東營將時,稱以同氣,公然率置鎭下,使之仍居,而其時慈仁縣監,不爲檢飭,使其母子,移在他邑,至於十餘年之久,逆獄緣坐,何等重罪,而公然率置,蔑法縱恣之狀,不爲檢飭之罪,俱不可不別樣重究,請副護軍徐文縉及其時放送慈仁縣監,竝拿問定罪。答曰,不允。末端事,依啓。
正言趙湜啓曰,請還收㮒·煥·爀等放釋之命。見上又啓曰,比年以來,蔭仕之路,淆雜太甚,專以權門之卵育,勢家之狎客,充數備員,物情之駭憤,固已稔矣。泰陵參奉李誧,恭陵參奉宋泓,慶基殿參奉李德遠,俱以鄙瑣之徒,平生行己,惟知出入權勢之門,若子弟之侍父兄,以爲媒爵之計,一時之標榜已久,士類之嗤點藉藉,而竟齒仕籍,至受齋郞,擧措不似朝官,同列恥與爲伍,此而置之,將無以正官方而淸仕路,請泰陵參奉李誧,恭陵參奉宋泓,慶基殿參奉李德遠,竝命汰去。答曰,不允。末端事,依啓。
答行都承旨李聃命疏曰,省疏具悉。今玆陞擢,意非偶然,何用過辭至此乎?卿其勿辭,從速行公,且俟秋涼,將母上來,以伸至情,以專國事。元疏缺
答刑曹參議李鳳徵疏曰,省疏具悉。爾其勿辭察職。元疏缺
答吏曹參議李玄逸疏曰,省疏具悉爾懇。已諭至意於前疏之批矣。復何多酷?敎胄重任,捨爾莫可,爾其安心,勿爲過辭,從速行公。元疏缺以上燼餘
上在昌德宮。停常參·經筵。
未申時,日暈。
李蓍晩,以都摠府言啓曰,今日入直軍士,中日習射,請出標信。傳曰,知道。
朴鎭圭啓曰,來十五日儒生殿講日次,取稟。傳曰,停。
李蓍晩,以都摠府言啓曰,副摠管黃徵,以禁衛中軍,除標信,禁衛營褒貶坐起進去之意,敢啓。傳曰,知道。
李湜,以義禁府言啓曰,副護軍徐文縉,前慈仁縣監李溭拿問定罪事,傳旨啓下矣。徐文縉,時在京畿抱川地,李溭,時在忠洪道保寧地,依例發遣府書吏·羅將,拿來,何如?傳曰,允。
朴鎭圭,以弘文館言啓曰,上番校理臣李后沆,以禁衛營郞廳,今日褒貶坐起時,晝仕出去之意,敢啓。傳曰,知道。
兪夏謙,以宣惠廳言啓曰,本廳郞廳權胄,明敏曉事,江倉營造之役,專管監董矣。昨日政,除拜陜川郡守,鳩聚材瓦,料理功役之事,不可付之於未詳首末之人,權胄新除之命,今姑改差,仍任郞廳,以爲完役之地宜當。且陜川,累月空官,新迎人馬,久滯京中,新官赴任,一日爲急,令該曹卽爲開政,以在京無故人差出,數三日內,催促發送,何如?傳曰,依啓。口傳差出。
吏曹口傳政事,陜川郡守洪柱震。
執義金聲久,掌令裵正徽所啓,㮒·煥·爀事。韓錫祚事。見上答曰,不允。前府使任相元事。答曰,依啓。以上燼餘
上在昌德宮。停常參·經筵。
府啓,㮒·煥·爀等事。韓錫祚事。竝見上封疆守臣,爲國鎖鑰,偵探事情,不可不審,凡有馳啓,其不可少有疎誤也,明矣。乃者義州府尹李善溥,以皇帝出來鳳城事,聞一伏兵之言,旣已馳啓,而終無更探之事,置諸相忘之域,及其備局分付之後,始爲送譯探問,而前日啓聞之言,終歸虛套,致令朝廷,差出使价,而還爲停止,擧措之間,未免顚倒,封疆守臣,於皇帝去來,尙不能詳探審察,則脫有緩急,將何以責其探機應變,俾守關防乎?事之可駭,莫此爲甚,係關後弊,不可不懲,請義州府尹李善溥拿問定罪。答曰,不允。以上朝報
有政。以閔就道爲吏曹參議,李萬元爲佐郞,睦昌明爲刑曹參判,姜銑爲參議,姜鋧爲大司諫,李東標爲獻納,朴相馨爲判決事,閔昌道爲副校理,柳炅爲右尹。
禮曹啓曰,曹所屬中,奉常寺·宗廟署·校書館·成均館·典牲署·東西活人署·惠民署官員等,去丁卯以後褒貶,各其司提調·堂上有故,不得磨勘矣。依榻前定奪,竝爲蕩滌之意,敢啓。傳曰,知道。
又啓曰,曹所屬中,奉常寺·典牲署·東西氷庫·校書館官員等,今己巳年春夏等褒貶,各其司提調有故,限內不得封進之意,敢啓。傳曰,知道。以上禮曹謄錄
御營廳啓曰,自前軍物打造時,加時木·槍柄木,直爲求得於全羅兵營·左右水營,而曾於丁卯年間,如有取用之事,則自各軍門,啓下本司,以爲計數許給之地事,自備局定奪矣,本廳軍物,連續打造,而所入木物之盡已久,加時木·槍柄〈木〉分定上送之意,自備局,分付該營,何如?傳曰,允。備局謄錄
上在昌德宮。停常參·經筵。
李蓍晩,以兵曹言啓曰,當日私奴尙男稱名人,自金虎門入來,差備門外擊錚,極爲駭愕,令攸司囚禁治罪,同門守門將李萬範,常時不能禁斷雜人,以致闌入,亦難免其責,推考,何如?傳曰,允。
兪夏謙,以孝思殿入番宗室言啓曰,本殿參奉韓宗迪,有病不得察任,望祭時殿司,將不得備員,進止忠義李基,依前例假參奉差下,使之察任,何如?傳曰,允。
李蓍晩啓曰,今日,乃賓廳日次坐起,兩司當爲來待,而諫院,時無無故行公之員,除在外人員外,呈告未肅拜諸人,卽爲牌招,使之推移進參,何如?傳曰,允。
傳于李蓍晩曰,備局堂上引見。
持平李浚啓曰,臣於日昨論任相元也,與諸僚,會于直房,相議構草,而其間一二文字,有旣書復刪之處矣。及至詣臺之後,更爲尋繹,則雖非大段緊關語,其文勢,有則暢,刪則不暢,故一邊改傳啓草,一邊簡問諸僚,蓋緣日勢已暮,未及往復之致也。承批退出之後,始見答簡,則諸僚皆書謹悉,而獨長僚不書,此無非臣觸處生疎,見輕同僚之致,所當卽爲引避自劾,而屢日詣臺之餘,賤疾中暑危苦,決無自力之勢,尋單見阻,一味悶縮矣。今聞物議,以當避不避,大加非斥,雖緣病故,實違臺體,俟病少間,忍死來避,臣之所失,至此尤大,請命遞斥臣職。答曰,勿辭。李蓍晩啓曰,持平李浚,再啓煩瀆,退待物論。答曰,知道。
執義金聲久啓曰,日昨任相元削版之啓,臣與同僚,會于直房,相議構草,而詣臺同僚,添入數三語,一邊傳啓,一邊簡問,故書送謹悉矣。長僚獨不書謹悉,其意必有所在,其時詣臺同僚,旣以此引避,臣以書送謹悉之人,獨何晏然於職乎?請命遞斥臣職。答曰,勿辭。李蓍晩啓曰,執義金聲久,再啓煩瀆,退待物論矣。答曰,知道。
上御時敏堂,備局堂上引見時,領議政權大運,左議政睦來善,行兵曹判書閔黯,右參贊柳命天,刑曹判書尹以濟,兵曹參判李鏶,禮曹參判柳命賢,左副承旨李蓍晩,掌令裵正徽,獻納李東標,副校理李后沆,假注書柳以復,事變假注書洪萬紀,記事官朴涏·沈仲良入侍。睦來善曰,近來日氣蒸熱,聖體,若何?上曰,無事。來善曰,元子氣候若何,而癕患,亦皆完合耶?上曰,諸處盡皆完合,而只頷下一處,未盡完合耳。權大運曰,雖未完合,亦爲無妨。來善曰,元子所患,幾盡差愈,誠爲多幸。上曰,遊戱如常,其幸可言。上曰,四月夏享大祭後,尙未得親祭,情理缺然,今番當爲親行矣。大運曰,日氣蒸熱如是,此時親臨,實爲悶慮。來善曰,日氣甚熱,冒夜將事,必有所傷。上曰,大臣所達,出於愼重,而情理缺然,勿爲强請。大運曰,長生殿梓宮,卽今見存者一部,新附板方着漆者一部,合只是二部,此外雖欲缺無餘板,事甚可慮矣。柳命賢曰,臣亦待罪於長生殿提調,故亦欲陳達而未果矣。可合板材,雖欲擇用,實無可用之板,敬差官,不可不差送,以爲斫取之地矣。上曰,依此分付該曹,可也。大運曰,長生殿書吏,例以禮工曹書吏各一人差定,一年相替,故本殿規例,不能詳知,使喚之際,事甚苟簡,今番所定禮工曹書吏,仍爲永定宜當,且書吏料米,只給六斗,兩人分食,甚爲薄略,今此永定禮工曹書吏二人,各給米六斗,以爲服使之地,何如?上曰,依爲之。竝出擧條大運曰,社稷署奴婢,本來數少,故自上劃給十五口奴婢,僅成模樣矣。頃緣別監張壽萬,以其妻從自願免賤,本署奴子抄入別監者,亦兩人,若此不已,則祭享重地,難成模樣,事甚可慮矣。上曰,張壽萬,從自願欲免其妻,故旣以許之,今不可更爲還賤,其代則以他奴婢代給,此後則切勿許免賤,可也。大運曰,大殿別監之以奴子抄入者,此亦一體代給乎?上曰,缺奴婢代給,此後則別監抄擇時,勿以本署奴子,可也。缺上曰,近觀吏曹草記,蔭官不仕者甚多,而昨日禁府缺爲不仕,事甚縱恣,極爲寒心矣。大運曰,臣固欲陳達矣。蔭官,有不滿於其心,則輒皆不仕,紀綱如此,何以爲國,誠極痛駭矣。上曰,具廷柱,亦爲不仕,司圃別檢尹明運不仕,翌日旋參於李箕疇之疏,名在初頭,其不仕之顯然有意,可知矣。來善曰,非但京官爲然,外方守令,多有任意棄官者甚多,曠官,至於四五朔之久,事之可駭,莫此爲甚矣。上曰,近來不仕之類,竝爲書入,而今後則吏曹勿捧不仕之狀,或有必欲不仕者,因某事不仕之由,明白啓達,以俟處分,守令之任意棄官者,亦令各道監司,或催促還任,而不卽還任,則啓聞請罪,一體分付,可也。出擧條大運曰,安東府使崔錫鼎,旣以特旨補外,自下似難請遞,而第聞其父病甚重,今方上來,而症勢危劇,勢難遠離云,情理實爲矜惻,合有變通之道矣。上曰,崔後亮之病,果如是重乎?大運曰,極重云矣。上曰,然則改差。閔黯曰,西路武士,勿論職秩高下,聚會本廳,使臣等,各自書進方略事,曾已定奪,而第念聚會書進,有煩聽聞,自本曹,口問其所懷,似無不可,問于入侍大臣,何如?上曰,此言,何如?大運曰,所謂有煩聽聞,誠如兵判之言,自本曹口問,亦宜矣。上曰,然則勿令聚會書進而口問之,可也。大運曰,科擧取人後,卽爲分館,自是古例,故臣於頃日,亦爲分付,使之趁卽分館矣。今聞承文院官員,政府褒貶前,初欲出謝,仍爲分館,旣呈肅謝單子之後,還爲拔去,而褒貶時,故爲居下,其不欲分館之狀,殊甚可駭,褒貶開拆後,似當有別樣處置之道矣。上曰,褒貶開拆,拿推傳旨,卽爲捧入,可也。出擧條大運曰,李萬亨等,伸救宋時烈之疏,政院不爲捧入,則輒敢相率痛哭於闕門外,事之驚駭,莫此爲甚。今方拿問推治,而大槪時烈之惑世誣民至深,故渠輩,只知有時烈,而不知有國,縱恣無忌,有此可駭之擧,尤可痛惡也。上曰,其罪,何律也?柳命天曰,前日儒生輩,聚哭闕門外,其時拿問決杖後,流三千里,今亦依此論罪耳。尹以濟曰,其時疏下人等,聚會刑曹門外,逐日來喝,請令臣曹啓達云,而本曹以此啓缺置之而此亦可駭矣。大運曰,若此之類,不爲別樣處置,則後難禁制。上曰,人心世道,如是無狀,極可痛也。大運曰,時烈之惑世誣民深,故此輩,不知有國,至爲此可駭之擧矣。上曰,刑曹非同被罪罰可請之地,而聚會作挐之狀,可駭,摘發科罪。黯曰,因內醫院草記,醫官等司勇遞兒四科,以司果以上換送事,命下矣。祖宗朝設置軍職祿科,所待宰臣侍從無職者也。十數年前,宰臣遞職者,猶得付大護軍以上,三司之官,各以其品付祿,而近來雜岐付祿,月加歲增,遞兒漸縮,宰臣,多付司直,侍從之官,次次降付,其在事體,殊甚未安,在前內醫院除應付祿者外,其餘則自戶曹,竝給發料,則軍職元遞兒漸減,本曹付祿時,將無以推移陞降,一依前例,二十遞兒,還送本曹,今戶曹,分給發料,似乎合宜,問于入侍大臣而處之,何如?來善曰,內醫等處缺甚薄,不足以糊其口,宜有軫念之道,故臣非不知兵曹軍職遞兒之漸縮,而敢以草記,有所仰請,至於蒙允矣。醫官等,自戶曹給料,乃是古規,渠輩,亦皆願受發料,而戶曹,以其有損於本曹,不許給料,今若依古例給料,好矣。上曰,依前例,自戶曹,還給發料,軍職遞兒,則還送本曹事,分付,可也。出擧條上曰,雨水適中,今年農事,似有可望矣。大運曰,雨水適中,西望可望,爲多幸。來善曰,前年農事稍稔,故今年則京外之人,至不食麥飯云矣。黯曰,今年米價之賤,近年所無,穀賤則傷農,而物之貴賤相乘,此不可視而爲常,臣意則各衙門,務令儲畜穀物,以備將來之憂,實合事宜。來善曰,如是,故常平倉,方欲收置穀物以待之云矣。上曰,各衙門,從便措置,以備將來,好矣。諸臣皆曰,今年米價之賤,數十年來所未有也。一貴一賤,乃是常事,此不可長恃也。黯曰,都摠府缺令復舊事,仍本府草記,旣已蒙允,而近來各司多缺之事,故本曹經費,將未免不足之患,而百官。以下缺以上燼餘
上在昌德宮。停常參·經筵。
李蓍晩,以都摠府言啓曰,副摠管黃徵,以禁衛中軍軍兵等試放事,除標信,訓鍊院進去之意,敢啓。傳曰,知道。
又啓曰,都摠府入直軍士,今日當爲中日習射,而孝思殿望祭親臨齋戒相値,不得爲之之意,敢啓。傳曰,知道。
金海一,以宗親府言啓曰,本府郞廳今春夏等褒貶,當爲磨勘,而有司堂上三員內,崇善君臣徵,樂善君臣潚,俱以有故,限內不得爲之之意,敢啓。傳曰,知道。
李聃命啓曰,右副承旨李湜,日者,以病陳疏,有調理察任之命矣。明日親祭時,諸承旨,各有執事,不可不備員,右副承旨李湜,卽爲牌招,何如?傳曰,允。
又啓曰,明日親祭時,執事不可不備員,而右副承旨李湜,身病未差,違牌不進,合有變通之道,何以爲之?敢稟。傳曰,改差,以在京無故人,口傳差出,牌招齋宿。
吏曹口傳政事,承旨姜鋧。
金海一,以敦寧府言啓曰,本府郞廳,今己巳春夏等褒貶,當爲等第,而領敦寧府事臣趙師錫,今方在外,限內不得磨勘之意,敢啓。傳曰,知道。
又以敦寧府言啓曰,今六月初三日備局堂上引見時,各該司丙寅以後未磨勘褒貶,卽爲啓達,一倂蕩減事,命下矣。本府丙寅秋冬等,及丁卯春夏等·秋冬等,戊辰春夏·秋冬等未磨勘褒貶,亦爲蕩減之意,敢啓。傳曰,知道。
大司憲兪夏益啓曰,日昨任相元削版之啓,臣與同僚,齊會直房,相議構草矣。同僚詣臺之後,以文字刪改之意,簡問于臣,而日已昏黑矣。問啓辭入啓與否,則業已啓達,俄見少報,批旨已下,凡措語間未盡處,以簡相確者,自是未入啓前事也。先啓後問,殊無可否停當之意,故不答之矣。昨者同僚,以此引嫌,臣之不答簡問,有違臺體,且於啓辭中,袖持詩律出迎時相一款,未免爽實其所謠贈之詩,在時相赴燕之時,而不在於還朝之日,則論事不審之失,亦著矣。以此以彼,當卽自列,而重得暑病,方尋辭單,無路自力,今始來避於淸齋之際,所失尤大,請命遞斥臣職。答曰,勿辭。李蓍晩啓曰,大司憲兪夏益,再啓煩瀆,退待物論矣。傳曰,知道。竝引嫌而退,請持平李浚,執義金聲久,掌令裵正徽,行大司憲兪夏益竝命遞差。措語缺答曰,依啓。
金海一啓曰,吏曹郞廳來言,臺諫有闕,政事,何以爲之?敢稟。以上燼餘
上在昌德宮。停常參·經筵。
孝思殿望祭親行後,兩殿,藥房口傳問安。答曰,罔極。政院·玉堂·單子問安。答曰,罔極。朝廷宗班口傳問安。答曰,罔極。
姜鋧啓曰,江春監司申厚命,忠洪水使鄭弘佐,今春夏等邊將守令褒貶,無一人居下,殊無嚴明殿最之意,竝推考,何如?傳曰,允。
假注書柳以復受由,代以吳尙文爲之。
傳于朴鎭圭曰,成均居齋到記儒生,來十七日殿講事,分付。
朴鎭圭,以司錄,以領右相意啓曰,本府郞廳褒貶啓本中,有刀擦一處矣,敢啓。傳曰,知道。
又以兵曹言啓曰,本曹今春夏等褒貶啓本中,刀擦二處矣,敢啓。傳曰,知道。
又以工曹言啓曰,本曹郞廳及屬司繕工監·尙衣院·掌苑署·四山·典涓司官員等今春夏等褒貶,竝爲磨勘以入,而造紙署·瓦署,則提調皆在外,磨勘不得,繕工監副正沈橒,與本曹判書臣尹深,同生妹夫相避,故別單書入,尙衣院去戊辰春夏·秋冬兩等褒貶,因定奪蕩滌,不爲磨勘之意,敢啓。傳曰,知道。
又以戶曹言啓曰,本曹所屬各司官員,今己巳春夏等褒貶,竝爲等第以入,而司宰監·軍資監則因本監提調或未差或有故,限內不得磨勘之意,敢啓。傳曰,知道。
李蓍晩,以禁衛營言啓曰,本營今春夏等郞廳中軍褒貶,磨勘以啓,而丙寅以後未磨勘五等褒貶,依榻前大將臣閔黯所啓定奪之事,一倂蕩滌之意,敢啓。傳曰,知道。
朴鎭圭,以司譯院官員,以都提調意啓曰,今十三日引見時,有缺事譯官一人差送之敎矣。臣等,退而相議,以張炫差送之意,敢啓。傳曰,知道。
姜鋧,以備邊司言啓曰,濟州漂人載來漢人等,卽者京畿差使員,領來缺入接於南別宮,而別定本司郞廳與解事譯官,進去問情之意,敢啓。傳曰,知道。
以備忘記,傳于兪夏謙曰,史官二員待命,騎馬六匹立之,外各司內摘奸。
獻納李東標,正言李麟徵啓曰,請還收緣坐罪人㮒·煥·爀放釋之命。見上答曰,不允。
兪夏謙啓曰,史官二員待命事,命下矣。史官不備,宣傳官代送之意,敢啓。傳曰,知道。
領議政權大運箚曰,以上缺臣伏見右揆箚辭,心竊瞿然,臣忝在太僕提調之列,竊嘗以爲太僕之官,職掌俱重,與他司有別,而頃日政,適多窠闕,故臣以禁府都事鄭祖甲,通于銓曹,而擬主簿矣。槪祖甲,明敏曉事,似合此職,且於庚申初,以齋郞,作散十年之後,始拜都事,而今者,又入於別薦之中,雖由陞六,似不爲驟,且都事仕滿,則例陞六品,若使祖甲,久仕而陞,又何用別薦爲哉?臣不能詳思,有此做錯,此不但爲銓曹之失而已也。今此右相箚子,有令廟堂稟處之命,而臣嫌不敢可否,尤不勝未安之至。答曰,省箚具悉卿懇。事故如此,不得進參,有何所傷?鄭祖甲事,箚辭得宜,卿有何可嫌之事乎?此一款,勿爲稟處,卿其安心勿待罪。仍傳曰,遣史官傳諭。
吏曹判書沈梓疏曰,伏以臣,伏見大臣箚子,以昨政別薦陞職之類,備擬六品之窠爲非,臣於此,不勝瞿然之至。第念參軍缺別檢·敎官之有承傳者,不計時仕久近,時職有無,竝皆陞擬,非今斯今,故不能深量,妄循舊套矣。大臣箚中,無漸太驟等語,實出於欲矯躁進之弊,則臣之做錯之失,烏得免乎?且臣自政席罷出之後,重患暑感,症情不輕,達夜咳喘,委席叫呼,作一殭屍,旬月之內,萬無供職之望,前頭大政不遠,尤不可一日虛帶,伏乞聖慈,亟遞臣本職,以便公私,千萬幸甚。答曰,省疏具悉。卿其勿辭,從速行公。
答東原君潗疏曰,省疏具悉。卿辭至此,享官之任,今姑勉副焉。元疏缺以上燼餘
上在昌德宮。停常參·經筵。
下直,懷德縣監李仁望。
藥房都提調睦來善,提調李觀徵,副提調李聃命啓曰,伏熱比酷,陰霾且甚,昨於孝思殿望祭時,冒夜將事,或恐有致傷之患,臣等,不勝憂慮之至,敢來問安。答曰,知道。無事矣。
姜鋧,以都摠府言啓曰,副摠管權愈,吏曹開坼坐起,除標信,進去之意,敢啓。傳曰,知道。
有政。吏批,判書沈梓·參判權愈進,參議閔就道未肅拜,左承旨金海一進,以柳命賢爲大司憲,李鳳徵爲大司諫,權珪爲執義,柳千之爲掌令,金文夏爲持平,李湜爲兵曹參知,李壽徵爲安東府使,朴萬鼎爲修撰,李爲江原都事,趙相愚爲司䆃正,尹楡爲禁府都事,韓濙爲掌令。
兵批,判書閔黯,別取才坐起進,參判李鏶進,參議安如石病,參知未差,右副承旨姜鋧進。以李湜·金聲久·裵正徽付副護軍,李浚付副司直。
姜鋧啓曰,大司憲·執義·掌令一員,持平一員未差,掌令李壽徵,呈辭受由,持平金正夏在外,今日以監察茶時之意,敢啓。傳曰,知道。
朴鎭圭,以弘文館言啓曰,本館上番副校理臣李后沆,以禁衛營郞廳,今日坐起時,晝仕出去之意,敢啓。傳曰,知道。
朴鎭圭啓曰,明日成均館到記儒生殿講時,命官,何大臣進去乎?敢稟。傳曰,□相進去。
金海一,以吏曹言啓曰,近來不仕之類,竝爲書入事,命下矣。今年二月後不仕人員,別單書入之意,敢啓。傳曰,曾前不仕之類,雖不可一一追論,至於尹明運之心迹彰露□□朝廷之罪,不可不從重科斷,以爲懲一勵百之地,拿處,可也。
李聃命啓曰,假注書吳尙文,時無職名,付軍職冠帶常仕,何如?傳曰,允。
兪夏謙啓曰,都目政事,今二十一日爲之之意,敢啓。傳曰,知道。
又以吏曹言啓曰,今日本曹開坐,各司官員大典考講時,禮賓寺主簿朴長亨,造紙署別提柳薈,稱病不進,中部主簿李岱,東部主簿辛馨遠不通,竝爲汰去,何如?傳曰,允。
傳于朴鎭圭曰,近來各官守令,怠慢缺逐年例貢紬,期限已過,屢度催促,而無意上納,事之寒心,莫此爲甚。平壤·肅川·三登·价川·龍岡·咸從·成川等邑當該守令,竝命從重推考。
姜鋧,以備邊司言啓曰,昨日漂人載來漢人等入來後,使本司郞廳與解事譯官問情之意,入啓,蒙允矣。其所問答說話,與濟州問答別紙所錄,別無大段相左處,而但其所帶人數,有加於寧波府踏印文印中之元數,以此問答辭意,別單書入,其中病漢謝六哥,入京之後,病勢一向危重云,令醫司擇送醫官,看病救療,且其所着衣袴等物,令該曹依例入給之意,敢啓。傳曰,知道。
又以備邊司言啓曰,上年會寧開市完畢回咨,付送於前頭使臣之意,稟啓,允下矣。謝使之行,漸至差遲,付送於今此漢人領去齎咨官便,何如?傳曰,允。
又以備邊司言啓曰,今此謝恩使書狀官,權持差下之後,屢朔治任,行期且迫,而以不參槐院褒貶之故,至居下考,雖未知其故,而臨時遞改,不但事多難便,此規一開,後弊亦甚可慮,權持下考,合有變通之道,敢稟。傳曰,下考蕩滌。
兵曹,以李世選爲禁軍別將。
獻納李東標,正言趙湜啓曰,請還收㮒·煥·爀等放釋之命。見上又啓曰,副護軍宋克悌,凶邪之性,陰秘之行,見棄於人類,久矣。以錫胄之腹心,爲師命之爪牙,受其指嗾,擔當譏察,兩賊之凶謀秘計,無不參知,與光漢·斗北,合以爲一,論其罪狀,少無異同,而獨漏於網,尙且晏然,邦家之失刑已甚,物情之駭憤愈激,而罔念悛艾,益肆怨毒憾懟之言,略無顧憚,詭秘之迹,莫不疑訝,禍心所蓄,誠可叵測,如此陰凶之人,不可使偃息於輦轂之下,請副護軍宋克悌絶島定配。答曰,不允。末端事,依啓。
正言李麟徵啓曰,大司諫李鳳徵,卽臣之同生兄也。法有應避之嫌,請命遞斥臣職。答曰,勿辭。姜鋧啓曰,正言李麟徵,再啓煩瀆,退待物論矣。傳曰,知道。
答副校理閔昌道疏曰,省疏具悉。爾其勿辭,從速察職。元疏缺
答吏曹參議閔就道疏曰,省疏具悉。爾其勿辭,從速察職。元疏缺以上燼餘
上在昌德宮。停常參·經筵。
下直,陜川郡守洪柱震,軍威縣監許憕。
姜鋧啓曰,大司憲柳命賢,執義權珪,掌令韓濙未肅拜,掌令柳千之,持平金文夏在外,今日,以監察茶時之意,敢啓。傳曰,知道。
李蓍晩,以都摠府言啓曰,今日入直軍士,當爲中日習射,而儒生殿講相値,不得爲之之意,敢啓。傳曰,知道。
姜鋧啓曰,今日臺諫,位甚不齊,守令,有未署經之人,憲府則連以監察茶時,事甚未安,兩司在外人員外,未肅拜·呈告人員竝牌招,何如?傳曰,允。
李蓍晩,以備邊司言啓曰,今此漢人載來我國漂人,實是好意,轉解北京之擧,實出於不獲已缺一事不可以不備,而昨聞所給衣服,布品極麤,今方改造,朝夕供饋之不爲薄略,亦未可知,此蓋由於主管無人之致,本司堂上睦昌明,郞廳楊憲奭,使之專管接待之事,郞廳則留館看檢,堂上則在家申飭,何如?傳曰,允。
兪夏謙,以戶曹言啓曰,漂人載來漢人所着衣袴等物,自該曹入給事,命下矣。自前漂漢人,例有衣服造給之規,而今此漢人,與漂漢有異,不可不優待,故白布單衣袴,精造以待之意,預爲申飭於濟用監矣。昨夕,所造衣袴,屢次催促,取來看審,則布色麤疎,且不擣練,其所製作,不成衣樣,所見駭異,決不可入給,以此辭緣,詰問於本監下吏,則郞廳自初頓無看檢之事,專委於下吏之手,以致如此,不得已改造之際,未免差遲,其慢忽之習,極爲可駭。本監當該官員則汰去,下吏,令攸司囚禁科罪,何如?答曰,允。
金海一啓曰,卽伏見備忘記金昌錫等直赴殿試之命,臣於〈此〉不勝驚惑之至。今此殿講,雖出於別樣聳動之意,至於五人直赴殿試,實爲過濫,非但前所未有之擧,抑恐將啓僥倖之門,取人之道,固不當若是濫觴,成命特下,不敢捧入傳旨,惶恐敢啓。傳曰,今觀啓辭,亦不無意見,賞格,備忘記,姑爲還入,純通儒生五人,明朝待開門,來會于仁政殿月廊後,啓達,可也。
姜鋧,以備邊司言啓曰,全羅道蝟島鎭所屬成均館漁箭,因大司成李玄紀所啓,令廟堂稟處事,命下矣。祖宗朝賜給於漁箭於太學,實出於優待多士之典,而時有緩急,事有輕重,海防創設,旣係重大,不宜以一時之見,容易變通,蝟島,處於南方水路之要衝,當初設鎭,旣有意見,而新設之處,事多齟齬,移給漁箭,蓋爲島民安接之計,島中,旣無一片耕種之地,居民所靠,只在漁採,而今若還屬漁箭於成均館,則館差,憑藉奪利,必不無島民難支之患,朝家前日之處置,反歸虛地,僉使輸送稅銀之數,亦無異於典僕往來之時,則其在本館,實無所損,典僕之輩一時呼冤之言,決難曲從,成均館漁箭,依前仍屬蝟島,何如?傳曰,允。
又以備邊司言啓曰,湖西庶孽餘丁收布之弊,曾因獻納李萬元所啓,令廟堂稟處事,命下矣。我國庶孽之不文不武,無端閑遊,實爲今日之痼弊,當此逃故未充,軍額日縮之際,此輩之參酌充定,實無所妨,而當初査覈之擧,遽撓於一時恐動之言,率爾停止,實涉顚倒,終令湖西之庶孽,獨不免餘丁納布,渠所稱冤,不爲無據,如其未遍搜括於八道,亦不必招怨於湖西之庶孽,誠如儒臣所陳,湖西有蔭餘丁,特爲革罷,而其中無蔭可合於軍保者,令各其官,酌定相當役之意,分付該曹,何如?傳曰,允。
又以備邊司言啓曰,海西新設之鎭,曾因校理沈檀所啓,令廟堂相議變通事,命下矣。海西新設之鎭,弊端滋生,守宰鎭將,日事乖爭,邑民屯軍,視同仇讎,誠如儒臣所陳,而當初設鎭,實爲防守嶺隘之計,糧餉器械,制置旣完,團束軍兵,頗稱精銳,一時罷革,不可輕議,而避役邑民,投屬各鎭者,嚴加禁斷,明有事目,鎭將輩,急於募人,幸其投入,罔念本官難支之弊,誠極寒心。本道監司及兵使,親自巡審各鎭之仍革當否,官吏之受害輕重,十分商度,毋係一偏,據實啓聞,以爲變通之地,何如?傳曰,允。
正言趙湜所啓,請還收㮒·煥·爀放釋之命,見上引嫌而退,相避之法,在下當避,請正言李麟徵遞差。答曰,不允。處置事,依啓。
執義權珪所啓,請還收㮒·煥·爀放釋之命。請還收譯官韓錫祚還發配所之命,仍前究問。請義州府尹李善溥拿問定罪。竝見上新除授掌令柳千之,時在慶尙道尙州地,持平金文夏,時在忠洪道忠州地,請竝乘馹上來事,下諭。答曰,不允。李善溥罷職,下諭事,依啓。
姜鋧啓曰,義州府尹李善溥罷職事,命下矣。臺諫,方以拿問論啓,罷職傳旨,不得捧入之意,敢啓。傳曰,知道。又啓曰,修撰朴萬鼎牌招事,命下,而闕門已閉,明日待開門牌招之意,敢啓。傳曰,知道。
答平安監司李之翼疏曰,省疏具悉。西關重寄,決不可輕遞,卿其安心勿辭,從速察職。元疏缺
工曹判書尹深疏曰,省疏具悉。卿其安心勿辭,調理察職。元疏缺以上燼餘
上在昌德宮。停常參·經筵。
下直,金浦郡守金鼎台。
傳于朴鎭圭曰,大提學,命招來待。
朴鎭圭啓曰,大提學閔黯,承牌來待矣。
李蓍晩,以都摠府言啓曰,副摠管權愈,除標信,義禁府坐起進去之意,敢啓。傳曰,知道。
金海一,以吏曹言啓曰,臺諫有闕,政事,取稟。傳曰,都目政差出。又以吏曹言啓曰,義州府尹有闕,依近例,令備邊司議薦,何如?傳曰,允。
傳于兪夏謙曰,進士金昌錫,幼學李聖佐,竝直赴殿試,之次生員李適意,進士鄭棟隆,生員李世緯·金時奎·李世徽,生員金履達,幼學金萬益·金南甲·金泰重·曺善徽·曺夏榮·孟震浩直赴會試,生員林東迪·田霦,進士權希說,生員全近三,進士南圖翼,幼學安處靖·李枝遠·金垕·金聲集·盧世南·洪錫周各給二分,進士安敏儒,幼學李坰各給一分。以下缺
執義權珪,掌令韓濙啓曰,請還收㮒·煥·爀放釋之命。請還收韓錫祚還發配所之命,仍前究問。竝見上答曰,不允。又啓曰,頃年李穦之誣告吳始大也,始則諂事求媚之地,終則爲陷人圖利之計,其陰巧凶慘之迹,旣皆透露而無餘,則此實人心之所共憤,王法之所不容,豈可只削其職,使之偃息於其家乎?伊時臺官,以減死定配,閱月爭執者,可見公議之所在也。庚申以後誣告之類,旣皆伏法,則穦,何可獨免其罪也?朝家之失刑,莫此爲甚,物情之駭憤,久而愈激,請李穦極邊遠竄,以快人心。答曰,不允。末端事,依啓。以上燼餘
上在昌德宮。停常參·經筵。
李蓍晩,以都摠府言啓曰,副摠管權愈,除標信,備邊司坐去之意,敢啓。傳曰,知道。
又以備邊司言啓曰,濟州漂流人載來漢人,旣已到京,盤問事情,今當入送北京,分付義州府尹,預爲送人,通報于鳳城,使之整齊車輛,以爲漢人所持物件搬運之地,何如?傳曰,允。
又以備邊司言啓曰,武臣中,可合陞擢者,自備局抄啓事,命下矣。臣等,相與論議,而可合陞擢者,未易思得,遷延至今,曾經閫帥中,有名稱者三人,別單書入之,敢啓。傳曰,知道。
姜鋧,以義禁府言啓曰,罪人卞爾輔,嚴刑六次後,杖毒上衝,今日物故,令漢城府檢屍之意,敢啓。傳曰,知道。
李蓍晩啓曰,事變假注書洪萬紀,自數日前,重得暑感,久未和解,不得行公,今姑改差,他假注書差出,何如?傳曰,允。
假注書洪萬紀改,代以李漢宗爲事變假注書。
執義權珪啓曰,請還收㮒·煥·爀放釋之命。請還收韓錫祚還發配所之命,仍前究問。答曰,勿煩。
答左參贊李觀徵疏曰,省疏具悉。卿其勿辭,調理行公。元疏缺
答持平金正夏疏曰,省疏具悉。爾其勿辭,調理上來察職。元疏缺以上燼餘
上在昌德宮。停常參·經筵。
自昧爽至辰時,有霧氣。夜一更,黑雲一道如氣,起自坤方,直指乾方,長十餘丈,廣尺許,良久乃滅。
李蓍晩,以都摠府言啓曰,今日入直軍士,中日習射,請出標信。傳曰,知道。
又啓曰,事變〈假〉注書李漢宗,時無職名,依例付軍職,冠帶常仕,何如?傳曰,允。
又以兵曹言曰,當日私奴山同稱名人,自金虎門入來,差備門外擊錚,極爲駭愕,令攸司囚禁治罪,同門守門將李喜胤,常時不能禁斷雜人,以致闌入,亦難免其責,推考,何如?傳曰,允。
李聃命啓曰,假注書吳尙文,猝患中暑,症勢非輕,多事之地,不可等待其差歇,改差,他假注書差出,何如?傳曰,允。
以權重經爲假注書。
李蓍晩,以兵曹言啓曰,前全羅兵使吳道弘被謫蒙放,在於今正月云,而義禁府移關,今始來到,以致歲抄時未及抄啓,當初禁府,如是疎漏,殊極非矣。依前例,別單書入,以俟處分之意,敢啓。傳曰,知道。
姜鋧,以義禁府言啓曰,今四月二十五日親鞫時,事出急遽,文書亦有未及出草而入啓者,吳斗寅等內入推案,姑爲還下,以爲府上推案修正之地,何如?傳曰,允。
李蓍晩啓曰,卽伏見兵曹草記,則前全羅兵使吳道弘被謫蒙放,在於今正月,而義禁府移關,今始來到,以致歲抄時未及抄啓云,徒配旣放之後,禁府不卽移關,致有歲抄別單追後出入之擧,其在事體,殊甚未安,其時禁府當該堂上·郞廳,請竝從重推考,何如?傳曰,允。
李蓍晩,以都摠府言啓曰,副摠管黃徵,以禁衛中軍軍兵等中日試射事,除標信,慕華館進去之意,敢啓。傳曰,知道。
大司憲柳命賢,執義權珪啓曰,請還收緣坐罪人㮒·煥·爀放釋之命。請還收譯官韓錫祚還發配所之命,仍前究問。見上答曰,勿煩。
正言趙湜啓曰,請還收緣坐罪人㮒·煥·爀等放釋之命。答曰,勿煩。
答大司諫李鳳徵疏曰,省疏具悉。爾其勿辭,從速察職。元疏缺以上燼餘
上在昌德宮。停常參·經筵。
夜一更,流星出斗星上,入坤方天際,狀如拳,尾長四五尺許,色赤。五更,月暈,有霧氣。
下直,咸悅縣監韓宗運。
吏批,判書沈梓,參判權愈,參議閔就道,左承旨金海一進。兵批,判書閔黯,參判李鏶,參議安如石,參知李湜,左副承旨李蓍晩進。
吏批啓曰,都目政,各岐仕滿應薦者相避及未准朔監察,禁府都事,刑曹·掌隷院郞官,各司久任時推人員,竝擬,何如?傳曰,允。又啓曰,都目大政,堂上不可不備員,參議閔就道,牌招,何如?傳曰,允。
兵批啓曰,全羅右水使·釜山僉使·麟山僉使,今當差出,而擬望之人乏少,外任及未准朔禁軍將,堂下曾經三品人員,竝擬,何如?傳曰,允。
李蓍晩,以備邊司言啓曰,濟州漂流人載來漢人所騎船價銀八百兩,水軍價銀四百兩,金泰璜所約米六百包折價銀六百兩,及漢人等涉海時路費銀一千兩,令解事譯官,商確停當,漢人等,旣以好意,載送我人,則與漂到者有異,事當依所願給價,以示優待之意。且過平安道後,盤纏銀,每人各給二兩,則當爲五十六兩,上項銀子合一千八百五十二兩,此則當以平安道管餉所在本司所管遼軍木所賣銀子出給,而其在待遠人之道,似當在此時計給,慰悅其心。故先令戶曹,計數以給,其代管餉銀子,準此數取來,以給戶曹宜當,戶曹及平安監司處,竝以此意分付,此漢等久留有弊,今二十二日發送,而咨文,未及撰出,不得一時付送,撰出後,別定禁軍,追送於中路,何如?傳曰,允。
李聃命啓曰,假注書權重經,時無職名,付軍職,冠帶常仕,何如?傳曰,允。
傳于姜鋧曰,長生殿外棺板一部,送于內需司事,言于該曹。
傳于李蓍晩曰,今此綾原大君遷葬時造墓軍,依丙申年例,一半,以役軍題給事,分付該曹。
傳于李聃命曰,石灰三百石,送于內需司所捧處事,言于該曹。
傳于李聃命曰,各色段十疋,送于綾原大君家事,分付該曹。
傳于李聃命曰,今此綾原大君遷葬時,墓幕,依例造給事,分付本道。
傳于李聃命曰,朝家之待大君,事體逈別,今此綾原大君家所標石等物,雖有禁令,特許取於江華事,分付。
李著晩,以備邊司言啓曰,濟州漂海人載來漢人等,令戶曹旣已入給衣袴,而適當盛暑,所造給者,乃白布單衣,前頭涼節不遠,萬里行役之際,不可〈?〉備寒之資,襦衣袴等物,更令該曹造給,以示優待遠人之意。且渠等,値此潦雨,慮其沾濕,願得雨具云,袖衫,亦爲分付,竝卽入給之意,敢啓。傳曰,知道。
姜鋧,以弘文館言啓曰,本館下番四員內,修撰李泰龜身病呈辭,李萬鼎陳疏未肅拜,副修撰鄭來祥·李麟徵今日政差出,時未下批,上番四員內,副校理閔昌道呈辭未肅拜,校理沈季良·柳世鳴今日政差出,亦未下批,臣李后沆,獨爲入直,他無推移替直之員,事甚苟簡,除未下批人員外,呈告未肅拜人員,竝爲牌招,以爲輪直之地,何如?傳曰,允。
吏批啓曰,卽接禮曹移文,則齊陵參奉柳星明身病極重,不得行公,改差,何如?傳曰,允。
又啓曰,頃日政,寧遠郡守崔好鎭,副擬受點矣。多有物議,勢難赴任,改差,何如?傳曰,允。
又啓曰,新除授南原府使李宜昌呈狀內,老母自月初,宿患頭痛·腹脹等症,一倍添劇,源委非細,多般醫治,有加無減,人子情理,不忍離違赴任云,聞其母病果是實狀,勢難强令赴任,南原府使李宜昌,依近例罷黜,何如?傳曰,允。
傳于姜鋧曰,前後扈從有功勞人及淸白吏戰亡子孫,各別錄用事,言于兩銓。
傳于姜鋧曰,十考十上,五考五上,連次褒啓守令·邊將等,各別錄用事,言于兩銓。
吏批,以張萬紀爲淸道郡守,李濟民爲原城縣監,鄭東卨爲安岳郡守,李爲鐵山縣監,洪時九爲三水郡守,李時冕爲順川縣監,李東鳴爲殷山縣監,文有章爲陰竹縣監,李浚爲兵曹正郞,安如石爲禮曹參議,睦昌明爲禮曹參判,權珪爲承旨,徐文重爲安邊府使,尹以道爲定州牧使,洪萬朝爲義州府尹,李之虎爲興海郡守,韓得遇爲靑陽縣監,柳畯爲豐德府使,尹鼎和爲正言,沈季良爲校理,柳世鳴爲校理,鄭來祥·李麟徵爲副修撰,韓允述爲巨濟縣監,李壽徵爲執義,李雲徵爲成川府使,兪夏謙爲慶州府尹,李瑞雨爲兵曹參議,鄭善弘爲報恩縣監,李宇晉爲禮曹佐郞,金德濟爲萬頃縣監,朴身之爲瑞山郡守,兪夏益爲冬至上使,安如石爲副使,趙湜爲書狀〈官〉鄭壽俊爲蔚山府使,黃聖龜爲中和府使,朴善長·沈運協爲監察,朴泰圭爲刑曹正郞,李惟樟爲工曹佐郞,呂翼齊爲南原府使,李文徵爲工曹正郞,李文興爲禮曹佐郞,金相殷爲孟山縣監,張善漢爲寧遠郡守,李德基爲祥原郡守,沈若璜爲連山縣監,李彦經爲戶曹佐郞,成碩夔爲刑曹佐郞,鄭祖甲爲監察,朴泰尙爲刑曹參判,睦昌期爲稷山縣監。
兵批,以鄭後亮·崔克泰爲同知,李旴爲副摠管,宋道成爲都摠經歷,睦天翊爲大丘榮營將,南巚爲慶州營將,鄭載隆爲馬梁僉使,洪時九爲花梁僉使,尹恒美爲釜山僉使,李英萬爲麟山僉使,韓爲全羅右水使,閔最重爲部將,安如益爲四山監役,李漢宗·權重經爲司正,金忠望爲老江僉使,申汝逷爲善績僉使,李後降爲訓戎僉使,元振洙爲慶尙右兵使,辛曘爲西生浦僉使,張宇遠爲訓鍊副正,柳畯爲都摠經歷,裵尙珪·尹遇進爲都摠都事,權克中爲三陟營將,曺運亮爲晉州營將,李昌肇爲兼司僕將,趙相周爲都摠經歷,申五章爲訓鍊僉正,李壽民爲都摠都事,張遇春爲都摠都事,韓世武爲柔遠僉使,郭翰邦爲都摠經歷,南致熏爲北評事,李敬守·柳宗彬爲訓鍊僉正,鄭萊源·鄭惟全·李億耉爲宣傳官,白時耉爲都摠經歷。
兵批啓曰,新除授麟山僉使李英萬,時無加資之命,何以爲之?敢稟。傳曰,依例加資。
又啓曰,新除授晉州營將曺廷亮,時無加資之命,何以爲之?敢稟。傳曰,依例加資。
大司諫李鳳徵,正言趙湜啓曰,請還收㮒·煥·爀放釋之命。見上答曰,勿煩。
大司憲柳命賢,掌令韓濙啓曰,請還收㮒·煥·爀放釋之命。請還收韓錫祚還發配所之命,仍前究問。見上目今國勢捏扤,時事危疑,徵惡之典,不可不嚴,慮患之道,不可不深,而惡草尙不去根,巨魚猶且漏網,識者之憂,固已切矣。行副護軍金鎭龜,賦性鷙賊,行己陰兇,曾與師命,同爲錫胄之爪牙,變服夜行,蹤迹詭秘,伴宿密室,情志綢繆,錫胄狼心,得鎭龜而輒激,師命奸計,得鎭龜而益巧,戕害士類,煽起誣獄,莫非此人父子而所宗主,而益勳·光漢輩,不過爲一時之指使而已。錫胄死後,師命所倚重,只在鎭龜叔姪兄弟,頤命爲萬重之嬌客,鎭龜,與師命爲姻婭,打成一片,肝臆相透,師命之一動靜一言計,鎭龜兄弟,靡不與知,內而締結閹豎,窺覘太上,外而嘯聚諸賊,醞釀陰圖,人之畏此兩家,有同梟獍蛇蝎,向歲大臣之加卜也。方在縗絰之中,而罔極之言,私相唱和,與頤命通謀,使萬重陳達,上誣聖躬,下惑人聽,至於故相臣吳始壽之冤死,實是天下之至痛,而乃於恩貸之後,驅率萬容之輩,攘臂請對,構殺乃已,其窮兇極惡之狀,有如是夫。其弟鎭圭,生髮纔燥,傳承家法,戕人害物,以爲能事,言議慘劇,鏌鎁爲心,所撞者破,所觸者碎,凡所以黨私舞權之罪,與其兄無間,及今諸凶伏法,公議已伸,則此輩罪惡,萬無獨免之理,而天討尙稽,未免爲失刑,苟有一分人心,宜其悔罪革心之不暇,而怨毒之意轉甚,縱恣之習依舊,危驗之語,或播於輿誦,聚會之迹,難掩於衆目,有如遺毒藏孽,終必爲他日之屬階,決不可一日置諸輦轂之下,以長奸崩而惑衆心,請行副護軍金鎭龜,前持平金鎭圭絶島安置。答曰,不允。末端事,依啓。
以備忘記,傳于姜鋧曰,古語云,如得其情,哀矜而勿喜,此誠切至之論也。朴廷藎等,負犯雖重,已受屢次嚴訊,且故相吳始壽之冤狀,朝家業已洞燭,快賜伸雪,則此等人之生不生,不必係於相臣之伸不伸,而卞爾輔,昨纔隕斃於杖下,宜有欽恤酌處之道,朴廷藎·金起門竝特爲定配。
姜鋧啓曰,臣卽伏見備忘記,有朴廷藎·金起門等特爲定配之敎,臣等,不勝驚惑焉。獄情未輸,徑先處決,非但有損於明罰勅法之道,禁府堂上特推之命,纔下於數日前,而曾未幾何,遽有此定配之命,伏想聖敎,雖出於欽恤之意,而其於按獄之體,恐不當若是,姑待有司之讞議,嚴明處分,允合事理,區區所懷,惶恐敢啓。傳曰,此出於好生之意,勿爲煩論。以上燼餘
上在昌德宮。停常參·經筵。
夜五更,流星出天中淡雲間,入西方天際,狀如鉢,尾長四五尺許,色赤,光照地。
吏批,判書沈梓,參判權愈,參議閔就道,左承旨金海一進。
兵批,行判書閔黯,參判李鏶,參知李湜,左副承旨李蓍晩進,參議李瑞雨未肅拜。
姜鋧啓曰,新除授同副承旨,卽爲牌招,例也,而同副承旨權珪,昨日未及下批之故,不得請牌矣。今日待下批,卽爲牌招察任,何如?傳曰,允。
李蓍晩,以兵曹言啓曰,傳曰,今此綾原大君遷葬時造墓軍,依丙申例,一半,以役軍題給事,命下矣。造墓軍□百名價,本曹與宣惠廳,分半題給事,已爲啓下分付矣。聖敎如此,一百五十名則依前例本曹與宣惠廳,分半題給,一百五十名,則以葬所定處附近煙軍,依丙申年例,一朔赴役之意,移文宣惠廳及京畿監司處,何如?傳曰,允。
吏批啓曰,新除授義州府尹洪萬朝,方在褒貶下考,何以爲之?敢稟。傳曰,蕩滌。
吏批,以趙泰東·鄭䎖爲監察,李文徵爲林川郡守,柳尙載爲兵曹正郞,鄭行百爲禁府都事,朴興文爲三陟府使,金洪福爲安東府使,尹深爲司宰提調,李壄爲大丘判官,許譚爲左水運判官,宋道成爲善山府使,李萬材爲工曹佐郞,洪天齡爲南別殿參奉,成璹爲英陵參奉,朴性義爲泰陵參奉,李箂爲恭陵參奉,沈榎·安玖爲慶基殿參奉,睦昌萬爲敦寧參奉,尹以豐爲顯陵參奉,金時兌爲靖陵參奉,安敏儒爲齊陵參奉,李天休爲省峴察訪,權琝爲慶安察訪,鄭瓛爲宣陵參奉,李濟冕爲監察,林世良爲刑曹佐郞,權胄爲工曹正郞,睦昌明爲典牲提調。
兵批,以李惟蔓爲宣傳官,張萬里爲都摠經歷,張宇相爲兼內乘,尹以寬爲花梁僉使。
姜鋧,以吏曹言啓曰,內官朱彬奪告身,在於五月初五日,而義禁府移關,今始來到,以致年例歲抄時,未及抄啓,當初禁府,如是疎漏,殊極非矣。朱彬罪目,依前例書入乎?敢稟。傳曰,書入。
權珪啓曰,卽伏見吏曹草記,則內官奪告身,在於五月初五日,而義禁府移關,今始來到,以致歲抄時未及抄啓云,禁府之不卽移關,殊涉疎漏,請當該堂上·郞廳竝推考。傳曰,允。
政院啓曰,今此朴廷藎特命定配之敎,雖出於欽恤好生之意,而反復思惟,終有所未安,未及輸情,徑先處決,非但有乖於按獄之體,韓錫祚罪狀,比廷藎有間,而成命之下,物情猶駭,況此廷藎等前後變辭,顯有隱情,何可不待議讞,輕先定配,使奸情莫吐,王法未伸乎?伏乞更加三思,還收朴廷藎等特爲定配之命幸甚,臣等,待罪近密,區區所懷,不得不更達。答曰,已諭勿煩。
權珪,以弘文館言啓曰,新除授副修撰鄭來祥,時在江春道三陟府任所,經筵入番事緊,請斯速乘馹上來事,下諭。傳曰,依啓。
大司憲柳命賢,掌令韓濙啓曰,請還收緣坐罪人㮒·煥·爀放釋之命。請還收譯官韓錫祚還發配所之命,仍前究問。竝見上答曰,勿煩。
掌令韓濙啓曰,臣於今日,早詣臺廳,欲傳前啓之際,得見兩譯定配之備忘,此出於千萬意慮之外,卽以還收之意,簡問長僚,而又思之,事勢悤迫,恐未暇於消詳,更以今日只傳前啓,明當相議,通于長僚,果傳前啓而退矣。今聞物議,皆以爲定配之命,大有乖於獄體,在臺閣之臣,不可不及時爭執,而旣見備忘之後,不爲竝論,只傳前啓,未免有做錯之失,臣於此,不勝瞿然之至。臨事昏謬,當論不論,致令公議鬱拂,臣何敢晏然於臺席乎?請亟遞臣職。答曰,勿辭。
姜鋧啓曰,掌令韓濙,再啓煩瀆,退待物論。傳曰,知道。
大司憲柳命賢啓曰,朝者,同僚詣臺之後,急送簡通,欲發兩譯定配還收之啓,臣欲作答之際,同僚追發他簡,以爲事出悤遽,未暇消詳,今日只傳前啓,而從容更議,臣不得不勉從,書送謹悉矣。今聞物議,以臺閣之臣不卽爭執,大加非斥,同僚,旣以此引避,臣旣不立異於同僚之後,簡〈?〉泛書謹悉,致令應發之重論,遲延時日,做錯之失,與同僚無異,臣何敢晏然乎臺席乎?請亟命遞斥臣職。答曰,勿辭。
姜鋧啓曰,大司憲柳命賢,再啓煩瀆,退待物論矣。答曰,知道。
右議政金德遠箚曰,伏以卽伏見備忘記,有朴廷藎等酌處定配之命,此雖出於欽恤好生之盛意,而其於按獄之體,有不然者,臣庚申秋,忝在金吾,目覩其譯輩之情狀矣。若於其中,必欲强分首從,則廷藎當爲首罪,卞爾輔不無一分差等之別,而今者爾輔,徑斃於杖下,廷藎反蒙酌處之典,則其所以欽恤刑獄者,適足以輕重倒置,故相臣泉下之冤,雖云不係於此人死生,爾輔之斃,獨不冤乎?其在法意事理,不當如是,伏願亟寢成命,姑爲仍囚,更令金吾議讞而處之,方合於詳審之道,惟聖明之財處焉。取進止。答曰,省箚具悉卿懇。今玆酌處,實出於欽恤之意,今難更議,卿其安心焉。仍傳曰,遣史官傳諭。以上燼餘
上在昌德宮。停常參·經筵。
今六月二十三日未時申時,日暈。
李〈蓍〉晩,以都摠府言啓曰,今日入直軍士,中日習射,請出標信。傳曰,知道。
姜鋧啓曰,今日,乃賓廳引見日次,而憲府無行〈公〉之員,執義李壽徵牌招,以爲來待之地,何如?傳曰,允。
傳于李蓍晩曰,大臣·備局堂上引見。
權珪,以義禁府言啓曰,罪人朴廷藎·金起門等,特爲定配事,承傳啓下矣。臺諫,方以按律處斷論啓,配所單子不得書入之意,敢啓。傳曰,知道。
李蓍晩啓曰,臣伏見全羅道前營將申履狀啓,則初行職姓名,低書違式,末端年月日,又爲犯貼,此雖未諳規例之致,而不可無警責之道,推考,何如?傳曰,允。以上燼餘
六月二十三日,上御時敏堂。大臣·備局堂上引見時,領議政權大運,左議政睦來善,漢城判尹李宇鼎,右參贊柳命天,戶曹判書吳始復,吏曹參判權愈,執義李壽徵,正言趙湜,副校理閔昌道,左副承旨李蓍晩,假注書權重經·李漢宗,記事官朴涏·沈仲良入侍。睦來善進曰,近來老炎愈酷,伏未知聖體,若何?上曰,無事矣。又曰,元子氣體,亦何如?上曰,癕患,幾盡收合,雖有些少未及消化處,不至大段,氣候則平安矣。權大運曰,日熱如此,此時請對,極知未安,而今日,乃賓廳日次,不得不來會矣。又曰,曾因承旨李沃陳達,有全羅道金城山城革罷當否,令本道監·兵使,親審後啓聞稟處之命矣。其時監司有故,不得親審,而睦林奇,以兵使,曾因出巡,見其形勢險阻,井泉亦多,頃以平安兵使下直時,以其山城形勢可仍不可罷之意,有所陳達於榻前,而又有令廟堂稟處之敎矣。凡干沿革,事終重難,古人設置,意亦有在,今不可率易革罷,仍舊修治,何如?睦來善曰,李沃則只聞傳說而已。睦林奇則親自見之,其審量形勢,自有詳略,且城中井泉有餘,修緝已久,則豈可輕罷乎?上曰,不可以一人之言,容易革罷,更爲申飭本道,使之善爲修治,可也。出擧條權大運曰,承文院官員,旣已就理,而其餘官員,尙不分館,欲等待其給云,槪其中,有二人,已經九處講者,當陞六品,故姑爲遷就,欲不爲分館而徑出六品,誠可駭然,承文院官員未分館前,勿爲出六事,奉承傳施行,何如?上曰,依爲之。出擧條權大運曰,昨日,有譯官朴廷藎等定配之命,此雖出於欽恤之意,而但禁府未議讞之前,徑先處決,有欠獄體,且右相,有所箚陳,而終不回聽,亦似未安矣。上曰,此獄顚末,不必待禁府議處,而有益知之事矣。相臣之冤,旣得伸雪,則此人等之死不死,無甚關係,故特爲定配矣。大運曰,構誣相臣而致之死者,此輩也。此輩若生,則相臣之冤雖伸,豈可謂伸乎?來善曰,朴廷藎,諸譯中,罪狀最重,而卞爾輔則差輕,右相,以其時金吾堂上,親見其情狀,故有所箚陳矣。今者爾輔死於杖下,廷藎等獨蒙欽恤之典,則其在獄體,極爲未安矣。上曰,右相之言,誠是矣,而予特以欽恤之意,使之定配矣。柳命天曰,金石山之事,廷藎,以遠接使差備,萬無不知之理,今若稍嚴獄體,自當輸情,何可遽用欽恤之典乎?相臣之冤雖伸,此輩,若不嚴鞫取服,則與不伸,同矣。大運曰,無罪而死,固爲失刑,有罪而生,亦未免爲失刑矣。來善曰,刑政得失,關係治亂,此不可不審矣。上曰,非不知其罪狀之爲重,而一人,旣死於杖下,故特用欽恤之典,勿爲煩論。命天曰,爾輔,以病而死,非爲不勝杖而死也。金·朴兩譯,多有可疑之端,而用刑太輕,故尙今不服,此兩譯,決不可容易發配矣。權愈曰,以獄體言之,故犯者雖小,決不可用寬典矣。李宇鼎曰,此人等罪狀極重,決不可輕爲定配。大運曰,凡事,得其道,則人心安,不得其道,則人心不安,相臣之死,道路皆悲,而此獄,尙不得情,故人心鬱拂,公議益激矣。命天曰,廷藎,與他譯自別,其間情節,萬無不知之理,而尙不吐實者,蓋緣不爲設鞫故也。此人,難以本府例刑得情,而本府開坐,亦爲未易,故遷延屢日,雖或受刑,而亦不重矣。今若設鞫嚴問,則可得其情矣。上無發落。宇鼎曰,傾日大司成李玄紀請對入侍時,聖殿修掃之役,以崇敎契坊民爲之事,陳達,蒙允矣。蓋乙卯間,故相臣吳始壽,爲漢城判尹時,以坊民殘契,有難支之勢,而聖殿修掃,典僕,足爲之,故建白於榻前,特罷坊民修掃之役,而諸各司,亦爲變通,坊民之蒙惠,實爲不貲,定式遵行,已至十五年之久,聖殿修掃之役,今若更使坊民爲之,則諸各司亦將皆爲復舊,坊民之呼冤,殊甚可慮。且殿內修掃,坊民未能擔當其役,例給價於典僕,則典僕,代爲之役而受其價,此民有所難堪者矣。大運曰,五日一修掃,典僕,豈有受價之道乎?上曰,年久之事,不能記憶而許之矣。今若使坊民爲之,則諸各司亦必皆欲復舊,依前定式,以典僕修掃,可也。出擧條宇鼎曰,臣方待罪漢城府,東部民人等呈狀,以爲東部,應役最劇,有所不堪,蓋東部民戶二千九百五十七戶內,成均館奴婢三百二十一戶,於義洞二百八十戶,建德坊契四百八戶,合一千九戶,而此皆復戶,不爲坊役,餘戶一千九百四十八戶,而除士夫家及軍兵獨女·病人·無率丁之類,應役實戶,不滿千戶,部民之呼冤,勢所必至,合有變通之道矣。上曰,於義洞則孝廟親臨麟坪大君喪家時,特命給復矣。宇鼎曰,於義洞則以孝廟潛邸時本宮所在之洞,故親臨麟坪喪家時,有泛稱此洞給之命,而麟坪家,居在於建德,故建德坊,亦混入於給復之中矣。本宮修掃等事,於義洞二百八十戶,足以爲之,建德坊四百戶則使之應役,何如?大運曰,於義洞二百戶,旣足以爲本宮修掃之役,則建德坊四百戶,又爲給復,實爲太過矣。來善曰,建德坊之混許復戶,實爲太過,臣曾待罪京兆時,亦欲陳達變通而未果矣。上曰,於義洞二百八十戶,仍爲給復,建德坊四百戶則使之應役,可也。出擧條吳始復曰,本曹木同儲置於江都者,天木·地木五六百同,下地木亦至一千一百餘同,而積置庫中,已過十年,恐有朽傷之患,又無蓄舊用新之意,發遣郞廳,反庫知數,擇其朽破者,取用於經費,又以新捧之木,充上,何如?大運曰,二千餘同,雖不可一時盡改,或間一年,或間二年,發遣郞廳,改色以置,則好矣。上曰,用其舊而蓄其新,誠爲好矣。以此定式施行,可也。始復曰,糧餉廳所管伊川·平康兩屯,丙辰年,移屬於體府,以永柔德池筒屯,備局啓達代給,而因本邑奸民輩誣訴,旋卽革罷,及至體府罷後,謂之管理廳,自備局句管,今則移屬於訓局,而本廳銀貨,庚申以後,幾盡許貸,還徵未易,各屯別將革罷後,各邑屯所之稅,皆不惕念收送,故物力,漸至凋弊,將無以成樣,至於伊·平兩屯,亦皆不實,體府旣罷之後,此兩屯,還屬糧餉廳,以補軍需爲宜,故敢此仰達。上曰,依爲之。出擧條始復曰,頃因大司成李玄紀所啓。有常平廳見貸錢文,特爲蕩減之命,而丁卯年兩南災荒之時,成均館奴婢身貢,權減不捧,令常平廳,輸送木同,故本館需用之數,以錢文,連續覔送,則二十同零遷延不給之說,恐非實狀矣。本館貢木需用者,不過分給下輩朔布等事,伊時,因本廳參酌輸送,已無不足之患,則到今過數年之後,別無加送之理,而至於曾前貸去七百餘兩錢文,謂之木同未盡劃給,而亦請蕩減,似出於未詳曲折之致矣。此路一開,則諸衙門,皆以爲例,必有紛紜請減之弊,故敢此仰陳。大運曰,槪本廳,以開蕩減之路爲難,其勢固然矣。睦來善曰,丁卯年木同劃給時,不能準其啓下之數,故今此貸用錢文,欲木同未準之數,憑照蕩減,本館之事,亦爲非矣。大運曰,本館,奴婢田畓甚多,爲其官員者,若能着念供職,則豈有不可償之理乎?上曰,令本館從容還償,可也。始復曰,大司成李玄紀請對入侍時,以儒生供饋不足,或收斂魚物於本廛,或令本曹加給米布事,陳達,而有令本曹稟處之命矣。乙丑年間,朴泰尙爲大司成時,以此事,陳達,已自本曹,加給米百石,逐年爲例,今不可更爲加給矣。至於收斂魚廛事,其弊甚鉅,決不可從矣。上曰,勿給,可也。出擧條李蓍晩曰,凡此數事,初因李玄紀之請而有此敎,今因有司之言而反寢之,事涉顚倒,凡有建白陳請之事,必問有司之臣而許之,則似無此患矣。大運曰,蓍晩之言,誠爲得宜,伏願聖上留念焉。上曰,承旨之言,誠爲着實,此後則予當留念焉。大運曰,庚申春秋獄文案抄啓事,成命已久,而連因事故,不得爲之矣。今者抄書之役纔完畢,而判〈義〉禁閔黯,方爲引見入侍,其出仕後,當爲陳達於榻前,而依啓覆時例,御覽文書,先爲修整以入,何如?上曰,御覽文書,先爲入之。李壽徵啓曰,請還收㮒·煥·爀放釋之命。見上請還收韓錫祚還發配所之命,仍前究問。見上上曰,勿煩。又啓曰,臣伏見備忘記,有朴廷藎·金起門等定配之命,臣不勝驚惑焉。逆臣構殺相臣之狀,聖明之所燭,輿情之所憤,而未及承款,遽下貸死之敎,豈不大有乖於按獄之體乎?苟得其情,哀矜而勿喜,雖是古聖人仁民愛物之心,而强撓三尺,枉施法外之思,亦未之前聞也。向日誣告之賊,旣皆伏法,則構誣大臣,使致其死者,獨安得容息乎?三譯負犯,大抵相同,論其情節,別無差等,而廷藎·起門爲首,爾輔爲從,輕者致殞,重者漏網,用法之道,決不宜如是之謬盭也。請加三思,還收朴廷藎·金起門兩譯定配之命,仍前嚴鞫,按律處斷。上曰,勿煩。又啓曰,竝引嫌而退,事在可論,未卽爭執,其在臺體,俱難仍在,請掌令韓濙,大司憲柳命賢竝命遞差。上曰,依啓。正言趙湜啓曰,請還收㮒·煥·爀等放釋之命。見上上曰,勿煩。又啓曰,舌人輩,反諱旣傳之言,終秘行賂之迹,又欲巧免構殺大臣之罪,其前後情狀,節節可痛,則錫祚之貸死,已極失刑,而廷藎等停訊定配之命,又出於意外,臣驚惑錯愕,實未知聖意之攸在也。噫,大臣之不受誅,古或有之,而未有如吳始壽之至冤極痛,此聖明之所洞燭,國人之所共憤者也。雖以渠輩之納供言之,欲幻臣强二字,創出兩班强之說,欲藉彼人窾言,多齎數千銀貨,其奸情慝態,欲掩反露,而尙未結案者,特不承款也。各別鞫問,輸情爲期然後,有嚴於討罪,無歉於聖德,而備忘,乃以好生欽恤爲敎,在此屬,則固幸矣。獨不念冤死之大臣乎?斷不可以爾輔之徑斃,遽施酌處之命,以拂公議,重傷獄體,請還收朴廷藎等定配之命,仍前鞫問,按律處斷。上曰,勿煩。又啓曰,新除授正言尹鼎和,時在全羅道萬頃縣任所,請斯速乘馹上來事,下諭。上曰,依啓。閔昌道曰,朴廷藎等事,大臣及諸臣,無不爭論,而終不允從,實未知聖意之攸在也。古今天下,安有構殺大臣而獨不死者乎?此人不死,則相臣之冤不可謂伸,請加三思,亟從兩司之請。李蓍晩曰,先鞫舌官之論,其時亦有之,今不可輕爲定配矣。命天曰,此事,臣纔已畢陳無餘矣。廷藎等,萬無一生之理,今若貸此二人者,則其爲相臣治誣獄之意,果安在哉?臣恐自此,誣告殺人之賊,終無所懲戢也。昌道曰,柳命天,方治其獄,明知其構誣之狀,其言,豈不可從乎?大運曰,廷藎則幾盡輸情矣。起門有所云云,於始大事,亦多有節節可疑之端,而今若輕用欽恤之典,則誠爲可惜矣。上曰,勿爲煩論。大運曰,諸臣之反覆開陳,非有他意,欲爲國家重獄體也。群情所在,此亦可見,而終不允從,實不知聖意之攸在也。來善曰,入侍諸臣,豈敢以私意,有此齊聲陳達之擧乎?祗以治獄之道,不可不如是故也。宇鼎曰,相臣之死,不由於廷藎等云則可,其死,旣由於廷藎等,則豈可不待其就服,而輕先處分乎?來善曰,廷藎之奸情,幾盡透露云矣。上曰,旣以欽恤之意,酌處之矣。勿爲煩論。以上燼餘
上在昌德宮。停常參·經筵。
府啓,㮒·煥·爀等事,韓錫祚事,朴廷藎·金起門等事。答曰,勿煩。
院啓,㮒·煥·爀等事。朴廷藎·金起門等事。竝見上答曰,勿煩。
忠洪監司書目,洪州牧使朴慶後,擅自棄官,爲先罷黜,其罪狀,令攸司稟處事。
全羅監司書目,金堤呈,以今月初一日地震事。以上朝報
備邊司啓曰,禁府文案,旣已修正,御覽件,預爲入啓,以爲披覽之地事,命下矣。臣等退而令堂上·郞廳,考准誤字處,更加校正以入之意,敢啓。傳曰,知道。備局謄錄
上在昌德宮。停常參·經筵。
祭酒李玄逸上疏。大槪,病伏旅次,伏覩近日備忘記,不勝憂慮之忱,敢陳區區所懷,冀蒙察納事。入啓。答曰,省疏具悉爾懇。隨事匡救,出於至誠,予忱嘉歎,可不體念焉?
府啓,㮒·煥·爀等事。韓錫祚事。朴廷藎·金起門等事。竝見上答曰,勿煩。
院啓,㮒·煥·爀等事。朴廷藎·金起門等事。竝見上所江,乃海西之重鎭,地處要害,爲任甚重,苟非其人,疎虞可慮,而僉使李行登,性本乖悖,不識人理,其兄之妾女,已嫁於衣冠之人,而誘致其家,使其妓妾之娚,强奸而奪取之,人而無行,一至於此,彈章重發,久被削版,夤緣勢途,復齒仕籍,物情之駭憤,固已稔矣。及授本職,舊行罔悛,貪黯大肆,凡干事務,一任抛棄,專以剝割爲能,土率不堪其命,逃故相繼,海防重鎭,不可畀諸此人。請所江僉使李行登,削去仕版,其代,令該曹極擇差送。答曰,不允。以上朝報
禁衛營啓曰,十一番右部右司屬全羅道五哨軍兵逢點實數六百三十五名,海西九番別驍衛六十四名,步軍標下一名,已爲整齊矣。來七月初一日,與內外三處入直馬步軍兵等,依例替代後,舊軍放送之意,敢啓。傳曰,知道。禁營謄錄
御營廳啓曰,今此舊番別馬隊·別破陣等射砲試才賞格,從分數多寡,以本廳所儲木綿面給後,別單書入之意,敢啓。傳曰,知道。
又啓曰,本廳黃海道四番別馬隊四十八名,已爲逢點整齊矣。來七月初一日,與三番別馬隊替代後,舊軍放送之意,敢啓。傳曰,知道。御營廳謄錄
上在昌德宮。停常參·經筵。
巳時,太白見於未地。
禮曹啓曰,卽接穆陵參奉牒報,則今二十五日夜大雨,懿仁王后陵上右邊欄干石,自第三間至四間五間,莎土盡爲崩頹,以木尺度量,則自上至下,長八尺餘,廣二十八尺許,丁字閣正門內樑下,及神門內樑下兩處,盡爲雨漏云。陵上崩頹之患,極爲驚駭,依前例大臣以下卽爲進去,奉審陵上,蓋覆油芚·草芚等物,令各該司急速進排,慰安祭,不卜日,來二十八日設行,適與仁穆王后忌辰祭相値,一丁字閣兩祭,勢難一時設行,忌辰祭,先爲設行後,慰安祭則差後設行之意,分付,何如?傳曰,允。禮曹謄錄
備邊司啓曰,卽見京畿監司狀啓,則漢人謝六哥,到開城府,病重致死云。病死我境之意,事當別爲移咨,令承文院急急撰出,別定禁軍,追送中路,何如?傳曰,允。備局謄錄
上在昌德宮。停常參·經筵。
辰時,日暈。巳時,太白見於未地。夜五更,金星入東井星。
傳曰,史官一員待命,騎馬三匹立之,穆陵忌辰祭所內摘奸。以上朝報
傳曰,今此綾原大君遷葬時,成殯奠·啓殯奠·祖奠·遣奠四祭,及自八月初九日至二十一日朝夕上食及晝奠,令該道備給事,分付。禮曹謄錄
上在昌德宮。停常參·經筵。
政院啓曰,節屆流火,老炎彌酷,是時將攝,不宜少忽,今此孝思殿朔祭,冒夜將事,則必有玉候傷損之患,許令攝行,何如?大臣之意亦如此,敢此仰稟。答曰,大臣及卿等之請如此,今姑勉從焉。傳曰,明日諸承旨,持留院公事入侍。朝報禮曹啓曰,因大臣奉審啓辭,穆陵懿仁王后陵上莎土崩頹處及丁字閣正門內·神門內樑下雨漏處,擇日修補事,命下矣。修補吉日,令日官推擇,則來七月二十六日辰時爲吉云,以此日時擧行,而事目則臨時磨鍊以入,何如?傳曰,允。禮曹謄錄
上在昌德宮。停常參·經筵。
左議政睦來善箚子。大槪,臣於日昨,猝患死病,僅僅回甦,而餘毒未解,尙在奄奄之境,決無復起爲人之望,兼帶軍門兩任及藥房都提調,爲先許遞事。入啓。答曰,省箚具悉卿懇。卿之年齡雖高,筋力尙旺,從容調理,神明所扶,勿藥有喜,何用過辭至此乎?須體至意,安心勿辭,益加善攝。仍傳曰,遣史官傳諭,遣御醫看病。
大司諫李鳳徵上疏。大槪,腫患漸重,決無自力於未濃潰之前,乞遞臣職,以專醫治,且妄陳一得,以備才幸事。入啓。答曰,省覽爾疏。繼觀冊子,縷縷條陳,無非憂愛之誠,藥石之論,予甚嘉歎,可不留心而服膺焉?其中可以議處事,令廟堂商確稟處,而至於朴泰輔等疏語,極其悖慢無倫,其在嚴懲惡之道,決不可輕議復爵,內司之設,流來旣久,亦難輕議。爾其勿辭,調理察職。
府啓,㮒·煥·爀等事。韓錫祚事。朴廷藎·金起門等事。竝見上答曰,不允。
院啓,㮒·煥·爀等事。朴廷藎·金起門等事。所江僉使李行登削去仕版事。竝見上春川府使洪以度,性行麤戾,關防重寄,本非可堪,莅任以來,凡所試爲,動拂民情,不但政令顚倒,刑獄濫酷,極農之日,大起土木,重建昭陽亭於江上,工役甚鉅,捶楚狼藉,闔境嗷嗷,如在水火,聽聞所及,無不駭憤。鄰邑守宰,有時屈擧嬴之意諷之,而終不聽從,其虐民病農之罪,決不可置而不論。請春川府使洪以度罷職。陽智縣監李昌稷,本以酗酒之人,多有狂悖之行,及到是任,大小政令,慢不知何,吏緣爲奸,民受其害,怨讟之聲,固已稔矣。春間,稱以鄕廳修改,收捧米斗於境內民戶,以此傳說藉藉,方伯囚治監色,則昌稷,不思自新之方,疑有指囑之人,公肆詬罵於稠廣之中,聞者莫不錯愕。且爲其子中司馬,張優戱宴賓僚,至邀邑中生進,以爲先生而娛樂之,雖在常時,猶不可廣設極歡,以傷邑力,況於今日乎?其縱恣無識之狀,不可不懲,請陽智縣監李昌稷先罷後推。長興主簿鄭時雄,卽廣州府吏也。爲人奸猾,媚事益勳,得除敎鍊官,轉而冒玷於東班正職,仕路淆雜,已極寒心。今審大政,以此遷除,除目一下,物情大駭,如此之類,不可置諸衣冠之列,與士夫同朝。請長興主簿鄭時雄汰去。答曰,不允。鄭時雄事,依啓。
黃海兵使書目,道內有一二變通之事,冒昧條列,仰備財處事。啓下備局。
諸承旨持公事入侍時,行都承旨李聃命所啓,小臣受由下鄕,旣有所聞,敢此仰達矣。上年年事稍豐,故川反浦落覆沙處,及年久陳田,不給災頉,致有呼冤之弊,今年農事之實不實,雖姑未知,而前頭年分不遠,川反浦落覆沙,年久陳田,若許竝皆給災,則百姓歡樂,皆知德意矣。上曰,筵臣纔自鄕來,以其所聞見,有此陳達,令該曹稟處,可也。以上朝報
有政。以尹深爲大司憲,李元齡爲掌令。
諸承旨持公事入侍時,綾原大君遷葬時晝奠,勿爲備給事,榻前下敎。禮曹謄錄郞廳金霔書。
上在昌德宮。停常參·經筵。
辰時,日暈。未時,太白見於巳地。夜五更,有霧氣。
朔祭後,大殿·中殿,藥房·政院·玉堂·二品以上·六曹問安。答曰,罔極。
府啓,請還收㮒·煥·爀等放釋之命。請還收譯官韓錫祚還發配所之命。請還收譯官朴廷藎·金起門等定配之命,仍前嚴鞫處斷。竝見上答曰,不允。
院啓,請還收㮒·煥·爀等放釋之命。請還收譯官朴廷藎·金起門等定配之命,仍前嚴鞫處斷。請所江僉使李行登削去仕版。請陽知縣監李昌稷先罷後推。請春川府使洪以度罷職。竝見上答曰,不允。李行登·李昌稷事,依啓。以上朝報
上在昌德宮。停常參·經筵。
巳時,太白見於未地。夜五更,流星出織女星上,入坤方天際,狀如鉢,尾長四五尺許,色赤。
江春監司睦林儒上疏。大槪,乞蒙恩暇,往省父母墳事。入啓。答曰,省疏具悉。卿其依疏辭往省焉。
府啓,㮒·煥·爀等事。韓錫祚事。朴廷藎·金起門等事。竝見上答曰,勿煩。
院啓,㮒·煥·爀等事。朴廷藎·金起門等事。洪以度事。竝見上答曰,不允。洪以度事,依啓。以上朝報
上在昌德宮。停常參·經筵。
巳時,太白見於未地。
司藝宋尙周上疏。大槪,略陳所懷,冀蒙裁擇事。入啓。答曰,省疏具悉。國家重事,不可人人輕議也。
左議政睦來善箚子。大槪,病重不得進參於賓廳之坐,惶恐待罪,仍乞特遞內局兼任事。入啓。答曰,省疏具悉卿懇。所患如此,未參起居之班,有何所傷?卿其安心勿待罪,强疾來參於賓廳之坐,以副予意。仍傳曰,遣史官傳諭。傳曰,左相,雖以病陳箚,卽爲命招,使之來參於今日引見,吏曹參判權愈,行副護軍柳命賢,亦爲牌招,而兩銓之長,三度呈辭,旣已加由,亦不可久曠,竝一體牌招。
左議政睦來善命招不進,吏曹判書沈梓牌不進後,傳曰,竝更卽牌招。
左議政睦來善再招不進後箚子。大槪,死病之餘,神精大損,氣息奄奄,俄傾之間,再違嚴召,臣罪至此,萬殞猶輕,亟賜罷譴,以爲人臣慢命者之戒事。入啓。答曰,省箚具悉卿懇。身有疾恙,未赴召命,別無所傷,卿其安心勿待罪,從容善攝。仍傳曰,遣史官傳諭。
傳曰,大臣·備局堂上,引見。引見時,忠洪監司姜世龜遞差事,及右邊捕盜大將盧銓遞差事,及兼司僕將李昌肇遞差,所授加資還收,中和府使仍任事,定奪。獻納李東標遞差,其代,以在京無故人,今日政差出事,招察任事,及玉堂備擬人員,今番褒貶時,中下考蕩滌事,榻前下敎。
兵曹判書閔黯所啓,頃年北評事復設也,必以吏曹郞〈官〉差送者,蓋出於彈壓之意也。中因厭避,猶必由玉堂而出矣。近則至以經兩司者差送,事甚不當,目今吏曹郞官,皆有老親,故不得已以玉堂備擬,南致熏亦有老母,而以其累次故罷之失,物議爲非,故首擬受點矣。今見致熏呈狀,則其老母,今年八十一歲云,合有變通之道矣。領議政權大運曰,旣有八十歲老母,則似當變通矣。右議政金德遠曰,致熏老母年過八十,則其在孝理之下,宜加矜念矣。上曰,致熏,或入侍翌日而牌不進,或試官牌不進,或以朔試射不進,累次姑罷,誠甚未便,而旣有老母,年過八十,則遞差,可也。
領議政權大運所啓,忠洪監司姜世龜,淸白可尙,而若其吏才,似非所長,且近來兩湖間,多有竊發之患,方伯之任,必附之有才局者,可責以譏捕解散之事,忠洪監司姜世龜,今姑改差,其代,卽爲擇送,何如?上曰,世龜之雖有淸白,而劇煩則非其所長,予亦知之,今姑改差,其代,各別擇送。
持平金正夏所啓,㮒·煥·爀等事。見上上曰,勿煩。又所啓,韓錫祚事。見上上曰,勿煩。又所啓,朴廷藎·金起門等事。見上上曰,金尙游,今又擊錚,當觀其供辭而處分矣。
正言趙湜所啓,㮒·煥·爀等事。見上上曰,勿煩。又所啓,朴廷藎·金起門等事。見上上曰,已諭於憲府之批矣。以上朝報
禁府啓曰,以平安道敬差官啓本刑曹粘目,倫紀罪人白守奉,其子至遠等,移本府處置事,允下矣。白守奉·至遠俱是倫紀罪人,依例發遣府都事,拿來,何如?傳曰,允。禁府謄錄
引見時,兵曹判書閔黯曰,本曹及禁衛營庫間,甚爲不足,本司基內居民家舍,給價撤毁,方擬營設庫間,四山枯松,量宜斫取,得以燔瓦,則功力甚省,問于判尹李宇鼎而處之,何如?宇鼎曰,京城近處,若斫枯松,則必有濫斫生松之弊,曾前一切防塞矣。此則係是公用,四山監役與本曹郞廳,眼同許斫,似當矣。上曰,依爲之。禁府謄錄
備邊司啓曰,御史可合人抄出事,命下矣。依榻前定奪,抄擇十四人,別單書入之意,敢啓。傳曰,知道。
引見時,權大運曰,康·泰陵,尤多枯松,有妨於稚松之長養,置之無益,所見亦慘然矣。禮曹判書閔宗道曰,臣於頃日奉審穆陵之路,目見二陵松樹枯損之慘,誠如大臣之所陳,在前則松蟲滿樹,食輒枯死,雖欲斫之,有難遍斫,自今春,蟲災忽然寢息,今若斫去蟲蝕之松,則稚松亦得茂盛。發遣本曹郞官與本陵參奉,眼同斫去,二陵外他陵,亦多松蝕之松,一體斫伐,似當矣。上曰,非但康·泰陵,西路各陵亦然,發遣禮曹郞官,與陵官,眼同斫去,可也。以上備局謄錄
有政。吏批,以李順坤爲長興主簿,金夏世爲監察,李明鎭爲陽智縣監,兪夏益爲工曹判書,鄭正陽爲監察,許墀爲春川府使,李義徵〈爲〉忠洪監司,柳命賢爲氷庫提調,金喜臣爲奉常主簿,李聃命爲惠民提調,趙相愚爲洪州牧使,金聲久爲獻納,朴緻爲濟用副奉事。
上在昌德宮。停常參·經筵。
上在昌德宮。停常參·經筵。
左議政睦來善箚子。大槪,敢進短箚,以備省覽事。入啓。答曰,省箚具悉卿懇。昨日之會,卿適未參,予之缺然,曷有其已?第疾病之來,人所難免,有何不安之嫌乎?援據古語,備陳敎導之方,勤勤懇懇,出於至誠,令人不覺感歎,可不留心而體念焉?李義徵,屢典州牧,治續表著,今玆首擬於湖伯,未知其不可也。箚末所陳,誠甚得宜,當令攸司,依箚辭施行,而因念自朝家鞫問杖斃依法正刑之人,仇人奴僕,稱以報復,任自磔殺之弊,非今斯今,比比有之,事之無據,莫此爲甚。自今以後,嚴立科條,一切痛禁,而如有不畏國法,猶踵前習者,隨現重究,以杜後弊焉。因傳曰,遣史官傳諭。
政院啓曰,孝思殿大祭,親祭迫近,而老炎尙熾,蒸鬱殊甚,今若冒夜將事,勞動哭臨,忽攝理之方,犯愼疾之戒,則必不無傷損之患,伏望斟酌氣力,保嗇榮衛,明日大祭,許令攝行,何如?臣等不任區區憂慮之至。藥房都提調之意,亦如此,故敢此仰稟。答曰,莫重大祭,不可攝行,卿等勿以爲慮。
明日,孝思殿大祭親行時,出宮正時,三更五點,親祭正時,四更一點,開門,三更二點。以上朝報
兵曹口傳政事。以柳重起·權儔·睦昌明爲副摠管。
上在昌德宮。停常參·經筵。
巳時,太白見於未地。
領議政權大運箚子。大槪,緣臣做錯,致令僚相進箚,賤疾且重,不得進參於陪祭,惶恐待罪事。入啓。答曰,省箚具悉。縷縷戒誨,無非切實之論,深用感歎,而益可見卿之憂愛之丹忱,老而冞篤也,可不留心而體念焉?李義徵治績之表著,予所稔知,首擬方伯,未爲不可。至於疾病之來,人所難免,不得進參,尤無所嫌,卿其安心勿待罪,從容善攝。仍傳曰,遣史官傳諭,遣御醫看病。
左議政睦來善箚子。大槪,病不能進參於陪祭之班,惶恐待罪事。入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭。
右議政金德遠箚子。大槪,臣之做錯之失,與首相無異,昨緣差祭,今始自列,尤不勝惶恐,待罪事。入啓。答曰,省箚具悉卿懇。縷縷誡誨,出於至誠,令人不覺感歎,而益可見憂愛之丹忱,至老冞篤也,可不留心而體念焉?李義徵事,已諭予意於領相之箚批,於卿,有何不安之嫌乎?卿其安心勿待罪。仍傳曰,遣史官傳諭。
府啓,㮒·煥·爀事。韓錫祚事。朴廷藎·金起門等事。竝見上答曰,不允。
院啓,㮒·煥·爀等事。見上江春道各邑進貢人蔘,其數甚多,而近年以來,弊端日滋,蓋出於封進之際,各邑或自採取,或有轉貿,隨便備納,民不堪苦矣。頃年李濡,爲本道監司時,信聽營蔘商之言,啓聞于朝,每一邑,恒定蔘商一人,成給差帖,使之主管其邑之蔘,故蔘商輩,防納於營下,而徵價於各邑,小邑所定蔘兩之數,亦不下百餘兩,而一兩之價,正木六疋,或正租十二石,以此計之,則百兩之價,木則十二同,租則二千二百石,而皆責出於民間,方其徵價之際,蔘商輩點退作亂之弊,不可勝言,一道嗷嗷,民不堪命。此出於道臣一時做錯,而其爲民害,一至於此,不可因循不革,以貽無窮之弊,使之依前自各邑備納,亦無關於進貢,請分附於本道監司,革罷恒定蔘商之弊。答曰,不允。末端事,令該曹稟處。
吏曹判書沈梓辭職上疏。入啓。答曰,卿其勿爲過辭,從速行公。
檢閱沈仲良上疏。入啓。答曰,省覽爾疏。繼觀箴規,深嘉憂愛眷眷之丹忱,可不留心而體念焉?
祭酒李玄逸上疏。大槪,暑熱停講,不接筵臣者久,請及新秋漸涼,趁速擧行,且復祖宗夜對之規,以爲從容延訪之地事。入啓。答曰,省疏具悉爾懇。縷縷誡誨,無非憂愛之誠切至之論,予甚感歎,可不留心而體念焉?
吏曹啓曰,來初八日祿都目政事爲之之意,敢啓。傳曰,知道。
禮曹,冬至使拜表吉日,來十月二十四日辰時,方物封裹,同月二十一日推擇。啓。以上朝報
兵曹啓曰,禁軍甲胄,旣已新備,今方分給,而其中內上八十件皮帒所入皮張,無出處,當初新設屠肆六處,屬於禁衛營,而中因成均館定奪,歸之三司矣。六處屠肆,依前限三朔還屬本營,取用皮張之意,已議於大臣,以此分付擧行,何如?傳曰,允。禁營謄錄
上在昌德宮。停常參·經筵。
下直,康津縣監白□興,平山萬戶安厚先,豐山萬戶金相說,柔遠僉使韓世武。
巳時,太白見於未地。
朴鎭圭啓曰,來十一日文臣殿講日次,敢稟。傳曰,爲之。
又啓曰,來十一日輪對日次,取稟。傳曰,爲之。
以備忘記,傳于李蓍晩曰,今下弓矢,豐山萬戶金相說,柔遠僉使韓世武處,給送。
姜鋧,以備邊司言啓曰,中江開市,例在於八月十五日,依前商賈豫爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?傳曰,允。
又以兵曹言啓曰,新除授越松萬戶玄昌武呈狀內,老母年今八十有五,牙山萬戶智成璜父母,年皆八十,吾村權管印奉母年七十,人子情理,不忍遠赴任所云,依前竝改差,何如?傳曰,允。
以備忘記,傳于權珪曰,西平府院君祠宇修改役所,米三十石·木五同輸送事,分付該曹。
持平金正夏啓曰,㮒·煥·爀等事。韓錫祚事。竝見上答曰,不允。
院啓,㮒·煥·爀等事。見上聞慶縣監宋世鼎,爲人怪妄。性又貪饕,本縣,乃是峽邑也。火田結負作木,自前多不過四五同,而世鼎到任之後,鞭督面任,加捧單子一年所捧之數,幾至木二十餘同,穀五百餘石之多,峽民不堪誅求,流散殆半。還上米,以其火田所納皮穀相換,盡歸私用,而每年春夏間分糶時,代給皮穀於民戶,秋則以白米捧之,充其元數,連姻之人,留置衙中,稱以推尋,買得奴婢,從前良役之民,濫施刑杖,怯捧花石,多徵銀錢,以分其利,衙婢一人,嫁與時任吏房,內外交通,賄賂公行,詞訟之際,政令之間,一聽其言而低昻之,怨讟朋興,闔境嗷嗷。如此蔑法貪虐之人,不可一日因置字牧之任,以貽一日之弊,請聞慶縣監宋世鼎罷職不敍。答曰,不允。
成均館官員,以知館事意啓曰,今七月初七日儒生上旬輪次,當爲設行,而政府有故,不得設行,今月內,無故日退行之意,敢啓。傳曰,知道。
禮曹啓曰,命下矣。進賀兼謝恩陳奏奏請使拜表吉日,令日官推擇,則來月旬前,他無吉日,而十一日辰時,方物封裹,同月初八日爲吉云,以此日時,知委擧行,何如?傳曰,允。
平安監司李之翼書目,病勢情勢,決不可一日仍冒,乞賜削罷,以重蕃寄,以嚴朝令事上疏上送事。啓。答曰,省疏具悉。卿辭至此,令廟堂稟處。以上燼餘朝報
禮曹啓曰,今此練後,孝思殿·徽陵獻官以下服色,則一依禮文所載,以淺淡服受香,仍爲行祭,親祭時陪祭百官,亦當以淺淡服入參,而寧陵·崇陵·永昭殿·翼陵祭官服色,以白衣,受香行祭矣。前頭練後,則依癸亥年例,以淺淡服受香,仍爲行祭事,知委,何如?傳曰,允。
又啓曰,禮文內,練後無哭,而己丑己亥兩年國恤時,不用五禮儀無哭之文,而至於祥後禫前朔望奠之哭,議大臣行之。且於甲寅年仁宣王后國恤練後親祭時,亞獻以下及近侍諸臣,從上哭外庭,陪祭百官,則旣釋衰,且不入魂殿之門,勿爲從哭,稍存順變之節,而攝行時,獻官亦宜哭臨,竝議大臣擧行,故癸亥年明聖王后國恤練後,亦依此爲之矣。今此練後魂殿行祭時,依前例,行哭禮,而陪祭百官,則勿爲從哭,山陵亦一依擧行之意,知委,何如?傳曰,允。禮曹謄錄
上在昌德宮。停常參·經筵。
巳時,太白見於未地。
下直,麟山僉使李榮萬。
以備忘記,傳于李蓍晩曰,今下弓矢,麟山僉使李榮萬處,給送。
有政。吏批,判書沈梓病,參判權愈病,參議閔就道進,行都承旨李聃命進。吏批啓曰,判書沈梓,參判權愈病不來,小臣獨政未安,何以爲之?敢稟。傳曰,只出緊任。以金夢臣爲茂朱府使,崔日熙爲古阜郡守。
兵批,判書閔黯進,參判李鏶病,參議李瑞雨進,參知李湜病,左副承旨李蓍晩進。兵批啓曰,所江僉使,今當差出,而當品中,可擬之人乏少,未准朔禁軍將,竝擬,何如?傳曰,允。又啓曰,忠壯衛將張天漢,重得暑症,食飮俱廢,旬月之內,勢難供仕云,宿衛之地,不可久曠,改差,何如?傳曰,允。以權大胤爲五衛將,李玄祚爲北評事,李沃爲副摠管,李筬爲所江僉使,崔燾中爲都摠經歷,韋壽徵爲文兼,李萬葉爲訓鍊主簿,閔晟爲兼司僕將,朴業生爲忠壯衛將,李重五爲越松萬戶,鄭銓爲呂島萬戶,尹應健爲楸坡萬戶,金鼎三爲阿山萬戶,李義英爲吾村權管,黃聖耉爲副護軍,呂謙齊爲副司果,張希載爲都摠都事。
權珪,以兵曹言啓曰,當日驛奴金得善稱名人,自丹鳳門入來,差備門外擊錚,極爲駭愕,令攸司囚禁治罪,同門守門將宋㷞,常時不能禁斷雜人,以致闌入,亦難免其責,推考,何如?傳曰,允。
持平金正夏啓曰,㮒·煥·爀等事。韓錫祚事。竝見上翼陵參奉尹翼瑞,曾於丙辰年,赴武科募人代射,現捉被囚,至於受訊編配,蒙放之後,夤緣倖途,得除齋郞,官方之淆雜,已極寒心,物情之駭憤,久而益甚。請翼陵參奉尹翼瑞,削去仕版。答曰,不允。以上燼餘
行大司憲尹深疏曰,伏以,臣之賤疾,已無更起爲人之望,不敢泯默,以負聖明,乃以常所耿結者,略效芹曝之誠,伏望憐察焉。國家不幸,朝議乖異,久成痼弊,比因累次飜覆,釁隙已大,讐怨已深,不可復望調劑也。卽今所急,唯在於務存大體,闊略細故,使疑者釋而懼者安,庶幾作磨以歲月之圖,而顧乃搜剔甚密,卑微莫遺,亹亹不倦,此豈所以求安之道哉?且進退賞罰,一以曩時所爲得失爲准,當易轍之始,所以振淹滯伸枉屈,自應如此,而牽情去就,亦或竝行於其間,語曰,百人之聚,未有不公而悅,況此睢盱之際乎?祗令有罪無罪,擧以藉口,殊未見懲前毖後之意,而至如武人進退,異於文士,唯援引者是附,權在則趨之,權不在則去之,理勢如此,習熟自然,非今斯今,有不可以名流淸峻之論,一切裁之者,尤宜不念舊愆,與之更始,而近日以來,顯被彈劾者已多,自懷疑畏,不容於軍門者有之,又指人愆尤,爲己階梯者,紛然競逐,希旨誣妄,而不能不聽瑩,詆斥或隨之,殆所謂馬方駭而鼓驚之,係將絶而重塡之,臣恐鎭定無日,而無乃爲驅武士於黨論之歸耶?此實弊風之可慮者,臣曾忝本兵,習知如此,累以爲言,諸宰議臣,無不然之,而衆論蜂起,汔可少休而不止,唯在聖上,建極於上,恢昭廣之照,開坦蕩之途,令群下曉然有恃,庶有日遠日消,有收殺靖安之望矣。臣十年廢伏,今蒙拂拭,濫叨非分,至於此極,犬馬之誠,豈無報效萬一之念哉?顧臣賦命窮薄,始踐榮途,已嬰痼疾,勤力奔走,更無可望,撫躬悲愍,乃敢略陳區區所懷,而精神短少,語無倫脊,伏願聖明,憐其意而恕其愚焉。答曰,省疏具悉。憂愛進言之誠,予用嘉尙,卿其勿辭,調理察職。
東平君杭疏曰,伏以,陳奏奏請之任,決非臣所堪,冒死申籲,冀蒙恩許者,不但微臣情迹,終不忍更叨使命,而天聽逾邈,旋有趁速擇日之命,分義惶恐,他不敢顧,黽勉辦行,徒切惶隕矣。伏見司藝宋尙周疏本,備陳宗臣不當銜命之意,臣之不合斯任,致有人言,於此可見,伏想聖明,亦必照燭無餘矣。恭俟累日,尙未聞朝家處分,臣甚兢惶憫蹙,罔知攸爲。伏乞特加垂察,亟遞臣使价之任,俾安愚分,以重國事,不勝大幸。答曰,省疏具悉卿懇。意外過當之論,不足介懷,卿其安心,勿辭往來焉。以上燼餘
上在昌德宮。停常參·經筵。
元敬王后忌辰齋戒。
巳時,太白見於未地。夜一更,月入心星。
朴鎭圭啓曰,明日國忌相値,視事,頉稟。傳曰,知道。
姜鋧,以都摠府言啓曰,副摠管睦昌明,除標信,備邊司坐起進去之意,敢啓。傳曰,知道。
又以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。以上燼餘
上在昌德宮。停常參·經筵。
元敬王后忌辰。
朴鎭圭啓曰,明日文臣殿講時,命官,何大臣進去乎?敢稟。傳曰,左相進去。
又啓曰,明日文臣殿講相値,視事頉稟。傳曰,知道。
又啓曰,輪對爲之事,命下矣。明日文臣殿講相値,頉稟。傳曰,知道。以上燼餘
上在昌德宮。停常參·經筵。
夜一更,月入箕星內。
下直,利川府使洪萬運,天安郡守羅瑄,馬梁僉使鄭載隆,於蘭萬戶崔時昌,登山萬戶金敏華,新塘萬戶李尙梗。
李聃命啓曰,明日常參·經筵,取稟。傳曰,只晝講。
李蓍晩,以都摠府言啓曰,副摠管睦昌明,除標信,備邊司坐起之意,敢啓。傳曰,知道。
又啓曰,事變假注書李漢宗,自數日前,重患暑泄,差復無期,勢難强令察任,今姑改差,何如?傳曰,允。
以閔彦良爲假注書。
以禦營廳中日草記,傳于李蓍晩曰,鳥銃三發六中人兼司僕李成一,直赴殿試。
李蓍晩,以備邊司言啓曰,禮曹參判睦昌明,以本司有司堂上,專管本司之事矣。今以摠管,長在禁直,本司事,不得專意察任,依前例睦昌明摠管之任,改差,何如?傳曰,允。
以備忘記,傳于權珪曰,殿講居首典籍魚世龍,司果成儁,佐郞成任,學正洪受禹,各半熟馬一匹賜給。
李聃命啓曰,卽伏見備忘記,有文臣殿講居首典籍魚瑞龍,司果成儁,佐郞成任,學正洪受禹,各半熟馬一匹賜給之命。臣宜卽奉行,而第臣,以承旨承命而進,目見其講,大抵臨文而讀,與背誦,固有間焉,而文義,旣未盡通透,音釋亦未盡精熟,故或粗或略,皆出次栍。賞賜,恩典也,不可施之於不當施之處也。臣待罪該房,區區之懷,欲聖明之勿以微賞而猶加愼惜,敢此仰達。答曰,與背講有間之說,不無意見,而亦不可全無賞典,各上弦弓一張賜給,可也。
傳于權珪曰,仁政殿磚石及階石,多有動退處云,令該曹修改事,分付。
以咸鏡監司高山察訪尹德駿罷黜狀啓,傳于姜鋧曰,觀此咸鏡監司狀啓,高山察訪尹德駿所爲,跡涉厭避,誠可駭然,不可罷黜而止,拿問處之。
權珪,以承文院官員,以都提調意啓曰,院寫字官崔貴晩,稱以受由,上年七月,下往義州,其後本院提調,屢次遞易,而終不投刺,亦無更爲請由之事,事極可駭,汰去,何如?傳曰,允。
持平金正夏啓曰,㮒·煥·爀等事。韓錫祚事。翼陵參奉尹翼瑞削去仕版事。竝見上前縣監柳晅,本以賤孽,賦性回邪,挾其推步之術,昵附錫胄之門,庚申之獄,搆成羅織之謀,無不與知而贊助,至於生人殺人,專斷以命數吉凶,使錫胄,恣其屠戮之心者,皆此人所爲,終至錄名別單,濫畀守宰之任,此與斗北·斌等之惡,一體無異,而其挾術濟凶,則尤極巧慘,至今漏網,人皆憤訝,請前縣監柳晅,極邊定配。答曰,不允。
院啓,㮒·煥·爀等事。聞慶縣監宋世鼎罷職不敍事。竝見上新除授連山縣監沈若潢,世居轂下,暫寓嶺南,頃年親政時,因銓官之欺罔天聰,稱以嶺人,濫蒙收錄,不但輿論,久而益駭,爲人賤汚,見棄士類,附麗權貴,得通仕籍,轉而至於殿中,今番大政,至授字牧之任,除目一下,物情大駭,請連山縣監沈若潢遞差。答曰,不允。宋世鼎事,風聞未必盡信,更加詳察處之。以上燼餘
司諫權愭疏曰,伏以,臣庸懦疲劣,最出群臣之下,年迫七十,病又沈綿,自分廢捐,退伏松楸,絶意於當世者,久矣。不料今玆,濫蒙洪造,亞諫之命,及於無似,而病不赴召,罪積違慢,恭俟斧鉞,只切惶隕,聖恩如天,不惟不置之罪,而調理上來之諭,又出格外,臣聞命震懼,措躬無地。玆不量衰朽筋力,寸寸前進,七日之後,始得扶曳入城,固宜亟詣闕下,肅謝恩命,而人器不稱,姑舍不言,暑暍所中,宿病添㞃,重以中道墜馬,肩臂違傷,僵臥叫苦,欲起還仆,咫尺象魏,無計趨,臣之罪戾,益無所逃。伏願聖明,特賜鐫罷,以爲違命者之戒,不勝幸甚。臣仍竊自念,臣蒙無知識,愚賤無比,顧其言議,不足爲塵露之補,而素有區區底懷,今若自外,不爲附陳,則芹曝之誠,終無自致之路矣。玆不避僭猥,敢將三條,以塵睿覽,伏願殿下,勿以人廢言,而特垂裁察焉。其一曰,每事必求是,毋落第二義,此則臣祖父臣得己,拈出朱熹之言,作爲此十字語,以敎子孫者,故臣父臣諰,蓋嘗誦此言,以獻于孝廟·顯考兩朝,今臣敢以此,又獻于紸纊之下。夫第一義者,一出於天理之公,而無一毫人欲之私者也。天理之公常微,人欲之私常勝,故人之患,常在於不能守第一義,而必思其次,此所謂第二義也。旣落第二義,則天理泯絶人欲橫肆,豈不大可懼,大可畏哉?今殿下,苟以此十字,書諸冊扆,朝夕顧諟,夙宵警省,凡一言一動,一政一令之間,必求第一義,絶使旁落於所謂第二之義,則人欲淨盡,天理昭著,言動必于是,而無毫之差,政令必于是,而無毫之謬,將見處置得宜,人心咸服,上以受皇天之佑,下以延國家之祚者,亦莫不兆端於斯矣。昔唐臣裵度有言,韓弘輿疾討賊,承宗斂手削地,豈朝廷威力,能制其死命也?特以處置得宜,而服其心故也。噫,此言雖粗,亦足爲處置服人心之一柯則也,伏願殿下澄省焉。其二曰,奬忠諫,從讜說,以洞開言路,言路之通塞,而國家之興喪繇焉。蓋人君所莅者天位,所治者天職,而其威至嚴,故自傲之志易肆,其勢至尊,故自聖之意易長,苟不樂聞直諫,能從法語,惟補過救違是急,則其不至於亡其國失其位者,尠矣。是以,以大堯之聖,而舍己從人,以成湯之德,而從諫弗咈,是豈不知而必待咨詢,自菲而必資蒭蕘哉?其所以降屈威尊,樂取諸人者,良以從諫則聖,自用則小也。若使忠言不必用,讜說不必從,則彼賊諫之桀,何遽至於己愎諫之討,又何遽入於敗哉?唐臣陸贄有言曰,諫者衆多,表我之能好,諫者讜直,示我之能容,諫者狂誣,明我之能恕,然則言雖狂誣,亦所當容,有改無勉,在我而已,彼之狂誣,顧何與焉?臣竊覵我殿下聰明絶倫,睿智冠古,有帝王天資,有帝王地步,直可與堯·舜爲輩,而獨於稽衆之道,弗咈之德,有少歉焉。如流之盛,未聞於受責之時,雷霆之威,或施於聽言之際,則是不特孟子所謂訑訑之色,拒人於千里之外者也?是以,今日在廷之臣,草野之士,莫不以言爲戒,緘口爲賢,事係大臣,則不敢言,事係戚畹,則不敢言,事係宮禁,則不敢言,事係先朝,則不敢言,言之不敢,豈得已哉?蓋畏其言出於口,而竄逐誅殛隨之也。夫和顔而受之,溫辭而接之,猶懼人之不言,言之不盡,況囚之竄之,誅之殛之,略不少藉乎?臣恐自今以往,諱言之習,甚於秦季,土崩之禍,縱迫朝夕,而殿下終不得聞也。存亡所在,關係非細,伏願殿下,追咎旣往,勉勵將來,前之以言得罪者,竄則賜其環,死則復其爵,以示奬言之意,以恢樂聞之誠,則人無忌畏,士皆輻湊,以忠言進,以直言進,至於狂言誣說,亦皆不憚,而日聞於前矣。其於聖德,豈不大有光乎?中庸曰,舜其大知也與,好問而好察邇言,隱惡而揚善,用其中於民,此聽言之大法也。惡者隱之,則逆耳之言,不必怒,善者揚之,則有道之言,無不行,此豈非今日殿下之所法者乎?伏願殿下修省焉。其三曰,卞庚申誣獄,以盡洗冤枉,庚申春秋兩獄,皆凶胄賊命,資申範華·鄭元老,慫慂逆堅而釀成者,堅之脫有不幸之說,此是不道妖惡之言,以漢法不道,誅之可也。柟,聞堅不道妖惡之言而不之告者,此固將心,正春秋所謂將則誅者也。繩以王法,可誅其身,至比之稱兵犯闕之逆,直用緣坐籍産之律,殊非至當之法也。緣坐籍産之律,猶可直用於不道將心,則臣不知稱兵犯闕之逆,何以加其法乎?當時治獄者,亦豈不知,而其意專在於羅織,以遂其網打之計,故持之甚急,鍊之甚巧,竟使尙方之劍,忍作報仇之私器,此輩之罪,可謂通天。竊聞朝廷,方有伸雪誣枉之擧,臣不敢歷擧其人,指陳其冤,而當初起獄,專出於誣告,此之先卞,則枉死之冤,無不伸矣。何者?逆賊必有同黨,自有天下國家以來,豈嘗有逆而無黨者乎?就以此獄言之,臣不知堅·柟之黨,果是誰人也。主張是獄者,猶患無黨之逆,不足以成獄,終乃傳會體府,湊成一片,而手脚皆露,胸臆盡透,則此特異己之人,告異己之人,猶胡人告越人也,豈理也哉?此其誣告之一大證也。鞫廳只設一處,例也,是獄則闕中之外,凶胄,更設鞫所於御營及捕盜兩廳,私捕柟·楨·堅家往來之人,而欲資鍜鍊,酷加拷掠,終令無辜之人,多斃杖下,此其誣告之二大證也。自古上變者,受封爵,享富貴,未聞以逆而更被誅戮也。是獄則元老,其上變者,而始則封,終則誅,是非滅口之計乎?此其誣告之三大證也。元老臨死,卽吐實曰,淸城·光城,許我貸死,故我誣人欲自免,我今不免,我豈不直招耶?春秋兩獄,皆是誣僞,於是鞫廳諸臣,相顧失色,有問事郞廳進曰,此死中亂語,只以初招爲結案,宜矣。鞫廳諸臣亟稱曰,郞廳,正知事體,乃如其言,竟令刦着而誅之,此言,尙藉藉人口,誰復掩之?此其誣告之四大證也。旣有是四大誣,此獄之誣,固不待辯說而明也。自古死於誣獄者何限,使其結案,雖或有可疑之言,可疑之迹,終有以文致獲被伸雪者,如我朝乙巳之獄,是也。況其言與迹,俱無可疑者乎?今殿下,誠能特卞其誣,快賜昭洗,則和風所煽,元氣轉旺,地下已朽之骨,豈但感泣於聖德,邦家萬年之休,亦將肇基於今日,伏願聖明澄省焉。臣無任激切屛營之至,謹昧死以聞。答曰,省疏具悉。縷縷條陳,極言竭論,無非款款之忠,予甚嘉尙,可不留心而服膺焉?爾其勿辭,從速察職。
答掌令柳千之疏曰,省疏具悉。爾其勿爲過辭,從速上來察職。元疏缺
答忠洪監司李義徵疏曰,省疏具悉。卿其勿辭,速往欽哉。元疏缺
答幼學李碩吉等疏曰,省疏具悉。修陳之事,令廟堂稟處。元疏缺
答吏曹判書沈梓疏曰,省疏具悉卿懇。卿其安心,更勿固辭,從速察職。元疏缺以上燼餘
上在昌德宮。停常參·經筵。
巳時,太白見於未地。
下直,江春監司睦林儒,老江僉使金忠望。
朴鎭圭啓曰,明日常參·經筵,取稟。傳曰,停。
李蓍晩,以都摠府言啓曰,今日入直軍士中日習射,請出標信。傳曰,知道。
傳于朴鎭圭曰,今日晝講,停。
傳于李蓍晩曰,今下弓矢,老江僉使金忠望處,給送。
李蓍晩啓曰,事變假注書閔彦良,時無職名,使之付軍職,冠帶常仕,何如?傳曰,允。
權珪,以兵曹言啓曰,當日驛女士香稱名人,自丹鳳門入來,差備門外擊錚,極爲駭愕,令攸司囚禁治罪,同門守門將楊萬榮,常時不能禁斷雜人,以致闌入,亦難免其責,推考,何如?傳曰,允。
執義李壽徵,持平金正夏啓曰,㮒·煥·爀等事。韓錫祚事。翼陵參奉尹翼瑞削去仕版事。前縣監柳晅,極邊定配事。竝見上答曰,不允。尹翼瑞事,依啓。
院啓,㮒·煥·爀事。聞慶縣監宋世鼎罷職不敍事。連山縣監沈若潢遞差事。竝見上答曰,不允。宋世鼎·沈若潢事,依啓。以上燼餘朝報
備邊司啓曰,頃因咸鏡監司朴泰尙烽燧絶火處査覈啓本,別遣堂下武臣中解事者,詳審煙臺而遠近烽軍之多寡,以爲變通之地事,自本司覆啓,蒙允矣。取考咸鏡·江春·京畿三道烽燧狀,則安邊府晴擧之日,淮陽煙臺,則每以雲暗,不准懸錄,大抵北烽絶火,多在於鐵嶺·淮陽之間,而第咸鏡道熢燧雲暗不准之日,淮陽以南各處烽臺,以一炬相准懸錄處,多至九日,該邑所爲,已極無據。且峨嵯山烽擧之日,則南山烽臺,相距不遠,峯嶺不礙,萬無不得候望之理,而峨嵯山烽狀,間有一炬相准書塡之日,而南山,每以候望不得,報于兵曹,事甚可疑,以淮陽之前烽不擧,而後烽相准觀之,則守令之無意申飭,烽將之不曾上臺,初不擧火,任意書塡於文狀,可推而知,而平康·鐵原·永平·抱川·楊州等邑,亦不留意於烽燧一事,次次謄書,唯以文書之准的爲務,致有如此之弊,事之寒心,莫此爲甚。煙臺遠近,烽軍多寡,前後摘奸,非止一再,今不必又遣武臣,徒貽騷擾之弊,富寧之土城峙,利城之城門峙,依道臣啓聞,令南·北兵使,從便變通,安邊之鐵嶺,淮陽之峯道只雙嶺等三處烽臺,更令兩道道臣,審量形勢,俾無碍隔絶火之地,而各邑守令之常時不謹申飭,煙臺將及烽軍等慢棄所事之罪,雖極痛惋,似難一一追究。自今以後,如有復踵前習者,則當該守令及煙臺將烽軍等,摘發論罪,以警日後,各道烽燧狀,每朔末,輸送于本司,以爲相考處之之地事,三道監司處,分付,何如?傳曰,允。備局謄錄
上在昌德宮。停常參·經筵。
下直,瑞山郡守朴身之,楸坡萬戶尹應健,吾义浦萬戶朴時亨,慶州營將南巘。
藥房都提調臣睦來善,副提調臣李聃命啓曰,當此夏秋之交,炎涼相乘,日候不適,伏未審此時聖體,若何?臣等,不勝區區之慮,敢來問安。仍竊伏念孝思殿望祭,在於再明,而秋享節祀,纔已親行,今若冒夜將事,則恐或有致傷之患,許令攝行,允合愼疾之道,玆敢仰稟。答曰,知道。別無所傷矣。望祭,卿等之請如此,許令攝行。
以賓廳進不進單子,傳于李蓍晩曰,過數日後,來會。
權珪,以承文院官員,以都提調意啓曰,院博士崔重泰,方在罷散中,依例肄習官差下,口傳付軍職,冠帶常仕,何如?傳曰,允。
兵曹口傳政事,以崔重泰爲副司勇。
姜鋧啓曰,倫紀罪人白守奉·至連等三省推鞫事,命下矣。委官,何大臣進去乎?敢稟。傳曰,右相進去。
又啓曰,倫紀罪人白守奉·至連等三省推鞫考事,命下矣。兩司進參事,城上所牌招言送之意,敢啓。傳曰,知道。
又以義禁府言啓曰,倫紀罪人白守奉·至連,旣已拿囚,依法例,三省推鞫,何如?傳曰,允。
又啓曰,卽者義禁府都事,以委官意來言,今日三省推鞫,禁府堂上,不可不備員,而知義禁柳命天家,有拘忌之疾,身旣犯染,文書出納之際,有所拘碍,同義禁權愈,方在呈告之中,知義禁柳命天,今姑改差,卽爲口傳差出,牌招參鞫,同義禁權愈,亦卽牌招參鞫之意,自本院稟處,宜當云矣,敢啓。傳曰,依爲之。
吏曹口傳政事,以兪夏益爲知義禁。
姜鋧啓曰,今日三省推鞫事,命下,而禁府堂上差出牌招之際,必致日暮,設鞫推問,必致犯夜,自前三省推鞫,若値日暮,則待翌日擧行事,旣已定奪矣。今此三省推鞫,何以爲之?敢稟。傳曰,明日爲之。
李蓍晩,以備邊司言啓曰,義州府尹洪萬朝,除授已久,或稱情勢不安,或稱身病且重,屢次呈狀,尙不肅謝,無意赴任,事極不當,邊上重任,不可久曠,洪萬朝從重推考,令該曹催促發送,何如?傳曰,允。
又啓曰,假注書洪重鉉,以其子病,出去矣。卽聞症涉拘忌,旣已犯染之後,不可仍爲察任,今姑改差,他假注書差出,何如?傳曰,允。
以李頤晩爲假注書。
執義李壽徵啓曰,㮒·煥·爀等事。韓錫祚事。柳晅極邊定配事。竝見上答曰,不允。柳晅事,依啓。
大司諫李鳳徵,獻納金聲久啓曰,㮒·煥·爀等事。見上答曰,不允。
李蓍晩啓曰,卽伏見全羅右水使柳星老褒貶啓本,則今春夏等邊將等第,無一人居下,殊無嚴明殿最之意,請推考。傳曰,允。
朴鎭圭啓曰,明日親祭齋戒,視事頉稟。傳曰,知道。
李聃命啓曰,吏曹郞廳來言,臺諫有闕,政事取稟。傳曰,明日爲之。以上燼餘
上在昌德宮。停常參·經筵。
朴鎭圭啓曰,明日常參·經筵,取稟。傳曰,停。
姜鋧啓曰,少臣三省推鞫坐起進去,下直。傳曰,知道。
李聃命啓曰,假注書李頤晩,時無職名,付軍職,冠帶常仕,何如?傳曰,允。
有政。吏批,判書沈梓病,參判權愈省鞫坐起進,參議閔就道進,行都承旨李聃命進。兵批,判書閔黯禁府坐起進,參判李鏶病,參議李瑞雨進,參知李湜病,左副承旨李蓍晩進。吏批啓曰,判書沈梓病不來,參判權愈省鞫坐起進去,小臣獨政未安,何以爲之?敢稟。傳曰,只出緊任。以金元燮爲掌令。此下缺
以備忘記,傳于李蓍晩曰,今十三日,卽明安公主禫日,故自內司,措備奠物,遣中使致祭矣。昨觀書啓,則進參者,只是武臣吳重周,庶孽金錫悌等三人而已。朝家致奠,乃莫重恩典,而安敢以卑微數人,塞責以送,竝皆偃臥其家,蔑視慢忽,若是其縱恣無嚴乎?事之驚駭,莫此爲甚,應參不參人員,竝姑先從重推考。
省鞫啓曰,罪人守奉·至連等,變辭納招,敢出死中求生之計,其爲情節,尤極凶狡,竝請刑推得情。傳曰,依啓。
姜鋧,以義禁府郞廳,以委官意啓曰,罪人守奉·至連等,刑推得情事,命下矣。今日望祭受香,十五日正日,十六日望日,例不得用刑,待無故日,開坐刑推之意,敢啓。傳曰,知道。
咸鏡監司柳命堅,以七月朔進上乾廣魚色渝不能檢飭事,待罪狀啓。傳曰,勿待罪事,回諭。
李蓍晩,以吏曹言啓曰,前主簿柳承霖奪告身,在於今年閏三月二十六日,而司憲府移關,今始來到,以致年例歲抄時,未及抄啓,當初憲府,殊涉疎漏,柳承霖罪目,依例書入乎?敢稟。傳曰,書入。
執義李壽徵啓曰,㮒·煥·爀等事。韓錫祚事。竝見上答曰,勿煩。
獻納金聲久啓曰,臣於連山縣監沈若潢論啓中,以頃年親政時,以嶺人濫蒙收錄等語,論啓蒙允矣。到今更聞,則若潢付職之日,元無以嶺人懸錄之事云,雖其爲人之賤汚,本不合於字牧之任,而啓辭中一款語,未免失實,則臣之論事不審之失,著矣。何敢晏然於臺席乎?請命遞斥臣職。答曰,勿辭。
姜鋧啓曰,獻納金聲久,再啓煩瀆,退待物論矣。傳曰,知道。
大司諫李鳳徵啓曰,臺閣論事,貴在詳審,故雖微官小吏,不欲輕加彈劾。此沈若潢論遞之啓,欺誣天聰等語,未免爽實,臣不勝瞿然之至。同僚,旣以此引避,臣亦何敢晏然?請命遞斥臣職。答曰,勿辭。
李蓍晩啓曰,大司諫李鳳徵,再啓煩瀆,退待物論矣,傳曰,知道。
忠洪監司李義徵疏曰,伏以,臣於日昨,猥將難冒之實,仰瀆宸嚴之下,而顧辭不如誠,讓歸于飾,當遞不遞,反下速往之諭,臣惶霣驚蹙,實不知置身之所也。夫方伯之職,主一道風憲,其委寄不輕也。以故朝廷之擇其人,亦不輕,苟可使流品如臣,庸淺如臣者冒居之,其不亦辱名器而負委寄之重哉?臣之不似,臣實自知,臣雖無狀,決不敢貪榮戀寵,晏然而出,若才分可堪者然也。況臣不可堪之外,且有不敢安之勢,臣又何敢沒廉隅冒羞恥,以輕朝廷而益罪戾哉?伏乞俯賜矜察,亟回成命,以重官方,以安微分,千萬幸甚。答曰,省疏具悉。卿勿過辭,速往欽哉。以上燼餘
政事。吏批,以李彦維爲連山縣監,元德夏爲聞慶縣監,金筬爲沙斤察訪,奉敎單金時傑。禁府都事鄭行百,童蒙敎官申暘,相換。
上在昌德宮。停常參·經筵。
下直,成川府使李雲徵,陽智縣監李明鎭,稷山縣監睦昌期,西生僉使辛曘,開雲萬戶朴時立,文山萬戶任全,寧遠郡守張善漢。
孝思殿望祭後,大殿,政院·玉堂·二品以上·六曹問安。答曰,罔極。
中殿,政院·玉堂·二品以上·六曹問安。答曰,罔極。
藥房都提調臣睦來善,副提調臣李聃命啓曰,夜間,雖有稍涼之候,每當日晩,老炎尙緊,伏未審聖體,若何?臣等,不勝區區憂慮,敢來問安。且近日元子氣候,何如?竝此仰稟。答曰,知道。無事,元子,亦漸安穩矣。
中殿,藥房問安。答曰,知道。
李蓍晩,以司僕寺官員,以提調意啓曰,濟州先運駑駘馬三百匹內,船中故失一匹,中路故失二匹,病留者,至於九十四匹之多,此前所未有之事。時到馬二百三匹,而第次毛色,與別單所錄,箇箇相左,色吏迷甚,莫知所由,不得已以時到色捧上,病留邑名,亦不能區別,只以中路病留懸錄,別單書入,上年以此之故,請推牧使矣。今此牧使,不爲惕念,又以如此之人定送,殊甚可駭,本州牧使李宇恒,請從重推考。且色吏言內,以爲所經各官,多般執頉,不爲交付冀免故失之弊,以致病留者數多云。各官所爲,亦極寒心,令本道監司査覈現出,該邑鄕所色吏,爲先刑推,後勿如是之意,使之各別嚴飭,何如?傳曰,依啓。病留者,將近百匹之多,此實前所未有,各邑所爲,誠可寒心,當該守令,竝摘發,姑先從重推考。
李蓍晩,以兵曹言啓曰,廣州府觀武才,待秋設行事,春間定奪矣。九月以後,則催糴正急,習操且近,九月晦間設行,爲便云,令該曹差出御史,以爲下往試才之地,何如?傳曰,允。
姜鋧,以兵曹言啓曰,典設別檢李再春,昨日,自直所,因事出去,仍患暑癨,艱辛醫治,扶病入來,則闕門已閉,不得已,宿於闕外,今日入來自現,此雖出於病不得已,而闕內入直省記之後,不得直宿,其在事體,殊甚不當,別檢李再春,推考,何如?傳曰,允。
姜鋧,以兵曹言啓曰,當日私奴天金稱名人,自宣仁門入來,差備門外擊錚,極爲駭愕,令攸司囚禁治罪,同門守門將金秀赫,常時不能禁斷雜人,以致闌入,亦難免其責,推考,何如?傳曰,允。
傳曰,取考甲寅仁宣王后初喪時謄錄,則王世子服制,以齊衰朞年,練後吉服磨鍊,而元無所屬內侍以下服制磨鍊之事矣。卽今元子,方在襁褓,服制一款,雖不可擧論,而若有服制磨鍊之事,則當爲何服耶?今番該曹練祭節目中,元子宮所屬,無服制磨鍊之事,練後則將以何服磨鍊耶?分付該曹,趁速稟定。
正言趙湜啓曰,㮒·煥·爀等事。見上竝引嫌而退。人苟可論,大意固好,一款爽實,何必深嫌。請獻納金聲久,大司諫李鳳徵,竝命出仕。答曰,不允。處置事,依啓。
大司諫李鳳徵,獻納金聲久就職後,啓曰,頃年親政時銓長,今判府事臣呂聖齊也。不負以若潢,指爲嶺人而謂之欺誣,未免爽實,故臣等引避退待矣。處置請出,已是意外,而又以一款爽實,何必深嫌,爲之辭,安有爽實之臺官,晏然行公之理乎?雖在庶僚,勒加欺誣之名,則人必非之,況大臣乎?臣等情勢,萬分難安,不得不今又來避,請命罷斥臣等之職。答曰,勿辭。
姜鋧啓曰,大司諫李鳳徵,獻納金聲久,再啓煩瀆,退待物論矣。傳曰,知道。
執義李壽徵,持平金正夏啓曰,㮒·煥·爀事。韓錫祚事。竝見上答曰,勿煩。以上燼餘
上在昌德宮。停常參·經筵。
朴鎭圭啓曰,明日常參·經筵,取稟。傳曰,停。
又以禮曹言啓曰,今年雨暘時若,百穀茂盛,庶幾有豐登之望矣,不幸近日以來,惡風連吹,旱氣太甚,發穗結實之穀,日就傷損,念及民事,不勝渴悶。卽今秋節雖屆,不可不及時祈兩,風雲雷雨山川·雩祀·三角山·木覓山·漢江等處,擇定祭官,不卜日,來十八日設行之意,知委各該司,急速擧行,何如?傳曰,允。
又以內醫院官員,以都提調意啓曰,缺考古例,則御藥所用男胎,五部,每朔孕女之數,報本院,本院,令醫女往來看審,待其解娩,收捧男胎,以爲藥用之資,而中間全廢此規以來,部吏用奸,稱以胎價,責徵米錢於民間,與本院下人分用之弊,臺諫請禁,蓋出於此,事甚可駭。自今以後,令各部依古例月報孕女之數,使醫女探知解娩,收捧男胎,區別其初男胎及凡胎,或乾或埋,以備藥用,而本院庭階狹窄,無可埋之處,內酒房近處數三間淨潔之地,築墻作門,埋胎其中,封鎖着標,隨用出用,則莫重藥用胎水,可無不潔之患。令紫門造作門墻,以爲藏埋之所,何如?傳曰,允。
李蓍晩,以戶曹言啓曰,去六月二十三日,大臣·備局堂上引見入侍時,本曹判書吳始復所啓,本曹木同儲置於江都者,天木·地木五六百同,下地木,亦至一千一百餘同,而積置庫中,已過十年,恐有朽傷之患,又無用舊蓄新之意,發遣郞廳,反庫知數,擇其朽破者,取用於經費,更以新捧之木,充上,何如?上曰,用其舊而蓄其新,長久之道,誠爲好矣。領議政權大運曰,二千餘同,雖不可一時盡改,或間一年,或間二年,發遣郞廳,改色以置則好矣。上曰,以此定式施行,可也事,命下矣。本曹郞廳,今當發送,而數千同木反庫看審之役,非一二日可以完畢,供饋等事,及往來時給馬之意,兵曹·江華府·京畿監司處,知委,何如?傳曰,允。
正言趙湜啓曰,頃年親政時,聖明,特下收用嶺南人之敎,而銓官,只以在職者數人,懸錄備擬,至於沈若潢,本是自京流寓之人,乃以充數擬望,物情之駭憤,至今未已。然其人可用,則注擬之不公,似非爲渠之罪案,而其人賤汚,不合於字牧之官云爾,則臺閣之彈論,誠爲得體,論啓之中,略及擬望時委折,亦似無妨,而同僚,遽以望單子中,無懸錄之事,以爲失實,而相繼引避,臣意以爲,旣有嶺南人收用之敎,而若潢與焉。雖無懸錄之事,便是收錄之意,況其啓辭中,不曰懸錄,而曰收錄,今乃以懸錄爲嫌,旣非大段底事,且其所論,亦非一款,則一款,雖或失實,以此輕遞,似涉太過,故昨日處置,乃敢請出,而一句下語,不能明透,致令同僚,至於再避,而辭意極峻,臣不勝瞿然之至。旣無望單子懸錄之事,而謂之爽實何嫌,則其見得也昏謬,當日之銓官,卽今日之大臣,而全不覺悟,謂之不必深嫌,則其遣辭也顚錯,處置乖當之失,臣實難免,決不可一刻抗顔於臺次,請命遞斥臣職。答曰,勿辭。
李蓍晩啓曰,正言趙湜,再啓煩瀆,退待物論矣。傳曰,知道。
執義李壽徵,掌令金元燮,持平金正夏啓曰,㮒·煥·爀事。韓錫祚事。竝見上答曰,勿煩。
答吏曹判書沈梓疏曰,省疏具悉卿懇。天官之長,不可輕遞,卿其安心勿辭,從速察職。元疏缺以上燼餘
上在昌德宮。停常參·經筵。
朴鎭圭啓曰,明日常參·經筵,取稟。傳曰,停。
又啓曰,來二十一日輪對日次,取稟。傳曰,停。
又以禮曹言啓曰,傳曰,取考甲寅仁宣王后初喪時謄錄,則王世子服制,以齊衰朞年,練後吉服磨鍊,而元無所屬內侍以下服制磨鍊之事矣。卽今元子,方在襁褓,服制一款,雖不可擧論,而若有服制磨鍊之事,則當爲何服耶?今番該曹練祭節目中,元子宮所屬無服制磨鍊之事,練後則將以何服磨練耶?分付該曹,趁速稟定事,命下矣。以國制論之,玄孫爲高祖父母,齊衰三月,則元子之於莊烈王后,當服齊衰三月,而帝王家服制,異於私家,當從齊衰朞年之制,練後則當服吉服,至於元子宮所屬,則亦當依元子之服,練後卽吉,而取考癸亥年明聖王后國恤謄錄,則初以大王大妃殿服盡後,尙宮以下,從上服,內侍以下,闕內服吉服,出外服與百官同事,磨鍊,啓下矣。其後,又以更考己亥年國恤謄錄,則大王大妃殿除服後,本殿內侍,亦依各殿內侍例,仍服白衣,依此已行之例,原節目中,改付標事,自本曹,入啓蒙允。以此觀之,元子宮所屬,練後,依大殿內侍以下之例,仍着白衣,亦不爲無據,而但己亥及癸亥國恤時,則大王大妃殿服制雖盡,內侍以下之服,猶未及除,則仍着白衣,似由於此,而今此練後,則元子之服已除,所屬各人之不爲從吉,似無意義,前例旣無可據,臣曹不敢擅斷,就議于大臣,則領議政權大運及左議政睦來善以爲,元子服制,當爲齊衰朞年,而所屬則練後,宜從元子之服,亦着吉服,右議政金德遠以爲,元子服制,當服齊衰朞年,而所屬則練後,宜從白衣終三年之例云。大臣之意,不無異同,何以爲之?敢稟。傳曰,問議于祭酒李玄逸處,而亦令儒臣博攷以啓。
以備忘記,傳于朴鎭圭曰,史官五員待命,騎馬十五匹立之。
朴鎭圭啓曰,史官五名待命事,命下矣。史官不備,以宣傳官二員代送之意,敢啓。傳曰,知道。
司諫權愭啓曰,大司諫李鳳徵,獻納金聲久,正言趙湜,竝引嫌而退。論事失實,在例應遞,處〈置〉乖當,勢難仍在,請竝命遞差。答曰,依啓。
權珪啓曰,吏曹郞廳來言,臺諫有闕,政事,取稟。傳曰,明日爲之。以上燼餘
司僕寺官員,以提調意啓曰,卽見濟州牧使李宇恒移關,則以爲陸地各邑載馬船,例於四月望前齊到,霖雨前裝載出送,而順天·長興·光陽等邑船隻,五月間,始爲到泊,羅州船隻,終不入,沙格十五名定送,自是前規,而長興則八名,靈光則十名,茂長·光陽則十一名,珍島·順天則十三名定送云。濟州馬歲貢之法,國之大政,各邑之不謹擧行,殊極可駭。船隻晩泊之順天·光陽等邑,沙格數少之長興·靈光·茂長·光陽·珍島·順天等邑,鄕所色吏,令本道監司,拿致刑推,船隻元不到泊之羅州牧使,推考,何如?傳曰,允。太僕謄錄
上在昌德宮。停常參·經筵。
夜五更,有霧氣。
下直,黃海監司權瑍。
朴鎭圭啓曰,明日常參·經筵,取稟。傳曰,停。
李蓍晩,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管柳重起,以御營中軍軍兵等中日試放事,除標信,南小門洞進去之意,敢啓。傳曰,知道。
姜鋧啓曰,大臣·備局堂上,依前日,過數日後來待之敎,今方來會賓廳,而諫院,無行公之員,呈告人員及今日政新除授人員,竝卽牌招,以爲推移入侍之地,何如?傳曰,允。
李蓍晩,以兵曹言啓曰,今七月十七日,光善副正漳,幼學朴重喜等稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金羽廷,常時不能禁斷雜人,以致闌入,亦難免其責,推考,何如?傳曰,允。
有政。吏批,判書沈梓病,參判權愈進,參議閔就道進,都承旨李聃命進。
兵批,判書閔黯進,參判李鏶病,參議李瑞雨病,參知李湜進,左副承旨李蓍晩進。以李玄紀爲大司諫,南垕爲獻納,李文興爲正言,鄭祖甲爲戶曹佐郞,趙淵卿爲監察,柳泰來爲軍器判官,姜世龜爲禮曹參議,金聲久爲司僕正,李元齡爲司䆃正。韓瑄分差東學校授,金時傑付典籍,任舜元付奉常直長。李光鎭爲僉知,兪夏益·朴新胄爲副摠管,許璞爲五衛將,洪錫九爲古群山僉使,牟有秋爲順天監牧官,高漢南爲鹿島萬戶。李鳳徵付副護軍,安如石·金聲久付副司直,趙湜付副司果。
姜鋧啓曰,卽者禁府郞廳,以委官意來言,三省推鞫罪人白守奉·至連等,待無故日,開坐刑推事,前已稟啓矣。十九日,乃穆陵改莎草始役受香,二十日正日,此兩日,例不得用刑,過後無故日刑推之意,自本院,更爲稟啓,宜當云,敢啓。傳曰,知道。
以忠洪監司,以堤川居私婢乭代等七名壓死事,狀啓,傳于金海一曰,壓死人等,令本道恤典擧行。
李蓍晩,以司僕寺官員,以提調意啓曰,卽接全羅監司移關,則以爲濟州馬中路病蹇者,仍留其邑,待差定色吏上送事,壬戌年爲始,定式擧行,而本道終到官,替傳於忠洪道初面官,吹毛覔疵,點退不捧,遠邑牽夫,或有直向京司,或有牽還本邑,仍致病斃者,比比有之云。今番中路病留者,殆近百匹之故,因傳敎,已令査出推考矣。今後則所經各官,切勿點退,病傷的實,則依例捧留,待差上送,次次替授,無或推托,如有違者,隨現論罪之意,令三道監司各別申飭,何如?傳曰,允。
朴鎭圭,以弘文館言啓曰,元子所屬服色一款,亦令儒臣博考以啓事,命下矣。臣等,卽取禮經諸書及國朝儀註,反覆相考,則元子宮所屬練後服色,別無可據之文,臣等孤陋之見,不敢輕議,而第元子服制,旣是齊衰朞年,則所屬各人等練後服色,亦當依元子服從吉,敢啓。傳曰,知道。
以慶尙監司,以金海海夫金乙未等渰死事,狀啓,傳于金海一曰,渰死人等,令本道恤典擧行。
朴鎭圭,以禮曹言啓曰,因傳敎,元子宮所屬服制磨鍊事,議于祭酒李玄逸處,而亦令儒臣博攷以啓事,命下矣。問議于祭酒李玄逸,則以爲元子之服,旣以齊衰朞年爲斷,則所屬各人等,似無白衣終三年之義,而未有顯據,敢以臆對,不勝惶悚。儒臣之意如此,上裁何如?傳曰,元子服制,旣是齊衰朞年,則所屬各人等,練後似當從吉,而第不無壓尊之嫌,白衣終三年,亦無意義,以烏紗帽·淺淡服磨鍊,可也。
又以承文院官員,以都提調意啓曰,院寫字官李後聃·南極萬身死,李春發·李春榮·慶啓昌·金得謙·李雲瑞在喪,崔貴晩汰去,代肄習李起萬·李世萬·李浩·金景錫·李震奎·吳亨立·鄭道成·崔次相等竝陞實,付軍職,冠帶常仕,肄習有闕本,學生李世昌·劉泰雄·盧泰山·李惟益·韓世輔·金奎齡·金天幸·金景祥·玄益彬·李萬胄·李貴敏·崔泰衡·金是埰等筆法,似可成才,屬于寫字廳,肄習,何如?傳曰,允。
李蓍晩,以兵曹言啓曰,本曹正郞柳尙載呈狀內,積傷水土,專事醫藥,今已半年,有加無減,勢難行公云。煩劇之地,不可久曠,正郞柳尙載,今姑改差,何如?傳曰,允。
權珪,以禮曹言啓曰,練後元子宮所屬各人等,以淺淡服磨鍊事,命下矣。練祭服制節目中,改付標以入之意,敢啓。傳曰,知道。
又以兵曹言啓曰,當日良人金尙式稱名人,自宣仁門入來,差備門外擊錚,極爲駭愕,令攸司囚禁治罪,同門守門將李東英,常時不能禁斷雜人,以致闌入,亦難免其責,推考,何如?傳曰,允。
傳于李蓍晩曰,大臣·備局堂上引見。
權珪啓曰,卽者上番翰林朴涏,以下番翰林沈仲良體例間相較事,陳疏徑出,原疏出給,累度催促,使之入直,而終執己見,不肯入來,往復之際,闕門已閉,莫重史局,不可闕直,上番翰林朴涏推考,卽爲牌招入直,何如?傳曰,允。
答持平金文夏疏曰,爾其勿辭,調理上來察職。元疏缺
靈恩君涵疏曰,伏以,臣之亡父改葬,旣以卜日矣。第念臣,忝叨享官之任,不敢任意下鄕,冒萬死呼籲於天地父母之前,伏願聖明,特賜由暇,俾臣得伸人子永訣終天之痛,不勝幸甚。臣無任瀝血祈懇之至。答曰,省疏具悉。卿其安心往來焉。仍傳曰,給由馬。元疏缺以上燼餘
七月十八日壬子未時,上御時敏堂。大臣·備局堂上引見,領議政權大運,左議政睦來善,右議政金德遠,兵曹判書兼判義禁閔宗道,漢城判尹李宇鼎,戶曹判書吳始復,刑曹判書尹以濟,吏曹參判權愈,禮曹參判睦昌明,左副承旨李蓍晩,大司諫李玄紀,執義李壽徵,校理沈季良,假注書李頤晩,事變注書閔彦良,記事官朴涏·沈仲良入侍。睦來善進曰,近日凄風連吹,旱氣且甚,日候尙熱,此時聖體,若何?上曰,無事。元子氣候,亦何如?上曰,連爲安過矣。上曰,今年,初有豐徵矣,近日惡風連吹,發穗者將枯,初次祈雨,雨意漠然,農家鋤後之旱,爲害益甚,民事極可切憫矣。金德遠曰,初有大熟之漸,而卽今旱災如此,前頭民事,殊極可憫矣。上曰,雖有一時之旱,若或無風,則災害猶不至太甚,而近來惡風連吹,此最可憫也。權大運曰,農家風災最甚,卽今田穀豆太·木花,尤被其害云矣。來善曰,卽今旱與風兼之,民事可謂渴憫矣。大運曰,輔養官,自前世子未及冊封之前,例爲差出矣。卽今元子,方在襁褓中,輔養官差出,雖似太早,而外議則皆以爲差出爲當云。蓋卽今雖無輔導訓養之道,而服御飮食之際,時時出入看護,則其所補益,或勝於醫官,而漸有知覺之時,禮貌之間,亦不無所益矣。來善曰,古之太保之任,爲保其身體也,雖不必如前備員,若出數三員,時時出入瞻仰,則或有所益矣。德遠〈曰〉,前例則儲位五六歲後,始出輔養官,而今則與前有異,趁早差出,似好矣。大運曰,早出無妨,若使時時入見,則不但勝於醫人輩接見而已,外人亦知其漸就成長,則人心,自有依歸矣。德遠曰,曾聞先王朝榻前下敎曰,自上時在儲位,罕接外人,故厭見有角之人云云。雖在襁褓之時,使外人時時接見,則必多所益矣。上曰,大臣之言如此,輔養官,使之差出,而在前或有二人差出之時,或有三人差出之時矣。今則別選有聲望者三員差出,使之輪回出入,而至於講學廳,非今可設者,姑爲勿設,追後爲之,可也。出擧條大運曰,頃者十三日備局日次時,有待數日後來待之敎,今日登對,蓋依前日定奪,各持庚申推案以入矣。其文案,如疏決例,使有司堂上,進讀於前乎?上曰,此文案,入啓有日,故予已詳覽,不必進讀,諸臣各以所見,論難陳達,可也。大運曰,堅·柟事,不宜擧論矣。上曰,堅·柟等,與稱兵犯闕者有間,予欲誅止其身,除緣坐籍沒,參酌處之,未知何如。諸臣,各陳意見。大運曰,堅·柟發不道之言,懷無將之心,論以大逆,少無所惜。或曰與稱兵犯闕者有異,然旣謂之逆,則顧安有輕重之別乎?此則斷不可擧論矣。來善曰,今此諸罪人中,堅·柟·台瑞·元老俱是逆也。斷無可論之事,臣之意見,與領相無異矣。德遠曰,旣謂之逆,則當以逆律治之,堅·柟等,雖無目前叛逆之實狀,各有日後希覬之將心,潛相締交,竟至伏法,若較諸稱兵犯闕之逆,則或不無輕重之差別,而亦何可輕議乎?上曰,諸臣,以次各陳所見。閔黯曰,將心之逆,與聚會徒黨者,雖曰有間,逆則一也,何敢容喙乎?閔宗道曰,堅之不道,柟之將心,當以逆論,而但胡服,終未披出,伊川屯兵事,亦歸無實,搆成大獄,人心不服,或云比之稱兵犯闕之逆,不無輕重之別,而旣謂之逆,則何敢輕議?惟在自上處置之如何耳。李宇鼎曰,堅·柟爲妖惡不道之言,非逆而何?吳始復曰,臣則與諸臣所見,無異矣。尹以濟曰,將則必誅,非逆而何?權愈曰,與稱兵犯闕者有異之說,不無意見,而將心不道之逆,亦一逆也。何可輕議?睦昌明曰,臣詳覽文案,則堅·柟等所爲,初非渠自生心,雖無稱兵犯闕之事,旣發不道之言,則便是妖逆,論以王法,斷不可容貸矣。上曰,三司之意,何如?李玄紀曰,臣於今日,纔除諫職,承牌入來,故未及詳見,而臣等,其時以史官,進參鞫廳,槪知其獄情矣。柟以王室至親,有此將心,此國人所以欲食其肉者也。李壽徵曰,臣意則異乎諸臣矣。庚申之獄,皆是羅織,而其時誣告之人,尙有餘存者二人,若設鞫嚴問,則又得其誣人節次,然後處分,似爲得宜矣。上曰,餘存者爲誰?壽徵曰,申範華·李立身,是也。上曰,李壽徵此言,何如?大運曰,二人者,其罪固不可逃,而但所犯不同,堅·柟則似無更論者矣,來善曰,堅·柟等,明是逆也。更無可論之事,而立身·範華等,贊助凶謀,誣人惡逆,其罪固難容貸矣。德遠曰,獄事虛實,旣已昭著,餘存二人,何必更鞫?天鑑孔昭,洞燭無餘,臣之所達,亦是剩語,而外間事情,聖明,或有所未燭者,故其獄事根因,臣請略陳其梗槪焉。許積受先王付托之命,荷聖上倚毗之眷,身爲首相,擔當國事,金錫胄亦以肺腑之臣,受國重任,與積親密,金萬基,心懷次骨之怨,欲售綱打之計,窺覬釁隙,常欲飜局,必先離間許積與錫胄之兩間然後,可以逞兇,而其時,積有倚畀之眷,錫胄又與之共事,故無隙可乘,萬基力掘錫胄,而錫胄不動,萬基則以國舅,頻頻往來於錫胄之門,有煩耳目。萬基子鎭龜及李師命,其時爲儒生,出入往來,人或不疑,故乃使師命·鎭龜,晝夜不離於錫胄之側,飛語造言,萬端危動,無所不至,又於一日夜間,令武士潛形匿迹,仗劍往來於錫胄家後之園,而行止殊常,師命輩,仍以指謂許積家所送刺客,錫胄,於是大生疑怯,其家,初在南山下,以此移寓於近闕門家,此則聖明,亦必記得矣。譏察之發,蓋自此時,而萬基則使立身譏察,錫胄則使斌·斗北·光漢輩譏察,此輩,皆是不逞之徒,其希功望賞,構虛揑無者,庸有極乎?台瑞,雖有文才,爲人妖惡,以其世累不容於世,思欲拔身,百計鑽進,柟則以其同里而相親,堅則爲其趨時而相狎,使堅·柟兩人,潛相締交,而挑出其日後希覬之計者,未必不由於台瑞之爲祟也。錫胄知堅·柟·台瑞爲人之妖惡,且知其有不安分之心,故以爲奇貨,察其動止,而伊時體府之復設,蓋因西北騷屑,只爲陰雨之備,而錫胄輩,乃爲憑藉嫁禍之資,誣之以謀逆階梯,可謂巧且慘矣。蓋萬基離間恐動之計,靡不用極,做出錫胄伏甲禁中之說,傳播於賊堅之耳,故朝家則爲邊備設體府,而堅·台瑞·元老輩則潛相謀議,欲藉此而爲他日防患之資,以賊堅輩招辭見之,其所輸情者,雖有許多曲折,大意則不過慮患防備之計而已,此何干涉於逆謀哉?是故,金壽恒當初奏對之辭,亦以爲體府之設,何豫於逆謀云,而厥後轉輾鍜鍊,不遺餘力,至於屯軍團束之擧,本爲新設山城,而指此爲逆,尤爲可笑。柳赫然,苟有逆謀,則身爲訓局大將,豈藉此齟齬屯軍之力哉?飛語造言,百般構揑,初使南斗北密上急書,又令金錫翼入奏大內,夜半吹角,張大其獄,使九廟震驚,擧國奔遑,豈不痛哉?外間傳言,錫胄,初使金錫衍內通,則錫衍,以吾有五子,不忍爲之爲辭而不肯,故急招錫翼,以危言恐動,錫翼,爲其所瞞,竟從其言,以至上達而後,乃大覺其見欺,至於陳疏自明,屛伏郊外,以酒爲業,仍以終身云。以此見之,錫胄釀成之狀,可以推知,此則聖明,亦必下燭矣。逆賊告變,國之大功,若使元老·萬鐵輩,眞有告變之功,則何乃畢竟盡戮,以爲滅口掩迹之計哉?以堅·柟爲穽,而驅入一番人於逆黨,罔念聖明之貽累,不顧國脈之斲喪,甘心誅戮,惟意所欲,古今天下,安有如此無據之逆獄乎?來善曰,臣於其時,或在郊外,故獄事不得詳知矣。近日見此文案而知之,且因輿誦而聞之,當初造獄凶計,極爲巧秘,至於恐動天心,震驚宮闕,終售其大殺戮之計,其爲凶慘,何可盡達乎?黯曰,臣於甲寅年間,爲海州牧使,其時,尹堦爲監司,聞鄭元老者,來在營中,善推太乙數,堦常置其側云,而臣本不喜術士,故雖不與一面,而聞其爲堦之第一密客矣。申範華亦解推步,與元老輩相親,而範華,卽錫胄之內弟也。錫胄知柟驕恣,亦知堅不安分,故遣元老,使之交結,引誘以挑其邪,而醞釀以售其計矣。臣之兩亡兄,與許積爲執友,堅之妖惡,夙知之矣。堅以當國首相無嫡之孽子,便生驕慠之心,視臣家如其嫡,且惡其知其惡絶迹不來,故庚申之獄,極其鍜鍊,而臣之一家,無一人橫罹者矣。堅登科之後,以校書館爲恥,不爲供仕,瞞其老父,稱病別居于御營廳別營,如鄭元老輩,以其推命之術,中其不安分之心,台瑞則多文才而有世累,官不稱心,亦不安分,故居間而爲堅·柟之媒,以至變通矣。大運曰,乙卯年庶孽通淸之說,至發於榻前,而臣於其時,力塞其議,到今思之,此亦堅不安分之計,而台瑞有文才,而爲人極妖,且有世累,不容於世,故合堅爲一,其心所在,非逆而何?黯曰,台瑞子副提學之說,亦出於不安分之意也。玄紀曰,臣於其時,參鞫見之,雖有副提學之說,其言亦不明白矣。上曰,庚申以後,誣獄繼起,壬戌之獄,則旣已伸雪矣。錫胄以近戚之臣,自初至終,肆行胸臆,釀成大獄,若彼之甚,其爲痛心,何可勝言?權愭之疏語,極其明白痛快矣。胡服之說,出於萬鐵之招,而盡歸虛罔,終無所得,至於伊川屯事,初無端緖,尤極麥浪,洪有夏·康胤昔等,不服而死於杖下矣。大運曰,伊川事,元非干涉於此獄,而做作一片,欲爲牽合張大之計而未成者也。德遠曰,伊川事,自是別件事,而果極麥浪矣。大運曰,其時,自上,屢有問啓之敎,而按獄之臣,輒請加刑,以至於死者,多矣。黯曰,其時捕盜廳官員,及李元吉·李尙立輩,俱極冤枉矣。上曰,李尙立則其時受刑五次後定配,而死於路中矣。楨則元無可疑之事,而終至於搆殺矣。大運曰,其間微賤如李尙立·韓汝信輩,冤枉甚矣。上曰,堅·柟雖有不道將心之罪,與稱兵犯闕者,輕重有異,故予固欲參酌處之矣。權愭之言,甚爲痛快,只誅其身,緣坐籍沒,則除之,似可矣。大運曰,堅·柟等所犯,至重至大,旣以逆律論斷,則其在執法之道,決不可擧論也。來善曰,堅·柟等則決不可容貸也。德遠曰,言語間不道,雖與沈器遠·李适稱兵犯闕之賊有間,而旣曰逆,則決不可擧論也。上曰,雖曰逆也,旣與稱兵犯闕之人逆有間,則用其次律,似合於參酌之道矣。來善曰,旣以逆論斷,則緣坐籍沒,何可不施?觀此推案,有折紙歃血之語,此是逆也。上曰,折紙歃血,非別有謀議凶逆之意,而其所謂出於三人之口,入於三人之耳者,只是恐洩其日後希冀之言,以爲結盟勿泄之計也。玄紀曰,歃血之說,乃元老所告,非堅所供,而及堅結案時,添入勒加者也。上曰,堅·柟之逆,與稱兵犯闕者有異,只誅其身,緣坐沒籍,則除之。蓍晩曰,上敎雖如此,堅·柟·台瑞等事,諸臣皆以逆律施行之意,反覆陳達,則王法至嚴,不可撓改也。至於柟,則係是王室至親,以我朝前事言之,王室至親,雖有犯逆者,或以特命,不許緣坐,非以其罪,爲有一分可恕也。特以議親之義,免其緣坐,則今此柟,亦自上不許緣坐,猶或可也。至如堅·台瑞,則決不可免其籍沒緣坐之律矣。大運曰,承旨之言,是矣,而雖於柟,在下之人,當以法爭之矣。上曰,此獄,本出於釀成,故有此特敎矣。然則柟,除緣坐籍沒。大運曰,此事重大,必令後世無可指議然後,可以服人心,不可以一時區區仁愛之心,率爾爲之矣。來善曰,雖以王室近宗,有此特恩,柟旣以逆律斷之,則揆以國法,決不可除其緣坐之律矣。德遠曰,臣嘗觀宋史,盧多遜,爲秦王廷美,有異心不道之語,及其語洩之後,罪止於竄,此宋之所以仁厚立國也。承旨之言是矣,而季世治逆之道,不可不嚴,決不可輕議矣。黯曰,西漢,最重不道之誅,而雲山搆逆,而至於靈光,則未聞論以緣坐,雲臺題名,靈光姓名依舊,許積爲國之忠,雖不讓於人,末世治逆之道,不可不嚴,堅·柟緣坐之法,不宜異同矣。宗道曰,柟,以王室近親,位在一品,而交結賤孽,親自往來,論其情狀,萬萬可痛,議親之擧,不可容易爲也。宇鼎·始復·以濟·昌明等曰,緣坐之法,至嚴,決不可低昻。玄紀曰,蘇武之子犯逆,而武猶晏然,我朝尹仁發之三寸毅立,亦不緣坐,而季世治逆之道,不可不嚴,堅·柟·台瑞,決不可擧論也。季良曰,頃者,李玄逸疏中,有王室至親不爲緣坐之語,聖上,想必感念於此,有此特敎,而治逆之道,不可不嚴,難容輕議也。壽徵曰,堅·柟等,何可容貸乎?上曰,柟與堅,妖惡不道之罪則同,而柟則王室至親,不可無參酌之道,特除緣坐,可也。出擧條上曰,許積,以累朝相臣,受先朝顧命,其向國誠忠,予固稔知。當其設鞫之時,別監例告罪人上下之由,每聞許積之名,心甚惻然,且其原情末端,有全然二字,庶燭矣身心事,其曰無不知之理者,豈非天地間至冤極痛乎之語,積之心事,此亦可見。頃於柳赫然復官之時,固欲一體復官而未果矣。特欲復其官爵,還給其籍沒,於大臣意,何如?大運曰,上敎至此,誰不感歎?許積,歷事四朝,忠勤素著,不幸有梟獍之子,罪犯惡逆,則收司之律,在所難免,法外之事,今何可輕議也?上曰,凡子雖爲惡,而父或不知者有之,故古史,亦多有子爲逆,而父不爲緣坐者,我朝尹仁發犯逆,而其叔毅立,亦不緣坐,則特爲復官,有何不可?來善曰,積之忠赤,誰不知之,而見其原情,益知其爲國之誠,倍於他人矣。其原情有曰,當慈殿疾篤時,與錫胄,同入殿門,無史官入侍之時,至以擇內官純謹者,使令宗室之出入內庭者,切宜禁斷之意陳達,所謂宗室,指柟而言也。其爲國慮患之誠,雖求諸古人,罕有之矣。不知其子之惡,似非積之罪,而至於復爵等事,論以國法,不可輕議,況季世治逆之道,尤不可不嚴也。德遠曰,積之體國盡瘁之誠,不待諸臣之所達,而固已下燭矣。受恩四朝,忠赤素著,當先王大漸之時,特受顧命,其追先王報殿下之心,當復如何?不幸有妖惡之賤息,當坐收司之律,而當初臺啓,旣曰獨其父不知,聖上貸死,亦出於念功之恩,畢竟搆揑,必殺乃已。蓋積,以顧命大臣,倚毗甚重,不殺積則慮有後患故也。忠誠掩抑,至痛莫伸,擧國人心,憐之至今,今聞聖敎,若是其懇惻,如使死者有知,必感泣於九泉之下矣。末世治逆之道,雖不可不嚴,仁發之父故監司尹敬立,及應犀之父故相臣朴淳,元無坐其子奪官之事,則今我聖明之惻然念舊,欲以前史及我朝故事爲證,而復其官者,不害爲聖德事也。臣則願欲承順,而不敢爭執矣。蓍晩曰,父子相坐,自是王法,諸臣之請勿復官,宜矣。黯曰,有子妖惡,至於如此,而自上念其平日盡瘁之忠,有此特敎,凡爲臣子者,孰不感激,益勉願忠之志乎?上曰,許積,受恩四朝,盡瘁王室,所體國之忠,國人所知,而因其惡子,竟罹慘禍,予嘗惻愴,不忘於心,實非今日始有復官之意也。況自古,多有不爲隨坐者,祖宗朝,亦有前例,特令復其官爵,還給籍沒,可也。出擧條上曰,楨元無可疑之迹而只以上疏借手於堅之說,出於萬松之招,而被罪到今,見其原情,可知其冤狀矣。伊川屯事,終亦無實,元不干涉於堅·柟妖惡之言,還給籍沒,伸雪其冤,何如?大運曰,楨之伊川之行,實無可疑之端,萬松招辭中,所謂往來堅家之說,則楨之原情,以爲其妻家,在於社稷洞,與積家隔墻,萬松所謂路傍見之者,必是錯認其往來妻家時事云,而其奴乃屎等招辭,亦與楨所供,少無差違,於此可知其冤狀矣。且其供辭中,所謂元老術士,許堅妖人之說,不過戒飭其弟之語,而反以此爲罪,堅·柟輩不道之言,楨旣不知,則兄弟間戒飭之語,不是怪事,何足爲疑,而旣以堅·元老爲戒,則其不爲變通之狀,擧國之人,皆知之矣。旣無可疑之迹,則伸雪,似無不可矣。來善曰,臣考見推案,則楨無可疑之迹,果爲冤枉矣。德遠曰,楨之死,國人皆以爲至冤,伸雪,恐無不可矣。蓍晩曰,楨則果冤死,復官,似無妨矣。玄紀曰,臣其時參鞫,故詳其冤狀,而其奴乃屎之招,亦可見楨之冤矣。上曰,非特乃屎之招,楨則自初至終,元無可疑之事,初不干涉於堅·柟事,復其官爵,還給籍沒,除其緣坐,可也。出擧條大運曰,台瑞·景毅·萬松·萬鐵·元老·萬說輩,則罪無可恕之端,勿爲擧論,何如?上曰,依爲之。出擧條大運曰,趙䃏死於秋獄,而旣不承服,且無干豫逆謀之事,以逆論斷,似爲過矣。只給其籍沒,除其逆名,未知如何。來善曰,雖有與柟相通之迹,旣無干豫不道之言,似不可直以逆律論斷矣。德遠曰,人臣逆名,莫大之罪,苟有一毫橫被之事,則實是至冤也。過庚申春獄後,元告以爲,忘其名不能告,終未殺䃏,此爲大恨,早晩必當告之云。元老此言,人多聞之,果使䃏同參逆謀,則告變者,安有忘其名而不告之理乎?執此一款,可知其冤矣。但其爲人不能安靜,行己不能謹愼,且與台瑞相親,橫罹慘禍,而若其逆名,冤矣。黯曰,非逆而加以逆名,則冤矣,而平日不能謹愼罪名,則不可全釋矣。宗道曰,台瑞,妖人也,而䃏與之相親,不能斥絶,且其爲人,本不安靜,以及於禍,而論以逆律,千萬冤痛矣。宇鼎曰,䃏與台瑞往來,此足爲罪,而論以逆律則冤矣。始復曰,逆名可雪,復官不可矣。以濟曰,問卜一款,其罪可死,雖非逆,何可復官也?愈曰,䃏之爲人,本不安靜,且其文案,亦有不明處,而至於逆名,冤枉矣。昌明曰,䃏性不安靜,故臣,薄其爲人,常於儕友間,輒言其短處矣。今見文案問卜之說,以爲推占科數,柟家往來之說,亦爲自明,旣無證左,終不承服,論以逆律,似爲冤枉,而與台瑞·元老輩相親,其罪不可全釋也。上曰,趙挺時,雖曰承服,亦不明白矣。大運曰,挺時,爲人妖邪,出入錫胄之家,事多陰秘,以此爲罪死,固無所惜,至於逆名,人或爲冤,而係是承服罪人,雖不明白,何可輕議乎?黯曰,挺時於錫胄,前無世好之分,後有貴賤之殊,而出入非時,情義綢繆,至於以便服,在於錫胄之側,此其故,可知矣。然挺時承服招辭中以爲,以宣惠廳郞廳,往許積家,仍見許堅,聞體府復設之報,而有所云云。體府復設,在於戊午十二月,挺時之惠郞啓下,在於己未十一月,己未差下之惠郞,何以聞戊午復設體府之奇,而有所酬酢乎?日月相左,似是誣服,而挺時爲人極妖,臣往吳始復家,遇李元祿,以不可交挺時之說,言之矣。始復曰,兵判,果每發此言矣。上曰,首尾見之,挺時雖曰承服,終不明白矣。德遠曰,挺時爲人極妖,權貴之門,無不出入,錫胄之差除司僕判官,兼之以惠郞者,蓋欲聽言計也。宗道曰,挺時,自司僕主簿至于判官,兼以惠郞者,皆出於錫胄之自辟,蓋挺時爲人妖怪,不愼言語,故錫胄以爲誑誘聽言之資,至有迎入內房,辟其子接見之時,其所取禍,實由於此,而至於逆名,冤枉甚矣。宇鼎曰,兵判之言,是矣。始復曰,逆律則似冤矣。以濟曰,挺時行身如此,死固無惜,而逆則似冤矣。愈曰,挺時人物,雖極妖怪,以文案見之,多有虛疎處,上敎是矣。昌明曰,以文案見之,其所承服,果不明白矣。蓍晩曰,此則不可與論於復官之類矣。玄紀曰,挺時,以年少蔭官,其所以出入錫胄之門,昏夜往來者,死有餘罪,而至於卜術事,範華爲之,挺時傍觀而已。且其承服,亦不明白,至於逆節,則似極虛疎矣。壽徵曰,諸臣所達,皆是也。季良曰,臣與諸臣所達者,無異矣。上曰,趙䃏,旣不承服,挺時雖曰承服,以文案見之,多有虛疎處,況皆出於錫胄之所慫慂,則不可以逆律論之,只祛其逆名,還給其籍沒,除其緣坐,可也。出擧條上曰,李尙立則元無可罪之事,而受刑五次後定配,死於中路,此則應在復官之中,而其餘諸人冤死者,亦一一復官,可也。大運曰,李尙立·韓汝信以下諸人,皆是冤死者,不可以名微而置之,皆可一一伸雪矣。來善曰,此輩,誠爲冤痛矣。若無可復之官,則恤典擧行,似可矣。德遠曰,此輩,皆冤死之人,有官者復官,無官者恤典擧行,則似合於伸冤枉之道矣。上曰,唯。有官者復其官,無官者恤典擧行,可也。出擧條大運曰,此則朴相漢文案,而此人所坐,極爲冤痛矣。上曰,此乃以祈雨祭文被罪者耶?大運曰,是矣。上曰,頃者大司諫李鳳徵,有所疏論矣。蓍晩曰,朴相漢祭文中,所謂三旱之說,亦出於古人文字者也。黯曰,抉摘文字,搆揑殺人,固非聖世之美事,而況淸州,有父母山,其所謂山其父母云者,元無深意,若謂之侵逼主倅,則猶或可也。謂之意在怨國者,寧有是理乎?大運曰,此則朴相元文案,而此人所坐,亦極冤痛矣。上曰,此乃以遼東伯見稱,而被罪者耶?黯曰,是矣。尙元在囚時,李世弼抵書,而於其書面,書之以遼東伯福堂,此益戱語也。謂之以安而受之,搆揑成罪,稱之者晏然無事,而受之者獨爲被刑,豈但渠之至冤?其在事理,亦極無據矣。愈曰,豈有以自中戱謔間語,論以逆律之理乎?尤極可笑也。上曰,朴相漢,旣是士人,收其緣坐籍沒,恤典擧行,朴尙元,係是無職者,恤典擧行。出擧條大運曰,此則吳挺昌文案也。上曰,吳挺昌事,當初李元成輩所告變書,只是草草數行語,甚爲虛疎矣。大運曰,挺昌與逆堅相知之事,則終歸虛誣,及其與元老置對時,亦得快卞,而祗以旣聞逆柟不道之言,但知戒責,不知斥絶,故驅而納諸惡逆同歸之科,若謂之知情不告,則猶或可也。斷之以逆律,則實爲冤矣。來善曰,旣與元老,置對而快卞,又與堅奴婢面質時,亦得白脫只以與柟酬酢之語,爲其罪案,柟旣以崔萬說論相之說,言及於挺昌,則在挺昌之道,雖是至親之間,固是大義滅親,永爲斥絶,而只有戒責之語,終不能斥絶,此挺昌之罪也。至於逆名,則實爲冤矣。德遠曰,自上旣已洞燭,更無可達之辭矣。伊時之人,欲殺挺昌,敎誘元成,使之追告,元成則引趙彬,趙彬則引元老,元老則自稱與挺昌親密,書辭往復云,而面質時,元老不知挺昌之家舍,不辨挺昌之字體,其誣告之狀,節節難掩矣。上曰,元老所告,盡歸虛罔,則復以柟事,別爲罪目,柟之所傳,不過論相之說,旣無稱兵犯闕之事,至親之間,何可只以言語間無迹之事,遽以爲證而上變乎?設使發告其言,又不知伊時,做何樣說也?論以知情不告之律,亦不襯着也。大運曰,論以知情之律,雖不襯着,而旣聞逆柟之言,終不能斥絶,何可無罪也?黯曰,挺昌,與堅往來之說,發於堅奴二云,堅婢玉丹之招,及其面質時,玉丹·二云,俱不識挺昌之面,元老自以爲往見挺昌,挺昌之家,在於乾川洞,而謂在於義洞·於義洞挺昌所賣之家,而亦誤告其大門所在之方矣。挺昌之筆,本是蜀體,而元老以爲韓體,蓋挺昌一家,皆習韓體,故疑挺昌亦然也。又不知其家奴婢一人,則其不知元老之狀,不足多卞,而畢竟挺昌之斷案,在於聞柟所傳萬說譽其相貌非常之說也。以卽今論之,雖爲知情之歸,當時若知其謀逆之迹,則執而告官,大義滅親,可也。柟聞萬說之言,傳於挺昌,其將心,固可見,而旣無執捉之事,只以無迹之語言,何以爲證而發告之乎?但挺昌,旣聞此言之後,不能斥絶,雖不無其罪,挺昌,本是好名之士,好名,不能無弊,而至於謀逆,則決知其不爲也。宗道曰,挺昌爲人,非但濟友知之,自上亦必洞燭,挺昌,決非謀逆之臣也。雖以文案見之,元老面質時,元老節節見屈,而橫罹逆獄,身被極刑,此則天下之至冤也。至於聞柟之言而不能斥絶,不無其罪云者,諸臣之言,是也。宇鼎曰,挺昌,聞柟之言而不能斥絶,此則有罪,而謂之謀逆,則至冤矣。始復曰,臣則與挺昌,爲七寸親,不敢可否矣。以濟曰,挺昌,不能以大義絶之,其罪可死,而至於逆則冤矣。愈曰,挺昌爲人,臣所詳知,非盡善盡美之人,而謀逆,則決知其所不爲也。雖以文案見之,告者之言,盡歸虛誣矣。昌明曰,挺昌,聞柟之言,不能斥絶,果有罪矣,而當初被告之言,皆已發明,謂之謀逆,則似冤矣。玄紀曰,臣於其時參鞫,故詳知之,挺昌,春獄則得免,秋乃更告,玉丹·元老所言,皆歸無實,且臣與師命,同里閈,故少相識矣。當其設鞫之時,師命豫云某人當死,則其人果死,某人不死,則其人果不死,臣常疑之,見其參鞫時所爲,則師命,與書吏·邏卒輩,附耳竊語者頻頻,而書吏·邏卒之往來罪人幕者,又復陸續不絶,其陰嗾敎誘之迹,顯然有難掩者矣。季良曰,大諫所達之言,可謂極盡,臣無更達之辭矣。上曰,金錫胄前後釀獄,肆行胸臆之罪,何可盡言?挺昌之不能絶柟者,到今思之,亦不至大段事,復官,宜矣。大運曰,逆名則可雪,而至於復官,則決知其不可矣。來善曰,挺昌,旣有不能斥絶之罪,則決不可復官矣。德遠曰,挺昌,自是士類中人,元非趙䃏者流,而身爲重臣,出入近密者蓋久,其爲人之如何,聖明亦必俯燭矣。旣有不幸之族,又聞不幸之言,其言果是逆謀,而終不發告,則知情之罪,何可免乎?第其所聞,不過論相之妖言,而終始戒責之語,直陳於供辭,則執此而謂之同謀,加以逆律,誠至冤也。今我聖上,洞燭其冤狀,伸雪逆名,特除籍沒緣坐,則九泉之下,亦必感泣,諸臣之以不卽絶柟爲罪者,不無意見,復官之典,恐不當一時竝施也。己丑李潑之冤死,猶不卽復官,至於癸亥後,始復其官矣。上曰,挺昌,出入近侍,予知其必非謀逆之人也。當初變書,已極虛疎,而告者所言,又皆無實,則不可復官之說,似爲非矣。蓍晩曰,處變之道不善爲,此諸臣所以固爭者也。黯曰,復官則決不可矣。宗道曰,復官則決知其不可矣。宇鼎曰,復官則太遽也。以濟曰,何可復官乎?愈曰,伸雪逆名,宜矣,而至於復官,則決不可矣。玄紀曰,知情之律,亦不襯着之敎,誠爲允當矣,而不能斥絶之罪則有之,諸臣所爭之言,不無意見矣。壽徵曰,復官則過矣。季良曰,諸臣之反覆爭論,不無意見,復官則似遽矣。上曰,伸雪其逆名,還收其籍沒緣坐,可也。出擧條以濟進曰,頃因吳尙游奴子推治事,自上有別立科條之敎,而考見大明律,則殘戮死人罪,止笞五十矣。吳尙游奴子事,則係是令前,故以右律施行,而擅戮死人,只施笞五十之罰,似涉輕歇,下詢于大臣而處之,何如?上曰,大臣所見,何如?大運曰,笞五十,則似輕矣。來善曰,大明律,或有宜重而反輕者,宜輕而反重者,未知其故,而擅戮死人之罪,止笞五十,實爲輕歇,不可無各別痛懲之道缺大運曰,左相之言,是矣。律文雖如此,因受敎定式,亦無妨。德遠曰,旣死之人,私自殘戮,極爲無據,不可不別樣痛禁矣。上曰,今後則擅戮死人者,嚴刑一次後定配事,定式施行,可也。出擧條上曰,復官人中,一二人,欲賜祭,何如?德遠曰,事係恩典,在下者,何敢容議乎?上曰,許積以累朝大臣,忠勤最著,至今思之,心甚惻然。楨以王室至親,抱冤而死,尤極惻然,楨及許積處,特爲賜祭。出擧條上曰,予更思之,吳挺昌不爲復官,終有所末盡。予嘗任使,至于卿宰,知其爲人,決非謀逆之人也。且與挺時等有間,特爲復其官爵,可也。出擧條大運曰,直爲復官,決知其過矣。德遠曰,自上雖以知情不告,亦不襯着爲敎,而一時復官,似過矣。來善曰,一時復官,終有所不可矣。上曰,在下之人,以法力爭,固爲不非,而此因特敎,有何不可?勿復堅執,宜矣。上曰,柟則籍沒緣坐,盡勿爲,何如?大運曰,收其緣坐,已是法外,決不可又除籍沒也。德遠曰,決不可也。來善曰,不可以私恩,盡毁王法矣。蓍晩曰,旣是法外,決知其過矣。大運曰,此等擧行條件,不但說話浩多,未易抄出,事又重大,不可以草草文字,率易搆出,雖延過累日,使之問議于大臣,搆成文字判下,則似爲詳盡矣。上曰,雖不能一二日內判下,問議入侍諸臣,詳盡爲之,可也。宗道進曰,元子宮所屬各人練後淺淡服·烏紗帽事,磨鍊以入,在闕中時,則固當如此,而在外服,則宜與百官同,未知何如。當初磨鍊時,無出外服擧論之事,故敢此仰達。上曰,惟在外服,則應與百官服,同矣。蓍晩曰,原節目中,此一款,添書以入,何如?上曰,依爲之。宗道曰,今四月初三日,大臣·備局堂上引見時,平安道別科,依前定奪,待秋設行事,曾有下敎,丁卯年間,都承旨李世白,才遞平安監司,有此陳白,而第平安道,則比北道有異。蓋北道,則比他道絶遠,每當設科之時,文武擧子,或拘於糧資之難辦,奴馬之未備,不得赴京試,故朝家特設別科,以爲慰悅之地,而至於平安道,則與內地無異,文武擧子,每科來赴京試,與絶遠之北道有間。且依北道例,旣已一番設科,今者又欲設無名之科,非但事體不當,且設科,極爲有弊,群議皆以爲不可,何以爲之乎?上曰,平安道則與北道,似有間矣。大運曰,北道則道路絶遠,難可赴擧,且是王迹肇基之地,故有別科慰悅之擧,而至於平安道,則不可援而爲例矣。上曰,平安道別科,勿爲設行,可也。出擧條來善進曰,有切迫私情,敢此仰達。臣之老病已極,決不可供劇,而只是感激恩遇,黽勉行公矣。相職,旣是不敢當者,而至於藥房都提調,比他務,爲任最重,決非如臣老病者可堪。況臣近來殘敗之甚,元氣已盡,卽今若不調治,則病勢將必至於死生關頭,內醫都提調之任,爲先許遞,何如?上曰,此非煩劇之地,安心勿辭行公。德遠曰,年分不遠,方伯,必豫去然後,分付各邑,方可擧行,而忠洪監司李義徵形勢,終有所難安,藩臣事體且重,亦不可强令赴任,似當速許遞改,差出他監司矣。上曰,方伯之任,非如庶僚之比,不可强迫,李義徵今姑改差,明日開政,差出其代,催促發送,可也。榻前定奪蓍晩進曰,安東府使,見遞已久,不但曠官可慮,秋務漸急,亦不可不速爲差送也。上曰,明日政,亦令差出,可也。德遠進曰,臣有區區所懷,不得不更爲仰達矣。前日朴泰輔等被罪時,意欲匡救,妄有陳白,至被罪罷,又此煩瀆,不勝惶悚,而臣雖無狀,豈敢爲泰輔,有所營救也哉?聞其疏,非泰輔一人獨爲之事,乃是諸人相議搆草云。泰輔之獨不蒙恕,殊涉冤枉,當此憫旱之時合有寬貸之典,況此冤死諸人,畢施曠蕩之日,尤不可不念,朴泰輔等亦爲復官,則必有光於聖德矣。上曰,大臣之縷縷陳達如此,吳斗寅·朴泰輔,竝復其官爵,可也。出擧條愈進曰,列聖御製新所得者,今方收合出草,而求問有處,隨得上送之意,曾已分付外方矣。列邑近所得送者頗多,誠爲多幸矣。京中士大夫家,亦必有有處,令漢城府,知委各坊,一一訪問,若有有處,某處有某朝御製之意,詳細置簿,上送于宗簿寺,以爲遣吏謄來之地,何如?上曰,依爲之。出擧條愈又曰,御製出草開刊時,必得精明字缺正可無錯誤之患,寫字官李翊臣,善缺以爲終始看檢之地,何如?上曰,依爲之。出擧條愈又曰,御製收聚出草之際,不可無使喚,而□後留司使令,只有一名,事甚苟簡,裁減使令二名,依他例復舊,何如?上曰,元數幾人?卽今存者,又幾人耶?愈曰,卽今留司使令,只有一人矣。始復曰,其事緩急,則雖不能知,而不必以無甚關係之事,復其已減之數,費其料布矣。愈曰,只以一人,決不可使役,今姑復舊,而事畢之後還減,亦無不可矣。始復曰,此亦係經費,復舊似難矣。愈曰,戶判,以經費爲難,一半則自兵曹給料,亦似無妨矣。黯曰,同是經費,則兵·戶何論?上曰,限其畢役間,二名復舊,可也。出擧條玄紀啓曰,庚申誣告之獄,得伸於十年之後,凡在聽聞,孰不感動,而但保社僞勳,討逆別科,尙非削罷,豈非聖朝之一大欠事乎?己丑金賊之獄,其情節之窮凶,固非堅·柟之比,而未聞有勘勳設科之擧,豈可因一二妖惡輩不道之言,旣錄之勳,又設之科,以之傷事體,而貽後世之議乎?此出於凶胄·賊命張大獄事之意,人情之憤鬱,久而未已。乃者聖心大悟,群枉畢伸,則仍之不罷,益無意義,請保社僞勳及討逆別科,一倂罷削。上曰,僞勳則固當削罷,而至於削科,則諸大臣意,何如?大運曰,削勳事,諫臣之啓,是矣。至於科擧,未聞有革罷之時矣。來善曰,削勳時則有之,而削科則曾未聞之矣。德遠曰,名不正,則言不正,僞勳則可削,而至於科擧,決不可罷。昏朝時,七大文通者及辛酉親耕別試,俱不革罷,反正後,已過屢年,而更爲開試科,則決不可罷矣。大運曰,其再試之擧,至今爲非,雖不可援以爲證,廢朝時討逆別試,亦多有之,而旣已放榜之後,則終無革罷之事矣。玄紀曰,前事則雖不能知,而古語云,皮之不存,毛將焉傅?其時僞勳,旣應罷削,則其科,係是無名,何可仍以存之乎?蓍晩曰,旣非士子之罪,則到今革罷,似不可矣。上曰,削去僞勳事,依啓。至於討逆別科,則許多文武,不可一時盡罷,勿爲煩論。壽徵啓曰,請加三思,亟收韓錫祚還發配所之命,仍前究問。見上上曰,勿煩。遂罷出。以上燼餘
上在昌德宮。停常參·經筵。
下直,海美縣監任後昌,羅州牧使李徵龜,興海郡守李之虎,祥原郡守李德基,報恩縣監鄭善弘,陰竹縣監文有章,善積僉使申汝逷,祥雲察訪琴聖奎,光山萬戶睦胤善,阿山萬戶金鼎三,馬島萬戶梁有榮,在德萬戶金興績。
傳于李蓍晩曰,今下弓矢,在德萬戶金興績,阿山萬戶金鼎三處,給送。
朴鎭圭啓曰,明日常參·經筵,取稟。傳曰,停。
有政。吏批,判書沈梓病,參判權愈進,參議閔就道病,右承旨朴鎭圭進。兵批,判書閔黯病,參判李鏶病,參議李瑞雨病,參知李湜進,左副承旨李蓍晩進。吏批啓曰,判書沈梓,參判權愈,俱以病不來,臣小獨政未安,何以爲之?敢稟。傳曰,只出緊任。又啓曰,忠洪監司今當差出,而擬望之人乏少,承旨竝擬,何如?傳曰,允。以李周徵爲高陽郡守,李義徵爲戶曹參議,全溪君漙爲都摠管,吳始萬爲司成,趙脩爲直講,鄭䎖爲禮曹佐郞,李蓍晩爲忠洪監司,李泰龜爲廣州試才御史,申厚命爲承旨。李義徵付副護軍,柳尙載付副司直。
以黃海監司,以長淵府居私奴文義云等渰死事,狀啓,傳于金海一曰,渰死人等,令本道恤典擧行。
權珪啓曰,史局重地,不可暫曠,而下番翰林沈仲良,上番翰林朴涏,因體例間事,互相陳疏,徑出直廬,揆以事體,殊甚未便,請竝推考,牌招入直,何如?傳曰,允。
姜鋧,以兵曹言啓曰,當日幼學金瑩稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金羽廷,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今此南漢山城試才御史差下矣。規矩單子,依前例書入,而落點後事目,追後磨鍊以入之意,敢啓。傳曰,知道。
又以兵曹言啓曰,今七月二十日,武臣賓廳講書日次,而祈雨祭齋戒相値,不得爲之之意,敢啓。傳曰,知道。
又以司僕寺官員,以提調意啓曰,濟州出來年例進上馬六十匹,歲貢馬二百匹,凶咎馬一百匹,合三百六十八匹內,船中故失一匹,中路病留二匹,到本寺病留四匹計除,實數三百六十一匹,別單書入之意,敢啓。傳曰,知道。
權珪,以禮曹言啓曰,保社勳名削罷事,因臺啓,旣已蒙允矣。當初稱以討逆,錄勳之時,旣有告廟頒敎之事,則今此削勳時,亦當有告廟頒敎之擧,且宣廟朝乙巳僞勳改正時,亦有頒示八方之敎,告廟頒敎等事,依舊例擇日擧行,何如?傳曰,允。
大司諫李玄紀啓曰,臣於昨日,罷科削勳之啓,偶引金賊時事,而辛卯之獄,誤以己丑書之,是臣昏謬不察之失,著矣。何敢晏然仍冒臺席乎?請命遞斥臣職。答曰,此非大段,勿辭,亦勿退待。
執義李壽徵啓曰,卽者諫院,以及第閔鼎重極邊圍籬安置事,合司論啓之意,簡問於臣,而閔鼎重,卽臣之異姓從兄也。法有應避之嫌,不可晏然在職,請命遞斥臣職。答曰,勿辭。
權珪啓曰,執義李壽徵,再啓煩瀆,退待物論矣。傳曰,知道。
掌令金元燮,獻納南垕啓曰,天討不可以不嚴,象刑不可以不明,而五庸之王章,未加於貫盈之罪,衆棄之顯戮,尙詘於大憝之惡,輿情莫不痛心,有識爲之扼腕,尙何望服人心而存紀綱,正國是而扶世敎也哉?及第閔鼎重,陰沴之氣,鍾于身,蛇蝎之毒,蓄于心,平生之所揣摩者,無非作威弄權之計,日夜之所經營者,盡是傷人害物之謀,而父事時烈,密受方略,膺犬,棋置於朝廷,黨援,星列於八路,假喉氣而奔走者,亦操舒慘之柄,聞風聲而鼓扇者,竝被汲引之力,使時烈鴟張氣勢,恣意行凶者,皆此人之所先後也。至於己亥亂統之論,實是神人之所共憤,而搏擊崖異之人,曲爲時烈之地,以尹善道之精忠直節,左袒宗統,而枉被投畀之典,許穆之德望文學,受知孝廟,而亦在禁錮之科者,皆此人之所張也。庚申復入之後,逞毒滋酷,得一妖孽,視爲奇貨,與凶胄協謀,與奸恒同惡,羅織百端,卒成大獄,苟可以洩憤,則不顧親戚之誼,苟可以鍜鍊,則罔念師生之分,人而至此,何事不爲?況乃屯軍團束,本爲關防,復設體府,蓋慮陰雨,寧有一毫他意於其間,而牽合傅會,歸之於不軌之謀,終使一品名宰,三朝宿將,駢首就戮,人間之至冤莫白,泉下之飮恨無窮。辛酉年相臣之死也,始旣行賂異國,陰嗾譯舌,造端極其巧,末復挺身投疏,恣意構殺,結梢極其慘,前後誣獄,皆出於此人之所幻弄,則賊袞之惡,毒澈之奸,未有如此之甚也。壬戌誣獄,起於白地,而一二大臣終始與知之說,互發於諸賊之招,則指揮釀成之迹,昭不可掩,而誣告之律,獨施於什麽勳·煥之輩,此物情之所以愈往而愈鬱也。雖以微罪言之,平生矯情,賭取淸白之名,而及其勢焰熏灼,無所顧忌,則貨賂公行,輦輸盈門,以至三淸祭天之舊壇,奄爲己有,大起高榭,結構宏麗。噫,有此無厭之心,何不遂取武庫,逮夫天心覺悟,時事大變,反顧疇昔,寧不知罪,而猶擁重兵,晏然於輦下,乞遞之章,始上於物議喧沸之後,出城之行,晚決於聖旨責免之日,其心所在,誠不可測也。大抵此人之弄朝權,戕害士類之罪,實有浮於錫胄·壽恒,而若其昵附賊烈,助其滔天之勢,謀亂國統,以藉凶逆之口,則比諸二兇,殆又過之。噫,時烈,旣已伏法,而鼎重,尙無恙,是時烈之伏法,冤矣。壽恒,旣已賜死,而鼎重,猶假息,是壽恒之賜死,冤矣。況今庚獄之文案旣奏,誣揑之事迹盡露,橫罹禍網之人,倂蒙一灑之恩,主張構殺之奸,寧逃反坐之律?朝著方新,庶事草創,人心之向背靡定,國勢之抗捏斯極,決不可久屈刑章,任其偃息於郊畿,請及第閔鼎重極邊圍籬安置。答曰,依啓。
掌令金元燮啓曰,㮒·煥·爀等事。韓錫祚事。竝見上答曰,勿煩。
獻納南垕啓曰,庚申誣獄,得伸於十載之後,聖明處分,夐出於百王之上,凡在聽聞,孰不感動?但僞勳旣削,科目尙在,揆以事體,豈容如是?科擧之設,本爲同慶,而構成誣獄之迹,難掩於衆目,哀傷不辜之念,方切於宸心,則元無可慶之事,寧有設科之理?固知勘勳取士之擧,初出張大獄事之計,輿情憤惋,迄玆未已,群枉旣伸之餘,尙存此科,則非但未厭於人心,抑亦有損於事體,古人有言曰,皮之不存,毛將焉傳?今者誣獄,已著矣,僞勳已罷矣,臣未知此科何名者也,請勿留難,更加三思。庚申別科,亟許罷削,誣人陷人者,以其罪罪之者,乃是國家之常刑,在微罪尙然,況誣以大逆者乎?申範華·李立身·李元成等,或以兇胄之至親,或以兇胄之私人,密受其指嗾,陰贊其謀計,舞奸弄幻,靡不用極,擧朝薦紳,皆入詗察之中,一時無辜駢遭屠戮之禍,使冤氣干霄,道路以目,而方且參盟帶礪,濫通仕籍,終身逸樂得意,當世一國之人,欲食其肉而寢其皮者,久矣。幸賴天運循環,十載陽復,聖心悔悟,群枉伸雪,此誠宗社之洪休,臣民之至慶,而逮于今日,尤有大焉。文案,旣已奏御矣,誣獄,益復昭著矣。豈可使此輩假息牖下,終逭於必誅之邦憲也哉?乃者凶賊勳·煥輩,以壬戌獄誣告之人,皆已嚴鞫正法,則範華·立身·元成等,乃以庚申春秋獄首謀誣告之人,理宜不容倖免,況其當初敎誘之奸情慝態,構揑之千謀萬計,終必益露於究問之下,請申範華·李立身·李元成,一依勳·煥等例,嚴鞫處斷。答曰,不允。以上燼餘
上在昌德宮。停常參·經筵。
巳時,太白見於未地。
朴鎭圭啓曰,明日常參·經筵,取稟。傳曰,只晝講。
李聃命啓曰,今日左承旨金海一病不仕進,右副承旨申厚命不爲出肅,左副承旨姜鋧以服制出去,廳中位甚不齊,左承旨金海一,右副承旨申厚命,竝卽牌招察任,何如?傳曰,允。
朴鎭圭啓曰,左議政箚子到院,而以祈雨祭齋戒,留院之意,敢稟。傳曰,入之。
李聃命啓曰,領議政箚子到院,而以祈雨祭齋戒,留院之意,敢稟。傳曰,入之。
以備忘記,傳于朴鎭圭曰,史官三員待命,騎馬九匹立之。
朴鎭圭啓曰,史官三員待命事,命下矣。史官不備,宣傳官一員待命之意,敢啓。傳曰,知道。
李聃命啓曰,僞勳削罷事,旣已因傳敎定奪矣。忠勳府,有及時應行節目,而本府有司鄭重徽,以其時參盟陞資之人,當在降資之科,不敢行公,以致應行諸事,不卽擧行,其在事體,殊極未安,有司堂上,以本府堂上無故人,別爲差出,使之斯速擧行,而事係變通,不敢直請,何以爲之?敢稟。傳曰,本府堂上中無故人,卽爲差出,仍卽察任。
權珪啓曰,卽者禁府郞廳,以委官意來言,三省罪人白守奉·至連等,待無故日開坐刑推事,稟啓矣。明日,乃祈雨祭正日,不得用刑,過後無故日刑推之意,自本院,更爲稟啓宜當云,敢啓。傳曰,知道。
又啓曰,右副承旨申厚命,牌招不進,推考傳旨,纔已捧入,而聞其所患,不至大段,更爲牌招,何如?傳曰,允。
傳于申厚命曰,旱災至此,不可無欽恤之擧,禁府·刑曹時囚及諸道編配罪人,竝於明明日,榻前疏決事,分付。
掌令金元燮啓曰,執義李壽徵,引嫌而退。嫌不聯名,亦有近例,何可以此輕遞言官?請出仕。答曰,依啓。
左議政睦來善箚曰,伏以,臣癃衰已甚,精力殆盡,決不堪諸任之狀,已悉於前後之箚,而誠意淺薄,旣未蒙恩許,悶蹙彌極,不知死所。臣感激殊遇,黽勉供仕,而氣血俱耗,憊敗轉深,少失將攝,輒卽生病,而危兆急證,必至於死生關頭,若以殘喘,貪叨重任,終至於僨敗,則是豈臣子事君以誠之道乎?臣於日昨登對之時,冒萬死迄遞藥房都提調之任者,實以職責重且大,而恐被僨事之罪也。非一毫飾讓之言,而未蒙矜諒,反承溫批,臣惶恐不敢强聒而退,伏乞聖慈,特軫老臣之肝膈,而先遞藥房都提調,以幸公私。取進止。答曰,省箚具悉卿懇。卿之年齡雖高,精力尙旺,何用過辭至此乎?須體予意,安心勿辭,從速行公。仍傳曰,遣史官傳諭。
答領議政權大運箚曰,省箚具悉卿懇。積瘁之餘,所患如此,予甚慮念,從容調理,神明所扶,勿藥有喜,卿其安心勿辭,益加善攝。仍傳曰,遣史官傳諭,遣御醫看病。元箚缺以上燼餘
上在昌德宮。停常參,只晝講。
夜二更三更,月暈廻火星。巳時,太白見於未地。
下直,善山府使宋道成,豐德府使柳畯,淸道縣監張萬紀,靑陽縣監韓明遇,萬頃縣令金德濟,鐵山縣監李。
朴鎭圭啓曰,明日疏決相値,視事,頉稟。傳曰,知道。
又啓曰,吏曹郞廳來言,守令有闕,政事,取稟。傳曰,當日爲之。
傳于朴鎭圭曰,日氣漸涼,晝講正時,以午初退定事,分付。
以備忘記,傳于朴鎭圭曰,正當萬寶收成之節,風旱之災,殆浹二旬,虔誠祈禱,已至二次,而視天夢夢,雨意邈然,鋤後之旱,農家最忌,失今不雨,民將塡壑,言念及此,罔知攸措。其令禮官三次祈雨祭,社稷·宗廟·北郊,遣大臣,趁卽設行。
傳于李聃命曰,下直守令留待。
李聃命啓曰,昨日以忠勳府有司堂上合有變通事,因本院啓辭,本府堂上中無故人,卽爲差出,仍卽察任事,命下矣。取考前例,則在前如此之時,有司堂上之望,自廟堂備擬,故忠勳府郞廳,往問于大臣,則以爲自廟堂,雖出於一時變通,不可援以爲應行之例,自政院,以此意更爲啓稟後,當爲差出云,何以爲之?敢稟。傳曰,自廟堂差出,可也。
申厚命啓曰,明日疏決事,命下矣。自前疏決時,時任大臣·禁府·刑曹堂上及三司各一員,例爲入參,原任大臣,或參或不參,而卽今原任大臣皆在外,承旨一員或二員入參,今則何以爲之?敢稟。傳曰,該房承旨入侍,可也。
又以司僕寺官員,以提調意啓曰,本寺之事,判官所掌,最爲緊重,不可頻數遞易,亦不可付諸生手,昨日政,判官李周徵,移拜高陽郡守,本寺之事,殊甚可慮,判官李周徵仍任,何如?傳曰,允。
又啓曰,卽者禁府都事,以委官意來言,三省推鞫罪人白守奉·至連等,待無故日開坐刑推事,稟啓矣。二十二日疏決,二十三日祈雨祭受香,二十四日祈雨祭正日,二十五日宗廟告祭正日,二十六日穆陵還安祭,此五日,例不得用刑,過後無故日刑推之意,自本院,更爲稟啓宜當云,敢啓。傳曰,知道。
以備忘記,傳于朴鎭圭曰,柳葉箭五中人扈軍官閑良林夏芳,直赴殿試。
朴鎭圭啓曰,政事當日爲之事,命下矣。都承旨李聃命申退,左承旨金海一,左副承旨姜鋧俱遭服制,同副承旨權珪,以親病陳疏,廳中,只有臣鎭圭及右副承旨申厚命,吏批政廳,臣當以代房進參,而兵批政廳,無進參之員,何以爲之?敢稟。傳曰,吏兵批,兼進。
權珪,以兵曹言啓曰,當日庶孽申慹稱名人,自宣仁門入來,差備門外擊錚,極爲駭愕,令攸司囚禁治罪,同門守門將金秀赫,常時不能禁斷雜人,以致闌入,亦難免其責,推考,何如?傳曰,允。
傳于申厚命曰,卒綾原大君遷葬時,柳車,自京城,至舊山所運給事,分付該曹·該道。
有政。吏批,判書沈梓病,參判權愈進,參議閔就道病,右承旨朴鎭圭進。兵批,判書閔黯病,參判李鏶病,參議李瑞雨進,參知李湜服制,右承旨朴鎭圭進。吏批啓曰,判書沈梓,參議閔就道俱以病不來,小臣獨政未安,何以爲之?敢稟。傳曰,仍爲之。以崔瑋爲伊川府使,鄭載岳爲高陽郡守,睦昌明爲大司成,林泳爲星州牧使,柳重起付副護軍。
獻納南垕啓曰,請勿留難,更加三思,庚申別科,亟許罷削,請申範華·李立身·李元成,一依勳·煥等例,嚴鞫處斷。竝見上答曰,不允。
掌令金元燮啓曰,請加三思,亟收韓錫〈祚〉還發配所之命,仍前究問。見上誣告人申範華·李立身·李元成等,俱以兇胄之至親私人,密受方略,織成誣獄,屠戮搢紳,當時之慘,尙忍言哉?深冤未雪,至痛莫白,今幸聖心大悟,誣獄畢伸,此政生民之福,宗社之慶,而顧此申範華·李立身·李元成等,以當初誣告之賊,假息牖下,尙逭刑章,此豈王法之所可貸,而人心之所可服者乎?元成密簡,專爲告吳挺昌,而始旣無驗,至如範華,挾數騁術,往來慫慂,又復誘脅元成之跡,播在人口,昭不可掩,況指授範華之說,亦兇胄之所不諱於其待罪之疏,則受指授,誣人惡逆,果何等大罪也?李立身,請受大棍,佯被退黜,與兇胄若相絶者然,卽國人之所共聞也。然後潛形匿影,秘謀陰計,乃忍織虛成實,以致名列勳籍,則立身是受兇胄指授,而尤巧於誣告者也。誣獄旣伸之後,若不治誣告之賊,則是王法終不行,而誣獄猶不伸,請亟揮乾斷,誣告人申範華·李立身·李元成等嚴鞫處斷。答曰,不允。
以司諫權愭初度呈辭,傳曰,還出給。
領議政權大運初度呈辭,入啓。傳曰,不允批答。
忠洪監司李蓍晩疏曰,伏以,臣本空疎一措大耳,碌碌無一長可取,而自忝籍以來,敭歷太濫,榮耀太侈者,實荷聖造萬萬,而至今歲,一年之內,恩數稠疊,起徒中而盛之玉堂,自亞長而擢之銀臺,雖使望實俱優者當之,猶必逡巡而不堪承,況臣天稟鈍拙,乏短長之效,土疾沈痼,有朝夕之慮,膴仕華貫,本非所自期者乎?臣居常凜凜,以過福爲憂,而乃反久冒於出納之地,黽勉於卯申之役者,徒以含恩畏義,有不敢辭避焉耳。不料藩臬之命,又及於夢寐之外,臣始焉感激,終焉驚怪,不知所以致此也。仰惟聖朝,官人之際,靡不難愼,而至於監司,則秩視亞卿,任專一道,生民之休戚,守令之黜陟,無不係焉。則其職責之重大,非如京曹佐貳之隨逐行隊,旋進旋退者之比,而顧乃取臣無似,苟然而充其選,豈不失器使之方,而辱名器之甚乎?在臣涯分之踰,非不爲私懼,而臣之所大懼者,亶在於此,臣所以不敢承當者,而抑臣之情勢,又有不能晏然者。日者臣之初擬於是任也,大臣陳箚,至以擬望先後爲言,而伊時備擬,非獨臣一人,則雖未知大臣之意的知誰某,而擬首受點之人,卒乃因此,不安而遞,則雖非臣之所與於其間者,猶不得自安於心,況今以臣代之,有若取舍於先後之間,此尤臣之惶隕恧縮,莫知所出者也。夫人之才不才,本不係於文蔭,故古者任人之道,不拘於此,而近世銓注之間,不計才器之如何,只區區於文蔭之別,此臣之所嘗未喩,而今臣,特以一苐之故,致有此捨長取短之失,臣竊自爲愧,而重爲朝家惜之,玆敢冒死呼籲於天地父母之前,伏乞聖慈,俯賜諒察,將臣新授方面之任,亟許遞改,以幸公私焉。答曰,省疏具悉。卿勿過辭,速往欽哉。
答大司諫李玄紀疏曰,爾勿過辭,從速察職。元疏缺
答同副承旨權珪疏曰,省疏具悉。爾其勿辭,救護父病。元疏缺以上燼餘
七月二十一日午時,上御時敏堂。晝講,知經筵閔黯,特進官睦昌明,祭酒李玄逸,參贊官申厚命,侍讀官閔昌道,檢討官李泰龜,武臣閔晟,假注書李頤晚,記事官朴涏·沈仲良入侍。上讀前受音,自易漸卦六四,止有序而不可亂也一遍。昌道,自歸妹序卦,止莫不皆然,具音釋,進講一遍訖。進曰,小臣,素乏文學,而至於經學,則尤所昧昧,文義則使祭酒李玄逸講論,何如?上曰,解處則各自陳達,不解處則使祭酒講論,可也。上具音釋,讀一遍訖。昌道曰,歸妹之次于漸者,以其正與不正也,程傳所論,亦以此也。無攸利者,以卦德言之,而以說而動故凶,其所以動者非正理,而發於情慾,故證凶無攸利也。泰龜曰,歸妹所以無攸利者,非特於夫婦也,君臣之間,亦參而言之,此尤惕念處也。昌道曰,詩云,女之耽兮,不可說也。妹爲少女,而以說而動,則皆非正也。其所動者非正,故無攸利也。天地,一男女,男女,一天地,故歸妹,所以爲人之終始也。而陰陽不能相交,天不天地不地,則生息之道絶矣。泰龜曰,說以動,則天下萬事,無不凶也。昌道曰,女爲慾動,事無不凶,則臣有容悅者,其害益甚,必於直諫之臣,雖有逆耳過當之言,每加優容,而無或爲容悅者所動,然後事皆無不利矣。此尤講習體行處也。自二爻至五爻,以體言之,率是男女不能以正道得之,故事皆無攸利之意也。易之大象皆好,至於此卦,尤有味焉。其所謂永終知敝者,不但男女爲然,天下萬事,無不然矣。上曰,唯。豈但夫婦爲然?天下萬事,無所往而不然矣。昌道曰,程傳如此處,尤好矣。泰龜曰,大象所云,不但謂陰陽相感之道也。黯曰,以帝王家事言之,牝鷄司晨者,證凶無攸利之驗,而危亡之徵,多出於此,蓋陽牽慾而失其剛,婦狃說而失其正者,所以證凶也。此最體念處也。古語云,男以剛木稟精,女以柔金克木,故事無攸利,金則收,木則洩者,以其理也,此則女先說以動,故無往而不失其正也。玄逸曰,澤之德,說而說以動,故凶,以男女言之,情慾之間,說以動,則無攸利矣。君臣之間,只爲容說者所動,則亦失其正矣。苟有忠言讜論者,則其可不優容,而亦不可不審察於容說者,此尤惕念處也。無所往而利者,以其說以動也。不但男女爲然,雖朋友間,亦莫不然,君臣間容悅之害,亦此理也。男女生物之理,皆出於此,而所處不正,說以先動,則萬事無所利矣。昌道曰,六十四卦之中,不吉者歸妹,而莫非說以動故也。泰龜曰,六爻,無一吉處,此皆無攸利之義也。昌道曰,皆是失其正故也。玄逸曰,人心惟危,道心惟微,人心固不可無,而其中悅以相從,則事無攸利,此所以爲惟危也。上曰,說以相從者,此實病處也。厚命曰,此皆微妙之處,故聖人所以垂訓者,尤勤矣。昌道曰,自上已知其一卦爲病處,幸甚幸甚。玄逸曰,裁人欲,察天理,乃是極功,而行之尤難矣。本義曰,推之事理,莫不皆然,天下萬事,合以正則吉,合以不正則無攸利,不但男女爲然也。上曰,祭酒所陳,極爲通暢,予當別爲留神而惕念焉。講罷,黯曰,讀書堂,卽祖宗朝培養文才之所,而在於東湖,其人則或有抄選之時,或有不選之時,而其堂宇則不可廢也。近來毁破已久,今年又爲霖雨所漏,榱桷腐敗,階砌傾頹,若不趁速修葺,則將爲永廢之歸,及今修改之意,敢此仰達。上曰,依爲之。出擧條
昌明曰,臣頃者,待罪憲官時,以大王子孫,則雖庶派,勿定軍役之意陳達,而有令廟堂稟處之命,缺已久今當稟處,而其時擧行條件,與臣所達,本意相反,故尙未得回啓。蓋大王子孫,雖是六代後遠裔,嫡派則例屬忠義衛,庶派則亦爲族親衛,而近來有庶派六代後充定軍役之法,雖賤孽,皆錄璿譜,而役名,以軍保書之,事甚未安,雖非大王子孫,豈有不得閑丁之理,而何必以應爲族親衛者,充定軍役乎?臣之本意如此,而其時入侍注書,誤出擧行條件,以此改書,何如?上曰,當該注書推考,擧行條件,依此改書,可也。出擧條
昌明曰,臣有區區所懷,敢此仰達。頃年先正臣金誠一,賜諡文忠,而其諡法,以道德博聞之文,懸注啓下矣。其後李頤命,以道德博聞,謂之過濫,而金壽恒亦以爲誠一只是一節之士,道德博聞,果爲太濫,終以勤學好問,改其諡法矣。上曰,李頤命,果爲陳白改注矣。昌明曰,誠一,非特節義之士,其學問道德,實非諸儒所及,而壽恒·頤命輩,乃敢輕議改注事,當還用舊注矣。玄逸曰,誠一,卽先正臣文純公李滉之高弟,而李滉,至以博約兩至等八字書給,誠一則其衣鉢之傳,正在於此,與鄭逑·張顯光諸儒,一時竝稱,則其道德博聞之諡,實非溢美,而如壽恒輩,安得知誠一道德之淺深乎?初旣以道德博聞啓下之後,壽恒輩敢爲輕改,士論莫不憤惋,今若仍用初注,則實爲士林之幸矣。昌明曰,誠一亦嶺人,故玄逸,知之尤詳矣。上曰,公議皆以改注爲非,以初注道德博聞仍存,可也。出擧條
昌明曰,故司諫金坽,卽嶺南賢士也。丙子以後,不出門庭,至今以節義,稱道不衰矣。我朝凡於節義之士,無不褒奬,而至於金坽,尙未有褒奬之典,臣待罪該曹,故敢此仰達,下詢于儒臣而處之,何如?上曰,儒臣之意,何如?玄逸曰,金坽,自光海癸丑年,憤其時事,終不肯仕,及于癸亥改玉之後,猶以遽出爲嫌,凡有除拜,亦不應命,丙子以後,不出門庭,嶺南士論,至今頌慕,今若特爲褒奬,則可慰士林之望矣。上曰,令該曹稟處,可也。出擧條
玄逸曰,今十八日引對時,庚申誣枉,一倂伸雪,人無抱冤者,孰不感服?以前代事見之,雖有誣獄,而每於易世後,始得伸雪矣。今則得以伸雪於當代,聖明之德,神人之幸,曷可勝達?臣有區區所懷,敢此陳白矣。許璽爲人,人皆稱不辨菽麥者云。當初爲人所誘,轉至於此缺伸枉之典,古語云,匹夫含冤,足以感傷和氣,此人則終不可伸乎?上曰,判義禁意見,何如?黯曰,臣於其時,入於此獄,固不敢容喙,而缺道之罪,不可異同之意,諸臣皆固爭,而自上特敎,以柟爲王室至親,施之以議親之典,緣坐別爲還收矣。許璽人物,自是無形云,而爲人所誘,至有凶計犯闕之言,出於其口,則到今決不可伸,而亦不可用次律也。玄逸曰,其時璽事,臣在嶺外,不能詳知,而聞其人物無形,外間輿儓之類,皆以璽獄爲冤云,故敢達矣。厚命曰,當初有現捉之物,今不可擧論也。黯曰,其時有潛投火藥之事矣。許璽家,一日昏,有來投之人,璽適出去,只有一女奴,而又適不在,其妻,以進賜出去應之,則其人答曰,進賜在吾家,送此物矣。其妻,答以無奴可受,則其人便還矣。其翌夜,又來投之,而其翌日,便卽告變,此乃金煥輩所爲,而許璽,旣爲其所誑誘,又有檄書自作之語,雖曰爲人所誘,而見誘於人,亦一逆也,決不可擧論也。厚命曰,旣有作爲之事,則決不可擧論也。黯曰,告者三人,逆賊二人,則其獄事,雖極可怪,而犯闕之謀,言出其口,檄書之作,又出其手,則斷無一毫可恕之道矣。玄逸曰,當初許璽,出於誑誘,而外間,咸稱其冤,故敢達矣。黯曰,許璽,或云許筠後裔,豈其血氣有流通者耶?筠之人物,無異於璽,文才則冠於一時,而人物則自是輕薄者也。其時李爾瞻,爲廢母之論,爾瞻,雖小人,而其才則亦超出凡人,猶知其政亂,不久禍及其身,仍爲謀逆之計,慫慂許筠,有匿名書呼於南山之事,而金闓亦與之,朴承宗家,又有匿名書之變,而筠於翌日,往問其投書於承宗,衆所不知,而筠獨知之,人皆以爲筠之所爲,仍以發覺,遂成逆獄,而爾瞻,使之承服,筠始覺爲爾瞻所誤,暴陳其狀,而呼訴其冤云。筠爲爾瞻所誘,而終不得伸,則璽雖爲金煥所誘,旣陷於其術,而其所謀計,則豈可有伸理之端乎?上曰,祭酒之言,雖出於有懷必達之意,而璽則旣有謀計之事,不可以爲人所誘而有所容恕也。玄逸曰,昔唐臣王涯誣服,其時文宗,問于令狐楚·鄭覃等曰,是涯之手書乎?皆對之以是果王涯之筆,故終不免於死,胡致堂,以不能盡暴其誣,而猶以經學見稱爲譏,臣雖無狀,旣已出入筵席,故敢以古人爲戒,而有懷不敢不達矣。今聞諸臣所達之言,臣之妄言之罪,大矣。上曰,此出於無隱之義,少無所妨矣。
厚命曰,外邑新迎人馬之留滯京邸,其弊不貲,至於邊邑,則尤極有弊,義州府尹洪萬朝,除拜已久,尙不出肅,故自備局,請推催促,而今過累日,尙不肅謝,殊極未便,更爲催促發送之意,分付該曹,何如?上曰,推考催促,已過累日,而尙不出肅,事極不當,更爲從重推考,一兩日內發送之意,分付該曹,可也。出擧條
上曰,政院郞廳出去,招入留待下直守令。頤晚出去,引鐵山縣監李,豐德府使柳畯,善山府使宋道成,萬頃縣令金德濟,靑陽縣監韓明遇,淸道縣監張萬紀等趨入。上曰,一人,各以次進來。李進曰,小臣,鐵山縣監李也。上曰,履歷幾何?曰,自宣傳官,陞監察,轉移熊川縣監,瓜滿後,又拜監察,仍爲河東縣監,其後,又爲監察,出爲興陽縣監,其後,爲訓鍊判官,仍陞僉正,出爲忠淸兵虞候,陞拜大丘營將,入爲內禁將,又爲公州營將,遞來後,仍爲五衛將,今授本職矣。上曰,累經守令,治民之道,必已知之,而守令賢然後,朝廷德澤方及於民,盡心職事,可也。,退伏。
柳畯進曰,臣則豐德府使柳畯也。上曰,履歷幾何?畯曰,自宣傳官,兼備邊郞,陞都摠都事,轉至經歷,而今授本職矣。上曰,講七事。畯,奏訖。上曰,依七事行之,然後始有治效,盡心爲之,可也。畯,退伏。
宋道成進曰,臣則善山府使宋道成也。上曰,履歷幾何?道成曰,自宣傳官,陞南部主簿,轉爲監察,其後,爲軍器主簿·居山察訪·都摠都事,轉至經歷,今授本職矣。上曰,七事。道成,奏訖。上曰,生民休戚,係於守令,親自引見,別爲申飭,意有所在,十分撫摩,盡心爲之,可也。道成,退伏。
金德濟進曰,臣則萬頃縣令金德濟也。上曰,履歷幾何?德濟曰,以成均學諭,兼養賢庫奉事,又爲奉常奉事,其後,爲獒樹察訪,陞爲典籍,其後作散,而更爲典籍,移拜禮曹佐郞,今授本職矣。上曰,七事。德濟,奏訖。上曰,他邑守令等處申飭之敎,爾亦親聞,十分盡心,而如是申飭之後,若不善治,則當有重罪,各別惕念爲之,可也。德濟,退伏。
韓明遇進曰,臣則靑陽縣監韓明遇也。上曰,履歷幾何?明遇曰,以蔭仕爲順陵參奉,轉爲濟用奉事,仍爲□□直長,以引儀出六,移拜監察,今授本職矣。上曰,七事。明遇奏訖。上曰,盡心職事,無或善事要譽,可也。明遇曰,親承傳敎,敢有怠忽之心乎?明遇退伏。
張萬紀進曰,臣則淸道縣監張萬紀也。上曰,履歷幾何?萬紀曰,以蔭仕爲氷庫別檢,陞監察,今年爲禁府都事,轉爲戶曹佐郞,今授本職矣。上曰,七事。萬紀奏訖。上曰,七事所付,着實惕念,各別盡心爲之,可也。萬紀曰,親承傳敎,敢不盡心爲之乎?遂以次退出。以上燼餘
上在昌德宮。停常參·經筵。
下直,孟山縣監金殷,三水郡守洪時九,殷山縣監李東鳴。
朴鎭圭啓曰,明日常參·經筵,取稟。傳曰,停。
李聃命啓曰,吏曹郞廳來言,臺諫有闕,政事,取稟。傳曰,過齋戒後,爲之。
申厚命,以都摠府言啓曰,副摠管權儔,以能麼兒堂上,除標信,訓鍊院坐起進去之意,敢啓。傳曰,知道。
李聃命啓曰,今日疏決時,刑曹堂上,不可不備員,而參判朴泰尙未肅拜,參議姜銑遭服制,參判朴泰尙牌招肅拜,使之入參,該房承旨權珪,昨以親病陳疏,有勿辭救護之命,左副承旨姜鋧,以代房,當爲入參,而亦遭服制,不爲入來,莫重疏決,入侍不宜以他僚代行,而今聞該房承旨權珪,雖有親病,不至大段云,同副承旨權珪,亦爲牌招乎?敢稟。傳曰,依爲之。
又啓曰,纔以刑曹參判牌招肅拜事啓稟時,參議姜銑,則以遭服制之故,不爲竝請牌招矣,卽者大臣送言曰,疏決時入參人員,雖無除服制式暇之例,而參判之無故入來,亦不可必,參議姜銑,變通請招爲可云,刑曹參議姜銑,牌招,何如?傳曰,允。
朴鎭圭啓曰,來二十五日頒敎事,命下矣。大提學閔黯,明日待開門牌招,敎文製進之意,敢啓。傳曰,知道。
吏曹口傳政事,以李宇鼎爲內醫院提調。
朴鎭圭,以吏曹言啓曰,今此三次祈雨祭,社稷·宗廟·北郊三處,遣大臣,虔誠祈禱事,命下矣。左議政,差社稷獻官,右議政,差宗廟獻官,領議政,時在呈告中,其他原任大臣,皆在外,不得已北郊獻官,以正一品宗班塡差之意,敢啓。傳曰,知道。
藥房都提調睦來善,副提調李聃命,以承傳色,口傳啓曰,臣今因疏決之擧,方待候於外矣。卽伏聞入侍醫官所傳之語,玉體右脚下有瘡患,有妨於起居之節云。臣等,不勝驚慮之至,卽欲率諸醫入診矣。伏聞下政院之敎,有憫旱疏決之擧,不可遲延,痛處不至大段,仍爲入侍疏決爲當云。今此旱災,雖曰切迫,而玉體勞動起居之際,瘡處恐有添傷之慮,先爲入診之意,敢稟。答曰,方因疏決,已爲殿坐,痛處不至大段,仍爲入侍,症候則已言于醫官,勿爲入診,只令議藥以入,可也。大殿,藥房·政院·玉堂問安。答曰,知道。
領議政權大運初度呈辭。不允批答,王若曰,視猶心腹,倚毗之眷〈?〉疾在皮膚,辭退之章太遽,胡卿不諒,俾予失圖。惟卿復起於流遷,寔天不棄乎寡昧,陸敬輿忠州之竄,自古爲悲,司馬公元祐之來,於今更見,垂絲則十分盡白,瀝血而方寸愈丹,松篁之翠四時,勁操不變,葶藶之根千丈,苦心長存,方當更化而圖治,敢忽竭誠而委任,經綸補衮,曾諳山甫之賢,鼎鼐調羹,益旨易牙之味,云胡丐閑之請,遽及仰成之辰,夙夜之勞甚多,將攝雖失,炎暑之傷淺,痁瘧奚憂?德盛則邪莫能干,秋涼而病自當已,九年之嗜鴆屛食,痛自懲前,今日之煎膠續弦,沕然無間,宜無不安於心者,奈何欲同於色斯?於戱,憂虞孔殷,鎭靖須急,危舟未泊,只恃柁尾之善操,敗局重收,豈容國手之潛縮?予不多誥,卿勿復辭,所辭宜不允,故玆敎示,想宜知悉。知製敎李瑞雨製進
祭酒李玄逸疏曰,伏以,臣之五世祖故副提學臣孟賢,葬在楊州金臺山,臣家在嶺外,已歷四世,貧蹙困窮,未嘗一至松楸省掃,玆者蒙恩,竊位于朝,此去丘壟,不過半日程,乞一瞻掃,以伸私情,欲聖慈特賜恩暇,俾展豺獺報本之誠,千萬大願,臣無任瞻望懇款之至。答曰,省疏具悉爾懇。爾其安意往省,卽速上來,以副虛佇之望。仍傳曰,給由馬。以上燼餘
七月二十二日午時,上御時敏堂。疏決,左議政睦來善,右議政金德遠,判義禁閔黯,知義禁兪夏益,同義禁朴相馨·權愈,同副承旨權珪,掌令金元燮,獻納南垕,校理閔昌道,假注書李頤晚,記事官朴涏·沈仲良入侍。來善進曰,臣等,來會閤門外之後,始因醫官等所傳,伏聞自上左脚下有瘡處,恐妨起居云,臣等,不勝驚慮,請與諸醫,先爲入診矣。自上以爲,憫旱之擧,不容少緩,瘡處亦不至大段,姑令議藥,仍爲入侍事,下敎,故臣卽與諸御醫商議,則皆以爲連翹敗毒散,加牛旁子,連用三貼,消毒膏劑入,貼付瘡處,宜當云。此藥卽爲劑入事,先使史官出去分付,何如?上曰,依爲之。政院郞廳出去,分付。頤晚,持藥方趨出,分付于御醫崔聖任等後,趨入。德遠曰,疏決之擧,雖出於憫旱之意,酬酢之際,恐有添傷之患,疏決差退爲之,亦無不可矣。來善曰,軫民之意雖切,而久爲殿坐,許多文書,强爲酬應於不平之中,則添傷必易,臣等,極以爲慮矣。黯曰,雖因憫旱之意,有此疏決之命,而上候未寧之中,終日接應,則必致添傷之慮矣。上曰,旣因憫旱,有此疏決,則不宜少緩,而卽今所患,亦不至大段牽引,疏決仍爲之,可也。德遠曰,酬酢之際,起居之節,必爲平坐,且倚几案,則似不礙於瘡處矣。上曰,唯。來善進曰,保養官三人,選擇啓下事,曾已定奪,卽當擧行,而領相,以病引入,不得行公,不可以臣等孤陋之見獨爲之,故臣往見領相問議,則領相以爲,保養官爲任甚重,得人尤難,自前正二品之人,見差此任,而卽今當品中可合者,只有左參贊李觀徵,大提學閔黯二人及儒臣堂上中一人,宜入於抄啓中云,而但其儒臣,則品秩未及,故以此咨且,不得啓下矣。上曰,此指李玄逸也。儒賢有別於他人,勿拘常例,差下,宜矣。德遠曰,乙巳六月,保養官差出,而其時宋浚吉·宋時烈·金佐明·金壽恒·朴長遠·趙復陽等諸人見差,曾前皆以二品中人差下,未有以堂上人見差者矣。李玄逸,實爲可合,而保養官,例以正卿爲之,則堂上之於正卿,相去截然,未知何如。上曰,李玄逸連爲入侍於筵席,予觀其爲人,果如所聞之名,其於輔導之節,必多所益,實合於保養官之選,雖非正卿,若陞亞卿,則可以差下,特又加階,似無不可,雖曰陞擢未久,而禮待之臣,自與他臣有間,則又不必拘於常例,特示非常之恩,今又陞擢,亦無所妨矣。來善·德遠曰,係是恩典,自下固不敢直請,而聖敎至當,特命加階,仍令差下,則似無不可矣。上曰,儒臣亦爲春官佐貳之官乎?德遠曰,前例亦有之。金集曾爲春曹官云矣。珪曰,先朝,宋浚吉爲之,宣廟朝,鄭逑爲禮判云矣。上曰,予亦知有前例矣,禮曹參判適有闕,故問之矣。李玄逸,特除禮曹參判,仍爲差下保養官,下批則,後日開政時爲之,可也。出擧條來善曰,忠勳府,方以削勳事,有擧行之事,而有司堂上鄭重徽,以其嘉善,乃庚申錄勳時所陞,故亦在應降之中,他堂上差出事命下,而可合此任者,本府堂上中絶無,雖有一二人,而或在草土之中,他無可差有司。缺德遠曰,有司堂上之任,亦不可人人而爲之矣。上曰,姜碩賓則方在喪乎?德遠曰,碩賓則方在喪中,可合者,只有鄭重徽一人,而今因削勳,降爲堂上,無他變通之道矣。上曰,何以則可也?來善曰,鄭重徽之陞堂上已久,庚申會盟時所陞加資,雖應還降,若以特敎,別爲加階,則或可爲變通之道矣。德遠曰,鄭重徽見忤於李䎘兄弟,故陞堂上,至都承旨者,已過十年,而庚申以後,終不得爲實職矣。曾前具鎰,亦因有司之任,特爲超階,則此亦爲前例,鄭重徽前授加資,則雖爲還收,今若加資,仍爲差下有司堂上,則似爲便宜,而事係恩典,自下亦不敢仰請矣。上曰,其議甚爲便好,鄭重徽曾授嘉善,則還收,特爲加資,仍差有司之任,可也。出擧條來善進曰,祭酒李玄逸,以林下之士,來在旅邸,前頭國祥後卽事之時,無朝衣朝冠辦出之路,其在優待之道,合有備給之典,而自前待賢之禮,亦有別樣顧見之時,故敢此仰達。上曰,分付該曹,依前例一一備給,可也。出擧條珪進曰,時囚罪人,先爲稟定乎?上曰,唯。黯,奏李翔罪名。上曰,李翔事,何如?來善曰,此人罪名甚重,事係倫常,不可擧論矣。上曰,仍囚。黯,奏李聖雨罪名。上曰,見本道監司査啓,則李聖雨事,白脫矣。黯曰,道臣査啓如此,李聖雨,則似無可罪之事矣。上曰,當初臺啓雖如彼,而道臣査啓如此,放送。黯,奏夏川副正椅罪名,仍曰,椅之罪名,自京査覈時,則白脫矣。雖其交奸官婢,在於屬案中,而不至大罪,似入於分揀中矣。德遠曰,椅常時所行,雖多可惡,今此所犯,則不至大段矣。上曰,不須待査,而罪名不至大段,分揀放送。黯,奏金起門·朴廷藎·韓錫祚等罪名,仍曰,此輩則不可擧論矣。上曰,仍囚。黯,奏趙泰來罪名,仍曰,泰來罪狀,則方令本道査啓,而未及來矣。上曰,此人情狀可惡,刑推二次後發配,可乎?來善曰,旣施一次,仍令發配,似可矣。上曰,當初判付,雖曰二次,適因疏決之時,一次則分揀,仍令發配。黯奏□善副正漳罪名。上曰,此是擊錚罪人,放送問啓。黯,奏門黜罪人金萬吉罪名。上曰,金萬吉事,何如?來善曰,此人一時專擅,族黨盤據,多所傷害,而改紀之時,適當初頭,罪止門黜,且其被罪不久,今不可輕敍矣。德遠曰,萬吉,以罪論之,不止門黜,而亦有幸不幸,罪止於此,決不可容議矣。上曰,仍之。黯,奏南龍翼罪名。上曰,此人之罪,何如?來善曰,國之大事,妄有過當之言,何可輕敍乎?德遠曰,其時,雖有妄陳之言,係是名號未定之前,似不宜追論矣。黯曰,雖在名號未定之時,其所謂納官而退者,甚爲不當,且其被罪不久,何可輕敍乎?上曰,其所製頒敎文,極爲草草矣。德遠曰,敎文,果爲草草,雖非有意,亦極無據,不可以此爲罪,若有意而然,則罪固難容,而若云無情,則包容之典,施之,何如?珪曰,決非不善於文而偶爲之事也。上曰,被罪不久,仍之。黯,奏柳尙運罪名。上曰,此則何如?來善曰,尙運,陷溺黨論,徒植私黨,不念國事,此則可惡,而至於黷貨之說,或有稱冤者矣。德遠曰,黷貨之說,雖有稱冤者,而卽今罪名,與龍翼不甚異同矣。昌道曰,臣於頃年,往來西路者,幾至十年,故稔聞之矣。尙運貪汚,實無稱冤之理矣。黯曰,尙運,初稱士流,而庚申年,爲錫胄鷹犬,入於權貴之門,自中亦以此多有鄙之者,雖不無才諝,而其實則中無所守,淸簡之名,雖因外飭而得之,世所謂八貪中,尙運亦齊入,人多指目,則其貪汚之狀,可知,而卽今罪目,則與龍翼無異矣。上曰,仍之。黯,奏具鎰罪名。上曰,此則何如?來善曰,鎰之罪名亦重,不可容議也。德遠曰,罪名甚重,此亦承受權奸之言,廣設譏察者也。上曰,仍之。黯,奏未及拿來罪人尹德駿罪名。上曰,以本道監司狀啓見之,德駿顯有厭避之迹,其情狀可惡,不必待其原情,直爲處分,何如?德遠曰,直爲處分,恐無不可矣。來善曰,此輩情迹可惡,顯有不仕之意,何必待拿而處之乎?上曰,削職。黯,奏閔鼎重罪名。上曰,未至配所者,不宜擧論也。黯,奏徒三年定配罪人卞承業罪名。上曰,卞承業罪名,何如?來善曰,此譯,其時渡海者,缺間不無可疑之情,仍配,何如?上曰,當初無摸捉事,故只爲徒配矣。德遠曰,自前疏決時,則徒配,在放釋之中矣。上曰,放送。黯,奏辛範罪名。上曰,辛範,則何如?黯曰,範,以師命軍官,爲匿名書者,而渠以頓絶師命之意,飾辭稱冤,而情狀奸巧,故定配矣。德遠曰,匿名書,則雖不可直謂辛範之所爲,而範以內浦人,納其田地於師命,以爲拔身之計,其在懲惡之道,不可擧論也。上曰,仍之。黯,奏趙亨期罪。上曰,此則何如?黯曰,妖惡之言先傳之罪,則得脫,而顯有欺隱之端矣。德遠曰,妖惡言先傳之罪,則得脫,而其欺隱之罪,大矣。然旣脫於本罪,則分揀,何如?黯曰,恐其爲言根,聞之而終若不聞,欺隱,甚矣。當初請罪者,以此也。夏益曰,臣於其時,待罪政院,見其文書,則亨期情態,亦甚不正,且閏三月定配,則被罪才數月,恐不當輕釋也。上曰,其終始欺罔之罪可惡,仍之,可也。黯,奏尹明運罪名。上曰,明運不仕,顯有用意之迹,稱病不仕,而其翌日,卽參李箕疇疏,情狀可惡,仍之。黯,奏李世翊罪名。上曰,此罪,何如?來善曰,當初臺啓,以隕命者五人爲辭,而渠則以二人決笞囚禁,發明矣。黯曰,世翊,本稱酷吏,而赴羅州時,則不如前時之刻酷,只於今二月後,怒於書院儒生,請刑監司,而其時監司權是經,不許之故,儒生則元無杖斃之事云,只以濫刑徒配矣。德遠曰,罪狀,不至大段矣。上曰放送。黯,奏金鎬罪名。上曰,如此之類,似當分揀放送。黯,奏減死絶島定配罪人朴瀗罪名。上曰,此罪,何如?黯曰,其設心兇悖,不可擧論矣。來善·德遠曰,此罪人,不可擧論矣。上曰,仍之。黯,奏絶島定配罪人李昌耉罪名。上曰,李昌耉兄弟,或放或不放,此則何如?黯曰,以文案見之,與逆堅親切,雖無與知之迹,不可使住輦轂之下云,旣謂之無與知之迹,則似不當爲罪,況其同生一人,曾因其子訴冤,旣已見放,則同罪之人,尤不當異同矣。上曰,放送。黯,奏減死流三千里罪人鄭濟先罪名。上曰,此罪,亦重矣。來善曰,濟先罪名,係是濫殺人命,果重矣。上曰,仍之。黯,奏邊遠充軍朴載時罪名。上曰,此罪,何如?德遠曰,事係科場用奸,不可輕釋也。上曰,仍之。黯,奏減死定配罪人徐廷逸罪名。上曰,徐廷逸,採蔘事也。黯曰,越採犯禁之人,宜無分揀之事,其中不受稅蔘者,入於赦宥中,受其稅蔘者則仍配,其越採則不計其稅蔘之受不受,同是犯禁,則其不能見放者之稱冤,不爲無據矣。來善曰,不但受其稅蔘,稱以越送者,不得蒙宥矣。德遠曰,頃年以西北沿邊越採事,國家遭無前之辱,而其時只罪其犯禁之邊將,不問其許採之監兵使,朝家之用罰,固已顚倒,而臣於其時,待罪金吾堂上,見之則此類罪狀,宜無輕重,而獨以越送爲罪,放則皆放,不放則皆當不放,何可異同乎?夏益曰,其時國家之辱,何可盡達乎?相馨曰,臣於其時,適任甲山府使,見之矣,越採則一也,而其罪則各異,戶曹及兩營,旣捧稅蔘,則邊將之受稅,又何足責乎?越去殺人者,或可論罪,而其外則不宜區別異同也。黯曰,其稅蔘之受不受,只是文書,而或有虛實相蒙者云矣。夏益曰,前日之放,旣是失刑,則今不可重誤之也。相馨曰,越去時乘船云者,尤非實狀也。其江,不過沒膝之水,則昏夜越去,何用乘船?臣意則其時邊將之類,今宜倂放,而自今以後,嚴立科條,各別申飭,似可矣。德遠曰,相馨,其時爲甲山府使,故詳知其事狀,而所達之言,誠是矣。愈曰,此類,今又盡放,則禁令漸弛,不可容易放釋也。上曰,此類則事在乙丑年申令之前,倂爲放送。愈曰,若一倂放送,則此後,宜有別樣嚴禁之事矣。德遠曰,其時邊將定配之類,則事在乙丑年申令之前,容有一分可恕之端,故今因疏決之擧,雖以特敎一倂放送,而邊將·守令輩,或不無因此弛禁之弊,別爲嚴明申飭,何如?上曰,此後更犯者,則與乙丑年申令前犯禁者有異,依事目一切處斷,斷不容貸,而監兵使,亦難免重究之意,更爲申飭,可也。出擧條黯,奏極邊安置罪人尹彬罪名。上曰,此則何如?德遠曰,其時覆逆之啓,只是塞責也。上曰,當初引見時所言,亦不便便,且其覆逆之啓,又甚草草,其可無罪乎?黯曰,尹彬事,可笑而不足責也。上曰,當初論罪,只出於防微之意,而彬之所爭,亦非缺家在臣洞,故詳知其爲人,自是失性之人,向來之職,至承缺之矣。此人事,何足深罪也?德遠曰,自中亦分黨爲二,有老少之名,彬自是少輩中人,而亦不尊尙時烈矣。上曰,放送。元燮·垕曰,猶可減等,不宜全敍矣。上曰,原其本情,不足深罪,何必爭執也。黯,奏極邊遠竄罪人尹堦罪名。上曰,仍之。黯,奏絶島定配罪人李立身罪名。上曰,仍之。上曰,李翊,亦仍之。黯,奏李徵明罪名。上曰,徵明,首傳致祥凶悖之言矣。德遠曰,耳可聞,口不可傳,而乃敢傳說於他人,其罪,大矣。上曰,仍之。上曰,沈權,亦仍之。上曰,崔愼·金萬埰,竝皆仍之。鄭久望,尤不可擧論,仍之。柳宗彬,事係科場用情,亦仍之。金南柱·李瞻漢,亦不可擧論,仍之。黯奏,邊遠定配罪人蔡以章罪名。上曰,定配亦不久,仍之。黯,奏絶島定配罪人宋克悌罪名。仍曰,此人罪狀,甚重矣。上曰,仍之。黯,奏絶島安置罪人金鎭龜罪名,上曰,此罪亦重,仍之。黯,奏李友英罪名。上曰,此亦邊將之類,依徐廷逸例,放送。黯,奏極邊遠竄罪人李頤命罪名。上曰,此人之罪,亦重,仍之。黯,奏遠竄罪人李選罪名。上曰,依李翊例一體仍之。黯,奏極邊安置罪人金壽興罪名。上曰,仍之。黯,奏邊地定配罪人尹以健罪名。上曰,此則,何如?德遠曰,其罪,如崔愼矣。上曰,仍之。上曰,金萬重,不可擧論,仍之。朴挺英,如鄭久望罪名,亦仍之。黯,奏邊遠定配罪人韓范齊·姜聖佐等罪名。上曰,此等人則何如?來善曰,此輩之罪皆重,定配亦不久矣。德遠曰,罪名,皆重矣。上曰,仍之。黯,奏絶島定配罪人金瑀罪名。上曰,此則不可擧論矣。德遠曰,以師命腹心,市井之人,作弊尤甚,而柳命賢所達者也。上曰,仍之。黯,奏遠竄罪人趙嗣基罪名。上曰,頃因李東標疏,遠竄矣。此罪,何如?黯曰,老昏妄言,自上當初原情,以本無他意爲敎矣。來善曰,嗣基,竄謫遐裔二十餘年,今又遠謫,前日之竄,則出於構捏,而今日則罪是自作,或可自上參商處分,未知何如。德遠曰,嗣基本情,則自上,旣已洞燭其無他,而言不擇發,語犯慈聖,故當初自下請罪,而繼因李東標之疏,仍命遠竄矣。若自上參酌處分,則未知何如。上曰,其本情之無他,則予已知之,而所關甚重,特命遠竄矣。今當疏決之時,減等仍配。黯,奏絶島安置罪人金鎭圭罪名。上曰,與鎭龜,一體仍之。黯,奏絶島定配罪人金楚三罪名。上曰,此人庚申年所去者,此則何如?黯曰,堅·柟外,旣皆蕩滌,而又無顯著之罪矣。德遠曰,此類,旣皆蒙宥矣。上曰,放送。上曰,李夏柱·崔世柱,與金南柱無異,一體仍之。上曰,禹昌文·李東奭·李貴點皆是邊將之類,亦依徐廷逸例,一倂放送。黯,奏極邊遠竄罪人李仁夏·尹時達等罪名。上曰,皆仍之。黯,奏減死流三千里罪人南翊罪名。上曰,仍之。黯,奏極邊正配罪人李東溟罪名。上曰,此罪,何如?德遠曰,在嶺南時,武斷作弊尤甚者也。上曰,仍之。黯,奏邊遠定配罪人金萬直罪名。上曰,仍之。上曰,金萬年,入於洪致祥原情中,而居間遊說者,仍之。上曰,韓致精,亦係科場用情,仍之。黯,奏減死流三千里罪人梁之浹罪名。上曰,仍之。上曰,李佖,亦仍之。上曰,李馪,尤不可擧論,仍之。上曰,柳晅,亦仍之。黯,奏流三千里罪人盧瑀罪名,仍曰,瑀,以他人謂之台瑞之子而告者,其情節,可痛矣。上曰,仍之。上曰,金訥·李泰耉·許植·愼而賢等,俱是邊將之類,竝放送。黯,奏不限年邊遠充軍罪人李孝源罪名。上曰,此罪,何如?來善曰,頃年,因越採事,國家遭無前之辱,而孝源,身爲邊倅,又乃犯禁於乙丑之後,其罪狀,極爲可痛,孝源之不死,已爲失刑也。黯曰,孝源,以曾經侍從之臣,不念國家之辱,而又犯禁令,極可痛也。昌道曰,孝源罪狀如此,而其時御史,至有褒啓陞資之典,其御史,亦不可無罪也。上曰,孝源罪狀可惡,而終始欺隱之狀,尤極可痛矣。仍之。黯,奏遠竄罪人李思永·李秀彦等罪名。上曰,仍之。來善曰,此二人,罪犯各異,而當初臺啓,不爲區別,凡論□審其輕重,各以其罪罪之,然後被罪者服其罪,而亦有快於公議矣。當初臺啓之不爲區別,殊不可知也。黯曰,二人,俱有其罪,而罪名,則果各不同矣。德遠曰,尹時達·李仁夏亦然,其罪,自禁府,追改其所錄,未知何如。黯曰,凡罪人罪目,或因傳旨而錄之,或因臺意而錄之,則自禁府改其罪目,實是規外,恐不可改之也。來善曰,自禁府錄之,則不可矣。上曰,禁府追改其罪目,則不可爲也。來善曰,李思永則遠竄昌城矣,蓋聞思永則無表裏顯著之罪云,雖未知當初臺啓,亦因何罪,而聞有矜惻情事,故孝理之下,敢此仰達。思永父母,年皆八十,且是獨子,其父母,晝夜呼泣,而其父病重,無人問醫,其外孫,迎醫而視之,則其父泣曰,父病如此,而子不得知云,思永所行,雖曰無狀,若無表表之罪,則下詢于諸臣,而參酌處之,何如?上曰,諸臣,各陳所見。德遠曰,思永情理,則極可矜惻,而其罪名,雖無摸捉者,亦爲甚重,自下不敢容議也。黯曰,思永,雖無主張之事,承受鎭龜·師命輩指授,不可以渠無主張之論而有所容貸也。夏益曰,與秀彦同罪,則固非也。渠雖無主張者,爲人鷹犬,論議慘礉,則與秀彦何異也?決不可輕易容恕也。相馨曰,旣無主張之論,則大臣所達之言誠是,參酌處之,恐無不可也。愈曰,當初臺啓,必有所聞而發,而今聞大臣之言,渠之罪狀,雖有可惡者,顧其情理,則亦甚可矜矣。珪曰,罪名旣重,恐不可釋也。元燮曰,不宜全釋也。垕臣之所見,亦無異矣。昌道曰,何可全釋也?上曰,李秀彦則仍之,李思永則減等。來善曰,向時朝論慘刻,雖無罪之人,混入一網,或死於謫所,或不見其親喪,臣每思其時事,尤欲懲戒,而反其道者也。思永,雖許減等,而減等者,則例爲仍其配所而減之,恐不能慰其父母心也。德遠曰,庚申年,柳命天,幾被大辟,而聖明特恕罪□矣。命天,終不得見其母之死,左相所達者,必此也。思永,有八十老父,雖許減等,而仍在遠地,音信且疏則一也。雖不可全釋,或許量移近道,則似勝於減等也。上曰,然則減等爻周,量移近道。黯,奏極邊遠竄罪人李彦綱罪名。上曰,此罪,何如?來善曰,彦綱,爲人鄙瑣,且於科場,肆行私情,此罪□也。德遠曰,彦綱爲人輕淺,而爲錫胄卵育,且發告科場匿名書之誣告,蓋由於此,不可輕易擧論也。上曰,仍之。黯,奏極邊定配罪人金松齡罪名。上曰,仍之。黯,奏極邊定配罪人李惠疇罪名。上曰,此則不可擧論,仍之。黯,奏極邊定配罪人朴致道罪名。上曰,此罪,何如?德遠曰,不宜擧論也。上曰,仍之。黯,奏極邊遠竄罪人朴泰遜罪名。上曰,以殿下爲何如等語,全無分義,仍之。黯,奏還發配所罪人韓舜錫罪名。上曰,此罪,何如?來善曰,舜錫,本是惡人,專以科場賣文爲事,庚申以後,亦踵前習云,此輩不可容恕也。德遠曰,其情狀則可惡,而放來未久,旋又還發,此似已甚,而爲人則果無狀矣。夏益曰,仍置,可也。珪曰,出入科場,代述無數,其罪不可恕也。上曰,判義禁所見,何如?黯曰,其人物,雖極無狀,被謫已近二十年,或許量移,亦似無妨矣。德遠曰,陸地移配,似宜矣。上曰,不可全釋,移配陸地。上曰,金夢斗,與金瑀罪名無異,亦仍之。黯,奏中道付處罪人南九萬名。上曰,依朴泰遜,一體仍之。黯,奏李尙眞罪名。上曰,此罪何如?來善曰,尙眞之疏,妄陳於國論已定之後,此則非矣,而年已衰老,死生不可知,若因進言,而死於配所,則恐非聖世美事也。上曰,國論已定之後,所言如是,故予以爲痛矣。德遠曰,臣雖未見其疏,而似不過於呂聖齊疏語矣,其疏則上於處分已定之後,此則非矣,而其時諸人,旣皆蕩滌,且甚年老,合有參酌之道矣。黯曰,尙眞,年將八十,而朴泰輔·吳斗寅等旣皆蒙宥,則使之歸死田園,似無不可矣。夏益曰,年將八十,則雖他人,似有分揀之道,況曾爲大臣者乎?若許寬典,則實爲聖德事矣。相馨曰,朴泰輔等,皆已蒙宥,八十之人,則尤宜參酌也。愈曰,其疏則甚非,而旣在大臣之位,年且八十,許其歸死,宜矣。元燮曰,此言,是也。垕曰,諸臣之言,是也。昌道曰,旣已罪之,今宜參酌處之。上曰,事定之後,猶復上疏,此極可痛,而罰已行矣,放送。上曰,韓錫祚罪目,又有一件事矣。黯曰,韓錫祚罪目,果有二件事,而一件則只入御覽文書中,臣所持文書中,則修正時,似見漏矣。錫祚則自有本罪,此則不復論定乎?上曰,仍之。來善〈曰〉初罪則以頃年迎勅時,不急之說,傳於其時相臣李端夏事也。其時端夏之所爲,無形,甚矣。然錫祚之罪,何可恕也?上曰,其藉重之說,中路發言,而見金禹錫疏,則李一善,言於金石山者云矣。德遠曰,凡勅使時大小說話,出來義州後所言,則遠接使,聞卽狀啓矣,其時譯官言內,李一善,到金石山所言者,而非譯官之中間造言云,李端夏問□泛聽譯官之言,急急陳達矣。錫祚,初非僞造胡語,而又不知其父之入於其中而爲之,則不可謂做出所無之言也。以臣所見言之,似非渠之罪也。上曰,大臣,前後參酌陳達,減等,何如?來善曰,不宜減等矣。珪曰,卽今臺啓方張,收殺後處分,何如?黯曰,移配陸地,則似可矣。德遠曰,臺啓姑未收殺,結末之時,處分,可矣。上曰,臺啓收殺後,始有處分,姑仍之,可也。珪進曰,以頒敎文製進事,明日大提學牌招之意,自本院,纔已啓下矣。今聞前例,無前期二日請牌之時云,二十四日牌招製進之意,更此仰達矣。上曰,前例或有前期一日之時,或有二日之時,本院之請招明日,亦非不察也。德遠曰,大提學,卽今多事,逐日入侍,未及構思矣。凡如此之文,在外構思,請招之日,入來書呈,例也,再明牌招,亦無不可矣。上曰,然則二十四日,待開門牌招,敎文製進,可也。榻前定奪德遠曰,庚申保社僞勳,今已盡削,則其時因此蒙賞者,或有自參下陞出六品者,或有陞敍者,因此歷職,而或有陞堂上者,或有至三四品者矣。黯曰,武臣則有至堂〈上〉嘉善者矣。愈曰,自參下陞六者,尤有難處者矣。德遠曰,如此之類,今若一倂還收,不但或多難處,自庚申,今至十年,則在參下者,固應積仕陞遷,而況其出六之後,因他加階者,尤有所難處,此則似當勿論矣。上曰,此類則勿論,可矣。德遠曰,第加資則異於積仕陞遷,必有旨乃授,其時加階,其後又加一階者,則宜削其時所陞之資,而只存其後所加之階,次次□,何如?上曰,依爲之。出擧條上曰,政院郞廳出往,招入刑曹堂上。頤晚,趨出傳敎,內醫提調李觀徵改差,其代,口傳差出事,及冬至副使安如石改差事,榻前下敎。
德遠進曰,朝家激勸之道,必須崇奬恬退之士,以矯季世躁競之習矣,故參知李后定,自庚申以後,不肯從仕者,今至十年,其恬退之節,實非他人所及也。頃者,死於旅邸,而家本淸寒,無以斂襲,初喪則賴親舊顧助,僅得掩體,而前頭營葬,不能自辦云。后定,旣是侍從之臣,而又有恬退淸苦之操,實合崇奬,故敢此仰達。上曰,后定恬退之節,予甚嘉尙,今聞大臣之言,不勝矜愍,喪葬祭需,令該曹特爲優題,可也。出擧條
刑曹判書尹以濟,參判朴泰尙,參議姜銑,各持文書入侍。來善進曰,臣於臺啓中,有未曉者,李立身·李元成·申範華等,罪犯各異,而渾以一啓請鞫,凡論罪之道,必以其罪論之,然後可服人心矣。立身·元成·範華,雖皆干犯於誣獄者,而若其罪犯,則各有不同者,以某有何樣罪,某有如此罪之意,區別論啓,似合於臺諫論人之體也。以臣所見言之,臺臣所論,恐不能詳明也。且合司之啓,係是重論,故自前臺閣,有如此論議,則例使朝廷之上,遍知之矣。今則小臣,亦未聞有此重論,已極未盡,而況合司之論,必待僚員齊出而爲之者,所以重事體也。今兩司,皆不無出仕者,而只以兩司各一人論啓,此豈朝夕急急之事耶?僚席中,雖有引入者,待其行公,商確爲之,似不晚也。此論則固不爲非,而若於日後,有奸細之人,或以大段不可事搆捏成罪,而只以兩司各一人論啓,則豈不爲後弊所關乎?臣則以爲臺臣之事,失當,甚矣。德遠曰,李立身·李元成·申範華請鞫之啓,不爲區別,故果未能詳盡爲之矣。立身則專以譏察爲事,構成誣獄,元成則聞趙彬之語,亦爲誣告,其罪皆不容誅,而至於範華,則異於此二人矣。蓋當初鄭元老欲納交於錫胄,而錫胄其時,甚憎元老,故元老以範華,爲緩頰錫胄之階梯,終使納交於精抄廳,則範華,以兩班之子,與元老相親,此罪可死,而至以誣告之罪,渾入於二人之中,則似冤矣。其時範華,入於元老援引之中,故錫胄,欲爲白脫範華之地,至於陳疏辨之,仍錄勳籍,而其實狀則初無干豫誣告之事云,以與元老相親之罪,減死定配,則似可矣。來善曰,自上若允臺啓,則皆當鞫問,此臺啓之不能詳明者也。德遠曰,凡生殺之柄,在人主處分之如何,何必每每鞫問也?上曰,範華事,右相之言,亦不爲非,而元成則只聞趙彬草草數語缺歸無實,實前所未有之誣獄,而無據之尤甚者也。立身則缺曾爲別軍職矣。別軍職之類,自前例有差備門外別問安之事矣,立身,因別問安來到差備門外時唱說曰,明春當有大獄,而比庚申,殺戮尤有大者,至於稠中大言云。庚申屠戮,猶以爲不足,而又有此陰慘不測之說,其情狀,豈不尤可痛乎?來善·德遠曰,如此之說,外人安得聞之?今聞聖敎,此人所爲,尤極凶慘矣。珪曰,臺臣,方有請鞫之啓,速賜允從,則自可嚴鞫處分矣。上曰,唯。以濟,奏時囚罪人旕立罪名。上曰,係是殺獄,仍之。以濟,奏徐昌碩罪名。上曰,事係綱常,仍之。以濟,奏士今罪名。仍曰,係是逃避人現出間捉囚者也。上曰,仍之。以濟,奏朴重喜·金得善等罪名。上曰,俱是擊錚罪人,放送問啓。以濟,奏金最肅·金又萬·金又百·金重肅·金在肅·金有肅·金者斤男·奴尙立等罪名,仍曰,係是明火賊,而事又難明矣。上曰,仍之。以濟,奏亡龍罪名,仍曰,此亦事係明火賊者也。上曰,仍之。以濟,奏金殷哲·朴一千金等罪名,仍曰,此則以北道人,招引他奴婢,僞造文記者,情狀可惡矣。上曰,仍之。以濟,奏金大成罪名,仍曰,不可輕釋者也。上曰,仍之。以濟,奏忠吉·柳天香等罪名。德遠曰,情狀可惡矣。來善曰,其在懲戢之道,不可全釋也。上曰,照律科罪。以濟,奏金義貞母進伊罪名。上曰,放送。以濟,奏僧人盡惠罪名,仍曰,係是殺獄矣。上曰,仍之。以濟,奏李澄罪名,仍曰,公家帖文僞造者,不可輕釋也。上曰,仍之。以濟,奏洪義先·洪得生等罪名,仍曰,係是御寶僞造罪人也。上曰,仍之。以濟,奏尹壽徵·李守尙等罪名,仍曰,事係殺人,不可輕釋也。上曰,仍之。以濟,奏金孝信妻水正罪名,仍曰,係是殺人者現出事也。上曰,仍之。以濟,奏同伊罪名,仍曰,係是告限間所囚者也。上曰,仍之。以濟,奏世邦·守江等罪名。上曰,刑推放送。以濟,奏廉以儉·仁善等罪名。上曰,放送。以濟,奏次貞罪名,仍〈曰〉係是綱常罪人也。上曰,仍之。以濟,奏萬得·命伊等罪名。上曰,仍之。以濟,奏金石堅·金璘罪名,仍曰,干犯綱常獄事,不可輕釋者也。上曰,仍之。以濟,奏朴世輝罪名。上曰,依李萬亨例,除加刑發配。以濟,奏次善罪名。上曰,停刑査稟。以濟,奏金振昌罪名,仍曰,係是印信僞造事也。上曰,仍之。以濟,奏邊以翰·金好宗等罪名,仍曰,軍兵等處受賂事也。上曰,仍之。以濟,奏永今及金永萬妻時英罪名。來善曰,永今則以軍器寺銀貨不爲備償事也,時英則以常平廳錢文終不備〈〉事也。公家銀貨,不可不趁速收聚也。上曰,適當疏決之時,放送。以濟,奏義英罪名,上曰,放送。以濟,奏金泰尙等罪名。來善曰,此人等情狀,可惡矣。上曰,仍之。以濟,奏宋之業罪名,仍曰,僞造明文,盜賣他婢,情狀可惡矣。上曰,仍之。以濟,奏順業罪名。仍曰,罪犯綱常矣。上曰,仍之。以濟,奏成元罪名。上曰,放送。以濟,奏斗任罪名。上曰,仍之。以濟,奏崔再齡及良女重禮等罪名,仍曰,俱係斗任獄事者也。上曰,仍之。以濟,奏崔壽命罪名,〈仍〉曰,事係殺獄矣。上曰,仍之。以濟,奏李忠白妻今始·李震英妻莫禮及李忠白等罪名,仍曰,俱依附師命,出貸賑廳銀貨,無意備償事也。上曰,仍之。今始則不可囚其夫妻,放送。以濟,奏張振貞罪名,仍曰,假稱察訪,歐打朝士,偸葬於士夫墳山事也。上曰,決杖放送。以濟,奏劉生罪名,仍曰,詬辱上典者也。上曰,仍之。以濟,奏金時熀罪名,〈仍〉曰,此亦偸葬事也。上曰,放送。以濟,奏官奴長壽罪名,仍曰,不但窺見士夫家情狀可惡,私屠現捉,自有其罪矣。上曰,仍之。以濟,奏尹二敏·尹晉傑及乭屎·尹陪宗等罪名,仍曰,結黨昏夜,亂打兩班事也。上曰,刑推放送。以濟,奏金尙式·申慹等罪名,仍曰,俱是擊錚罪人也。上曰,放送問啓。以濟,奏允禮罪名,〈仍〉曰,係是殺獄次知也。上曰,仍之。以濟,奏禮先罪名,仍曰,此亦別肉現捉,自有其律者也。上曰,仍之。以濟,奏天金罪名,仍曰,此亦擊錚者也。上曰,放送。以濟,奏京畿徒配罪人崔善益罪名。上曰,此罪,何如?來善曰,偸食國穀,其罪旣重,定配亦不久,不可輕釋也。上曰,自前疏決之時,徒配罪人,則或有參酌之道,特爲放送。以濟,奏韓位晉罪名。德遠曰,此人情狀可痛,臣待罪判尹時,未及決折者也。上曰,仍之。以濟,奏裵起善等罪名,〈仍〉曰,此等則俱是覆審時定配者也。上曰,如此之類,遇赦則放送。以濟,奏流配罪人崔以碧妻良女召史,子悌伯·悌浩,戒達女日春·戒花等罪名。來善曰,此罪甚重,不可擧論也。上曰,仍之。以濟,奏黃海道徒配罪人朴連宗罪名,〈仍〉曰,罪名不輕,定配亦不久矣。上曰,仍之。以濟,奏田錫蕃罪名。上曰,此罪,何如?以濟曰,此人自是不測者,其罪似不止於此矣。上曰,仍之。以濟,奏金先白罪名。上曰,此則何如?來善曰,情狀可痛矣。泰尙曰,論其情狀,斷無容恕之道矣。上曰,今當疏決之時,放送無妨。以濟,奏李順立罪名。上曰,此則何如?來善曰,雖是醉中之事,白晝發劍之罪,重矣。德遠曰,醉中之事,不必深責也。銑曰,旣云醉中,則容有可恕者矣。上曰,醉中之事,容有可恕,放送。以濟,奏勿限年定配罪人朴永海罪名,仍曰,罪犯綱常矣。上曰,仍之。以濟,奏順奉罪名。上曰,此罪,似不輕矣。德遠曰,此則臣知之最詳,雖曰瞞告官家,使其上典□中,而其實則其上典閔聖魯者,二日之內,殺人者八,故其地方官,推覈未畢之前,病死于獄,實〈非〉其奴之罪也。上曰,然則放送。以濟,奏曺禮男罪名。上曰,係是犯越者,仍之。以濟,奏兪士云罪名,〈仍〉曰,漏籍罪也。上曰,如此之類,或有見放之時,放送。以濟,奏貴仁罪名。德遠曰,罪犯陵寢,不可輕釋矣。上曰,仍之。以濟,奏金善良罪名,仍曰,係是咀呪罪人也。上曰,此則何如?德遠曰,其罪,重矣。上曰,仍之。以濟,奏淑伊罪名。來善·德遠曰,此罪,亦不輕矣。上曰,定配已至三年,放送。以濟,奏玉男罪名,仍曰,此亦漏籍罪也。上曰,放送。以濟,奏流配罪人高星樞罪名,仍曰,此罪亦重矣。上曰,仍之。以濟,奏減死定配罪人洪唜先·吉德等罪名。上曰,此則何如?德遠曰,此亦似重矣。上曰,仍之。以濟,奏林儀罪名,〈仍〉曰,係是殺人矣。上曰,仍之。以濟,奏金沚源罪名,〈仍〉曰,此亦殺人事也。上曰,仍之。以濟,奏江春道徒配罪人李慶胤罪名,〈仍〉曰,此罪亦重矣。上曰,仍之。以濟,奏忠洪道徒配罪人尹漬罪名。德遠曰,近來此習,不可不痛懲也。上曰,仍之。以濟,奏李夏榮罪名,〈仍〉曰,係是軍餉無面也。德遠曰,情狀可惡矣。上曰,仍之。以濟,奏林生男等罪名,〈仍〉曰,此罪甚重矣。上曰,仍之。以濟,奏云天罪名,〈仍〉曰,此亦罪犯陵寢矣。上曰,仍之。以濟,奏建伊罪名。德遠曰,罪不明白矣。來善曰,査處,可也。上曰,令本道査啓。以濟,奏金貴民罪名,〈仍〉曰,係犯呂還事也。上曰,仍之。以濟,奏韓有曾·李斗碩罪名。仍曰,此係軍餉無面者也。上曰,仍之。以濟,奏唜先罪名。上曰,與建伊,一體令本道査啓。以濟,奏安命福罪名,〈仍〉曰,此亦係呂還事也。上曰,仍之。以濟,奏李時讚·李斗三罪名。上曰,係是科場用情,竝仍之。以濟,奏李晩初罪名。上曰,此非擧論者,仍之。以濟,奏鄭錫朋罪名。上曰,放送。以濟,奏金以銘罪名。德遠曰,謀陷土主,其罪大矣。上曰,仍之。以濟,奏李時恒罪名。上曰,此則何如?來善曰,不告官家,打殺人命,其罪重矣。上曰,仍之。以濟,奏充軍罪人朴戒龍罪名。德遠曰,此罪則不可擧論矣。上曰,仍之。以濟,奏李時滌罪名。來善·德遠曰,此亦重罪矣。上曰,仍之。以濟,奏金有聲·九鼎等罪名,〈仍〉曰,此亦覆審時充軍者也。上曰,放送。以濟,奏不限年定配罪人柳一罪名,仍曰,此則賊人矣。上曰,仍之。以濟,奏李橚罪名。來善曰,此是妖人惑〈衆〉者,不可釋也。上曰,仍之。以濟,奏進士沈齊賢罪名。上曰,此則何如?德遠曰,似非久置罪籍之事矣。來善曰,風習雖不美,而今當疏決之時,分揀,似宜矣。上曰,放送。以濟,奏全羅道徒年定配罪人金信宗·金連宗·梁益守·金日宗等罪名。上曰,此皆冒屬忠義,號哭闕門外者也。德遠曰,此類則比頃日時烈門徒之號哭者,似異矣。上曰,前已減等,特爲放送。鄭士敏罪名,上曰,雖非用情者,此事係科場,仍之。以濟,奏流配罪人方承男·林己同等罪名,〈仍〉曰,此皆崇信妖言,扇動民心者,其罪重矣。上曰,仍之。以濟,奏李斗年罪名,仍曰,金太師墓掘去事也。泰尙曰,斗年,稱以地官,造意無狀,不當擧論也。上曰,仍之。以濟,奏金孝達罪名。上曰,其罪不輕,仍之。以濟,奏李夏明罪名。上曰,罪名亦重,仍之。以濟,奏李粹章罪名。上曰,事係發塜,仍之。以濟,奏吳繼後·吳順希·朴命順等罪名。仍曰,皆是係犯呂還事者也。上曰,仍之。以濟,奏不限年定配罪人士千罪名。上曰,其罪甚重,仍之。以濟,奏唜從罪名,仍曰,此則以妖巫創立淫祠,其罪大矣。上曰,仍之。以濟,奏新生罪名,仍曰,事係殺人矣。上曰,仍之。以濟,奏不限年定配罪人以福·朴德立等罪名,仍曰,係是叛主罪人也。上曰,仍之。以濟,奏金正剛罪名。上曰,此人情狀奸慝,仍之。以濟,奏流配罪人文罪名,仍曰,此亦僞造文記,盜賣他奴婢者也。上曰,仍之。以濟,奏梁益宙罪名,上曰,其罪,與文無異,仍之。以濟,奏方儀天·吳威元·李應男等罪名,仍曰,此輩亦皆崇信妖術之罪也。上曰,仍之。以濟,奏減死定配罪人羅襖罪名。上曰,不可擧論,仍之。以濟,奏郭自得罪名。上曰,此則何如?初非用意偸竊,而且係兒時事,容或有可恕之端矣。以濟曰,雖云兒時事,偸食御供,其罪甚大,不可容恕矣。上曰,仍之。以濟,奏吳順一·金進海·吳順彦·金守亨等罪名,〈仍〉曰,此輩亦皆〈?〉呂還事者也。上曰,仍之。以濟,奏兪後說·兪後契罪名。上曰,係是殺人,仍之。以濟,奏平安道徒配罪人劉承一·韓義忠等罪名。上曰,此則定配已久,放送。以濟,奏李後白罪名。德遠曰,決非徒配之罪,而減等於今年矣。上曰,仍之。以濟,奏吳瑞瑗·吳瑞瓛等罪名,仍曰,此亦減等不久矣。上曰,仍之。以濟,奏勿限年定配罪人鄭之元·官奴之昌罪名,仍曰,此則曾因錫胄,冒占別將者,而皆是運餉銀錢畢納間定配矣。上曰,仍之。以濟,奏鄭彭壽罪名,〈仍〉曰,此亦與之元等罪同矣。上曰,仍之。以濟,奏丙男·老績·自均等罪名,仍曰,亦皆漏籍者也。以濟,奏充軍罪人楊以永·姜昌信等罪名,仍曰,此亦覆審時充軍者也。上曰,放送。以濟,奏流配罪人金丁黃罪名,〈仍〉曰,罪關倫常矣。上曰,仍之。以濟,奏韓述立罪名,仍曰,交關妖巫,係犯呂還者也。上曰,仍之。以濟,奏良女禮上·禮丹等罪名,仍曰,此犯弑主之謀,其罪重矣。上曰,仍之。以濟,奏申淑罪名,〈仍〉曰,此亦僞造文記,盜賣他婢者也。上曰,此類,皆仍之。以濟,奏極邊遠竄罪人李竨罪名。上曰,此爲時烈上疏者也,仍之。以濟,奏減死定配罪人金最剛罪名。上曰,其時首倡下吏則梟示矣,仍之。以濟,奏武元罪名。仍曰,衝火人家者也。上曰,仍之。以濟,奏流配罪人崔海雄罪名,仍曰,罪犯掘塜者也。上曰,仍之。以濟,奏成己罪名。德遠曰,成己,本是北道人,而定配穩城,甚非矣。以濟曰,北道人,招引京人盜賣之習,不可不別樣痛禁也。泰尙曰,臣才遞本道方伯之任,故審知之矣,近來北路人,招引他奴婢,作爲己物,轉至買賣者,已成痼弊,而絶遠之地,不但推還未易,北路風習極惡,至於僞造文記,圖出官科,永爲奴婢,不但京中士夫家,因此失奴婢者,甚多,北民亦轉相告引,囚係滿獄,其弊不可勝言,宜別立科條,申飭漢城府·掌隷院及本道,嚴加禁斷矣。德遠曰,其官料,未必自掌隷院出給也,臣年來屢經漢城判尹及刑曹判書,見其僞造印信者,〈甚〉多,其間必有僞造印信成出料文者,此則本院亦非所知也。且聞又有京中人,誘引給送者云,北路此習,果如泰尙之言,不可不別樣禁斷也。上曰,何以則可嚴禁也?德遠曰,如有犯禁者,梟示境上,然後可禁也。上曰,新立重法,不可輕易定之,令刑曹議定于諸大臣,更稟。以濟,奏邊遠定配罪人進士李炳罪名。上曰,依沈齊賢例分揀。
金元燮啓曰,臣於頃日,以及第閔鼎重極邊圍籬安置事,合啓蒙允矣,朝到閤門,聞大臣不得與知其議爲言,且以兩司各一人,爲此大論,其論雖是,後弊可慮等語,大加非斥,臣於此竊不勝瞿然之至。大凡隨事論列,乃是臺臣之職分,苟使臺臣必隨事稟議於大臣,而後方可論列,則適足爲承望風旨之歸,國家之置臺諫,豈徒然哉?且臣,不暇遠引前古,卽以我朝盛初言之,亦嘗特許臺諫各陳所見,而近世,始有簡通聯名之規,然此論,實是不可已之論,濟濟聯名,豈非美事,而伊時同僚,或陳疏,或尋單,相繼引入,不可〈遲〉待其齊出,故臣徒知此論之不可不發,而不覺兩司各一人之爲少,終未免爲啓後弊之臺官,臣之失,大矣。且庚申僞勳,旣已削罷,則其間雖有一二難洗之妖惡,而當初之獄,專出於羅織,諸臣之死,皆由於構誣,則誣告之賊,當伏刑章,故臣果以嚴鞫論啓矣。卽者,筵中大臣,又以語不詳盡爲非,以此以彼,何敢一刻晏然於臺席乎?請命遞斥臣職。上曰,勿辭。權珪啓曰,掌令金元燮,再啓煩瀆,退待物論矣。上曰,知道。南垕啓曰,臣以及第閔鼎重極邊圍籬安置事,合啓蒙允矣,朝到閤門外,聞大臣以頃日合啓,不使朝廷與知爲言,且以兩司各一人,爲此大論,有關後弊等論,大加非斥,臣不勝瞿然之至。當初非不知兩司多官濟濟聯名之爲美事,而同僚一時引入,則不可不發之論,未可等待其齊出,故臣與掌令金元燮,相議論列,而不自覺其爲啓後弊歸,臣之謬戾之失,大矣。且申範華等請鞫之啓辭中,臣未詳其間委折,未能區別論罪矣。卽於筵中,又被大臣之斥,以此以彼,不可仍冒於臺席,請命遞斥臣職。上曰,勿辭。權珪啓曰,獻納南垕,再啓煩瀆,退待物論矣。上曰,知道。以上燼餘
上在昌德宮。停常參·經筵。
朴鎭圭啓曰,上候方在未寧中,平復間視事,頉稟。傳曰,知道。
藥房提調臣李宇鼎,副提調臣李聃命啓曰,伏未審夜來,聖候若何?脚部瘡患,亦復何如?昨日劑入連翹敗毒散,想已進御,消毒膏,亦必貼付,浮腫之候,顯有消散之效耶?昨緣疏決,終日酬酢,恐或有添傷之患,當與諸醫入診然後,可知症候輕重,臣等,不任憂慮之至,敢來問安,竝此仰稟。答曰,知道。症候,詳言于醫官,而昨日酬酢之餘,別無大段添傷之患矣。
朴鎭圭啓〈曰〉,領議政再度呈辭到院,而以祈雨祭齋戒,留院之意,敢啓。傳曰,入之。
權珪啓曰,備邊司郞廳來言,今日賓廳日次,而領相方在呈告中,左右相,祈雨祭獻官,今方受香,不得來會云矣,敢啓。傳曰,知道。
大殿,政院·玉堂問安。答曰,知道。勿爲問安。
中殿,藥房·政院·玉堂問安。答曰,知道。
權珪啓曰,大司憲未差,執義李壽徵服制,掌令金元燮避嫌退待,掌令柳千之·持平金文夏在外,持平金正夏呈辭,今日監察茶時之意,敢啓。傳曰,知道。
領議政權大運再度呈辭。入啓。傳曰,不允批答。
持平金正夏啓曰,臣素患眩暈,往往而劇,頃者風日甚惡,觸冒奔走之餘,宿症復發,頭疼眼眩,殆不省人事,不得已尋單請急,適於其時,有閔鼎重論罪之擧,而臣病不得聯名矣。卽見同僚引避之辭,則以臣尋單爲非,顯有譏斥之意,雖緣病勢如許,不得不爾,而國是方張之日,終不能隨參,則避事之責,在所難免,何可晏然仍冒於臺席乎?請命遞斥臣職。答曰,勿辭。
正言李文興啓曰,昨日筵中,兩司之臣,相繼引避中,有大臣以申範華等請鞫啓辭,不爲區別爲非云,筵席說話,雖未得其詳,臣不勝瞿然之至,而以其時錫胄救解範華之疏觀之,則範華慫慂之跡,不啻狼藉,臣只知其可論,不知其當列,旣已連啓,則何敢獨爲晏然乎?請命遞斥臣職。答曰,勿辭。
權珪啓曰,持平金正夏,正言李文興,再啓煩瀆,退待物論矣。傳曰,知道。
李聃命啓曰,左副承旨姜鋧異姓四寸兄,前司果金碩亨身死,服制已行四日,出仕,何如?傳曰,允。
執義李壽徵啓曰,玆者,同僚相繼引避,臣當處置,而臣於合司之啓,旣已引避,則今不敢處置,請命遞斥臣職。答曰,勿辭。
權珪啓曰,執義李壽徵,再啓煩瀆,退待物論矣。傳曰,知道。
答玉堂箚曰,省箚具悉。縷縷誡誨,摠是憂愛之誠,藥石之論,予甚嘉尙,可不置諸左右,留心而體念焉?至於文武交差之法,意非偶然,政績之能否,亦不係於文武,則箚中所謂視武倅甚暴夫,思文吏如慈母之說,殊涉已甚,決不可輕議變改也。原箚留中以上燼餘
上在昌德宮。停常參·經筵。
卯時,有霧氣。巳時,日暈。
下直,義州府尹洪萬朝,原城縣監李濟民,安岳郡守鄭東卨,林川郡守李文徵,越松萬戶李重五。
藥房都提調臣睦來善,提調臣李宇鼎,副提調臣李聃命啓曰,伏未審夜來,聖體調攝,若何?前劑入連翹敗毒散,連日進御,消毒膏累次貼付之後,瘡患之候,漸有差勝之效耶?臣等,與諸醫入診然後,可知症候之如何,不任憂慮之至,敢來問安,竝此仰稟。答曰,知道。所患,當言于醫官矣。勿爲入診。
大殿,政院·玉堂問安。答曰,知道。
中殿,藥房問安。答曰,知道。
權珪啓曰,大司憲未差,執義李壽徵,掌令金元燮,持平金正夏引避退待,掌令柳千之,持平金文夏在外,今日,以監察茶時之意,敢啓。傳曰,知道。
有政。吏批,判書沈梓呈辭。入啓。參判權愈進,參議閔就道病,都承旨李聃命進。兵批,判書閔黯藝文館製述進,參判李鏶病,參議李瑞雨進,參知李湜服制,左副承旨姜鋧進。吏批啓曰,判書沈梓,呈辭入啓,參議閔就道病不來,小臣獨政未安,何以爲之?敢稟。傳曰,仍爲之。李玄逸禮曹參判除授事承傳,以柳命賢爲大司憲,安如石爲南陽府使,趙湜爲兵曹正郞,姜世龜爲冬至副使,柳命天爲兼同春秋,海興君鄭重徽通政,以功臣嫡長會盟祭,加資降資事承傳,以尹深付副司直。吏批啓曰,新除授春川府使許墀戶奴,累度呈狀于政廳曰,奴矣上典病勢沈劇,奇症百變,萬無可救之勢,決難赴任云。病勢果爲如許,則不可强令赴任,亦不可等待其差歇,春川府使許墀,依近例罷黜,何如?傳曰,允。
權珪啓〈曰〉,左承旨金海一,同姓五寸叔幼學鋏身死,服制已行四日,出仕,何如?傳曰,允。
姜鋧,以都摠府言啓曰,今日入直軍士,中日習射,請出標信。傳曰,知道。
藥房都提調臣睦來善,提調臣李宇鼎,副提調臣李聃命啓曰,午炎甚酷,伏未審聖體調攝,若何?瘡患之症,亦復何如?卽伏聞醫官所傳之言,自今朝有水剌厭苦之候,左頰微浮之氣,與昨一樣,臣等,不勝憂慮之至。與諸醫不可不趁卽入診,議定當進之劑,敢此問安,竝爲仰稟。答曰,知道。連翹敗毒散,今纔進服,觀其夜來證候加減,更議他藥,宜當,姑勿入診議藥。
大殿,政院·玉堂問安。答曰,知道。勿爲問安。
傳于姜鋧曰,開月初五日,仁嬪墓改莎草云,役軍量宜題給事,分付于本道監司。
權珪,以戶曹言啓曰,卽接廣興倉所報,則來八月朔頒料次,倉官進去于領議政權大運家,請受祿牌,則以爲方在呈告中,不敢受祿云,祿牌不爲出給,係是大臣祿俸,何以爲之?敢稟。傳曰,令倉官輸送。
權珪啓曰,兩司多官,引避退待,大司諫李玄紀當爲處置,而卽者李玄紀陳疏到院,觀其措語,則大略以爲情勢難安,憲臣簡通,不爲坼見,規避之跡,臣亦有之,而家有拘忌之疾,未卽詣臺自列云。待其經宿引避後處置,則明日頒敎擧動時,兩司無進參之員,李玄紀雖未及引避,而退待臺官,則先令玉堂處置,似當,敢稟。傳曰,依爲之。
又以弘文館言啓曰,兩司多官,處置歸于本館,而臣等孤陋之見,不可獨爲處置,除受由及服制外,明日待開門牌招,相議處置,何如?傳曰,允。
司諫權愭啓曰,兩司多官,竝爲引避,臣當處置,而掌令金元燮,卽臣之女婿也,有不敢可否之嫌,請命遞斥臣職。答曰,勿辭。
權珪啓曰,司諫權愭,再啓煩瀆,退待物論矣。傳曰,知道。
答祭酒李玄逸疏曰,省疏具悉爾懇。今玆給馬,實非偶然,爾其安意,勿辭往來焉。元疏缺以上燼餘
上在昌德宮。停常參·經筵。
下直,順川縣監李時冕,大丘判官李楙。
有政。吏批,判書沈梓呈辭受由,參判權愈進,參議閔就道病,都承旨李聃命進。兵批,判書閔黯病,參判李鏶病,參議李瑞雨進,參知李湜服制,右副承旨申厚命進。以權歆爲執義,趙湜爲持平,李基夏爲春川府使,李彦紀爲兼高山察訪,蔡成胤爲注書,沈枋爲承文博士,鄭重徽爲海興君,以李壽徵·金正夏爲副司直,鄭重徽爲副護軍。
藥房都提調臣睦來善,提調臣李宇鼎,副提調臣李聃命啓曰,伏未審夜來,聖體調攝,若何?昨日連翹敗毒散進御之後,瘡患及水剌厭苦,左頰微浮等症,比昨加減,何如?臣等,不勝憂慮之至,卽與諸醫入診然後,可以議藥,敢來問安,竝此仰稟。答曰,知道。水剌厭苦,姑無加減,左頰微浮之候,比昨頗減矣,他餘病,問于入侍醫官,議藥。
藥房再啓曰,臣等,卽伏見啓辭之批,水剌厭苦,姑無加減,左頰微浮之候,比昨頗減,他餘症候,問于入侍醫官議藥爲敎,而醫官等,昨日入侍,今日姑未入侍,經宿之後,只憑昨日入侍醫官所傳之言議藥,則恐未詳盡,臣等,與諸醫入診,詳審夜來症候,然後可以議定當進之藥,敢此更稟。答曰,醫官等,今當入診,罷後議藥,宜矣。
藥房三啓曰,卽伏聞入侍醫官崔聖任·權愉·崔有泰·白光玹等所傳之言,自上脈候,左右調均和緩,而比諸平常之時,則稍似有力,右邊脚部瘡患,連貼消毒膏,今日已爲自潰濃出,左邊微浮之氣,自夜來幾至消減,而左邊脚部,又生小癤,下部近處,亦有小癤二箇,如赤豆大,今此諸症,專由於肝經濕熱之致,至於水剌厭進,有時煩渴,亦由於胄經熱候,臣等,與諸御醫相議,則皆以爲連翹敗毒散,昨進一貼,而卽今症候論之,則不可連進發散之劑,小柴胡湯,加連翹·生地黃·黃連酒炒各一錢,黃栢酒炒褐色五分,山桅炒一錢,連進三貼,以爲淸熱疎肝之地,宜當云,此藥三貼劑入之意,敢啓。傳曰,知道。
以備忘記傳于姜鋧曰,今下弓矢,水口萬戶金處中處,給送。
吏批啓曰,判書沈梓呈辭受由,參議閔就道病不來,小臣獨政未安,何以爲之?敢稟。傳曰,仍爲之。
又啓曰,新除授高陽郡守鄭載岳,呈狀于政廳曰,重得水土之疾,耳聾眼暗,文字不能解見,不得供仕,已至七年,自上年冬間,不能開睫蟄伏,萬無起動赴任之望云,病勢果如此,則不可强令赴任,高陽郡守鄭載岳,依近例罷黜,何如?傳曰,允。
中殿,藥房問安。答曰,知道。
權珪啓曰,大司憲柳命賢未肅拜,執義李壽徵,掌令金元燮,持平金正夏引避退待,掌令柳千之,持平金文夏在外,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,取稟。傳曰,當日爲之。
姜鋧,以都摠府言啓曰,副摠管柳重起,以御營中軍,新番軍士點考事,除標信,新營進去之意,敢啓。傳曰,知道。
權珪,以弘文館言啓曰,本館下番見存四員內,修撰朴萬鼎,以親病受由,副修撰李麟徵服制未出仕,鄭來祥在外未上來,修撰李泰龜獨爲入直矣。以試才御史,今日出去,下番無他替直之員,副修撰李鸏徵,雖未盡服制,已過成服,卽爲牌招入直,何如?傳曰,允。
領議政權大運三度呈辭。入啓。傳于李聃命曰,不允批答。
校理臣沈季良,副校理臣閔昌道箚曰,掌令金元燮,獻納南垕,持平金正夏,正言李文興,執義李壽徵,司諫權愭,竝引嫌而退。避辭見上事在可言,大意固好,些少欠詳,元非大段,嫌難處置,其勢卽然,病雖適然,跡涉規避,一事每避,未免瀆擾,請掌令金元燮,獻納南垕,正言李文興,司諫權愭出仕,持平金正夏,執義李壽徵遞差。答曰,依啓。
金海一啓〈曰〉,右副承旨申厚命同姓五寸叔□妻孺人鄭氏身死,服制已行四日,出仕,何如?傳曰,允。以上□
敎中外大小臣僚·耆老·軍民·閑良人書。王若曰,誣獄爲一世所冤,已洗刑書之枉,公論未百年而定,庸削勳籍之名,肆將十行,誕告八域,念予嗣位,粵在沖齡,先志是承,痛禮論之亂統,纖人盡逐,惡黨議之忘君。錫胄,聯親濯龍,賦性陰鷙,協贊新化,迹雖近於同寅,顧瞻舊朋,意實在於逞臆,惟玆狼貪之逐逐,不奪〈不〉厭,是以虎視之耽耽,愈往愈甚。萬基,本以奸壬之魁,久托肺腑之密,當先王問禮之日,一意欺天,逮時烈被罪之辰,百計爲地,背公死黨之習痼,次骨冤深,倂力合謀之勢成,切齒傍伺,招呼貴戚子弟不良之輩,與之潛圖,獻納麤悍奸細無賴者流,啗以大利。唯益勳曁師命,實是腹心,而斗北與朴斌,疇非羽翼,詗察則立身效力,經營則光漢獻謀,金錢發府庫之財,厚賂閹宦,萋斐成貝錦之織,飛語宮闈,所以匿影而藏蹤,實欲投間而抵隙,不幸相門之賤蘖,常通王室之至親,設時機之可乘,密遣說客,知驕恣之必亂,故挑邪心,始將推命之術,若效私誠,終做伏甲之謀,怵以奇禍,遂發武安不道之說,引惹準南匪分之望,將則必誅,固三尺之難逭,哀此無罪,奈一網之橫罹,賊南之書纔投,渭陽之啓繼上,臺章斥逐,朝著先空,急書蒼黃,鞫獄大起,有若禍機迫在於呼吸,吹角三更,紛然鐵騎交馳乎道途,環衛十日,莫非恐動之凶計,未免驚疑於一時,體府綢繆之謀,反作禍祟,峽兵團束之意,亦歸亂階,全恩之論,蓋爲敦親,而目以釀亂之心,親耕之請,寔欲遵禮,而誣以廢后之謀,構捏胡至於斯,譸張靡不用極,讒言三至,慈母之杼終投,火炎俱焚,崑山之玉俱燬,先朝顧命之元老,竝坐收司,山野讀書之儒臣,驅入黨與,王孫斃桁楊之下,行路同悲,宿將抱杜郵之冤,三軍掩泣,嗟我忠藎之冢宰,亦加構陷之罪名,自褊裨逮于吏胥,加束縛施以拷掠,議處之命雖下,一向操持,冤呼之聲若此,益肆鍜鍊,七處設鞫,古未之聞,百人就囚,一不得脫,矧乎元成之追告,有所受之,至於宗伯之被刑,尤可慘矣。凶鋒未斂,吉頊之密網仍張,虺毒潛吹,輔國之察事四布,尙賴淸議之間發,幸免衆正之盡劉,論以國法,有擢髮難贖之辜,築彼盟壇,擧曠世稀有之典,指水爲誓,辱歃血於銅盤,謂天可誣,至勒名於鐵券,元惡次第俱斃,皇穹若有所知,十年重回,天道有循環之理,半夜三歎,予心開悔悟之端,寶鑑懸空,魑魅莫逃其狀,白日回照,幽谷爲之生春,凡係忘君負國,誣告陷人者,或流之邊,或處以死,惟是懷忠抱義,含冤殞命者,或賜之祭,或復其官,當國是之自明,旣罷追錄,逮冤獄之盡雪,復削僞勳,玆命革罷保社功臣金錫胄·金萬基·李立身·南斗北·朴斌·李師命·金益勳·李光漢·申範華·李元成收其錄券,奪其官爵,以慰泉塗之冤,可泄國人之怒。嗚呼,可削則削,事歸至當,念玆在玆,予敢少靳,追惟當日之擧措,實致九廟之震驚,自慙寡躬之不明,奚但凶賊之相謾?人皆欲食其肉,天討未加於生前,易言勿用小人,烱戒宜垂於日後,故玆敎示,想宜知悉。
上在昌德宮。停常參·經筵。
藥房都提調臣睦來善,提調臣李宇鼎啓曰,伏未審夜來,聖體調攝,若何?昨日劑入小柴胡湯,想已進御,連貼膏藥之後,瘡癤諸症及水剌厭進之候,比昨何如?臣等,不勝憂憫之至,敢來問安。答曰,知道。瘡癤之候,比前差減,不至大段,湯劑亦已進服,而水剌厭進,姑無加減矣。
中殿,藥房問安。答曰,知道。
姜鋧,以都摠府言啓曰,副摠管柳重起,以御營中軍,軍兵等賞中日事,除標信,南小門洞進去之意,敢啓。傳曰,知道。
又啓曰,憲府,連日監察茶時,事甚未安,除在外人員外,呈告未肅拜人員,竝卽牌招,何如?傳曰,允。
金海一啓曰,新除授注書蔡成胤,尙不出肅,多事之地,不可暫曠,卽爲牌招察任,何如?傳曰,允。
傳于申厚命曰,史官三員待命,騎馬九匹立之。
申厚命啓曰,史官三員待命事,命下矣。史官不備,宣傳官一員代送之意,敢啓。傳曰,知道。
姜鋧啓曰,卽者禁府郞廳,以委官意來言,二十七日,以祈雨祭正日,三省推鞫,又不得開坐云,此後無故日擧行之意,敢啓。傳曰,知道。
右議政金德遠,禮曹判書閔宗道,觀象監提調兪夏益,繕工監提調吳始復啓曰,臣等,在陵所時,以仁穆王后陵上莎草枯損處,爲先奉審之意,朝已馳啓矣。進詣陵上,一一看審,則自巽方至丁方,莎草茂盛,而其餘自未至辰十九方,莎草處處枯損,盡數修改,方可無欠,故不爲尺量以啓,令該曹擇日擧行,何如?傳曰,依啓。
姜鋧啓曰,領議政箚子到院,而以祈雨祭齋戒,留院之意,敢啓。傳曰,入之。答曰,省箚具悉卿懇。不腆常廩,何用過辭至此乎?卿其安心,勿辭領受,亟斷來章,臥閤論道,以副至望。仍傳曰,遣史官傳諭。元箚缺以上燼餘
禁衛營啓曰,來十一月當十三番後部中司屬,慶尙右道三哨,左道七哨軍兵,來十月二十五日京中逢點,而依例準二朔立番之意,本道監兵使及諸鎭營將處,豫爲行文知委,何如?傳曰,允。
又啓曰,十一番右部後司屬,全羅道五哨軍兵逢點實數六百三十五名,海西十番別驍衛六十四名,步軍標下一名,已爲整齊矣。來八月初一日,與內外三處入直馬步軍兵等,依例替代後,舊軍放送之意,敢啓。傳曰,知道。禁營謄錄
上在昌德宮。停常參·經筵。
藥房都提調臣睦來善,提調臣李宇鼎,副提調臣李聃命啓曰,伏未審夜來,聖體調攝,若何?昨伏承啓辭之批,瘡癤之候,不至大段爲敎,夜來益有向差之漸耶?小柴胡湯昨又進御之後,水剌厭進,比昨何如?臣等,終宵憂憫,敢來問安。答曰,知道。瘡癤之候,益有差效,而水剌厭進,與昨一樣矣。
藥房再啓曰,卽伏承啓辭之批,以瘡癤之候益有差效,而水剌厭進,與昨一樣爲敎,瘡癤之差減誠幸,而水剌一向厭進,臣等倍切憂憫,水剌蓋由於胃經之熱,而小柴胡湯連進二貼,尙未收效,卽與諸醫入診後,更議他藥,何如?當此未寧之時,累請入診,未蒙允兪,不勝憫鬱,敢此仰達。答曰,依啓。
中殿,藥房問安。答曰,知道。
藥房三啓曰,入診罷出後,當進之藥,與諸醫商議,則皆以爲水剌厭進,漸有惡心之候,實由於胃經之熱,前進小柴胡湯加入中,去連翹·知母·黃栢,改入山桅子干汴炒·竹茹·橘紅各一錢,黃連干汴炒七分,連進三貼宜當云,此藥劑入之意,敢啓。傳曰,知道。
姜鋧啓曰,今日入直軍士,中日習射,請出標信。傳曰,知道。
領議政權大運四度呈辭。傳于姜鋧曰,安心調理。
以備忘記,傳于姜鋧曰,今下弓矢,訓戎僉使李後降處,給送。
姜鋧,以禁衛營言啓曰,來十一月當十三番後部中司屬,慶尙右道三哨,左道七哨軍兵,來十月二十五日京中逢點,而依例準二朔立番之意,本道監兵使及該鎭營將處,豫爲行文知委,何如?傳曰,允。
又以禁衛營意啓曰,十一番右部後司屬,全羅道五哨軍兵逢點實數六百三十五名,海西十番別驍衛六十四名,步軍標下一名,已爲整齊矣。來八月初一日,與內外三處入直馬步軍兵等,依例替代後,舊軍放送之意,敢啓。傳曰,知道。
又以兵曹意啓曰,昨日,宣傳官·武臣兼宣傳官·各廳將官等朔試射時,御營廳把摠金淇·李倜,摠戎廳哨官朴濟等,俱未滿四中,竝依例汰去,何如?傳曰,允。
以備忘記,傳于姜鋧曰,柳葉五中人兼司僕金日奉,直赴殿試。
權珪,以成均館〈官〉員,以知館事意啓曰,今七月初七日,儒生上旬輪次,當爲設行,而政府有故,不得設行,今月內無故日退行事,曾已啓稟矣。朝家連有事故,不得爲之之意,敢啓。傳曰,知道。
李聃命,以忠勳府意啓曰,保社錄勳,旣已削罷,則內藏敎書軸·會盟錄券,其時元勳等敎書軸·影子錄券,各人會盟錄券及原從錄券,竝當燒火,當於錄功人等處賜與雜物及奴婢·田宅竝當還收,且伸雪人家籍沒奴婢·田宅亦當還給,令各該司稟旨擧行,何如?傳曰,允。
權珪,以禮曹意啓曰,因大臣奉審後啓辭,穆陵陵上莎草枯損處修改,擇日擧行事,啓下矣。修改吉日,令日官推擇,則來九月二十八日卯時爲吉云。以此日時擧行,而事目則臨時磨鍊之意,敢啓。傳曰,知道。
又以義禁府意啓曰,李立身·李元成等,嚴鞫處斷事,傳旨,啓下矣,李立身,時在旌義縣配所,李元成,時在兎山地配所,依例發遣府都事拿來,何如?傳曰,允。
傳于申厚命曰,陵殿及闕內各樣祭物,於義宮,亦在輪回責應之中,而遺儲匱乏,誠難繼用,令該曹,錢文依明禮宮例輸送事,分付。
司諫權愭,正言李文興啓曰,庚申別科罷削事,申範華·李立身·李元成嚴鞫處斷事。竝見上向者別單人等,俱以無賴罔測之徒,爲凶胄·賊勳輩之腹心爪牙,受其陰指,賊殺不辜,詗虛捏無,辛禍無已,胄·勳之得以恣行其胸臆者,皆此輩之所助成也。鬼蜮之狀,人所共憝,而方且冒錄別單,濫通仕籍,自以爲得,無所不至,雖婦孺之愚,莫不駭憤而唾罵,及今枉獄旣伸,誣罪當坐,則如此兇黨餘孽,不宜少留輦轂之下,任其行止,長其奸慝,而邦刑不及,物情未快,懲惡之道,不可終已,投畀之典,不可少緩,請別單諸人等,竝極邊定配。答曰,不允。申範華減死絶島定配,李立身·李元成事,依啓。
持平趙湜啓曰,韓錫祚事。見上臣卽伏見答諫院之批,有申範華減死絶島定配之命,臣不勝驚惑之至。噫嘻,庚申誣告之獄,尙忍言哉?兇胄指嗾,群賊協謀,大開告密之門,網打一時之人,而彼唱此和,醞釀成獄者,範華·元老爲之首,胄雖兇譎,無此二賊爲之左右,則必不能售其計,終乃獨殺元老,以滅其口,伸救範華,以彰其功。當是時,生殺人之權,在兇胄之手,而猶且多費辭說,艱難救得,及今天鑑孔昭,冤獄畢伸之日,範華豈有獨生之理乎?此而得保首領,則邦家失刑,已不可勝言,而元老之死,亦冤矣。先鞫範華,就服醞釀之情,次及立身等,以正誣告之罪,實合按獄之體,今乃只鞫立身,而不鞫範華,臣恐誣獄之隱情,終不可以得覈,輿情之憤鬱,終不可以得伸,請加三思,還收申範華減死絶島定配之命,拿鞫得情,以正王法。答曰,不允。
姜鋧啓曰,來初一日,輪對日次,而地下日食相値,頉稟。傳曰,知道。
申厚命啓〈曰〉,領議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
又啓曰,申範華,減死絶島定配事,命下矣。臺諫,方以嚴鞫處斷論啓,傳旨不得捧入之意,敢啓。傳曰,知道。
答祭酒李玄逸疏曰,省疏具悉卿懇。輔養之任,捨卿德望而其誰乎?至於特除春曹佐貳,實遵列聖故事,何用撝謙至此乎?卿其須體此意,安心勿辭,從速上來,以副虛佇之望。元疏缺
答正言尹鼎和疏曰,省疏具悉。所陳之事,令廟堂稟處,爾其勿辭,從速察職。元疏缺燼餘
未時,上御儲承殿。藥房都提調睦來善,提調李宇鼎,副提調李聃命,記事官任胤元·朴涏·沈仲良,醫官金有鉉·崔聖任·權愉·崔有泰·白光玹·丁時梯入診入侍。筵話缺以上燼餘
御營廳啓曰,本廳前部屬,慶尙左道中右司十哨軍兵,來九月二十五日京中逢點,十月初一日,與前左司軍兵,當爲替代立番,趁期調送事,本道監兵使處知委之意,敢啓。傳曰,知道。
又啓曰,本廳前部前左司屬,慶尙左道十哨軍兵及京案各差備逢點實數二千五十名,黃海道別馬隊五十二名,已爲整齊矣。來八月初一日,與別中右司軍兵替代後,舊軍放送之意,敢啓。傳曰,知道。御營廳謄錄
上在昌德宮。停常參·經筵。
藥房都提調臣睦來善,提調臣李宇鼎,副提調臣李聃命啓曰,伏未審夜來,聖體調攝,若何?昨日當進之藥,改加入劑矣。進御之後,水剌厭進,微有之惡心之候,亦復如何?臣等,不勝憂慮,敢來問安。且孝思殿朔祭,決無親行之勢,許令攝行之意,竝此仰稟。答曰,知道。湯劑,昨已進服,而水剌厭進,似有一分差勝之效,惡心更不發作矣。朔祭,依啓攝行。
中殿,藥房問安。答曰,知道。
權珪,以義禁府言啓曰,罪人白守奉·至連等,卽當行刑,而法典,雨未晴,夜未明,勿行死刑,且明日,朔祭受香,初一日,地下日食齋戒,待無故日行刑之意,敢啓。傳曰,知道。
持平趙湜啓曰,韓錫祚事。見上請還收申範華減死絶島定配之命,拿鞫,以正王法。見上答曰,勿煩。
正言李文興啓曰,本院於申範華等請鞫之啓,初以嚴鞫論啓,而臣於昨日連啓也。誤以拿鞫書入,拿鞫之於嚴鞫,輕重有差,而莫重勘罪,矇然誤書,至於元成·立身等罪,以拿鞫捧傳旨,臣之昏謬不察之失,大〈矣〉,何可一刻仍冒於臺席乎?請命遞斥臣職。答曰,勿辭。
權珪啓曰,正言李文興,再啓煩瀆,退待物論矣。傳曰,知道。以上燼餘
上在昌德宮。停常參·經筵。
下直,三陟府使朴興文。
藥房都提調臣睦來善,提調臣李宇鼎,副提調臣李聃命啓曰,伏未審夜來,聖體調攝,若何?昨伏承啓辭之批,水剌厭進,似有一分差勝之效,惡心更不發作爲敎,不勝喜幸之至。小柴胡湯連日進御,益有差勝之效,而瘡癤之處,亦有完合之勢耶?臣等終宵耿耿,敢來問安。答曰,知道。水剌,與昨一樣,瘡癤,益漸消減矣。
中殿,藥房問安。答曰,知道。
傳于朴鎭圭曰,四次祈雨祭獻官以下,書啓。
以備忘記,傳于朴鎭圭曰,四次祈雨祭獻官臨城君熀,右參贊柳命天,各熟馬一匹,獻官都承旨李聃命,左承旨金海一,右承旨朴鎭圭,各半熟馬一匹,典祀官兼大祝直講韓沅,佐郞蔡獻徵,學正洪受禹,典籍柳世賓·李萬根,各兒馬一匹,監察及諸執事以下,各上弦弓一張賜給。
領議政權大運五度呈辭。入啓。傳于朴鎭圭曰,連觀呈告,不覺愕然失圖也。噫,卿試觀今日之時事,此果大臣丐閑之辰乎?艱虞溢目,國勢岌嶪,人心波蕩,世道陷溺,不啻如水就下,此正君臣上下精白一心,竭力圖治,夙夜匪懈之秋也。矧卿三朝舊臣,國家柱石,負一世之重望,爲寡昧之仰成,不幸奸壬濁亂,構捏百端,致令白首元老忠悃未暴,久勞南荒,追惟至今,慚悔曷諭?噫嘻,司馬相公復入,衛士加額,群賢彙進,政化更張,是宜元首股肱,一體相須,必以扶世道固國脈爲己任,而乃因一時之微恙,遽欲釋負而就閑,實非平日所望於卿者也。玆遣近侍,諭予至意,須體勤懇之意,亟斷巽辭之章,速出論道,以濟時艱。仍傳曰,遣承旨傳諭。
傳于朴鎭圭曰,今觀平安監司狀啓,客使不意出來,自前傳訃之行,例多急速,各站出待支供等事,必有未及之患,殊甚可慮,遠接使,卽爲差出,使之罔夜馳進,而畿邑·兩西未赴任守令,今日內辭朝,人馬未來邑,則給馬發送事,分付該曹。
備邊司啓曰,自前傳訃勅行,例必星夜治行,而京畿監司鄭維岳,有不得支勅之嫌,勢難在職,事勢急迫,不可等待其自處,鄭維岳,今姑改差,今日政,差出,其代,何如?傳曰,允。
院啓,庚申別科削罷事。見上臣等,以申範華等嚴鞫處斷事,累日論列矣。伏承聖批,立身·元成事,已賜允兪,王法庶可伸矣,輿情庶可快矣。獨於範華,有減死定配之命,臣竊惑焉。夫範華之罪,可勝言哉?挾詐譎之謀,而暗受凶胄之方略,假推步之術,而挑起妖堅之將心,强脅元老,上變書而起大獄,濫參勳籍,叨膴仕而享厚祿,此誠擧國之所共憤,寧有一毫可恕之端哉?大抵柟,一宗班也。柟之身命,範華虛爲而推之也。其勢不與堅同謀,則必是導堅爲奸,與人爲逆者可誅,導人爲逆者亦可誅,於此於彼,理宜難脫,況乎兇胄一箚,分疏範華,不遺餘力,以詗察之首謀,告變之元功,皆歸之於範華,當時範華之所以免罪而勘勳者,專賴於是箚之力,則到今又以是箚之故,反欲徑原而曲貸之者,寧有是理哉?範華之罪,實與元成·立身等,少無異同,而元成·立身則鞫問,範華則定配,輕重不能同得,處分有乖輿情,請申範華嚴鞫處斷,別單人極邊定配事。見上正言李文興,司諫權愭,竝引嫌而退。一字誤書,元非大段,嫌難處置,其勢固然,請正言李文興,司諫權愭竝命出仕。答曰,不允。處置事,依啓。
左議政睦來善箚子。大槪,臣達夜腹痛,終不得進參於問安,惶恐待罪事。入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭。
司諫權愭啓曰,臣衰病日㞃,不能行步,以此病勢,決難供職,玆尋病單,冀蒙恩遞,而還給之命,出於格外,臣誠惶震,只自縮伏,而顧此申範華等嚴鞫之請,臣亦與之聯名矣。昨見同僚,以一字誤書,引避退待,旣與之聯名,晏然處置,勢所不敢,而病情深痼,經宿之後,扶曳來避,所失尤大,請命遞斥臣職。答曰,勿辭,退待物論。當在初頭以上燼餘朝報
有政。以李觀徵爲吏曹判書。
備邊司啓曰,去年傳訃勅使出來事,狀啓入來之日,以進香陳慰使差送之擧,趁卽考例擧行之意,別爲傳敎矣。今此傳訃勅行,不多日內,當爲入京,進香·陳慰使,依前例趁卽差出事,令該曹擧行,何如?答曰,允。
又啓曰,卽接義州府尹·平安監司狀啓,則傳訃勅行,不意出來,接待等事,萬分緊急,遠接使則今方發送,而京畿各驛人馬,勢未及齊會,以兵曹兩驛馬,推移入把,咸鏡·江春兩道驛馬補把於兩西者,則今雖分付,勢難及期,而兩道,今年適値飢荒,別設之價,不可責出,依前例,黃海道則令本道兵營,除出軍木四同,平安道則以本司句管留儲兵營木六同出給,以爲兩道補把之代事,分付諸道,何如?答曰,允。以上備局謄錄
政事。李元齡爲高陽郡守,李萬林爲雲山郡守,金洪福爲定州牧使,沈梓爲左參贊,元子輔養官,李觀徵·閔黯·李玄逸差下事,承傳。李垍校正。郞廳金霔書。
上在昌德宮。停常參·經筵。
朔祭後,大殿·中殿,藥房·政院·玉堂·二品以上·六曹問安。答曰,罔極。
藥房啓曰,日氣沈陰,夜來,聖體調攝,若何?朔祭已過,伏想孝思,益復罔極,瘡癤之候,昨伏承日漸消減之敎,而劑入小柴胡湯,當盡於昨日,水剌厭進之候,未知何如,臣等不任憂慮,敢來問安。答曰,居諸遄邁,練期只隔數旬,哀慕皇皇,益復罔極,水剌厭進之候,日漸差勝,勿爲逐日問安。
右副承旨申厚命書啓,臣承命傳諭于領議政權大運,則以爲,臣齒髮已窮,疾病且篤,已無陳力供仕之望,而感激恩私,不敢決退,遲回因循,已至于今矣。自頃日以來,重以似瘧非瘧之疾,症情危惡,日就沈綿,此蓋由於今年酷熱,過飮水冷,積傷之餘,有此難醫之疾,八十之人,幾何不至於死也?以此症狀,萬無復起爲人之望,尋單請急,萬不獲已,而聖慈不諒,不但不賜允兪,千萬意慮之外,承宣來臨,十行溫綸,辭旨勤懇,擬之於不敢擬之人,諭之以不敢當之辭,臣於此,益復惶隕感結,不知涕淚之自零也。臣病重神昏,不能陳暴其萬一,謹當以一疏仰達云矣,敢啓。傳曰,知道。
府院前啓,日食齋戒,今日姑停。
領議政權大運箚子。大槪,籲呼彌懇,恩禮愈隆,賤疾危苦,無望陳力,乞蒙恩遞,以重國事事。入啓。答曰,省箚具悉卿懇。已諭如渴之志於昨日之批矣,卿胡不諒,連章祈免,若是其邁邁乎?心切愕然,無以爲諭,矧今客使渡江,廊廟多事,尤不宜一向引入,恝視國事,卿其須體至意,安心勿辭,亟斷來章,速出論道,以副上下之望。仍傳曰,遣史官傳諭。以上朝報
禮曹啓曰,以迎勅擇日單子,傳曰,在前傳訃勅使,疾馳而來,渡江後五六日或七八日內入京。今此迎勅渡江,若在於二十七八日之間,則入京吉日,自初八日排日,似遠,以初八日前,更爲擇日以入事,分付事,命下矣。更令日官推擇,則自初五日至七日,有大段拘忌,初三日·初四日,平吉云,而此兩日,則太似急迫,初五日·六·七日,則連有拘忌,實無推移之勢,前擇日中,以初三四日潻入,改書以入之意,敢啓。傳曰,知道。
又啓曰,今此勅使,雖以傳訃出來,接見之時,例行茶禮,則似不可廢,令都監及各該司,依戊辰年例,待候之意分付,何如?傳曰,允。
又啓曰,今此勅使,以傳訃出來,則入京後各宴,似不必受之,而彼或有提起之擧,則不無顚倒之患,依戊辰年例,令都監臨時觀勢稟處,何如?傳曰,允。以上禮曹謄錄
禮曹啓曰,今此傳訃勅使時,各樣儀注,令承文院撰寫之際,問禮官,旣已出去,令兵曹別定禁軍,撥馬下送,問禮官所到處傳給,何如?傳曰,允。
備邊司啓曰,本司武郞廳金允光,奔走勤仕,已滿十五朔,依例陞敍,或守令除授,捧承傳施行,何如?答曰,允。備局謄錄
迎接都監啓曰,臣等,會同開坐,啓下郞廳八員外,依前例五員加出,別單書入之意,敢啓。傳曰,知道。
又啓曰,自前傳訃勅行,則不設儺禮,今亦不爲設行之意,儐臣處知委,何如?傳曰,允。
又啓曰,卽見平安監司狀啓,上送路程記,則勅行,當於初五日入京,而初五日·六日·七日,皆有大段拘忌,初四日及初八日爲吉云。若於初四日入京,則事多罔措,終必狼狽,必於初八日入京事,開諭停當之意,令政院稟旨,急急發遣禁軍,下諭於儐臣處,何如?傳曰,允。以上迎接都監謄錄
上在昌德宮。停常參·經筵。
領議政權大運六度呈辭。入啓。傳曰,安心調理。
兵曹判書閔黯上疏。大槪,乞遞輔養官,以重其任,以安公私事。入啓。答曰,省疏具悉。今玆之命,實循公議,卿其安心勿辭。
吏曹判書李觀徵上疏。大槪,新授銓長之任,輔養之官,決非如臣癃病老醜者,所堪承當,懇乞亟賜遞改,以幸公私事。入啓。答曰,省疏具悉卿懇。今玆新命,實循公議,卿其安心勿辭,從速行公。
掌令金元燮,獻納南垕啓曰,臣等,頃以及第閔鼎重圍籬安置事,論啓,蒙允矣。今聞物議,以罪重律輕爲非,臣等論事乖當之失著矣,何敢一刻晏然於臺端乎?請命遞斥臣等之職。答曰,勿辭。
府前啓,請還收韓錫祚還發配所之命。請還收申範華減死定配之命,拿鞫處斷,以正王法事。新啓,綾原大君遷葬時,碑石·床石,纔因江華留守狀啓,有待秋成輸運之命矣。今聞階礎等雜石,以海船十七隻,運致京江,自畿營分定列邑,或轉載江船,泝流而上,或調發軍丁,曳運墓所云,臣等,不勝駭然之至。自前國葬時,浮石都監,必設於陵所便近之處,益爲省弊,大君墓所階礎雜石,獨於江都浮取,已極無理,況今客使入境,使命絡繹,畿民困頓,將不敢自保,而又發數千軍丁,使之水陸輸運,則已困之民,必致重困,請令該道亟停綾原大君墓所階礎等石物水陸輸運之擧,以除畿邑一分之弊。答曰,不允。末端事,旣已浮取之石,日子迫近之後中止,實涉狼狽,勿煩。
府·院合啓,請碧潼圍籬安置罪人閔鼎重按律處斷事。措語與七月十九日圍籬安置同
執義權歆啓曰,臣卽伏見兩司簡問,則乃圍籬安置罪人閔鼎重加律事也。鼎重之平生罪惡,誠難以一二數,而姑擧其大者言之,則黨助時烈,使虐焰滔天者,鼎重也,欺弄朝權,使國柄倒置者,鼎重也。惟其樂禍之心,老而冞篤,因結凶黨,廣布詗察,謀害士類,屠戮搢紳,國人所共憤,天討之罪,必加於今日,合司之請,斷不可已,而第臣於此論,有不敢可否者,臣曾於戊午年間,忝在諫職,論黜鼎重,鼎重,因此蓄憾,必欲重傷而後已,逮至庚申得志之後,初擧臣敬差時事,挺身請拿,而中歸爽實,旋卽放釋,則又與罪人壽恒,同入筵席,陷之以冒赴監試,終至於削科編配,臣之坐此廢錮,首尾十年,則鼎重之報臣,蓋亦深矣。今當討罪之日,逞憾修郤,一如鼎重之所爲,臣實恥之,而公議方張之日,嫌不可聯名,則其在臺體,決難仍冒,請命遞斥臣職。答曰,勿辭,退待物論。
院啓,庚申別科罷削事。申範華事。別單人等事。竝見上答曰,勿煩。
吏曹口傳政事,以沈受亮爲驪州牧使。以上朝報
禮曹啓曰,卽接社稷署牒報,昨日戌時量,本署樂工廳五樑閣三間,遇風頹壓,材瓦盡爲破碎云,極爲驚駭。社稷異於宗廟,慰安祭,曾無設行之例,而所頹之閣,不可不趁時修改,別定監役官,監董之意分付,何如?傳曰,允。
迎接都監啓曰,卽見平安監司狀啓,則以爲,勅使見官禮及宴享茶啖,一倂停止,且言迎勅禮節接待等事,一依上年例爲之云。接見之時,例行茶禮,依上年待候之意,分付各該司,房排襦衾等物,亦依上年例,皆白色爲之,勅使接見時,上年則舖陳席縇,皆以藍色磨鍊擧行,而今則彼此俱在國恤中,亦以白色爲之,而以此意,分付遠接使,使之竝爲言及,何如?傳曰,允。
禮曹啓曰,今此迎勅節目,一依甲寅年及戊午年皇后傳訃勅使時例,自上以黑團領袍迎勅事,磨鍊,啓下矣。卽接迎接都監草記,平安監司狀啓內,以爲迎勅禮節,一依上年例爲之云。上年太皇太后喪傳訃時,則自上以黲袍迎勅,仍以其服擧哀,今此傳訃,乃是皇后之喪,則自上迎勅服色,似當從甲寅·戊午之例,而勅使,旣以迎勅禮節,一依上年例爲言,則依其言施行,亦似無妨,迎勅服色,原節目中,改付標,遠接使處,以此意急急下諭,使之言及於勅使,何如?傳曰,允。以上禮曹謄錄
藥房啓曰,今此勅使在館時,三門把守假都事三員,令該曹趁卽差出,以爲習儀時分差調用之地,何如?傳曰,允。
又啓曰,三省罪人白守奉·至連等,旣已正刑,其妻子財産,令該曹依律擧行,何如?傳曰,允。以上禁府謄錄
吏曹口傳政事,以郭翰邦爲雲山郡守。
迎接都監啓曰,盤膳色郞廳司贍寺主簿趙嗣文,方患痢疾,勢難行公,軍色郞廳司䆃寺主簿禹鼎九,前已受由下鄕云,竝姑改差其代,以掌隷院司評柳敬益,掌樂院主簿宋世貞差下,使之察任,何如?傳曰,允。
又啓曰,勅使在境,則每宿站,必一馳啓,中火所有事則馳啓,例也。今此勅行,急於星火,平安監司,雖未及出待於灣上,各站,想必續續報知,而灣上以後宿站之啓,旣不能趁時來到,嘉山宿所〈所〉修之啓,第四日始爲入來,嘉山以後止宿狀啓,尙無聲息,撥路稽緩,至於如此,凡係接應之事,無以豫探,及時備待,事甚未便,兩西及京畿監司,竝推考,稽傳撥將,令各其道査覈治罪,何如?傳曰,允。以上迎接都監謄錄
上在昌德宮。停常參·經筵。
藥房啓曰,秋宵連宵,日氣不適,伏未審聖體調攝,若何?水剌厭進之候,日益差勝,而瘡癤處,亦至完合之境耶?臣等不勝憂慮,敢來問安。答曰,知道。水剌日漸差勝,瘡癤幾至完合矣。
中殿,藥房問安。答曰,知道。
左議政睦來善箚子。大槪,賤疾復劇,情勢難安,乞賜遞改,以尊朝廷事。入啓。答曰,省箚具悉卿懇。所患如此,予甚慮念,從容調理,神明所扶,勿藥有喜,何用過辭至此乎?金元燮事,辭涉謬戾,此不過年〈少〉氣銳之致,於卿何足介意哉?卿其安心勿辭,益加善攝。仍傳曰,遣史官傳諭。
獻納南垕啓曰,閔鼎重負犯,固已聖明之所洞燭,國人之所共誅,前後合辭之請,實循公共之議,臣只知此論之不可終已,且念伊日大臣之斥,本無深意,故尋單累日,黽勉出仕,昨與諸僚,敢陳加律之啓矣。不料大臣上箚,攻斥不饒,臣之沒廉隅壞事體著矣。請命遞斥臣職。答曰,勿辭,退待物論。
掌令金元燮啓曰,臣詣臺廳,卽見左議政箚本,臣心骨俱寒,不覺氣死,驚惶震懼,無所容措。臣本孤蹤,性又懦耎,尋常朋友之間,亦不能相較相辨,則大臣是何等位重,是何等尊重,臣敢擠踏之,脅持之,輕蔑若箚中所陳者然哉?伊日臣之引避於榻前也。其中所謂局史臺臣,必隨事稟議于大臣,然後方可論列,則適足爲承望之歸云者,蓋爲此,則其流弊,將如此而已,非有一毫侵斥之意,而今大臣以爲,斥之若奸。噫,大臣之所以爲言,豈臣之本情也哉?臣退待之後,謬爲玉堂之請出,則臣之情勢,萬倍憫蹙,臣雖無狀,亦豈不知君命之至嚴,而召牌之下,竟闕趨走,陳疏未徹,又不敢自安,連尋長單,縮伏是事,累日之後,始爲黽勉出仕,其有萬一彷彿於不知被斥之爲嫌,揚揚復出,少無引咎之語者乎?事之是非,姑置勿論,大臣之斥,旣峻且嚴,況伏見聖上答大臣之批,亦以臣謬戾,臣之罪益著矣。臣何敢一刻苟冒於臺席乎?請命遞斥臣職。答曰,勿辭,退待物論。
禁府啓曰,卽見本府都事申暘狀啓,則罪人李元成,知機逃躱,所居一村,盡爲空虛,亦無親族云,事極驚駭。聞元成之妾,方在城中,令該曹爲先囚禁,其容貌疤記,無以詳知,問於忠勳府,急速知委於左右捕盜廳,及八道監司·三道留守,另加物色,期於跟捕,何如。傳曰,允。
京畿監司書目,楊州呈,以祭酒李玄逸辭職上疏上送事。啓。答曰,省疏具悉卿懇。已諭至意於前疏之批矣。卿胡不諒,連章撝謙,若是其邁邁乎?心切愕然,無以爲諭,卿其安心,勿爲過辭,從速上來行公,以副士林之望。以上朝報
有政。吏批,以沈最良爲兵曹佐郞,李允修爲校理,洪宇勳爲南部主簿,李玄逸爲大司憲,柳命賢爲工曹參判,宋尙周爲順天府使,姜鋧爲承旨,典籍單,朴見善。
兵批,以睦天翊爲內禁將,金時達爲天水僉使,尹濟萬爲都摠經歷,李光震爲滿浦僉使,權擇爲北虞候,李時益爲平南萬戶。
上在昌德宮。停常參·經筵。
領議政權大運七度呈辭。入啓。傳曰,安心調理。
持平趙湜啓曰,臣忝叨臺閣,殆將半歲,碌碌隨人,冥行墒埴,嘗自愧恧于中,再昨同僚,有傳啓之簡,旣書謹悉,繼有簡問之事,卽引避後加律之論也。臣知峻發之公議,不可沮撓,又書謹悉矣。意外同僚,重被大臣之非斥,引避退待,臣當處置,而第臣旣參其論是臣心以同僚爲無所失也。復出揚揚,輕蔑朝廷,爲同僚之斷案,則隨其人參其論者,亦一串耳。何敢自以爲獨無所失,而晏然處置乎?請命遞斥臣職。答曰,勿辭,退待物論。
平安監司書目,勅行,初一日肅川止宿,初二日中和止宿事。
驪州牧使沈壽亮,謝恩後,仍爲下直。以上朝報
禮曹啓曰,今此皇后之喪,進香禮物,依戊午年例,磨鍊,啓下矣。祭文,令藝文館豫爲撰出,而祭需封裹時,依前例當爲看品,所盛櫃子,函袱諸具,亦令戶曹及各該司急速精備擧行之意,分付,何如?傳曰,允。禮曹謄錄
上在昌德宮。停常參·經筵。
藥房啓曰,雨後日候不齊,聖體調攝,若何?水刺所進,益加差勝,瘡癤之處,快至完合否耶?臣等不勝憂慮,敢來問安。答曰,知道。水刺幾盡如常,瘡癤亦已完合,勿爲問安。
中殿,藥房問安。答曰,知道。
遠接使書目,勅行,初三日鳳山止宿事。
黃海監司書目,兔山縣監李守長,見失誣獄罪人,緩緩來報,情狀可痛,爲先罷黜,罪狀,令攸司處置事。
前禮曹參判李玄逸上疏。大槪,昨在楊州,再有封章,辭免春官小卿之命,連承不允之敎,不敢留滯,還至郊外,方欲復申前懇,千萬夢寐之外,又承都憲之命,神魂飛越,無地自容,敢此祈叩,冀蒙鐫改,以重名器,以安私分事。入啓。答曰,省疏具悉卿懇。風憲之長,捨卿其誰?須體至意,安心勿辭,從速入來行公。
司諫權愭啓曰,臣性本疎懦,重以衰病,何嘗有一分風力,上可以匡救君德,下可以糾劾官方耶?況今兩司多官,重被大臣之斥,引避退待,臣當處置,而掌令金元燮,卽臣之女婿也。有不敢處置之嫌,何敢一刻仍冒?請命遞斥臣職。答曰,勿辭,退待物論。
政院啓曰,兩司多官,久未處置,事甚未安,諫院之官,朝者,竝請牌招矣。大司諫李玄紀,以家有拘忌之疾,來到闕門外,陳疏退去,司諫權愭,承牌來詣,引避退待,正言李文興,牌不進,不但趁不得處置之爲未安,明日擧動,兩司之官,將不得備員,正言李文興,更爲牌招,何如?傳曰,允。
左議政睦來善,右議政金德遠,請對入侍。入侍時,金德遠曰,小臣,萬萬無似之人,亦在大臣之後,如是仰達,極知惶悚,而人君之於大臣,必優待而委任,然後方可以上下相得,責其報效矣。領相年今七十八歲,左相年今七十三歲,俱以耆老之臣,精力尙旺,爲國盡瘁,此實稀貴之事也。領相,感激恩遇,不憚勤勞,今始呈告,蓋欲遂其退休之計,釋負就閑,自爲計則得矣。其如國事何哉?其所去就,係國輕重,尤當盡其優待之道,以爲敦勉之地矣。上曰,領·左相,俱以耆年,爲國柱石,勤勞王室,予心喜悅,何可勝言?予已有別禮恩典之命,而未果矣。今欲施之,何如?德遠曰,雖不明白下敎,聖意所在,槪可知矣。事係恩典,自下雖不敢請,七十杖於朝,卽禮經之語,而且以祖宗朝故事言之,雖位不至於大臣,若年德俱尊,則亦有賜杖之例矣。上曰,前例旣如此,且禮有大夫七十而不得謝,則必賜几杖之文,領相處,令該曹特賜几杖。德遠曰,纔於備局之坐,見京畿監司報狀,則以爲,綾原大君遷葬時,其子靈豐君支供,自楊州獨當,而其勢難堪,當此勅行之時,亦難分定於各邑,不可不變通云云。蓋外朝之臣,則凡掃墳歸葬等事,受由下鄕,其丘墓所在之邑,則例不受供矣。靈豐君,爲營遷厝,留滯已久,前頭完役,其日尙遠,以一邑之力,許多供饋,誠難獨當,依山陵監董時堂上例,官給糧料,定送刀尺,以爲支供之地,則可除一分之弊矣。上曰,依爲之。吏曹判書李觀徵牌招察任事,榻前下敎。
備忘記,近來牌不進之弊,愈往愈甚,殊可寒心也。正言李文興,不念處置之爲重,一日之內,再違召命,其在分義,豈容若是?不可無糾警之道,遞差。
備忘記,卿之引入,殆浹二旬,私心之缺然,公務之多滯,已不可言,而日昨別諭,備悉決不可捨予決退之意矣。誠意未孚,造朝無期,是何君臣間情志之不通,一至於此耶?慙靦之極,實不知所以爲諭也。矧今客使近京,酬應多滯,卿以首揆,尤不宜一向引入,恝視國事也,明矣。玆遣近侍,申誥予意,卿其安心勿辭,亟斷來章,與近侍,從速偕來,以副如渴之望事,遣承旨,卽往傳諭于領相。
吏曹判書李觀徵上疏。大槪,臣於病伏中,旣承溫批,繼有召命,嚴畏分義,不得不扶曳來詣闕門之外,更陳危懇,亟許罷退,仍治臣罪事。入啓。答曰,省疏具悉卿懇。天官之長,不可久曠,卿其安心勿辭,强疾行公。
入侍時,金德遠曰,輔養官旣出之後,宜有進見時處所及節目,而當有廳號之稱,故敢此仰達。上曰,元子非講學之時,故姑爲勿設之意,曾已下敎矣。大臣所達,誠是。今若設廳,稱號何以爲之則可耶?睦來善曰,進見節目,當待領相出仕,與輔養官相議,別單啓下,至於廳號,則以輔養廳稱之,未知,何如?上曰,廳則以輔養廳稱之,節目則待領相出仕,與輔養官相議磨鍊,別單啓下,可也。
遠接使書目,勅行,初四日平山止宿,而初八日入京事,更爲停當事。以上朝報
入侍時,睦來善曰,江華自是保障重地,戶曹及各軍門,輸置銀布於其處,以爲緩急之需,此實出於此慮,而近聞戶曹判書吳始復之言,則戶曹輸送之物,甚爲虛疎,下送郞官,一一反庫,則前後所送銀布,向時多用於不當用處,大爲欠縮云,豈不寒心哉?江華曾無戶曹庫舍,而曾忝戶曹判書時,自京輸送材瓦,造作其庫舍,下送銀子一萬四千兩,木二千八百六十六同十六疋,藏置其庫中,此則戶曹之庫也。不知何時,留守不稟戶曹,擅自開閉其庫,至於本府之布物,混置其中,使監色庫子輩,任自出入,戶曹所送元木五同,空然欠縮,豈不痛惡乎?其見偸五同之木,則卽今本府,分徵於前後監色庫子等處,報戶曹,然後下送戶曹,郞廳,看審其木品,入置其庫中,封鎖着標,持來開金,以杜奸吏輩偸竊換木之弊,宜當。戶曹別儲銀布,自今以後,切勿那移出用事,永爲定式施行,亦宜矣。金德遠曰,曾聞金錫胄赴燕時,戶曹銀八千兩,木數十同,啓請許貸於帶去員役等處,尙有未捧者,左相所達,誠然矣。來善曰,問于戶曹,則未捧之銀,至於三千八百兩之多云。事極寒心,更令戶曹査出未捧實數,負債七人等,令刑曹準數督捧,移送戶曹,使本曹郞廳,領去江華,入藏庫中,宜矣。上曰,大臣所達,誠然,依爲之。戶曹謄錄
兵曹口傳政事,以李時格·黃聖龜爲羽林將。
迎接都監啓曰,卽接遠接使移文,則勅使初八日入京事,旣已停當云,以此日入京之意,遠接使處回移,京畿及各該司,亦爲分付,何如?傳曰,允。迎接都監謄錄
上在昌德宮。停常參·經筵。
遠接使書目,勅行,初五日開城府止宿事。
玉堂箚子。大槪,請執義權歆,掌令金元燮,獻納南垕,持平趙湜,正言尹鼎和,司諫權愭竝命出仕事。入啓。答曰,依啓。
同副承旨姜銑書啓,臣承命往諭于領議政權大運,則以爲,臣病伏垂死之中,猶以釋負就盡爲祝矣。不圖今者,特下備忘,承旨來宣,辭旨勤懇,有踰於耳提而面命,臣感激惶悚,不知死所。卽今客使將到,朝家多事,而臣偃臥私室,一向呈病,其分義之未安,臣非不知,而舊病沈綿,新恙危篤,眞元日敗,貼身床席,決無復起爲人之望,臣辭愈懇,恩禮彌隆,只恨臣平日事君無狀,不能見信於君父,而天日之明,未燭於下情也。臣之精神筋力,如可以與承旨偕進,何敢飾辭虛讓,强聒於宸嚴之下哉?近侍,決不可久住私室,以待臣病之差歇,伏乞還收偕來之命,以安微分,幸甚。臣當以一疏,畢陳微悃云。臣旣承偕來之命,故以聖敎,反覆敦諭,而卽今病勢,似難起動。且將欲陳箚云,臣亦不可一向留待,何以爲之?敢稟。傳曰,才附虛佇之意於近侍之行矣。幡然改圖,方切懸企,誠意未孚,巽辭愈懇,造朝愈邈,益用慙赧,寧欲無言,至於卿之宿患,予非不知,而筋力尙旺,將攝已久,神明所扶,庶見勿藥之效矣。卿其體寡昧勤懇之志,念古人盡瘁之義,更勿撝謙,與近侍從速偕來,勉副至望事,更往傳諭,必與偕來。
同副承旨姜銑書啓,臣更爲敦諭于領相,則以爲,臣猥將微懇,附呈於承宣,以爲轉達宸嚴,冀蒙矜憐之恩矣。誠意淺薄,未格天心,溫輪復降,天語丁寧,臣感激涕泣,不知死所。臣如有一分自力之勢,承旨經宿留待,曾所未聞之擧,何敢偃蹇自便,終陷於違慢之誅哉?卽今病勢,實難起動,近侍之所親見而憐愍者,臣雖無狀,托稱有病,近侍,豈肯顧恤老臣,終爲讆言,以自陷於欺君之罪哉?臣若賴天之靈,更加調息,少須臾無死,則俟病少間,豈無造朝之日,而必於今日,與承旨偕進,斷無其路。今此異數,雖出於寵待之至意,而一向敦迫,抑恐非禮使之道也。伏乞卽命召還承旨,使臣得以安意假息,以爲承命之地,不勝幸甚。臣伏地惶悚,不知所達云。卽今病勢,似無趁卽與臣偕進之勢,而以臣之久爲留待,尤爲惶愍,且有疾病少間造朝之語,一向敦迫,亦似未安,臣似當爲復命,而旣有必與偕來之敎,何以爲之?敢稟。傳曰,今觀書啓,有俟病少間造朝之語,予心之欣喜,曷可云諭?此時思想,不啻大旱而雲霓而已,卿其須體此意,亟斷來章,俟得少間,趁擧動前速出行公,以副至望事,傳諭後復命。備忘記,朝家之待年老大臣,事體自別,領相出仕時,除肅拜事,史官傳諭。以上朝報
禮曹啓曰,進香使齎去禮物中,乾柿子十貼封裹事,依謄錄磨鍊矣。乾柿新者,未及産出,舊産則色俱變,不合封進,以榛子十斗,代封宜當,原單子中,改付標以入之意,敢啓。傳曰,知道。
又啓曰,進賀兼謝恩陳奏奏請使方物封裹,以今八月初八日,啓下矣。與勅使入京日相値,方物封裹,進定於初七日宜當,以此日子,知委於各該司,何如?傳曰,允。以上禮曹謄錄
禁府啓曰,以平安監司狀啓,刑曹粘目前雲山郡守申漢章,黃海監司狀啓,刑曹粘目前兔山縣監李守長等,移本府處置事,允下矣。申漢章·李守長,方在任所,依例發遣府羅將,拿來,何如?傳曰,允。禁府謄錄
迎接都監啓曰,軍色郞廳兵曹正郞李俊,身病猝劇,勢難察任,卽爲改差,其代,以兵曹佐郞成任差下,仍察軍色之任,何如?傳曰,允。迎接都監謄錄
上在昌德宮。停常參·經筵。
辰時,日有重暈,內暈有右珥。
領議政權大運箚子。大槪,恩數稠疊,病未出謝,明日擧動,無由進參,惶悚罔措,且不敢當之異數,猥加萬不近之身,益復駴蹙,敢陳血懇,冀蒙遞改,因收盛典事。入啓。答曰,省箚具悉卿懇。已諭如渴之意於前後之批矣。復何多誥?積瘁之餘,所患如此,雖不得進參於陪從之列,決不可不强疾入參於接見之時,以慰虛佇之意也。至於七十而不得謝,則賜之几杖,載在禮經,況卿,三朝元老,年德俱尊,其進其退,關係非細,則今玆恩命,亦云晩矣。寧有一毫不安之嫌乎?卿其須體至意,安心勿辭,速出論道,無孤企望。仍傳曰,遣史官傳諭。
備邊司郞廳,以左右〈相〉意啓曰,罪人李元成之亡命,誠極驚駭,不可不趁卽譏捕,以正王法,而以該府循例啓辭,外方似不必着實擧行矣。如此罪人,若有捕捉者,則有論賞之擧,而今此元成,則情狀切痛,不可以等閑罪人處之,依有偵譏捕時懸賞之例,如有捉告之人,則以實僉知除授,木綿五同賞給之意,竝其容貌疤記,一一知委于開城府·江華府·廣州府及八道,使之布告于窮僻村巷,及各處寺刹,俾爲期於必捉之地,何如?傳曰,允。
遠接使書目,勅行,當日申時量,到弘濟院事。
明日郊外延勅擧動時,出宮,初嚴寅正三刻,二嚴卯初二刻,三嚴卯正一刻,開門罷漏後。以上朝報
有政。
禁府啓曰,去七月二十二日榻前疏決時,時囚罪人光善副正漳放送後問啓事,承傳,啓下矣。今日當爲捧招以入,而本府無放送後捧招之規,漳,卽爲拿入,捧招後放送之意,敢啓。傳曰,知道。禁府謄錄
吏批,以柳命賢爲禮曹參判,吳相玉爲顯陵參奉,鄭善鳴爲掌令,成厚錫爲兔山縣監,李德龜爲孝陵參奉,李萬根爲監察,李后沆爲副應敎,沈榰爲濟用奉事,金運商爲翼陵參奉,姜鋧爲刑曹參議,許款爲持平,尹庶績爲工曹佐郞,成瓘爲正言,李宇晉爲兵曹正郞,柳世鳴爲兵曹正郞,奉敎單蔡成胤。
上在昌德宮。停常參·經筵。
大駕詣慕華館。入幕次後,藥房·政院·玉堂問安。答曰,知道。
大駕詣明政殿。入幕次後,藥房·政院·玉堂問安。答曰,知道。
接見後,藥房·政院·玉堂·二品以上·六曹·大司憲問安。答曰,知道。
領議政權大運箚子。大槪,昨承勤敎,而病未造朝,益增悚惶,置身無地,伏乞亟還成命,仍遞臣職,以安微分,以重國事事。入啓。答曰,省箚具悉卿懇。已諭於前後箚之批矣。卿胡不諒,連章過辭,至此乎?心竊觖然,無以爲諭,疾病未瘳,不得進參,勢固然矣。有何所傷?卿其安心勿辭,俟病少間,速出論道,以副如渴之望。仍傳曰,遣史官傳諭。以上朝報
禁府啓曰,今七月十八日,大臣·備局堂上引見入侍時,故判書吳挺昌及趙䃏·趙挺時等還收緣坐,逆柟,除其緣坐事,命下矣。各人等緣坐定配人等放送之意,知委配所各道,何如?傳曰,允。
又啓曰,罪人朴廷藎,嚴刑十一次,毒氣上衝,去夜五更量,物故,令漢城府檢屍之意,敢啓。傳曰,知道。禁府謄錄
傳曰,謝恩使行期,只隔數日,而傳訃勅回還之期,亦在三四日之後,兩行一時相値,各驛夫馬之苟簡,列邑民力之凋弊,固已慮之矣。今觀京畿監司狀啓,則今此謝恩使員役所騎,以刷馬募立之意,有所陳請,而刷馬入把,不無顚仆狼狽之患。且使行旣已退行,則又爲差退,亦無所妨,念後更爲擇日事,分付該曹。備局謄錄
迎接都監啓曰,卽者勅使,來入館所矣,敢啓。傳曰,知道。
又啓曰,勅使到館所後,使差備譯官,請行見官禮,則勅使以爲,不但驅馳之餘,身甚疲困,雨勢如此,見官禮,特爲停止云矣,敢啓。傳曰,知道。
又啓曰,勅使旣入館所,各色郞廳,依例輪回直宿之意,敢啓。傳曰,知道。
又啓曰,勅使入京日茶啖,依例備待於闕內矣。使之待候於館所,故到館所後,卽爲入啓而,館中茶啖,亦爲排入之意,敢啓。傳曰,知道。
又啓曰,宴享色郞廳禮曹正郞崔嵩齊,有病不能仕進,今姑改差,其代,以禮曹佐郞鄭䎖差下,使之察任,何如?傳曰,允。
又啓曰,卽者差備譯官來言,勅使以爲,開閉門時,只令放砲,勿爲動樂云矣,敢啓。傳曰,知道。迎接都監謄錄
上在昌德宮。停常參·經筵。
藥房啓曰,伏未審夜來聖體,若何?累日調攝之餘,昨緣延勅,冒雨動駕,行禮接客,亦勞聖躬,不瑕有傷乎?臣等終宵憂慮,敢來問安。答曰,知道。無事矣。中殿,藥房問安。答曰,知道。
領議政權大運箚子。大槪,曠世異數,決難承當,更陳血懇,冀蒙還收,乞遞臣職,以安微分事。入啓。答曰,省箚具悉卿懇。予意已竭,而卿辭愈懇,只恨誠信之未孚而已,夫復何言?今玆恩典,意非偶然,且遵古禮,則雖日呈三單,決難勉從,卿其須體此意,安心勿辭領受,速出論道,以濟時艱。仍傳曰,遣史官傳諭。
全羅道樂安幼學李斗光上疏。大槪,敢陳蒭蕘之說,以備財擇事。入啓。答曰,省疏具悉。憂愛進言之誠,予用嘉之,改撰一款,事體至重,當與廟堂熟講,而李尙眞事,自有朝廷公議,此非草野之所與論也。以上朝報
備邊司郞廳,以左右相意啓曰,謝恩使行期與使行,一時相値,念後更爲擇日事,命下矣。謝恩之行,遷就至今,其在事體,已極未安,旣兼陳奏之後,尤不當遲延,而從前差退,爲慮員役之弊矣。今則行期只隔數日,咨文旣已安寶,方物又爲封裹,若又退行,則許多咨奏勢將改備,方物看守之際,亦極可憂,雖以站路之弊言之,各邑守令,方以支勅出站,因便支供,可以省弊。且各處夫馬,想已整頓,今若撤還,念後又爲出站,則其所以軫念者,適足以貽弊,在前使行疊到之時,堂下員役之以刷馬入把者,自有流來之規。此則不必爲種種事勢,決難又退行期,廟堂諸意,皆如此,依前定日拜表,何如?傳曰,事勢如此,廟議僉同,則有難終守己見,依啓辭爲之。
政院啓曰,大典營繕條云,宮闕則典涓司分掌,小注曰,本曹官員二人,分掌檢察,又於乙亥年受敎內,闕內修理等事,一依大典,工曹營造色郞廳,每於月朔,率典涓司官員,一一看審,如有破毁修理之處,別錄單子,呈于政院,着名於置簿冊,政院,分付於紫門監,工曹及典涓司,趁時修改,不淹時日,可見立法申明之意,而因循廢閣,慢不擧行,誠極寒心矣。臣於今日問安時,目見敦禮·宣政兩門階級,盡爲動退,幾至傾圮,令該曹斯速擇日修改,此外諸處,亦爲一一看番,趁卽修理,自今以後,大典及受敎內辭意,更爲申飭,着實擧行,而此後如有如前之弊,則當該官吏科罪事,定式施行,何如?傳曰,依啓。以上禮曹謄錄
迎接都監啓曰,空日別雌牛依例入給之意,言及於通官,則勅使以爲,當此國恤,傳訃之行,不可宰殺牛隻,別雌牛宰殺,特爲停止云矣,敢啓。傳曰,知道。
又啓曰,卽者勅使所求鳥銃試放次,善放砲手待令云,分付入送之意,敢啓。傳曰,知道。
又啓曰,今日乃是空日,別茶啖依例入給之意,敢啓。傳曰,知道。
又啓曰,卽者通官輩,招致差備譯官,十一日當爲回還之意言及云,待其路程記書出後,自都監,依例爲先請留之意,敢啓。傳曰,知道。
又啓曰,在前勅使在館時,不受宴享,則例有遣大臣設行茶禮之規,明日當行茶禮,而卽者通官等,言于差備譯官曰,當此國恤傳訃之時,別雌牛,亦令勿入,則況大臣茶禮,何可設行乎?勿爲待令云矣,敢啓。傳曰,知道。以上迎接都監謄錄
上在昌德宮。停常參·經筵。
傳曰,前以朴尙漢事,降其邑號矣。向日筵中,旣已伸雪,則所居淸州邑號,不待年限,卽當還陞,而其後屢次開政,尙無擧行,今日政,復其邑號·道號。
義禁府啓曰,綱常罪人千命,依刑曹啓目,移囚本府,三省推鞫,何如?傳曰,允。
政院啓曰,綱常千命三省推鞫時,兩司進參事,城上所,牌招言送事,敢啓。傳曰,知道。
又啓曰,綱常罪人千命三省推鞫時,何大臣進去乎?傳曰,右相進去。
禮曹啓曰,極無極備,損傷禾穀則一也。近來陰雨,殆至半月,乍晴旋注,開霽無期,旱餘稍蘇之穀,又將有沈沒腐傷之患,言念民事,誠可渴悶,祈晴之擧,不容少緩,四門禜祭,不卜日,來十二日受香,十三日爲始,三日而止事,知委各該司,何如?傳曰,允。
禁府,省鞫問事郞廳二,李允修·申㶅差下。啓。
政院啓曰,今日綱常罪人千命三省推鞫時,兩司城上所進參之意言送事,牌招矣。憲府之官,互相推諉,闕門垂閉之後,始以掌令鄭善鳴牌不進,來言,推考傳旨,今纔捧入,而闕門已閉,不得更爲牌招,明日待開門,牌招言送之意,敢啓。傳曰,知道。
又啓曰,玆者掌令鄭善鳴,牌招不進,故一邊捧入推考傳旨,而明日待開門,更爲牌招之意,啓稟矣。閉門之後,掌令鄭善鳴,承牌來詣闕門之外云,極以爲怪。問其委折,則憲府下吏,慮有生事之弊,旣納之牌,還爲持去,故善鳴,意以爲再招,今方來詣云。莫重命牌,下吏不告本院,任自持去之狀,極爲驚駭。當該憲吏,令攸司囚禁科罪,而本院,矇不致察,致令憲吏,任自持〈去〉,不勝惶恐,掌令鄭善鳴,旣已來詣闕門外,何以爲之?敢稟。傳曰,依啓。鄭善鳴,明日牌招,言送。
又啓曰,卽者禁府郞廳,以委官意來言,綱常罪人千命,推鞫事,命下,而今日日勢已暮,十一日拜表,十二日國忌齋戒,十三日國忌正日,十四日望祭受香,十五日秋夕祭,自今日至十五日,不得開坐,待無故日開坐之意,啓達云,故敢啓。傳曰,知道。以上朝報
有政。吏批,以許䎁爲社稷參奉,朴世左通禮,安健之爲禮曹佐郞,李煿爲右通禮,鄭維岳爲工曹參判,金鳳至爲水運判官,權歆兼西學敎授,李瑞雨爲承旨,李壽徵爲司藝,柳星三爲司䆃正,申㶅爲修撰,沈橃爲校理,典籍單呂聖擧。
迎接都監啓曰,勅使回還路程記,纔已書出,故臣等,進詣館所使差備官,措辭請留於勅使,則答以俺等,驅馳之餘,豈不欲旋爲遲留,而急速往返,旣有帝命,有難任意遲滯,玆不得少留,還切惶悚云,似當依前例,別遣近侍·大臣·中使,請留之意,敢啓。傳曰,知道。
政院啓曰,臣承命詣館所,以請留之意,言于譯官,使之傳于勅使,則勅使以爲,國王勸留之意懃懇,俺等亦有缺然之心,非不欲加留一日,而歸程甚急,不得承敎,還切未安云矣,敢啓。傳曰,知道。遣大臣請留。
迎接都監郞廳,以右議政意啓曰,臣來詣館所,令差備譯官,措辭請留,則勅使以爲,國王,曲爲軫念,又遣大臣,勤懇請留,俺等,行期雖甚忙迫,當爲之留一日云,而在我之道,不可廢閣前例,趁明朝,更遣中使請留,似不可已,敢啓。傳曰,知道。
又啓曰,右議政,來詣館所,令差備譯官,措辭請留,則勅使以爲,國王,曲爲軫念,又遣大臣,勤懇請留,俺等行期,雖甚忙迫,當爲之留一日云。故大臣退出矣,敢啓。傳曰,知道。
又啓曰,卽者差備譯官來言曰,副勅,上年落馬脇痛,帖以膏藥矣。今則痛勢不歇,且已願見御醫診視,俾得治療云。勅使欲見者,係是御醫,何以爲之乎?敢啓。傳曰,依例入見,可也。
又啓曰,御醫李命常,診視副勅後退出矣,敢啓。傳曰,知道。
傳曰,曾前勅行回還時,有郊外擧動之擧矣。勅使,十一日當發云。依例請留,當發日停當之後,郊外擧動與否,都監,亦依前例,探問稟啓,可也。
又啓曰,曾前勅使回還時,有郊外擧動之擧,勅使,十一日當發云。依例請留,當發日停當之後,郊外擧動與否,都監,亦依前例探問稟處,可也事,命下矣。當發日停當後,依聖敎探問,而取考謄錄,則遣近侍,以聖候未寧,不得臨見館所之意措辭,有傳告勅使之例,今亦似當依此擧行,令政院稟處,何如?傳曰,允。
政院啓曰,以迎接都監啓辭,令政院稟處事,允下矣。臣取考戊辰年傳訃勅謄錄,則曾無以不得臨見館所之意,有所傳告,直以不得出送郊外之意,遣近侍,措辭傳告于勅使而已。今亦依此例,待勅使回程日停當,直以不得出送郊外之意,遣近侍措辭傳告爲可乎?敢稟。傳曰,其在主人之道,直以不得出送郊外之意,每每防塞,旣非古規,亦未妥當,不可以一時之事,援以爲例也。
迎接都監啓曰,卽因政院,直以不得出送郊外之意,遣近侍措辭傳告之啓,以其在主人之道,直以不得出送郊外之意,每每防塞,旣非古規,亦未妥當,不可以一時之事,援以爲例事,批下矣。依前草記,以聖候未寧,不得臨見館所之意,遣近侍,措辭傳諭於勅使之後,仍令譯官輩,以聖上,將擬祗送於郊外,而玉候方在未寧中,極以爲悶等語,善爲開諭,則發其言端,似爲順便,亦合於待客之道,何以爲之乎?敢啓。傳曰,依爲之。
又啓曰,卽者差備譯官來言,禮單馬,勅使親自騎馳,鳥銃,亦爲親放云矣,敢啓。傳曰,知道。
又啓曰,今日乃是空日,別茶啖,依例入給之意,敢啓。傳曰,知道。
政院啓曰,臣馳往館所,以上敎措辭,使譯官傳言于兩勅曰,使華遠臨,今將復路,禮當就見於館所,而不幸有疾,調治數日,尙未差可,不得就見,心切未安,且甚觖然云,則來傳答語曰,伊日郊外出迎,又於闕中行禮時,登降殿陛,俺等,固已慮勞動有傷矣。今聞未寧之候,不勝慮念,患候如許,何可來臨,連日下問,又勤致意,感謝不已,明當發行,不得謁見而去,惟願平安云。譯官輩,仍以自上將擬祗送於郊外,而夜間平復難期,極以爲悶等語,言及,則不待辭畢而答云,旣有未寧之候,日氣亦且不佳,尤不可出送郊外,勿以是爲慮,再三丁寧云矣,敢啓。傳曰,知道。
又啓曰,勅使明日回還時軍令,初吹未明,二吹平明,三吹日出,書出矣,敢啓。傳曰,知道。
又啓曰,勅使回程先文,旣已書出,依例發送之意,敢啓。傳曰,知道。
又啓曰,卽者入給勅使以下例給禮單,則物種中豹皮二十令,水獺皮六十令,及兩勅與大次通官等別求請鳥銃十一柄,加西木二十五箇,行中持去,其餘例給物件及禮單馬,依前例前頭進香使行入往時,使之付送云矣,敢啓。傳曰,知道。以上迎接都監謄錄
上在昌德宮。停常參·經筵。
辰時,日暈右珥。巳時至酉時,日暈。
東平君杭上疏。大槪,臣將受命出疆,所帶享官,亟賜遞改,以重祀享,俾安愚分事。入啓。答曰,省疏具悉。卿其安心,勿辭往來焉。
傳曰,陳奏上·副使書狀官,引見。
政院啓曰,今日拜表時,兩司當爲進參,而卽今兩司多官,全數呈告,竝卽牌招,以爲推移進參之地,何如?傳曰,允。
又啓曰,掌令鄭善鳴,今日牌招,三省推鞫進參之意,言送事,昨已,命下矣。今朝,又以兩司呈告人員,牌招進參於拜表擧動之意,啓稟,蒙允矣。鄭善鳴及憲府多官,竝皆不進,拜表時則猶可以監察代行,而推鞫時進參之意,則尙未得言送,事甚未安,竝卽更爲牌招,何如?傳曰,允。
掌令鄭善鳴啓曰,臣於初八日,延勅後還家之際,猝然墜馬,殊死復甦,左脚違節,右脇破傷,肢體遍浮,痛楚難忍,鍼灼竝施,少無見效,尋章請急,見阻喉司,垂死之中,益切憫蹙,不意昨夕,召牌遽降,以此病狀,決難承命,竟違祗赴,方俟罪罰,俄復憲吏,持牌更來,病昏之中,意爲再招,驚惶罔措,顚倒趨造於闕門之外,得見政院啓辭,則命牌之再來,乃是憲吏中間所爲也。府吏所爲,前古所無,姑舍勿論,臣之不察府吏之所弄,而輕自進退,則臣何徒諉於府吏之欺瞞,而獨自晏然而已乎?卽當自劾之不暇,而闕門已閉,泯默歸來,惶悚冞切,朝承再牌,更進闕外,而第臣落傷症,添劇於蒼黃往來之際,腰脊如刺,肢骨若折,跬步之間,無計運致,敢將危迫之懇,陳疏徑退矣。不料今者,三牌繼降,狼狽蹙迫,至此極矣。嚴畏分義,忍死來避,請命遞斥臣職。答曰,勿辭,退待物論。
領議政權大運箚子。大槪,垂死餘喘,過蒙異數,匪分之恩,決難承當,冒死哀懇,乞賜允許事。入啓。答曰,省箚具悉卿懇。今玆恩命,捨卿碩德藎臣,而其誰乎?予志堅定,萬無允許之理,卿毋困我,安心勿辭,速出論道,以副如渴之望。仍傳曰,遣史官傳諭。
戶曹判書吳始復,請對入侍。以上朝報
入侍時,始復曰,上年水道漕稅船,連續致敗,因傳敎,毋論致敗與無事上納,過限裝發守令,依事目入啓定配後,諸道稅船裝載與發船上納日字,別爲定限,而過限上納監色·沙格等,亦爲刑推定配事,添入於事目中,頒布諸道矣。上年農事稍稔,田稅大同及各衙門上納穀物,比常年數多,各道各邑,難得船隻,限內不得發船之意,紛紜論報,此則事勢誠然。且裝載日限,比定式違越之邑,過半過限者則抄出,則將近百隻,船格亦至千餘人,似難依事目一一論罪,限內裝載,而過限上納中,尤甚終到丹城·昌原兩邑稅船監色沙格,令本道依事目定罪後,明春則各別申飭,依事目擧行之意,分付各道,似爲便當,而大臣之意亦如此,故敢達。上曰,依爲之。戶曹謄錄
謝恩上·副使,書狀引見時,今番使行,自管運餉,別盤纏,依例從優給送事,及今番使行,與勅使相値,支供間不無埋沒之患,今使行則異於常使之行,善爲支供之意,申飭一路事,榻前下敎。
副使申厚載曰,使臣一行入把之馬,京中·平安監營·義州三處,分把於上·副使者,多寡不同,別無一切之定式矣。瀋陽仍把,雖出於事勢之不獲已,而旣無朝命,事體未安,且灣上之人,且齎瀋陽往來之糧,而猝然率去,致有民怨,刑曹判書尹以濟,前以此事,定奪禁斷者,其言誠是也。但念使臣路資,十數年前,其數不如今日之浩多,一自金錫胄奉使之後,比前倍加。蓋錫胄,多受八路之賂遺,駄載到彼,用之如水,彼中之人,以此爲謄錄,其後使臣到彼者,考例責納,少不如意,輒加詈辱,責出雜物,充其壑慾而後已,事之痛惋,莫此爲甚。旣成規例,勢難猝革,況今行,旣有所幹,異於循例使行,雜物駄往,其數甚多,以三處所給之馬,決難輸運,戊午年陳奏之行,因副使權大載啓請,乾糧刷馬十,別爲加給各五匹,上·副乾糧,分半入把,臣以此事,議于大臣,皆以爲,事勢如此,刷馬例給之外,不可不啓請加給云,乾糧刷馬,依戊午年例,令義州府加給,何如?上曰,依爲之。
厚載曰,今行,事體雖重,似無彼中阻搪之理,而曾聞禮部吏胥,與官員締結,少有事端,恐喝求索,罔有紀極。自前奏請之行,別有數千金齎去,以備不虞之例,管餉所在銀五千兩,自朝家分付本營,使之出給,有事則以此周旋,無事則還納本營,事甚便好,管餉銀五千兩,出給使行之意,分付本道,未知,何如?上曰,曾前使行,若有所幹事,則旣有貸給之規,今亦許貸銀子五千兩,使之用其利殖,還納本銀,可也。以上備局謄錄
上在昌德宮。停常參·經筵。
政院啓曰,四門禜祭,今日當爲受香,而自昨始霽,夜來天氣淸涼,似無雨候,今此禜祭,姑觀數日設行,何如?傳曰,允。
大司憲李玄逸啓曰,掌令鄭善鳴,引嫌而退,移病引入,旣無意義,違牌還出,且涉顚倒,請掌令鄭善鳴遞差。答曰,依啓。以上朝報
迎接都監啓曰,卽者勅使,館所離發,前導鼓吹,陳而不作,出去矣,敢啓。傳曰,知道。
迎接都監郞廳,以左右相意啓曰,勅使到迎恩門,百官祗送之班,使之除禮,回班過去矣,敢啓。傳曰,知道。
又啓曰,勅使到沙峴底,使大通官,送言背立,而大通官·次通官等,下馬進前,致謝而去矣,敢啓。傳曰,知道。以上迎接都監謄錄
上在昌德宮。停常參·經筵。
藥房啓曰,自上下敎,秋涼已生,依前議定,中脘受灸,以防水刺厭進,手足麻痺之患,宜當,故擇日,則今十三日·十八日·十九日·二十日爲吉之意,旣已書啓,時刻定以巳正,似當,自今日始灸,則孝思殿望祭親行,恐有損傷,許令攝行,何如?答曰,依啓。
大司諫李玄紀啓曰,臣於頃日筵中,請削庚申僞勳,獲蒙允可,而臣之陞出六品,亦在會盟之日,則論以事理,宜有改正之擧,未及處分之前,決難晏然於榮次,故陳疏乞免,不得隨參於大論矣。其後憲臣之以病尋單,不參大論者,旣以規避,被遞,則臣之當遞,亦決矣,而家有拘忌之疾,出避乾淨,方欲自列,昨聞儒臣疏中,侵斥引入之臺官,不遺餘力,一則曰,相率引入,惟局促逡巡之是事,一則曰,命召而不至,駕動而不隨,引入之久,臣實爲最,則儒臣之斥,正指臣身,元疏雖未入啓,措語已播衆聽,請命遞斥臣職。答曰,勿辭,退待物論。
領議政權大運箚子。大槪,累瀆威嚴,罪合萬死,而私情悶蹙,輒復哀籲,伏乞亟收成命,以安微分事。入啓。傳曰,遣承旨敦諭。
執義權歆啓曰,臣昨伏見長官處置同僚之措語,則引疾違牌之罪,臣亦有之,已不勝其瞿然,繼聞修撰申㶅,以近日兩司,呈告紛紜,陳疏譏詆,槪以局促逡巡,墜壞臺體等語,大加非斥,規以臺體,終不免墜損之歸,則決不可一刻苟冒,請命遞斥臣職。答曰,勿辭,退待物論。
正言成瓘啓曰,臣昨伏聞儒臣疏斥,兩司紛紜呈告,蓋以相率〈引入〉局促逡巡,墜壞臺體等語,大加譏斥云,臣之引疾呈告,亦已累日,不可一刻苟冒,請命遞斥臣職。答曰,勿辭,退待物論。
正言尹鼎和啓曰,措辭無答曰,勿辭,退待物論。
大殿受灸後,藥房·政院·玉堂·二品以上·六曹·大司諫問安。答曰,知道。以上朝報
受灸入侍時,藥房都提調睦來善曰,有法度然後,國可以治矣。自古憲府規例,大司憲·執義,齊坐而後,方可開印,掌令以下,不得開印,或有囚禁之人,則不可等待其開印,乃以白牌囚禁,而此規亦不能無弊端,故革罷之後,凡干罪人,憲府分付於典獄下人,使之知家於閭閻,知家罪人,如或逃躱,則憲吏輩,毆打典獄下人,罔有紀極,勢將難支,事之可駭,莫此爲甚。雖以政府言之,領相開印,而若無領相,則左·右相亦皆開印,憲府開印,亦當有變通之道矣。提調李宇鼎曰,憲府掌一國之風憲,事體甚重,長官及亞長,開坐本府,然後開印,不爲開坐,則不爲開印,以此有白牌囚人之規,而執法之官,未必皆公,或不無濫雜之弊,故革罷白牌囚人之規。又出知家之法,而此亦有弊,今若欲矯此弊,使掌令以下逐日開印於茶時,而囚人,則其弊必將殆有甚焉。詢于廟堂,熟講而處之,似好矣。上曰,憲府開印,乃是流來之規例,似難猝改,而白牌囚人,旣有其弊,至於知家,亦有弊端云,自廟堂熟講,更爲稟處,可也。備局謄錄
上在昌德宮。停常參·經筵。
右副承旨李瑞雨書啓,臣承命敦諭于領議政權大運,則以爲,不料承宣又臨,十行天札,丁寧懇惻,而顧臣情勢,几杖未還收之前,決無冒昧趨命之理,伏地惶悚,不知所達云矣,敢啓。傳曰,知道。
伴送使書目,勅行,十三日開城府止宿事。
修撰申㶅上疏。大槪,乞遞職名,仍陳所懷事。入啓。答曰,省疏具悉。近來臺閣之臣,違牌不進,紛紜呈告之弊,愈往愈甚,心常慨然矣。今觀爾疏,辭意極其明快,予用嘉尙,爾其勿辭,從速察職。
領議政權大運箚子。入啓。答曰,省箚具悉卿懇。屢悉決難勉從之意於前後之批,而辭已竭矣,意已窮矣。卿之撝謙,愈久愈懇,此無非前日情志不孚之致,缺然且慙,無以爲諭,卿其須體思想之心,亟斷無益之章,安心勿辭,速出論道,以副上下之望。仍傳曰,遣史官傳諭。
持平趙湜·許熲,獻納南垕竝避嫌。入啓。措辭無答曰,勿辭,退待物論。
正言金元燮啓曰,臣曾叨憲職,與同僚相議,迺論趙泰采事,臣非有一毫私忿,蓋爲一方生民,報剝割之讎,而遣御史按覈之請,竟以事無前例,未免寢閣,臣未嘗不爲之慨然,而猶以廟堂之指揮明査,爲或可以得奸貪之實,抵奸貪之罪矣。畢竟査官,循例平問,道臣循例啓聞,多少奸贓,白脫如洗,該府亦不得不循例議罪矣。使萬古所罕之奸贓,只得編配於距京都三十里之地,而無一人言其不可者,更化之日,按贓治奸,豈可如是?讆言持人,臣則虛罔,臣何敢復據臺端,爲揚揚論事計哉?且司諫權愭,卽臣之妻父也。相避之法,在下當避,以此以彼,決不可一刻仍冒,請命遞斥臣職。答曰,勿辭,退待物論。
司諫權愭啓曰,臣衰病已㞃,脚力不利,小爲勞動,喘若暑月耕牛,奔走供職,決非所堪,連尋辭單,累違召牌,則儒臣所謂逡巡局促,實指臣身,何敢晏然?且伏聞慶尙監司李玄錫,以臣向日疏中末端語,爲指斥其身,遂陳疏自明,不啻縷縷,而終復結之以不免讆言之歸,臣於此,竊不勝瞿然之至。其言虛實,姑捨勿論,雖以其自明觀之,不但當時,已有來問之親舊,至於同坐鞫廳之人,亦有刪改可措之語,則其言之喧傳都下,有口皆言,可據此而知也。臣於其時,適在都下,亦嘗熟聞其言,故日者,臣竊以爲此言,足爲庚獄辨誣之證也。乃敢竝及於辨誣之疏,則臣之本意,專在於辨庚獄之誣而已,何因有意於捃摭粧撰,以謀陷人哉?但其疏中,滿座失色,大臣低頭八字,不覺一笑也。洪宇遠,爲時輩所嫉甚,師命之詰問元老,旣是羅織之計,則元老之告洪宇遠也。當樂聞而構殺之,必不可撓,滿座豈至於失色,大臣豈至於低頭也?若如玄錫此言,其時鞫廳之人,何必傅會鍛鍊,屠戮縉紳,亦何必竄謫宇遠,終使收骨於絶塞之外哉?且益勳,乃是陰兇之魁,誣告之首,則其所誘脅情節,元老旣告之後,大臣雖令刪改,何不據理直書也?然皆誣二字刪去之說,或者由此而敷演,則臣非目見耳聞也。亦何敢必以爲不然哉?旣被儒臣退縮之斥,又遭玄錫讆言之誚,以此以彼,不可苟冒,請命遞斥臣職。答曰,勿辭,退待物論。
慶尙監司李玄錫書目,臣有難安情勢,乞蒙鐫削臣職名事,上疏上送事。啓。答曰,省疏具悉。此不過傳聞之差誤,於卿有何所嫌?卿其勿辭,從速察職。
巳時,太白見於未地。夜二更,月暈廻木星。以上朝報
有政。吏批,以鄭洙會爲假引儀,李鳳徵爲兵曹參議,朴明義爲宗簿主簿,申㶅爲掌令,沈相爲星州牧使,金益昌爲奉常正。
上在昌德宮。停常參·經筵。
秋夕祭後,大殿·中殿,藥房·政院·玉堂·二品以上·六曹問安。答曰,罔極。
大殿誕日,大殿·中殿,藥房·政院·玉堂·二品以上·六曹問安。答曰,知道。
藥房啓曰,秋序易遷,節祀奄過,聖孝追慕益切,夜來玉候調攝,若何?昨日劑入加味敗毒散,進御之後,左邊內外踝浮疼症候,視夜加減,何如?臣等不勝憂慮,敢來問安。答曰,罔極。湯劑,昨已進御,而內外踝浮疼之症,頗有差減,他餘症候,已言于醫官矣。
藥房再啓曰,卽伏承啓辭之批,昨進湯劑,內外踝浮疼之症,頗有差減之效,不勝喜幸之至。他餘症候,卽聞醫官之言,則左右膝上,有按之應痛之候,左右手腕,又有微痒之候,此亦濕熱流注之致,昨進湯劑之後,取汗頗洽,似是進藥之效云,前進敗毒散二貼,連進宜當,敢此仰稟。答曰,知道。
大司憲李玄逸啓曰,臣叨都憲之任,累疏祈免,必期從欲,適値客使來到,駕出西郊,臣卽出肅,而曉犯風霧,連日茶時,昨日午後,猝得泄瀉之症,不得進詣望祭之列,亦闕隨參誕日起居之班,病伏旅次,終宵耿耿,果被大臣之責,致有府吏囚禁之事,臣實非偸安自便之人,而病勢適然,竟致違慢之罪,大臣見責,固所當然,不勝惶恐,扶曳病軀,忍死來避,請命遞斥臣職。答曰,勿辭,退待物論。
藥房口傳啓曰,自上以手腕酸疼之候,□氣頻頻,下詢醫官云,卽爲入診,何如?答曰,已招見醫官,且有妨於起居,勿爲入診,可也。
又啓曰,鍼灸議藥與否,醫官亦以爲,更爲入診後,可以議定,而自上引接,不必起居,但許臥內入診,何如?答曰,依啓。
藥房三啓曰,臣等入診後,退與諸醫商議,則皆以爲,左右手腕,麻痺疼痛,乃是元症,靈仙除痛飮,卽當進御,而惡心·嘔氣·惡熱等候,最爲苦症,橘桅升茹湯,先用三貼,淸熱嘔然後,更議當藥云,故此藥三貼劑入之意,敢啓。答曰,依啓。
伴送使書目,勅行,十四日平山止宿事。
玉堂箚子。大槪,請執義權歆,持平許熲遞差,大司諫李玄紀,獻納南垕,掌令金元燮,正言成瓘·尹鼎和,持平趙湜,司諫權愭,大司憲李玄逸竝命出仕。答曰,依啓。以上朝報
政院啓曰,卽者禁府都事,以委官意來言,三省罪人千命推鞫,無故日爲之事,曾已稟定矣。十六日受灸,十七日國忌齋戒,十八日國忌正日,十九日宗廟奉審,更待無故日爲之云,敢啓。傳曰,知道。禁府謄錄
上在昌德宮。停常參·經筵。
領議政權大運,身病出仕。
藥房問安。答曰,左右手腕疼痛難堪之候,及惡熱·惡心等症,比昨差歇,食飮厭進,姑無加減矣,入診事,依啓。
大殿受鍼後,藥房·政院·玉堂·二品以上·六曹問安。答曰,知道。
合啓,閔鼎重按律處斷事。見上答曰,勿煩。
院啓,庚申別科罷削事。申範華事。別單諸人等事。竝見上答曰,勿煩。末端事,依啓。
府啓,韓錫祚事。申範華事。竝見上答曰,勿煩。以上朝報
上在昌德宮。停常參·經筵。
辰時巳時,日暈。夜二更三更四更五更,月暈廻火星。
藥房問安。答曰,知道。症候與昨一樣矣。入診事,依啓。
吏曹啓目,粘連觀此副修撰鄭來祥疏本,來祥之父名,卽是修撰之修字,則因帶此職,果涉未安,曾以職名之犯其父祖名許遞者,已有前例,鄭來祥,今姑改差,何如?傳曰,允。
伴送使書目,勅行,十五日瑞興止宿事。
大殿受鍼後,藥房·政院·玉堂·二品以上·六曹·兩司長官問安。答曰,知道。
政院啓曰,申範華極邊定配事,命下,而臺諫,方以嚴鞫處斷論啓,定配傳旨,不得捧入之意,敢啓。傳曰,知道。以上朝報
禁府啓曰,別單人員極邊定配事,命下矣。其中柳晅·宋克悌·梁之浹,曾已定配,今此配所單子中,不爲擧論之意,敢啓。傳曰,知道。禁府謄錄
上在昌德宮。停常參·經筵。
未時,日暈。
伴送使書目,勅行,十六日黃州止宿事。
藥房啓曰,卽聞入侍醫官所傳之言,自上所患,左右手腕麻疼,手指不能屈伸等候,則幾盡差愈,而右邊足部內踝微浮酸痛之候,則尙未快愈,而自夜來,左右脇上,又有微浮酸疼之候,運用轉動,不自安便,惡熱·惡心等候,與昨一樣,至於粥飮,亦未進御云。臣等不勝煎憫之至。玉候違豫,已至七日前後,進藥受灸受鍼之後,尙未顯效,議藥不可不廣,曾前議藥同參工曹參判鄭維岳,大司諫李玄紀,前經歷洪有龜等,卽爲牌招,同參議藥,臣等,自今日,率諸醫直宿之意,竝此仰稟。答曰,知道。今日氣頗困憊惡心,且無起居甚艱,受鍼則姑停,入〈診〉隨時爲之,提調輪回直宿,可也。
又啓曰,卽者入診後,退與鄭維岳·李玄紀·洪有龜及諸醫等商議,則皆以爲,肝膽經風熱甚盛,大便且秘,必須疎散風熱,兼通大便,然後熱可降嘔可止,四末流注疼痛之氣,亦可減歇,前進小柴胡湯,復加羌活·山桅·大黃酒炒各一錢,只角·防風·黃栢酒炒各七分,連進二貼云。故此藥二貼,臣等,連日監煎以進之意,敢啓。答曰,知道。以上朝報
上在昌德宮。停常參·經筵。
藥房啓曰,昨日午後,伏聞入侍醫官所傳之言,自上下敎,金銀花茶及水胎調牛黃連進後,大便始爲通利,惡心·嘔氣等症,亦隨而止減,仍爲再進水刺小許,氣候比朝蘇快爲敎云,不勝喜幸之至。入夜之後,微有惡熱之候,金銀花茶,調牛黃泠藥,調九味淸,連以進御之後,熱候旋止,惡心·嘔氣等症,亦不復發,寢睡平穩云,尤切喜幸,而昨日煎入小柴胡湯,尙未進御云。第未知卽今症候,亦復何如?更爲入診後,受鍼當否,可以議定,敢此仰稟。答曰,知道。症候比昨差減矣。入診事,依啓。
伴送使書目,勅行,十七日平壤止宿事。
掌令申㶅啓曰,臣以向日臺官,當大論之發,不爲參啓,又不立異,唯以引入爲事,臣不無慨然於心,乞免之章,略陳所懷矣。旋以臣爲臺官,駁人而自代,非臣之本意也,而政官之待臣,其亦薄矣。凡三司之臣,有所論列,卽以其人,爲擔當其事委之,則誰敢發口言者,亦豈事理之當然者乎?臣之累日不得出謝者,非但有拘忌之疾,實不敢抗顔冒出也。今者玉候違豫,臣民憂遑,臣亦不敢偃然在家,冒沒廉隅,强顔出肅,而臣於合啓之請,意見差異,鼎重之罪,固無可恕,而連誅大臣,恐傷於聖上好生之德,愚妄之見如此,大論方張之日,尤不可仍冒,請命遞斥臣職。答曰,勿辭,退待物論。
院啓,庚申別科罷削事。申範華嚴鞫事。竝見上答曰,勿煩。
正言尹鼎和啓曰,臣以閔鼎重按律處斷事,與諸僚相議合啓矣。卽伏見憲臣避辭,臣不勝駭惑之至。夫王者之用刑行法,惟觀其人罪犯之,如何,可宥則宥之,可誅則誅之,豈可以官之高卑,人之多寡,有所輕重而低昻也哉?若以鼎重爲有可恕之端則可,旣謂之無可恕,而以爲恐傷好生之德者,臣未知其何說也。然則討罪之典,懲惡之法,可廢而不可用,可一而不可再乎?然憲臣之言,旣書於此,則臣何敢自以爲是而晏然乎?請命遞斥臣職。答曰,勿辭,退待物論。
持平趙湜啓曰,卽者掌令申㶅,引避退待,臣當處置,而第㶅之所劾論者,卽臣也。雖其累日不謝,經度乃出以周行,被劾於人,還自是非,臣所不敢,且臣旣已隨參於合啓之論,而㶅謂連誅大臣,恐傷聖上好生之德,是以臣之參論,爲非也。臣以見非中人,尤難處置,何敢一刻仍冒乎?請命遞斥臣職。答曰,勿辭,退待物論。
傳曰,今月二十一日,還御于昌德宮矣。政院知悉。
禁府,劉自勗理山,李敏哲甲山,李世憲慶興,崔泰寬固城,李時成茂山,申彦華穩城,李得世熊川,丁大祿渭原,柳滌樂安,金銓泗川,吳定邦三水,極邊定配。啓。
大殿,藥房·政院·玉堂夕問安。答曰,知道。以上朝報
政院啓曰,卽者禁府都事,以委官意來言,三省推鞫,待無故日開坐事,曾已啓稟矣。二十日刑曹罪人行刑,二十一日國忌齋戒,二十二日國忌正日,此三日,不得開坐云,敢啓。傳曰,知道。禁府謄錄
傳曰,今此謝恩陳奏使之行,異於常例,頃日使臣下直時,以別盤纏從優給送之意,下敎矣。政院之以別盤纏,依前例出給分付云者,殊失下敎本意,應給別盤纏之外,更爲優給別盤纏之意,分付于管運餉。備局謄錄
有政。吏批,以邊之斗爲齊陵參奉,柳世賓爲禮曹正郞,金聲久爲執義,權歆爲宗簿正,沈季良爲持平,朴泰尙爲戶曹參判,金邦杰爲副修撰,柳後常爲童蒙敎官,承文副正字二單沈得元·洪萬紀。
上在昌德宮。停常參·經筵。
夜四更,流星出參星上,入南方天際,狀如拳,尾長二三尺許,色赤。五更,金星入軒轅星脚內,犯火星。辰時,日暈。巳時,太白見於未地。
大殿,藥房·政院·玉堂·二品以上·六曹·兩司長官問安。答曰,知道。勿爲問安。
大殿受灸後,藥房·政院·玉堂·二品以上·六曹·兩司長官問安。答曰,知道。
判府事呂聖齊上疏。大槪,臣於庚申會盟祭時,以贊禮,得蒙恩資,自在應削之科,而該曹不爲擧行,亟令該曹,依他降階,一體施行事。入啓。答曰,省疏具悉卿懇。大臣降資,事體旣重,欺罔之斥,又歸爽實,則於卿有何所嫌乎?卿其勿辭,上來行公。
府啓,韓錫祚事。申範華事。竝見上圍籬安置罪人閔鼎重加律之請,乃是一國共公不可已之論,而積威所在,㤼懦成風,兩司之臣,惟以退縮爲事,豈不大可寒心哉?掌令申㶅,曾在玉堂,陳疏論劾,其言議風采,足令頹俗增氣矣。及其自爲憲官也,縮伏累日,不卽出肅,則逡巡之態,已足可羞,數日之間,便作二人,忽變前見,欲撓大論,挺身立異,無所忌憚,而至謂之連誅大臣,恐傷於好生之德,其言行不符,始終參差,果如何也?在他人則劾之,在己則避之,如使㶅,少惜身名,亦何忍爲此態也?如此忘廉喪恥瞻前顧後之人,不可齒在臺臣之列,請掌令申㶅,削奪官爵,門外黜送。持平趙湜,引嫌而退,按律之請,允叶公議,意外作梗,於我何嫌?請持平趙湜出仕。答曰,不允。申㶅罷職處置事,依啓。
正言成瓘啓曰,頃於大論旣發之後,臣適緣賤疾,連尋長單,竟未免被斥於儒臣,引咎自劾,只俟罪罰,處置請出,實是意外,而玉候未寧,不敢復辭,仍爲隨參於合啓矣。昨者引避之憲官,卽前日譏詆兩司之儒臣,而猝變其見,强爲立異,誠可怪而亦可愕也。同僚旣以此引避,臣何敢晏然處置乎?請命遞斥臣職。答曰,勿辭,退待物論。
大殿,藥房·政院·玉堂夕問安。答曰,知道。
獻納南垕啓曰,臣猥以無似,濫叨言責,前後取便,固非一再,初被論事率爾之斥,終遭相率引入之誚,處置請出,出於意外,欲出而供仕,則廉隅全壞,欲退處取便,則分義至嚴,不得不復尋長單,而喉司一向退却,情勢惶蹙,徊徨憫抑。昨伏見掌令申㶅避辭,始言大論旣發,相繼引入之非,末言合啓之請,不可苟同之意,臣於此,不勝駭歎也。㶅之說,臣固親聞之矣。語及兩司之退縮,爲之慨然而非斥,及入玉堂而陳疏,則聖旨褒嘉,群情贊歎,臣雖以呈告之人,同在詆斥之中,而未嘗不服其言議之明決,有非流輩之所及也。今其引避之擧,遽出常情之外,非惟不能明言極論,振揚其風采,乃於按律之論,肆爲立異之說,爲鼎重左袒,爲橫議立幟,前後謬戾,首尾相反,一何至此哉?況以避辭觀之,有曰,閔鼎重之罪,固無可恕。又繼之曰,連誅大臣,恐傷聖德。夫旣曰罪無可恕,則有罪必討,然後王法乃行,聖德有光,討其罪而有傷於聖德云者,臣不知其何說也。其言之可駭,莫此爲甚。當初首發此論者,臣也,同僚旣以此相繼引避,則臣何敢晏然處置乎?請命遞斥臣職。答曰,勿辭,退待物論。
入診時,左議政睦來善所啓,別單人等西北道配所,改以南道極邊及絶島事,榻前定奪。
禁府,劉自勗光陽縣,李世憲昆陽郡,丁大祿河東縣,極邊定配。李敏哲珍島郡,李時中旌義縣,申彦華濟州牧,柳滌巨濟縣,吳定邦南海縣,絶島定配。啓。以上朝報
司僕寺官員,以都提調意啓曰,今年,卽慶尙·咸鏡道·濟州點馬當次之年,近來牧場馬政,非不申飭,而漸至解弛,不可不別樣檢飭,三處點馬,令該曹擇差,而濟州別監,依前先爲下送,何如?傳曰,允。太僕謄錄
上在昌德宮。停常參·經筵。
巳時,日暈。夜一更,流星出淡雲間,入西方天際,狀如鉢,尾長二三尺許,色赤。二更至五更,月暈。
伴送使書目,勅行,十八日肅川止宿事。
藥房啓曰,昨聞入侍醫官之言,則受灸之後,繼進小柴胡湯,連進水刺,自上下敎右邊膝部,屈伸安便,轉動任意爲敎,臣等倍切喜幸。卽與諸醫入診,然後湯藥停止當否,可以議定,敢此仰稟。答曰,知道。症候日漸差減矣。入診事,依啓。
再啓曰,入診之後,諸醫皆曰,諸症幾盡差愈,二便通利,雖有些少餘熱,連進牛黃,則自可快祛,湯藥姑爲停止,自明日連爲受灸,宜當云。自今日,湯藥停止之意,敢啓。答曰,知道。
昌德宮還御後,大殿·中殿,藥房·政院·玉堂·二品以上·六曹問安。答曰,知道。
入診時,都承旨李聃命所啓。掌令申㶅罷職事,命下,而臺諫,方以削黜論啓,故不得捧傳旨,此與臺諫啓請還收者有異,宜爲捧傳旨出代,而曾無明白區別之例,故政院,不敢無端捧傳旨矣。罷職傳旨,則雖不得捧入,以爲日後依此定式施行之地,何如?上曰,依爲之。以上朝報
上在昌德宮。停常參·經筵。
夜三更,流星出參星下,入東方天際,狀如鉢,尾長二三尺許,色赤。
大殿,政院·玉堂問安。答曰,知道。勿爲問安。
中殿,藥房·政院·玉堂問安。答曰,知道。
藥房啓曰,昨日移御勞動之餘,伏未審聖體調攝,若何?臣等不勝憂慮之至,經夜之後,右邊膝部浮疼之氣,益有消減之候耶?今日受灸事,旣已定奪,受灸時刻,定以巳正似當,敢此問安,竝爲仰稟。答曰,知道。右邊膝部屈伸轉動,益有顯效,諸症亦漸向差,自今日,提調勿爲直宿。
伴送使書目,勅行,十九日安州止宿事。
府啓,竝引嫌而退,彼旣見非,我固無嫌,請正言尹鼎和·成瓘,獻納南垕竝命出仕。答曰,依啓。
政院啓曰,禁府郞廳,以委官意來言,三省推鞫事,旣已定奪矣。二十三日,虞主埋安先告事由祭,二十四日及五日,練祭齋戒,二十六日,練祭正日相値,此四日,不得開坐。且判義禁閔黯,方患逐日瘧,症勢頗重,待差開坐云矣,敢啓。傳曰,知道。判義禁處,遣御醫看病。以上朝報
上在昌德宮。停常參·經筵。
巳時,太白見於未地。
藥房問安。答曰,知道。所患,日漸差愈矣。
府啓,韓錫祚事。申範華事。申㶅削黜事。竝見上答曰,不允。
慶尙道進士金聲裕等上疏。大槪,敢陳時烈所進心經釋義書,誣詆儒賢,欺罔宸聰之狀,冀蒙洞察亟毁板本,兼取當今頒賜本冊,悉燒之,因又行會中外,以斥邪說,以幸斯道事。入啓。答曰,省疏具悉。爲先賢辨誣之誠,予用嘉尙,令廟堂稟處焉。
正言成瓘啓曰,逆柟,以一品近宗,締結奸孽,敢懷無將之心,肆爲不道之語,論以逆律,旣已伏法矣。頃日筵中,聖上,大伸誣獄,竝與逆柟,除其緣坐者,蓋出於一時特恩,而逆名未雪,國法至嚴,則決不可以王室至親之故,輕撓三尺,以啓日後無窮之弊。且義禁府都事朴慶承,顚妄之狀,酗酒之習,爲世嗤點,固已久矣。日者罪人時烈之賜死也,豫料其當行,憚於涉海,敢生厭避之計,他無巧避之策,書送不仕,佯若棄官,同僚揣知其意,還送不仕之狀,改定他員,以代其行,則朴慶承,俟其發程之日,揚揚卽出,略無不安之色,自以爲得計,其行心處事,爲士夫之所羞也。朝家之待三司,與該司自別,故以所處下人,雖有罪科,上司亦不得直爲推捉者,此古例也。朴慶承,因玉堂一員之不納推考贖木,多發邏卒,掩捕諸吏,盛氣致責,或施重杖,假使贖木,不卽備納,豈無從容可捧之道,而乃以幺麼蔭官,何敢創開無前之事,凌踏近侍,替罪無罪之下吏,若是肆然乎?瞻聽俱駭,實關後弊,如此都喪廉隅,全昧事體之人,不可置之衣冠之列,故臣於頃日,與同僚,行相會禮於臺廳,以逆柟緣坐還收事,及朴慶承汰去事發論,則僚意,互爲參差,而姑以消詳更簡之意,酬酢而罷矣。其後連因國忌齋戒,今日始爲簡問于同僚,則意見相左,與前無異,往復數次,竟未歸一,此無非臣忝居言地,見輕同僚之致,何敢一刻抗顔臺席乎?請命遞斥臣職。答曰,勿辭,退待物論。
掌令金元燮上疏。大槪,敢陳賤疾實狀,冀蒙恩遞事。入啓。遞差。以上朝報
兵曹啓曰,本司郞廳一員,分直侍講院事,旣已定奪矣。建陽門入直禁衛軍一百名內五十名,亦爲分直於翊衛司事,伊日定奪,大臣之意如此,何以爲之乎?敢稟。傳曰,依爲之。禁營謄錄
備邊司啓曰,因大司憲睦昌明所達,大王子孫,則雖庶派,勿充軍役之意,令廟堂稟處事,命下矣。大王六代後庶派,汰定軍役,雖出於欲矯冒濫之弊,而先王之澤,百世不斬,毋論後裔賤庶,擧皆載名於璿譜,則一朝汰定軍役,下同匹庶,不但心有所不忍,且壞三百年祖宗之憲章。自有此令,外議喧騰,皆以爲公族之限其代數,有非臣子之所敢發口者,不可不復其舊制。今此憲臣奏達,實爲的確,六代後庶派降定軍役之法,永爲革罷,依前以族親衛口傳施行事,分付該曹,使之頒布中外,而此後冒錄璿譜之人,每式年十分詳覈,如有現露者,則其門長及冒錄人,竝爲各別重處之意,亦爲申飭宗簿寺,何如?傳曰,允。備局謄錄
有政。吏批,以鄭維岳爲大司諫,金禹錫爲星州牧使,李允修爲司諫,柳千之爲掌令,曺挺宇爲原城縣監,呂必寬爲金化縣監,金兌一爲掌令,金世翊爲伊川府使,李日翼爲修撰,鄭重徽爲刑曹參判,李日井爲司僕正,典籍單任舜元,成均博士單閔震元,學諭單鄭有彬,校正博士單金壽億,副正字單金世衡。
上在昌德宮。停常參·經筵。
昧爽,下霜。午時未時申時,日暈兩珥。酉時,日暈。夜一更,電光。
藥房問安。答曰,知道。所患幾盡差愈矣。
伴送使書目,勅行,二十日定州止宿事。
正言尹鼎和啓曰,昨者同僚,以逆柟除其緣坐之命還收事,及義禁府都事朴慶承汰去事,簡問於臣,而臣意則以爲,柟之內懷將心,罪犯惡逆,論以王法,固無假貸,而旣與稱兵造叛者有間。且王室近宗緣坐特除之命,出於議親之至意,而有前史可據,則到今停論旣久之後,復請還收,實未知正當也。且以臣所聞,則朴慶承之書送不仕,蓋緣他故,而在於臺啓未允,傳旨未下之前,且其出仕之次,元非朴慶承之所當,至於招致館吏,初由徵贖,因其不恭之言,略施鞭扑之罰云。若然則巧避圖免之謗,掩捕重杖之說,似非實狀,臣之所聞者,雖未知果是眞的,而亦不可無更加詳審之道矣。臣於前一款事,意見旣不合,則不可以苟同也。於後一款事,所聞旣相差,則不可以强論也。以此往復,未得歸一,同僚先爲引避,而至以見輕等語,重加譏斥,臣何敢自是己見,自實己聞,晏然仍冒乎?請命遞斥臣職。答曰,勿辭,退待物論。
大殿受灸後,藥房·政院·玉堂問安。答曰,知道。
領議政權大運請對入侍。入侍時,以三公合辭力請,練祭攝行,自上變除節目,自大內擧行事,榻前定奪。
府啓,韓錫祚事。申範華事。申㶅削黜事。竝見上定山縣監申奎,本以鄙微之人,倖占科第,濫齒朝籍,而麤鄙之行,悖妄之擧,不一而足,爲世標榜久矣。及受本職,政令顚倒,刑杖苛酷,凡所施爲,不似守令貌樣,性又貪婪,專以肥己爲事,吏緣爲奸,徵捧科外之稅,民受其害,若在塗炭之中,湖中士夫之上來者,無不傳說,如此悖妄貪饕之輩,不可仍置,請定山縣監申奎罷職。答曰,不允。
院啓,庚申別科罷削事。申範華事。竝見上竝引嫌而退,初頭處分,已出酌量,旣停還發,未曉其意,所執旣正,在我無失,何可以此,輕遞言官?請正言成瓘遞差,正言尹鼎和出仕。答曰,不允。處置事,依啓。以上朝報
政院啓曰,練祭時自上變除之節,自大內擧行事,旣因三公力請,蒙允矣。甲子年練祭時,亦緣玉候未寧,自上變除之節,自別堂,故承旨·史官,有入侍之事,而今番則自大內擧行,承旨·史官,不當入侍,禮曹儀註,以此磨鍊,似當。諸大臣之意如此,故敢稟。傳曰,知道。
禮曹啓曰,今此練祭攝行事,已爲定奪矣。甲子年明聖王后練主改題時,自上不得進參,依山陵改題主時例,大臣及禮官·奉常寺提調各一員,以黑團領·烏紗帽·黑角帶,稍遠入侍奉審矣。今亦依此例入侍奉審,何如?傳曰,允。以上禮曹謄錄
上在昌德宮。停常參·經筵。
未時,雨雹狀如豆。
藥房問安。答曰,知道。日月易得,練祭只隔一宵,攀慕之痛,益復罔極,所患與昨一樣矣。
司諫李允修啓曰,臣猥蒙洪造,歷敭匪分,尋常愧懼,今玆新命,適値練祀迫近,不敢不出肅恩命,而至於本院啓辭中,庚申別科罷榜一款,意見少有差異,而又有不敢可否者,伊日別科壯元趙亨期,卽臣妻三寸叔母夫也。揆以法例,在應避之中,論議方張之日,不可仍冒,請命遞斥臣職。答曰,勿辭,退待物論。
慶尙監司書目,盈德縣監李志傑,土民申斗慶等三人,濫刑致斃,爲先罷黜事。
院啓,引嫌而退,嫌不聯名,自有近例,請司諫李允修出仕。答曰,依啓。
傳于藥房曰,受灸,今明日停止。以上朝報
上在昌德宮。停常參·經筵。
夜五更,流星出昴星下,入西方天際,狀如鉢,尾長二三尺許,色赤。巳時,太白見於未地。夜五更,月暈。
伴送使書目,勅行,今月二十三日,渡江入去事。練祭後,大殿·中殿,藥房·政院·玉堂·二品以上·六曹問安。答曰,罔極。
藥房口傳啓曰,依前例自明日復常膳之意,分付司饔院,敢稟。傳曰,知道。
政院啓曰,大司憲李玄逸,時在旅邸,病勢甚重云。玄逸,卽自上禮待,異於他僚之臣,故敢此仰達。傳曰,遣內醫看病。以上朝報
禮曹啓曰,曾在丙寅年,軍器寺都提調,以本寺,近緣貢物裁減,常時用度,亦無以成樣。且武科設場,凡干進排之物,本寺專爲擔當,今此講經,適與武科重試初試相値,尤難疊行,應辦官,勿定本寺之意,陳達蒙允,而試所應辦官,自是京各司輪回均定之役,軍器寺之爲應辦官,其來亦久,丙寅年間,雖以貢物價米之裁減,武科初試,適與講經相値之故,致有榻前啓達之擧,而貢物價米,旣已復舊,本寺物力,不至板蕩,今若因頃年定奪之事,遽變流來之舊例,而永除本寺應辦官之役,則京中他各司,必有不均之歎,而皆生倖免之計,軍器寺應辦官,依前分定,何如?傳曰,允。禮曹謄錄
御營廳啓曰,本廳六番黃海道別馬隊五十名,已爲逢點整齊矣。來九月初一日,與五番別馬隊替代後,舊軍放送之意,敢啓。傳曰,知道。
又啓曰,今此五番別馬隊別破陣等賞格試才,從分數多寡,以本廳所儲木綿面給後,別單書入之意,敢啓。傳曰,知道。御營廳謄錄
上在昌德宮。停常參·經筵。
夜二更,流星出五車星下,入東方天際,狀如拳,尾長二三尺許,色赤。
右議政睦來善箚子。大槪,憂遑奔走之餘,病勢極重,不得進參於藥局起居之列,旬日之內,決無差復之望,懇乞鐫遞內局都提調之任事。入啓。答曰,省箚具悉卿懇。積瘁之餘,所患如此,予用慮念,不得進參,有何所傷?卿其安心勿辭,從容善攝。仍傳曰,遣史官傳諭,遣御醫看病。
藥房啓曰,昨日劑入人蔘羌活散,其果進御,而感冒之候,已卽和解乎?臣等不勝憂慮,敢來問安。答曰,知道。感冒之候,比昨差減,而湯劑未及進御矣。
府啓,韓錫祚事。申範華事。定山縣監申奎罷職事。竝見上答曰,不允。申奎事,依啓。
院啓,庚申別科罷削事。申範華事。竝見上賊臣錫胄之恣行兇毒,構成誣獄,戕殺搢紳,危亂國家之罪,聖明之所洞燭,國人之所共知,臺章之所以臚列,敎書之所以宣布,而討罪之典,止於追奪其官而已。籍産之律,尙未擧行,蓋由於朝家多事,有司未遑,而揆之以王法之嚴截,參之以輿情之憤鬱,則豈不爲欠闕之大者歟?誣告諸賊,旣皆誅其身籍其家,錫胄卽諸賊之魁耳,雖其身已死,不可且施刑誅,今若竝與其籍沒之律,而廢而不行,使其妻子,安其財産,得保缺則,是討罪獨輕於用法之不均,況其貪饕八路,擅用軍需,盡歸私藏,雖漢之梁冀,宋之仇胄,其縱恣無忌,何以過此?旣爲誣告之魁,又爲貪贓之首,而生幸逭於刑誅,死終免於籍沒,則王法無以復行,輿憤無以得洩,請令有司,籍其家産,以正王法,以快輿情。答曰,不允。金錫胄籍沒家産事,令該曹稟處。
合啓,閔鼎重按律處斷事。見上答曰,勿煩。
大司憲李玄逸上疏。大槪,臣喪患之餘,病勢猝重,玉候違豫,累日受灸,而不得進參於起居之班,節序推遷,練祭過行,亦不得進參於陵祭之列,揆以分義,已極惶恐,而自叨憲職,略無涓埃〈之〉臺綱,虧損風威,竊自惟念,俟罪之不暇,而聖恩深厚,叨承格外恩命,疾病沈綿之故,至遣內醫臨門,此乃近世君臣間所未有,惶愧憫縮,無地自容,賤疾彌留,旬日之內,斷無更起爲人之望,本職及兼帶,亟命鐫改,以尋生路事。入啓。答曰,省疏具悉卿懇。憂愛之誠,予深喜尙,疾病之來,人所難免,不得進參,有何所傷?至於遣醫看病之命,意非偶然,卿其安心勿辭,善攝行公,以副予望。
左議政睦來善箚子。大槪,臣之病勢,日益危篤,當此受灸之時,兼帶內局之任,決不可癏曠,敢申血懇,乞蒙恩遞,以重國體,以安私分事。入啓。答曰,省箚具悉卿懇。副貳之替行起居之禮,別無所傷,卿其安心勿爲過辭,益加善攝。仍傳曰,遣史官傳諭。
受灸入侍時,上曰,內需司官員,以奴婢推刷事,下去各道時,每以白文,文移各邑,非但事體不然,亦甚虛疎,此後則奉使印一顆給送事。分付。以上朝報
禁衛營啓曰,十二番後部前左司屬慶尙道十哨軍兵逢點實數一千二百七十名,十一番海西別驍衛六十五名,步軍標下一名,已爲整齊矣。來九月初一日,與內外三處入直馬步軍兵等,依例替代後,舊軍放送,而在前十哨上番之時,例以各一哨,磨鍊入番矣。今亦依此擧行之意,敢啓。傳曰,知道。禁府謄錄
有政。吏批,以朴明義爲戶曹佐郞,金時傑爲兵曹佐郞,趙汝秀爲工曹參判,許熲爲正言,吳挺緯爲典設提調,金聖佐爲寧海府使,朴世爲海州牧使,鄭維岳爲造紙提調,鄭善鳴爲司藝,李夢翼爲幽谷察訪,成大經爲宗簿主簿,金文夏爲兵曹正郞,尹爾厚爲典籍,權胄爲原城縣監,張萬春爲盈德縣令。奉常直長單沈枋,參奉單金園皓,學正二單韓鋈·李會元,學錄單崔鍌,學諭單金戩,趙根爲正言。
上在昌德宮。停常參·經筵。
辰時,日暈。未時,太白見於未地。
藥房問安。答曰,知道。無事矣。
合啓,閔鼎重事。見上答曰,勿煩。
府啓,韓錫祚事。申範華事。竝見上答曰,勿煩。
院啓,庚申別科罷削事。申範華事。竝見上答曰,勿煩。
慶尙道生員金良佐等上疏。大槪,先正臣文正公柳成龍·金誠一,文康公張顯光,合享長川書院事。入啓。答曰,省疏具悉。所陳者,令該曹稟處。
政院啓曰,昨日受灸時,內需司官員,以奴婢推刷事,下去各道時,奉使印一顆給送事,下敎矣。白文文移,雖似虛疎,而至於奉使之印,則決非內司卑微官員之所可使用也。此輩之下去各道時,因緣作弊之事,不一而足,今又附以奉使之印,則便當以別星自處,其貽害於列邑,必倍於前,況內司推刷之行,非今斯今,而不給印信者,意必有在,今不可創開無前之規,以益濫雜之弊。臣聃命,日昨入侍,親承聖敎,而倉卒之間,未暇論執,退而思之,其爲損體例而關後弊者不淺,請還收內需司官員奉使印給送之命。臣職忝出納之地,區區所懷,不敢不達。答曰,奴婢推刷,比他事重,而白文文移,實涉虛疎,今玆奉使印給送之命,不過妨奸僞之意而已,有何濫雜之弊乎?
傳曰,陵殿守·侍陵官以下,宗室以下,題主官以下,竝書啓。以上朝報
受灸入侍時,行都承旨李聃命曰,昨日入侍時,內需司官員推刷下去時,奉使印一顆給送,親承下敎,而出與同僚相議,則皆以爲,內需司官員,持去奉使之印,實是無前之規,而且必有弊端云,故有所陳達矣。又以有何濫雜爲批,聖意,誠以白文爲虛疎,而臣招問該吏,則以爲,內醫以監採下去之外,雜職出使者,元無奉使印持去之規云。內需司官員,最爲卑微,奉使印持去,其在事體,終涉未安,如以白文文移,難以防奸爲慮,而必欲使之用印,則本司有行用印信,或令推移持去,或別造本司印信持去,未知何如?上曰,內需司印,只有一顆,實無推移之路,推刷亦重事也,而以白文,無以防奸,奉使印信持去,似爲無妨矣。判尹李宇鼎曰,此事雖非臣職,大抵內需司官員之奉使印持去,乃是無前之事,今乃創開,固已不可,而至於防奸一款,則推刷官,雖曰白文,列邑,以踏印文書往復,實無虛疎之弊,李聃命所謂,事體未安之說,誠是矣。本司印信,若無推移之路,則令該曹啓辭變通,或似得宜矣。上曰,給送奉使印,事體重大之說,不無意見,令該曹稟處,可也。禮曹謄錄
上在昌德宮。停常參·經筵。
藥房啓曰,昨日受灸入侍時,左邊曲池近處,微有牽引之候,小有妨於屈伸爲敎,夜來,何如?且伏聞醫官之言,自上有胸腹間輪囷氣上不平之候,自已溺,和蘇合元五丸進御後,鎭定云。今則已得快愈耶?且念玉候累日違豫,餘症未祛,方在受灸之中,再明朔祭,許令攝行,敢來問安,竝此仰稟。答曰,知道。左邊近處牽引之症,比昨差減,胸腹不平之候,今已差愈,朔祭依啓攝行矣。
合啓,閔鼎重事。見上答曰,勿煩。
府啓,申範華事。見上答曰,勿煩。
院啓,庚申別科削罷事。申範華事。竝見上罪人李翔,本以不文無識,鄙瑣庸陋之白徒,藉其弟䎘與翊之刑勢,且終始父事時烈,假借儒名,濫竊顯仕,平生所爲,惟黨惡而攻斥異己,嗜訟而攘奪田財耳。其陰險不正之狀,先朝之聖敎森嚴,至今如昨,其貪淫無厭之欲,鄕隣莫不唾罵,至於不呼其名,而必以李賊稱之,此而足爲必誅難容之罪,況構成人所不忍言之事,驅入其切族於古今天下所未有之獄,必欲殺其人而奪其財者,究其心術之所在,此豈人理之所可爲也?自古凶人惡類,何代無之?其陰賊凶巧,未有若翔之甚者也。及其人言難掩,情迹恐露,則敎誘愚癡之女人,書給諺狀,備給奴馬,往呈監營,以女證母,欲實其計而掩其跡,逮至與斗任面獄京獄之時,渠亦不能以辭自白,則其爲罪狀,更無餘地,而該府之至今不得議獄照斷者,以斗任之獄,移刑曹未結末故耳。當初該府之移送刑曹,亦是失體,而旣已移送之後,則此是綱常莫大之獄,爲刑曹之道,所當趁卽嚴覈窮査之不暇,而移送刑曹,已滿四朔,只一番草草刑訊而已。遷延時日,結末無期,使以女證母之斗任,刑章莫施,使謀奪田産,構成蒸獄。且誘其女而證其母,以犯綱常之凶翔,得保首領,容息覆載,國家司寇之設,豈徒然哉?請刑曹當該堂上從重推考,使之從速究覈,以爲按法處斷之地。答曰,不允。末端事,依啓。當初移送刑曹,蓋由於議大臣別判下,則此非該府之任自移送也。以上朝報
禮曹啓曰,卽接靖陵參奉牒報,則本陵火巢內,奉恩寺,今月二十七日夜間,忽然失火,法堂及僧房竝數百餘間,盡爲灰燼云。本寺在陵所咫尺之地,而數百餘間之僧舍,延燒於一夜之間,則爛焰之所及,屋瓦之所撼,不無震驚陵寢之慮,慰安祭,不卜日,來初一日設行,而曾在己酉年,恭·順兩陵間巖外山麓,僧舍失火,本曹有發遣郞廳,摘奸書啓之擧,今亦依前例發〈遣〉郞廳,左右山麓樹木延燒與否,使之詳察書啓,何如?傳曰,允。
又啓曰,卽接典牲署牒報,則近來牛疫大熾,本署留養黑牛十首內,病斃者七,方痛者二,餘存者只是一首,而前頭得免,未可豫料,濟州元貢牛分養成冊,尙不上來,冬享大祭,只隔一月,濟州貢牛,雖或出來,越海瘦瘠之牛,決不合於祭享之用,大祭封進黑牛,實豫差竝四首,而他無推移封進之路,黑牛五首,令該曹貿給事,依前例入啓變通云。莫重祭享所用之牛,幾盡致斃,本署事勢,誠爲可慮,令該曹給價貿得,豫爲留養,以爲無弊封進之地事,分付,何如?傳曰,允。以上禮曹謄錄
上在昌德宮。停常參·經筵。
左議政睦來善箚子。大槪,病迫死期,情甚切迫,更伸至懇,亟遞臣所帶本兼諸任,以終全活事。入啓。
義禁府啓曰,金錫胄籍沒家産事,仍臺啓,令該府稟處事,命下矣。今番誣告罪人金益勳·李師命皆已籍沒,則錫胄,卽諸賊之魁,雖其身已死,天討未加,籍沒之擧,斷不可已。且貪汚之吏,財産抄沒,亦是應行之典,令該曹趁卽擧行,何如?傳曰,允。
受灸入侍時,判尹李宇鼎曰,科擧時應辦官,各司例皆輪回,漢城府則本非米布衙門,員役料布,皆以肉贖松贖給之,贖木不在,則亦不得繼給,本府財産,近來則尤甚蕩竭,而今番監試,應辦官當次,故貨得常平廳錢文三百兩,以爲需用之地,而試官支待之際,器皿鋪陳等物,其數甚多,勢不得措備。故自前計其容入之數,分付市民監考等處,則監考,依分付收用於本廛,罷場後還給,例也。今番應辦官之監考等處支定之數,已極過濫,而此惟不足,創出無前之規,分定於五部,五部分定於各洞內,本府書吏及五部書員輩,中間操縱,乘時弄奸之弊,誠極寒心。且應辦所使喚軍,例自兵曹定送,汲軍則例自掌隷院定送,而使喚及汲水軍,旣已定送之後,應辦官,亦以爲不足,不爲報知於堂上,五部坊民,任自調發,至於監考處物種分定之數,臣招致市民,取考文書,則極爲浪藉,應辦官所爲,殊甚駭然,不可仍存,重貽民弊。且五部,雖是京兆屬司,如此無前之事,不見印信文書,遽爲奉行,其不能詳察之罪,亦所難免。應辦官權守經,汰去,五部當該官員,竝從重推考,應辦官次知書吏及五部書員,依法囚治,何如?上曰,聞來極爲驚駭,權守經拿問,五部當該官從重推考,下吏等令攸司囚禁科罪,可也。宇鼎曰,權守經拿問事,旣已命下矣。試所罷場,日子尙遠,其代不可不趁速定送,禮曹,例以草記差定,而今不可等待,以本府參軍韓世卿,卽爲代送,何如?上曰,依爲之。以上朝報
有政。吏批,以李東標爲獻納,李溭爲禁府都事,李粹全爲敦寧判官,朴昌漢爲定山縣監,沈橃爲副應敎,尹漪爲工曹正郞。李垍校。郞廳金霔書。
上在昌德宮。停常參·經筵。
申時,虹見東方。夜四更,流星出參星下,入巽方天際,狀如拳,尾長二三尺許,色赤。
藥房啓曰,夜來聖體調攝,若何?今日朔祭又過,聖孝追慕之懷,益復罔極,昨日受灸後,曲池近處及手大指本節牽引之候,漸有差減之效,而劑入湯劑,亦已進御乎?憂慮未已,敢來問安。答曰,知道。曲池近處所患,日漸差減,手大指本節牽引之候,今旣快愈,湯劑亦進御矣。
吏曹曰,傳敎矣。內需司設立,幾至三百年,而官員推刷下去時,曾無印信給送之事,則祖宗朝舊例,意非偶然,不可創開無前之規。且內司之官下去時,雖無印信,列邑,當以踏印文書,互相往復,則必無中間虛疎之弊。今此重臣所達,誠爲得體,奉使之印,決不可給送。至於別印造給,殊涉不當。且關後弊,內司推刷官處,勿給印信,實合事宜,敢此仰稟。傳曰,依爲之。以上朝報
司僕寺官員,以提調意啓曰,箭串所放馬,軍兵等處捉給事,來初三日,臣等,與訓鍊大將李璖出往,而御營大將尹以濟有故,中軍代往之意,敢啓。傳曰,知道。太僕謄錄
上在昌德宮。停常參·經筵。
夜三更,流星出室星下,入河鼓星上,狀如拳,尾長二三尺許,色赤。
慶尙道進士李元白等上疏。大槪,請除奸兇,亟正王法,以快一世公議,以絶國家禍根事。入啓。答曰,省箚具悉。鼎重負犯,予豈不知哉?第大臣按法,與庶官有異,似難輕議也。
工曹判書兪夏益上疏。大槪,新授資級,亟命還收,以重國典,以安徵分事。入啓。答曰,省疏具悉卿懇。今玆賞典實循舊章,卿其安心勿辭焉。
藥房啓曰,伏未審夜來,聖體調攝,若何?伏承啓辭之批,曲池近處所患,日漸差減,手大指本節牽引之候,今已快愈爲敎,不勝喜幸之至。劑入湯劑,連日進御乎?今日中腕受灸時刻,依前定以巳正,敢來問安,竝此仰稟。答曰,知道。無事,湯劑連日進御矣。
大殿受灸後,藥房·政院·玉堂·二品以上·六曹·大司諫問安。答曰,知道。
校理柳世鳴上疏。大槪,重被儒生之斥,不敢晏然在職,祈蒙鐫罷事。入啓。答曰,省疏具悉。爾其勿辭,從速察職。
持平沈季良啓曰,朝者,得伏見嶺南儒生李元白等上疏,一則曰,今日廷臣,惴㤼成風,懦柔爲事,使重發之論,但得數三啓於一月之中。一則曰,論思之臣,尙不陳箚,不能無他日畏禍之慮,臣於此,不勝瞿然之至。臣前忝玉堂,爲日亦多,而旣未得進箚論列。今叨憲職,已浹一望,而連以親病引入,亦未得一番參啓,惴㤼之譏,畏禍之誚,烏得免乎?旣被多士之峻斥,決不可晏然於臺席,而醫藥憂遑,乘昏來避,所失尤大,請命遞斥臣職。答曰,勿辭,退待物論。以上朝報
禁府啓曰,今四月二十五日親鞫時,吳斗寅等內入推案,啓請旣已修正府上推案,故還入之意,敢稟。傳曰,知道。禁府謄錄
上在昌德宮。停常參·經筵。
巳時,太白見於未地。夜五更,流星出軒轅星下,入艮方天際,狀如拳,尾長二三尺許,色赤。
藥房啓曰,伏未審夜來,聖體調攝,若何?臣等不勝仰慮之至,今日受灸時刻,依前定以巳正,敢來問安,竝此仰稟。答曰,知道。無事,受灸時刻,定以午初。
慶尙道進士李元白等上疏。大槪,更申前請,亟正王法,快一世神人之憤,破千古奸兇之膽事。入啓。答曰,省疏具悉。已諭予意於前疏之批矣。爾等退修學業。
司諫李允修啓曰,臣頃以庚申罷榜事,引避也。不覺親嫌,妄陳意見,旣出小報之後,始乃刪減,原報已播,多掛衆目,及見臣避辭,大致人惑,物議譁然,以臣爲做錯,宜卽自列,而一事再避,有所不敢,迹實難安,進退臲卼,不得不尋單引入矣。昨伏見嶺南儒生疏本,則合啓一款,以㤼懦畏禍等語,歷詆廷臣,峻斥玉堂,臣益不勝瞿然之至。臣前忝玉堂,旣未箚論,今叨諫職,移病縮伏,物議所激,尤有所不敢晏然者,以此以彼,其何敢一刻抗顔於臺席乎?昨緣日暮病劇,今始來避,所失尤大,請命遞斥臣職。答曰,勿辭,退待物論。
判府事呂聖齊上疏。大槪,國祥已過,而病伏鄕曲,陪祭之列,起居之班,俱未進參,臣罪萬死,且應降之資,尙在臣身,冒昧更籲,乞蒙還收事。入啓。答曰,省疏具悉卿懇。已諭予意於前疏之批,卿胡過辭至此乎?卿其安心勿辭,亦勿待罪,從容上來行公。
府啓,請還收申範華減死絶島定配之命,拿鞫得情,以正王法。措辭見上引嫌而退,適有親癠,未及參啓,意外譏斥,何必自當?請持平沈季良出仕。答曰,不允。處置事,依啓。
大司諫鄭維岳啓曰,引嫌而退,尋單引入,蓋出情跡之難安,則儒疏所詆,非所爲嫌,而前以罷榜事,引避措語,大段錯誤,甚失臺閣規例,物議非之久而未已,雖曰前事,勢難晏然,請司諫李允修遞差。答曰,依啓。
副修撰李麟徵上疏。大槪,旣被儒生之斥,請遞事。入啓。答曰,省疏具悉。爾其勿辭,從速行公。
受灸入侍時,左議政睦來善曰,頃以司憲府知家有弊事,陳達榻前,有令廟堂商議稟處之命矣。臣退與廟堂,反覆相議,無他善策,作奸犯科之類,則臺諫,雖白牌囚禁,而如或以私事囚人者,隨現論罪,則猶不至於前日之濫雜,以此出於擧行條件,何如?上曰,此似無害,姑依此爲之,可也。
來善曰,安民,乃國家之急務,臣聞形勢家及諸宮家,徵捧私債時,捉致負債之人,或拘留於門間,或知家於閭閻,事之可駭,莫此爲甚。此後又有如此之弊,使其拘留知家之人,呈告法官,法官啓辭論罪,何如?上曰,依爲之。
來善曰,政府,乃總領百司,體貌與他司自別,而向日變法時,罷直囚之法,故今則政府,如或有推治之人,則言于該曹,使之囚禁,事甚苟簡。此後則凡干罪人,自政府直爲囚禁,何如?上曰,政府,與他司有異,直囚罪人,可也。上曰,元子宮供上物件,今欲改定,世子宮供上規例,卽爲分付該曹,別單書入,以爲參酌改付標以下之地,可也。
都承旨李聃命曰,在前牌不進之類,直以禁推,捧傳旨矣。今則此法已廢,故牌不進之弊,殊甚紛紜,禁推之法,似當復舊,下詢于入侍大臣,何如?來善曰,或有病重之實狀,或有情勢之不敢行公,而如或自上,不分情實,一體論罪,則恐有歉於使臣以禮之道矣。判尹李宇鼎曰,情勢之外,故犯圖遞之類,亦多有之,禁推之法,似不可已矣。上曰,勿爲禁推者,此是中間變通之事,今後則當觀情勢之如何,推考傳旨啓下時,憲府與禁府,一以臨時付標以下矣。
大殿受灸後,藥房·政院·玉堂·二品以上·六曹·大司諫問安。答曰,知道。以上朝報
禮曹啓曰,監試初試二所應辦官軍器寺判官朴紭呈狀內,八十老母,自四五日前,猝得痢疾,卽今症情,十分危篤,身有任事,不得看護,人子情理,極爲煎迫,應辦官之任,斯速入啓改定云。其母之病,危重如此,則勢難仍察其任,朴紭改差,以本寺僉正金淮,改定察任,何如?傳曰,允。禮曹謄錄
備邊司啓曰,因廣州留守李沆所達,楊州鎭,還屬於南漢,南陽等諸邑,換給摠戎廳事。上曰,與摠戎使·鎭撫使,相議稟處事,命下矣。楊州鎭軍兵,依前還屬於南漢山城,南陽及鎭撫營所屬安山·衿川·陽川等邑軍兵,割給於摠戎廳之意,已爲陳達於榻前,以此分付于守禦廳·摠戎廳·鎭撫營之意,敢啓。傳曰,知道。備局謄錄
上在昌德宮。停常參·經筵。
慶尙監司李玄錫上疏。大槪,臣情勢病勢,俱難在職,更申前懇,冀蒙恩遞事。入啓。答曰,省疏具悉。我固無失,浮謗何嫌?宜勿過辭,安意察職。
藥房啓曰,伏未審夜來,聖體調攝,若何?前日劑入半夏蔘朮湯五貼,以日計之,則當盡於今日,五貼加劑以入否乎?受灸時刻,則依前定奪,定以午初,臣等敢來問安,竝此仰稟。答曰,知道。無事,湯劑加劑以入。
府啓,申範華拿鞫處斷事,見上答曰,勿煩。
大殿受灸後,藥房·政院·玉堂·二品以上·六曹·大司諫問安。答曰,知道。以上朝報
有政。兵批,以李杓·曺挺履·李稶·趙震徽·方益濟爲武兼,李時煥爲慶德將,金南獻爲宣傳官,張宇相·裵泰綏爲都摠經歷,南崙爲都事,李廷秀爲僉知,鄭民獻爲文兼,鄭碩祖爲宣傳官,黃一淸爲五衛將,李時宰爲大丘營將,李後晟爲南兵使,黃徵爲黃海兵使,安璥·趙世雄爲五衛將,崔燾中爲全羅左水虞候,尹濟萬爲訓鍊副正,趙泰謙爲主簿,權大胤爲曹司衛將,李筳爲礪山營將,柳翊漢爲四山監役。
上在昌德宮。停常參·經筵。
藥房啓曰,伏未審夜來,聖體調攝,若何?臣等不勝仰慮之至,湯劑昨亦連進否乎?今日受灸時刻,依前定以午初,敢此問安,竝爲仰稟。答曰,知道。無事,湯劑連進矣。
大殿受灸後,藥房·政院·玉堂·二品以上·六曹·大司諫問安。答曰,知道。
府啓,申範華事。見上慶尙左兵使崔雲瑞,素無才能,而徒藉形勢,年迫衰暮,而遽授閫職,物情之不協,固已久矣。到任以後,老昏益甚,政令顚倒,殆不省事,托於瓜期已滿,臺評且發,而凡干軍政,一任抛棄,傾攫營儲,專事肥己,傳說藉藉,莫不痛駭。南藩重地,不可仍畀老悖之人,以致軍務之疎虞,請慶尙左兵使崔雲瑞罷職。答曰,不允。
謢軍韓厚明等上疏。入啓。答曰,省疏具悉。頃觀該府回啓,旣治再寬之罪,摘奸郞廳,又以不能詳審,至請問備,所謂韓太尉之墓,亦令本道定軍改封築,則京兆覆奏,可謂得當,而費辭侵斥,不遺餘力,誠可駭然也。
判尹李宇鼎上疏。大槪,臣重被韓厚明等侵辱,不可仍冒聽訟之地,亟許遞改,以謝人言事。入啓。答曰,省疏具悉卿懇。於卿少無所失,卿其安心勿辭,從速行公。以上朝報
上在昌德宮。停常參·經筵。
未時,日暈。
藥房都提調睦來善,提調李宇鼎,副提調李聃命啓曰,伏未審夜來,聖體調攝,若何?臣等不勝伏慮之至,昨日劑入淸濕化痰湯進御後,左右脚膝餘症,亦復,如何?敢來問安。答曰,知道。
李湜,以義禁府言啓曰,以咸鏡監司狀啓刑曹粘目。前明川府使李彦儒,移本府處置事,允下矣。李彦儒,方待命於本府,卽爲拿囚,何如?傳曰,允。
又以義禁府言啓曰,謀害上典罪人千命,旣已正法,依律文,妻子爲奴,破家瀦澤,降其邑號,罷其守令等事,捧承傳擧行,何如?傳曰,允。
又以兵曹言啓曰,當日寺奴丁日稱名人,自□□門入來,差備門外擊錚,極爲駭愕。令攸司囚禁治罪,同門守門將□□□常時不能禁斷雜人,以致闌入,亦難其免責,推考,何如?傳曰,允。
以金夢良爲禁軍別將,金時傑爲平安都事。
行大司諫鄭維岳,執義金聲久,持平趙湜,正言許熲啓曰,請碧潼圍籬安置罪人閔鼎重按律處斷。見上答曰,勿煩。
行大司諫鄭維岳,正言許熲啓曰,庚申別科削罷事。申範華事。竝見上答曰,勿煩。
執義金聲久,持平趙湜啓曰,申範華事。崔雲瑞罷職事。竝見上答曰,勿煩。
答慶尙道豐基幼學黃處智等疏曰,省疏具悉。所陳之事,令廟堂稟處。元疏缺燼餘
御營廳啓曰,本廳軍器所上鳥銃八百五十八柄,月課鳥銃四百六十二柄,合一千三百二十柄,本廳敎鍊官前萬戶石宇柱監董,旣已畢造矣。見樣鳥銃十柄,依前別單,封進之意,敢啓。傳曰,監董官,令該曹考例稟處。御營廳謄錄
上在昌德宮。停常參·經筵。
巳時至申時,日暈。酉時,日暈右珥。夜五更,流星出參星下,入狼星下,狀如甁,尾長四五尺許,色赤,光照地。
藥房都提調睦來善,提調李宇鼎,副提調李聃命啓曰,伏未審夜來,聖體調攝,若何?缺答曰,知道。脚膝餘症,姑無顯效矣。
李湜,以都摠府言啓曰,副摠管柳重起,以御營中軍軍兵等中日試放事,除標信,南小門洞進去之意,敢啓。傳曰,知道。
李湜啓曰,今日入直軍士,當爲中日習射,而國忌齋戒,相値,不得爲之之意,敢啓。傳曰,知道。
平安都事金時傑,謝恩後仍爲下直。
大殿受灸後,藥房·政院·玉堂·二品以上·六曹·大司諫問安。答曰,知道。
受灸時,領議政權大運,右議政金德遠,請對入侍。入侍時。上曰,我國頒祿,不如中原,甚爲薄略,固非忠信重祿之意,而至於頒料,蓋出於年凶不得已之擧也。今春,予欲依舊頒祿,而有司之臣,以經費爲恤,故不得爲之矣。一向頒料,終有所未安,自今十月等頒祿事,分付,可也。
權大運曰,淸州韓太尉墳墓,他無可驗之端,故頃者該府,啓請啓視,發遣郞廳,下去之時,堂上,以不可深掘之意,丁寧戒飭,而參軍閔光魯,不遵堂上之言,掘至五六尺許,至犯壙中云。凡人墳墓,尙不可不愼,況韓太尉,古之名臣,雖在疑信之間,旣曰太尉之墓,則其何敢不少留難,任意深掘,若是其狼藉乎?問備薄罰,不足以懲其罪,罷職,何如?上曰,罷職,可也。
大運曰,當初錢文鑄成之時,多費物力,行之已久,而只能行於近京數百里之地,至於遠道則不能行。此無他,諸般身役,各司皆以布木收捧,故遠邑之民,無所用錢,錢之不能通行,職此故也。今若使京各司所捧布木,隨其三分之一,許以錢文代捧,則百姓,益信其法,而錢文,必能通行於遠道矣。且錢文與布木有異,捧上之際,亦必無下吏點退操縱之弊,尤爲好矣。金德遠曰,雖以外方言之,幾至通行,此貨流行,誠爲公私之幸,而特以公家,不爲計捧民役之故,錢文漸至於賤矣。上曰,然則民役以布木來納者,三分之一,以錢文從自願代捧事,分付各司,可也。以上燼餘
上在昌德宮。停常參·經筵。
藥房提調李宇鼎,副提調李聃命啓曰,夜氣稍冷,伏未審聖體調攝,若何?湯劑連日進御乎?受灸時刻,依前定以午初,臣等不任仰慮之至,敢來問安。答曰,知道。無事,湯劑連進矣。
大殿受灸後,藥房·政院·玉堂·二品以上·六曹·大司諫問安。答曰,知道。
領議政權大運箚子。大槪,請於未死之前,得蒙恩暇,省掃父母墳事。入啓。答曰,省疏具悉卿懇。霜露之感雖切,當此日氣寒冷之節,長路行役,必致損傷,予用慮念,卿其須體此意,徐待春和日暖,從容往省焉。仍傳曰,遣史官傳諭。以上燼餘朝報
上在昌德宮。停常參·經筵。
藥房都提調睦來善,提調李宇鼎,副提調李聃命啓曰,伏未審夜來,聖體調攝,若何?連日受灸,兼進湯劑之後,其有餘症漸祛之候耶?臣等不勝仰慮之至,敢來問安。答曰,知道。無事矣。
李聃命啓曰,元子輔養官,旣已差出,則不可無衙門稱號,故輔養廳設立應行節目,別單啓下之意,亦已稟定矣。考見前例,則講□節目,自禮曹入啓定奪,今亦令該曹,參酌啓下,以爲擧行之地,何如?傳曰,允。
李湜,以兵曹言啓曰,今九月初七日,禁衛軍盧迎必稱名人,自□□門入來,差備門外擊錚,極爲駭愕。令攸司囚禁治罪,同門守門將金聲玉,常時不能禁斷雜人,以致闌入,亦難免其責,推考,何如?傳曰,允。
備忘記,居首進士趙祺錫,直赴殿試。
領議政權大運箚子。大槪,更申前懇,冀蒙矜許事。入啓。答曰,省箚具悉卿懇。卿之箚辭至此,一向挽留,亦有所未安,故特允所請,卿其安心,趁速往來焉。仍傳曰,遣史官傳諭,給由馬,澆奠床備給。
大司憲李玄逸上疏。大槪,疾病沈綿,旬月之內,決無復起爲人之望,伏乞將臣所帶本兼職名,一倂鐫免,使公器不至久曠,微分終得自安事。入啓。答曰,省疏具悉卿懇。卿之所患,已向痊可,良用欣慰,大病之餘,未卽察任,勢固然矣,有何所傷?卿其安心勿辭,調理行公,以副予意。以上燼餘
領議政權大運,右議政金德遠請對入侍時,大運曰,臣聞江華留守鄭樸之言,則以爲,曾於南漢試才之後,江都亦有一體設行之規,故卽今江都群情,擧皆懸望云。江都·南漢,均是保障之地,則其所慰悅之擧,宜無異同,依南漢試才例,江都試才亦爲設行,何如?上曰,先朝,亦嘗一體設行,壬戌年,又有已行之規,今亦別遣御史於江都,依南漢例試才,可也。備局謄錄
上在昌德宮。停常參·經筵。
夜三更四更,雷動電光。
藥房都提調睦來善,提調李宇鼎,副提調李聃命啓曰,夜氣漸至寒冷,伏未審聖體調攝,若何?臣等,卽伏聞昨日入侍醫官所傳之言,自上下敎,數日來起居之際,左右脚膝,顯有便利之候,臣等不勝喜幸之至。前劑入湯劑,已盡於昨日,而諸醫以爲,苦口之劑,今不必連進,只以丸藥繼進,宜當云。臣等今日入侍時,更爲稟定伏計,三里穴受灸時刻,依前定以午初,敢此問安,竝爲仰稟。答曰,知道。無事矣。
大殿受灸後,藥房·政院·玉堂·二品以上·六曹·大司諫問安。答曰,知道。
李湜,以都摠府言啓曰,副摠管柳重起,以御營中軍軍兵等中日試放事,除標信,南小門洞進去之意,敢啓。傳曰,知道。
執義金聲久啓曰,申範華事。崔雲瑞罷職事。竝見上答曰,不允。崔雲瑞,遞差。
李湜啓曰,慶尙左兵使崔雲瑞遞差事,命下矣。臺諫,方以罷職論啓,遞差傳旨,不得捧入之意,敢啓。傳曰,知道。
午時,上御大造殿受灸。藥房都提調睦來善,提調李宇鼎,副提調李聃命,假注書尹悠期,記注官柳世賓,記事官沈仲良,醫官金有鉉·崔有泰·白光鉉·李應斗·丁時悌等入侍。說話缺來善曰,崇奬節義,扶植綱常,是王政之所當先者也。故司諫李必行,守志丘園,終始不仕,繞室以籬,不出籬外,以終其身於其中,臨死之時,遺言於其子曰,吾曾經相禮,必以相禮書之,可也云,其苦節可尙矣。頃見筵臣,以故司諫金坽贈職事,陳達,蒙允矣。李必行,亦爲一體褒贈,以表其節義,何如?上曰,分付該曹,一體褒贈,可也。以上燼餘
上在昌德宮。停常參·經筵。
藥房提調李宇鼎,副提調李聃命啓曰,寒雨通宵,伏未審聖體調攝,若何?受灸時刻,依前定以午初,臣等憂慮未已,敢來問安。答曰,知道。無事矣。
執義金聲久啓曰,申範華事。見上答曰,勿煩。
大殿受灸後,藥房·政院·玉堂·二品以上·六曹·大司諫問安。答曰,知道。
答戶曹判書吳始復疏曰,省疏具悉。卿其依疏辭往來焉。元疏缺
午時,上御大造殿受灸。藥房提調李宇鼎,副提調李聃命,記注官柳世賓,記事官沈仲良,假注書李宇謙,醫官金有鉉·權愉·崔有泰·白光玹·李應斗·丁時梯入侍。宇鼎進曰,朝者,伏承啓辭之批,以無事爲敎,不勝喜幸,今日又爲入診乎?上曰,爲之。宇鼎曰,依前使三醫入診乎?上曰,依爲之。以下缺以上燼餘
禮曹啓曰,各陵蟲蝕松木斫去事,定奪之後,蟲蝕松有無多少,自本曹,分付各陵參奉,使之詳細牒報矣。各陵報狀,今始齊報以來,東道則貞陵·康陵·泰陵,西道則昌陵·敬陵·禧陵·孝陵·章陵·順懷墓·昭顯墓,蟲蝕之松尤多,恭陵·順陵·長陵則龍虎外火巢內,雖有蟲蝕之松,而不至甚多云。依前定奪,當遣本曹郞廳與本陵參奉,眼同斫伐,而其中或有一陵龍虎內外,松木幾盡蟲蝕之處,今若一時竝爲斫去,則陵寢全無遮障,如此之處,則不必一倂斫去,姑爲觀勢餘存,以爲遮障之地宜當。且許多軍丁,斫木之際,當有斧斤之聲,亦不無喧聒之弊,恭·順·長三陵外,其餘各陵及兩墓,擇日告由,本曹郞廳數少,勢難一時發遣,次第擧行,而本曹郞廳,若爲久留,則各邑支供,亦甚有弊,陵寢近處則眼同斫伐,龍虎外則令本陵參奉,專管斫伐,本曹郞廳則使之先爲入來,何如?傳曰,允。
又啓曰,各陵蟲蝕松木斫去事,旣已定奪矣。但念許多蟲損之木,非若干守謢軍等所可遍斫,且所斫之木,處置甚難,取考本曹謄錄,曾在先朝壬子年,各陵雪壓松,許令各軍門·各衙門取用。今亦依先朝已行之例,令各軍門及各衙門,報知本曹,然後自本曹,發遣郞廳,與本陵參奉,眼同斫伐,而伐木軍丁,則令取用衙門調送,何如?傳曰,允。以上禮曹謄錄
上在昌德宮。停常參·經筵。
夜一更,雷動。三更四更,雷動電光。
權珪啓曰,大司憲李玄逸受由,執義金聲久,持平沈季良·趙湜呈辭,掌令柳千之·金兌一在外,今日以監察茶時之意,敢啓。傳曰,知道。
藥房都提調睦來善,副提調李聃命啓曰,近日日氣寒冷,伏未審聖體調攝,若何?臣等不任仰慮之至。受灸時刻,依前定以午初,敢來問安。答曰,知道。無事矣。
有政。吏批,以柳炅爲安東府使,柳榰爲吉州牧使,權歆爲舍人,李允文爲漢城判官,鄭重泰爲參軍,金文夏爲正言,金沆爲禮曹正郞,金夏世爲佐郞,任胤元爲典籍,金弼相爲內贍主簿,裵正徽爲綾州牧使,李煿爲左通禮,閔昌道爲江華試才御史。兵批,以金萬英爲僉知。
大殿受灸後,藥房·政院·玉堂·二品以上·六曹·大司諫問安。答曰,知道。
以慶尙左兵使崔雲瑞束伍軍兵等渰死狀啓,傳于姜銑曰,渰死人等,令本道恤典擧行。
答大司憲李玄逸疏曰,省疏具悉卿懇。卿之前後固〈?〉乃至於此,一向强迫,亦有所未安,本職今姑勉副,卿其安心,調理行公,以補不逮。元疏缺以上燼餘
禁衛營啓曰,來庚午正月當十四番後部後司屬慶尙道五哨,及一番前部前司屬黃海道五哨軍兵,來十二月二十五日,京中逢點,而依例准二朔立番之意,慶尙·黃海兩道監·兵使,及該鎭營將處,豫爲行文知委,何如?傳曰,允。
又啓曰,本營大旗幟,渝色不可用,故纔已新造矣。今九月十五日神武門外,旗祭,依例設行之意,敢啓。傳曰,知道。禁營謄錄
戶曹啓曰,本曹木同之儲置於江都者,發遣郞廳,旣已看審,則南漢所儲地木之數,亦至於九百餘同,而一置於庫中之後,不爲看審,已過十年,必不無腐傷之弊,依江華例,發遣本曹郞廳,反庫知數,而往來時給馬供饋等事,廣州府·京畿監司處,知委,何如?傳曰,允。戶曹謄錄
上在昌德宮。停常參·經筵。
昧爽,雷動。
藥房提調李宇鼎,同副承旨姜銑啓曰,雨後寒風頗緊,伏未審夜來,聖體調攝,若何?三里穴受灸,昨日已畢,膝部餘症,蓋有差勝之效耶?臣等憂慮未已,敢來問安?答曰,知道。無事矣,勿爲問安。
李湜,以都摠府言啓曰,今日入直軍士中日習射,請出標信。傳曰,知道。
有政。吏批,判書李觀徵病,參判權愈進,參議閔就道病,左承旨李瑞雨進。吏批啓曰,判書李觀徵,參議閔就道俱以病不來,小臣獨政未安,何以爲之?敢稟。傳曰,仍爲之。以沈梓爲大司憲,任胤元爲兵曹佐郞,金允光爲雲峯縣監,李玄逸爲祭酒。
兵批,判書閔黯進,參議李璖進,參議金海一進,參知李鳳徵中日進,左副承旨李湜進。以金有鉉爲知事,李行成爲內禁衛將,趙志善爲格浦別將,鄭翼爲善積僉使,李璋爲副護軍,許熲爲副司果。
李湜啓曰,事變假注書閔彦良,猝得寒疾,症情非細,差復未易,今姑改差,他假注書差出,何如?傳曰,允。
以蔡明胤爲事變假注書。
答禮曹參議姜世龜疏曰,省疏具悉。爾其勿辭察職。元疏缺
答副校理閔昌道疏曰,爾其勿辭,調理察職。元疏缺以上燼餘
上在昌德宮。停常參·經筵。
巳時,太白見於未地。未時,雷動。申時,雷動電光。酉時,雷動。初昏,雷動電光。夜一更,雷動電光。二更,雷動電光,雨雹,狀如榛子。三更,雷動電光。四更,月有小暈。
權珪啓曰,行大司憲沈梓未肅拜,執義金聲久,持平沈季良呈辭,掌令金兌一在外,持平趙湜式暇,今日以監察茶時之之意,敢啓。傳曰,知道。
李湜啓曰,事變假注書蔡明胤,時無職名,使之付軍職,冠帶常仕,何如?傳曰,允。
持平沈季良辭職上疏。入啓。踏啓字。
答吏曹參判權愈疏曰,省疏具悉。所陳之事,令該曹稟處。以上燼餘朝報
上在昌德宮。停常參·經筵。
未時,雷動電光,雨雹,狀如榛子。
藥房都提調睦來善,提調李宇鼎,左承旨李瑞雨啓曰,日月不居,望祭奄過,伏想孝思,益復罔極,去夜雷雨之餘,寒氣倍緊,聖體調攝若何?臣等不勝仰慮之至,敢來問安。答曰,罔極。別無所傷矣。
中殿,藥房問安。答曰,罔極。
答寧海幼學白履明等疏曰,省疏具悉。疏辭,令該曹稟處。元疏缺以上燼餘
訓鍊都監啓曰,今日慕華館中旬試才時,右部右司前哨軍兵等成行入坐之際,砲手朴戒昌所持火繩,捽然誤落於其鳥銃耳。藥丸,中前行砲手李枝成之背部,卽爲致斃,極爲驚慘。自軍門棺板及米布,從優題給,以爲斂葬之資,而朴戒昌銃丸誤發,雖出於無情,論以罪犯,不可不痛懲,軍前決棍五十度之意,敢啓。傳曰,知道。事極驚慘,各別恤典擧行。訓局謄錄
上在昌德宮。停常參·經筵。
夜五更,流星出畢星下,入南方天際,狀如鉢,尾長二三尺許,色赤,光照地。
李湜,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,副摠管柳重起,以御營中軍軍兵等中日試放事,除標信,南小門洞進去之意,敢啓。傳曰,知道。
以朗善君俁,鍼灸呈辭。傳曰,遣鍼醫看病。
府啓,申範華事。見上新除授持平金一夔,時在咸鏡道北靑任所,請斯速乘馹上來事,下諭。答曰,不允。下諭事,依啓。
有政。吏批啓曰,公州牧使趙渭叟在喪之代,今當差出,而本州,營下劇邑,素稱難治,不可不擇差,守令中有聲績人,竝擬,何如?傳曰,允。
以尹敏聖爲通川縣監,李文興爲扶安縣監,尹敍績爲高山縣監,金一夔爲持平,李允修爲校理,睦昌遇爲公州牧使,李錫三爲學諭,沈季良爲修撰。
兵批,以沈季良爲副司果,蔡明胤爲副司正。以上燼餘
政院啓曰,臣卽伏見訓鍊都監中旬試才時草記,則右部右司前哨軍朴戒昌所持火繩,誤落於其鳥銃耳。藥丸,中前行砲手李枝成之背部,卽爲致斃云。凡軍士試放之時,貫革監的軍,誤中則容或有之,而至於隊伍中自相誤中,曾所未聞也。苟能稍整排列,依法輪放,則必無如此之患,常時不能訓鍊之狀,據此可知。且只治軍卒誤放之罪,而其將官則全不擧論,亦爲失律,訓鍊大將李鏶,從重推考,當該將官等,令該軍門從重科罪,何如?答曰,成行入坐之際,所持火繩,偶然誤落,實是意外,此非常時不善訓鍊之致,勿爲推考,將官亦勿治罪。訓局謄錄
上在昌德宮。停常參·經筵。
夜一更,流星出河鼓星上,入坤方天際,狀如拳,尾長二三尺許,色赤。二更,月犯昴星。
右議政金德遠箚子。大槪,乞賜恩由,俾遂私悃事。入啓。答曰,省箚具悉。卿其依箚辭,安心往來焉。因傳曰,遣史官傳諭,給由馬,澆奠床備給。
禁府啓曰,罪人李立身,旣已拿囚,係是推鞫罪人,自本府不可循例鞫問,所當大臣以下,齊會推鞫,敢此仰稟。傳曰,依爲之。
政院啓曰,罪人李立身推鞫事,命下矣。處所何處爲之?敢稟。傳曰,本府爲之。
又啓曰,秋序已闌,冬律將至,此正收斂之節,非是發聲之時,而乃者雷聲電光,殷殷燁燁,竟六日而後乃已,實不料聖心寅畏,天意靳向之日,乃有此非常之變,可愕之災也。臣等竊聞之,災不虛生,必有所召,今玆之變,亦豈無所自而致之哉?臣等又竊聞之,遇災而懼,能盡修省之道,則災轉爲祥,危可使安,亂可使治,今玆之變,亦豈非天心仁愛我殿下,而欲其有成之耶?修省之道,其本在人君,先正其心,其要在朝廷,修擧政事,伏願聖明,大警動于心,動靜語默之間,凡所以敬義夾持,表裹交修之工,無不一循天理,屛絶私意,一心寅畏,常若對越乎上帝,而又復親近正直之士,恢張諫爭之路,使嘉言讜論,日陳於前,而康而色,翕受敷施,其於聖德,裨益必多矣。至於政事之闕失,則聖明,亦宜親攬權綱,而又復策勵朝廷,使大官操其體統,小官執其事工,毋以私害公,毋以怠勝勤,有如綱擧月張,紀振絲理,而無復有委靡姑息,苟且牽補之習於今日,則其於政化,允釐可期矣。臣等竊觀古昔,遵先王之法而過者,未之有也。而但玆近年以來,國家典常,各司舊規,多以一時私智,輕議而創設之,其弊無窮,識者興歎,另飭廟堂,硏講熟議,復古道而罷新制,則亦可謂治道一助也。至於刑賞,尤係政事之大關節,可賞而不賞,與不可賞而賞,均之爲失,可罪而不罪,不可罪而罪,均之爲非,苟如是,則誠不足以勸懲人,而厭服一世之人心,伏願聖明,又復加意焉。臣等,俱以無似,待罪出納之地,目見災異之非常,不任區區憂愛之微忱,敢陳瞽說,以塵穢聖聽,言雖近於蒭狗,意實在於匡救,惟聖明,勿以人廢言,而俯賜採納焉。答曰,災異,憂懼方切,今觀誡誨,無非格言至論,深嘉卿等憂愛之誠,可不留心而體念焉?
兵曹判書閔黯上疏。大槪,乞遞金吾兼帶,俾得專察本任事。入啓。答曰,省疏具悉。卿其安心勿辭,進參推鞫。
合啓,閔鼎重按律處斷事。見上答曰,勿煩。
府啓,申範華事。見上答曰,勿煩。
院啓,庚申別科罷削事。申範華事。竝見上答曰,勿煩。以上朝報
禁府啓,今此推鞫時,別刑房文書色都事各二員,文武科五所禁亂都事五員,本府當直都事各一員,合以十二員分差,而本府都事十員外,二員不足,假都事二員,令該曹趁卽差出,以爲分把之地,何如?傳曰,允。禁府謄錄
禁衛營啓曰,本營別破陣,當初設立時,以未及準番之故,中日試才等事,姑待敎習就緖後擧行事,事目定奪矣。今已準番,稍得就緖,中日試才,賞格等事,依步軍例擧行,何如?傳曰,允。禁營謄錄
御營廳啓曰,本廳立番軍兵數多,火藥用下之路,極其浩多,而合劑焰焇,自前貿用,故常患不足。自今爲始,敬爲設局煮取,而所入吐木,猝難辦得,今聞漢城府,有四山蟲損木許斫發賣之擧云。本廳焰焇煮取木,亦依訓局·摠戎廳例,與該府眼同,量其容入,斫伐取用,何如?傳曰,允。御營廳謄錄
上在昌德宮。停常參·經筵。
夜三更四更五更,月暈。
院啓,庚申別科,初以討逆爲名,及今誣獄旣反,逆冤旣伸,僞勳旣削,而仍存其科,書之於國朝榜目曰,庚申討逆別科,行之於今,垂之於後,則安在其反其獄伸其冤,而削其勳乎?名不正則言不順,言不順則事不成,乃聖人之至戒也。名之不正,言之不順,孰有甚於此乎?國人咸曰,獄反勳削,而榜名討逆,實無義意,此榜不罷,則逆冤猶夫未伸也。輿情同然,衆口皆言,臣等之爭論,亦已久矣,而聖明之所以不卽允兪者,伏想聖意,必以爲設科之歲月旣久,參榜之人數亦多,而文武之由此科,已顯於仕路者,亦不無其人故耳。然庚申僞勳之設,其歲月非不久矣。錄券所附大小員役,或免賤或筮仕者,非不多矣,而聖明,旣已洞知逆獄之爲誣,故因人心之同憤,念國論之難抑,快然反其獄伸其冤,而追削其勳於十年之後,容有辭於天下後世,獨於討逆爲名之科,諉之以歲月之久,人數之多,而苟且因循,終不革罷,則是討逆之名,因存於伸雪之後也。未知所討者何逆,此科何名者也,請勿留難,亟許削罷,以快人心,以正國論,請申範華嚴鞫處斷。見上答曰,勿煩。
執義金聲久上疏。大槪,重得寒疾,已近一旬,而一向沈綿,以此病勢,決無供職之望,乞賜鐫免,俾得調治。兼陳農事失稔之狀,請給分災事。入啓。答曰,省疏具悉。有懷必陳,予用嘉之,當令該曹議處,爾其勿辭,調理察職。
玉堂箚子。大槪,敢陳修省之說,兼陳公論之不可終屈,以備財處事。入啓。答曰,省箚具悉。遇災進言,縷縷誡誨,無非忠愛之誠,切至之論,予甚嘉尙,可不置諸左右而體念焉?已上朝報
上在昌德宮。停常參·經筵。
自辰時至未時,日暈。夜一更二更,雷動電光。
中殿誕日,政院·玉堂·二品以上·六曹·大司諫問安。答曰,知道。
大殿,政院·玉堂問安。答曰,知道。
傳曰,玉堂箚子留中。
合啓,閔鼎重按律處斷事。見上答曰,勿煩。
府啓,申範華事。見上答曰,勿煩。
院啓,庚申別科削罷事。申範華事。竝見上答曰,勿煩。
全羅監司書目,潭陽府使金儁相,受由還家,無意還任,罷黜事。
京畿監司書目,衿川呈,以前縣監尹世喜,今月十六日身死事。
下直,金化縣監呂必寬。朝報
上在昌德宮。停常參·經筵。
合啓,閔鼎重事。見上答曰,勿煩。
府啓,申範華事。見上常漢之得參萬科者,稱以出身,橫行閭里,凌辱士夫,而法司不得盡爲囚冶,故其弊日甚,識者之寒心久矣。故承旨安後說之亡子婦尹氏,呈狀于本府,隣居漢出身金再元,因溝道之相爭,白晝登屋,凌辱萬端,至於投書庭中,滿紙張皇,醜說有不忍言云云。臣令當部,推問覈實,則再元之凌辱士族婦女,白晝登屋投書,果爲的實,不勝痛駭,而旣是出身,故本府不得推治,此而若不痛懲,則無賴出身之徒,橫行作亂之弊,將無所不至,請金再元,令該曹囚禁痛治,以爲懲戢之地。答曰,不允。末端事,依啓。
院啓,庚申別科削罷事。申範華事。竝見上答曰,勿煩。以上朝報
御營廳啓曰,今此舊番軍兵及別馬隊,別破陣等,射砲·用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。御營廳謄錄
傳曰,推鞫姑罷。
江原監司書目,洪川縣監朴泰淳,以其母病,受由不還,不得已罷黜事。
下直,星州牧使金禹錫。朝報
上在昌德宮。停常參·經筵。
都承旨李聃命辭職上疏,入啓。遞差。
合啓,閔鼎重事。見上答曰,勿煩。
府啓,申範華事。見上推鞫罪人拿來,事體極爲嚴祕,使不得與外人交通,奉命都事,亦不敢私覿於人,而禁府都事尹楡,乃於罪人立身拿來時,往見濟州定配罪人金鎭龜,朝廷若有紀綱,奉命之人,何敢私相尋訪他罪人,若是其無忌憚乎?蔑法縱恣,至於此極,則罪人拿來之際,不能嚴祕,必多疎漏之弊,亦可知矣,事之寒心,莫此爲甚。請禁府都事尹揄,拿問定罪。答曰,不允。末端事,依啓。
院啓,庚申別科削罷事。申範華事。竝見上答曰,勿煩。以上朝報
有政。
禁府啓曰,試所禁亂官,例以本府都事分差矣。新際授都事宋世貞,赴擧,都事尹楡,旣被臺論,不得行公,其代假都事二員,令該曹卽爲差出,以爲禁亂官分差之地,何如?傳曰,允。禁府謄錄
上在昌德宮。停常參·經筵。
夜三更,月犯鬼東北星。五更,流星出三台星下,入艮方天際,狀如拳,尾長三四尺許,色赤。
政院啓曰,遞來節帥,雖罪罷及病重者,必須來詣城外,呈納密符者,蓋所以重其事也。今者全羅前右水使柳星老,托以病故,落留於公州地,使其軍官,替納密符,此曾所未有之事,今日紀綱,雖曰解弛,何敢偃蹇自便,若是其無嚴乎?事極駭然,而自本院,無他論罪之事,從重推考,何如?傳曰,允。
執義金聲久啓曰,今日推鞫時罪人李立身以爲,如是忍杖不服者,只爲不欲延及他人,旋卽轉舌曰,若招問範華,則可知渠之冤狀云。範華,旣是臺啓中請鞫之人,而又出於立身之口,如是狼藉,虛實間請拿憑閱,在例當然,故臣以範華請拿之意,再三反覆於席上,而大臣及禁府堂上,意見參差,終不請拿矣。今聞物議,皆以臺官之不爲力執,大加非斥云,臣之所失大矣。不可一刻仍冒,請命遞斥臣職。答曰,勿辭,退待勿論。
下直,安東府使柳冕,幽谷察訪李夢翼。朝報
上在昌德宮。停常參·經筵。
未時,太白見於巳地。
大司諫鄭維岳啓曰,昨日推鞫時,罪人李立身,引申範華,以證其無罪,此與罪人之援引同罪者有異,而一出罪人之援引,則必請拿問,乃是鞫獄規例。且範華,旣是臺啓中,與立身等,一體請拿之人,而又爲立身之所援引,則規例所在,不可無拿問之擧。故執義金聲久,先發請拿之論,臣亦繼之,而掌鞫諸臣之意,皆以爲立身之所援引,旣與援引其同罪者有異。且其陰兇情跡,影著無疑,欲引範華,證其無罪者,尤極兇巧,此不過延拖緩死之計耳,有何與範華證問之端乎云,而不欲請拿,其不欲請拿,亦有所執,故不復强爭矣。外間物議,未詳曲折,乃以兩司之不爭爲非,憲臣,昨旣引嫌,而臣實暮聞,今始自列,此亦臣之失也。請命遞斥臣職。答曰,勿辭,退待物論。
領議政權大運,左議政睦來善箚子。大槪,按獄不嚴,致有物議,不勝惶恐事。入啓。答曰,省箚具悉卿懇。不卽請拿,自有所執,何必爲嫌?仍傳曰,遣史官傳諭。
院啓,引嫌而退。當初爭論,甚得臺體,未能强執,不必深嫌,請大司諫鄭維岳出仕。答曰,依啓。
府啓,引嫌而退。初旣爭論,不墜臺體,終不强何足深嫌,請執義金聲久出仕。答曰,依啓。
政院啓曰,禁府都事來言,兩大臣,皆有身病,今日推鞫之坐,不得爲之云矣,敢啓。傳曰,知道。朝報
上在昌德宮。停常參·經筵。
巳時未時,日暈。
備邊司郞廳,以領·左相意啓曰,卽者伏見金川郡守報狀,則亡命罪人李元成,幸以捕得,將吏押領上送云。如此窮凶之人,只以將吏押送,極爲虛疎,事體所關,亦不可坐待其押來。卽爲分付義禁府,發遣都事于中路,使之拿來,何如?傳曰,允。
祭酒李玄逸上疏。大槪,疾病呻吟之中,敢因災異之警,略陳區區所懷,冀蒙裁察事。入啓。答曰,省疏具悉卿懇。災異非常,憂懼方切矣。縷縷誡誨之言,無非治病之藥石,爲治之急務,微卿憂愛之誠,款款之忠,何以及此?深用嘉尙,予當留心服膺,而疏末所陳,事異古今,決難輕議也。卿其安心焉。
合啓,閔鼎重按律處斷事。見上答曰,勿煩。
府啓,庚申誣獄之搆成也,申範華,受錫胄之指嗾,與元老而協心,假托推步之術,而誘惑逆堅,主張詗察之事,而醞釀機穽,大開告密之門,網打一時之人,胄雖凶譎,無範華·元老爲之左右,則必不能售其計也。終乃獨殺元老,以滅其口,伸救範華,以彰其功。當是時,生人殺人之權,在凶胄之手,而伸救之語,終不成說話,間有申琬·朴泰遜等稍有知識,則莫不抗言請誅,到今天鑑孔昭,冤獄畢伸之日,範華,寧有獨生之理乎?先鞫範華,取服醞釀之情,次及立身,以正誣告之罪,實合按獄之體,故臣等,閱月爭論,兪音尙閟,方切慨然之至。卽者範華,出於立身之招,旣已就拿,則決不可以立身之援證,憑閱而止,請申範華前後罪狀,發爲問目,一體嚴鞫處斷。靑巖察訪尹以壽,自春夏以來,必欲棄還,全抛職事,爲探京奇,連發驛吏,以此吏卒,疲於道路,厥口成咀。且或遲滯,不及期限,則擅加威怒,濫施刑杖,許多所屬,無不酷被其毒。如此怪妄之徒,若不別樣處置,則將無以振肅頹綱,請靑巖察訪尹以壽罷職不敍。答曰,不允。
院啓,庚申別科削罷事。見上臣等,以申範華嚴鞫處斷事,論列已久,而未蒙允兪,臣等竊惑焉。夫範華,以凶胄之近親,密受方略,恣行詗察,假推步而挑妖豎,脅元老而上變書,卒之搆成大獄,以售網打之計,其陰祕之跡,兇狡之狀,固十目之所難掩,而至於兇胄論功之箚,而愈益彰露無餘矣。矧今立身之招,又爲援引,則其與元老·立身輩,同奸濟惡之情,切切昭著。此而不加嚴鞫,以正其罪,則王法無以伸矣,輿情無以洩矣。今者範華,因立身之招,自鞫廳旣已拿來,請申範華前後罪狀,發爲問目,與立身等,一體嚴鞫處斷。答曰,勿煩。以上朝報
備邊司郞廳,以三公意啓曰,進香使拜表吉日,以今月二十九日,推擇啓下矣。行期急迫,諸具多有未備云,萬里行役,事甚可慮,差退若干日子,俾爲及時周旋之地,似無所妨,以此意,分付,何如?傳曰,允。
禮曹啓曰,因大臣啓辭,陳慰·進香使拜表差退事,允下矣。拜表吉日,令日官推擇,則來十月十一日辰時,祭需封裹,同月初八日爲吉云,以此日時,原粘目及單子中,改付標以入之意,敢啓。傳曰,知道。禮曹謄錄
禁府啓〈曰〉,卽者鞫廳罪人,當爲發遣都事拿來,而本府都事,各差備外,無餘存之員,前差試所假都事,仍爲推移發送之意,敢啓。傳曰,知道。禁府謄錄
下直,全羅水虞候崔燾中。朝報
上在昌德宮。停常參·經筵。
自昧爽至辰時,有霧氣。夜四更,電光。五更,沈霧。
禁府啓曰,鞫廳罪人申範華放送事,命下矣。臺諫,方以範華,已爲拿來,前後罪狀,竝鞫事論啓,不得放送之意,敢啓。傳曰,知道。
備忘記,金川之距松都,不過七十里之地,而今觀開城留守狀啓,二十二日捕得罪人,二十三日亥時,始到本府云。亡命罪人拿來,是何等重事,而本郡,何敢若是其緩緩押送乎?事之可駭,莫此爲甚。當該守令,姑先從重推考,鄕所,令本道監司捉來,從重科罪,以懲日後。
左議政睦來善箚子。大槪,敢陳私懇,乞得恩暇,陵役竣事之後,轉往先壠,以伸至情事。入啓。答曰,省箚具悉卿懇。卿其依箚辭,竣事後安心往來焉。仍傳曰,遣史官傳諭,給由馬,澆奠床備給。
執義金聲久啓曰,搆成庚申誣獄,都在於申範華之受錫胄指嗾,而與元老協心也。誣告者,雖是立身等,而不鞫範華,大失按獄之體,故兩司爭執,已閱果月,而範華,今爲立身之所引,憑閱而止,故範華前後罪狀,發爲問目,一體嚴鞫處斷之意,相議論啓矣。昨日鞫廳之坐,大臣以爲,範華請鞫之啓,旣是兩司峻發之論,則姑待允從,卽爲嚴鞫,有何不可,而今仍就拿,一體請囚嚴鞫,未免苟簡云。臣旣被大臣之非斥,則何敢自以爲是,而晏然於臺席乎?請命遞斥臣職。答曰,勿辭,退待物論。
正言尹鼎和啓曰,申範華之挾詐行兇,醞釀成獄,實與誣告之元成·立身等,少無異同。兩司請鞫之啓,已至累月,而今者範華,又出於立身之招,旣已拿囚,以其前後罪狀,發爲問目,與立身等一體嚴鞫,有不容易者,故臣於昨者,亦以此論啓矣。卽聞大臣,以因其就拿,仍請嚴鞫,爲未免苟簡云,臣難冒之嫌,與憲臣無異,何敢晏然於職次乎?請命遞斥臣職。答曰,勿辭,退待物論。
修撰沈季良上疏。大槪,敢於乞免之章,兼陳瞽說,以備裁擇事。入啓。答曰,省疏具悉。憂愛誡誨,辭意切實,予甚嘉尙,可不體念焉?忠義限代事以下四件,當令廟堂稟處,爾其勿辭,調理察職。
大司諫鄭維岳啓曰,昨日兩司,以範華旣已就拿,前後罪狀,發爲問目爲啓矣。聞大臣,以啓辭,未免苟簡爲言,憲府及諫院同僚,旣已引避,臣何敢晏然?請命遞斥臣職。答曰,勿辭,退待物論。
院啓,庚申別科削罷事。申範華與李立身等一體嚴鞫事。竝見上竝引嫌而退。因請竝鞫,大意固好,苟簡與否,不必深論,請執義金聲久,正言尹鼎和,大司諫鄭維岳竝命出仕。答曰,不允。處置事,依啓。傳曰,日氣漸至涼冷,晝講時刻,定以午正。以上朝報
政院啓曰,禁府郞廳,以大臣意來言,臺諫就職之後,當爲推鞫,而非但日勢已暮,大臣皆有病故,待明日平明開坐云矣,敢啓。傳曰,知道。朝報
禁府啓曰,昨日罪人金宇成拿來事,假都事已爲發送矣。卽者宇成,來到京中,拿囚之意,敢啓。傳曰,知道。禁府謄錄
御營廳啓曰,本廳焰焇煮取所入蟲損木斫伐取用事,已爲啓下矣。今九月二十六日爲始,南伐院·往十里·鼓巖後峰等處所在蟲損木斫伐時,出番入哨軍兵,調用之意,敢啓。傳曰,知道。御營廳謄錄
下直,黃海兵使黃徵。朝報
上在昌德宮。停常參·經筵。
傳曰,明日晝講爲之。朝報
禁府啓曰,罪人李元成不待時處斷事,承傳啓下矣。法典內,夜未明,雨未晴,勿行死刑云,待明日擧行之意,敢啓。傳曰,知道。
又啓曰,罪人李元成,結案取招後,使之照律,則律文內,犯罪逃走捉捕者,本罪上加二等云,而元成本罪,係是斷罪,更無可加之律,只依本罪照入,而亡命時許接人等,則令本道,考律處置,捕捉人徐重先等兄弟,亦令本道,詳査首從,啓聞後,依備局定奪購捕事目,論賞,何如?傳曰,依啓。禁府謄錄
御營廳啓曰,本廳焰焇煮取所入蟲損木斫伐事,昨已啓下矣。今日,因漢城府郞廳有故,不得斫伐,明日爲始,出番二哨軍兵調用,而此後連續斫伐取用之意,敢啓。傳曰,知道。御營廳謄錄
京畿監司書目,果川呈,以大司憲柳命賢辭職上疏上送事。啓。答曰,省疏具悉。卿其勿辭,調理上來。
下直,寧海府使金聖佐。朝報
上在昌德宮。停常參·經筵。
政院啓曰,今日晝講爲之事,命下矣。罪人行刑相値,晝講,依例停止之意,敢啓。傳曰,知道。
合啓,閔鼎重按律處斷事。見上答曰,勿煩。
院啓,庚申別科削罷事。申範華事。竝見上答曰,勿煩。
府啓,申範華事。靑巖察訪尹以壽罷職不敍。竝見上答曰,不允。末端事,依啓。以上朝報
禁府啓曰,罪人李元成,誣告情節,旣已承服,正刑,籍沒一款,令各該司捧承傳擧行,何如?傳曰,允。
又啓曰,月令醫員周伯手本內,罪人李彦儒,本以胸腹痛之人,腹中冷塊與疝氣,交攻上衝,晝夜不歇,食飮專廢,時時窒塞,故使之多般救療矣。再次手本,則症勢有加無減,氣息奄奄云,姑爲保放,待差還囚之意,敢啓。傳曰,知道。禁府謄錄
下直,海州牧使朴世。朝報
上在昌德宮。停常參·經筵。
自辰時至未時,日暈。
合啓,閔鼎重按律處斷事。見上
府啓,申範華事。見上答曰,勿煩。
院啓,庚申別科削罷事。見上臣等,以申範華嚴鞫處斷事,論列已久,而未蒙允兪,臣等竊惑焉。夫範華,以兇胄之近親,密受方略,恣行詗察,假推步而挑妖豎,䝱元老而上變書,搆成大獄,以售網打之計,其陰祕之迹,兇狡之狀,實有浮於元成·立身之輩。觀於兇胄論功之箚,而彰露無餘矣。今者元成·立身,俱已伏法,而範華,尙今容息於覆載之間,用法不均,輿情益憤,請申範華,亟命嚴鞫處斷。答曰,勿煩。
祭酒李玄逸上疏。大槪,玉候康復,將開講筵,而疾病沈綿之故,未卽登對,瞻仰玉色,已極可罪,而所有經筵之命,輔養之職,敎胄之任,實有不敢當之勢,伏乞一倂收還,願乞骸骨,得歸田里,俾安愚分事。入啓。答曰,省疏具悉卿懇。啓沃寡昧,輔導元良之責,捨卿博學重望而其誰乎?今玆撝謙,實出料外,不覺缺然,繼以慙靦,不知所以爲諭也。卿其須體前後之至意,安心勿辭,久留京邸,出入筵席,毋孤如渴之望。以上朝報
上在昌德宮。停常參·經筵。
巳時午時,日暈。
藥房啓曰,霜寒漸緊,伏未審邇來聖候,若何?時序相代,朔奠又迫,伏想聖孝,追慕莫及之痛,益復罔極,而浹月違豫,復常未久,今夜冒夜觸冷,親臨將事,則有乖愼疾之道,不無感傷之患,伏願聖明,勉抑至情,使之攝行,何如?答曰,知道。無事,莫重享祀,不可每每攝行,卿等勿以爲過慮。
再啓曰,伏承啓辭之批,臣等益不勝憫慮之至。向日未寧之候,旣有源委,實非一時感傷之比,膝部餘症之復常,未滿一旬,則比患,尤有妨於陞降拜跪之節,不無觸冷復作之慮。且伏聞入侍醫官之言,灸瘡,亦有未盡完合處云。今若冒寒將事,則累日調治之功,恐傷一簣之虧,大聖人之孝,不必在於親行朔奠,而致傷之患,勢所必至。伏願深思愼疾之道,許令攝行,不勝幸甚。此不但臣等區區之慮,大臣之意如此,故敢此申啓。答曰,卿等之請至此,當勉從焉。
傳曰,啓覆,以未寧之候,不得爲之,開月內擇日爲之事,分付。
傳曰,今二十九日,率元子于時御所,侍講院·兵曹郞官,勿爲直宿事,分付。
府啓,申範華事。見上答曰,勿煩。傳曰,今番未寧時,都提調以下,竝書啓。
平安監司閔就道上疏。大槪,西藩新命,決不可承當,亟收成命,以重名器,以安微分事。入啓。答曰,省疏具悉。今玆新命,意非偶然,卿其勿辭,速往欽哉。以上朝報
有政。
禁衛營啓曰,十二番海西別驍衛六十三名,步軍標下一名,已爲整齊矣。來十一月初一日,與本營入直別驍衛,依例替代後,舊軍放送之意,敢啓。傳曰,知道。
又啓曰,本營上番別驍衛中日試才時,騎蒭連三次入格者,別爲稟處事,曾已定奪,節目啓下矣。兼司僕金位星,戊辰上番時,六月十一日,騎蒭四中入格,得受能走馬,今此上番時,九月二十二日,騎蒭四中,同月二十六日,又以騎蒭四中入格,連三次入格,似當依節目,別爲論賞,而自下不敢擅便,上裁,何如?傳曰,直赴殿試。以上禁營謄錄
備邊司啓曰,本司之事,有司堂上,專爲句管,而戶曹判書吳始復,本職務劇,不得專意於本司之事,有司堂上,今姑減下,以兵曹參知李鳳徵,副提調差下,使之兼察有司之任,何如?傳曰,允。備局謄錄
京畿監司書目,果川呈,以大司憲柳命賢病重,上去不得事。遞差。
忠淸監司書目,永同縣監宋相哲,病重,罷黜事。朝報
上在昌德宮。停常參·經筵。
申時,兩雹,狀如小豆。夜四更,流星出太微西垣內,入北河星上,狀如鉢,尾長四五尺許,色赤,光照地。
忠淸監司書目,永同縣監宋相哲病重,罷黜事。
祭酒李玄逸上疏。大槪,重任不敢承當之意,病衰不得供仕之狀,披瀝肝肺,反復呼籲,而未得蒙允,不免更暴危懇,敢申前請,伏乞特賜矜從,以安微分事。入啓。答曰,省疏具悉卿懇。自卿出入筵席以來,至誠啓沃,補予不逮,心常感歎,如有所得,不料祈免之章,遽及於景仰之辰,不覺缺然,無以爲懷。卿若不諒至意,一向撕捱,必欲捨予,長往恝視,則是使予將未免抑鬱成疾,而不亦有傷於君臣間情志之交孚乎?卿無困我,速出行公,以慰予心。
府啓,請申範華事。見上護軍李弘肇,本以無識武夫,到任之後,無一善狀,而擧措顚妄,物情之駭,固已久矣。以武科東堂試官,到忠州試所,少有不如意事,輒以大棍,重杖下吏,被杖垂死者,十有餘人。文武科試所,近無假家排設之事,而以不設假家,捉入鄕所,亦施重棍。棍杖則乃是軍法,本不當施之於場屋,而生怒於不當怒之地,如是濫施,尤極可駭,請護軍李弘肇罷職不敍。答曰,不允。以上朝報
兵曹啓,本司郞廳一員,分直侍講院,建陽門入直禁衛軍一百名內五十名,分直翊衛司事,曾已定奪擧行,而今二十九日,元子,移入時御所,侍講院·兵曹郞官,不爲直宿事,命下矣。本曹郞官,旣不分直于侍講院,則翊衛司分直禁衛軍五十名,亦當還直于建陽門直所,敢啓。傳曰,知道。禁營謄錄
傳曰,政事,明日爲之。朝報李垍校正。郞廳金霔書。
上在昌德宮。停常參,只晝講。
朔祭後,大殿·中殿,藥房問安。答曰,罔極。
傳曰,明日晝講爲之。
備忘記,藥房都提調睦來善,鞍具馬一匹賜給,提調判尹李宇鼎,副提調禮曹參判李聃命,鍼醫白光玹·李應斗竝加資,大司諫鄭維岳,護軍李玄紀,司果洪有龜,御醫權愉,各熟馬一匹賜給,御醫崔聖任,議藥同參金有鉉,竝守令除授,注書任胤元,陞敍,待敎朴涏,六品遷轉,議藥同參丁時梯,東班實職除授,掌務官玄萬運以下,或半熟馬一匹,或兒馬·上弦弓·不粧弓,或米布磨鍊題給。
府啓,請申範華前後罪狀,發爲問目,嚴鞫處斷。請護軍李弘肇罷職不敍。竝見上答曰,不允。
執義金聲久啓曰,頃日推鞫時,金宇成謂立身曰,易置大將之時,金萬基·金錫胄·金鎭龜等,以爲若過數日,吾輩當魚肉,汝須聽吾輩指揮,飛語於宦寺,以爲恐動之地云云。此一款,乃是鞫獄肯綮,參坐臺官,所當爭執鉤問,盡得其萬基·錫胄·鎭龜輩羅織鍜鍊之情節首尾,而忽遽之際,未得覺察,以致差過矣。今聞物議,皆以臺官之不能爭執,大加非斥,臣之不職之失,著矣。請命遞斥臣職。答曰,勿辭,退待物論。
大司諫鄭維岳啓曰,卽聞物議,以頃日李立身·金宇成推問時,臺諫,有當爭不爭之失,大以爲非,參鞫憲臣,旣已引避,其時不爭之失,臣與憲臣,實無異同,請命遞斥臣職。答曰,勿辭,退待物論。以上朝報
上御□□□晝講。同知事柳命天,特進官吳始復,參贊官權珪,侍讀官李允修,檢討官沈季良,假注書鄭思孝,兼春秋洪慶善,記事官沈仲良入侍。講周易,自初九,止所以須也。經筵日記
講畢後,吳始復曰,昨才課次朔書,則善書者,文臣及生·進·幼學中絶無,宜有別樣變通之道矣。上曰,朔書被抄人中,常時不爲勤習,以致如此,每當國家有事之時,朝士善書者絶無,未免苟簡,誠爲寒心。自今以後,文臣及生·進·幼學中,指爲能書者,則自政院新爲抄出,各別申飭,使之勤習寫呈,文臣中字劃不能成樣者拔去,以新勤苦之方,可也。以上朝報
入侍時,柳命天曰,臣頃者,奉使西關,沿路民瘼,多有所聞,而有難盡達。黃海道十二鎭堡,最爲巨弊,而廟堂將欲變通,今不必徑先建白,平安道車子之弊,實涉大段,故敢此仰達矣。蓋車子,乃是使行轉輸之用,而五六年前始創者也。平壤·安州·義州三處有之新舊車通計,則其數多至八百餘車矣。一車所載,不過三員之重,而自中和至義州,車夫糧資及馬糧通計,則米太一百二十餘石,雇馬之價通計,則錢文九十餘兩,所費旣甚不貲。且西路雖云平坦,而亦多有峴,故不能以一馬運行,加出挾馬,又出人夫,使之扶護登陟,論其所費,則比諸刷馬之價,不啻倍蓗,其爲弊端,有不可盡言。卽今監司新出到任後,與兵使相議,使之論報廟堂,以爲變通之地,似可矣。上曰,令廟堂,新監司到任後,問其便宜而處之,可也。備局謄錄
有政。吏批,以李碩祚爲豐基郡守,洪冕爲靑巖察訪,權愭爲司諫,李曼著爲永川郡守,許塖爲監察,任舜元爲永同縣監,黃應一爲童蒙敎官,權世泰爲禧陵參奉,李耉徵爲繕工假監役,韓相虁爲監察,李玄逸爲大司憲。
兵批,以柳瑺爲同知,李道源爲內禁將,鄭重徽爲都摠管,金振瀗爲惠山僉使,張宇相爲訓鍊正,韓九容爲吾乙足萬戶,申振漢爲部長,孫纘爲守門將,金世雄·李陞芳·卞爾札爲習讀。
下直,定山縣監朴昌漢,原城縣監權胄。朝報
上在昌德宮。停常參,只晝講。
夜一更,電光。
忠淸監司書目,臣於南鶴嶺山訟,有不敢冒嫌行公者,乞遞臣職事,上疏上送事。啓。答曰,省疏具悉。疏辭令該曹稟處,卿其勿辭,從速察職。
京畿監司書目,安山呈,以判尹尹趾善病重,上去不得事。啓。傳曰,尹趾善之除授京兆佐貳,非止一再,而每稱疾病,縣道呈狀,一不上來,其在分義,〈豈〉容如是?殊甚駭然。從重推考,此狀啓,還出給。
慶尙監司李玄錫書目,辭職上疏上送事。啓。答曰,疏辭至此,當令廟堂稟處焉。
領議政權大運,左議政睦來善,右議政金德遠箚子。大槪,臣等按獄疎緩,致有物議,參鞫臺臣,引避相繼,不勝惶恐待罪事。入啓。答曰,省箚具悉卿懇。意外人言,不必爲嫌,卿等安心勿待罪。仍傳曰,遣史官傳諭。
院啓,引嫌而退。當爭不爭,見非物議,揆以臺體,不可仍在,請大司諫鄭維岳遞差。答曰,依啓。
府啓,申範華事。李弘肇罷職不敍事。竝見上庚申誣獄之陰兇慘毒,尙忍言哉?錫胄·萬基·鎭龜等,不顧公議之難誣,不念聖德之貽累,徒懷私憤,直欲取快,而猶患無機可乘,無隙可抵,聚首磨礱,費盡機關,推心諸賊,指授方略,飛語宦寺,先作恐動之階,密行譏察,又設打盡之網,竟至織成大獄,屠戮搢紳,則庚申誣獄之陰兇慘毒,尙忍言哉?金宇成,以元老妹婿,又爲萬基軍官,其所謂機關方略,靡不洞知首末,及元老之誣上變書也,宇成,亦在逮拿之中,而欲以其所知所見,直斥無隱,則錫胄·萬基·鎭龜等,恐其凶計之泄漏,情狀之敗露也,周遮掩護,旋卽放送,當時已有藉藉言之,者矣。頃日宇成,爲立身所援引,與立身對質之時,宇成,果以錫胄·萬基·鎭龜等,嗾立身,飛語宦寺等語,大唱於鞫庭,立身不能辨,只曰,余活汝子云云,則此是庚申誣獄肯綮之處,而終不鉤詰,使奸兇之情狀,尙有未盡發露者,治獄之體,豈容如是?聽聞所及,莫不憤駭。請金宇成,更爲拿致鉤問,盡得奸孽搆獄實狀,以快輿情。引嫌而退。誣獄緊語,不能覺察,揆以臺體,勢難仍在,請執義金聲久遞差。答曰,不允。李弘肇事,及處置事,依啓。
判義禁閔黯,知義禁兪夏益,同義禁朴相馨·權愈上疏。大槪,乞遞金吾兼帶,以明按獄不審之失事。入啓。答曰,省疏具悉。已諭於大臣之批矣。卿等安心勿辭焉。
左議政睦來善箚子。大槪,亟收恩命,以重賞典,以安微分事。入啓。答曰,省箚具悉卿懇。今玆賞典,實循舊章,卿其安心,勿辭領受焉。仍傳曰,遣史官傳諭。以上朝報
晝講入侍,同知事權愈,特進官權說,參贊官李湜,侍讀官李允修,檢討官李日翼,假注書鄭思孝,兼春秋金夏世,記事官沈仲良。講周易,自九四,止是女歸之無終者也。經筵日記
御營廳啓曰,前部中右司屬慶尙左道十哨·京別右哨軍兵,及京案各差備軍逢點實數二千五十六名,黃海道別馬隊五十一名,已爲整齊矣。來十月初一日,與前左司軍兵替代後,舊軍放送之意,敢啓。傳曰,知道。
又啓曰,本廳前部後司左部前司屬慶尙左道二哨,右道八哨,合十哨軍兵,來十一月二十五日京中逢點,十二月初一日,與前部中右司軍兵,當爲替代立番,趁期調送事,本道監司及左·右兵使處,依前知委之意,敢啓。傳曰,知道。以上御營廳謄錄
上在昌德宮。停常參·經筵。
傳曰,明日晝講爲之。傳曰,大臣·備局堂上引見。引見時,領府事鄭載嵩,判府事呂聖齊處,遣史官別諭事,榻前下數。
傳曰,咸鏡道暗行御史李萬元,明日牌招,晝講後入侍事,分付。
引見時,領議政權大運曰,曾因筵臣陳達,有故相臣許穆文集刑行之敎。人臣私稿刊行,似不當仰煩天聽,而旣有成命之後,不可不趁卽擧行,而只緣主管無人,刊出未易,敢達矣。穆之子弟中,無可以主管者,門生南尙億,受學最多,可以幹其事,而窮居鄕曲,不能留京修正,若令該曹調用,則可以兼察此事。若其爲人,不合於百執事,則何敢煩達,而此人頗有才學,實合調用矣。上曰,分付該曹,調用,可也。
兵曹判書閔黯曰,校書館,史記評林印出之後,春秋繼爲始役,幾盡完訖。史記評林,旣已印出,則漢書評林,亦不可闕,似當一體印出,故敢達矣。上曰,依爲之。
掌令金兌一,正言尹鼎和啓曰,閔鼎重按律處斷事。見上上曰,勿煩。
掌令金兌一啓曰,申範華事。金宇成事。竝見上上曰,當初推鞫時所言,旣是問目之外,則不爲鉤問,獄體當然,今更拿致鉤問,亦涉不當,勿爲煩論。
正言尹鼎和啓曰,庚申別科削罷事。申範華事。竝見上上曰,勿煩。以上朝報
備邊司啓曰,曾以人才別薦事,慶尙道外七道監司處,啓下行會,使之各薦二三人矣。今者諸道薦狀,皆已上來,啓下本司,而他道監司,皆薦三人,兩界監司,只薦二人,令該曹依例調用,何如?傳曰,允。
又啓曰,會寧·慶源開市事,北京咨文,今已出來,分付該道,使之依例擧行,回咨,令承文院撰出,付送於前頭使臣之行,何如?傳曰,允。
引見時,左議政睦來善曰,國事之詿誤,蓋由於循私,而京外公藏銀貨,每緣私請,多數許貸之後,皆以雜物代捧,以致銀貨之蕩竭,豈不寒心哉?今日見江華留守報狀,則江都所藏地部銀貨八千餘兩,曾前許人貨出,代捧雜物,以朴承績稱名人,授其雜物,貿銀於東萊之際,稱以逢賊見失,不爲備納,承績身死,則今囚其兩子於江華府,赤立無依,被囚多年,無路責徵,請爲還囚於京獄,此亦代捧雜物之所致也。近來赴燕使行隨去商譯輩,多數貸銀於西關,請以雜物代納云,事極痛駭。自今以後,嚴飭平安監·兵使及義州府尹,切勿代捧,以杜其可駭之弊,何如?權大運曰,所貸銀貨,利息則雖或以物貨計捧,本色則必以銀貨捧之,而絶勿多給。且於出給之時,使所掌監色輩,審其信實與否,懸保出給,如或有不卽準償者,則責徵於着保之人,似當矣。上曰,依爲之。
閔黯曰,禁軍每二十名,卜直一名定給。雖十名給一名,竝與其馬計之,則乃二十口也。所食糧太·器皿·衣服·帳幕諸具,一人之力,無以運致,況二十名給一名乎?若値陵幸之時,則私自聚斂雇馬,僅僅支過云,脫有緩急,終必罔措。糧道旣不運,則雖曰有軍,與無軍同矣。本道,査得各道冒屬良丁萬餘人,今方充定諸闕額,其中二千名除出,抄定禁軍卜直,依他例,一名每二疋收布,則一年所捧,可得八十同,禁軍卜直一名,每朔給布三疋,春秋馬草價,依禁軍例,亦給六疋,使之自備馬匹,依他軍門,名以卜馬軍,則必多自願者云。以此計之,則七番禁軍卜直,當爲七十名,朔布草價合一年所下,當爲五十八同四十疋,用餘當爲二十同零矣。凡係軍需,有餘地然後,可無窘急之患。已與大臣相議,敢此仰達矣。上曰,依爲之。
黯曰,禁衛營別驍衛,只有十三番,而每一朔替番,故逐年上番,全然廢農,其勢難堪,自本營設立後,每欲加設其額,而人丁難得,至今未遂矣。今者適得願屬者金川人十八名,又得兵曹所査金川冒屬良丁二百四十名。就其中抄擇戶兵六十三名,依他作爲一番,其餘則充定保人,其他軍兵中,若有自願入屬別驍衛戶兵者,依願抄定,以今得良丁,使之代定其役,則各官亦無以此簽丁之弊。已議于大臣,敢此仰達矣。上曰,依爲之。
黯曰,春川鎭管,以原州書之矣。卽今原州,降爲縣監,春川係是防禦使,有所妨礙,春川依他防禦使兼帶之州,似當爲獨鎭矣。上曰,依爲之。
黯曰,各道各邑中,軍兵數少,鳥銃數多之處,則除其鳥銃價,備置菱鐵事,曾前定奪分付矣。忠淸兵使尹就商,以菱鐵價受出事,論報備局及本曹,而上年月課鳥銃,已自常平廳打造,則菱鐵價,更無出處。明年月課,自三軍門當爲備送矣,問于各道,明年月課鳥銃代菱鐵,使各軍門備送,似當矣。上曰,依爲之。以上備局謄錄
入侍時,兵曹參判李鏶曰,訓鍊都監軍需,元無出處,故每當賞格之時,輒患不足,而自壬戌年,軍兵中旬試射賞格木,都監專爲擔當,將無支用之路,事甚悶慮矣。乙丑·丁卯·戊辰三年保布,被災蠲減者,至於三百十四同二十五疋九尺,而此則乃是軍兵衣資之需,不可永減。曾前被災減布時,例自戶曹,準其所減同數,移送都監,以爲補用之資矣。中旬入格軍人等,今已啓下,而其賞格,實無推移分給之勢,令戶曹依減布同數,移送,何如?上曰,依爲之。訓局謄錄
有政。吏批,以李玄紀爲參知,沈橃爲執義,金聲久爲判校,閔宗道爲左參贊,李鳳徵爲大司成,鄭善鳴爲宗簿正,李允修爲檢詳,趙世恒爲典籍,李晩馨爲齊陵參奉,柳命賢爲副提學,李瑞雨爲大司諫,金必振爲榮川郡守,柳重起爲長淵府使,權歆爲執義,沈檀爲吏曹參議。刑曹參議,權歆除授事,承傳。
下直,堤川縣監李舜岳。
忠淸監司書目,忠州呈,以獻納李東標辭職上疏上送事。啓。答曰,省疏具悉。爾其勿辭,稍俟母病少間,上來察職。
刑曹參議姜鋧上疏。大槪,啓覆當前,不敢帶職下鄕,冀蒙恩遞事。入啓。遞差。朝報
上在昌德宮。停常參,只晝講。
姜銑啓曰,明日常參·經筵,取稟。傳曰,只晝講。
假注書吳尙文書啓,臣承命馳往于廣州義谷村領中樞府事鄭載嵩所住處,傳諭聖旨則以爲,臣疾病經年,日深一日,委頓床席,只俟溘盡之期矣。千萬意外,史官承命,遠臨鄕曲,諭令臣上來,而辭旨懃懇,可泣鬼神,此豈微臣涯分所敢承當者哉?奉讀以還,不覺涕淚之沾衣也。臣之廢疾之狀,不但同朝之所知,竊想日月之明,或已下燭,今不敢歷擧陋穢之狀,仰塵天聽,而風痰爲祟,根柢已深,左邊手足,全不運用,精神蒙瞀,如在醉夢中,食飮專廢,眞元耗盡,喘息如線,坐臥須人,眠食便溲,不出一室之內,不知前頭,當延拖幾箇〈?〉,復起爲人,已無望矣。以此筋力,決無起動之勢,坐孤恩命,自速逋慢之誅,惶恐涕泣之外,不知所達云矣。敢啓。傳曰,已諭予意於史官之行矣。情志未孚,造朝漠然,不覺愕然,無以爲諭。元老大臣,不可久退鄕庄。寡昧思想,不啻飢食渴飮,卿其須體此意,趁此未凍,幡然上來,以副至望事,更往傳諭。
姜銑,以禁府言啓曰,以咸鏡道暗行御史書啓刑曹粘目,前阿山萬戶申滿,移本府處置事,允下矣。申滿,方待命於本府,卽爲拿囚之意,敢啓。傳曰,知道。以上燼餘
下直,伊川府使金世翊。朝報
十月初四日午時,上御熙政堂。晝講,知事李觀徵,特進官兪夏益,參贊官吳始萬,侍讀官柳世鳴,檢討官李日翼,假注書鄭思孝,兼春秋金夏世,記事官沈仲良,武臣李世選入侍。大司憲李玄逸,同爲入侍。上讀曾受音,自易歸妹至象曰上六一遍。柳世鳴進講,自豐序卦至象曰雷電皆至一遍,上受而讀之一遍。文義說話缺李玄逸啓曰,申範華事。見上上曰,旣已區別放送,勿煩。又啓曰,金宇成事。見上上曰,已諭,勿煩。上曰,大司憲處章服,旣已造給矣。貂皮·紗帽·耳掩一領,自尙方出給,可也。玄逸曰,聖恩至此,惶恐感激,不知所達矣。上曰,意非偶然,領收,可也。
李觀徵曰,在前紫門助役,定給軍士十五名,而猶患不足矣。前年裁減之時,減之又減,只送四名□□差備內,凡干役事,及闕內各司,隨毁隨補之役,不得成形,生事可慮,而今則諸各司減省之數,皆已復舊,則紫門助役軍士,亦爲一體復舊,以滿十五名之數,何如?上曰,姑爲加出六名,以准十名,可也。
觀徵曰,吏曹典僕,本來鮮少,凡干使喚,不成貌樣,故庚申年,自本曹啓稟,籍沒奴婢二十口,受出使喚,故僅免苟簡矣。其受出奴婢,今番沒數還給本家,不得已又爲啓請,籍沒奴婢十口,受出事蒙允,而自該院只給六口,其中三口,則十歲前稚兒,故不得使喚,本曹形勢,實爲切迫。今此籍沒奴婢十三四口,分付掌隷院,卽令劃給,何如?上曰,依爲之。
吳始萬曰,北道暗行御史李萬元,留待閤門外矣。上曰,史官出去,引入,可也。鄭思孝,出閤門外,引李萬元以入,萬元進伏。上曰,別單書啓外,如有可陳之事,陳達,可也。萬元曰,六鎭形便,雖是封書中下敎之外,臣曾經侍從之列,猥承廉察之命,而旣往其處,則不可不竝爲搜訪,以效一得之愚,故臣遍行鎭堡,出入嶺隘,以觀形勢,且以制勝方略,參考古昔制置之意,則昔之所謂蕃胡,其部落,多不過數十戶,小則三四戶,而當時服從,有同編戶,有時梗化,其志亦不在於闢土地爭强弱,不過貪得財貨,抄掠人畜而已,或朝至而夕返,夕聚而朝散。是以當初,沿江設邑,且置列鎭,此邑有變,則彼邑救之,彼鎭有變,則此鎭救之,聲勢相倚,有同輔車。且就六鎭之中,建置行營,隨其有變,互相接應,此亦六鎭所以設,而士皆習戰,輕易北賊,雖以數百之卒,能當千萬之師矣。今則形勢,大異於前,日後若北邊有變,則必非前日抄掠之比,而六鎭邑堡,皆在沿邊,與彼地,隔一衣帶之水,城旣不完。且在高山壓臨之下,決非可守之地,而昇平日久,人不知兵,地且絶遠,王化不及,官吏失法,怨咨日深。以如此之人心,以如此之地勢,少無一分可恃之道,而彼邊樹木蔥鬱,我國偵探不察,彼雖以百萬師,犯境始覺。如此則智不及謀,勇不及施,守令邊將,不降則但授首耳,所儲軍器糧餉,不過爲借齎之資而已。言念及此,實爲寒心。自輸城由泰山長谷,而行百餘里,路有三岐,一則茂山嶺也,一則車踰嶺也。踰茂山而去,則抵會寧·鍾城·穩城·慶源等邑,而自嶺至會寧之間,亦有六十里長谷,踰車嶺而去,則抵茂山,而亦多山谷險阻之處,一路則自慶興遵海而南,達于輸城。非但此路最迂僻且險,聞彼人,築大城於白頭之下,以爲他日依歸之所,而慶興越邊野人,盡移於此云。若然則彼之犯境,必在慶源·穩城之間,而舍茂山嶺,則實無他路。以此觀之,茂山嶺,卽六鎭之咽喉也。嶺雖不峻,內外數百里長谷,足以爲守,亦可以與車踰嶺,互相接應,臣意則關防之地,無過於此也。茂嶺之北,古有豐山鎭,嶺之南,有茂山鎭,皆置萬戶。蓋其意,設鎭於嶺阨之地,六鎭失守,則以爲退保之所,而內外接應之計也。古人制置之意,可謂密矣,而茂山鎭,中移於車踰之外,陞爲僉使,復移於江邊,而陞爲府使。茂山陞府之後,豐山,又移於乶下·茂山之間,以爲江邊繼站之地,而前所設鎭兩處,皆廢棄不守,甚可惜也。今若復設兩鎭,陞爲僉使,固築城池,多置兵糧,則必爲緩急之恃,兩鎭舊卒,旣移於江邊,不必更爲移易,六鎭各司奴婢,雖收若干貢米,實無損益於京司。古豐山則募入此類,許令免賤,則不患不得土卒,廢茂山則魚游澗·玉連等鎭,皆僻在山海之間,實爲無用。革此兩鎭,移設於此,以爲倚其險阻,內外相應相守之地,則六鎭中,雖有陷城之處,敗亡之卒,必有倚歸之所,而兵使,亦隨時量宜,或自行營,可以退保,或自鏡城,可以進住,庶遏方來之寇,可免長驅之患矣。行營,亦非城守禦敵之處,亦可移設於古豐山,而豐山在巖下長谷之中,生穀之土,不如今之行營,行營之民,不但有安土重遷之患,猝然移之,亦難爲生。若先設鎭,重其號完其城,積儲聚兵以待之,使兵使推移往來,以爲臨亂制變之地,則似可矣。上曰,目見形便,如是陳達,不無意見,令廟堂商確處之。
萬元曰,北路邊備之虛疎,誠非細慮也。古今天下,以馬兵名者,莫强於胡騎。自古以步當之者,惟李陵荊楚勇士,而猶不免爲降虜,以騎當之者,惟有霍去病一人,而周詩曰,出車彭彭。衛靑之擊胡,以武剛車,爲左右翼,周漢之制,胡騎亦不能專用騎兵也。況我國騎兵,最爲無用,平原易地,何可以敵胡之鐵騎也?然馬兵,於軍中,或爲威儀,或用追趕,所不可無者,則騎兵不可廢,而亦不可專尙也。我國長技,只依倚險阻,阻守嶺阨,以鳥銃禦敵而已。北路之規,自前監·兵使春秋巡歷時,輒使試閱武材,勿論騎步,各試其藝,其中優中之類,公私賤則免賤,良人則直赴,出身則除授邊將。是故人有勸戒,士爭趨藝,北軍之精,甲於一國矣。近來慮其試藝之不公,廢閣此規,而一自丙午詳定之後,邊倅所給衙祿,僅僅支用,邊將則料米之外,實無容手之處,會付藥丸,不得任意取用,亦無賞賜激勸之物,故戎政一事,一任抛棄,漸至於卒不知兵器,已極寒心,而又自乙丑禁蔘之後,鳥銃,竝與民間所有,而盡爲收聚,封其銃穴,藏置官中,絶不得出用。臣入官府,點閱軍器之際,欲知火藥之猛不猛,鳥銃之用不用,輒使人放銃,則名以砲手者,已不慣放銃之規,新入軍卒,則不知鳥銃之爲何物。因一生事,禁武藝於邊上,正所謂因噎廢食者,其於計疎矣。獨親騎〈衛〉,自朝家給軍裝,春秋都試,一如禁軍,欲爲臨亂勤王之用云。北路士馬,雖曰精强,數千里馳赴,必無一分餘力。且我國敵國,非北虜則乃南倭也。以數百皸瘃之卒,安能當北路之鐵騎,南倭之鳥銃乎?且常時,旣無領率之將,臨亂,誰可統率而赴難乎?誠可笑也。自是北士解體,無意肄業,公相私語曰,國家雖有變亂,親騎衛在,吾輩何知,此甚可慮。昔李牧,以趙之邊將,得以北逐單于,破東胡滅澹林者,以其軍市租,皆自用饗士,而得人死力也。臣意則勿論親騎衛與騎步土卒,皆屬之兵使,令各其邊倅邊將,每於農隙,試射試放,兵使,又於春秋巡歷都試,啓聞優等者,依前施賞,或免賤直赴,或邊將除授,優等多出之邑,則竝論賞其守令或邊將,而各邑軍器,卽今所存,其數甚多,不必加備,自今月課鳥銃,勿令加備,以其物力,逐年備上藥丸,以爲邊將·邊倅常時試射及緩急之用,而或令隨毁隨補,則軍民,胥皆歡欣激感,而必將大有所益矣。上曰,所達似極有理,令廟堂稟處。
萬元曰,臣每以北路烽燧之虛疎,深以爲慮矣。及到三·甲及六鎭,見烽燧形勢,三·甲則以魚面爲火底,而自魚面至江邊,相去六十餘里之間,旣無候望江邊之事,而暮則擧火,已極無謂,而魚面,若雲暗而不擧火,則江邊列鎭,皆廢而不擧。三·甲沿江列鎭堡,莫非邊地,豈待去江邊絶遠,不得候望彼邊之魚面而後,始爲擧火乎?至於六鎭亦然,西水羅爲烽底,而僻在海隅,去彼境頗左,曾前以西水羅爲火底者,慶興越邊蕃胡,多有由海路而犯境者。故以西水羅爲火底,而今則不然,慶興越邊蕃胡,盡爲撤移於白頭山下,實無由海路犯境之慮,而火底猶存,西水羅,若雲暗不擧火,則江邊列鎭,皆不擧火,臣意則虜騎犯境,不必在於火底,江邊列鎭,無非待變之地,則豈可定其火底,必待此而擧火哉?臣伏聞,北兵使留訪行營之時,則六鎭烽燧,皆抵行營,轉達京師云。自今勿論北兵使留訪與否,江邊烽燧之太近者,稍減其數,不待火底,一時擧火,則報變之道,似爲着實矣。上曰,所達誠宜,令廟堂稟處。
萬元曰,三·甲難支之弊,已悉於別單書啓中,至於救弊之策,皆陳一得之愚,而其中衣道變通一款,最爲難處,雖不無愚淺之見,不敢自信,以俟廟堂長算矣。今聞廟堂,亦難於變通,問于小臣,臣以所私度者,言于大臣,大臣,不以爲不可,而使之陳達,故敢達。臣曾任大同察訪,粗知西關物情,則營納諸般軍木,十分精擇以捧,給債商賈,其息,於十取二,而所納木品,比本半下,誠可寒心。今若使三·甲守令,問于民間,隨其願買,計其疋數,報于備局,自備局平其直,而分付關西,以其所儲軍木,依其數輸送永興·高原等邑,自南關收捧防布,依其直,送償關西,其綿布則入送三·甲,分給民間,防布之代,則或布或米,收捧於三·甲民人,以代防布之用,則官無所失,而爲惠實多。且鷹連·貂鼠等商,急令相通,俾遷有無,則三·甲之民,庶可保存矣。上曰,三·甲,一自禁參之後,生理之難,非不知之,而實難變通之策矣。御史所達,似是善策,廟堂商議稟處。
萬元曰,咸興都連浦牧場,伏聞其民諺傳之言,則我太祖大王,在潛邸時,得神馬於神井,以爲其地宜馬,始爲設場,若果宜於養馬,則雖有弊乃民間之事,固不當輕議革罷,而第場在大野之中,草不茂盛,且南連廣浦,東接大海,西北則築土爲坊,而周迴至十五餘里。每年,使咸興·洪原·定平三官民,改修築,若或爲雨水崩頹,則不拘農時,動民修築,以此民不堪其苦。且於壬戌大水,成川江下流,衝場內,神井塡廢,泥沙沒膝,每當潦水,馬多漂失。又以草不茂盛之故,亦多逃逸,廣浦合氷之時,則尤難防閑,或爲奸民盜竊,或爲虎豹所囕,年年減縮,所存無多,徒爲貽害於民,而不便養馬矣。聞其近處永興末庭島牧場,地廣草茂,可以養馬千頭,卽今所牧,不滿六十疋云。若以都連浦馬匹,移養於此,則事似便好,本道監司,察其形勢,啓聞變通,何如?上曰,令廟堂問其便宜於本道監司,啓聞後稟處。上曰,爾奉使出外,不爲泛然看過,所達之言,誠有意見,予甚嘉尙焉。遂退出。以上燼餘
上在昌德宮。停常參,只晝講。
夜一更二更,電光。
李湜啓曰,明日常參·經筵,取稟。傳曰,只晝講。
政院啓曰,行都承旨睦昌明外三寸叔前縣監李尙冕妻淑人李氏身死,服制已行四日,出仕,何如?傳曰,允。
姜銑,以備邊司郞廳,以領·左相意啓曰,曾因摠戎使盧錠狀啓,不爲別遣御史,而以摠戎使兼行試才事,覆啓知委矣。卽接摠戎使報狀,則師期,已定於今月十二日,而昨日政,水原府使沈檀,移拜京職,主管無人,極爲狼狽云。師期退定,果爲難便,沈檀,雖移他職,姑勿徑先上來,仍留本府,凡干試才等事,一如以府使在官時,着實擧行,畢試才後,上來宜當,以此意,摠戎使處,竝爲分付,何如?傳曰,允。
正言金文夏啓曰,如臣疲劣,濫蒙洪造,屢叨言責,蔑效絲毫,待罪本職,已過一月,而賤疾危篤,無一分自力之勢,日事瀆擾,尙稽出肅,長單還給之命,調理察職之批,俱出於格外異數,臣惶怖感激,所當奔走率職之不暇,而累日調治,有加無減,一向退伏,倍切悶縮。不意玆者,召牌儼臨,玆不得不忍死强起,扶曳趨闕,而顧臣疾病之外,且有情勢之難冒者。卽伏聞今日,筵中儒臣,至擧臣姓名,以人臣事君之道,不當如是等語,大加非斥,極其嚴峻云。臣聞來,毛骨俱悚,臣雖無狀,粗知君臣分義之至嚴,而病情危惡,閱月彌苦,伏枕奄奄,無望起動,則未卽行公,蓋出於萬不獲已,寧有一毫偃蹇自便之意哉?疾病之來,人所難免,而迹涉逋慢,厚被物議之詆斥,則臣何敢一刻仍冒乎?請命遞斥臣職。答曰,勿辭。
姜銑啓曰,正言金文夏,再啓煩瀆,退待物論矣。傳曰,知道。以上燼餘
十月初五日午時,上御熙政堂。晝講,同知事柳命天,特進官李鏶,參贊申厚命,侍讀官柳世鳴,檢討官李日翼,大司憲李玄逸,假注書鄭思孝,記事官金夏世,沈仲良,武臣李浚明入侍。上讀曾受自豐序卦至象曰雷電,皆至一遍訖。世鳴,進講自初九至象曰豐其蔀一遍迄,上受而讀之一遍訖。世鳴曰,儒臣入侍,文義,使儒臣先爲陳達後,臣等各陳所見,則似好矣。上曰,依爲之。此下說話缺講畢,玄逸啓曰,申範華事。見上上曰,不允。又啓曰,金宇成事。見上上曰,不允。
玄逸曰,故贊成尹鑴,以林下讀書之人,幸逢際遇,欲展致君澤民之術,而山野疎逖,不適時宜,言語區劃,或不免迂闊,至於明大義於天下之志,則實是宇宙間所不可無之論矣。不幸奸人搆誣,終至抱冤而死。迺者聖明,洞燭其冤狀,至於復官賜祭,其在聖德,誠爲有光,而若別遣近侍致祭,特施褒贈之典,則尤似好矣。上曰,予意亦然矣。儒臣所達,誠爲得宜,議政追贈,遣近侍致祭,可也。
玄逸曰,故司諫洪汝河,乃洪鎬之子,洪貴達之后孫也。固有家傳風範,而富於經學,行己端方,足爲南中領袖矣。中間出補鏡城判官,以疏斥宋時烈事,罷斥之後,十年沈滯,曾於甲寅冬,聖上卽祚之初,以司諫召之,未及拜命,徑先身死,士類莫不嗟惜矣。其所著麗史彙纂,拔凡擧例頗得中國史法,比他東史,實爲要切,故判書趙絅,貽書稱美,誠爲可惜,合有褒贈之典矣。上曰,分付該曹,特爲贈職,可也。
玄逸曰,福昌君楨,酷被凶人之搆誣,死於庚申之獄,而觀其文案,則此人冤枉,比諸他人,尤極矜慘矣。乃者聖明,洞燭此冤狀,旣復其官,又賜之祭,豈不有志於聖德,而第其養子已罷,故家無主人,旣不得題主,又不得延祭云,其前日所罷養子,還爲繼後,使之主祀,則其在聖上恤己敦親之道,似爲得宜矣。上曰,所達誠宜矣。當初義原君爀之罷養,蓋出於欲免其緣坐之意也。到今伸雪之後,則不可無主祀之人,還爲繼後事,分付該曹,可也。
世鳴曰,臣於進講時,纔陳有孚發若之義,竊有所區區慨然之懷,故敢此陳達矣。臺諫者,人君之耳目也。耳目不可一日曠闕,故守令則窠闕必備三,然後開政,臺官則雖一員之闕,卽爲開政者,所以重臺官也。卽今聖上,新爲政敎,正當淸明之化,爲臺官者,所當彈竭誠意,隨事論列,而近日兩司之臣,互相引入,呈告紛紜,位甚不齊,而至於諫院,則全無行公之員,公然闕啓者已久,殊欠有孚發若之義。若如此,則我聖上轉環之聰,豈有感發之道乎?誠可駭然矣。上曰,臺官呈告之紛紜,未有甚於近日,諫院則闕啓已久,殊甚駭然矣。儒臣所達,誠是矣。世鳴曰,正言金文夏,則頃者有呈辭還給之命,在文夏之道,所當趁卽出仕,而承牌到闕下,仍卽陳疏出去,無意行公,人臣事君之道,豈容如是?誠爲未妥矣。申厚命曰,文夏則頃日有實病云,故其呈單,臣等,相議捧入矣。近日諫院,無行公之員,大司諫李瑞雨未肅拜,正言尹鼎和·金文夏俱爲呈告,竝牌招察任,何如?上曰,未肅拜及呈告人員,竝牌招,可也。遂退出。以上燼餘
上在昌德宮。停常參,只晝講。
姜銑啓曰,明日常參·經筵,取稟。傳曰,只晝講。
又啓曰,吏曹郞廳來言,祿都目政事,來初十日爲之之意,敢啓。傳曰,知道。
假注書吳尙文書啓,臣承命馳往于廣州義谷村領中樞府事鄭載嵩所住處,傳諭聖旨則以爲,昨日別諭之下,疾病危㞃,不得承命趨赴,自速違慢,方俟鈇鉞之誅,聖度包容,不惟不加之罪,乃反更遣史官,聖諭丁寧,令臣趁未凍上來,恩出格外,事未前聞,自顧微臣,何以得此異數於君父哉?臣誠惶恐感泣,不知置身之所。日月之明,猶未盡燭臣病之實狀,催臣上道,有此敦迫之擧,區區憫塞之情,無以自暴於天地父母之前,臣五內戰灼,直欲鑽地以入,而不可得也。臣之所患,非如一朝偶然感傷之比,積年沈痼,眞元已盡,肉脫而不能坐,神昏而不能語,作一未冷之屍,只待死亡之日,病中一念,惟以未報聖恩,溘先朝露,爲恨耳。欲一瞻天顔,退塡丘壑者,是臣火馬之戀,而委頓涔涔,筋力無一分强起之望,瞻望雲霄,但有涕泣云矣,敢啓。傳曰,知道。
記事官李萬材書啓,臣承命馳往于楊根水淸洞行判中樞府事呂聖齊所住處,傳諭聖旨則以爲,臣病蟄鄕曲,與死爲隣,千萬夢寐之外,近侍遠臨,傳宣聖旨,辭摯〈?〉勉諭丁寧,此實罕有之異數,負累微臣,何以得此於君父哉?惶恐感激,不覺涕泗之交流也。臣之病狀,如有一分自力之勢,則頃日恩批,連有上來之敎,況天災孔棘,艱虞溢目,揆以分義,雖微別諭之下降,固當竭蹶趨承之不暇,豈敢爲退閑自便之計乎?顧此宿患諸症,遇寒添劇,坐臥轉側,必須人扶,沈綿床席,作一僵尸,自量筋力,無望造朝,孤負聖上眷遇之至意,臣之罪戾,萬死猶輕,伏地涕泣,不知所達云矣,敢啓。傳曰,纔附至意於別諭矣。翻然改圖,予日望之,誠意未孚,莫回卿心,予用缺然,無以爲諭。噫,大臣,國家之股肱,決不可一向退去,袖手恝視也,明矣。卿其須體此意,安心從速上來,以副予望事,更往傳諭。
晝講入侍,知事李觀徵,特進官尹以濟,參贊官姜銑,侍讀官柳世鳴,檢討官李日翼,假注書鄭思孝,兼春秋金夏世,記事官沈仲良,進講周易,自九四至藏避而弗與親也。
入侍時,李觀徵曰,方面之任,嶺南則地廣人衆,素稱難治之處矣。慶尙監司,今當差出,而實難備擬之人,前監司吳始大,曾經湖西伯,治蹟頗著,欲爲備擬,而方在罷散中,不得備擬,何以爲之?大臣之意,亦如此,故敢此仰達矣。上曰,敍用備擬,可也。
姜銑曰,金浦民戶,僅千餘戶,而還上則幾至二萬餘石,積年逋欠,指懲無處,殘邑之民,無以保存,至於庚·辛兩年還上,八路均蒙蕩滌之典,而金浦一郡,獨未蒙惠,請令道臣,明査啓聞,蕩減則似好矣。上曰,令本道監司啓聞後蕩減,可也。以上燼餘朝報
入侍時,尹以濟曰,臣所帶軍門中軍,方有窠闕,當爲差出,而當品中,絶無可合之人,曾前,亦有以堂上陞差之時矣。頃日自備局,抄啓武臣堂上中,有可合之人,而方在外職,赴任已過半年,雖是外職,軍門之任亦重,中軍啓請,似無妨,敢此仰達矣。上曰,雖在外任,軍門之任亦重,問于大臣而爲之,可也。御營廳謄錄
下直,黃澗縣監宋光浚。
府啓,申範華事。金宇成事。措辭見上新除授豐基郡守李碩祚,年紀衰耗,又乏才能,今此除目之下,物情莫不爲駭,請遞差。答曰,不允。遞差事,依啓。
正言尹鼎和啓曰,臣於前月,重得傷寒,尋單請急,勢出不〈得〉已,而見阻喉司,方切悶蹙。伏聞昨日筵臣,以呈告紛紜,大加非斥云,臣不勝瞿然之至。昨於承牌之後,卽當引嫌,而筵臣說話,全未聞知,未免矇然退出,臣之疏謬昏錯,至此益著,何可仍冒?請命遞斥臣職。答曰,勿辭退待。
右副承旨姜銑上疏。入啓。答曰,省疏具悉。爾其勿辭,救護母病。朝報
上在昌德宮。停常參,只晝講。
李湜啓曰,明日冬享大祭親臨齋戒,明明日正日,此兩日,視事,頉稟。傳曰,知道。
申厚命啓曰,來十一日,輪對及文臣殿講日次,而拜表相値,頉稟。傳曰,知道。
藥房都提調睦來善,右承旨李湜啓曰,節屆深冬,日漸寒嚴,伏未審聖體,若何?臣等不勝仰慮之至。日月易遷,孝思殿冬享大祭,只隔數日,仰惟聖孝追慕之慟,益復罔極,將事之禮,固欲親行,而第伏念自上,雖已平復之後,當此寒節,尙有餘慮,其於攝養之道,當尤加戒謹,伏望聖上,勉抑至情,許令攝行,以盡愼疾之道,敢此問安,竝爲仰稟。答曰,知道。無事矣。莫重大祭,決不可攝行,卿等勿以爲慮。
藥房再啓曰,臣等,待罪保護之地,不任憂慮之忱,敢以攝行之意,陳請矣。卽伏見聖批,以莫重大祭,決不可攝行,勿以爲慮,爲敎。臣等,尤切悶迫之至。聖上撫時追慕之至情,必欲瀉哀於靈筵之前,而自上大病之餘,腠理未固,獨犯風寒,强以行禮,則必有致傷之節,臣等之請,雖不賜允從,獨不念慈聖在天之靈,惟疾之憂耶?帝王之孝,不必在於親行小節,大祭攝行,雖甚缺然,前頭望奠,觀勢親臨,揆以情禮,亦似得宜。且伏念頃者,重患之復發,非他所祟,實緣伊時,冒雨郊臨,致有傷損而發也。今又復常未久,强爲冒寒行禮,則受傷復發之患,在所必至,豈不大可懼者乎?伏望聖上,更加三思,快許攝行,千萬伏望,臣等,不避煩瀆,敢此申稟。答曰,莫重享祀,每令攝行,非但情理缺然,今番所患,已發於擧動之前,而若曰,必因冒雨郊臨而發,則似是過慮,況今復常之後,輒以復發爲戒,不得親行,則是何異於因噎而廢食乎?決不可攝行,卿等勿以爲慮。
申厚命啓曰,假注書李宇謙,家有拘忌之疾,身旣犯染,不可出入於近密之地,李宇謙改遞,他假注書差出,何如?傳曰,允。
以鄭海尙爲假注書。
右議政金德遠,禮曹判書閔宗道書啓,臣等,進往寧陵陵上看審,則大王陵上莎草,雖或有間間枯損之處,排見其根,不至枯死,當春發生,容有其理,待來春新葉生長後,方可詳知。獸石間莎草枯損處,亦不至大段,至於塗炭處,則兩陵欄干石塗灰,間間剝落,此則似當修改,寒節塗灰,例不堅緻,亦姑觀勢處之爲宜,而王后陵上艮方欄干石左端,柱石受欄蓮葉琢畫處,右邊石片少許,果爲缺落,尺量其石片,則廣八寸,長一寸三分,厚八分,甲方柱石左邊,雲角下端缺落處,廣一寸長四分,此則戊午年,大臣以下奉審之處也。其時書啓亦曰,漸漸生隙,將有剝落之勢云,到今缺落,其勢固然,而少無橫欄動搖之患,則大段修改之役,雖非可論,但其缺痕仍存,似涉未安,略加修治,恐或便宜,姑待後日登對時稟處,何如?傳曰,依啓。
本院啓曰,考見日記,則今年夏享大祭親祭時,前一日及正日齋戒,秋享親祭時,則前二日齋戒矣。今此初九日秋享大祭,旣以親行爲敎,依秋享大祭時例,前二日齋戒似宜,自今日,視事頉稟。傳曰,前一日及正日齋戒事,定式施行。
大司憲李玄逸,掌令南垕·金兌一,持平成儁啓曰,申範華事。金宇成事。竝見上竝引嫌而退。一向引入,意在規避,暫時尋單,不必爲嫌,請正言金文夏遞差,正言尹鼎和出仕。答曰,不允。處置事,依啓。
李湜啓曰,吏曹郞廳來言,臺諫及守令有闕,政事,取稟。傳曰,過齋戒後爲之。
持平成儁啓曰,臣昨以豐川府使尹爾霖罷職論啓事,與同僚相議發簡矣。卽接小報,則不待簡回,只傳前啓。凡有新啓,日勢雖暮,必遲待傳啓,自是規例之當然,而如臣疲劣,忝叨言責,僚席之間,不能見信,致令臺體,未免虧損,臣何敢一刻仍冒?請命遞斥臣職。
申厚命啓曰,持平成儁,再啓煩瀆,退待物論矣。傳曰,知道。
午時,上御熙政堂。晝講,特進官鄭維岳,同知事權愈,參贊官姜銑,侍讀官柳世鳴,檢討官李日翼,假注書鄭思孝,兼春秋金夏世,記事官沈仲良,武臣權儔入侍。上讀曾受自九四豐其蔀,至象曰豐其屋一遍訖。此下缺斗任獄事,速爲鉤問得情事,榻前定奪。以上燼餘
上在昌德宮。停常參·經筵。
夜五更,流星出翼星上,入巽方天際,狀如鉢,尾長三四尺許,色赤,光照地。
以備忘記,傳于申厚命曰,史官二員待命,騎馬六匹立之。
姜銑啓曰,史官二員待命事,命下矣。史官不備,以宣傳官一員,代送之意,敢啓。傳曰,知道。
本院啓曰,卽伏聞醫官所傳之言,元子,因果物梗滯喉間,症情甚緊,移時乃下,自上驚動非細云,臣等不勝驚慮之至。元子症候,今雖復常,上候平復屬耳。又有此驚動,惟疾之憂,亦且未已,而冒夜行禮,或不無添傷之慮,明曉大祭,決不可親臨,許令攝行,實合事宜,臣等不勝仰慮,敢此仰稟。傳曰,依爲之。
藥房副提調臣睦昌明啓曰,卽伏聞入侍醫官所傳之言,元子,因果物塞喉,症情甚急,旋卽順下,氣息如常云,臣不勝驚憂,還用喜忭之至。自上驚動憂慮之餘,聖體,若何?元子氣候,亦漸向安穩乎?不勝區區憂慮,敢來問安。答曰,知道。別無所傷,元子氣候,已向安穩,喜幸曷諭?
中殿,藥房問安。答曰,知道。大殿·中殿,政院·玉堂問安。答曰,知道。
大司憲李玄逸啓曰,臣於昨日,掌令臣金兌一,英陵參奉趙公輔削去仕版,長興庫直長呂衡齊汰去事論啓之簡,及持平成儁,豐川府使尹爾霖請罷之簡,皆書謹悉矣。玆者同僚,以此引退,臣豈敢獨爲晏然乎?請命遞斥臣職。答曰,勿辭。
姜銑啓曰,大司憲李玄逸,再啓煩瀆,退待物論矣。傳曰,知道。
掌令金兌一啓曰,頃者同僚,以金川府使尹爾霖罷職事發簡,臣書送謹悉,而至以英陵參奉趙公輔削去仕版事,長興庫直長呂衡齊汰去事,發簡歸一矣。昨日同僚,以已發之論,不卽傳啓,引避退待,臣之見輕,與同僚無異,何敢晏然於臺席乎?請命遞斥臣職。答曰,勿辭。
姜銑啓曰,掌令金兌一,再啓煩瀆,退待物論矣。傳曰,知道。
掌令南垕啓曰,日者掌令臣金兌一,以英陵參奉趙公輔削版事,長興庫直長呂衡齊汰去事發簡,持平臣成儁,以豐川府使尹爾霖罷職事,又爲發簡於同日,而其時長官,適登對往復之際,時刻已過,未及論啓矣。再昨,同僚更申前論於私席,期以趁明早,送簡於臣,臣於昨朝詣臺,苦待同僚之簡通,而過期不至,故臣不得已傳啓,同僚簡通,始知於傳啓之後,玆事委折,不過如斯,而同僚至以此相繼引避,臣何敢晏然而已乎?請命遞斥臣職。答曰,勿辭。
姜銑啓曰,掌令南垕,再啓煩瀆,退待物論矣。傳曰,知道。
正言尹鼎和啓曰,竝引嫌而退,失有所歸,我無可嫌,徑傳前啓,未免違例,請持平成儁,掌令金兌一,大司憲李玄逸出〈仕〉,掌令南垕遞差。答曰,依啓。
李湜啓曰,領議政箚子到院,而以親祭齋戒,留院之意,敢啓。傳曰,入之。
答領議政權大運箚曰,省箚具悉卿懇。所患如此,予用慮念,不得進參,有何所傷?卿其安心勿待罪,從容善攝。仍傳曰,遣史官傳諭。元疏缺以上燼餘
下直,通川郡守尹敏聖,洪川縣監鄭匡周。朝報
上在昌德宮。停常參·經筵。
辰時,日暈右珥。自巳時至申時,日暈。夜一更,月暈廻木星,有霧氣。
李湜啓曰,明日常參·經筵,取稟。傳曰,只晝講。
藥房都提調睦來善,副提調睦昌明啓曰,昨昏,自上因元子急患,驚動憂慮之餘,伏未審聖體,若何?去夜孝思殿冬享之禮,擬欲親行,旋又未果,伏想聖上攀慕之慟,益增難抑,且元子氣候,快卽安穩,誠不勝喜幸,而夜間寢睡,亦復如何?臣等,不任區區仰慮之至,敢來問安。答曰,罔極。別無所傷,而元子寢睡,一向安穩矣。
大殿·中殿,政院·玉堂·二品以上問安。答曰,知道。
有政。吏批,判書李觀徵進,參判權愈進,參議沈檀在外,行都〈承〉旨睦昌明進。以丁時翰爲掌令,沈季良爲正言,吳始大爲慶尙監司,柳命天爲禮曹判書兼弘文館提學,兪命雄爲豐基郡守,李喜相爲鴻山縣監,丁時悌爲司饔奉事,金聲久爲水原府使,今加通政。
兵批,行判書閔黯,禁衛營坐起進,參判李鏶訓局習陳進,參議金海一進,參知李玄紀未肅拜,左副承旨權珪進,以李玄錫爲副護軍,姜鋧爲副司直。
權珪,以御營廳言啓曰,本廳焰焇設局煮取事,啓下擧行,而必得鹹土,然後可以成就,故取考各軍門焰焇廳事目,則焰焇煮取所用鹹土,勿論諸宮家·各衙門·士大夫家,許令掘取,而若於京中,不得掘取,則勢將停廢,不許掘取諸宮家·士大夫家家長罷職,庶人則全家徙邊事,捧承傳矣。本廳,一依焰焇廳事目,擧行之意,令漢城府分付施行,何如?傳曰,允。
記事官李萬材書啓,承命更爲馳往于楊根地水靑洞判府事呂聖齊所住處,傳諭聖旨則以爲,臣之病狀,決無起動之路,纔已陳暴書啓之中,聖明,猶未下燭實狀,又遣史官,傳宣聖旨,辭意勤至,勉諭愈切,臣〈非〉木石,寧不知感?惶怖隕越,無地自容。臣雖無狀,亦不至專昧分義,如有一毫自力之勢,則蒙此不世之異數,何敢一向退在,袖手恝視乎?顧臣危篤之症,非一時所傷之比,源委已痼,神識昏憒,如在雲霧之中,遇事慌忙,忌前失後,怔沖驚悸,便作失魂之人。且患風痺,半身不收,眞元漸脫,脚部削弱,跬步之間,亦不得自運,委頓枕席,奄奄若盡,以此筋力,末由致身於京輦之下,孤負聖上虛佇之意,坐速微臣違慢之誅,伏地涕泣,惟俟嚴譴之加而已云矣,敢啓。傳曰,知道。
吳始萬,以戶曹言啓曰,今此冬至副使軍官·譯官·醫員·畫員等有頉代,元單子中各其名下,改付標以入之意,敢啓。傳曰,知道。
大司憲李玄逸,掌令金兌一,持平成儁啓曰,申範華事。金宇成事。竝見上英陵參奉趙公輔,素以兇陰之性,深懷怨毒之心,頃於稠人廣席之中,乃敢疵議朝廷,語極悖慢,傳說藉藉,無不痛駭,如此縱恣無嚴之輩,決不可仍置朝端,請英陵參奉趙公輔削去仕版。長興庫直長呂衡齊,本以賤孽,濫通仕籍,言語行止,放縱無忌,名器之淆亂,搢紳之羞辱,莫此爲甚,請長興庫直長呂衡齊汰去。豐川府使尹爾霖,莅任數歲,無一善狀,沈酗麯糵,醒日常少,醉裏擧措,殆同喪性之人,一府政令,專歸奸吏,坐衙之日,一月罕有,屬民之事,不一而足。向者客使之迎送時,到處獵酒,扶醉大路,見者輒駭,莫不唾罵,當此愼簡字牧之日,不宜仍置,重貽生民之害,請豐川府使尹爾霖罷職。答曰,不允。趙公輔·呂衡齊事,依啓。
正言沈季良啓曰,庚申誣獄,尙忍言哉?其構捏釀成之狀,彰著無餘,旣削僞勘之勳,又正誣告之罪,則所謂別科,自是無名之科,而第念文武科擧子之數,幾過屢百人之多,歲月亦至十年之久。且以祖宗朝古事言之,如非罪子,則未有削科之規,參以經權,似難輕罷,臣曾於儕友之間,以此說話,有所酬酌,則今於本院罷榜之論,不可苟同,請命遞斥臣職。答曰,勿辭。
權珪啓曰,正言沈季良,再啓煩瀆,退待物論矣。傳曰,知道。
答刑曹參議權歆疏曰,省疏具悉。今玆新命,意非偶然,爾其勿辭,從速察職。元疏缺
答大司諫李瑞雨疏曰,省疏具悉。爾其勿辭,從速察職。元疏缺
答知經筵沈梓疏曰,省疏具悉。卿其勿辭,調理察職。元疏缺
答副提學柳命賢疏曰,省疏具悉。疏辭,令該曹稟處。元疏下該曹以上燼餘
上在昌德宮。停常參,只晝講。
辰時至申時,日暈。夜一更二更,月暈廻木星,有霧氣。三更,月暈廻木星。
睦昌明啓曰,明日進香使拜表相値,視事頉稟。傳曰,知道。
有政。吏批,判書李觀徵進,參判權愈病,參議沈檀在外未肅拜,行都承旨睦昌明進。以沈梓爲左參贊,沈季良爲校理,朴賓爲宗廟令,任以道爲判校,李汲爲英陵參奉,許穎爲正言。兵批,判書閔黯進,參判李鑅進,參議金海一□,參知李玄紀□,左副承旨權珪進。
兵批啓曰,慶尙左水使·波知僉使,今當差出,而擬望之人乏少,他道邊將及曾經三品可合人,竝擬,何如?傳曰,允。以花山君渷爲副摠管,張希載爲都摠經歷,柳星昌爲波知僉使,姜碩巖爲忠翊將,鄭東望爲公州營將,權瞻爲慶尙左水使,孫繼業爲武兼,羅斗璧爲小農堡權管。
權珪,以兵曹言啓曰,新除授波知僉使柳星昌,今無加資之命,何以爲之?敢稟。傳曰,依例加資。
柳星昌,今加折衝。
睦昌明,以吏批言啓曰,新除授榮川郡守金必振呈狀內,上年冬以來,重得風痰之症,病勢漸痼,卽今日氣寒冷之後,所患有加,精神昏瞀,頃刻若絶,不出房戶者,今至十五朔,以此病勢,實難赴任,斯速入啓處置云。聞其素患,十分危重,勢難等待其差復赴任,榮川郡守金必振,依近例罷黜,何如?傳曰,允。
又啓曰,司饔院官員,質卑之人,不得爲之,意有所在,曾前醫官趙錫孚,爲司饔院奉事正時,亦爲啓稟,他司相換,今此司饔奉事丁時悌,依趙錫孚例,他司相換,何如?傳曰,允。
答寧海幼學朴興奎疏曰,省疏具悉。疏中所論,未必皆是,而其有懷必達之誠,予用嘉尙,至於顧瞻之計云者,實是過重之論也。元疏缺
府啓,申範華事。金宇成事。尹爾霖罷職事。竝見上答曰,允。以上燼餘
十月初十日午時,上御□□□。晝講,特進官吳挺緯,知事閔黯,參贊官吳始萬,侍讀官柳世鳴,檢討官李日翼,假注書鄭思孝,兼春秋金夏世,記事官沈仲良入侍。講周易,自初六,止爲可危也。大司憲李玄逸,同爲入侍。入侍時,玄逸曰,高麗末,掌令徐甄,見恭愍朝政亂,隱居不仕,逮我朝開國初,屢加聘召,我太宗大王,至於親臨其第,而甄終不起,宣廟朝,因筵臣所達,贈職旌表矣。丙子之亂,旌門壞廢,不復樹立,以至今日,請立旌門,修其墳墓,以表其貞忠,何如?上曰,崇奬節義,乃國家急務,令該曹稟處。燼餘朝報
入侍時,李玄逸曰,故昌城府使金時若,以晉州牧使金時敏之孽弟,當壬辰之亂,立功晉陽城中,其後天啓丁卯,爲昌城府使時,北人,危逼其城,力屈就擒,彼人,穿其兩掌,曳行數十里,劫令降之,而終不屈節,竟被磔殺,其二子從之,亦死於兵,其節義可稱,無愧卞壺,而特以地位卑微,且無子孫,至今未有旌表之典,不可以人微而終致泯沒,特令褒贈旌表,何如?上曰,令該曹稟處,可也。禮曹謄錄
上在昌德宮。停常參·經筵。
夜一更二更,有霧氣。
睦昌明啓曰,明日常參·經筵,取稟。傳曰,只晝講。
又啓曰,來十六日,儒生殿講日次,取稟。傳曰,爲之。
又啓曰,二品以上實職,翌日謝恩時,吏兵曹郞官,傳給敎旨,例也,而今日議政府左參贊閔宗道肅拜時,吏曹郞官,不爲待令,殊涉不當,當該郞官,請推考。傳曰,允。
大司憲李玄逸,掌令金兌一,持平成儁啓曰,申範華事。金宇成事。尹爾霖罷職事。竝見上答曰,不允。罷職事,依啓。以上朝報
上御□□堂。左議政睦來善,右議政金德遠,請對引見時,左副承旨李湜,假注書鄭海尙,兼春秋金夏世,記事官沈仲良入侍。睦來善曰,近日日候,寒暖不適,聖體,若何?上曰,無事矣。來善曰,伏聞頃日,以元子,因果物塞喉,致上心驚動,旋爲順下云,喜幸曷喩?上曰,元子前齒未生,故果物欲呑之際,遽致塞喉,幸卽順下,仍以安寢,其後連日平穩矣。金德遠曰,以閭閻間小兒言之,不知某物之可食與否,而呑囓致傷者,多矣。必須申飭,使不得見於眼前,可也。上曰,自其後,一切嚴飭矣。來善曰,臣伏見嶺儒盧以益疏批,繼觀原疏,不覺驚心痛骨,第史記極秘,雖父子之間,不得相傳,乃國法也。今以盧疏觀之,尹義濟,仍曝曬,見其文字,歸語其父云,設令當時史官,用意無狀,至於此極,而修史時摠裁官以下,寧有信其書而錄之之理乎?參以人情事理,萬萬無此矣。今因一介傳聞之說,至於考閱國史,其在事體,何如也?領議政,病未得出仕,故臣等,往見相議,有此請對矣。蓋義濟父子,則皆已身死,而義濟之弟夏濟,方在仕籍,其兄之言,想必參聞,若令政院招問,則可知其言之虛實矣。德遠曰,嶺儒疏本,看來不勝驚愕。曾在丁巳年間,果有此言,雖未知出自何人,而末俗嘵嘵,訛言已播,以事理推之,設令伊時史官,用意無狀,敢以此不測,書諸史草,及其實錄修正之時,摠裁官以下許多人員,衆筆刪述,則何敢仍存不削,使千古惡名,加之聖祖,自陷於誣上不道之誅哉?此乃必無之事也。到今十餘年之後,此言,遽出於嶺外儒生之疏,至於上徹,今若輕信一介鄕儒傳聞之語,考閱秘史,不但爲前古所無之擧,如考見而無是事,則國體尤爲顚倒,不若置之爲宜,而但如此等說,一出之後,不爲明白處置,則亦無以破人疑惑,其疏中言根,旣以尹義濟父子爲證,此亦未可準信矣。義濟,果爲目見,而傳說十年之後,至爲遠外儒生之疏援,則其弟夏濟,其父兄之事,似無不知之理,問其夏濟,事若無實,則其言根,歸於虛妄,儒生所陳之說,不攻自破矣。令政院招問尹夏濟,辨其言根虛實而處之,似可矣。上曰,觀其疏辭,不覺驚痛,以理推之,則必無是事,而若置而不問,則亦無以破疑,故有稟處之敎矣。諸大臣所達誠是,令政院招問尹夏濟,可也。
來善曰,臣待罪禁衛營都提調,敢有所達矣。昨日習操時,大將祿都目,不得進去,故臣依前例進參,而軍旅之事,雖未詳知,槪觀其坐作進退之節,似無閑習之狀。蓋營軍兵,皆是鄕兵,常時鍊習,非如訓局軍兵,在京恒習之比,其不得閑習者無怪矣。御營軍則雖替番下鄕之時,本道有兼把摠守令巡歷敎鍊之規,而本營軍,則下番之後,專事農業,不習戎事,此爲可惜,依御營廳例,軍兵所在之道,兼把摠守令,別爲差定,使之鍊習則似好矣。上曰,禁衛營,無兼把摠乎?德遠曰,曾無兼把摠,而各邑所居軍兵之數,且有多寡,更宜詳量而處之矣。上曰,依御營例,差定兼把摠,使之鍊習則好矣。量其各道軍兵之數,而更爲稟定,可也。
權珪,以義禁府言啓曰,以刑曹粘目,前波知僉使李台老,前南兵使李䎙,移本府處置事,允下矣。李台老·李䎙等,時在任所,依例府都事書吏,發遣拿來,何如?傳曰,允。
睦昌明啓曰,今日拜表擧動時,兩司當爲進參,而諫院無行公之員,呈告未肅拜人員,竝牌招,何如?傳曰,允。
權珪,以兵曹言啓曰,當日通德郞金夏成稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金羽達,常時不能禁斷雜人,以致闌入,亦難免其責,推考,何如?傳曰,允。
答大司憲李玄逸疏曰,省疏具悉卿懇。此雖出於情理之不獲巳,予心之缺然,曷可云諭?矧今天氣,日漸凝沍,長途行役,易致損傷,益用慮念,須體至意,徐待春和,從容往來。無疏缺
答禮曹判書柳命天疏曰,省疏具悉。今玆之命,實循公議,卿其安心勿辭,從速行公。元疏缺以上燼餘
請對入侍時,金德遠曰,頃日承命奉審于寧陵王后陵上欄干石有頉處,已陳於書啓中矣。艮方受欄柱石右邊蓮葉琢花處,石片小許缺落處,則戊午年,大臣以下奉審之處也。年久生隙,今始缺落,而不至大段,少無橫欄動搖之慮,但缺痕仍存,似涉未安,略加雕琢,因以修葺,恐或便當,故招問石工,亦以爲然,令該曹及繕工監,依此擧行,何如?上曰,事似便好,依爲之。禮曹謄錄
安東幼學盧以益上疏。大槪,請辨孝廟誣辱,以幸宗社,以伸臣子之至痛事。入啓。答曰,省疏具悉。噫,奸臣凶孽,乃敢以不忍聞不忍言之說,書諸實錄,誣辱聖朝,是可忍也,孰不可忍也?覽之未畢,不覺催腸痛骨,深嘉爾爲國之誠也。當令春秋館,趁卽稟處焉。李秀彦事,旣施投畀之典,不必加律,而收焚冊子事,亦令該曹擧行焉。朝報
上在昌德宮。停常參,只晝講。
未時申時,日暈左珥。夜一更四更,月暈廻火星。
李湜啓曰,明日常參·經筵,取稟。傳曰,停。
又啓曰,吏曹郞廳來言,承旨有闕,政事,取稟。傳曰,當日爲之。
權珪啓曰,當日爲政事,命下矣。都承旨睦昌明病不來,右副承旨姜銑服制,右承旨李湜,當進吏批政廳,而與判書李觀徵相避,只有臣及同副承旨吳始萬,而臣則當進於兵批政廳矣。吏批政廳,何承旨進去乎?敢稟。傳曰,吏·兵批兼進。
有政。吏批,判書李觀徵病,參判權愈進,參議沈檀在外,左副承旨權珪進。吏批啓曰,判書李觀徵病不來,參議沈檀在外,小臣獨政未安,何以爲之?敢稟。傳曰,仍爲之。
以承旨望單子,傳曰,李萬元除授。以李允修爲司僕正,洪禹協爲豐川府使。
兵批,行判書閔黯式暇,參判李鏶進,參議金海一病,參知李玄紀未肅拜,左副承旨權珪進。以申厚命爲副護軍。
政院啓曰,卽者招致掌苑署別檢尹夏濟,以昨日傳敎辭意問之,則以爲,頃年臣兄義濟,爲史官時,仍曝曬,往來史庫之後,家庭燕語之際,槪言史冊中,有誣上之言云,而史事嚴祕,不爲詳說,雖以父子兄弟之親,旣不敢問,亦不敢言,實未知其父子說話之如何。然竊瞷臣兄之意,則常有憤慨一陳之誠,而事係重大,不敢遽爾上聞,趑趄囁嚅,淹延時月,旋遭慘禍,死於謫中,臣若於當時,明有所聞,則臣雖愚昧,亦知聖祖之被誣,實爲臣子之至痛。今此聖問之下,豈敢不暴陳委折,而湯火餘生,視息雖存,精魄都喪,歲月且久,依稀記得,只是臣兄憤慨之語而已,此外更無所達,伏地惶悚云矣,敢啓。傳曰,觀此尹夏濟所達,實錄中有誣上語,明白無疑,事之驚駭,莫此爲甚,春秋館,實錄卽速考出以啓。
府啓,申範華事。金宇成事。竝見上臣等,今日本府會坐之時,京居士夫兪命觀等二十餘人,聯名呈狀,觀其措語,其外先祖故參贊鄭曄養曾孫日章,爲人不肖,多用債錢於呂必周稱名人,而爲必周所誑誘,以其女息,許婚於必周,至於成給盟書矣。其後日章,竟至背婚,則必周,又欲奪占其家舍,威脅日章,做成買賣之文矣。頃者必周,率其老母若衆妾,持杖突入於日章家,因爲奪據,搜索妻子,日章則脫身逃去,獨其妻,帖在一室,有若拘囚,而必周,乃敢居在隔壁,詬辱萬端,所爲絶悖,無復人理云。日章之賭債許婚,自取汚辱,已極無據,而必周之脅取人家,行近强暴,實是風敎之罪人,不可不痛加懲治,請日章·必周等,令攸司囚禁究問,從重科罪。答曰,不允。末端事,依啓。
吳始萬,以禁衛營言啓曰,各陵蟲損松木,因禮曹定奪,各軍門定送役夫,斫伐取用事,捧承傳矣。昌·敬兩陵蟲損松木斫伐次,本營出番軍兵三哨,今月十二日爲始,出用之意,敢啓。傳曰,知道。以上燼餘
午時,上御熙政堂。晝講,同知事閔宗道,特進官吳始復,參贊官李湜,侍讀官柳世鳴,檢討官李日翼,假注書鄭海尙,兼春秋任以道,記事官沈仲良入侍。上讀前受音,自旅初六,止九三其義喪也,一遍訖。此下缺吳始復曰,常平廳倉舍造成事,左議政睦來善,曾已定奪,而舊倉近處各衙門庫舍及閭閻家,接屋連墻,絶無空閑之地,距江邊數三里許,有掌苑署田場,實合創建,故亦爲啓達,自六月始役,斲破巖石,開拓基址,功役極其浩大,郞廳睦昌遇一人,勢難獨爲董役,前縣監李蕆,出身羅斗居,差定監官,使之竝與監董,庫舍五十間及坐起廳等舍十間,垣墻六百把建築之役,未滿三朔,乃得完訖,取考曾前宣惠·賑恤廳倉庫造成時謄錄,則今番所費物力,比前減省者,亦爲懸殊矣。郞廳及監官輩,晝夜看檢,着意董役,其所勤勞,已不暇言,而新造倉舍,旣甚完固,廳儲價布,亦不濫費,此由於監董之人,盡心所事之致,不可無論賞之擧,大臣之意亦如此,詢問而處之,何如?上曰,後日引見時,問于大臣而處之。
閔宗道曰,大殿臘肉進上生獐二口,辛酉年,自本廳權減,而連因凶荒,不得復舊矣。今年則年事稍稔,三名日進上物膳,旣已復舊封進,則二口生獐,其數不多,臘肉進上,一體復舊,何如?上曰,依爲之。
宗道曰,法典內,有漕船押領萬戶,五十隻以上,不敗到泊者,資窮則遞差後准職,未資窮則加資褒奬之文。頃者,助羅浦萬戶趙時華,押領大同廳所納船六十隻,無事到泊,大同亦是國穀,無異於漕轉,趙時華,依法典論賞,以爲激勸之地,似當矣。上曰,令該曹考例稟處。
晝講時,視事,溫繹間頉稟。
答慶尙監司吳始大疏曰,卿其勿辭,速往欽哉。元疏缺以上燼餘
上在昌德宮。停常參·經筵。
巳時,日暈左珥。午時,日暈。夜二更,月暈廻火星。三更,有霧氣。
吳始萬啓曰,今日賓廳坐起日次,而領議政鍼灸,左右相有故,不得開坐云矣,敢啓。傳曰,知道。
權珪啓曰,吏曹郞廳來言,臺諫有闕,政事,何以爲之?敢稟。傳曰,過齋戒後爲之。
府啓,申範華事。金宇成事。竝見上越資陞除,非人主愼惜官方之道也。新除授同副承旨李萬元,資旣未準,職是佐郞,躐階超品,未有前例,雖其才望,不爲不合,而用人之道,太無其漸,請還收同副承旨李萬元特除之命。新除授正言許穎,時在京畿廣州地,請斯速乘馹上來事,下諭。答曰,不允。下諭事,依啓。
權珪,以禮曹言啓曰,因安東幼學盧以益上疏,宋尙敏冊子,無非貶宗統之說,而曩者,監司李秀彦,以時烈門徒,受其意指,乃敢剞劂,而印布國中,其無君蔑國之罪,可謂通天,收焚其印布冊子事,令該曹擧行事,命下矣。宋尙敏冊子,隨其所在,一一收聚,使之燒火之意,知委京外,而所刊冊板,亦速爲毁破之意,分付該道,何如?傳曰,允。
又以禮曹言啓曰,頃日因大臣陳達,故相臣閔熙·吳始壽·許積復官爵之後,則朝家當待以大臣之禮,改題主時,依例差送題主官事,陳達蒙允矣。今聞故相臣許積家,將有題主之擧云,依例題主官差送事,分付該院,何如?
吳始萬,以兵曹言啓曰,當日幼學李河徵稱名人,自金虎門入來,差備門外擊錚,極爲驚愕,令攸司囚禁治罪,同門守門將孫鑽,常時不能禁斷雜人,以致闌入,亦難免其責,推考,何如?傳曰,允。
備忘記,柳葉箭五中人宣傳官姜翊泗,六品遷轉。
備忘記,牌不進之弊,未有甚於近日,一之已極不當,況至再至三乎?大司諫李瑞雨,旣無難安之情勢,辭疏批下,亦且有日,而一日之內,三違召命,其在事體,豈容若是?不可無糾警之道,遞差。
吳始萬啓曰,今日賓廳引見時,兩司當爲進參,而諫院無行公之員,呈告未肅拜人員,竝牌招察任,何如?傳曰,允。
睦昌明啓曰,本院規例,同副承旨,卽日肅拜,例也,而同副承旨李萬元,昨日除授之後,闕門已閉,勢難入來,今日所當卽爲謝恩,而累度催促,尙不出肅,極爲未便,卽爲牌招察任,何如?傳曰,允。
又啓曰,左副承旨姜銑,異姓四寸弟前司果趙仲亮身死,服制已行四日,出仕,何如?傳曰,允。
吳始萬啓曰,今日入直軍士,中日習射,請出標信。傳曰,知道。
傳曰,今此大司憲李玄逸,父墳遷葬時,擔持軍及役軍,量宜題給,其他凡事,各別顧護事,下諭于本道監司。
領議政權大運,右議政金德遠等箚曰,伏以臣等,伏見尹夏濟所對之辭,嶺儒疏中所陳,似非無根之言,反復思惟,不覺錯愕。尹義濟所見誣上之語,雖未知何樣說話,而國史嚴祕,父子之間,亦不得相傳,則何以宣傳流布於身故十載之後,至發於遠外一儒生之疏歟?如此之言,旣徹上聞,聖明之衋然驚痛,欲考實錄,以辨虛實,在所不已,而但念玆事事體,至爲重難,與循例古事之考出,萬萬不同,不但爲前古所無之擧,亦啓日後無窮之弊,而況旣考之後,若無是事,則其爲國體之損傷,擧措之顚倒,益復如何?伏願聖明,姑寢成命,深思熟量,廣詢博議,使無前莫大之擧,務爲至當之歸,千萬幸甚。取進止。答曰,省箚具悉卿懇。昨觀尹夏濟所對,嶺儒疏陳,似非孟浪,不勝驚痛,必欲考出實錄,痛辨虛實矣。卿等箚辭至此,予當思量而處之焉。仍傳曰,遣史官傳諭。
左議政睦來善箚曰,伏以,臣於再昨,以嶺儒疏中所論之事,與僚相登對,請問言根於別檢尹夏濟矣。昨日夏濟所對之辭,旣有苗脈,則嶺儒疏語,不是無根,祕史所載所謂誣上之語,未知何樣說話,而考閱實錄,若無傳者之言,則群疑可釋,果有誣及聖朝之語,則其在臣子痛迫之情,不可仍以置之,而至於以史論罪,前事可戒,此則非所致慮於聖明之世,故臣之愚意,則國體與擧措,似難假顧矣。今者僚相聯名之箚,以無前擧啓後弊爲言,此亦誠有所見矣。如此重事,不可不博訪朝議,伏願聖明,下詢三司二品以上而處之,幸甚。取進止。答曰,省箚具悉卿懇。卿之箚辭,實出於愼重之意,予當量處焉。仍傳曰,遣史官傳諭。
檢閱沈仲良疏曰,伏以尹夏濟問啓之語,與嶺儒疏意,大略相似,聖心驚痛,容有其極,而凡在聽聞,孰不摧心痛骨,思所以一辨之也?乃者實錄考出之命,實出於追孝之盛德,而第史事至嚴且祕,雖於父子至親之間,猶不敢傳說,蓋國法然也。向使義濟,謂有所見,旣不上聞于朝,則宜無私相酬酢之理,而以益·夏濟之言,今乃如此,吁亦異矣。今若因一不的之言,創開無前之擧,則臣恐後之人,藉此爲口實,以祕史中說話,遂事登聞,將不勝紛紜也,其於國體,何如也,史事,何如也?臣職忝史局,旣有所懷,不敢不陳,〈伏〉惟聖明,博詢群議,務歸至當,無啓日後無窮之弊,不勝萬幸。答曰,省疏具悉。昨者尹夏濟仰對之語,與以益疏辭相同,可見其傳說之不爽,其爲摧心痛骨,曷有其極?噫,頃年他國之誣史,尙且專差使价,竭爲伸辨則況此實錄中誣上之語,爲人臣子者,豈忍過疑於日後之弊,不卽一辨其誣乎?今玆考出之擧,斷不可已也。
答大司憲李玄逸疏曰,省疏具悉卿懇。卿之責任甚重,不可久離京邸,行役正當寒沍,或慮易致傷損,玆未果準許矣。卿之連章陳請,乃至於此,至情所在,誠難强迫,故不得已勉從,卿其須體至意,安心趁速往來,以慰日夕思想之心。仍傳曰,給由馬,澆奠床備給。元疏缺
答兵曹參知李玄紀疏曰,省疏具悉。爾之心事,予已詳知,意外詆斥,何必深嫌?爾其勿辭,從速上來察職。元疏缺以上燼餘
上在昌德宮。停常參·經筵。
睦昌明啓曰,領議政箚子到院,而以親祭齋戒,留院之意,敢啓。傳曰,入之。
權珪啓曰,孝思殿參奉,以入番宗室意啓曰,明日望祭時,殿司之官,不可不備員,而參奉韓宗迪,病勢猝劇,勢難察任,在前如此之時,例有假官代察之事,進止忠義具昌柱,假官差下,韓宗迪,俟病間,仍爲察任,何如?傳曰,允。
答領議政權大運箚曰,省疏具悉卿懇,卿之所患如此,予用慮念,從容善攝,神明所扶,勿藥有喜,卿其安心勿辭,益加善攝,臥閤論道,以副至望。仍傳曰,遣史官傳諭,遣御醫看病。元疏缺以上燼餘
上在昌德宮。停常參·經筵。
望祭親臨後,大殿·中殿,藥房問安。答曰,罔極。
政院·玉堂·二品以上,單子問安。答曰,罔極。中殿,單子問安。答曰,罔極。
有政。吏批,判書李觀徵進,參判權愈病,參議沈檀在外,右承旨權珪進。以金元燮爲禮賓正,金正夏爲司藝,金萬益爲長連縣監,權世經爲益山郡守,申厚命爲兵曹參議。
兵批。缺府啓,申範華事。金宇成事。竝見上淳昌郡守韓起愈,性本貪鄙,專事肥己,家在至近,駄載絡繹,潛昵邑婢,日事沈酗,凡干政令,一委下吏,貽害生民,已不可言,而當時事更化之後,深懷怨憤之心,移怒邑人,刑杖無度,士林之曾忤時烈者,故擧他事,侵毒百端,謫客之過去隣境者,近卄卜物,滿載以送。其他放縱無忌之狀,不一而足,闔境嗷嗷,如在水火,如此怪惡,不可一日在官,請淳昌郡守韓起愈,罷職不敍。李萬元特除還收事。見上答曰,不允。
吳始萬,以義禁府言啓曰,以全羅左水使啓本刑曹粘目,前康津縣監柳百〈乘〉移本府拿問後,決杖事,允下矣,柳百乘,時在全羅道全州地本家云,依例發遣府羅將,拿來,何如?傳曰,允。
以備忘記,傳于權珪曰,今日殿講居首幼學尹徵商,直赴會試,之次進士鄭鐸,生員趙德純,各給一分。
姜銑,以兵曹言啓曰,今十月十四日,夏山副正樟稱名人,自金虎門入來,差備門外擊錚,極爲駭愕,令攸司囚禁治罪,何如?傳曰,允。
吳始萬,以承文院官員,以都提調意啓曰,今此進香祭文,有可改之處,故已令知製敎刪改矣,令政院改付標啓下,分付承文院,急速正書,撥馬追送於使臣所到處,何如?傳曰,允。
領議政權大運初度呈辭。傳曰,不允批答。
答左尹尹趾善疏曰,省疏具悉。卿辭如此,本職當許遞焉。
答大司成李鳳徵疏曰,爾其勿辭,從速察職。
答副修撰金邦杰疏曰,省疏具悉。爾其勿辭調理,上來察職。
答兵曹參議申厚命疏曰,疏辭,令該曹稟處。元疏缺以上燼餘
上在昌德宮。停常參·經筵。
睦昌明啓曰,吏曹郞廳來〈言〉承旨有闕,政事,取稟。傳曰,當日爲之。
又啓曰,左承旨李湜,昨聞子病,蒼黃出去矣。卽者陳疏到院,而症涉拘忌之疾,不得不親自救護,勢難出入於近密之地云。身旣犯染,則勢難出入,而近日廳中,位甚不齊,出納之際,事多苟簡,合有變通之道,何以爲之?敢稟。傳曰,今姑改差。
有政。吏批,判書李觀徵進,參判權愈進,參議沈檀在外,都承旨睦昌明進。以柳命賢爲戶曹參判,成任·南至熏爲兵曹正郞。
兵批,行判書閔黯,禁軍取才進,參判李鏶進,參議申厚命□,參知朴鎭圭未肅拜,右副承旨吳始萬進。以金海一爲副護軍。
吳始萬,以備邊司意啓曰,本司,事務煩劇之地,有司堂上,所管最重,而司直柳命賢本職,今已辭避,大司成李鳳徵辭疏,亦已批下,而今日坐,俱不來參,禮曹參判李聃命,本司提調啓下之後,一不參坐,事甚未便,竝卽牌招察任,何如?傳曰,允。
又以御營廳言啓曰,前郡守邊是泰,本廳糧餉色郞廳,啓下矣,方在奪告身中云。不能致察,惶恐待罪之意,敢啓。傳曰,知道。勿待罪,職牒還給。
權珪,以禮曹言啓曰,今十月初十日晝講入侍時,因大司憲李玄逸所達,高麗掌令徐甄事。上曰,崇奬節義,乃國家急務,令該曹稟處事,命下矣。故掌令徐甄,當勝國之末,隱居不仕,固守其志,觀其一絶詩,可知之矣,入我朝,或親臨其第,或旌表其門,以示尊尙之意,至今三百年之久。旌門壞廢,墳墓蕪沒,遺風餘烈,無處可尋,識者之歎,固已久矣。筵臣所達,誠爲得宜,亟令吏曹,更豎旌門,修治墳墓之意,分付本道,使其所在官擧行,何如?傳曰,允。
又以禮曹言啓曰,今十月初十日晝講入侍時,因大司憲李玄紀所達,故昌城府使金時若事。上曰,令該曹稟處可也事,命下矣。金時若,以名門庶孽,能不隤家聲,能不負國家擢用之意,當時板蕩,視死如歸,力屈城陷,非戰之罪,其誠忠志節,有足以樹之風聲,況其二子糺·緪,從死於兵,節義成三,誠不愧於卞氏之父子,至今湮沒無稱,特以地位卑微,而地位卑微之人,立此大節,比諸士族,尤有貴焉。金時若及其子糺·緪,特贈其爵,實合顯忠之道,旌表門閭,亦不必竝論,而事係恩典,臣曹不敢擅便,上裁,何如?傳曰,特爲贈職。
又以禮曹言啓曰,今十月十一日,左議政睦來善·右議政金德遠,請對引見入侍時,因右議政金德遠所啓,寧陵陵上欄干石修治事。上曰,此似便好,依爲之事,傳敎矣。頃者大臣奉審時,欄干石塗灰剝落處,當爲修改,而方値寒節,塗灰例不堅緻,觀勢處之事,已爲定奪。今此欄干柱石蓮葉缺落,元非大段未安之處,而不過略加修葺而已,稍待春間改塗灰時,一時擧行,而告由祭祝文中,亦一體措辭,以除煩瀆之弊,似爲得宜。大臣之意亦如此,以此擧行,何如?傳曰,允。
大司憲李玄逸,掌令金兌一,持平成儁啓曰,申範華事。金宇成事。李萬元特除還收事。淳昌郡守韓起愈罷職不敍事。竝見上答曰,不允。末端事,依啓。
吳始萬,以都摠府言啓曰,副摠管金夢良,以禁衛中軍禁軍取才事,除標信,慕華館坐起,進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。以上燼餘
上在昌德宮。停常參·經筵。
權珪啓曰,來二十一日,輪對日次,而啓覆相値,頉稟。傳曰,知道。
朴鎭圭啓曰,同副承旨李萬元,臺諫,以還收論啓矣,今已停啓,卽爲牌招察任,何如?傳曰,允。
領議政權大運再度呈辭。入啓。傳曰,不允批答。
吏曹口傳政事,以申厚命爲兵曹參議,姜鋧爲參知。
吳始萬,以御營廳言啓曰,前郡守邊是泰,旣有職牒還給之命,依前本營郞廳啓下,使之仍察糧餉郞廳,而時無職名,依例令該曹付軍職,冠帶常仕,何如?傳曰,允。
又以備邊司郞廳,以左右相意啓曰,今此節使行期已迫,該曹,以今月二十一日方物封裹,二十四日拜表吉日,推擇啓下矣。啓覆初覆,亦以今二十一日,推擇啓下,故方物封裹及初覆,勢將相値,不可無變通之道,使臣行期,令該曹差退擇日,俾無相礙之弊,何如?傳曰,允。
大司憲李玄逸,掌令金兌一,持平成儁啓曰,申範華事。金宇成事。竝見上答曰,勿煩。
答平安監司閔就道疏曰,省疏具悉。卿其依疏辭往來焉。仍傳曰,父母墳省掃時,澆奠床備給。以上燼餘
上在昌德宮。停常參·經筵。
卯時,日暈。申時,日暈兩珥。夜一更,月暈有霧氣。自二更至五更,月暈。
權珪,以弘文館言啓曰,本館下番四員內,副修撰金邦杰,在外未上來,修撰李麟徵,受由下鄕,亦未上來,只有臣日翼,獨爲入直,他無替直之員,事甚苟簡,今日政,下番闕員差出,卽爲牌招,以爲推移入直之地,何如?傳曰,允。
又啓曰,吏曹郞廳來言,承旨有闕,政事,取稟。傳曰,當日爲之。
有政。吏批,判書李觀徵進,參判權愈進,參議沈檀在外,左承旨朴鎭圭進。以權歆爲承旨,李玄錫爲工曹參判,李允修爲修撰,李玄祚爲吏曹佐郞。
兵批。缺
吳始萬,以都摠府言啓曰,副摠管金夢良,以禁軍取才事,慕華館進去之意,敢啓。傳曰,知道。
傳于權珪曰,啓覆只隔數日,刑曹堂上,不可不備員,參議有闕之代,令該曹卽爲口傳差出。
吏曹口傳政事,以姜銑爲刑曹參議。
答右議政金德遠箚曰,省箚具悉卿懇。凡玆咎徵,實由涼德,因災策免,本非美政,卿胡祈免,若是其太過乎?箚中第一件事,儒臣·大臣之前後所陳至此,予當勉從,而第二件事,實合予意,金起門,令該府特爲減死,邊遠定配,卿其安心勿辭,速出行公,以濟時艱。仍傳曰,遣史官傳諭。元箚缺
答大司諫姜世龜疏曰,省疏具悉。爾其勿辭,從速察職。元疏缺以上燼餘
上在昌德宮。停常參·經筵。
下直,高山縣監尹敍績。
睦昌明啓曰,明日常參·經筵,取稟。傳曰,停。
大司諫姜世龜啓曰,措辭缺請命遞斥臣職。答曰,勿辭。
權歆啓曰,大司諫姜世龜,再啓煩瀆,退待物論矣。傳曰,知道。
合啓,閔鼎重按律處斷事。答曰,勿煩。
大司憲李玄逸,掌令金兌一,持平成儁啓曰,申範華事。金宇成事。竝見上答曰,勿煩。
正言尹鼎和啓曰,庚申別科削罷事。申範華事。竝見上引嫌而退。措辭缺請大司諫姜世龜遞差。答曰,不允。處置事,依啓。
宣惠廳郞廳,以左右相意啓曰,因內需司單子,本廳錢文一千貫,輸送本司,以爲補用之地事,命下矣,本廳設立之後,各道民結,作米取來,以爲應民役之地,廳號之稱以宣惠大同者,有由然矣。一年應役之後,雖有餘,若有歉歲,民結減縮,則推移補用,不得濫費者,此乃流來之例,故自前本無他司取用之規,蓋本廳與戶兵曹,不同故也。內需司用度之絶,無路拮据,則亦不可無變通之道,而本廳事體,如右所陳,兵曹所儲,稍有贏餘,參酌取用,似合事宜。令內需司稟旨擧行,何如?傳曰,然則令兵曹擧行。
答左議政睦來善箚曰,省箚具悉卿懇。所陳之辭,誠甚得宜,當令該曹,依此施行焉。仍傳曰,遣史官傳諭。
答兵曹判書閔黯疏曰,省疏具悉。旣因大臣之箚,參酌處分,今不可撓改,卿其安心,勿辭察職。元疏竝缺以上燼餘
禮曹啓曰,因大臣啓辭,冬至使方物封裹,與啓覆初覆相値,使臣行期差退事,允下矣。拜表吉日,令日官推擇,則來十一月初四日卯時,方物封裹,同月初一日,爲吉云。以此日時,原粘目及單子中,改付標以入之意,敢啓。傳曰,知道。
又啓曰,因右議政金德遠陳箚,移置庶人於疾病家,該曹給廩,內官守直事,允下矣。庶人閔氏,卽爲移居於疾病家,使內官守直,而廩料亦爲磨鍊入送之意,分付各該司,何如?傳曰,允。禮曹謄錄
上在昌德宮。停常參·經筵。
夜四更,月入軒轅右角星內。
權珪啓曰,明日啓覆相値,視事頉稟。傳曰,知道。
權歆啓曰,吏曹郞廳來言,臺諫有闕,政事,取稟。傳曰,當日爲之。
有政。吏批,判書李觀徵,鍼灸受由,參判權愈進,參議沈檀在外,都承旨睦昌明進。吏批啓曰,判書李觀徵,鍼灸受由,參議沈檀在外,小臣獨政未安,何以爲之?敢稟。傳曰,仍爲之。政事缺兵批,判書閔黯禁衛營坐起進,參判李鏶備局坐起進參,申厚命進,參知姜鋧陳疏受由,左副承旨吳始萬進。以姜世龜爲副護軍。
藥房都提調睦來善,提調李宇鼎,副提調睦昌明啓曰,臣等,伏聞入侍醫官所傳,元子猝有所患,旋卽鎭安,雖極喜幸,而必致聖心驚動,臣等不勝仰慮之至,伏未知卽今聖體,若何?元子氣候,亦復如何?無任驚慮,敢來問安。答曰,知道。別無所傷,而元子鎭定後無事矣。
中殿,藥房問安。答曰,知道。
大殿·中殿,政院·玉堂問安。答曰,知道。
李萬元啓曰,元子未寧之候,雖已鎭安,自上驚動之餘,終日親臨啓覆,酬酢臣隣,或不無致傷之節,明日啓覆,差退日子,徐觀元子氣候而行之,似合事宜,臣不勝憂慮之忱,敢此仰稟。傳曰,依爲之。
正言尹鼎和啓曰,臣卽伏見重臣之疏,以金起門定配之命,不卽爭執,非斥臺閣,辭意極峻,臣不勝瞿然之至。臣於昨者,以處置長官,力疾詣臺,而病中神思昏憒缺寥寥噤默,不能執法之責,實所難免,且臣尋單縮伏,已至多日,引入之斥,正指臣身,以此以彼,何敢一刻晏然乎?請命遞斥臣職。答曰,勿辭。
李萬元啓曰,正言尹鼎和,再啓煩瀆,退待物論矣。傳曰,知道。
持平成儁啓曰,三譯罪犯,旣無輕重,則兩譯杖斃,起門,萬無獨生之理,減死定配之命,出於意外,其在執法之論,不可不還收,故昨者以此發簡,相議消詳之際,自致遷延,未及論啓矣。卽伏見金吾長官之疏,以寥寥噤默,峻加非斥,稽緩不職之失,臣實難免,而況撥拾細瑣,以資搏擊等語,皆指如臣瘦軟者而發,則臣何敢一刻叨據,抗顔於臺端乎?請命遞斥臣職。答曰,勿辭。
李萬元啓曰,持平成儁再啓煩瀆,退待物論矣。傳曰,知道。
掌令金兌一啓曰,臣遇可論之事,而不卽爭執,重被重臣之譏斥,同僚亦以此引避,臣何敢一刻苟冒乎?請命遞斥臣職。答曰,勿辭。
李萬元啓曰,掌令金兌一再啓煩瀆,退待物論矣。傳曰,知道。
領議政權大運三度呈辭。入啓。傳曰,不允批答。以上燼餘
政事。吏批,以柳星三爲司僕正,鄭維岳爲大司諫,李起漢爲司藝,崔好重爲理山郡守,金埁爲積城縣監,姜銑爲刑曹參議,李玄祚爲吏曹佐郞,李玄錫爲工曹參判,申厚命爲承旨。
上在昌德宮。停常參·經筵。
權珪啓曰,明日常參·經筵,取稟。傳曰,停。
李萬元啓曰,吏曹郞廳來言,臺諫有闕,政事,取稟。傳曰,明明日爲之。
藥房都提調睦來善,提調李宇鼎,副提調睦昌明啓曰,昨日自上驚動之餘,伏未審聖體,若何,元子氣候·寢睡,亦復如何?臣等不勝憂慮之至,敢來問安。答曰,知道。無事,元子氣候·寢睡,平穩矣。
大司諫鄭維岳啓曰,引嫌而退,起門之減死定配,實是失刑,臺臣之默無一言,殊欠執法,請正言尹鼎和遞差。答曰,依啓。
大司憲李玄逸啓曰,三昨之朝,持平成儁,以罪人金起門減死定配之命,還收啓請之意,發簡於臣,臣旣書以謹悉,略有商確於其下,短晷往復,竟未得論啓,致有重臣疏斥之擧,同僚擧皆引避,當日闕啓,咎實在臣,臣何敢苟冒?請命遞斥臣職。答曰,勿辭,退待物論。
大可諫鄭維岳啓曰,竝引嫌而退,死囚倖免,不卽爭執,則噤默之譏,實所自取,發簡未啓,蓋有商確,則雖或差遲,不必爲嫌,請掌令金兌一遞差,持平成儁,大司憲李玄逸出仕。答曰,依啓。
右議政金德遠箚子。大槪,亟賜遞免,以謝人言事。入啓。答曰,省箚具悉卿懇。卿之箚辭,誠甚得宜,意外人言,何足介懷,卿其安心勿辭,速出行公。仍傳曰,遣史官傳諭。以上燼餘朝報
上在昌德宮。停常參·經筵。
大司憲李玄逸啓曰,三昨日朝,持平成儁,以罪人金起門減死定配之命,還收啓請之意,簡通於臣,臣旣書謹悉,略有所商確於其下,短晷往復,竟未得論啓,致有重臣疏斥之擧,同僚皆引避,當日闕啓,咎實在臣,臣何獨晏然?請命遞斥臣職。答曰,勿辭,退待。
大司諫鄭維岳啓曰,竝引嫌而退,死囚倖免,不卽爭執,則噤默之啓,實所自取,發簡未啓,蓋由商確,則雖或差遲,不必爲嫌,請掌令金兌一遞差,持平成儁,大司憲李玄逸出仕。答曰,依啓。朝報
上在昌德宮。停常參·經筵。
領議政權大運五度呈辭。入啓。傳曰,連觀呈告,不覺愕然失圖也。噫,卿試觀今日之國事,此果何等時耶?災異荐臻,人心波蕩,無一毫可恃之形,有萬分可虞之勢,當斯時也,君臣上下,雖聚精會神,竭力圖治,猶懼其不克,況大臣,人主之股肱,百責之攸萃,其進退之重,爲如何哉?其倚毗之隆,爲如何哉?以卿宿德重望,不思所以鞠躬盡瘁,扶顚持危之道,必欲釋負就閑,捨予恝然,無乃不足與有爲而然耶?抑或誠意未孚而然耶?反躬慙赧,無以爲懷,而亦非所期待於大臣者也。積瘁之餘,縱有一時之愆和,精神尙旺,調治已久,賴神明之所相,宜勿藥而有喜,玆遣近侍,用敷心腹,卿其須體勤懇之志,亟斷巽辭之章,幡然改圖,速出論道,毋孤企望,以濟時艱。仍傳曰,遣承旨傳諭。
同副承旨權歆書啓,臣承命往諭于領議政權大運,則以爲,臣冒死請急,祈蒙恩遞,而誠意淺薄,未能感回天心,異數愈隆,十行溫綸,近侍來宣,奉讀未半,感淚如瀉。臣以八十垂死之人,疾病沈痼之狀,業已聖明之所下燭也。當此艱虞溢目,災異荐臻之時,苟有一毫自力之勢,何敢爲自便之計,必欲釋負而就閑也哉?脚膝之痛,由於濕痰,凝滯骨節之間,牽引作痛,起立運步,不得自由,痰火之症,遇寒益劇,陞降無時,咳喘極盛,臥不貼席,夜不得寐,精神昏塞,元氣萎苶,鬼事已迫,望斷復起,趁此一息之未絶,得釋重負而死,是臣之所願也。一日虛帶,必致國事之墮壞,扶顚持危之策,何可望於將死之危喘乎?今臣之病,非出於積瘁之餘,亦非出於一時感傷而已,伏地涕泣,不知所達云矣,敢啓。傳曰,知道。
傳曰,大臣·備局堂上,引見。引見時,大司諫鄭維岳,持平成儁合啓曰,臣等,以閔鼎重按律處斷事,爭論已久,而兪音尙閟,臣等,竊不勝憫鬱之至。夫鼎重之罪,聖明之所洞燭,國人之所共知,前後臺章,臚列無餘,其植黨弄權,擯斥忠良,同心時烈,貽亂宗統,協力胄·恒,構成大獄,戕害士類,流毒搢紳,實是神人之所同憤,歷數奸兇,鮮有其比,論以王法,斷不可容貸,而況今兇胄,旣已追奪籍沒,時烈·壽恒,相繼賜死,則鼎重,以巨慝元惡,寧有獨爲漏網之理,王法終不可屈,公論終不可抑,請碧潼圍籬安置罪人閔鼎重,按律處斷。上曰,勿煩。
大司諫鄭維岳啓曰,申範華事。措辭見上上曰,依啓。
持平成儁啓曰,金宇成事。見上上曰,勿煩。
又啓曰,臣伏見大臣箚批,有金起門減死定配之敎,竊不勝駭惑之至。故相臣吳始壽之構死,雖出於當時主張者之手段,而受其指揮,相率變辭,使始壽,含怨就死者,實譯舌輩所爲耳。爾輔·廷藎終始牢諱,緘口致斃,情狀之痛駭,莫此爲甚,而起門,猶在庶有輸情之望矣。今者起門,生出獄門,訊鞫遽罷,相臣泉下之冤,無時可洩,況起門罪惡,視爾輔等無間,而爾輔等旣斃,起門獨活者,尤是輿情之所共憤也。請還收金起門減死定配之命。上曰,不允。以上朝報
入侍左議政睦來善曰,南漢山城,十萬餘石軍餉,漸至虛疎,脫有不幸,無足可恃,臣常慨然,以査出十五年還上文書,其未捧之數,隨歲稍稔,收捧之意,陳達矣。近接留守査覈成冊,則未納之類,秩秩區別,而指徵無處之類,不過千餘石,其餘則皆有去處,當此稍稔之歲,不可不徵捧。故與僚相相議,除時留庫一萬三千石外,限三年新舊未捧,准五萬石收捧之意,分付留守矣。其還上收捧之間,留守·經歷勿爲遷動,俾得專意督捧事,分付該曹,何如?上曰,自初主管之人,不可遞易,勿爲遷動事,分付,可也。
戶曹判書吳始復曰,南漢所儲木同,發遣郞廳,反庫知數,則元數九百九十同十九疋內,鼠破木八同四十七疋,頃年尹趾善,爲留守時,本城布帳造用之意,陳達蒙允,而其數尙不會減,至於御覽會計中,以遺在懸錄,事甚不當。布帳造作之木,勢當依其數會減,而此外稱以朽破,分給城底居民,使之改色還納,而未捧之數亦多,趁速徵捧之意,不可不申飭矣。蓋南漢山城本曹輸置之木,以備不時之需,而實非留守任意用下之物,自前續續馳啓,用之無難,殊甚未便,自今以後,留守絶不得啓稟出用之意,各別申飭,似可矣。睦來善曰,戶判所達,誠是矣。不但南漢爲然,江都亦有戶曹所儲累百同木疋,此乃國家不時之需,留守安敢擅用,此後切勿取用之意,亦爲一體定式,似當矣。上曰,所達誠然,定式施行,可也。
上曰,戎政,國之大事。曾在孝廟朝,尤以此爲重,各道兵水使習操,未嘗廢閣,近緣凶歉,雖或有頉啓之時,營將巡歷,則亦未嘗一倂停止,而數年前,各道兵水使,如非大段事故,則使不得頉啓之意,各別申飭矣。頃觀黃海監司權瑍狀啓,則以本道年事失稔,逃故未充,使客絡繹,驛路凋弊之故,兵使巡歷,至請停止,雖因廟堂覆啓,兵使巡歷則使之仍行,營將巡閱則姑令停止,而今年海西農事,旣不至全失,則其只慮民弊,不有朝令,抛棄軍政,殊甚不當,不可無警責之道,推考,可也。備局謄錄
入侍時,判尹李宇鼎曰,臣待罪奉常寺提調,故有所仰達矣。本寺官員來言,本寺諸神位版,多有傷破處,臣卽爲奉審,則常時行祭位版,則別無大段傷處,而蚩尤之神位版,及大明征東官軍位版,趺方竝爲中折,若或遷動,則將未免分破,所謂蚩尤位版,似是用兵時行祭者,常時無行祭之事,故不爲改造,當初設置位版,必有其意,知其破傷,終至不改,事甚未安,令該曹擇日改造,何如?上曰,依爲之。
禮曹啓曰,因奉常寺提調李宇鼎所啓,本寺奉安蚩尤之神位版,及大明征東官軍位版,令該曹擇日改造事,允下矣。聞蚩尤位版,則主木與趺方,竝爲破傷,征東官軍位版,則只趺方破傷,當以此改造云。改造日字,令日官推擇,則來十一月十六日辰時爲吉,先告事由祭,同日先行,還安祭,則行事後設行之意,各該司,知委擧行,何如?傳曰,允。以上禮曹謄錄
入侍時,睦來善曰,向時之人,務爲慘刻之論,一啓之中,諸人罪名,混同論列,臣常駭然矣。頃日臺啓,李元成·李立身·申範華等請鞫之論,亦無區別之事,臣言其論事之不明矣。厥後元成,誣告伏法,立身則贊成誣獄之罪,未及正法而物故,如此凶徒,皆已籍沒,則立身,亦爲籍沒,何如?上曰,亦爲一體籍沒,可也。
兵曹判書閔黯曰,臣往見領相,則以爲庚申冤死之人,孰非矜愍,而至於柳赫然,以三朝宿將,最荷眷遇,一心王室,忠勤已著,而特以將兵之故,構殺之人,急於張大其功,終至戕殺而後已,其冤爲首,尤宜追恤,而其子星明,曾因錄用之命,除職,而適以病故呈遞耳。且其爲人,實合擢用,使之陳達,故敢此仰達。問于入侍大臣而處之,何如?來善曰,柳赫然,如有一毫可罪之事,則必不得脫於當初,而竄配之後,始乃構殺,其爲冤枉,此亦可見,其子星明,且有才局,陞六,似宜矣。上曰,柳星明,特出六品,各別調用,可也。
戶曹參判柳命堅曰,庚申冤死之人,旣霈伸雪之典,或復其官爵,或錄其子孫,聖恩罔極。第其中身被重刑,遠配荒裔之類,姑蒙恩宥,不可無優恤之典,武士尹楨·柳榮徵等,俱以故相臣許積之軍官,至受四次嚴刑,終始發明,供辭甚直,當其大獄方張,虐焰薰天之日,慘被栲掠,辭氣不變,臣展閱文案,及到尹楨等事,暗暗稱奇,此人臨死不變,其氣節可嘉。此外武士,亦多枉被重刑,定配遠地之類,査出於文案中,令該曹各別調用,何如?上曰,所達誠然,令該曹査出此類,各別調用,可也。
命堅曰,士人李熙揆,庚申夏,亦以朴潤疏與聞之罪,至被累次重刑,終至殞命,其冤慘矣。庚申推案裁處之時,以其獄事之自別,不入於伸雪之中,今聞其子,以其父冤死之狀,擊錚云,自上亦宜體念。上曰,李熙揆之子,果爲擊錚,予亦知之矣,大臣之意,何如?來善曰,臣未詳此獄顚末矣,今聞命堅之言,實爲矜惻,一體伸理,決不可已也。上曰,熙揆之冤死,大臣·筵臣所達如此,亦爲伸雪,恤典擧行。
命堅曰,臣曾聞庚申獄事之時,自捕盜廳,亦有杖殺之人,故取考兩邊捕盜廳文書,則中人堂上金尙垈者,以許積家親切之人,初無罪目,亂杖數次,終至殞命,誠爲矜惻,伸理之典,不可以貴賤有間,申厚徵·韓汝信之類,旣蒙恤典,則金尙垈,似無異同矣。上曰,金尙垈,亦爲恤典擧行。以上朝報
入侍時,右參贊閔宗道曰,校書館提調,頃以漢書評林印出事,陳達蒙允,書籍雖不緊急,亦是御覽所用,則戶曹所當卽爲奉行,而所印紙地,爭執不給,故又請分定於三南,旣有成命,則臣又陳達,事體未安,而分定於三南之後,則當自惠廳給價,惠廳所儲,則民役緊重者外,不得輕用,戶曹自經費之司,自戶曹·惠廳,分半爲之,似可矣。左議政睦來善曰,分半爲之之說,似爲便當矣。上曰,出而相議爲之,可也。宣惠廳謄錄
有政。吏批,以睦林一爲應敎,申厚命爲承旨,金元燮爲正言,金正夏爲公州牧使,南垕爲掌令,金夏錫爲監察。奉敎單蔡成胤,承文副正字單申慶濟。
兵批,以李文柱·高汝弼爲武兼,張羽瀛·李後晟·崔孝述爲五衛將,柳沺爲都摠都事,李聖賚爲全羅兵使,尹濟萬爲平安兵虞侯,許璞爲曹司衛將,辛蕙爲宣傳官。
上在昌德宮。停常參·經筵。
夜五更,流星出井星上,入西方天際,狀如拳,尾長二三尺許,色赤。
申厚命啓曰,明日國忌齋戒,再明日國忌正日,此兩日,視事頉稟。傳曰,知道。
禁府啓曰,罪人申範華嚴鞫處斷事,傳旨啓下矣。自本府,似不可循例鞫問,大臣以下,齊會推鞫乎?敢稟。傳曰,依爲之。
政院啓曰,因禁府草記,罪人申範華推鞫事,命下矣。推鞫處所,何處爲之乎?敢稟。傳曰,本府爲之。
又啓曰,卽者禁府郞廳來言,罪人申範華推鞫事,命下矣。領議政·左議政俱以病陳箚,右議政亦有病,故今日不得設鞫之意,敢啓。傳曰,知道。
申厚命啓曰,吏曹郞廳來言,守令有闕,政事,取稟。傳曰,過國忌後爲之。傳于申厚命曰,頃日右相箚中,第一件事,事異古今,實難輕議,而儒臣大臣,前後陳達至此,故不得已勉從矣。更爲反覆思惟,當此失志之徒,怨憾次骨,磨牙伺釁,煽動訛言,人心波蕩之日,聞有此擧,如得奇貨,必有大段惑亂之害,其在爲國家深長慮患之道,決不可輕議,且罪貫惡盈,頓然廢黜,曾未半年,猝行國朝所未有之事,揆以國體,亦極未妥,移置等事,勿爲擧行事,分付。
政院啓曰,卽伏見備忘記,移置等事,勿爲擧行事,命下矣。移置一款,雖不必擧行,至於些少廩料,一倂還寢於成命旣下之後,似有歉於含容之大德,臣等職在近密之地,區區所懷,惶恐敢啓。答曰,勿煩。
大司諫鄭維岳啓曰,庚申別科,不可不罷,而誠意未孚,兪音久閟,以致上下相持,已至累朔,臣竊恐其反傷事體,昨乃停啓於榻前矣。今聞物議,以停啓爲非云,率爾之失,臣固難免,請命遞斥臣職。答曰,勿辭。
李萬元啓曰,大司諫鄭維岳再啓煩瀆,退待物論矣。傳曰,知道。
右議政金德遠箚曰,伏以,臣適患寒病,且緣父忌,昨日賓廳之會,不得進參於入侍之列,已不勝惶恐待罪之至,而所患賤疾,觸寒添劇,擁衾呻痛,症情方苦。此際又有罪人推鞫之命,以此病勢,無以自力,況臣向於疏決之日,仰承詢問,略陳罪人之情狀,伏想聖明,亦必記有,臣之到今參鞫,不亦逕庭乎?旣有難强之疾,又有難便之勢,玆敢不避煩猥,冒死陳懇,伏乞聖明,俯賜諒察,特許遞免,以使公私,不勝萬幸。答曰,省箚具悉卿懇。所患如此,予用慮念,申範華之罪狀,與立身別無異同,而雖以書送鞫廳別紙中辭意觀之,極其狼藉,明白無疑,此公議之所以愈久而愈激者,則今玆鞫問,獄體則然,於卿有何難便之嫌乎?卿其安心勿辭,善攝行公。仍傳曰,遣史官傳諭,遣御醫看病。
答領議政權大運箚曰,省箚具悉卿懇。已諭如渴之意於昨日之批矣,復何多誥?當此艱虞之時,予固不可捨卿而圖治,卿固不可捨予而恝視,古人所謂元首股肱,一體相須,正謂今日道也。予志已定,雖日呈十章,萬無勉從之理,卿其須體此意,安心勿辭,亟斷來章,速出論道。仍傳曰,遣史官傳諭。元疏缺
答左議政睦來善箚曰,省箚具悉卿懇。所患如此,予用慮念,卿其安心勿辭,從容善攝。仍傳曰,遣史官傳諭,遣御醫看病。元疏缺
答都承旨睦昌明疏曰,省疏具悉。卿其勿辭,調理察職。元疏缺以上燼餘朝報
上在昌德宮。停常參·經筵。
夜二更,東方有氣,如火光。
權歆啓曰,領議政六度呈辭,而以國忌齋戒,留院之意,敢稟。傳曰,入之。
吳始萬,以都摠府言啓〈曰〉,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
領議政權大運六度呈辭。入啓。傳曰,安心調理。
吳始萬啓曰,都承旨睦昌明,右承旨申厚命,俱以其子息拘忌之疾,陳疏來到闕門外,原疏不敢捧入,而出納多事之地,位甚不齊,合有變通之道,何以爲之?敢稟。傳曰,竝改差。
李萬元啓曰,卽者禁府郞廳,以大臣意來言,今日當爲推鞫開坐,而臺諫引避,處置出仕之際,日勢已暮,而今若仍爲開坐,則文書出入,必致夜深,事甚未安,今日不得開坐云,敢啓。傳曰,知道。
正言金元燮啓曰,臣曾忝本職,與同僚相議,迺論趙泰來奸贓之事,以報一方生民剝割之讎,而遣御史按覈,以事無前例,寢閣,本道査官則循例平問,道臣則循例啓聞,該府亦不得不循例議罪,多少奸贓,白脫如洗,只得編配於距京三十里之地,臣不免讆言持人之虛妄,不敢復據臺端。且司諫權愭,卽臣之妻父也,在下應避,請命遞斥臣職。答曰,勿辭,退待物論。
府啓,竝引嫌而退,累月爭執,徒損事體,參酌停論,有何所妨?論事虛實,姑捨勿論,相避之法,在下應遞,請大司諫鄭維岳出仕,正言金元燮遞差。答曰,依啓。以上燼餘
上在昌德宮。停常參·經筵。
李萬元啓曰,明日常參·經筵,取稟。傳曰,停。
又啓曰,小臣推鞫坐起進去,下直。傳曰,知道。燼餘
上在昌德宮。停常參·經筵。
夜一更,流星出南河星上,入東方天際,狀如鉢,尾長二三尺許,色赤,光照地。
下直,平安監司閔就道。
有政。吏批,判書李觀徵進,參判權愈推鞫坐起進,參議沈檀□,左承旨朴鎭圭進。以李玄錫爲都承旨,李瑞雨爲右承旨,尹以復爲益山郡守,鄭䎖爲扶安縣監,沈橃爲校理,金聲久爲副校理,李義徵爲水原府使,睦林一爲執義,睦林重爲文義縣令,權珪爲戶曹參議,李奎齡爲左尹。
兵批,行判書閔黯推鞫坐起進,參判李鏶進。以下缺
吏曹口傳政事,以姜鋧爲右承旨。
傳曰,平安監司閔就道,留待引見。引見時,春秋出巡試才時,賞格所用箭竹,以備局所儲,從優出給事,榻前下敎。
鞫廳啓曰,因罪人申範華加刑啓辭,傳曰,加刑當否,議啓事,命下矣。今此範華,陰祕之迹,兇狡之狀,旣已彰露於兇胄論功之箚,而其以急易訓將,誘制元老,使之上變之擧,及旣爲兇胄之所使,身自譏察,自以爲功,曾已納招,而到今變辭,且忘其讎怨,益勳所送之元老,率往於錫胄之所,使之上變之狀,論之,則固難容貸,而範華,以錫胄之至親,雖不無預議兇謀之迹,但同謀誣告之情節,不發於諸賊之招,始出於錫胄論功之箚,則罪人所供中,急於救活,故爲鋪張云者,容有其理,而鞫廳事體重大,自下不敢輕議,上裁,何如?傳曰,誣告情節,雖不出於諸賊之招,旣與兇胄,不無豫於兇謀之迹,如以曩時兇胄之箚觀之,似有隱情之可問,此所以允從臺章者也。今玆範華供辭中,錫胄急於救活,故爲鋪張云者,非出於全然飾詐,故特下議啓之命矣。依下敎減死定配。
領議政權大運七度呈辭。入啓。傳曰,安心調理。以上燼餘
兵曹啓曰,明日勅使,自館所出往三田渡時,傳語軍士,依前例以訓鍊都監軍兵,量宜除出,排立飛傳,何如?傳曰,允。訓局謄錄
上在昌德宮。停常參·經筵。
日出時,色赤,自巳時至未時,日暈。夜二更,流星出五車星,入危星下,狀如甁,尾長四五尺許,色赤,光照地,有聲。五更,白雲一道如虹,起自巽方,直指天中,長三四丈,廣尺許,至昧爽乃滅。
元子誕日,大殿·中殿,藥房·政院·玉堂·〈二品〉以上·六曹問安。答曰,知道。
以兵曹參判李鏶鍼灸呈辭,傳曰,遣鍼醫看病。
以京畿監司,以禮曹參議李玄紀病重,上去不得事,狀啓,傳于權歆曰,只遞本職事,回諭。
有政。吏批,判書李觀徵進,參判權愈進,參議沈檀□,右承旨姜鋧進。以柳命賢爲都承旨,姜銑爲兵曹參知,李弘勣爲金川郡守,鄭后亮爲長湍府使。
兵批。缺
傳于吳始萬曰,卽觀平安監司狀啓,勅使牌文,旣已出來,渡江之期,當在不遠。三朔之內,再經勅行,各邑支待等事,實涉可慮。兩西及畿邑未赴任守令,竝於今日內催促辭朝,人馬未及上來之邑,則給馬發送,以爲及時出站之地,遠接使以下,亦爲趁卽差出事,分付。
朴鎭圭啓曰,兩西·畿邑未赴任守令,今日內催促發送事,命下矣。其中四邑守令,時未署經,何以爲之?敢稟。傳曰,竝除署經發送。
傳于吳始萬曰,今日備局坐起,左右相必來參,當有引見之擧,勿爲罷坐之意,分付。
李萬元啓曰,臣承命往諭于領議政權大運則以爲,臣老病沈痼,鬼事日迫,尋單乞免,萬不獲已,臣辭愈勤,恩禮冞隆,情溢勢縮,置身無地。今者意外,承宣,又以十行天札來傳,奉讀未半,感淚難禁。臣之請急,非欲就閑而自便,實欲一日解職而就盡也。臣雖病重垂死,一息尙存,豈不知時事之多艱,客使之將至,而咳喘之症,姑舍勿論,脚膝之病,有加無減,長臥呻痛,寸步難運。以此病狀,雖欲效力於未死之前,其勢末由,而至以情志未孚爲敎,臣伏地惶恐感泣之外,不知所達云矣,敢啓。傳曰,卿之引入,已浹兩旬,予之缺然思想,未嘗少弛于中,而獨無戀予之心乎?噫,卿之年齡已高,予豈可責之以奔走期會之小節乎?譬如喬獄,不見運用,而功利之及於物,則自有不可勝言者。此予之所以惓惓於卿,必欲共濟時艱,終始不替,則今玆援據禮經,錫以几杖,亦豈偶然也哉?卿若不諒肝膈之懇,一向丐免,莫或改圖,寧不大有傷於君臣間情義乎?予不多誥,卿無困我,亟斷來章,與近侍從速偕來,以副如渴之望事,更往傳諭。
吳始萬啓曰,臣承命更往傳諭于領議政權大運則以爲,臣之病勢,若有一分可强之勢,則聖諭懃懇,雖不至此,臣何敢一向撕捱,罔念分義之至重乎?顧臣所患,日漸危痼,雖於床席之間,不能運動之狀,承宣之所目見而憫之者。臣雖無狀,豈敢有毫髮飾辭,又以添欺誣之罪哉?隔宵之間,承宣再至,而末由趨命,臣罪至此,尤無所逃,伏地涕泣,不知所達云矣,敢啓。傳曰,卿之所患,若未快愈,則縱未能與近侍一時偕來,此時首揆之連上辭單,累日引入,實有乖於平日之所望,而亦果安於卿心乎?卿其須體至意,亟斷來章,更加善攝,俟得少間,卽出視事,毋孤日夕思想之望事,更往傳諭。
備邊司郞廳,以左右相意啓曰,一年之內,客行三次疊到,兩西民事,誠爲可慮,而至於支勅之需,尤難拮据。自朝家不可不別樣顧恤,故以依前例管餉耗米劃給之意,纔已稟達於榻前矣。退考前例,每當勅行之時,或因本道狀啓,或因本司啓辭,平安道則題給二千石,或一千五百石,木三十同,黃海道則題給一千石,或九百石,各年劃給之數,大略如斯。今亦依此例,平安道耗米二千石,黃海道耗米一千石,參酌題給,俾補勅需,少紓民力之意,知委兩道,何如?傳曰,允。
備邊司啓曰,因傳敎,兩西及畿內新差守令,已令政院,當日內催促辭朝,遠接使·問禮官,今日內辭朝西下之意,亦已催促,而兩西補把,江春·咸鏡道驛馬,罔夜起送之意,自兵曹雖已分付,道里隔遠,勢難及期,故自前每以本司所管木及黃海監營木同,移給於兩邑補把馬之代,以爲雇馬責立之地。今亦依前例,平安道則兵營本司句管木六同,黃海道則兵營木三同出給之意,分付於諸道,何如?傳曰,允。
禮曹啓曰,今此勅使出來時,各樣儀注,令承文院繕寫之際,問禮官旣已出去,令兵曹別定禁軍,撥馬下送問禮官所到處,傳給,何如?傳曰,允。
傳于權歆曰,日寒如此,宿衛軍士,空石題給。
傳于權歆曰,薄衣軍士,襦衣題給。
李萬元啓曰,左議政睦來善,右議政金德遠,來詣請對矣。傳曰,引見。
引見時,睦來善曰,諸道治盜事,頃日自朝家嚴飭之後,賊患頗爲寢息矣。近觀各道狀啓,則賊患比比更發,至於殺越人命者亦多,殊極可慮。凡外方治盜,則討捕使主管,取服後,直爲狀啓處斷,乃是古例,而向時李彦綱爲都承旨時,以營將守令輩,希功望賞,酷刑取服,爲慮,今後使各道討捕使,取服賊人,轉報監司,監司親問,然後始爲啓聞處斷。此雖出於愼重之意,而實是前所未有之規也。近來雖有劇賊,而旣服之後,未卽處斷,致有逃失之弊,事極寒心。監司旣不卽親問於罪人所囚之邑,亦以拿致營門之際,中路逃失,爲慮,久稽刑誅,多有逃失之患。今後則討捕使,明覈嚴治,取服後,一邊報知監司,一邊啓聞處斷,俾無緩獄逃失之弊,何如?金德遠曰,治盜之事,討捕使主管取服後,直爲啓聞梟示,其他死囚,則監司之考覆親問,乃是法例也。外方討捕使,凡於治盜之際,多有不能詳愼之事,故李彦綱之所達,不無意見,而第報於監司,則不得不考覈親問,稽滯之弊,逃失之患,蓋由於此矣。今後賊人取服後,討捕使,枚報監司,監司,定推官考覆後,親問一款,不爲擧行,仍令討捕使,直爲啓聞處斷,似好矣。上曰,今後則依此爲之,可也。以上燼餘朝報
入侍時,金德遠曰,臣待罪御營都提調之任。各軍門,例有新營,凡營中需用,專責於此,而本廳則自前無他料理之道,軍保米布,不得不移用不但事體之未安,軍需之不能儲蓄,蓋由於此矣。金益勳爲御營大將時,本廳近萬銀子,出給於赴京謀利之人,年年督徵,尙未準捧,以致軍需之減縮。益勳家籍沒田畓,全數移給於本廳,仍作本廳屯田,以爲補用之地,則軍需無漸縮之患矣。自前逆家籍沒田畓,軍門之折受者,多有可據之例,故敢此仰達矣。上曰,本廳事勢,果如大臣所達,益勳家田畓,劃給,可也。
德遠曰,武技中片箭最難,至於貫三中,則尤所稀有者也。御營哨官張萬翔,頃於本廳試射之時,片箭貫三中。此雖官射,非如入啓之事,故敢此仰達矣。上曰,乙丑年禁衛哨官黃鎬,本營試射時,片箭貫三中,以此特爲加資矣。張萬翔,亦依黃鎬例,特爲加資,可也。以上御營廳謄錄
戶曹啓曰,朗善君俁,以寧陵侍陵官,恩賜田畓,尙未準數受出矣。京畿楊州正刑罪人李元明屬公田畓,竝一結六十九負二束,望呈願受,依許折給,何如?傳曰,允。戶曹謄錄
禮曹啓曰,自前勅行,在我如遇節日,則所到處,例有遣官問慰設宴之擧矣。今此勅行,冬至節日,當爲經過於我境,依前例令該曹,問慰官差出,御帖別單,照例磨鍊,急速下送所到處,依例設行之意,知委,何如?傳曰,允。迎接都監謄錄
上在昌德宮。停常參·經筵。
夜五更罷漏後,白氣一道,自巽方直指軫宿下,長三四丈,廣尺許,似有偏指之尾,而根柢星體,未出天際,且有淡雲,不得祥候。
政院啓曰,待敎朴涏,檢閱沈仲良,承牌到闕外,陳疏退去。史局重地,連以兼春秋入直,事體未安。朴涏·沈仲良等,竝從重推考,更爲牌招,何如?傳曰,設有難安情勢,不念史局之重,二日之內,再違召命,揆以事體,殊甚未妥。竝禁推。
政院啓曰,廉隅雖重,分義亦嚴。奉敎蔡成胤·閔震炯等,二日之內,再違召命,事極駭然。不可無警責之擧,竝從重推考,何如?傳曰,一體禁推。
吳始萬啓曰,臣承命更往,傳諭于領議政權大運則以爲,臣病勢危重,不得承命,而承旨三臨,諭以聖批,臣伏地感泣,不知死所。如有一毫强疾之勢,何敢偃蹇自便,以速逋慢之誅哉?卽今病狀,萬無起動之望,而寵諭荐疊,乃至於此,臣之進退狼狽,不知所以爲對。謹當以一疏,仰暴其實狀云矣,敢啓。傳曰,知道。
領議政權大運箚子。大槪,承宣再臨,諭以速出,而病勢危劇,無路承命,更申至懇,冀蒙憐察事。入啓。答曰,省箚具悉卿懇。已悉至意於三度之別諭矣,復何多誥?噫,卿之年齡已暮,勞瘁已多,雖有榮衛之一時愆和,從容調息,量其筋力,出入朝堂,共濟國事,有何所妨,而必欲連章釋負,袖手恝視,此豈平日所望於碩德元老者乎?以卿廣度洪量,若或念及于斯,則想必惕然改圖,奚待批旨之懃懇乎?卿辭雖懇,予志已決,實無益於準請,而反有損於事體,卿其須體此意,安心勿辭,亟斷來章,臥閤論道,勉副至望。因傳曰,遣史官傳諭。
傳曰,承旨,典獄擲奸,輕囚放釋。
修撰李日翼上疏。大槪,臣於昨日起居之班,猝得傷寒,痛勢轉劇,無望供仕,亟賜恩遞,俾尋生路。且臣伏見下政院備忘記,不勝慨然之至,敢陳所懷,以備裁察事。入啓。
備忘記,觀此修撰李日翼上疏,敢以還收備忘,一依前敎擧行等語,肆然陳請,語極謬戾。噫,日昨判付辭旨,極其嚴峻,其所以爲國家慮患之意,可謂深長,則爲臣子之道,安敢更爲提起於成命旣寢之後,以資日後邪論之嗃矢乎?事之可駭,莫此爲甚。李日翼,姑先從重推考,此上疏還出給,今後此等疏章,勿捧入。
政院啓曰,卽伏見備忘記,有修撰李日翼從重推考,此等疏章切勿捧入之敎。臣等竊不勝驚惑之至。日翼,身居論思之地,凡有所懷,畢陳無隱,蓋恃聖上優容之德,設或其言,不槪於聖心,而在聖上虛受之量,不當先示訑訑之色,以杜進言之路。至於疏章之勿爲捧入,亦非來諫諍之道,恐有關於後弊。臣等職忝出納之地,區區所懷,惶恐敢啓。傳曰,若使日翼,直言人主之闕失,而輒示訑訑之色,旣下問備之罰,又有勿捧之敎,則喉司之覆逆,固其宜也,此則大有不然者。當此義理晦塞,人心陷溺,訛言胥動,憂虞多端之日,身居論思之地,不念爲國家深長之慮,乃反以還收備忘,依前擧行,爲今日之急務,至以慨惜等語,肆然筆之於奏御文字,事之寒心,莫此爲甚。此而若不嚴加堤防,則失志伺釁之徒,換面迭出,危險叵測之說,將不勝其紛紜,末流之害,終至於亂我朝廷而後已。爾等所謂來諫諍關後弊之說,決不當擬議於此等論議也。勿爲煩論。以上燼餘朝報
上在昌德宮。停常參·經筵。
領議政權大運八度呈辭。入啓。傳曰,安心調理。
左議政睦來善箚子。大槪,事有難安,惶恐待罪事。入啓。答曰,省箚具悉卿懇。於卿別無所失,卿其安心勿待罪。仍傳曰,遣史官傳諭。以上朝報
迎接都監啓曰,臣等,今日會同開坐,啓下郞廳八員外,依前例六員加出,別單書入之意,敢啓。傳曰,知道。迎接都監謄錄李垍校正。郞廳金霔書。
上在昌德宮。停常參·經筵。
夜一更,東方有氣如火光。四更,西方有氣如火光。
京畿監司書目,衿川呈,以左尹李奎齡辭職上疏上送事。啓。答曰,省疏具悉。卿其勿辭,從速上來察職。
備忘記,庚申之獄,冤死者何限,而豈有如柳赫然之至冤極痛者乎?到今追思,慘悼難抑。不可無別樣優異之典,故特贈議政,自製祭文,用表予意,政院知悉擧行。
吏曹參議沈檀辭職上疏。入啓。答曰,省疏具悉。爾其勿辭,從速察職。
禁府啓曰,前縣監□□察,依兵曹啓辭,決杖□後放送□□。傳曰,允。
院啓,臣卽得見全羅道儒生通文之來到成均館者,順天鄕校釋菜時,祭享所用井水,淘渫盈封,外人不得汲取。護軍申履莊,以其井水味好,强使衛奴來汲,儒生等,禁而不許,則履莊怒其禁斷,罷祭之後,發送軍牢,追捕儒生,無數困辱云。祭享所用井水,必欲汲取,已非敬謹重祭祀之道,況又發送軍牢,追捕儒生,事極悖妄。其通文之果無爽實,雖不可遠料,姑以其通文見之,履莊所爲,極爲驚駭,而事係祭享,不可泛然請罪,請申履莊拿問覈實,以定其罪。前府使柳星彩,以故判書柳赫然之從姪,最受育養之恩,有同父子之間矣。一自庚申之後,猝然反覆,情迹叵測,常以必殺赫然,人心乃定之語,攘臂唱說於稠廣之中。及時烈之竄謫也,千里隨往,躬執僕役,時烈罪死之後,常懷恨毒,多發怨國之言,肆然無所顧忌。如使今日國家,稍有紀綱,渠安敢若是?請前府使柳星彩極邊定配。同知崔克泰以故判書柳赫然幕下軍官,最受親愛。當赫然庚申就拿之日,克泰以將官,在於扈衛中,發言於諸武士所會之處曰,赫然之罪,當死已久,今日就拿,亦已晚矣,聽者莫不痛惋。渠雖無識,亦有一。
臺臣所達,至有事體未安,倉卒改定等語,臣不勝瞿然。以今此歡慶之意言之,則特設大科在所不已,此所以當初該曹以合設爲請者也。第增廣科體則有別,而唯其節目繁夥,次第推排,自至於涉秋徂冬。自前科事,例多退行之時,前頭事勢,亦未可預料,初旣稽緩,而又或遷就,則尤涉未安。況前冬增廣,亦非爲此慶專設之科,則附他科,兼行於一年將盡之後,亦似歉然。若欲特設別試,則未秋之前,勢難周旋,而庭試設行,旣有癸亥前例,且爲廣取,則實與別試無間,當此擧國懽忭之日,趁卽設行,必有愈於附設他科,遲待秋冬之遠。若夫人才之得不得,唯在於選取之精不精,而不擊於科體之大小。農月裹糧之弊,誠果有之,而今年事勢,與乙丙年有間,且夏月設科,非今斯今,而庭試,則擧子之留連,不費多日,恐不必以此爲拘,而所謂外議,本自難齊。彼欲設增廣者,以科事大小爲重,臣之欲設庭試者,以專設速行爲主,各有意見,不必盡同,而臣何敢自信己見?唯在朝家博詢而審處之而已,伏惟上裁。領中樞府事南九萬以爲,今此慶科之以增廣,改爲庭試,事體之未安,誠如臺臣儒臣之意,而但朝令數變,不能取信於中外,實爲近日之深弊。前旣一變,以致群議之多端,而今又再變,則恐爲顚倒之甚,伏惟上裁。判敦寧府事徐文重以爲,庭試取人,本非國朝古制,至於慶科,在前多以別試增廣設行,而只爲庭試者甚少。甲子年事,特出於一時事勢,非後日所可援例。今此王世子痘侯平復,實是宗社莫大之休嘉,與四方同其稱慶,則有不可草草設行。當此春農方急,病疫徧滿之時,使之咸聚京師,科取於半日之間,殊無中外同慶之意,非但未盡於取士之道而已,依前定奪擧行,似爲便宜。伏惟上裁。領議政柳尙運,知中樞府事尹趾善,病不收議,領敦寧府事尹趾完,在外,領中樞府事崔錫鼎,進去莊陵都監。大臣之意如此,上裁,何如?傳曰,領相及病不收議大臣處,一體問議。
又啓曰,命下矣。議于大臣,則領議政柳尙運以爲,頒慶之初,禮官以大慶之科,當設增廣,來問於臣,臣意亦以爲是,使之稟定矣,改定庭試之後,群議以事體未安爲言。此則誠有如該曹定奪之意,但念庭試武科,期日不遠,又復變改,亦不無朝令顚倒之慮,伏惟上裁。判中樞府事尹趾善以爲,臣之病狀,一樣彌留,神思昏錯,詢問之下,不能仰對矣,更承問議之敎,臣不勝惶恐之至。今此兩慶,實前古所無之事,宗社莫大之休,合設廣取增廣,以示中外同慶之意,事體當然,而改爲庭試,頒布已久,則筵臣之今始陳白,亦且後時。事之是非,姑捨勿論,一變再變,朝家之擧措顚倒云者,誠如南九萬之議,伏惟上裁,何如?傳曰,仍以庭試設行。
府啓,以國忌齋戒,今明日姑停。
假注書宋宅相改,代盧世夏落點。
兵曹口傳政事,兼司僕將二,李天根·朴泰圭,羽林將,李時宰落點。
觀象監,巳時,太白見於未地。申時酉時,日暈兩珥。以上朝報
上在昌德宮。停常參·經筵。
夜一更,流星出北斗星上,入北方天際,狀如拳,尾長二三尺許,色〈赤〉。五更,流星出北斗星上,入東方天際,狀如鉢,尾長四五尺許,色赤,光照地。巽方天際所見白氣,差移南方,長廣比前無異,而根柢則在濁氣中,故不得詳候。
下直,公州牧使金正夏。
柳命賢啓曰,明日常參·經筵,取稟。傳曰,停。
權歆啓曰,吏曹郞廳來言,守令有闕,政事,取稟。傳曰,當日爲之。
以蔡彭胤爲假注書。
以領議政權大運九度呈辭,傳于柳命賢曰,安心調理。
吳始萬,以都摠府言啓曰,副摠管李旰,以訓鍊院兼都正,禁軍鍊才坐起,除標信慕華館進去之意,敢啓。傳曰,知道。
柳命賢,以禮曹言啓曰,新差本曹佐郞李萬材,前任工曹佐郞時,分差迎接都監郞廳,及移本曹,亦勿遞改,本曹正郞金沆,旣差都監,佐郞李萬材,又爲差往,則一曹兩員,分差都監,旣無前例,本曹之事,亦甚苟簡。兩員中一員,都監之任,卽爲減下,令都監稟處,何如?傳曰,允。
柳命賢,以迎接都監言啓曰,司僕寺主簿鄭行百,加出郞廳,啓下矣。本寺官員,或出使或有故,本寺無他行公之員云。鄭行百今姑改差,其代,平市令韓鼎相差下,使之察任,何如?傳曰,允。
柳命賢啓曰,奉敎蔡成胤·閔震炯等,今日又爲違牌不進。前後聖批,極其嚴截,則其在分義,固不敢一向偃蹇,而屢違召命,徒損國體。竝爲從重推考,何如?傳曰,事之寒心,莫此爲甚。竝拿推。
李萬元,以備邊司言啓曰,近來朝綱頹弛,人多自便成習,豈不寒心哉?晉州·鏡城,皆是厭避之地,而卽接小報,晉州牧使任堂,鏡城判官鄭澔,及廣州經歷沈相等,俱以月課連三次不作,依承傳罷職,而故犯罷免之狀,殊極可駭。至於廣州府,則莫重軍餉還糴,限其定式收捧,留守·經歷勿爲遷動事,纔已定奪於榻前。況今客行臨迫,責應方急,不可無變通之道,三邑守令,竝爲勿罷仍存事,分付該曹,何如?傳曰,允。
李萬元啓曰,都承旨柳命賢,左承旨朴鎭圭,左副承旨吳始萬,皆已申後退去,右承旨姜鋧,以致祭事,驪州地出去,廳中只有臣萬元及同副承旨權歆,而臣萬元,當以代房,進去兵批政廳,吏曹政廳,何承旨進去乎?敢稟。傳曰,吏兵批兼進。
吏批,判書李觀徵病,參判權愈進,參議沈檀進,右承旨李萬元進。
吏批啓曰,新除授淳昌郡守李星齡,呈狀于本廳曰,本郡有田十結六卜,依法處置云。旣有十結田,則在法當遞,淳昌郡守李星齡改差,何如?傳曰,允。
以李湜爲禮曹參議,金准爲咸安郡守,鄭善鳴爲杆城郡守,李聖麟爲礪山郡守,羅斗三爲工曹佐郞,閔暹爲慶興府使,李齊泰爲淳昌郡守。
兵批,行判書閔黯,禁軍鍊才坐起進,參判李鏶,鍼灸受由,參議姜鋧進,參知李湜未肅拜,右副承旨李萬元進。以朴新胄·李玄紀·韓樞爲副護軍,蔡彭胤爲副司正。
以慶尙監司李玄錫狀啓,官婢淑禮所生奴士先等燒死事,傳于權歆曰,燒死人等,令本道恤典擧行。
李萬元啓曰,臣卽見掌隷院立訟人單子,則各房時存,只是三事,而其中有九朔不決者,事極不當。訟獄之滯,爲近日痼弊,遠方之人,裹糧上京,逐日往問於法司之門,費盡賄賂於法司之吏,一日二日,決折無期,經年閱歲,囊橐罄竭,告訴無處,抱屈而歸。臣每聞此事,嘗所慨惋。今此宋猷殷等所訟,不過奴婢,則雖未〈知〉訟理曲折之如何,而此與疑獄之難明者有間,攸司之臣,若盡心不怠,勤加推覈,則九朔之內,豈無處決之暇,而一向淹滯至此乎?不可無警責之道,請當該堂上·郞廳從重推考。傳曰,允。
執義睦林一啓曰,今此合啓,論執已久,而臣父臣來善,頃於前席下詢之日,略陳所見,與臺啓不無差殊,則臣安得可否於其間也?且臣頃自直廬,重得寒疾,彌留屢日,落席叫苦,實無自力出謝之路,疾病之外,勢有所難便,尋單請急,誠不獲已,而還給之命,遽下於千萬意慮之外,惶悚震駴,罔知攸處。揆以分義,亦不敢一向偃伏,今始忍死出肅,而顧臣情勢,決難冒居於臺席,請命遞斥臣職。答曰,勿辭。
李萬元啓曰,睦林一再啓煩瀆,退待物論矣。答曰,知道。
院啓,請同知崔克泰定配。措語缺答曰,勿煩。以上燼餘
上在昌德宮。停常參·經筵。
夜五更,巽方天際所見白氣,漸移南方,長廣比前無異,而形體稍似後曲,根柢則在於濁氣中,故不得詳知。
柳命賢啓曰,明日冬至正使拜表相値,視事頉稟。傳曰,知道。
吳始萬,以都摠府言啓曰,副摠管鄭重徽,除標信,刑曹坐起進去之意,敢啓。傳曰,知道。
傳于吳始萬曰,大臣·備局堂上引見。
藥房都提調臣睦來善,副提調臣〈柳命賢〉以承傳色,口傳啓曰,卽伏聞入侍醫官崔聖任所傳之言,則自上自昨日,微有失音之候云,臣等不勝憂慮之至。卽者以賓廳日次,有引見之命,而出御寒殿,恐有添傷之患,又無大段定奪之事,姑爲停止,何如?敢稟答曰,失音之候,不至大段,起居寢睡亦安,故欲爲引見矣。大臣所達如此,今姑停止。
權歆,以弘文館言啓曰,本館下番四員內,修撰李允修,奉使西下,李日翼,身病呈辭,副修撰金邦杰,在外未上來,李麟徵獨爲入直矣。今日遭服制出去,他無入直之員,修撰李日翼,卽爲牌招入直,何如?傳曰,允。
右議政金德遠箚曰,伏以,臣於日昨,伏見故判書臣柳赫然贈職備忘及御製祭文,德至厚也,恩至渥也,臣讀未終篇,不覺淚迸而聲咽,若使化者有知,則九泉之下,當作何心歟?仍伏念故判書李元禎之懷忠冤死,與赫然無異同,則贈職·賜祭等事,誠宜一體施行,未知聖明,其亦念及于此耶?且臣昨見邸報,史官四員,又被拿推之罰,蓋聞史薦之規,至嚴且重,一有人言,則不但不更預於薦事,亦不敢行公,古例卽然,諸史臣之屢違召命,甘心就理者,誠出於事勢之不獲已,若以事體論之,則微官違牌,不可無罪也。今姑一倂施之以罷職之罰,懲其違慢之罪,依前差出別兼春秋,似合事宜,不然則史局重地,一向瘝曠,終無收殺之期,豈不可慮乎?臣之賤産兒息,猝患拘忌之疾,昨纔移送,而身旣薰染,不敢以缺齋宿缺於闕中,今日賓廳之會,未得進參,不勝惶恐待罪,玆構短箚,略陳所懷,惟聖明之裁察焉。取進止。答曰,省箚具悉卿懇。適有事故,不得進參,勢固然矣,有何所嫌?李元禎之爲國抱冤,慘被冤死,予之所以衋然傷悼者也。更化之初,特爲復官,而及今推恩之典,偶未覺得矣。卿之所陳,誠爲得宜,令該曹特贈議政,遣近侍致祭,以表予意。箚末事,曾有前例,當依施箚辭,卿其安心勿待罪。仍傳曰,遣史官傳諭。
權歆,以弘文館言啓曰,本館下番,無推移之員,修撰李日翼,纔請牌招矣。李日翼,承牌來詣闕外,而以拘忌之疾,陳疏出去,下番他無入直之員,不得已以上番姑降入直之意,敢啓。傳曰,知道。
李萬元,以兵曹言啓曰,當日水軍保人金是山稱名人,自丹鳳門入來,差備門外擊錚,極爲駭愕,〈令攸司囚禁治罪〉,同門守門將楊萬榮,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,訓鍊都監三手糧所載待變船一隻,改造年限已滿,三隻亦滿改槊之限,新造改槊船各一隻,則下送全羅左水營,改槊船二隻,則下送全羅右水營,竝爲改造改槊之意,分付,何如?傳曰,允。
又以兵曹言啓曰,折衝宋殷繼,武臣兼宣傳官崔斗齡等,約人以許免官婢,捧銀三十六兩,及其不成,其人還推,則稱以納于大臣一家,大臣聞而親問,則不能發明云。如此奸細之人,中間幻弄欺瞞,終至於貽辱縉紳,不可不別樣重處,以爲懲戒之地,崔斗齡爲先汰去,兩人罪狀,令攸司推治,何如?傳曰,允。
持平成儁啓曰,庚申誣獄之陰兇慘毒,尙忍言哉?錫胄·萬基·鎭龜等,不念聖德之貽累,不顧國脈之斲傷,徒懷私忿,直欲取快,聚首磨礱,費盡機關,招納諸賊,指授方略,飛語宦寺,先作恐動之階,密行機察,又設打盡之網,竟至織成大獄,屠戮縉紳,則庚申誣獄之陰凶慘毒,尙忍言哉?金宇成,以元老妹婿,又爲萬基軍官,其間機關方略,靡不洞知首末,及元老之誣上變也,宇成亦在逮拿之中,而欲以其所見所知,直告無隱,則錫胄·萬基·鎭龜等,恐其凶計之泄漏,情狀之敗露也。周遮掩護,旋卽放送,當時已有藉藉言之者矣。頃日宇成,爲立身所援引,與立身面質之時,宇成,果以錫胄·萬基·鎭龜,所嗾立身,飛語宦寺等語,唱說於鞫庭,立身,辭窮不能辨,只曰余活汝子云云,則此是庚申誣獄肯綮之處,而終不鉤詰,使奸凶之情狀,未盡發露者,伊日之不爲鉤問,雖曰獄體之當然,而誣獄緊語,旣出其口,則到今更問,未爲不可,請金宇成更爲拿致鉤問,盡得奸孽構獄實狀,以快輿情。
臣伏見大臣箚批,有金起門減死定配之命,竊不勝駭惑之至。故相臣吳始壽之冤死,專出於當時主張者手段,而受其指揮,相率變辭,使始壽,含冤就死者,實譯舌輩之所爲耳。爾輔·廷藎,終始牢諱,緘口致斃,情狀之痛駭,莫此爲甚,而起門猶在,庶有輸情之望矣。今者起門,生出獄門,訊鞫遽罷,相臣泉下之冤,無時可洩,況起門罪惡,視爾輔等無間,而爾輔等旣斃,起門獨生者,尤是輿情之所共憤也,請還收金起門減死定配之命。引嫌而退,大臣奏對雖有斟酌罪狀,鼎重實同臺啓,可否其論,固無所礙,而强爲引嫌,殊欠妥當,請執義睦林一遞差。答曰,不允。處置事,依啓。以上燼餘
上在昌德宮。停常參·經筵。
夜一更,黑雲一道如氣,起自西方,直指巽方,長竟天,廣尺許,橫過月上,漸進北方,良久乃滅。五更陰雲蔽天,巽方所見白氣,不得看候。
下直,榮川郡守李日井。
藥房都提調臣睦來善,副提調臣柳命賢啓曰,伏未審夜來,聖體調攝,若何?昨日劑入解表二陳湯,其已進御,夜間失音之候,比昨,如何?臣等不勝憂慮之至,敢此問安。答曰,知道。解表二陳湯,昨已進御,失音之候,元非大段,夜來益有差效,數日調理,自可瘳矣,勿爲問安。
中殿,藥房問安。答曰,知道。
權歆啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事,取稟。傳曰,明日爲之。
柳命賢啓曰,左議政,來詣請對矣。傳曰,引見。
引見入侍時,藥房提調李宇鼎改差事,榻前定奪。
吳始萬,以都摠府言啓曰,今日入直軍士,當爲中日習射,而拜表相値,不得爲之之意,敢啓。傳曰,知道。
以領議政權大運十度呈辭,傳于權歆曰,安心調理。
傳曰,明日大提學命招。
行大司諫鄭維岳,正言成任啓曰,同知崔克泰以故判書柳赫然幕下軍官,最受親愛,當庚申赫然就拿之日,克泰,以將官,在於扈衛中,發言於諸武士所會處曰,赫然之罪,當死已久,今日就拿,亦已晩矣。噫,赫然之被拿就鞫也,軍官將校及行路之人,莫不哀傷其冤,而克泰,以受恩軍官,反若喜其致死,而如是揚揚言說者,是豈人理之所可忍爲者哉?且如申汝哲輩,非如柳赫然相好者也,而亦惡其用心之反覆,斥而不見云,此豈風聞之不審,而可更詳察者乎?向者誣告人全翊戴,以柳命堅軍官,對命堅於鞫庭,而爾汝之,自上痛惡其無將卒分義,亦嘗有聖敎矣。克泰之事,不啻翊戴之呼爾汝,今若終不罪之,則將卒之分義將廢,而反覆之情狀無懲,請同知崔克泰亟命定配。前承旨尹世紀,以罪人堦之子,陰譎之性,兇悖之行,與堦無間,而及堦以罪被譎之後,世紀留在京中,多聚失志之徒,公肆輿情駭憤,久而益激。如此之人,不可仍置輦轂之下,請尹世紀極邊遠竄。前縣令具志禎,以罪人鎰之子,爲賊胄爪牙腹心,自時事一變之後,心懷忿恨,多發怨國之語。且身在衰絰之中,而昏夜往來,行止陰秘,當此人心波蕩之日,如此賊胄餘黨,凶悖怨國之人,不可使偃息自在,以肆其惡,請具志禎極邊定配。答曰,不允。崔克泰·尹世紀事,依啓。
前行工曹佐郞臣丁時翰疏曰,伏以,臣本愚賤庸陋,無所比數,而年前過蒙誤恩,再叨憲職,敢暴無用之實狀,獲荷生成之洪造,許遞職名,俾得其所,臣感戴天恩,涵濡聖化,庶幾優游卒歲,永作田野間閑氓矣。今者又蒙超授臣掌令,令臣乘馹上來,臣驚懼惶惑,罔知攸措。臣之萬萬不似之狀,已盡於頃年一疏,天鑑孔昭,其必洞燭無餘,而今玆陞遷,轉加一層,臣省顧疑訝,不知何以致此也。自古以來,以遺逸爲名,得蒙招延者,雖或有索價之誚,不稱之譏,而若其文華之缺則必須超出等夷然後,得與其選,如臣者素無學術,全不識字,徒恃門蔭,妄有干祿之願,而卒亦無成,分甘爲農而已,實不敢高自標致,濫希非分,而今忽躐躋通顯,反與所謂遺逸者同科,此實臣夢寐之所不到,而國朝三百年以來未曾有之事也。臣若徒諉分義,强顔承命,則臣身廉隅,固不暇恤,而豈不亦輕朝廷羞當世之士乎?此臣所以決知其不敢進也。且臣喪慘之餘,素有心恙,轉輾沈痼,遍身瘡疥,有時五內煩悶,熱火上升,則狂奔山澤,殆同喪性人所爲,否則昏眩茫昧,全不省事,以此病勢,雖欲趨謝恩命,其道亦末由也。伏乞天地父母,曲加矜憐,特賜改正,使賤臣,遂老死田廬之願,聖明無虛僞雜進之弊,不勝萬幸。臣無任瞻望祈懇,惶恐俟罪之至。答曰,省疏具悉。爾其安意勿辭,從速上來察職。
答全羅監司嚴緝疏曰,省疏具悉。卿其勿爲過辭,益用欽哉,毋替予命。元疏缺
午時,左相請對引見,上御熙政堂。左議政睦來善,行都承旨柳命賢,假注書李頤晩,記注官洪慶先,記事官蔡獻徵入侍。睦來善進曰,近來日候,寒暖不適,臣等區區仰慮之忱,一倍不敢少弛,比間失音之候,旣不至大段,玉體又無他欠安之候,而大槪必有微感,以致失音也。朝者藥房問安之批,以無事爲敎,雖極喜幸,而第未知卽今加減,何如?上曰,上年此時,亦有此患,本來火嗽,時時發作,則仍致失音,而取汗和解之後,失音之候,比昨漸勝,寢睡·水刺,皆一樣安穩矣。來善曰,水刺則不至厭進乎?上曰,如常。柳命賢曰,近日聞崔聖任之言,則失音之候,日前有之云,而蓋火嗽,亦因外感而發,今此失音,必有外感而致之也。上曰,癸亥年經痘之時,多服冷藥,其後甲子·乙丑兩年,連有火嗽,仍爲失音,此必因冷藥過服之致也。以此連服胎丸,則多有其效,火嗽則今已去根,而失音之症,猶有如此之時矣。命賢曰,凡咳嗽,必挾外感,然後乘時發作矣。來善曰,醫書亦云,失音,皆因觸感風冷而發,今此失音,必挾外感而致之矣。湯劑進御,善爲調攝,則自至差愈,而第日候不適,將攝亦難矣。上曰,調攝則善爲之矣。命賢曰,上候則雖是宿患,而近來寒暖不適,脫着失宜,故閭閻間,亦多有如此者矣。來善曰,有稟定事,來詣請對矣。藥房,係是保護重地,提調三員必備,然後可無苟簡之事,而卽今提調李宇鼎,以遠接使出去,自前提調奉使出外,則有改差之例,況臘藥,自今初十日始劑,提調例爲監劑,而宇鼎回還尙遠,合有變通之道矣。上曰,事勢如此,李宇鼎今姑改差,他提調差出。榻前定奪來善曰,近來畿驛,殘弊莫甚,而一年之內,再經勅行,今又疊到,我國使行,前後絡繹,糧太之費,雇貰之資,實難責出於貧殘驛卒。自前例有米布劃給之規,故上年勅行時,旣已糧米三十石,馬太六十石,則令常平賑色題給,錢文六百兩,則令兵曹餘丁色題給。今亦依此例題給,而今聞兵曹餘丁錢文數少云,請令戶·兵曹各給三百兩,糧太則令常平賑色,一依前數題給,以爲各驛馬卒糧資及雇稅之價,何如?上曰,依爲之。出擧條來善曰,頃因大提學閔黯所啓,漢書評林印出事,旣已定奪,而其印出紙地,當入一萬卷,他無辦出之路,分定外方,當此民窮財竭之時,一萬卷紙地之價,自戶曹·宣惠廳,依前例計給,則甚爲零星,雖曰給價,其實則有同白徵,故民怨罔有紀極。臣意以爲漢書評林印出之時,只以御覽件及元子宮一件,弘文館·成均館·校書館各一件印出,則其數不多,雖不分定外方,自戶曹可以辦出,只以此五件印出,何如?上曰,大臣所達,是矣。今姑依此數印出,令戶曹辦給,而此後則勿以爲例,可也。出擧條來善曰,書院賜額,實關崇賢重道,興起斯文之道,先正臣鄭逑書院在於星州,星州卽其藏修杖屨之地,故創建已久,而尙未賜額,此實嶺南多士之所嗟惜,前頭必有陳疏請額之擧,而此則不必待士林之請,自朝家特令賜額,似爲得宜,而但一人書院,屢處建置,擧皆請額,事涉紛紜,故朝家不許疊請賜額之典,已有定式。今此鄭逑,曾任成川府使之故,成川士子,亦設書院,年前因士子疏籲而賜額矣。成川則不過鄭逑一時作宰之邑,較諸杖屨所及之星州,輕重有別,檜淵書院,則不可不賜額,而成川賜額,亦爲仍存,則便是疊設,有違定式。或以爲旣有朝家之命,令兩處書院之賜額,不宜俱存,或以爲成川,雖與星州有間,而西俗貿貿,士昧趨向,罷此賜額,亦有欠於興化之道,未知何以處之也?上曰,成川書院,旣已賜額,則仍存,似可。命賢曰,上敎,是矣。書院疊設處,不許賜額,蓋慮其紛紜之弊,朝家至有定式,而此亦不宜用一切之法,視其道學之淺深,而有所從違,至於先臣正李滉之書院,三四處設置,俱有賜額。今此鄭逑之道學,實是李滉後一人,兩處賜額,旣無害於義理,況關西書院,業已賜額,而到今以疊設之故,還收已賜之額,則不但有欠於尊尙先賢之道,關西士子輩,亦必缺然,仍前賜額,勿爲還收,未知何如。上曰,星州書院,則不待嶺儒之疏,特爲賜額,成川書院,則筵臣所達,誠爲得宜,仍存勿罷,可也。出擧條來善曰,故大司憲趙壽益,歷事三朝,恬靜耿介,無一瑕累,爲縉紳之所推重,故耆老所堂上,例以正二品年七十者許入,而壽益則以從二品,入於耆老所,其一時望重,亦可知,晩年恬退,其志可尙。當己亥尹善道被罪時,故判書趙絅,陳疏救善道,以此絅亦得罪時議,至有請罪之論,壽益,疏辯趙絅之無罪,見忤時論,廢處江鄕,以至十四年之久,而終不一番造朝矣。曾因領相陳達,特贈吏曹判書,而如此之人,則自朝家特爲贈諡,以示嘉奬之意,可矣。命賢曰,壽益,恬靜溫雅,見重一世,而猶不知有勇往直前之節矣。庚子年間,位在淸顯,時議亦且嚮用,而及見時輩攻斥趙絅之後,不勝慨然,投進一疏,退處驪江,終不造朝,前後除命,必皆遞免,其勁直之操,恬退之節,可謂金玉君子。此所以前輩後生,莫不交口贊美者也。頃因首台陳達,旣贈正卿,國法贈職,正二品之後,自當請諡,而大臣之意,不待其子孫之陳請,自朝廷特爲賜諡,則實是優奬賢臣之盛擧,故有此所達矣。上曰,大臣之言,是矣。特爲賜諡,可也。出擧條來善曰,近來賊患,處處有之,今年則京外不至飢遑,而賊患如此,夏秋間則稍似止息矣。入冬以來,復爲竊發,外方討捕使及守令輩,凡於治盜之事,切不着實擧行,近畿之地,亦屢處盜起,至於傷害人命云。此甚可慮,而城中,又有痛駭之事,所謂香徒契,乃是送死之具,故士大夫,亦入其契中,而聞士夫家頑奴叛主者,及中人之奴,豪悍之類,皆入其招集之中,選其驍勇者,謂之留待軍,藏置都家云故。臣待罪京兆時,分付搜覈,罷其留待軍矣。近聞此習猶存,時時出往近畿,締結賊黨者云,宜令左右捕盜廳及漢城府,嚴飭禁斷,而近來捕盜大將,凡於治盜之事,不爲着實擧行,前則大將,不必往捕廳而治盜,雖在家,或鉤問或杖問矣,今則只諉於從事官,切不親問云,從事官輩,豈能善爲鉤覈,而無賴之徒,將何所畏憚乎?左右捕盜大將從重推考,以爲警責之地,宜矣。上曰,事極寒心,從重推考,各別嚴飭,可也。出擧條命賢曰,頃者安□儒生盧以益,以辯誣孝廟朝事,陳疏矣。其後自上以思量處之爲敎,大臣陳箚,亦有所達,此蓋愼重之意,而再昨以益,又以疏來呈,見其疏語,則侵辱大臣及朝臣者,不一而足。臣令院中諸僚相議,以爲儒生,苟有所懷,一番陳疏,言其是非,未爲不可,而至於逐日呈疏,有若臺閣爭執者然,又近於催促君上之發落,其在事體,殊極不當,故退却不捧矣。昨日又爲來呈,而其疏末端,侵斥本院,至謂之壅蔽,若不捧初疏,則或可謂之以壅蔽,而今則以一事累呈,元非可捧之疏也。以事體言之,在渠之道,惟當退去,以俟朝家處分而已也。政院若有所失,則或可動念,而本院之不捧,亦是惟允之道,則雖被其侵辱,亦不驚動矣,第觀其氣色,則前頭又將來呈,其何以處之乎?上曰,旣見其初疏,則今不必又爲捧入也。來善曰,凡士子,讀書修行,可也。至於妄言朝廷是非者,臣自少,甚惡其習矣,此則事係史記,凡史冊所書,雖父子間,亦不敢相傳者,國法甚嚴,而只聞傳播之言,至於陳疏,其爲輕妄甚矣。自上旣有處分之敎,則惟當退去以俟,而今又呈疏,殊極不當矣。上曰,此後則不宜捧入其疏也。來善曰,不捧,宜矣。上曰,今後雖又來呈,切勿捧入,可也。上又曰,其疏所言,事係重大,詢問二品以上而處之,似是矣。命賢曰,首相出仕後,議定以處,未知何如,來善曰,當初言根,出於尹義濟,而遐方之士,聞傳播之言,至於陳疏,右相之意以爲,尹義濟雖歿,其弟夏濟尙在,則或慮其弟曾亦聞知,故以招致夏濟,問其虛實之意,相議陳達矣。夏濟所對,雖不的指其事,而亦不至於全然孟浪。臣意以爲,旣非孟浪之說,則其在臣子痛迫之心,仍爲掩置,亦似未安,故與領·右相,所見稍異,各陳所懷,而其時請詢三司·二品以上時,在外原任大臣處,一體下詢一款,忘未竝達矣。上曰,夏濟雖不知爲某事,而亦不以爲孟浪,則其在上下痛迫之情,恐不當終始掩置,而事係重大,欲待領相出仕後,熟講而處矣。命賢曰,首相出仕後,引見時講定,諸議歸一,然後詢問二品以上,似乎得宜矣。來善曰,此事極其重大,若有二品以上會議之擧,則在外原任大臣處,不可不一體下詢也。命賢曰,臣適有所聞,敢此仰達。長興縣監尹葕,居官不謹,虐民且甚,春間聞有臺彈之將發,發憤不恤官事,且疑謗言出自一鄕,捉囚邑中士大夫六七人,故據他事,構成罪案,或有見幾而先自移避者,侵及隣族,囚繫滿獄,闔境驚擾,有同兵火,武士之從宦於京中者,輒囚其父,使之督現,其武士,聞其父被囚,解職下往云。渠之被謗,不必出於邑民,而先自臆逆,作此怪惡之擧措,南來人士,莫不憤惋。且聞右副承旨吳始萬之言,則始萬謫居其隣邑,備諳尹葕之罪狀,貪黷狼藉,實難毛擧,二月以後,失意怏怏,專事讜論,移怒於無辜之邑民。臣自聞始萬之言,益信前日所聞之不爽,若使尹葕,久在此任,長興一邑必有渙散之患,尹葕不可不重處,以救南民之命。來善曰,爲守令者,雖善治,或不免民謗,而尹葕,旣有官謗,則渠當反躬自省,而不此之爲,致疑邑民,至有囚繫之過濫,此人所爲,殊甚無狀,合有從重處置之道矣。上曰,尹葕事,誠極駭然,爲先拿問處之,侵虐邑中士夫之罪,令本道各別明査。出擧條以上燼餘
上在昌德宮。停常參·經筵。
夜四更,前日五更所見白氣,始見於巽方,至昧爽仔細看候,則長可五六尺,廣與形體比前無異,而漸移南方,根柢則未出天際,故不得看候。
下直,北靑判官任元耉。
柳命賢啓曰,明日常參·經筵,取稟。傳曰,停。
李萬元啓曰,大司憲李玄逸,掌令南垕,持平成儁呈辭,掌令丁時翰,持平金一夔在外,執義未差,今日以監察茶時之意,敢啓。傳曰,知道。
傳曰,都承旨與大提學,持此書題,偕往泮宮,儒生等製述以來。
吳始萬曰,都承旨柳命賢,方進吏批政廳,而有進去泮宮之命,吏批政廳,何承旨進去乎?敢稟。傳曰,左承旨進去。
有政。吏批,判書李觀徵服制,參判權愈進,參議沈檀進,左承旨朴鎭圭進。
吏批啓曰,故判書柳赫然子前參奉星明,特出六品事,旣捧承傳,且有御製祭文致祭之擧,所當卽爲付職,使得朝服將事,而星明,曾爲參奉時,褒貶居中,不得陞擬六品職,何以爲之?敢稟。傳曰,中考蕩滌備擬。
以金聲久爲執義,金爲兵曹參知,閔宗道爲內醫提調,李玄錫爲戶曹參判,朴濟爲旌義縣監,尹寔爲刑曹正郞,任胤元爲兵曹正郞,李玄祚爲兼西學敎授,李允修兼南學敎授,睦林一爲宗簿正,金世衡爲校書正字,柳星明爲司宰主簿,柳世鳴爲兼東學敎授,李瑞雨爲工曹參議,沈最良爲兵曹佐郞,沈思沈爲刑曹佐郞,金元燮爲司成,沈季良〈爲〉副校理,睦林一爲副應敎,金爲兵曹參議,姜鋧爲參知,故判書李元禎贈領議政承傳。
兵批,行判書閔黯式暇,參判李鏶鍼灸受由,參議姜銑進,參知未差,右副承旨吳始萬進。以金爾樞·睦林一爲副護軍,僉知徐重先,罪人李元成捕捉,實僉除授事,承傳。
傳曰,近日巽方,白氣根柢,在於天際濁氣中,尙未得作名,必須高看,然後可以知之,故曾前如此之時,或登南山,或遣江華,仔細測候矣。令該監,依此擧行事,分付。
備邊司郞廳,以左議政意啓曰,近來左右捕盜大將,不謹捕治,事甚可駭,臣於昨日入侍時,竝請從重推考,以爲驚責之地,而且於頃日,招致左右捕盜從事官,以各里香徒留待軍,各別嚴禁事,使之傳言於大將矣。左邊捕盜從事官李坫,聽分付退去之後,已過屢日,了無回告,卽者招問,則多般稱頉,尙不擧行,尤極痛駭。如此之輩,若不懲罪,則外方討捕使·守令輩,慢忽治盜者,豈有所忌憚乎?左邊捕盜從事官李坫拿問定罪,何如?傳曰,允。
姜鋧,以觀象監言啓曰,本監天文學兼敎授崔大璧有闕代,前察訪李恒徵,曉解天文,術業頗精,依例差下,使之付軍職,冠帶常仕,何如?傳曰,允。
權歆,以迎接都監言啓曰,都廳宗簿寺正鄭善鳴外任代,成均館司成金元燮差下,宴享色郞廳禮曹正郞金沆,依本曹啓辭減下,其代,以司䆃寺主簿禹鼎九差下,使之察任,何如?傳曰,允。
權歆,以吏曹言啓曰,新除授文川郡守韓沆呈狀內,前患風痰之症,遇寒發作,食飮全廢,起居須人,旬月之內,斷無赴任之路,斯速入啓處置云。身病果如此,則當此公務方殷之日,不可等待其差歇,文川郡守韓沆,依近例罷黜,何如?傳曰,允。
又啓曰,今日館學儒生製述科次時,兩館提學,亦當依例同參,而兩館提學中,只有弘文館提學柳命天,卽爲牌招,以爲同參科次之地,何如?傳曰,允。
又以京畿觀察使李沃狀啓,左尹李奎齡病重不得上來事。入啓。傳曰,勿爲過辭,從速上來事,回諭。
柳命賢啓曰,賜柑儒生製述試卷九十張,收捧載來,入啓之意,敢啓。傳曰,科次以入。
觀象監官員,以都提調意啓曰,傳曰,近日巽方所見白氣根柢,在於天際濁氣中,尙未得作名,必須登高看望然後,可以知之,故曾前如此之時,或登南山,或遣江華,詳細測候矣,令該監依此擧行事,命下矣。南山則別定天文學官員,使之測候,江華則依前例亦送二員,詳細看候之意,敢啓。傳曰,知道。
正言成任啓曰,請具志禎極邊定配。見上答曰,勿煩。以上燼餘
上在昌德宮。停常參·經筵。
未時,日暈。申時,白雲一道如氣,起自西方,直指巽方,長竟天,廣尺許,良久乃滅。夜四更末,淡雲蔽天矣,至五更雲散之後,巽方所見白氣始露,則形體後曲如前,長廣稍加,漸移南方,而根柢則未出天際,故不得看候。
下直,永同縣監任舜元,靑巖察訪洪冕。
姜鋧啓曰,明日冬至望闕禮習儀相値,視事頉稟。傳曰,知道。
李萬元啓曰,大司憲李玄逸,掌令南垕呈辭,執義金聲九服制未肅拜,掌令丁時翰,持平金一夔在外,持平成儁呈辭受由,今日以監察茶時之意,敢啓。傳曰,知道。
以領議政權大運十一度呈辭,傳于柳命賢曰,遣承旨敦諭。
賜柑儒生製述科次入啓後,下備忘記曰,居首進士權慜,直赴殿試,之次生員柳述·洪景濂,進士閔光魯,幼學張顯周,各給二分。
柳命賢啓曰,故贈領議政柳赫然處,遣近侍致祭事,命下矣。何承旨進去乎?敢稟。傳曰,左承旨進去。
備邊司郞廳,以左議政意啓曰,畿驛難支之弊,莫甚於近日,不可無顧恤之擧,依上年例,糧太及雇貰之價劃給之意,臣於昨日登對時,啓請蒙允,而錢文則兵曹餘丁錢文數少云,故令戶曹各給三百兩事,出於擧行條件矣。今聞戶曹,則曾無以經費劃給之規云,兵曹餘丁錢文,雖云數少,亦可以餘丁木推移計給,以此意分付兵曹,何如?傳曰,允。
正言成任啓曰,請具志禎極邊定配。見上答曰,勿煩。
李萬元啓曰,兵曹郞廳來言,闕內入直軍士夜巡檢矣,敢啓。傳曰,知道。
右承旨姜鋧啓曰,臣承命往諭於領議政權大運,則以爲垂死老臣,過蒙恩禮,惶愧交極,置身無所,乃者承宣又臨,敦諭愈懇,臣誠悸恐紆鬱,尤不知所以爲計也。設令臣之連章請急,初出於退休自便之計,今此恩數之優渥,乃至於此,則臣固當竭蹶趨命之不暇,豈敢有一毫偃蹇之意,而顧臣脚膝之病,有加無減,僵臥床席,不能起動,其他種種諸症,有不暇言,自分終爲廢疾之人,永阻天陞之下,瞻望宸極,有隕如瀉,虛帶重任,已至兩月,罪戾山積,益無所逃。伏地惶隕,不知所達云矣,敢啓。傳曰,知道。
禮曹參判李聃命疏曰,伏以,恭惟我殿下之恩臣父,至矣。平生忠赤,殿下察之,十載誣枉,殿下洗之,渙發綸音,崇銜依舊遙遣禮官,哀酹克明,而至推悼惜之洪恩,延及豚犬之遺孤,寵拔眷渥彌隆,斯誠千古所絶無之事,一世所獨有之榮,仁深德厚,海淺山輕。不意今者,聖念益篤,一覽相臣之箚,復起衋傷之思,奬之以抱愍,隱之以負冤,贈職於復職之餘,而至以議政尊之,賜祭於致祭之後,而又令近侍榮之,禮意便蕃,每加一節,有足以易群臣之容,而隕行路之涕者,九原有知,亦必感泣,況臣遭此,當作何懷?臣於此,又有所一倍踧踖者。此去臣鄕七八日程,而緣臣家事,致令近侍,辱臨窮巷,榮耀雖極,惶懼實深,客行不遠,朝家多事,此非請暇之日,而第念焚黃之禮,題主之節,非直爲私,係是奉聖上之明旨,侈曠世之殊榮,其在事體,宜其擧行,歸報亡靈,難容少遲,故臣不堪痛割之情,敢陳肝隔之懇。伏乞聖明俯賜諒察,特許恩暇,俾申至願,不勝萬幸。臣無任瞻天泣血屛營祈懇之至。答曰,省疏具悉。卿其依疏辭安意往來焉。仍傳曰,給由馬。
答工曹判書兪夏益疏曰,省疏具悉。本職及金吾摠管之任,當令該曹稟處,卿其勿辭往來焉。元疏缺以上燼餘
上在昌德宮。停常參·經筵。
夜二更,電光。四更五更,陰雲蔽天,巽方白氣所在,不得看候,坤方有氣如火光。
藥房都提調臣睦來善,副提調臣柳命賢,以承傳色,口傳啓曰,卽伏聞元子所患前症復發,旋卽鎭安入睡云,誠極喜幸,而自上必有驚動之候,故臣等不勝驚惶,敢來問安。且未審元子寢睡,一向安穩耶?抑或覺而復睡耶?區區憂慮,竝此仰達。答曰,別無所傷,元子前症復發,而連用龍腦安神丸·抱龍丸後,仍爲鎭定,一向安穩耳。
中殿,藥房問安。答曰,知道。
大殿·中殿,政院·玉堂問安。答曰,知道。
下直,綾州牧使裵正徽。
姜鋧啓曰,明日常參·經筵,取稟。傳曰,停。
又啓曰,來十一日輪對日次,取稟。傳曰,停。
朴鎭圭啓曰,贈領議政柳赫然家致祭事進去,下直。傳曰,知道。
姜鋧啓曰,小臣與右副承旨吳始萬,冬至望闕禮習儀進去,下直。傳曰,知道。
權歆啓曰,吏曹郞廳來言,臺諫有闕,政事,取稟。傳曰,明日爲之。
柳命賢啓曰,近日憲府,位甚不齊,守令多有未署經者,遠方人馬,留滯可慮,憲府呈告人員及未肅拜人員,竝卽牌招,以爲開坐署經之地,何如?傳曰,允。
吳始萬,以都摠府言啓曰,今日入直軍兵,當爲中日習射,而冬至望闕禮習儀相値,不得爲之之意,敢啓。傳曰,知道。
李萬元,以義禁府言啓曰,以兵曹啓辭·刑曹啓目,折衝宋殷繼,武臣兼宣傳官崔斗齡等,移本府處置事,允下矣。宋殷繼·崔斗齡,今方待命於本府,卽爲拿囚之意,敢啓。傳曰,知道。
吳始萬,以都摠府言啓曰,副摠管全溪君溥,冬至望闕禮習儀,除標信,議政府進去之意,敢啓。傳曰,知道。
備邊司郞廳,以左右相意啓曰,臣等於昨日之坐,以忠淸監司狀啓中,宜松山仍存四十七庫,不爲不多之意,回啓,而正書入啓之際,不書四字十字,只書七庫二字,而泛然看過,未能覺察,致勤聖敎,不勝惶恐。元粘目改書以入之意,敢啓。傳曰,知道。
權歆,以弘文館言啓曰,本館上下番,見存九員內,副應敎睦林一,副校理沈季良未肅拜,校理柳世鳴身病極重,修撰李允修奉使西下,李日翼家有拘忌之病,副修撰金邦杰在外未上來,李麟徵遭服制,行公之員,只有臣沈橃·閔昌道,屢日姑降入直,事甚苟簡。副修撰李麟徵,服制已盡,李麟徵及未肅拜人員,竝明日待開門牌招,以爲推移入直,何如?傳曰,允。
大司憲李玄逸,掌令南垕啓曰,請金宇成更爲拿致鉤問事。還收金起門定配之命事。見上答曰,勿煩。
大司憲李玄逸,掌令南垕,正言成任啓曰,臣等,以閔鼎重按律處斷事,爭論已久,而愈音尙閟,臣等竊不勝悶鬱之至。夫鼎重之罪,聖明之所洞燭,國人之所共知,前後臺章,臚列無餘,其植黨弄權,擯斥忠良,同心時烈,貶亂宗統,協力胄·恒,構成大獄,戕害士類,流毒縉紳,實是神人之所共憤,歷數奸凶,鮮有其比,論以王法,斷不可容貸,而況兇胄,旣已追奪籍沒,時烈·壽恒,相繼賜死,則鼎重,以巨慝元惡,寧有獨免之理乎?王法終不可屈,公論終不可抑,請碧潼圍籬安置罪人閔鼎重,亟命按律處斷。答曰,勿煩。
正言成任啓曰,當此人心波蕩之日,如此凶悖怨國之人,不可使偃息自在,以肆其惡,請具志禎極邊定配。見上答曰,勿煩。
權歆,以戶曹言啓曰,本曹正郞洪慶先,兼春秋啓下,入直已久,慶先,以應辦色郞,當此客使出來之時,其所掌事務,甚爲繁緊,而長在直所,不得察任,兼春秋上番,今姑減下,使之專管本任,何如?傳曰,允。
答領議政權大運疏曰,省疏具悉卿懇。屢悉予意於前後之批矣,復何多誥?卿之所患,予非不知,而筋力尙旺,調息已久,神明所扶,勿藥自瘳,卿其須體至意,安心勿辭,亟斷來章,臥閤論道,以副如渴之望。仍傳曰,遣史官傳諭。元疏缺
答京畿監司李沃疏曰,省疏具悉。於卿別無所嫌,卿其勿辭,從速察職。元疏缺以上燼餘
上在昌德宮。停常參·經筵。
夜一更,月暈,暈上白雲一道如氣,起自艮方,直指坤方,長十餘丈,廣尺許,漸移東方,良久乃滅。二更,月暈。四更流星,出天中淡雲間,入西方天際,狀如鉢,長四五尺許,色赤,光照地。至四點,巽方所見白氣,微見於淡雲間。其後至昧爽,雲氣蔽天,終不得詳候。
下直,同福縣監李光。缺
藥房都提調臣睦來善,副提調臣閔宗道,臣柳命賢啓曰,昨夜元子,猝有所患,旋卽鎭安,誠不勝喜幸,而必致聖心驚動,伏未審夜來,聖體,若何?元子氣候寢睡,亦復如何?時序易遷,節迫陽復,孝思殿祭享,只隔一日,伏想聖上追慕之慟,益復罔極。第未知前劑入湯藥,已盡進御,而失音之候,顯有差勝之效耶?當此嚴寒,冒夜將事,則添傷之患,理所必至,勉抑至情,許令攝行,以盡愼疾之道,千萬幸甚。臣於無任憂慮之至,敢此問安,竝爲仰達。答曰,知道。失音之候,幾盡差愈,元子昨夜鎭定之後,氣候連爲安穩矣。冬至享祀,卿等之請如此,抑情勉從焉。
中殿,藥房問安。答曰,知道。
大殿,政院·玉堂問安。答曰,知道。
大殿·中殿,二品以上,單子問安。答曰,知道。
姜鋧啓曰,明日常參·經筵,取稟。傳曰,停。
有政。吏批,判書李觀徵進,參判權愈進,參議沈檀進,都承旨柳命賢進。以李一台爲持平,申厚明爲刑曹參議,韓瑄爲文川郡守,申懹爲晉州牧使,朴炫爲漆原縣監,鄭必達爲司藝,吳挺緯爲工曹判書,尹趾完爲知義禁,鄭載厚爲漢城庶尹,金砯爲引儀,李聃命爲副提學,南致熏爲宗簿正,南致熏·柳世鳴別兼春秋。
兵批,判書閔黯進,參判李鏶進,參議金進,參知姜銑進,左副承旨吳始萬進。以柳命天爲副摠管,權濤爲同知,李鵬齡爲武兼,金淇爲訓鍊副正,權萬濟爲文兼,趙挺立爲忠翊將,丁益燾爲順天營將,張天翼爲景福假衛將,成儁爲副司直,兪夏益爲副護軍,南致熏·李恒徵爲副司果。
以領議政權大運十二度呈辭,傳于柳命賢曰,安心調理。
吳始萬,以兵曹言啓曰,水原試才人等賞格單子中,誤書遣御史三字,致勤下敎,不察之失,在所難免,不勝惶恐。元單子中,付標以入之意,敢啓。傳曰,知道。
姜鋧啓曰,藥房三提調,來詣請對矣。傳曰,引見。
又以吏曹言啓曰,長陵冬至祭,今日當爲受香,而獻官行帶原監光胤,豫差靈川都正翼賢,俱在郊外,稱病不進,莫重祭享,未免顚倒,事極未妥,竝從重推考,不得已以闕內入直五衛將許璞,改付標以入之意,敢啓。傳曰,知道。
柳命賢啓曰,龍宮居士人李萬枝招來事,命下矣。旣因朝令,有此招來之擧,則其在事體,似當有給馬供饋之節。且念上來議徵,一日爲急,令所經各官各驛,上來時給騎卜馬,仍爲供饋之意,三道監司處,分付,何如?傳曰,允。
權歆,以禮曹言啓曰,今十一月初四日請對時,左議政睦來善所啓,先正臣鄭逑書院,在於星州,卽其藏修杖屨之地,故創建已久,而尙未賜額,此實嶺南多士之所嗟惜,星州檜淵書院,自朝家特令賜額事,允下矣。敎書及額號,令藝文館撰出,何如?傳曰,允。
大司憲李玄逸,掌令南垕啓曰,請金宇成更爲拿問事。還收金起門定配之命事。見上答曰,勿煩。
行大司諫鄭維岳,正言成任啓曰,請具志禎定配事。見上答曰,勿煩。
合啓,請閔鼎重按律處斷事。見上答曰,勿煩。以上燼餘
十一月初八日未時,藥房都提調以下請對引見,上御熙政堂。都提調睦來善,提調閔宗道,副提調柳命賢,假注書李頤晩,記事官金夏世·蔡獻徵入侍。睦來善進曰,朝者伏見答藥房啓辭之批,則玉體別無所傷,臣等不勝喜幸,而卽今失音之候,比前,如何?上曰,幾盡和解矣。來善曰,元子未寧之症,昨日又爲猝發,自上必致驚動,其爲憂慮,曷可勝達?與諸御醫,反覆論說,則皆以爲此非如大段受傷之比,不過一時痰火挾風用事之致云,而前後此患,已至三次,此後不可不講定豫防之道缺商確則皆以爲驚慉時,則不得不用龍腦安神丸及抱龍丸,以爲救急之地,而其次則用瀉靑丸爲好云。又與鄭維岳,以前後證情,反覆講論,則亦以瀉靑丸爲好云。元子所服之藥,則必十分詳愼,然後可用,而乳母所服湯劑,亦不可不豫爲講定,鄭維岳外,曾前議藥同參,李玄紀·洪有龜等,竝爲招來,與諸御醫,商確講定,何如?上曰,前南陽府使李國憲,曾前亦同參議藥矣。柳命賢曰,李國憲,方爲忠州牧使矣。來善曰,李玄紀,方在矜川云,當使之上來,洪有龜則在京,而至於李國憲,爲人謹愼,醫術且精,亦不可不使之上來,同參以議也。上曰,元子所患,當初則以爲一時深發,而再發時,則閭閻間亦多□□□□□於晦初間發作,而今番則晦初間,連爲安過,故以爲更不發作,而不爲深慮矣。昨者終日如常,夜間猝然又發,今則必是驚氣也。來善曰,聞入侍醫官之言,則旋卽鎭定云,而前後累次如此,其爲驚遑憂慮,如何?上曰,卽爲鎭定,而鎭定後則又如常矣。命賢曰,驚慉時,久速,如何?上曰,驚氣,比前日稍加,而移時後,始爲鎭定矣。來善曰,驚慉時症情,如何?上曰,醫書以爲驚風之症,精神怳惚,左顧右視云,而不必如此,前後三次如此,而每卽鎭定,遊戱等事,輒又如常,此則可幸,而此證之發,今至三次,是極悶慮矣。來善曰,元子此證,今至三次,則似非一時偶發之比,不可不趁速招集精明醫理之人,講定豫防之藥,而只以醫官輩所傳之言,問于在外之人,則恐不能詳盡,故使諸醫,書出前後症情,欲爲傳示鄭維岳等諸人,講定當用之劑,而第症情書出之際,或不無遺漏處及誤錄者,故所錄症情,敢此上達。睿覽後,遺漏處則添書,誤錄者刪改以下,何如?上曰,鄭維岳等四人,卽令招集,反覆論難,議定當用湯劑及丸藥,可也。來善曰,嶺南士人,有李萬枝者,亦精明醫理云,此則故郡守李燦之孫,而李燦醫術,世無敵手者也。上曰,此亦一體招來,以爲廣詢之地,可也。命賢曰,自古嶺南,多有精曉醫理者,故問于李聃命及大司憲李玄逸等諸人,則皆以爲卽今嶺南人中,李萬枝醫術,最稱精明,而其祖李燦醫術,則近古所罕,且其術業,非有成敗,素稱王道者矣。上曰,李萬枝,居在何地云耶?來善曰,居龍宮云矣。命賢曰,自內亦問傅母及乳母等處,前後症情,必詳盡錄下,或書以諺書,亦無不可,而元子證患前後三次,自上皆爲親視乎?上曰,當初則未見其始,再發時及昨日,細親見矣。命賢曰,閭閻之人,則皆有病錄以問於醫矣。上曰,十月初八日缺無急啼事,此一句則拔去,可也。命賢曰,昌城君,每以爲婦人及小兒之病,則必使以諺書書來云。凡病錄一字之間,易致差誤,不如諺書之詳盡故也。上曰,同月二十日症情,則無誤處矣。來善曰,盡爲睿覽後,有未盡處,則添錄改書,隨後啓下,似好矣。上曰,二十日喉間痰塞之證見漏,此一款添入,似可矣。命賢曰,其他遺漏處及誤錄處,從容睿覽後,一一添刪,隨後啓下,恐無不可矣。上曰,惟驚氣發作之時,有若嘬口之狀,其時則口未能嚥乳,移時鎭定,鎭定後則如常,又非用藥,而以此鎭定,龍惱安神丸或抱龍丸等藥和調之際,已得鎭定,故前後用藥,皆在於鎭定之後矣。命賢曰,昨日日氣不佳,或恐有開戶觸風之事乎?上曰,無風溫和之日,則或開戶抱出,以見陽氣,而日氣不好,則初不出戶外矣。閔宗道曰,醫官輩亦以爲,凡小兒,自是純陽,故衣服太暖則不好云。聞闕內房堗過暖,開戶之際,外風易入,或慮有如此時有以致之也。飮食衣服之節,及保護之道,雜以閭家聞見方,眞書·諺書各寫一件以入,以爲朝夕觀省之地,則或不無一分之助矣。上曰,醫書亦云,衣無太溫,食無太飽,故或慮所服者過煩,所着衣服,比昨適中矣。來善曰,傅母及宮人輩,曾未見幼沖之兒,故皆不識護養之道,醫書所載及閭家養兒之方,最爲切當者,一一列錄,作一方文,一件則寫以眞書,一件則寫以諺文以入,自上親覽,仍使宮中傅養人等,朝夕觀省,則必不無助矣。命賢曰,如東醫寶鑑所載養兒方,亦當入於抄錄中矣。上曰,依此抄錄書入,可也。宗道進曰,宣惠廳各司貢物價米布折半上下,自是流來之規,米則己巳條貢物計除之外,餘數尙有七萬餘石,而木綿則以三南山郡大同木一半作米之,故用度甚爲不足,貸得兵曹木一千同,西營所在備局句管木三百同,亦爲取用,一年元貢應下之價,僅能計給,而此外別役,鱗次漸生,木綿需用之處,極其浩多,卽今廳儲錢布竭乏,無以推移,常平賑色所儲錢文萬餘兩,木綿亦近三百同,若論以備荒之資,則百物不及於米,賑色之所當儲者米也。至於惠廳,則有餘者米,所不足者錢布也。以本廳之米,換用賑色之錢布,彼此兩便,木綿一百五十同,錢文六千兩,許令以米相換,何如?上曰,大臣之意,何如?來善曰,賑廳則儲米,以備凶年賑民之資,惠廳則儲錢布,以爲民役需用之地,相換以用,似爲便當矣。上曰,依爲之。出擧條宗道又進曰,臣待罪掌苑署提調,故敢達矣。本署殘弊,各司中尤甚,只有年老婢子一人,供茶母之役,官員上直之際,逐日長立,形勢難支。今番屬公婢子十名,令掌隷院劃給,以爲分番立役之地,何如?上曰,依爲之。出擧條以上燼餘
上在昌德宮。停常參·經筵。
夜自一更至三更,月暈廻火星。四更,月暈回火星,流星出參星上,入坤方天際,狀如拳,尾長二三尺許,色赤,其後至昧爽,雲氣蔽天,巽方所見白氣,終不得看候。
下直,扶安縣監鄭䎖。
姜鋧啓曰,明日常參·經筵,取稟。傳曰,停。
萬元,以兵曹言啓曰,當日驛吏盧業孫,寺奴以訓等稱名人,自宣仁門入來,差備門外擊錚,極爲駭愕,竝令攸司,囚禁治罪,同門守將李萬範,常時不能禁斷雜人,以致闌入,亦難免其責,推考,何如?傳曰,允。
鋧啓曰,明日冬至望闕禮,依近例爲之之意,敢啓。傳曰,知道。
答朗善君俁箚曰,省箚具悉卿懇。有疾未參,別無所傷,箚中所陳,當令該曹稟處,卿其安心,勿辭察任。
大司憲李玄逸,行大司諫鄭維岳,掌令南垕,正言成任啓曰,請閔鼎重按律處斷事。見上答曰,勿煩。
大司憲李玄逸,掌令南垕啓曰,請金宇成更爲拿問事。還收金起門減死之命事。見上卽者慶尙道盈德故幼學申斗柄之女,以其父無辜被殺於前縣令李志傑,號泣呈書於府庭,取考其狀,今年春申斗柄·斗慶·斗南等,爲其累代先壠,被採銀人斲破侵掘,將有暴露之患,反覆呈狀於道臣·縣令。前後呈狀中,略無侵犯土主之語,而志傑,遽發暴怒於越訴營門,構成罪案,報使請刑,一日之內,杖殺三人,其爲駭慘,莫此爲甚。夫斗柄等之爲先山呈訴道臣,元無可罪,而志傑,橫加酷刑,肆然打殺。噫,天道神明,人不可獨殺,雖以千乘萬乘之尊,必三覆審克而後行刑,志傑,以幺麼一縣令,何敢恣意戕殺,乃至於此乎?如此殘虐之人,決不可罷職而止,請前縣令李志傑拿問定罪。前參奉金萬烋,本以嶺南之人,行己賤汚,見棄鄕評,改頭換面,趨付權兇,至於矯誣先賢,以爲媒進之階,其爲反復情態,有不忍正視者矣。頃因嶺儒之陳疏,廟堂之回啓,心經釋疑之誣,旣已痛辯,則當初假托誣賢之人,決不可因置仕籍,以貽士夫之羞辱,請前參奉金萬烋削去仕版。
新除授持平李一台,以災傷敬差官,方在慶尙左道,請斯速乘馹上來事,下諭。答曰,不允。李志傑·金萬烋事,依啓。李一台,竣事後,自當上來,姑勿下諭。
行大司諫鄭維岳,正言成任啓曰,臣等,以具志禎極邊定配事,累日論列,而尙靳允諭,臣等竊惑焉。志禎,性行絶悖,膂力兼人,錫胄視之若己子,師命視之爲腹心,陰謀秘計,無不與知,設機詗察,終始擔當,其情迹之叵測,用意之無狀,實是輿情之所共憤者。論以國法,難免屛裔之律,而初頭討罪之典,務從寬緩之意,乃令凶悖之人,尙今偃息於其家,在渠之道,惟當畏罪自愼之不暇,而怏怏怨懟,益自放肆無忌,其爲情狀,尤極可痛。請前縣令具志禎極邊定配。答曰,依啓。
工曹判書吳挺緯疏曰,伏以,臣得一生於萬死之中,恩還故土,復見天日,旣蒙特敍,重齒仕籍,生成之德,海淺山輕,惟是同氣至冤,痛結心曲,朝而得伸,夕死無恨。幸賴离明洞照,聖斷天啓,燭僞案之巧構,排群言之遲回,特伸其冤,仍復其官,幽明感祝,死日生年,父子叔侄,恩除相續,聯翩班序,簪笏滿床,乃以水火之餘生,作一通顯之門戶,此豈臣向來夢想所到也?頃者,得侍特進之列,瞻望天顔,淸光咫尺,玉音諄諄,驚惶感激,惟有涕泗,退塡丘壑,斯無遺憾,不意慈者,又叨新除,聞命震惕,罔知攸措。自古人臣,蒙被主恩,伸枉起廢者,固非一二,而曲全之澤,非常之數,豈有如臣家今日所蒙者哉?糜身粉骨,欲報罔極,赴湯蹈火,義不敢辭,唯當陳力就列,竭蹶承命,而顧臣犬馬之齒,今已七十有四,虛殼雖存,眞元已脫,目昏而不能視,脚萎而不能步,加以素患痰火,逐歲添重,遇寒益劇,有時昏仆,氣息欲絶,精神筋力,已無可爲,西樞漫局,猶不敢當,辭不獲已,常帶虛銜,唯時時扶曳於起居之班,得聞聖體萬福,元子康寧,則祝天攢手,退而心安,偃息郊野,歌咏聖德,以終餘年,此臣之至願也。同朝諸臣,亦憐臣老病之深,容臣散秩,俾得優閑,庶幾遂願,竊自爲幸,今焉承乏,遽叨匪據?夫水部爲任,雖非劇地,自有常衙之限,以此衰癃,決難承當。伏乞聖慈,察臣至懇,以安愚分。仍竊伏念,天祚東方,元良誕降,英姿天挺,異表歧嶷,此實宗社億萬年無彊之休。老臣,懽忻抃頌,願一瞻仰而不得,第近日,間有不寧候,自上驚動,具僚憂遑,臣聞來倉皇,趨造問安之列,旋悉復常之慶,喜幸曷勝?臣嘗聞古人鞠幼之訣,必曰食不旨,衣不帛,誠以幼稚之時,氣全純陽,致疾之道,寔由飽暖。伏想元子不離阿保之手,常在房帷之內,恒人之情,於其所愛而貴之也,則自不覺其飽暖之爲害,少觸風冷,輒有所傷,閭巷童孺,尙患如此,況天家貴骨,居養自別者乎?仰惟聖明,必已念及於此,致愼將攝之節,而老臣區區憂愛之忱,不能自抑,敢此附陳。臣不勝祈懇屛營之至。答曰,省疏具悉卿懇。憂愛之忱,至老深篤,予用嘉尙,可不採納焉?卿其勿辭,從速行公。
答副提學李聃命疏曰,省疏具悉。今玆新命,實循公議,給馬之典,亦非偶然,卿其勿辭,從速察職。元疏缺以上燼餘
上在昌德宮。停常參·經筵。
大殿·中殿,政院·玉堂,單子問安。答曰,罔極。
大殿·中殿,二品以上·六曹·兩司長官單子問安。答曰,罔極。
藥房都提調臣睦來善,提調臣閔宗道,副提調臣柳命賢啓曰,歲序流易,至日已屆,伏想聖孝感時追慕之慟,益復罔極。伏未審玆辰,聖體,若何,失音之候,亦復如何?臣等不勝仰慮之至,敢此問安。答曰,罔極。失音之候,今已差愈矣。
姜鋧啓曰,明日常參·經筵,取稟。傳曰,停。
大殿,藥房問安。答曰,罔極。
夜一更二更,月暈廻火星,有霧氣。三更,月有重暈,內暈有兩珥。四更,月暈,淡雲遮蔽,白氣所在,不得看候矣。五更,罷漏雲散之後,始見於南方,長廣如前,而形色稍微,根柢則在於濁氣中,故不得詳候。
藥房,以承傳色口傳啓曰,大司諫鄭維岳,副護軍李玄紀,前經歷洪有龜等,卽者來會,與諸御醫,議定元子所服之藥,前後症錄,雖已判下,鄭維岳等以爲,必診視然後,其病源之或風或痰,可以詳知云。故欲與崔聖任·金有鉉·崔有泰等入診元子,敢此仰稟。答曰,依啓。
藥房再啓曰,臣等,退與鄭維岳·李玄紀·洪有龜及諸御醫等,反覆詳議,則皆以爲,仰察元子神色眼彩,則少無受傷之處,或慮乳食蘊熱以致氣候之欠安,乳母所服加減溫膽湯,加柴胡·膽星各一錢,釣鉤藤五分,連用三十貼,以爲豫防本證之地,宜當云。此藥十貼,爲先劑入之意,敢啓。傳曰,知道。
權歆,以都摠府言啓曰,今日入直軍士中日習射,請出標信。傳曰,知道。
李萬元,以兵曹言啓曰,當日幼學申光烈,驛奴萬年金等稱名人,自敦化門入來,差備門外擊錚,極爲該愕,竝令攸司,囚禁治罪,同門守門將李東英,常時不能禁斷雜人,以致闌入,亦難免其責,推考,何如?傳曰,允。
大司憲李玄逸,行大司諫鄭維岳,掌令南垕,正言成任啓曰,臣等,以閔鼎重按律處置事,爭論已久,而兪音尙閟,臣等竊不勝悶鬱之至。夫鼎重之罪,聖明之所洞燭,國人之所共知,前後臺章,臚列無餘,其植黨弄權,擯斥忠良,同心時烈,貶亂宗統,協力胄·恒,搆成大獄,戕害士類,流毒縉紳,實是神人之所同憤,歷數奸兇,鮮有其比,論以王法,斷不可容貸,而況今兇胄,旣已追奪籍沒,時烈·壽恒,相繼賜死,則鼎重,以巨慝元惡,寧有獨免之理乎?王法終不可屈,公論終不可抑,請碧潼圍籬安置罪人閔鼎重,亟命按律處斷。答曰,勿煩。
大司憲李玄逸,掌令南垕啓曰,臣等,以金宇成拿致鉤問事,閱月爭執,而兪音尙閟,臣等竊惑焉。宇成,以元老妹婿,又爲萬基軍官,庚申誣獄機關方略,靡不洞知首末,及元老之誣上變也,宇成亦在逮拿之中,而欲以所知所見,直告無隱,則錫胄·萬基·鎭龜等,恐其兇計之泄漏,情狀之敗露也。周遮掩護,旋卽放送,當時已有藉藉言之者矣。頃日與立身對質之時,宇成,果以錫胄等嗾立身,飛語宦寺等語,唱說於鞫庭,立身,辭窮不能辯,只曰余活汝子云云,則此是庚申誣獄肯綮之處,而終不鉤詰,使奸兇之情狀,尙有未盡發露者,伊日之不爲鉤問,雖曰獄體之當然,而誣獄緊語,旣出其口,則到今更問,未爲不可。請金宇成更爲拿致鉤問,盡得奸孽構獄實狀,以快輿情。臣等伏見大臣箚批,則有金起門定配之敎,竊不勝駭惑之至。故相臣吳始壽之構死,雖出於當時主張者之手段,而受其指揮,相率變辭,使始壽,含冤就死者,實譯舌輩之所爲耳。爾輔·廷藎,終始牢諱,緘口致斃,情狀之痛駭,莫此爲甚,而起門猶在,庶有輸情之望矣。今者起門,生出獄門,訊鞫遽罷,相臣泉下之冤,無時可泄,況起門罪惡,視爾輔等無間,而爾輔等旣斃,起門獨活者,尤是輿情之所共憤也。請還收金起門減死定配之命。答曰,勿煩。
以領議政權大運十三度呈辭,傳于權歆曰,安心調理。
行司直李翊相疏曰,伏以,臣在楊州村舍,宿患痰火之病,入秋加㞃,不得已乃於八月念後,駄載入城,以爲尋醫問藥,仍參孝思殿祥祭之地矣。不幸跌墜於庭砌之間,昏到窒塞,移時乃蘇,右臂與背骨,重致觸傷,幾至違折,瘀氣凝結於骨脇,渾身無不牽痛,調治累月,尙在人鬼關頭,素患諸症,因此添重,胸膈痞塞,呼吸短促,食不近口,夜不交睫,精神昏憒,如醉如狂,最是背骨刺痛,叫號宛轉,床席之上,猶未運動,臣年近七十,罹此奇厄,復起爲人,實無可望。頃當聖候違豫,百僚遑遑之日,臣一未得趨參於起居之班,雖緣病勢之危惡,揆以分義,罪合萬死。臣自春初,以病重實狀,乞解兼帶諸務,前後疏章,非止一再,而聖恩曲加,猶未准許,校書·瓦署二司提調,尙在身上,臣固當感激察任之不暇而顧臣所患,如上所陳,雖欲自力,其勢末由,虛帶職名,拖延一年,尋常愧悚,若無所容。今春夏等殿最,緣臣病㞃,旣不得設行,今若仍蹲不改,一任癏曠,則前頭褒貶之坐,又將廢却者,在國體私分,豈非未安之甚者乎?玆敢不避煩瀆,大聲疾號,伏乞聖慈,俯諒微臣危迫之懇耳,亟遞臣校書館·瓦署提調,以便公私,千萬幸甚。臣無任祈懇屛營之至,謹昧死以聞。答曰,省疏具悉。卿辭如此,兩司提調之任,今姑免副焉。
以司諫權愭病重上來不得事辭狀,傳于姜鋧曰,勿辭,調理上來事,回諭。
同日未時,藥房都提調以下請對,上御養心閤,引見。都提調睦來善,提調閔宗道,副提調柳命賢,大司諫鄭維岳,副護軍李玄紀,假注書柳以復,記事官蔡獻徵·金夏世,醫官金有炫·崔聖任·崔有泰入侍。睦來善曰,鄭維岳·李玄紀等來會藥房,診視元子脈候後,議定當進之藥,故來詣請對矣。上曰,診視,可也。來善曰,今日復爲瞻望元子,數月之內,岐嶷有倍,臣等不勝喜幸之至。上曰,諸醫至前診察。玄紀曰,神色少無病色,必是適然之患,非有根萎之症也。上曰,鎭定之後,則神色如常矣。玄紀曰,若是驚慉之症,則眼彩必無如常之,以閭閻小兒言之,乳食所傷,或有驚慉之症矣。來善曰,眼彩非常,神氣有餘,必是適然之症也。上曰,鎭定之後,則神色動止如常,而驚動之候,時時發作,雖謂之適然,不無可慮,故使之診察矣。維岳入診,玄紀亦入診。維岳·玄紀等曰,脈候腹部,皆得平穩,肺氣若盛,則腹部豈能若是其平穩乎?卽今所着衣服過溫,常時居處,亦不無過溫之事,此乃小兒致傷之道也。上曰,常時居處,不至過溫矣。玄紀曰,臣等,不識大內之事,房舍若或擁鬱,則恐有所傷,常以爲慮矣。今觀此閤,寒暖適中矣。來善曰,當此冬節,若或太冷,此亦致傷之道,寒暖之節,不可不愼也。維岳曰,精神非常,雖有驚動之候,不至大段,乳母之乳汁或熱,則小兒必有受傷之患,分付乳母,勿食膏梁,似可矣。命賢曰,雖見面生之人,不爲之動色,實爲非常矣。上曰,卽今則雖見面生之人,不爲驚動矣。來善曰,閭閻士夫家小兒,亦經此症者,比比有之,而長成之後,則去根云矣。上曰,雖無挾感,有此症乎?玄紀曰,申厚載在兒時,有此症矣。十歲後,乃止之矣。上曰,用藥則以乳道通乎?維岳·玄紀等曰,診脈察色,少無所傷,勿用雜藥,以觀將來,似宜矣。來善曰,小兒病患,多由於乳母,診察乳母後,議定當進之藥,似合愼重之道,玄紀之意,亦然矣。維岳曰,乳母多食油膩之物,則乳汁必熱,蔬菜之類,間間雜食,可矣。上曰,日氣溫和,故使元子欲見陽氣,出來養心閤耳。玄紀曰,元子常時居處之所,以毛帳四面垂下,則必有擁鬱之患,勿用,何如?上曰,元無是事,勿慮,可也。來善曰,驚氣發作之時,以救急之道,連用抱龍丸乎?維岳曰,小兒淸,頗有奇效,加牛黃·犀角,臘劑前先劑以入,用之,何如?上曰,先劑以入,可也。玄紀曰,眼彩在內,不至浮露,必非驚氣。宗道曰,神色少無靑氣,此非驚,實是適然。命賢曰,天乙丸,頃者劑入矣。未知間間用之否?玄紀曰,抱龍丸,乃是涉劑,小兒生長之時過用,則必有腎氣受傷之患,且天笠黃,眞假莫辨,只是救急而已,元非連用之藥,時用小兒淸,似好矣。命賢曰,天乙丸·抱龍丸,諸醫皆以爲,不可多用云,有熱候時,問于入直醫官,小兒淸用之,何如?來善曰,瞻望元子,動止非常,實是宗社臣民之慶也。遂罷出。以上燼餘
上在昌德宮。停常參·經筵。
辰時,日暈。夜自一更至三更,月暈廻火星。四更,月暈兩珥廻火星,南方所見白氣所在,詳細看候,則爲月光所射,且有游氣,不得看候矣。至五更罷漏後,則旣無月光,天氣淸明,而白氣形體,比昨熹微,不能分明看候,白雲一道如氣,起自南方,直指北方,長竟天廣尺許,良久乃滅,土星入氐星中。
姜鋧啓曰,明日常參·經筵,取稟。傳曰,停。
權歆,以司饔院官員,以監膳提調意啓曰,生鮮前漁夫主人等,日下生鮮,不得體大者,依例代捧事,屢度呈狀于本院,而莫重供上,輕請代封,事涉未安,論辭題退矣。今日又爲來訴曰,江雖未氷,冬節已深,漁船不得下海,可合生鮮,無路覓納,若不及時變通,則將未免闕供,願爲代封云。事勢若然,而仍令封進,則供上之物,恐未免苟充,故考諸謄錄,則如此之時,果有一半代封之規,而御供事體重大,自下不敢擅便,惶恐,敢稟。傳曰,依例代封。
傳于權歆曰,今觀內局封進之鍼,製造頗精,監造官權聖徵,令內局考例稟旨論賞事,分付。
吳始萬,以義禁府言啓曰,本府,只以若干奴婢貢木,僅成貌樣,而今春劃得奴婢二十口中,逃散居半,庚申獄事後所得奴婢,還爲出給,故得不補失,事甚可慮。今此籍沒奴婢中,有根着者十口,令該曹擇給,何如?傳曰,允。
大司憲李玄逸,掌令南垕啓曰,臣等,以金宇成更爲拿問事,閱月爭執,而兪音尙閟,臣等竊惑焉。宇成,以元老妹婿,又爲萬基軍官,庚申誣獄機關方略,靡不洞知首末。以下上同請金宇成更爲拿致鉤問,盡得奸孽構獄實狀,以快輿情。請還收金起門減死定配之命。答曰,勿煩。
大司憲李玄逸,掌令南垕,正言成任啓曰,請閔鼎重按律處斷事。見上答曰,勿煩。
答左尹李奎齡疏曰,省疏具悉。卿辭至此,本職,當許遞焉。元疏缺以上燼餘
上在昌德宮。停常參·經筵。
辰時,日暈。巳時,日有重暈,內暈有兩珥,暈上有背,色內赤外靑。夜四更,月暈,南方所見白氣,以月光不得看候矣。五更,月落之後,仔細看候,則天氣淸明,而白氣形體,若存若無,終不得詳候。
下直,鴻山縣監李喜相。
姜鋧啓曰,明日常參·經筵,取稟。傳曰,停。
合啓,閔鼎重按律事。見上答曰,勿煩。
府啓,金宇成拿鞫事。金起門還收定配之命事。答曰,勿煩。見上
領議政權大運十四度呈辭。傳曰,安心調理。
假注書蔡彭胤改差,代以權知承文院副正字洪重鉉爲假注書。
以江春監司,旌善郡居水軍金承鶴家失火,其子二龍等燒死事,傳于朴鎭圭曰,燒死人等,令本道恤典擧行。
答左議政睦來善箚曰,省疏具悉卿懇。所患如此,予用慮念,不得進參,有何所傷?卿其安心勿辭,從容善攝。仍傳曰,遣史官傳諭,遣御醫看病。元箚缺以上燼餘
大司憲李玄逸疏曰,伏以,臣前月初間,以遷窆父墳,焚黃改題之故,伏蒙恩暇,治任將歸,忽遇賤子染痘之患,舐犢情深,不得舍去,荏苒遷就,殆將月餘,今則痘患已畢,氣漸蘇完,將於數日後,辭朝退歸,而給馬之命,又出格外,臣不勝惶恐隕越,敢煩祈叩。伏願聖慈,特命還收,以安微分,以穆師言。仍竊伏念,臣以無所肖似,濫蒙睿眷,凡所以撫存寵異之者,實非愚臣凡陋所克堪當。古之人臣,有以言事君者,玆仍辭退之日,敢效款款之愚,如使臣言,萬一有槪於聖心,則臣雖退顚丘壑,與有榮矣,如其闊疏迂遠,不適於用,則久留臣無爲也。唯殿下,留神裁擇焉。臣聞民依於國,國依於民,故書曰民惟邦本,本固邦寧。陸贄之告其君曰,民者,邦之本,財者,民之心,其心傷,則其本傷,其本傷,則枝幹凋瘁,而根柢蹶拔矣。推此言之,有國者之所以勤恤民隱,慰悅其心者,其可一日少緩乎?是故,古之人君,莫不以審察民情,同其好惡,爲急先之務。乃者水旱風霜,略無寧歲,而惟此十年之內,重以奸凶竊命,國事民隱,置之度外,下情壅於上聞,上澤闕於下布,使殿下赤子,囂然喪其樂生之心,幸今天日重明,百度維新,于時厥庶民,忻忻然若更生,咸願少須臾無死,沐膏澤而歌太平矣。一自改紀以來,荏苒踰半載,政令施措之間,殊未有以大慰民心,閭巷之間,未免歎息愁恨之聲,臣竊私心惜之。方今民勢,比如傷寒大病之餘,筋骸氣血,未盡完復,正當節宣將護,以復其舊,若遂以爲暫愈,而不復致其調攝之功,則勞復之症,勢所必至。況復今年農事,畿甸近處,雖或稍豐,而八路之內,雨澤不均,被災者居多,臣以耳目之所覩記,亦不下什四五矣。今若見其尙能撐柱門戶,遽加一切催理之法,舊逋未盡,新稅又起,則斯人凜凜,必有狼顧之憂。若以此時,渙散德音,布告諸路守臣,加意撫綏,各邑被災之處,從實給災,緩軍布剝椎之徵,其可貸者貸之,優民稅刻期之催,其可減者可減之,申命各司,省浮費切財用,凡可以慰悅民心者,靡所不用其極,務從實惠,不事虛文,則彼含生負氣之類,孰不歡忭欣躍,而有親上死君之心乎?臣以草野疎逖之賤,其於國家經費,固有所不敢妄議者,然竊嘗聞之,先聖論爲邦,以節用爲愛民之本,朱子告時君,以寬租弛欠,爲慰悅民心,感召和氣之道,故頃於面對之日,曾已略陳其槪,而愚衷耿耿,終有所不能自已者,故敢復冒昧陳達,伏願聖慈,垂仁財幸焉。臣聞司馬法曰天下雖安,忘戰必危,是故,書戒克詰戎兵,易著弧矢禦暴,皆所以安不忘危,存不忘亡之意也。雖然,其安定和輯,禁暴止亂之責,皆繫於將,易曰,師貞丈人吉,孫子有言曰,將者,國之輔也,輔周則國必興,輔隙則國必亡,豈不信然乎?方今國家,雖無朝夕之警,然上則垂象差忒,咎徵屢見,下則人心波蕩,怨咀方興,安知不測之禍,伏於冥冥之中而莫之知也?況聞兩湖之間,盜賊有可憂之端,彼雖不過爲鼠竊狗偸,不足深慮,然兩湖,常海寇出沒之處,或有乘時煽動之機,則亦不可不慮也。今日將帥之臣,如京師二大將,畿輔兩鎭之帥,亦可謂得人,然至於諸路受弓鉞之寄者,未知其果何如也。伏願殿下,申命備局,特爲審察,而嚴加黜陟,要皆以忠順剛明處之,以遏未萌之禍,而可爲緩急之需,臣仍竊念帥臣之爲國家輕重如此,若不得其人而任之,則其僨敗顚蹶之患,可勝言哉?如欲盡其才而賴其力,必須豫先敎戒,使知親君死長之義,兵謀師律之要然後,可以責其效而致其用也。臣久留京邸,接見武臣,非止一二,其間豈無好身手善談說,媚悅人耳目者?但其所志,不過結托權倖之門,以濟其營私肥己之計,朝夕之間,逐逐營營,只在鑽硏媒進之孔穴,窺覘請托之蹊徑而已。未嘗見一夫慨然爲國家輸忠效節,建功敵慨之意,今日之爲閫帥鎭將者,皆從此輩中出,其誰肯盡心力於國事軍謀,以無負國家任使之意哉?雖然,此非獨渠等之罪,國家之所以導之者,亦未盡其道耳。今欲變而通之,猝難爲計,然且就出身中,沈於下僚者言之,亦不無才後之人,每當都試朔試之際,主將不但以藝取,或詩以古今事變,或難以兵家得失,其有通曉兵書,習於安營布陣之法,金鼓旌旗之用者,特爲啓請,補官以褒賞之。至於武臣入侍,亦宜使之前對,叩之以籌邊禦敵之策,訓兵勵士之規,視其能否,施之貶降陞擢,則人人各自矜奮,必將極意問學,盡心硏究,漸有開發之益,必不爲舊日吳下阿蒙,其於緩急之用,所輔亦不細。臣以腐儒,妄論兵事,罪合萬死,愚衷所激,言不知裁,惟聖明留神財擇焉。臣聞爲治之要,莫先於得賢才,而欲得賢才,又不過敎之有法,養之有素而已。古者司徒,典樂之官,德行道藝之科,皆所以成人才而厚風俗,濟世務而興太平也。下至兩漢,選擧之目,猶且先其實而後其文,必以敬長上,順鄕里,肅政敎,出入不悖所聞爲稱首,魏晉有九品中正之法,而猶爲近之。隋唐以來,專以文詞取人,而竟爲無用之空言,適足以破壞人心術而已,則風俗之衰陋,人才之膚末,職此之由,而歷代因循,無能改之,積至于今,流弊已極,其勢誠若不可不變者,而如欲變之,又有不可以歲月期者,中間不無留意於改絃易轍,而終亦莫之行者,豈不以更張無漸,責效太速故耶?臣竊嘗因此,而私自反覆於心,以爲如欲因時制宜,漸合乎先王之舊,而爲今之施措之宜,則似若猶有可得以言者,蓋今之擧法,有式年增廣焉,有庭試焉,而司馬解額之數,多至數百千人,斯已無不足矣。其間又有陞補學製都會之法焉。不但名目太多,益啓奔競之習,至於都會之規,則盛夏敦赩之時,聚集多士,淹延旬望,妨農害政,莫此爲甚。臣竊以爲,式年諸科,其來已久,今雖不可輕議,乃若陞補都會之類,可且一切罷之,就其額數,更定科條,上自卿大夫之胄,下至士庶人之子,其有篤志好學,才良行修者,專委州縣,從實推訪,略如古之所謂賢良方正,孝廉文學,茂材異等之規,以歲終或立秋後,縣升之州,州升之巡營,以心經·近思錄·朱子節要等書,發問疑義,擇其通一書以上者,以之萃於京師,撥入太學近齋別舍,豐其廩餼,免其課製,如五經·子思等書,皆令敦復淹貫,要以明體適用爲主,旣又推擇其學術醇正,德業充滿,可以爲人師表者,使主敎導,以時詢考,而次第節目,稍倣程子學校之議,要在酌古宜今,可底於用,申嚴保明之法,其有學荒行虧,與擧薦不以實者,竝薦主而議罰,其有經行修明,才識通達,可以差充職事者,第其上下,而以次升用,俟其觀化而從之者衆,漸廣額數,遞損科制,有如朱夫子貢擧之議,則庶幾士知實行之可貴,而不專事空言,人務自修,而不求僥倖,風俗可得以美,人才可得以盛,其如只取章句訓誥之習,駢驪雕刻之巧,不過爲文具而已者,不有間乎?惟我祖宗培植之化,實有非後世所可及者,而自頃以來,摧沮銷鑠之餘,人才風俗,日漸澆漓,似若無復可爲者然,草澤之間,亦豈無慕古願學之士,而率皆汨沒科臼,鮮有能成其志者,豈盡其才之罪耶?特上之人,未有以導迪之耳。乃者主上殿下,維新景命,加意典學,況又元子誕降,睿性夙成,將非久入學,臣誠願及此時,改紀定制,如上所陳,亟斥如臣之薄劣無行能者,博選周行,旁求巖穴,以充司業·祭酒之任等,而考勤慢而責實效,則風行草偃,上好下從,庶幾有鼓舞振作之機,而陶鑄思皇之美,以爲貽謀燕翼之具者,未必不在於此,惟聖明留意焉。臣受恩感激,無路報效,今當遠離,冒進狂言,伏願聖明,諒其愚而恕其罪。臣無任激切祈懇之至。啓下備邊司。燼餘
上在昌德宮。停常參·經筵。
辰時,日暈。申時,日暈。夜二更三更月暈。四更天氣淸明,星河可辨,而前日南方白氣,消滅不現。五更月有重暈,內暈有兩珥,暈上有背,色內赤外靑。
姜鋧啓曰,十四日國忌齋戒,十五日正日,十六日啓覆,此三日視事,頉稟。傳曰,知道。
吳始萬啓曰,備邊司郞廳來言,今日賓廳坐起日次,而領議政,呈辭,左議政身病陳箚,右議政家有拘忌之疾,不得開坐云矣,敢啓。傳曰,知道。
李萬元啓曰,吏曹郞廳來言,守令有闕,政事,取稟。傳曰,過國忌後爲之。
藥房提調臣閔宗道,副提調臣姜鋧啓曰,數日來,寒事甚緊,伏不審聖體,若何,失音之候,亦已快愈否乎?孝思殿望祭,只隔一日,當此嚴寒,冒夜將事,恐不無添傷之患,勉抑至情,許令攝行,恐合愼疾之道,臣等不勝憂慮之至,敢來問安,竝此仰稟。傳曰,知道。無事。失音之候,今已快愈矣。莫重享祀,每令攝行,揆以情禮,實爲未安,卿等勿以爲慮。
藥房再啓曰,臣等,卽伏承聖批,以莫重享祀,每每攝行,揆以情禮,實爲未安爲敎,臣等不勝悶慮之至。失音之候,雖似差愈,當此嚴寒,冒夜將事,則添傷之患,理所必至,況前頭啓覆已迫,郊迎亦且不遠,益加調攝,實合愼疾之道,帝王之孝,不在於親祀小節,更加三思,抑情攝行,千萬幸甚。臣等待罪保護之地,區區所懷,敢此仰達。答曰,卿等之請至此,當勉從焉。
吳始萬,以都摠府言啓曰,今日入直軍士中日試射,請出標信。傳曰,知道。
又以摠戎廳言啓曰,本廳再運壯抄三哨,牙兵一哨,昨日上來逢點矣。壯抄軍則廣智營,牙兵則本營,與初運軍兵,今十五日依前例替代,輪廻入直之意,敢啓。傳曰,知道。
朴鎭圭啓曰,同副承旨權歆,聞其兒息病重,蒼黃出去矣。卽者以其兒息所患,明是拘忌之疾,不敢出入近密之地,陳疏到闕外,原疏不得捧入,而出納多事之地,不可久曠,且啓覆已迫,合有變通之道,何以爲之?敢稟。傳曰,今姑改差,口傳差出。
李萬元,以吏曹言啓曰,新除授文義縣令睦林重呈狀內,落馬重傷,左脚違骨,達夜叫痛,不省人事,以此病勢,斷無赴任之望,入啓處置云。病勢果重,差復未易,則遠地夫馬留滯有弊,亦甚可慮,不可等待其差病赴任,文義縣令睦林重,依近例罷黜,何如?傳曰,允。
吏曹口傳政事,以金聲久爲承旨。
李萬元,以內醫院官員,以都提調意啓曰,進鍼監造醫官權聖徵,令內局考例,稟旨論賞事,命下矣。缺甲寅六月,藥房提調,以鍼醫鄭思玄造鍼進御,品極精妙,事雖微細,似當酬勞之意陳達,則與工匠有異缺可也爲敎。又於丙寅正月,進上鍼監造醫官白光璘六品遷轉事承傳,而光璘則以治腫敎授,時在參下,故有六品陞出之敎。今此聖徵,則雖付軍職,此是參下祿遞缺時任敎授者有異,何以爲之?敢稟。傳曰,雖缺者有間,陞出六品,可也。
大司憲李玄逸,行大司諫鄭維岳,執義金聲久,掌令南垕,正言成任啓曰,請閔鼎重按律處斷事。見上答曰,勿煩。
大司憲李玄逸,執義金聲久,掌令南垕啓曰,請金宇成更爲拿致鉤問,請還收金起門減死定配之命。見上答曰,勿煩。以上燼餘
上在昌德宮。停常參·經筵。
申時,日暈兩珥,暈上有背,色內赤外靑。夜二更,月暈,流星出天中淡雲間,入巽方天際,狀如鉢,尾長三四尺許色赤。
藥房啓曰,伏聞昨日入侍醫官之言,元子症患復發,旋卽鎭定,雖極喜幸,自上必致驚動,不勝仰慮之至。夜間聖體,若何,元子氣候寢睡,亦復何如?敢來問安。答曰,知道。別無所傷,元子氣候,當待日晩,詳言于醫官矣。
藥房,以承傳色口傳啓曰,元子症候,前後累次復發,其爲驚慮之心,不可勝達。卽者忠州牧使李國憲上來,與鄭維岳等及御醫數人,診視元子神色,以爲議藥,何如?答曰,日候甚寒,其處且狹,提調則不必入侍,只令鄭維岳·李國憲與諸醫入診,可也。
再啓曰,伏聞入侍提調柳命賢及鄭維岳·李國憲及諸醫所傳之言,因與商議,則皆以爲,元子驚氣,雖已鎭定,神色稍異常時,且有微靑之暈,大抵驚氣,痰火爲主,而色帶微靑,似挾肝風,卽今豫防之道,不可不以降痰火鎭肝風爲務,而峻利之藥,亦難輕用於血氣脆弱之時,姑以淡薄荷湯,或蜜水調用鎭驚丸一日二丸,以爲觀勢更議之地,何如?答曰,依啓。以上朝報
摠戎廳啓曰,本廳壯抄軍·牙兵,旣已逢點整頓矣。兩色新舊軍兵,明日露梁敎場聚會操鍊後,舊軍放送,而廣智營入直壯抄軍,依前例除標信出用之意,敢啓。傳曰,知道。摠戎廳謄錄
上在昌德宮。停常參·經筵。
夜二更,流星出北河星下,入柳星上,狀如拳,尾長二三尺許,色赤。三更月暈。
望祭後,大殿,藥房問安。答曰,罔極。
持平金一夔上疏。大槪,霜臺新命,出於意外,揆以才分,決難承當,跋涉之餘,賤疾添劇,僵臥叫苦,無路祗肅,伏乞亟許鐫改。且有沿路所聞,敢此附陳,冀蒙採納事。入啓。答曰,省疏具悉。疏辭,令廟堂稟處,爾其勿辭察職。以上朝報
迎接都監啓曰,卽見遠接使狀啓,則勅使差備譯官及義州府軍官·譯學等,以問候事,入送金石山回告內,勅使,今十一日出宿金石山,明日巳時,當爲渡江,而通官等言內,今番勅行,則因皇帝命,京外宴享,竝令減除,回還時,一體減除,旣除宴享,則迎慰使不必留待,勿爲仍留,卽爲上去之意,知委各站云。京外宴享,皆許減除,則除弊不貲,誠爲多幸,而在我之道,不可無致謝之擧,自前如此之時,別遣問安使,致謝於中路,而不必別爲差送,以貽廚傳之弊,定爲迎慰使,仍留平壤,等待勅行,措辭致謝之意,令政院急速擧行,何如?傳曰,允。迎接都監謄錄
上在昌德宮。停常參·經筵。
辰時,日暈。巳時午時,日暈兩珥。未時,日暈。夜一更二更月暈,有霧氣,南方白氣,消滅已久。四更五更陰雲蔽天,不得更候。
下直,吉州牧使柳榰,文川郡守韓瑄。
金聲久啓曰,明日常參·經筵,取稟。傳曰,停。
吳始萬,以都摠府言啓曰,今日入直軍士中日習射,請出標信。傳曰,知道。
朴鎭圭啓曰,今日爲政事命下,而都承旨柳命賢病未仕進,右承旨姜鋧式暇,吏批政廳,無當進之員,何承旨進去乎?敢稟。傳曰,左承旨進去。
傳于吳始萬曰,今下弓矢,波知僉使柳星昌處給送。
備忘記,傳于金聲久曰,積雪驗豐熟,而冬序已半,尙靳三白,秋耕牟麥,必多凍傷,嗣歲之憂,有不可勝言,祈雪祭,令該曹考例擧行。
傳曰,果川縣監,今日政差出。
有政。吏批,判書李觀徵進,參判權愈病,參議沈檀進,左承旨朴鎭圭進。兵批,判書閔黯,備局坐起進,參判李鏶病,參議金進,參知姜銑式暇,左副承旨吳始萬進。以李允修爲執義,金澍爲修撰,申翼相爲禮曹參判,任弘亮爲順天府使,李允文爲永川郡守,姜世輔爲文義縣令,許玷爲平丘察訪,白良輔爲監察,楊憲奭爲軍器僉正,申命任爲長興縣監,權萬濟爲直講,吳挺緯爲瓦署提調,權愈爲校書提調,金千鎰爲禮賓正,宋道涵爲果川縣監,李奎齡·權歆·劉椀·金廷說·張萬朔爲副護軍,李日翼·權萬濟爲副司果。
吏批啓曰,通禮院左通禮李煿,承文院校檢崔弘甸,俱以病不得行公,改差,何如?傳曰,允。
傳于金聲久曰,前後箚單之批,近侍別諭之行,屢示勤懇之意,而誠有所未孚,禮有所未盡,巽辭愈懇,造朝迫然,益用慙靦,無以爲喩。當此時勢艱虞,客行迫近,廊廟多事,僚相獨賢之日,決不可一向引入,恝視國事也,明矣。況卿所患,將攝已久,神相所相,昔疾宜瘳,卿其須體至意,亟斷來章,速出論道,毋孤企望。仍傳曰,遣承旨傳諭。
金聲久啓曰,臣承命,往諭于領議政權大運,則以爲,無狀小臣,得此難醫之疾,虛紆恩禮,罪積逋慢,措躬無地,求死不得。頃當元子欠安,聖心驚動之日,群下憂遑,奔走起居,臣獨偃臥私室,若不聞知者然,人臣分義,豈容如是?雖緣病劇,實合萬誅,不意茲者,聖度寬容,郵罰不加,恩數反隆,承宣降臨,天語懇至,臣誠惶泣悶蹙,不知所以爲計。今臣病勢,一向危篤,實無自力趨朝之望,神昏氣乏,倉卒之際,又不能盡暴其情悃,謹當以一箚,仰達云矣,敢啓。傳曰,知道。
又以禮曹言啓曰,祈雪祭,令該曹考例擧行事,傳敎矣。祈雪祭,依前例宗廟·社稷·北郊,別遣重臣,不卜日,來十九日設行之意,分付,何如?傳曰,允。
又以弘文館言啓曰,本館下番行公之員,只有副修撰李麟徵,獨爲入直矣。猝得寒疾,症勢危重,而無他推移之員,以上番姑降,事甚苟簡,副修撰金邦杰,昨已來到城外,金邦杰及今日政新除授修撰,竝卽牌招察任,何如?傳曰,允。
又以禮曹言啓曰,今此勅使,旣以贈諡頒詔事出來云,迎詔翌日,當有仁政殿權停例頒敎之擧,應行節目,依前例磨鍊擧行,何如?傳曰,允。
又以迎接都監言啓曰,卽見遠接使上送路程記,則勅行,今月十三日自義州離發,今二十五日當入京云,而禮曺所擇吉日,二十五日亦吉,以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
吳始萬,以兵曹言啓曰,今十一月十五日,學生崔壽蔓稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金光進,常時不能禁斷雜人,以致闌入,極爲非矣,推考,何如?傳曰,允。
金聲久啓曰,以別兼春秋柳世鳴·南致熏等上疏,令政院稟處事,命下矣。臣取考本院日記,則春間,仍致熏等之陳疏,自本院,請令春秋館郞廳,就議於領·監事,則皆以爲,史局事體,果爲嚴重,更以無故之人,啓下議薦云,故其時,旣以此稟處,蒙允矣。今此世鳴等所引之嫌,乃是一事,而乃有春間已行之例,則今不可勤令議薦,世鳴等別兼春秋,姑爲改差,以無故人口傳差下,使之議薦,何如?傳曰,允。
吏曹口傳政事,以沈季良·李玄祚爲別兼春秋。
大司憲李玄逸,掌令南垕啓曰,請金宇成事。金起門事。竝見上答曰,勿煩。
答知義禁尹趾完疏曰,省疏具悉。朝家旣已區別處分矣。卿其勿辭,斯速乘馹上來察職。元疏缺
答別兼春秋柳世鳴·南致熏疏曰,省疏具悉。疏辭,令政院稟處。元疏缺
全羅道幼學柳䆃等疏曰,伏以,人臣遇難,以身徇國者,必盡褒崇之典,以著表章之道者,何哉?蓋所以植彝倫扶世道,勵臣子盡事君之道也。往在壬辰之變,列郡瓦解,大駕西幸,而無一人赴難者,獨參議臣高敬命,在家聞變,首倡義旅,誓以勤王,不幸兵潰而死,其子竝幕士二人及焉,其一,學諭臣柳彭老,其一,卽儒生臣安瑛也。當敬命爲賊所圍也,瑛馳入陣中,脫所乘馬,以與敬命,徒步而隨,敬命勸避,瑛乃曰,當與竝命,何忍相捨?竟與敬命,同死於賊,此其節義,卽安杲卿之袁履謙也。事載續三綱行實,曁天朝參軍呂應鍾所記曰,一戰而忠臣·孝子·烈士俱焉,士卽安瑛也。事聞宣廟震悼嘉尙,命贈敬命禮曹判書,彭老司諫,瑛掌樂僉正,特旌門閭矣。其後,彭老因其子陳達,更贈承旨,國家褒忠之典,於斯至矣。獨於瑛,加贈之典,尙闕焉者,實因子孫漸孱,後嗣淩替,呼籲之無路也。以瑛之慷慨奮義,捐軀矢石,與彭老無異,而贈秩崇卑,反有不同,則非國家表顯三臣之本意,而瑛之精魂,必不能無憾於重泉矣。此所以湖南有識之士,莫不激慨,而臣等千里裹足,齊籲象魏,不能已者也。伏乞殿下,特贈安瑛顯爵,與彭老比,則非但多士之願,抑國家勸勵忠義之道也。臣等無任激切屛營之至。啓下禮曹。
持平金一夔疏曰,伏以,臣本庸魯,猥蒙洪造,霜臺新命,出於夢寐之外,臣誠惶隕,罔知攸措。伏乞聖慈,特賜鐫改,以重名器,不勝幸甚。臣有區區所懷,玆敢仰瀆,伏惟聖明裁處焉。臣竊伏見,北路一帶,異於他道,土地磽瘠,生理蕭條,生民之樂業安居者,絶無僅有,流散逃移,前後相屬,故朝家旣已嚴立科條,一切刷還,而且又薄其稅斂,省其身役,輸給木綿襦衣,以濟其貧寒,猶慮保存之難也。自儒品土官以下,至於人吏·驛卒·官奴婢·使令之類,皆爲定給雇工,以爲相依安保之地,其軫恤生民之意,可謂至矣。今聞諸般雇工,一切充定於禁保,每年收捧價布二疋云,朝家處置,臣未知其如何,而民間騷然,怨聲載路,誠非細故也。況北路之人,元無京役充定之規,而到今創開,重貽無窮之弊,則蔀屋愁恨怨聲,勢所必至,雖以朝家之撫恤備至,徭役輕省,而閭落之蕭條,生業之凋殘,猶萬不及於他道,矧又重之以無前之役以困弊之,則瑣尾流移之患,將何所底止耶?且雇工之法,本無私賤定給之事,而惟以良丁充給,故擧皆欲依入作之流,而仰給元戶者也。猝當煩重之役,必無安頓之勢,逃散之後,將徵於元戶,元戶不支,將及於隣族,隣族亦何能堪當,而安其居樂其生耶?若然則將擧北路之民,而俱有不保之患,豈不大可憂耶?此不惟臣在北路,備諳物情,及臣承召上來之時,沿路呼訴,在在屯聚,民情大可見,小人誠難保。伏願聖明,特詢廊廟,從長變通,亟收雇工充定之令,以安北路凋瘵之民,千萬幸甚。啓下備邊司。
行大司諫鄭維岳疏曰,伏以,北使之時,則臣不得在三司侍從之職,已有前例,臣於日昨,援例陳疏乞遞,伏蒙恩諭,與同僚推移察直,臣誠感激惶隕,雖臣私情萬分切迫,不敢復煩供辭,姑爲黽勉察職矣。今則彼人入京,只隔數日,郊外陪從,則雖或與僚員推移,而三司長官,與他閑漫庶官不同,彼旣入京之後,仍在職次,揆以私情與公議,終有所未安。伏乞聖慈,俯察微懇,亟賜恩遞,千萬幸甚。臣迫於情勢,不得不再瀆宸嚴,死罪死罪,臣於乞遞之章,不宜更陳他說,而臣竊伏聞,近因大司憲李玄逸所達,有吳挺昌妻與子婦旌表事,稟處事,此實聖朝之盛典。庚獄時,趙䃏之妻金氏,自䃏之死,不飮勺水,晝夜號哭,絶吭而死。䃏子挺時妻李氏,聞其夫誣服,卽自刎而死。挺晩之妻丁氏,其夫以緣坐死,斂其夫屍之後,與姑訣別,而其夜自縊而死。此三人義烈無讓於吳家婦人,朝廷旌表之道,宜無異同,故臣敢冒陳達,伏惟聖明,令該曹一體稟處焉。啓下禮曹。已上燼餘
上在昌德宮。停常參·經筵。
巳時午時,日暈。夜四更,天氣淸明,而前日南方白氣,永無形體,終不得看候。
下直,豐基郡守兪命雄。
金聲久啓曰,明日常參·經筵,取稟。傳曰,停。
又啓曰,來二十一日輪對日次,而啓覆相値,頉稟。傳曰,知道。
朴鎭圭啓曰,今此出來勅使,開城府迎慰使,何承旨進去乎?敢稟。傳曰,左承旨進去。
又啓曰,行都承旨柳命賢,身病頗重,右承旨姜鋧,以式暇,竝不仕進,出納之際,事甚苟簡,右副承旨李萬元,卽爲牌招,何如?傳曰,允。
金聲久,以吏曹言啓曰,新除授果川縣監宋道涵爲監察時,受由於政院,旣以歸家,昨日政,該曹不知下鄕,備擬受點矣。今者勅行不久,入京出站等事,殊甚窘急,不可等待其上來,宋道涵改差,其代卽爲口傳差出,催促赴任,何如?傳曰,允。
吏曹口傳政事,以鄭洙爲果川縣監。
金聲久啓曰,因傳敎,祈雪祭以二十九日設行事,自該曹啓稟蒙允,而非但今朝已得小雪,前頭冬節,尙留餘日,姑爲觀勢退行,似合事宜,敢此仰稟。傳曰,依爲之。
傳于李萬元曰,今番守禦廳鳥銃打造時監董官,令該曹考例稟處事,分付。
大司憲李玄逸,掌令南垕啓曰,請金宇成事。金起門事。竝見上答曰,勿煩。新除授執義李允修,以問禮事西下,請斯速乘馹上來事,下諭。答曰,竣事後,自當上來,姑勿下諭。
答領議政權大運箚曰,省箚具悉卿懇。予意已悉,卿辭愈懇,此無非平日情志未孚之致,只增愧恧,寧欲無言。噫,卿之微恙,縱出積月勞瘁之餘,十載風霜,鬢髮不衰,精力尙旺,此殆天所以輔予小子,欲成治化也。推此言之,朝野之想望爲如何,進退之關係汚隆爲如何,而以卿碩德弘量,盍念鞠躬盡瘁之義,捨予恝視,若是邁邁耶?予於此,不能無慨然于中也。玆遣近侍,宣告至意,卿其須體前後之旨,亟斷巽辭之章,速出論道,弘濟時艱。仍傳于吳始萬曰,遣承旨傳諭。
朴鎭圭啓曰,臣承命,往諭于領議政權大運,則以爲,臣賤疾沈苦,實有所不可自力者,進章乞免,蓋出於萬不獲已,而日月之明,猶有所未燭,前後恩眷,愈往愈隆,臣誠懍恐躑躅,罔知所措。臣欲更陳血懇,則分義至嚴,有難一向偃蹇,欲出而應命,則病勢如此,數日之內,無計起動,臣之情勢,可謂萬萬窮蹙矣。今若小賜優暇,更得調治,若有一分强疾之勢,則臣豈敢爲終始謾命之臣哉?伏地涕泣,不知所達云矣,敢啓。傳曰,知道。以上燼餘
上在昌德宮。停常參·經筵。
初昏,流星出五車星下,入艮方天際,狀如斗,尾長五六尺許,色赤,光照地。夜二更,月犯軒轅南第二星。
金聲久啓曰,明日常參·經筵,取稟。傳曰,停。又啓曰,卽者江華府留守鄭樸白氣測侯事狀啓到院,而多有油染處,殊無敬謹之意,請推考。傳曰,允。
傳曰,大司憲李玄逸留待。
金聲久,以司饔院官員,以檢擧提調意啓曰,今此勅行入京日,仁政殿受勅行禮後,茶禮等事,令該司依例磨鍊擧行之意,自該曹入啓蒙允矣。本院,依前例宴享廳稱號,茶禮果盤所入素膳肉膳,依乙丑年例磨鍊取用,應行諸事,亦依謄錄,令各該司擧行,而茶禮習儀,則依近例,仁政殿迎勅習儀日,因爲兼行,何如?傳曰,允。
行大司諫鄭維岳疏曰,伏以,臣北使之渡江,已屢日矣,入京,亦不遠矣。自前如此之時,則臣例不得仍在於三司侍從之列,況今僚員不備,又無推移之勢,伏乞依例許遞,以伸至情,千萬幸甚。答曰,省疏具悉。在京僚員中,自可推移,卿其勿辭察職。
以黃海監司,平安道三和船人內奴檢山等四名渰死事,狀啓,傳曰,渰死人等,令本道恤典擧行。
金聲久,以觀象監官員,以提調意啓曰,南方白氣,消滅已久,南山及江華測候,當卽停罷,而別令測候,事體重大,故姑爲遲待矣。今則本監及南山測候,皆以爲,南方白氣,永無形體云,南山·江華測候,竝令停罷,何如?傳曰,允。
又以迎接都監言啓曰,今此勅使時,一路迎餞宴及京中宴享,雖因皇帝命,竝皆停止,而在我饗客之道,京中七宴,一切停罷,事涉埋沒,入京後,宰臣一次宴,似當請行,而在前如此之時,亦有一番請宴之擧,敢此仰稟。傳曰,依爲之。
吳始萬,以兵曹言啓曰,今日宣傳官·武臣兼宣傳官·各廳將官等朔試射時,武監兼宣傳官李弼煥,訓鍊都監哨官金得輝等不中,御營廳哨官李宇明,未滿四中,竝依例汰去,何如?傳曰,依啓。李弼煥·金得輝等,身爲武士,十巡全不得中,其常時抛棄弓馬之狀,據此可知,誠可寒心,竝罷職,以懲他人。
以江華府留守,以束伍金唜立等燒死事,狀啓,傳于金聲久曰,燒死人等,令本府恤典擧行。
大司憲李玄逸,掌令南垕,正言成任啓曰,請碧潼圍籬罪人閔鼎重按律處斷。見上答曰,不允。
大司憲李玄逸,掌令南垕啓曰,請金宇成更爲拿致鉤問。還收金起門減死定配之命。竝見上答曰,勿煩。
傳于金聲久曰,大司憲李玄逸,引見。
午時,上御熙政堂。大司憲李玄逸,左副承旨吳始萬,假注書洪重鉉,記事官蔡獻徵·金夏世入侍。玄逸進曰,小臣只緣情理之切迫,敢陳請由之私悃,自上特許恩暇,將欲辭退之際,兒子痘症甚重,不忍棄去,至今留滯,兒病回蘇之後,臣之歸期,一日是急,而伏聞元子未寧之候,分義所在,不敢請退。卽今元子氣候,雖已復常,而客使之行,又爲迫近,在職之臣,固難辭退,而緣臣私情,今日辭朝,惶悚之忱,不能自已。上曰,卿之造朝匪久,遽爾請由,予甚缺然,而遷窆大事,有異焚黃,一向挽止,心有未安,故予姑勉從焉。當此隆寒,道途且遠,行役之際,不無損傷,予庸慮念,幸速完大事,趁卽還朝,以副思想之懷。玄逸曰,臣待罪言職,殆將數月,中間以拘忌之疾,未得供仕,魯莽賤品,不稱其職,居常懍恐,撫躬慙愧,今當辭陛之時,臣敢畢陳所懷焉。閔鼎重通天之罪,貫盈之惡,自上洞燭其情狀,殿下旣以按律重大,更爲思量爲敎矣。臺臣爭執,厥後逾月,而尙不允從,臣未知抑何故也。罪或可恕,則雖匹夫之漸,斷不可輕易按律,而旣有難貸之罪,則豈可以曾爲大臣,而有所容貸於其間乎?朝野皆知其可殺,則豈今日大臣,獨不知其可殺乎?竊惟大臣之意,欲務從寬厚,導殿下以好生之德,而臣意則竊不然也。昔宋之章惇·蔡確之罪,皆曰可殺,而范純仁輩,猶欲宥之,故朱子曰,范純仁之言,雖似謹厚,而靖康之禍,未必不由於此,此豈非今日之所當戒者哉?自古奸凶輩禍人國家者,若不伏法,終至假息,則其流之害,終至於國不爲國,可不痛哉?鼎重之罪,不下於時烈·壽恒,而獨於鼎重,有所容貸,務從寬厚者,臣實未解也。竊觀臺閣之臣,不欲盡言,多失體貌,致令首惡之賊,尙稽天誅,以至人心陷溺,國事日非,臣切憂之。上曰,鼎重罪惡,予所洞知,而大臣之言,亦不無意見,故予姑持難耳。玄逸曰,大臣所論,雖或謹厚,而莫如自上快賜乾斷,亟從公論也。始萬曰,臣於囊日賓廳引見時,略陳所懷,而今日入侍,復有區區之懷,敢此仰達矣。鼎重罪狀,聖鑑旣已洞燭,而共公之論,尙未蒙允,人情之抑鬱,愈久愈切,而王法不嚴,天誅尙稽,奸兇餘黨,窺覘上心,將來之慮,有不可勝言矣。莫如快從公議,謝賜兪音也。上曰,憲長及承旨所見,旣同予意,豈不知鼎重之罪狀也?當初持難,非予有意而然也,亦不以臺論爲非也。玄逸曰,古之人臣,或有牽裾而諫者,或有流血而爭者,今日之事,雖異於古,不得其言則去,古有行之者,臣待罪言職,已多日矣,而今此大論,終未蒙允,則如臣無似,亦不敢强顔帶職,亟命遞臣本職,幸甚幸甚。上曰,予不以卿等之言爲非而不聽也。大臣之言,不無所見,故予姑持難,豈以此事,決其去就耶?卿須速完大事,卽爲還朝,以慰日夕思想之望。玄逸曰,惟仁人,能好人惡人,鼎重之罪,雖使堯·舜當之,亦必深惡而痛絶之也。大臣所論雖出謹厚,而鼎重之罪,決不可容貸也。上曰,今卿縷縷陳達,予當思量處之。玄逸曰,臣聞治水,必自其源,祛草,必除其根,伏願殿下快施天討,以鎭群下之心,毋貽後日之悔。上曰,頃日筵中傳敎,非牢拒臺啓也。今聞卿言,討罪嚴矣,慮後深矣,予當體念焉。玄逸曰,生民休戚,係於守令,爲守令者,若以私忿殺人,則民何措其手足乎?前盈德縣令李志傑,一朝打殺申哥兄弟三人,蓋申哥祖墳,在於採銀之處,而採銀輩,掘其先山近處,爲其子孫者,欲保全其祖墳,禁斷其採銀,乃人之情也。而志傑,疑其納賂於土主之說,出於申哥,一朝打殺,以爲滅口之計,其爲情狀,尤極痛惡。今雖拿致禁府,而若不繩以重法,則實關後弊也。且李秀彦爲慶尙監司時,一日之內,殺金·張二人,今因渠輩上言,聖明亦必洞燭秀彦之罪狀矣。竝令分付該府,似當有重治之道矣。上曰,秀彦事,當觀本道査覈,以爲處之,而志傑罪狀,頃因申光烈元情,予已詳知,固欲重治,而卿言如此,予當體念焉。玄逸曰,忠穆公鄭逑書院,在於星州地,而以故參判金宇顒竝享焉。頃因左議政睦來善所啓,有賜額之擧矣。鄭逑與金宇顒,生竝一州,志同道合,俱遊於先正臣李滉之門,經學儒雅,爲一世所宗,而至於金宇顒,則出入經幄,裨益弘多,位躋亞卿,追贈正卿,而賜諡之典,尙今闕焉。實是斯文之欠事,敢此仰達矣。上曰,令該曹稟處。出擧條玄逸曰,故判書洪宇遠,歷事四朝,淸名直節,近古罕比,不幸奸黨所搆捏,十載竄謫,竟死荒裔,逮今日,旣令復官,繼以致祭,天恩之感激,爲如何哉?第贈諡之典,尙未擧行,此實朝家之欠典,故敢此陳達。上曰,分付該曹,稟處,可也。出擧條玄逸曰,故相臣吳始壽被誣冤死之狀,自上旣已洞燭,而凡諸冤死諸臣處,有別遣近侍致祭之擧,至於始壽,旣是大臣,事體自別,而伸雪之後,獨未蒙遣近侍致祭之恩,合有一體優異之典,故敢此仰達。上曰,頃者諸臣處,遣近侍致祭者,蓋爲議政追贈故也。至於始壽,伸枉復爵之後,旣已致祭,又無贈職之事,則今遣近侍,更爲致祭,未知何如。令該曹考例稟處。出擧條玄逸曰,崇奬節義,蓋扶世道之意,故自上未嘗不軫念于此,而當庚申誣獄之日,故判書吳挺昌之冤死也,其妻鄭氏與子婦柳氏,俱爲自死,誠可矜慘,至於柳氏,靑年喪夫,孝事舅姑,及至舅死,棺槨衣衾,皆自措治,斂其舅尸,然後與其姑,從容就死,其至行,人皆稱美,合有旌表之道,故敢此仰達。上曰,今聞所達之言,俱極可尙,令該曹稟處。出擧條玄逸曰,爲國之道,必以收用人才爲先,而夏間仍上敎,別薦人才,被薦之人,間或有除職者,而其中,尙多未及收用者,草野遺逸之歎,恐或有之。且前頭元子入學不遠,輔導之力,必在於人才豫得也。被薦中人,尤宜一一收用,故敢此仰遠。上曰,所達誠然,令該曹趁速調用,可也。玄逸退伏,始萬曰,臣有區區所懷,敢此仰達。今此儒臣之退去,自上特賜恩暇,榮及其先,其眷待之隆,體下之德,孰不欽仰?第當此人心波蕩,國勢艱虞之日,殿下之所倚毗,朝野之所想望,而遽爾辭陛,今若自上特命挽留,則其爲聖學之裨益,爲如何哉?上曰,當初請由之時,雖極缺然,而遷窆大事,異於焚黃,故予姑許之,而到今臨發之時,更爲挽止,則其體下之道,亦似未安,旣以趁速還朝之意,諭予至懇,而當待大事之克完,益篤誠禮,期於必致焉。以上燼餘
上在昌德宮。停常參·經筵。
李萬元啓曰,明日,迎勅習儀,明明日,啓覆相値,此兩日視事,頉稟。傳曰,知道。
又啓〈曰〉,大司憲李玄逸受由下鄕,執義李允修,持平李一台奉命在外,掌令南垕,持平金一夔呈辭,掌令丁時翰在外,今日監察茶時之意,敢啓。傳曰,知道。
藥房,以承傳色口傳啓曰,元子所患,數日平復,誠爲喜幸,而第此後或有復發之候,則不可不豫定當進之藥,故與鄭維岳·李玄紀·李國憲及前後診察御醫等齊會,各以所見,收議熟論,今日當列書以啓,而欲與鄭維岳·李玄紀·李國憲及御醫四人,仍爲入侍以達,敢此仰稟。傳曰,依啓。
下直,惠山僉使金振瀗。
備忘記,今下弓矢,惠山僉使金振瀗處給送。
吳始萬,以都摠府言啓曰,今日,入直軍士中日習射,請出標信。傳曰,知道。
李萬元,以義禁府言啓曰,前頭勅使在館時,三門把守假都事三員,令該曹趁卽差出,以爲習儀時調用之地,何如?傳曰,允。
姜鋧啓曰,勅使接見時問答說話,依前加減書入,而此外未盡措語,令廟堂豫爲定奪,以備睿覽,何如?傳曰,允。
金聲久,以兵曹言啓曰,今二十日,武臣賓廳講書日次,而迎勅習儀相値,不得爲之之意,敢啓。傳曰,知道。
金聲久,以兵曹言啓曰,當日出身白伊齊稱名人,自宣仁門入來,差備門外擊錚,極爲駭愕,令攸司囚禁治罪,同門守門將李英達,常時不能禁斷雜人,以致闌入,極爲非矣。推考,何如?傳曰,允。
答成均館生員李浹等疏曰,省疏具悉。爾等爲國家留賢之誠,予甚嘉尙。噫,儒賢造朝未久,浩然南歸,缺然願留之心,曷嘗少弛,而第念遷窆,異於焚黃,至情終難强拂,則今玆勉從,實出於不獲已也。初旣許暇,今玆啓行,而旋又還寢成命,亦有乖於體下之道,況昨日筵席,面諭至意,以儒賢憂愛之丹忱,決知不我遐棄矣。當待克完大事,益篤誠禮,期致左右焉。元疏缺
掌令丁時翰疏曰,伏以,臣鄕谷中無識一愚氓,濫蒙誤恩,驟除顯職,臣自知其決難冒進,瀝血陳懇,冀賜改正,而反荷溫批,諭臣以從速上來,臣誠惶窘踧踖,莫知置身之所也。臣聞君臣之義,無所逃於天地之間,而召而不至,邦有常刑。臣雖迷劣,亦稟秉彝,豈不知不俟駕不俟屨之爲恭,而自速於邦刑也哉?其所以一向煩祈而不知止者,誠以臣之於君,不但專以承命爲恭,而至於義所不可進,則有時而不敢進也。先正臣李滉之言曰,可進而進者,進爲恭,不可進而不進者,不進爲恭。如臣愚蠢,雖不敢妄擬於古人之出處,而若其不可進之義,則自知甚明,玆敢冒死更籲,惟聖明垂仁矜察焉。臣以世祿家子,本非高蹈者流,而少病失學,晩而無成,旣未得由科目而出身,又未能循資格而蔭仕,墮失家業,身爲農夫,在家在鄕,無一善狀,而徒竊王爵,猥膺召命,未知臣以何名,任然承當,而冒進於闕下也哉?況臣素不解文字,加以年迫七旬,昏憒益甚,少日途聽途說之文字,亦皆忘却,故辭疏倩人之罪,往年之疏,亦已首實,天鑑孔昭,想必洞燭其實狀,而今玆陞拜之命,又出意慮之外,或恐聖上萬機之餘,偶未覺察,而有此荐降之誤恩耶?臣竊伏念,用人得失,關係時運,而臺閣之職,責任尤重,正宜其難其愼,務得其人,而今使如臣之不識文字馬牛襟裾者,苟充其選,以致國體不尊,官方日紊,將至於虛僞之習,雜進之弊,莫可收拾,則微臣負釁,固不足恤,而貽累淸朝,莫此爲甚。雖然,此則直論臣不敢承當之事而已,若其疾病難任之狀,抑又甚焉。臣宿患心恙,又成痼疾,遍身烘熱,處處發瘡,內外交攻,心神錯亂,狂呼叫苦,救死不得,其勢必至於喪性而後已。雖欲不顧才分,冒昧趨謝,將此病軀,斷無自力之望,玆敢偃然退伏,以暴情勢,逋慢之罪,萬死難贖。伏乞天地父母,察臣情病俱無一分從仕之路,亟削臣職,使聖朝無虛授之譏,微物無失所之憾,不勝幸甚。答曰,省疏具悉。朝家之屢除憲職,意非偶然,而前後固辭至此,不其太過乎?宜遵前旨,安意勿辭,從速上來察職。
未時,藥房都提調·副提調請對引見時,上御熙政堂。都提調睦來善,副提調柳命賢,行大司諫鄭維岳,副護軍李玄紀,忠州牧使李國憲,假注書李頤晩,記事官蔡獻徵·金夏世,御醫金有鉉·崔聖任·權愉·崔有泰入侍。睦來善進曰,近日寒威漸極,聖體,若何?上曰,近日連爲無事。來善曰,元子氣候,亦何如?上曰,頃日鎭定之後,則連爲安過矣。來善曰,頃日屢次不安,其時憂慮,有不可盡達矣。近日則連爲安寧,誠不勝喜幸,而猶不無後慮,不可不熟講當用之藥,故臣等來會藥房,招集鄭維岳等三人及諸御醫,以所用丸藥及乳母所服湯藥仍用與否,及或用他藥之意,反覆論難,各以所見,收議列錄,書一單子,而又於末端,摠論以入,仍欲與諸臣,講定於榻前,故來詣請對矣。睿覽後下詢處,則問于鄭維岳及諸御醫,何如?上曰,承旨進前展讀。柳命賢,趨進展讀鄭維岳·李玄紀·李國憲所論及金有鉉·崔聖任·權愉·崔有泰·鄭有覺·金汝器·鄭斗俊·丁時梯·權萬斗等所論訖,仍曰,諸人意見,略有參差,故更爲商確,諸議歸一然後,摠論於收議之下矣。仍讀其摠論訖,又曰,諸人之議,大同小異,而猶恐自上有所未盡釋然者,更與反覆講定,則皆以崔〈聖〉任所論,爲是矣。上曰,百會穴,不可多灸之說,是矣,而切急之時,則亦不可不已,至於白狗糞汁,驚慉時,觀勢小小用之,此等救急之方,俱似不可已也。來善曰,百會穴及白狗糞汁,閭閻之人,亦多見效者云,而至重至敬之地,若非大段切急,則俱不可輕易試之矣。上曰,乳母所服藥,則依前劑入連用,似好矣。玄紀曰,百會穴,若或頻灸,則精神易致損傷。至敬之地,非如閭閻之人,則尤不可不愼重也。上曰,閭閻間小兒驚風,灸百會穴,而多有永差者云矣。玄紀曰,閭閻間小兒,不無因此見效者,而終不可輕易灸之,至於白狗糞汁,則係是不潔之藥,以此不安於心,而此則別無大段所妨。臣於去年染患時,多服此藥,而頗有其效。蓋此藥,乃是肝經熱者,故其效輒出。此雖醫方所無者,而小小進用,亦恐無妨矣。上曰,切急時則欲小小試用矣。維岳曰,百會穴,若至萬分切急,則或可灸二三壯,而血氣如水之時,如不至萬不得已,則決不可輕易灸,至於白狗糞汁,則小小進用,亦似無妨矣。命賢曰,醫者意也。臣雖專昧醫理,家兒多養小兒,而如白狗糞汁,則萬分切急然後,方可用。士夫家,亦因一時救急之計,過用冷藥,終必有害者居多。臣意則白狗糞,亦不可輕用也。來善曰,閭家之兒,多有此症。臣之一家中,亦有如此頻發者,而卽又鎭定,十歲後則自止矣。維岳曰,白狗糞汁,雖無所妨,亦不可輕用,必宜愼重,小小進用,似可矣。命賢曰,不至大段之時,則不宜灸百會矣。玄紀曰,頃日診視元子,則氣候神彩俱穩,意以爲驚氣必不更發矣。又至再次發作,雖極驚慮,而若以乳道用藥,又連用鎭驚丸,則此後不必更發矣。臣見家間小兒,亦多如此,而症情不至危急,則不必灸百會穴矣。維岳曰,抱龍丸,自是峻劑,故最禁多用矣。命賢曰,峻劑之藥,則不宜多用,而其功效,又不必勝於牛黃矣。上曰,閭閻間,多有用此見效者矣。來善曰,小兒無他食飮之節,只以乳爲主,而乳母,身體安穩,飮食平淡然後,其乳方好,且其所處房堗,若或過暖,而恒居於此,則氣自蒸鬱,其乳亦似不好,必使淡其飮食,安其身體,而溫堗之時,亦令適中似可矣。命賢曰,未寧則鎭驚丸及龍腦安神丸,隨症用之,至於小兒淸心丸,則有熱候時,小小用之似好,而乳母所服溫膽湯,則依前定奪連用之意,諸議亦已歸一矣。上曰,唯。來善曰,臣等來會閤門外聞之,則龍宮士人,才始入來云,而此人曾未經痘,當此痘患大熾之日,渠必以久留京邸爲憫,臣等罷出後,卽當招來,示以前後症情,仍以湯丸等藥當用與否,及渠之所見,詳細論難後,當爲更達,而出入闕內時,不可以儒衣儒冠往來。自前如此之人,例爲付軍職,冠帶常仕矣。今亦依例分付兵曹,使之付軍職,而留住間廩料,亦令該曹題給,何如?上曰,依爲之。出擧條命賢曰,李萬枝,未經痘疾,當此大熾之日,若或患痘,則實關死生,亦極可矜。一番招問後,使之留住郊外,遲待十餘日,以觀元子氣候,若數十日安過,則仍令下送,何如?上曰,唯。來善曰,忠州牧使李國憲,罔夜上來,留待亦至屢日,而已與諸人,各以所見,詳細論難,亦入於今日收議之中。旣已講定當用之藥,則當此秋務多事之時,遠邑守令瘝曠之弊,亦甚可慮,又無更問之事,今日罷出後,使之下去,何如?上曰,遠邑守令,不可久留,卽爲下送,可也。李國憲曰,諸臣皆達所見,臣不必疊床之說,而大槪小兒脾胃,嫩脆如花,不宜多用涼峻之劑。凡藥物,勿論湯丸,一倂姑止,似好矣。此不過一時偶感之症,則自當勿藥而自瘳。況臣於頃日,仰瞻元子,則岐嶷之質,自殊常人,實爲億萬年無疆之福。至於小小疾恙,非所可憂,亦不必以區區醫藥爲事也。來善曰,李國憲,頃日診視元子之後,所言如此,至以不足深慮爲語,而小兒脾胃嫩弱,切勿多用藥物,以傷胃氣云矣。命賢曰,頃者上敎以爲,痘患時,多進冷藥,以致火嗽云。況小兒胃氣嫩脆,則不宜多用藥物之說,甚爲近理。鎭定之後,則悔其過用冷峻之劑,而亦不可及,雖有目前之憂,若不至切急,則不必輕用藥物,李國憲所達之言,皆是矣。上曰,唯。此後則或用或不用,當隨時觀證爲之矣。來善曰,臣頃以先正臣鄭逑書院賜額事,陳達蒙允矣。臣精神昏茫,有所未盡之說,敢爲更達。其書院,竝享故參判金宇顒與鄭逑,道義相推許,德業相勉勵,負士林重望之人也。從享故參議李潤雨,從事鄭逑之門,積學勵行,孝友淸潔,參正禮說,有功師門之人也。賜額敎文中,其竝享從享之人,似當一體擧論其行蹟矣。命賢曰,旣是竝享從享之人,則兩人行蹟,似不可不一體擧論矣,上曰,敎文中,一體擧論事分付,可也。出擧條來善曰,此一款,頃日已出擧條中,添書以入乎?抑更出擧條乎?上曰,更出擧行條件,可也。上曰,鄭維岳等三人,曾前雖皆診脈,而只是病患時診視而已,平常時則皆未嘗診脈,使之各以次入診,可也。維岳趨進,診脈後退伏。命賢曰,咳嗽則今已快愈否乎?上曰,快愈矣。玄紀趨進,診脈後退伏,國憲趨進,診脈後退伏。維岳曰,脈候皆好,而肝經乍有熱候,胃經亦似有熱,此則無乃水刺進御不遠之故乎?金銀花茶,少和牛黃以進,似好矣。玄紀曰,曾見未寧時脈候,則乍似浮數矣。卽今胃經熱候,旣不大段,肝經左尺沈實,脈度皆平常矣。若有外感之時,則雖進牛黃,而常時則不必用渗泄之藥矣。國憲曰,甲子十一月未寧時,頻數入診,則肝經脈候,自前如此,而右尺命門脈候最好,胃脈沈靜,驟以觀之,則雖似微有熱候,而大凡脈度俱安,誠不勝喜幸矣。玄紀曰,李國憲所達之言,是矣。上曰,唯。國憲曰,屢年不得入診矣。今日仰瞻玉色,則充潤和暢,非如前日之比,實是臣民之福也。玄紀曰,丙辰·丁巳年間,臣或以史官或以假官,頻數入侍,則其時玉色,每有火升之氣矣,近日仰瞻,則似無火升之候矣。上曰,近來則無之矣。國憲曰,頃年古菴心神丸,議定進御矣,亦連進否乎?此藥,乃調和水火之劑也。水火調和,則外疾不能入,臣意則連進此藥似好矣。崔聖任曰,近來亦爲進御,而名之以加減心神丸者,乃此藥也。夏月則進御,而至於冬月,則不爲進御矣。命賢曰,士大夫間,亦多有服此藥者矣。上曰,唯。遂罷出。以上燼餘
上在昌德宮。停常參·經筵。
夜三更,月犯太微垣右執法星。
吳始萬啓曰,小臣慕華館迎勅習儀進去,下直。傳曰,知道。
藥房,以承傳色,口傳啓曰,龍宮士人李萬枝,卽者招入內局,以元子前後症患,反覆論難矣。有與諸醫同爲入侍之命,而第士人,異於諸醫,承旨·史官不爲入侍,事體未安。且臣等,與萬枝,有論難議藥之事,必欲詳陳前席,副提調及史官,則許令入侍,何如?答曰,副提調與之偕入。
金聲久啓曰,近日兩司呈告,甚爲紛紜,今日迎勅習儀及明日啓覆入侍,俱無進參之員,而監察茶時,亦且未安,兩司呈告人員,竝卽牌招察任,何如?傳曰,允。
吏曹口傳政事,以睦林一爲承旨。
兵曹口傳政事,以李萬枝爲副司勇。
李萬元,以御營廳言啓曰,今此舊番軍兵別馬隊·別破陣射砲用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
金聲久,以禮曹言啓曰,今十一月十八日,大司憲李玄逸留待引見入侍時,李玄逸所啓,故相臣吳始壽被誣冤死之狀,自上旣已洞燭,而凡諸冤臣諸臣處,有別遣近侍致祭之擧,至於始壽,旣是大臣,事體自別,而伸雪之後,獨未蒙遣近侍致祭之恩,合有一體優異之典,故敢此仰達。上曰,頃者諸臣處,遣近侍致祭者,蓋爲議政追贈故也。至於始壽,伸枉復爵之後,旣已致祭,又無贈職之事,今遣近侍,更爲致祭,未知,何如?令該曹考例稟處事,命下矣。凡大臣之喪,令禮官致祭,自是前例,或有遣近侍致祭之擧,則出於一時特恩,故丁酉年間,仍政院啓辭,大臣致祭,該曹依例,以禮官差下,而必有別敎,然後差遣近侍事,定式擧行矣。今此吳始壽伸枉復爵,禮官致祭,已擧應行之典,其後別無贈職之事,而又遣近侍而致祭,實無可據之例,事係恩典,上裁,何如?傳曰,位在大臣,更無可贈之職,故旣以伸枉復官,遣官致祭,不可以一事疊行矣。
又以禮曹言啓曰,今十一月十八日,大司憲李玄逸留待引見時,李玄逸所啓,故判書洪宇遠,歷事四朝,淸名直節,近古無比,不幸爲奸黨所搆捏,十載竄謫,竟死荒裔。逮至今日,旣令復官,繼以致祭,天恩之感激,爲如何哉?第贈諡之典,尙未擧行,此實朝家之欠典,故敢此仰達。上曰,分付該曹稟處事,傳敎矣。正二品以上考擧諡狀,議其諡號,自是應行之典。今此洪宇遠諡號,亦待諡狀議諡之意,分付擧行,何如?傳曰,允。
又以禮曹言啓曰,今十一月十八日,大司憲李玄逸留待引見時,李玄逸所啓,文穆公鄭逑書院,在於星州地,而故參判金宇顒配享焉。頃因左議政睦來善所啓,有賜額之擧矣。鄭逑與金宇顒,志同道合,俱遊於先正臣李滉之門,經學儒雅,爲一世所宗,至於金宇顒,則出入經幄,裨益弘多,位躋亞卿,追贈正卿,賜諡之典,尙今闕焉,實是斯文之欠事,故敢此仰達。上曰,令該曹稟處事,傳敎矣。金宇顒經學儒雅,實爲一世之所宗,旣贈正卿,尙未賜諡,果是斯文之欠事,特爲賜諡,以爲褒奬之地,似爲得宜,事係恩典,非該曹所可擅便,上裁,何如?傳曰,特爲賜諡。
行大司諫鄭維岳,掌令南垕,正言成任·許熲啓曰,請閔鼎重按律處斷。見上答曰,勿煩。
掌令南垕啓曰,請金宇成更爲拿致鉤問,還收金起門減死定配之命。竝見上答曰,勿煩。
答慶尙道觀察使吳始大疏曰,省疏具悉。卿其勿辭,調理察職。元疏缺
答領議政權大運箚曰,省箚具悉卿懇。備悉如渴之意於前後之批矣。卿其體諒至懇,快斷來章,言念國事,欣慰良深。所患尙未快愈,不得進參,有何所傷?卿其安心勿辭,亦勿待罪,竢得少間,速出論道,毋孤企望。傳曰,遣史官傳諭。元箚缺
答大司憲李玄逸疏曰,省疏具悉卿懇。自卿南歸之後,中夜思想,缺然之懷,方切于中矣。今觀疏辭,戒誨殊切,披閱忘倦,不覺感歎,可不留心而服膺焉?此時風憲之長,捨卿其誰乎?決不可輕遞,卿其須體此意,安心勿辭,竣事後,卽速還朝,毋孤日夕虛佇之望。元疏缺已上燼餘
未時,藥房副提調請對引見,上御熙政堂。副提調柳命賢,假注書李頤晩,記事官蔡獻徵·金夏世,副司勇李萬枝,御醫金有鉉·崔聖任入侍。柳命賢進曰,日候連寒,玉體,若何?臣待罪調護之地,敢此仰候。上曰,連爲無事。命賢曰,日昨與諸臣,入診元子,則氣候了了,無異常時,而驚搐之氣,不時發作者,前後三次,不可以姑安而弛慮,公退還家後,耿耿之忱,達宵未已,若聞內局人來到,則自不覺驚動矣。昨日登對罷出後,都提調及臣,會于內局,招來李萬枝,反復商確,則別無大段異議,而其間,亦不無所見之差殊者。故第以其所見,使之書進藥方,而萬枝今方入侍,下詢,何如?上曰,若有所見,則進前以達。李萬枝進伏曰,臣於醫術,本無所見,而自上招來,故不敢不罔夜上來矣。伏見元子前後症情,驚慮之心,曷可勝達?凡小兒之病,多由於飮食,以臣所見言之,則元子症患,亦恐因乳道所傷也。命賢曰,李萬枝以爲,此非肝木太旺,剋了脾土之致,只是乳食蘊熱,熱生痰而致之云。非但李萬枝之言如此,外間亦有此議。且鎭定之後,則輒復了了如常,以此見之,恐或乳母之乳不好也。乳母所食,專事膏梁,不食蔬菜,故其乳,亦不能淸涼,以致蘊熱,而每有此不時驚動之候也。蓋李萬枝之意,則唯以乳道所傷爲主矣。上曰,諸醫所見,何如?命賢曰,李萬枝則以爲,乳道亦宜淸涼,而驚慉之氣,不可不先治云矣。李萬枝所議之藥如此。仍披其方文曰,與諸醫,所見差異。崔聖任則方入侍,而臣全昧醫理,亦不能決知其何言之爲是也。上曰,小兒之病,多出飮食,則必淸乳道之說,亦不無意見,而痰熱所祟,驚氣頻發,則驚搐之氣,不可不先治云者,其言甚是。加減溫膽湯,則皆以爲好,姑爲連用此藥,見其有效與否,然後更議之,似可矣。凡用藥之道,不可以一人所見,續續改定也。命賢曰,上敎至當。李萬枝所見如此,故第爲備達矣。上曰,唯。姑用此藥,觀勢更議,可也。命賢曰,李萬枝所議藥方,第依諸醫所論,書其末端乎?上曰,亦一體書于末端,可也。上仍曰,李萬枝年,幾何?萬枝曰,五十六矣。命賢曰,此人卽故金山郡守李燦之孫。燦以儒醫,術業極其精明,而乃是柳成龍之妹子也。萬枝以爲,平常時則不必用藥,而未寧時則用鎭驚丸·龍腦安神丸爲好云,而至於百會穴,則遠在鄕曲,曾未見灸此穴者,又未嘗試之云矣。今日日候如此,元子起居遊戱,皆如常安穩否乎?上曰,睡覺後,遊戱飮食,皆如常矣。命賢曰,李萬枝以爲,飮食必淡,乳亦罕進,進乳之時,亦不宜無限喫了。蓋小兒脾胃易熨,不但飮食易於致傷,乳亦如此云矣。上曰,近來則乳亦斟酌饋之矣。命賢曰,朝聞崔聖任之言,則夜間微有挑動之候云,卽今則,何如?上曰,初不大段,日明後則亦不如此矣。命賢曰,明日,乃啓覆初日,啓覆事體重大,六承旨不可不備員,而左承旨朴鎭圭,以別問安使,出往開城府,何以爲之乎?上曰,朴鎭圭今姑改差,今日內,以在京無故人,口傳差出,牌招察任,可也。榻前下敎命賢曰,人君在上,一日萬機,而酬酢之際,罔或少忽,則爲人臣者,所當百隷率職,精白一心,殫竭筋力,而近來紀綱漸弛,呈告甚多。自上申飭,前後嚴切,則恪勤奔走,可也,而國綱不肅,風習如此,雖不可一日變革,而亦不可任其頹惰矣。若使人人而精白其心,則習謀亦或因此流出,而三司呈告者,極其紛紜,至於自本院還給者,則自上必不知之矣。不但三司爲然,各司無不如此,牌不進之習,近來尤甚。日昨史官,三牌四牌,終皆不進,其在分義,豈容如是?昔時則稍有紀綱,故承旨,四五朔內則不敢遞免。蓋承旨之職,在於㗋舌之地,文書出納之外,與君父相惟諾,外摠百司,凡諸號令,一出於此。故其任甚重,宣廟朝則必以年少者擇差,使不得速遞矣。百司中,未有承旨之苦務,如臣無似,忝在首席,不能檢束下僚,而銀臺古規,宣飯後,都承旨起入房中然後,東壁始乃以次各入房中,至於西壁,則終日廳坐,申牌挿後,都承旨出去後,始入房中者,例也,而近來則此規亦廢,都承旨若或不在,則勿論東·西壁,不爲廳坐,散入房中,承旨如此,而其能撿飭百司乎?凡聽傳敎時,各司官員親來塡名者,亦是流來古規,而近來則只送下吏,以塡其名。頃者戶曹郞官,不爲入來,故招詰不進之由,則下吏,以曾不知官員親來之規爲對,十年前則猶不至如此之甚,而十年以來,弊習至此,誠可寒心。至於假注書之任,僅至一旬,則輒皆圖遞,豈不可駭乎?自上不可不別樣警飭也。上曰,唯。承旨自前頻遞,故前後申飭,不啻屢次,而至於假官,最是苦役,故別爲傳敎,使不得頻數啓遞,而我國之法,久則必弛,每每傳敎,事體未安。故因循度日,漸至於至〈此〉,承旨則右位之疏,下位例不得不捧入,此則予當臨時諒處,而至於假官,則承旨自可處分,此後則審察其病故之虛實,勿如前日之數數啓遞,可也。命賢曰,臣意則若自上特降絲綸,嚴飭群工,則或可以掁肅頹綱,至於假官,則臣等,固當依上敎處分,而凡飭勵之道,亦何能人人而申飭之也?在上之人,若一下嚴敎,別爲警飭,則紀綱自立,弊習漸祛矣。臣見近日聖上,丙夜不寐,酬應文書,至于三更,雖以千乘之尊,猶且如此,若使在〈?〉者,體此憂勤之聖意,夙夜奔走,各擧其職,則玩愒之弊,亦豈至於如此乎?上曰,承旨所達之言,極爲切實,予當各別留念焉。遂罷出。燼餘
上在昌德宮。停常參·經筵。
吳始萬啓曰,明日常參·經筵,取稟。傳曰,停。
備忘記,詩不云乎?職思其居,好樂無荒,良士瞿瞿。先儒註釋曰,職思其居,啓其憂也,好樂無荒,作其勤也,良士瞿瞿,警其懼也,三言而君國之道,盡矣。予於此篇,未嘗不三復而玩味也。苟能使君臣上下,無怠無荒,長慮却顧,精白一心,至誠無間,則寧有治不食效,日趨委靡之理哉?一自更化之後,群彦彙進,朝著淸明,君之於臣,臣之於君,情志流通,無復有一毫猜疑之心,此正可有爲之機,而奈何百隷之怠棄職事,日甚一日,盡瘁國事,不敢告勞,已不可望,而息偃在床,惟便身圖者,滔滔皆然,姑擧其大者而言之,則卯仕酉罷,辰仕申罷,自是法典,而怠慢成習,開坐稀闊,刑期無刑,民協于中,聖訓炳然,而獄訟積滯,比來尤甚。遷延歲月,當斷不斷,兩司,耳目之寄,玉堂,論思之地,而乍出乍入,呈告紛紜,一召再召,分義虧損,或有大論議大是非所關處,則輒又引疾,迹涉規避,政院,乃喉舌重任,而除拜未久,旋卽圖遞。日者大臣,亦以此建白申飭,而弊痼已甚,猶夫前日,則尙何望振肅頹綱,庶績咸熙乎?惟其如是,故各司之官,悠泛玩愒,視職任如傳舍,無一人擔當國事,著其成效者,此罔非在上之人,不能以誠心導率之致,反躬慙赧,曷有其極?若不及今痛革舊染,咸與維新,則其爲國家之慮,有不可勝言,故玆敷心腹,諄諄勉勵,嗟,爾大小臣僚,須體寡昧宵旰憂勤之至意,追思乃祖乃父,勤勞王家之忠貞,欽哉惟休,毋替終始。
金聲久,以御營廳言啓曰,本廳別抄武士今秋等試射入格人,依節目從矢數賞格磨鍊,以本廳所儲木綿面給後,別單書入之意,敢啓。傳曰,知道。
又以御營廳言啓曰,今二十日本廳無軍將官朔試射時,哨官南世武,未滿四矢,依例汰去,何如?傳曰,允。已上燼餘
辰時,上御熙政堂,初覆。左議政睦來善,右議政金德遠,左參贊沈梓,禮曹判書柳命天,戶曹判書吳始復,行大司諫鄭維岳,吏曹參判權愈,掌令南垕,東平尉鄭載崙,全城君濬,行工曹判書吳挺緯,刑曹判書尹以濟,副提學李聃命,同知中樞府事李世選,右尹權說,刑曹參判鄭重徽,兵曹參議金,刑曹參議申厚命,校理沈橃,修撰金澍,行都承旨柳命賢,左承旨姜鋧,右承旨吳始萬,左副承旨李萬元,右副承旨金聲久,同副承旨睦林一,假注書李頤晩·洪重鉉,記事官金夏世·蔡獻徵入侍。睦來善進曰,節是仲冬,不甚寒凜,昨日大雪之餘,寒事頗緊,聖體,若何?上曰,冬序過半,雪意邈然,不無嗣歲之憂,昨日大雪,頗以爲幸,氣候若安寧耳。來善曰,數日元子氣候,若何?上曰,連得無事矣。柳命賢曰,元子寢睡時跳動之候,近復,如何?上曰,近日寢睡安寧,別無跳動之候耳。來善曰,元子受灸後,且用丸藥,近日則一向安寧,此必得效祛根之致矣。上曰,然。命賢曰,切勿用雜藥,可矣。上曰,前頭連得無事,則雜藥不必用也。來善曰,臣等來詣閤門之外,十行御札,丁寧懇惻,其飭勵群工之意,至矣盡矣。大小臣僚,孰不惶悚感泣哉?臣等,身爲大臣,不能率職,致此百工怠慢之弊,有此聖上憂勤之慮,臣等無任待罪之至。上曰,近來諸司之各自圖便,職務之不爲擔當,實是痼弊,予甚慨然,大臣之夙夜盡瘁,予非不知,卿等有何待罪之事乎?上曰,諸承旨,各持罪人推案,次次進讀,可也。金聲久,進京囚殺人罪人旕立推案。上曰,讀初招。聲久讀之。上曰,讀承服招辭。聲久讀之。上曰,讀刑曹照律及大明律。聲久讀之。上曰,大臣意,何如?來善曰,殺人明白無疑,似無一毫可恕之端矣。金德遠曰,依法處斷之外,更何容議?上曰,諸臣所見,如何?鄭載崙曰,律外,無他言矣。柳命天曰,以法治之,可也。吳始復曰,諸臣之言,然矣。尹以濟曰,旣無可恕之端,有何容議之事乎?諸臣皆曰,可殺。上曰,姑待三覆,更議處之。李萬元,進張種明推案,讀初招·再招·承服招辭。上曰,前後招辭,俱無變辭,監司親問處,及大明律讀之,可也。萬元讀之。上曰,大臣意,何如?來善曰,此罪人,初無大段讐怨,而以一時相詰之故,拔劍殺人,實無可恕之迹矣。德遠曰,法外,更何可言?上曰,諸臣意,何如?載崙曰,莫如依律處斷也。沈梓曰,法外無可言矣。殺人者死,自有三尺,此罪人,宜無可恕之端矣。命天曰,依律處斷之外,無可容議。以濟曰,此罪人,依律處之,可也。上曰,姑待三覆,更議處之。萬元,進公洪道罪人魯先立·魯先伊·魯先龍等推案。上曰,讀初招。萬元讀罷,又讀承服招辭。以濟曰,此罪人推案,則略有曲折矣。德遠曰,臣見監司狀啓,此三人,雖皆承服,而亦不無首從之區別矣。萬元曰,小臣愚見,抑又一言,殺人是何等罪狀,而豈可論其首從乎?三人旣已同謀往殺,則其殞命之時,其兄雖獨當,其設心凶慘,旣無異同,此三人俱爲削命,似是當律也。上曰,讀監司親問。萬元讀之。以濟曰,三人雖爲同打,其殞命之時,其兄獨當打之,此一款,似當詳審處之矣。上曰,讀大明律。萬元讀之。上曰,大臣意,何如?來善曰,三人乘醉相鬪之際,打殺人命,則三人所犯,少無間隔,豈有首從之可分乎?德遠曰,臣見此推案,則腦後傷處,穴深六分,打傷其要害處者,應在削命之科,厥兄·厥弟中一人,乃是正犯,而至於先伊,則似非正犯也。萬元曰,先立等三兄弟作黨而往,以椽木打殺人命,取其死人衣服而自衣之,其情狀之凶慘,無異於明火賊,此三人,似無首從之別矣。德遠曰,承旨之言,似爲過矣。律文之意,極爲精微,若有一毫可恕之端,則豈無酌處之道乎?上曰,僉意,何如?載崙曰,律文之外,更何容議?吳挺緯曰,雖曰同打,而三人俱死,似或過矣。梓曰,三人情迹,十分痛惡,依律文處之,似當矣。命天曰,以一人之死,俱殺三人,事係重大,且殞命之時,其兄獨當,則以濟之言,似爲是也。德遠曰,打其頭顱者,宜可殺也。維岳曰,先爲下手者二人,應在削命之律矣。李聃命曰,三人同打,首從何論?取其死人衣服而衣之,尤爲不測,先伊豈有獨免之理乎?李世選曰,家事任長,爲其長兄者,尤難容貸矣。聲久曰,三人同爲下手,則似無輕重之別,而其中先伊,下手於兩人旣打之後,則似有差等矣。金澍曰,打其要害者可殺也。上曰,先龍·先立,打其頭顱,先伊則下手於將死之際,似有分揀之道,而先龍·先立兩人,似不可區別也。來善曰,論以情法,三人俱可殺也。上曰,姑待三覆,更議處之。萬元進鐵山罪人李自吉·自叔推案,讀初招承服處。上曰,讀監司親問。萬元讀之,又讀大明律。上曰,大臣意,何如?來善曰,古今殺越人命者何限,而未有如此罪人之凶慘也。其妹及盜妹者,一時殺之,其尸身,以木貫揷,其爲情狀,尤極痛惡,依律之外,似無他議。德遠曰,此罪少無可恕之端,依律宜當。上曰,僉意,何如?載崙曰,律外何言?濬曰,法外何言?命天曰,同氣之間,尙且行凶,他又何說?莫如依律處之。以濟曰,殺人者何限,而安有如此之罪人乎?其餘諸臣,皆曰可殺。上曰,姑待三覆,更議處之。諸臣退出。
午時,復入侍。始萬進曰,修撰金澍,初爲入侍矣。聞其子病甚重,徑先退去,私情雖曰切迫,事體有所未安,請推考。上曰,勿爲推考。命賢進外囚香男推案,讀初招承服處。上曰,再招·三招,俱無異辭乎?命賢曰,無異辭矣。上曰,讀監司親問及大明律。命賢讀罷。上曰,大臣意,何如?來善曰,此罪人刺殺情迹,旣已昭著,斷不可容貸也。德遠曰,殺人者死,法〈外〉何言?上曰,僉意,何如?諸臣皆曰,律外無可言矣。上曰,姑待三覆,更議處之。睦林一,進南原罪人韓先立推案,讀初招及監司親問,大典印信僞造條。上曰,大臣意,何如?來善曰,印信僞造,旣已承服,法外,更何言乎?德遠曰,此罪人,旣已承服,無足更議,而朴之相,以吉州官吏來京,其奸僞無比,臣待罪刑曹,捉之相,全家徙邊矣。今聞往在高原云。韓先立所爲,必與此人同謀也。上曰,僉意,何如?載崙曰,法外何言?濬曰,律外何言?梓曰,法外何言?命天曰,旣已承服,法外更何容議?始復曰,韓先立僞造的實,律外何言?以濟曰,旣已承服,更何容議?諸臣皆曰,可殺。橃曰,此罪人旣爲承服,依律處之,而渠旣不知文字,則何可僞造乎?以此觀之,朴之相事,極爲可疑。上曰,姑待三覆,更議處之,林一進吉州劫奸罪人許仁好推案,讀初招及監司親問。上曰,大臣意,何如?來善曰,未嫁之女,旣已劫奸,渠自承服,法外更何言乎?德遠曰,依律處之,可矣。上曰,僉意,如何?諸臣皆曰,可殺。上曰,姑待三覆,更議處之。林一進光州僧雷敬推案,讀初招及監司親問·大明律。上曰,大臣意,何如?來善曰,雖異於結黨放火,以其爭田之故,旣已放火,又爲承服,依律處之,宜當矣。德遠曰,身犯死罪,旣爲輸情,律外更何言乎?上曰,僉意,何如?諸臣皆曰,可殺。上曰,姑待三覆,更議處之。命賢曰,凡罪人結案取招之時,問其根脚,自是法例,而今見光州罪人雷敬推案,則初招時,問其根脚,此雖出於下吏不識規例之致,而其時監司,亦難免不察之責,請推考。擧條上曰,推考,可也。鋧進三陟罪人惡金等推案,讀承服招辭及監司親問。上曰,大臣意,何如?來善曰,兩人旣已承服,更何容議?德遠曰,此罪人情狀,甚於他罪人,以律文處之,宜當。上曰,僉意,何如?始復曰,掘塜之罪,非尋常罪人,乃極惡之人,何可容貸乎?以濟曰,此罪人情狀,尤可痛惡,法外何言?命天曰,律外更何言乎?臣皆曰,可殺。上曰,姑待三覆,更議處之。鋧,進順天殺人罪人姜善明推案。上曰,讀監司親問及大明律。鋧,讀之。上曰,大臣意,何如?來善曰,殺人者,旣已承服,有何可疑之事乎?德遠曰,殺人明白,復何容議?上曰,僉意,何如?載崙曰,法外何言?挺緯曰,乘醉相鬪,本來南方風俗,而旣是殺人,則復何容議?聃命曰,渠意初不在於殺人,而旣致殞命,則律外何言?諸臣皆曰,可殺。上曰,姑待三覆,更議處之。鋧,進義州良女劫奸罪人莫金伊推案,讀初招。上曰,讀監司親問及結案招辭。鋧,讀之。上曰,大臣意,何如?來善曰,此罪人,旣犯劫奸之罪,無可恕者。德遠曰,自古啓覆者,蓋重其事也。如有一毫可恕之道,則詳審處之爲可,而此罪人,則不無疑端矣。上曰,如有可恕之道,則恕之爲可,而以文案見之,則實無一毫可生之端矣。僉意,何如?載崙曰,旣已承服,律外何言?濬曰,律外何言?挺緯曰,斷人死生,必當愼重,博詢處之,宜當矣。梓曰,劫奸者滔滔,而此而不治,則後弊難防。命天曰,乘夜强奸,實無可恕之道矣。諸臣皆曰,可殺。上曰,此罪人,終歸於强奸之律矣,姑待三覆,更議處之。始萬,讀三陟殺人罪人貴鐵·召伊等推案。上曰,讀尸體極出處以下。始萬讀之。上曰,讀召伊承服處。始萬讀之,監司親問及大明律。上曰,大臣意,何如?來善曰,殺人的實,旣已承服,更何容議?德遠曰,比之他罪人,情狀十分痛惡,有何可恕之端乎?上曰,僉意,何如?諸臣皆曰,可殺。上曰,姑待三覆,更議處之。始萬,讀南原罪人金應立推案。上曰,讀監司親問。始萬讀之。上曰,大臣意,何如?來善曰,斂尸衣服,旣已掘取,又爲承服,似無容貸矣。德遠曰,此罪人情狀,與三陟罪人惡金·召伊等無異,依律,宜矣。上曰,僉意,何如?諸臣皆曰,可殺。上曰,姑待三覆,更議處之。始萬,讀固城罪人徐弘民·南先哲推案。上曰,讀同推時承服處及結語·大明律。始萬讀之。上曰,大臣意,何如?來善曰,此兩人,厥罪惟均,復何容議?德遠曰,兩人罪狀昭著,依法處之,宜矣。上曰,僉意,何如?諸臣皆曰,可殺。上曰,姑待三覆,更議處之。命賢,進曰,殿坐已久,姑令諸臣退出,何如?上曰,姑觀一二文案後,退出,可也。聲久,進外囚有夫女劫奸罪人李貴明推案,讀同推承服處。上曰,讀監司親問變辭處及受殺。聲久讀之。上曰,大臣意,何如?來善曰,北路之人,凶悍無比,多般變辭,不可取信,莫如依律處斷。德遠曰,此罪人,旣已輸情,無復容議,而臣意,則龍先許婚一款,頗有疑端,令本道更爲詳査處置,宜當矣。上曰,僉意,何如?載崙曰,大臣更査之言,似出愼重之道矣。挺緯曰,更査無妨矣。梓曰,不無可疑之端矣。命天曰,厥父若全然退却,則有何更問之事乎?以濟曰,雖已取服,不無疑端,大臣言,宜矣。始復曰,愼重之道,似合更査矣。聃命曰,如有一分可恕之端,則更査處之,亦仁政也。來善曰,雖更査之後,處置爲難。維岳曰,多率人丁,往而劫奪,則明是劫奸,有何更査之端乎?橃曰,許婚與否,雖是可疑,而旣率人丁,劫奪而歸,則其罪似無可恕,大諫之言,宜矣。金曰,若有疑端,從輕而治之,可矣。上曰,姑待三覆,更議處之。來善曰,今日啓覆罪人,俱是可殺,而其中一人推案,似有生道,其文案,未及進之矣。德遠曰,古有涕泣而論斷罪囚者,豈非今日之所當體念者乎?諸臣退出,申時復爲入侍。聲久,讀外囚殺人罪人二元推案,再招承服處。上曰,讀監司親問及大明律。聲久讀之。上曰,大臣意,何如?來善曰,殺人丁寧,旣已承服,法外更何言?德遠曰,非有嫌怨,殺越人命,此所謂律文中誤殺也。誤殺·戱殺同罪,豈可容貸乎?上曰,僉意,何如?諸臣皆曰,可殺。上曰,姑待三覆,更議處之。聲久,讀外囚掘塜罪人權繼龍推案,初招承服。上曰,其爲情狀,尤極凶惡。來善曰,然矣。上曰,讀監司親問及大明律。聲久讀之。上曰,大臣意,何如?來善曰,古今天下,安有爭財而掘墳偸尸之人哉?此罪人,死有餘罪。德遠曰,此人情狀痛惡,無復容貸,而臣意,則禹哥,亦難免罪也。厥祖母死,則葬其祖父墳側,可也,而旣已各葬,致有此變,使本道査覈禹哥,亦從重科罪,可也。上曰,僉意,何如?諸臣皆曰,可殺。上曰,姑待三覆,更議處之,禹哥亦令本道査覈科罪,宜矣。聲久,讀外囚罪人鄭連生推案,初招。上曰,讀同推文案·監司親問及結案·大明律。聲久讀之。上曰,大臣意,何如?來善曰,連生欲尋其讐,讐人不在其家,只有三兒,則結縛之際,致其殞命,容或有可恕之情矣。德遠曰,古者殺其父讐,猶爲削命,連生則殺其讐人之三子,此而不治,後弊所關,而至於連生,亦有可矜之端,此獄,不可輕易議處也。上曰,若無故而殺三兒,則此乃不待時處斬之罪,而此則出於復父讐之意也。欲尋其讐人,不得其讐,只有三兒,則哀憤所致,至乃結縳,問其去處之際,三兒俱死,雖使有識者當之,哀憤痛迫之中,豈無結縳三兒之擧乎?此與無故而殺之,有異也。僉意,何如?載崙曰,情其可矜,參酌似當矣。梓曰,當此境界,雖使勝於連生者當之,難可適中。命天曰,旣無下手之事,參酌,宜矣。以濟曰,將欲尋問其讐人去處,捉去之際,致其殞命,無足怪也。諸臣曰,參酌爲宜矣。上曰,姑待三覆,更議處之。命賢曰,今日兩司,俱爲入侍,姑令當該承旨及臺諫·史官留在,大臣以下退出,何如?來善曰,承旨所達,宜矣。上曰,大臣以下退出,可也。大司諫鄭維岳,掌令南垕所啓,請閔鼎重按律處斷事。見上上曰,勿煩。南垕所啓,請還收金起門減死定配之命事,請金宇成更爲拿致鉤問事。竝見上上曰,勿煩。燼餘
上在昌德宮。停常參·經筵。
吳始萬啓曰,明日常參·經筵,取稟。傳曰,停。
睦林一啓曰,吏曹郞廳來言,臺諫有闕,政事,取稟。傳曰,明明日爲之。
金聲久啓曰,都摠府郞廳來言,闕內各處入直軍士,夜巡檢云矣。傳曰,知道。
睦林一啓曰,卽見慶尙左水使沈樸狀啓,則義城匠人李國男兄弟,爲其父打殺惡虎辭緣,而國男捉虎,旣在九月三十日,則其間,雖有文移往復之事,萬無若是遷延之理,而監司以此狀啓,已至一朔之後,今始馳啓,難免怠慢之責,請推考。傳曰,允。
藥房副提調柳命賢啓曰,雪後寒事猝緊,且昨有慮囚之擧,酬酢終日,伏未審夜來,聖體,若何?臣待罪調護之地,不勝憂慮之忱,敢來問安。答曰,知道。無事矣。
李萬元,以都摠府言啓曰,今此迎勅擧動時,侍衛不可不備員,而摠管十員內,都摠管臣柳命天,副摠管臣鄭重徽,以左右贊禮進,全溪君臣溥,司饔院提調進,臣權濤,臣金夢良,俱以軍門進,餘存只有三員,莫重侍衛,勢難推移,未差二員,令該曹急速口傳差出,以爲推移侍衛之地,何如?傳曰,允。
傳于睦林一曰,明朝玉堂·翰注及騎省郞官,竝會政院,而承旨,亦在其中矣,以此分付。
兵曹口傳政事,以姜萬碩爲都摠管,朴相馨爲副摠管,許重爲左邊捕盜從事官。
金聲久,以備邊司言啓曰,政院啓辭,勅使接見時問答說話,依前加減書入,而此外未盡措語,令廟堂豫爲定奪,以備睿覽,何如?傳曰,允事,命下矣。政院所撰措語,別無未盡之處,略加添刪,還送政院,以備睿覽之意,敢啓。傳曰,知道。
又以兵曹言啓曰,今此迎勅擧動時,各樣差備軍兵數六百八十一名內,名處除出軍一百四十八名,扈輦二百四十一名內調用,則其餘不足之數二百九十二名,無除出之處,勢不得已,令漢城府以防民調用後,依例給價,何如?傳曰,允。
掌令南垕,持平金一夔,正言成任所啓,閔鼎重按律處斷事。見上答曰,勿煩。
掌令南垕,持平金一夔所啓,金宇成更爲拿致鉤問,還收金起門減死定配之命事。見上答曰,勿煩。以上燼餘
上在昌德宮。停常參·經筵。
吳始萬啓曰,明日常參·經筵,取稟。傳曰,停。
李萬元啓曰,備邊司郞廳,以右相意來言,今日賓廳坐起日次,而左議政病不進,且無時急定當之事,外司開坐云矣,敢啓。傳曰,知道。
傳曰,大提學,卽爲命招。
傳于吳始萬曰,大提學承牌來詣後,以所出御製,亦爲製進事,分付。
金聲久,以義禁府言啓曰,以刑曹啓目,出身白伊齊,移本府處置事,允下矣。白伊齊,方拘留於典獄,卽爲移囚之意,敢啓。傳曰,知道。
吳始萬啓曰,迎勅後,頒敎書,例爲前期製進矣。明日待開門,大提學命招製進之意,敢啓。傳曰,知道。
備忘記,傳于金聲久曰,居首大提學閔黯豹皮·鹿皮各一令,之次柳命賢貂皮·紗帽·耳掩一部,姜鋧虎皮一令,吳始萬·沈橃各紙三卷·筆七柄·墨三笏賜給。
金聲久,以備邊司言啓曰,日氣漸寒,藏氷不遠,五部坊民處藏氷米收合之數,當爲五百石零,在前則爲慮民弊,自賑恤廳劃給,以除民間收合之米者,非止一再矣。卽今漢城府四山枯松發賣於坊民價錢,頗有嬴餘,坊民藏氷米五百六石之代,以此錢文,從市直,劃給於藏氷時主梗官,以紵坊民一分之力,何如?傳曰,允。
又以備邊司言啓曰,順天府使宋相周,晉州牧使任堂,皆以災傷差錯罷黜矣。兩邑,皆人所厭避之地,故自前不敢圖遞,意有所在,宋相周則赴任未久,設有軍政疎漏之失,似非其失,而任堂則才以月課不作,見遞還仍,則尤不當旋卽罷黜,以中圖遞之計,兩道敬差官,難免其不察之失,竝從重推考,順天府使宋相周,晉州牧使任堂,勿罷仍任,何如?傳曰,允。
府·院合啓,閔鼎重按律處斷事。答曰,勿煩。見上
府啓,金宇成更爲拿致鉤問,還收金起門減死定配之命事。見上答曰,勿煩。以上燼餘
上在昌德宮。停常參·經筵。
下直,文化縣令姜世輔。
吳始萬啓曰,明日,乃小寒,自小寒至日暖間視事,頉稟。傳曰,知道。
以李錫三爲守宮假注書。
有政。吏批,判書李觀徵進,參判權愈進,參議沈檀進,右承旨吳始萬進。以柳世鳴爲獻納,權諄爲校檢,尹鼎和爲奉常僉正,柳宜河爲漢城判官,尹悠期爲監察,朴相馨爲左尹,李箕錫爲活人別提,元格爲左通禮,南致熏爲右通禮,晉州牧使任堂,順天府使朴相周仍任,沈橃爲中學敎授,蔡廷麟爲典籍,朴鎭圭〈爲〉判決事,鄭來祥爲校理。
兵批,判書閔黯病,參判李鏶病,參議金病,參知姜銑進,右副承旨金聲久進。以朴鎭圭爲副護軍,李東標爲副司直,朴尙郁爲副司果,鄭宇翰爲副司勇。
吏批啓曰,庚申會盟後加資人等降資中,豐寧君洪靌,誤以嘉善,降付通政矣。其子沈玩呈狀內,其父本資,乃是嘉義,而降爲通政,竝與君號而缺極其稱冤,仍考敎旨,則資級果是嘉義,而封爲豐寧君,則其子稱冤,在所當然,序之名下,以嘉善改付標之意,敢啓。傳曰,知道。
傳曰,領議政,留待。
傳于吳始萬曰,領議政,引見。
傳于李萬元曰,今觀京畿監司狀啓,則永平縣監李喜茂,陰竹縣監文有章等,厭避差員,有此故犯之擧,事之可駭,莫此爲甚。今若一倂罷黜,則適足以中其願,兩人勿爲罷黜,拿致營門,從重決杖事,分付。
執義李允修,掌令南垕,持平金一夔,正言成任啓曰,請閔鼎重按律處斷。見上答曰,勿煩。
執義李允修,掌令南垕,持平金一夔啓曰,請金宇成更爲拿致鉤問。請還收金起門減死定配之命。答曰,勿煩。見上
吳始萬,以弘文館言啓曰,新除授校理鄭來祥,時在京畿果川地,請斯速乘馹上來事,下諭。答曰,允。
李萬元,以戶曹言啓曰,載寧郡火田餘數三百六十六日耕內,一百三十日耕,年久浦落,永作陳廢之地,而每以起結出稅,故他無變通之路,遍徵於民結,實爲民間之痼弊,劃卽變通之意,本道監司權瑍,粘報本曹,而載寧郡火田三百六十六日耕,旣入於收租案,逐年收稅,則本曹有難擅許其減數,故以詳審其陳廢與否,具由啓聞之意,題送矣。本道都事上送覆審報數成冊中,火田一百三十日耕,不待道臣詳覈啓聞,徑先減錄之狀,殊涉可駭,都事呂必容,從重推考,何如?傳曰,允。以上燼餘
上在昌德宮。停常參·經筵。
申時,日暈。
大駕詣慕華館,入幕次後,藥房·政院·玉堂·二品以上·六曹問安。答曰,知道。還宮後,藥房·政院·玉堂·二品以上·六曹問安。答曰,知道。
勅使接見後,藥房·政院·玉堂·二品以上·六曹問安。答曰,知道。
京畿監司書目,楊州呈,以禮曹參判申翼相辭職上疏上送事。啓。答曰,省疏具悉。朝家區別收錄,實循公議,則惟當洗心易慮,竭蹶趨命之不暇,而莫念分義森嚴,意在不願立朝,豈同舟共濟之道乎?此職由於綱紀解弛,國體不尊之致,良可慨也。卿其勿辭,從速上來察職。已上朝報
備邊司啓曰,日氣漸寒,藏氷不遠,五部坊民處,藏氷米收合之數,當爲五百石零,在前則爲慮民弊,自賑廳劃給,以除民間收合之米者,非止一再矣。卽今漢城府四山枯松發賣於坊民價錢,頗有嬴餘,坊民藏氷米五百六石之代,以此錢文,從市直,劃給於藏氷主掌官,以紓坊民一分之力,似合宜當,以此意豫爲分付於各該司,何如?傳曰,允。禮曹謄錄
迎接都監啓曰,今此勅使時請來官,以譯官柳義植差下矣。時刻將迫,累度催促,而偃臥其家,趁不來待,其爲情狀,極涉痛駭,令收司囚禁治罪,何如?傳曰,允。
又啓曰,勅使,到崇禮門內軒架雜儀,使之落後矣,敢啓。傳曰,知道。
又啓曰,卽者勅使,來入館所矣,敢啓。傳曰,知道。
又啓曰,勅使到館所後,使差備譯官,請行見官禮,則勅使以爲,遠路驅馳之餘,身甚疲困,見官禮,特爲停止云矣,敢啓。傳曰,知道。
又啓曰,勅使旣入館所,各色郞廳,依例輪回直宿之意,敢啓。傳曰,知道。
又啓曰,勅使入京日,茶啖,依例備待於闕內矣。使之待候於館所,故到館所後,卽爲入給,而館所茶啖,亦爲排入之意,敢啓。傳曰,知道。
又啓曰,館所各差備不緊者,及遠方才人留待與否,使差備譯官探問,則通官輩以爲,問於勅使,則以退送宜當,爲答云。故不緊差備軍及才人等,竝爲放送之意,敢啓。傳曰,知道。以上迎接都監謄錄
上在昌德宮。停常參·經筵。
藥房問安。答曰,知道。無事矣。
政院啓曰,頒赦·百官加爲之事,命下矣。某罪以下宥之乎?敢稟。傳曰,徒流以下,竝宥。
又啓曰,頒赦爲之事,命下矣。大提學命招,赦句添入之意,敢啓。傳曰,知道。
合啓,閔鼎重按律處斷事。見上答曰,勿煩。
府啓,金宇成事。金起門事。見上答曰,勿煩。
獻納柳世鳴上疏。大槪,敢陳病勢乞遞,兼陳瞽說,以備採納事。入啓。答曰,省疏具悉。縷縷誡誨,摠是忠愛之誠切至之論,予甚嘉尙,可不留心而體念焉?爾其勿辭,調理察職。已上朝報
禁衛營啓曰,一番海西別驍衛六十三名,步軍標下一名,已爲整齊矣。來十二月初一日,與本營入直別驍衛,依例替代後,舊軍放送之意,敢啓。傳曰,知道。禁營謄錄
迎接都監啓曰,卽者大勅使,使差備譯官傳言,兩勅俱有身病,欲見鍼醫白光鉉,藥醫崔有泰,俾得及時調治云,而係是御醫,何以爲之?敢稟。傳曰,已有前例,竝爲招入。
又啓曰,今日,乃是空日,別雌牛·別茶啖,依例入給之意,敢啓。傳曰,知道。
又啓曰,卽者大通官,以勅使言,結棚於開春亭云,依此分付之意,敢啓。傳曰,知道。
又啓曰,卽者御醫崔有泰·白光鉉等,入見兩勅,診脈後退出之意,敢啓。傳曰,知道。
又啓曰,卽者通官等送言,再明日,兩勅當往三田渡,欲見碑閣,而只以酒盃待令,所率人數,則大通官一·次通官一·家丁六·差備譯官四·軍牢四·茶通事二外,前排軍物及吹打手,竝勿帶去云。故依前例鋪陳,則自都監搬運,堂上以下員役,則自持飯往來事,竝爲分付于京畿及各該司之意,敢啓。傳曰,知道。
又啓曰,勅使入京後,遣宰臣,請設別宴事,旣已定奪,故卽者令差備譯官,明日設行之意,措辭言及於通官,使之告知於勅使,則答以俺等,親受皇帝之命,京外宴享,一倂停減,自上軫念之意,雖甚感激,決不可違帝命而受食,切勿設行云矣,敢啓。傳曰,知道。
又啓曰,勅使三田渡出往時,只以酒盃待令云,而其在待客之道,殊甚埋沒,依前例猪一口備待事,京畿監司處分付之意,敢啓。傳曰,知道。以上迎接都監謄錄
上在昌德宮。停常參·經筵。
申時,日暈左珥。
京畿監司書目,安山呈,以副司直尹趾完辭職上疏上送事。啓。答曰,省疏具悉。卿辭至此,金吾之任,許遞焉。
忠淸監司書目,報恩呈,以俗離寺佛汗,事係變異事。
合啓,閔鼎重事。見上答曰,勿煩。
府啓,金宇成事,金起門事。竝見上幼學金鎭瑞,以凶龜之弟,賊勳之孫,性旣不良,力又兼人,一自賊勳伏法之後,徒懷怨國之心,益肆猖獗之行,出入京鄕,招呼雜類,陰相聚首,人多疑惑,且賊勳奴僕之逃散者,受而匿之,便作逋藪,如此陰兇叵測之人,不可置諸輦轂之下,以長其奸萌,請幼學金鎭瑞絶島定配。前司議沈廷輔,前監察沈廷協等,以屬聯宮禁之人,處地與他人有別,旣見致祥輩干犯之誅,尤宜嚴畏國法,而出言行事,全不謹愼,恣意怨謗,略無顧忌,豐其酒食,締結怨國之徒,日夜徵逐,動止非常,國言藉藉,久而愈甚,請前司議沈廷輔,前監察沈廷協,極邊遠竄。答曰,不允。以上朝報
迎接都監啓曰,別宴設行之擧,彼旣牢拒,雖不可强請,若減宴享,則入京第三日,遣大臣別設茶禮,不但前例已然,茶禮異於設晏,明日所當請行,而適與三田渡之行相値,趁再明設行似當,敢啓。傳曰,知道。
又啓曰,今日,乃是空日,別茶啖,依例入給之意,敢啓。傳曰,知道。
又啓曰,明日勅使出往三田渡時,臣梓與都廳金元燮,軍色郞廳李錫,依例當以戎服隨往之意,敢啓。傳曰,知道。
又啓曰,自前勅使,或出往他處,還入館所,則都監郞廳,例以上命,問安於勅使後,馳告政院矣。明日勅使三田渡往來後,依此擧行之意,敢啓。傳曰,知道。
又啓曰,明日勅使三田渡出往時,初吹辰初,二吹辰正,三吹辰末書出矣,敢啓。傳曰,知道。已上迎接都監謄錄
上在昌德宮。停常參·經筵。
午時未時申時,日暈。
下直,礪山郡守李聖麟。
全羅監司書目,全州等官呈,以去月十六日雷動,事係變異事。
三覆入侍時,來十二月孝思殿朔祭攝行事,榻前定奪。
領議政權大運曰,勅使回還時,遠接使,例爲伴送使,而聞李宇鼎,不但身有疾病,兩子一時患痘,一子則方在危境,若或有死亡之患,則其在體下之道,誠爲矜惻,自前遠接使有故,則伴送使,別差他人以送。今此李宇鼎事,當有變通之道,而第正二品乏少,實無推移差遣之人,卽今無故者,只有李之翼,而方在奪告身中,若蒙恩敍,則可以變通,而事係別恩典,自下不敢請敍,敢此仰達。上曰,李之翼爲平安監司時,到任非久,意在必遞,事雖未妥,而適當乏人,李之翼特爲敍用,差送伴送使,可也。
大運曰,統制使申汝哲,當初適仍乏人,且是宿將,故差送矣。今觀虞候報狀則病勢甚重云。若使仍置,或至死亡,則其在事體,亦似未安,合有變通之道矣。上曰,果是實病乎?大運曰,以虞侯報狀觀之,則中風之餘,兼得泄瀉,有若命在頃刻者然,雖未知果如所報,而似難仍在任所,且海防重地,不可一任曠廢,故敢此仰達矣。上曰,實病若然,則今姑改差。
兵曹判書閔黯曰,故相臣洪重普爲兵曹判書時,査出冒屬忠義,充定禁保,而咸鏡南道,亦在其中,故今番冒屬良丁査覈後,依前例咸鏡南道冒屬良丁,亦屬於禁保矣。御史·臺臣,以有所不便之意陳達,而備局,令本曹變通,今番充定禁保,革罷,似好矣。上曰,今番充定北路禁保,革罷,可也。
黯曰,禁保布一年所收,不足於所下之數,故丙寅年,啓達査出八道冒屬良丁,而今年始得畢査,充定禁保,又爲啓達,加出禁軍卜直,以其收布,募立禁軍卜馬軍,而連接各邑頉報,無故可以充定者絶少,蓋良丁査覈,首尾四年,中間入屬他役者,甚多矣。係是相等之役,則均是國役,不必以致紛紜。其中行査後,厭避投屬歇役者,一倂勿施事,定式施行,何如?上曰,依爲之。
執義李允修缺啓曰,請碧潼圍籬安置罪人閔鼎重按律處斷。見上上曰,勿煩。執義李允修啓曰,請金宇成更爲拿致鉤問。見上上曰,勿煩。又啓曰,請還收金起門減死定配之命。見上上曰,勿煩。又啓曰,請幼學金鎭瑞絶島定配。見上上曰,依啓。又啓曰,請前司議沈廷輔,前監察沈廷協等,極邊遠竄。見上上曰,不必極邊遠竄,令該府善地定配。
政院啓曰,前監司李之翼,伴送使差送事,命下矣。時無職名,令該曹付軍職,何如?答曰,允。
副修撰金邦杰上疏。大槪,敢暴情理憫蹙,病勢危㞃之狀,冀蒙遞免,兼陳所懷事。入啓。答曰,省疏具悉。憂愛陳誡,語甚切至,可不留心而體念焉?爾其勿辭,調理察職。
平安監司書目,冬至使一行,今月二十二日渡江入去事。以上朝報
迎接都監啓曰,卽者勅使館所離發,出往三田渡矣,敢啓。傳曰,知道。
又啓曰,卽者大通官金相拜,出給一封書札,使之傳致於江華居李厚益爲名人處,拆見其書,則被擄人李謙及姪子化興·化隆與孫春茂,扺謙之同生弟厚益之書,而一度則問其安否,一度則李謙之兄在北京者貴延及其妹春介身死通訃之語,故依其言傳給之意,敢啓。傳曰,知道。
又啓曰,卽者勅使,自三田渡,來入館所矣,敢啓。傳曰,知道。
又啓曰,今日,乃是空日,別雌牛·別茶啖,依例入給之意,敢啓。傳曰,知道。
又啓曰,傳曰,館所親臨及便殿接見之事,勅使俱不聽許,令大臣請行茶禮可也事,命下矣。依傳敎明日大臣來詣館所,請行茶禮之意,敢啓。傳曰,知道。以上迎接都監謄錄
上在昌德宮。停常參·經筵。
政院啓曰,沈廷輔·沈廷協等,善地定配事,命下矣。臺諫,方以極邊遠竄論啓,定配傳旨,不得捧入之意,敢啓。傳曰,知道。
兵曹口傳政事,以李之翼爲副護軍。
合啓,閔鼎重按律處斷事。見上答曰,勿煩。
府啓,金宇成事,金起門事。竝見上答曰,勿煩。
院啓,積城縣監曺武勛,爲人殘劣,處事昏庸,政令憒憒,吏緣爲奸,民怨朋興,公務墜廢,峽邑蘇殘之策,不可付諸如此之人,請積城縣監曺武勛罷職。答曰,風聞未必盡信,更加詳察處之。以上朝報
迎接都監啓曰,凡有分付都監之事,待令郞廳,聽傳敎後,星火飛傳,例也。昨者遣大臣茶禮事,命下,而待令郞廳,公然掩置,不卽傳致。自都監,得見分發然後,始乃得知,極爲驚駭,問於政院,則待令郞廳聽傳敎後,不爲傳致云,其怠慢不職之罪,不可不懲,從重推考,何如?傳曰,事甚可駭,拿問處之。
又啓曰,卽者上·副勅使,率家丁,登棚觀望矣,敢啓。傳曰,知道。
又啓曰,卽者通官輩,招致差備譯官,來初三日,當爲回還之意言及云,待其路程記書出,自都監,依例爲先請留之意,敢啓。傳曰,知道。
迎接都監郞廳,以右議政意啓曰,臣來詣館所,令差備譯官,以承命請行茶禮事,措辭,傳言於勅使,則答以昨日國王,親臨館所,請來便殿之意,至遣中使,今又遣大臣請行茶禮,雖極感激,而以帝命宴享一切減除,茶禮無異宴享,不敢宴然行禮云,故依前例床排分入各房,仍呈御帖後,退出之意,敢啓。傳曰,知道。已上迎接都監謄錄李垍校正。郞廳金霔書。
上在昌德宮。停常參·經筵。
朔祭後,大殿·中殿,藥房問安。答曰,罔極。別無所傷矣。
備忘記,今觀各司坐不坐單子,漢城府,一朔之內坐起,僅至十一度,怠慢殊甚未便,當該堂上推考。
院啓,積城縣監曺武勛,爲人孱劣,處事昏庸,束下不嚴,動輒見侮,奸吏恣意操弄,而矇不覺察,邑屬視若儕友,而恬不知恥,受人私囑,濫杖無辜之人,徵斂無藝,專歸肥己之資,其他厲民之政,不一而足,闔境嗷嗷,殆難支保,此非泛然風聞,別無更加詳察之事,請積城縣監曺武勛罷職。槐山郡守朴守儉,本以貪鄙之人,屢典郡邑,到處剝割,專事肥己,及授本職以來,利於作木,樂於聽訟,不問其事之曲直,一任賄賂之多寡,或先勝而後負者有之,或先負而後勝者有之。一事之訟,多處受賂,且於聽訟之際,一人則與之同坐,一人則屈於庭下,使之對辯,任自立落,而顯有親疎之迹,略無顧忌之意,不特此也,本家堤川,與本郡相去不遠,使其姪子,移住郡南面近處,而所捧柴草等物,分半劃給,一半則納于郡司,一半則作木輸納于姪處,以爲肥己之資,人言藉藉,久而未已,請槐山郡守朴守儉罷職不敍。松禾縣監朴俊蕃,性本鄙鎖,政多謬戾,到任二年,無一善狀,還上出納,民政之最緊,而授捧之際,一委奸吏,任自低昻,勅需措備,西邑之痼弊,而出給廉價,勒徵市人。且本縣新舊鄕之戰,其來已久,而互相詆訐,日事排擊,爲守令者,所當峻加沮抑,務要和平,而俊蕃,則未及赴任之前,先受舊鄕之賂,而偏斥新鄕,罔有紀極,其他種種疵政。實難枚擧,如此之人,不可仍置字牧之任,久貽生民之害,請松禾縣監朴俊蕃罷職。答曰,不允。末端兩件事,遠外風聞,未必盡信,更加詳察處之。
府啓,金宇成事。金起門事。竝見上日昨筵中,大臣以統制使申汝哲病重宜遞之意,陳達蒙允,臣等竊不勝訝惑之至。汝哲,以向時將兵之帥,當更化改紀之初,不加之罪,委以鎖鑰,德至厚也,恩至渥也。在渠之道,固宜銜恩感激,朝受命夕就道之不暇,而乃反慍見于色,憤發於言,備局亦不往見,投刺相臣,偃然乘轎,迹其所爲,已極驕恣,及其莅任之後,稱疾杜門,抛棄軍務,尋常酬酢,無非怨懟之言,日夜經營,惟以遞歸爲慮,卒使僚幕,替陳病狀,張皇論報,恣意欺瞞,而朝廷處分,反循其意,事體所在,寧不慨然?且汝哲之厭薄此任,必欲還處輦轂者,無他,只以水土也。以渠庸調,受國厚恩,官至一品,領統三道,假令爲霧露所感,其視馬革裹屍,豈不榮矣,而不此之思,必避乃已,衽金革冒矢石而不厭,赴湯蹈火而不辭,尙何望於汝哲哉?其輕蔑朝廷,惟便身圖之習,誠極可惡。雖以近日事言之,順天·晉州,以其厭避之地,特仍圖遞之守宰,而獨於汝哲,一任其縱恣,則紀綱日頹,分義掃地,恐不止於一汝哲之圖遞邊帥而已。日後之弊,亦不可不慮,請還收統制使申汝哲遞差之命。答曰,不允。末端所論,雖出於慮後弊之意,旣知其病重實狀,而不許遞改,非但有乖於體下之道,海防重地,閱月廢曠,亦不可不念也,勿煩。
合啓,閔鼎重按律處斷事。見上答曰,不允。已上朝報
備邊司啓曰,今此頒詔,謝恩使所當豫爲差出,勅使回還後,治行發送,令該曹卽爲口傳差出,何如?傳曰,允。
又啓曰,廣州軍餉,姑爲停捧事,退而相議,則論議參差,終未歸一,槪以軍餉異於他還上故也。且旣許以他穀代捧,則尤不宜停捧云,姑勿知委,以爲仍爲收捧之地,何如?傳曰,允。備局謄錄
迎接都監啓曰,今日,乃是空日,別茶啖·別雌牛,依例入給,則勅使以爲朔日,卽例爲齋戒之日,故別雌牛不可宰殺,退入於明日云矣,敢啓。傳曰,知道。
又啓曰,卽者勅使所求鳥銃試放次,善放砲手,使之待令云,分付入送之意,敢啓。傳曰,知道。
又啓曰,去夜三更,量盤膳色派定軍人,出火於渠輩入接之幕,延燒假家一間,卽爲撲滅,而守直下吏輩不謹禁火之罪,自都監推治矣,敢啓。傳曰,知道。
又啓曰,在前餞慰宴勿設之時,別遣問安使於開城府·平壤·義州等三處矣。今番亦當依此擧行,令政院稟處,何如?傳曰,允。
政院啓曰,以迎接都監草記,勅使回還時,三處別問安使,令政院稟處事,允下矣。平壤假承旨,當自本院差出,而開城府·義州兩處問安使,則令吏曹差出,何如?傳曰,允。
迎接都監啓曰,勅使回還路程記,纔已書出矣。臣等進詣館所,使差備譯官,措辭請留,則勅使答以俺等出來之時,有中路數日遲滯之事,且於館所,累日淹留,初三日則定爲發行云,似當有次第請留之擧矣,敢啓。傳曰,遣承旨請留。
政院啓曰,臣承命馳詣館所,措辭請留,則以爲如是挽留,雖極感激,旣以初三日定發,有難淹滯云矣,敢啓。傳曰,遣大臣請留。
迎接都監郞廳,以領議政意啓曰,卽者,臣來詣館所,使差備譯官,以承命請留之意,傳言于勅使,則勅使以爲,國王累度挽留,至遣大臣,誠爲感激,而俺等歸期有限,限內復命,臣子分義當然,故不得承命云矣,敢啓。傳曰,知道。
又啓曰,今者領議政,來詣館所,使差備譯官以承命請留之意,傳言于勅使,則勅使以爲,俺等歸期有限,不得承命云,故大臣退出云矣,敢啓。傳曰,知道。
又啓曰,卽者大通官,使差備譯官傳言曰,副使·家丁一人有病,明朝欲見醫官李應斗云,係是御醫,何以爲之?敢稟。傳曰,依例招入。
又啓曰,兩勅房排硯匣中墨丁,則尙方例爲入給矣。兩勅,見其體樣,自再昨,求索不已,其墨,卽長樂春雲,而戶曹本無所儲,亦難貿得於市上,尙方所儲長樂春雲一同,如得取來,可以副其力求之意,而前例所無,事體未安,何以爲之?敢啓。傳曰,以尙方所儲,取來許副,可也。又啓曰,勅使回還路程記,以今月初三日書出,而中使請留,加留一日,初四日過弘濟站,碧蹄中火,坡州止宿,發京第十五日,當到義州矣。以此分付京畿·開城府,兩西之意,敢啓。傳曰,知道。
又啓曰,傳曰,勅使歸期已定,自都監,以館所親臨及便殿請來,俱不聽許,自上心甚缺然,必欲出餞郊外之意,措辭言及,以觀所答,似合於待客之道,以此意分付都監事,命下矣。今已夜深,彼皆入睡,待明早,措辭言及之意,敢啓。傳曰,知道。以上迎接都監謄錄
上在昌德宮。停常參·經筵。
合啓,閔鼎重按律處斷事。見上答曰,勿煩。
府啓,金宇成事。金起門事。統制使申汝哲遞差還收事。竝見上答曰,勿煩。
院啓,積城縣監曺武勛罷職事,槐山郡守朴守儉罷職不敍事,松禾縣監朴俊蕃罷職事。竝見上答曰,不允。曺武勛事,依啓。
京畿監司書目,果川呈,以校理鄭來祥辭職上疏上送事。啓。答曰,省疏具悉。爾其勿辭,調理上來察職。已上朝報
備邊司郞廳,以三公意啓曰,今此勅使回還後,使臣,以謝恩使,啓下矣。更考謄錄,則定諡頒詔,例以進賀使差送矣。今此使行,以進賀使,改付標之意,分付該曹,何如?傳曰,允。
政院啓曰,再明郊外勅使接見時,酬酢說話,撰定書入,以備睿裁,而此外如有酬應之說,則不可不講定,令備局商度定奪,何如?傳曰,允。已上備局謄錄
迎接都監啓曰,傳曰,勅使歸期已定,自都監以館所親臨及便殿請來,俱不聽許,自上心甚缺然,必欲出餞郊外之意,措辭言及,觀其所答,似合於待客之意,以此意分付都監事,命下矣。卽者使差備譯官,依聖敎措辭言及,則勅使以爲,自上親臨館所,事甚重難,俺等進詣便殿,則接待之際,必有排床,心有所不安,故不得承命矣。今有郊外親臨之敎,更得瞻望,誠以爲幸而俺等復命之時,亦以郊外遠送之意,當爲奏達於皇帝云矣,敢啓。傳曰,知道。擧動事,分付該曹擧行。禮曹謄錄
迎接都監啓曰,今日,乃是空日,別茶啖·別雌牛,依例入給之意,敢啓。傳曰,知道。
又啓曰,卽者醫官李應斗,入見勅使,則副勅臂病診脈後,且使看其家丁之病,仍爲退出矣,敢啓。傳曰,知道。
又啓曰,勅使回還時,弘濟院,以過站磨鍊,則似無大臣·承旨出去之事,故問於通官,則不爲出去,宜當云矣,敢啓。傳曰,知道。
又啓曰,勅使例給鳥銃,卽者入給,則使砲手先放後,兩勅,出來館門內旗竹下,親自試放擇執云矣,敢啓。傳曰,知道。
又啓曰,傳曰,勅使歸期已定,自都監以館所親臨及便殿請來,俱不聽許,自上心甚缺然,必欲出餞郊外之意,措辭言及,以觀所答,似合於待客之道,以此意分付都監事,命下矣。卽者使差備譯官,依聖敎措辭言及,則勅使以爲,自上親臨館所,事甚重難,俺等進詣便殿,則接待之際,必有排床,心有所不安,故不得承命矣。今有郊外親臨之敎,更得瞻望,誠以爲辛,而俺等復命之時,亦以郊外遠送之意,當爲奏達於皇帝云矣,敢啓。傳曰,擧動事,分付該曹。
又啓曰,勅使,自館所發行之日,郊外擧動,旣已定行,則宴禮雖不擧論,接待之際,似當有茶禮設行之擧,令司饔院豫爲整待之意,敢啓。傳曰,知道。已上迎接都監謄錄
上在昌德宮。停常參·經筵。
夜一更,流星出五車星下,入南河星上,狀如拳,尾長二三尺許,色赤。
合啓,閔鼎重按律處斷事。見上答曰,勿煩。
府啓,金宇成事。金起門事。申汝哲遞差還收事。竝見上答曰,勿煩。
院啓,槐山郡守朴守儉罷職不敍事。松禾縣監朴俊蕃罷職事。竝見上答曰,依啓。
傳曰,湖堂可合人,令大提學,各別抄擇書啓,以爲勸奬之地。
引見入侍時,金聲久曰,庚申誣告之獄,天鑑孔昭,一倂伸雪,或復其官爵,或追贈,或致祭,而今別歲抄時,廢錮罷散之類,擧皆收敍,此聖德至渥也。凡厥臣僚,孰不感泣,而第臣有區區所懷,敢此仰達。前縣監吳始謙,前察訪吳始震,卽故判書吳挺昌之姪也。以緣坐之律,十年流竄,才得生還,而挺昌,旣蒙復爵之命,則緣坐之人,似不當因在罪累中,且身自被誣者,盡得收敍,而緣坐者,尙不離於罪籍,不亦冤乎?事涉微細,且係恩典,自下有不敢煩達者,而臣待罪近密之地,凡有所懷,不得不悉陳矣。上曰,承旨言,是矣。吳始謙·吳始震敍用,可也。已上朝報
迎接都監啓曰,卽者,勅使明日回還,初吹寅末,二吹未明,三吹平明書出之後,招致臣等差備譯官卞爾璹·金世明,使之跪前,大通官,在勅使之傍,以勅使之意言曰,俺等,當爲趁早發行,自上當此寒節,侵曉動駕,於心已極不安,而遠臨接待之際,不但俺等之行,自至遲滯,且必有茶禮酬酢之擧,誠有違於不受宴享之本意,郊外擧動,必須停止之意,使之啓達云矣,敢啓。傳曰,知道。
又啓曰,上·副勅禮單四匹,都給禮單各種物件及兩勅所求鳥銃各三柄,加時木各八箇,兩大通官鳥銃各二柄,一大通官加時木六箇,二大通官加時木四箇,兩次通官鳥銃各一柄,加時木各二箇,無弊畢執矣,敢啓。傳曰,知道。
又啓曰,以勅使回還時,郊外擧動停止事,草記,傳曰,彼人之言雖如此,其在主人待客之道,不可無一番更請之擧,以旣不得親臨館所,返旆之日,亦得出餞郊外,則缺然之心,已不可言,而且略設茶禮,實出於欲伸送別之情,亦與宴享有異,郊外擧動,決難停止之意,措辭言及可也事,命下矣。令差備譯官,依聖敎傳言於勅使,則勅使以爲,親臨館所,則當此日寒,恐有致傷之患,俺等進詣便殿,則似有茶禮酬酢之擧,有違皇帝停宴之命,故俱不得承命矣。自上爲郊外擧動,則非但俺等歸路甚忙,侵晨遠臨,不無勞動之慮,郊外擧動,必須停止云矣,敢啓。傳曰,知道。以上迎接都監謄錄
上在昌德宮。停常參·經筵。
辰時巳時,日有左珥,暈上有背,色內赤外靑。午時至申時,日暈。
大司諫鄭維岳啓曰,臣於日昨街路,猝遇大臣,蒼黃回馬,未及隱身,致有下吏捉囚之擧,臣何敢仍冒於臺次乎?請命遞斥臣職。答曰,勿辭,退待物論。
院啓,引嫌而退,未及隱避,事勢適然,不可以此輕遞言官,請大司諫鄭維岳出仕。答曰,大臣犯馬,在例應遞,今玆請出,未免乖當,大司諫鄭維岳遞差。
正言許熲啓曰,臣本無似,久叨言地,而識見懵然,未諳體例,碌碌隨行,愧懼常積,今此大司諫鄭維岳大臣犯馬,出於倉卒,未及隱避,事勢適然,原其本情,有異故犯,臣之愚見,似不可以此輕遞長官,故處置請出矣。及承聖批,極其嚴截,至以未免乖當爲敎,而特遞維岳,臣之昏謬,到此益著,一倍惶悚,不知攸措,何敢晏然仍冒乎?請命遞斥臣職。答曰,勿辭,退待物論。已上朝報
迎接都監啓曰,卽者勅使,捨轎乘馬,館所離發出去之意,敢啓。傳曰,知道。
迎接都監郞廳,以領·右相意啓曰,勅使到迎恩門,百官祗送之班,使之除禮回班後,過去矣,敢啓。傳曰,知道。
迎接都監啓曰,勅使到沙峴底,使大通官,傳言背立,而大通官·次通官等,進前致謝而去矣,敢啓。傳曰,知道。已上迎接都監謄錄
上在昌德宮。停常參·經筵。
正言成任啓曰,昨日同僚,以諫長處置事,簡問于臣,臣以此與無端犯路有異,不當率爾請遞之意,書送簡尾,則同僚,亦以臣言爲然,至請出仕矣。伏承聖批,特遞長官,繼以處置乖當爲敎,臣不勝瞿然之至。請出之論,出自臣身,則難冒之嫌,比同僚更加層節,何敢晏然仍冒?請命遞斥臣職。答曰,勿辭,退待物論。已上朝報
傳曰,頃觀奏請使狀啓,十月十三日得進北京,十五日呈納表咨文云。今此使行,與節使之久留者有異,以日子計之,則自北京回程,當在前月,而先來尙未來到,此或由於皇帝北巡未還之致,而期逝不至,亦多爲恤,令備局分付義州府尹,使臣出來消息,依例探問于鳳城馳啓。備局謄錄
上在昌德宮。停常參·經筵。
辰時,日暈兩珥。未時申時,日暈。
有政。兵批,以黃道光·安根爲五衛將,李鳴夏爲瑞山監牧官,李旰爲同知,張鳴漢爲武兼,李震元爲習讀,魚漢弼爲慶德將,權儔爲統制使。
上在昌德宮。停常參·經筵。
柳命賢啓曰,小臣,尙衣院提調褒貶坐起進去,下直。傳曰,知道。
藥房提調臣閔宗道,副提調臣柳命賢啓曰,夜雪成雨,氣候不適,伏未審聖體,若何?日月推遷,臘享且迫,伏想聖孝追慕,益復罔極,仍念失音之症,差復未久,今此大祭,冒夜親臨,則添傷之患,勢所必至,勉抑至情,許令攝行,允合愼疾之道,臣等待罪調護之地,不勝憂慮,敢來問安,竝此仰稟。答曰,知道。無事,莫重大祭,無故攝行,揆以情禮,實有所未安矣。
藥房再啓曰,伏承聖批,以莫重大祭,揆以情禮,實有所未安爲敎,臣等非不知聖上追慕之情,欲盡如在之誠,而第念失音之症,平復屬耳,當此雨雪交下之辰,冒夜將事,則必有添傷之患,況帝王誠孝,不在於親祀之小節,聖躬不可自輕,疾病不可不愼,追慕之慟雖切,不可徑情直行,以孤群下之望,更加三思,抑情攝行,不勝幸甚,臣等待罪保護之地,實切憂慮之忱,敢此更稟。
傳曰,卿等之請至此,抑情勉從焉。
吳始萬,以弘文館言啓曰,本館上番副校理閔昌道,以漢學兼敎授,今日院試坐起,晝仕出去之意,敢啓。傳曰,知道。
以備忘記,傳于姜鋧曰,史官一員待命,騎馬三匹·卜馬二匹立之。
執義李允修,掌令南垕,持平金一夔啓曰,請金起門事,統制使申汝哲遞差還收事。竝見上答曰,勿煩。答左議政睦來善箚曰,省答具悉卿懇。所患如此,不得進參,勢固然也,有何所傷?卿其安心勿辭,益加善攝,臥閤論道,以副至望。仍傳于金聲久曰,遣史官傳諭。已上燼餘元疏缺
上在昌德宮。停常參·經筵。
申時,日暈左珥。夜一更至三更,月暈廻火星。
傳于睦林一曰,史官三員,騎馬九匹立之。
姜鋧啓曰,史官三員待命事,命下矣。史官不備,宣傳官一員代送之意,敢啓。傳曰,知道。
李萬元,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
傳于睦林一曰,史官二員待命,騎馬六匹立之。
傳于睦林一曰,今此館學到記儒生等,竝於明日,待開門來待于賓廳,而大提學,亦爲牌招來待。
金聲久啓曰,頃日,自吏曹該各司中,應爲晝直之處,區別啓下矣。上曰,四學,若不入於晝直之中,則闕直之官,似當有參酌之道,自本院,取考其時啓下文書後稟處事,命下矣。取考甲子十月晝直各司啓下別單,則四學不入於其中,今此摘奸時,東學兼敎授姜獻之,南學訓導李會元之闕直,似有參酌之道,而闕點下人等,只令攸司推治,何如?傳曰,依啓。官員勿論,可也。已上燼餘
上在昌德宮。停常參·經筵。
夜三更,流星出星星上,入巽方天際,狀如拳,尾長二三尺許,色赤。
藥房提調臣閔宗道,副提調臣柳命賢啓曰,日月流邁,臘享已過,伏想聖孝追慕,益復罔極,夜來寒事稍緊,伏未審聖體,若何?臣等不勝憂慮之至,敢來問安。答曰,罔極。別無所傷矣。
中殿,藥房問安。答曰,罔極。
傳于吳始萬曰,右承旨持此書題,進詣賓廳,與大提學,儒生等製述以來。
睦林一啓曰,長陵內摘奸單子有頉處察治事,命下矣。敦義門軍士八名內,三名逢點,一名闕點,依承傳推治傳旨捧入,而四名,小分軍出用懸頉,取考衛所文書,則出用的實,似有參酌之道,敢啓。傳曰,知道。小分軍出用的實,則勿爲推治。
傳于睦林一曰,史官二員待命,騎馬六匹立之。
儒生製述收券一軸九張封入之意,敢啓。傳曰,科次以入。以上燼餘
御題,王若曰,逸者,萬惡之根,無逸者,萬善之本,歷觀前代之興廢,未嘗不由於勤逸,可不愼歟?上古聖帝明王,能所其無逸,而歷年長久者,後世人主,其不能而亂亡者,皆可歷指而詳言歟?虞舜,大聖也,而伯益,戒其逸樂,周成,明辟也,而周公,訓以無逸,何也?漢光武之不任三公,躬親簿書,隋文帝之引坐論事,衛士傳飡,唐太宗之每思治道,深夜方寢,亦可以無逸言之歟。予以否德,叨承丕基,于今一紀有餘矣。非不欲宵旰憂勤,孜孜勵政,以爲長治久安之術,而歲月愈久,食效愈邈,庶事之玩愒,百隷之怠肆,咎微之頻數,邦運之艱危,民志之偸惰,日甚一日,無復可爲,徒有憂勤之名,而未見憂勤之實,玆或時値衰亂,非係於人事之得失歟。抑予所以嚴恭寅畏者,或未得其方而然歟?何以則能轉逸而爲勤,易危而復安,世俗丕變,至治馨香,以臻祈天永命之休歟?子大夫居首善之地,講聖賢之書,積有年矣。必有所經綸於中者,其各悉著于篇,毋有隱諱,予將親覽焉。燼餘
上在昌德宮。停常參·經筵。
柳命賢啓曰,小臣氷庫提調褒貶坐起進去,下直。傳曰,知道。
又啓曰,吏曹郞廳來言,臺諫有闕,政事,取稟。傳曰,明日爲之。
以備忘記,傳于柳命賢曰,居首生員趙德張,進士琴暹,竝直赴殿試,之次生員丁道徵·李命夔直赴會試。
柳命賢,以吏曹言啓曰,再昨政橫城縣監差出時,禁衛都提調,以把摠徐來遠,自辟以送,而來遠,卽臣觀徵率妾嫡兄夫也,不能覺察,循例首擬受點矣。罷政之後,始得覺悟,昏謬之失,在所難免,自辟之窠,雖與臣之親自備擬有間,旣有相避之嫌,則不可仍存,徐來遠改差,何如?傳曰,此是自辟之窠,勿爲改差。
答判府事呂聖齊疏曰,省疏具悉卿懇。已諭予意於前後疏批,卿胡不諒,連章祈免,若是其太過乎?心切恧然,無以爲諭,卿其須體至意,安心勿辭,從速上來行公。仍傳于李萬元曰,遣史官傳諭。元疏缺
答判尹李宇鼎疏曰,省疏具悉。金吾之任,當令該司稟處,卿其安心,調理察職。元疏缺
答副提學李聃命疏曰,省疏具悉。卿其勿辭往來焉。元疏缺
答大司諫權珪疏曰,今玆新命,實循公議,奸情已露,在我何嫌?爾其勿辭,從速察職。
以獻納柳世鳴初度呈辭,傳曰,還出給。
吳始萬,以校書館官員,以提調意啓曰,今六月初三日引見時,諸各司丙寅以後褒貶,一倂蕩減事,定奪矣。本館丁卯秋冬等,戊辰春夏·秋冬等未磨勘褒貶,竝爲蕩減之意,敢啓。傳曰,知道。
正言金元燮啓曰,臣本無似,最居人下,濫蒙洪造,累忝言責,尋常惶隕,若無所容,不意今玆,誤恩復及,匪據之狀,有不可言,而司諫院司諫臣權愭,卽臣之妻父也。法有應避之嫌,何敢一刻晏然乎?請命遞斥臣職。答曰,勿辭。
金聲久啓曰,正言金元燮,再啓煩漬,退待物論矣。傳曰,知道。
正言宋光璧啓曰,引嫌而退,相避之法,在下當遞,請正言金元燮遞差。答曰,依啓。
執義李允修,掌令南垕,持平金一夔,正言宋光璧啓曰,請碧潼圍籬安置罪人閔鼎重按律處斷。見上答曰,勿煩。
府啓,金宇成事。申汝哲遞差還收〈事〉。竝見上答曰,勿煩。以上燼餘
上在昌德宮。停常參·經筵。
吳始萬啓曰,來十六日,儒生殿講日次,取稟。傳曰,停。
柳命賢啓曰,小臣司譯院提調,今日褒貶坐起進去,下直。傳曰,知道。
姜鋧啓曰,卽見江春都事羅學川年分啓本,誤字甚多,難免不察之失,請推考。傳曰,允。
有政。吏批,判書李觀徵進,參判權愈進,參議沈檀進,右承旨吳始萬進。兵批,行判書閔黯,備局坐起進,參判李鏶,備局坐起進,參議金進,參知姜鋧病,左副承旨李萬元進。吏批,以成任爲正言,趙脩爲靈巖郡守,李泰龜爲副修撰,沈梓爲知義禁,崔重泰爲典籍,朴慶後爲戶曹參議,李徵龍爲徽陵參奉,安俊紋兼養賢庫直長,金壽柟兼奉事,安命老爲奉常正。兵批,以姜碩耉爲副護軍,許熲·成任·金元燮爲副司果。
李萬元啓曰,今日入直軍士,中日習射,請出標信。傳曰,知道。
吳始萬,以成均館官員,以知館事意啓曰,四學學製畢製後,會于泮宮,設行覆試,以付於庚午式年,而戊辰·己巳四等,一不試取。故銓曹,差出兼敎授之後,中學·南學,則連續設場,而西學兼敎授李玄祚,時在北關,東學兼敎授柳世鳴,身病甚重,尙未肅謝,自前如此之時,則例以他學兼官,推移設行,今亦以中學兼敎授沈橃,南學兼敎李允修代行,以爲趁速科試之地,何如?傳曰,允。
睦林一,以禮曹言啓曰,大寒已過,而日氣不寒,合氷此遲,前頭藏氷之擧,極爲可慮。取考本曹謄錄,則辛亥十二月二十五日,大臣·備局堂上引見時,上曰,司寒祭,例於臘後三日行之,而藏氷官,仍爲出去,近來則司寒祭,必行於藏氷臨時,設令藏氷,在於立春之後,則司寒祭,亦可行於此時乎?今後則依五禮儀,司寒祭,行於應行之日,而藏氷官,則一從江氷堅厚,出去,可也。其時本曹,以藏氷或在正月,則司寒祭,季冬先行事,旣已定奪矣。卽今日候,寒暖不適,合氷未易,一遵辛亥定奪,依五禮儀,司寒祭先行於季冬宜當,大臣之意亦如此,司寒祭,趁速卜日設行,何如?傳曰,允。
以備忘記,傳于金聲久曰,申潭負犯,與正刑罪人金鉉,一而二,二而一者,而渠旣身死,不得正法,誠可痛也。令該府申潭妻子,依律文流二千里安置,金善弼,亦與兇胄親密,情狀可惡,故自內,曾罪罰,而終不可置諸輦轂之下,絶島以嚴懲惡之典。
執義李允修,掌令南垕,持平金一夔,正言宋光璧啓曰,閔鼎重按律處斷事。見上答曰,勿煩。
府啓,金宇成事。金起門事。申汝哲遞差還收事。竝見上請江東縣監朴世柄罷職。措辭缺館學到記儒生之次賜第,非不知出於一時聳動之擧,兩人之竝許直赴殿試者,有違舊例,臣等竊以爲太過也。在昔祖宗朝大庭試士,亦不過壯頭之賜第,則其愼惜恩賞之意,爲如何哉?逮至顯廟辛丑謁聖之時,優等三人,許赴殿試,旋因臺啓,還寢其之次二人賜第之命,此亦遵守古規之美意也。恩不可太濫,倖門亦不可不杜,請依祖宗朝古事,還收之次儒生琴暹直赴殿試之命。答曰,不允。末端事,此出於一時聳動之擧,本非永爲規例之意也,勿爲煩論。
答錦山幼學朴文最疏曰,省疏具悉。草野之士,憂國封章,條陳弭盜之策,予用嘉尙,今此諸處賊徒,實非尋常竊發之比,討捕使·邑宰之㤼懦旋放之說,極可寒心。若不別立科條,趁卽勦滅,則日後之慮,有不可勝言者,當令廟堂稟處焉。元疏缺以上燼餘
上在昌德宮。停常參·經筵。
申時,日暈。夜三更,月暈,白雲一道如氣,起自西方,橫過月上,長十餘丈,廣尺許,良久乃滅。四更,月暈。
柳命賢啓曰,小臣承文院褒貶進去,下直。傳曰,知道。
金聲久,以都摠府言啓曰,副摠管全溪君溥,除標信,兵曹褒貶坐起進去之意,敢啓。傳曰,知道。
假注書李頤晩書啓,臣承命馳往于楊根南終面水淸洞行判中樞府事呂聖齊所住處,傳諭聖批,則以爲,臣病蟄鄕村,與死爲隣,殿最已迫,無計進參,虛帶曠職,惶悚無地。冒陳一疏,乞蒙恩遞,不惟不賜矜許,又遣史官,傳宣聖旨,辭意勤摰,奉讀以還,感淚自零。臣之病狀,如有一分起動之路,則豈不知聖渥之逾隆,分義之至嚴,一向退伏,以速違慢之誅哉?聖明,猶未下燭實狀,前後榮諭,迥出尋常,至以從速上來爲敎,而每承寵命,一倍驚惶,病裏憫蹙,添一心,進退惟谷,罔知攸措。臣積月沈痼之中,精神昏耗,不能畢陳下懷,伏地涕泣,不知所達云矣,敢啓。傳曰,知道。
吳始萬,以禮曹言啓曰,司寒祭,趁速卜日設行事,允下矣。司寒祭吉日,令日官推擇,則今十二月十五日爲吉云。以此日設行事,分付各該司,而今此司寒祭,有異常規,不可仍用例祝,略加措語,別爲撰出事,亦爲分付,何如?傳曰,允。
吳始萬啓曰,因戶曹草記,本曹堂上不得備員,秋冬等褒貶,限內勢難磨勘,合有變通之道,令本院稟處事,允下矣。本曹參議朴慶後,卽爲牌招,以爲褒貶磨勘之地,何如?傳曰,允。
又以議政府司錄,以領·右相意啓曰,臣等,今日開坐于本府,卽今新除授官員,依例參謁,而承文院正字沈得天,謂有親病,不得來參,參謁不參,不可無警責之道,令攸司推考,何如?傳曰,允。
睦林一,以弘文館言啓曰,本館下番見存三員內,修撰李東標,在外未上來,副修撰李泰龜,家有拘忌之疾,副修撰李獜徵,獨爲入直矣。自數日前,猝患寒疾,卽爲出去,下番他無入直之員,不得已以上番姑降入直之意,敢啓。傳曰,知道。
執義李允修,掌令南垕,正言宋光璧·成任啓曰,閔鼎重按律處斷事。見上答曰,勿煩。
府啓,金宇成事。金起門事。申汝哲遞差還收事。朴世柄罷職事。琴暹直赴殿試還收事。竝見上近年以來,紀綱解弛,名分紊亂,頃日奉常寺官員,揀捧祭用果實之際,目見典僕不謹之事,略施笞罰,則犯罪者,拔劍起立,毆打執杖之人,因爲逃避,及其夜深之後,持杖突入於官員入直之所,將欲行兇,而適緣門鎖之固,幸而得免,此實前所未有〈之〉變也。自本寺,文移刑曹,而失其正犯,只囚次知,若不趁卽搜捕,則決難現出,如此兇惡之人,不可不別樣處置,請令左·右捕盜廳,多般設機,期於必捕,以爲正律懲惡之地。答曰,不允。末端事,依啓。
院啓,陽德縣監李世機,地本卑微,性又貪鄙,到任以後,無一善狀,濫徵火粟,轉貿銀貨,潛奸邑婢,請托公行,詞訟之際,政令之間,一以賄賂低昻,其他可駭可愕之事,不一而足,峽邑蘇殘之策,不可付諸如此之人,請陽德縣監李世機罷職。答曰,不允。
答副校理沈季良疏曰,省疏具悉。疏辭,令該曹稟處。元疏缺
答李萬元疏曰,省疏具悉。爾其勿辭,救護母病。
答生員李天挺疏曰,省疏具悉。疏辭,當令該曹稟處。元疏竝缺已上燼餘
上在昌德宮。停常參·經筵。
金聲久啓曰,前府使金錫衍削職事,命下矣。臺諫,方以極邊遠竄論啓,削職傳旨不得捧入之意,敢啓。傳曰,知道。
藥房都提調臣睦來善,提調臣閔宗道,副提調臣柳命賢啓曰,昨日大風餘,寒事倍緊,伏未審聖體,若何?孝思殿望祭,只隔一日,伏想聖孝感時追慕之慟,益復罔極。第伏念自上失音之候,差愈未久,當寒冒夜將事,恐致添傷,許令攝行,揆以情禮,似爲得宜,臣等不勝憂慮,敢來問安,竝此仰稟。答曰,知道。無事,吾不與祭,如不祭,況身無疾而攝行,可乎?卿等,勿以爲慮。
金聲久啓曰,副摠管朴相馨,除標信,漢城府坐起進去之意,敢啓。傳曰,知道。
又以摠戎廳言啓曰,本廳三運壯抄三哨,牙兵一哨軍兵,旣已上來逢點矣。壯哨軍則廣智營,牙兵則本廳,與再運軍兵,今月十五日依例替代之意,敢啓。傳曰,知道。
又啓曰,今日,乃是賓廳日次引見,兩司當爲入侍,而憲府多官,一時呈告,無入侍之員,竝牌招,何如?傳曰,允。
又以敦寧府言啓曰,本府郞廳今秋冬等褒貶,當爲等第,而領府事臣趙師錫,今方在外,限內不得磨勘之意,敢啓。傳曰,知道。
睦林一,以春秋館郞廳,以領·監事諸堂上意啓曰,臣等,今日開坐于本館,取考時政記修未修,則前奉敎尹星駿未修正者五朔,前檢閱洪重夏未修正者七朔,前奉敎李寅燁未修正者五朔,莫重時政記,遷延不修,事甚不當,竝從重推考,以爲警責之地,未修正時政記,使之從速修正,何如?傳曰,允。
傳于睦林一曰,上年十月備局引見時,楊經理鎬碑石折破,顚委路傍,山陵畢役後改造,而所豎之處,乃行人往來之路,不便於立碑,移立他處事,分付矣。當初立碑,意有所在,使之趁卽改立事,言于該曹。
傳于睦林一曰,大臣·備局堂上引見。
十二月十三日巳時,上御熙政堂。大臣·備局堂上引見。領議政權大運,左議政睦來善,右議政金德遠,行兵曹判書閔黯,吏曹判書李觀徵,右參贊閔宗道,禮曹判書柳命天,兵曹參判李鏶,吏曹參判權愈,工曹參判睦昌明,大司成李鳳徵,右副承旨金聲久,掌令南垕,正言成任,副應敎金邦杰,假注書洪重鉉,事變假注書柳以復,記事官蔡獻徵·洪慶先入侍。權大運進曰,日寒頗緊,聖體,若何?上曰,無事。睦來善曰,今此望祭迫近,失音之候,纔得差愈,冒寒親臨,必致損傷,攝行,何如?上曰,已諭藥房之批,勿爲過慮。大運曰,以攝行未安爲敎,聖敎至當,而當此寒節,冒夜親祭,恐非愼疾之道矣。金德遠曰,自前冬節,玉候之感寒頻數,當此寒沍,親臨行祭,臣民仰慮,容有極乎?抑情攝行,實合愼疾之道矣。上曰,每每攝行,實爲未安,而大臣,如是縷縷陳達,予姑勉從,而元朝及春享大祭,異於朔望,決不可攝行也。來善曰,近日元子氣候,若何?上曰,平常矣。來善曰,自去月十三日至今日,其間一朔有餘,而更無復發之漸,此必受灸後祛根之致,不勝喜幸之忱矣。上曰,一朔之內,更不復發,此似受灸用藥之效也。大運曰,元子氣候,前頭益加充實,則此症自然祛根矣。來善曰,伏未知元子時未及起立行步耶?上曰,時未及步,頻頻扶枕而立,步亦似不遠,而醫書,以語遲行遲爲好,行步之遲,亦無妨矣。大運曰,氣候之安寧爲幸,語遲行遲,何關之有?來善曰,醫官李萬枝,以未經痘之故,不敢留城中,方往在山寺,且其術業,亦不鍊熟,元子患候,近已復常,使之退去,何如?上曰,然則姑令退去,可也。來善曰,來時,旣已給馬,下去時,亦令本道給馬,何如?上曰,下去時,亦給馬。榻前定奪大運曰,臣精神昏耗,雖有所懷,似難條陳,而頃觀錦山儒生朴文最上疏,則疏中所陳,極爲可慮,而亦不無可採之語,似當別爲事目,申飭各道矣。上曰,朴文最疏語,未必盡爲的實,而果如十七邑盤據之說,則實非尋常竊發之盜,而近來各邑之搜捕,亦似疎漏,固當別爲事目,分付各邑,雖其同黨,若自現告,則赦其罪而賞其功,可也。大運曰,漢之虞詡,本用此法,故春間事目,亦及此意矣。德遠曰,凶年之盜,固無足怪,而當此稍稔之歲,多有竊發之患,誠非細慮。臣等,詳問于自湖·嶺間來者,則答以或六七爲群,或十餘爲群,其爲賊患,不至大段云者有之,或盤據列邑,徒黨甚多,非尋常竊發云者有之,未知何說爲得,而解散之策,不可不趁速講定也。來善曰,臣取見慶尙監司狀啓,則大丘府捉囚賊魁高明一形止,實非尋常賊徒,心甚爲慮矣。今聞大丘前營將金爾樞之言,其賊行止,旣非尋常行劫之類,其所被捉者,則臂上皆有灼之痕,詰問其由,則答以强忍表著之事云,據此一款,可知其兇測也。且其被賊援引者,皆不入籍,且無紙牌,而此皆亂民無賴之徒也。戶籍事目中,紙牌閪失者,則或令決杖,或令收贖,此固當行之法典,而第欲無識愚氓,雖失紙牌,不足深罪,特用寬典,姑減其決杖收贖之律,許令呈官改出,則亦是安民之道也。大運曰,今此左相之言,亦有所見,而紙牌有所關重,則不必以紙爲牌,許令以木爲牌,俾無閪失之患,宜當矣。來善曰,紙牌之法,固當申明,而且五家統嚴明擧行,則無賴之民,亦不敢混跡於閭里之間,以傷風敎,以致盜賊矣。近聞西江甕幕近處,多有賊患,而同里之間,旣無五家作統之規,兩班則稱以士夫,至於出身,亦稱以士夫,不入於五家作統之中,江村之人,雖欲五家作統,旣無京兆申飭之擧,故任其所爲云。令該府各別嚴飭,修擧其五家作統之規,而士夫及出身,不有事目,不入於作統之中者,各別論罪,俾無亂雜之弊,宜當矣。上曰,或以紙牌,或以號牌事,退出後相議稟定,五家統事,各別嚴飭漢城府,可也。出擧條來善曰,全羅道錦山,近來爲一賊藪,爲其守令者,所當極擇以送,而郡守李成朝,年少迂疎,亦無顯績,治盜之責,不宜付之此人,李成朝,今姑改差,其代,勿論文·南·武,極擇以送,似爲宜當矣。德遠曰,錦山,乃峽邑,故自古多有賊患,曾在先朝,或以武弁差送之,故卽今全羅兵使李聖賚,亦爲之矣。大運曰,唯在得人而已矣。上曰,勿論文·南·武,各別擇送,而李成朝,今姑改差。出擧條大運曰,淸道·槐山,例以文·南差送,而頃日政,以武臣差出者,意固有在也。新除授槐山郡守安靖,以常調武夫,名稱未著,且其爲人,似不能修擧政務,槐山郡守安靖,今姑改差,其代,各別擇送,似爲宜當矣。上曰,依爲之。出擧條來善曰,臣以奴良妻所生從良之法革罷事,春間有所陳達,而論議參差,未得歸一矣。此法之變更,出自時烈奴主之分,至此大壞,至有奴與主相訟一庭者,紀綱之倒置,名分之紊亂,莫此爲甚。國人皆曰可罷,而尙今不罷,臣竊慨然也。曾在宣廟朝,廣募軍丁,欲許私賤贖良。其時右議政鄭琢曰,箕子設法策,分定奴主,猶君臣也,豈有主叛而國忠者也?此法若行,則國不爲國,其議遂寢,此豈非今日之所當革罷者乎?請更爲下詢於入侍諸臣而處分,宜矣。上曰,春間論議不一,尙未決定,而大臣更有所達,他大臣之意,如何?大運曰,奴良妻所生從父役之法,其來已久,一自時烈變更之後,論議多端,到今革罷之說,不無意見,而十餘年間,朝令累變,似有紛紜之弊,是可慮也。來善曰,無前之事,時烈倡之,紀綱倒置,名分紊亂,到今革罷,斷不可已,有何紛紜之弊乎?德遠曰,春間下詢之際,臣旣有所達矣。我國奴主之法,自箕子設敎之後,至于今日,乃成國俗,已經數千年後,猝然變更,人心之不便,固其宜矣。且良役,苦於私賤,故自己酉以來,奴良妻所生,謀避軍役,不爲從良者甚多,以致奸僞之日滋。臣意仍其流來之俗,革罷從良之法,似爲得當矣。上,下詢備局堂上及三司諸臣,則皆曰可罷矣。上曰,自今分付革罷,可也。來善曰,自己酉至今年,已許良役者,只得其身許良,其所生,則還屬私賤,俾無日後奴主相訟之弊,何如?德遠曰,己酉定式之後,入屬良役之人,則其所生,亦許從良,使本主不得推尋,雖同生兄弟中,一人旣屬良役,一人未及屬良者,則本主只推其未及屬良者,永爲定式施行,宜當矣。上曰,春間論議不一,未卽決定矣。大臣更有所達,諸臣皆曰可罷,則不可不變通,己酉以後入屬良役者外,其餘未及屬良者,還給本主,可也。出擧條大運曰,坊民藏氷米,以蟲損木發賣之價劃給事,曾已啓稟蒙允,而啓稟之時,市民不爲擧論,故終不得一體蒙惠,市民至有呈訴之事,坊民·市民,不宜異同,一體劃給事,分付,何如?上曰,市民處,一體劃給,可也。出擧條閔黯曰,西北邊將,人所厭避之地,而五乙足萬戶韓九容,以下道之人爲本道之邊將,在渠有晝錦之榮矣。今聞方患染病,無由赴任云。依近例罷黜,何如?上曰,依爲之。出擧條黯曰,曾前內吹螺赤保人,因其望定,自各官査問定給,而卽今則旣有直定之禁,亦不入於各官査問定給之中矣。各軍門吹螺赤,各有大將爲之主,故各給其保,而內吹螺赤,則屬於宣傳官廳,無由仰達其狀,無一保而立役者居多,似當變通矣。上曰,自該曹,依前直定以給,可也。出擧條來善曰,近來國家多設軍門,良民子枝,一一充定軍役,以致民怨之朋興,況此新設禁衛營,軍保甚多,百姓實難支揕,吹螺赤之保,各官又何從以得乎?臣意則減其軍數,以紓民怨,好矣。黯曰,臣聞古者,我國之人,做官者外,無非軍丁也。故父爲大憲,子以忠衛,入番者有之,壬辰亂後,訓局·御營,次次設置,而宿衛軍兵,猶爲不足,又設禁衛營者,亦不無意見,蓋爲緩急之備也。猝然革罷,臣未知其可也。觀徵曰,將得其人,則多設軍門,亦無所妨,而如或得非其人,則肘掖之變,亦未必不由於此,臣意則減其額數,可矣。上曰,此言則徒知其一,未知其二。京中宿衛軍士,倉卒減額,則脫有緩急,更何恃乎?卽今訓局·御營及禁衛營,次第設置,而宿衛軍士,猶爲不足,崇陵擧動時,京畿楊州軍,有時調發,以備宿衛軍數之不足,此亦可知,倉卒減額,其勢重難也。來善曰,臣非以已成軍門,必欲革罷,募得閑丁之際,民怨甚多。故必不欲日後之加定軍額矣。上曰,大臣之意,患其日後之廣加軍額也。大運曰,旣成軍門,革罷爲難,安民之道,唯在於此後不爲廣加軍額也。上曰,都城三軍門外,四方束伍軍,則寧陵擧動時見之,如兒戱耳。平時精鍊三軍門,以備緩急,可也。禁衛營,雖是近來別設者,而猝然罷之,誠爲重大,此後更不加定軍數,好矣。來善曰,近來人心甚惡,公私船卜,往往有佯爲致敗者,閏三月全羅道法聖倉漕船十二隻內,八隻致敗於扶安邊山前洋,而七隻則大洋致敗,一隻則依岸致敗云,而扶安縣監成碩藎,則托以風勢不順,不爲親自摘奸於敗船之所,又無近地居民處,推問其敗船眞僞捧招之事,且格軍百餘人中,死者只四人,若果致敗於大洋,則死豈止於四人乎?此外可疑之端,不一而足,押領官,自分載至發船,其間四十日,遲留不進,致有敗船之患,所當依事目論罪,而刑曹,以公罪照律,殊甚不當,監司不爲明査其敗船形止,而啓聞蕩滌,亦涉疎漏。此而不懲,則前頭漕運之際,後弊難防,本道監司及地方官守令·刑曹堂上,難免其責,故敢此仰達。上曰,大臣之言如此,前後監司及地方官守令及刑曹堂上,竝推考。出擧條黯曰,被謫蒙放之人,癸亥年有蕩滌之敎,而其時不爲擧論,故今番還入於歲抄之中,只蒙給牒之典,曾前旣已蕩滌,則到今未得敍用,事涉冤枉,合有變通之道矣。上曰,依前下敎,蕩滌,可也。黯曰,禁衛營,係是新衛門,曾前賈得一口婢,供茶母之役,事甚苟簡,逐日待令,亦無以支堪,今此籍沒屬公婢中,在京有根着者,限五六口定給,何如?上曰,令該院定給,可也。出擧條黯曰,禁衛都提調軍官,有闕勿補事,曾已定奪,而今聞則提調軍官,摠察軍門之事,凡傳令之間,事多苟艱云,限五員仍存,似乎合宜矣。來善曰,此非新創之事,本營大將軍官及別將軍官遞兒,移屬於都提調矣。卽今盡爲革罷,則軍官之類,擧皆中人及庶孽,堂上無所依歸,每每呼訴,其勢亦然矣。德遠曰,初旣設置,而到今盡罷,亦涉不當,仍存五員,似合事宜矣。上曰,軍官五員,仍存,可也。出擧條命天曰,頃有湖堂可合人抄啓之命,校理閔昌道,文才拔萃,實非科臼中人,最合湖堂之選,而以其太學士閔黯,有三寸叔姪之嫌,不入抄啓之中,文章自有定價,有不可掩者。若不選此人,則其在輿論,必多歎惜,請下詢大臣,何如?德遠曰,閔昌道文才拔萃,卽今湖堂可合人之中,似爲第一,不拘相避,自上特命選入,宜當矣。上曰,以特敎抄選,可也。出擧條德遠曰,藝文提學,作窠已久,尙未差出,蓋聞銓曹之議,則大提學薦望時,準點人外,只有前望一人,故欲以工曹參議李瑞雨備擬,而拘於資級,不敢擅便云。文章自有定價,李瑞雨文才,朝紳中鮮有敵手,且其爲人,剛直無私,今若升擬文翰之職,頻差掌試之任,則近來科場不嚴之弊,庶可救其一分,故敢此仰達。上曰,提學,以堂上擬望,曾有前例,李瑞雨,使之特爲擬望,可也。出擧條上曰,凡在外堂下三司之臣,因縣道,累度上送辭疏,殊涉猥越,今後則政院知悉,使之勿爲再呈辭疏,永爲定式,可也。大運曰,卽今司諫權愭之事,殊涉未安矣。觀徵曰,沈季良,以別兼春秋,才呈辭疏,前奉敎李寅燁循例付職之意,敢達。上曰,李寅燁,曾有誤薦之事,今番史薦,渠豈自當乎?雖然,循例付職,可也。出擧條觀徵曰,銓曹臨政之際,郡守以上乏人,甚矣。州郡薦,更爲抄啓,似爲宜當,下詢于入侍大臣,何如?大運曰,將薦及州郡薦,旣已爲之,而被薦之人,其數尙多,備擬之際,一體通用,則似無苟簡之患矣。宗道曰,半年之內,再爲州郡薦,似爲未安矣。上曰,州郡薦,旣已爲之,而半年之內,再次爲之,誠爲有弊,銓官,雖以乏人之故,有此陳達,而州郡薦,則姑徐之,備擬之際,各別擇用,可也。黯曰,卽見忠淸監司狀啓,則洪州營將李世璜,以其母病,一邊馳報,一邊發行云。營將,乃是將兵之官,不得擅離任所,自有法令,而不待朝家之處分,徑先棄歸,事極可駭,且關後弊,事當拿問充軍矣。上曰,以狀啓觀之,則情有可恕,以此律施之,無乃太過乎?大運曰,軍門事體自別,不可不依法處置。宗道曰,前者申命全爲兵使時,以父病,徑先棄歸,終被充軍之律,世璜,不可拿問而止,依申命全例,罪之,可也。上曰,李世璜,姑先拿問。出擧條南垕啓曰,請金宇成,更爲拿致鉤問,盡得奸孽搆獄實狀,以快輿情。見上上曰,此非一向爭執之事,勿煩。又啓曰,請還收金起門減死定配之命。見上上曰,勿煩。又啓曰,請還收統制使申汝哲遞差之命。見上上曰,勿煩。又啓曰,請江東縣監朴世柄罷職。見上上曰,依啓。合啓,請碧潼圍籬安置罪人閔鼎重按律處斷。見上上曰,勿煩。
正言成任啓曰,請陽德縣監李世機罷職。見上上曰,依啓。又啓曰,前府使金錫衍,當庚申搆禍之日,以肺腑之親,受兇胄之指,陰肆胸臆,織成誣獄,終使士類,被屠戮之慘,邦國有殄瘁之痛,論其罪惡,竄殛猶輕,而尙稽天討,意實有在,苟逭王章,偃息牖下,則在渠之道,固宜革心改圖,杜門懲艾之不暇,而乃反蓄憾懷懟,縱恣無憚,不思休戚與同之義,益肆怨國死黨之計,密與失志之徒,興訛造訕,罔有紀極。今若容護覆蓋,不早爲之所,則元衡之惡,終至於難赦,薄昭之罪,必致於顯戮,此豈聖上終始保全之道哉?當此人心波蕩,國家危疑之日,斷不可仍置京輦,以長其惡,請前府使金錫衍極邊遠竄。上曰,此人,有大段誤達之事,若他人則豈待臺啓而罪之乎?只以肺腑之親,不忍加罪,隱忍度日,此非外朝之所知,故今始發端矣。曾在丙寅年間私覿之時,請辟左右而言曰,閭閻之人,皆言金鉉持身謹愼,內官中最賢者也。自上必須信任云,予答曰,此言,異於吾所聞云爾,則其後不敢復言。設令金鉉,內官中最賢,此豈外朝之臣所敢仰達者乎?頃日金道淵事,外朝之所不知,而予先下敎,以正其罪,至於此人,則異於道淵,故予雖隱忍,而豈不知其無狀乎?以前日事觀之,則今此臺啓所論,無足怪矣。參酌削職,宜當,而大臣之意,何如?大運曰,此非泛然論啓,錫衍罪狀,實是輿情之所共憤,則削職,似是輕矣。來善曰,今此臺啓所論,實是齊奮而發,遠竄之律,似是宜當矣。德遠曰,罪狀旣如此,固當以法治之,以伸公論,宜矣。豈以私恩,有所參酌於其間哉?宗道曰,錫衍,以肺腑之至親,其所處身之道,固異他人,而全不謹愼,不測之言,時出其口,此而不治,則他日罪狀,實有倍於此者,豈以一時之私恩,以掩萬口之公議乎?臺閣之論,所當允從矣。上,良久無發落。黯曰,遠地放逐,是亦保全之道也。大運曰,自上雖以削職爲敎,臺閣,必將連爲爭執矣。宗道曰,遠竄之請,自上今雖不許,臺論之爭執,想必不止矣。上曰,今番別科兩人,皆鄕士乎?大運曰,皆嶺南人矣。上曰,予觀祖宗朝或有甲·乙科賜第之規,故予故爲聳動之擧也。黯曰,德純輩製作頗好,臣意則親策問之,實盛擧也。大運曰,人君振作一擧措間,一國欣聳,今番親策賜第,實盛擧也。遂退出。已上燼餘
上在昌德宮。停常參·經筵。
柳命賢啓曰,吏曹郞廳來言,守令多闕,政事,何以爲之?敢稟。傳曰,當日爲之。
金聲久啓曰,兵批,無政事云矣,敢啓。傳曰,知道。
又啓曰,今日入直軍士,中日習射,請出標信。傳曰,知道。
又以中樞府言啓曰,本府郞廳及錄事·醫員等,今己巳年秋冬等褒貶,當爲等第,而領府事臣鄭載嵩,判府事臣呂聖齊皆在外,限內不得爲之之意,敢啓。傳曰,知道。
柳命賢,以宗親府郞廳,以有司堂上意啓曰,本府郞廳今己巳年秋冬等褒貶,當爲磨勘,而有司堂上三員內,崇善君澂·樂善君潚,俱以有故,限內不得爲之之意,敢啓。傳曰,知道。
金聲久,以禁衛營郞廳,以都提調意啓曰,本營郞廳及將官等,今秋冬等褒貶,當爲等第,而大將臣閔黯有故,限內不得磨勘之意,敢啓。傳曰,知道。
有政。吏批,判書李觀徵病,參判權愈進,參議沈檀進,都承旨柳命賢進。以沈橃爲舍人,方震說爲陽德縣監,李衡祥爲錦山郡守,方世建爲江東縣監,蔡獻徵·李文興爲直講,朴思一爲校書博士,金園皓爲著作。
兵批,無政事。
姜鋧,以戶曹言啓曰,楊經理鎬碑石,山陵畢役後,趁卽改造以立事,言于該曹事,傳敎矣。楊經理鎬碑石改立事,定奪之後,碑石則夏間旣已浮取運致,而路傍改豎,不無難便者,未及稟處之際,近來客使連續出來,未遑始役矣。傳敎辭意如此,所當劃卽擧行,而卽今日氣寒凜,難以治石,姑待解氷後,卽爲改立之意,敢啓。傳曰,知道。宣武祠,乃軍門邢玠·經理楊鎬合享之所,今此改造碑石,移立於此,似爲便當矣。
掌令南垕,持平金一夔,正言宋光璧·成任啓曰,閔鼎重按律處斷事。見上答曰,勿煩。
府啓,金宇成事。金起門事。申汝哲遞差還收事。竝見上答曰,勿煩。
院啓,臣等,以前府吏金錫衍極邊遠竄事,有所論列,則聖明亦嘗洞燭其情狀,而以參酌削職爲敎,臣等竊惑焉。錫衍,當庚申搆禍之日,以肺腑之親,受兇胄之指,陰肆胸臆,織成誣獄,終使士類被屠戮之慘,邦國有殄瘁之痛。論其罪惡,竄殛猶輕,而尙稽天討,意實有在。苟逭王章,偃息牖下,則在渠之道,固宜革心改圖,杜門懲艾之不暇,而乃反蓄憾懷懟,縱恣無憚,不思休戚與同之義,益肆怨國肆黨之計,常與失志之徒,興訛造訕,罔有紀極,而昨伏承前席之敎,尤不勝驚痛之至。請間屛人,贊揚賊鉉,其心所在,誠不可測,表裏相應,探試君父之狀,國人之所共憤,王法之所不容。殿下雖以私恩而曲貸,獨不念元衡之貽禍宗社乎?當此人心波蕩,國家危疑之日,斷不可仍置京輦,以長其惡,請前府使金錫衍極邊遠竄。前司評趙正紳,錫胄甥姪,師命妻兄,賦性深賊,酷似其舅,凶謀秘計,無不與知,當庚申戕殺之辰,意氣揚揚,若有所得,及其失志之後,徒懷忿懟之心,多發怨國之言,與廷輔·鎭瑞輩,日夜馳逐,蹤跡詭秘。廷輔·鎭瑞輩,旣已迸逐,則正紳,獨安可晏然,偃息於京輦之下乎?輿情駭憤,久而未已,請前司評趙正紳極邊遠竄。答曰,不允。已上燼餘
摠戒廳啓曰,本廳三運軍兵,旣已逢點整頓矣。新舊軍兵,明日露梁敎場聚會操鍊後,舊軍放送,而廣智營入直軍兵,依前例除標信出用之意,敢啓。傳曰,知道。摠戒廳謄錄
上在昌德宮。停常參·經筵。
藥房提調臣閔宗道,右承旨吳始萬啓曰,孝思殿望祭已過,伏想聖孝感時追慕之痛,益復罔極。近來寒事甚緊,伏未審聖體,若何?臣等待罪調護之地,不任憂慮之忱,敢來問安。答曰,罔極。別無所傷矣。
中殿,藥房問安。答曰,罔極。
金聲久啓曰,江春監司睦林儒,黃海監司權瑍,慶尙左水使禹瑞圭,全羅左水使柳德三,京畿水使張是奎等,今秋冬邊將褒貶,無一人居下者,殊無嚴明殿最之意,竝推考,何如?傳曰,允。
睦林一啓曰,戶曹祿官·算員等,褒貶等第啓本,不爲踏印,致勤點下。莫重奏御文字,如是不察,事甚不當,戶曹三堂上推考,何如?傳曰,允。
傳于睦林一曰,慶尙監司吳始大留待。
傳于吳始萬曰,慶尙監司吳始大引見。
以大司諫權珪呈辭,傳于姜鋧曰,還出給。
金聲久,以兵曹言啓曰,曹所屬軍器寺鷹師牌頭今秋冬等褒貶,因本寺提調有故,不得磨勘,而典設司去春夏等褒貶,因本寺提調有故,今秋冬等一時磨勘以入之意,敢啓。傳曰,知道。
又以禮曹言啓曰,曹所屬中,校書館·東西氷庫官員等,今己巳年春夏等褒貶,各其司提調有故,限內不得磨勘矣,今始等第以入,奉常寺·典牲署·惠民署官員等,今己巳年秋冬等褒貶,各其司提調有故,藝文館則無郞廳,不得磨勘之意,敢啓。傳曰,知道。
又以戶曹言啓曰,本曹所屬各司官員今己巳秋冬等褒貶及司宰監今己巳春夏等褒貶,竝爲等第以入,而內資寺·內瞻寺·軍資監,則因本司提調有故,限內不得磨勘之意,敢啓。傳曰,知道。
又以御營廳郞廳,以都提調意啓曰,本廳今朔上番,慶尙道左部軍兵當次,故自今月初一日立番矣。其中未疫之類,一一査出,則十五名內,二人方患拘忌之疾云。當此寒節,薄衣軍卒,旅寓之中,連續〈罹〉此則救護無人,生死可慮。未疫十三名,依有病軍士待差追立例,姑爲下送,徐待京中乾淨,使之追立,何如?傳曰,允。
吳始萬,以工曹言啓曰,本曹郞廳及屬司繕工監·典涓司·尙衣院·掌苑署·造紙署·四山等官今年秋冬等褒貶,竝爲磨勘,四山則與漢城府右尹朴相馨,相議磨勘之意,敢啓。傳曰,知道。
金聲久,以義禁府言啓曰,洪州營將李世璜拿問事,傳旨啓下矣。李世璜,亦自任所,時未上來云。依例發遣府書吏拿來,何如?傳曰,允。
吳始萬,以刑曹言啓曰,本曹所屬掌隷院郞廳,典獄署官員,去春夏等褒貶,因其時判決事及刑房承旨皆有故,不得磨勘,故今始等第,而前司儀權德衍,與判決事朴鎭圭,異姓四寸兄弟,法當相避,不得等第之意,敢啓。傳曰,知道。
持平金一夔,正言宋光璧啓曰,閔鼎重按律處斷。見上答曰,勿煩。
府啓,金宇成事。金起門事。申汝哲遞差還收事。竝見上答曰,勿煩。
院啓,金錫衍極邊遠竄事。趙正紳極邊遠竄事。竝見上答曰,不允。趙正紳事,依啓。
大司憲李玄逸疏曰,昨在廣州,以受由還鄕,猶帶職名,於義未安,陳疏乞遞,未蒙開允,惶窘憫縮,若瘝在躬,不免披瀝肝肺,再干旒衮,伏願聖明,垂仁財幸焉。臣猥以庸虛,待罪言職,自有餘日,略無寸長片善,可以裨聖聰,而振臺綱,此臣之所當遞者一也。臣頃於舌人金起門定配之命還收之議,與前掌令金兌一,無所異同,而當日處置,被黜己陞。雖緣承牌,黽勉出仕,至今仍冒,有傷廉隅,此臣之所當遞者二也。臣於陛辭之日,不省故相臣吳始壽致祭恩典已行,更有所陳達,此實昏謬顚錯,失後忘前之致,其何以負荷霜臺耳目之寄乎?此臣所當遞者三也。今者蒙恩賜暇,遠離京國,夙宵經營,只是私務,而因循冒居,久妨賢路,其在公私,多失其宜,此臣之所當遞者四也。有此四當遞,豈可貪戀恩榮,苟焉不知避,以招傍人唇吻乎?是敢不避鈇鉞,重煩祈聞,伏願聖慈,俯諒微悃,特賜矜從,俾公器不至久曠,微分免貽悔咎,千萬幸甚。答曰,省疏具悉卿懇。卿之去國,已浹三旬,缺然思想,愈久愈甚。疏中所陳四當遞之說,實涉太過,予不得不明其不然矣。噫,自卿出入憲長,輔益弘多,不可遞者一也。當初處置立落,公議卽然,不可遞者二也。偶然錯認陳達,非係大段,不可遞者三也。此時首席重任,微卿莫可,不可遞者四也。有此四不可,其〈不〉宜輕易許遞,以孤士林之望也,決矣。目今天氣凝沍,寒事倍緊,念彼行役,憂心實多。卿其須體此意,安心勿辭,克完大事,卽速回道,以副虛佇之心。已上燼餘
十二月十五日午時,上御熙政堂,慶尙監司吳始大,留待引見。慶尙監司吳始大,同副承旨睦林一,假注書洪重鉉,記事官成碩夔·洪慶先入侍。上曰,卿當初出入近密,及至按節湖西,治聲藉甚。今日之引見勉諭,意有所在,卿須爲國盡瘁,以副予心。始大曰,臣十載天涯,幸得生還,偏荷天恩,莫如微臣,而授以方伯,勉以爲國盡瘁,惶恐感激,惝怳難狀。第臣疾病纏身,已作廢癃之人,筋力精神,實無堪當之望,臣恐孤負聖心,自速罪戾也。上曰,生民之休戚,係於守令,守令之勤慢,在於方伯,必須申明黜陟,治績之表著者,別爲褒啓,貪贓之狼藉者,各別懲罪,可也。始大曰,聖敎丁寧,臣敢不盡力?上曰,別無稟處之事乎?始大曰,臣未諳本道事情,下去後,凡事當爲稟定者,狀聞以稟矣。上曰,三南竊發之患,實非尋常。卿須各別惕念於治盜之策,良民之無罪者,勿使混入於搜捕之中,俾無玉石俱焚之歎,而至於解散之策,尤可勉也。始大曰,臣待罪廣州時,多治賊徒,而緩治則未免疎漏,酷治則多致橫罹,治盜一款,尤有所難矣。今承聖敎,再三勉勵,臣敢不爲國盡力,死而後已哉?遂退出。燼餘
上在昌德宮。停常參·經筵。
下直,旌義縣監朴濟。
姜鋧啓曰,假注書洪重鉉,昨日不告于堂上,徑出直廬之後,累度催促,終不入來,今日亦不仕直。雖未知其病故之如何,而新進怠慢之習,殊甚不當,假注書洪重鉉推考後,催促察任,何如?傳曰,允。
金聲久,以兵曹言啓曰,當日私奴注叱立稱名人,自宣仁門入來,差備門外擊錚,極爲駭愕,令攸司囚禁治罪,同門守門將李英,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,曹所屬軍器寺,今己巳年秋冬等褒貶,因提調有故,未得磨勘矣。今始磨勘以入之意,敢啓。傳曰,知道。
又以備邊司郞廳,以三公意啓曰,頃者慶尙監司李玄錫,以東萊府使朴紳病重不得察任之意,馳啓,而邊上重任,不可以一時病患,率爾許遞,故調理行公事,才已覆啓行會矣。卽見本道褒貶,則朴紳居中當罷。監司之不待朝廷處分,置之中考,揆以事體,殊甚不當。監司李玄錫推考,朴紳仍任,以杜後弊,何如?傳曰,依啓。永平縣監李喜茂,陰竹縣監文有章等,厭避差員,故犯圖遞,其習可惡,故使之勿罷,從重決杖矣。昨觀京畿褒貶,則兩人,俱以杖難贖爲題目,而置諸下考,有乖當初處分之本意,亦爲仍任,可也。
正言宋光璧啓曰,臣以前府使金錫衍極邊遠竄事,有所論列,則聖明亦嘗洞燭其罪狀,而只以參酌削職爲批,臣竊惑焉。錫衍,當庚申搆禍之日,以肺腑之親,受兇胄之指,陰肆胸腹,織成誣獄,終使士類被屠戮之慘,邦國有殄瘁之痛,論其罪惡,竄殛猶輕,而尙稽天討,意實有在,苟逭王章,偃息牖下,則在渠之道,固宜革心改圖,杜門懲艾之不暇,而乃反蓄憾懷懟,縱恣無憚,不思休戚與同之義,益肆怨國死黨之計,常與失志之徒,興訛造訕,罔有記極。況伏承昨日前席之敎,臣尤不勝驚痛之至。彼賊,特宦寺中凶邪陰狡之尤者,而錫衍之請屛左右,密爲陳達者,惟在於贊揚其人,信任其人,則其欲使鉉,作宮中一紹介,探試君上,偵伺君禁,表裏相應,聲勢相藉之意,昭不可掩。不知錫衍,何所不足,而其意望無厭,放肆無忌如此之甚哉?私恩雖重,王法至嚴,殿下斷不可假之以私,貸之以恩,以一錫衍而貽國家之禍也。苟使元衡之惡,終至於難救,薄昭之罪,終抵於顯戮,則當此之時,殿下雖欲覆蓋而愛護之,其可得乎?早迸遐裔,使錫衍,假息於覆載之間,固今日殿下保全之道也。請加三思,亟揮乾斷,前府使金錫衍極邊遠竄。答曰,勿煩。
金聲久啓曰,因東萊府使朴紳仍任草記,有永平縣監李喜茂,陰竹縣監文有章仍任之命。此兩邑,皆非厭避之地,使之仍任,則適中其願,有非責罰之意,惶恐敢稟。傳曰,所謂厭避者,乃厭避差員,非以以兩邑謂厭避之地也。大抵客使時差員之任,人多謀免,或致生事者,比比有之。如此之類,一倂罷黜,則日後守令輩,少有厭苦,必以謀避罷歸爲能事,其習不可長。當初決杖勿罷之命,蓋爲此也。況自營門,旣以決杖啓聞,則責罰已行,不當罷黜矣。
又啓曰,假注書洪重鉉,昨日不告堂上,徑先出去,累度催促,終不入來,今日亦不仕進,故朝者請推催促,而稱以病重,終不入來。此雖年少新進未諳規例之致,揆以事體,極涉不當。更爲從重推考,催促察任,何如?傳曰,推考催促之後,終不入來,年少新進,安敢偃蹇自便若是乎?事甚可駭,拿推。
答戶曹判書吳始復疏曰,省疏具悉。卿其勿辭,從速察職。元疏缺
答禮曹參判申翼相疏曰,省疏具悉。卿辭如此,本職當許遞而,疏辭,令該曹稟處。元疏缺已上燼餘
上在昌德宮。停常參·經筵。
夜三更,月犯軒轅星左角星。五更,流星出氐星上,入巽方天際,狀如拳,尾長二三尺許,色赤。
金聲久,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管金夢良,以武臣堂上朔試射試官,除標信,慕華館進去之意,敢啓。傳曰,知道。
假注書洪重鉉拿推,代以鄭思孝爲假注書。
以備忘記,傳于金聲久曰,昨觀鄭日章等元情公事,呂必周招內,矣身則西人,而日章,卽投托南人云。凡詞訟立落,專在於彼此曲直,則況奏御文書,敢以色目之說,肆然贅入於納供中乎?噫,東西標榜,固是國家之不幸,而若以色目之說,輒稱於訟場,則其流之害,可勝言哉?刑曹堂上,亦非不知色目一款之不緊於立落,終歸於猥雜,而不爲更推拔去,混同書入,殊甚未安。從重推考,自今以後,各別申飭詞訟衙門,俾無如此之弊。
掌令南垕,正言宋光璧啓曰,閔鼎重按律處斷事。見上答曰,毋庸堅執。
府啓,金宇成事。金起門事。申汝哲遞差還收事。竝見上答曰,毋庸堅執。
院啓,金錫衍極邊遠竄事。見上答曰,削奪官爵,放歸田里。
金聲久啓曰,前府使金錫衍,削奪官爵,放歸田里事,命下矣,臺諫,方以極邊遠竄論啓,此傳旨不得捧入之意,敢啓。傳曰,知道。
答京畿監司李沃疏曰,省疏具悉。當初處分,專在於深惡差員謀免之意,詳悉於政院之批,而第道臣之論列實狀至此,兩邑守令,竝勿仍任,卿其勿待罪。元疏缺已上燼餘
上在昌德宮。停常參·經筵。
下直,金浦郡守崔聖任。
午時,日暈兩珥。未時,重暈兩珥,內暈有冠,左右有戟,色皆內赤外靑。白虹貫日。申時酉時,日暈。夜四更五更,月暈。
李萬元啓曰,卽者前慶尙左水使禹瑞圭,使其軍官,替納密符,問之則以爲,身有病故,落在忠州,而使軍官代送云。密符授受,事體至嚴至重,曾聞祖宗朝舊事,監·兵使雖身被重駁之人,必躬進闕門外,或都門之外,有不敢冒入之勢,而萬分不得已然後,始使軍官替納,而近來國綱解弛,人不畏法,閫帥遞歸者,擧憚往來京輦之勞,直自本鎭,歸臥鄕家,稱以有病,只付密符於迷劣軍官。頃日前水使柳星老之事,已是前所罕聞之擧,而今此瑞圭,尤而效之,作一規例。朝廷若少有紀律,帥臣輩,何敢偃蹇自便,若是其無嚴乎?似此擧措,置而不問,則終必有慢君命棄符信之患,事之寒心,莫此爲甚。前慶尙左水使禹瑞圭,從重推考,何如?傳曰,事甚可駭,不可不重究,以警後人,拿問定罪。
李萬元,以訓鍊都監意啓曰,前掌令申㶅,都監郞廳已爲啓下,而方在罷散中,時無職名,依例付軍職冠帶常仕,何如?傳曰,允。
金聲久,以義禁府言啓〈曰〉,前慶尙左水使禹瑞圭拿問定罪事,傳旨啓下矣。禹瑞圭,時在忠淸道公州地,依例發遣府書吏拿來,何如?傳曰,允。
睦林一,以禮曹意啓曰,因黃海監司狀啓,備局覆啓,以宣祖大王駐蹕之所,仁祖大王誕降之家,皆在海州,不可不別樣封植。亟令詞臣,撰出碑文,具篆楷精書下送事,令該曹擧行事,允下矣。碑文則令藝文館撰出,篆楷書寫官,則亦令吏曹啓下,而書寫時所入,令該曹進排之意,分付,何如?傳曰,允。
金聲久,以備邊司意啓曰,今年農事,雖免凶荒,畿內及湖西,竊發之患,比益熾蔓,誠爲可慮。若不申飭州郡,別樣搜捕,則其勢猝難解散。購捕一款,不可不講爲節目,頒布中外,故一依榻前定奪,磨鍊以入之意,敢啓。傳曰,知道。今此節目,頗爲詳盡,依此擧行。
以備忘記,傳于睦林一曰,嗚呼,眇予不穀,叨承付畀之重,托乎兆民之上,十有五年于玆,而才淺德薄,施措乖方,以致天怒於上,民怨於下,環顧內外,無一毫可恃之勢,有萬分可虞之形,朽索馭馬,虎尾春氷,奚足以喩其急乎?日夕危凜,不遑寧處,罔知所以爲計矣。乃者白氣亘天,陰虹貫陽,可怕可愕之變,疊見層生於數月之內。未知何樣禍機,伏於冥冥,而仁愛之天,降災儆予,若是其諄復丁寧耶?不特此也,時候乖常,氛祲恒塞,方當栗烈之辰,殆同載陽之節。噫,周末無寒歲,秦末無燠歲,自是古人之論,則此無非王綱凌夷,國勢委靡之致,而靜言思之,誰任其咎?一倍兢惕,食息靡安,寧欲無吪而不可得也。承旨代予草敎,宜自政院,廣求直言,凡係君德之闕遺,時政之得失,悉陳無隱,以匡不逮。言雖不中,予不罪焉。仍念事作於下,象動於上。今玆召災,亶在否德,則其於側身修省之道,予當益加留意,而亦豈無飭勵群工,交相儆戒之道乎?咨爾大小臣僚,體寡昧宵旰之憂,念國家岌嶪之勢,割斷己私,務盡寅協,精白一心,奉法率職,少答天譴,弘濟時艱。
本院啓曰,臣等於今日方午,見白虹貫日之變,聚首驚心,凜然聳懼。未知人事有何所失於下,而仁愛之天,示警至此也?臣等竊聞之,遇災而懼,能盡修省之道,則轉災爲祥,危可使安,亂可使治。今玆之變,亦豈非天心之玉成我殿下耶?卽伏見備忘記,十行綸音,辭旨懇惻,敬天畏異之心,責躬求助之意,溢於言表,有足以孚格天心,感動群下者,臣等奉讀以還,不勝欽頌感歎之至。第有使臣等代草之敎,以臣等短拙之辭,其何能宣揚聖意之萬一乎?其在應天以實之道,直以聖敎,播告中外,誠爲允當,敢啓。傳曰,文短意拙,代草,宜矣。
本院又啓曰,伏承聖批,以文短意拙,代草宜矣爲敎,此固出於聖上執謙之盛德,而竊伏念今此備忘,實出於聖上敬天罪己之誠心,惻怛之辭,切至之意,上可以感回天怒,下足以振奮群聽矣。乃令臣等短拙荒陋之辭,代草播告,實恐爲虛飾之歸,古之帝王遇災求言者,必親降手詔,以敷哀痛之心,然後方可以答天譴而感人心也。雖承聖敎,强爲替撰,終有所不敢者,不避煩瀆,惶恐敢啓。傳曰,知道。
執義李允修,掌令南垕,正言成任·宋光璧啓曰,閔鼎重按律處斷事。見上答曰,勿煩。
府啓,金宇成事。金起門事。申汝哲遞差還收事。竝見上答曰,勿煩。
院啓,金錫衍極邊遠竄事。見上答曰,勿煩。已上燼餘
上在昌德宮。停常參·經筵。
辰時巳時,日暈。未時,日有左珥。
以備局進不進單子,傳于李萬元曰,大臣來待賓廳事,分付。
傳于李萬元曰,近日備局之坐,吏判·禮判連以病不來,雖未知所患輕重之如何,而其在事體,殊甚未安,至於吏判,則大政當前,尤不可一向引入,竝牌招察任。
李萬元啓曰,吏曹判書李觀徵,牌招不進矣。傳曰,知道。
又啓曰,三公來待賓廳矣。傳曰,引見。
禮曹,讀書堂抄啓別單,獻納柳世鳴,副校理閔昌道,吏曹佐郞李玄祚,前司果金文夏,前直長蔡彭胤,權知承文院副正字洪塾·權重經。
傳于柳命賢曰,湖堂被抄人員,明朝竝來會銀臺。
傳于睦林一曰,執義李允修,舍人沈橃,前副校理沈季良,明朝牌招來待。
大司諫權珪啓曰,崔斗齡誣衊之罪,雖已聖明之所洞燭,在臣之道,終有所不敢自安者,而長單旣命還給,辭疏又未上徹,臣於此不得不出肅,而臺省之職,事體自別,此獄未畢,有難晏然行公。且臺閣,方有閔鼎重按律之請,夫鼎重之濁亂朝廷,賊殺不辜之罪,實難容誅,臺臣之合辭請討,愈久而愈不知止者,蓋出於公議之轉激,但此論之始發也。臣父以爲渠雖無狀,曾在大臣之列,姑從寬假之典,似無害於好生之德,與僚相,有所酬酢於公坐,向日大臣筵席之所對大意,與臣父略同,臣於此論,其不可隨參也,明矣。當公議方張之日,尤不可一刻〈?〉冒,請命遞斥臣職。答曰,勿辭。
金聲久啓曰,大司諫權珪,再啓煩瀆,退待物論矣。傳曰,知道。
掌令南垕,正言成任·宋光璧啓曰,閔鼎重按律處斷事。見上答曰,勿煩。
府啓,金守成事。金起門事。申汝哲遞差還收事。竝見上答曰,勿煩。
府啓,金錫衍極邊遠竄事。見上引嫌而退,人搆誣之言,聖明洞燭,大臣酬酢之說,非謂無罪,則以此爲嫌,殊失臺體,請大司諫權珪遞差。答曰,不允。處置事,依啓。
柳命賢啓曰,吏曹郞廳來言,臺諫有闕,政事,取稟。傳曰,明日爲之。
十二月十九日午時,上御熙政堂。領議政權大運,左議政睦來善,右議政金德遠,左副承旨李萬元,假注書鄭思孝,記事官成碩夔·洪慶先等入侍。來善進曰,近來寒暖不適,聖體,若何?上曰,無事矣。來善曰,元子氣候,若何?上曰,近日則平安,寢睡游戱,俱如常矣。大運曰,近來天變,無日無之,居常惶懼矣。昨日有陰虹貫日之變,尤不勝驚懍,自上下備忘求言,十行綸音,丁寧懇惻,凡在聽聞,孰不感動?上曰,近來天變,殆無虛日,頃者白氣,終不見其根柢,雖未知果是蚩尤旗或彗星,而其爲變異則一也。且節屆季冬,而日暖如春,雖以春秋觀之,冬月無氷,大書特書,則其爲非常之災,可知矣。凜凜危懼,夙夜不懈,昨日虹貫之變又出於意外,其爲驚心慘目,何可勝言?變不虛生,災必有召,不知何樣禍機,伏在冥冥,而天之示警,若是其稠疊也。大運曰,如臣昏庸,忝居首席,未嘗有一毫裨益於國家,獨使聖上,憂勤宵旰,臣罪大矣。凡治國之道,在於得人,至於輔相之職尤重,必任賢德,然後可以有爲。今玆災異,未必不由於小臣,責免小臣,改卜賢德,則國事庶可有爲,天譴庶可少答矣。上曰,災異之生,諒由寡躬,大臣之因災責免,古人有戒,卿勿撝謙,必爲共濟之策,宜矣。大運曰,小臣精神昏耗,筋力衰薾,殿陛肅嚴之地,左右扶掖,前席奏對之際,前忘後失,特一未冷之屍耳。如此而豈可負重奇任大責乎?若蒙聖恩,特許責免,則未死之前,備在原任之任,國有慶事,趨參起居之班,以此仰報君恩之萬一,此誠區區所願矣。上曰,大臣之任,不在奔走期會,年齡雖高,精力尙旺,勿爲過辭,宜矣。來善曰,小臣於僚相中,最爲不肖,忝居相職,殆周一年,當此聖上至誠圖治之日,少無一毫裨補,伴食隨行,常自愧恧。今玆天災,實由如臣無狀,忝居相職之致,責免小臣,然後庶答天譴矣。上曰,已諭予意於領相矣。因災責免,非所望於大臣,安心勿辭,弘濟時艱。德遠曰,臣猥以無似,頃當改絃之初,諸宰在外,未及還朝,故濫蒙隆恩,忝叨相位,而朝家多事,未卽祈免,伴食行公者,殆至一歲,無一毫裨益於於國家,徒使天災孔慘,上下驚懼。因災責免,雖似文具之言,而大臣之職,與庶僚有異,必須得人而改卜,然後庶可以答天譴,責免小臣,宜矣。上曰,輔相之任,非卿其誰?因災責免,誠爲過當,安心勿辭,共濟時艱。上曰,奏請使,久無回還之聲息,心竊爲慮矣。昨見使臣狀啓,則大〈事〉旣得完了而歸來,誠爲多幸,至於摘抉文字,執頉致責,曾是意外矣。德遠曰,後宮字,天子諸侯通用之文,少無不可用之義,以此執頉,曾是意慮之所不及,而至於犯諱字,則曾前亦有用玄字,致嘖言之事,今番之不能致察,誠可悔恨矣。上曰,執頉文字,何以答之則好耶?大運曰,後宮則雖諸侯嬪御,例稱後宮,不知其爲越例,以此致責,實是料外,而犯諱字,則果爲未覺察之意,答之似好,以此答之之外,似無他策矣。上曰,彼人,旣以明白回奏爲言,前頭謝恩使去時,當奏聞耶?大運曰,謝恩使去時,勢當奏聞矣。上曰,自前王后冊禮時,誥命之來,非止一再,而每每不爲藏置,今此廢妃誥命,亦無見存,彼人若推之,則何以答之耶?德遠曰,章服燒火之時,誥命同爲燒火之意答之,似可矣。大運曰,廢妃誥命,仍爲留藏,事似未安,而大國之推納,曾是慮外,故章服燒火時,旣已竝燒之意答之,似可矣。德遠曰,姜嬪廢後,誥命亦燒火,而其時彼人,曾無推還之擧,以此援例而答之,亦可矣。上曰,以燒火答之之外,似無他策矣。
大運曰,勅使先聲已到,渡江想在不遠,伴送使李之翼,仍差遠接使,姑爲留住僻邑,以待後勅之意,下諭,而勅行還歸時,伴送使則以他人差送,似好矣。上曰,所達誠是。伴送使李之翼,姑勿上來,使之留住僻邑,而仍差遠接使,可也。出榻敎大運曰,黃海道居下守令·察訪之代,待都政差出,則勢必窘急,後日政極擇差出,催促下送,何如?上曰,依爲之。出榻敎大運曰,守令未署經者,分付兩司,從速開坐署經,何如?上曰,依爲之。出榻敎來善曰,近來畿甸及湖西賊患尤甚,誠爲可慮。忠淸監司李蓍晩,到任後,恪謹奉職,守令畏戢,誠是不易有之監司,而至於治盜之事,尤爲盡心。頃見抵小臣私書,則道內連山·尼山等邑,賊患甚熾,旣身捕捉者,多至二十餘名,餘黨散落,今方窺捕,而尼山縣監,今番居下,故以兼官治盜,自不能着實,尼山縣監差送事,欲爲狀啓,而有煩聽聞,故以私書通之云。尼山縣監,令該曹擇差,催促發送,何如?上曰,海西守令差出時,尼山縣監,亦同爲差出,可也。出榻敎德遠曰,臣曾叨西藩,有啓稟事,其時爲廟堂防塞,不得施之,復□前見,敢此仰達矣。平安監營軍兵,其數甚多,至於四萬餘名,京外各軍門軍額之數,無如平安監營,而監司率多以書生差遣,且一邊治民,豈可專意於軍務乎?中軍,例爲專管軍務,而中軍則監司自望,故監司遞來,則中軍,亦隨而遞,軍政實爲疎虞,臣意則中軍,自該曹差送,而定其朔數,使之專察軍務,則似好矣。上曰,監司不能久任,中軍亦隨而頻遞,軍政誠爲疎虞,若自朝家,差遣中軍,而中軍專掌軍務,監司摠察,則似好矣。大運曰,此是大段變通,退與備局諸宰商議,後日登對時定奪,似好矣。上曰,後日登對時,商議定奪,可也。上曰,內弓房年年造弓之役,春等則每於正月始役,秋等則每於七月始役,而今年則春等之役,今纔完畢,秋等則尙未始役,勢將與明年春等,一時爲之,此蓋由於近來黑角,自東萊不爲出來之致也。頃見東萊府使狀啓,則黑角,自倭國,亦轉貿於南蠻,故未及貿來云。今番弓役之遲延,雖是事勢則然,而不可每每以此援以爲例,令該曹各別申飭覓給,後勿如是之意,分付,可也。出擧條
未時,諸承旨請對引見,上御熙政堂。行都承旨柳命賢,左承旨姜鋧,左副承旨李萬元,右副承旨金聲久,同副承旨睦林一,假注書李頤晩,記事官成碩夔·洪慶先入侍。命賢曰,近日日候,寒暖不適,聖體,若何?臣待罪調護之地,敢此仰稟。上曰,連爲無事矣。命賢曰,元子氣候,近來無事,誠不勝喜幸之至,卽今亦爲平安否乎?上曰,連爲安過矣。命賢曰,昨日陰虹貫日之變猝出,極爲驚懼,而自上卽降絲綸,辭旨懇惻,憂閔之意,溢於言表,凡在臣隣,孰不感歎?臣等,待罪近密之地,無一裨補,昨於綸音之下,只以草草數語仰答。臣等,智慮淺短,獨使至尊憂社稷,此莫非臣等之罪,而區區所懷,欲爲仰陳,玆敢請對矣。上曰,唯。鋧曰,星變則各有分野,而至如氛祲陰虹之變,其應必速,以近來事見之。頃日經天之氣,昨者貫日之變,疊出於旬月之內,臣等,識見淺短,雖未知將有何樣禍機,降此非常之災,而頃日責勵群下,辭旨懇惻,昨日十行絲綸,側修之誠,溢於辭表,人孰不感服聖德也?卽今弭災之策,無外於上下交修,次第修省之道,必終始無間,表裏如一,然後可答天怒,大小諸臣,亦必精白一心,以副我聖上戒飭之意矣。此下缺聲久曰,生民休戚,係於守令,銓官非不擇送,而三百六十州,亦何能一一精擇乎?近來守令,間有侵虐生民者,故朝廷德意,不究於下矣。內外交差之法,蓋慮此弊,而近來內重外輕,在內者,未必勝於在外者,而若以出入臺省者,間間差送,則隣邑守令,亦多畏憚之事,交差之法,似當申明,故仰達矣。上曰,交差之法,本意雖美,每緣乏人,不得不如此,承旨所達之言甚好,分付該曹,可也。出擧條鋧曰,臣有居常慨然於心者,而未得從容入侍,且以出位,爲囁嚅再三,今始仰達。我國用人,惟以科擧爲其階梯,科目之外,則雖有人才,鮮得以見用,設科取人之法,若不十分嚴明,則無以得人才而杜私逕矣。比年以來,士習不美,臨科奔競,恬不知恥,凡爲考官者,雖不必循私,而以此之故,過科之後,人言囂囂。夫科擧者,士子出身初程也。如此則雖得其人,將安用之?若不痛革此習,則其流之弊,有不可勝言者矣。命賢曰,比來科場不嚴,士習不美之說,果如姜鋧之言,不可不別樣變通矣。萬元曰,大抵無公道久矣,而十年前,則猶不至甚矣。近年以來,私逕大開,過科後則每多人言,臣亦居常慨然矣。今此姜鋧所達甚是,若不痛革其習,則國何以爲國乎?凡科擧得失,一聽於造化,而只循私情而已,則取人之道,豈不大乖,而一人循私,百人受害,尤豈非一切防禁之事乎?雖得之,如此之士,將安所用也?林一曰,姜鋧·李萬元之言,皆是。不但在上之人,所當嚴禁,在下者,亦宜深加飭勵者也。鋧曰,卽今捄弊之策,無他道理,必須選擇考官,嚴加戒飭,使之務循公道。且卽今科場事目,非不嚴禁,而法久弊生,則不可隨便更張,自今以後,四館錄名,試官望磨鍊之後,則一切勿許,或試官望入啓之後,自上分送一二所,不必專用該曹之擬望,則庶可以少革其弊。此外亦有矯弊之策,令該曹商議稟處,何如?上曰,取人之道,專在於科目,而科擧不公,則人才有遺失之患。今聞承旨之言,循私之習,比年尤甚云。奔競考官,僥倖取第,則廉恥已喪,雖使立身,將何所用?不可不痛革此習,分付該曹,商議變通,可也。出擧條上曰,凡用人之道,不可以微眚而棄之,故申翼相則自朝家收用,意非偶然,而前後除拜,皆不赴召,頃於辭疏,至降嚴批,以示未安之意,而其後又爲陳疏,張皇病狀於使价之任,竝請該曹稟處,勿論兼職實職,凡有除命,一不趨朝,惟以必遞爲期,國綱不嚴,分義掃地,事之無據,莫此爲甚。故本職則已爲許遞,而使价之任,則令該曹稟處者,欲見朝廷公議而處分矣。更思之,該曹則請推之外,無他論罪之規,亦不可一任其放肆之習,而終無各別警責之道,副使則改差,拿問處之,可也。出擧條命賢曰,自上選用人才,則委於政官,而有罪者,自上退黜,則人皆畏服,而感其知遇之恩,必以死報之。雖一人可任大事者,猶可以爲國,況得四五人乎?然亦不當專委權柄,自上摠攬權綱然後,可無其弊矣。上曰,其言切實矣。萬元曰,古人云,賞過則恩渴。上曰,恩渴則亡云矣。命賢曰,今日前席,上下唯諾,有同家人父子,其爲恩榮,實倍他時,天災時變,自應消弭矣。近來臺諫,甚爲不齊,而至於司諫,權愭除拜已久,尙無消息,雖未知其間事故,而亦可異也。上曰,臺臣事體,異於〈?〉故今姑遲待,而旣無上來肅謝之事,又無陳疏辭職之擧,雖未知其故,而亦甚未安矣。命賢曰,近日司諫,則作一虛位,其在事體,果似未安矣。聲久曰,敬大臣,爲中庸九經之第一義,則大臣不可不敬,而至於臺臣,則事體各異。古人云,與天子相可否者,宰相也,爭是非者,臺諫也。大臣則行大臣之事,臺諫則擧臺諫之職者,自是美事,本不相關,而近日臺臣所論,大臣若有所達,則雖閱月爭執,終不允兪。如此則只當置大臣而已,又何必置臺閣爲哉?都承旨所達不必詢問大臣之說甚是。臺臣所論之事,非係軍國者,則不必以大臣之言,以定其允不允也。群下之心,皆以此爲悶,故敢達。上曰,臺閣論議,或係重大,則時時詢問于大臣,而今此所達之言,本意則亦好矣。命賢曰,外朝之臣所不知之事,若非上敎,則何以知之?伏聞日昨聖敎,金錫衍罪狀,決不可以私恩而有所容貸,不可不速允臺啓也。上曰,錫衍,以肺腑之親,異於他臣,故置之大辟,終有所不忍者,而論其罪狀,予非不知也。雖使金鉉果賢,本非辟左右密達之言,錫衍,亦非無秉彝之天,而乃反肆然陳達。其後不爲更見,以示未安之意,渠唯無狀,旣異他人,故隱忍至今,不卽發言,而其時聞之,極以爲痛惡矣。萬元曰,不可饒貸者,則以其罪罪之,然後朝廷肅然,人心亦快矣。在昔霍光,非不盡忠,而其子有罪之後,亦以其罪罪之,而終未聞有赦宥之典矣。上曰,唯。其言尤爲切實矣。命賢曰,人心波蕩,無一可恃,凡臣僚爲人之如何,莫敢逃於聖鑑之下,而必求正直之士,用之然後,庶可望效死報國矣。上曰,唯。古人云,伏節死義之士,必求於犯顔諫諍之人,其言是矣。鋧曰,才不借於異代,則方今之世,亦豈無可用之人才也?大抵取人之道,專在人主之所尙。自古尙儒時,則文士蔚興,尙武時則武士輩出,唯在人主所尙之如何也。命賢曰,鋧之言,是矣。宣廟朝,文學之士接武而出者,亦以此也。上曰,爵賞不至太濫,則可絶希功望賞之弊矣。命賢曰,果如上敎,近年以來,爵賞過濫,至於金玉充滿市廛,誠可寒心矣。萬元曰,上敎至當,如市人之類,至有追贈之典,延及其先者云,事之寒心,莫此爲甚矣。上曰,近年以來,爵賞過濫之弊,果如諸臣所達,至於兵曹及諸軍門軍器造成時,監董人等,曾有加資之規,故不得不依前例施賞,而如此之類,似極太濫。古人以貂不足狗尾續爲譏,則爵賞濫觴之弊,不可不矯革,自今以後,分付該曹,參酌定式,俾無如前濫雜之弊,可也。出擧條命賢曰,必於幽獨之中,操存此心,嚴截宮禁,杜塞私逕,頻接臣僚,講論治道,則其裨補聖德,實爲大矣。上曰,召對及持公事入侍,予當時時爲之矣。諸臣,遂退出。已上燼餘
上在昌德宮。停常參·經筵。
下直,漆原縣監朴炫。
吳始萬啓曰,讀書堂被抄人員來會銀臺事,昨日未時下敎後,卽爲分付矣。校理閔昌道,權知副正字權重經已爲來到,前獻納柳世鳴身病極重,前佐郞李玄祚在外未上來,此外三員,別無人所共知之事故,而尙未來會,事極未安,其怠慢之習,不可不懲,竝推考,何如?傳曰,允。
柳命賢啓曰,執義李允修,舍人沈橃,前副校理沈季良承牌來待矣。
傳曰,相避及守令窠闕,竝書入。
柳命賢啓曰,前校理沈季良,承牌來待,而以下考,時無職名,令該〈曹〉付軍職,何如?傳曰,卽爲口傳,付軍職。
湖堂策問親題,王若曰,爲國之道,唯在於崇儉約,節財用,薄稅斂而已,侈肆傷財害民,有一於斯,未或不已,可不敬歟?古昔唐虞三代之際,罔不行玆三者,而身致太平,其致此之道,可得聞歟?後世人辟,能行玆三者而治安者,其反是而亂亡者,亦可得以歷指歟?惟予涼德,嗣守遺緖,夙夜祗懼,罔敢或忽,必以革侈風·省冗費·寬民力,自期于心,以爲奉天恤民之本,而奈之何奢侈之害,甚於天災,而風俗日偸,靡費之用,甚於泥沙,而杼柚日空,徭役之重,甚於椎剝,而民困日棘,國勢駸駸然自趨於危亂之域?只切疚心,無以爲計,是予縱欲行玆三者而未得其要歟。一何與所期剌謬而不相副至此歟?如欲躬行敦朴,節以制度,不傷財,不害民,以致治隆俗美,物阜民安,其道何由?子大夫,密邇帷幄,博古通今,必有所揣定於中者,其各悉著于篇,毋有所隱,予當親覽焉。傳曰,今此湖堂製述試券,大提學當爲科次,而適有相避,提學柳命天,牌招來待。
有政。吏批,判書李觀徵病,參判權愈進,參議沈檀進,都承旨柳命賢進。兵批,行判書閔黯陳疏,參判李鏶進,參議金病,參知姜鋧病,左副承旨李萬元進。吏批,以睦昌明爲大司諫,李國芳爲獻納,孫萬雄爲槐山郡守,柳星明爲尼山縣監,兪任重爲文化縣令,魚瑞龍爲金郊察防,宋道涵爲兵曹佐郞,柳世賓爲麻田郡守,奉敎單李寅燁,承文著作單洪萬紀,正字單李宇謙。
吏批啓曰,橫城縣監徐來遠,呈狀于政廳曰,肅謝後下直之際,重爲落傷,萬無赴任之望,斯速入啓處置云,聞其落傷,果是實狀,不可强令赴任,徐來遠,依近例罷黜,何如?傳曰,允。
又啓曰,健元陵參奉權大夏,身病甚重,不得察任,改差,何如?傳曰,允。
吳始萬啓曰,新除授藝文館奉敎李寅燁,時在京畿衿川地,斯速乘馹上來事,下諭,何如?傳曰,允。
又啓曰,湖堂被抄人員製述收券三張,封入之意,敢啓。傳曰,科次以入。
正言宋光璧·成任啓曰,金錫衍極邊遠竄事。見上答曰,勿煩。
領議政權大運,左議政睦來善,右議政金德遠聯名箚曰,伏以臣等,伏見使臣先來狀啓,以奏文中文字觸犯忌諱,有貽辱國家之擧,臣等,不勝死罪之至。凡赴京文書,臣等與槐院諸提調,齊會査對,非止一再,而應諱文字,全未覺察,昏謬之罪,實在臣等,而贖金之罰,反歸聖躬,論以主辱臣死之義,何所逃罪?撰奏之臣,已自引罪,則臣等,亦安敢晏然而已?伏乞聖明,亟治臣等之罪,以謝國人,以警日後,不勝萬幸,取進止。答曰,省箚具悉卿懇。偶未覺察,不是異事,何乃引咎若是其太過乎?卿等安心勿辭,亦勿待罪。仍傳曰,遣史官傳諭。
答兵曹判書閔黯疏曰,省疏具悉卿懇。偶未覺察,不必深嫌,卿其安心勿待罪。元疏缺已上燼餘
上在昌德宮。停常參·經筵。
金聲久啓曰,大司憲李玄逸受由在外,執義李允修奉命在外,掌令南垕受由下鄕,掌令丁時翰,持平李一台在外,持平金一夔掃墳受由在外,今日以監察茶時之意,敢啓。傳曰,知道。
柳命賢啓曰,小臣,領議政賜几杖事進去,下直。傳曰,知道。
姜鋧啓曰,卽伏見漢城府閭家失火單子,則延燒之數,至於九十五間之多,而過二日之後,今始緩緩啓達,事極駭然,當該堂上·郞廳,竝從重推考,何如?傳曰,允。
傳于吳始萬曰,居首司果金文夏,貂皮笠耳掩一部,草注紙一卷,之次閔昌道,貂皮笠耳掩一部,正字權重經,織毛馬粧一部賜給。
以京畿監司勅使先聲已到,褒貶時居下守令差出事,狀啓,傳于睦林一曰,卽爲口傳差出事,分付。
傳于姜鋧曰,今此人家延燒之患,至於九十五間之多,事甚驚慘,令該曹別爲顧恤。
睦林一啓曰,掌令丁時翰辭疏,自縣道上送,而今十三日筵中,凡在外堂下侍從之臣,因縣道累次上送辭疏,殊涉猥越,今後切勿捧入,定爲恒式事,下敎矣。此丁時翰辭疏,雖在於令前,旣有成命,還爲下送之意,敢啓。傳曰,頃日筵中,纔已申飭,勿爲捧入,還爲下送,可也。
吏曹口傳政事,以南至熏爲永平縣監,金喜臣爲陰竹縣監。
正言宋光璧啓曰,金錫衍極邊遠竄事。見上新除授獻納李國芳,時在京畿陽川地,請斯速乘馹上來事,下諭。答曰,不允。下諭事,依啓。
領議政權大運賜几杖敎書,王若曰,神明蘊蓄,蓍龜壽而爲靈,筋力衰微,几杖輔其不逮。玆申寵貺,式據彝章,惟卿孝友傳家,忠貞許國,文辭器業,皆稱後身之德輿,變故流離,實似乃宗之貳相。三朝之地望無替,十年而天道好還,金環之命太遲,予則不敏,玉鉉之祥再協,國其有瘳,彌綸於旣亂之絲,利涉於胥溺之水,衷誠溢表,言言皆合於辰猷,嫌怨忘懷,罪罪一聽於天討。荒垣老屋,依然旋馬之廳,素髮蒼顔,不改坐羊之虎,民方仰膏於陰雨,卿豈抗志於浮雲?儀刑孔昭,耆德屬台三之首,視聽猶徹,康彊邁亥六之身。老聃子五千言,縱自期於知足,文潞公九十歲,方可議於丐閑,懸車則理難允從,考典而禮有當擧。顧於七養之內,最以備物爲先,周詩行葦之次章,緝御有授,漢代博山之肇錫,靈壽傳名,矧又本朝之嘗行,可無大老之異待,烏皮釋倦,聊資偃息之便,鶴膝持傾,度免蹉跌之危,操縱俾偕於出入,攝履宜愼於興居。於戱,泰山四維,予其倚卿而妥帖,明堂一柱,卿必相予而扶持,勉率洪休,庸答嘉命,故玆敎示,想宜知悉。工曹參議李瑞雨製進
答玉堂箚曰,省箚具悉。災異孔棘,憂虞溢目,日夕危凜,罔知攸措,職在論思,誡誨殊切,予甚嘉尙,可不置諸左右而服膺焉。元箚留中已上燼餘
上在昌德宮。停常參·經筵。
金聲久啓曰,大司憲李玄逸受由在外,執義李允修,持平李一台奉命在外,掌令南垕受由下鄕,掌令丁時翰在外,持平金一夔掃墳受由,今日以監察茶時之意,敢啓。傳曰,知道。
柳命賢啓曰,前頭客使,非久當渡江,伴送使,旣已仍差遠接使,使之留待僻邑,義州別問安使崔渲,依遠接使例,仍差義州迎慰使,以除西路一分之弊宜當,以此意下諭,何如?傳曰,允。
傳于睦林一曰,召對爲之。
正言成任·宋光璧啓曰,金錫衍極邊遠竄事。見上大丘營將李時宰,發身於兇人之門,逞才於譏察,人之側目,固已久矣。及授本職,憑依公幹,濟其私事,侵虐軍民,罔有紀極。南來之人,無不傳說,請大丘營將李時宰罷職不敍。司宰僉正申命羲,爲人麤悍,手段奸猾,曾任關西兩郡,專事剝割,以爲善事肥己之資,及授本職,擧措駭然,人多嗤點,請司宰僉正申命羲罷職。答曰,不允。
傳于睦林一曰,諸道方物中,所謂環刀,體樣稍長,不合軍器,今後則一依軍門環刀體制打造,大箭,亦爲去其獐角封進事,分付該曹。已上燼餘
十二月二十二日午時,上御熙政堂,召對引見,侍讀官閔昌道,檢討官李泰龜,參贊官柳命賢,假注書李頤晩,記事官成碩夔,記注官洪慶先入侍。命賢進曰,數日寒威轉酷,聖體,若何?上曰,連爲無事矣。命賢曰,元子厥後,無復發之患,此則誠極喜幸,而日寒如此,氣候,何如?上曰,近日連爲安過矣。講讀文義缺昌道曰,頃日特下備忘,戒飭群臣,自承此敎,孰敢有呈告之意乎?第其中或有實病者,不得已呈告矣。卽今玉堂僚員之行公者甚少,李獜徵則有實病呈告,沈季良·沈橃,則奉使出外,柳世鳴則病勢甚重,只有臣昌道·泰龜及應敎金邦杰三人,前頭闕員差出時,無故擬望之人乏少,李玄祚·金澍·鄭來祥等三人,則居中下考,李日翼則海州牧使時解由,尙未及出,俱不得擬望,自前如此乏人之時,或有變通之例,故敢達。李玄祚則又非無故居下,以北評事災傷覆審,未及上來,其勢然矣。上曰,自前乏人之〈難〉則亦多有變通之規,李玄祚等三人中下考,竝蕩滌,李日翼解由,亦勿拘礙,可也。出擧條命賢曰,湖堂抄選之後,則自該曹,似有援例擧行之事矣。上曰,讀書堂,在於豆毛浦乎?命賢曰,在豆毛浦,而旣選其人,則宜修其室矣。上曰,曾聞湖堂頹圮云。使之趁卽修葺,其他應行節目,亦爲考例擧行事,分付該曹,可也。出擧條命賢曰,頃因右相箚子,李元禎,亦令贈秩致祭,此實曠世恩榮,凡在臣隣,孰不感動?第柳赫然則斷自宸衷,特遣承旨致祭,此不必爲例,而且李元禎,則家在嶺外,承旨下去,曾無前例,雖大臣致祭,只令禮官擧行,況前頭又値客行,則承旨似不可遠往,故外議亦如此矣。上曰,贈領議政李元禎贈秩致祭時,遣承旨致祭事,曾有成命矣。予更思之,柳赫然則出於一時之特敎,似不必援此爲例,且李元禎,家在於嶺外,則承旨之遠去,事體亦似未安,承旨所達之言,不無意見,遣禮官致祭事,分付,可也。出擧條命賢曰,以上敎,出擧行條件乎?上曰,唯。以上敎予更思之,出擧行條件,可也。遂退出。燼餘
上在昌德宮。停常參·經筵。
金聲久啓曰,大司憲李玄逸受由在外,執義李允修,持平李一台奉命在外,掌令南垕病親受由下鄕,掌令丁時翰在外,持平金一夔掃墳受由在外,今日以監察茶時之意,敢啓。傳曰,知道。
李萬元,以都摠府言啓曰,今日入直軍士,當爲中日習射,而國忌齋戒,不得爲之之意,敢啓。傳曰,知道。
睦林一啓曰,義州延慰使處所送御帖,別定禁軍,罔夜齎送之意,敢啓。傳曰,知道。
以慶尙監司,以康津海尺崔愛奉等,巨濟前洋渰死事,狀啓,傳于姜鋧曰,渰死人等,令本道恤典擧行。
睦林一啓曰,勅使渡江,凡干擧行,一刻爲急,而兩西及畿邑新除守令八員,而未及辭朝者四員,未及署經者,亦至四員,不可無變通之道,依近例除署經,竝卽爲催促發送,何如?傳曰,允。
傳于睦林一曰,近來日候,寒暖不適,氷合未易,藏氷之役,尙此遷就,殊可慮也。自前如此之時,雖或有正月藏氷之事,而但念日晷漸長,春氷易致消瀜,則不可徒守常規,一向遲待,致有狼狽之患,大抵氷合之堅不堅,係於陽氣之厚薄,則京江中,亦必有地勢陰寒合氷堅厚之處,其令該曹斯速稟旨變通,以爲及時藏氷之地。
睦林一啓曰,兩西及畿邑未赴任守令,竝卽催促發送事,允下矣。方自本院,促令辭朝,而其中松禾縣監宋道錫,初度越署經於諫院,凡署經之規,三度見越之後,不得赴任,例也。而此則事勢急迫,不可等待其三度,亦不可仍令赴任,今姑改差,令該曹卽爲口傳差出,當日內催促發送,何如?傳曰,允。
又以吏曹言啓曰,鎭管·營將相避,法典所無,故再昨口傳政,永平縣監,以南至熏備望受點矣。今聞營將與所屬各邑相避之規,才已定式云。永平則楊州營將所屬,而南至熏,卽楊州牧使南益熏同生弟也。不可赴任,改差其代,卽爲口傳差出,何如?傳曰,允。
又以吏曹言啓曰,新除授文化縣令兪任重呈狀內,矣母沈痼之疾,已閱四朔,眞元損脫,氣息奄奄,自數日內,兼得傷寒,症情十分危篤,人子情理,決難暫離,斯速入啓處置云,聞其母病,果爲危重,當此守令催促發送之日,不可等待其母病差歇,文化縣令兪任重,依近例罷黜,其代卽爲口傳差出,何如?傳曰,允。
吏曹口傳政事,以朴相馨爲進賀副使,朴來慶爲松禾縣監,趙景昌爲永平縣監,金碇爲文化縣令。
李萬元,以兵曹言啓曰,今此勅使時,館所立待馬,例以三南驛馬,輪回立待矣。今番則以慶尙道初面驛馬,限六匹至急分定,開月十七日京中逢點之意,本道監司處,發馬知委,何如?傳曰,允。
又以兵曹言啓曰,二勅之行,今月初十日自北京騎馬,開月初五六日間,當爲渡江云。平安道補把咸鏡道驛馬四十匹,黃海道補把江春道驛馬二十匹,急急分定,罔夜入送之意,發馬知委,何如?傳曰,允。
金聲久,以禮曹言啓曰,藏氷事,令該曹斯速稟旨變通,以爲及時藏氷之地事,傳敎矣。近來日候,寒暖失適,夜則江氷乍似凝合,晝則陽旭漸長,乍凝之氷,旋致消瀜,藏氷之擧,極爲可慮。在前己酉·庚戌兩年,亦有不得藏氷之擧,分付京畿郡邑,或於澗谷川溪深處所凝之氷,隨便伐藏,故臣命天,朝者就議於備局之坐,先使氷庫,往審水上氷合之處,姑待其下吏之往還,以爲稟旨擧行之地矣。下敎如此,卽爲分付京畿監司處,使之急速知委水邊各邑,或於大江氷合之處,及溪澗所凝合之地,隨便伐取,別爲藏置,以待朝家觀勢輸來之地,何如?傳曰,依爲之。
睦林一,以禮曹言啓曰,傳敎矣。方物中,環刀·大箭體樣改造事,卽爲分付於各道,而但正朝方物,則日子已迫,封進之物,皆已發程,雖急速知委,似無及期之望,正朝以後方物,依傳敎改造之意,分付,何如?傳曰,允。
金聲久,以禮曹言啓曰,今此出來勅使時各樣儀註,令承文院繕寫之際,問禮官,旣已出去,令兵曹別定禁軍,撥馬下送問禮官所到處,傳給,何如?傳曰,允。
行大司諫睦昌明啓曰,閔鼎重,擅弄朝權,戕殺善類之罪,論以王法,固難容貸,而使得以就盡於荐棘之中,亦恐無損於聖德,故賤臣迷滯之見,終難變改,當此公議益激,輿情拂鬱之日,決不可一日冒居長席,而賤疾適苦,稽謝恩命,俟得少間,今始來避,臣之罪戾,至此尤大,請命罷斥臣職。答曰,勿辭。
正言成任啓曰,昨日同僚,以司宰僉正申命羲罷職事,簡問於臣,意謂同僚必有所稔知,書送謹悉矣。卽聞物議,以啓辭措語大非實狀爲言,此人所坐,雖係微細,旣有物議之稱冤,則失實之責,在所難免,臣何敢仍冒於臺端乎?請命遞斥臣職。答曰,勿辭。
正言宋光璧啓曰,臣卽見同僚避辭,卽司宰僉正申命羲罷職啓辭措辭失實事也。命羲之爲之麤濫,姑置勿論,以言其發身之階梯,則藉噓於錫胄,以言其居官之狀,則喧播於西關,及授本職,擧措之可駭,行己之可汚,有口皆言,有耳皆聞,則臣未知同僚之所謂物議者,出於何處,而所謂失實者,指爲何語也。然同僚,旣諉以物議,而强爲引避,則臣以發論之人,何敢自以爲是,而晏然而已乎?請命遞斥臣職。答曰,勿辭。
金聲久啓曰,行大司諫睦昌明,正言成任·宋光璧,再啓煩瀆,退待物論矣。傳曰,知道。
李萬元啓曰,備邊司郞廳來言,今日賓廳坐起日次,而國忌齋戒,不得開坐,外司開坐云矣,敢啓。傳曰,知道。已上燼餘
上在昌德宮。停常參·經筵。
金聲久啓曰,大司憲李玄逸受由在外,執義李允修,持平李一台奉命在外,掌令南垕病親受由下鄕,掌令丁時翰在外,持平金一夔掃墳受由在外,今日以監察茶時之意,敢啓。傳曰,知道。
傳于睦林一曰,明日,諸承旨持留院公事,入侍。
睦林一啓曰,昨日兩西·畿邑守令,除署經發送事,啓稟蒙允,新除授永平縣監趙景昌,未及署經云,一體除署經發送,以爲站上凡事,及時策應之地,何如?傳曰,允。
傳于睦林一曰,史官六員待命,騎馬十二匹立之。
傳于李萬元曰,輦下親兵,莫如禁旅,故曾在孝廟朝,加出左右別將使之摠領一千禁旅矣。厥後減額,分七番,爲七百人,而自是以後,未嘗更改矣。頃間因年凶,每番各減二十人,使一番將,只率未滿一哨之軍,苟然入直,今已累年,其在軍制,極爲寒心,近因歲稔,閑漫諸司之吏胥,率多復舊,而權減禁旅一百四十人,尙無擧論之事,殊未妥當,令兵曹斯速稟處。
睦林一啓曰,今年閏三月,因畫員等上言,該曹覆啓,有歲畫·春幡·桃符·人勝·祓除弗祥等物,雖有復舊之令,國恤三年內,迎祥詩·春帖子,亦有廢閣之規,則歲畫·幡子等物,似當一體停廢,而卽者內資寺官員,以春幡子進上單子來呈,不敢循例捧入何以爲之?敢稟。傳曰,國恤三年內,似當停廢矣。
又啓曰,史官六員待命事,命下矣。史官不備,宣傳官三員代送之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
副應敎金邦杰箚曰,竝引嫌而退,大論方張,强執己見,則揆以臺體,不可仍在,旣已隨參,旋卽引避,而諉以物議,殊涉苟且,據實論劾,初非泛聞,則僚席之避,在我何嫌?請行大司諫睦昌明,正言成任遞差,正言宋光璧出仕。取進止。答曰,依啓。臺閣論事,固許以風聞,而大抵風聞未必盡信,故又令失實,則輒皆引避見遞,蓋不如是,勿論人之尊卑,罪之巨細,一登白簡,無路伸白故也。祖宗朝制法之意,豈不美哉?而從前兩司之臣,雖或有論事爽實之失,率多自是己見,無一人引嫌者,此固弊習,元非古例,而今以旋卽引避,諉以物議等語,大加非斥,而失實之臺官,又從而請出,大違臺體,亦關後弊,正言宋光璧遞差。已上燼餘
兵曹啓曰,禁旅權減之數復舊事,令兵曹斯速稟處事,命下矣。輦下親兵,莫如禁旅,誠如聖敎,壬戌年因年凶,每一番,減十四人,而以八十六人爲一番,通七番所減之數,至於九十八人,則其實減除一番,而猶存七番之名者,蓋出於趁卽復舊之意也。一年二年,今至八年,以六番之人,行七番之役,而當初定奪,每番每八十人入直,而剩數六人,則以爲除雜頉之地,雜頉或多,則以代番助入,昨日摘奸時,八十人逢點,故致有權減禁旅一百四十人之聖敎,而實則權減者九十八人也。番將所率,未滿一哨,不成軍制,誠如聖敎,臣黯,累以復舊之意,議于廟堂,則大臣,亦以爲慮,而度支之臣,以經費不足爲言,此亦不可不顧,故未敢仰請,致勤聖敎矣。大槪一年祿米所減之數,不過一千石零,度支之所費,不至浩多,禁旅之虛疎,委屬可慮。且凡騎步兵哨法,三旗九隊等名目,不入哨軍之數,故雖以訓局馬兵言之,一哨爲一百十九人,而禁軍則通計三正九領,爲一百人,而當此國計可憂之日,雖不可一依馬兵例作隊,禁軍將標下旗手一人·鼓手一人,皆是步軍,平常擧動時,則使之借騎入直禁軍之馬,得以隨行,脫有緩急,馬軍急馳之際,步行之旗鼓手,勢必不及,將無旗鼓,是無將也。通七番旗鼓手十四名,自本曹旣給朔布,今令司僕給馬,戶曹給馬料,稍成軍制,實合事宜,竝令廟堂稟處,何如?傳曰,允。兵曹謄錄
上在昌德宮。停常參·經筵。
有政。吏批,判書李觀徵病,參判權愈進,參議沈檀進,行都承旨柳命賢進。兵批,行判書閔黯禁府坐起進,參判李鏶新番軍士點考坐起進,參議金病,參知姜銑進,左副承旨李萬元進。
吏批啓曰,諫院闕員,今當差出,而擬望之人乏少,承旨竝擬,何如?傳曰,允。以睦昌明爲禮曹參判,朴徵晩爲工曹佐郞,李玄祚爲校理,李日翼爲修撰,洪受瀗爲司藝,李文興爲兵曹正郞,鄭維岳爲大司諫,柳挺輝·崔恒齊爲正言,睦林重爲漢城判官,兼春秋單任胤元,承文正字單申慶濟。
姜鋧,以漢城府言啓曰,年例諸色軍兵歲抄,每於歲末磨勘,今年歲抄,亦當依例擧行,而搜括充定之際,民間騷擾,呼冤載路,實無變通之道矣。今觀兵曹移文,則今此保社功臣削勳之類,自本曹今方査出無役閑遊者,想不下數百名,今番歲抄査正間,差退搜括充定,以除都民一大弊端,則於公於私,誠極便當云。今年歲抄,保社削勳之類査正間差退,待明年設行,何如?傳曰,允。
睦林一,以禮曹言啓曰,昨日以藏氷事,分付京畿監司處,使之知委各邑,或於大江溪澗氷合之處,隨便伐取,別爲藏置事,啓下矣。卽者氷庫下人,自水上看審回來,則以爲斗尾及梨花亭兩處,多有氷合之處,其厚過二寸許者,庫庫有之云。氷厚寸數,雖不准於常時,此若日氣漸暖,又致消瀜,則藏氷之擧,萬分狼狽,取考謄錄,則庚戌·壬子兩年,皆有船運藏氷之擧。今亦依其兩年例,欲爲船運,則其功力·役價,必倍於常時,而調發畿民,別爲伐氷,則其弊亦且不貲,毋寧使主梗之官,隨便伐氷,以船運來,以完藏氷之大役,似爲得當。故卽使氷庫官員,親自往審船路可通之勢,而事勢急迫,不可遷延,主梗官及負氷軍價米,爲先啓下,以爲收拾整齊,二十七日出去之地,所載船隻,亦令該曹趁急擧行,何如?傳曰,依啓。此亭卽流霞,梨花,誤矣。
以備忘記,傳于睦林一曰,百隷之怠官,未有甚於近,怕切慨然于中。才下飭勵之敎,而備忘辭旨,實非尋常,則職在三司之列者,尤當惕念奉行之不暇,而曾未幾何,紛紜違慢,猶夫前日。試以今日事言之,玉堂·諫臣相繼違牌者,至於四人之多,疾病事故,姑舍勿論,揆以分義,豈容若是?事之寒心,莫此爲甚。大司諫鄭維岳,正言崔恒齊,校理李玄祚,修撰李日翼竝從重推考,以肅頹綱。
持平金一夔啓曰,金宇成事。金起門事。申汝哲遞差還收事。竝見上答曰,勿煩。
持平李一台啓曰,臣之所患,日漸沈痼,頓無自力行公之望,猥陳一疏,冀蒙恩遞,而見阻喉司,狼狽方深。不意此際,召牌臨門,分義所在,終不敢一向退伏,强起床褥,扶曳出肅。而第臣之旋自嶺外也,適値北客回還之時,畿內一路,馹蹄殆空,不得不以湖西驛馬,仍把於數日之程。又於伊時,病勢甚㞃,不耐鞍馬之勞,撼頓投憩於鄕庄,未免作行於迂左之地。驛騎仍把,迂路作行,俱是科禁不可犯者,而身爲憲官,有此越法之事,論其負犯,與他人尤別。只此一款,已難冒據於風憲之地。而且於合啓之論,不無意見之少異。夫鼎重罪狀,已悉於臺啓中,臣不必縷贅,而當初酌處,旣出於寬大之典,則仍置荐棘,恐無害於好生之德,臣之愚見旣如此。大論方張之日,何敢仍在職次乎?請命遞斥臣職。答曰,勿辭。
睦林一啓曰,持平李一台再啓煩瀆,退待物論矣。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
京畿監司李沃疏曰,詩云邦畿千里,惟民所止,萬國咸有,民獨稱邦畿。書曰,平章百姓,協和萬邦,百姓,畿民也,萬邦,諸候也,由內及外,化有先後,自唐·虞三代,重畿民如此。臣以不才,受委邦畿千里之重,率守土之官三十有六人,夙夜憂懼,思欲竭力盡知,無負承流宣化之責,而才識淺短,官施乖方。重之以一歲之內,客人四至,役賦之繁,供億之勞,將不料生奠居,臣欲濟之,則不托無麪,無欲立而視之,則距心有罪矣。無寧解章納官,自劾之爲愈也,伏乞聖明,許遞臣職,移授他臣之材足了政務,誠足回天聽,言足動廟議者,公私幸甚。臣於乞免之章,妄有所建請,雖極猥越,此實出於以言代身之義。昔周公,制周官設玉府,非欲使王者,重金玉貴貨財也,以之補經用便民賴此也。漢文,寢露臺之役,武帝,發禁錢苑馬以賑民,唐德宗,用陸贄之言,散瓊林大盈之庫,以助軍國之需。禁錢苑馬,御貨也,瓊林,內帑也。此數君者,中主也,而不靳之以賑民。今之內司,卽周官玉府之類也。臣聞內司所畜貨財,富埒大農,殿下何不指棄其奇羡,以補畿甸民役也?今日畿民瘡痍之狀,臣可一二言也。居食瘠土,呰窳偸生,蓋藏鮮少,無一歲之蓄,畿之上戶,莫當兩西之下戶,合畿之三戶,莫當兩西之一戶,此論諸路饒瘠之常談也。其他雜徭別賦,名色極煩,倍蓗於兩西,責應客使,與兩西無異,而曾無數月之休,驅之供頓誅求之場,男負女戴,老少竝作,陸續于道,或不及期會,鞭扑隨至。郵卒之困,甚於齊民,傾財破産,歸之傳馹,支一巡客行,馬之棄置者,什居五六,六驛,例納白金於客人,其品缺四巡所納,恰滿二千,六驛之不可支吾類如此缺安勞勩此甚,愚騃之輩,不幾於睊睊側讒,怨長上之極之哉?殿下欲使度支救之,則度支諉曰,經用竭,不能周也。使惠廳給之,則惠廳諉曰支客之役,三路所同,不可偏惠也。終歸於秦瘠之越視,今日畿甸民事,誠可寒心矣。殿下苟能不謀臣隣,斷自睿算,念唐·虞三代重畿甸之意,揆周官設玉府之法,效漢唐諸君輕私藏急民困之政,割內司紅腐貫杇之物,擧而遺之,無所難焉,則畿民之頌聲,日馳千里,遐外元元,聞聲感動,鼓舞懽忭,欣欣然相告曰,吾王之愛民如此。吾王之不貴財如此,吾王之能用忠言如此,是殿下損若干之財,收萬姓之心,豈不盛哉,豈不休哉?昔鄭俠,監門安上,上流民圖,感其主,監門賤品也,圖畫繢綵也,能使人君感動,臣讀書至此,未嘗不掩卷而太息也。臣雖無似,遭遇聖明,居方伯專制之任,獨不得上徹天聰,救我赤子哉?謹昧死以聞。答曰,省疏具悉。邦畿,根本之地,視他道自別,雖在平常之時,理宜優恤,矧玆客行稠疊,民方殿屎之日乎?噫,易聚者財貨,難得者民心。若使內司所儲,稍有嬴餘,可以補民,則顧予何心,指實謂虛,有所吝惜哉?內司稅入,元來不敷,比因歲歉,一倍減縮,至若米布,來貢絶少,凡百用度,專靠於兩倉該曹之輸送,而又當國恤,需用浩多,非不欲十分撙節,而每患苟簡,則紅腐貫杇之說,甚是爽實之論也。第內帑之財,事勢如此,雖不得許施,畿民之困急如此,不可不別樣顧濟,當令廟堂斯速料量稟處,卿勿過辭,從速察職。已上燼餘
十二月二十五日午時,上御熙政堂。諸承旨持公事引見時,行都承旨柳命賢,左承旨姜鋧,左副承旨李萬元,右副承旨金聲久,同副承旨睦林一,假注書李頤晩,記事官成碩夔·金夏世入侍。柳命賢等,各奏諸房公事啓下後,依例書判付,踏啓字還下。說話缺不能記命賢曰,右承旨吳始萬爲禮房,而始萬,三冬供仕之餘,素患胸腹痛,近日苦劇,今此入侍,所當牌招,而旣是實病,故不爲請招,玆未備員,臣以代房,持其公事以入矣。上曰,唯。
聲久曰,尼山縣監柳星明,除授已久,而憲府無行公之員,未及署經,催促發送,何如?上曰,尼山縣監,不待大政而先爲差出者,意有所在,李一台卽爲牌招,使之署經,可也。出榻敎聲久曰,諫院亦無行公之員,事體未安,正言柳挺輝,則自梁山任所,未及上來,行大司諫鄭維岳,正言崔恒齊,亦爲牌招察任,何如?上曰,允。榻前下敎命賢曰,因尼山縣監署經事,持平李一台,已令牌招,而凡臺閣之職,耳目所寄,不可不備員。日昨引對時,陳達司諫權愭事,則自上以臺諫異於庶僚,不可無端輕遞爲敎,上敎誠爲至當,而第大政不遠,臺諫不可久曠。如大司憲李玄逸,則異於他臣,其在事體,不可輕遞。因其疏或可變通,而卽今憲府僚員中,四人俱有故,不得行公,外議亦以爲宜有變通之道,故敢達。上曰,大司憲則異於他人,不可一時變通,掌令南垕則受由下鄕,其還來遲速,亦不可知,南垕及掌令丁時翰,今姑改差,可也。榻前下敎萬元曰,臣見平安兵使狀啓,則事有可駭者,該曹回啓前,則不宜有所陳奏,而臣適入侍,故敢達所懷。凡軍士,不稟主將,私自募人徵布,其在事理,極爲寒心。西邑此規,雖不知始創於何時,而其當初創開之人,則不可不推出,從重處置矣。上曰,莫重軍兵,任自私募,事之可駭,莫此爲甚,當待該曹回啓,從重處置矣。命賢曰,凡威權賞罰,出於君上,可也。筵臣所達之事,他日處分時,自上裁斷,似好矣。上曰,唯。或卽爲決折,或待回啓處斷,予當參酌爲之矣。命賢曰,玉堂行公之員,近來甚少,副修撰李泰龜,又差迎接都監都廳,今日亦爲晝仕出去,都廳之任,則雖非玉堂,亦必有可差者,李泰龜所帶都廳之任,改差,何如?上曰,迎接都監,則異於他都監,李泰龜則都廳之任,使之改差,差出他人,可也。出榻敎萬元曰,臣有所懷,敢此仰達。臣見義州府尹狀啓,則有請施賞典之事,臣習知此弊矣。今此洪萬朝狀啓,則其實狀與否,雖不可知,自前此輩,皆以私人,出給公貨,仍令殖利興販之際,雖有微勞,又皆非自備之物,而乃反因此蒙賞,事之無據,莫此爲甚矣。上曰,不但洪萬朝狀啓如此,自前此類,因此蒙賞者已多,事甚過濫矣。命賢曰,其中或有勤幹辦事之人,亦不可一切論之矣。萬元曰,或不無如此者,而大抵冒濫者居多,盡心國事者,則施以賞典然後,亦可以激勸,而臣於曾前,累年在西郵,習知此弊,至於公私賤之類,亦有因此致貴者,且國家貨物,無一儲蓄,而皆爲富商興販之資,豈非無據之甚者乎?上曰,承旨所達之言,本意甚好矣。命賢曰,昨見備忘記,有禁軍加額之敎。蓋禁軍,乃是親兵,曾在孝宗朝,別爲勸勵,加選其數,而其後漸至減定矣。凡軍兵,易驕易惰,待軍之道亦難,而京中健兒,多入於宿衛,以爲不虞之備,則雖在豫安之日,亦不可不重,而其中百夫之丈尤重。故孝廟朝則使之極擇武弁中有聲望者,差除禁軍將,其時則武弁,以禁軍將爲堂上極望矣。近來則不能如此,多不擇差,此後禁軍將,極擇差定,宿衛器械,亦爲申飭,似好矣。上曰,承旨之言甚好,當依此爲之矣。萬元曰,以軍民言之,禦下之道,不可徒以法繩之,亦不可專以恩恤之矣。上曰,禁軍之數,連以凶年權減矣。禁軍乃是親兵,而一番入直者,不滿一哨,其在事體,極爲苟簡矣。萬元曰,凡軍政,可賞者則施之以賞,可罪者則繩之以律,宜矣。上曰,唯。徒知愛恤,而不有紀律,則亦非道理,必恩威竝施,然後可矣。命賢曰,必擇將兵之人然後,可責軍政之修擧,且將相協和然後,可免國事之僨敗,而古人以爲,將重於相將任,尤不可不擇也。鋧曰,古語云,天下安,注意相,天下危,注意將,將相之意,俱重矣。命賢曰,孝廟朝,尤以將兵之人爲重,故柳赫然,生時每言,孝廟知遇之恩,未嘗不涕下矣。上曰,凡軍兵,平時則培養休息,而及至緩急,則驅入死地,雖不可不別爲愛恤,而又不可不嚴立紀律矣。萬元曰,不但軍兵固宜如此,國家凡於禦下之道,必立紀律然後,或可畏國畏法,不敢放肆,而人臣,凡有罪過,若或容隱,則易致放肆,放肆之心生,則必犯罪過,君上之於臣下,必使不至於放肆,可矣。上曰,承旨所達之言甚好,予當各別留心焉。命賢曰,湖西盜賊熾發之說,自春初有之,而或以爲盤據三南,或以爲不至大段,臣不知其實狀之果如何矣。近日入冬以後,竊發之患,又甚云。卽今止盜之策,若令極擇守令,處置得宜,則或可使解散,而若不能善處,終或至於動衆之域,則尤極可慮。宜使朝廷,從長商確,各別申飭矣。上曰,凶年則盜賊之發,不甚爲怪,而卽今則不至凶荒,而諸處竊發之患如此,殊極可慮。但卿等所聞,亦各不同,雖不知何說之爲是,而御使,亦已出去,從當詳聞其實狀矣。林一曰,頃日得見忠淸監司李蓍晩書札,則卽今湖西一道,不必皆有賊患,而報恩·連山·尼山,三邑有竊發之患,其中徐賊稱名者,謂之飛賊,而才已捕捉云矣。上曰,唯。命賢曰,湖西之賊,旣如此,諸處賊患,又如彼,止盜之策,不可不急速講究矣。上曰,唯。後日,當問于將兵之人,商議處之矣。命賢曰,至於治盜之策,將兵之臣,似勝於他人矣。遂退出。燼餘
上在昌德宮。停常參·經筵。
下直,寧越郡守李舜元。
姜鋧啓曰,小臣,正朝望闕禮習儀進去,下直。傳曰,知道。
傳于睦林一曰,召對爲之。
睦林一,以禮曹言啓曰,昨日因政院啓辭,歲畫·春幡·桃符·人勝·祓除不祥等物,國恤三年內停廢事,命下矣。卽接觀象監所報,則本監進上禳辟符,年年依例進上,而桃枝桃板,則己丑·己亥國恤時,皆爲進上云。桃枝桃板,只爲祓除不祥,則異於歲畫·春幡等物,依前例,仍爲封進之意,分付,何如?傳曰,允。
李萬元,以禁衛營言啓曰,來庚午三月當黃海道軍兵,當爲次第徵召,而係是農月,故依事目,一番前部左司五哨,則庚午三月一朔立番,二番前部中司五哨,則四月一朔立番,二番前部右司五哨,則五月一朔立番,而當其番次,每於前月二十五日京中逢點之意,黃海監·兵使處,豫爲行文知委,何如?傳曰,允。
睦林一,以禁衛營言啓曰,本營,來正二月當上番軍,昨日點考,則其中鳳山郡三哨軍兵等所持軍器等物,多有執頉處,火兵所持諸具,俱不備送,揆以軍政,殊極虛疎,鳳山郡守李亨蕃,姑先從重推考,何如?傳曰,事之可駭,莫此爲甚。先罷後推,其代,令該曹卽爲差出,當日內給馬發送。
又啓曰,近來史官不備,連以兼春秋入直,其在事體,殊涉苟簡。卽者奉敎李寅燁,來到城外,陳疏到院,疏辭則自本院還爲出給,而卽爲牌招,以爲入直之地,何如?傳曰,允。
金聲久,以備邊司言啓曰,冬暖如春,絶無合氷之處,雖廣求外方,亦未易伐取,而禮曹判書柳命天,專管檢飭矣。卽者移拜他職,藏氷之事,尤爲可慮,禮曹參判睦昌明,卽爲牌招,使之察任,何如?傳曰,允。
又以兵曹言啓曰,本曹郞廳崔敬中,稱以婢夫,禁衛營上番軍趙時鍊,再決棍云。以私事,棍打軍門之卒,其不識事體,甚矣,請汰去,何如?傳曰,允。
有政。吏批,判書李觀徵病,參判權愈進,參議沈檀進,都承旨柳命賢進。兵批,行判書閔黯祿升降坐起進,參判李鏶備局坐起進,參議金進,參知姜鋧習儀進,右副承旨金聲久進,以宋光璧·金元燮爲掌令,洪璛爲梁山郡守,金澍爲修撰,朴忠敏爲典獄主簿,承文副正字單閔彦良,兼春秋單朴徵晩,金文夏爲持平,曺世益爲鳳山郡守,金邦杰爲司諫,柳命天爲吏曹判書,李觀徵爲禮曹判書。
睦林一啓曰,新除授吏曹判書柳命天,卽吏房承旨柳命賢同生兄也。法當相避,房單子改付標以入,而吏批政廳,何承旨進去乎?敢稟。傳曰,左副承旨進去。
吏批啓曰,新判書柳命天命招,同參政事,何如?傳曰,允。
睦林一啓曰,吏曹判書柳命天,牌招不進矣。傳曰,知道。
持平金一夔啓曰,金宇成事。金起門事。申汝哲事。竝見上引嫌而退,迂路乘驛,姑舍勿論,强立己見,欲沮大論,揆以臺體,勢難仍在,請持平李一台遞差。司諫院正言柳挺輝,時在慶尙道梁山郡任所,請斯速乘馹上來事,下諭。答曰,不允。處置事及下諭事,依啓。
答吏曹判書李觀徵疏曰,省疏具悉卿懇。大政當前,而控免至三,可想其疾勢之不獲已也。本職,今姑勉副,卿其安心勿辭調理。元疏缺
司諫權愭上疏。踏啓字。元疏缺已上燼餘
十二月二十六日午時,上御熙政堂召對。參贊官金聲久,侍講官金邦杰,檢討官李泰龜,假注書鄭思孝,記事官金夏世·成碩夔入侍。金邦杰,進講綱目晉安帝紀,李泰龜,以次進講。文義缺講畢後,泰龜曰,頃者閔昌道,以李玄祚等中下考蕩滌事,啓達蒙允矣。沈季良·李東標兩人漏落,不入於蕩滌中,敢此仰達。上曰,一體蕩滌,可也。出榻敎金聲久曰,司諫權愭辭疏,因縣道上來,而前日榻前,有堂下侍從之臣因縣道上辭疏者,切勿捧入之敎,故不敢捧入,而此與循例辭疏有異,何以爲之?敢此仰稟。上曰,權愭之除拜諫職已久,其上來遲速,姑未知,今若還送其疏,則尤將遷延曠職,其疏入之。
聲久曰,尼山縣監,除授已久,而署經尙未爲之。故頃者牌招臺官,以爲趁速署經之地,而擧皆違牌不進,今又更招,有損事體,何以爲之?上曰,尼山縣監,不待都目,先爲差出,意有所在,而除授已久,尙未署經云,特爲除署經發送,可也。出榻敎上曰,日昨三司之臣,擧皆違牌,故纔下備忘,特爲推考,而其違慢之習,誠爲未安矣。聲久曰,三司諸臣違牌者,至於四人之多,聞鄭維岳則足部生毒腫,不能運步云。此則實病,而此外則無人所共知大段病故,其在分義,豈容如是?古人曰,爲政,要須有紀綱。朝廷若有紀綱,則必不如是,而近來,紀綱漸頹,人不畏法,違慢之習,以此紛紜,誠極寒心矣。且臣有區區所懷,而適言端旣發,故敢此仰達矣。申汝哲,當初辭朝下去之時,渠憤言曰,冬則必當遞歸云,而備局諸宰,不爲往見。且往見大臣之時,偃然乘轎,及其到營之後,稱有疾病,抛棄軍務,至使幕僚,張皇病狀,瞞報朝廷。若朝廷少有紀綱,渠以外閫之臣,分義安敢如是?朝廷之許遞,正中其願,誠爲寒心。頃者順天·晉州,以其厭避之地,特仍圖遞之守令,則一遞一仍,其在體下之道,亦有所未安,臺諫所論,似爲得宜,故敢此仰達。上曰,承旨所達誠是。頃日筵中,大臣以爲有實病,故特爲遞改矣。武臣之不許乘轎,自是舊規,爲法之意,誠非偶然,而汝哲之往見大臣時,偃然乘轎,極爲驕恣矣。諸臣,遂退出。燼餘
上在昌德宮。停常參·經筵。
下直,永川郡守李允文。
自昧爽至辰時,有霧氣。未時,日有重暈,內暈有兩珥,暈上有冠,外暈上有背色,內赤外靑。
柳命賢,以弘文館言啓曰,本館上番三員內,副校理閔昌道奉使西下,校理李玄祚未肅拜,副應敎金邦杰獨爲入直矣。昨日政,移拜司諫,無他推移入直之員,校理李玄祚,卽爲牌招察任,何如?傳曰,允。
傳于李萬元曰,今觀平安監司狀啓,謝恩使一行,今月二十三日,已爲渡江云。自前灣上狀啓,例於四日內入來,而過限之後,如是稽傳,殊甚可駭,自本院,査問於陪持人以啓。
李萬元啓曰,命下矣。卽爲招問陪持人,則以爲謝恩使一行,今月二十三日酉時量渡江,渡江之後,使臣及本道監司·義州府尹,修啓發送之際,自爾遲延,其日夜深之後,始爲離發,今朝入來云。以此計之,則登程日子,未滿五日矣,敢啓。傳曰,知道。
柳命賢,以禮曹言啓曰,斗尾伐氷運下時,船路可通處,令氷庫官員往審事,旣已啓下矣。卽者東西氷庫官員來言,斗尾及流霞亭合氷處,與前日摘奸時一樣,沿江上下,無他合氷處,勢將伐取於斗尾廣津,六七間截江氷,合其厚不滿一寸,雖不合伐取,船路則不得相通云。卽爲分付京畿監營,調發江邊居民,打破氷片,以開船路,以爲運下之地,何如?傳曰,允。
睦林一,以兵曹言啓曰,當日騎保郭成元稱名人,自金虎門入來,差備門外擊錚,極爲駭愕,令攸司囚禁治罪,同門守門將宋㷞,常時不能禁斷雜人,以致闌入,亦難免其責,推考,何如?傳曰,允。
傳于睦林一曰,夜對爲之。
傳于睦林一曰,近來日氣,雖不寒凜,外方上番軍士貧殘衣薄者,必多有之,下番之期,亦且不遠,令該曹抄出書啓,襦衣題給,宿衛軍士一體,空石題給。
持平金一夔啓曰,金宇成事。金起門事。申汝哲事。竝見上答曰,不允。末端事,日昨許遞,慮或有實病之難强矣。今聞筵臣之言,聞汝哲未及赴任,豫定歸期云,則其專在於托病圖遞之計,灼然無疑,至於武臣之不許乘轎,意有所在,而汝哲之偃然冒禁,亦可見無忌憚之甚也,依啓。
戌時,上御熙政堂夜對。參贊官李萬元,侍讀官李玄祚,檢討官李日翼,假注書鄭思孝,記事官成碩夔·朴徵晩入侍。玄祚,進講綱目晉安帝紀,自劉裕伐南燕至藩毅之從弟也。上曰,此以下,檢討官進講,可也。日翼進講,自五月豫州都督劉豫至裕益親任之。上曰,進解文義,可也。玄祚曰,公孫五樓,陳上中下三策,而慕容超,棄上中策,而用下策,終至敗衄,劉裕之所豫料,正爲相符矣。日翼曰,超若用五樓之上策,則必無敗軍之理,至於王鎭,則勸用五樓之言,而反被囚繫,如此而豈不敗乎?上曰,唯。日翼曰,北燕王,寵班仁,至於衣食起居,皆與之同,其所以寵之者,必以爲有忠愛之誠,而反爲見弑,凡知鑑,豈不難乎?萬元曰,燕王之寵班仁,雖過隆,而使之不以其禮,待之不以其道,以啓無厭之心,反致弑逆之禍,是乃自取之禍也。玄祚曰,劉裕,滅南燕,欲盡坑之,韓範諫之,裕致改容赧之,而猶坑王公以下三千人,裕若有王師吊伐之意,則豈如是乎?日翼曰,劉裕,本無爲國討賊之志,只欲速成功業,故忍爲殘暴之事矣。上曰,劉裕,本無爲國之志,而只欲速成功業,以售簒奪之計,故如是耳。萬元曰,劉裕,聽韓範之諫,改容以謝,而旋卽坑之,極爲殘暴,不足以爲言,而亦可以爲監戒矣。凡人君聽言之時,雖嘉納而終不用,則豈有所益乎?夫經筵進講之規,不必在文字章句之解,推衍文義,以寓監戒然後,有所補益,故敢達。此等文義處,亦不宜放過也。上曰,唯。玄祚曰,納言之道,旣發言端,敢此仰達。近日臺啓論人時,或有以出入兇胄之門爲罪案,夫錫胄·師命家,情義親密,機關謀議,無不參知者,合置重律,少無可恕之端,而至於泛然出入相知者,盡爲罪之,則恐非鎭定之道,必含容寬貸,使自安之然後,處置得矣。上曰,推演文義,陳達之言極好,正合予意矣。錫胄·師命,久掌兵柄,管下所屬例爲出入者甚多,如此之類,若盡爲罪之,則人人豈可自安乎?頃日營將李時宰,僉正申命羲論罪臺啓中,無他大段顯著之罪,而以拔身兇胄之門爲罪案,殊未穩當,故不允其啓,而若又連啓,則欲爲措辭批答矣。且武夫與文臣有異,論罪之道,不當如是矣。萬元曰,李玄祚所達得宜,聖敎誠爲至當矣。古人曰,殲厥渠魁,脅從罔治,若勿論親密與否,而以出入其門爲罪案而罪之,則殊非鎭定之道也。身爲武夫,豈有不出入於胄·師之門者哉?玄祚曰,武士中,若或有不屑胄·師而不爲出入者,則誠爲可貴,此則宜拔擢用之,而至於泛然出入者,盡爲罪之,則豈有餘人乎?上曰,罪其重而置其輕然後,處置之道得矣。筵臣所達,誠可謂深知大體之言也。上曰,侍讀官,纔自北路還來,若有沿路所聞見,陳之,可也。玄祚曰,臣在北關時,以覆審事,往來列邑,官行異於私行,小民疾苦,不能詳聞,至於三·甲,則不得入往,而蓋三·甲,一自禁蔘之後,民之生理極難,未知朝家將何以處之,誠甚可慮矣。上曰,三·甲衣食之道,本來甚難,而禁蔘之後,則尤爲極難,雖欲變通,而實難善策矣。玄祚曰,聞彼人,築大城於白頭山下云矣。上曰,今番見使臣別單,則黃台吉形勢極盛,彼人甚畏之云。台吉兵力,若彼其强盛,則其志,必不在少,若有一擧足之患,則彼人必將依歸於寧古㙮,白頭山下築城,似爲異日之地矣。玄祚曰,慶興府使李華鎭,得胡人所模彼國地圖,出示於臣,臣披見則咸鏡之永興以北,平安之鐵山以北,割而混入於一圖。其圖,若眞是胡人所畵,則其意必有所在矣。上曰,雖非地圖,形勢蓋可想矣。彼人若避走,以寧古塔爲巢窟,則兩邑之不能保有,理勢之所必至,其爲將來之憂,爲如何哉?萬元曰,六鎭,一自禁蔘之後,民之怨懟國家滋甚,將至於莫可收拾之境。他日若有變亂,則雖非難遏之賊,必無爲國盡力之望,其爲國家之慮,誠甚不貲。臣意則以爲自朝家擇選有計慮之人,下送北道,以朝家德意,宣布民間,慰悅民心。而且旁採民言,與監·兵使·守令商議,作一文書而來,以備睿覽後,若令廟堂稟處,則似或有益矣。玄祚曰,臣以覆審事,行過列邑,到慶興則慶興居民,有遮道逞訴之事,故敢此仰達矣。慶興邑居,四無丘陵遮阻之處,而僻在豆滿江邊,與彼地,只隔一帶,若夏潦漲溢,則直與赤池相連,便成島嶼,邑居沈沒,樵採路絶,此誠可慮。且雖非大水,地勢汚下,城址頻頻頹圮,隨毁隨築,民力殆盡,風勢亦甚勁猛,官舍民居,擧不得覆瓦,以草蓋之,而必以大索大石,繫而鎭之,至於鄕校,不得不以瓦覆之,而一年之內,累次改易,壞漏之患,猶且不絶,其他民生難支之勢,種種有之矣。距慶興三十里地,有阿吾地堡,此處地勢,稍合設邑,故邑民等,皆願移設本府於此處,齊聲共訴。臣試問曰,本府邑居,雖如此,當此飢荒之歲,動費衆力,移建邑居,豈不重難,而何如是汲汲欲爲移建云爾,則渠等曰,非不知重難,而仍居本邑,則實無聊生之望,每有難支之勢,若移徙則雖有一時之勞,可以永久奠安云。其情誠可憾,而其言頗有理矣。臣之愚意,則移建慶興府於阿吾地堡,似爲便宜,問于廟堂而處之,何如?上曰,令廟堂問其形便於本道監司處,稟處,可也。出擧條玄祚曰,咸鏡道各司及官奴婢推刷官,例以高山察訪,輸城察訪,爲之分管南北,而奴婢之逃亡者,雖在百餘年前,必執捉其一族,輒加刑訊,逃亡未久,則一族或可知之,而久遠之後,每每侵督,不無冤枉之弊。今後則限以年數,參酌定式似好,故敢此仰達矣。上曰,令該曹稟處。出擧條萬元曰,臣頃於請對之時,略陳詞訟積滯之弊,而近來京外,此習已成痼弊,遠外之人,若有冤屈之事,則裹糧上京,多費賂物於吏胥之輩,逐日待令於法府之門,今日明日,以至一年二年,蕩盡家業,無益於事,而終至抱屈而歸,歸怨官府,疾視長上,臣雖退伏野,每嘗慨然於斯矣。頃者臣以萬萬無似,蒙此寵擢,待罪刑房,適見掌隸院時在訟單子,則有今年三月始訟,至今未決者,故臣敢啓請推考矣。其後聞判決事朴鎭成之言,則不特此也,亦多有三四年未決之訟云,而此則前後時立訟單不中擧論之事,此必是久遠未決之訟,憚於登覽,故爲刪去於單子之致也。事之可駭,莫此爲甚,而掌隸院如此,則刑曹·漢城府,亦可推知。自今以後,各別申飭該司,雖久遠未決之訟,必令一一錄啓,如踵前習,一向淹滯,該房承旨隨事察啓,自上亦時加警責,以杜此弊,何如?李玄祚曰,李萬元之言,是矣。第訟事決折,必詳觀文案,知其首末,然後可決,而掌隸院,則判決事,旣不擇人,除卽遷移,滯訟之弊,未必不由於此也。上曰,承旨之言,是矣。今後各別申飭,如有復踵前習者,該房承旨隨卽察啓,且判決事,必以曾經承旨·參議之人差出,而前日則全不擇人,必以老敗之人差除,數數遷動,亦甚未安。今後則各別擇差,亦勿頻數遞易事,分付政曹。出擧條諸臣欲退出。上曰,姑留之。俄頃,黃門,擎出黃柑盤,各置一盤于諸臣之前,諸臣喫嘗,各懷諸袖中而退出,時夜二更五點矣。已上燼餘
上在昌德宮。停常參·經筵。
自辰時至未時,日暈。
下直,尼山縣監柳星明。
李萬元,以兵曹言啓曰,外方上番軍士貧賤衣薄者,令該曹抄出書啓,襦衣題給,宿衛軍士空石題給事,命下矣。發遣本曹郞廳摘奸,則其中尤甚薄衣者二百六十六名抄出,別單書入,令該曹照數題給,何如?傳曰,允。
傳曰,下直守令,留待引見。
午時,上御熙政堂。下直守令,留待引見。承旨姜鋧,假注書鄭思孝,記事官成碩夔·朴徵晩,尼山縣監柳星明入侍。上曰,近來尼山境內,賊患甚熾,朝家不待都目,先爲差送,意有所在,必須盡心職事,治盜之際,明愼審察,俾無玉石俱焚之患,可也。星明曰,聖敎至此,不勝惶感,小臣才識空疎,且無經歷,恐難副聖敎之萬一,而國恩至重,雖肝腦塗地,敢不盡心乎?上曰,爾年幾何?星明曰,四十二歲矣。鋧曰,下直守令引見時,自上例爲下問七事矣。上曰,七事陳達,可也。星明,陳七事。遂退出。已上燼餘
上在昌德宮。停常參·經筵。
日出時,日色赤。辰時,日暈,有霧氣。
李萬元,以備邊司言啓曰,數朔之內,三巡勅行,連續出來,西路各站,物力蕩竭,支待等事,委屬可慮矣。黃海監司權瑍,條陳本道弊瘼,而各項條件,俱難容易變通,商確可否,徐當覆奏,而其中刷馬給價,亦無出處,請得平安道本司所管遼軍木,以爲補用之資云。前頭勅使渡江不遠,不可不及時劃給,遼軍木七十同,特爲許貸,使之從後料理備納之意,平安·黃海兩道監司處,分付,何如?傳曰,允。
傳于姜鋧曰,肅川府使,卽爲口傳差出,今日內給馬發送事,分付該曺。
傳于睦林一曰,前日人勝等物復舊時,工曹人日及端午進上梳函諸具復舊事,落漏矣。一體復舊事,分付。
吏曹口傳政事,以金爾樞爲肅川府使。
正言崔恒齊啓曰,譾劣如臣,百無所能,尋常職任,猶懼不稱,況此言責重任,決非所堪,而千萬意外,新命遽下,臣驚惶感激,罔知攸措。嚴召之下,固當趨承之不暇,而適緣賤疾轉劇,火升痰塞,眩暈兼發,竟未祗赴,違慢之誅,實所難逭,而聖度天大,曲加寬貸,備忘辭旨,匪怒伊敎,問備薄罰,不足以贖臣愆尤,俟病少間,忍死出肅。而顧臣於合啓之論,有應避之嫌,主張誣獄,搆殺無辜,卽鼎重罪案之一款,而臣之妻父故判書臣李元禎,亦在搆殺之中,則臣於此論,不敢可否也決矣。其何敢一刻仍冒?請命遞斥臣職。答曰,勿辭。
金聲久啓曰,正言崔恒齊再啓煩瀆,退待物論矣。傳曰,知道。
掌令金元燮啓曰,引嫌而退,大論方張,公議至嚴,區區小嫌,何必强引?請正言崔恒齊出仕。答曰,故判書李元禎,亦入於鼎重搆殺之中,而崔恒齊,有應避之嫌,按律之啓,不敢可否,有此引避,則公議自公議,嫌避自嫌避,若曰嫌不聯啓,已有近規,而請出則可也。今乃以區區小嫌,何必强引爲題目?予未知其得當也。依啓。
掌令金元燮啓曰,臣意以爲鼎重搆殺搢紳之罪,實神人之所共憤,王法之所不容也。旣非一家私事,又非一人私讐,則兩司之臣,合辭請討者,亦豈有私惡於鼎重哉?蓋所執者王法,所爭者公議,故臣於請出崔恒齊之啓,乃敢以區區小嫌,何必强引爲辭矣。卽伏見聖批,以未知得當爲敎,臣之意見昏謬,處置乖當之失著矣,何敢一刻晏然?請命遞斥臣職。答曰,勿辭。
金聲久啓曰,掌令金元燮再啓煩瀆,退待物論矣。傳曰,知道。以上燼餘
上在昌德宮。停常參·經筵。
姜鋧啓曰,明日正朝望闕禮,依近例爲之之意,敢啓。傳曰,知道。
以備忘記,傳于李萬元曰,凡諸宮家折受之處,或係關防,或涉民怨,則具由啓聞,以竢裁處,可也。今此龍岡赤筒,自備局再三行査,的知灌漑之不能遠及筒下民田,不得蒙利之實狀,明白處分,則斷非偏護宮家,䝱勒奪給之比也。本縣,亦必有其時査覈及決折文書,而牒報中隱然拔去,全沒實狀,而若朝家不恤民怨者然,事之無據,莫此爲甚。一宮庄之罷不罷,無甚關緊,而欺隱瞞報之習,決不可長,龍岡縣監梁聖揆從重推考。
李萬元,以備邊司言啓曰,慶興府移建便否,問于本道稟處事,命下矣。慶興邑居,在豆滿江邊,當夏潦漲溢,則江水與赤地相連,邑居沈沒,便成島嶼之言,雖出於本邑之居民,當初建置,本爲備邊,則不可以些少弊端,有所變改。且阿吾地堡,雖勝於本邑地形,距江邊,至於三十里之遠,則與臨江設邑之本意,大段相違。況水勢之泛溢,風力之勁猛,雖盡如儒臣所達,自設此邑,已經百餘年,而當此支過,別無蕩析離居之患,則今難容易移建,今姑置之,何如?傳曰,依啓。
又以備邊司言啓曰,北道旱田給災當否稟處事,命下矣。北道,以早寒之地,不得再耕,則與他道旱田,不可比而同之,而但年分事目內,旱田給災,一切防塞,故雖慘被災傷之處,不爲擧論,則獨於北道,似不可輕許給災。此一款則徐議處之,何如?傳曰,此與他道有異,從容商確變通,可也。
又以備邊司言啓曰,北道暗行御史李萬元榻前所達弊瘼五條,令廟堂稟處事,命下矣。其一,言北道烽燧之弊,邊塞報警,只係烽燧,而北來之火,輒諉以雲暗不擧,此無非烽軍之不勤候望,循例瞞報,而亦不能無慮於煙臺設置,或有所失宜。今觀繡衣所達,則魚面之爲火底於三·甲,已極倒置,西水羅之爲火底於六鎭,其勢且左,而列堡擧火,只從其火底,則殊有乖於邊上報變之道,不可不一加釐正,毋論北兵使留防與否,江邊烽火,一時擧火,達于行營,三·甲烽燧,亦令不待火底,各自擧火云者,不無意見。先令道臣與南北兵使,親審煙臺,詳究制置之後,具由啓聞,以爲稟處之地。其二,言軍兵鍊習之規,我國士馬之精强,最稱北方,而以其道里之絶遠,久置之於度外,鍊習之規疎略,激勸之道且絶,至於監·兵使春秋巡歷時,毋論騎步,各試技藝,自是朝家之令甲,遵行旣久,而中間廢閣,致疑於試藝之不公者,此同因噎而廢食,誠可寒心。且緣犯越之禁令,竝與軍器而收藏官府,至令軍卒,不慣放砲之法,其在綢繆之策,尤極疎虞。監·兵使之試藝論賞,申明舊規,冬節過後,分給鳥銃於軍兵處,時加鍊習,或似得宜,而三·甲,與他有別,實難輕許。親騎衛則當初設置,雖未知其十分恰當,業已團束,今不可容易革罷,而旣無統屬,且不鍊習,制兵之道,豈容若是?今後則使之分隷於南北兵使,農隙之試射試放,春秋之都試施賞,一如束伍之例,而月課鳥統之代,備上藥丸,以爲各邑各鎭堡試放時取用之資云者,惟在道臣·帥臣商量稟處,今不必豫定節目。其三,言咸興牧場之弊,頃以牧場變通之便否,詢問於道臣,俟其啓聞,以爲稟處之地。其四,言三·甲難支之弊,其中衣資變通一款,已悉於前日別單覆啓中,而鷹連·貂巤等商,一切防塞,致令邊氓,永絶轉販資生之路,誠爲矜惻。當初設禁,雖係重大,到此地頭,不可無變通之道。此一款,特爲聽許,以爲三·甲一分支活之地。其五,言鎭堡沿革之宜,茂山嶺,爲六鎭之咽喉,與車踰嶺,互相接應,則維天設險,允合關防。豐山鎭之在北,茂山鎭之在南,古人制置,意必有在。一移再移,緣何曲折,而坐失天險,退處不緊之地,果如繡衣所陳,則固爲可惜。但念關防沿革,貴在詳審,實難以一時意見,率爾裁處,亦令道臣與北兵使,巡審形便,商確啓聞,以爲。
