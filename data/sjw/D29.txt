上在昌德宮。停常參·經筵。
大殿·中宮殿·世子宮,政院·玉堂·〈二品〉以上·六曹歲謁問安。答曰,知道。
嬪宮,政院·玉堂歲謁問安。答曰,知道。
禮曹啓曰,自前宗廟展謁之禮,每年正朝,稟定擧行,而今年則歲前,大殿展謁與中宮殿廟見,正月初三日定行事定奪,故正朝似無更稟之事矣。昨因藥房啓辭,以中宮殿,方在靜攝之中,廟見禮退定事,允下矣。大殿展謁,則依前定奪擧行乎?敢此仰稟。傳曰,依啓。以前定日爲之。
咸鏡監司書目,端川郡守成瑍罷黜,其代,令該曹極擇差出,給馬發送事。
兵曹,今正月初五日,仁政門百官朝參,何如?啓依允。
謝恩,正使臨昌君焜,副使沈枰,書狀官李世奭,入來。
謝恩,同知沈枰。
傳曰,正副使書狀官,留待引見。
黃海監司朴權上疏。大槪,新授方面之任,萬無承當之路,伏乞特許遞改,回授可堪之人,以重邊寄,以安私分事。入啓。答曰,省疏具悉。卿其勿辭,速往欽哉。
禁府,崔孝敬·金振鳴拿囚。啓。
觀象監,辰時巳時,日暈兩珥,上有冠。啓。
謝恩使引見時,副使沈枰所啓,兩西年事,雖有山郡海邑之不同,而大抵皆未免凶荒,以卽今所聞見言之,飢民之流離顚連者,相屬於道,列邑中間,有餓死之類,歲前如此,歲翻後事,可以推知矣。關西則新分給還上,幾盡收捧,營門料理賑穀,數亦頗多,民戶不多之處,則可以推移接濟,而至於海西還上,元數旣少,而民間飢餒尤甚,多有未準捧處,前頭賑救,誠爲難處。其中平山一邑,尤極可慮,本府所捧還上,僅爲二千石,其他前等時所備賑穀,皆是散在民間者,無一石留庫之穀,以此些少還穀,近萬民戶,決無賙賑之路。雖以官廳所儲言之,大小米,竝只是兩朔之料,官家將不免絶糧阻飢,以此形勢,實無推移救民之路云,如此等邑,朝家必須別樣軫念,他道移轉,急速從優劃給,庶可以賑活飢民,故敢達。上曰,令廟堂稟處,可也。書狀官李世奭所啓,兩西凶歉,大抵同然,而其中峽邑,尤甚慘酷,顚連相屬,餓莩亦多,此時懲督軍布,誠有所不忍者,雖是自己之所納,亦難辦出,至於逃故之類,則勢必侵懲隣族,以一人之逃故,而其隣族,皆不得支保,誠可矜慘。當此凶歲,凡係擾民之事,誠宜一竝停止,逃故身布,今姑逃故軍布停捧,則前頭賑恤,雖不能一一遍洽,而亦足爲安保飢民之一端矣。左副承旨呂必容曰,逃故軍布,侵徵隣族,雖在常年,實難準捧,今當大侵,一向懲督,尤爲矜悶,而前頭將有客使之責應,且一邊設賑,一邊徵布,其勢末由,李世奭所達,誠是,似當與沈枰所達之事,一體詢問廟堂而處之矣。上曰,竝令廟堂稟處,可也。以上朝報
禮曹啓曰,頃者馬島舊主臨死進上之物,旣令東萊府,領納上送,故回禮之物,亦旣依例備送於萊府矣。卽接東萊府使朴泰恒所報,則馬島進上白銀,非曾前舊銀,乃是卽今行用元銀,回物磨鍊之時,宜有減價之事云云。元銀之於舊銀,其直相懸,則回物之獨爲如前,實有所不可,萊府所報,誠爲得宜,而第此與買賣間事有異,必合計其銀數所縮,以減回物之數,則亦涉細瑣,今若略有所裁減,以示其不可偏厚之意,則事合得宜。且念其回物之下去已久,若自萊府,旣爲傳給,則旣給之物,不可減削推還,宜令任譯輩,以本島則減縮銀數,事體不當,而朝廷則務爲寬大,仍用舊例之意,言及於倭人等,俾有所感服,亦是隨便處事之道,而事非常例,臣曹有難擅便,令廟堂趁速稟處,何如?傳曰,允。以上禮曹謄錄
禮曹啓曰,太廟展謁,以前定日爲之事,命下矣。大殿出還宮時,王世子當有隨駕之節,而卽今如常時有異,似不當擧行,而闕門外祗迎祗送等禮,則當爲依例擧行,敢此仰稟。傳曰,依爲之。以上禮曹謄錄
禮曹啓曰,王世子每年歲首永昭殿展謁事,曾因下敎,本曹覆啓定奪矣。卽今與常時有異,王世子永昭殿展謁,何以爲之?敢稟。傳曰,勿爲磨鍊。以上禮曹謄錄
上在昌德宮。停常參·經筵。
辰時巳時,日暈左珥。
下直,天水僉使金禮吉。
吏曹判書洪受瀗,兵曹判書李濡三度呈辭。入啓。加給由。
左議政李世白六度呈辭。入啓。傳曰,安心調理。
正言李海朝辭職上疏。入啓。答曰,省疏具悉。爾其勿辭,從速察職。
漢城府啓曰,戶籍事目中限內不爲上送,則監司推考,營吏移他道推治,稽緩守令罷黜事,行會各道矣。江陵帳籍終未上送,依事目,監司推考,營吏移他道推治,當該府使許熲罷黜之意,敢啓。傳曰,知道。許熲,從重推考。
濟州牧使書目,本州及旌義縣良中,十月初三日,潮水海溢事。
明日宗廟展謁擧動時,大駕出宮,初嚴巳正二刻,二嚴午初初刻,三嚴午初三刻,王世子敦化門外祗送,出宮正時,午初初刻,開門差早。
謝恩,禁府都事李夏輔。
禁府,孫碩揆·李達善拿囚。啓。
忠淸監司書目,懷德呈,以大司憲宋奎濂病重,上去不得事。啓。傳曰,卿勿過辭,調理上來行公事,回諭。
府啓,杭子炤兄弟絶島定配之請,出於正王法討奸逆之意,而經年力爭,兪音尙閟,臣竊惑焉。夫杭,則宜伏重誅,而止於罄甸,炤等當坐孥戮,而竝貸其死,聖上敦親之意,好生之德,至矣盡矣,而論以邦法,則所失旣大矣。顧此島配之典,特其末減,而猶不擧行,終使逆魁子姓,自在於田廬,則失刑之中,又失刑焉,非但三尺之法,職此廢隳,將使亂臣賊子,無所懲畏,其所關係,豈不重且大哉?決不可曲加私恩,枉屈公法,請還收炤兄弟放歸田里之命,竝命絶島定配。科獄罪人之奸慝情狀,無一毫可恕之端,執法之論,久未蒙允,臣竊不勝訝惑之至。夫科場用奸,何等重罪,而若其換封竊科,曾所未有,原情定罪,死猶不足。況陰祕情節,畢露無餘,而刑訊之下,頑不承款?至於親臨淑問,天日照燭,而猶不吐實,一向掩諱,論其前後負犯,萬戮猶輕,何可任其不服,遽議緩死,使國法不立,奸邪罔懲乎?若曰,科場用奸,曾無死比云爾,則尤有所不然者。換封竊科,千古所無,則不載法文,固無足怪,而乃若未及輸情,徑先勘律,臣未知所據者何法耶?當死之罪,則諉以無律,而寬恕無前之法,則今忽臆斷而創始,國家用法,何若是其大相剌謬乎?經年滯獄,雖涉可慮,罪名旣重,公議益激,決不可徑加寬貸,以啓奸邪僥倖之心。請還收科獄罪人酌處之命,更加嚴刑,期於得情。訓鍊院正,乃是武弁之極選,其不可人人而濫授也,決矣。新除授正尹摛,本以常調,兼有謗言,且其履歷,不過四品,而一日再轉,超授本職,躋躐太驟,物情未允,請訓鍊院正尹摛改差。太學公薦,寔出賓興之遺意,所當以士林中有名望者應選,而近來公道漸壞,私意太勝,不問其人之賢否,惟視請托之多寡,恬靜者見棄,躁競者居先,公薦之設,豈端使然哉?新除授厚陵參奉禹九敍,以庸陋不似之人,圖占薦首,濫叨恩點,除目之下,物情駭然,請厚陵參奉禹九敍汰去,因令申飭國子,從今以後,各別掄選,俾杜冒濫之弊。答曰,不允。末端事,依啓。
掌令朴見善上疏。大槪,臣之頃年所遭,有非尋常,落身機穽,受人齮齕,咋指省愆,自分爲淸朝之棄物矣。風憲恩除,忽及於僨敗滓穢之身,臣誠惶隕感激,罔知攸措。顧臣情勢,不可淟涊復據於臺次,且臣疾病沈痼,實無自力供職之望,乞蒙鐫削臣職名,勿復檢擧,俾尋生路,以快衆怒事。入啓。答曰,省疏具悉。爾其勿辭,從速察職。朝報
上在昌德宮。停常參·經筵。
左議政李世白七度呈辭。入啓。傳曰,安心調理。
判尹姜鋧初度呈辭。入啓。給由。
大駕詣宗廟入齋室後,藥房·政院·玉堂問安。答曰,知道。
展謁後,藥房·政院·玉堂問安。答曰,知道。
大駕還宮時,初嚴申初一刻,二嚴申初二刻,三嚴申初三刻。
還宮後,藥房·政院·玉堂問安。答曰,知道。
府院前啓,日暮姑停。
黃海監司書目,信川郡守李光著,去月二十七日,身死事。以上朝報
備邊司啓曰,東萊府使報狀,禮曹草記內,對馬島回禮之物,依例備送之後,因本島進上白銀,乃是卽今行用之銀,所當計其銀數,有所裁減,而旣非買賣間事,則計數減給,殊涉細瑣,仍用舊例以給,而以事體不當之意,言於任譯,使倭人有所感服,亦是隨便處事之道,事非常例,有難擅便,令廟堂稟處事,命下矣。六成銀,計劣定數之後,公私大小行用之時,以此爲式,今此所送銀子,旣是元銀,則所當一一計劣以送,而只以元數上送者,實出倭人狡詐之致,當初旣不知其奸計,泛然上送,故該曹亦依前例備送之後,本府始有請減之報矣。以事體言之,則旣已定式之後,倭人有此狡詐之計,所當一依定式,減數以給,使之明知朝廷洞察其情之狀,而但進上之物,與買賣間事有異。且下去已久,今若還推於萊府傳給之後,則不但事體顚倒,因此細瑣之物,計數還減於旣給之後,亦有所不可,毋寧仍用舊例,使遠人備知朝廷寬大之意,而亦令任譯輩,以此責諭,俾無日後復踵前習之弊,則懷柔遠人,厚往薄來之道,兩得其意,令東萊府使量其事勢,如未入給,則計數裁減,若或已給,則仍用前例,勿令退〈減〉,宜當。以此意分付該曹,何如?答曰,允。以上備局謄錄
以右議政金壽興,申琓爲御營都提調。吏曹謄錄
上在昌德宮。停常參·經筵。
未時申時,日暈兩珥。五更,流星□□□下,入坤方天際,狀如鉢,尾長四五尺許,色赤。
下直,谷城縣監申潾。
左議政李世白八度呈辭。入啓。傳曰,安心調理。
府院前啓,以祈穀祭齋戒,今日姑停。
明日仁政殿朝參時殿坐,初嚴辰初一刻,二嚴辰正初刻,三嚴辰正三刻,開門罷漏後。
傳曰,朝參,退行於今月二十五日事,分付。
上在昌德宮。停常參·經筵。
左議政李世白九度呈辭。入啓。傳曰,安心調理。
政院啓曰,諫院無故行公之員,只有獻納金相稷,都目政差出守令,尙未署經,除在外人員外,正言李海朝,卽爲牌招,以爲開坐署經之地,何如?傳曰,允。
吏曹判書洪受瀗,兵曹判書李濡辭職上疏。入啓。答曰,省疏具悉卿懇。卿其安心勿辭,從速行公。
明日放榜時,開門差早。
院啓,王法莫嚴於治贓,刑政要在於懲惡,凡於罪關贓汚者,雖有曠蕩之典,其不可輕施肆赦之恩也,明矣。今此蒙宥罪人崔益望·河海雲·李文海·尹以寬等,貪汚不法之狀,極其狼藉,雖以本道査覈文案觀之,其所犯,有不能自掩,則合置烹阿之典,少無可恕之端,而因此赦令,一倂宥釋,有若微眚薄過者然,法意之乖舛,已不可勝言,而日後貪婪之徒,將無所懲畏,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。日昨三覆時,有罪囚毛乙立·崔尙根減死定配之命,此雖出於聖上好生之德,而臣竊以爲未安也。毛乙立之妻,潛通間夫之狀,雖已彰著,旣不能登時打殺,則法外之事,有難輕議,此若寬貸,則下賤無行之徒,皆將諉以陰奸,而恣行殺戮,後弊不可不防也。至於崔尙根,雖非出於故殺之意,論其負犯,正律文所謂戱殺也。戱殺之與故殺,輕重較然,而先王定法,不爲容貸者,其意只爲嚴償命之典,而杜無窮之弊也。決不可輕施寬典,以隳三尺之法,請還收毛乙立·崔尙根減死定配之命,依律定罪。長湍,乃是畿輔重鎭,必須愼擇其人,而府使崔鎭漢,到任旣久,手段漸滑,侵漁百姓,罔有紀極,分還一從請囑,而下戶不得均受,年分多不以實,而餘結盡歸私用,人言喧藉於氷丁收捧之際,怨咨朋興於生魚納官之時,其他虐民肥己之事,不一而足,闔境嗷嗷,怨聲載路,飢歲賑民之政,不可付諸如此之人,請長湍府使崔鎭漢罷職。答曰,不允。
正言李海朝,修撰吳命峻,副修撰任守幹,牌不進,依承傳罷職傳旨。傳曰,只推勿罷。
右議政申琓箚子。大槪,敢陳淺見,以備睿察事。入啓。答曰,省箚具悉卿懇。箚辭得宜,可不依施焉?
備忘記,昔漢之文帝,當海內寧謐之時,每下朝令,輒趁元元,則矧惟今日八路民斯,纔經飢癘,尙未蘇息,而荐罹昨歲之災荒,重以身役之侵困,方春發育,枯荄亦被乾坤之雨露,而哀我無辜之民,獨阽於死亡,爲民父母,當復,如何?噫,農者天下之大本也,民所恃以生,則凶歲勸農,尤宜着力,其令有司之臣,體予至懷,毋或玩愒,非所以賙賑也,勸農也,常加留意,別爲申飭,無使民有捐瘠,田有不闢。仍念君之於民,猶父之於子也。子有沈痼之疾,而爲其父者,安有立視其死,而不爲之汲汲救護乎?目今生民莫保之憂,無餘良役軍制,而一日二日,徒思遷就,不思濟民於水火之中,是豈予視萬姓之道乎?予實慨然也。宜令廟堂,趁玆新春,須速善變,導迎和氣,用示予如傷惻怛之意。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴刑,期於得情。措辭見上請訓鍊院正尹摛改差。措辭見上答曰,勿煩。
觀象監,卯時,日暈兩珥。啓。以上朝報
成均館啓曰,今正月初七日,儒生上旬輪次,當爲設行,而大提學未差,限內不得爲之,今月內無故日退行之意,敢啓。傳曰,知道。以上成均館謄錄
上在昌德宮。停常參·經筵。
下直,醴泉郡守尹趾慶,殷栗縣監兪崇,龍津萬戶魚海忠,黔毛浦萬戶金振兌。
左議政李世白十度呈辭。入啓。傳曰,安心調理。
瀛昌君沈上疏。入啓。答曰,省疏具悉卿懇。卿其勿辭,調理行公。
司書金普澤上疏。大槪,臣於春坊之任,雖迫於嚴召,冒沒祗肅,而反復思惟,終有所不可忝叨者,脫直之後,更申前懇,而見阻喉司。昨以敬寧殿大祭肄儀進參事,召牌降臨,分義所在,黽勉趨承,而顧臣情勢,不容仍據,玆敢疾籲於宸嚴之下,乞命亟削臣職名,以重名器,以安賤分事。入啓。答曰,省疏具悉。爾其勿辭察職。
吏曹啓曰,臺諫有闕,政事,取稟。傳曰,明日爲之。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請還收毛乙立·崔尙根減死定配之命,依律定罪。措辭見上請長湍府使崔鎭漢罷職。措辭見上答曰,不允。末端事,依啓。
府啓,請還收炤兄弟放歸田里之命,竝命絶島定配。措辭見上請還收科獄罪人酌處之命,更加嚴刑,期於得情。措辭見上請訓鍊院正尹摛改差。措辭見上日昨本府,以獵獸將校之震驚陵寢,有摘發科罪之請,旣蒙允許,而園陵事體,極嚴且重,將校輩,憑依朝令,狼藉行獵於仙寢至近之地,則在直郞廳,所當據法呵禁,終不得禁止,則亦當登時報聞,以聽朝家處分,而今此宣·靖兩陵入直齋郞,一任校卒之恣意橫挐於火巢之內,而恬不知駭,卒無報知儀曹之事,其矇然尸職之罪,不可不懲,請宣·靖兩陵參奉,竝命拿問定罪。參下蔭官之必待應講後,許陞六品,乃是不易之定規,而禮賓主簿愼爾定之除講出六,終未免苟且,蓋爾定爾定,旣以公幹出外,則待其還歸,進講陞遷,可也,今乃諉以因公在外,而猝開除講之路,則從今以往,欲避應講之類,必皆圖出公行,動援此例,日後淆濫之弊,不可不嚴防。請禮賓主簿愼爾定六品改正,使之依例應講後陞六。答曰,不允。改差事,依啓。
傳曰,召對爲之。入侍承旨徐文裕,玉堂權尙游·李坦,假注書閔致龍,兼春秋申慶濟·朴聖楷。
今日召對時,翰林上下番,敍用付職,卽爲牌招事,榻前下敎。上曰,牌不進之弊,申飭非一,而近來此弊愈甚,昨日牌不進,至於三人之多,殊甚駭然。李海朝,則所遭孔慘,一番違牌,固無足怪,而至於吳命峻·任守幹,每每下鄕,分義所在,已極未安,而間或上來,輒卽規免,甚非誠實之道,昨日違牌,極爲非矣。竝推考,更爲牌招。朝報
上在昌德宮。停常參·經筵。
夜一更,月暈廻火星,暈上有冠,暈下有履,白雲一道如氣,起自西方,貫暈直指東方,長十餘丈,廣尺許,良久乃滅。二更,月暈廻火星。
韓城君李基夏上疏。大槪,敢陳私懇,冀蒙恩暇事。入啓。答曰,省疏具悉。卿其依疏辭往來焉。仍傳曰,給由馬。
左議政李世白十一度呈辭。入啓。傳曰,安心調理。
判尹姜鋧三度呈辭。入啓。只遞提學。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請還收毛乙立·崔尙根減死定配之命,依律定罪。措辭見上昨日唱榜擧動時,東班極其虛疎,而至於堂上以上,則進參者只是一人,雖未知事故病故之如何,而其在事體,豈容如是?不可無規警之道,請實病·公故人外,不進人員,竝命推考。答曰,不允。末端事,依啓。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴刑,期於得情。措辭見上請宣·靖陵當該參奉,竝令拿問定罪。措辭見上請禮賓主簿愼爾定六品改正,使之依例應講後陞六。措語見上近來紀綱解弛,凡在擧動時,班行之不嚴,已極寒心,而昨日文武唱榜時,東西班列未罷之前,東班監察,猝呼新來,進退於班行之中,瞻聽所在,擧措駭愕,如此不識事體之人,不可仍置殿中之列,請東班當該監察,罷職。答曰,不允。監察,推考。
備邊司郞廳,以右議政意啓曰,卽伏見備忘記,十行絲綸,辭旨懇惻,大小臣僚,中外民庶,孰不感泣於王言之下哉?夫農者,民生之大本,近來連歲荐饑,雖由於水旱之相仍,亦出於不能勸農之致,故從前別爲事目,頒行于八路,而外方官吏,不能着實擧行,未見其效。前日使外方,初不付種處,成冊上送者,欲知其勤慢,而反爲今日請災張本,事極寒心,故數多邑査出論罪之意,自備局覆奏分付,而賑恤則開春以後,被災最甚之處,當爲次第設賑,故亦已自賑廳,成出事目,頒布於諸路,而今此備忘,如是丁寧,恤民勸農之意,藹然於辭旨之外,凡在中外,尤當惕念奉行,以此兩款,爲先頒布於諸路道臣,以爲別爲申飭之地,而至於良役軍制,則乃是國家難支,民生莫保之弊,其所以更張變通,當如救焚拯溺,故頃日聖敎,固出於講究善變之策,以爲濟民之道,句管堂上,亦已差出,而因循荏苒,今至累月,尙無擧行之事,其在事體,誠爲未安。如臣無似,忝在表率之地,不能董率群僚,以贊我聖上勵精勤民之政,固當俟罪之不暇,而卽今句管堂上中,無故行公,只刑曹判書閔鎭厚一人而已。兵曹判書李濡,時未出仕,副護軍李寅燁,以病陳疏,竝卽牌招,使之察任,以爲從速會議講定之地,何如?傳曰,依啓。
備忘記,春宮,方在心制之中,而人日首花·艾花循例封進,殊涉無據,非特此也,昨年重陽泛菊,世子宮·嬪宮,一體內入,故俾卽退却,而亦甚未安,不可以事在旣往而置之。工曹堂上郞廳及掌苑署當該官,竝推考。頃觀世子宮,入達儀註,付以黃籤,今後限再朞,付以靑籤。
備邊司啓曰,吏曹判書洪受瀗三度加由陳疏之後,亦已承批,則不當一向引入,以致瘝曠之弊,亦卽牌招察任,何如?傳曰,允。
成均館官員,以同知館事意啓曰,今正月初七日,儒生上旬輪次,當爲設行,大提學未差,限內不得爲之,今月內無故日退行之意,敢啓。傳曰,知道。
刑曹,賊人徐庚戌,當日西小門外行刑。啓。
奉敎金相元·趙泰億,牌不進,罷職傳旨。傳曰,只推勿罷。
傳曰,明朝吏·兵判,更爲牌招,毋曠職務。
修撰吳命峻,牌不進,依承傳罷職。以上朝報
禮曹啓曰,因本曹草記,備邊司覆啓,六成銀計劣定數之後,公私大小行用,以此爲式,今此馬島所送銀子,旣是元銀,則所當計劣以送,而只以元數上送,實出於倭人狡詐之致,回賜之物,亦當一體定式減數以給,明知朝廷洞察其情之狀,而但進上之物,與買賣間事有異,且下去已久,今若還推於傳給之後,亦有所不可,毋寧仍用舊例,使遠人備知朝廷寬大之意,而亦令任譯輩,以此責諭,俾無日後復踵前習之弊,令東萊府,量其事勢,如未入給,則計數裁減,若或已給,則仍用舊例,勿令退減,允下矣。取考前例,己亥年,平義來臨死進上白銀五百枚,兩數二千一百五十兩,及書棚屛風等價十三兩,合爲二千一百六十三兩,而回賜人蔘等諸物價,則二千二百十五兩,彼此多少,雖爲差異,而大略則相稱矣。卽今倭人所送銀子,旣非舊銀,則回賜之物,亦當以元銀計劣之式,減數以給,而較爭價直,有同交易,似涉細瑣,回賜諸物中,略爲酌量,人蔘五十斤內減十斤,白木綿五百匹內減一百匹,則視諸倭人所送,參以卽今市直,其價之加給,殆近三十兩,可合於厚往薄來之道,亦令倭人等,有以知我國詳察其情僞,略有所減削之意,似爲得宜,以此減去之數,令該院改書別幅,別定禁軍,急速下送,使東萊府,依此入給,則所餘物種,令該曹處置,而或已爲入給,則依備局覆啓,勿爲追減,而令任譯輩,論理責諭,別爲分付,何如?答曰,允。以上備局謄錄
禮曹啓曰,卽接明陵參奉牒報,則本陵丁字閣東邊樑上塗灰,長以布帛尺三尺餘剝落,此外間間有罅隙處云。不可不趁卽修改,而取考謄錄,則庚子年寧陵,及乙丑年山陵丁字閣樑上塗灰,有剝落修改之事,而上食茶禮之間,勢未及完畢,故以停祭後修改事,定奪矣。今此本陵丁字閣有頉,旣與雨漏修改有間,三時行祀之間,未及完畢,其爲難便,與前無異,依前例停祭後擧行,何如?傳曰,允。以上禮曹謄錄
有政。吏批,以朴萬普爲端川郡守,鄭習爲信川郡守,李耋爲尙衣僉正,兪集一爲大司諫,徐宗憲爲長湍府使。奉敎單金相元,待敎單趙泰億,學正單閔致龍·崔鼎來,江華留守李思永,仍任事承傳,奉常正李震殷,仕滿三十朔,今加通政,尙衣僉正洪淨,年八十,今加通政,前經歷李錫,年八十,今加通政。吏曹謄錄
兵批,副護軍朴權,副司果趙泰期·朴弼明·金栽。兵曹謄錄
崔錫恒,以內醫院官員,以都提調意啓曰,本院議藥同參,初以十員定額,卽今現存之員,已踰其數,故有闕而不爲差出者久矣。鄕醫金自克,素解醫理,頗有名稱,如此之人,雖是定額之外,不可不同參議藥之列,卽爲差下,令該曹付軍職,冠帶常仕,而今後則雖有窠闕,更勿差出,一遵定額施行,何如?傳曰,允。
任胤元,以禁衛營言啓曰,去夜初更量,嬪宮別監尹必興,乘醉橫行,被捉於本營巡邏,而牌將軍卒,無數詬辱,故逢授於當牌坐更矣。稱以入番坐更之人,亦爲毆打,仍爲逃走,事極可駭。必興,自本營捉來,依法決棍之意,敢啓。傳曰,允。
任胤元啓曰,當該監察推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。
韓城君李基夏疏曰,伏以臣父母丘墓,在於仁川地,去都城不滿百里,而以臣連忝將任,不敢循例請暇,故不得省掃,今已累年矣。情理之痛迫,當復,如何?竊念身帶將任,缺二字省掃,亦有前例之可據,而今臣,若得數日之暇,則可以缺數字久曠職次,玆敢冒昧哀籲於宸嚴之下,伏乞聖慈,特賜恩暇,俾伸私情,千萬幸甚。臣無任屛營云云。出燼餘
上在昌德宮。停常參·經筵。
巳時午時,日暈。
左議政李世白十二度呈辭。入啓。傳曰,安心調理。
政院啓曰,當該監察推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。
又啓曰,來十一日,文臣殿講日次,取稟。傳曰,爲之。
忠淸監司書目,都事金一鏡病重,罷黜事。
奉敎金相元,待敎趙泰億,牌不進,依承傳罷職傳旨。傳曰,禁推。
傳曰,史官四員待命,騎馬十二匹立之,大祭等所內摘奸。
明日敬寧殿春享大祭正時,四更一點。世子宮出宮正時,三更四點,開門三更二點。
禁府,金相元·趙泰億拿囚。啓。
敬寧殿春享大祭所內摘奸時,大祝副校理李坦,執齋副應敎權尙游,無緣不進,依承傳罷職。
觀象監,巳時午時,日暈兩珥,暈上有冠,色內赤外靑。未時申時,日有重暈,內暈上有背,色內赤外靑。夜一更二更,月暈,有霧氣,啓。已上朝報
上在昌德宮。停常參·經筵。
未時申時,日暈兩珥。三更,月暈。
下直,玉浦萬戶金以與。
敬寧殿大祭後,世子宮·嬪宮,藥房·政院問安。答曰,罔極。
中宮殿,藥房問安。答曰,知道。
藥房啓曰,獻歲發春,伏未審此時聖候,若何?中宮殿靜攝之中,諸症患一向安寧乎?王世子冒夜將事之餘,不瑕有傷,而嬪宮氣候,亦復何如?敢來問安。答曰,知道。無事。內殿症候,猶未快復,世子嬪宮,氣候平穩矣。
以徐命遇爲假注書。
禮曹判書金鎭龜上疏。大槪,臣於苑署該官被推,及春宮儀註誤付黃籤之事,俱不可晏然於職次,乞賜遞罷,以警具僚事。入啓。答曰,省疏具悉。卿其勿辭行公。
左議政李世白十三度呈辭。入啓。傳曰,安心調理。
大司成兪得一上疏。大槪,病勢越添於少愈之餘,委頓牀第,無望供職,且臣旣承與金吾諸臣,同爲入侍之敎,而賤疾如此,未卽登對,惶悚之極,靡所容措。乞遞臣職,仍治臣罪,俾得安意調治事。入啓。答曰,省疏具悉。卿甚勿辭,調理察職。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴刑,期於得情。措辭見上請宣·靖陵當該參奉,拿問定罪。措辭見上請禮賓主簿愼爾定六品改正,使之依例應講後陞六。措辭見上國家之所重,在於將任,仗兵之臣,不敢暫離城中者,誠以兵權之重,緩急是恃,存亡是係故也。是以大將之請暇下鄕,古無是例,而近年以來,私意轉勝,紀綱漸弛,身帶將任者,間或受由往來於近郊,猶不敢經宿矣。日昨訓鍊大將李基夏,敢陳省墓之請,將往經宿之地,事之無嚴,莫此爲甚,而至於給由馬之擧,尤乖愼恩典之義,此路不防,後弊可慮。請訓鍊大將李基夏從重推考,還收給馬之命。答曰,勿煩。前啓監察罷職事,停啓。
副提學金鎭圭上疏。大槪,臣於本職藝苑兩任,決不可仍循盤礴,而宿患瘴疾,復發於殿試考校之役,太廟陪從之班,症情深痼,實難供職,尋單請急,見阻喉司,今因館直之空虛,召牌三降,顧此病狀,決無入就直次之望,亦不敢每每坐違嚴召,强疾陳籲於象魏之下。伏乞聖明,亟遞本兼諸職,仍治臣前後違慢之罪,以安微分,以延殘喘,又以嚴飭朝綱事。入啓。答曰,省疏具悉。疏辭,令該曹稟處。下款事,留念焉。
京畿監司書目,驪州呈,以左參贊李畬病重,上去不得事。啓。傳曰,卿其須勿撕捱,從速上來行公事,回諭。
禁府,李晩成拿囚。啓。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請還收毛乙立·崔尙根減死定配之命,依律定罪。措辭見上答曰,勿煩。
政院啓曰,副提學金鎭圭上疏,旣已下該曹,卽今玉堂上下番一空,他無推移入直之員,明日待開門,政官牌招,闕員差出,卽爲牌招入直之地,何如?傳曰,權尙游·李坦,只推勿罷,明朝卽爲牌招,入直。
引見時,副校理李坦,別爲推考,卽爲牌招察任事下敎。以上朝報
傳曰,今觀敬寧殿四時及臘享王世子親行儀註,則獻官及諸執事及祭官服色,以黑團領磨鍊。王世子,方在心制中,以黑團領袍磨鍊,固其宜矣。至於執事及宮官服色,又何以黑團領磨鍊乎?曾在癸亥及戊辰國恤時,小祥後,上服以練袍行禮,而百官則着淺淡服。且以祈雨祭言之,上服以無揚赤色磨鍊,而百官則着祭服,其無從上服之義,於此兩款,亦可推知矣。今番春享,旣已過行,此後則獻官諸執事及宮官服色,似當以祭服磨鍊,令該曹更爲稟處事,分付。以上禮曹謄錄
又啓曰,傳曰,宗廟·永寧殿紅蓋,年久色渝,不成體樣,所見未安,竝卽改備事分付事,傳敎矣。有頉之物,卽當改備,而修改之際,當有告由之擧,事體重大,前頭春奉審不遠,其時一體修改,何如?傳曰,允。禮曹謄錄
以工曹判書金構再度呈辭,傳曰,還出給。
禮曹判書金鎭龜疏曰,伏以臣,昨伏見備忘記。以下缺燼
上在昌德宮。停常參·經筵。
右議政李世白十四度呈辭。入啓。傳曰,安心調理。
傳曰,工曹判書金構,牌招來待。
明日文臣殿講時,考官二,金鎭龜·趙泰來,參考官四,李健命·朴泰渟·鄭維漸·宋儒龍。
禁府啓目,武兼孫碩揆·趙達善等元情云云。孫碩揆,承服不冬,趙達善段,泛稱遲晩,竝只刑推得情,何如?啓除刑推議處。
又啓目,崔孝敬議處云云。旣已出身,則依代述借述朝官例,邊遠充軍,勿揀赦前,何如?啓依允。
又啓目,粘連咸鏡監司啓本云云。罪人未放秩乙良,依啓目施行爲白乎旀,稟秩姜世龜段,罪名旣重,有重輕釋,姑爲仍配之意,回移,他餘罪人,令各該衙門稟處,何如?啓依允。
政院啓曰,明日文臣殿講時命官,何大臣進去乎?敢稟。傳曰,右相進去。
傳曰,備局堂上引見。
工曹判書金構上疏。大槪,臣昨伏聞辭單還給之命,已不勝其惶隕,朝又伏承牌招來待之敎,益切驚惶,措躬無地。嚴畏分義,不敢不來詣闕外,而顧臣情迹,終無冒出之理,冒萬死瀝血哀號於仁覆之下。伏乞亟命鐫臣本兼諸任,仍治臣違慢之罪,以嚴邦憲事。入啓。傳曰,還出給,卽爲入侍事分付。
工曹判書金構,判義禁減下,肅拜。
禁府,鄭聖任·李命·金祉錫拿囚。啓。
府前啓,日暮姑停。
校理李晩成,奉敎金相元,待敎趙泰億,牌不進。依承傳罷職。
禁府,柳以元·沈之海·韓世謙·閔宗魯拿囚。啓。
全羅監司書目,辭職上疏上送事。啓。答曰,省疏具悉。卿勿過嫌,察職。
司諫兪命弘所啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上上曰,勿煩。又所啓,請還收毛乙立·崔尙根減死定配之命,依律定罪。措辭見上上曰,勿煩。又所啓,永宗爲鎭,實是海防重地,不可不愼簡也,明矣。新除授僉使尹淑,本以庸瑣武夫,曾前托迹於凶賊之門,行事陰祕,人皆側目,及授本職,物情大駭,當此邊事疎虞之日,沿海防守之任,不可畀之此人。請永宗僉使尹淑改差。上曰,不允。又所啓,王獄罪囚之淹滯,未有甚於近年,而至於考官獄事,前後居獻讞之地者,皆引不當引之嫌,每事規避,一任延拖,誠爲未安。今者判義禁金鎭龜所引引嫌,元非大段,日昨憲臣之疏,亦已備陳其不宜引嫌之狀,而尙無擧行之事,今日筵中,又以兼帶辭免之意,縷縷煩達,其在事體,不可無規警之道。請判義禁金鎭龜從重推考。上曰,依啓。
執義李德英所啓,臣於日昨文武科放榜時,適緣身病苦重,不得進參陪班,固已私心之不安矣。規責之論,果隨而至,雖聖度寬容,只施問備之薄罰,而身居糾察之地,自犯怠慢之科,惶蹙之忱,有倍他人,而差祭駿奔之餘,所患添苦,今始俟間來避,所失尤大,請命遞斥臣職。上曰,勿辭,退待物論。
引見時,右副承旨任胤元所啓,卽者假注書閔致龍,以工曹判書金構招來事出去,久不入來,記事之官,不容暫離,而如是遲滯,極爲非矣。假注書閔致龍,推考,何如?上曰,推考,可也。
右議政申琓所啓,臣聞堯·舜之道,孝悌而已。三代以上,莫不以養老爲先,而雖以漢世之事言之,歲時存問長老,且有高年帛,三老帛,孝悌中田帛,皆所以勸孝悌養高年也。歷代多有行之者,朝家亦行此政,近年於歲時,使諸道道臣,訪問年八十以上者,皆有米·肉之賜,此固先王之政也。但諸道啓聞者,只是兩班,而凡民則不得與焉,天生斯民,雖有貴賤之殊,豈有彼此之別乎?宜令諸道,毋論兩班常人,一體均問,均施惠養之道,以示一視之意矣。上曰,依所達施行,可也。又所啓,日者備忘辭旨,丁寧懇惻,凡在群下,孰不感泣,勸農·賙賑等事,旣已頒告於八路矣。第念不廢困窮,不虐無告,乃是堯·舜之政也。天下之窮民無告者,鰥寡孤獨爲最,故文王發政施仁,必先斯四者,而漢文帝春和賙賑之詔,以鰥寡孤獨爲先,先儒以爲,漢去古未遠,故其惠養斯民者,猶有古意云。當此饑饉癘疫之餘,民生顚連飢困之狀,有不忍言者,而況當歲首之日,尤宜軫念於此也。前日幼稚獨存,所食之還上,特爲蕩減,則聖意亦出於此也。前頭賑恤之時,鰥寡孤獨之類,令道臣分付各邑,別爲抄出,一一存恤,以體聖上恤民好生之德,則八方窮困無告之民,孰不感祝?如此凶歲,固難博施,而雖尺布斗粟,民情之感服,則必倍於常時,此固收拾人心之一助也。上曰,大臣所達,誠是,申飭施行,可也。又所啓,盜賊熾盛,每由於年事之凶歉,卽今荐饑之餘,又値無前大殺竊發之患,處處有之,而至於振威振威振威,乃是兩湖大路也。伏聞頃日,振威邑內,有明火賊劫掠之變,郡邑之底,如是肆行,則將必有爭殺長吏之弊,事之寒心,爲如何哉?前日以李惠疇,差出振威縣令,善能治盜,使之屛息矣。今亦依前例,極擇武弁,差送縣令,則必有所益矣。上曰,李惠疇爲倅之時,頗有止盜之效,依前例極擇武弁,可也。
兵曹判書李濡所啓,卽今沿海之民,不堪侵漁之弊,不得保存,宜先變通此弊,以爲收拾之道矣。各衙門及諸宮家魚鹽船隻等稅,差人例多濫徵,太半歸於私橐。以議政府言之,大臣衙門,事體尊重,自祖宗朝,旣有優待賜與之地,當初則收稅之際,必無貽害之端,而紀綱解弛,近來所送差人,操縱侵漁,罔有紀極,其所徵出之物,納於公家者,其數無幾,而歸怨則甚矣。政府如此,則他衙門及諸宮家,不須更論,我國魚鹽,散屬諸處,徒爲中間花消之歸。自今以後,使戶曹句管,査出元數後,參酌從輕重定稅,令其地方官,收捧如議政府,則自本曹移納,實合事體,而他衙門諸宮家,則以其應納之數割給,以爲各自定差人,持船隻下去運來之地,則旣非全然革罷之比,不失需用之資,而中間濫徵花消之弊自除,民之蒙惠不貲矣。國家何可拘於差人輩失利,而不爲變通,致令沿海之民,終不得保存乎?此若變通,則庶可爲收拾人心之一助也。分付戶曹,依此擧行,何如?上曰,所達誠是,依爲之。又所啓,伏見咸鏡監司狀啓,則訓戎僉使咸仲翼赴任時,行到高山,有愚濫之事,至於責立驛馬一匹,步從二名,殊甚可駭,卽今北道飢饉孔慘,遞易之際,亦不可不慮,請令該曹稟處矣。此人,以外方武士,頗有勇力,身捕大賊云,非如近來冒占賞加之類,而北道邊將,所當擇送,故擬望受點矣。今此所爲,如是愚濫,則必無愛恤士卒之理,不宜仍存,而所犯之罪,自有當施之律,依法處置,爲先罷黜,何如?上曰,依爲之。
行司直李寅燁所啓,海西之凶荒,非特平山爲然,山郡之外,以沿路言之,黃·鳳兩邑,亦入於尤甚中,而黃州則曠官已久,誠甚可慮矣。賑救之策,不容少緩,各邑官需,亦皆難繼,而自京倉移轉之際,弊端甚多,詢問本道,各邑官需尤甚難繼之處,以本道上納田稅中,推移劃給,似爲順便,故敢達。上曰,所達誠是,依爲之。可也。
右議政申琓所啓,生民休戚,係於守令,苟有善治,而誤爲見遞,則在朝家誠爲可惜,在民情,亦甚不幸矣。康津縣監柳之厚之治績,聞於京外,而監司置之下考,故取見其貶目,則以政委下吏爲言,之厚之居官,旣如此,則其貶目,雖涉不當,而卽今本縣之民,毋論上下大小吏民及僧徒漁戶,無慮數百餘人,不遠千里而來,萬端稱冤呈狀于備局,而至有以數千石穀,贖納還任之請。之厚,乃是鄕曲武弁,此豈畏其形勢而然哉?苟非治績之服人,何能至此乎?雖然,殿最至嚴,今不可還任,而至於道臣,不無不察之失,推考,何如?行司直李寅燁曰,康津人民,勿論上下店戶僧徒,數百餘人,裹足上來,訟其前縣監柳之厚之居下之冤,在前或有爲其倅訟冤者,而多不過數十人,此則數百人,不遠千里而來,柳之厚之善治,於此可見,且臣於曾前廉察時,稔知其人心頑悍,決不被誘而來也。邊地人民,多數上來,直爲退送,則必有落莫之歎,道臣殿最,亦且重大,決不可變通,而數多人民上來之由,宜徹於天聰,故敢達矣。上曰,監司推考,有關後弊,若以下考而置上考,則推考,可也,至於循私,則加等施罰,亦可也,而此則與臺諫之風聞有異,旣畀以一道黜陟之權,而又爲推考,事體未安。且以民人之遠來齊訴觀之,則柳之厚之善治可知,而旣居下考,下考之後,仍爲還任,未妥當,日後更除他邑守令,可也。又所啓,今番回還書狀官李世奭陳達兩西饑荒之狀,而海西峽邑尤甚,此時軍布,侵徵隣族,決非所以安保饑民之道,令廟堂稟處,一切停止事,命下矣。年年逃故甚多,軍布未捧,莫重軍需,誠爲可慮,而第當此凶歲,不可一向督徵,況今歲翻之後,萬無徵捧之路,姑令待秋退捧之意,敢達。上曰,軍布事,依大臣所達,退捧,可也。
行司直李寅燁所啓,今年凶荒,關東尤甚,而道臣,姑無請糶之狀,卽今春和已至,解氷不遠,京倉穀二三千石,先爲劃送,至於淮陽等嶺底邑,則水路甚遠,移轉亦難。曾在丙丁年,自臨津,泊船於澄波渡,領民來受云,而此亦出於迫不得已也。戶曹田稅及三軍保米,自其邑上納者,使之留賑其民,自賑廳推移相換,則似爲便當,故敢達矣。上曰,事甚順便,依爲之。又所啓,以使臣所啓觀之,海西凶荒,尤爲慘酷,本道田稅五六千石,爲先劃給之意,已爲定奪,而稅太五千石,亦留置本道,以爲賑資及種子,則似爲便順,故敢此仰達。上曰,依爲之。
兵曹判書李濡所啓,臣以津船事,有欲變通者久矣。今因李寅燁之言端,敢此仰達。各津船隻,自工曹造作分置時,時有內摘奸之擧,此不但爲常時渡涉行人,乃所以備緩急之用也。甲子适變時,大駕渡漢江,無津夫,只有空船在越邊,若非宣傳官禹尙中,則其爲事勢之急迫,當如何?近來各津津路阻滯之弊,日以益甚,至於覆沒死亡之患,亦多有之,此蓋由於兩班之侵虐津夫,爲津夫者,亦且頑悍,故爲逃避,一任行人之爭渡故也。無事之日,尙且如此,則況於臨難倉卒之間乎?言念及此,誠極寒心。渡丞,例以老退書吏差送,而此類安能檢飭?卽今京外武夫甚多,而窠闕數少,無以調用,其中遠方之人,亦留京邸,備嘗艱苦者,尤爲可念。若以此輩,擇其可用者,別作稱號,定爲領將,移給渡丞之料,管束津夫,以軍法從事,俾不得任自行止,以其船隻,量其大小,書塡容載之數於船面,隨其行人所到,而以此渡涉,毋令稽滯,如有兩班之爭渡作弊者,嚴加禁斷,輕則笞奴,重則報兵曹及工曹處置,如是則亂涉,庶有變通之效,亦可以得力於日後,而差送武夫,若使着實爲之,則隨闕調用,亦可矣。戶曹判書金昌集曰,若以武士,替任渡丞,則民不無厭避之弊,必須因此爲調用之階梯,則似不厭避矣。上曰,津船之設,意有所在,書吏爲丞,何能糾檢乎?所達誠是,依此施行,可也。
右相申琓所啓,長湍府使崔鎭漢,莅任以後,頗有善治之聲矣。意外遭彈見罷,蓋緣舊還上及山城軍餉,必欲盡捧,斷不饒貸之故,未免冤謗,而有此臺啓之發也。以一時取謗言事,遽遞善治之守令,極爲可惜,臺啓出於風聞,固難眞的,而武弁之彈論,臺諫不加許究,故臣曾前多陳此弊矣。上曰,臺諫之言,只憑風聞,而長湍與遠道有異,似非爽實,故允從矣。今聞大臣之言,誠爲可惜,積年逋欠,果爲盡捧,則取謗宜矣。戶判金昌集曰,臣頃年待罪松都時,稔知長湍弊端矣。今聞崔鎭漢到任以後,頗有收拾之望,且積年逋欠,必欲盡捧,致有怨謗,臺啓風聞,未必不由於此,而當此饑歲,善治守令,因此見遞,實爲可惜矣。上曰,臺諫風聞,未必事事爽實,而今此崔鎭漢毁謗之來,蓋以還上之盡捧也。旣知其爽實,則不可輕遞,而況當此凶歲,遞易之弊,亦不可不慮,仍任宜矣。兵判李濡曰,崔鎭漢,蓋因徵捧舊還上而取怨,民旣有怨,則例以他事,構誣造謗,臺臣泛聽論劾,亦無足怪,而若因此見遞,則適中奸民之計,今此仍任,未爲不可,而旣有臺彈,循例仍任,亦似未安,或施問備之罰,觀其緘辭,或査問處之,未知何如。刑判閔鎭厚曰,御史廉問,或有爽實,臺諫風聞,尤豈眞的?頃日慶尙兵使趙爾重,泗川縣監朴世挺之被論,亦皆稱冤矣。臺諫所言,未必事事爽實之敎,誠爲至當,而崔鎭漢事,諸議皆惜其罷去,特令仍任,亦何妨乎?上曰,別無指摘査覈之事,仍任,可也。以上朝報
入侍時,右議政申琓所啓,此則全羅左水使李碩寬狀啓也。軍器點閱事,當下兵曹,使之回啓,而其中長興府宜松山,稚松之偸斫,多至五百餘株云,朝家松禁,至嚴且重,而府使沈榗,有此蒙不致察之失,則所當依律定罪,而長興之民,爲此訟冤,來訴於備局,以爲此皆前倅時見偸者,而摘奸在於沈榗到任未久,而頗有治聲云。旣非其身犯之事,且有治績,則此時善治守令之遞易,亦甚可惜,外議皆以爲,營門決杖爲宜云,故敢達矣。兵曹判書李濡曰,船材乏絶,爲今日切急之憂,雖云稚松,稚松長養,然後可爲船材,今日偸斫之數旣多,有難容貸,而但沈榗,到任未久,且能善治,則爲慮遞易之弊,參酌論罪,而禁松事,別爲申飭,似當矣。上曰,沈榗,營門決杖,松禁,各別申飭,可也。行司直李寅燁曰,沈榗,雖云善治,所犯旣重,固當依法治之,而旣非自犯之事,則容或有可恕之道矣。至於山直,則所犯甚重,刑推定配,似可矣。上曰,依事目治罪,可也。
行兵曹判書李濡所啓,今番武出身,當爲分防,而西北飢荒孔棘,似當有變通除防之擧矣。大臣處,下詢而處之,何如?上曰,此言,何如?右議政申琓曰,年少武士,必送赴防者,欲其習知邊事也。立法有意,而中間廢閣,故近年則連次赴防,而今年則西北飢饉如此,實有主客俱困之弊,且從前雖有納米除防之規,而當此凶歲,旣難徵納,事體亦且苟簡。曾在辛亥年,使之自備糧,以屬於禁旅云,今亦依此例爲之,似當矣。刑判閔鎭厚曰,臣於入直摠府時,聞副摠管李後晟之言,則渠亦除防,自備糧隨行禁軍云矣。申琓曰,李後晟,乃壬子榜出身,卽臣之同年也。以此見之,則非辛亥,乃是壬子也。李濡曰,果有前例,則今亦依此行之,何如?上曰,已有前例,則依爲之,可也。刑曹判書閔鎭厚所啓,成川銀店別將李旭事,曾令本道査啓矣。啓本已下本曹,事係生殺,不可不詳審,故臣於今日,議于大臣,則大臣亦以爲此事重大,當商議於他大臣而處之云,元啓本,移送廟堂,以爲稟處之地,何如?上曰,依爲之。行兵曹判書李濡所啓,臣於大政乞免縮伏之中,伏見備忘記,辭旨丁寧,不勝感激,而至於良役變通,徒事遷就之敎,臣旣受任,惶恐一倍,不得不冒昧復出,今與同事諸臣入侍,敢有所仰稟矣。良役變通一款,未知今當着手於何地,而議者或以爲,當此自上惕然振作之日,宜行戶布之政,或以爲此時有難創行新法,宜先減削各軍門濫觴之名目,以至外方監兵營皆然,則庶可無擾,而其效亦必不小云,欲知聖意所存,退而商確擧行矣。上曰,句管堂上,竝爲入侍,各陳所見,可也。刑曹判書閔鎭厚曰,臣於世務,都不通曉,至於兵事,尤所昧昧,自承良役句管之命,夙夜憂懼,莫思善策,誠不知所以似達矣。我國軍制之失宜,識者言之久矣。卽今民生之倒懸,皆由於良役之偏苦,急先之務,無大於此,此聖上特軫睿念,而有意於大振作也。戶布口錢之法,豈非救弊之良算,而當此人心渙散,國綱頹弛之日,加之以連歲饑饉,則何可爲此大段擧措,以益騷擾之端耶?軍門太多,實爲痼弊之源,若罷一軍門,則最是善策,而自前上意,每以爲難,故在下者不敢力請。無已則勢將就各軍門軍額,減其追後添加之數,以至外方營屬·官軍·官校生之類,亦皆參酌定數,然後可以少除淆濫之弊,如此則雖不能大革宿弊,亦豈無其效耶?行副司直李寅燁曰,臣素蔑才識,猥備任使,又承良役句管之命,所關重大,夙夜憂懼,誠不知其善變之策矣。卽今民生塗炭,怨咨朋興者,良以旗鼓之多門,淵藪之多設,苦歇相懸,凋瘵日甚,此聖上所以悶惻憂念,必欲變通者也。蓋我國軍制,莫善於五衛,而自經壬亂以後,訓局·御營·禁營等軍門,次第設立,而兵·農始岐而爲二矣。又有守禦·摠戎廳,扈衛則癸亥後所設,而今亦便作督府貌樣,一城之內,設置八軍門,國力疲弊,民生之困窮,職由於此。至於各衙門,亦皆分占良民,其麗不億,且我國人,層般甚多,故民生皆避苦趨歇,良役之偏重,至于今日而極矣。今若自上善爲變通,堅定無貳,解此倒懸之急,則實係國家中興之政,凡在臣隣,豈敢不式克欽承,奔走奉行,而但戶布口錢之法,非不爲美制,目今人心國綱,決無可行之理,如漢津通涉,威令亦且不行,他尙何望乎?其時勢,有難猝行新法,軍門一處,亦減罷,而非惟自上每以爲難,旣成之軍門,已鍊之卒伍,一朝罷之,亦甚可惜。無寧出於下策,諸軍門軍校添加之數,及各衙門良民投屬之類,可減者減之,可罷者罷之,定給額數之外,毋得加定之意,別爲事目。如有犯者,從重論罪,則庶弛目前之急,而臣於己卯,亦嘗受命査正,不能善爲奉行,或不無弊端,而厥後諸軍門各衙門,復踵前習,依然爲舊日樣子,今雖變通,旣不能大振作,則不過爲姑息之政而已。今日自上特軫民生之困瘁,良役之難堪,慨然有意於變通,此誠不可失之機會,如臣智慮淺短,事勢又多拘牽,旣不能大段變通,則民生之困弊,終無可蘇之日,此甚歎惜,而古語云,小變則小益,大變則大益,就中外諸色良役中,量宜裁減,則亦可爲一時小益之道矣。上曰,日者備忘,亦已言之矣。卽今民生之倒懸如此,夫君之於民,猶父之於子也。赤子將死,而爲其父者,何忍以爲無可奈何,而立視而已耶?當如救焚拯溺,靡所不用其極,苟可以變通,惟當大段更張,不必以飢荒爲言也。戶布則終不可爲耶?閔鎭厚曰,臣非專以飢荒爲難也。戶布之政,自先王朝有之,而事多掣肘,尙不得行,民心國勢,日以漸下,決不可率爾爲此,以益騷擾之端也。臣聞我國經費之用,祭享及朝士祿俸,僅爲三分之一,而軍兵廩料,實占三分之二云,此何軍制耶?軍門太多,而禁衛營,又是新設者,群議皆以爲宜罷,今若革罷,豈不幸甚,而此則不敢望,故只欲就軍額中,略加減省,此雖不足爲大段更張,而苟能善爲變通,則其效亦豈淺尠耶?獨臣之所慮者,我國凡事,鮮有其終,昨罷而今復,朝行而暮議,若於變通之後,自各軍門或爲草記,或爲陳白,次次復設,一依舊樣,則無益而反有害矣。上曰,戶布事,兵判之意,何如?李濡曰,臣之愚見,自前以爲,戶布則不可行也。非但以戶數磨鍊,有所不足,若有逃避者,不可任其所爲,如欲推出徵布,則亦必有侵及隣族之弊,殊非今日變通之本意也。事固當問議諸大臣,而爲先下詢于入侍大臣,何如?上曰,大臣所見,如何?右議政申琓曰,卽今軍制不變,則民生難支,以今時勢,大段變通,實爲重難,而牽補架漏,只事姑息,則倒懸之急,終無可解之日,故臣於前日箚中,備論之矣。我國初設五衛,八道皆有所屬,而京中五部,亦皆有所屬,而無事則歸農,有事則爲兵,深得古人寓兵於農之意,而實是良法美制也。壬辰亂後,設都監,其後御營·禁營等軍門,次次設立,武號森列,徒使經費日縮,民怨益甚,若欲大變通,則必復祖宗之舊法,然後民生可保,國勢亦可支吾矣。聞在外大臣,亦有此意云,自上廣詢于諸臣而處之,何如?上曰,軍制則兵判之意,如何?濡曰,訓局之設,初非偶然,而到今爲弊不貲,所屬軍卒,則漸至驕惰不可用。先正臣宋時烈,嘗於在朝時建議,欲倣御營,作爲番休之制,募得別隊之後,事未及就,反爲難處之端,畢竟輾轉,歸於禁衛營矣。宋,養兵四十萬於汴京,以中國之大,而患力竭,則況於小國乎?訓局軍兵,其數雖少,其費甚多。且一城內,有五軍門,名目太廣,此乃衆弊之所由興,而群議之久欲變通者也。然而訓局之軍,旣難猝罷,致有失所呼冤之患,不罷訓局而罷禁營,移屬訓局,則亦非所以省弊之道,而輕罷已成之軍門,實涉重難,與其革罷,母寧就其元額,大加釐正,多所減損,則似爲便當矣。李寅燁曰,軍門太多,誠爲今日之痼弊,今若減罷一處軍門,則民生庶可息肩,而訓局事,素嘗慨然,故敢此竝達矣。訓局設置之初,臣祖臣時發,亦嘗句管,而厥後漸益張大,名目夥然,卽今國家一年稅入,大約十三萬石,八萬餘石,歸於軍兵之放料,朝家之優待軍兵,誠亦至矣。但其軍兵,多是市井子弟,及私奴假贖之類,至於陞戶砲手,則充定若干老病者之外,盡歸糧餉保,怨苦之端,不一而足,而此輩則安坐飽喫,無勞筋苦骨之事,故曾於陵幸時見之,不能行走於數十里之地,率多僵仆於路傍,誠爲寒心。凡常漢習勞之後,有增益忍耐之道,而此輩操其奇贏,日游都市之外,無他所事,此其勢不得不然矣。上曰,稅入三分之二,盡歸養兵之弊言之矣。如欲善變,計將安出?寅燁曰,臣意則畿甸數十里內,設置屯田,輪回作農,則可以習勞,亦可以添餉,而此如難行,則又有可變之道。禁衛營設立之時,爲慮訓局長征之弊,一依御營番休之法,以倣漢家南北軍之制,訓局軍兵則有闕勿補,使之自削矣。卽今訓局無減,而禁營又設,國計民力,俱爲難支,衆弊之蝟起者,實由於軍門之太多。昔周世宗以爲,兵務精不務多,大行簡閱,俱得驍健,所向無敵,幾至於削平天下,此古事之可監者也。今此禁營,依當初設立之意,移屬訓局,磨以歲月,留意變通,則不過一二十年間,庶得爲可用之軍矣。副應敎權尙游曰,自古圖治之君,必以革弊救民爲急務,目今國勢濱危,民生困極,凡百弊端,有難毛擧,而其必爲亡國之本者,軍制之紊亂,良役之煩重是也。蓋自五衛之廢,賦役無藝,民不料生,終歲勤勤,不足以供其役,則壯者爲盜,老弱塡壑,一人逃故,隣族被侵,八道良民,殆無一人奠居者,疾苦之狀,傷心慘目。此弊不祛,雖堯·舜在上,無救於邦本之日瘁,國欲不亡,得乎?今殿下,深思百年之痼弊,講究釐革之良法,此若善變,則未必不爲中興之基本,而顧今人心紀綱,無一可恃,朝廷氣力,難保其擔耐了當以大更張,此諸臣所以有難於聖問之下。此蓋亦慮今日之勢,政如舊病之人,欲加治藥,先傷元氣,其言亦有見矣。但念心腹之疾,死生所係,而若其病根,專在於元氣之不振,豈可不思投藥以祛病根,以接元氣,而徒自束手待盡乎?先正臣李珥,曾以貢案之弊,爲當時痼疾,每以更張爲請,而事未果行矣。及至文貞公金堉,力主大同之法,此則非今日所議者,事端稍輕,而習俗之見,猶以猝變爲難,及其施設,民蒙實惠,今此軍制良役之弊,若聖志堅定,必欲變通,則有何難行之慮乎?鎭厚曰,權尙游之言,泛聞則好矣,而其實有不然者。臣等豈不知當劑之可用,而若稱以當劑,不顧氣力,遽以大藥下之,則其害尤速,必須輕輕用藥,以冀漸入佳境。戶布口錢,雖是當劑,有用大藥,若稍稍減額,則實是輕輕用藥之大意,而終可以有效也。尙游曰,閔鎭厚之比喩失當,蓋生民困弊之時,不施德政,而只用刑法者,眞所謂下痁之大藥也。今者變通之政,正是救民之倒懸,而延國脈於垂絶,比之於藥,則是蔘朮補元之劑也,豈容一刻緩緩乎?且諸臣,以軍門減額及外方營屬校生等定數,爲此似不無所益,而若欲良丁之多得,則無如良女所生,無從父役之規。先正臣李珥,始發此論,先正臣宋時烈,建白於先朝,幸得見施,而未幾停罷,識者歎惜。設令今日軍制良役,果能善變,而若不堅定不撓,則新令纔下,異議傍生,乍行旋罷,徒益紛擾,如此則初不如仍舊不變之爲愈也。今玆變革,關係甚重,若以一時遍行八路爲疑,則無寧先試一邑,以驗新規舊制之孰便孰否,亦一事也。鎭厚曰,先試一邑之說,尤不可行矣。頃年關西一道,先試戶布,俄卽還罷,昨歲海西量田,先一二邑,仍遂停寢,前事可驗,今何不然?與其旣施而無終,無寧初不爲之也。戶曹判書金昌集曰,臣猥以無似,與聞廟議,何可以出位爲嫌,不陳所懷乎?目今良役,實爲莫大之痼弊,以此民不堪命,國不爲國矣。自上爲軫民弊,銳意變通,備忘辭旨,亦甚丁寧,而此事實無着手處,戶布則從前欲行,而因浮議旋寢,以卽今民心國綱,尤不可輕議,至於軍門太多,言之久矣。訓局軍兵,旣無實用,徒費國穀,禁營之設,亦與當初本意相左,今者諸臣,則皆以旣成之軍門,猝罷爲難,姑爲汰減加設之軍額,小變則小益云,誠似然矣,而此不過爲一時姑息之政,不出數年,其弊必復如舊矣。必須大段變通,庶可爲生民久遠蒙惠之道,今以禁衛軍,屬于訓局,訓局本軍,漸次減去,則訓局軍兵,雖以一朝失所爲冤,豈不有愈於戶布之爲不便怨咨者乎?李寅燁所謂畿內設屯,輪回作農云者,亦是難行之事,至於扈衛廳閑良軍官及外不緊軍官,竝皆革罷,則亦豈不有益乎?兵判之意,欲待聖敎,有所奉行,凡事只當夬斷,何可講究而已乎?臣意則或行戶布,或革軍制,卽於前席,指一下敎,則似爲得宜矣。鎭厚曰,金昌集之言,是矣。臣之所達,正亦如此,若自上特罷一軍門,則豈不甚幸,而此有不敢者,故思其次,而有減額之議矣。寅燁曰,金昌集所達,誠是矣。自上若不欲變通則已,如欲大變通,則無如此兩件事,唯在聖上商量處分矣。濡曰,臣以將兵之臣,有不敢言者,而大抵事係重大,宜與廟堂,更加講論而處之矣。鎭厚曰,李濡,方帶大將,故不能無嫌,雖不敢力請革罷,而其意,必不以革罷爲重難也。申琓曰,李濡之以方帶其任,嫌不敢請云者,臣實未曉,惟當論其罷之當否而已,何可以此爲嫌乎?禁營之可罷,國人言之久矣,而從前自上持難,故不敢請耳。今則聖上,銳意更張,欲爲變通,則當先罷禁營矣。上曰,以小國而有五軍門,安得無弊乎?惟事講論,無時斷定,禁衛營,爲先罷之,可也。濡曰,革罷移屬節目,從當講定仰達矣。上曰,依爲之。刑曹判書閔鎭厚所啓,今因良役變通事,特罷一軍門,聖上爲大振作,在生民爲大利益,感聳欣幸,何可盡達?今後良役句管事,因此停廢乎?抑此外或有可以變通者,則仍爲講究稟定乎?上曰,不可行此一事而止,此外可以變通者,仍爲句管稟定,可也。以上備局謄錄
入侍時,禮曹判書金鎭龜所啓,頃在辛巳冬間,倭人有沙器燔造之請,而其書啓,以奉行之名,而不以島主之意爲言,此旣違於格例,今年凶歉,有不可聽從其所請,故自本曹,覆啓防塞矣。曾未周年,又有此請,而卽今本道事勢之有難聽從,與前無異,不可以其島主書啓,有所撓改,則其在萊府事體,所當據理退斥,而前旣啓聞,自本曹防塞分付之後,乃有所驚動於狡倭恐喝之言,至以不可不聽從之意,又爲啓聞,揆以事體,尤極駭然矣。燔造之請,在前雖或有參酌許施之事,而旣不可每每聽從,有若定式,設或旣有定式之事,當此歲飢民窘之日,決不可爲倭人興此鉅役,而至於倭人拔劍,欲爲自決之言,則自是渠輩恒談,有不足驚動。況差倭之不敢擅出於館門外一步地者,乃是法例,邊上之臣,少有所禁飭,則渠何敢恣意違犯乎?以其直來萊府之恐喝,曲聽其難從之請,則將來之弊,又有所不可勝言者矣。今當以不爲許施之意,嚴截措辭,作送書契,俾有所畏戢,而至於本府所失,亦不可置而不論。且任譯輩之居間,不能善爲周旋,尤不可無推治之道,東萊府使朴泰恒,從重推考,訓導別差,令本道捉致營門,從重決棍,何如?上曰,依爲之。李寅燁所啓,以使臣所啓觀之,海西凶荒,尤爲慘酷,本道田稅五六千石,先爲劃給之意,已爲定奪,而稅太五千石,亦留置本道,以爲賑資及種子,則似爲順便,故敢此仰達。上曰,依爲之。又所啓,上年,以湖西水上漕運米八千餘石,添給於南漢軍餉矣。今年則湖西田結大縮,本廳需用,亦且難繼,雖難多數劃給,軍餉匱乏,亦甚可慮,湖西水上米二千石,依上年例,劃給南漢,何如?上曰,依爲之。戶曹判書金昌集所啓,諸宮家戊辰以後折受革罷時,此後勿許代受事,曾已定奪矣。頃日得接內司公事,則明惠公主房,及於義宮·寧嬪房,杭家籍沒,公州·光陽·廣州·振威·天安·楊州·萬頃等地移屬事啓下,而不得代受,旣有定奪,訓鍊都監金海屯田三百餘結,移屬宮家之後,軍需甚患苟簡,不得不以籍沒田畓充給,而今又移屬於宮家,則都監之事,實涉可慮。今此籍沒田畓,仍前還屬都監,何如?上曰,事勢如此,杭家籍沒田畓,仍屬糧餉廳,可也。以上戶曹謄錄
禮判金鎭龜所啓,守禦廳軍需所用之物,俱無出處,江原道寧越郡,有業坪山爲名之地,乃是空閑之處,而多産石鐵,樹木且盛,故自本廳,旣已定送將校,方爲吹鐵之役,而亦當備送物力,打造鳥銃以來矣。本處旣是空閑之地,且非禁山,則打造所用樹木之斫伐,似無不可,而此等役事,或有與本官相較之弊,似當分付本道,業坪所在松木之外,他餘樹木,則參量許斫,俾克完役事,申飭本郡,而本廳將校,如或有憑藉濫雜之事,則亦宜使之枚報本廳,以爲禁斷之地,敢達。上曰,申飭爲之,可也。以上守禦廳謄錄
任胤元,以兵曹言啓曰,今正月十一日,三廳武臣武經七書講書日次,而文臣殿講相値,不得爲之之意,敢啓。傳曰,知道。
行工曹判書金構疏曰,伏以,臣遭聖明不世之遇,報蔑絲毫,被今古所無之衊,痛結幽明,杜門屛跡,廢絶人事,無復斯世之念,久矣。前後陳籲,意窮辭竭,日昨長單之入,庶幾悉解職名,粗安私義,特命還給,出於千萬夢寐之外,已不勝其惶恐隕越之至。繼又今朝,有牌招來待之敎,益復驚惶,罔知攸措。臣之情跡,本不合濡滯京輦之下,而只以臣母年深多病,旣不能退伏鄕曲,頃緣母病危篤,又未免冒入城裡,近來母疾,雖似小間,新經重病,眞元未復,諸症隨作,藥餌扶護,不忍遠離,荏苒遲回,以至今日,無乃以臣行止如此,故聖明,猶有所未燭於情實乎?向臣所遭,何等危辱四字缺至及泉壤,每一念至,忽焉忘生,今若猶不知愧七八字缺陷於不測,纔被拯活,而喘息未定,旋欲五六字缺不至於萬分難强之域,則爲國效死,豈無其願缺當以結草爲期,至如今日,斷無冒沒之義,嚴命之下,不得不趨詣闕外,而咫尺天門,終不可抗顔冒進。玆敢瀝血哀呼於仁覆之聽,伏乞聖慈,少垂矜諒,愍臣悲苦之情,憐臣危蹙之狀,亟命鐫臣本兼諸任,仍治臣逋慢之罪,以嚴邦憲,脫之纏絆之中,而置之廢散之地,則生成之德,與天無極。臣無任感激涕泣崩隕之至。傳敎見上
全羅監司韓聖佑疏曰,伏以,臣冒犯天威,猥陳俟罪之章,特貸譴何,反下察職之批,有罪而不之罪,失職而仍其職者,皆莫非生成之德,天地父母,臣若獨有,仰感聖恩,涕淚自零。第臣得伏見憲臣避辭,則以臣置二字缺經於稟秩事,完席之上,論以罷職,而未及歸一,數字缺臣之罪狀,旣發於臺臣之口,則彈章雖四字缺天陛,罷職之罪,猶在臣身,自有物議,縮伏累日,不得聞駁正之論,則未知臺臣,容臣自處,而不欲明言其罪耶。其不可冒沒廉隅,一日在官也,審矣。顧玆方面之職,旣兼風憲之任,則問備之罰,猶不可居,況此罷職之罪乎?惟恃聖德含覆,而仍爲耐彈蹲據,則其如辱朝廷何,其如按察一道何?玆敢冒陳危懇,伏乞聖慈,俯察微臣狼狽之狀,亟賜遞罷之命,以安愚分,以快公議,千萬幸甚。批答見上
午時,上御熙政堂。大臣·備局堂上引見入侍時,右議政申琓,行兵曹判書李濡,行禮曹判書金鎭龜,戶曹判書金昌集,刑曹判書閔鎭厚,行司直李寅燁,左尹尹就商,右副承旨任胤元,執義李德英,司諫兪命弘,副應敎權尙游,假注書閔致龍·韓重熙,記注官尹會·朴聖楷諸臣,旣入伏。琓,進伏榻前曰,歲後日氣陰寒,伏未審聖候,若何?上曰,無事。琓曰,頃因江原監司狀啓,本道鷹價木·次歲幣月課米·月課軍器弓槊木·兩驛入居木等物,自備局覆啓請減矣。卽見江原監司狀啓,則以爲二字缺米等,旣得三分減一,則亦爲窮民莫大之惠,而四五字缺月課軍器,比諸鷹價木,次歲幣入居四五字缺措備一款,依前停止事,令廟堂稟處,缺當初備局覆啓時,以其名色之多,故以鷹價米等物爲言,則諸般名色,當入於其中,而道臣未詳其意,有此更啓,而此亦入於停止之中,不過以此分付而已,不必更爲回啓,故敢達。上曰,然矣。出擧條禮曹判書金鎭龜所啓,宣廟卽位四十年,前古罕有,故群下有陳賀之請,而其啓辭以爲,世宗臨御三十年,已有群下稱慶事,以此爲例云。卽今殿下,臨御三十年,以春秋起元例言之,當爲二十九年,而二字缺二十九年,引四字缺有陳賀之擧,而五六字缺亦有三十九年陳賀之事,似必以卽位四五字缺實錄考見,可以詳知,故敢此仰達。上曰,二字缺援例,勿爲擧行,可也。琓曰,三十年臨御,實是臣民慶幸,雖無前例,行之,亦可也,而曾有先朝已行之事,傳謄之書,雖未可信,而實錄詳考,似合事宜矣。鎭龜曰,卽位三十年陳賀之事,世宗朝,已有前例,中宗朝,亦有二十九年陳賀之啓辭,當詳考前例稟行,而實錄則爲先不可不詳考矣。濡曰,禮官之言,以爲祖宗朝,旣有前例,而聖上謙抑,雖有勿爲擧行之敎,在臣下之道,當先考據實錄而處之矣。琓曰,祖宗朝,豈無謙抑之心,而群下慶幸之情,自不能已,故有已行之例,今當依此行之矣。金構曰,臣承命入侍,罪累之臣,不敢與議,而區區所懷,惶恐敢達。凡於祥瑞等,歸美君上,拜表稱賀之事,雖或謙抑不居,而此則與祥瑞有異,享國長久,實是群下喜慶之至情,今旣發端,而群下情願如此,當允從焉。上曰,祖宗朝,雖有已行之例,予心則行之未安矣。又所啓,禁府三水越採罪人事,前北伯兪得一,欲一辯覈於榻前,而得一,方以身病,不能入侍,故以所聞於兪得一者,敢此仰達。頃日以北靑判官金龜瑞之爲官也,執頉一千七百八十餘石,狀啓中以爲,每一石減縮一斗,或縮數四升云,千餘石之穀,石石皆縮,則其數不貲,誠爲可駭,其昏矇不禁之失,大矣。此亦虛錄,而但以不察爲罪,不可以虛錄,直施四字缺道明則多有幹辦之事,末乃計窮,故致有三五六字缺爲國幹事,丁勝於金,而禁府擬律,當五六字缺各自有曲折矣。尹就商所啓,昨者承傳色,以柏子木千餘株移栽明陵事,來傳上敎矣。今當出送四山山直,往于楊根等地,取來爲計,而數少,山直遠送外處,則四山禁松一款,亦爲可慮。伏聞獻陵,多有稚柏,而前有守護軍移種之規云,下問于禮判而處之,何如?金鎭龜曰,臣以奉審事,連往四五字缺曾前以本陵及近陵守護軍,移種四字缺他陵,植木之規,必有其例,依前擧行,可也。出擧條又所啓,伏聞壯義洞朴鳳齡家,二更初,婢輩因事在庭上矣。忽然犬入庭內,有若見逐,蓋其所逐之獸,不知何物,而聲如引鉅,大如三年犢云,聞極驚訝矣。昨見部官報狀,仍招問其家婢,則果如所聞,而然猶虛疎,且女婢所傳,恐或未實,未卽狀聞,而旣有所聞,敢此仰達。李濡曰,臣亦有聞,果如尹就商之言,而旣非兩班有信者所見,只憑女婢輩所見,似難的信,欲尋其踪,則無處可驗,而頃日鞍峴捉虎之後,閭閻間,多有如此等說。日前靑坡,亦有虎跡云,送將校問之,則別無指的分明之事,城中亦多有虎說,而皆未瑩,朴家有虎之說,亦安保其眞的也?西北善捉虎者,今方多送追尋,而姑未還來矣。李濡所啓,頃日鞍峴捉虎時,有曲折矣。聞有虎患,出送三軍門軍士之意,旣已草記,數字缺訓鍊都監·禁衛營,分東西進蹤缺都監軍士,得見數字缺先放中之,驅入松林中,蓋局別將鄭時雄領去之,捉得之後,訓鍊都監與禁營軍士爭功,同往大將家呼訴,禁營軍士,亦來臣所,多般稱功,彼此爭功之言,有難的信,故就其先放者,錄啓論賞矣。其後聞鄭時雄之言,則禁營·都監軍士,一時齊放五六次,因以續殺云,而旣已啓達,不得均賞矣。蓋京城至近之地,有此捕捉之擧,而非如遠方捉虎之比,故多有稱冤之言,當日捉虎軍士,令其各軍門優賞,何如?上曰,依爲之。權尙游所啓,臣頃以都堂錄,前例,雖無首相,亦爲之事,仰達矣。大臣今方入侍,數字缺處之,何如?數三字缺申琓曰,臣未知前例如何,而都堂錄事體三四字缺領相·大提學,然後乃可爲之,如許重大之事,三四字缺政府謄錄,則大提學沈喜壽,稱病不來,副二字缺黃佑漢,請來爲之。且政府東西壁·館閣堂上合坐,雖翰林薦,亦爲之,都堂錄,雖曰重大,豈有相値不能爲之理乎?假令都堂錄規矩,必具領相·大提學,然後乃可爲之,而當此苟簡之時,合有變通之道矣。如臣不肖,亦有罪郵,而承乏蒙敍,尤極惶蹙。琓曰,此則尙游,必欲使爲之言也。沈喜壽事,臣雖未詳其如何,而外議皆以爲,無領相·大提學,則行之未安云。蓋都堂錄,掄□之極,豈可苟簡若是乎?臣實慨然,小臣亦嘗忝居玉堂,詳聞玉堂替直之規,則或多有待御史還入,使臣回還,而不敢徑出矣。近來則紀綱解弛,少有身病,略有難便,任自徑出,四五字缺痛駭,至於牌招累次,亦不入來,臣子分義,豈容如是?尙游曰,卽今元無可招之人矣。琓曰,以卽今言之,玉堂尙有三四人,累次牌招,而尙不入來,極爲寒心。設使都堂錄,趁今爲之,將必入直,而稱病徑出,牌招二字缺而違拒不進,徒傷事面而已,雖多亦奚以哉?上曰,李晩成,牌不進,極涉支離矣。琓曰,非特李晩成也。近來俗尙,滔滔皆是,而李晩成,極爲可怪,病不上來則已,無故在京,而每每違牌,誠爲寒心。尙游曰,本館徑出牌不進之弊,果如右相之言,而都堂錄,則三年一番,例也。不必待領相·大提學而爲之矣。琓曰,領議政·大提學兩人中,一人未備,則容或可行,而外議亦以爲苟且,雖未必濟濟,而必須依例可爲,然後乃可行矣。上曰,領議政·大提學皆無,則似不可爲之矣。金鎭龜曰,臣有所懷,惶恐敢達。臣於官事,若無嫌礙,則雖赴湯蹈火,在分義,何敢辭避?至於禁府,兼帶言官,有求四字缺何等罪名,而或曰稍異於長官云,長佐雖異四五字缺至於平安道放未放,似當趁時稟行,而臣缺羅弘佐·柳重器,被斥非細,前不敢回啓施行,其在事體,極爲未安,伏望金吾兼帶之任,亟許恩遞。上曰,科獄不入其中者,有幾人耶?琓曰,科獄則不可曲避,而倭譯事,金鎭圭·李濡所爭,各有所執,雖兄弟間,當公以處之,何嫌之有?至於羅弘佐·柳重器,尤不當引嫌,若有拘礙,則或以次官爲之,似當矣。上曰,以三事引嫌,元非大段事也。且試官獄事,終無引嫌之道,依前下敎,施之,可也。鎭龜曰,大臣有次官代行之事云,平安道放二字缺之謂也。凡獄事,皆決於長官,而大臣之言,蓋一時二字缺之事也。如此等事,次官或可爲之矣。金昌集曰,李二字缺別無引嫌之端,羅弘佐,有侵逼之言,不三四字缺嫌,次官爲之,事涉苟且矣。有大段引嫌之事,則不爲之,或可也,而此則似無引嫌之事矣。又曰,年前入侍時,禮曹判書閔鎭厚,以太廟及陵寢祝辭,不可用彼國年號之意陳達,仍有令禮官,問議在家大臣稟行之敎,臣連有公私事,故未卽問議,今始仰稟。臣以此意,問議于大臣,則判府事尹趾善以爲,孝廟朝,館學儒生,以文廟祝辭,不當用彼國年號陳疏,則孝廟峻辭斥之云矣。上曰,此事在何年乎?鎭龜曰,尹趾善,旣不擧年歲,臣亦未詳知,而臣於幼少時,槪聞是說,孝廟之峻斥者,只爲其無益於事,而反有害於爲國深長之慮也。且判府事尹趾善以爲,五六字缺不用彼國年號,則文廟亦不可用,四五字缺宗廟祝辭,不用年號之意,事理可謂之二字缺第朝家事體,異於私家,旣已遵用於六十餘年之後,到今猝然不用,實涉重大,且無所執,玆不敢以不用之意,仰達云。左議政李世白,其所持難,亦如判府事徐文重之言,一樣矣。閔鎭厚曰,緣臣頃達有此收議,今此更達,極涉未安。蓋孝廟峻辭斥之者,有缺意存焉,故缺細微之事,必斥之,群下莫不傳誦,缺聖廟事體,無異太廟,而胡凡所贈,尙三字缺大者旣不改,則小者何關?且臣曾差寧陵祭官,又以太廟獻官,每聽祝辭,迨切痛迫之心,故有所陳達矣。上曰,所達誠是,非不欲勉從,而五六字缺云者,大臣之意,不無所見,從當觀勢更議四五字缺上曰,有祭服下問之事,未知何以爲之。鎭龜曰,臣欲爲仰達,而奏事支離,四五字缺姑待退出,欲爲書啓矣。今承下詢,敢此仰達。詳考五禮儀小註,則有當用吉服之語,故以黑團領數字缺儀註矣。今以聖敎言之,則誠爲至當,以五禮儀觀之,只言吉服,而無祭服之語,臣未知其必用祭服也。上曰,旣已用之,則當着四五字缺何如?申琓曰,聖敎至當,而禮官二字缺從五禮儀磨鍊矣。上曰,祭服亦數字缺不可用黑團領矣。鎭龜曰,此事當出於擧行條件而此後磨鍊定式,似當矣。上曰,然。燼餘
上在昌德宮。停常參·經筵。
下直,坡州牧使李允文。
左議政李世白十五度呈辭。入啓。傳曰,安心調理。
都承旨徐文裕,正言李海朝三度呈辭。入啓。遞差。
大司諫兪集一辭職上疏。入啓。答曰,省疏具悉。卿其勿辭,從速察職。
吏曹啓曰,承旨及臺諫有闕,政事,取稟。傳曰,明日爲之。
政院啓曰,昨日執義李德英,引嫌退待,旣已經宿,監察茶時,亦涉未安,而掌令朴見善,身病呈辭,才爲入啓,大司憲宋奎濂在外,掌令李彦經,持平沈宅賢,持平柳鳳輝陳疏,無他行公之員,除在外人員外,呈告陳疏人員,竝卽牌招察任,何如?傳曰,允。
謝恩,持平柳鳳輝。
掌令李彦經啓曰,臣頃於病伏中,適値太廟祗謁之禮,忍死趨參,旋復症劇,負席涔涔,決無供職之望,不避煩猥,連尋長單,而喉司不諒,無意捧入,情地悶蹙,不知所措矣。今以右僚處置,至有召牌之命,嚴畏分義,不敢坐違,僅僅扶舁,來詣臺次,而右僚之避,以未參唱榜時陪班爲嫌,則臣於伊日,身在呈告之中,亦未得進參,規責之論,臣實同被,揆以廉義,方且自劾之不暇,其何敢可否乎?且本府,方以宣·靖兩陵參奉拿問事論啓,而第臣當初意見,過加稱停,以不爲竝論,見非於僚議,則復出盤礴,已是可愧,到今隨參,不成臺體。以此以彼,俱難一刻冒據,請命遞斥臣職。答曰,勿辭,退待物論。
禁府,沈之海·閔宗魯·韓世謙·柳以元拿囚。啓。
副應敎權尙游上疏。大槪,昨於嚴召之下,陳章俟譴,喉司以引對時迫,退却不捧,分義是懼,不得不冒昧趨承,而顧臣所坐,終難倖免,玆復冒死呼籲,伏乞亟削臣職,仍令攸司,勘臣罪名,以肅朝綱,以警具僚事。入啓。答曰,省疏具悉。爾其勿辭,從速察職。
持平沈宅賢啓曰,以訓鍊大將李基夏推考,給由馬還收事,有所論啓矣。伏聞昨日筵中,大臣·重臣以爲,將臣之請暇出外,旣非創開無前之事,而臺啓之請推大將,未免失當云。筵席語祕,雖未得其詳,而臣不勝瞿然之至。大抵仗兵之臣,不敢暫離京城,至如家在城外之人,除拜將任,卽爲入處城內,則其所以重兵權嚴事體,有如是也。是以,大將之受由下鄕,古無是事,中間以來,始創請由之謬規,而猶不越於一日內往來之地矣。紀綱漸弛,私意轉勝,帶將任下鄕,視若循常,今此李基夏省墓之行,亦是經宿之地,而至於給由之擧,便成應行之典。若此不已,則軍門帥臣,迭請恩暇,往來鄕外,將無限節,其在慮後弊之道,不可不嚴防此路,故臣略加警責,請寢誤恩矣。今者諸臣,歷擧前例,大加非議,臣之論事不審,著矣。其何敢自以爲是,而晏然在職乎?請命遞斥臣職。答曰,勿辭,退待勿論。
文臣殿講時,典籍李震葉,易略。說書李邦彦,禮略。訓導鄭贇,正郞權始經,書略。副正字李嘉運·孫騎龍,詩略。奉事金舜衡,訓導黃燦,易粗。學正閔致龍,主簿吳守經,訓導洪錫九,學諭權德載·崔雲龍,書粗。典籍韓在垕,博士趙仲明,正字金舜臣,詩粗。
備忘記,殿講居首典籍李震葉,半熟馬一匹賜給。
副校理李坦上疏。大槪,臣不參於祭班摘奸時,罷職薄罰,不足以少贖愆尤,意外反汗,尤增惶悚。且筵中,以臣冒禁下鄕,致勤警責,尤不勝隕越之至。卽於召牌之下,不敢不趨詣闕外,而顧臣負犯,終有所不敢冒據榮次者。且臣眼病方劇,失明不遠,無望供職,乞遞臣職名,仍治臣罪犯,以安微分,以肅朝綱事。入啓。答曰,省疏具悉。爾其勿辭,從速察職。
直講李直顯,兵曹佐卽金興慶,文臣殿講時,稱病不進,依承傳罷職。
奉常參奉池欽,校書副正字張溟羽,學諭李遇春,殿講不通,依承傳罷職。
獻納金相稷啓曰,臣於日昨,以長湍府使崔鎭漢罷職事,論啓蒙允矣。伏聞昨日筵中,因筵臣陳白,至於仍任云,臣於是,不勝瞿然之至。蓋鎭漢之初除長湍,適在臣入臺閣之日,其時多有以履歷不足爲言者,而臣略聞其爲人之非庸陋,故不果駁正矣。莅郡之初,別無大段疪政,而到任旣久,手段漸滑,刑杖又從以過濫,而厲民之事,亦不一而足,還穀分給,若非親知,則必以請囑,而貪民下戶,不得均分,年分時,過用刑杖,小民畏劫,以災爲實者頗多,而所得餘結,亦且不少,故或慮其言之彰露,分給若干於鄕廳,而至及於使令·官奴輩,以爲防口之計。去冬藏氷,使邑內近處民人代納,而八結之氷,則一丁勒捧二斗米,所捧生魚,必有尺量,而若不準尺則不捧,其他倉穀貸出之時,貸錢貿炭之際,人言狼藉,不但邑民怨咨朋興,至於不能支堪,轉移失所之狀,人多目見而言之。臣初旣聞鎭漢之非庸陋,故或慮其前聞之失實,探問於其處居民,則其所毁言,雖有詳略緊歇不同,而其闔境嗷嗷之狀,則槪乎同一辭,今此所傳,雖難保其一一盡信,湍民之罔極,已可知矣。當饑歲民窮之日,決不可仍置此任,重貽民怨,故有所論列矣。今此大臣·諸臣,以其治績之可稱,相繼陳達,而湍邑距京城,不過百餘里之遠,而人之所聞,若是相左,臣實未曉其故也。然而旣令仍任,則臣之所論,自不免爲不審之歸,其何可晏然仍冒於言地乎?請命遞斥臣職。答曰,勿辭,退待物論。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請還收毛乙立·崔尙根減死定配之命,依律定罪。措辭見上請永宗僉使尹淑改差。措辭見上引嫌而退。隨聞論劾,臺體則然,爽實之斥,不必爲嫌。請獻納金相稷出仕。答曰,不允。處置事,依啓。
禁府,李潞拿囚。啓。朝報
觀象監,初昏,月暈。白雲一道,起自南方,如虹指北,橫過暈中,長竟天,廣尺許,逶迤而東方,良久乃滅。夜一更,月入東井星。啓。
禮曹啓曰,卽接宗廟署牒報,則永寧殿·宗廟殿北邊,背陰成凍,日已和暖,積雪消融,慮或有滲漏之患,兩殿奉審,則宗廟殿無事,而永寧殿第二室南簷下一處,第五室後南道里上,第九室簷下二處滲漏,第十室道里上,及簷下二處,第十一室後面簷下二處滲漏,一處仰沙剝落,東挾空室後面簷下二處滲漏,而一處仰沙剝落云云。臣曹與本署提調,眼同奉審後,稟處之意,敢啓。傳曰,知道。
又啓曰,卽接宗廟署牒報,則昨日兩殿奉審時,宗廟殿無事矣。今朝更爲奉審,則第一室·第二室·第三室·第四室後面簷下滲濕云。臣等以永寧殿奉審事,旣已進詣本署,宗廟殿各室滲濕處,一體奉審之意,敢啓。傳曰,知道。
又啓曰,臣受疇,進詣宗廟署,與本署都提調徐文重,眼同奉審,則宗廟第一室,第二室,第三室,第四室後面簷下滲漏,永寧殿第二室後面簷下一處,第五室後面道里上,第九室簷下二處滲漏,一處仰沙剝落,東挾空室後面簷下二處滲漏,而一處仰沙剝落等處,果如本署官員所報,蓋緣北邊瓦縫之間,積雪凍合,當日氣猝暖,雪水滲漏,理勢固然,擇日修改,甚爲緊急,令日官推擇,則今月十五日卯時爲吉云。宗廟自第一室,至十一室,及永寧殿自第一室,至十一室,先告事由祭,同日曉頭,行移安,同日同時還安及還安祭,事畢後臨時設行,而宗廟各室,先告事由祭,同日望祭,當爲兼行,祝文中,以此措辭,添入撰出,而所用雜物,令各該司急速措備進排,臣曹與戶曹堂上·本署提調,眼同看檢,何如?傳曰,允。以上禮曹謄錄
傳曰,今下弓矢,永達萬戶韓記遠處給送。
任胤元,以備邊司言啓曰,本司武郞廳都摠府經歷閔遠重,奔走勤仕,已滿十五朔,依例陞敍或守令除授事,奉承傳施行,何如?傳曰,允。
又以備邊司言啓曰,中江開市,例在於二月十五日,依前商賈,預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?傳曰,允。
呂必容啓曰,注書李廷濟病代,差出假注書閔致龍矣,李廷濟,今日殿講時收栍官,强疾進參,旋又呈辭出去,假注書閔致龍,仍令察任,何如?傳曰,允。
任胤元,以兵曹言啓曰,新除授忠州營將南峻呈狀內,鎭管槐山郡守金潚,爲同姓四寸妹夫,照例處置云。自前未赴任營將,亦依此例,營將南峻,改差,何如?傳曰,允。
行大司諫兪集一疏曰,伏以,臣譾劣孱疎一庸夫耳。濫荷聖明之剪拂,歷踐內外,今已二十有餘年,而效蔑涓埃,徒積愧懼,常調例遷,亦多濫竽,招躐宰班,已出夢想之外,況玆薇垣新命,尤是萬萬不似者,聞命以還,始焉驚懼,終焉愧懍,不知所以容措也。是職也,官長於諫省,作人主之耳目,論時政之得失,其所責任之不輕,爲如何哉?遴選之重,自古而然,苟非言議風裁,服一世而壓衆心者,莫宜居之,矧今朝議橫岐,時事多艱之日,豈可以如臣無似,爲世所輕者,苟然而授之,而靦然而當之,重拂公議,徒辱名器也哉?蚊負之誚,鵜梁之譏,理宜必至,縮伏恭俟,駁議不加,彌日虛帶,尤增竦仄,玆敢冒死呼籲於紸纊之下。伏乞聖明,諒臣血懇,亟命鐫遞,以重官方,以安微分,不勝幸甚。
副應敎權尙游疏曰,伏以,臣見差敬寧殿祭官,不能預在祭所,不得與諸執事,進參於內摘奸時,其在常憲,實合萬隕,而聖度天大,罰止罷職,臣方戴罪惶縮,欲死無地,乃因長□陳疏,曲爲解說,反汗之命,不日旋下,臣於是,惝怳震越,罔知攸措。臣□所坐,與入直館僚,亦有大段差殊者,蓋於祭官受戒之後,臣雖□□祭前一日,旣已替直,則所當直詣祭所,而愚迷弗二行餘缺嚴召之下,陳章請譴,而喉司,以引對命下,退却不捧,分義是懼,不得不靦面趨承,而顧此罪蹤,決難仍叨榮次,終宵自數,若在針氈,玆復疾聲陳籲,甘伏嚴誅。仍念臣不肖無似,承乏苟冒,頃者之就理旋釋,今日之以罪爲恩,俱因館直之無以充備,匪分之榮,前後濫承,身居三司之列,曾無絲毫之益,而徒令朝家處分,顚倒苟艱,至於此極,臣誠撫躬自省,無面可顯,寧復有揚揚廁列於朝端之理哉?伏乞聖明,亟削臣職,仍命攸司,勘臣罪名,以肅朝綱,以警具僚,不勝幸甚。
副校理李坦疏曰,伏以,臣於日昨,見差敬寧殿大祭時執事,不得進參於內摘奸時,揆以邦憲,合置重誅。臣因自念,身參近班,自異庶官,而重自陷於慢忽不謹之科,罷官薄罰,不足以少贖愆尤,臣懷懼含悚,無所容身。臣蒙罷之後,適有私故之不得已者,暫往郊外一舍之地,昨者官隷,走來相告,罷職之命,旋已反汗,召牌隨出,虛辱陋止,臣聞是以來,驚惶爽惑,莫知所以,亟卽撤歸,薄昏入城。又伏聞昨日筵中,聖敎以臣冒禁下鄕,特加鐫責,臣尤不勝震越之至。卽於召牌之下,不敢偃伏私次,祗詣禁扃之外,而顧臣負犯,終有所不敢冒入者。蓋臣差祭之後,連日禁直,雖在私次有間,祭前一日,亞獻官以下,咸詣祭所之後,則凡與執事之列者,亦宜皆進祭所,以盡齋敬之道,而臣之昏謬,不能出此,聞有摘奸之命,始乃顚倒趨往,亦未及參,意不出於周愼,罪竟深於怠慢,何敢以身在禁直,謂非無端,强以自解乎?若其下鄕之故,雖因私事,臣意以爲,罷職之後,無所繋縻,還收之命,非可臆料,故乍離京輦,不復爲疑,又以不遵申飭,徑自下鄕,致勤恩責,臣之前後負犯,俱無容貸之理,其不可晏然於榮次也,決矣。且臣宿患眼疾,觸風增劇,外胞赤腫,內睛翳膜,咫尺之間,視物不分,迎風則輒淚,向明則生花,少失調攝,將至失明之域,見今情勢之外,病狀如許,尤無供職之望。伏乞聖明,俯賜諒察,亟遞臣職,以肅朝綱,以安私分,不勝幸甚。批答竝見上燼餘
上在昌德宮。停常參·經筵。
下直,忠淸監司金演。
掌令朴見善再度呈辭。入啓。遞差。
左議政李世白十六度呈辭。入啓。傳曰,安心調理。
傳曰,忠淸監司金演,留待引見。
政院啓曰,卽者吏曹郞廳來言,判書陳疏,參判·參議,俱以病不來,今日不得開政云。吏曹判書洪受瀗,參判趙泰采,參議鄭澔,竝卽牌招開政,何如?傳曰,允。又啓曰,執義李德英,掌令李彦經,持平沈宅賢,俱爲引避退待,而行大司憲宋奎濂在外,掌令朴見善呈辭受由,只有持平柳鳳輝,亦爲處置經宿,監察茶時,俱涉未安,持平柳鳳輝,卽爲牌招,何如?傳曰,允。
京畿監司書目,永平呈,今月初二日,下雪雷動,事係變異事。
禁府,崔孝敬,固城縣邊遠充軍。啓。
吏曹參議鄭澔,持平柳鳳輝,牌不進,依承傳罷職。
政院啓曰,今日當爲開政,而吏曹判書洪受瀗,參判趙泰采,參議鄭澔,竝皆牌不進,罷推傳旨,今方捧入,而判書洪受瀗,參判趙泰采,更爲牌招,使之開政,何如?傳曰,允。
禮曹判書金鎭龜箚子。大槪,敢以敬寧殿獻官祭服事,更有此考據而陳白,冀蒙察處事。入啓。答曰,省箚具悉。五禮儀所載亞獻官以下吉服,果非祭服,則不必變改,依禮文施行。
政院啓曰,吏曹判書洪受瀗,參判趙泰采,再招不進,推考傳旨,今方捧入,而開政命下之後,不卽擧行,雖涉未安,一日三招,有損事體,何以爲之?敢稟。傳曰,過國忌後爲之。
院啓,請還收蒙宥罪人崔益望·河海雲·李文海·尹以寬釋之命,竝爲仍囚,依律定罪。措〈辭〉見上請還收毛乙立·崔尙根減死定配之命,依律定罪。措〈辭〉見上請永宗僉使尹淑改差。措〈辭〉見上淸仕路愼官方,實是有國所先,新除授義盈庫主簿元台三,本一白徒,無他技能,徒以堪輿之賤術,便作媒爵之階梯,濫通仕籍,循次陞進,除目之下,人皆唾鄙。請義盈庫主簿元台三改差。竝引嫌而退。當初未參,實緣病故,則到今引嫌,殊涉太過,不可以此輕遞言官。不敢可否,其勢固然,而初不竝論,後又强避,揆以臺體,不宜仍在。將臣出外,有關後弊,則請推之論,大意固好,非議之來,不必爲嫌。請執義李德英,持平沈宅賢出仕,掌令李彦經遞差。答曰,不允。處置事,依啓。
忠淸監司金演留待引見時,上曰,近來牌不進之弊,漸極紛紜,心常駭然,前校理李晩成,前奉敎金相元,前待敎趙泰億,情勢元不至於大段,而違召警責之後,又至禁推,而一向違牌,不赴君命,今日朝廷,如有紀綱,則臣子分義,安敢乃爾?不可無別樣處置之道,李晩成·金相元·趙泰億,竝拿推。
上曰,吏曹若有開政之命,則三堂上中,雖有病故,推移參政,事體當然。朝者,吏曹郞官,以三堂上不來來言,至於出牌,已涉未安,而一牌再牌,終不入來,事極駭然。吏曹判書洪受瀗,參判趙泰采,竝從重推考。以上朝報
忠淸監司留待入侍時,金演所啓,道內飢荒,雖曰稍勝於兩西,內浦及沿江各邑,則被災頗甚云。他道穀物,雖不得請其移轉,而本道安興·貢津·楊津三倉所儲穀,從優劃給,以爲尤甚邑饑民救活之地,何如?上曰,令廟堂稟處,可也。又所啓,臣未及赴任,姑未知本道事務之如何,而監營陰雨之備,最爲疎闊。諸道則皆有牙兵累萬名,或近萬名,少不下累千名,常時鍊習,以爲緩急之需矣。卽今災異如此,不虞之備,不可不慮,雖曰兵使,以戰將,領率束伍,監司則節制兵使,只傳朝令云,而旣無所領軍卒,或有事變,則猶不能自衛其身,何以措其手足乎?雖以往事言之,丙子之亂,趙廷虎,則以江原監司,只率通引·使令若干名,避亂於鴒原山城,事定之後,臺諫論罪定配。鄭世規,則以忠淸監司,分領束伍,倉卒勤王,朝家大加褒賞。甲子之變,李溟,則以全羅監司,領率勤王,大張軍容於錦江之上,以迎車駕,聖祖極知嘉悅。李命俊,則以本道監司,祗迎於路左,而以無軍埋沒之故,至於拿入決棍云云。以此言之,則監司之不可徒手而坐待矣。今者本道監營軍兵,不可無區劃之道,所當依他營例,募得牙兵,而時値凶荒,難括人丁,本道束伍,五營摠數二萬三千餘名,其中公州營束伍四千餘名,移屬監營,而二萬名,亦無不足之患,以此變通,似爲便好,敢此仰達。上曰,令該曹稟處。以上備局謄錄
忠淸監司金演留待引見入侍時所啓,三南營將,非但當初設立,事目甚重,列邑軍政,兵使則檢察而已,營將專管戎務,且主治盜,其爲任如何,而曾前見之,則或無履歷,事多疏迂,或昧文字,政委下吏,抛棄軍政,流毒小民者,比比有之,弊甚不貲,不可不別爲擇差,而官況單薄,故有名望之人,不無厭苦之意,無以責效,自致苟充差遣,非一閑漫之窠,事極可慮。如以曾經閫帥,或將爲閫帥任者,極擇差送,秩滿後若有聲績,則卽拜兵·水使,或牧·府使·內禁將等任,以爲激勸之地,則戎政與治盜,庶有其效,故敢達。上曰,營將擇差事,常加申飭,而所達如此,更爲分付該曹,可也。以上兵曹謄錄
入侍時,上曰,再昨筵中諸臣,以扈衛廳閑良軍官變通事,各有所陳達矣。當此軍制變通之日,獨不可仍襲其前謬,各廳閑良輩,別爲試缺數字汰定入格者,姑爲仍存,而有闕勿補,此後則闕額,必以缺數字則切勿如前混錄,以此定式施行事,分付,可也。出燼餘
禮曹判書金鎭龜箚曰,伏以,頃以敬寧殿時享,王世子親行儀註中,亞獻官以下服色,有詢問該曹之擧,旣白於筵席,以勿用黑團領而用祭服,定奪矣。臣於伊時怱遽中,略陳當初該曹磨鍊之意,而退而更考五禮儀,則有亞獻官以下,禫後至再朞,服吉服之文,詳其文義,則所謂吉服,非祭服,而乃爲黑團領,可知也。若果是祭服,則何以曰,至再朞而有所定限乎?況攝事儀所載獻官以下禫後服祭服之說參看,則上所謂吉服之非祭服,尤不啻皎然,而竊意東宮,方持心制,群下之侍祭,與攝事有異,故微變其儀,不用常時所用之祭服,而用黑團領爲吉服也,無疑矣。祖宗朝所嘗斟酌而定之者如此,臣敢更爲陳白,惟聖明,深加照察而裁處焉。批答見上
任胤元,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管閔鎭厚,除標信,刑曹坐起,進去之意,敢啓。傳曰,知道。
呂必容啓曰,行大司憲宋奎濂,〈執義〉李德英,掌令李彦經,持平沈宅賢,避嫌退待,掌令一員,持平一員未差,今日以監察茶時之意,敢啓。傳曰,知道。
忠淸監司金演,左承旨金德基,假注書徐命遇,記注官尹會·朴聖楷入侍。上謂金演曰,方面之任甚重,湖西被災,雖與他道有別,而當此春窮,賑政爲急,卿須善爲之。演曰,小臣才分不逮,而授之以方面之任,敢不彈竭心力,以副聖上委寄之命乎?上曰,有稟定之事乎?以下見上朝報上曰,民生休戚,係於守令,雖在常時,猶尙如此,況今凶歲乎?守令黜陟,各別嚴明爲之,可也。演曰,道臣於黜陟之政,本當申明,而上敎如此,敢不惕念奉行乎?金德基,進讀別諭,演,起拜承受,仍爲退伏。內官,持給弓矢筒箇等物,演,拜受而出。上命內官,持禮曹判書金鎭龜箚本,授金德基,使寫批答,德基,拜受而寫之。遂罷出。
忠淸監司金演敎書,王若曰,方岳承宣王化,蓋得人之爲難,湖臬藩蔽邦畿,其爲任也尤重。予惟簡在,卿其往欽。惟卿,孝友承家,材猷需世。妙年由科第而進,固已歷揚於榮塗。平生以恬靜自持,惟知恪謹於職事。處臺省而無刻覈之論,在胄筵則著端良之稱。襄陽有墮淚之碑,吏民不忘於遺惠。西河爲拭玉之使,象胥亦知其淸名。王仲舒之擢列從班,幾處斗北之喉舌。蕭少傅之詳試政事,頻借河東之股肱。顧念積勞於西麾,遂用超授於東。白簡之評遽至,在庭之公議咸嗟,繡衣之奏甚詳,爲郡之治行大著。撫其軍民,修厥城堡,無愧古人之功能,淸如伯夷,政如龔·黃,不墜乃祖之風烈。增秩蓋出於勉勵,量材將擬於陞庸。睠玆百濟之舊邦,實是兩南之交會。如周虢略,朝廷倚以屛維。似唐江·淮,國家賴其漕轉。民殷物阜,視他道最爲緊要。吏虐官饕,至今日莫可收拾。蓋自乙丙之大侵,凋瘵已多,若夫庚甲之深謨,疎虞亦甚。必須材識優而威惠兼備,可使政務擧而弊瘼皆祛。固知卿愷悌剛方,在流輩而尠比,每惜卿風猷惠澤,專一州而不威。玆授卿以忠淸道觀察使兼兵馬水軍節度使·巡察使,卿其往之乃封,祗若予命。莅州縣則嚴察擧之政,恤民生則盡撫摩之誠。問一方之風,立期其丕變。均齊民之役,可解其倒懸。愼獄明刑,無拘文法從事。崇儒興學,須以訓迪爲先。方春夏議賑而勸農,深體向者之明旨。若海防添戌而裝艦,宜矜近日之隱憂。有施措悉以條陳,凡稟裁一遵成法。於戱,澄淸攬孟博之轡,解印皆望下風,盤錯試虞詡之才,游刃必有餘地。所以托方面之寄,無或憚鞅掌之勞。故玆敎示,想宜知悉。知製敎李彦經製進燼餘
上在昌德宮。停常參·經筵。
左議政李世白十七度呈辭。入啓。傳曰,遣承旨敦諭。
禁府照目,奉常參奉韓變,祭享所用酒品,旣是酸薄,則不可以其矣所,供有所取信,罪杖一百贖,告身盡行追奪,私罪。啓依允。
又啓目,冶匠私奴聖任伏地,別監李命,廳上來問,別監金祉錫等,元情云云。李命·金祉錫段,更無可問之事,聖任段,自刑曹旣已勘罪,竝只放送,何如?啓依允。
禁府,李晩成·金相元·趙泰億拿囚。啓。
觀象監,夜一更,月暈。啓。以上朝報
任胤元啓曰,監察十三員內,三員,永寧殿告祭,宗廟望祭,章陵忌辰祭進去,一員在外,其餘則時未署經,永昭殿·敬寧殿·明陵望祭及三角·木覓·漢江等節祭,無推移進去之員,依前例署前出仕之意,分付,何如?傳曰,允。
任胤元,以都摠府言啓曰,都摠管閔鎭厚,除標信,備邊司坐起進去之意,敢啓。傳曰,知道。
任胤元啓曰,左議政李世白十七度呈辭到院,而以國忌齋戒,留院之意,敢啓。傳曰,入之。燼餘
上在昌德宮。停常參·經筵。
右副承旨任胤元書啓,臣承命敦諭于左議政李世白處則以爲,臣敢忘僭越,長單已十七上矣。日夜所祈祝,惟在於早蒙允許,而微誠未格,恩數反加,近侍又臨,聖諭勤摰,垂死賤臣,何以得此?惶隕震越,感淚自迸。臣之遘疾,已涉三月,中間不無差歇之勢,而又自十數日前,忽添新症,晝夜呻楚,勺粒不入口,危綴憊苶,萬倍前日,雖欲强起趨命,其勢末由,只自伏地戰兢,不知所達,惟願天日之少垂臨燭而已云矣,敢啓。傳曰,知道。
左議政李世白箚子。大槪,洊蒙近侍臨諭,惶蹙益無所措,更申血懇,亟乞矜許,仍附淺見,以備裁幸事。入啓。答曰,省箚具悉卿懇。卿之疾患,予非不念,而年齡未高,春煦漸和,從容調息,自可良已。況大臣職責,不在於筋力奔走,則臥閤論道,少無所妨,一向引疾,必欲釋負,是豈所望於元老者乎?予不多誥,卿無困我,俟間視事,勉副至望。箚末事,處分已定,實難撓改也。仍傳曰,遣史官傳諭。以上朝報
崔錫恒啓曰,假注書徐命遇,自昨日身病猝重,勢難察任,今姑改差,他假注書,差出,何如?傳曰,允。
以趙聖復爲假注書。
崔錫恒啓曰,假注書趙聖復,時無職名,付軍職,冠帶常仕,何如?傳曰,允。
又啓曰,左議政李世白箚子到院,而以國忌正日,留院之意,敢啓。傳曰,入之。燼餘
上在昌德宮。停常參·經筵。
下直,禮山縣監鄭鎬,鳳山郡守沈若虛,昌州僉使李井煥,靑水萬戶韓孝健。
左議政李世白十八度呈辭。入啓。傳曰,安心調理。
禮曹參判柳之發三度呈辭。入啓。遞差。
政院啓曰,吏曹郞廳來言,今日爲政事命下,而判書洪受瀗陳疏,入啓,參判病不來,參議未差,不得開政云。參判趙泰采,卽爲牌招開政,何如?傳曰,允
吏曹判書洪受瀗辭職上疏。入啓。答曰,省疏具悉。卿之宿患,予所知之,則不宜一向强迫,本職今姑勉副焉。
以趙聖復爲假注書。
府啓,請還收炤兄弟放歸田里之命,亟命絶島定配。措〈辭〉見上請還收科獄罪人酌處之命,更加嚴刑,期於得情。措〈辭〉見上請禮賓主簿愼爾定六品改正,使之依例應講後陞六。措〈辭〉見上請訓鍊大將李基夏從重推考,還收給由馬之命。答曰,勿煩。前啓,宣·靖陵當該參奉拿問定罪事,停啓。
忠淸監司書目,公州呈,以刑曹參判洪萬朝辭職上疏上送事。啓。答曰,省疏具悉。卿勿過辭,上來察職。
禁府,趙達善咸平縣充軍。啓。
院啓,請還收蒙宥罪人崔益望·河海雲·尹以寬·李文海等放釋之命,竝爲仍囚,依律定罪。措〈辭〉見上請還收毛乙立·崔尙根減死定配之命,依律定罪。措〈辭〉見上請永宗僉使尹淑改差。措〈辭〉見上請義盈庫主簿元台三改差。措〈辭〉見上答曰,不允。末端事,依啓。
觀象監,夜二更,月入軒轅左角星內。啓。以上朝報
政院啓曰,卽者兵曹判書李濡,以禁衛大將命召還納事,來到本院,而禁營革罷擧行條件,雖已啓下,移屬節目,未及講定之前,許多軍兵,姑無屬處,所授命召,不可徑先還納,似當遲待節目啓下後來納,而事體重大,何以爲之?敢稟。傳曰,依爲之。
兵曹啓曰,卽者訓局將校來言,慕華館近處所居武士,有尋得虎跡於鞍峴西麓之外者,所見不啻明白云,分付三軍門,各抄善放砲手一百名,趁明曉出送,以爲圍捕之地,何如?傳曰,允。又啓曰,因兵曹啓辭,本營善放砲手一百名,將校二員率領,與兩局軍兵,竝力捉虎次,明曉出送於鞍峴近處之地,何如?傳曰,知道。以上禁營謄錄
有政。吏批,以金澯爲司䆃主簿,徐文裕爲兵曹參判,趙權爲正言,尹會爲忠淸都事,李世維爲掌令,孟萬澤爲持平,李夏源爲掌令,尹寀爲義盈主簿,洪受瀗爲工曹判書,朴權爲工曹參議,朴熙晉爲兵曹佐郞。兼春秋單鄭翊時,長湍府使崔鎭漢,仍任事承傳。校書博士單朴希顔,奉常參奉單金舜臣。慶基殿參奉任謜,社稷署參奉閔震煥相換。李嘉運爲司錄,沈枰爲都承旨。吏曹謄錄
兵批,南關王廟守直官單梁弼漢,訓鍊參軍單吳興良,權知訓鍊參軍單裵尙民,權知訓鍊奉事二單文震厚·金萬齡,副司正趙聖復,副司直柳之發,副司果李海朝,副護軍徐文裕,李震殷·洪淨·李錫·朴見善·李彦經。兵曹謄錄
以金構爲吏曹判書。
吏批啓曰,新判書金構命招,同參政事,何如?傳曰,允。又啓曰,卽接議政府移文,則司錄金始煥,身病甚重,不得察任云,改差,何如?傳曰,允。吏曹謄錄
崔錫恒,以敦寧府言啓曰,壬午式年,大王·王后族譜京外單子收捧,今已畢修正,正案三冊及中案三冊,正書粧䌙,奉安于族譜閣中,草案三冊,亦爲成置,以資常時參考,而應爲族親人員,一從其單子,抄出成冊,移送于兵曹,以爲趁卽口傳成給之意,敢啓。傳曰,知道。
任胤元,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管閔鎭厚,除標信,刑曹坐起,進去之意,敢啓。傳曰,知道。
又以兵曹言啓曰,當日業儒嚴始興稱名人,自丹鳳門入來,差備門外擊錚,極爲駭愕,令攸司囚禁治罪,同門守門將申琔,常時不能禁斷雜人,以致闌入,亦難免其責,推考,何如?傳曰,允。
又以訓鍊都監言啓曰,鞍峴西麓外有虎迹,故三軍門軍兵發送圍捕事,自兵曹纔已入啓,允下矣。都監善放砲手七十名,搶手三十名,將校領率,明日未明時,發送搜捕之意,敢啓。傳曰,知道。
又以御營廳言啓曰,鞍峴近處,有惡虎更爲往來之跡,本廳軍兵中,擇其善放者五十名,別牙兵五十名,合一百名,使將官,明日曉頭,領率出送,與訓局·禁衛軍兵,合力搜捕之意,敢啓。傳曰,知道。
刑曹參判洪萬朝疏曰,伏以,臣之情勢病勢,有不可冒進者,略具短疏,猥暴微懇,或冀蓋高之天,有所俯諒。迺者伏奉聖旨,諭以勿辭,令臣上來察職,臣於是,惶霣感激,靡所容措。臣雖無狀,粗識分義,凡有除拜,輒皆趨承,則起廢收錄,何等恩數,而敢懷自便之計,妄干違命之科哉?區區廉義,縱不暇顧,種種疾病,有難自力,不得不復此號籲於天地父母之前,伏願聖明垂憐焉。臣稟氣虛薄,自少善病,到今遲暮之年,衰敗已極,精神筋力,無復餘地,至於腰痛,最爲痼疾,或觸寒而發,或仍勞而劇。去冬以後,一倍危苦,墐戶塞竇,日事砭焫,而委頓牀席,少無差勢,坐臥須人,無計出戶。縱令舁疾登途,寸寸前進,得達於京輦之下,以此病勢,其何能束帶出入於周行之間,以供職事哉?佐貳之任,雖似閑慢,詞訟劇地,不可不備員,則其所曠闕,亦已多矣。伏乞聖明,亟遞臣本職,仍命銓曹,不復檢擧,俾令殘喘,任便調息,少延晷刻之,則自今至死之年,皆覆燾之恩也。臣無任云云。批答見上燼餘
上在昌德宮。停常參·經筵。
下直,統制使洪夏明。
左議政李世白十九度呈辭。入啓。傳曰,安心調理。
文學趙道彬三度呈辭。入啓。遞差。
傳曰,統制使洪夏明,留待引見。
左承旨金德基上疏。大槪,賤疾猝劇,無望供職,乞遞本兼諸〈職〉名,以延殘喘事。入啓。答曰,省疏具悉。爾其勿辭察職。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措〈辭〉見上請還收毛乙立·崔尙根減死定配之命,依律定罪。措〈辭〉見上答曰,勿煩。前啓,永宗僉使尹淑改差事,停啓。
謝恩,兼春秋鄭翊時。
參知李健命上疏。大槪,臣老母宿患之中,近添外感,轉成黃疸,食飮專廢,症情危惡,臣之情勢,決難離側供仕,而所帶宿衛之直,不容久曠,亟賜遞改,以便公私事。入啓。答曰,省疏具悉。爾其勿辭,〈枚〉護焉。
府啓,請還收炤兄弟放歸田里之命,竝命絶島定配。措〈辭〉見上請還收科獄罪人酌處之命,更加嚴刑,期於得情。措〈辭〉見上請禮賓主簿愼爾定六品改正,使之依例應講後陞六。措〈辭〉見上伏聞頃日筵中,有一承宣,乃擧門黜蒙放之人,奬以材識,請以甄擢,有若碩德宏材,沈屈莫伸者然,臣不勝駭訝也。大凡奬進人材,責在銓曹,收敍牽復,權出人主,雖以大臣之重,猶不敢直請,此豈一承宣所可煩冒者哉?此路不防,則日後之循情阿好者,將面面迭出,無所顧忌,其流之弊,不得不慮也。事體所在,不可無規責之擧,請當該承旨遞差。日昨筵中,大臣·諸臣,以長湍府使崔鎭漢之被彈爲冤,自上有仍任之敎,近來民心不古,風聞易差,而鎭漢之事,人多稱枉,則特令仍任,固出於惜材恤弊之盛意,而第念以事體言之,則臺啓旣允之後,復使仍存,已涉苟簡,厥後諫臣之避辭,指陳事狀,以實其前聞之不爽,則不有其言,勒令仍任,大乖待臺閣之道。況康津縣監柳之厚,旣不許仍任,則殿最與臺章,何足輕重,而有所左右乎?朝家重言路之義,決不當如是,請還收長湍府使崔鎭漢仍任之命。新除授掌令李夏源,時在忠淸道忠州地,請斯速乘馹上來事,下諭。答曰,不允。承旨推考,下諭事,依啓。前啓,訓鍊大將李基夏從重推考,給由馬還收事,停啓。
銃制使引見時,上曰,旣往之事,不必每每引咎,而方此時勢艱虞之際,大臣不可遠在鄕廬,斯速上來之意,遣史官傳諭于崔判府事所住處,可也。
觀象監,夜二更,流星出參星下,入西方天際,狀如拳,尾長三四尺許,色赤。三更,月犯大微西垣第三星。啓。以上朝報
王若曰,海閫之統兵柄,厥惟艱哉。國家之擇帥臣,其亦重矣。可屬三面,永肩一心。念玆統制之巨防,創自喪亂之初載。有若舜臣之良將,茂著捍禦之功。至如元均之庸才,終致覆敗之罪,是知任將之道,惟以得人爲先。蓋自壬辰以來,久海濤之怗息,其在庚甲之慮,宜桑土之綢繆,苟非撫綏有方,詎能緩急得力?矧今國勢之扤捏,重以武備之廢隳?饑疫連年,軍民擧困於剝割,恬憘度日,舸艦久闕於繕修。幸而朝野無虞,徒事玩愒,卒然邊警有急,何以措爲?肆予與鼙鼓之思,知卿有干城之望。歷試內外,尤著勤幹之稱,自在行間,夙蒙奬擢之寵,朱幡皁蓋,歌謠幾騰於袴襦,豹節麟符,委寄屢典於鎖鑰。念邊圍備禦之有策,防乎未然,故廟堂僉擧之同辭,屬之子矣。玆授卿以三道統制使兼慶尙右道水軍節度使,卿其膺予寵命,殫乃誠忱。凡所整旅詰戎,惟在控扼之要,若夫蘇殘祛弊,必待區劃之宜。金城方略之條陳,無踰充國,淮西軍帥之節制,咸統韓弘,非徒重在山之威,亦且懋如水之政。脂膏或歸於潤橐,焉用彼哉?氷蘖可期於還珠,所當勉者。須體委任之意,益篤報效之忠。於戱,殫心撫摩,毋負分閫之寄,臨事儆飭,常若對壘之時,故玆敎示,想宜知悉。知製敎鄭維漸製進
崔錫恒啓曰,今日廳中,位甚不齊,左承旨金德基,同副承旨李震壽,病不仕進,左副承旨呂必容,式暇,廳中只有臣錫恒及右副承旨任胤元,出納之際,事多苟簡,都承旨沈枰,則拘於廳規,不得請牌,同副承旨李震壽,牌招,何如?傳曰,竝牌招。
任胤元啓曰,當該承旨推考事,命下矣。臺諫,方以遞差論啓,推考傳旨,不得捧入之意,敢啓。傳曰,知道。
左承旨金德基疏曰,伏以,廚院視膳之任,必以銀臺長官兼察者,蓋所以重其事體也。固非如臣不肖之在下位者,所可冒叨,而適會前都承旨徐文裕,於該院,有相避之故,恩點誤及於臣身,不敢辭避,黽勉察任,而心常悶蹙矣。今者長僚新出,無與相避,則臣不可仍因冒帶也,決矣。且臣本緣水土之祟,重得痰火之症,少失將攝,輒復發作,居常懍懍,藥餌爲命,當寒夙夜之役,實非平日之所自期者,而含恩畏義,强疾供劇,今已月三易而歲又改矣。舊恙新痾,一時荐發,形神日漸澌削,精力日漸昏耗,出納惟允之責,已非可堪,而卯酉奔奏之力,亦難以自强,不得不實陳血懇,仰籲於天地父母之前。伏乞聖明,俯賜憐察,亟命鐫遞,以安微分,以安殘喘,不勝幸甚。批答見上
未時,上御熙政堂,統制使洪夏明留待引見時,右副承旨任胤元,假注書趙聖復,記注官朴聖楷,記事官鄭翊時入侍。上曰,統制使進來。洪夏明,承命進跪。上曰,凡兵水使之職,何莫非重任,而至於統制使之爲任,控制三道,所係不輕,須盡心爲之,可也。夏明曰,臣曾不往見其地,而旣承傳敎,敢不竭力爲之乎?上曰,有何稟定之事耶?夏明曰,小臣赴任後,當隨所聞啓達,以待朝廷命令,姑無預達之事矣。任胤元曰,別諭言送之意,敢達。上曰,唯。胤元,進讀別諭訖,諸臣皆退。上曰,承旨進來。胤元,承命進跪。上曰,平安道鐵甕山城,旣已圖上形止,而慈母山城,則姑無圖形之事,自備局分付本道,使之圖上,而勿出擧行條,可也。胤元曰,當依聖敎爲之。燼餘
上在昌德宮。停常參·經筵。
下直,永春縣監鄭洊,鐵串僉使沈必沂,阿吾地萬戶鄭世周。
掌令李世維避嫌。大槪,臣於頃日放榜時,身病甚重,未能進參於班行,臺啓重發,方在首實俟譴之中,臺憲執法之班,決無一刻苟冒之理,請遞事。呈政院。
政院啓曰,掌令李世維,以頃日放榜時,身帶職名,未參擧動,伊後臺啓重發,到今憲職,有所不安爲嫌,至於引避,而世維,旣非其時臺官,且執義李德英,以此引避,終至請出,則到今世維,移拜臺職之後,執此爲嫌,已涉太過。此避嫌,若爲捧入,則日後亦將有紛紜之弊,以此送言,還爲出給,則再三往復,必欲捧入,此避嫌,何以爲之?敢稟。傳曰,勿爲捧入。
左議政李世白二十度呈辭。入啓。傳曰,安心調理。
右承旨崔錫恒,同副承旨李震壽上疏。大槪,臣等,於憲府當該承旨請遞之啓,有不敢晏然者,乞賜遞免,以謝臺議事。入啓。答曰,省疏具悉。爾等勿辭察職。
都承旨沈枰上疏。大槪,臣於新授職名,實有萬萬不似者,除旨之下,不敢一刻自安,若其遠役之餘,種種疾恙,不暇竝擧而瀆陳,先將揆分難冒之實狀。仰籲於黈纊之聽,伏乞將臣本職,早賜鐫遞,以安愚分事。入啓。答曰,省疏具悉。卿其勿辭,從速察職。
傳曰,召對爲之。入侍,承旨金德基,玉堂權尙游·李坦,假注書閔致龍,兼春秋朴聖楷·鄭翊時。
黃海監司書目,辭職上疏上送事。啓。答曰,省疏具悉。卿其勿辭察職。以上朝報
侍講官權尙游曰,有所懷,故敢達矣。承宣之昵侍前席,苟有所懷缺數字未爲不可,而臺臣以爲,一承宣何敢奏達,雖大臣有不敢言云云。若曰,某人無才而有罪,不可仰達云爾,則容或可也,從而劾之曰,此係於銓官之責,此涉於人主之權云,果如憲臣之言,則臣恐人臣進言之道,自此不廣,而似有妨於聖上聽納之道也。頃日承宣之入侍奏白也,臣未入侍,雖未詳其曲折,而蓋伏聞承旨呂必容,因重臣之收拾人才之言,而至擧尹趾仁,稱其材識,悶其罪廢,而不過欲聖明之垂察其本情,而同時被罪,亦皆蒙敍,獨爲廢棄等語而已。至於碩德宏材,直請甄擢云云者,本非承宣之言,則臺章彈劾,未免過重,而臣之區區,只慮有歉於進言之階,故敢此仰達,以俟聖明之裁度。上曰,承旨無不缺四字事,而呂必容之尹趾仁事,有若收敍,似爲未安矣。坦曰,旣已推考,更無可言,而臺臣請遞之啓,實爲過重,其於人臣進言之道,或恐有歉,而亦有妨於聖上廣納之道,故惶恐敢達。上曰,所達之言,大意誠是矣。諸臣遂退出。出燼餘
都承旨沈枰疏曰,伏以,臣才具聞望,最居人下,而荐荷渥恩,無與臣比,前後濫塵邇列,凡幾遭矣,惟是感激寵榮,不敢控免,只以筋力奔走,爲少效塵露之報,數年之間,誤恩愈隆,驟躋宰班,歷踐卿貳,涯分已踰,固已踧踖靡安矣。不料玆者,銀臺長席之命,又下於夢想之外,臣聞命震惶,益不知所以自措也。夫承宣之職,孰非榮塗緊任,而至於首席,地望尤別,爲代言之長,任知申之責,實非如臣衰鈍無能者,代匱竊吹,有如循資例遷者也。臣於除旨之下,自揣分量,終有所不敢苟當者。若其遠役之餘,種種疾恙,日甚一日,無望供劇,而亦不暇竝擧而瀆陳,先將難冒之實狀,籲呼於黈纊之下。伏乞聖明,俯加諒察,將臣新授職名,亟許遞改,俾令私分獲安事。
右承旨崔錫恒,同副承旨李震壽等疏曰,伏以,臣等卽伏見憲府請遞當該承旨之啓,竊不勝瞿然之至。頃日重臣之請對也,臣等,偶以前承旨尹趾仁被譴之後,一未伸暴其心事,略有所酬酢矣。入侍同僚,意見亦然,竟至陳白,今若以此爲罪,則臣等亦不可倖免。玆敢冒死自列,伏乞聖明,亟遞臣等之職,以謝臺議,以安微分,不勝萬幸云云。
任胤元啓曰,判府事崔錫鼎處,遣史官傳諭事,旣已命下矣。大臣上來時,兩道監司處,似當有給馬有旨,何以爲之乎?敢稟。傳曰,依爲之。
金德基啓曰,今日廳中,位甚不齊,只有臣德基及右副承旨臣任胤元,出納之際,苟簡莫甚。右承旨崔錫恒,同副承旨李震壽,疏批已下,竝卽牌招察任,何如?傳曰,允。
未時,上御熙政堂召對。參贊官金德基,侍講官權尙游,侍讀官李坦,假注書閔致龍,記注官朴聖楷,記事官鄭翊時入侍。權尙游,讀東國通鑑,自春二月高句麗王遣其弟朝燕稱臣貢珍異,至以備百濟。上曰,下番讀之。李坦,讀秋百濟遣左將眞武等,至子銓和立。上曰,承旨讀之。金德基,讀百濟王毗有薨,至斬首千餘級。小宦進于承旨曰,少退。諸臣遂退出。移時,諸臣以次入侍。德基,繼讀高句麗遣使,至卷畢。尙游,講文義曰,第十四章,夏四月,駕洛王伊尸品卒之文曰,解而拇,朋至,斯孚,此蓋解卦四爻之文,拇在下而微者,謂初也。朋,同類也。解卦九四,九謂陽,而九四,本大臣之位也。本謂以大臣,而若係累於陰柔之小人,則陽剛君子類不至,故戒其能解去陰柔小人,然後能來陽剛君子也。缺四五行上曰,然矣。尙游曰,第二十章,史斷曰,朴堤上,未有食君之粟,任君之事,則無死君之義也。此說未安矣。史斷曰,堤上,良州一老干,未知果何官,而昔童子殉國,孔子不以殤喪待之,童子有何死君之義,而亦能殉國,況且人生於三,事之如一,則豈可謂士無死君之義,而當死不死也哉?坦曰,士與大夫,固有分,而汪琦,以童子成人之事,此果禮記所云,未知果與此恰當,而至於堤上,雖不食君粟任君事,非忠憤所激,果能若是乎?誠爲可尙矣。尙游曰,堤上,無可議爲,而史臣所謂無死君之義云者,適足爲後弊,極爲未安矣。上曰,食君衣君,何管於死君?上番之言,是矣。德基曰,無死君之義云者,只是識見不逮矣。尙游曰,第三十三章,新羅人,號曰百結先生,其時干戈日尋,民無生道,而此人,能超塵臼,擺却習俗,而貧衣百結,恬澹如此,其志可尙。其言曰,死生有命,富貴在天,其來也不可拒,其往也不可追,決非凡流也。有人若是,而朝廷不能搜訪,伊時朝廷,何足責也?以此觀之,林下之士,不求聞達者,安保其必無於今世也?德基曰,如此之人,用何必其爲大材也?坦曰,此人,慕榮啓期之爲人,榮啓期,蓋戰國之人也。善於鼓琴,常以琴自隨,過於路人曰,如是而彈琴自樂,何歟?期曰,旣爲人,又爲男而又壽,吾何不樂乎云云。如此之類,蓋果於忘世,似是老·莊者流也。德基曰,其志則可尙,而似是潔身亂倫之人也。坦曰,第二十九章,高句麗,潛送浮屠,過琳宮,百濟以取勝事則可羞,而其惑亂心志,不過小技,此不可不信也。以下缺燼餘
上在昌德宮。停常參·經筵。
下直,竹山府使尹遇進。
左議政李世白二十一度呈辭。入啓。傳曰,安心調理。
平安監司書目,慈山等兩邑呈,以今月初五日地震,肅川等四邑,同日雷動,俱係變怪事。
以洪禹瑞爲假注書,以洪泳爲假注書。
執義李德英啓曰,臣於再昨自闕下退歸之際,馬驚墮落,重被傷損,百體牽痛,艱於運用,不得已尋單調息矣,伏聞昨日,筵中儒臣,以臣論承宣之啓,大加卞斥,至謂之有傷於聽納之道云,臣不勝瞿然,繼之以訝惑也。大抵筵席語祕,傳說易差,臣之所聞,固難保其一一的當,而第奬才請敍之說,人皆傳道,所聞旣然,則規警之論,亦事體之不可已者,臣豈有他意於其間哉?儒臣,以臣之啓,節節歸之於爽實之科,而今以其所達之言觀之,則與臣之啓,自有所不相戾者。儒臣之言曰,承宣,因重臣收拾人才之說,而稱其才識云,與臣所謂奬其才識者,不異矣。儒臣又曰,承宣,以同時被罪之人,亦有蒙敍,而獨爲廢置爲言云,此亦非請敍之言乎?承宣之言端如此,故重臣亦以大臣已敍,宜無異同之意,次第陳達云,旣奬其才識,又伸其廢置,而謂非出於甄用之意,則臣未敢信,而傳之者,稱以甄擢,有不足怪者。至於責在銓曹,權出人主等語,誠以恩澤之際,事體至嚴。凡係收敍之事,雖大臣,不敢續續直請,則承宣之輒敢煩冒者,不但有損於體例,亦且大關於後弊,臺閣所論,不過爲官師相規之義,此豈使近臣不得進言者哉?如其當言而言,雖日進千言,其孰能禦之?臣忝在言地,旣不能自盡其言,乃反責人之盡言,使聖上聽納不弘,言路益狹,臣之罪大矣,何可一刻仍冒於職次乎?請命遞斥臣職。答曰,勿辭,退待物論。
吏曹參判趙泰采辭職上疏再呈。入啓。答曰,省疏具悉。卿其勿辭,調理察職。
京畿監司書目,驪州呈,以副校理李光佐辭職上疏上送事。啓。答曰,省疏具悉。爾其勿辭,上來察職。
戶曹參判李光迪上疏。大槪,冒控危迫之情,乞蒙矜許,附陳膚淺之見,冀蒙省納事。入啓。答曰,省疏具悉。憂愛疏陳,予甚嘉尙。下款事,令廟堂稟處,卿其勿辭,從速察職。以上朝報
戶曹參判李光迪疏曰,伏以,臣之通籍立朝,四十八年于玆,猥蒙三朝之洪造,久仄侍從之末班,國恩未報而身已老矣。生逢堯·舜,未忍便訣,鞠躬盡瘁,死而後已,是臣平素之所自期,苟可以報效萬一,赴蹈湯火,有所不辭,而第念鍾鳴漏盡,夜行不息,前哲之所譏,孔觜牛角,渴飮抵觸,古人之所戒,臣之顧影自慙,若無所容者久矣,而今臣犬馬之齒,七十有六矣。揆以禮經致仕之年,則夜行不息,誠可恥也,渴飮抵觸,誠可怕也,何顔備數於周行,終至乾沒而已乎?敢冒萬死,呼籲於仁覆之下,伏乞聖慈,俯諒臣危懇之命,鐫削臣職,斥退臣身,以終天地父母生成之德也。抑臣有區區血忱,缺數字僭越之罪,無所逃矣。顧臣願忠之心,缺數字嗚呼,今日國勢之岌岌,十碁累卵,猶不足以喩其危,而上下恬憘,泄泄沓沓,坐漏船而不知,胥溺之在卽,不亦危且迫乎?右議政申琓箚中,築城一款,實是軍國大計,陰雨之備,無缺二字而庭議媕婀,甲乙徒咻,而睿旨不賜夬斷,臣竊慨焉。我國家,自丙子周一甲,而于今六十八年,雖謂之太平,可也。無平不陂,天運之往復,安不忘危,人事之當謹,而矧今天災物妖,有萬分可虞之徵,國勢人心,無一分可恃之端,城之覆隍,正當上六之凶,豈不殆哉?以我蕞爾之邦,脫有南北之虞,而去邠之計,出於倉卒,則其將以江都爲依歸之所乎?其將以南漢爲依歸之所乎?形勝素稱保障,而昔之斥鹵沮洳,不得運施之地,今則變爲舟楫通行之路,賊船四集,則其勢難遏,而海防疎虞,旣無外援,缺二字彈丸一島,殊異晉陽之保障,丁丑陷城之患,雖由人謀之不臧,缺數字所當懲羹者乎?然則江都之不足恃也,有如是矣。缺數字卑薄,無重嶺覆嶂之環衛,一片孤城,有似鐵筩。缺數字且臣伏聞,昔在宣廟朝,壬辰播遷之日,缺數字從官衛士,殆盡鳥竄而魚散,古老傳說,聞者寒心,缺二字其時國綱人心,非今日之可擬,而猶尙如此,則以今之國綱人心,土崩瓦解之變,必在目前,又何望執勒而扈蹕乎?言念及此,氣爲之短也。且夫諸軍門積稔辦備之器械,如砲銃弓矢之數,鉛丸火藥之多,幾至累鉅萬計,諸倉庫儲峙之糧餉米穀,亦幾累萬計,而一朝委而去之,以爲藉寇之兵,齎盜之糧,則是猶添薪於燎,而終無撲滅之期矣。國將稅駕於何地乎?夫然則爲今急先之長策,莫如亟允大臣之建白,先量北城舊址周回步數之幾許,而計較各軍門物力之多少,以大將爲提擧,以中軍·別將·千摠爲領役堂上,以把摠·哨官爲領役部將,分授役處,均排步數,缺數字奬其幹辦,則莫不趨事赴功,經之營之,不日成之矣。仍其分授缺二字築之地,而定爲該軍門守牒之信地,使之各設其營鎭,各建其倉廨,缺二字軍械諸具,永爲固守之計,則尺寸之兵,罔非缺數字之憂乎?至於江外諸倉之移設城內,不必與城役,一時缺數字凍之後,使其該衙門,各自料理材瓦,或移建舊廨,逐朔例下之外,各倉留儲之穀,一竝輸入於內倉,三南船運之穀,直爲運置於內倉,永爲定式,則缺二字之粟,罔非我有,寧有齎盜之慮乎?兵家勝算,必曰絶糧缺數字蓋敵兵,勢難輓粟遠來,而野無所掠,則不戰而自退故也。況我漢都山川之險隘,一夫當關,足以制梃而撻秦楚兵甲矣。分命左右防禦使,各授管內要地,預設鎭堡,以爲臨亂固守之計,又使各邑,築其邑城,盡輸境內倉穀於城內,各率邑民而守城,則以飽待飢,不血刃而敵可退矣。臣所謂亟先營建內倉者,亦出於兵家制勝之算也。大抵衛國禦侮之道,不過曰戰守和三策,而和則不足言也。兵强則可以戰,兵弱則可以守,而我國軍門雖多,僅可以守,不可以戰也。如訓局之兵,則傲惰成習,缺數字行不十里,體瀋足繭,守禦·摠戎之兵,則太半烏合之卒,缺數字此所以僅可以守,不可以戰也。然則春秋之習操,缺數字文具而已,兒戱而已。不若分授築城之役,缺數字國之大事在戎,當此邊圉艱虞,留意詰戎缺數字團鍊之勁兵,何足遽爾撤罷乎?凡事之旣設還罷,缺三字利害不可不通變者,則不宜容易改易,而況其罷也,無少補於保民,有大損於軍政,而反有處置之難便,軍情之沮喪者乎?莫如還收成命,使之四軍門,一體分授城役,分界守堞之爲永世長策也。且臣伏聞,今之難於築城者,一則曰,有煩於彼人之耳目,一則曰,時詘擧贏,非急務也,一則曰,北城雖築,而都城難守。爲是說者,亦不爲無所見,而實有所不然者,臣請逐條而辨之,惟聖明垂察焉。城堞之不修,雖係約條,而今若以沿海賊船之犯界,修築北城舊基,以備不虞之意,具由移咨,則必無生梗之端也。大興山城之粉堞,行路皆見,而屢經勅行,若無所睹,則有何致疑於移咨乎?古人,有飢歲興土木者,則不必以年荒停役,而矧此城役,非所以設築之役,則缺數字只令諸軍門受廩料之軍兵,分授城役,停其操鍊之事,專爲版築之役,則事可以易辦矣,功可以易就矣。缺三行城堞之數,各以其方,分授東·西·南·北四部坊民,而中部及沿江之坊,則或從其所願,或添於殘戶,永定守堞,缺二字無論上下,計戶各授鳥銃弓矢火具,以備臨亂禦賊之用,則都民之有父母者,各爲其父母,有妻子者,各爲其妻子,人人自愛其身,家家自護其家,莫不一乃心力,效死固守,此爲以一當百,以十當千之精兵,何難乎都城之守?伏聞城中父老等,皆言丙子之亂,城中男女,爛作魚肉,於金浦·高陽之間,積尸齊山,流血滿野,恨不得以死守城,此可見民情也。以民情推之,則都民之守都城,雖未必一出爲國之誠,而各保其軀命也,各保其父母妻孥也,都城難守之說,臣不信也。且臣竊伏念,東海魚族之産於西海者,乘地氣缺二字東南而西也。天津杜鵑之啼,今可徵也。我國三南漕轉之路,安興缺數字咽喉,曾在孝廟朝,安興創設之初,實勞聖慮,缺數字臣不覺嗚咽也。臣之愚意,則移設湖西,水缺數字愚忠所激,妄言至此,死罪死罪。臣無任云云。出燼餘批答見上
任胤元啓曰,行大司憲宋奎濂,掌令李夏源在外,執義李德英,掌令李世維,持平沈宅賢·孟萬澤呈辭,今日以監察茶時之意,敢啓。傳曰,知道。
任胤元,以都摠府言啓曰,今日入直軍士,中日習射,請出標信。傳曰,知道。
又啓曰,昨日備局堂上引見時,右議政申琓,以江原道月課事陳達,而事變假注書韓重熙,尙不出擧行條件,此雖出於紛多中忘却之致,而不可無警責之道。韓重熙,推考,而重熙方以傳諭事,下去鎭川地,不可等待其還來。擧行條件,則使其日入侍,廳注書閔致龍,卽爲構出啓下,何如?傳曰,允。燼餘
上在昌德宮。停常參·經筵。
下直,草芝萬戶閔宣重,方山萬戶金始振,所已萬戶孔後贊,德山縣監李祥麟,沙斤察訪崔翊周,麻田郡守金鏜。
左議政李世白二十二度呈辭。入啓。傳曰,安心調理。
獻納金相稷三度呈辭。入啓。遞差。
政院啓曰,執義李德英,引避退待,而旣已經宿,尙不得處置,且連日監察茶時,亦甚未安。除在外人員外,掌令李世維,持平沈宅賢·孟萬澤,竝卽牌招察任,何如?傳曰,允。
謝恩,持平孟萬澤。
都承旨沈枰上疏。大槪,昨於辭章,急於靳免不似之職,未暇竝陳其身病實狀矣,溫批反降,未蒙恩許,臣驚惶感激。宜卽出謝新除,而所患賤疾,少無所減,加以舊恙痰喘之症添劇,當寒遠役之餘,痰嗽苦苦,夜不交睫,飮啖日減,眞元大敗,委頓牀席,不能行動,夙夜之任,斷無自力從仕之望,敢將疾痛之號,再瀆仁覆之聽,乞蒙早賜鐫遞,以延殘喘事。入啓。答曰,省疏具悉。卿其勿辭,從速察職。
正言趙權辭職上疏。入啓。答曰省疏具悉。爾其勿辭,從速察職。
韓城君李基夏辭職上疏。入啓。答曰,省疏具悉。卿其安意,勿辭往來焉。
持平沈宅賢啓曰,臣等,卽者以右僚處置,承牌詣臺,得見訓鍊大將李基夏疏本,則以臣日昨請推之啓,謂無所據,大加譏切,臣於是,竊不勝瞿然之至。蓋臣意則仗兵之臣,事體自別,而循常往來於經宿之地,實非所以重兵權之道,故欲防後弊,略有所論列,而至於前規有無,臣亦不能詳知矣。今於基夏之疏,歷陳往昔將臣出外之謄錄,或以加土,經四朔而還者有之,或以沐浴,留三朔而還者有之,則臣啓中所謂古無是例,初不越於一日內往來等說,自不免爲不審之歸,臣之只欲存事面,而未諳前例,率爾下語之失,著矣。揆以臺體,已難冒據,而況自上又有安心往來之敎,臣以當初爭論之人,尤不可一刻晏然,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
副校理李坦上疏。大槪,臣於憲臣之避,重被譏斥,且有不審之失,決難晏然職次,乞蒙鐫削臣職,以伸臺議,以安私分事。入啓。答曰,省疏具悉。爾其勿辭察職。
判決事趙泰耉上疏。大槪,臣重被落訟者,無限詆辱,決不可晏然冒據詞訟之地,亟賜遞改,以安私分事。入啓。答曰,省疏具悉。疏辭,令該府稟處,爾其勿辭察職。
觀象監,夜三更,流星出參星下,入西方天際,狀如鉢,尾長二三尺許,色赤。五更,流星出天中淡雲間,入巽方天際,狀如鉢,尾長三四尺許,色白。啓。以上朝報
傳于任胤元曰,今下弓矢,方山萬戶金始振處給送。
任胤元,以兵曹言啓曰,今正月二十日,禁軍及禁衛軍兵習陣日次,而禁衛營,旣有革罷之命,軍兵處置節目,未及啓下,故不得行操之意,敢啓。傳曰,知道。
又以兵曹言啓曰,頃於大政,文化出身呂聖興,守門將備擬受點後,知委上送事,行會本道矣。卽接黃海監司移關,則聖興,以今番本道設科時,科場用奸之事,方在囚禁推覈中云,汰去,何如?傳曰,允。
又以兵曹言啓曰,卽接東所衛將牒報,則宣仁門東邊宮墻二間許,今日頹落云,令紫門監,爲先把子圍排,急速修築,而依前例,弘化門入直砲手十五除出,限修築間守直之意,敢啓。傳曰,知道。
李震壽,以禮曹言啓曰,去壬午年秋冬等本曹褒貶,今始等第以入,而所屬中弘文館·藝文館·春秋館·成均館·承文院·觀象監·歸厚署·宗廟署·惠民署·奉常寺·掌樂院·司譯院官員等褒貶,各其司提調堂上有故,不得一時磨勘之意,敢啓。傳曰,知道。
又以禮曹言啓曰,所屬中社稷署·校書館官員等,去壬午年春秋等褒貶,提調有故,不得磨勘矣,今亦等第以入之意,敢啓。傳曰,知道。燼餘
上在昌德宮。停常參·經筵。
下直,端川郡守朴萬普,井浦萬戶崔俊碩,智島萬戶李尙賢。
左議政李世白二十三度呈辭。入啓。傳曰,安心調理。
去壬午秋冬等褒貶,齊陵參奉李志尹,穆陵參奉金盛道,校書兼校理李光佐,正字金楚寶,兼正字韓奕,東學訓導洪夏濟,訓鍊參軍吳壽天,以上中。
政院啓曰,今日賓廳日次,兩司當爲入侍,而諫院時無行公之員,呈告未肅拜人員,竝卽牌招,以爲推移入侍之地,何如?傳曰,允。又啓曰,卽者吏曹郞廳來言,今日爲政事命下,而判書金構未肅拜,參判趙泰采陳疏受由,參議未差,不得開政云。判書金構,除授已久,尙未肅謝,參判趙泰采,受由調理,亦過累日,竝卽牌招開政,何如?傳曰,允。
傳曰,今日賓廳日次,進不進單子,兩局大將,皆以病懸頉,卽爲牌招。
傳曰,大臣·備局堂上引見。
政院啓曰,吏曹判書金構,參判趙泰采,牌不進,推考傳旨,今方捧入,而爲政命下之後,不得開政,事甚未安,竝更爲牌招,何如?傳曰,允。
謝恩,大司諫兪集一,正言趙權
以金舜衡爲假注書。
吏曹判書金構再招,不進後上疏。大槪,千萬夢寐之外,銓部新除之命,忽及於罪累滓賤之身,驚惶震越,罔知攸爲。縮伏累日,恭俟駁議,又因開政,召牌荐降,臣之情迹,萬無冒沒承命之理,未免又犯逋慢之誅,甘心萬戮,瀝血哀籲。伏乞曲垂矜憫,亟鐫臣職,以安微分,仍勘臣罪,以肅朝綱事。入啓。答曰,省疏具悉卿懇。今玆新命,意非偶然,卿其體前席之面諭,念君臣之大義,安心勿辭,速出行公。
大司諫兪集一啓曰,臣之無似,忝叨匪據,瀝血祈免,未蒙矜許,病劇尋單,見阻喉司,情甚窮蹙,罔知攸措,蟄伏循省,恭俟譴何而已。不意玆者召牌降辱,銜恩畏義,不得不黽勉出肅,而情病之外,又有不可苟冒者,本院,方有罪囚毛乙立依律定罪之啓,而前冬釐室詢問之時,臣亦隨諸臣之後,力陳其付諸生意,仰體聖上好生之德,仍至減死,今何可一變前見,苟然參論,仍冒臺席乎?請命遞斥臣職。答曰,勿辭,退待物論。
引見時,司諫兪命弘所啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措見上請還收毛乙立·崔尙根減死定配之命,依律定罪事。措見上上曰,勿煩。掌令李世維所啓,請還收炤兄弟放歸田里之命,亟命絶島定配。措見上請還收科獄罪人酌處之命,更加嚴刑,期於得情。措見上上曰,勿煩。又所啓,請禮賓主簿愼爾定六品改正,使之依例應講後陞六。措見上請還收長湍府使崔鎭漢仍任之命。措見上上曰,勿煩。又所啓,竝引嫌而退,官師相規,貴在的當,甄擢之言,未免爽實,有懷論列,臺體固然,而未諳前規,言歸不審,揆以臺體,不可仍在。請執義李德英,持平沈宅賢竝命遞差。上曰,依啓。前啓,當該承旨遞差事,停啓。
引見時,判義禁金鎭龜所啓,平安道放未放狀啓中,羅弘佐·柳重起,在於稟秩,渠亦罪狀不輕,而弘佐,以獨子,有八十臨年之老母,重起,則渠年亦迫八十,雖未可全釋,自上似當有酌處之道,而此不可循例覆啓,故惶恐敢達。上曰,罪狀雖重,弘佐有老母,重起亦年老,且當此大霈,特爲放送,可也。上曰,國有紀綱,可以爲國?苟無紀綱,何以爲國。頃者吏曹堂上開政之日,再度違牌,以致不得開政於其日,故特爲從重推考矣。臣子之分,所當惕然改圖,而今日之政,又爲不進,判書則不無可恕之端,而參判趙泰采,特推之命,曾未幾何,一牌不進,至於再請,事體分義,豈容如是?趙泰采,特爲罷職。左副承旨任胤元曰,趙泰采,有難安情節,匪如無端違牌者比也。右議政申琓曰,近來違牌之弊,愈往愈甚,事極寒心,故臣於前日,累度仰達矣,今日聖敎誠爲至當矣。趙泰采連違特牌之命,承旨仰達情勢,而不能別白,故臣敢請陳其曲折矣,趙泰采與金構,兩家父兄,有大段嫌怨,擧世之所知也。兩家子弟,雖無不相對面之事,常時本無書札往復,私相尋訪之事矣。銓官異於他司,凡於通塞擬望之際,多有酬酢簡問之事,事勢極爲難便云,而判書時未出仕,待其出仕,從容進退,可也,而徑先引入,至於違牌,則似爲太過,而與偃臥不起,無端違牌者有異,聖明或恐未盡下燭,故敢此仰達矣。上曰,其間曲折,雖已知之,不無從容善處之道,如大臣之所達者,而先自違命,是爲非也。然與無端違牌者有異,勿爲罷職,從重推考。
副提學金鎭圭所啓,春秋館堂上二員有故,臣獨行公,頃於還御後,實錄移安時,進去,聞史官所言,近來因朝家有故,外方史庫及本館所藏實錄曝曬,皆過年限云,而觀其樻面,標紙磨破,殆難分辨字畫,外面如此,樻內之不蠹傷,亦不可保矣。卽今日煦漸溫,宜速曝曬,曝曬之規,史庫則遣史官,本館則堂上與史官,同管爲之,而史官無在職者,勢難擧行,本館監事方入侍,下詢而變通,何如?上曰,不但實錄曝曬事如此,左右史俱空,殊甚未安,而收敍付職,輒皆違牌,事體可駭,若更付職,而又爲不進,則徒傷事體矣。右相申琓曰,左右史,初以微細之事,有命輒違,故特下嚴批,至於禁推,今若更爲付職,則分義所在,豈敢每每不進乎?上曰,敍用付職,可也。
右相申琓所啓,外方賊患,近頗熾發,而振威邑內,至有明火賊劫掠之患,曾前以武弁差送,顯有捕戢之效,故頃以此意告達,而時任變通之道,不爲擧論,以致尙未擧行矣。時任縣令林世儉改差,以武弁趁卽差送,俾得及時治盜,何如?兵判李濡曰,林世儉,雖不能治盜,別無不治之狀,則或可移差,而至於無故作散則冤矣。右相申琓曰,如此者,曾前或遞付京職,或待他窠遷付矣,今以武弁差送,而必以有聲望者擇差之意,分付該曹,爲宜矣。上曰,依爲之。副提學金鎭圭所啓,召對進講之書,唐鑑畢講後,繼講節酌通編,而參考朱子大全箚疑之意,前歲同僚,旣已稟定矣。唐鑑不過七八編,其進講不必多時,繼講之書,不可不預爲料理印出,故校書館唱準,來問於本館矣。蓋所謂節酌通編,卽合朱書節要與朱文酌海,而先正臣宋時烈,又有所補遺箚疑,則乃宋時烈所著,前參判金昌協,任其校正之役,而頃遭子喪,又有疾病,時未完了矣。此書以朱子全秩,辨析其疑晦,而今若只就節酌所選者,抄錄刊行,則將爲破碎之書,箚疑,徐待校正畢役,別爲入刊,而節酌通編,則宜先印出,若自校書館印出,則物力當出於戶曹,而卽今經費可慮,且如欲廣布,則似宜開刊,校書提調與戶判,方皆入侍,故敢達。上曰,何如?右相申琓曰,本館物力凋弊,進講書冊印出之時,皆自戶曹,計給糧料及物力矣。若以廣布之道言之,則使兩南分刊,宜矣。戶判金昌集曰,進講冊子,欲爲印出,則豈可以物力之不贍,而不爲之乎?苟欲廣布,則活字印出,旣不如開刊,且近來芸閣印進冊子,不善校正,徒費物力,率多訛誤,不合進講,殊極未安矣。上曰,分付兩南,開刊,可也。鎭圭曰,四傳春秋,已令湖南開刊,此冊,令嶺南開刊,何如?上曰,依爲之。以上朝報
入侍時,申琓所啓,此卽統制使元德徽狀啓也。上年秋水操,因年凶停止,今春水操,又爲停止,則鍊習之道可慮,故有此啓稟矣。因年凶,水陸操,限今春停止之意,旣已知委八路,統營,未得詳見其關文,而有此稟啓矣。操鍊之連歲停止,則其在詰戎之道,固爲可慮,而旣已限今春停止,則統營亦當一體停止,以此分付統營,何如?上曰,依爲之。又所啓,因先啓手本,內司牒呈備局矣,其一,則本司所管,羅州巖召島田畓收稅,及鹽稅輸來船隻,本官曾無侵責之事矣,今聞有所侵責云,勿責之意,分付于本州云。其二,則二隻船,自內司造作,而年久已爲腐傷,當爲改造,而船材無可得之處。本道宜松山禁標外,許斫改造之意,亦爲分付于左水營事也。內司船隻,從前勿禁,則到今不可侵責,當以勿禁之意,行關分付,而至於禁標外許斫,則不可爲也。雖曰禁標之外,自備局行關許斫,則憑依濫斫,侵犯禁標之患,不可不慮。卽今三南船材長養之處,漸至濯濯,不過十年,將無造船之木,豈不大可寒心哉?戰船及諸處待變船改造之時,尙患難繼,內司及宮家船隻,何可每每許斫乎?今後則一切防塞之意,敢此仰達。上曰,內司船隻,勿令水營改造,今後依所達防塞,可也。又所啓,此亦內需司事也。䄙嬪房堰畓數百餘石之地,在於靈巖地,而堤堰崩圮,今將改築,多得枺木,然後可以築之,附近處私養山雜木許斫之意,移關于各其官,且其役夫容入不貲,附近處羅州·南平·靈巖·康津·海南等五邑煙軍,調發赴役,而內司官員與其地方官,同爲領付董役事也。私養雜木,與其主相議取用,則事勢便當,而自備局移關分付,則不但有傷於事體,旣已行關之後,無論士夫家養山,必將任意斫伐,抑亦有關於民弊。至於煙軍調發,尤爲重大,調發五邑煙軍,令地方官領付董役,實非細事,此而許之,則諸宮必將效尤,後弊可慮,事理亦不當如是矣。上曰,前者宮家,亦有如此事矣。戶曹判書金昌集曰,古亦有之矣,役處浩大,多入役軍,若果成功則好矣,徒勞無功,則動民可慮。本道監司處,參酌調發之意,分付,何如?上曰,參酌調發事,分付本道監司,可也。兵曹判書李濡所啓,江華德浦鎭防牌船三隻,已至十二年,若不趁今改造,則待變之地,實涉疎虞,而本鎭旣無物力,無以自辦,京畿水使,以此論報備局,請依壬申年例,分定三南。蓋以本鎭形勢,比他鎭最緊之故,壬申年,果有分定之事矣,今亦似當依例,三南水營各一隻,分定造給,下詢于大臣而處之,何如?右議政申琓曰,雖論報備局,自備局旣無可給之物力,則依例使三南水營改造之外,無他道理矣。上曰,依爲之。左尹尹就商所啓,軍器所用槍柄木,自前直爲分定於全羅兵水營取用矣,曾於丁卯年,因全羅監司狀啓,如有取用之事,則自軍門入啓取用事,備局旣已定奪矣。本廳方有旗槍改造之事,而卽今所儲垂乏,他無覓用之路,槍柄木一千箇,今春稅船便上送之意,自備局,分付于全羅兵營及左右水營,何如?上曰,依爲之。
江華留守李思永所啓,曾在戊寅年,李頤命,爲本府留守時,爲賑濟飢民之計,聚各庫銀子,得一萬八千百兩,移送惠廳,販貿賑穀,而欲存本之後,以其贏餘爲賑資矣。該廳,以湖南大同米劃給,而漕船,節晩乃到,唐米,又從而遍散,米價則賤,而銀貨翔貴,各庫之銀,末由立本,故直以其米,藏置庫中,未幾,頤命,又被竄謫之命,交承之人,不欲擔當其事,庫中之米,閉而不出。金昌集爲留守時,一番俵分改色,而其後又無出入之事,若過今年,則將腐敗而不用矣。旣不能立銀本色,則與其留置,而以待朽傷,無寧分給飢民,待秋更捧,以爲不至兩失之地,而事係重大,不敢擅便,入侍諸臣處,下詢而處之,何如?右議政申琓曰,此固事勢之使然,而今則旣無本銀立本之望,米亦至腐傷之境,不若早圖,勢將改色之外,誠無善策。兵曹判書李濡曰,銀布之在江都者,無論各廳所儲,莫非國家他日緩急之所用也。今聞關西饑饉孔極,斗米直一貫錢云,若以此米,運送關西,發賣換錢,則一則可以立本,一則可以救民,彼此似爲便矣。上曰,運送西路,極爲便好,以此爲之,可也。又所啓,臣於上年八月登對時,以甲津爲江都要害之地,不可不石築之意陳達,則自上有令廟堂熟講,而處之之敎矣。臣料理物力,欲待今春始役矣,卽今年事如此,賑政方急,此時興役,固爲重難,而此則係是不可已之重役,且募民營築,別無大段損害,除軍門所管地面外,本府句管處,則仍爲始役,何如?右相申琓曰,臣曾聞李思永,方經營築城之役,故陳箚請仍者,蓋以此也。今聞其言,築城物力役糧,皆爲措備云,雖是凶年,以此穀物,募民築之,則不害爲役民救飢之道,仍令石築,似合事宜矣。上曰,依爲之。兵曹判書李濡所啓,各軍門軍兵,自今詳定額數,外方監兵營軍兵,曾無限數,至於各營將各鎭堡所屬,無不過濫,亦當一竝定額,而自前査覈之時,不無減數之弊,事甚無據。今番則使之從實成冊,而此非尋常査覈之時,爲藩閫之臣者,尤不可不惕念擧行,以此各別嚴飭,何如?上曰,依爲之。刑曹判書閔鎭厚曰,不但外方軍額,京中良役之類,亦不可不定其額數,俾無冒濫之弊,臣曾待罪京兆時,詳知坊民之疾苦,皆由於各司投入之多門,外方固當軫念,而都下宜先釐正矣。上曰,與兵判相議爲之,可也。開城留守金宇杭所啓,臣猥受保釐之任,目見舊都之民,如在水火,不可不革去此弊於如此機會,故敢達矣。摠戎廳束伍軍,以騎步兵及私奴,竝爲充額,騎步兵之納布於兵曹者,私奴之仰役於其主者,皆徵一石米矣。自頃年,私奴則減去二斗矣,良民有本良者,私奴之爲使喚者,又納米於本廳,此實通八道所無之巨弊,爲一境難支之苦役,以此之故,如避死地,流亡相續,侵責隣族,隣族又不得保存,舊都民物,必至散盡而後已,豈容因循謬例,不思所以拯濟之道乎?前後居留之臣,每以此啓聞,而廟堂之上,不得變通者,每以此壯抄軍番糧之無他代給之故也。臣之淺慮,則有不然者,此事若自廟堂,必欲更變,則千石之米,豈無可以推移之道乎?如諸處屯田及三軍門月課米,歲入不下五六千石云,以此劃給,亦非難事。本廳若得代給之米,則此軍有無,實爲不關,本廳,屬之本府,以充守堞之數,則彼此兩便,亦可以救得一府水火之民命,今日良役軍制變通,最爲急先之務,而不容少緩,故敢此仰達。下詢于入侍大臣及備局堂上而處之,何如?韓城君李基夏曰,臣待罪摠戎廳,詳知此事矣。束伍軍,當初則良人自願納米二十斗,私奴則十五斗,除其立番矣,今則又爲減之,良人減五斗,私奴減三斗,騎步兵則不在其中矣。御營大將尹就商曰,當初團束操鍊之時,渠輩以立番爲難,自願爲保米軍,而今則良人納十五斗,私賤則納十二斗矣。摠戎廳,若無此米,則實難成樣矣。兵判李濡曰,松都此弊,曾前不得變通者,蓋爲摠戎廳需用之不足故也。以私賤牙兵,備納十二斗之保米,實爲偏苦,雖云自願,旣是法外,則固不當因循不改,亦當於良役變通時,從便講定矣。上曰,此弊聞之久矣。良役變通時,一體爲之,可也。又所啓,本府凶歉之慘,與海西無異,境內之民,飢餓將死者多,兩西流丐,輻輳於府內,屯聚市廛之間,死亡相續。卽今如此,前頭可知,接濟救活之道,不容少緩,而府中凡百貌樣,一如京司,常定月俸之外,無他措手之地。若干空名帖,雖已請得,荐飢之餘,願受者絶無,十餘石之穀,尙不得措置,誠爲切迫。儻蒙朝家諒此事勢,賑廳米一千石,特爲劃給,則流丐之類,土着之民,庶可以救活,故敢此仰達,下詢于大臣而處之,何如?右議政申琓曰,賑廳主管堂上,今不入侍,未知其能有千石劃給之穀,而許給千石之米,必以爲難。戶曹判書金昌集曰,臣待罪例兼,略知本廳之事矣。兩西及畿甸·關東,皆請賑資,至於都下,饑饉亦甚,將有賑貸之擧,以本廳所儲計之,猶恐其不贍,其何可波及於他處乎?松都形勢,雖曰切急,一處若給千石,則實非可繼之道,依數許給,似涉重難,與主管堂上相議後,參酌許給,何如?宇杭曰,朝廷若有許給之意,則一時爲急,卽欲船運爲計。上曰,雖未滿千石,與主管堂上相議,參酌題給,可也。又所啓,大興山城,雖非緩急專恃之地,而足爲松都士民避兵之所,旣已設置,終不可廢棄,而軍兵糧餉,專不措置,脫有不幸,何可得力乎?本府七千軍兵,盡屬於他衙門,無一人爲本府之軍丁者,軍制之虛疎如此,本城所屬,伊川·平康牙兵五哨,而以其遠在數三日程,故常時無統率鍊習之事,軍卒徵發,其勢誠難。以本府所在鷹師五百名相換,則番布收納,不以稍遠而有間,作隊點閱,可爲手下之精兵,此於軍政,似爲得宜,下詢于大臣及諸臣而處之,何如?兵判李濡曰,鷹師之役,與牙兵苦歇相懸,有難猝然相換。若於鷹師元額一千八百名之外,又添一千二百名,以准三千,減定二疋之役,自兵曹收捧上下,則庶可爲一年需用,而亦可以少紓其冤,姑待前頭査得良丁後,更稟變通,何如?上曰,依爲之。又所啓,本府蕩敗難支之狀,已悉於前後狀聞中,伏想聖明,亦已洞燭,更不敢毛擧煩達,而卽今形勢,萬分渴急,二月中江開市,今月晦前,當爲裝送,而有銀五百兩,各樣物種,可以貿送,前頭勅需,又有二千七八百金,亦可措置,而累千兩銀子,萬無辦出之路。若無朝家別爲顧濟之道,則必不免生事辱國之患,臣之前日再次狀請,實出於萬不獲已,而廟堂,不諒如此事勢,只以本府山城銀千兩銀,許令貸用,此銀曾已散貸,猝難收合,百爾思之,計無所出矣。聞戶曹,有籍沒銀萬餘兩,此於地部,不係經費,三四千兩,將爲劃給,則開市支勅之需,可以拮据,不勝悶迫,敢此仰達。下詢于入侍大臣及戶曹判書而處之,何如?上曰,何如?右議政申琓曰,松都蕩敗已久,開市勅需,萬無接應之道,累次啓達,欲貸銀貨,而京司亦無可貸之處,故以取用山城銀貨覆奏,而聞山城銀貨,徒存虛簿,雖有許貸之名,而無其實矣。戶曹籍沒,曾已移送于賑廳,未知餘存幾何,或令戶曹,參量許貸,則似好矣。松都,以舊都留務之地,凋弊至此,朝家似當有別樣顧見之道矣。戶判金昌集曰,松都之事,臣所詳知,山城銀貨,初有萬餘兩,自本府凋弊之後,不得已取用,仍不還報,故卽今名存實無。小臣待罪本府之時,固已蕩敗,而其後屢經遞易,殆不可收拾,若廢此府則已,不然,則朝家亦不可無別樣顧護之道矣。金宇杭,頃以京衛門銀貨許貨事,啓聞而不得請,今聞地部,有杭家籍沒銀貨,有此陳請,籍沒銀貨,果有六七千兩矣。賑廳堂上李寅燁,曾請移送賑廳,而松都形勢,亦不可不給,而三千兩則太多,一二千兩,貸給,何如?上曰,本府蕩敗已甚,一千兩則太少,依所達許給,可也。昌集曰,三千兩,盡爲許給乎?上曰,然。昌集曰,然則貸之乎,抑白給乎?上曰,劃給,可也。又所啓,凡山城內樹木禁伐,意有所在,而禁將李諿,爲大興山城中軍時,朴淵祭壇上近處,古松三四株,托以黃蠟入盛斗之造作,任意斫伐,作板十八立,出置於城外守堞軍官家矣。渠爲京職上來之後,事跡彰露,板子則不得持來,而身爲中軍,在於城內,他人偸斫,猶當禁斷之不暇,而身爲中軍,憑公營私,親自犯之,祭壇上古松,肆然斫伐,作爲板子持去,設計之狀,放恣無忌憚,甚矣。究其用意,誠極痛駭,且關後弊,不可置之,其罪令攸司稟處,何如?上曰,依爲之。以上備局謄錄
判義禁金鎭龜所啓,近日倭譯事,前後文案,聖明旣已洞燭,亦不可一二陳達,而蓋當初役價七千餘兩之磨鍊,渠輩亦不敢發明,而實入之數,所減不啻二倍,則其用奸濫報之事,始於朴有年,而成於朴再興者,的然可知,故前判義禁李畬議啓時,以有年爲罪首,其後判付中,亦以爲用奸之狀,有年爲首,而仍有爲先嚴刑之聖命矣。頃者前判義禁李濡,請以更推,而謂有年可疑之端,未知其所謂疑端,指何事,而更推之請,旣已蒙允,則到今,似當取考前日推案,以其未盡究覈者,拈作問目,爲先更推朴有年後稟處,故敢達。上曰,依爲之。以上禁府謄錄
有政。吏批,以韓以原爲兵曹佐郞,李世奭爲獻納,申慶濟爲兵曹正郞,朴彙登爲文學,李海朝爲水原推考敬差官,承文博士單金始煥。吏曹謄錄
兵批,以副司直徐宗憲·金相稷·趙道彬。兵曹謄錄
任胤元,以都摠府言啓曰,副摠管李宇恒,以文臣朔試射試官,除標信,訓鍊院進去之意,敢啓。傳曰,知道。
崔錫恒啓曰,今日政廳,吏批則都承旨沈枰,今方進去,兵批則右副承旨任胤元入侍,代房承旨呂必容被論,廳中只有臣錫恒及同副承旨李震壽,兵批政廳,何承旨進去乎?敢稟。傳曰,同副承旨進去。
以慶尙監司趙泰東,寧海海夫及晉州曳船人等渰死事,狀啓,傳于李震壽曰,寧海渰死人,曾因本道左水使啓聞,已施恤典,只晉州渰死人,恤典擧行。
李震壽啓曰,觀此濟州牧使李衡祥狀啓,則以請遣試才御史事,有所陳稟,而至以廉察守令治績之意,揷入剩語,已涉猥越,且褒貶單子,所當先送於本道兵營,而直爲上送,亦缺致有還給之敎,其不察甚矣,不可無警責之道,推考,何如?傳曰,允。燼餘
午晴,上御熙政堂,大臣·備局堂上引見。入侍時,右議政申琓,兵曹判書李濡,禮曹判書金鎭龜,戶曹判書金昌集,刑曹判書閔鎭厚,韓城君李基夏,左尹尹就商,江華留守李思永,副提學金鎭圭,開城留守金宇杭,右副承旨任胤元,司諫兪命弘,掌令李世維,假注書金舜衡·洪禹瑞,記注官朴聖楷,記事官鄭翊時,諸臣旣入。申琓進前伏曰,日氣甚寒,聖候,若何?上曰,無事矣。李濡曰,禁衛營許罷之後,議諸大臣,則以爲事係重大,當思善處之道。近十萬軍兵,不可草草處之,軍卒若有一夫之呼冤,則當初恤民之意,反爲厲民之歸矣。當與訓鍊大將相議爲之,而李基夏,方以臺啓引入,故未能商確矣,。今方入侍,故如是仰達矣,上曰,不可倉卒爲之,商量而處之,可也。濡曰,革罷之際,當爲節目以進,而其中有一條仰達之事矣。都監軍兵,多有經費,國力不給,難以調養,故頃日筵中,以有闕勿補事,仰稟而蒙允矣。國家經費之鉅者,莫大於都監養兵之費,而軍兵驕惰,未有鍊習技藝之效,故此議之行於世久矣。臣嘗習熟於見聞缺發端,而將欲爲退出講論之計也。以此缺自上發問之後,臣亦以所聞見者上達,諸臣之意亦然,故自上特下成命矣。臣於退出之後,欲成節目,考閱文案,則都監之設,蓋自壬辰之後,不得五衛之力,故宣祖大王,與相臣柳成龍,議定設立,而於元田稅外,別定三手糧,以爲養兵之資,而問于戶曹,則吏輩亦無有知之者,從後聞之,則所謂三手糧,隨年之豐歉而不同焉,準中年所捧,則當爲五萬五千石,而一年放料,則四萬七千石,若歲登結多,則當爲六萬餘石矣。以此給軍,寧有不足之患乎?繼今以始,都監軍兵,有闕勿差,以至於兵盡而罷,則三手糧五六萬石米,將何以用之乎?若罷都監,則不可捧三手糧矣。先正臣李珥上疏,請於都下養兵十萬,當時聞之者,皆以爲時平無事之際,安用養兵,至於十萬之多乎?及至壬辰之變,柳成龍歎曰,李文正眞缺數字都下,只有都監五千軍兵,宿衛之單弱,莫此爲甚,而以缺不給,至於請罷,豈不大可寒心哉?且軍兵知其匪缺四五行議大臣,更爲商確而處之,何如?上曰,大臣之意,何如?申琓曰,李濡所達,是矣。國家經費,盡入於都監軍餉,故京外之人,皆以爲言,而至於三手糧之爲都監給軍之資,則未能知之。臣於前日,未諳前事,故不能違覆矣,今則始知其顚末,旣有三手糧,以爲給軍之用,則又何必罷之乎?都監設立,百有餘年,宿衛親兵,不可猝罷,如禁衛營之爲也,有闕勿補,非十年內食效之事,而軍兵,則自今日無堅心矣,期久遠之效,而失軍卒之心,非得計也。軍食旣有可繼之道,則因舊而置之,似好矣。閔鎭厚曰,都監養兵之資,爲國家難支之經費,久矣。臣嘗以此爲慮,故頃日下詢時,敢陳所懷矣,因蒙採施,以至變通,私心爲幸,不可勝達。我國之事,議論多岐,故事之能就緖者鮮矣,大臣箚子,亦以爲有輕據之失云,臣則才拙智短,不能知其利病,而所聞於先輩者則有之矣。昔在缺六字兪棨,亦以都監養兵,爲難繼之道,而欲缺七八字豈不知三手糧初設之意,而姑爲此草率變通之計也。若曰,有闕勿補,軍情落莫云,則都監·禁營,合而爲一,一以爲省費善後之策,可也。若以三手糧,爲有調用之道,而必欲仍置,則臣未知其允當也。李基夏曰,臣方被論,故今日入侍,未卽來參,以至承牌而來,極爲惶恐矣。臣待罪軍門,苟有一毫所懷,敢不陳達乎?朝議以爲,軍門太多,供億難繼,而第念國家鍊兵累十年,已爲手下之精兵,軍卒亦各屬其營,則有依歸之地,而一朝而罷之,臣恐軍情落莫,將不可收拾矣,甚至於都監軍兵,亦令有闕勿補,軍心之缺望,亦多矣。此論之行已久,而所以持難而不罷者,有以也。臣意則以爲,禁衛營不可罷也。大臣及諸臣,今方入侍,更爲下詢而處之,何如?濡曰,基夏所達,雖如是縷縷,而上之處分,實軫民隱,白骨徵布之弊,專由於軍門之多,故自上夬施乾斷,爲此大變通之計者,欲爲保存民生之地也。此政所謂苟有利於百姓,吾無愛於髮膚者也缺五六行上曰,決意罷之者,有意存焉,大臣箚子,不允者,以此也。上曰,凡事利害,當謀於始,十分若有八九分,則雖有一二分之害,不必拘也。頃以築城事,大臣陳冊子,而尙未施行,築城事,何如?各陳所見。卽今江都·南漢,爲國家保障之地,而南漢是一片孤城,丙子之入,蓋出於不得已也。江都則若有海寇,決難駐蹕,江都·南漢,旣非緩急可恃之地,而築城之議,尙未論定,兩局大將命招者,以此也。卒然有變,勢必倉皇,平日有議定之所,然後能免臨急窘窒之患,故如是詢問耳。琓曰,小臣缺四五行國家保障之地,只有南漢及江都,而南漢則誠如聖敎,終非永久駐蹕之地,江都則水勢地形,與古殊異,古則四面沮洳,無可泊船之處。今則皆成堅地,人馬亦可馳突,其不爲緩急可恃之地,明矣。卽今大小恬憘,未有長顧却慮之計,脫有倉皇急遽之時,侍君父將安之乎?臣嘗平居深念,敢進築城之議,而朝議之甲乙,不過曰彼人所見,及都城來脈而已,而此事曾已別白,今不必更僕。曾在庚寅年,以築城事,至有相臣之竄謫,而此不過鄭命守中間用事,而故爲之生梗也。當初約條,無見於文書,則今通官之新長者,約條之有無,亦未必知之也。勅使之初來者,城池之新築,亦奚以知之也?設又不幸,而至於發覺,而有詰責之事,不過用若干銀貨,而可以彌縫之矣。若欲爲萬全之計,則移咨北京,亦何關乎?黃州·平壤山城,亦有繕築之事,而勅使出入其門,終無詰責之擧,缺四五字亦可知矣。誠以守備之道,有國之不可無缺七八字奉使之時,皇帝親問城池之事,李濡之入也,亦問守備之策,濡對曰,東隣倭國,故有陰雨之備云,而終不詰責,則今雖築城,似無其憂矣,不及今早圖,而脫有意外之變,則滿城士民,將安之乎?壬辰之變,士夫之不能從駕者,以此也。且夫外賊之來,其勢不能資糧而來,壬辰丙子之變,食三倉之粟,用諸營之器故,故能久留而不去,政所謂藉寇兵,而齎盜糧者也。若築此城,則各倉之穀,皆可輸入都城,士民各持其糧,賊旣不能資吾之食,則必不能轉運餽餉而久留此也。且入城之人,各率其父母妻子,其於守城之事,豈不盡心乎?卽今之計,莫若先從其不見處始,而所用役夫,又不必調用外方之民,當此凶歲,饋食而役之,則民必樂從,而功易就矣。第朝議不能歸一,聖敎每欲商量,古語曰,待汝議論定時,我已渡江,古猶如此,況今日乎?今日諸臣入侍,下詢而處之,似好矣。上曰,何如?濡曰,大臣,以小臣奉使時事仰達,臣請詳告甲子缺四五行預思應對之言矣。到燕之日,缺六七字相言,而其言多有廋察之意,比其去也,謂臣曰,缺四五字咨文于禮部,使臣及通官,偕來可也。翌曉又來催之,因與之同去,不赴禮部,直赴大闕,引臣立于皇極殿左邊門內,閣老立于南邊,謂曰,皇命也,跽聽。因問曰,爾來時,爾國有何事乎?曰,大妃禮陟,主上新經痘疾矣。曰,日本有文書來乎?曰,下國與日本交隣,故文書無常往來矣。曰,爾國之於倭也,其無疑阻之事乎?曰,倭多詐,故小民有時騷屑矣。曰,然則爾國之不信倭,不與事大國比也。曰,倭多詐,寧可以比於此乎?曰,爾國不信倭,則有防守之事乎?曰,防守之策,有國之所不可無,豈可忽哉?遂退出。因往禮部呈咨文,郞官·譯官,追來而言曰,使臣善對,當無事矣。到館之後,多有浮言,至以拘留詰問之意,傳相恐動,而畢竟缺八九字城池之事,故常以此爲慮,旣如是缺七八字朝廷亦頗以爲幸矣。當初約條,雖曰如此,到今年歲已久,備他盜之策,彼豈不能恕之乎?其時西北城池之修築,彼亦非不知之,而卒無詰責之事者,誠以守備之道,有國之急務,而我以此爲辭,則渠無以折吾言故也。若形勢恰好,誠有益於國家大計,則商量而爲之,可也。至於奏聞而請之,未知其允當矣。且臣待罪楊州牧使時,見弘福地形矣。語纔發端,上曰,除閑說話,築城便否,陳其所見,可也。濡曰,臣環而遍覽,周回頗廣遠,而後甚險截,無多費力,都民無依歸之地,若築此城,則入于其中,豈不便好哉?臣以爲築城便。金鎭龜曰,臣於平日,累度往來于其下,而時無築城之議,故只是泛然看過,形勢便否,未能仔細知之耳。臣意亦以爲江都距京城稍遠,若有缺三四字不及入,且海路有寇,則尤不當入也。南漢雖近,曾亦缺六七字有津路,倉皇急遽之時,渡涉實難,二處俱未缺四五行則倚險,故城堞尤少,賊若久據都城,則與駐蹕之所,只隔一帶城耳,人心之能不動搖,未可知也。今日之議者曰,京城財貨,移入新城,則賊安能久留?臣意則以爲不然,雖曰至近之地,安能盡移財穀,使賊無可食者乎?此則必無之理也。賊若入都,則恐有恇怯渙散之憂矣。金昌集曰,江都,臣嘗待罪之地也。丙子之陷,人謀之不臧,非地利之不足也。第相距稍遠,渡涉二水,非一日可達之地,是爲可慮,若得達則豈不好哉?至於山城,雖曰稍近,而亦涉津路,此爲不便矣。國家以此爲慮,若有新築之意,則臣亦不必一向阻搪,而第臣嘗從見其基址形勢,則周回闊大,多入人力,彼人所見,東西無隱,故頃於大臣奏達,自上詢問之時,亦嘗以此而持難矣。新築之地,接連都城,廟社之入,生民之避,豈不便好,而鎭龜所達,外間亦有此議矣。缺六七字賊雖入都,人民未必有恇懼之心,只隔一帶,而缺八九字軍情日漸動搖,賊之窺伺,近則愈殆,缺八九字此一節,商量而爲之,似好矣。琓曰,遠則以上爲難,近則以□爲嫌,駐蹕之地,賊所必到,苟有渙散之心,何處不然?鎭厚曰,臣備員備局堂上之任,人微任鉅,恐不足以塞其職,第念國家昇平,亦已久矣,安不忘危,此其時也。雖以古史觀之,罕有七十年昇平,中夜思惟,寧無長顧却慮之心乎?今承聖敎,至詢臨難依歸之所,臣於此,罔知所對也。南漢·江都之不可歸,聖諭及諸臣之言詳矣。至於大臣所達新築之事,小臣雖未能詳見其基址,而人之見之者,皆曰周回闊大,難於完役,且當凶歲,動民可慮,雖曰饋食而役之,民必不來,而旣已始役,則不可築城而止而已也。城役粗完之後,倉廩宮室,勢不可不次第營建,以此赤立之財力,何以辦得乎?且以太近爲嫌者,亦不爲無見,賊之入都,宮室廬舍,灰燼一空,登臨俯瞰,豈無動搖之心乎?今之時,去丙子時又遠矣。人心世道,不可收拾,缺三四字事,僅僅支撑,若動一足,則土崩之勢,又豈特丙子而已也?臣之淺慮,堅守都城之外,更無他策矣。缺四行上下齊心協力,無動搖之志矣。東南雖險阻,不缺五六字定,則豈有不可守之理哉?雖不幸而有講和之擧,滿城士民,必免魚肉之患,若又不幸,而至於效死勿去,亦不害爲死社稷之義也。崇禎皇帝,雖終爲亡國之君,而能守死社稷之義者,萬古百王,只一人而已。臣意以爲臨難保障之計,終不如守都之便。上曰,都城闊大,似不可矣。昌集曰,李濡爲楊牧時,欲築洪福未果,此則與都城,不遠不近,又無隔津之事,築之似好矣。琓曰,以近爲嫌,臣所未知也。每爲沮戱之計,或曰,彼人所見,或曰都城來脈,而今則求其說而不得,至以近爲不便,臣實未曉也。濡曰,山城形勢,則無如洪福者,南漢·江都,遠且阻水,非急難可入之地,而此則相距四十里,而路又坦坦矣,形勢之好,又高出南漢矣。鎭龜曰,大臣,告而駐蹕之地,賊所必到,此言則誠缺八九字之隨到者,與以都城爲家,而晝夜常缺八九字賊在城外,我固守之,而臨高棄之則缺七八字昌集曰,在外則露宿於原野,在都則入處於室廬,似有間矣。上曰,大將之意,何如?基夏曰,臣待罪將兵之任,憂慮何嘗少弛,今日伏承聖敎,罔知所對。國家所恃,只在南漢·江都,而臣則以爲不可恃矣。臣往見山城,基址則固好矣。小臣之意,以爲都城必可守也,列立軍卒,各守雉堞,則雖曰闊大,豈不可守哉?雖避之他處,終不能得如此之地矣。卽今議築之城,又在至近之地,片石尺木,皆可持入,豈不便哉?雖以彼人所見爲難,而欲爲萬全之計,先咨而後築,可也。鎭厚曰,都城猶有闊大之議,若築彼城而竝守之,則豈不尤闊哉?基夏曰,都城實是天作之地也,豈有不可守之理哉?若欲避而之他,則器械糧餉,皆當轉運,而輜重元無磨鍊之事,御營廳缺三四字輜重馬,豈能以此而搬運乎?軍器兵糧,盡以遺敵缺四行常人之情,遠則爲好,新則爲奇,而常缺五六字不知其爲好,以臣計之,都城無不可守之理矣。尹就商曰,頃於大臣進冊子時,臣承命往見之,則形勢甚好,而第恐無事之時,或因此生梗於彼人,故以熟講之意,仰達矣。抑臣又有所憂者,今日之急務,不在於地利,而在於人心也。智伯之伐趙也,棄邯鄲厚完之城,而就晉陽保障之民,卒賴其力,沈竈産蛙,民無叛意,而終擒智氏,以此觀之,地利之不如人和,的矣。卽今百姓,困於軍役,而朝廷特軫民隱,方有大變通之擧,此出保全百姓之意,豈不甚盛哉?至於守都城之議,臣則以爲難矣。都城東一面,甚爲低卑,守之極難,且人民之入城者多,則軍糧隨而多費,此又難繼之道也,至於築城之議,則在外大臣,亦當博詢而審處之矣。李思永曰,臣則不知其處形勢,故不敢有所陳達,洪福則形勢孤單,非可守之地,都城則臣嘗攷見政院日記,丁酉之缺六七字麻貴,堅守都城,我人,以不可守之缺六七字楊經理,不見都城形勢,故有此守都之令,經理若來,必不復言守都矣,及來果然,楊經理·麻貴之意如此,則都城決不可守也。金宇杭曰,臣雖未能詳知北漢形勢,而若能築城,以爲倉卒入避之地,則豈不好哉?第議論不一,事之必成,未可知也。若有北變,則當往江都,而事若急速,則亦未及往,南漢則元非永久駐蹕之地也。臣待罪松都,見大興山城,形勢則絶好矣。上曰,大興決非駐蹕之地,舍是可也。副提學,亦言其意。金鎭圭曰,自古天下國家,未有長治而不亂,久安而不危。是故,治不忘亂,安不忘危,我國自丙子以來,不被兵革,昇平將七十年,安望其長如此也?預講陰雨之備,此政其時也。近來虎患,前古所無之事,而臺臣疏中,亦有以兵象爲言者矣。目今缺五六字使行還歸之後,寧波府消息,元非大段,而缺四五行昔詩人,贊武王之用兵曰,遵養時晦,遵養缺四五字之道,而時晦則有以使人不知其所養者,能如此則大敵臨前,而能不搖動,以戰以守,無不如意,今日廟堂之策,初無實事,而但張虛聲,使人心日疑,邦本易搖,甚非所以安民禦敵之道也。上曰,甲子騷屑,亦孔之將而自定,今日訛言,亦當不久而息矣。鎭圭曰,下詢築城之事,臣未得見大臣冊子,足迹亦未嘗到,事之便否,不敢臆斷,而以賤慮度之,與都城相接,故人心易以搖動者,諸臣之言,不爲無見,以古觀之,大城不守,而能保子城者,未之有也。金之亡於汴京,吳元濟之亡於蔡,此其明驗也。人民見其宮室之灰燼,則豈不動其心乎?江都非避海寇之地,南漢有阻津路之事,斯二城也,國家幾年營築,多缺四五字時,將爲別營他處之計,又安知其今所營缺六七字所恃者,能不與南漢·江都比也。又況十餘字缺宮室,而私家之有財力者,又將私營八九字缺公私先爲匱竭矣。必不得已而築之,廢南·江二都,而專力于此則可也。若欲爲三處保障,則未食其效,而先被其害矣。然方今急先之務,莫切於收拾民心,南北無見形之事,陰雨之備,雖不可忽,而惟當密勿經緯,以定人心也。上曰,兵判之意,何如?濡曰,天下事變,無出乎常所料,壬辰之變,大駕之西巡,非以城池不足而然也,祗以恃大國之援也。卒賴其力,以致中興,今日則異於壬辰,不可恃大國之力,則所當自爲保障之地,如襄子晉陽之侵者,而尙未有論定之處,廟算可謂疎矣。臣以弘福仰達,而思永,以爲孤絶,此不知其形勢之言也。臣之舅金壽恒,以此事達於筵中,將欲先移邑治,因爲築城計,而爲浮議所沮,識者恨之。其時宰臣閔維重·申汝哲·尹趾完等,初則以爲不便,多有參差之言,及其目見形勢之後,皆以爲不可不築。蓋其形勢,四無窺峯,水草極饒,四五行缺然後乃達,故丙子之變,不過一二番相通而已。四五字缺雖欲圍之,不可包道峯·三角而圍之,南漢則入城之後,無屯田作農之地,而弘福,北門險隘,車不方軌,而連接沃野,且饒水利,入可以守,出可以農,形勢之好,無出於此者矣。鎭龜曰,自上深念國事,有此下詢,苟有所懷,敢不畢陳?南漢孤絶,且隔津路,倉黃之際,實爲難便,弘福形勢,臣未之見,不敢有所陳達,而若如兵判之言,不至孤絶,且無越津之事,險阻不下於南漢,而又無窺峯,則使諸臣熟講而處之,可也。若其他形勢,不必勝於南漢,而只以無渡江之事,直爲斷定,則未知其可也。事係重大,不可不從容熟講而爲之也。就商曰,凡守城之道,以軍數計軍糧,然後可以能守,國家連値凶荒,軍餉米太半欠縮,曾前保障之地,尙恐糧之不足以守,今雖欲築新城,而其如財力之難辦何哉?弘福雖好,軍餉八九字缺好,而都城則決不可守矣。鎭龜曰,就商之言,是矣。旣築新城,則當辦所儲之穀,而料理無計,南漢所儲之軍餉,連値凶荒,太半減縮,而猝難移轉,築城之役,徐待年事之稍登,商議而爲之,可也。濡曰,臣有區區所懷,雖涉支離,不可不陳。就商,以軍餉爲難,玆說近矣,而臣之所以必欲新築者,政以取糧之便也。都民之芻蕘者,皆往弘福,以此轉輸,則三倉軍餉之米,不難乎移搬,若當兵革之時,士民率其妻子而入于其中,則將不下數十萬,江倉之穀,數日之內,可以移入,萬家移之,而家移十石,則當爲十萬石矣。戶曹·宣惠廳一年所捧數萬餘石,留置城中,以爲糶糴之地,國家財貨,分半爲二,一留都城,一入新城,則可以臨急而取用矣。守城之策,無右於糧,以孔明之賢,而糧盡則敗,以巡·遠之忠,而糧盡則陷,今者築城之時,豈不預思其給糧之道哉?鎭圭曰,畿甸之內,保障重地,旣有二處,今若更築爲三,則民役必重矣。今此無事之時,如五六字缺之策,不可不思,所當從容熟講,非一席說話所可斷定,四五行缺相臣尹趾完見之,以爲不可用,而武人之解事者,則多以爲好者矣。濡曰,今日之詢問者,非謂遠方也,南漢猶以隔津爲嫌,況鳥嶺乎?詢問之意,欲議定駐蹕之處耳。上曰,都城闊大,決不可守,旣築新城,又守都城,則尤爲闊大矣。賊據都城,則人心動搖之說,禮判所達,不爲無見,江都非避海寇之所,南漢是一片孤城,以形勢言之,弘福差勝,而事係重大,在外大臣,相議爲之,可也。宇杭曰,初頭缺儻得鑄錢取剩,則所益必多,前日狀請,蓋出於財竭計窮,萬不得已之致,廟堂之防塞不許,意固有在,臣亦非不知其極爲重難,而到此地頭,凡可以生財裕用之道,靡不用極,然後庶有支撑之望矣。辛未年間,因本府留守陳達於榻前,自上特許鑄錢,實出於軫念舊都之意也。今若許以數十爐,鑄得五六朔,則其所補益,豈淺勘也?在朝家隨時變通之道,似不爲大段失擧,極知惶恐,而敢此仰下詢于大臣而處之,何如?上曰,何如?申琓曰,鑄錢之事,宇杭,曾已請之,而京外鑄錢,則多有奸僞殽雜之弊,故防之已久矣。今若開路,則弊復如前矣。昌集曰,錢之爲用至要,而許鑄多門,故奸僞日滋,朝家之特爲防塞者,此也。松都形勢,雖曰切急,似不可輕許矣。宇杭曰,再三煩達,極爲惶恐,而形勢萬分切迫,故又此仰達。錢多而賤,八路同然,而八九字缺許鑄,豈爲大段失擧乎?上曰,六七字缺而旣防之後,似不可更許矣。琓曰,六七字缺京衙門,亦多請鑄,而一向防塞,若許松都,則繼此而請者,不可防也。濡曰,錢賤則盜鑄之弊絶,錢貴則盜鑄之弊起,何也?鑄錢之時,容入不貲,錢價賤時,不足以從其物力,旣無其利,則上不禁而自絶矣。宇杭之請,只欲救其目前之急也。宇杭曰,松都異於各官,日用凡需,皆以銀貿用,惟水火之外,無一不買之物,以有限之銀,應無窮之用,豈能支撑乎?若無別樣顧護之道,則將不成貌樣矣。上曰,舊都凋弊太甚,當思顧護之道,若于銀貨,只救目前之急,而鑄錢則事係重大,不可輕許。卿還任之後,別思蘇復之道,如有便宜而可行者,啓聞爲可。宇杭曰,本府成均館文宣王及四聖位粢盛,每器以二升五合,定式遵用者,自古而然矣,前留守申懹,請依京太學例,每器四升五合改定式事,啓聞矣。該曹覆啓允下,今當改鑄簠簋,故召匠計之,五聖位二十所入物力,當爲百金云。卽今本府形勢,雖甚艱悶,事係祭享,物力有無,固不暇論,而缺外方鄕校,粢盛升數,亦各不同,則本府成均館,凡五六字缺而爲之,久遠遵用之祭物式例,似不必猝然變改,大臣今方入侍,下詢而處之,何如?上曰,何如?琓曰,初頭缺前留守申懹,狀啓覆啓,而四五字缺狀辭,請以依施矣,第未知本府成均館所遵行典章制度,皆同乎太學否也。若皆與太學相同,則粢盛升數,不宜有異,而若或有不如太學之事,則奚獨於粢盛一事,而必與之相同乎?守臣必細知其事,詢而處之,宜矣。宇杭曰,凡事之皆同與否,臣亦未能詳知,不敢有所上達,而祭物增減,事體至重,三百年流來之規,似不可猝然變改,故如是上達矣。上曰,松京是舊都,故聖廟儀章,與太學同,而此事不甚關緊,仍舊勿改,可也。基夏曰,頃者李寅燁,以軍門所管各邑月課火藥,移送賑廳,使之備納,以其贏餘,補用賑資事,陳達蒙允矣。當初各邑月課銃藥,付諸閑雜人,使之防納,而甚不精利,不無以卒與敵之慮,故自訓局監造分送後,以其餘米,移給匠人料布,而訓局累千軍官所持鳥銃,傷損相續,故以其餘力,隨毁收拾,而打造停止,今已十年矣。傷損鳥銃,無以換給,此已可憫,而月課火藥,又令閑雜人防納,則必將如前塞責充數而已。今賑廳,雖以賑資爲急,有此建請,而器械不利,亦非細慮,故臣就議于都提調臣李世白,則亦以爲然,而且臣纔承別諭,凡係軍六七字缺此後月課銃藥,依前還給於本局,以爲精造四行缺不宜有所計較,故許之矣。此亦當歸之於訓局缺定奪取用,則軍門之又爲陳請,不當矣。基夏曰,都監則更無推移之道,不然則何敢煩達乎?上曰,此爲賑民之用,而都監則事勢如此,還給,可也。就商曰,兩軍門一體爲之乎?濡曰,賑廳急於民事,故有此請,御營異於都監,不可許也。上曰,事係賑救,都監雖爲還給,而御營則勿許,可也。基夏曰,當初懸房之旣停還設,蓋爲軍門所需筋角之資,而亦是泮隷所願也。訓局捧用筋角者,只是十坐,而一年之內,只捧六朔,所捧亦且不多,而其餘六朔,任渠賣用,則於渠甚幸,而乃欲全然不納,殊非前日定奪之意,自前或有間七八年量給□□之事,此則猶可,而許其全減,則軍門所用,實無辦出之路,七八字缺仍爲捧用,而時給若干錢布,何如?上曰,依爲之。
禮曹參判尹世紀疏曰,臣伏見備忘記,以春宮方在心制中,首花□花,循例封進,殊涉無據爲敎,辭旨極嚴,臣誠驚惶震駴,罔知置身之所也。臣於人日各殿首花封進之際,以春宮封進一款,問于該吏,則上年人日元單子中,點下退却而已,未有停止之命云。凡係進上之事,事體至重,若無判付,則封進之外,該曹不敢有所容議,故循例捧進,而臣以佐貳之官,適當首席,引入曹中,大小擧行之事,臣實主管,凡有罪責,臣固當之,問備薄罰,亦云輕矣。伏乞聖慈,亟遞臣職,仍治臣罪,以肅朝綱,以安微分,不勝幸甚。答曰,省疏具悉。卿其勿辭察職。燼餘
上在昌德宮。停常參·經筵。
下直,忠淸兵虞侯李贇,加里浦僉使金鼎鳴,寅火堡萬戶鄭埴,濟物萬戶尹廷三。
戶曹判書金昌集上疏。大槪,猥陳私懇,冀蒙矜許事。入啓。答曰,省疏具悉。卿其安心往來焉。
傳曰,明日晝講爲之。
以左議政李世白病患,傳曰,遣御醫不離看病書啓事,分付。
禁府照目,前校理李晩成,情勢元不至於大段,而違召警責之後,又至禁推,而一向違牌,不赴君命,今日朝廷,少有紀綱,則臣子分義,安敢乃爾?不可無別樣處置之道,罪笞五十贖,解見任別敍,私罪。啓依允。又照目,哨官金振鳴矣,以將令,出往捉虎之際,旣不得蹤跡其有處,而乃反獵取他獸,仙寢至近之地,任意放砲,以其所獲獐兎,歸之私橐之狀,雖不必盡如臺啓,而其矣發明之言,亦不宜取信,罪從一科斷,杖一百收贖,告身盡行追奪,罷職不敍,私罪。啓功減一等。
判尹姜鋧三度呈辭。入啓。遞差。
文臣朔試射時,兵曹正郞李晩堅,稱病不進,依承傳罷職。
吏曹啓曰,臺諫有闕,政事,取稟。傳曰,明日爲之。
謝恩,文學朴彙登。
明日晝講正時,午正初刻。
吏曹參判趙泰采上疏。大槪,臣於前後違旨,俱出於病勢情勢之萬不獲已,而若其逋慢之罪,自知難贖。伏聞昨日筵中,特有譴罷之命,旋降反汗之音,而辭旨極嚴,有非臣子所敢聞者,惶怖震越,直欲鑽地以入,而不可得也。在臣私分,終不敢以旣罷還仍爲幸,而厭然仍冒於職次,席藁私第,仰干鈇鉞,乞削臣職,仍勘臣罪,以肅朝綱,以警具僚事。入啓。答曰,省疏具悉。卿其勿辭察職。以上朝報
兵曹啓曰,昨日夕,木覓山烽燧四柄,旣擧纔滅,而一柄之烽,追又獨擧,事甚驚駭。同烽燧將及軍人等,卽爲捉致推問,則以爲昏黑之後,各道烽燧,皆以傳來,而北道烽燧,久不入來,故疑其雲暗,不能傳照,先擧四柄之烽纔滅,而北路之烽,始乃傳來,有難掩置,仍又追擧云。前因北兵使狀啓,北邊烽火,候時追到,其勢固然,不撤候望,雖至夜深,如或追到,卽告本曹,以爲入啓之地事,覆啓,分付于木覓山烽軍矣。今此北路追到之烽,不卽來告於本曹,徑先追擧之狀,極爲可駭,烽燧軍將等,決棍,自今以後,更爲定式,旣已擧火之後,北路之烽,如或來到,勿爲査處之地,宜當。以此申飭,何如?答曰,允。
上在昌德宮。停常參·經筵。
下直,咸安郡守張孝源,恃寨僉使金峻錫。
左副承旨呂必容再度呈辭。入啓。遞差。
大殿·中宮殿·世子宮·嬪宮,政院·玉堂問安。答曰,知道。
中宮殿·世子宮·嬪宮,藥房問安。答曰,知道。
藥房啓曰,卽伏聞去夜入侍醫官崔聖任之言,上候自昨日午後,猝有寒縮之氣,左右手指厥冷,膈間亦有升降作痛之候,經夜之後,一樣無減云,臣等伏不勝驚慮之至。卽與諸御醫等入診,詳知症候,議定當進之劑,宜當,敢來問安,竝此仰稟。答曰,知道。問于入侍醫官,議藥宜矣。
政院啓曰,臺諫處置,不得經宿,例也。大司諫兪集一,引避退待,已至累日,而司諫兪命弘,正言趙權,連日呈告,不爲處置,事甚未安,竝卽牌招,以爲處置之地,何如?傳曰,允。又啓曰,上候平復間,視事頉稟之意,旣已啓達蒙允,今日晝講,亦爲頉稟。傳曰,知道。
謝恩,左副承旨任胤元,禮曹佐郞李祥徵。
傳曰,二十五日朝參,停。
禁府,安相興拿囚。啓。
吏曹,以呂必重,爲水原推考敬差官。
大殿受灸後,大殿·中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房再啓曰,受灸入侍退出之後,令金有鉉·崔聖任等諸御醫商議,則皆以爲,自上鳩尾穴近處,升降作痛之候,比前夜有加,方其痛極之時,手足厥冷,此皆由於風寒外襲,痰熱內鬱之致,行氣香蘇散本方,麻黃代柴胡,加山査肉·山梔炒黑各一錢,靑皮·神曲炒各七分,連進三貼,以爲趁卽疏散之地,宜當云。此藥三貼,劑入之意,敢啓。傳曰,知道。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措見上請還收罪人毛乙立·崔尙根減死定配之命,依律定罪。引嫌而退。傅生之意,曾已力陳,則依律之啓,今難苟參,揆以臺體,不宜仍在。請行大司諫兪集一遞差。答曰,不允。處置事,依啓。
吏曹啓曰,臺諫有闕,政事,取稟。傳曰,明日爲之。以上朝報
吏曹啓曰,侍從臣父年七十者,每於歲初,該曹抄啓事,傳敎。且堂上實職人年八十者,曾經侍從及參議,則許其陞品事,議大臣定奪矣。侍從父年七十,及堂上實職年八十之人,竝爲別單書入之〈意〉,敢啓。傳曰,允。
以金壽益爲直講,尹天成爲直講,鄭維漸爲掌樂正,權爲執義,權以鎭爲持平,李祥徵爲禮曹佐郞,李翊漢爲禮曹正郞,徐宗泰爲判尹,朴弼明爲兵曹正郞,尹弘离爲宗簿正,丁道徽爲兵曹佐郞,成虎臣爲奉常正,崔重泰爲承旨。吏曹謄錄
兵批,副護軍李德英,副司直姜鋧·沈宅賢·李光佐,司果李海朝。兵曹謄錄
上在昌德宮。停常參·經筵。
下直,牛峴僉使金禹鉉。
大殿,政院·玉堂問安。答曰,知道。二品以上·六曹問安。答曰,知道。勿爲問安。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?卽伏聞昨夕入侍醫官等之言,鳩尾穴受灸之後,升降作痛之氣,更不發作云,臣等不勝喜幸之至。昨入湯劑進御之後,夜間寢睡,亦復安穩乎?臣等憂慮未弛,敢來問安。答曰,知道。寢睡猶未安穩矣。
掌令李世維啓曰,臣於頃日處置兩臺也,伏見前持平沈宅賢避辭,則以古無是規,一日內往來等說,未免不審爲言,而取考韓城君李基夏疏本,歷擧往昔帥臣受由出外之規例,不翅明白,則避辭中所謂不審者,果然矣。處置之規,論事不審,固在應遞之科,故以此請遞矣,伏聞物議,以爲將臣疏語,旣未穩當,而請遞論啓之臺臣,有違臺體云。臣之處置乖當之失,著矣,何敢自以爲是,而晏然於職次乎?臺憲之任,苟有物議,則不宜一刻蹲冒,故不得不瀆擾於靜攝之中,臣罪至此,益無所逃,請命遞斥臣職。答曰,勿辭,退待物論。
謝恩,待敎趙泰億。
觀象監,日出時,日色赤。啓。
以李弘規爲宣傳官,李墪爲同知,裵尙珪爲忠州營將,沈廷耉爲翊衛,安相益爲都摠都事,李震殷爲五衛將,金時獻爲僉知,沈益漢爲美錢僉使,洪淨爲僉知,金得汶爲武兼,郭柄爲安東營將,田處坰爲文兼,金憲章爲訓戎僉使,兵批。
有政。吏批,以兪集一爲禮曹參判,柳一運爲內贍直長,全有慶爲典籍,李健命爲大司諫。奉敎單韓以原,奉常直長單金始煥,兼養賢庫奉事單崔雲龍。
吏曹啓曰,己卯增廣罷榜人收用事,捧承傳,故去都目政,尹相周,擬於孝陵參奉望,受點矣,今聞相周,遭其父喪,禫祭未終云。未及闋服之人,矇然備擬,不勝惶恐,尹相周所授之職,不可仍存,今姑改差,何如?傳曰,允。吏曹謄錄
上在昌德宮。停常參·經筵。
下直,渭原郡守金永徵,昆陽郡守許埰,赤梁僉使李壽遠。
大殿,政院·玉堂問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖侯調攝,若何?膈間升降作痛之氣,今已止息,而夜間寢睡,亦復安穩乎?前入湯劑,當盡於今日,臣等與諸御醫等入診後,可以議定繼進之藥,臣等憂慮未弛,敢來問安,竝此仰稟。答曰,知道。寢睡安穩,問于入侍醫官,議定宜矣。再啓曰,卽伏聞入侍醫官金有鉉·崔聖任·丁時悌等所傳之言,卽今上候膈間升降作痛之氣,今已快安,脈度亦且和平,今則惟當益加調攝,而別無進藥之事云,臣等伏不勝喜幸之至。昨日醫官等入侍之時,有前頭受灸之敎矣,卽與鍼醫李應斗等商議,則皆以爲上脘·氣海·三里等穴,受灸宜當,而吉日則來初二日,十二日,最吉云,以何日爲定乎?敢此仰稟。答曰,定以初二日。勿爲逐日問安。
假注書韓重熙書啓,臣承命馳往于忠淸道鎭川縣草坪面行判中樞府事崔錫鼎所住處,傳諭聖旨,則以爲臣病伏荒村,未赴召命,方深戰兢之忱,乃者史官遠來,傳宣聖諭,首以前事開釋,繼以時勢責諭,使之斯速上來。奉讀再三,誠惶誠感,對越天威,不覺長安之遠也。臣之向來罪犯,當初嚴旨,雖甚悚惕,薄譴旋解,恩命繼降,其在分義,有不容每每引咎,只是年來,衰換日甚,疾病隨痼,左邊風痺之症,殆至不遂,數百之程,舁載亦難,以此頃日收召之下,未克聞命趨造,自非然者。當此艱虞滿目,宵旰勤勞之日,恤緯之憂,臣豈獨淺,早晩賤疾,少有醫治之效,可以自力於就列,則亦何敢久滯鄕廬,自甘逋慢之科哉?見今病狀頹頓,閉戶度日,殊無以强起應命,瞻望象魏,祗增隕越云矣,敢啓。傳曰,知道。
吏曹判書金構辭職上疏。入啓。答曰,省疏具悉。卿勿過辭,速出行公。
府啓,請還收炤兄弟放歸田里之命,竝命絶島定配。措見上請還收科獄罪人酌處之命,更加嚴刑,期於得情。措見上請禮賓主簿愼爾定六品改正,使之依例應講後陞六。措見上請還收長湍府使崔鎭漢仍任之命。措見上引嫌而退,啓論將臣,意在杜弊,引諭差爽,不必深咎,而遽置落科,致有物議,揆諸臺體,勢難仍在。請掌令李世維遞差。新除授執義權,時在忠淸道韓山地,持平權以鎭,時在京畿仁川地,請竝命斯速乘馹上來事,下諭。答曰,不允。處置及下諭事,依啓。
黃海監司書目,道內賑事民情,急先變通事,上疏上送事。啓。答曰,省疏具悉。疏辭,令廟堂稟處。
謝恩,兼春秋韓以原。
上在昌德宮。停常參·經筵。
下直,保寧縣監趙之重,委曲僉使朴尙彬,松羅察訪朴慶餘。
大殿,政院·玉堂問安。答曰,知道。勿爲問安。
中殿·世子宮·嬪宮,政院·玉堂問安。答曰,知道。
江原監司書目,金城呈,以今月初九日丑時量,無雲而雷,事係變異事。
兵曹,觀察使薦,金德基·洪璛·許墀。
京畿監司書目,楊根縣監李基漢,病重罷黜事。
府啓,請還收炤兄弟放歸田里之命,竝命絶島定配。措見上請還收科獄罪人酌處之命,更加嚴刑,期於得情。措見上請禮賓主簿愼爾定六品改定,使之依例應講後陞六。措見上請還收長湍府使崔鎭漢仍任之命。措見上答曰,勿煩。
吏曹啓曰,臺諫有闕,政事,取稟。傳曰,明日爲之。
傳曰,敬寧殿朔祭,世子親行事,分付。
忠淸監司書目,懷德呈,以大司憲宋奎濂辭職上疏上送事。啓。答曰,省疏具悉。卿勿固辭,從速上來行公。
京畿監司書目,水原呈,以府使閔鎭遠陳弊上疏上送事。啓。答曰,省疏具悉。疏辭,令廟堂稟處。
禁府,李諿拿囚。啓。
京畿監司書目,廣州呈,以修撰任守幹辭職上疏上送事。啓。答曰,省疏具悉。爾其勿辭,上來察職。
上在昌德宮。停常參·經筵。
下直,信川郡守鄭習。
中宮殿·世子宮·嬪宮,藥房問安。答曰,知道。
藥房啓曰,春雨解凍,日氣陰濕,伏未審此時,聖候調攝,若何?夜間寢睡,一向安穩,而水刺亦漸復常乎?近來中宮殿氣候,亦復何如?臣等憂慮未弛,敢來問安。答曰,知道。寢睡安穩,水刺復常,內殿氣候無事矣。勿爲問安。
判尹徐宗泰上疏。大槪,釁累之餘,積病濱死,意外除命,決無祗承之望,伏乞亟賜鐫罷,且陳難安之情,冀被忝辱使命之罪事。入啓。答曰,省疏具悉。卿其勿辭,安心行公。
府啓,請還收炤兄弟放歸田里之命,亟命絶島定配。措見上請還收科獄罪人酌處之命,更加嚴刑,期於得情。措見上請禮賓主簿愼爾定六品改正,使之依例應講後陞六。措見上請還收長湍府使崔鎭漢仍任之命。答曰,勿煩。
謝恩,輔德金相稷。
傳曰,明日大提學圈點。
政院啓曰,明日大提學圈點事,命下矣,大臣及政府西壁·六卿·判尹,明日待開門牌招,使之圈點,而前大提學,例爲薦望,而前大提學李畬,今方在外,如此之時,亦有前前大提學薦望之例,而前前大提學在京之人,只有徐宗泰一人,旣以判尹,在請牌中,明日承牌後,仍令薦望,何如?傳曰,允。
傳曰,明日大提學圈點時,開政事,分付。
全羅監司書目,情病俱難在職,再陳血懇,冀蒙恩遞事,上疏上送事。啓。答曰,省疏具悉。卿辭至此,本職當許遞焉。以上朝報
禮曹啓曰,侍講院啓辭,敬寧殿朔望,王世子親祭時齋戒,與大祭有異,書筵頉稟,當爲二日,而每以四日頉稟,謄錄相考稟定事,直爲命下於本院矣。取考禮曹啓本節目,則以爲敬寧殿,三年內每月朔望,俗節四時及臘享大祭,王世子,散齋二日於別堂,致齋一日於享所云云,而大祭與朔望祭齋戒日字,初無區別之事,故曾於朔望王世子親祭時,每依禮曹啓本節目,散齋二日,致齋一日,合四日書筵頉稟,而王世子親祭傳敎,若臨時命下,則書筵頉稟,或有未滿四日之時矣。今承稟定之敎,朔望祭齋戒,與大祭似當有間,而莫重祭享,齋戒日字,不可自本院率爾改定,令該曹更爲稟處,何如?傳曰允事,命下矣。取考五禮儀,則俗祭,文昭殿·懿堂·山陵,有親行前享四日,禮曹啓聞請齋戒,殿下,散齋二日於別殿,致齋一日於正殿,世子侍講院,前期請齋戒,竝如式云。且考癸亥及戊辰國恤時謄錄,則三年內,每月朔望,俗節四時及臘享大祭,殿下散齋二日,致齋一日云。丙戌年肅寧殿夏享大祭,王世子親行時謄錄,則散齋二日,致齋一日云,而旣是三年之後,則朔望齋戒日數,則無現發處,蓋上項所引五禮儀俗祭,本非四享等大祭,而旣以散齋二日,致齋一日爲定式,且癸亥戊辰所行之禮,則雖不可比同於卽今,而若其大祭與俗節齋戒日數之多少,則曾無區別之事,故今此敬寧殿王世子親祭時,齋戒日數,大祭及朔望,皆以散齋二日,致齋一日之意,自臣曹定奪矣。今承聖旨,則朔望與大祭有異之敎,誠爲允當,齋戒日數,似當改定以稟,而臣曹,更無他可據之前例,有不敢擅便,上裁,何如?傳曰,登對時稟處。以上禮曹謄錄
有政。吏批,以朴見善爲掌令,魚史衡爲楊根縣監,金澋爲兵曹參知,金相稷爲輔德,崔雲龍爲保安察訪,李眞卿爲司饔奉事。吏曹謄錄
兵批,副護軍李世維,副司果柳鳳輝。兵曹謄錄
上在昌德宮。停常參·經筵。
下直,天安郡守尹行敎,宜寧縣監趙命禎,木浦萬戶李璞。
禮曹,觀察使薦,崔重泰·呂必容·李敏英,節度使薦,李暉·洪處武·鄭文彬。
刑曹,觀察使薦,魚史徽·李益泰·李震壽。節度使薦,金錫命·趙爾璧·安績。
正言趙權三度呈辭。入啓。遞差。
掌令李夏源啓曰,庸陋微臣,濫蒙洪造,前後忝竊,無非踰涯,乃者掌憲新除,又及於千萬夢寐之外,臣聞命驚惶,靡所容措。夫臺閣之職,爲任甚重,固非如臣拙訥之性,齟齬之蹤,所可僥冒,而且臣頃忝騎省時,有冒犯邦憲,自速罪戾者。臣之父母,俱以望七之年,又居草土之中,常多疾病,每切憂懔,而闋服之期,且在今月,不但晨昏之戀,遇新歲而益切,其在人子情理,不可不往見終制之日,故受由本司,依例粘移,則銓曹,謂臣歸覲病母,纔過一朔,終至搪塞,不許入啓,臣迫於私情,計不獲已,卽以所帶郞任啓遞之意,連呈三旬,徑自下往,而曹例有拘,狀文見阻,一倍狼狽,黽勉復路,此際新命謬加,恩召遠辱,而在途相違,未得祗受,臣感激之外,冞增悚惕,帶職下鄕。朝令至嚴,而郞僚緊任,非如軍銜,本曹旬狀,又異法暇,則論其所犯,自有應避之律,縮伏私次,陳章請譴,蓋非得已,而喉司不諒,終始退却,一向稽謝,分義未安,玆不敢不冒沒出肅,揆以法例,決不可一刻蹲冒於臺次,請命遞斥臣職。答曰,勿辭,退待物論。
政院啓曰,判尹徐宗泰,牌招不進,推考傳旨,今方捧入,而大提學圈點時,以前前大提學薦望之意,旣已啓稟,允下矣,莫重文衡圈點,不可無主薦之人。判尹徐宗泰,更爲牌招,何如?傳曰,允。
政院啓曰,判尹徐宗泰,再招不進,推考傳旨,今方捧入,而一日之內,不可復請三牌,而大提學圈點,無他主薦之人,成命之下,終不得擧行,則事體極爲未安,何以爲之?敢稟。傳曰,更爲牌招。
禮曹參議洪受疇上疏。大槪,臣於上年奉審寧陵丁字閣有頉處,敢陳所懷,以備裁察事。入啓。答曰,省疏具悉。疏辭,令該曹稟處。
政院啓曰,判尹徐宗泰,三牌之下,又爲不進,推考傳旨,今方捧入矣。大臣及諸宰,皆已來會於賓廳,而大提學圈點,無主薦之人,何以爲之?敢稟。傳曰,三違召牌,前所未有,事之未安,莫此爲甚,判尹徐宗泰,罷職。曾前無主薦之人,則何以爲之耶?政院啓曰,命下矣,取考院日記,則先朝戊申年大提學差出時,因前大提學有故,遣史官於領府事李景奭受薦,則李景奭,來待待漏廳,薦望以入,當宁丁卯年,則傳于政院,前望單子入之,以故判書南龍翼落點,甲戌年,則以曾經大提學大臣薦望,故判書朴泰尙落點,此外無可據前例,敢啓。傳曰,前大提學李畬,斯速上來薦望事,下諭。
以閔純爲內禁衛將,金錫命爲羽林將,李日觀爲兼司僕將,趙泰果爲司禦。以上朝報
禁營啓曰,九番右部中司屬全羅道五哨軍兵逢點實數,六百三十五名,二番海西別驍衛五十五名,步軍標下一名,已爲整齊矣。來二月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
有政。吏批,以楊憲奭爲振威縣令,沈宅賢爲正言,鄭推爲禮賓正,林世儉爲宗簿主簿,閔鎭遠爲全羅監司。學錄單洪錫九,學諭單李重培。吏曹謄錄
兵批,以閔純爲內禁將,金錫命爲羽林將,李日觀爲司僕將,趙泰果爲司禦。副司果李有壽,副司直韓聖佑,副司果趙權。兵曹謄錄
上在昌德宮。停常參·經筵。
下直,軍威縣令洪受澤。
政院啓曰,監察未署經,至於八人之多,前頭差祭時,無以備員,且掌令李夏源,引避經宿,尙未處置,俱極未安,憲府除在外人員外,掌令朴見善,持平權以鎭·孟萬澤,竝卽牌招,以爲署經處置之地,何如?傳曰,允。
謝恩,參知金澋,掌令朴見善,持平權以鎭。
右副承旨崔重泰上疏。大槪,前月重病之餘,復叨夙夜之任,積敗痿尫之狀,實無供職之望,且於日昨重臣之疏,有不敢晏然蹲冒於職次者,乞蒙鐫遞臣職名,以安愚分,以延殘喘事。入啓。答曰,省疏具悉。爾其勿辭,從速察職。
大司成兪得一上疏。大槪,病勢彌月沈頓,已無供職之望,而意外橫被重臣之疏詆,尤不可苟然仍冒,乞賜鐫罷,以謝人言,以安愚分事。入啓。答曰,省疏具悉。卿其勿辭,從速察職。
戶曹,觀察使薦,安垕·李敏英·崔重泰。節度使薦,金錫命·鄭翔周·崔擎宇。
府啓,請還收炤兄弟放歸田里之命,竝命絶島定配。措見上請還收科獄罪人酌處之命,更加嚴鞫得情。措見上請禮賓主簿愼爾定六品改正,使之依例應講後陞六。措見上請還收長湍府使崔鎭漢仍任之命。措見上引嫌而退,留狀徑覲,情理固然,旣冒禁令,勢難仍在,請掌令李夏源遞差。答曰,不允。處置事,依啓。
副應敎權尙游上疏。大槪,臣於宰臣之疏,有不敢晏然者,伏乞亟罷臣職名,以安微分事。入啓。答曰,省疏具悉。爾其勿辭,從速察職。
觀象監,夜五更,流星出句陳星下,入北方天際,狀如鉢,尾長三四尺許,色赤。啓。以上朝報
成均館啓曰,今正月初七日上旬輪次,今月內無故日退行事,曾已啓達蒙允矣,大提學時未差出,不得爲之之意,敢啓。傳曰,知道。以上成均館謄錄
司饔院啓曰,慶尙道二月令所封薦新生鰒·雀舌·紫蟹,今方來到,而觀其禮曹甘結,則宗廟·永昭殿及本殿·山陵薦新,今二月初一日朔祭兼行事,自本曹入啓定奪矣。宗廟·永昭殿,則已爲薦進,而本殿·山陵薦新,則今日始爲來到,事之怠慢,莫此爲甚。當該陪持人,令攸司囚禁治罪,何如?傳曰,允。以上司饔院謄錄
兵曹啓曰,今正月二十九日,禁軍及禁衛軍兵革罷節目,未及啓下,故不得行操之意,敢啓。傳曰,知道。以上禁衛營謄錄
上在昌德宮。停常參·經筵。
吏曹啓曰,臺諫有闕,政事,取稟。傳曰,過國忌後爲之。
司諫兪命弘啓曰,臣於病伏尋單中,伏見重臣之疏,提擧向日合啓,而極意詆斥,以措辭擬律,全無推原,似不全出於義理之公爲言,臣於此,竊不勝瞿然,繼之以駭惑也。臣參啓是論也,其措語之稱停,比之初發,不啻八九分矣。蓋其所論,只是推原乎義理之至重,不暇曲察於本情之無他,而其擬律之止於竄逐,蓋亦出於原情勘罪而已,此正重臣所謂所執至重也。當初重臣之不顧義理之嚴,崖異公共之論者,自不覺爲阿好右黨之歸,而今反以不習潝訿,深戒偏黨自許,而隱然歸臺閣於用意擠人之科,誠可笑而亦可異也。雖然,臣旣以參啓之人,重被非斥至此,何敢自以爲是,而晏然而已乎?適緣賤疾添重,今始俟得少間,扶舁來避,所失尤大,請命遞斥臣職。答曰,勿辭,退待物論。
府前啓,國忌齋戒,今明日姑停。
明日敬寧殿朔祭正時,四更一點,王世子出宮正時,三更四點,開門三更二點。
禁府都事李夏輔,弑夫罪人甘德拿來事,水原地出去。
司錄,以右議政意啓曰,本府觀察使薦,例於正月內合坐議啓,而領議政未差,左議政臣李世白,方在呈告中,左參贊李畬,在外未上來,西壁只有一員,無以備員開坐,不得薦擧之意,敢啓。傳曰,知道。以上朝報郞廳申命佐校正。日記〈廳〉郞廳李堉書。
上在昌德宮。停常參·經筵。
敬寧殿朔祭後,世子宮·嬪宮,藥房·政院·玉堂問安。答曰,罔極。
政院啓曰,近來諫院無行公之員,闕啓累日,已極未安,憲府諸臺,今又全數引入,司諫兪命弘,避退經宿,不得處置。兩司呈告未肅拜人員,竝卽牌招察任,何如?傳曰,允。
謝恩,大司諫李健命,獻納李世奭。
院啓,引嫌而退,初無過重之論,只循義理之正,意外詆斥,何足爲嫌?司諫兪命弘,請命出仕。答曰,依啓。
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,雪後風寒似臘,伏未審此時,聖候調攝,若何?今日當爲受灸,而日氣之寒澟如此,靜攝之餘,恐有傷損之患,諸醫等皆以爲,稍待日氣和暖,以十二日退定,宜當云。臣等敢來問安,竝此仰稟。答曰,知道。無事。受灸不必退定,時刻定以午正,宜矣。
司諫兪命弘,就職。
府前啓,以社稷齋戒,今日姑停。
傳曰,史官一員待命,騎馬三匹立之,大祭所內摘奸。
大殿受灸後,大殿,藥房·政院·玉堂·二品以上·六曹問安。答曰,知道。
中殿·世子宮·嬪宮,政院·玉堂問安。答曰,知道。
禁府都事李夏輔,弑夫罪人甘德拿來。
義禁府啓曰,弑夫罪人甘德旣已拿來,係是綱常,依法例三省推鞫,何如?傳曰,允。
今日受灸時,都提調申琓所啓,定配罪人趙大壽,家有老母,年迫八十,素有痼病,自大壽遠謫之後,病勢日漸沈篤,卽今則委頓牀席,粥飮亦不能下咽,一縷殘命,僅僅支存,日夜只呼其子之名,冀得生前一見而死,情理極爲矜惻。自前如此之人,若申命圭,亦有來見病母之命矣。大壽罪犯旣重,有難輕釋,而若使來訣病母,則似不害於孝理之政,惶恐敢達。上曰,情理可矜,特令來見,可也。
政院啓曰,弑夫罪人甘德,三省推鞫事,命下矣,委官,何大臣進去乎?敢稟。傳曰,右相進去。又啓曰,弑夫罪人甘德,三省推鞫事,命下矣,兩司進參之意,城上所,牌招言送之意,敢啓。傳曰,知道。
禁府,三省推鞫問事郞廳二,朴弼明·趙道彬。
觀象監,巳時,日暈。啓。以上朝報
都提調申琓所啓,曾在己卯年,王世子眼患差復之後,醫官論賞之時,執針醫官,則論賞加資,點穴醫官,獨未蒙賞典,以渠輩頗多稱冤。其時臣待罪提調,而係干賞典之事,不敢仰請矣。到今年久之事,而渠輩稱冤,非但爲一時賞典之不均,執針與點穴,本無異同,前例有據,蓋欲自上有俯燭矣。上曰,前例如此,則一體論賞,可也。以上吏曹謄錄
上在昌德宮。停常參·經筵。
下直,牙山縣監李湛,慶基殿參奉閔震煥,康津縣監曺復卿,燕岐縣監申轂,興海郡守趙以粹,洪原縣監李振海,全州判官李世恒。
中宮殿,藥房問安。答曰,知道。
藥房啓曰,春寒猶澟,伏未審夜來,受灸後,聖候調攝,若何?今日受灸時刻,依前定以午正乎?臣等敢來問安,竝此仰稟。答曰,知道。無事矣。
吏曹判書金構辭職上疏。入啓。答曰,省疏具悉卿懇。卿勿過辭,速出行公。
獻納李世奭上疏。大槪,臣於日昨,迫於嚴召,不得黽勉入謝,而顧臣情勢病狀,實無供仕之望,乞蒙恩遞,以幸公私,兼陳前席未盡之懷,以備裁察事。入啓。答曰,省疏具悉。疏辭,令廟堂稟處,爾其勿辭察職。
忠淸監司書目,公州呈,以刑曹參判洪萬朝,病重,上去不得事。啓。傳曰,卿辭至此,本職許遞事,回諭。
府啓,請還收炤兄弟放歸田里之命,亟命絶島定配。措見上請還收科獄罪人酌處之命,更加嚴鞫得情。措見上請禮賓主簿愼爾定六品改正,使之依例應講後陞六。措見上請還收長湍府使崔鎭漢仍任之命。答曰,勿煩。
正言兪彦明啓曰,臣於歲前,待罪畿幕,以私故,受由上官,下往湖南,未及顧返,乃有新命,念臣前後,屢忝匪據,蔑效絲毫,徒誤恩私,驚惶感愧,罔知攸措。旣承召命,宜不俟駕,而第臣以病淹滯,經月之後,今始上來,揆以分義,已極罪戾。且臣伏見前判尹臣徐宗泰疏本,則以昨年合辭之啓,謂之所執至重,而措辭擬律,全不推原,似不專出於義理之公云,臣卽參啓中人也,安得默然而已乎?惟其所執至重,故其罪亦隨而重,而伊時所擬之律,誠出於推原斟量,而一循乎義理之公而已。雖使當之者自解,宜不敢容一辭矣,而乃於事過經年之後,又復提起,一節深於一節,至以乘弊擠人爲言,何其言不擇之甚,而自不覺偏黨之歸耶?臣實爲重臣惜之也。雖然,旣被其非斥,則已不敢晏然,而且臣曾忝憲職時,以章陵參奉李晩祥汰去事,與同僚論啓蒙允,而未有物情之稱冤矣。厥後僚臺,不相通議於臣,忽然引避於數月之後,曲爲分疏之地,誠未曉其故也。晩祥,乃以先賢之裔,罔念忝厥之戒,牟利殖貨,酒食結客,以爲媒爵之計,向日所論,實循物議,而僚臺之反欲辯解者,未知何所取於此人,而至於銓官疏中,睦友之行云云等語,亦不過誤聽私好者之言而已,而僚臺之强引以爲稱冤之證者,亦何哉?大抵被論之人,必欲得爽實之避,旁蹊曲逕,奔走圖囑,固是近來之弊習,而十斧之木,不得不顚,終未免爲撓奪之歸,臣嘗慨然於此也。今僚臺旣已同參於論啓之日,而不復相議於引避之時,此則蓋緣臣無似,不足有無之致,臣何敢抗顔復據於言議之地。以此以彼,俱不可一刻仍冒,請命遞斥臣職。答曰,勿辭,退待物論。
大殿受灸後,藥房·政院·玉堂·二品以上·六曹·大司諫問安。答曰,知道。
中宮殿·世子宮·嬪宮,政院·玉堂問安。答曰,知道。
受灸時,吏曹判書金構,牌招察任事,榻前下敎。
咸鏡監司書目,臣於本道罪人高天億計贓之際,有率爾擅斷之失,致有該曹査問之擧,乞賜罷斥,以正臣罪事,上疏上送事。啓。答曰,省疏具悉。卿其勿辭察職。
政院啓曰,禁府都事,以委官意來言,弑夫罪人甘德,三省推鞫事命下矣,初二日受灸日,且已夜深,初三日社稷大祭,初四日開氷祭受香,初五日開氷祭正日,此四日,不得開坐云矣。敢啓。傳曰,知道。以上朝報
政院啓曰,今癸未年年例守令薦一百七十八張,邊將薦一百六十八張捧入,而其中應薦不薦人員,令該曹察處,何如?傳曰,允。以上吏曹謄錄
有政。吏批,以金德基爲水原府使,李光佐爲修撰,李元命爲甲山府使,宋昌爲判尹,李萬選爲掌令。嘉善李貴玄,年一百五,今加嘉義,學錄單權德載,兼養賢庫奉事單崔鼎來。吏曹謄錄
兵批,副司直李夏源,副護軍金錫命·閔純·李日觀。兵曹謄錄
上在昌德宮。停常參·經筵。
下直,河陽縣監李坪,北評事李東彦,栗峯察訪洪萬遇,固城縣令宋道錫,楊根縣監魚史衡。
藥房啓曰,日氣陰濕,伏未審夜來,連日受灸後,聖候調攝,若何?今日受灸時刻,依前定以午正乎?諸御醫等皆以爲,似此陰濕之日,例爲針灸家拘忌,今日受灸,姑爲停止,宜當云,臣等敢來問安,竝此仰稟。答曰,知道。無事矣。受灸爲之。
獻納李世奭啓曰,臣陳章乞免,未蒙矜許,叫呻私次,方切悶蹙,卽者同僚處置,歸於臣身,而第臣於同僚避辭,有不敢自安者,昨年李晩祥之被劾,人多稱冤,臣亦知其爽實,故臣於伊時,適逢同僚,語及玆事,則同僚以爲,吾亦不能無瞿然之意,參啓之人,方在臺職,姑先引避,宜無不可云矣。厥後參啓臺臣,欲以爽實爲避,而未知首發人之意云,故臣果以所聞於同僚者傳之,彼亦以此爲信,而引避見遞矣。到今經年之後,同僚追擧旣往之事,乃以不相通議,曲爲分疏等語,詆斥引避之臺臣,語多緊束。臣以當初彼此酬酢之人,有難晏然處置,昨緣日暮,今始來避,所失尤大,請命遞斥臣職。答曰,勿辭,退待物論。
府啓,請還收炤兄弟放歸田里之命,亟命絶島定配。措見上請還收科獄罪人酌處之命,更加嚴鞫得情。措見上請禮賓主簿愼爾定六品改正,使之依例應講後陞六。措見上請還收長湍府使崔鎭漢仍任之命。答曰,勿煩。
大殿受灸後,大殿,藥房·政院·玉堂·二品以上·六曹問安。答曰,知道。
中殿·世子宮·嬪宮,政院·玉堂問安。答曰,知道。
副修撰崔昌大上疏。大槪,滯病鄕廬,久逋召命,稽慢之罪,不可勝誅,擔舁病軀,昨始入城,而僚官嫌與同列,就吏至再,終於罷免,臣之不得晏然冒出,決矣,玆敢露章自列,伏乞亟賜鐫遞,以安私義。且首冒禁乘轎之罪,乞蒙勘治事。入啓。答曰,省疏具悉。爾其勿辭察職。
平安監司書目,陽德呈,以民人五名飢死,驚慘緣由事。啓。傳曰,事之驚慘,莫此爲甚。卿其須勿待罪,另加嚴飭,一意賑政,使赤子得免塡壑之慘事回諭。
又書目,寧邊人金俊男,殷山人咸貴玄等,因其族役之難堪,至於自縊,極爲驚慘事。啓。傳曰,事甚驚慘,自本道各別恤典擧行,而仍念人之所惡,莫甚於死,而有此自縊,則可想其役重難支之狀也,不可不急速變通,小紓民困,令廟堂稟處。
受灸時,提調金昌集所啓,向因大臣所達,年八十人,勿論兩班常漢,食物題給事,有所稟定矣。得接外方所報,則或言以何樣穀物出給云,或言已爲出給云,而所給之數,與年例兩班有實職人食物題給之數,無所差別,此雖出於優老之盛典,而其在事體,似當有區別差等之事,自前食物別爲題給者,多少不一,兩班則給米三斗,常漢則給米二斗似好,故敢達。都提調申琓曰,此因小臣所達,而天之生民,旣無貴賤之殊,故蓋欲均施優老之典,所給之物,不在多少,雖尺布斗粟,亦感惠養之聖德,若欲優數題給,則常年尙難,況當歉歲賑民之時乎?參酌題給,似好矣。上曰,依所達參酌題給,可也。昌集曰,米斗則旣已定數矣,若鹽斗酒壺,自各其官,隨便題給,似好,而京外一體擧行乎?上曰,依爲之。以上朝報
備忘記,前參議鄭澔,敍用。以上吏曹謄錄
上在昌德宮。停常參·經筵。
藥房啓曰,冷雨通宵,伏未審夜來,聖候調攝,若何?今日以春分日,停灸之意,昨已仰達,而臣等無任區區仰慮,敢來問安。答曰,知道。無事矣。
政院啓曰,卽者禁府郞廳,以委官意來言,三省罪人甘德,自明日所當開坐推鞫,而在前受灸之時,各司不得用刑,受灸停止後,當爲開坐云矣,敢啓。傳曰,知道。
大司諫李健命啓曰,竝引嫌而退,不爲通議,責有所歸,而追擧旣往,語涉已甚,旣有酬酢,勢難處置,不可以此輕遞言官。請正言兪彦明遞差,獻納李世奭出仕。答曰,依啓。
備忘記,前參議鄭澔,敍用。
院前啓,無城上所,姑停。以上朝報
上在昌德宮。停常參·經筵。
藥房啓曰,雨雪纔霽,風寒尙澟,伏未審夜來,聖候調攝,若何?今日受灸時刻,依前定以午正乎?臣等敢來問安,竝此仰稟。答曰,知道。無事矣。
吏曹啓曰,臺諫有闕,政事,取稟。傳曰,明日爲之。
禮曹判書金鎭龜箚子。大槪,敢陳寧陵丁字閣更爲奉審,春宮齋戒改定之意,以備察處事。入啓。答曰,省箚具悉。箚辭可不依施焉。
大殿受灸後,藥房·政院·玉堂·二品以上·六曹·大司諫問安。答曰,知道。
中宮殿·世子宮,政院·玉堂問安。答曰,知道。
禁府啓目,粘連觀此各人等所供,則洪旣濟段,庚辰冬間,順億,立於囚間,望向西間捕廳從事而辱之曰,彼者尤甚。又曰,移置我輩於捕廳,有此取服是如,辱說頗多,矣身如廁之路,得聞其說,厥後又因如廁,逢着金戩,暫道順億悖妄之說,上年春間,李盛蕃,言於矣身曰,洪佐郞,與金司藝,有言順億捕廳之事乎?順億,以此怨詈,而洪佐郞倣此言,言於金戩是如云云是白去乙,矣身曰,順億,雖是几上肉,狂言悖說,若此無倫,君須正言,不使有無理之言,其間所話,不過如斯是如爲白乎矣,其所云云,與順億招內辭緣,大段相左哛不喩,與李盛蕃招內酬酢之言,亦爲不同,似不無飾詐之言,姑爲仍囚,以爲諸罪人更推後稟處之地爲白乎旀,李礥段,辛巳年在囚時,獄中染患大熾,矣身自正月染病,三月晦間,始尋生路,順億,亦以其時方患染病之日,矣身謂之聚飮,而不近於理,旣不聚飮,則時夏之言,何以參聽,旣不參聽,則亦何以禁呵而傳說是如爲白乎旀,又曰,敎誘之說,時夏,旣已發告於本府,則矣身之參聽不參聽,元非推問之事是如爲白乎旀,沈益昌段,以爲元無順億留置之事是如爲白乎旀,世基等設與祕約,是何等陰祕,而矣身,何由聞知,有所云云於順億是如爲白乎旀,試官望出之日,矣身,往見吳道一是如爲白良置,聞其時,道一,摠府入直,則雖欲往見,其勢末由是如爲白乎所,李礥·沈益昌段,當初請拿,旣不切緊,且其所供,似無更問之端,所當還發配所是白乎矣。兩人姓名,又出於順億,今日招辭中,兩人處,不可不以順億招辭,更爲推問是白乎旀,順億段,廳直與書札兩款,自以爲前後所供,少無變改是如爲白乎旀,金戩,出授書札於洪旣男,使之傳給李時夏,轉納吳·趙兩試官之時,矣身,目覩是如爲白乎所,與金戩·李時夏等,一體面質,更爲稟處爲白乎旀,李盛蕃段,亦出於順億招辭中,與沈益昌·李礥,更推,何如?啓依允。
又啓目,前萬戶安相興議處云云,監營所管會穀,以未捧爲已捧,詐不以實之罪,在所難免,而事在宥旨前事,似當勿論,上裁,何如?啓,勿論。
禮曹,來四月初十日,行宗廟夏享大祭親祭,取稟,奉敎敬依。
副修撰崔昌大,修撰李光佐,牌不進,依承傳罷職。
受灸時,藥房提調金昌集所啓,向因行兵曹判書李濡所達,各衙門諸宮家沿海魚鹽之竝皆移送戶曹,使之句管矣,此事必須行査外方,詳審其利病,可罷者罷之,可存者置之,而事甚未易。且卽今魚鹽收稅,正當其時,若待變通後收稅,則勢有所未及,春等姑令依前收捧,一邊行査各道,待其畢査後,從容定式,而至於收捧之際,差人如有濫雜作弊之事,則使各道這這文報戶曹,以爲入啓處置之地,何如?都提調申琓曰,以事體言之,則事關魚鹽則屬於地部,事關軍兵則屬於兵曹,極爲正大,而亦有所窒礙者,魚鹽之利,或有得失,若使戶曹,依前收納,則戶曹有所難堪,不然則事不着實,各衙門及諸宮家,亦必以需用爲難矣,差人輩之作弊外方者,姑令嚴禁宜當,而若屬之地部,使之句管收捧,則事有難行矣。上曰,今春則勢有所未及者,依戶判所達,爲之,可也。以上朝報
弘文館啓曰,本館僚員之苟簡,莫甚於近日,副修撰崔昌大,疏批已下之後,又呈辭單,無意出肅,修撰李光佐,聞纔入城,竝卽牌招察任,而闕員未差之代,明日政,勿論吏曹郞官,亦爲差出,何如?傳曰,允。以上吏曹謄錄
上在昌德宮。停常參·經筵。
藥房啓曰,連日雨雪之餘,寒澟似臘,伏未審夜來,聖候調攝,若何?今日以拘忌停灸之意,昨已仰達,而臣等憂慮未已,敢來問安。答曰,知道。無事矣。
持平權以鎭三度呈辭。入啓。遞差。
以李焌爲假注書。
義禁府啓曰,今觀順億招辭,則各間罪囚等,乘夜往來聚會之狀,不啻狼藉,其言雖不可盡信,常時不能檢飭之失,著矣。臣等不勝惶恐,當該入直都事,從重推考,書吏及羅卒以下等,自本府從重決罪,敢啓。傳曰,知道。
京畿監司書目,驪州呈,以左參贊李畬辭職上疏上送事。啓。答曰,省疏具悉卿懇。卿其安心勿辭,從速上來薦望。
謝恩,弼善李彦經。以上朝報
吏批啓曰,判書未肅拜,參議未差,小臣獨政未安,何以爲之?敢稟。傳曰,仍爲之。以金栽爲持平,趙權爲正言,李彦經爲弼善,李震休爲刑曹參判,學諭單崔有翼。吏曹謄錄
兵批,副司直李漢珪·權以鎭,副司果兪彦明,副司正李焌。兵曹謄錄
上在昌德宮。停常參·經筵。
禮曹判書金鎭龜,寧陵丁字閣奉審事,出去。
藥房啓曰,春寒尙澟,伏未審夜來,聖候調攝,若何?今日受灸時刻,依前定以午正乎?臣等敢來問安,竝此仰稟。答曰,知道。無事矣。
司諫兪命弘三度呈辭。入啓。遞差。
政院啓曰,近日憲府,無行公之員,連以監察茶時,事甚未安,除在外人員外,呈告未肅拜人員,竝卽牌招察任,何如?傳曰,允。
吏曹判書金構辭職上疏。入啓。答曰,省疏具悉卿懇。卿其體予至意,須勿固讓,安心行公。
謝恩,持平金栽,掌令李萬選。
大殿受灸後,藥房·政院·玉堂·二品以上·六曹問安。答曰,知道。
中宮殿·世子宮·嬪宮,政院·玉堂問安。答曰,知道。
持平金栽避嫌。大槪,臣於重臣之疏,有不敢晏然者,請遞事。呈政院。政院啓曰,卽者持平金栽,以前參合啓被斥重臣之疏,引以爲避,本院,以頃日司諫兪命弘,旣以此引避,處置請出之後,則追後除拜之臺官,不可每以此續續來避之意,再三送言,而終不回聽,必欲捧入,此避今若一例捧入,則日後紛紜之弊,有不可勝言,而臺臣之避,亦難一切退却,此避嫌,何以爲之?敢稟。傳曰,勿爲捧入。
吏曹啓曰,臺諫有闕,政事,取稟。傳曰,明日爲之。
禁府啓目,觀此各人等所供,則沈益昌段,以爲矣身當初請拿肯綮,只在試官望出後,往見吳道一一款是白乎矣,道一,其時摠府入直是如,公家文書,十分明白,則此乃矣身發明之一大證,何以畏怯於順億虛罔之言,敢生介人納媚,要改原草之意是如爲白乎矣。其與順億相話之際,至以汝聽誰言,又爲使我千里拿來,五朔拘囚,及崔世鎰·朴斗山,罪止定配,汝何乃終始構捏等語,言于順億之狀,不能掩諱是白乎旀,至於饋餠順億一款,推諉李盛蕃,送酒兪世基事段,渠亦吐實,而似非此獄大段緊關之事是白乎,乃其所發明之說,與順億招辭,亦不全然相左,姑爲仍囚,以待諸罪人結末是白乎旀,李礥段,以爲矣身就理之後,順億敎誘之說參聞樣以納供,亦哀乞是白去乙,矣身叱退,則順億,含怒詬辱而去,今此構捏,果如所料,順億,以吳道一現告,已至三四年,而小無傳及矣身之事是白如乎,今以矣身發告者,不過以矣身不從其所囑,欲爲逞憾之致是如爲白乎矣。其所謂逞憾之說,不成說話是白乎旀,李盛蕃段,以爲累年滯囚,不能傳食順億矜憐矣身,或以分飯,故情義相親是如爲白乎矣。至於順億原情草,與沈益昌往復,抹去改錄,及爲沈益昌招致順億,饋餠相話懇乞之事,則故爲蔓語,半吐半呑是白乎所,兩人等所供,實涉可疑,與順億一體面質後,稟處爲白乎旀,順億·金戩等面質之際,互相爭詰,順億段,以爲,進賜不使洪己男,授札於趙修撰廳直喪服之人乎?又曰,終場日收券時,吾在進賜之傍,編軸時,進賜使之前進曰,聞昨年兪進士一來,試券見落云,服喪廳直李時夏處,傳給此札,受納于兩員曰,昨日一來已落云,依此札施行亦爲白乎旀,金戩段,以爲所由洪己男,不在其傍,因兪世基之言,聞趙大壽廳直喪服人李時夏之入去,順億收券編軸之際,問曰,汝知趙修撰廳直否,順億曰,吾豈不知?戩曰,吾授汝小紙小錄,汝須尋傳其廳直云,則順億受去云云,而至於吳參判三字,不出於吾口是如,終始發明爲白乎所,此獄肯綮,專在於試官兩員處相通書札與否,而以兩人所供,似難究覈,其間事狀,傳札之人,必無不知之理,李時夏,爲先刑推得情,何如?啓依允。又啓目,前內禁衛將李諿議處云云,雖以其矣發明之言見之是白良置,與新留守所達,似無異同哛不喩,其逢授守堞軍官爲白有如可,遞付京職後,入置之狀,殊涉可疑,當以京城內外生松元條斫伐者,杖一百,徒三年是白乎矣,事在宥旨前,似當勿論,上裁,何如?啓勿論。
司直李寅燁,請對入侍。兵曹判書李濡,以禁衛營草記批答,亦爲入侍。
傳曰,今日受灸時,欲爲下敎,而未及矣。天官之久曠,而判書金構四疏,旣已批下,牌招察任,可也。
大司諫李健命上疏。大槪,敢陳瞽醫說,仰備裁察事。入啓。答曰,省疏具悉。玆事重大,不可率爾變改也。
受灸後入侍時,行司直李寅燁所啓,京倉移轉一萬石劃給畿甸事,有所定奪,而卽今雨雪非常,春耕愆期,前頭之慮,有不可言,穀物宜可撙節,以爲稍存贏餘之地,今此劃給移轉中,大小米七八千石,與戶曹稅太,合爲一萬石之數而劃給乎?抑以雜穀,參酌充數於萬石,而稅太三千石,別爲加給乎?戶曹判書金昌集曰,今年畿甸稅太四千八百餘石內,二千六百餘石,未及上納矣。今此移轉太三千石,以此劃給,不足之數,以京倉所儲充給,似好矣。上曰,稍存儲蓄之言,極是矣。大小米竝雜穀,劃給,可也。寅燁曰,大小米皮穀,合爲萬石而劃給,則種太三千石,萬石外,別爲加給乎?上曰,種太則萬石外加給,可也。又所啓,卽今流丐之湊集都下者甚多,此則更爲知數後,當有稟定接濟之道,而頃見平安監司狀啓,則以身布之故,至有自縊之民,聞來慘然矣。蓋秋冬身役,不得徵捧,到今春序已半,徵督不已,終非善政,尤甚道·尤甚邑身布,則參酌退捧,宜矣。上曰,兩西身布,則已令退捧矣。寅燁曰,此亦不可無區別差等,若稍實邑則有難退捧矣。上曰,區別退捧,可也。寅燁曰,兩西峽邑沿江尤甚處,則當區別退捧,而北關·關東尤甚之處,何以爲之耶?戶判金昌集曰,退捧,實爲姑息之計,及至秋成後,兩等身役,徵捧之際,其弊慘矣。右相申琓曰,此則前頭之慮,而目前之憂尤急,關東及北路之被災,與兩西無異,朝家當爲一視,尤甚處,亦可一體退捧矣。上曰,退捧,實爲前頭之弊,而目前之憂甚急,關東·北兩路尤甚處,亦爲一體退捧,可也。又所啓,畿甸營官需,一朔每減一石事,曾有所稟達,而畿甸需米,本來殘薄,今若逐朔減一石,則尤不成貌樣,戊寅年裁減之數,七百餘石,今年則比戊寅半減之意,更爲分付,何如?上曰,依爲之。又所啓,漕轉事目,勿論船隻大小,以六百石裝載事定式,而近來船體頗大,至有容載一千四百石者,大艑輕卜,難於涉海,滿載遇風,亦多致敗,所當一依事目,而船體旣大,則亦不可無變通之道,隨船大小,容載數中,使之減載二三百石,則涉海之際,似無太輕太重之患,以此申飭三南,似好矣。戶判金昌集曰,稅船之致敗,多由於濫載之致,蓋近來沿海各邑,以船隻稀貴之故,田稅·大同,輒皆過限裝載,且所經各邑,或添載於已載之船,越海之際,或遇風波,則輒皆覆沒,今後則各別申飭,參酌容載,俾無如此之弊,似可矣。上曰,依爲之。
行司直李寅燁所啓,頃因江原監司李喜茂狀啓,嶺南穀一萬石,移給關東,令該廳稟處矣。嶺南沿海邑穀物,年年北運,而今年又送萬餘石,故無可推移之地,山郡或有餘儲,而出浦甚難,且嶺南之民,爲他道民,年年運穀之際,多有弊端,此亦不可不念矣。慶州府留儲頗裕,民以爲病云,正租三千石,已給關東,使之分給嶺底淮陽尤甚邑,而餘數猶多云,雖不滿萬石,參酌加給,以爲移送原州之地,淮陽等所給之數,待秋成,亦爲一體移給原州,何如?上曰,依爲之。以上朝報
禮曹啓曰,穆陵丁字閣滲漏等有頉處修改,今二月二十一日寒食祭兼告後,本陵參奉,兼監役,擧行事啓下矣。本陵參奉金盛道,以子息成婚事,受由下鄕,參奉鄭行五,遭母喪,故差送假官守直,至於修改之役,則不可使之假官監董,參奉有闕之代,令該曹,以在京無故人,卽爲差出,使之擧行,何如?傳曰,允。以上吏曹謄錄
戶判金昌集所啓,關西賑政,誠極可念,江都銀作米,使關西送價換去,以補賑資事,曾已陳達於榻前矣。第念關西·三南貿穀之餘,必無餘力,可以更貿此米者,頃者本道,以成川銀店別將李旭,或自管餉,徵捧其橫斂銀錢,或以一罪論斷事啓聞,則纔自備局,以移囚京獄,徵捧後定罪之意,覈啓矣。此是本道査問之事,則其銀錢,便是本道之物,臣意則仍令本道,一一徵出後,江都所在米,以其所徵銀錢,一從市直折定,移送于江都而取用,似宜,故敢達。上曰,事甚便順,依所達爲之,可也。以上戶曹謄錄
副司直李寅燁所啓,頃因京畿監司狀啓,備局回啓,自賑廳,劃給移轉一萬石事定奪,而畿甸雖曰切急,前秋所捧還上,猶可支過,正二月之間移轉,則須趁三四月農節分給,可以作農,宜以此意,分付監司矣。且於年前,自江都劃送山城之移轉,散在各邑者,前冬則姑令捧留,前春當送南漢之米一千餘石,亦爲分給畿邑,使之趁秋成輸納山城,利川一邑之外,皆請捧留,故不得已許之矣。軍餉雖重,方春濱死之民,決無輸納之勢,此則竝令留賑,趁秋輸納,卽今劃給移轉中,除出一千石,移給廣州之民,自山城分給其民之米,仍爲留儲,則事似順便,故敢達。上曰,所達誠是,依爲之。以上戶曹謄錄
兵判李濡所啓,頃於筵中,禁衛營特罷之擧,固出於聖上爲生民,欲紓良役之至意,孰不感激欽仰,而只有罷之之命,移屬訓局,與派定闕額,未有明白下敎,退出之後,群議皆以爲,數十年團鍊近十萬軍兵,一朝派定闕額,則必生大怨,雖一卒,不可使之失料失所,姑宜移屬於訓局云,若然則無益於良役變通之道,此其爲難處,而問議于諸大臣,亦未歸一,自下有不敢擅斷,必待稟旨後,可以磨鍊節目,故敢達。上曰,大臣意何如耶?李濡曰,革罷之後,若欲一竝派定於逃故之代,則戶保竝八萬餘名之軍,怨咨朋興,勢所必至,前日入侍諸臣之意,亦皆以派定爲難,今若慮其怨咨,而姑爲移屬訓局,則實非軫念良役之本意。且訓局軍兵,有闕勿補,而以此移屬禁營之軍,漸充其代,變成番休之制,則將過數十年,可見其效,而其前訓局之軍,則皆知朝夕罷去,擧懷不安之心,禁衛之軍,則客寄他營,亦有齟齬難便之勢,彼此俱無和合之理,此尤可慮,無寧直爲盡罷訓局之軍,卽以禁衛之軍,換易則可也,而不然則移屬一款,節節妨礙。問于諸大臣,則判中樞府事徐文重以爲,曾前雖以禁營可罷事陳疏,而其時則設立未久,事勢亦異於今日,至於向來陳箚也,不復擧論於別單中,唯以軍門減額爲言者,蓋爲事勢之有異云。當此憂虞溢目之日,陰雨之備,不容疎緩,輕罷已鍊之卒,分移散亂,非計之得,此其日所謂時勢有異者也。判中樞府事尹趾善以爲,訓局之兵,旣有三手糧應食之料,而宿衛不可單弱,脫有緩急,將何所恃,此時軍門,不可輕罷云。左議政李世白,頃於陳箚時,因病中神昏,雖不備論其不便之曲折,只擧其大略云,而其意則以革罷,爲大關國家利害而憂之。大臣之意皆如此,而此乃臣之私相酬酢,其在朝家事體,軍國重事,不可不更爲詢問而處之。右相則方入侍,爲先下詢,何如?上曰,右相所見,何如?申琓曰,軍門之數太多,實爲莫大之弊,蓋禁營初設之時,識者,皆以軍門之廣設,終成日後之巨弊,擧國之議者,皆以爲當罷,而特以自上難其革罷,故固知聖意之憫惻民生之倒懸,從前留難之事,一朝革罷,群下孰不欽仰感祝乎?厥後已經累日,革罷節目,臣未得見,而槪聞只依前樣,雖一吏一卒,皆不可使之失所,而竝令仍存云。若然則只去禁衛營三字而已。革罷軍門,充補良役之意,果安在哉?徒有其名,而無有實效,反不如仍存之爲愈矣。今此諸臣,皆以宿衛單弱,人心怨咨爲言,則臣素無才識,何敢節定乎?事係重大,使李濡,問於諸大臣而處之,爲當,而至於訓局,則乃是輦下親兵,百餘年培養之軍,而變亂之時,國家多賴其力,諸臣,雖或以驕惰爲言,此則惟在馭之如何,臣則決知其不可罷矣,更爲商確處之,何如?李濡曰,三手糧事,前已陳達,而猶未能詳陳,追後遍考文書,則戶曹別營,恒式之載錄於屛風者,有曰,昔在昇平時,田結所捧,只是西倉貢稅,至壬辰亂後,則設訓局,加賦軍兵料米,以爲軍餉之資云。三手糧之設,蓋始於此,而人多不知其源委,泛稱因軍食而損經費,又不能辨其元稅與別稅,或云通一年之稅,不過十數萬石,則三手糧之數,何至於四五萬石之多云,而取考各年收粗案,辛未則以稍稔之歲,元稅米太竝二十二萬餘石之外,三手糧,又至於五萬五千餘石,雖以辛巳失稔之歲言之,元稅米太竝十八萬餘石,三手糧,亦至四萬九千餘石。以此觀之,三手糧之不在元稅之內,爲訓局別設軍食者明甚,而一年訓局馬·步軍兵五千名放料之數,四萬八千四百餘石,所捧多少,雖有豐凶之異,放料則無加減,自可推移繼餉,旣有應食之料,則何可謂之有損於經費,而輕易變易,不念宿衛單弱乎?臣意以爲,訓局軍兵,決不可使之有闕勿補,而終歸於革罷也。且罷訓局五千之兵,以禁衛軍兵充補其代,每五千輪回上番,恒留輦下,則戶保竝必得十八萬七千餘名,然後乃可以排番,故卽今禁衛戶保與砲保之數,合以計之,不過十二萬,則當爲加得者六萬餘名,日後簽丁之弊,反有甚於今日矣。申琓曰,百餘年團束之輦下親兵,旣有應食之料,且前後得力於緩急之時亦多,此與北京甲軍之制頗同,彼中甲軍,亦皆驕惰放縱之徒,而以其輦下要兵,故接待頗異,其勢然矣。卽今訓局之兵,決不可罷矣。上曰,以小國而有五軍門,安保其無弊乎?第軍門革罷重難,故常所持難,而頃日之決意罷之者,蓋軫良役之弊,欲解生民倒懸之急矣。今若一卒不去,而移屬訓局,則如大臣之言,只祛禁衛營三字,而元無革罷之本意。若欲一竝罷定於逃故之代,則許多軍丁呼冤之弊,亦不可不念,何以則可耶?申琓曰,聖意軫念元元,欲祛痼弊,數十年已成之軍門,決意罷之,凡此群下,孰不欽仰奉承,而欲定節目,則窒礙如此,諸大臣,亦皆以爲決不可卒罷云。原任大臣時勢之言,亦有意見,若其無益於良役,而不能副聖上軫恤民生之至意,置之亦可也,不然則元軍屬之都監保人,則派定逃故之代耶?此亦似難便矣。李濡曰,臣則方帶將任,故禁營事,則不敢有所仰達,而訓局之軍,決知其不可罷矣。上曰,入侍諸臣,各陳所懷,可也。行副司直李寅燁曰,向日筵中,自上下詢良役變通之道,臣敢以平日所憂慨者,略有陳達,而特罷禁營之命,遽出於意望之外,伏想聖明,憫惻良役之困苦,不計軍門之重大,有此大振作之擧,群臣莫不忻忭,唯奉聖志之奮發,不復深思其善後之策矣。及退而細究,則區處之難,不一其端,蓋軍門存罷,事體至重,必得十分善處,可無悔吝,而節目磨鍊,兵判雖主管,臣亦試思其歸虛,則誠有中道茫然之歎,與其變而不善,不若不變之爲愈,故臣不揆僭妄,略構文字,將欲仰達於章牘之間,適因賑事請對,敢有冊子,以備淸覽矣。上曰,展讀可也。寅燁曰,積年已成之軍門,遽罷於片言之間者,實出聖上憂念元元之至意,此誠大有爲之機,而第其區處之際,節節難便,若盡派定於諸色賤役之代,則群議皆以爲,怨讟朋興,決不可爲,此亦理勢然矣。白骨隣族,其怨雖深,而匪今斯今,民猶習慣,當此艱虞溢目之日,又招近十萬軍兵之新怨,則誠非細慮也。若移屬訓局,不去一卒,則少無利益於良役,而徒爲輕罷重兵之歸,與聖上爲良役特罷之盛意,豈不相左乎?故相臣柳成龍,累請以留養精兵一萬於都下者,實是却顧長慮之言,而卽今留宿留都下之數,通三營僅至五千餘名,環衛之備,亦僅貌樣而已,實難又減於其中也。且凡事必有條理,然後可以就緖,今此良役矯革之道,必先泝究中外良役之弊源,從頭理會,參酌緊略,變而通之,而闕額若多,閑丁難得,則雖罷軍門,亦未晩也。今則未及覷破良役頭惱處,而先罷已鍊之親兵,此豈非先後失序者乎?李濡之所稟定,只是節目間事,而存罷之間,亦必有所懷,使之畢陳,則似好矣。上曰,冊子與所懷,已聞之矣。諸臣以此各陳,可也。戶判金昌集曰,臣未嘗經意於軍旅之事,而日昨筵中諸臣,以良役變通之意,以此陳達,而臣嘗以軍門之多,有所悶慮,故戶布與軍門變通事,略有所仰達矣。聖心夬斷,特下罷禁營之命,聖上軫念民生倒懸之意,群下孰不欽仰乎?第其區處之際,不無難安之端云,而乍罷旋仍,朝家擧措,未免顚倒,似當廣詢于諸大臣及廟堂諸臣,從長稟定,似宜矣。上曰,兵判亦達所懷,可也。李濡曰,頃日入侍之日,因諸臣所達,至有革罷禁營之命,臣以方待將任,故心有所嫌,終不敢論列是非,今亦無異於前矣。上曰,指陳所懷,可也。濡曰,昔趙充國以爲兵勢,國之大事,豈不明言利害,以欺明主云。臣之自以爲嫌,而不敢言者,固是不及古人之致,而聖敎如此,臣何敢終默默不言乎?臣之本意,則初不在於罷革軍門,只以減額定制爲便,前已略陳,而大抵卽今內外軍制紊亂,元無一定之規,故率多任自增加,闕額難充之弊,實由於此矣。今若先從京軍門,或以一軍之制,或以一營之制,商諒完定後,以其所減之額,仍爲留置本軍門,隨闕充補,則可除外方簽丁之弊,軍政亦無去故就新之歎,事無擾而必多其效,以禁·御兩營論之,減爲一軍,則似涉太少,當以一營之制,則一營之制,正軍一萬五千八百七十五名,而馬軍與雜色,竝亦至二千五百五十五名,合以計之,則爲一萬八千四百三十名,此於軍政,旣無不足之慮,亦合務精之道,而御營則當減者萬餘名,禁營所減,亦且近萬,年年以此充補闕額,庶可十年無憂,內而京軍門旣如此,外而監兵營亦爲參酌,定制減額,則數年之間,亦可以生聚閑丁,不患其不足矣。且祖宗朝,事係軍兵,科條極嚴,在下者,不敢擅自增損,自今以後,雖一名之軍,若或添加於定額之外,則無論將臣與藩閫之臣,論以軍法之意,別爲申飭,則孰敢違越,自陷於重戾乎?李寅燁所進冊子中,逃故虛疎之弊,誠如所論,依此行之,以各面各洞收司之法,則可防其奸僞之弊矣。閔鎭厚之意,則與李寅燁相左,以爲禁營不可不罷,而軍門減額定制,則亦以爲便矣。臣取考先正臣宋時烈辛亥封疏,則有曰,柳濯,仁廟朝末年湖西賊也。守令·監司,倉黃罔措,至於故相臣李時白,將率禁禦南下,幸以其徒解散,故得至無事,不然則殆矣。又曰,柳濯之變觀之,宿衛決不可單弱,議者,欲罷精抄上番之卒,此則以兵養兵,不關經費,議者之言,似不可從也。蓋於其時,朝議皆以精抄廳,爲不可不革罷,故疏論如此,可見其爲國深計,因此而遂至於不罷,臣之過慮,亦在於宿衛之單弱,故以軍門輕罷,爲重難者此也。寅燁曰,節目間事,姑置勿論,當初革罷,實出於良役變通之,而徒罷軍門,旣無實效,則莫如先下手於良役頭腦處之爲得也。上曰,兵判之意,與徐判府事別單相同耶?濡曰,臣初不見其別單,而從後聞之,意思適會符合矣。上曰,當初特罷一軍門者,只爲良役變通之意,平日之所持難者,一朝斷無革罷矣。區處之際,自多難便之端,若欲移屬訓局,則只罷禁衛營三字而已,元無罷之之本意,八萬餘兵,一時罷定他軍門逃故之代,則民怨可慮之說,亦有意見。大臣之意,亦皆以革罷爲重大云,然則今姑仍治良役,句管堂上等,各別相議善處,而兵判所達及冊子所陳,皆是句管堂上之言,商確從長變通,可也。濡曰,禁衛營,今旣不罷,徵番軍兵,依前替代乎?上曰,姑不革罷矣。依爲之,可也。寅燁曰,軍門存罷,事體重大,更爲博詢於諸大臣處之,似當矣。上曰,入侍大臣,則旣盡所懷,左相則大意已見於箚辭,徐判府事意,亦見前日別單,以此槪知諸大臣之意矣。寅燁曰,禁營今雖仍存,而前頭良役變通之際,三軍門各衙門,定給額數之外,主管之人,各陳切迫之端,紛紜請仍,則雖有變通之名,而實無其效,此則唯在於聖志之堅定,毋少撓改,然後卽有所施設矣。上曰,所達誠然,一者變通之後,決不可續續變改矣。內外軍額,定制減數,隨闕充補事,及逃故虛僞之弊防塞等事,兩臣所達,誠好矣。勿爲撓改,相議善處,可也。以上禁營謄錄
上在昌德宮。停常參·經筵。
下直,振威縣令楊憲奭,永宗僉使尹淑,保安察訪崔雲龍。
藥房啓曰,伏未審夜來,聖候調攝,若何?昨於受灸之後,引接臣僚,酬酢移時,不瑕有妨於靜攝之節乎?今日以拘忌停灸之意,昨已仰達,而臣等無任區區仰慮,敢來問安。答曰,知道。無事矣。
謝恩,吏曹判書金構。
同副承旨李震壽,牌不進,罷職傳旨。傳曰,只推勿罷。
正言趙權上疏。大槪,臣於前月,猥參臺職,冒控辭單,特蒙恩遞,臣方守分私廬,感祝聖德,而甫及一旬,復叨新命,臣誠惶感,不知置身之所也。如臣疎賤,固不敢干瀆宸嚴,而情勢所迫,不得不畢露私悃,伏乞聖慈,曲察危懇,亟遞新授職名,以便公私,仍附區區所懷,以備財察事。入啓。答曰,省疏具悉。陳戒殊切,可不體念焉?第抑未知君子攻小人,小人攻君子等語,其意所在,有未可知,而上自卿宰,盡歸之於勇於私鬪,有若不念國事者然,公平之論,果若是乎?至於侵斥嶺伯,尤是意外,予實未曉也。畿邑除役之弊,更加嚴飭禁斷,而終不遵奉者,亦宜隨現,從重論責,爾其勿辭察職。以上朝報
吏批啓曰,四館積滯,依例春別薦,何如?傳曰,允。以上吏曹謄錄
禮曹啓曰,臣進詣永昭殿,雪水漏痕處奉審,則殿東南隅重椽及殿前行閣第一間南偏楣柱渗漏,今方點滴,殿南簷端及北簷端四處漏痕,果如參奉所報,參奉所報之後,西南邊簷端,又有渗漏之患,以此推之,則當此雨雪連下之時,修改之擧,甚爲緊急,修改吉日,令日官推擇,則今二月初九日辰時爲吉云,先告之由祭,同日曉頭,移安,同日同時,還安及還安祭,事畢後臨時設行,而所用雜物,令各該司急速磨鍊上下,亦令繕工監,別定監役官,使之監董,何如?傳曰,允。以上禮曹謄錄
禁衛營啓曰,本營旣有勿罷仍存之命,來四月當全羅道軍兵,當爲次第上番,而係是農月,故依事目,十番右部右司五哨,則四月一朔立番,十番右部後司五哨,則五月一朔立番,而當其番次,每於前月二十五日,京中逢點,四五番海西別驍衛,一體調送,逐朔立番之意,兩道監兵使處,預爲知委,何如?傳曰,允。以上禁衛營謄錄
有政。吏批,以李明弼爲孝陵參奉,權以鎭爲全羅都事,慶德昌爲義盈主簿,李潗爲穆陵參奉,尹弘离爲司諫,李夢華爲厚陵參奉,尹殷瑞爲西部參奉,醫員朴星瑞,今加通政。承文正字單,李嘉運。吏曹謄錄
兵批,副司直洪萬朝,副司果鄭澔,副司正金洵,副護軍兪命弘。兵曹謄錄
上在昌德宮。停常參·經筵。
藥房啓曰,日氣沈陰,伏未審夜來,聖候調攝,若何?今日受灸時刻,依前定以午正乎?臣等敢來問安,竝此仰稟。答曰,知道,無事矣。今日受灸,姑停。
刑曹參判李震休辭職上疏。入啓。答曰,省疏具悉。卿其勿辭察職。
府啓,請還收炤兄弟放歸田里之命,亟命絶島定配。措見上請還收科獄罪人酌處之命,更加嚴鞫得情。措見上請禮賓主簿愼爾定六品改定,使之依例應講後陞六。措見上請還收長湍府使崔鎭漢仍任之命。答曰,勿煩。
傳曰,明朝右相命招,使之卜相。
傳曰,明日開政事,分付。以上朝報
上在昌德宮。停常參·經筵。
藥房啓曰,日氣陰濕,伏未審夜來,聖候調攝,若何?今日乃瘟㾮日,鍼灸家大段所忌,當爲停灸,敢來問安,竝此仰稟。答曰,知道,無事矣。
以韓重熙爲假注書。
政院啓曰,吏曹郞廳來言,今日爲政事命下,而判書金構,參判趙泰采,俱以病不來,參議未差,不得開政云。判書金構,參判趙泰采,竝卽牌招開政,何如?傳曰,允。
右相申琓啓曰,今日卜相事,命下矣。方承牌來詣賓廳,而命相體重,臣不敢獨自卜入,惶恐敢稟。傳曰,安心卜入。
賓廳,卜相封入。
忠淸監司書目,文義縣令金鎭瑞,以親年七十,據例呈狀,不得已罷黜事。
謝恩,漢城參軍韓重熙。
府前啓,日暮姑停。
政院啓曰,新除授議政府領議政崔錫鼎,時在忠淸道鎭川地,上來事,依例遣史官傳諭,上來時給馬事,兩道監司處,亦爲下諭,何如?傳曰,允。以上朝報
禁衛營啓曰,本營無軍將官,去正月朔試射時,哨官辛聖和·李潤廈,俱未滿四中,依例汰去之意,敢啓。傳曰,知道。以上禁衛營謄錄
有政。吏批,以鄭澔爲吏曹參議,洪禹鼎爲造紙別提,韓重熙爲漢城參軍,鄭泌爲尙衣別提,尹得仁爲章陵參奉,尹世紀爲京畿監司,任堂爲宗簿正,承文著作單,洪萬通。吏曹謄錄
上在昌德宮。停常參·經筵。
藥房啓曰,春雨連日,伏未審夜來,聖候調攝,若何?今日受灸時,依前定以午正乎?臣等敢來問安,竝此仰稟。答曰,知道,無事矣。
司書金普澤三度呈辭。入啓。遞差。
正言趙權啓曰,如臣庸駑,濫叨言責,冒效芹曝於控免之章,迹賤言輕,固知不槪於聖心,昨伏承聖旨,以陳戒殊切,可不體念爲敎。臣奉讀再三,不勝感激。第臣前疏之言,黨論一款,不甚辨別其邪正是非者,蓋出泛論故也。今必欲詳言,則固有義勝於利,此善於彼者,而若就言言事事而責備,則其不能免同異好惡之嫌,恐是五十步百步之間耳。且諸臣之能先公後私,盡誠殉國者,未易多得,臣故略陳慨惋之忱,要以贊聖上平蕩之道,勖同朝精白之心,而文字拙訥,辭不達意,且致聖明,反疑臣言議之不出於公平,臣誠惶愧,無以自解,若使臣歷揭朝臣曰,甲是君子,乙是小人,某則全務黨論,某則盡誠國事云爾,則豈不重傷於大體也哉?至於趙泰東事,蓋有委折,今承聖批,安得默然?嶺南七十州,物衆地大,比諸道,最稱難治,此前後道臣大治之餘,苟非有聲望抱才局者,其不血指僨事者幾希矣。泰東,雖踐華顯,元無理劇之才,曾莅縣邑,又乏律已之聲,雖使其平生黨友,私相譽庇者評之,亦不許以幹辦之吏,淸苦之士也。而今乃畀之以雄藩,責之以按撫澄淸,則其可謂人與器相稱耶?臣之所論,公耳無他,而聖敎,乃以意外侵斥,臣於此,益不勝慨然之至。臣率口妄言,終無以見信於君父,將何顔面,冒據於臺次乎?請命遞斥臣職。答曰,勿辭,退待物論。
吏曹參判趙泰采辭職上疏。入啓。答曰,省疏具悉。卿其勿辭,從速察職。
大殿受灸後,藥房·政院·玉堂·二品以上·六曹問安。答曰,知道。
中宮殿·世子宮·嬪宮,政院·玉堂問安。答曰,知道。
禮曹判書金鎭龜,寧陵丁字閣奉審後入來。
大司諫李健命啓曰,臣適患寒疾,數日沈苦,起居之班,久未進參,方切悶蹙矣。昨伏見僚臺之疏,其論承宣之不擇,語意深緊,臣於是,不勝瞿然也。昨年許玧之通擬也,臣旣與聞,其後臺議之指疵也,臣又疏辨,此皆臣在銓時事也。蓋玧之履歷,由臺省而經諸曹,且其文才,擢魁科而選重試,如是而必不合於承宣云者,臣實未曉也。況卑謟二字,前日之所未聞,而猝然加之於在大夫之列者,何其辭意之凌藉,乃至於此歟?臣重爲僚臺惜之也。然臣以其時銓官,今於臺議峻發之日,決難晏然,而昨緣賤疾方劇,今始扶舁來避,所失尤大,請命遞斥臣職。答曰,勿辭,退待物論。
政院啓曰,守令之親年七十者,監司,以令該曹稟處之意啓聞,則該曹,自當照例回啓,而卽伏見忠淸監司狀啓,則以文義縣令金鎭瑞,親年七十,直爲遞罷,有違規例,殊涉不察,忠淸監司金濱,推考,何如?傳曰,允。
工曹判書洪受瀗上疏。大槪,臣於諫臣論斥之疏,不可以已遞前任,晏然仍冒於職次,伏乞亟命鐫遞臣職,仍勘臣罪,以爲人臣徇私蔑公者之戒事。入啓。答曰,省疏具悉卿懇。卿其勿辭,安心行公。以上朝報
都提調申琓所啓,向日江華留守李思永,以甲津築城事,措置之際,移拜諫職,故臣意以爲,主事之人,不可遞易,陳箚請仍之後,思永,又上來,定奪於榻前而去矣。兵判李濡,來見臣於藥房,以爲嘗欲一見江都,曾以除肅拜往見之意,陳達之後,連以多事之故,尙未往見矣。今聞甲串,本是土築之地,而基址必不堅固云,又爲石築於其上,則必有崩頹之患,與其徒費物力,而終至頹圮,不如初必詳審,故欲以此意,陳達往見,而當此受灸靜攝之中,不敢請對云矣。臣亦未見江都,故未知形勢之如何,而若或多費物力,而終無其效,則工役可惜,不可不詳審而爲之矣。提調金昌集曰,今欲石築處,且是甲津一面,若繼此而盡爲石築,則緩急之際,可以得力,而不然則亦似無益矣。且卽今土城,爲潮水所蕩嚙,每有頹圮之患,今若石築,則必先堅築其基址,可也。而第江都地本沮洳,初雖堅築,終不免頹圮,此亦可慮。李思永作事,本不疏漏,亦必當着實爲之,而若使李濡,先爲往見後始設,則似爲完備矣。上曰,依爲之。以上備局謄錄
禮曹啓曰,臣鎭龜,率木手·石手等,馳詣寧陵丁字閣有頉處,與參奉任璟,詳細奉審,則東邊大樑南頭柱上鉢里木,與大樑之間,生隙二分許,大樑與道里之間,生隙四分許,大樑與道里之間,離退一寸一分許,大樑南頭低下,比北頭九分許,兩大樑中腰,皆明有壓屈之形,且其些少拆裂等處,似因木品未盡之致,而前參判柳之發狀啓中,樑木本體,暫似纖弱,及樑腰壓屈等語,可謂實狀,神門左右邊礎石低陷,故上年修改時,不得已以他木片,補塡於兩柱根下者,其厚皆一寸二分許,神門兩隻,不得盡閉,詳審其由,則東邊柱木,向東傾側,至於三分餘,因此必致門隻難閉之患,而且於柱根下,塡以木片時,壁縇木及門隻,亦必動退,以至如此,而今此神門傷處,上年未覺其大段,而卽今如是難閉,柱木又如是傾側,則將來傷處之漸加,可以推知,閣兩邊四面衝椽之本,所謂扇子椽,庫庫離退者,幾至七八分許,月廊扇子椽,亦庫庫離退,大抵一閣內外東西,無不生病,奉審之際,實爲驚心,神門外水濕之患,亦如參議洪受疇疏內辭意,其所爲患,果似年久,隱溝當寒凍塞,暖後始瀜,而階土與隱溝接近,以致侵濕下陷,礎柱亦隨而陷側也。閣內有頉處,旣如上所陳,不可修改而止,雖或只爲修改,而苟度時月,礎石低陷之處,若不及時隨便改排,則無以防日後難言之患,重建之役,有不可已,陵寢事體至重,此時民力,亦難暇顧,事當以重建擧行,而至於洪受疇疏中,間閣稍減尺數,衝椽代以風遮,及隱溝深滌等事,重建之時,本廳,自當更爲詳稟以處之,此意竝爲,敢啓。傳曰,依爲之。以上禮曹謄錄
上在昌德宮。停常參·經筵。
藥房啓曰,雨後春寒㞳峭,伏未審夜來,聖候調攝,若何?今日受灸時刻,依前定以午正乎?臣等敢來問安,竝此仰稟。答曰,知道,無事矣。
司諫尹弘离啓曰,近因賤疾深重,委廢床席,薇垣除命,遽下此際,稽謝累日,罪積逋慢,且頃者重臣,疏擧經年合啓事,語意頗峻,公議旣立之後,不足費辭爭辯,而非斥之加,理難晏然,況諸僚之避,臣當處置,而昨於僚臺之疏,以今日甚不擇臺閣爲言,卽今處臺閣者,自顧猶慙,何敢措一辭可否於其間乎?以此以彼,決不可仍據臺端,請命遞斥臣職。答曰,勿辭,退待物論。
昨日受灸時,藥房副提調沈枰所啓,文義縣令金鎭瑞,以親年七十,據法呈狀,道臣,當以令該曹稟處之意,具由啓聞,而直請遞罷者,有違常例。故自政院,纔已請推矣。其狀啓,旣是規例之外,則似不當直爲施行,更令該曹稟處,何如?上曰,依爲之。
大殿受灸後,藥房·政院·玉堂·二品以上·六曹問安。答曰,知道。
中宮殿·世子宮·嬪宮,政院·玉堂問安。答曰,知道。
吏曹參議鄭澔上疏。大槪,臣於縮伏俟罪之中,收敍之命,遽出於常格之外,繼有銓佐再授之恩,已試僨敗之地,決不可抗顔復叨,況於諫臣之疏,有不敢晏然者,冒萬死仰陳,伏乞聖慈,亟遞臣職,以重名器,以安愚分事。入啓。答曰,省疏具悉。爾其勿辭,從速察職。
政院啓曰,卽者禁府郞廳,以委官意來言,三省推鞫,受灸間停止之意,旣已稟啓,明日當爲開坐,而明日乃望祭受香,十五日正日,十六日國忌齋戒,十七日正日,此四日,不得開坐云矣。敢啓。傳曰,知道。
獻納李世奭啓曰,滓穢微蹤,猥忝言地,虛辱恩寵,蔑效絲毫,加以賤疾沈苦,日尋長單,傳謄故紙,亦且闕焉。縮伏私次,惶懼度日,今者諸僚處置,歸於臣身,而僚臺之疏,旣以不擇臺閣,只傳故紙等語爲辭,若論不擇與不職,則臣實難免,況今右僚,旣以此引避,則尤不可獨爲晏然臺次,請命遞斥臣職。答曰,勿辭,退待物論。
吏曹判書金構上疏。入啓。答曰,省疏具悉。卿勿過辭,安心行公。
傳曰,敬寧殿寒食祭,世子親行事,分付。
觀象監,夜二更,月入軒轅第二星內。啓。以上朝報
禮曹啓曰,寧陵丁字閣重建事,已爲定奪矣。重建廳堂上,令該曹考例差出,以爲料理擧行之地,何如?傳曰,允。以上禮曹謄錄
上在昌德宮。停常參·經筵。
判尹宋昌上疏。大摡,疾病危苦,無望供職,冒尋長單,實非獲已,而一向見阻,狼狽冞深,不得不陳章控籲,尤增惶悚,伏乞俯賜諒察,亟命鐫遞臣新授職名,以幸公私事。入啓。答曰,省疏具悉。卿其勿辭,安心行公。
藥房啓曰,春寒惻惻,累日受灸之餘,伏未審夜來,聖候調攝,若何?臣等無任區區仰慮之至,敢來問安。答曰,知道,無事矣。勿爲問安。
中宮殿·世子宮·嬪宮,藥房問安。答曰,知道。
持平金栽啓曰,卽者諫院處置,來到臣身,而第伏見諫臣疏本,則首言今日臺閣之甚不擇人,而至以傳謄故紙,俯首而退等語,譏責備至,臣亦今日臺閣中一人也。觀其庸碌不似,則無臣之比,語其罷軟不職,則宜亦莫過於臣,諫臣之疏,未知箭落於何的,臣方愧懼自列之不暇,何敢以一言有所可否於其間乎?請命遞斥臣職。答曰,勿辭,退待物論。
正言沈宅賢三度呈辭。入啓。遞差。
領敦寧金柱臣,高陽地焚黃呈辭。入啓。傳曰,給由馬,澆奠床備給。
掌令朴見善,持平孟萬澤啓曰,臣等於日昨,伏見諫臣之疏,譏切臺閣,語意深緊,臣等不敢晏然,詣臺自列,見阻喉司,方在悶蹙中矣。昨今兩司多官,皆以諫臣疏中,不擇臺官等語,相繼引避,處置歸於臣等,而臣等難安之勢,與諸臺無異,則唯當自劾之不暇,其何敢有所可否,而一刻仍冒於臺席乎?請命遞斥臣等之職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
掌令李萬選啓曰,如臣庸陋,亦忝言地,揣量才分,理難苟冒,而賤疾且劇,宛轉床席,尋單蟄伏,方切惶蹙,今者諫院處置,歸於臣身,而第諫臣疏中,有不擇臺閣,苟然充擬等語,今日臺閣之不擇而苟充者,莫過於臣,臣方自顧多慙,引避不暇,何敢晏然可否於其間乎?請命遞斥臣職。答曰,勿辭,退待物論。
全羅監司書目,長城呈,以定配罪人吳道一物故事。
副應敎權尙游上疏。大槪,臣於兩司多官之避,有不敢晏然處置者,乞遞罷,以幸公私事。及副校理李坦上疏。大槪,臣等兩司處置,有不敢可否者,乞遞臣職,以幸公私事。入啓。答曰,省疏具悉。爾其勿辭察職。
上在昌德宮。停常參·經筵。
下直,全羅都事權以鎭,黃海都事李龜齡。
戶曹參議金萬埰上疏。大槪,敢陳私悃,乞賜遞改,使之往省丘墓,以遂人子至情事。答曰,省疏具悉。爾其勿辭,往來焉。
禮曹判書金鎭龜上疏。大槪,乞蒙二言恩暇,俾得立石先墓事。入啓。答曰,省疏具悉。卿其安心往來焉。仍傳曰,澆奠床備給。
政院啓曰,兩司多官,引避退待,已經累日,尙未處置,其在事體,極爲未安,新除授正言朴弼明,卽爲牌招,使之處置,何如?傳曰,允。
春秋館郞廳,以監司意啓曰,今日合坐時,翰林被薦人李縡,稱以情勢難安,再三催促,終不進參,所謂情勢,未知何事。李縡,前日以不爲應講之故,再度被推,而今又違拒,終不進參,其在事體,極爲未安,新進怠慢之習,不可不懲,李縡,爲先拿推,以爲日後應講之地,何如?傳曰,允。
謝恩,正言朴弼明,司書朴熙晉。
正言朴弼明啓曰,臣於去冬,猥忝臺職,賤疾危苦,再犯違慢,至今惶悚,靡所容措,不意玆者,新命遽降,召牌繼臨,嚴畏分義,不得不冒昧趨謝,而今此兩司處置,有不敢冒當者,諸臺旣以同僚疏中不擇臺諫等語,引避退待,則臣之無似,前後忝叨,非止一再,唯當自列之不暇,何敢晏然可否於其間乎?請命遞斥臣職。答曰,勿辭,退待物論。
禁府,三省推鞫問事郞廳朴弼明臺諫,代李海朝,趙道彬病,代兪彦明。啓。
禁府,李縡拿囚。啓。
政院啓曰,以兩司多官處置事,正言朴弼明,牌招矣。今又引避退待,副應敎權尙游,副校理李坦,疏批旣下之後,亦爲一向引嫌,終不處置,行副提學金鎭圭,明日待開門牌招,使之處置,何如?傳曰,允。以上朝報
以朴弼明爲正言,李益壽爲工曹參判,徐文裕爲同義禁,朴熙晉爲司書,洪受瀗爲同經筵。吏曹謄錄
兵批,副司果沈宅賢·金普澤,副司正洪泳,僉知單鄭壽徵,同知單李益壽,訓鍊奉事單朱景參,權知訓鍊參軍單文震厚,權知訓鍊奉事單閔興龜,僉知單金昌振,閔暹爲同知,鄭亨石爲武兼,黃再命爲曹司衛將,李英望爲武兼,鄭宅周爲興陽監牧官,金壽爲蔚山監牧官,李齊說爲瑞山監牧官,權彦經爲順天監牧官,金季珍爲副率,李守泰爲忠壯將,閔聖濬爲內禁將,李相頊爲五衛將,張漢傑爲武兼,金爀爲黑山島別將,柳振馨爲守門將。兵曹謄錄申命佐校。郞廳李堉書。
上在昌德宮。停常參·經筵。
政院啓曰,罪人之到配者,該鎭該邑,逐朔考驗,或有逃亡,則隨卽刷還,或有物故,則亦卽檢驗報巡營,徒流案爻周,而卽伏見全羅監司啓本,則古群山定配罪人逃亡者,至於十九名,已極驚駭。其中罪人金奉世,戊寅,還其本土,被囚討捕營,己卯,物故,而五年之後,今始報知于營門,尤極可駭。己卯以後該鎭僉使及該邑守令,矇不覺察,至今掩置之罪,道臣宜竝摘發啓聞,而今此狀啓,全不擧論,只治鎭吏,殊涉疏漏,全羅監司韓聖佑,推考,何如?傳曰,依啓。令該曹稟處。
備邊司啓目,粘連濟州牧使狀啓云云,本島,本以海外之地,距京師絶遠,三邑人民,無論儒武,雖得鄕解,而越海赴擧於京師者,旣甚罕有,則遠外人情之落莫,實所不免,王化隔遠,民生疾苦,無由導達,欲見御史云者,亦如狀啓內辭意是白乎旀,曾前御史入去時,儒生等製述,雖有濫雜之弊,而若因此永不入送,則有同咽噎而廢食是白置,試才御史,各別擇差,趁風和時入送,一以慰悅遠人,一以廉訪民隱,以爲得宜。以此該曹,竝以分付,何如?啓依允。
政院啓曰,卽者副提學金鎭圭,承牌來詣,而與大司諫李健命,有妻四寸相避之嫌,不可處置等語,陳疏退去,原疏則以國忌齋戒,不得捧入,而兩司多官之處置,尙今遲延,事極未安,玉堂上下番所引之嫌,元非大段,且於庚辰年,兩司全數引避,玉堂之臣,各有嫌礙之端,其時有推移處置之事,今亦宜依此爲之。副提學金鎭圭,更爲牌招,使與入直上下番,相議處置之地,何如?傳曰,允。
玉堂箚子。大槪,請大司諫李健命出仕事。入啓。答曰,依啓。
玉堂箚子。大槪,請正言趙權,司諫尹弘离,獻納李世奭,持平金栽,掌令朴見善,持平孟萬澤,掌令李萬選,正言朴弼明,竝命出仕事。入啓。答曰,依啓。以上朝報
禮曹啓曰,卽接昌陵參奉牒報,則本陵大王陵曲墻後面墻臺石,傾仄於解凍時經雨後,廣三尺許,高一尺餘頹落,而內面則姑不傷頹,而前頭雨水之時,不無漸次頹圮之慮云。曾前如此有頉之處,則有只遣郞廳奉審之例,今亦依此例,發遣本曹郞廳,奉審書啓後稟處,何如?傳曰,允。以上禮曹謄錄
上在昌德宮。停常參·經筵。
禮曹佐郞李祥徵,昌陵曲墻有頉處,奉審事出去。
繕工監役黃鍍,健元陵假監役李善英,康陵石物塗灰事,出去。
大司諫李健命,司諫尹弘离,獻納李世奭,正言朴弼明·趙權,掌令朴見善·李萬選,持平孟萬澤·金栽,就職。
府前啓,以國忌,今日姑停。
正言趙權啓曰,臣伏見工曹判書洪受瀗疏本,則以臣前疏所論銓注之弊,大加慍怒,辭氣凌厲,束縛太急,構捏備至,臣誠錯愕危怕,心骨俱寒也。向臣所言,固是泛論而已。本不的指某人在銓時,而況比歲處銓職者亦多矣。今重臣,挺身自當,曲嫌過疑,歷擧疏中之語,必欲迫脅而詰問之,此何事體也?夫重臣之深怒於臣者,蓋以臣泛言進取善仕,而不言某人之所爲所犯也。臣嘗觀朱子之論時弊,至有金珠脯醢契卷詩文之語,而亦不指告其人之名字矣。然而其時宰執,未嘗以不告其人,爲朱子之罪,如臣無狀,固不敢妄擬先賢之事,而竊歎盛世名卿包容之量,反不如衰宋之宰執也。且其所謂未卽收拾於臺職,宜有今日之顚躓云者,此豈士夫所可萌於心而發於口乎?以臣至愚極陋,又有難安之情勢,而遞授以不敢當之職任,頃日之陳章尋單,期於必解者,亦可見其逡巡踧踖之狀矣。其忍疑人於不當疑之地耶?噫,懷嫌蓄怨於差除之先後,攻斥銓官,此乃小人之醜行,而人乃以此目臣,臣尙何言哉?況彼重臣,若以臣之疏論銓注,謂有所挾雜,而欲以此爲其疑亂眩惑之資,則不幾於含血噴人,而先汚其口者耶?然而重臣,旣自以爲被斥於臣,則惟當務盡其自修之道,付是非於公議,而今乃以惡言反詈,如賈豎女子,而甚至猜疑黯黮之間,此豈老成忠厚者之所宜爲耶?至於不顧嫌礙,斷然論斥云者,亦未知其指意之所在也。臣與趙泰東,素無嫌礙,同朝之所共知,而今忽爲此言者,豈以臣之初擬宮僚,趙泰一之論劾銓郞,謂有嫌於今日之論泰東耶?泰一之所嘗論臣,元非深斥,況其意,本在撓撼銓郞,而不在於斥臣,臣付之一笑,而不以爲怒矣。旣無可怒,寧有可嫌?設令臣,含嫌此事,欲售修郄之計,則亦當直攻泰一,又何遷怒於泰東耶?重臣之右泰東,雖曰採取公論,量其才望云,而蓋泰東,素蔑幹局,決難剸劇之狀,擧世之所知,況其曾任西縣及萊邑也,旣多疵政,大失廉聲,謗議喧藉,有耳皆聞,臣於前後疏避,只擧其端,不欲索言者,竊附於賈生所謂簠簋不飾之意,今重臣,有若都無所聞,而只推其才望公論者,恐非誠實之言也。其人也如是,而拘於其堂從旣往之細故,不敢論列,則其將輾轉爲嫌,而盡避泰一之姻婭黨友耶?偏邦人士,擧多親戚,國家將以任人,臺閣將安所措手哉?以此謂嫌礙,則雖發於他人之口,尙不成說,況以推薦泰東之銓官,而乃欲藉口於此,掩其注擬之失耶?若使重臣,平心下氣,徐究臣疏語,則亦必知臣意之無他,臣言之非誣,而今暴發恚忿,橫加詬辱,始疑臣以挾憾於用舍,終誣臣以用意於報復,其所以脅持蹈藉,惟意所快,雖以臣人微望輕,不足比數於臺閣,而國朝三百餘年士夫相敬之風,至此而掃地矣。噫,以言官而語或及於銓注間事,則爲銓官者,反加構辱,古所謂宰相待罪者,恐不如此,而今日殿下之廷,設或有大段疵政弊事,人將以臣爲戒,顧瞻畏怵,不敢開口,此豈國家之利哉?臣以孤根弱植,全昧涉世,愚衷所激,妄論時事,一言脫口,群怒溢世,至於重臣之疏而極矣。甘心落穽,鞱舌杜門,而處置請出,出於意外,在臣廉義,誠不忍包羞耐恥,揚揚復入於臺閣,而抑臣所遭,有非尋常,若不一暴情實,則日月之光,恐未燭於覆盆,而疑眩之言,終莫辨於聖世矣。且臣伏見亞銓之疏,以尹誠敎之擬望,謂之政體當然,又伏見長僚避辭,則盛稱許玧之文才履歷,允合於銀臺,而以臣所論卑謟二字,至謂之辭氣凌藉,大加非斥,臣固當歷擧其詳,更加論辯,而旣被重臣之無限汚衊,則臣方咋指緘口,悔恨縮恧之不暇,又何遑於論人哉?臣雖强顔承牌,而廉義所關,決不可一刻淟涊於言地,重貽淸朝之羞辱,請命鐫削臣職。答曰,勿辭,退待物論。以上朝報
寧陵丁字閣重建廳啓曰,本陵丁字閣,今將重建,而臣得一,臣權,今日會同,依康陵丁字閣重建例,應行事目,別單書入,而臣等,與監役官,帶率事知工匠,爲先進去奉審之意,敢啓。傳曰,知道。
禮曹啓曰,卽接明陵參奉牒報,則本月十六日夜,十七日朝,大雨大風,陵上曲墻甲乙間方外面地臺上,長廣以布尺一尺五寸許頹壞,巽方曲墻上夫瓦六張,亦因風濤振落,丁字閣神門內東戶道里上,小許雨漏,丁字閣樑上,塗灰剝落,前已牒報,待修補事啓下之處,幾盡剝落,正殿後正東邊二間許,西邊二間許及前面,則幾盡剝落,月廊長樑左右邊,間有剝落,而卽今所見,未剝落處,亦不至堅固云。曾前各陵曲墻外面崩頹之時,則無慰安之例,而只有奉審之擧,今此曲墻等有頉處,本曹堂上·郞廳,進去奉審,書啓後稟處,何如?傳曰,允。以上禮曹謄錄
上在昌德宮。停常參·經筵。
禮曹參議洪受疇,正郞李翊漢,明陵曲墻有頉處,奉審事出去。
京畿監司尹世紀,到界事出去。
下直,登山萬戶李碩亮。
禁府,三省推鞫問事郞廳李海朝病代,沈宅賢。啓。
禮曹啓曰,頃者因藥房啓辭,中宮殿,方在靜攝之中,廟見禮,稍待日氣和暖,退定行禮事,允下矣。卽今症候旣已差復,日氣亦且漸暖,廟見吉日,以何間推擇乎?敢稟。傳曰,以晦前推擇,可也。
弑夫罪人甘德,元情不服。
正言朴弼明上疏。大槪,拘於格例,不得請暇,猥陳私懇,乞蒙恩遞,俾得往修父母墳墓,以伸人子至情事。入啓。答曰,省疏具悉。爾其勿辭,往來焉。仍傳曰,澆奠床備給。
工曹判書洪受瀗上疏。大槪,酷被臺臣之詬辱,決不可仍冒職次,乞賜鐫免,以謝臺議,以安私分事。入啓。答曰,省疏具悉。卿其勿辭,行公。
禮曹佐郞李祥徵,昌陵曲墻有頉處,奉審後入來。
弑夫罪人甘德,刑問一次不服,二次不服。傳曰,推鞫姑罷。
工曹判書李益壽,京畿監司遞來。
府啓,請還收炤兄弟放歸田里之命,亟命絶島定配。措〈辭〉見上請還收科獄罪人酌處之命,更加嚴鞫得情。措〈辭〉見上請禮賓主簿愼爾定六品改正,使之依例應講後陞六。措〈辭〉見上泮儒之以到記試製,賜第給分,事體甚重,其不可不謹嚴也,明矣。頃日到記儒生摘奸命下之後,史官趙泰億,急急通告於一家親戚,以致方外儒生輩,傳相報知,紛紜入來,食堂元到記之外,其追到之數,別作一件,混同入啓,人言藉甚,臺章隨發,使聖上激勸之擧,終未免廢閣,泰億,身爲近侍,奉命摘奸,而不思愼密防奸之道,反爲循私用情之計,風習可惡,關係非細,問備薄罰,不足懲罪,請待敎趙泰億罷職不敍。內喪朞年,喪制雖盡,三年之內,不得用樂,禮有明文,而今番登科之類,率多用樂,已極無識,至於同知李宇恒,親率其軍門細樂手,往會於連姻登第之家,終日宴飮,宇恒,身居宰列,有此可駭之擧,人言喧藉,久而未已,請同知李宇恒從重推考。答曰,不允。末端事,依啓。前啓,長湍府使崔鎭漢仍任還收事,停啓。
奉敎金相元上疏。入啓。答曰,省疏其悉。爾其勿辭,察職。
禮曹啓曰,命下矣。中宮殿廟見禮吉日,令日官推擇,則今月二十八日,爲吉云,以此日定行乎?敢稟。傳曰,依爲之。
刑曹判書閔鎭厚上疏。大槪,旣被擊錚人之侵斥,理難晏然,乞遞本職,以尊國體事。入啓。答曰,省疏具悉卿懇。奏讞旣得其當,減死又出特旨,則誣罔之言,何足爲嫌?安心行公。以上朝報
禮曹啓曰,來四月初十日宗廟親祭時,王世子,當有亞獻之禮,方在心制之中,不得磨鍊,而闕門外祗迎祗送之節,何以爲之?敢稟。傳曰,權停。以上禮曹謄錄
禮曹啓曰,卽接永昭殿參奉牒報,則昨日大風,殿後園上檜木一株顚仆云,顚仆之木,旣在於正殿稍遠之地,則似無慰安之擧,依例斫去之意,分付,何如?傳曰,允。以上禮曹謄錄
上在昌德宮。停常參·經筵。
司饔奉事洪禹行,磁器燔造事,廣州地出去。
下直,忠淸都事尹會。
禮曹參議洪受疇,正郞李翊漢,明陵曲墻有頉處,奉審後入來。
政院啓曰,卽今諫院,只有司諫尹弘离,獻納李世奭,而連日呈告,不爲行公,正言趙權,引避退待,已至累日,尙未處置,且今日三省推鞫,亦無進參之員,事極未安,司諫尹弘离,獻納李世奭,卽爲牌招察任,何如?傳曰,允。
注書李廷濟上疏。大槪,臣於今番科擧聽樂事論劾之啓,有不敢晏然者,不得不露章首實,乞罷臣職,仍治臣罪,以安微分事。入啓。答曰,省疏具悉。爾其勿辭,察職。
府啓,請還收炤兄弟放歸田里之命,亟命絶島定配。措〈辭〉見上請還收科獄罪人酌處之命,更加嚴鞫得情。措〈辭〉見上請禮賓主簿愼爾定六品改正,使之依例應講後陞六。措〈辭〉見上請待敎趙泰億罷職不敍。措〈辭〉見上答曰,勿煩。
護軍統制使元德徽遞來。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措〈辭〉見上金海境內,有淑安公主房數百餘石落種之田,及自訓局,移屬王子宮,亦依訓局舊例,每一結,以玄木五疋定式,而從民願,代捧二兩白金,無土貧民,片片耕食,以爲生業矣。自壬申年,公主房導掌者,與其地奸細之徒符同,創出竝作之規,每當秋成,太半打取其所出,且許多種子,亦不計田分給,勒令作者過半自備,不能支堪,數年以來,擧皆陳廢,民失生理,扣心煩冤,至於王子宮導掌,尤有甚焉。上年加徵其稅,今年又加,比諸舊稅,厥數殆倍,而且於成冊中,減其結數,欺罔宮家,悉歸私橐,憑藉侵虐,罔有紀極,海曲窮民,無處伸訴,幾盡失所,流散一邊,來到京中,悲號道路,其間實狀,雖未灼知,而若非萬分疾痛,當此東作方急之日,必不千里上來,況導掌輩之作挐外方,已成痼弊,而守令之不敢禁斷者,亦多有之,則今此金民之呼怨,實無足怪。請令本道,各別明査啓聞,使之依前收稅,俾遐遠孱民,保無廢業離散之弊。引嫌而退,旣被疏斥,理宜自辨,雖欠相敬,不必深咎,請正言趙權出仕。答曰,不允。第二件事及處置事,依啓。前啓,罪人毛乙立·崔尙根減死定配之命還收事,停啓。
三省罪人甘德,刑問三次,不服,四次施威次承服。
上在昌德宮。停常參·經筵。
下直,輸城察訪李萬協。
禮曹參判兪集一,正郞李翊漢,康陵石物塗灰事。禮曹參議洪受疇,佐郞李祥徵,健元陵石物塗灰事,出去。
以金萬謹爲假注書。
正言趙權就職後啓曰,伏見工曹判書洪受瀗疏本,則以臣前日避辭,謂之市巷詬辱之言萃盡一口。又曰,肆意誣衊之言,都喪士夫之風。臣之駭歎,於此滋甚。臣本孱劣,雅不喜與人相較,橫逆之來,只欲順受,況彼重臣,爵位崇高,年輩懸絶,則豈可以惡言相加,重傷事面哉?第其全沒包容之量,遽發恚忿之辭,脅持太急,構捏備至,則臣之逐條自辨,蓋出於萬不獲已,何嘗有一毫彷彿於詬辱與誣衊者,而今重臣,餘怒猶深,嗔罵未已,何其責人太苛,而不思自反也?臣隨攻隨避,亦甚疲劣,而旣被其前後醜詆,則其不可晏然也決矣。且臣伏見本院處置啓辭,則雖欠相敬,不必深咎,措辭請出,臣於此,竊不勝訝惑也。當初重臣,過怒於泛論時弊之疏語,誣人以無狀小人之情態,其所蹴踏凌藉,殆有不忍言者,臣所謂國朝三百餘年士夫相敬之風掃地者,政指此也。而臣之前日避辭,略辨其誣枉之狀,冀幸聖明之照燭而已。元無一句詬辱之語,則其所謂欠於相敬者,厥咎誰執?且咎之爲言,罪也。臺閣言議,苟有罪則勿論深淺,置諸落科者,其體當然,而今則旣云欠敬。又曰有咎,而乃反强請出仕,其所是非,自相矛盾,如許臺體,曾所未聞,夫處置得失,責有所歸,而臣旣被其處置,而是非之不明如此,則何敢誘以見出,而冒居於職次,以重壞廉義哉?噫。臣身名僇辱,罄滄海而難洗,蹤迹孤危,遇曲木而亦驚,煩冤莫伸,怵迫轉加,冒昧瀆擾,至再至三,此又臣之罪也。如是而尙可久玷於言地乎?請命鐫削臣職。答曰,勿辭,退待物論。
記事官韓以原書啓,臣承命馳往于忠淸道鎭川縣草坪面領議政崔錫鼎所住處,傳諭聖旨,則以爲,臣頃承別諭之旨,淹疾未赴,罪積逋慢,方深悚惕,當擬以文字,更申危悰,而惛瞀自廢,亦未暇焉。乃者置相之命,誤及於已試蔑效之身,史官遠來,傳宣召旨,聞命驚惶,不知所以自措也。念臣才具之不合匪據,已著於疇日,而罪郵顚疐之餘,疾病沈苦,殘骸餘魄,有不敢自力於趨走,謹當以疏章,暴其難冒之實狀云矣。敢啓。傳曰,知道。
司諫尹弘离啓曰,臣卽伏見僚臺之避,拈出臣處置中句語,或曰,如許臺體,曾所未聞。或曰,是非之不明如此,蓄怒未洩,辭氣太勵,臣實瞿然,繼以一笑也。重臣疏語,雖欠寬恕,欲自辨明,何患無辭,而滿紙張皇,儘出忿懥,凌藉罵詈,略無斟酌,至於賈豎女子,而無復餘地,其所謂無一句詬辱之語云者,果可謂誠且直耶?況其避中,以自修之道,及平心下氣等語,責之重臣,而不少自反,務在角勝,以此觀之,非獨在彼,而已則果是耶?臣之是非,固知不明,而竊恐僚臺之涇渭,亦未辨其淸濁也。且咎之爲言,與尤同義,責云則可,而罪則恐未也。旣欠相敬,不可無責,故臣於昨日,簡議同僚,置諸出科,以存待臺之風,略加貶辭,以示糾警之意,揆以臺體,未知有失,而反加非斥,轉至移乙,臣何敢自以爲是,而晏然於臺端乎。請命遞斥臣職。答曰,勿辭,退待物論。
明日敬寧殿寒食祭正時,四更一點,王世子出宮正時,三更四點,開門三更二點。
判決事趙泰耉上疏。大槪,臣於頃日,酷被擊錚人侵辱,理難晏然,而陳疏未徹,長單見却,引日虛帶,曠廢職事,情勢悶蹙,罪戾層積,不得不更此陳籲,以冀解免,且於日昨,將臣請推之啓,尤有所不敢自安者,伏乞聖明,亟賜遞改,仍治臣罪,以安微分事。入啓。答曰,省疏具悉。落訟者之言,不足爲嫌,拜箋時動樂,非所引咎,爾其勿辭,從速察職。
京畿監司書目,驪州呈,以左參贊李畬辭職上疏上送事。啓。答曰,省疏具悉卿懇。卿之被誣,予所洞知,前後疏批,亦已開示,而一向引嫌,退處鄕庄,恝視國事之艱虞,是豈同休共戚之義哉?予實慨然。至於文衡薦望,尤無不安之端,安心勿辭,卽爲就途,毋孤予望。又書目,水原呈,以吏曹參判趙泰采辭職上疏上送事。啓。答曰,省疏具悉。卿其勿辭,從容上來察職。
觀象監,未時,日暈。酉時,日有左珥。夜五更,月暈。啓。以上朝報
政院啓曰,兵曹判書李濡,依頃日筵中定奪,今當除肅拜,出去江都本職,兵曹判書命召,及兼帶禁衛大將命召,來請還納,而考見前例,則或替授都提調,或爲仍佩往還之時,而兵曹判書命召,似不當替授於禁衛營都提調,何以爲之?敢稟。答曰,仍往佩還。禁營啓曰,大將臣李濡,今二月二十日,下去江都,未回還間,營中諸事,都提調臣徐宗泰,依例擧行之意,敢啓。傳曰,知道。以上禁營謄錄
上在昌德宮。停常參·經筵。
京畿監司尹世紀,西道各陵奉審事,出去。
敬寧殿寒食祭罷後,世子宮·嬪宮,藥房·政院·玉堂問安。答曰,罔極。
司果李海朝,文臣朔試射時,稱病不進,依承傳罷職。
吏曹啓目,粘連觀此統制使洪夏明狀啓,則同生兄夏昌,時任忠淸道海美縣監,相避見遞,已有前例,令該曹照例稟處亦爲白有臥乎所,守令與統制使·水使,相避許遞,已成近例,海美縣監洪夏昌,改差,何如?啓依允。又啓目粘連,忠淸監司狀啓,以文義縣令金鎭瑞直請遞罷事,因承旨所啓,更令該曹稟處事,命下矣。法典所謂親年七十,勿敍三百里外云者,蓋指父母俱存,或除挈眷之邑,不得將毋赴任者而言是白在果,上項金鎭瑞所引,係是法例之外,不當有所聽施是白乎矣。親年已滿七十,且多疾病,不得將往,則其在情理,亦難强令還任,依他例罷黜,何如?啓依允。
傳曰,史官一員待命,騎馬三匹,卜馬二匹立之。
繕工假監役李顧,順懷墓丁字閣修改後,入來。
忠淸監司書目,懷德呈,以大司憲宋奎濂,病重,上去不得事。啓。傳曰,卿辭至此,本職今姑勉副事,回諭。又書目,韓山呈,以執義權辭職上疏上送事。啓。答曰,省疏具悉。爾其勿辭,上來察職。
右副承旨崔重泰上疏。大槪,病病之外,又有難安之勢,不得不控單乞解,而嚴召之命,遽降此際,怵畏分義,顚倒承詣於闕下,而終有所不敢冒沒趨入者,略此陳暴情實,乞蒙譴遞,以安愚分事。入啓。答曰,省疏具悉。爾其勿辭,從速察職。
大司成兪得一上疏。大槪,臣於憲府請推將臣之啓,有難晏然,而疾狀復苦,昏頓憒瞀,今始露章自劾,乞遞臣職,仍勘臣罪,以嚴禮防,以安愚分事。入啓。答曰,省疏具悉。卿其勿辭察職。
左副承旨任胤元上疏。大槪,臣於同僚自列之疏,有不敢晏然於榮次者,乞遞臣職,以謝人言事。入啓。答曰,省疏具悉。爾其勿辭,從速察職。
獻納李世奭啓曰,日昨右僚,以僚臺處置事,簡問于臣,臣意亦以爲,僚臺避辭,固欠平穩,而以此請遞,亦涉太過,右僚之略加貶語,仍請出仕者,似爲得宜。故臣亦循例答送矣。今者僚臺之費辭詬斥,不遺餘力,臣未知處置中人,反詈處置之臺臣,亦曾有如許臺體耶?右僚旣已縷縷辨釋,臣不必更爲疊床,而難冒之勢,與右僚一般,且伏聞物議,以再昨省鞫,由臣不卽承牌赴坐,以致犯夜爲咎云,臣於伊日,病苦尋單,且於體例,右僚當赴鞫坐,臣故未能先詣,而事蓋有由,亦非昧於不俟駕之義而然也。然旣有物議,則抑豈敢自謂無失,而默然而已乎?以此以彼,俱無仍冒之理,賤疾且苦,今始來避,所失尤大,請命遞斥臣職。答曰,勿辭,退待物論。
吏曹啓曰,臺諫及守令有闕,政事,取稟。傳曰,明日爲之。
禮曹參判兪集一,正郞李翊漢,繕工監役李善英,康陵。參議洪受疇,佐郞李祥徵,繕工監役黃鍍,健元陵石物塗灰後入來。
兵曹參議李德成上疏。大槪,臣於諸臣自首之疏,有不敢晏然者,乞蒙勘治,以嚴禮防事。入啓。答曰,省疏具悉。爾其勿辭察職。
咸鏡監司書目,臣於重臣之疏,有不敢晏然者,不得不冒萬死更申危懇,冀蒙罷免,以謝人言事,上疏上送事。啓。答曰,省疏具悉。卿無所嫌,勿辭察職。
上在昌德宮。停常參·經筵。
繕工奉事李藎,思陵紅箭門修改事,出去。
下直,咸鏡都事宋宅相,順天府使趙九畹。
掌令朴見善上疏。大槪,臣於連日省鞫往來之際,重觸風寒,所患痛風之病,益復添劇,支節疼痛,晝夜叫苦,以此病狀,旬月之間,斷無供職之望,不得不略暴危懇,冀蒙恩遞,附陳瞽說,以備財察事。入啓。答曰,省疏具悉。進言之誠,予用嘉尙,而羅弘佐等放釋還收之請,未知其穩當也。爾其勿辭察職。
中宮殿·世子宮·嬪宮,藥房問安。答曰,知道。
藥房啓曰,春雨頻繁,日候不適,伏未審此時,聖候調攝,若何?炙瘡今已完合乎?臣等無任區區仰慮,敢來問安。答曰,知道,無事矣。炙瘡幾盡完合矣。
政院啓曰,卽者吏曹郞廳來言,判書金構,病不來,參判趙泰采,受由在外,參議鄭澔,未肅拜,不得開政云。判書·參議似當請牌,而三省罪人行刑單子,纔已入啓,政事,何以爲之?敢稟。傳曰,過國忌後爲之。
禁府,弑夫罪人甘德,當日堂古介行刑。啓。
府啓,請還收炤兄弟放歸田里之命,亟命絶島定配。措〈辭〉見上請還收科獄罪人酌處之命,更加嚴鞫得情。措〈辭〉見上請待敎趙泰億罷職不敍。措〈辭〉見上近來盜賊之患,日益熾盛,頃日慕華峴後水口門外,不夜聚黨,劫掠行人,被刃殊死之狀,人多目見,其他所聞,亦非一二,都城至近之地,恣行若是,則常時捕廳,不能機捕之狀,據此可知,況聞部將輩,或知賊處,或逢着道路,而置之尋常,無意捕捉,邏卒則反與賊徒,潛相締結,任其橫行,不少禁斷云。閭巷傳說,固難堅信,而第以近日處處竊發之變觀之,則恐不可盡歸諸虛語也。若此不已,則來頭之憂,有不可勝言,請左右捕盜大將,姑先從重推考,部將·邏卒輩,另加嚴飭,以爲盡心勦捕之地。日者正言趙權之疏,其所侵斥銓官,雖欠穩當,工曹判書洪受瀗之陳疏自辨,辭氣太迫,不少顧藉,搢紳相敬之道,不宜如是,請工曹判書洪受瀗推考,邪正之分,判若薰蕕,義利之辨,不翅天壤。日者正言趙權疏避中語意,囫圇朦朧,全無倫脊,臺閣持論,寧容如是?請正言趙權遞差。竝引嫌而退,旣置立科,後稱規警,前後語意,未免矛盾,僚臺避辭,不必深嫌,未卽赴牌,宜招物議,揆以臺體,俱難仍在,請司諫尹弘离,獻納李世奭,竝命遞差。前啓,禮賓主簿愼〈爾定〉六品改正事,停啓。
領議政崔錫鼎上疏。大槪,相府重卜之命,出於千萬夢寐之外,召旨遠降,惶感罔措,顧此已試蔑效之身,旣無冒據之理,疾病沈痼,亦無强趨造之勢,玆敢昧死陳懇,伏乞亟遞臣職名,改卜時賢,以重國事。道臣今方出巡,敢以私人直呈辭疏,尤增惶恐事。入啓。答曰,省疏具悉卿懇。台府重卜,意非偶然,卿其體寡昧之思想,念時勢之岌嶪,安心勿辭,幡然就途,勉副如渴之望。仍傳曰,遣史官傳諭,仍與偕來。
吏曹參議鄭澔辭職上疏。入啓。答曰,省疏具悉。爾勿過辭,察職。
吏曹口傳政事,兼春秋李翊漢。
禮曹參判兪集一上疏。大槪,臣於將臣請推之論,有不敢晏然,宜卽首實請譴,而適有園陵奉審之事,今始乞遞,罪罰尤重,亟命勘治臣罪,以安愚分事。入啓。答曰,省疏具悉。卿其勿辭察職。以上朝報
吏曹啓曰,各司官員,有事下鄕者,必關由本曹,本曹入啓給暇,乃是法例,而禮曹佐郞鄭翊時,以掃墳下鄕,終無關由入啓之事,致令政院有兼春秋煩稟變通之擧,身係職事,任意行止,有違法例,殊涉不當,鄭翊時,汰去,何如?傳曰,允。以上吏曹謄錄
政院啓曰,本館官員苟簡,未有甚於近日,頃以勿論吏曹郞官,差出闕員之意,陳啓蒙允,而該曹尙不擧行,已涉未安。副校理李坦,今又呈辭,不爲行公,館官無故之員,只有副提學臣金鎭圭,副應敎臣權尙游,殆不成貌樣,今日政,分付該曹,擧行成命,副校理李坦,竝與新差僚員,牌招察任,何如?傳曰,允。又所啓曰,預差兼春秋韓以原,以上番入直,其代,今當更爲啓下,而兼春秋朴聖楷·鄭翊時,皆受由,遠地出去,無他推移之員,兼春秋鄭翊時,姑爲減下,明日政,以在京無故人,差出察任,何如?傳曰,允。又啓曰,兼春秋鄭翊時減下之代,今日政,差出察任允下矣。政事,有過國忌後爲之之敎,預差兼春秋,尙未啓下,有難等待開政之日,兼春秋有闕之代,令該曹卽爲口傳差出,何如?傳曰,允。以上吏曹謄錄
上在昌德宮。停常參·經筵。
府前啓,以國忌齋戒,今。明日姑停。
義禁府啓曰,弑夫罪人甘德,旣已承服正刑,依法文破家瀦澤,降其邑號,子女爲奴等事,令各該司捧承傳擧行,何如?傳曰,允。
持平金栽啓曰,臣於昨日處置諫院諸臺也,正言趙權,則別爲論遞,不入於處置之中,而啓草傳寫之際,混書於一紙,旣呈政院之後,始覺其誤簡通於堂后,區別書入,而臣以新進生疏,未諳規例,致有此做錯之失,何敢晏然仍冒於臺體乎?請命遞斥臣職。答曰,勿辭。
上在昌德宮。停常參·經筵。
奉常僉正金盛始,柴場監刈後,入來。
濟源察訪沈尙尹,差使員,上來。
以黃翼再爲假注書。
寧陵忌辰祭所內摘奸。以上朝報
戶曹啓曰,敬寧殿·明陵各項祭享,三年內則自本曹,或爲別卜定,或爲給價,使諸各司進排矣。再朞後則當自奉常寺措備,而元貢物種,常時亦多不足之患,故曾前永昭殿·翼陵,過三年後,一年祭享價米七百餘石,因廟堂定奪,加磨鍊以給矣。今此敬寧殿·明陵,三年後祭享物種價事,當一體加磨鍊,而本曹不敢擅便,令廟堂裁量變通,何如?傳曰,允。
備邊司啓曰,以戶曹草記敬寧殿·明陵,三年後祭享物種,令廟堂裁量變通事,命下矣。奉常寺常時祭享元貢,每患不足,而敬寧殿·明陵三年之後,則自奉常寺方爲措備,而一年應用之價,至於七百餘石之多,故曾前永昭殿·翼陵過三年後,一年祭享應入之數,自本寺定奪,加磨鍊以給矣。今亦依此,令宣惠廳與戶曹相議,取考元貢多少,參酌磨鍊,何如?傳曰,允。以上戶曹謄錄
上在昌德宮。停常參·經筵。
禮曹參判兪集一,工曹參議朴權,繕工監役金盛大,寧陵丁字閣奉審事,出去。
禮賓主簿愼爾定,尙衣院奴婢推刷後,入來。
戶曹啓曰,卽接廣興倉所報,則來三月朔頒料次,倉官進去于左議政家,請受祿牌,則本家以爲,病患沈昏,不得告知云,祿牌不爲出給,係是大臣祿俸,何以爲之?敢稟。傳曰,令倉官輸送。
政院啓曰,太廟擧動,只隔二日,承旨不可不備員,而左承旨李善溥,時在忠淸道海美地,上來遲速,姑未可知。在前如此之時,例有啓稟變通之事,今則何以爲之?敢稟。傳曰,改差。
繕工奉事李藎,思陵紅箭門修改後,入來。
禮曹判書金鎭龜上疏。大槪,臣於憲臣疏中所論羅弘佐事,有不敢晏然者,乞削臣職,仍治臣罪,以謝臺議,以安私分事。入啓。答曰,省疏具悉。卿其勿辭,安心行公。以上朝報
政院啓曰,左承旨李善溥改差事,旣已命下矣。其代,今日政,以在京無故人差出,卽爲牌招察任,何如?傳曰,允。以上吏曹謄錄
有政。吏批,以權宇亨爲兵曹佐郞,朴萬恒爲禮曹佐郞,元命龜爲典牲直長,朴錫昌爲海美縣監,徐宗憲爲仁川府使,沈宅賢爲文義縣令,徐文裕爲內贍提調,兪得一爲大司憲,兪彦明爲兵曹正郞,兪命弘爲司諫,金相稷爲獻納,洪受疇爲承旨,全羅道審藥金必祐,全羅道檢律張有恒,忠淸道檢律趙廷昱,黃州譯學訓導金揚立,義陵參奉單元如雄,成均博士單金舜衡,校書正字單孫騎龍,校書副正字單金晉來。吏曹謄錄
兵批,以愼景尹爲同知,李宜華爲侍直,林重榮爲部將,副護軍宋奎濂·洪夏昌,副司果李善溥·尹弘离·李世奭。兵曹謄錄
上在昌德宮。停常參·經筵。
司饔直長安壽鼎,捉魚事,安山地。奉事趙道輔,白土掘取事,驪州地。繕工奉事郭萬續,明陵曲墻修改事。假監役李顧,昌陵石物塗灰事,出去。
政院啓曰,昨日賓廳日次,以太廟修改頉稟矣。卽者備局堂上,來會賓廳云,若有入侍之擧,則兩司當爲依例進參,而卽今兩司,無行公之員,除在外人員外,呈告未肅拜之員,竝卽牌招,以爲推移入侍之地,何如?傳曰,允。
謝恩,左承旨洪受疇,獻納金相稷。
引見時,副校理李坦牌招察任事,榻前下敎。
傳曰,大臣·備局堂上引見。
傳曰,今日晝講,停。
引見時,掌令朴見善所啓,臣伏見禮曹判書金鎭龜疏本,則以臣所論羅弘佐·柳重起等事,大有所侵斥,譏切甚緊,臣實瞿然,繼之以訝惑也。夫弘佐之掩諱順億之所告,周遮考官之情狀,及重起之被拿命,遲回近京,與弘佐預相和應,及其就理,同聲牢諱之心術,不但輿人之憤惋,抑亦聖明之所俯燭,則當初發配,亦云輕矣。而今諉以年老親老,猝然輕放於考官獄事未究竟之前,朝家處分,決非嚴紀綱懲奸濫之道,而臣之所論,不過稍存公法,少振國綱之意。至於判金吾陳白筵說,雖未得詳,而兩帥臣全釋,果由於獄官之仰請,則其爲失法大矣。宜不可力攻臣言,且以權是經·尹以道等事援引較論,以爲爲弘佐等分疏之地,是經·以道之掩護考官,期罔殿下之罪,果與兩武臣一套,則今日重臣之言,宜乎如此,而是經等之初不重究,誤施薄罰,卽其時在法官居言地者之責,恐非今日歸咎於臣者也。權·尹兩臣之論,旣在年前,羅·柳二人之屈法,適在目前,則臣之所言,蓋出於就事論事之意,而不意重臣之深責臣身,至以別有權衡譏臣,不亦異哉?臣以無似,忝叨言責,略論欺君護黨之人,不惟不槪於聖心,反被重臣之慢詆,其不可一刻蹲冒於臺次也決矣。請命遞斥臣職。上曰,勿辭,退待物論。獻納金相稷所啓,臣於頃忝本職時,以長湍府使崔鎭漢罷職事,論啓蒙允,而其時筵中諸臣,泛以善治之說,相繼陳達,勒令臣言歸之於爽實之科,此莫非人微言輕之致,而聖朝待臺閣之體,緣臣壞盡,則臣不敢復叨言地,而不意今者,恩除復降,召牌繼臨,嚴畏分義,不得不冒昧出肅,而顧此情勢,終有所不敢抗顔於臺次者,且伏見掌令朴見善疏本,則以兩湖道臣不爲論劾事,有所非斥,而責之以言路之駭然,臣於是,尤不勝瞿然之至,其所謂兩大臣所坐,實係名義,重經等罪犯,亦關倫彝云者,果如憲臣所論,而第向日道臣,以直置之於放秩稟秩,而旣有問備之罰,故臣於厥後,忝叨言地,而未有所論列矣。今其論責,乃至於此,臣之當論不論之失,著矣。又於今日筵中,以不論權是經·尹以道事,歸咎於其時言官,臣於年前,連叨言責,則難冒之端,又加一倍,以此以彼,俱不可一刻仍冒,請命遞斥臣職。上曰,勿辭,退待物論。
引見時,左尹尹就商所啓,南伐原·慕華峴·涼哲里等處,盜賊連續,竊發於松林間,白晝剽掠,事之寒心,莫此爲甚,今方多般譏捕,而本廳軍官三十人中,一半守牌,一半窺伺,而額數不多,未能遍察郊外。故都城至近之地,有此非常之變,事甚可悶矣。禁軍輩,居生於三江及門外者,限二十名,左右廳分定十人,稱以加設軍官,以爲譏捕之地,何如?左副承旨任胤元曰,臣以此方欲仰達矣。西郊慕華峴,竊發之患,連續不絶,至於寒食翌日,士夫有逢賊而刃傷者,事極寒心,都城咫尺之地,賊徒任其恣行,而捕廳尙無察捕之事,大將則纔因臺啓,從重推考,而本廳從事官,實管治盜之事,而如是不職,則不可無各別論罪之道矣。且大將今方入侍,登時譏捕之意,申飭,何如?兵判李濡曰,盜賊近來肆行於都城外,極爲寒心,捕廳固難免其責,而軍卒不多,未能遍察則出其不意之賊,一一追捕,其勢誠難,爲先申飭捕廳,以爲物色必捕之地,而觀其勤慢,論罪未晩。至於禁軍,則以城外江郊等處居生之類,抄定軍官,分布詗察,且使與禁軍之居在附近處者約束,如有不時劫掠之患,急急竝力追捕,如是則賊徒必有所畏戢矣。上曰,兵判之言得宜,着實爲之,可也。尹就商曰,罷漏後,亦令門部將,限天明譏察之意,分付,何如?上曰,一體分付,可也。
副提學金鎭圭所啓,臣待罪典設司提調,有稟定事。故敢此仰達。本司所掌,乃遮日帳排設之役,而近來物力蕩殘,員役不得給其朔布,而各司責應繁多,勢難支堪,誠可悶慮。曾在仁祖朝,提調李顯英·李時昉,前後以大小祭享及試場補簷,王子·大臣公會外,勿爲進排之意,啓達蒙允。孝宗朝,提調金南重,又以此啓達蒙允。頃在癸亥,戶判尹堦,聞提調李端夏之言,又請以凡諸進排處,抄出定式,書入別單,啓下擧行,此蓋以遮日帳,自戶曹措備故也。甲戌以後,提調久不行公,前所定式,漸至廢弛,卽今本司形勢又如此,不可不申明舊法,與戶判相議,更爲書入別單,啓下擧行,而別單外進排,則一切防塞,何如?上曰,依爲之。
戶判金昌集所啓,今年北路年事,大抵孔慘,而其中三·甲持甚矣。頃因本道狀聞,鏡城·慶興·穩城·鍾城等四邑田稅,旣許蠲減,則今此三·甲被災,旣無異同,兩邑田稅,雖不可全減,似當有參酌蠲減之道矣。上曰,全減,何如?右相申琓曰,三·甲,以其地勢高寒之故,雖在常年,農事不實,居民唯以採蔘爲業,而卽今蔘路永絶,全無資生之道,又當無前歉歲,其勢誠急,不可不別樣軫恤,而況四邑旣許蠲稅,則三·甲亦爲一體給災,似宜矣。上曰,一體全減,可也。刑判閔鎭厚所啓,同時被罪,分配兩南之人,湖南則入於放未放啓本中,嶺南則多不擧論,故移文問其曲折,則回移以爲,曾於南銑爲本道監司時,以頒赦日昧爽以後,到配人入錄啓本事,有所論責之擧。故自後仍成規例,頒赦日未到配,則雖到配於修啓之前,皆不敢擧論云。此當有一例定式之道,故敢此仰稟。上曰,勘罪在於頒赦之前,到配在於修啓之前,則當竝爲入錄於放未放啓本中矣。鎭厚曰,今後則依此擧行之意,知會於慶尙監司,何如?上曰,依爲之。左副承旨任胤元所啓,今此十九日大風,新川渡涉船隻全船傾覆,人物渰死,至於五十名之多云,此出於風傳,雖未的知其五十名,而聞來極爲驚慘。卽今拯出者,僅至九名,而其餘則尙不得屍身。故渰死者之妻孥族屬,呼哭於江邊云,尤極矜惻。工曹參議朴權,以重建廳堂上下去時,歷路目見,送言于本院,以爲分付京兆,使之捧甘拯出之地,而第新川,非京兆所屬,乃是楊州地方,地方官,似當報知於營門,一邊拯出屍身,而以其津船之案,付於工曹。故自前京兆渰死之人,則地方官不爲文報於畿營,畿營亦無狀聞之擧,朝家恤典,廢閣不行,事之寒心,莫此爲甚。此後則地方官,隨卽報知於營門事,宜有定式,而今此新川渰死人等屍身,則分付畿營,使其地方官趁卽拯出,何如?上曰,似有恤典之擧矣。申琓曰,今此渰沒,聞來驚慘,其地方官,所當汲汲馳報營門,一邊拯出,已極可矣。而第新川,雖是楊州之地,距營門頗遠,故有如此之弊,事極駭然,爲先査問於畿營,自今以後,則或有如此之事,以其地方官,使之擔當,可也。兵判李濡曰,新川乃楊州之地,則旣有面任,津船屬於工曹,則亦有渡丞,而俱不報知,則爲先査問處之,而今後則令地方官,着實擧行之意,定式分付,似當矣。上曰,令本道監司,詳査啓聞,可也。以上朝報
吏判金構所啓,因玉堂草記,以吏曹郞官移差事,再度命下矣。卽當奉行,而近來吏曹郞官,行公者絶少,每以假官隨行,事甚苟簡,且玉堂本館新錄後,都堂錄之前,必有吏曹弘錄一款,此則有實郞廳,然後可爲,而日者參議未差,尙今遷就,本曹依例,郞官之望,自有先後,不得任意高下,故郞官移差玉堂之後,則還差本曹,必費許多曲折,然後始爲當次,勢甚未易,而昨政,參議以式暇不進,亦不得爲本曹錄矣。當待過本曹錄後,郞官始可移拜玉堂,成命之下,不卽擧行,極爲惶恐,故敢達。上曰,依爲之。以上吏曹謄錄
禁營啓曰,三番海西別驍衛逢點實數五十六名,步軍標下一名,已爲整齊矣。來三月初一日,與本營入直別驍衛,依例替代後,舊軍放送之意,敢啓。傳曰,知道。
兵判李濡所啓,軍門減額定制事,前已定奪,而一軍之制,則似爲太少,若以一營之制磨鍊,則御營廳所減之數萬餘名,禁衛營則元數本不及於御營廳。故所減者七千餘名,以此竝爲留置本軍門,次次充補闕額,則亦足以紓外方簽丁之弊矣。節目,以一營之制磨鍊乎?上曰,一軍則似爲太少,以一營之制磨鍊,可也。濡曰,訓局則無他可減之額,而每式年陞戶砲手,實爲外方巨弊,今若自京直爲募得,充補闕額,罷其外方陞戶之規,只爲充定保人,則彼此俱便,訓局則以此變通,似好。詢問于入侍大臣及諸臣,何如?上曰,大臣所見,何如?右相申琓曰,臣在外時,亦有所酬酢矣。陞戶砲手,實爲諸道之巨弊,故臣於前箚中,已陳之矣。每式年陞戶,當爲二百名,若除此弊,則亦爲民間一分之惠矣。上曰,大將之意,何如?韓城君李基夏曰,以此變通,雖無大段弊端,二百名中,半則以在京之人充定,半則以在鄕之人依前定送,無失舊規,未知,何如?濡曰,砲手則盡以在京人充補,而保人則自鄕定送,似宜矣。上曰,彼此無害,依兵判所達而施行,可也。吏判金構曰,陞戶砲手,爲外方之巨弊,民情最厭苦,卽今以在京人沒數充定,而世變無窮,事端難料,日後若有不得不復舊之擧,外方必將呼怨,如白綿紙,本是外方所納,而中間爲京人防納,及其復還外方之時,外方之呼怨,有若新法,此爲可監。若依訓將所陳,分半充定,而通六道每年輪回,以示存半之意,則舊制不至全廢,輪定間闊,外方所得休息,而他日復有變通,又可有所據矣。申琓曰,鄕曲愚氓,全昧朝家變通分定之意,若以年年充補稱冤,則恐或擾民矣。金構曰,式年若不爲充定,而越過七八年,始爲輪定,則雖愚民,有何每年充定之疑乎?李濡曰,凡事自有隨弊隨時變通之道,壬辰後,因五衛之弊,創設訓局,至今因訓局之弊,至欲有闕勿補,而還爲停寢,則二百名陞戶砲手之弊,稍可固無所妨,而當初訓局設立之時,則京兵願募者少,卽今則無不願之,日後如或有不願,則又復變通,亦無不可矣。上曰,陞戶砲手,爲弊已久,以京兵充定,可也。禁營謄錄
吏判金構所啓,以濟州牧使李衡祥狀啓,本州,遣御史設科事,覆啓允下矣。第念遣御史設科,實出於慰悅絶島民心之意,而當此大殺之歲,賑事方急,此事猶爲彌久,以牧使狀啓觀之,其處亦不免飢饉云。設科之時,爲弊不貲,且今年多風,雖使及今發送,候風越海之際,遲速難定,往返之間,漸致節晩,事勢多有難便者。此非時月爲急之事,姑待明年發送,似當云,外議如此,未知何如?上曰,庚申年,李增,以尹昌亨査覈事兼行,而厥後更不入送矣。右相申琓曰,海島絶遠,不沾王化,慰悅廉問之擧,似不可已,而庚申後,今過二十餘年,廢閣不行,民多顒望。故本州牧使,有此狀聞之事,而目今民事渴悶,且聞本州未免飢荒云,差出發送之際,不無弊端,待明年差遣,似好矣。上曰,待明年差送,可也。
右相申琓所啓,上年璿源錄修正後,旣已奉安于五臺山·太白山,而赤裳山·則待今春奉安中宮殿寶牒修正之後,今秋奉安於太白·五臺事,曾已定奪矣。目今春窮如此,方當賑飢之時,往來廚傳之弊,固不可言,而且聞以其事體之重,守令多有聚待之事,亦或有宴享之節,皆非飢歲所當行者,赤裳之行則今姑停止,秋後與中宮殿寶牒,一體分藏於三處,似爲得當,且史官曝晒之行,今春亦當出去,而必滿上下番,然後史官可以出去,而卽今只有翰林一員,前頭備員,則勢將正當農節,往來廚傳之弊,亦所可慮,而經過霾雨之後,正合曝晒,亦當姑寢其行,使之經霾後,稍待秋涼,下去爲當,故敢此仰達。上曰,依爲之。禮曹謄錄
右相申琓所啓,臣見摠戎使李宇恒狀啓,則各營軍兵春秋巡操,已有定式,而上年秋操,因其凶歉而停止,別遣將領,聚會軍兵於各其官門,點閱機械之意,自本廳狀聞,而備局旣已覆啓,摠戎使親巡,雖爲停止,近京之地,異於外方,別遣將領,似不可已,而此時聚會軍兵,亦涉重難,外方各營巡點,皆令停止矣。今春則所當巡點,而當此春窮賑飢之時,軍兵聚會,極爲有弊,故諸處點閱,皆令待秋擧行,摠戎軍兵,亦當依此例,姑爲停止宜當,故敢此仰達。上曰,依爲之。摠戎廳謄錄
刑判閔鎭厚所啓,漏籍之罪,曾前全家徙邊,而頃年,以漕水軍充定事,改定事目,而咸鏡道,元無漕水軍云,本道漏籍之人,則充定何軍耶?本道該邑軍兵中,充定於最苦之役,恐爲得宜。令監司參量啓聞後,稟處,何如?上曰,依爲之。又所啓,興德定配罪人奴俊京與時萬一體放釋事。上曰,依爲之。又所啓,有金說命爲名人,以物貨事,爭訟於本曹,而其招辭以爲,己卯間,萊府蔘禁極嚴,朴再興,以說命人蔘潛賣於倭人,而價銀未盡推尋,有此相訟之擧云,倭館潛商,極可驚駭,不可不嚴覈痛治,朴再興,方以他事被囚禁府,以此文案,移送禁府,使之添入問目,詳細査覈,何如?上曰,潛商係是一罪,移送文案於禁府,査處,可也。又所啓,咸鏡道罪人高天住,似爲一罪,故取來其推案矣。考見推案,則天住所犯之贓,或有大米,或有小米,小米計贓,比大米減數者,乃是法文,則當爲勘律,元無乖當之事,而放未放啓聞中,不爲區別,混同以米書塡而然耳。今旣詳知其實狀,此則當以前律,仍置配所矣。上曰,依爲之。又所啓,茂山罪人李再新,罪名亦當爲流,而止於徒年,故以從本律改錄之意覆啓矣。今見咸鏡監司移文,則再新本以流罪,辛巳疏決時,減等爲徒,而放未放啓本中,不得詳細載錄云,此亦因以徒年施行,勿爲改錄,何如?上曰,依爲之。又所啓,曾因咸鏡道放未放啓本,則罪人張海順·鄭命福·金仲進等罪名係是一罪,而施以徒流之律,殊甚可訝。故以取見本道推案之意,覆啓允下矣。推案旣已上來,詳細考閱,則高城郡騎兵價布代錢文,使海順等,定等牌上送,則中間偸食,不納兵曹,自本郡覺察推問,則竝皆遲晩,郡守報使,請爲梟示,則其時監司,使之爲先徵出錢文,及其若干徵捧之後,又以決難准捧之意,報使,則以不枉法贓,照律定配,此雖出於受惜人命,其照律之監司,難免重責矣。此事若於當初,有所啓聞,則當依律照斷,無容他議,而旣已勘罪到配之後,仍事偶覺,至於竝殺數人,則事異常例,有不敢泛然回啓,故敢此仰達。上曰,當該監司推考,而追後改勘,置之死律,似爲太過,仍治,可也。鎭厚曰,人命可惜,此實出於聖上好生之德,而渠輩罪狀甚重,決不當仍用前律。以減死定配,改錄於徒流案,何如?上曰,依爲之。鎭厚曰,其中李起三徵出之錢稍多,故只以未收之數計贓,罪止徒年,而律文中,元無徵出者計除之語,則不可有所異同,一體減死定配,何如?上曰,依爲之。刑曹謄錄
右相申琓所啓,向者忠淸監司金演辭朝時,以請得本道安興·貢津·楊津等三倉所儲穀物,以爲賑資事陳達,令廟堂稟處事,允下矣。蓋聞本道年事,比諸兩西,雖或稍勝,內浦及沿江各邑,則被災頗甚,不可無賑救之道,三倉穀物當儲之數,未知幾何,而似當有參酌劃給之道,一半則留庫,一半則劃給,以爲賑救之地,似爲合當矣。上曰,依爲之。備局謄錄
典設司官員,以提調意啓曰,頃日筵中,以本司遮日帳進排處,書入別單之意,榻前定奪矣。臣退與戶判金昌集相議條列,其應爲進排與勿爲進排處,書入別單,以此知委各司,定式擧行,何如?上曰,允。典設司謄錄
右相申琓所啓,臣卽見東萊府使朴泰恒啓本,則倭人等以爲,今此渡海譯官所乘之船,不能完固善粧,故致有大洋敗沒之事云。倭人狡詐之言,雖不可取信,而其日倭船二隻,同發入去,唯獨我船,有此覆沒之患,則粧船之不能完固,據此可知,其時統制使,從重推考,造船監色,各別刑推事,分付,何如?上曰,依爲之。禮曹謄錄
上在昌德宮。停常參·經筵。
明日宗廟擧動時,大駕出宮,初嚴辰初三刻,二嚴辰正二刻,三嚴巳初一刻。中宮殿出宮正時,巳初二刻。王世子,敦化門外祗送,出宮正時,辰正二刻,開門差早。
大司憲兪得一上疏。大槪,憲司長席,決非巽愞,如臣所可叨冒,且臣少愈之餘,病勢越添,昨於嚴召之下,未克祗赴,乞命鐫遞臣新授職名,仍治臣違慢之罪,以重名器,以肅朝綱事。入啓。答曰,省疏具悉。卿其勿辭,從速察職。
禮曹判書金鎭龜上疏。大槪,臣於憲臣避辭,尤有所難安者,伏乞先削臣職名,仍治臣分疏罪人之罪,以嚴國綱,以安私義事。入啓。答曰,省疏具悉。卿無所嫌,安心行公。
政院啓曰,掌令朴見善,獻納金相稷,引避退待,卽今兩司,無故行公之員,只是持平金栽,而以朴見善疏中,論及兩湖監司一款事,强引爲嫌,本院,以非所當嫌之意,還給不捧,則呈辭退去,終不處置,明日擧動時,兩司將無以備員,除在外人員外,大司憲兪得一,掌令李萬選,持平金栽,竝卽牌招,使之處置,何如?傳曰,允。
謝恩,大司憲兪得一。
府啓,請還收炤兄弟放歸田里之命,亟命絶島定配。措〈辭〉見上請還收科獄罪人酌處之命,更加嚴鞫得情。正言趙權之當初疏語,極其駁雜,莫曉其旨趣之所在,夫君子小人之別,實國家治亂之機,爲臺閣者,所當明言善議,辨拆淑慝之不暇,而乃以君子攻小人,小人攻君子等說,囫圇下語,全無段落,至其避辭,則旣曰義勝於利,而又以五十步百步爲喩,夫義利之間,不啻天壤,而爲言若是儱侗,大失論事之體,不可無規警之道,請正言趙權遞差。竝引嫌而退,疏論輕釋,意在執法,重臣自辨,不必深嫌,隨聞論列,誠得臺體,伸救之言,在我何損,不卽擧劾,實出商量,旣往之事,到今何嫌,請掌令朴見善,獻納金相稷,竝命出仕。新除授司諫院司諫兪命弘,時在忠淸道忠州地,請斯速乘馹上來事,下諭。答曰,不允。遞差事及處置,下諭事,依啓。以上朝報
禮曹啓曰,宗廟夏享大祭親行事,已爲啓下矣。禮文內,有大祀後陳賀訖,行飮福宴之文,而近年以來,親祭後陳賀飮福宴等節目,竝爲停止,今番則何以爲之?敢稟。傳曰,權停。禮曹謄錄
上在昌德宮。停常參·經筵。
獻納金相稷,掌令朴見善,就職。
吏曹啓曰,臺諫有闕,政事,取稟。傳曰,明日爲之。
大殿·中宮殿,詣宗廟,入齋室後,藥房·政院·玉堂問安。答曰,知道。廟見禮後,藥房·政院·玉堂問安。答曰,知道。
大駕,還宮時,初嚴申正一刻,二嚴申正二刻,三嚴申正三刻。中宮殿還宮正時,酉初初刻。還宮後,大殿·中宮殿·世子宮·嬪宮,藥房·政院·玉堂問安。答曰,知道。
京畿監司尹世紀,西道各陵奉審後,入來。
府前啓,日暮,姑停。
觀象監,辰時巳時,日暈。啓。以上朝報
上在昌德宮。停常參·經筵。
禮曹判書金鎭龜,佐郞李祥徵,昌陵石物塗灰及明陵曲墻修改事,出去。
中宮殿·世子宮·嬪宮,藥房問安。答曰,知道。
藥房啓曰,日氣沈陰,伏未審夜來,聖候,若何?昨日展謁太廟,日暮還宮,靜攝之餘,不瑕有勞傷之患,而中宮殿氣候,亦復何如?臣等無任區區仰慮,敢來問安。答曰,知道,無事。內殿氣候,安穩矣。
注書李廷濟狀啓,臣於今二十三日,離發京中,二十五日未時量,馳到忠淸道鎭川縣草坪面領議政崔錫鼎所住處,傳宣批旨,辭意隆重,不許所辭。臣奉讀惶感,不覺涕泗之交集。至於史官偕來之命,尤出常格之外,一倍兢隕,靡所容措。歇後凡材,已試不效,而屛伏之中,衰疾沈淹,旣乏供世之具,又無陳力之望,雖蒙優異之恩數,實難自力於趨造,悶蹙徊徨,不知所出。當俟神氣稍定,更以文字,仰暴忠款云。臣旣承偕來之命,故再三敦勉,而大臣姑無上去之意,臣段,仍留緣由事。
大司憲兪得一上疏。大槪,猥陳私懇,兼暴職名不宜虛帶之狀,乞蒙恩遞,俾得往伸至悃事。入啓。答曰,省疏具悉。卿其勿辭,往來焉。
禮曹啓曰,來四月初十日,行敬寧殿夏享大祭,王世子親行磨鍊乎?敢稟。傳曰,依爲之。
禮曹參判兪集一,工曹參議朴權,繕工監役金盛大,寧陵丁字閣重建處奉審後,入來。
黃海監司書目,平山等邑飢民飢死者,殆近十數,待罪上疏上送事。啓。答曰,省疏具悉。卿其勿辭,益加申飭賑政,無使赤子顚壑。又書目,平山等邑呈,以飢民道路僵尸,至於九名之多,今二月十六日雨雪,狂風大作,樹木摧折,家舍頹壓,至於屋瓦飛落,人物凍死者三人,事係變異事。
府啓,請還收炤兄弟放歸田里之命,亟命絶島定配。措〈辭〉見上請還收科獄罪人酌處之命,更加嚴鞫得情。答曰,勿煩。以上朝報
寧陵丁字閣重建廳啓曰,臣集一·權,進詣本陵丁字閣奉審,則正殿三間,左右退各半間,排位廳三間,今當依舊制重建,而因禮曹參議洪受疇陳疏,間閣尺數,一依英陵制度事判下。故臣等,尺量兩陵丁字閣間架比較,則英陵大樑十八尺,而本陵則二十一尺,當減者三尺,英陵只有正殿三間,本陵則有東西退各半間,當爲減去,英陵排位廳,地高向南,易受風雨,仍存三間之制,似爲得宜。朴工,代以風遮,柱礎階砌,次次進排,隱溝疏滌等事,當依判下擧行,材瓦·礴石·方甎等物,急速措備運致之意,分付該曹,何如?傳曰,允。禮曹謄錄
政院啓曰,觀此東萊府使朴泰恒狀啓,則渡海敗船,渰死人屍親等,入館作挐於館守倭處,至於下倭三人,打傷云云。私人之出入館中,旣有禁令,若於平日,嚴加禁防,則渠輩情理,雖甚慘痛,何敢生意於冒禁出入乎?此不可全責於守門軍官,右項作挐人等,所當據法懲治,而嚴責分付云者,終未免大段疎緩。邊上事重,不可無警責之道,推考,何如?傳曰,允。備局謄錄
上在昌德宮。停常參·經筵。
忠淸監司書目,辭職上疏上送事。啓。答曰,省疏具悉。卿其勿辭,調理察職。
開城留守書目,辭職上疏上送事。啓。答曰,省疏具悉。卿其勿辭,調理察職。
禮曹判書金鎭龜,佐郞李祥徵,繕工奉事郭萬績,假監役李顧,昌陵石物塗灰及明陵曲墻修改後,入來。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫得情。措辭見上答曰,勿煩。以上朝報
禮曹啓曰,今番嘉禮敎是時儀軌,今始畢修正,分作二卷,粧䌙以入,而其餘五件,禮曹·江華府·太白山·五臺山·赤裳山城等處,依例分上之意,敢啓。傳曰,知道。禮曹謄錄
禮曹啓曰,昌陵陵上石物塗灰及明陵曲墻修改時,本曹堂上·郞廳,進去監董事,啓下矣。兩陵俱在一山之內,堂上·郞廳,各爲進去,則非但廚傳有弊,曾前亦有兼送之例,今此兩陵之役,堂上·郞廳,兼爲進去監董,似爲合宜,敢稟。傳曰,依爲之。禮曹謄錄郞廳申命佐校正。日記郞廳李堉書。
上在昌德宮。停常參·經筵。
忠淸監司書目,鎭川呈,以領議政崔錫鼎辭職上疏上送事。啓。答曰,省疏具悉卿懇。纔諭予意,更何多誥?此時望卿造朝,不啻大旱雲霓,卿毋困我,須速偕來,以副朝野之望。仍傳曰,此批答,下諭于偕來史官處,使之傳諭。
傳曰,今下銀子一千六百兩,出給賑恤廳,俾補賑資。
典牲奉事李宜相,柴場監刈後,入來。
上在昌德宮。停常參·經筵。
辰·巳時,未·申時,日暈。
府·院啓,以國忌,今日姑停。
上在昌德宮。停常參·經筵。
下直,水原府使金德基,濟州敎授金園皓。
咸鏡監司書目,遠竄罪人姜世龜物故事。
工曹判書洪受瀗辭職上疏。入啓。答曰,省疏具悉。卿其勿辭,宜速行公。
正言韓永祚上疏。入啓。答曰,省疏具悉。爾其勿辭,從速察職。
傳曰,明日晝講爲之。
成均館官員,以同知館事意啓曰,今三月初三日,儒生課製,當爲設行,而大司成·大提學,俱以未差,限內不得爲之。今月內無故日,退行之意,敢啓。傳曰,知道。
以金萬謹爲假注書。
吏曹口傳政事,以李縡單付檢閱。
謝恩,檢閱李縡。
府啓,請還收炤兄弟放歸田里之命,亟命絶島定配。請還收科獄罪人酌處之命,更加嚴鞫得情。措辭竝見上答曰,勿煩。
春秋館郞廳,以監事意啓曰,翰林取才事,今日出令矣。被薦人李縡,又不進參。所謂情勢,元非大段,而前後再度被推之後,至於拿推,而終始違拒,不爲來參,非但事體之未安,當此上下番不備之時,不可一任其自便,姑先從重推考,更爲催促,卽令應講,何如?傳曰,允。已上朝報
傳曰,奏請冬至使先來,曾前則二月念間或晦間,出來矣。今番則已至三月初生,而尙無消息,令備邊司,分付於義州府尹,使之探問於鳳凰城將以來事,分付。已上備局謄錄
春秋館郞廳,以監事意啓曰,近來史官上下番不備,事甚苟簡。被薦人李縡,今已應講,卽爲口傳付職,牌招察任,何如?傳曰,允。
政院啓曰,卽伏見濟州牧使李衡祥啓本,則吳始復,罪名旣重,加以栫棘,則非如等閑編配之比,而置諸稟秩,已極駭然。至於人才薦聞,若無朝令,則非外官之所敢爲,而別薦多人,奬詡太過,事異常例,殊涉猥越。不可無警責之道,從重推考,何如?傳曰,允。已上吏曹謄錄
上在昌德宮。停常參,只晝講。
下直,甲山府使李元命,許沙僉使李太古。
傳曰,明日晝講爲之。
以李遂大爲假注書。
晝講入侍,同知事金昌集,特進官嚴緝,承旨洪受疇,玉堂金鎭圭·李坦,假注書李遂大,史官金相元·李縡,武臣閔純一。
全羅監司閔鎭遠上疏。大槪,經年畿邑,罪積尸素,而陞廷之命,出於意外,惶隕狼狽,罔知所措。顧此藩臬重任,決非如臣生疎迂拙者所可濫叨,反覆揣量,萬無承當之路。玆敢來伏城外,冒死仰籲於宸嚴之下,伏乞聖明,亟命鐫削新授職名,回授可堪之人,無誤用事事。入啓。答曰,省疏具悉。卿其勿辭,速往欽哉。
副提學金鎭圭,副應敎權尙游,副校理李坦上疏。大槪,臣等,於重臣筵中陳達之言,有不敢自安者,乞遞臣等之職,以安私分事。入啓。答曰,省疏具悉。卿等勿辭察職。
晝講時,同知事金昌集所啓,兩次料祿厚量之弊,近來益甚,以此元穀欠縮旣多,倉屬下輩,亦不能支保。蓋聞上司及政院·玉堂·春坊員役料米受去之後,如有欠縮,則輒自其司,推捉倉下人,以徵其不足之數,至於各宮員役等料,每石添給一斗。掖庭所屬受料之際,循例量給,則不但不爲順受,或毆打下人,或凌辱官員,以此不得不厚量以給。凡料祿上下,自有定數,不可濫雜,雖在常時,固當申飭,而況卽今兩倉遺儲罄竭,前頭料祿,將有難繼之患,尤宜撙節。自今以後,分付兩倉,使之切勿添給,而如是定奪之後,如有復踵前習,作弊兩倉者,勿論上司下人,掖庭所屬,隨其現發,報知戶曹,從重科罪,何如?上曰,依爲之。參贊官洪受疇所啓,儒臣,以志慶錄事,有所陳達,臣於此,有區區所懷,敢此附陳。今此志慶錄刊行,非爲貴其文字而已。所以上表先王辨誣之誠,下記諸臣光國之功也。其時杞城府院君兪泓,勳勞最大,而今其子孫零替,殊非朝家待功臣之意。聞其奉祀孫,幾不免爲乞人,今方流落於廣州地云,誠爲愍惻。若有收錄之擧,則似有光於念功之道矣。上曰,分付該曹,可也。已上朝報
晝講入侍時,特進官嚴緝所啓,臣待罪典牲署提調,而本署流來積弊,宜有變通之擧,故敢此仰達矣。近年以來,祭享所用猪口之肥腯,漸不如古,事體未安,莫此爲甚,而此非不謹而然,實由於事勢之不得已。益一年元貢生猪四百五十八口,而應次祭享所用之數,三百四十三口,所餘者只是一百十五口,每一年各樣別祭所用,常過於所餘之數。姑以辛巳·壬午兩年計之,則辛巳所用二百一口,壬午所用一百五十六口,竝計三百五十七口內,元貢外加用者,一百二十七口,加以色吏·庫子等流來無面,多至五百七十餘口,而此輩形勢,實無一時徵出之路。故不得已上年,則引用癸未條,今年則引用甲申條,未過半年,幾盡引用。前頭所用,又不知其幾許口,則或難免引用乙酉條矣。色吏等無面,非貢物下人之所知,而當此飢歲,白地勒徵,渠輩呼冤,已不可言,而顧其力亦有所不逮,臨時苟充備數,莫重祭享,如是苟簡,誠極未安。所謂流來無面,則固難猝然變通,而至於別祭時,加用之數,似當有參酌給價之道。戶曹判書金昌集,今方入侍,下詢何如?金昌集曰,此事,在外時,亦有所相議矣。別祭所用猪口,元無給價之事,渠輩稱冤,宜矣,而下人無面甚多,今若徵出,則可以推移用之矣。緝曰,累年引用之數,雖難盡給其價,別祭時加用者,則參酌給價,似好矣。金昌集曰,渠輩雖稱冤,自前不給價者,到今猝然給價,亦似有弊矣。上曰,貢物主人,似當稱冤矣。緝曰,非但稱冤而已,渠輩形勢,實難支堪,祭享所用,漸至苟簡。必有別樣變通,然後方可無祭享苟簡之弊,亦可無呼冤之端矣。金昌集曰,近來各司,類皆如此,貢物引用者甚多。此則雖係祭享所用,而前所不給之價,今難遽爾變通矣。緝曰,因流來無面,至於引用甲申條,則此弊有不可言,而至於別祭加用之數,以無面之故,亦不給價,事體似爲不當矣。參贊洪受疇曰,小臣亦聞此事矣。嚴緝曰,所達則別祭所用猪口價也。至於無面,則蓋緣國無紀綱,下人輩中間弄奸之致,而貢物人處,每日賣用,實爲寒心,爲先徵出無面,可矣。金昌集曰,前則無面小,故別祭所用,雖不加給其價,足以推移繼用,今則無面甚多,致有此引用之弊,爲先徵出無面,然後可無貢物人之呼冤矣。緝曰,本署殘弊,許多無面,無以徵出,自戶曹推治徵捧,似宜矣。金昌集曰,各司無面,當自各司,各自徵捧。本曹又非刑獄衙門,亦何推治徵出乎?上曰,前者以此無面,已許引用他年條矣。緝曰,臣曾此陳達,壬午條,預受於辛巳年,此後不許預受,故今則引用甲申條,而無給價之事矣。莫重祭享之事,謂無前規,而一任貢物主人之呼冤,不爲變通,臣未知其可也。金昌集,方判度支,只慮經費,以今年條,稍進月朔而給價爲辭,豈非可憫之甚者乎?宜令出議惠廳堂上,斟量變通,公私兩便,則似好矣。上曰,與惠廳堂上,相議處之,可也。已上惠廳謄錄
上在昌德宮。停常參·經筵。
傳曰,明日晝講爲之。
以閔致龍爲假注書。
咸鏡監司書目,大雪連降,尙未盡消,春耕已至愆期,前頭之慮,亦甚不細事。
政院啓曰,今日賓廳引見時,兩司當爲入侍,而憲府無行公之員。除在外外,呈告人員,竝卽牌招,使之推移入侍,何如?傳曰,允。
都承旨沈枰,左承旨洪受疇,右承旨崔錫恒,左副承旨任胤元,右副承旨崔重泰,同副承旨李震壽上疏。大槪,臣等,於昨日筵中,重臣陳達之言,有不敢晏然者,乞遞臣等之職,以安私分事。入啓。答曰,省疏具悉。卿等勿辭察職。
吏曹參議鄭澔上疏。大槪,臣於昨日筵中,重臣陳達之言,有不敢自安者,乞遞臣職,以安私分事。入啓。答曰,省疏具悉。爾其勿辭察任。
文學朴彙登,司書朴熙晉,說書李邦彦上疏。大槪,臣等於昨日重臣陳達之言,有不敢晏然者,乞蒙恩遞,以安私分事。入啓。答曰,省疏具悉。爾等勿辭察職。傳曰,今日晝講,停。傳曰,大臣·備局堂上引見。
戶曹判書金昌集上疏。大槪,冒陳難安之勢,冀蒙斥退,以爲妄言者之戒事,入啓。答曰,省疏具悉卿懇。卿其勿辭,安心行公。
引見時,大司諫李健命所啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上上曰,勿煩。又所啓,大靜圍籬安置罪人吳始復,罪狀已著於頃年鞫廳文案,今不必更爲臚列,而其探問服制之事,已有無將之心,締結宦寺,交通兇陰之逕,當初減死,已極失刑,至於柳沅不道之言,宜伏肆市之典,特以原疏之未徹,屛之絶島矣。今聞濟州牧使李衡祥放未放啓本中,此兩罪人,竝置之稟秩云。其罔畏國法,偏護私黨,可謂無忌憚之甚者。絶島守令,旣是厭避之地,則不可遞罷而止,請濟州牧使李衡祥削奪官爵。上曰,依啓。又所啓,忠淸水使申漢章,稱以賑資,道內鹽盆,勿論遠近殘盛,勒給軍木一疋之價,定以三石之鹽,以至徵納之際,官吏從以需索,沿海十數邑鹽戶,擧被其害,失業流散,怨讟朋興。水使元非賑民之官,而當海防軫念之日,科外橫斂,致此民怨,請忠淸水使申漢章罷職。上曰,不允。又所啓,將兵之臣,不得任意下鄕,乃所以重兵柄,而嚴國體也。前例有無,固不必暇論,而臺章峻發,雖未准請,發論之人見遞之後,處置臺官,見非公議,則公議之嚴,從可知矣。韓城君李基夏,乃幸前日之受暇,不念公議之可畏,徑往經宿之地,其輕臺閣任行止之習,不可不懲,請韓城君李基夏從重推考。上曰,旣受由暇,未知其行止任便,不允。又所啓,頃日捕廳軍官,多率下卒,遇一賊人於白晝都市之中,擧皆畏㤼,無一人擔當直前者,以七八軍官,不能捕一賊人。此輩受國廩料,以緝捕爲任,而若遇獷賊,則不肯出力募赴,輒先斂手退避,紀律不嚴,聽聞駭憤。請其時失捕軍官及邏卒等,令攸司從重科罪,以懲日後。上曰,査得事實,區別科罪。又所啓,向者有一南來守宰之子,行到銅雀津,發怒船人不卽出待,衝火其家,盡爲燒燼。放火人家,自有常律,而布衣白徒,恣行無忌,請令本道嚴査得實,依律定罪。上曰,依啓。又所啓,國家不幸,連歲荐飢,卽今兩西·關東·畿邑流丐之類,來聚都下者,日以增加,有司之臣,無以接濟,至請領還本土云。此皆無産業無田土之民也。渠若有一分支堪之勢,則豈有輕離鄕里,流離道路乎?今雖領付本邑,朝至夕散,必無安頓之理,只益其往來顚仆之患,非策之善者也。況此輩負抱携持,仰哺於京師,實有父母孔邇之意,而今乃一切驅迫,使之歸死,大乖王者惻隱之政,且京師不能接濟,而責外方之賑活者,亦已舛矣。從前議賑之歲,非止一再,而未聞有此擧者,誠不忍而不可行故也。請令賑廳,姑勿領送,更議設粥或乾糧,以爲濟活之策。上曰,令該廳稟處。
掌令朴見善所啓,請還收炤兄弟放歸田里之命,亟命絶島定配。同前上曰,勿煩。又所啓,請還收科獄罪人酌處之命,更加嚴鞫得情。同前上曰,勿煩。又所啓,全義縣監金克謙,爲人麤悖,行已鄙瑣,曾爲泮職,已多汚衊之謗,人之嗤點,固已久矣。及分本縣,無一善狀,貨賂公行,肥已爲事,凡干政令,一委下吏,民間疾苦,視如楚越,至於奴主良賤之大訟,循私誤決,例納作木之外,別作名目,加捧百餘兩錢貨,捷訟者,幸於得決,至賣田庄而納之,反詈之言,無所不至,傳說狼藉,恬不爲恥,其他可駭可愕之狀,不一而足。如此貪汚不法之人,不可仍置字牧之任,以畀飢歲賑民之政,請全義縣監金克謙罷職不敍。上曰,更加商量處之。又所啓,考官獄事,經年閱時,終未究覈,至有酌處之命,臣竊以爲不然也。以朝家事體及獄體言之,莫重獄事,不爲究竟,以得其情實,徑先酌處,終涉苟且。雖以吳道一身故之故,有所參酌,道一之有罪無罪,終未辨別,則何可以其身之不在,而仍置不論也?且念獄事,設有大於此者,朝家之於重獄,必以淹延爲慮,諉之以難於究得,每加酌處,則日後之弊,亦不可勝言,請還收考官獄事酌處之命。上曰,不允。
右相申琓所啓,年凶則例多盜賊,而竊發之患,未有甚於近日。頃日臺啓,請推捕將,而未聞有跟捕止戢之效,至於都城內外,有白晝剽掠之變,極爲驚駭,不可無別樣譏捕之道矣。捕廳軍官及邏卒,本來數少,何能窺伺緝捕許多結倘之賊耶?兵判今方入侍矣。使之與兩邊捕盜大將相議,別爲講定方略,使盜賊有所懲戢矣。右副承旨崔重泰曰,臣亦有聞,敢達矣。頃有兩班人,與行人八九同行,至沙峴外,日晡時,有賊人狼藉劫掠,以劍打傷,兩班時在死生中。傳聞捉得其盜一名,至有指告盜儻,而捕廳趁不捕治,被告賊徒,聞風先散云。且聞南山近處,亦有白晝劫掠之事,而軍士輩,視以尋常,不肯追捕。此不過都城內外竊發之盜,締結捕廳軍卒之致。今日治盜之責,都在於捕盜大將,必有別樣嚴飭之擧,庶有其效矣。申琓曰,以捕廳軍卒,實難遍機,而南山賊人逃走之時,橫過射場,而武弁之在於其處者,終不追捉云。赤身拔劍而走,明知其爲賊,而睨視而不爲追捕,誠極痛駭矣。此不但渠輩,視若尋常,實是國無紀綱之致也。兵判李濡曰,頃日南伐原及西郊劫掠之賊,捕廳另加譏察,逢着一賊於水口門,部將欲爲執捉之際,其賊人,知幾跳出,部將,身自窮追,周回城外,至于鞍峴,日暮力盡,終不捕得。當其追趕之時,適有武士輩,會射一處,部將,呼之使捕,而諸武視之尋常,無一人應者,竟至失捕,誠可痛駭。其中御營別哨軍官,則大將,旣已決棍汰去,而禁軍數人及別軍職吳時中,亦在於射場,且與一禁軍騎馬者相値,請借其馬,則不許云。禁旅異於凡人,目視劇賊,無意追捕,至於吳時中,則以別軍職,受國厚恩,亦且如此。禁軍則固當決棍汰去,而吳時中,亦不可不論罪,以戒日後矣。御營大將尹就商,欲爲陳達,而以病未得入侍,通于臣,臣或慮其事狀之未盡査得,更問于大將,則旣已覈實,不啻明白云矣。上曰,禁軍則汰去。別軍職,雖已年老,當指揮追捕,而全不顧見,極爲可駭,決棍,可也。李濡曰,會於射場之禁軍,及其他武士等,竝宜決棍,而吳時中則年老,或施他罰乎?大司諫李健命曰,吳時中,雖曰年老,以別軍職,厚受廩料,遇賊不捕,誠極可駭。若曰年老無用,則固不當置別軍職之列,而旣已任使,則此等事,當以軍法處之,豈可容恕乎?上曰,一體決棍,可也。兵判李濡所啓,自捕廳,時方譏捕可疑之人,而蓋京中無賴之輩,作倘竊發於近郊。城門部將·捕盜部將·巡邏軍卒等處,嚴飭分付,而各洞坐更,亦甚虛疏,當與捕將,大議稟定矣。司直李寅燁曰,國家不幸,連歲荐飢,中外無賴之類,起而爲盜,至於外方獷悍輩,或有止接於京裡僻左之處,恣行作賊京外云,此不可不別爲窺捕矣。曾聞前例,捕廳若能捉得賊徒,則爲大將者,不分晝夜,或於官府及私家,登時詰治,而近來紀綱解弛,皆思自便,雖捉劇賊,不卽究問,或拘留數三日,故徒倘,聞風先散,未能盡捕,大將緩忽之習,誠極未安,至於從事官,亦不惕念譏捕,以致賊徒之滋熾,大將以下,似當別樣申飭矣。申琓曰,李寅燁之所達,是矣。曾前大將雖在家,捕盜則卽必究覈,故無稽緩之弊矣。近來大將以下,各思自便,不卽究治,以此盜賊恣行,無所懲戢,合有別樣申飭之道矣。上曰,捕盜大將,不無緩忽之責,各別申飭,而從事官等,若不惕念緝捕,亦爲隨現論罪,可也。刑判閔鎭厚所啓,內奴婢每式年宣頭案入錄者,驛奴婢某式年形止案入錄者,雖有本主,勿爲出給事,曾前累有受敎,而無年數定限之事,太近則民怨頗多,太遠則紛紜亦甚,今後依凡訟過三十年勿許聽理之法,內奴婢及驛奴婢,連三十年入錄案中者,勿爲聽理事,定式施行,何如?上曰,依爲之。右副承旨崔重泰所啓,擧行條件辭語之冗長,未有甚於近來。就其稟裁條件,雖係尋常微細之事,行語間支辭蔓語,盡錄無遺之故,文字浮張胡亂,殊非古昔記言撮要從略之意。中間亦以此申飭,必令抄略啓下者,非止一再,而文具漸勝,至於今日而極矣。今後則筵中稟奏事件,刪去其不緊繁辭,只錄其切實緊語而啓下,何如?上曰,古者注書,詳其日記,簡其擧行條件矣。今則日記不詳,而擧行條件甚繁,承旨之言,是矣,申飭,可也。閔鎭厚曰,古規則擧行條件,雖撮其大略,而日記冊中,不無備載矣。近來則一從擧行條,書於日記冊,而註以出擧行條。今雖從略書出於擧行條,日記冊,則必須詳載之意,似當別爲申飭矣。重泰曰,日記則申飭注書,詳載以錄,而擧行條件,則抄略其梗槪,要使其條落,分明易見則足矣。上曰,日記冊則詳錄,而擧行條件,則略之,可也。大司諫李健命所啓,臣有區區所懷,敢此仰達。從前飢歲,非止一再,而盜賊熾盛,未有甚於近日,頃日昭格署洞,亦有白晝剽掠者,前頭之慮,有不可言。纔者大臣陳達,請令兵判與左右捕將,相議譏捕,而捕廳軍卒數少,勢難遍巡,常時巡更,亦多不實,分付軍門將校,與捕廳一體竝力搜捕,似好矣。李濡曰,軍門及捕廳,固當申飭,而蓋京中無賴輩,多有出城作賊者,亦當申飭城門部將,故禁軍中抄擇勤幹者,使之相替守直,軍卒亦以伶俐者擇定事,已爲分付,而賊贓搜得之後,若無推尋者,則俵給執捉之軍士,如是則必有激勸之道。且申飭坐更,各洞要害之處,着實分守,使軍門將校,捕廳軍官輩,乘馬周巡,嚴加考察,則賊徒庶可懲戢,從當商確稟定矣。上曰,依爲之。已上朝報
大臣·備局堂上引見入侍時,行禮曹判書金鎭龜所啓,頃日東萊府使狀啓,對馬島所送禮單,朝廷有依例回賜之物矣。其後泰恒,報于本曹,以爲島主所送,非舊銀,乃是新銀。我國回賜之物,亦當計劣減給云,故臣以此有所陳達,令廟堂覆啓,其中人蔘·白木綿等物,斟酌減送矣。倭人,見減數別單而發怒,故泰恒,因倭人之發怒,不爲更稟朝廷,又傳前送別單,未免大段失誤,而臣曹請推之外,無他論罰之道。大臣今方入侍,下詢而處之,何如?右議政申琓曰,朴泰恒處事,殊甚無據矣。禮物贈遺,關係重大,而不復啓稟,任意徑給,其不遵朝令之罪,不可不論也。且頃日渡海渰死人屍親等,闌入倭館,多般作拏,自本府嚴責云者,尤極駭然。倭館之任意出入,旣有禁令,渰死人屍親,雖曰情理痛迫之致,何可任意闌入,至於打傷倭人乎?不可以屍親之故,有所容恕,而狀啓中,只曰嚴責而已者,此豈邊臣事體乎?政院雖已請推,決不可只施問備之罰,拿問定罪,似宜矣。刑曹判書閔鎭厚曰,屍親於私情,雖云痛迫,至於冒入倭館,条制甚嚴,而有此作挐之擧,事極驚駭。爲邊臣者,所當別樣痛治,而只以嚴責之意馳啓,只此一款,亦難免罪罰矣。金鎭龜曰,頃於倭人燔造之請,不能據理退斥,而至於累度啓聞者,亦不過驚動於倭人恐喝之言也。旣不能奉行朝令,又不能禁防闌入,邊上受任之臣,豈容如是乎?行兵曹判書李濡曰,朴泰恒,自初以渡海船敗沒事,疑責太過,至於屍親輩恣意闌入,而旣不能禁防,又但嚴責而已者,殊涉疏闊矣。且有他不稟朝廷,處事顚倒之罪,而此則不必備論曲折,只以闌入一款爲主,而拿問,似可矣。大司諫李健命曰,渰死人親族,私情雖矜側,任意作挐於館中,極爲驚駭。作挐之罪,雖未知其律之如何,而嚴責分付云者,誠極疏緩也。我國之人,闌入館中,而不爲嚴懲,則籍令倭人闌出作挐,亦何以禁止乎?今若置之,則後弊難防,且常時別爲禁防,則必無如許之事,似當有論罪之道矣。行副提學金鎭圭曰,邊臣不遵朝令,則他日之慮,有不可言。雖以禮單事言之,禮官旣已稟啓,廟堂又爲覆奏,定奪分付之後,則邊臣,何敢不復稟告朝廷,而徑先擅斷乎?況我國人與彼國人,私相往來,禁条旣嚴,則今此屍親,於私情雖痛迫,何可一任其冒入作挐,而莫之禁戢乎?如此邊臣,若不重究,則後弊可慮矣。上曰,不稟朝廷,徑給別幅,而至於屍親作挐,亦不嚴戢,俱極駭異,拿問定罪,可也。鎭厚曰,闌入館中,打傷倭人之類,亦令本道,嚴査科罪,何如?上曰,令本道査出啓聞,可也。大臣·備局堂上引見入侍時,行禮曹判書金鎭龜所啓,小臣待罪掌樂院提調,以樂工事,敢有所達。當初樂工祿遞兒,四十一遞兒,而中間減省十二遞兒,以此試取輪付,而樂工數多,遞兒數少,輪付之際,常患苟簡。上年敬寧殿工人三十七名,旣爲加定,以本來數少之遞兒,無以輪付,資生極爲可慮。卽今凶荒如此,凡事當務省減,不宜增加,而樂工異於他員,祭享所用,別宜軫念,俾得保存,前所減十二遞兒,雖難盡爲復古,而若干遞兒,不可不參酌變通矣。上曰,若干遞兒參酌復舊事,分付該曹,可也。上曰,昨見東萊府使狀啓,則渰死八人屍身,彼旣拯得之後,又以飛船連續督責之擧,殊未知其可矣。彼將乘船待風,而早晩自當出來,何必連以飛船而督迫乎?右議政申琓曰,此蓋示申飭之意也。敗船後七日,始爲來報,似爲遲緩,故以此執言,有此致詰之端。凡事弛張緩急,惟在隨幾而處之,姑無顯著奸巧之狀,則何可一向苛責,使遠人失望耶?飛船來報之後,旋則還送,則似爲太刻矣。行兵曹判書李濡曰,自初過疑倭人之狀,臣於頃日,已爲陳達,彼果不謹,或有現著之端,則固當嚴責,而渡海船致敗,在於馬島稍遠之處,向來風勢,甚爲不順,往復周旋之間,刻期如意,亦或未易。近聞新川津船,渰死之屍體尙多,未及拯出,蓋〈出〉於人力所難容之地,意無諒察,惟事呵責,徑示致疑之色,則雖在平人,必不心服,況於柔遠之道,豈不有損於寬大之體,而反爲渠輩之所窺測乎?今此聖敎,誠爲至當矣。行禮曹判書金鎭龜曰,東萊府使,過有所疑於倭人,誠爲失誤矣。今番渡海之徒,雖不合於前例,旣出相好之意,則似無可疑之事,且彼旣謂拯出屍體八人,則惟當更待其所爲,啇量詰問,而先爲致疑,徑加呵責,亦極失體矣。上曰,許多人命之渰沒,誠極驚慘,申飭拯出,可也,而風波敗船,亦非人力之所可容,則以此致疑於彼人,似涉太過,至於八人屍身,彼旣拯出,則亦隨其連續拯出,自當待風出來,姑宜待之。且旣渰沒之後,雖以飛船迫促,實亦無益,而如是刻督,事甚顚倒矣。李濡曰,此後則以不可一向督迫之意,申飭分付,似當矣。上曰,此後勿爲督迫之意,申飭分付,可也。右承旨崔重泰曰,此事出於擧行条件乎?上曰,出於擧行条件,可也。行司直李寅燁曰,渡海譯官全船敗沒,曾所未有之事,故或不無致疑之心,而然其可疑之端,姑不現著,則過自生疑,先加督責,殊非待遠人之道也。至於日供停撤,亦似未妥,故頃有所達,而姑無發落矣。然而勿爲督迫等事,不必出於擧行條件,或自備局分付,或以私書通報,似當矣。上曰,邊臣旣已狀聞,不可以私報矣。雖出於擧行条件,何害於柔遠寬大之道也?申琓曰,前日日供撤罷一款,初出於略示嚴責之意,而渠旣引罪之後,則亦不當一向堅持,許令還供,以示朝家寬大之意,似好矣。上曰,依爲之。又所啓,小臣待罪掌樂院提調,以樂工事,敢有所達。當初樂工祿遞兒,四十一遞兒,而中間減省十二遞兒,以此試取輪付,而樂工數多,遞兒數少,輪付之際,常患苟簡。上年敬寧殿工人三十七名,旣爲加定,以本來數少之遞兒,無以輪付,資生極爲可慮。卽今凶荒如此,凡事當務省減,不宜增加,而樂工異於他員役,祭享所用,別宜軫念,俾得保存,前所減十二遞兒,雖難盡爲復舊,而若干遞兒,不可不參酌變通矣。上曰,若干遞兒,參酌復舊事,分付該曹,可也事,命下矣。取考掌樂院付祿之例,則樂工·樂生,合幾至三百名,而祿遞兒爲二十九名,以此輪回付祿矣。敬寧殿加定樂工三十七名祿科,今若復設三遞兒,則當與三百名二十九遞兒相敵,典聲一科,副典聲二科,合三科復舊,何如?傳曰,允。已上禮曹謄祿
右議政申琓所啓,此則頃日東萊府使朴泰恒狀啓也。渡海船營造監色,則以爲覆啓,使之推治,而護行差倭論罪事,未及仰達矣。我國造船監色,旣自我國査治,則護行差倭,亦不無不能看護之罪,使館守倭通報島中論罪事,亦爲分付,何如?上曰,依爲之。
右議政申琓所啓,此則忠淸監司金演狀啓也。左道山邑儲置米,所餘無多,分給改色,峽邑尤甚處,田稅大同作米,雖不敢請減,實結所捧南漢·常平·賑恤廳·戶曹等米二千餘石,不甚緊急,待秋退捧,山郡尤甚之邑及沿海被災之處,若干還上之外,無他賑救之資,儲置米,以改色分給,安興倉米,亦請斟酌,安興·楊津·貢津三倉穀折半劃給之意,頃已覆啓,分付本道矣。此則想未及見關文而然也。各邑儲置米,朝家所以申飭留儲者,意有所在,卽今見存之數,未知幾何,而散盡之後,或有朝家不時之需,將何以猝辦耶?至於田稅大同,乃是惟正之供,藩臣例不敢請減,而今年値此無前凶歲,朝家曲循民情,凡於賦稅等事,皆因方伯狀請,或許計納,或許退捧,雖出於軫恤民隱之意,而揆以事體,極爲未安矣。道臣若循例應行之事,民又不知當納之物,民習可惡也。今年湖西,雖曰失稔,不至於兩西·關東·北路之甚,三倉穀物,亦許折半分給,則安興·貢津之穀,可救沿海之民,楊津之穀,亦可以接濟山郡之民,儲置米分給及大同退捧之請,似不當聽施矣。兵曹判書李濡曰,田稅係是惟正之供,自下不敢輕請變通。辛亥大飢之日,賑廳堂上趙復陽,箚陳田稅捧留補賑之意,其時筵席大臣稟定之際,猶以爲難。先朝雖爲民特許,而蓋其事體之重,如此矣。今則藩臣直請退捧,朝家雖軫念飢氓,依此施行,而監司則推考,可矣。上曰,田稅事,兵判所達,是矣。申琓曰,一番除減,則便成應行之規,李濡所達,誠然矣。上曰,旣給三倉穀,此則勿許,可也。
政院啓曰,東萊府使朴泰恒,拿來事,命下矣。依例交代後拿來,何如?傳曰,允。
入侍時,掌令朴見善所啓,沿海各邑宜松山標內禁斫,朝家令甲,不翅嚴明,而長興府所管天冠山禁松境內,土豪之前後偸斫,至於八千餘株之多,人言狼藉,莫不寒心。其時水使,發遣虞侯摘奸,則虞侯,只以八百三十七株,減報水使,水使又以五百五株,減數啓聞,朝家不知遠外事實,其所論罪,只及於疲劣山直,犯禁偸斫之人,晏然無事。夫宜松山犯禁,偸至於八千餘株,則當此船材濯濯,朝家申飭之日,爲其主管者,理宜從實啓聞,以防日後無窮之弊,而當時旣不能禁斷,及其摘奸之後,偸斫狼藉,而乃反轉於欺蔽,終至於誣罔天聽之歸,其循私蔑法之罪,不可置而不論,請天冠山摘奸虞侯及其時水使,竝拿問定罪,犯禁偸斫人,及其所斫条數,令本道水使〈更〉査覈得,以爲依法科罪之地,何如?上曰,依啓。已上備局謄錄
大臣·備局堂上引見入侍時,禮曹判書金鎭龜所啓,伏見咸鏡監司黃欽狀啓,義陵陵內松木一条,雨雪所摧折,旣是丁字閣不遠之地,令該曹照例稟處云。慰安祭,似當設行,而竝取考前例,則亦有陵內樹木不至數多,則不設慰安祭矣。上曰,似是丁巳年事,其時則条數似多矣。金鎭龜曰,果是丁巳年,其前亦有慰安之例,而条數皆多矣。近以宗廟及畿內陵寢言之,条數不多,則無慰安之例。且觀此狀報,則雖是丁字閣近處,而步數至於四十九步,慰安祭姑勿設行之意,分付本道,何如?上曰,依爲之。已上禮曹謄錄
大臣·備局堂上入侍時,禮曹判書金鎭龜所啓,小臣待罪金吾,試官獄事,纔經開坐,刑推李時夏,則無他辭,而只曰金戩·兪世基,刑訊則可知。非但渠言如此,以獄體言之,金戩之相通趙大壽·吳道一情狀,順億旣已發告,則金戩固當刑訊,而第我朝仁厚之法,待朝官自別,戩旣登科仕宦,似不宜輕易用刑,且本府刑杖極輕,難以取服。戩以差備官,通語大壽之狀,渠旣自服,時夏亦云金戩,與渠之官員相通,渠旣傳書,則戩與時夏之罪,不可以一試官二試官,而有所輕重也。吳道一,旣已身死,戩雖直招,無復施罪之地。臣意凡係試官獄事,罪狀顯著者,各以其罪罪之。道一事,更無憑覈之處,速爲收殺,似爲得宜,而事體重大,大臣今方入侍,三司亦登對,下詢而處之,何如?上曰,大臣之意,何如?右議政申琓曰,此獄端緖不明,究覈未易,故今已累閱歲矣。當初吳道一,以位高宰臣,異於微官庶僚,如有此事,則所當究覈,如或不然,則又不當置之晻昧之地,受其晻昧之罪,故必欲究覈者,此也。今則無可憑覈之處,惟當從速了當矣。金戩雖曰朝官,若有奸巧之罪,則豈有可恕之道,而年久之後,獄情轉益難了。與其徒延歲月,毋寧因其自服已著之罪,勘律似當矣。金鎭龜曰,李礥·沈益昌·洪旣濟·李成蕃等,亦可稟達矣。沈益昌則臨科往見吳道一事也。與金戩通于兩試官事,自是別款,李礥則往誘順億,使不出道一之說,頗爲緊重,而此是順億追後始發,與當初發告者有間。此輩各有其罪,而餘皆枝節追生者,與戩等用情,實爲不同,亦各以其罪罪之,爲宜矣。上曰,三司陳達。副提學金鎭圭曰,臣兄方以獄官,稟達此事,在臣私義,嫌難可否,而旣蒙下詢,亦安敢不陳其意見乎?臣於昨年,暫爲獄官,而未得行公而旋遞,故未詳久案之顚末,而大抵此獄,淹滯許久,勢難究得,而以獄體言之,則吳道一,生則究覈,死則不究覈,旣未得當,且自初治獄,失之於寬,或以宰列而不爲請刑,或以近侍而不爲請刑,今者金戩,亦以其朝官,難於刑訊,臣未知其可也。前日擧子之獄,不得究覈,而有酌處之擧。此獄又不得究覈,則今後凡諸獄事,皆將無究覈之時矣。凡獄事之酌處,大臣與有司,或以事勢爲言,而職在三司之官,不敢以酌處仰達矣。大司諫李健命曰,臣曾以此事,有所酬酢於儕友間。且於昨年忝叨承宣時,適有赦令,臣意以爲,凡干獄事,勿論大小輕重,趁今究覈,可得其虛實,而此則不然,獄官累易,枝節層生,今過四年,尙無究得之路,在囚諸人,一向淹滯,似當有收殺之道矣。赦令內,有未發覺宥除之語,故欲以此意仰達,未果矣。卽今雖帶臺職,何可變其前見乎?掌令朴見善曰,臣未見文案,前後委折,雖不能詳知,而卽今方究吳道一事,道一身死,獄情之難究,事勢誠然。今若因此,輕先酌處,則國家紀綱法令,將至壞了,且金戩之罪,如可刑推問之,則不可以朝士而容恕,道一用情之事,有可究之端,則又不可以身死而不究,臣意,今此酌處之說,似不當矣。上曰,諸臣之意,何如?兵曹判書李濡曰,此獄年久,端緖不明。吳道一,旣是位高宰臣,有罪無罪,當究覈處之,不可置於晻昧者,誠如大臣之意也。治獄之道,究問看誤,然後問于罪人,自是法例,今傳書之說,雖或吐實,道一旣死,無可問處,不過置諸晻眛之地,則殊非所以欲爲究覈之意,酌處之論,似不妨矣。刑曹判書閔鎭厚曰,臣因此獄事,幾陷不測,幸蒙死生肉骨之恩,得保首領,而今何敢參涉可否於其間乎?司直李寅燁曰,前後文案,臣未見知,而當初如有易究之端,則未必至於今日之久。況今無根本之地,酌處無妨矣。上曰,道一旣死,無推問之地,詳考文案,罪狀已著者,以其罪罪之,未著者,更爲稟之,可也。
禮曹判書金鎭龜所啓,頃因刑曹判書閔鎭厚所達,譯官朴再興潛商一款,添入於禁府所推倭館事問目之意,啓下,而二事条段各異,不當添入,且因其所供,當更有爲究覈之端,潛啻一款,別爲問目,推問,何如?上曰,果非一事,別爲問目,推覈,可也。禁府謄錄
大臣·備局堂上入侍時,兵曹判書李濡所啓,海西凶荒尤甚,見今飢民流散者,多入其中,禁衛軍保之自賑廳移送本營者,竝其妻子,至於五十餘人,以此亦可想其慘酷之狀矣。別驍衛上番之類,不得捧奉足糧資而來,未免飢餓,故不得已給糧救急,而其妻子則生死未知,誠爲矜惻。宿衛軍兵之數不多,減番雖涉重難,而在前如此之時,亦有變通之例,姑限秋成,停番似宜。都提調徐□□之意,亦如此,故敢達。上曰,依所達施行,可也。李濡曰,御營廳,亦有海西馬隊,似當一體停番。與本廳大將相議,則亦如此,而適有身病,不得入侍,故敢此竝達。一體停番之意,分付,何如?上曰,一體分付,可也。禁營謄錄
入侍時,刑曹判書閔鎭厚所啓,田民相訟,漢城府句管,奴婢相訟,掌隷院主管,刑曹則勿論田民奴婢,竝爲聽理,而奴婢相訟,則必送掌隷院者,乃是先朝定式也。但近來掌隷院堂上,終無行公之人,外方訟者,久滯呼冤,故勿論初訟再訟,自本曹聽理之意,敢達。上曰,依爲之。又所啓,鎭川人郭來泰,呈狀本曹以爲,渠之先世奴婢,投屬於壽進宮,曾前四度得決,而該宮尙未出給云。其言不可准信,故移文內需司,問其委折矣,內司異於他司,不敢任自搜送云。鄕民當此農節,久滯京中,日日呼訴,分付內需司,前後文書,斯速一一搜送于本曹,何如?上曰,依爲之。刑曹謄錄
上在昌德宮。停常參,只晝講。
傳曰,明日晝講爲之。
晝講入侍,同知事李濡,特進官閔鎭厚,承旨崔重泰,玉堂權尙游·李坦,假注書李遂大,史官金相元·李縡,武臣柳㵑。
弼善李彦經上疏。大槪,伏蒙恩暇,往省先壟,昨纔冒雨入都,而病情苦劇,坐稽祗肅,縮伏私次,第切惶悚。見於日昨重臣前席陳達之言,有不敢晏然者,冒陳情悃,冀蒙恩遞事。入啓。答曰,省疏具悉。爾其勿辭察職。
府啓,請還收炤兄弟放歸田里之命,亟命絶島定配。同前請還收科獄罪人酌處之命,更加嚴鞫得情。同前請全義縣監金克謙罷職不敍。同前請還收考官獄事酌處之命。答曰,不允。
特進官閔鎭厚所啓,王世子書筵,必有賓客輪入事,曾有申飭之敎,聖意誠非偶然矣。書筵事體,雖與經筵,稍有間焉,勸講之任,甚重且大,決不可不爲備員,雖有苟簡之事,多有頉之時。公故則固難變通,而至以式暇頉稟,則極爲未安。此雖出於朝家優待賓客之意,而似當有變通之道。今後賓客有式暇,則自下或可推移,而若難推移,則毋得頉稟,定式施行,何如?上曰,賓客苟簡之時,不可拘於式暇,依所達爲之,可也。已上朝報
晝講入侍時,知事李濡所啓,臣於下去江都時,看審文殊山城形勢,蓋以曾有定奪之事,而頃於入侍之日,說話甚多,未能竝陳,今始仰達。文殊築城,臣嘗以爲反不緊,及其看審,則自江都甲津,相距遍近,大爲妨礙之地,初不築則已,旣築城,棄之可惜。所慮者,無可守之軍,而臣之淺見,則使通津府使,移入其城內,則移入之處,正與甲津相對,背山臨水,勢甚便好。且以一邑之軍民專屬,俾得臨亂入去,若或不足,則又以金浦竝屬,亦無不可,但卽今城內地勢,無可移邑之所,當加築千餘步後,乃可排置矣。通津移邑,有益而無害,設有難於獨守之患,觀勢越入江都,亦未爲失計矣。上曰,文殊城,旣築之後,便爲空棄之城,則殊非設築之本意,通津邑之移入於城內,好矣。濡曰,通津之移入民,或安土重遷,且有害於本邑,則亦似重難,而別無不便之端。卽今飢荒如此,雖未可遷動,前頭使之移入,在所不已,試詢廟堂而處之,何如?上曰,此時則雖不可爲,而姑觀前頭,使之移入,可也。又所啓,禁衛·〈御〉營兩軍門軍額,旣以一營之制定奪,而名目磨鍊啓下,姑有所未易者。當此飢歲,外方簽丁之弊,一日爲急,兩軍門定制外餘數,禁營則爲七千餘名,御營則一萬名。初意以爲,此亦足爲累年充補闕額之資矣。近以自該廳移送流丐中軍保之類觀之,其數不少,前頭流亡者,又不知其幾許,則減額餘數,充補厥額似難。期以累年,有違於當初所料,秋成後,可知其流亡實數,而旣有餘軍,則亦可以推移充補於秋成之前。爲先自備局,分付各道各邑,兩軍門軍兵,則使之勿爲隨闕充定,少除目前簽丁騷擾之弊,何如?上曰,依爲之。
上在昌德宮。停常參,只晝講。
繕工奉事李藎,正薍監劉事,高陽地出去。
下直,玉連萬戶李時泰。
判決事趙泰耉三度呈辭,入啓。遞差。
晝講入侍,知事金構,特進官金錫衍,承旨崔錫恒,玉堂金鎭圭·權尙游,假注書李遂大,史官金相元·李縡,武臣崔元緖。
府前啓,無城上所,姑停。
觀象監,自昧爽至辰時,有霧氣。啓。
知事金構所啓,各衙門及諸營米穀,所掌雖殊,莫非公家之物,而監營·統營,專其出入,廟堂及度支,不得與知,至於檢營,檢察革罷後,監司朴權主管,則又非巡營之比,而此亦京司無所與知,而實不知其多少,殊非通知內外,裁量闊狹之道也。自下分付,則外方,例不以實數相報,監營·統營及檢營,米穀實數,開列啓聞之意,別爲分付,何如?上曰,依爲之。又所啓,國家儲置米之設,意有所在,近來連歲凶歉,且紀綱解弛,守令不遵朝令,所謂儲置米,未免名存實無,或有所劃給,輒稱無儲,殊甚可慮。常年則雖値摘奸,例多以他穀推移云,而今則外方財力蕩盡,所儲虛實,易爲現發,自賑廳分付諸道,一從留儲實數,成冊上送,以爲發遣郞廳,摘奸,何如?上曰,依爲之。侍講官權尙游所啓,今因飢民救活之言,臣有所懷,敢此仰達。故文純公臣朴世采,位至三事,且是國家禮待之臣,而身後寂寞,連喪兩子,其老妻無依,至於朝夕不繼,誠爲矜惻,朝家宜有軫念之道矣。上曰,儒臣所達誠然,令該曹稟處。參贊官崔錫恒曰,然則以食物題給乎?上曰,然矣。尙游曰,故相臣洪命夏妻,窮居不能資生,後嗣零替,不至如朴世采,而貧窶則甚矣。且以前例言之,則大臣家,多施特恩,一體爲之,何如?錫恒曰,故完南府院君李厚源,旣是靖社勳臣,曾在大臣之列,而身沒之後,家事旁落,朝夕難繼云,一體周給,似合於軫恤之道矣。上曰,依爲之。尙游曰,故參判李端錫,曾被廉謹之選,身死之後,妻孥無依,不成士夫家貌樣,乙亥年間,筵臣陳請,分付賑廳,月給料米矣。罷廳後仍寢,其時若無顧恤之典,則必未免死矣。今聞其子行乞途道,以養老母云,聽聞所及,實爲矜惻,依前已行之例,特給月料,似可矣。上曰,依乙亥例給料事,分付,可也。已上朝報
金構所啓,臣伏見擧行條件東萊府使朴泰恒,有拿問之命,以事體及前例言之,未有府使被罪,而訓·別獨免者,而今則訓·別輩,無論罪之擧,非以其無罪而然也。似是專論府使之際,未及擧論,以致遺漏矣。參贊官金鎭圭曰,臣於再昨入侍,以此事,隨諸臣之後,亦有所陳達,而未及竝論任譯,卽聞金構之言,誠是矣。大抵邊臣與館倭之間,凡諸大小事,皆任譯之所周旋,是以自前東萊府使被罪,則任譯,例亦被罪矣。今於拿問邊臣之兩件事,爲任譯者,亦豈可獨免乎?一體處置,似當矣。上曰,前例亦然,一體拿問,可也。已上禮曹謄錄
晝講時,參贊官金鎭圭所啓,褒尙忠節,有國先務,而或有學行之兼備者,則朝家尤宜崇奬,此蓋非爲其人,所以樹風聲礪世敎也。宣廟朝倡義使金千鎰,始以學行擢用爲臺官,剛直敢言,及遇壬辰之亂,與高敬命等,同時起義,而功勞最多,領兵九千,進壁水原,又敗鳥嶺賊,入據江華,以通行朝命於兩湖,遂賜號倡義,天兵之收復京城,又間出撓賊,賊遂窮蹙而走,後守晉州城,城陷,父子殉節,其平日之學行與節義之成就,如彼卓卓,故相臣新豐府院君張維,嘗作爲其碑文,聖明覽此,則可以詳知也。惟其父子殉節,遂致無嗣,又無同宗之可以繼後者,故其外曾孫奉祀矣。朝家依例錄用戰亡人子孫,千鎰之忠烈,非他戰亡之比,而以無姓孫之故,其奉祀者,不得被一命之恩典,誠可悶惻,其忠烈,實出尋常,而且旣奉其祀,則雖是外孫,宜有收錄之擧,而事異常例,下詢于吏曹判書金構而處之,何如?知事金構曰,褒奬節義,有裨風敎,金千鎰,以功勞言之,捐軀赴國,極爲可尙也。淸白吏戰亡,錄用有命,而不能一一盡錄,故其中特異者,臣方搜問,而此則未及有聞矣。外孫錄用,法例則未安,而旣爲奉祀,則亦似無妨矣。鎭圭曰,若係微賤之家,則或有難於審知之慮,而千鎰之外曾孫,卽故相臣鄭澈之後,而其人亦是士子,豈有非主祀而冒稱之理乎?上曰,令該曹錄用,可也。禮曹謄錄
入侍時,知事金構所啓,頃日以敗船人等滯囚可慮,故分送原籍官推治,而其中仁川所囚韓山船隻致敗船人等,或送江華,或送韓山,餘存者四人,原籍京師,故畿營移送京獄,則刑曹,以外方罪囚移送京獄,事體不當云,而不肯受,事體則似然,而同囚諸人,竝皆分送他處,且有京江人四名在仁川,亦無憑問之端,而其族屬養獄,無面分徵之際,京獄勝於外方,似當移囚京獄矣。上曰,依爲之。刑曹謄錄
上在昌德宮。停常參·經筵。
京畿監司尹世紀,東南道各陵奉審事,出去。
司饔奉事趙道輔,白土掘取後,入來。
慶尙監司書目,猝被趙權無限醜詆,決不可一日抗顔於按察之任,乞削臣職,仍治臣罪事,上疏上送事。啓。答曰,省疏具悉。意外侵斥,不須深嫌,卿其勿辭,從速察職。
判尹宋昌辭職上疏。入啓。答曰,省疏具悉。卿其勿辭,調理行公。
全羅監司閔鎭遠上疏。大槪,乞於未辭陛之前,往省父母丘墓,以伸人子至情事。入啓。答曰,省疏具悉。卿其依疏辭往省焉。仍傳曰,澆奠牀備給。
觀象監,辰時,日暈兩珥。啓。以上朝報
上在昌德宮。停常參·經筵。
禮曹參判兪集一,佐郞李祥徵,獻陵陵上石物塗灰事,出去。
下直,仁川府使徐宗憲,惠山僉使崔禛。
禁府啓目,粘連濟州牧使放未放啓本云云。圍籬安置罪人吳始復,入於稟秩中,而諫臣,旣以此請罪,牧使李衡祥,已蒙允兪,則始復,更無可論之事,仍配之意回移。他餘罪人,令該曹稟處,何如?啓依允。
注書李廷濟狀啓,臣於今月初六日,伏奉初一日承政院右副承旨崔重泰成貼有旨,下送領議政崔錫鼎疏批使臣傳諭者,臣卽爲傳諭于領議政崔錫鼎處,則以爲,臣再控危懇,冀遂循墻之願,伏奉聖批,猶靳允許,辭旨一向敦迫,臣誠感懼,繼之以悶切,臣之不敢冒進,只爲才具之已試不效,精力之已衰不逮而已。不然,何敢累辱恩旨,而偃然跧伏,不思所以趨走承命乎?史官遠臨村巷,相守日久,分義至爲未安,深欲稍進畿郊,罄陳腔血,而卽今病狀,長時委頓,庭戶之間,亦不能任意行動,情遑勢蹙,不知所出,當以文字,更爲陳暴,以俟處分云。臣又以聖批中前後懃懇之意,縷縷敦勉,而大臣尙無登道前進之期,臣則更爲仍留緣由事。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫得情。措辭見上全義縣監金克謙,爲人麤悖,行已鄙瑣,曾爲泮職,已多汚衊之謗,人之嗤點,固已久矣。及到本縣,無一善狀,貨賂公行,肥已爲事,凡干政令,一委下吏,民間疾苦,視如楚越,至於奴主良賤之大訟,循私誤決,例納作木之外,別作名目,加捧百餘兩錢貨,捷訟之人,亦且怨詈,其他可駭之事,不一而足,來自湖西者,莫不傳說,更無詳察虛實之事,如此貪汚不法之人,不可仍置字牧之任,以畀飢歲賑民之政,請全義縣監金克謙罷職不敍。考官獄事,經年閱時,終未究覈,至有酌處之命,臣竊以爲不然也。以朝家事體及獄體言之,莫重獄事,不爲究竟,未得其情實,而徑先酌處,終涉苟且,雖以吳道一身故之故,有所參酌,道一之有罪無罪,終未辨別,則何可以其身之不在,而仍置不論也?且念獄事,設有大於此者,朝家之於重獄,必以淹延爲慮,諉之以難於究得,每加酌處,則日後之弊,亦不可勝言,請還收考官獄事酌處之命。凶歲賑救之責,專在守令,尤甚不治之人,宜其澄汰,以蘇殘氓也。延安府使李彦維,都無善政,且乏廉聲,疵謗之說,謄藉於搢紳之間,至於許多災結,圖得於巡營,稱以勅需,及官廳修補,徵捧於飢餓垂死之民,而貿販錢貨,略無畏忌,此外闕紙之濫捧,多招軍民之怨讟,如此之人,不可使久典雄府,請延安府使李彦維罷職不敍。荒歲給災,實出於朝家濟凶布惠之意,則爲道臣者,所當明覈虛實,量宜給災,而黃海監司申銋,信聽邑宰之言,過給災結於延安一邑者,已極失着,而旣已給災之後,則雖一負之微,毋論公私需用,不可徵捧於民,而延安之以實爲災,移用於勅需等處者,人多傳說,而曾無檢察論責之事,其在按廉之道,殊涉疎緩,請黃海監司申銋從重推考。臺閣論人,雖有差爽之語,士夫自靖之道,惟當靜俟公議,而慶尙監司趙泰東,辭疏封啓之槪,直擧臺臣姓名,虧失事面,疏辭中權輩等語,蹈藉慢侮,大有乖於淸朝挹遜之義,此等風習,宜加規警,請慶尙監司趙泰東從重推考。答曰,不允。第三件事,依啓。
觀象監,酉時,日暈,夜一更至三更,月暈。啓。
正言韓永祚再度呈辭。入啓。加給由。
掌令李萬選初度呈辭。入啓。給由。
傳曰,明日晝講爲之。以上朝報
典設司官員,以提調意啓曰,頃日筵中,以本司遮日帳進排處書入別單之意,榻前定奪矣。臣退與戶曹判書金昌集,相議條列,區別其應爲進排者,勿爲進排處,書入別單,以此知委各司,定式擧行,何如?傳曰,允。御廳謄錄
上在昌德宮。停常參,只晝講。
尙衣別提鄭泌,柴場摘奸事,楊根地出去。
正言韓永祚三度呈辭。入啓。遞差。
以洪泳爲假注書。
傳曰,前承旨尹趾仁,敍用。
大司憲兪得一,掌令朴見善,持平金栽啓曰,臣等,昨於會坐時,以延安縣監李彦維罷職不敍事,相議論啓,而本府之降縣,頓然遺忘,乃以府使書入,且於刑曹堂郞推勘啓目,致勤圈下,非不謹愼於奏御文字,而惛瞀不審之失,節節難逭,請命遞斥臣等之職。答曰,勿辭,退待物論。
晝講入侍,知事金構,特進官閔鎭厚,承旨李震壽,玉堂權尙游·李坦,假注書洪泳,史官金相元·李縡,武臣沈欞。
傳曰,明日晝講爲之。
傳曰,敬寧殿望祭,王世子親行之事,分付。
今日晝講時,玉堂罷散人員別單書入事,榻前下敎。
吏曹啓曰,臺諫有闕,政事,取稟。傳曰,明日爲之。
八路儒生生員梁擇之等上疏。大槪,請先正臣文元公金長生,躋享聖廡,快擧盛典,以慰中外士林之望事。入啓。答曰,省疏具悉。屢悉予意於多士疏批矣。
禮曹參判兪集一,佐郞李祥徵,繕工直長柳光庭,獻陵石物塗灰後,入來。
開城留守書目,病勢一向危劇,累日瘝曠,公私悶迫,不得已疾聲再籲,乞蒙恩遞事,上疏上送事。啓。答曰,省疏具悉。卿勿過辭,調理察職。
傳,前校理李晩成,前修撰吳命峻,李光佐·崔昌大,竝敍用。
觀象監,夜一更,月暈,流星出太微東垣內,入南方天〈際〉,狀如拳,尾長二三尺許,色白。自二更至四更,月暈。啓。已上朝報
今日賓廳,都試開場相値,頉稟。傳曰,知道。備局謄錄
晝講入侍時,知事金構所啓,臣伏見捕盜擧行條件,出於朝報者,有懷敢達矣。捕盜兩廳,有左有右,左邊所屬之地,或有逢賊者,與右邊大將家,所居相近,則取便告急,而大將,諉以左邊之事,不爲聽治,右邊亦如之,如是推諉之際,事機漏洩,多有失捕之患,都城之內,坊里分屬某邊,人多不知,況愚民何以知之,今後則申飭左右捕盜大將,勿論左邊·右邊,如有逢賊告急者,登時推閱後,得其端緖,或果不緊,然後移送該邊,俾無如前推諉之弊事,奉承傳分付,則似好矣。上曰,依爲之。右捕廳謄錄
入侍時,特進官閔鎭厚所啓,頃以國穀欠縮事,沙格監色等,半留京獄,半囚本土之獄,而穀物尙未悉捧,卽今京獄所囚,多至四五人矣。畢捧遲速難期,而當此凶歲,遠民之養獄極難,此亦不可不慮也。近因宣惠廳啓辭,他罪人與此同罪者,皆囚之原籍官,此罪人等,亦爲移囚於本土之獄,待其準納穀物之後,隨卽放送,而以放送之意,啓聞,似爲便當,故敢達矣。上曰,依爲之。刑曹謄錄
上在昌德宮。停常參·經筵。
掌令李萬選三度呈辭。入啓。遞差。
傳曰,今日晝講,停。
政院啓曰,憲府多官,引避退待,諫院當爲處置,而無無故行公之員,除在外人員外,呈告人員,竝卽牌招,以爲處置之地,何如?傳曰,允。
備忘記,長番內官鄭重明,御前出入之際,略無敬謹之意,事之可駭,莫此爲甚,拿問定罪。
禁府,鄭重明拿囚。啓。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請忠淸水使申漢章罷職。措辭見上頃日本院,以韓城君從重推考事,論啓矣。聖批,以旣受由暇,未知行止,擅便爲敎,臣等竊惑焉。夫將兵之臣,不得下鄕,乃所以嚴國體而重兵權也。前例雖或有援,聖上先許往來,而厥後臺章峻發,則公議所在,可知其從今嚴防也。如使基夏,少有畏忌之心,何可以臺章之不得准請,而任意發行乎?其在事體,不加不稍加糾責,以杜後弊,請韓城君從重推考。竝引嫌而退,偶未覺察,元非大段,不可以此輕遞多官,請大司憲兪得一,掌令朴見善,持平金栽竝命出仕。答曰,不允。處置事,依啓。前啓,流丐姑勿領送,更議濟活之策事,該廳稟處間姑停。
吏曹參判趙泰采上疏。大槪,病淹松楸,差歇無期,擔舁登程,症情益苦,纔抵畿境,冒陳危懇,而喉司退却,終未上徹,不得不忍死前進,再宿之地,八日始達,僵臥私次,昏瞀不省,卽今病勢,實無起動之望,未卽趨肅,已極惶隕,玆敢哀籲,乞賜憐察,將臣本職及兼帶,竝許遞免,毋使職事瘝曠,殘喘少延,以便公私事。入啓。答曰,省疏具悉。卿其勿辭,調理察職。
吏曹啓曰,承文院著作洪萬通,除授後過限未肅拜,依例罷職,何如?傳曰,允。已上吏曹謄錄
有政。吏批,以李喜泰爲濟州牧使,朴昌漢爲東萊府使,李萬樞爲海美縣監,南錫明爲全義縣監,權德載爲獒樹察訪,呂必重爲直講,元聖兪爲判決事,朴泰三爲典籍,鄭栻爲兵曹佐郞,任命元爲戶曹正郞,金澋爲禮曹參議,金浣爲戶曹佐郞,李晩成爲兼西學敎授,金普澤爲正言,李三碩爲兵曹參知,李德英爲輔德,李世奭爲掌令,李晩成爲校理,崔昌大爲兼文學,李熙台爲典籍,沈浩爲平市令,崔昌大爲修撰。吏曹謄錄
傳曰,砲手孫千山,鳥銃貫三中,直赴殿試。御廳謄錄
兵批,同知單崔元緖,僉知三單張世益·李舜賚·李之英,副護軍趙泰耉·尹趾仁,副司果韓永祚,副司正洪泳。兵曹謄錄
上在昌德宮。停常參·經筵。
大司憲兪得一,掌令朴見善,持平金栽,就職。
禁府啓目,長番內官鄭重明元情云云。傳旨內辭緣,旣已遲晩,照律,何如?啓允。又啓目,前水使李碩寬元情云云。泛稱遲晩,刑推得情,何如?啓除刑推議處。又啓目,白時耉議處云云。事在宥旨前事,似當勿論,上裁,何如?啓勿論。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫得情。措辭見上請還收考官獄事酌處之命。措辭見上請延安縣監李彦維罷職不敍。措辭見上請黃海監司申銋從重推考。措辭見上請慶尙監司趙泰東從重推考。措辭見上
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請忠淸水使申漢章罷職。措辭見上
忠淸監司書目,鎭川呈,以領議政崔錫鼎上疏上送事。啓。傳曰,遣承旨敦諭。
京畿監司書目,驪州呈,以左參贊李畬辭職上疏上送事。啓。答曰,省疏具悉卿懇。卿其依遵前旨,願勿固辭,從速上來行公。
八路儒生生員梁擇之等上疏。大槪,更申前懇,冀賜夬兪,亟擧文元公金長生從祀聖廡之盛典,以副士林之喁望事。入啓。答曰,省疏具悉。予意已示於昨年泮儒之疏批矣。
輔德李德英上疏。大槪,臣之情勢,有不敢晏然供職,冒陳危悃,冀蒙鐫免,以安私分事。入啓。答曰,省疏具悉。爾其勿辭察職。以上朝報
吏曹啓曰,云云事,命下矣。取考掌樂院付祿之例,則樂工·樂生,合幾至三百名,而祿遞兒爲二十九,以此輪回付祿矣。敬寧殿加定樂工三十七名祿科,今若復設三遞兒,則當與三百名二十九遞兒相敵,典聲一科,副典聲二科,合三科復舊,何如?傳曰,允。以上吏曹謄錄
領議政崔錫鼎疏曰,缺一行朝廷,何可不審其才之不稱,諉以曾所已經,而遽缺數字量其力之不及,托以異於初授,而昧然當之乎?連上辭章,寔缺二字而昨奉批旨,未蒙開許,臣誠惶悚悶蹙,不得不更攄所缺一字冀容光之照缺二字殿下,擢臣於屛伏之中,任以相職者,缺一字哉?豈不以前雖有妄言觸憲之罪,事在旣往,特從寬典,許以自缺一字自效之圖乎?如此則德固大矣,恩亦至矣。第念夷吾抵罪而加以釁浴,酇侯獲譴而旋卽召收,誠以才具之難得,或因負犯之輕末,苟其人之賢也。滌瑕收用,實爲治朝之美事,而臣則愆負徒深,才長蔑如,縱欲淬礪湔拔,以圖報效,其如才分之不堪何?朝廷之設官授職,非苟榮其身而已。將以用其言計,施於有政焉耳。臣曾前任職,亦嘗妄論國政,丁丑所陳十事,戊寅所論四件,率多保民經國之大要,固知識慮疎淺,不足以救時補弊,而然其許多言說,亦豈全無可採?其時廟議,初無非斥之意,而惟以有難遽行,更容徐議爲斷,終無一言一策之見施,臣嘗慨然,藉令臣重入台司,有所建明,亦不過空言無施,如前日而已,則何益之有,況今年紀漸衰,疾病仍痼,聰明精力,不及於前時,謀爲規畫,無補於國事者乎?竊惟今之事勢,可謂岌乎殆哉?未及乎亂亡,而有將亂將亡之形,有識深憂,凡夫竊歎,此時輔相之任之重,比常時十倍,若臣者,黔驢之技已殫,駑馬之力難强,自量已明,實無冒進承當之理,比來民事方棘,至尊旰食,天職不容暫曠,機務不容多滯,尤何敢一日虛帶,以益其罪戾乎?臣自謫籍解懸以來,不合仍在田廬,而只因衰病困瘁,未能自振,則今臣控懇,義在辭職而已。不係缺一字之遠近,史官淹留,供頓有弊,正欲前進近畿,重理危悰,而見今所患風痺,乘春添劇,精銷氣敗,僅存形骸,朝夕恃粥,起居恃杖,有同老耄之人,以此汔未能動身移步,缺一字託疾圖便之比,凡此攄陳,儘出悃愊,非敢虛缺二行數字戚之義,至以予實慨然爲敎,令臣卽日就道缺數字爽震越,汗淚交集,莫知容身之地,臣以世祿之家,至于臣身,辭恩罔極,河海難量,使臣果有一分可進之勢,而忘君背義,但爲缺一字便身圖,則雖萬之戮,亦何以盡其誅哉?噫,臣聖世之罪人缺一字退不能守匹夫之微志,進不能答明主之殊知,行負神明,辱及周行,心跡乘刺,忠孝俱喪,此皆不待臣自陳,伏惟日月之明,靡所不燭矣。臣本無高尙之志,均有犬馬之性,隨分效職,豈獨無願,而徒以寵位濫溢,任不當器,委責愈重,罪戾愈深,其始臣非不自知畢境顚沛,而怵迫威命,眷係恩私,不敢自顧,冒沒因循,卒取狼狽,尙復誰尤?臣旣退之後,愆咎益彰,小則疵議踵發,大則僇辱隨至,雖賴天地寬恩,得保性命,而其羞浼淸朝,莫此甚矣。上孤特達之遇,下負夙昔之心,撫已自悼,尤釁山積,前旣越分冒進,爲罪至此,尙何捐棄禮義,復就朝列,重爲名器之辱乎?臣每誦前秋聖批,未嘗不中夜涕泣,雖在敵以下,若於衆棄之中,獨明其心事,則猶爲之感激,許以知己,況得之於君父者乎?然臣所被人言,實人臣之極罪,而事狀之實未暴,暗昧之疑難釋,朝家處分,但若曲庇私護之爲,此果可以解衆忒心乎?在臣之義,惟有蒙汚受垢,沒齒守分而已,何得憑恃寵靈,自謂己辯,以人言不足恤乎?至於文衡薦望,何等嚴重,必自居以詞盟,然後可以評論一世詞臣,擧而自代。臣旣以文任被衊,至抵死必免,到今復任其事,豈所敢安,臣雖欲忘恥而冒當,豈不重貽詞苑之羞乎?聖敎雖勤,臣反覆思量,終無冒承之理,違拒至此,萬殞何贖,臣固當進詣都下,以請處分,雖未獲命,亦宜歸身司敗,祗候嚴誅,而臣自前冬下還以來,病勢沈痼,委頓牀褥,半體廢痿,積缺一字鬱塞,朝夕垂盡,近又新喪子婦,情事悲切,益增昏瞀,不缺一字地運動,無以自遂,陳疏申懇,亦不免遷就,負罪缺二行半進仰及於乞解文任之章矣。三載之後,又煩聖敎,缺數字稍待精神少定,擬將送付館吏呈進,而亦無身詣實輦之缺一字無非臣罪,臣無任戰灼懇祈之至。答曰,省疏具悉卿懇。卿其宜遵前旨,須勿固辭,從速上來行公。
輔德李德英疏曰,伏以,臣於向前忝在憲職也。以體例間事,論一承宣,此不過一時相規,而不意玉署之臣,挺身橫當,祭筵陳斥,繼又疏論,置承宣於無過之地,歸臣言於不韙之科,至以左嫌右礙,有妨言路等語,恣意脅持,而處置臣者,又罪之落科,終不得一言陳暴,其所阿好掩覆之態,盛氣凌轢之習,雖不足一一追辯,在臣廉義,亦安可諉以旣往,而淟然復冒於榮次乎?且臣於昨年,以前參奉李晩祥事,旣有所自列矣。頃伏見正言兪彦明避辭,則以臣之不爲通議,大加非斥,臣竊瞿然,繼以訝惑也。當初參啓之後,人多稱冤,其後又聞彦明亦頗悔恨,有所云云於儕友間,故臣遂決意引避,此等委折,掌令李世奭之避,已盡臚列,臣不敢更爲煩瀆,而彦明·世奭,皆臣親友也。親友之意,親友傳道,則臣之不復持疑,事勢固然,且伊時彦明,適在郊外,未能往復之實,彦明亦旣知之,而到今全不體諒,遽加慍怒,臣實未曉也。況臺閣論人,各主所聞,或啓或避,不必苟同,若欲一切稟承於發論之人,則亦甚拘矣。臣與晩祥,平生素昧,同臺謂其可論,則隨而聯名,儕友稱其爽實,則從而引避,一論一避,初無係着,寧有一毫庇護之意,而今乃謂曲爲分疏,何其疑人太過耶?至於蹊逕圖囑之語,要之近來,不無其弊,而亦何必人人而盡然,臣曾見臺閣中,以論人失實爲避者,彦明最多,其所謂十斧撓奪等語,豈是身親經歷之說耶?臣以無似,本不合於侍講之職,而被人詆斥又如此,缺一字此情勢,決不可冒沒供職,玆敢瀝血陳懇於黈纊之下,伏乞聖明,俯諒微悃,亟許鐫改,以安私分,不勝幸甚。答曰,省疏具悉。爾其勿辭察職。
八道儒生生員梁澤之等缺二行闕,冒死更瀆,伏願殿下,益加睿思焉,大聖廟從缺三字曠世稀有之盛擧,苟非有功斯文,爲師百世者,則莫得擬議缺一字間,故方其論議之始發也。固未嘗不愼重,而及其公議大定之後,則雖缺一字人主之尊,有不能缺一字抑而終拂者,何則,天地間共公底道理,論議終缺一字滅摧却,他不得也。臣等竊觀,漢儒以來,得列於聖廡之享者,或以一經之能傳而與焉,或以箋註之有功而與焉。今此長生則純粹之德,篤實之學,造詣旣深,門路甚正,親承大賢之統,以啓後來之學,則其淵源受授之正,有如此者,纂輯禮書,參酌古今,使國朝典章,私家經變,皆有所折衷而可行,則朱子之所未發,勉齋之所未備者,至此而無復餘蘊矣。其發揮經傳之功,有如此者。當昏朝斁亂之世,屛居田野,講明義理,正學得以不泯,世道賴以維持,晩會中興之運,首膺旌招之命,雖難進易退,不久於朝,平生所蘊,未能展盡,然其憂愛之誠,不以進退而有間,章奏勤懇,隨事盡言,上以啓沃乎聖君,下以規導乎諸臣,仁廟初政之淸明,蓋有賴焉,其出處之正大,治化之輔益,有如此者。然則金長生傳道述禮之功,賁治善俗之業,其視一經之傳,箋註之功,有不可同年而語者,明矣。臣等又伏見,古昔帝王之許配儒賢於聖廡也。或以一人之言而特許之,或觀其遺文而命享之,今此金長生從享之請,則先輩之公論旣定,多士之齊籲愈懇,至于今數十年間,八路合辭,章屢十上而不知止,則其視一人之請,輕〈重〉,何如也?殿下,亦嘗取覽金長生之遺集,嘉奬而命刊,則其與觀其文而竝享者,可謂同一揆矣?而獨於崇報之典,尙今稽遲,豈非聖朝之欠事乎?第念昨年泮疏之批,有差待後日之敎,差待二字,卽已缺一字而姑徐之意也。臣等傳誦德音,欣聳不已,敬依大哉之言,退伏田野之間,過歲之後,今復申籲,意祀典之擧不日而行,士林之鬱自此而伸矣。缺二字批旨,天聽愈迫,豈或向來愼重之意,猶未盡銷缺二行半淸,猶靳夬兪,臣等竊恐愼重之太過,或近於三思之反惑也。缺二字殿下聰明睿智,重道尊賢,自臨御以來,大而宗廟之事,小而缺一字宮之禮,祖宗之所未遑,節目之所未擧者,率皆採渚群缺一字斷自宸衷,參酌事宜,次第擧行,使一代欽聳,後世有辭,缺一字非一二計,而獨於今日臣等之請,反有持疑過愼之意,臣等竊不能無憾於天地之大也。夫天下之事,可否兩端之外,無他道理,聖明,若以今日之請,爲不可則已,今旣不以爲不可,則惟當採納公議,申命有司,亟擧崇報之盛典,以慰多士之喁望,豈非斯文之幸,而聖德之光耶?伏乞聖明,夬賜一兪,特以文元公臣金長生,躋享聖廟祀典,則國家幸甚,斯文幸〈甚〉。答曰,省疏具悉。予意已示於昨年泮疏之批矣。出燼餘
上在昌德宮。停常參·經筵。
下直,訓戎僉使金憲章。
傳曰,明日晝·夕講爲之。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫得情。措辭見上請還收考官獄事酌處之命。措辭見上答曰,勿煩。
院啓,請還收蒙宥罪人崔益望·河海雲·李文海·尹以寬等放釋之命,竝〈爲〉仍囚,依律定罪。措辭見上
請韓城君李基夏從重推考。措辭見上答曰,勿煩。
吏曹判書金構,惠局堂上辭免上疏。入啓。答曰,省疏具悉。卿勿過辭,從速察任。
副校理李坦上疏。大槪,臣酷被人詆斥,無復抗顔榮次之理,乞命鐫削臣職,仍令刊名朝籍,以謝人言,以安私分事。入啓。答曰,省疏具悉。爾其勿辭,從速察職。
八路儒生生員梁擇之等上疏。大槪,臣等,不避煩瀆之誅,更陳抑鬱之忱,亟擧先正從祀之典,以副多士之喁望事。入啓。答曰,省疏具悉。前後疏批,已悉予意,今不復多誥矣。以上朝報
禮曹啓曰,畫員咸泰碩,東班正職遷轉,〈?〉考被汰,復屬本署之後,因本曹判書榻前陳達,依許義順例,加設祿一遞兒於圖畫署,使之付祿矣。畫員張子旭,亦以畫稍優之人,曾爲別提作散,還屬本署,而旣經東班正職之故,不得參於畫員祿取才,他無資生之道。咸泰碩,今已身死,其所付之祿,依許義順·咸泰碩例,移付張子旭,以爲激勸之地,何如?傳曰,允。以上吏曹謄錄
吏曹判書金構疏曰,伏以,臣之不肖無能,最出人下,而濫蒙洪造,致位崇顯,本職兼帶,無非不堪,揣分慙恧,已不可言。才力淺短,缺一字無以應務,居恒悶蹙,靡所容措。至如賬廳堂上之任,雖在常缺二字尙稱緊劇,況當災歲,公私赤立,內外酬應,穀缺二行半其如百萬億蒼生何?傳曰,陳力就列不能者,缺數字不得其職則去,臣之不能而不得職,如是甚矣。又安敢虛帶職缺一字無所猷爲,坐視民生之顚連,而不知所以自處乎?臣於日昨筵中,略陳忱悃,而誠淺言微,未蒙矜允,玆敢更申前懇,冒瀆宸嚴。伏乞聖慈,俯賜鑑諒,將臣兼帶惠廳堂上之任,亟先遞改,回授可堪之人,以幸國事,以安微分,千萬幸甚。
副校理李坦疏曰,伏以,臣伏見輔德李德英之疏,追提臣前日筵奏與疏辯,極口醜詆,不遺餘力,臣不勝駭愕危怖,毛骨俱悚也。蓋於春初憲臣之劾承宣也。語意深峻,非特相規而已。至如責在銓曹,權出人主等語,凌厲嚇喝,使人疑惑,且其措辭,有爽其實,臣適入侍筵席,略陳其未安,仍及近密之臣,以言被譴,恐妨言路之意矣。憲臣以此引避,盛加譏切,臣之一疏陳暴,蓋不得已,雖其或不無少拂其意者,而何嘗恣意費力,欲以脅持臺閣哉?今其疏,捨置本事是非,惟以惡言悖說,直加臣身,有令人不忍聞者,而猶以處置見落,不得一言爲恨。今於事過數月之後,其所爲言,蹴踏人凌藉人,至於如是,始知其蘊蓄餘怒,隱忍未吐,而臣猶冥墑,不早忖料,盤礴榮次,淹閱許久,此臣之罪也。臣之無似,久忝匪據,取人侮辱,誠不足怪。但所謂掩覆私好,凌轢同朝,此乃把權勢肆氣力者之爲,有非如孱庸罷劣,可以一毫彷像者,其言之無倫,有不足多辨,而臣於意外,酷被口語,怖悸之餘,慙赧亦甚,豈復抗顔朝端,益致人嗤笑哉?昨於直中,遽聞被斥,不敢一刻留在於邇列,不得不徑出闕門,今始露章自列。伏乞聖明,俯諒臣情勢之有萬分危蹙者,亟許鐫削臣職,仍令刊名朝籍,以謝人言,以安私分,不勝幸甚。出燼餘
八道儒生生員梁擇之等三疏曰,伏以臣等,伏承聖批,以已諭前日泮疏之批爲敎,配食之請,終靳允兪,臣等相顧失圖,竊不勝惛然抑鬱之忱,不憚缺二行半固,而抑或有持難於一時,遺恨於千古者。噫,聖主不世作賢,缺二三字出,而金長生之正學純德,殿下非不尊慕也。亦嘗誦其遺文,深知默契,慨想其遺風矣。而獨不蒙表章崇報之典,聖明之世,猶且如此,其可復望於方來耶?然則今日之所愼重者,適足爲千古之恨而已矣。以向者成·李兩賢臣從享時事言之,侮賢醜正之徒,相率而肆惡言,殿下洞燭其情狀,明辯而夬斷之,獨於此事,因一二人持難之議,遷就而久不斷,以孤一世公共之論,此臣等之所未敢曉也。臣等俱是遐方末學也,生又晩矣。於先正之道德光輝,雖不敢曰小窺其門墻,若先正臣金尙憲·宋時烈·宋浚吉,及相臣張維數人,登門覿德,親炙而記實,所撰碑狀,具在於金長生遺文之末,聖明必已澄覽,此豈阿好諛辭,以誣後世者哉?以其所稱述者言之,豈不足於周旋游·夏之列也?其言之可信,旣如此,則其與今日一二俗論之徒事持難者,豈可同日言哉?若然則聖明之所從違者,不幾於失其輕重之別耶?此又臣等之所未曉也。或者,以建請之年數久近爲言,則此非通論也。宋之朱子,卒後僅四十年,而與周·程同享,我國文純公李滉,卒後數十年,與四賢臣同享,金長生之卒今已七十餘年矣。成·李兩賢從祀之請,始發於仁廟乙亥,其時多士,欲因文純故事,竝擧金長生,先輩或以爲,宜待兩賢之享,次第建請,故遲待五十年而後,始請於聖朝,士論之起,則固已在於六十年之前矣。以比於宋朝·我朝之故事,年數亦且久矣,士論持久不已,亦未有若此之盛者,此豈但臣等今日之言也?抑臣等伏聞,仁祖大王,嘗下敎曰,金長生宿德純茂,學業高明。又曰,卿國之缺一字老,德行超倫,蓋聖祖,久在初潛,飽聞其名,龍飛之後,尊慕至此,其缺二行國家愼重之道,蔑以加缺數字所慨然者,聖祖垂訓,久炳天壤,聖明尊慕,迥出尋常,而猶有此持難缺一字輿情久鬱,縟議不行,未知更待何時,可以終斷是儀耶?臣等竊惑焉。公論終不可久遏,盛典終不可久曠,伏願聖明,深軫崇德象賢之念,俯從一國多士之請,特命有司,承擧文元公臣金長生從祀聖廡之典,國家幸甚,斯文幸甚。出燼餘批答見上
上在昌德宮。停常參,只晝講。
江華留守書目,辭職上疏上送事。啓。答曰,省疏具悉。卿其勿辭,從速察職。
忠淸監司書目,天安呈,以司諫兪命弘辭職上疏上送事。啓。答曰,省疏具悉。爾其勿辭,從速上來察職。
明日敬寧殿望祭正時,四更一點,王世子出宮正時,三更四點,開門三更二點。
晝講入侍,同知事李寅燁,特進官金錫衍,承旨洪受疇,玉堂權尙游·崔昌大,假注書洪泳,史官金相元·李縡,武臣金錫命。
兵曹啓曰,近來都城內外,賊徒肆行劫掠,實是前所未有之變。前頭之慮,亦有所不可言者,凡係緝捕之方,十分嚴飭,至於加出捕盜軍官於江郊等處,以爲別樣詗察之地矣。卽者加出軍官西江近處居金振聲·金尙澄·李善益等,來訴於都試開坐之所,以爲望遠亭李姓兩班家奴子丁龍爲名者,盜取牛隻,宰殺於姜姓喪人兩班之家,故窺伺捕捉,告于該廳。旣已究覈取服,而姜·李兩人,敢生救賊之計,誣呈憲府,稱以假捕盜軍官,作拿於兩班之家,而憲府不察其虛實,直爲發送所由,使之與洞內所任等,一同捉來,則所由,憑藉作弊,徵索賂錢,罔有紀極。軍官等母妻,毆打結縛,其中金振聲,則悶其母之被打,至於代受其縛,亦且逢打,傷痕狼藉云。不勝驚駭,卽送臣所帶軍官于望遠亭,詳細探問其曲折,則果如捕盜軍官等所告之言矣。朝家爲其譏捕賊儻,加出軍官,纔得賊人,捉告該廳之後,自法府,因其容隱賊人者之呈狀,發差推捉捕賊之軍官,以致擧家慘被其害,雖或未詳捕盜軍官之眞假,循例發差,而爲其差使者,出往其家,旣知其爲捕盜軍官,則固不敢任自結縛。況其母妻之縛打,尤是法外。此則專出於索賂之計,事之痛駭,莫此爲甚。若不嚴加懲治,則將使捕盜者解體,而爲賊者增氣,豈不寒心乎?所謂兩班姜·李兩人,及憲府所由,令攸司竝卽囚禁,各別科罪,何如?傳曰,允。
瀛昌君沈上疏,入啓。答曰,省疏具悉卿懇。所陳之事,實合予意,可不依施焉?卿其勿辭,安心行公。
禁府,裵守元拿囚。啓。
夕講入侍,同知事李寅燁,特進官金錫衍,承旨崔錫恒,玉堂權尙游·崔昌大,假注書黃翼再,史官金相元·李縡。
八路儒生生員梁擇之等上疏。大槪,敢冒萬死,復申前請,亟擧文元公金長生文廟從祀之典,以壽道脈,以光斯文事。入啓。
持平金栽啓曰,昨日茶時,北部望遠亭契居私婢永丹,來呈所志,以爲洞內居常漢金振聲·金尙澄等,本以悖惡無賴之輩,及爲捕盜部將,益肆其惡矣。隣居李進士家奴丁龍,以牛賊見捉,告于該廳之後,振聲等,又與常漢李善益,追捉丁龍之妻姜參奉家婢延眞爲名者,以爲劫奸之計,延眞,惶悶,急投永丹上典之家,則善益等,仍突入其內房,其上典,以年老寡婦,素有宿病,委頓牀褥矣。卒然逢變,蒼黃奔避之際,顚仆折傷,骨節盡違,仍至昏絶之境,上典同生李英陽,適到其家,溫言開諭,則善益等,高聲大辱,多發無倫之言,請得一處,推閱後處置云云。其所爲言,雖難盡信,而近來國綱解弛,輦轂軍校之驕橫,已成痼弊。且旣捉牛賊之後,更追其妻,必有委折,臣果以善益等,推閱次捉來,循例題給,而仍發送所由矣。善益等,綁縛所由,恣意毆打,流血被面,傷處狼藉,夫擊傷禁吏,已是無前之變,而善益等,倚恃軍門之勢,徑先告訴,重臣,偏聽其言,啓請囚禁所由,各別科罪,臣不勝駭惑之至。所由之作拿,設如重臣之啓,善益等毆打禁吏之罪,亦宜竝請推治,而今乃不此之爲,曲爲之說,稱以發遣軍官,詳細探問云。其所謂軍官,亦不過善益儕流,則重臣,安知其不出於符同和應之弊,而不俟法府之推覈,急急啓請耶?夫都城內外賊徒之橫行,非但重臣言之,臣亦習知,故日者請推兩將,使之另加勦捕,而兼陳部將·邏卒輩,締結賊徒,任其橫行之狀,聖明想已俯燭矣。禁吏之作弊,其來已久,臣自叨本職之後,常加嚴飭,今玆所由,作拿索賂,臣固不能保其必無,有若重臣之深信善益等,將擬究覈重治,而若其部將輩之憑藉侵掠,其弊尤甚,朝家所以加出此輩,別樣申飭者,寧令重擾平民哉?都下賊黨,日漸熾盛,而設機追捕之擧,寂然無聞,路遇一賊,恝視不捉,而乃返橫拿閭里,遠近騷然,人之疾苦,有甚於盜賊,臣意,如此之流,亦不可不詳覈禁斷,小紓窮民無告之冤。且其追騙村女,侵及隣家,凌轢士夫,突入寢房,詬辱婦女,有關風敎,故臣之推捉善益等,蓋欲與元告,兩造對辯,從公處決之意,則此乃黑白未判之事也。若使重臣,互相通報,反復詳査,則彼此所犯,自當畢露,有罪無罪,兩言而決,何必偏主先入,强自左右,不究虛實,不問曲直,乃以爲賊增氣等說,張皇論啓,徑囚所由,略無顧藉,其爲軍校地則得矣。其於待臺閣之道,豈容如是乎?此莫非如臣疲劣,忝叨見輕之致,何敢一刻晏然於職次乎?請命遞斥臣職。答曰,勿辭,退待物論。
謝恩,輔德李德英。
大司憲兪得一啓曰,臣伏見兵曹草記及僚臺避辭,則臣亦有不可晏然者。昨者府吏,以城上所所題李姓人家呈狀,來示于臣,觀其狀辭,旣曰突入作亂於寡婦所居寢室,蒼黃奔避,顚仆折傷云爾,則法官之捉來推問,事理當然,而近來風習頹壞,雖士夫家呈狀,爭訢之辭,有難取信,故臣以明覈處置之意言送,繼而兵曹判書李濡,令褊裨送言于臣,臣則以重臣之言爲信,卽通于僚臺,作弊所由,使之別樣治罪矣。今者重臣,不待本府之覈治,張皇草記,請令攸司,倂囚所由,至曰,使爲賊者增氣,結之以寒心等語,朝家待臺閣,與庶僚有異,其在相敬之道,固不當如是慢罵,重損事體也。玆事臣旣與聞,亦嘗往復于重臣,則難安之嫌,與同僚無異。請命遞斥臣職。答曰,勿辭,退待物論。
掌令朴見善啓曰,臣於昨朝,與僚臺相値,一處下吏,以當日茶坐時所呈所志數三道,來示,而其一,卽李姓士夫逢辱於常漢事也。觀其措語,殊覺駭然,僚臺旣已捉來推治爲題,臣亦以似當覈處之意,酬酢而罷矣。卽伏見騎省草記,以憲府不察虛實,直爲發送所由,憑藉作拿爲言,至煩天聽,囚禁差人,臣於是,不勝瞿然也。玆事委折,已悉於僚臺之避,臣不必架疊之語,而第糾正風俗,憲府之職事,因訴推覈,法例之當然,則欲究虛實,發差推捉,不是異事,而官差之憑依作弊,論其罪狀,殊甚痛駭,若使騎曹,文移本府,懲治所由,事體卽宜,而不待本府之覈治,徑先草記,至以不察虛實,解體增氣等語,歸咎於本府,語意深峻,臣未知果合於相敬之道也。然臣亦憲職之一,而且有參涉酬酢之事,則難安之勢,與僚臺無異,何可晏然苟冒於臺職乎?請命遞斥臣職。答曰,勿辭,退待物論。
答八路儒生生員梁擇之等疏曰,省疏具悉。今玆從祀之請,固知出於公共之論,而尙此持難者,蓋以其事重也。
今日夕講時,縕繹間視事頉稟事,榻前定奪。
晝講時,同知事李寅燁所啓,近來竊發之患,愈往愈甚,故頃以申飭捕廳之意,有所仰達矣。數日之間,連見畿湖討捕使所報,則全羅道軍布四十餘同,到天安邑底,納置獄中,而賊徒,破碎獄門,剽竊而去,至於抱川之賊,或以放砲,或以弓矢從事云。以年事言之,不至於乙丙之慘,以諸道所報觀之,百姓飢死,亦不至如乙丙之多,而人心世道之壞悖,日以益甚,如賊徒放砲等事,實是乙丙之所無,究其根委,蓋緣民間艱食之致,前頭兩麥登熟,則似有止息之望,而若或兩麥不登,則前頭之慮,有不可勝言。兵曹判書李濡,今方與左右捕盜大將,議定節目,使之跟捕,而外方則雖每每申飭,終歸空言,不可無別樣警責之道。天安·抱川等所管討捕使,從重推考,討捕營兵房,令營門從重決棍,從速緝捕之意,別爲嚴飭,何如?上曰,事極驚心,推考,決棍等事,依所達爲之,可也。
參贊官洪受疇所啓,近日竊發之患,愈往愈甚,都城,大道,白晝剽奪之外,閭巷偸竊之患,無處無之,蓋緣卽今左右捕將,俱有本職,每以治盜爲餘事,盜賊無所畏戢故也。捕廳異於軍門,所謂大將,卽是循資例兼之職,其所遞易,無甚重難,將若得人,盜可止息。昔漢之時,京師桴鼓數警,用張敞爲京兆尹,盜乃散落,居今之世,如敞之流,雖未易得,常時以治盜得名,其才可當此任者,必有其人,極擇差出,除他公務,一以治盜爲事,委任專責,則事可着實。且聞軍官輩,皆是未經事烏合之類,其於詗察譏捕等事,每每生疏,不得捕盜云,今後則所帶軍官,多定額數,勿論三軍門將校,自擇其可者,如有捕得劇賊,或陞職或厚賞,以爲別樣激勸之地,則不多日內,必有其效。此非但臣之所見如此,外議亦以爲然,敢此仰達。令廟堂稟處,何如?上曰,依爲之。
參知李三碩,辭職上疏,及同副承旨李震壽上疏。大槪,臣於直廬,感寒不輕,舁還私次,一倍添劇。卽今症形,斷無復起爲人之望,顧臣所叨之地,旣非等閑職務之比,而當此僚員苟簡之日,尤不容一刻虛帶,乞賜遞免,以幸公私事,入啓。遞差。
觀象監,夜五更,流星出天中淡雲間,入北方天際,狀如鉢,尾長四五尺許,色白。啓。以上朝報
禁府啓曰,以御營廳啓辭,刑曹啓目,訓鍊院奉事裵守元,咸鏡道狀啓刑曹粘目,前訓戎僉使咸仲翼等,移本府處置事,允下矣。裵守元,方待命於本府,卽爲拿囚,而咸仲翼,自任所時未上來,依例發遣府書吏,拿來,何如?傳曰,允。禁府謄錄
瀛昌君沈疏曰,伏以臣,年衰病痼,不堪供仕之狀,聖明之所洞燭,朝紳之所共知,而虛帶職名,徒積瘝曠,私心惶悶,已不可言。每當公事,輒多空礙,從缺一字祈免,實非虛讓,而微誠未格,尙此蹲仍,踧踖靡容,若隕淵谷披瀝肝血,疾聲呼籲,伏乞聖慈,察臣悶迫之忱,亟遞臣廚院提調·宗親府有司之任,俾免顚躓之患,千萬祈祝。臣於乞免之章,不宜敎缺一字陳他說,而旣有區區所懷,終不敢泯默,玆敢仰陳焉。頃日帶原君光胤,差明陵祭獻官,無奴無馬,欲貰則無値,欲步則前陪,香祝後領執事,其勢亦有所不能,難難借得之際,自爾遲延,不卽發行,其在事體,已極未安,而及夫罷還之時,袖出芒鞋,裹足步來,頂金鬢白之人,參雜多官,相先後徒步,豈其所欲哉?誠出萬不獲已也。情勢之矜悶,姑捨勿論,而事面之虧損,當復如何?卽今公族之貧寠,非特光胤一人,而至於末裔宗戚,尤有甚者,過年而不能備一衣,竝日而不能得一食,當此大殺,春窮轉急,身屨妻纑,猶不自活,殆乎行乞於市,而特以有斗料之故,賑廳之發賣給糧,亦不得參,顚連塡壑,非朝伊夕。聖上敦親之仁,合有矜恤之道,昔在缺二行王孫婦,年至八十,實是稀貴之事,而丙寅年間,因故相臣金壽缺二字白,旣推陽寧君儆夫人洪氏優老之典,其在一視之仁,不宜異同,亦依此例,特施惠養之恩焉。錦溪副守惟明,年迫九十,而其弟則已加壽爵之資,惟明則以其獨子病癈,不能仰聞之故,尙未蒙恩,旣曰壽爵,則弟先而兄後,豈非聖朝之欠典也哉?大小擧動,宗班之每品各二員隨駕,固是法典,而今則公族之元數不多,除老病外,行公之人甚少,至於副令以下,不過數員,故依前充數,則輒患不足。雖在僕隷之賤,聖駕所動,莫不奔走,猶恐聳觀之或後,矧忝王室之親者,孰無護蹕之誠,而或以貧殘,無計自振,坐犯落後之科,其情則雖矜,而事體所關,不能容置,請査請罷,徒事紛紜,與其責其備員,每患不齊,毋寧減其員數,□致齊整,自今凡於擧動時,每品各一員進參事,缺二字適定式,俾無苟簡之弊,不勝幸甚。臣待罪接待諸宗之任,玆敢冒死仰陳,伏願聖明俯察焉。臣無任屛營祈懇之至。批答見上出燼餘
上在昌德宮。停常參·經筵。
敬寧殿望祭後,世子宮·嬪宮,藥房·政院·玉堂問安。答曰,罔極。
傳曰,大臣·備局堂上引見。引見時,今日內政官牌招,開政,承旨有闕之代,以在京無故人差出,卽爲牌招察任事,榻前定奪。
兵曹判書李濡上疏。大槪,臣於憲府諸臺之避,有不敢晏然者,召牌之下,坐速違慢之誅,竝遞臣職,仍治臣罪,以重臺閣,以肅朝綱事。入啓。答曰,省疏具悉。意外譏斥,在卿何嫌?安心勿辭,從速行公。
副校理李坦,牌不進,依承傳罷職傳旨。傳曰,只推,勿罷。
引見時,右議政申琓所啓,京中盜賊肆行之弊,諸臣屢次陳達,聖明,已令兵曹與左右捕廳,別爲事目,嚴加戢捕矣。外方則雖有狀聞於備局者,非啓聞,故聖上未及下燭矣。天安郡劫掠軍布之事,極可驚駭,結儻百餘人,打破獄門,劫奪官家上納之物,此非劇賊乎?以此觀之,安保其將無爭殺長吏之患也。凶歲子弟多暴,傳有其語,飢饉之餘,盜賊之竊發,不是異事,而如此非常之賊,尙無勦捕報聞之事,今日聖上之特爲下敎,嚴加申飭,誠爲至當矣。如此之賊,多有官吏及討捕所屬相通之故,不得跟捕,誠可痛惋,各邑及討捕軍官治罪,更加嚴飭之意,雖已分付,以此出於擧行條件,諸道監·兵使處,竝爲分付,使之各別譏捕,何如?行司直李寅燁曰,賊徒勦捕之意,固當申飭於各道討捕使,而各邑守令處,亦爲一體嚴飭,官軍官及境內武士中,別擇勤幹任事之人,使之譏捕,則似當着實,以此意分付于各道監司·兵使,各別申飭於列邑,似宜矣。上曰,所達,誠是。各道監·兵使處,一體申飭,可也。左尹尹就商所啓,右者捕廳之規,雖大臣諸宮家奴僕,若出於賊招,則軍官直到其家,捉出後告於本家,例也。近來法綱解弛,且如臣不肖,地望素輕,而待罪捕廳,故捉出士夫家奴僕之出於賊招者,則非但反加詬辱,至有奪取不給之弊,稱以軍官輩作拿,或至於構成說辭,呈告法司,故軍官輩,拘於日後之受害,彷徨畏縮,不得捉出,極爲寒心。今後則勿論大臣諸宮家,依前申飭,捉出賊徒後,告知本家,而如有奪去詬辱者,以爲入啓處置之地,何如?右議政申琓曰,尹就商之所達,誠然矣。捕賊之時,雖諸宮家·大臣家,或有隱接於行廊者,則使之捉出者,乃是事目。而近來國綱解弛,士夫家,或有追捕搜捉之擧,則稱以作拿,使軍官輩,不得下手,良可寒心。今後則申明舊制,另加申飭,似當矣。上曰,所達誠是。申明舊制,各別申飭,可也。
引見時,左尹尹就商所啓,頃日水口門近處,賊徒跟捕之際,軍官,逢着賊徒之接主人,執捉問之,則以爲,此賊必往其洪州妻家云。故軍官,率其接主人,向于洪州,抵水原府,入宿酒幕,相議緝捕之計,店人,意謂殊常之人,五十餘人,綁縛毆打,故不得已出通符,店人仍告官府,府使以爲,雖有通符,旣無關文,如汝之類,例多橫行云云。軍官輩,出示通符,兼陳委折,而終令着枷拘囚後牒報矣。雖無關文,旣示通符,則寧有不知之理乎?守令之任意奪取通符,而拘囚軍官,此實前所未有之事,如此則跟捕之路,誠難矣。右議政申琓曰,旣見通符,則可辯眞假,而着枷拘囚,殊涉率爾,從重推考,何如?上曰,通符出示之後,着枷嚴囚,極爲非矣。從重推考,可也。右議政申琓所啓,盜賊之肆行,蓋由於守令之不能設機捕捉,故臣於前日待罪銓曹時,爲慮此弊,以武臣,差送畿邑守令,而柳星樞爲驪州牧使,楊憲奭爲砥平縣監,其時頗有治盜之效。李惠疇,亦於其前,爲振威縣令,畿邑賊儻,亦幾散落矣。卽今畿甸賊,比前熾盛,臣意則以爲,漢南·漢北沿路守令,武弁中有聲望者差送,鎭撫譏捕,則賊必戢斂,故此意已與吏曹判書金構相議矣。金構曰,畿甸賊患,無處無之,而其中安城一路,三南要衝之地,而工匠簪聚,商賈輻集,以此之故,爲賊淵藪。此邑,似當先以武臣差送矣。右議政申琓曰,以武臣有聲望者差送,則豈但治盜而已。至於治民,不無所益。而安城郡守,莅任已久,遞付京職,以武弁中出入閫帥有聲望者,極擇差送,則似好矣。行司直李寅燁曰,治盜雖甚緊急,而卽今賑政方張,且迎送有弊,此時遞易守令,誠爲悶慮。爲先頒布節目,別樣申飭,似好矣。金構曰,賑政本是救民,而治盜亦是救民之一道,不可以迎送有弊,而不爲變通矣。上曰,所達,誠是。以武弁之出入閫帥有聲望者,極擇差送,而時任安城郡守,遞付京職,可也。已上朝報
大臣·備局堂上引見入侍時,右議政申琓所啓,頃者東萊府使朴泰恒狀啓中,以撤供撤市事,啓請矣。頃於登對時,只論撤供,而撤市一款,則未及啓達矣。當初撤市,雖出於致責之意,不可久撤,以絶隣國交易之道,亦令勿撤之意,一體分付,何如?上曰,依爲之。已上禮曹謄錄
又所啓,臣伏見永宗僉使尹淑狀啓,因曰雲山守護僧將文狀,島民金景錫,禁山生松七十餘株,偸斫造家云,故依律定罪次,使之啓聞矣。觀此狀啓,則景錫,乘其新舊交遞之際,禁山生松,恣意斫伐,造作家舍云,不可不嚴加懲治,以爲日後懲勵之道矣。爲先嚴□後,令本道依律定罪,何如?上曰,依爲之。〈又〉所啓,今此江華留守李思永狀啓以爲,本府民人等還上,依事目,以八千石,每年分給,而上年農事,尤甚失稔之餘,各樣還上,亦依事目畢捧,故民間無甁粟之儲,形勢甚急。自正月,一朔分二巡分給,而民多穀少,每患不足。且一朔分給之數,至於二千二百餘石,以卽今留儲計之,則僅可支四月二巡,其後則無路繼給,必得二三千石,然後可以限五月分給救活,本府軍餉米三千石加給事,令廟堂稟處云。本府還上,以八千石定限分給,乃是事目也。當此飢歲,不當膠守常例,民間之切急如此,則積穀於倉庫,立視赤子之飢死,誠有所不忍,不可不加給,以救其飢,軍餉米二千石出給之意,分付,何如?上曰,依爲之。又所啓,此則黃海監司申銋狀啓也。以爲各邑今方設賑,凡係擾民之事,尤不可不慮,上年春秋巡操,及都事考講等事,旣以年凶,一倂停止,今春水陸操,及營將巡檢,都事秋講,與虞侯之嶺隘摘奸等事,竝依上年例,特許停止,以除民間一分之弊云矣。今年凶歉,海西尤甚,卽今各邑賑政方張,雖簡其騶率,而列邑巡審之際,貽弊極多,前頭勅行時,沿路各邑,自當入於巡審之中矣。凡係擾民貽弊之事,當爲停止,而他道亦因道臣狀啓,竝令停止矣。本道今春水陸操,及營將巡檢,都事考講,虞侯摘奸等事,亦當待秋爲之矣。上曰,依爲之。又所啓,此則全羅監司韓聖佑狀啓也。曾以關西移送米一萬石之數,以江都米計送,而係是軍餉,不可不充上,故檢營米一萬石,船運上送,以充其數之意,分付矣。見此狀啓,則本道所在檢營米,二萬七千五百九十石零,而除其未捧,計其留庫,則只是一萬六千七百石零,而纔因賑廳·備局關文,賑廳所納一千石,海西移轉六千石,合七千石,以其沿邑所在檢米,傾庫分定,卽今所餘者八千餘石,而盡是山邑所在,雖沒數分定,猶不滿一萬石之數。況一半留庫之外,一半之穀,旣已分給民間,則尤無奈何。且本道農事,雖不至大殺,而卽今民間匱竭,麥前仰哺者,只在邊穀,而以其移粟他道之故,前後運送,至於一萬四千餘石,前頭農糧計給,十分可慮。湖南一道,乃是國家根本,一半留庫,亦是救民之資,而徒爲目前之計,不思將來之慮,則朝家處分,恐未及思量,今此軍餉米一萬石,以檢營米,實無充納之路,請令廟堂稟處矣。檢營不爲勿管於京司,故不知實數之幾何,而軍餉則不可不充,故有此定奪,分付矣。卽今餘存之數,不足以充其數,他無變通之道,似當姑令勿爲上送,而兩道巡檢及統營米元數,今方自賑廳,使之成冊上送,以爲知數之地,前頭成冊上來,或不無推移之道,姑觀前頭,知其實數,從容稟處,何如?上曰,依爲之。左尹尹就商所啓,近來竊發之患,多出於外方市場之間,當此凶歲,買賣之路,有難防塞,而限秋成,官門場市外,一倂罷之,則庶爲止盜之一道矣。右議政申琓曰,賊徒之往來場市,掠奪財貨之弊,自古有之,而官門場市之外,今若一切盡罷,則當此飢荒之歲,民間之貿遷,有無轉販,資生之路,從此絶矣,此亦不可不慮。官門及從前設場處外,新設之處,姑令撤罷,似當矣。吏曹判書金構曰,賊徒出沒場市,自是例〈?〉慮患,而當此凶年,民無逐利資生之路,則亦甚可慮。只罷山谷間新設之場,而官門場市及年久之場,不可盡罷,令各邑擇定監官·都將等,使之譏察緝捕,似好矣。刑曹判書閔鎭厚〈曰〉,外方之賊,多發於場市中,故討捕使,多有自場市而捉得者,若着實譏察,則亦可無因此跟捕之路,何必盡罷場市乎?上曰,官門場市外,一倂撤罷,則貿遷資生之路斷絶,此則重難,吏判之言,誠是。新設場市,則罷之,可也。
行司直李寅燁所啓,國家不幸,連歲荐飢之餘,又値大無,外方飢民,坌集京師,仰哺於朝家,揆以道理,不忍屬送,而第念飢民多聚,熏染成疾,安堵都民,必先受病。且流民一離鄕土,終至塡壑,故今玆屬送者,蓋欲其安揷本土,致力農作,以爲前頭資活之計,而諫臣所論,亦不無所執,至於迫令歸死等語,似由於不諒臣等本意之致也。然其稟處,因堂上金構之辭免,尙今遷延,而都下賑事,一日爲急,其願歸之類,依前定奪屬送之後,令本官,各別給糧勸農,俾不使飢死之意,嚴飭分付,而第聞飢民等告訴之言,則當初流徙之際,田役·身役·族役,末由備納,故流離丐乞,以至此境,今若還歸,則官家不計形勢,必將侵責,此實大端難歸之端云,其言誠可感矣。自京下送飢民之類,此等諸役,竝爲勿侵,亦爲分付列邑,則必有願歸之民矣。其不能歸者,及都下尤甚之類,不可不速爲濟活,而若干發賣之穀,恐不能遍及,精抄尤甚之類,或設粥,或還上,給乾糧,以爲賑活之地,宜矣。吏曹判書金構曰,臣亦聞飢民之言,果如李寅燁之所達。外方飢民,不無願歸之心,而歸土之後,身役·租稅,若爲懲捧則實難支保矣。寅燁曰,卽今都下飢困,日甚一日,故今方發賣,而其中尤甚之類,不能備錢,至於賣戶於他人云。此類及遠道飢民留在者,不可不趁速設粥救濟,而設粥之時,必有鹽醬,可以分給,而他無推移之道,江都·南漢待變醬,勿令改色,而自賑廳取用事,急急分付之意,竝此仰達。右議政申琓曰,李寅燁之所達,誠然矣。流離飢民,隨願速送,屬送之後,自本官督納身布,則何以支保耶?他道逃故之類,身布竝令退捧,此亦依此例姑許退捧,俾爲安揷之地,似宜矣。上曰,所達誠是,竝依爲之。
左尹尹就商所啓,外方牛禁不嚴,故賊徒偸竊牛馬,或賣於場市,或牽食於山谷間,以此民間失牛之弊,日以益甚,牛馬屠殺之禁,不可不各別嚴飭矣。大司諫李健命曰,屠牛之禁,常時亦爲申飭,況此時乎?外方賊徒之熾盛,多由於屠牛一款,尹就商之所達,誠是。添入事目中,各別申飭,何如?右議政申琓曰,前旣申飭,何必添入於事目中乎?更加申飭,似宜矣。吏曹判書金構曰,外方牛禁之不嚴,在於監司,監司若嚴禁屠牛,則牛賊自止,不嚴則牛賊漸熾,各別嚴禁牛肉,牛肉無可用處,則民間失牛之弊,自可止息矣。上曰,牛禁,曾已每每申飭,而所達誠是,更爲各別申飭,可也。
行吏曹判書金構所啓,頃於筵中,以山城事仰達,而引對時,時刻淹遲,心甚未安,未及反覆陳達而退矣。卽今外議以爲可,而決意築之,則當預爲料理銀貨米布,轉販措置,精神所注,事無不成,若以時詘擧贏爲慮,則都民雖甚缺望,而亦當決意停止矣。大抵事變之來,不可預料,國家無事則已,脫有緩急,則國之保障,只有江都·南漢,而前日聖敎,亦以南漢孤絶,江都稍遠,且不合於避海寇,誠爲至當,而臣之所慮者,不特此也。江都·南漢,設令可恃,軍器兵糧,積置京中,萬一有去邠之擧,則適足爲藉寇之資,臣意,不築城而定爲去邠之計,則米穀是日用口食,固不可廢,而兵器則自今以後,絶不造作,勿令爲勞費財力,盡與寇賊之歸也。在昔完豐府院君臣李曙之築城南漢也,廷議多岐,群作衆訿,而曙獨挺身主張,乃得完就,至于丙丁,終得其力,古人體國之誠,至今可想。且聞李曙爲工判時,督造大船十餘隻,而不無其故,人皆訝惑,仍致怨謗。咸陵府院君李澥,與原平府院君元斗杓,語及此事,斗杓曰,完豐平日不作無益又事必有妙理,君須問之,澥問之,則曙曰,脫有緩急,必往江都,若無過涉之船,將若之何?以此預備云。李澥,卽臣一家尊行,常常說道,故臣嘗聞知。先輩之安不忘危,爲國深慮,類如此也。方今國家,苟冀無事,如或猝當事變,則無一可恃之處,北漢築城之議,十分便好,而臣更欲詳審形勢,頃往遍觀,則雖未知果爲內外天塹,而旣與都城相接,且其齊峻嵾巖處,居多築城之際,功力必省,以地形論之,則千枝萬葉,盤回稠疊,雖有臨梯樓,無所施力,實爲萬全不拔之勢,緩急可恃,莫過於此。朝臣中,或有都城可守之議,都城形勢,實不可守,奉君父處危城,豈萬全之道乎?若先築北城,與都城表裏相依,從駕軍兵,守北城,都內壯丁及他軍,守都城,都城先守,亦足退守北城矣。外間民情,皆願築城,而朝論有岐貳,築與不築間,似當速決矣。左承旨洪受疇曰,築城利害,臣姑未知,而民情則以爲,雖有事變,苟入此城,則可保妻孥,而聖算羇靡,貴在熟講,今若不以築斷定,則民必落莫矣。右議政申琓曰,玆事發端者,卽臣也。曾於冊子,備陳形勢,又於前後引對之時,畢陳無餘,而朝議携貳,尙未決定,今則辭已竭矣。臣之所慮者,國家昇平,于今七十年,所以天災時變,式月斯生,人心世道,如水益下,不知何時,有何事變,綢繆之策,不可不先事預講也。南漢·江都,雖是國家保障,而南漢則決非永久駐驆之地,江都則水勢異於前日,決非可守之處,而若逢海寇,尤不可恃。且頃日騷動時,民情皆曰,築此城則雖當事變,固無可慮,民心堅固,更無可慮,至有輸財而願役者,民情之願築,於此可見矣。若築此城,人心豈有渙散之慮哉?古人云,作室道傍,三年不成,築城利害,不啻較然,而不無異議,凡事苟利於國,則民雖不願,亦當爲之,況今日都民,擧皆願築,天時則未知,而地利·人和,此之謂也。每當作事之時,盈庭之議,古今所未免,惟在在上之人,量度時勢,而斷然行之而已,若干參差之議,何足顧也?頃者筵中,亦有都城闊大,不可守之敎,苟能築斯城,以爲子城,而軍器兵糧,盡爲移輸,使都民,率其父母妻子,竝心共守,則皆是敢死之卒,雖言竝守兩城,固無不可守之慮,而況民心不爲撓動,則都城亦可堅守矣。利害旣如彼,民怨又如此,決不可中止耳。聖算雖定之後,擇一二臣,專委責成,則何患不成乎?李曙之築南漢也,朝議不一,至有彈綴之擧云,而仁廟堅定不撓,末乃得力,苟非仁廟快斷,則雖有李曙,安能爲之乎?惟願聖上,以是爲法,堅定聖心焉。或曰,當此飢民賑救之時,動民可慮,以此赤立之財力,何以辦得乎?此言不無所執,而飢民之老弱者,一邊濟活,收募其丁壯者,給料督役,則民皆樂從,而功易就矣。若能定計,則當如金構之言,拾聚精神,預爲料理,則自可成就,今日之計,惟在快斷耳。構曰,不築此城,則都城何可守也?上曰,只恃都城而守之則難矣。構曰,聖敎至當。都城若完固,則固當守之,而若或失守,則更往何處乎?受疇曰,守城雖似正論,而我國都城,築之不固,不待大砲,而以杖穿破,亦可頹毁,如此而當可守之耶?臣於奉使赴京時見之,則彼國築城完固,與我國異矣。上曰,所築果不完固矣。申琓曰,欲築北城者,非欲必棄都城也。李基夏,以修築都城爲言,而臣意則以爲,北城則地勢高險,壓臨都城,譬之人則眞所謂扼項撫背之勢也。都城雖或堅固,若失北山,則決無支吾之勢,而人皆不知形勢之如此,徒以都城爲言,故臣實慨然。臣於前日李基夏都城之議,亦令修築者,實出於旣築都城之後,則北城之不可不築,始乃知之,故欲令因此而覺悟耳。若欲改築都城,則形勢固不可守,而功役則十倍於北城,亦豈可虛費功役於不可守之地乎?構曰,臣意,米萬石,木千同,役軍萬餘名,兩月之役足可以築之,而議者以爲,文殊山城,猶費三萬餘石,大興山城,亦費數萬石,此城比兩城加大,不可以萬石就功云。大興,臣固未見,而文殊則見之,其時任事者,實爲無形,浪費財力矣。今若以財力爲憂,則統營巡檢米布,取用無妨矣。築城之後無事,則萬石米,千同木,充備不難,而脫有不幸,至於播遷,則雖有米布,將焉用之?此非作遊觀臺榭之比,欲以爲他日保障之地,苟可爲緩急得力之所,則顧何惜於財力乎?臣之累次仰達者,蓋爲災異疊現,禍變可慮,至於熒惑入南斗,尤是非常之變。宣廟朝,庚寅·辛卯年,有是變,其時忠臣趙憲,精通天文,抵人書牘及疏章,有安有是變,而兵塵不作者乎等語,果有壬辰之亂。其後有此變,輒有其應,前事之已驗者,誠憂懼,陰雨之備,豈可少忽哉?申琓曰,天時·人事之可慮如此,故臣之前日進冊子,旣已備陳。金構之言,誠是矣。文殊山城,實爲無用,而猶且浪費財力,則顧今營築,宗社所依,萬民依歸之地,而何惜財費乎?都下之民,亦將不督役,子來赴役矣。事變之來,有不可知,每念壬辰·丙子之事,則到今思之,心骨俱寒,綢繆之策,不可一刻少緩。故進箚之後,又有縷縷陳達於前後,必欲汲汲爲之者,誠以此也,而當今遷就,臣之前日所達,議論定時,虜已渡江者,可爲前事之鑑矣。受疇曰,築城之役,不可用卽今食粥之飢民,前頭都下之人,盡是飢民,給價雇立,則何患無役夫乎?上曰,所進冊子中言,旣已備悉。厥後又下詢便否於諸臣,而予嘗從容思之,江都·南漢兩處,可謂保障,而南漢是一片孤城,不足爲他日可恃之處,若有海寇,則江都亦不可往,卽今保障,只有二處,而其不可恃者如此。以前事言之,丙寅年築南漢山城,其後丙子之亂,初欲入江都,而終入南漢,伊時若不築南漢,則未知國家,將何以爲之?到今思之,不覺寒心。都城則闊大,決非可守之地,若有去邠之擧,則軍器糧餉等物,反爲藉寇之資,參以前事,細加思量,則北漢築城,似爲萬全矣。申琓曰,聖敎至當矣。昔劉先主之奔江陵也,强寇在後,而百姓繈屬相隨,故先主不忍棄去,一日行數十里,雖顚頓狼狽之時,惟以百姓爲念,此所謂信義著於天下者也。今都民之所仰戴者惟國家,而苟或臨急倉卒,則殊非王者與人共難之意,而民豈有親上死長之心乎?今若築北城,君臣上下,堅守此城,宗社旣無奔避之慮,都民亦無渙散之患,糧餉軍器,盡爲輸入,則一城中外,須是父子之兵,而足食足兵,何慮不可守乎?糧餉旣足,器械皆具,而與死戰之卒,守今險之地,則豈非萬全乎?聖意堅定之後,任用一二臣,料理經營,似可矣。刑曹判書閔鎭厚曰,臣於頃日下詢時,以都城可守之意,仰達矣。聖上旣已闊大爲敎,而今日諸臣,又以爲決不可守,臣固昧於兵事,何敢必立己見,而臣誠迷滯,終未〈?〉都城之可守也。上曰,都城可守,則當改加修築,可也,而功力財費,與新築何異?我國平地城,異於中原矣。金構曰,都城多有窺山,城堞卑弱,地勢平低,雖加築,亦難守矣。鎭厚曰,臣亦以爲都城,當加修築矣。若〈以〉新築北城之物力,修築都城,則豈不可爲乎?至於窺山,則凡山城之全無窺山者絶無焉。雖有窺山,亦豈無守備之道耶?然臣不敢復言都城可守之事,今聞吏曹判書金構所達之言,其中疑款,決知其不可,故臣欲略陳淺見矣。若築北城之後,都城則決意抛棄,如淸野之法,則容或可也,以民兵守堞,臨急移入云者,是何言也?蒼黃移入之際,民將蹲躪盡死,而北城士民之心,亦必驚動,其安能守堞乎?前日聖敎,以北城新築,或致彼人之詰責爲慮,須思善策,俾無意外之慮,然後擧役,築得北城,脫有事變,擧國移入都城,則棄之勿復掛念,亦或一道,而始爲守城之形,臨急移入之說,實同兒戲,決至其萬萬不可矣。構曰,老弱糧餉,先爲移入,而陪扈至尊,把守城堞,則士民勇氣百倍,不患不固,因以餘兵,竝守都城,亦無不可。假令都城,不幸難支,則亦可上山自固,漸次退入北城,何至躪死靡遺乎?彼此兩城,自作唇齒,互爲依援,則賊不敢侵突。且彼雖奪都城,白岳·仁王兩山之下,勢必難支,奉駕所駐,賊必專意,必不肯捨北漢攻都城。設令被攻,終不能守,攻守之勢旣懸,賊勢亦已弊矣。鎭厚曰,一都城,猶以爲闊大難守,築新城,而以餘力兼守云者,寧有是理?若都城先守,則北城守兵,望風奪氣,決無保全之望矣。凡人作事,尙思萬全,況帝王乎?事之小者,尙思萬全,況兵事〈乎〉?如此危殆之事,何可爲耶?勿復留意,幸甚幸甚。構曰,設使都城失守,若背高據險,如古史所云,則亦可自固,此與平地連營者有異矣。鎭厚曰,初雖恃爲金湯而守之,臨陣對敵,尙有怖怯之心,況先示以必不可守之形,而使之姑爲守城,臨急移避,則兵民之心,已不固矣。豈能堅守乎?旣失都城,則上下危懼,罔知所措,新城,亦必立見其淪陷,此實事勢之必怯,人人之所可知,何可使國家,作此行險陷危之事耶?申琓曰,閔鎭厚之言,不知事勢而發也。以外面言之,則修築都城之言,誠爲得宜,而都城之不可守,旣如此,以形勢言之,則北城,乃壓臨都城之地,率大兵,坐於俯瞰之地,而砲石可以相及,則彼不得仰攻,我則據北山之勢,而俯制其死命,則彼何敢久留,而糧餉盡入於北城,則彼亦何食而久留乎?臣意以爲,先據北山之後,雖洞開四門,敵不敢入矣。左尹尹就商曰,臣意則自初以彼人詰責爲慮,而大抵城址便近,形勢頗好,若築此城,則足可爲士民依歸之所,都城竝守之議,閔鎭厚,雖云不可,兵家亦有强弱虛實之說,且此城形勢,與內外城有異,假使都城失守,豈有不保北城之理乎?此則惟在防禦之得人而已。蕩春·洪福兩處之中,築城事若擇一,而有睿斷之命,則軍門,自當隨其餘力,預有料理之擧矣。構曰,古有甕城之規,城中必多隅角,相與照應,然後方可以固守,而都城則無稠疊盤回之形勢。蕩春臺則千枝萬葉,周曲重疊,互相照應,其可守之勢,極爲便固矣。方今國家,雖云無事,災異如此,若猝當變亂,則事無可爲,念及于此,則百姓賑救,反是第二件事,陰雨之備,豈可少緩也?雖以江都言之,周回一百二十里,而無外城之藩蔽,則雖曰長江天塹,豈是可恃之所耶?若以江都,爲必往之地,則亦當先築內城,以爲駐駕之所,俾無衝突之患,然後乃可恃也。上曰,江都如彼,南漢又如此,保障兩處,皆非萬全計。且洪福稍遠,軍餉之難輸,無異南漢,脫有緩急,將何所恃?反復思惟,此處差勝。此時則雖不可始役,而予意則斷定矣。申琓曰,聖算已爲堅定,誠爲萬幸。凡事必須一定不撓,然後可以成就矣。聖志已定,則卽爲分付於三軍,使知聖意所在,預爲經營料理,且擇可任者一二人,使之句管,似好矣。構曰,主管之人,臨時擇定,亦非晩矣。爲先分付各軍,預爲措備物力後,隨便設置,今日行一事,明日行一事,則不勞而易就矣。上曰,非謂此時卽可爲也。使各軍門,留意料理,可也。備局謄錄
大臣·備局堂上入侍時,上曰,捕廳事極爲駭愕。頃於筵中,以譏察勦捕之意,累次分付,傳敎已久,尙無一番捕捉上達之擧,苟能着實爲之,則豈當如是乎?至於外方討捕使,治盜若嚴,賊不敢入境,今日國家,少有紀綱,則豈有終不捕一賊之理乎?左右捕盜大將,從重推考,從事官,亦爲從重決棍,而此後更加申飭,可也。右捕廳謄錄
大臣·備局堂上引見入侍時,上曰,以兵曹草記見之,憲府之事,殊甚駭愕。禁吏之作弊受賂,匪今斯今,而今番則尤爲過甚矣。左尹尹就商曰,部將輩,不無作弊之事,本家若來告該廳,則大將自當治之,而不此之爲,移呈法府,旣甚不當,而亦關日後之弊矣。大司諫李健命曰,此事委折,臣未知其如何,而以兵曹草記與憲府避辭見之,皆是一邊之言,必兩造然後,可辯其是非也。禁吏之受賂,固宜嚴治,而捕廳軍官之作弊者,亦不可不懲治。士夫家,以被辱呈訴,則臺官之發差推捉,事例當然,而兵曹不待憲府之究覈,偏聽一邊之言,只擧姜·李兩姓人及所由,囚禁科罪云者,殊未得當也。吏曹判書金構曰,兩造之言誠是,而捕廳事體甚重,雖軍卒,必進來後治之,例也。元隻呈狀,雖稱假軍官,直令捉治,則有違規例矣。上曰,彼此兩邊,竝爲推覈,稟處,可也。左捕廳謄錄
有政。吏批,以李夏亨爲延安縣監,李肇爲修撰,金萬埰爲兵曹參知,尹遇明爲戶曹佐郞。吏曹謄錄
兵批,以金重潤爲晉州監牧官,副護軍李震壽·朴錫昌·李萬選,副司直李三碩。兵曹謄錄
兵曹判書李濡疏曰,伏以臣,伏見憲府諸臺之避,以臣日昨草記之事,或謂之歸咎,或謂之慢罵,責其有欠於相敬之道。至於持平金栽,則乃以偏主先入,曲爲之說,有若重臣之深信善益等語,譏斥備至,此非臣意慮之所及者也。自古捕盜廳所屬,如書員軍卒,雖上司法府,猶不得任意推捉,自有進來之規,而捕盜軍官,則毋論所犯之如何,論啓處置之外,亦無進來推捉之例,蓋所以重其事體。而凡於譏捕之際,易致人之疾怨,或不無誣訴侵責之弊,故從前防塞申飭,非一再矣。今此加設捕盜軍官輩,窺伺兩班家賊奴,捉告本廳之後,因其兩班之呈狀,自憲府直爲發差,推捉捕盜軍官者,有違規例,而臣於草記中,未解捕盜軍官之眞假,循例發差云者,實是委曲宛轉,顧藉臺閣而然也。其所謂爲差使者以下語,則主意,專在於誣訴之兩班,作弊之所由而結之,以若不嚴治,則增其寒心云云,是豈爲慢罵臺閣而發者哉?缺二行有偏主先入之理哉?且送一裨,通于憲府,而旋又思之,如此之事,自前亦或有直謂缺一字治之擧,此臣之所以卽爲陳啓,而惟知送裨通報之爲相敬,未假念及於待本府之覈治者也。臺臣,又以捕盜軍官之綁縛所由,恣意毆打爲言,其間是非曲直,自當露於攸司覈問之時,臣不必多辯,而大抵彼此所爭者公,非有私意,臣之所論,不過爲所由之罪,則何嘗侵及於臺官?而過加嫌怒,語不擇發,有損和平之氣,無非臣誠信未能見孚於同朝之致,只有慙訟,而其在廉義,決不可抗顔冒據,方擬露章自列之際。召牌且降於意外,情迹如此,不敢祗赴,逋慢之誅,在所難逭。伏乞聖慈,亟遞臣職名,仍治臣罪,以重臺閣,以肅朝綱云云。批答見上出燼餘
午時,上御熙政堂。大臣·備局堂上引見時,右議政申琓,吏曹判書金構,刑曹判書閔鎭厚,副司直李寅燁,左尹尹就商,左承旨洪受疇,大司諫李健命,副應敎權尙游,持平孟萬澤,假注書洪泳·閔致龍,記事官金相元·李縡入侍。申琓進曰,雨後日氣不佳,聖候,若何?上曰,無事矣。
閔鎭厚所啓,兵曹判書李濡,曾言洪州缺二字三十里之間,有兩討捕使,而溫陽近處,則無討捕使,溫陽郡守,以武弁擇送,仍兼營將,則似好云矣。姑待後日李濡之入侍,更稟爲之,何如?金構曰,李濡之言,臣亦聞之矣。洪州與海美相近,而兩處皆有營將,溫陽近處則無營將,海美營將,移置溫陽,似好。李濡之言,不無所見矣。尹就商曰,李濡亦言於小臣矣。臣爲忠淸兵使時,遍歷列邑,而稔知之矣。前日海美兵營,移鎭淸州,故海美仍兼營將,本非必置營將之所也。且洪·海兩營之間,不至四十里,而以接界言之,則十五里之地。溫陽隣近之邑,則討捕之營絶遠,溫陽定爲武窠,而兼營將,似好矣。鎭厚曰,溫陽與天安,相距最近,移置營將於溫陽,則天安郡守,不必以武弁差送,而且海美,近因數遞,已爲弊邑,勿論文·南·武·堂上·堂下,極擇差送,則庶可蘇殘,李濡之言,似是。後日李濡登對時,下詢而處之,好矣。李寅燁曰,盜賊雖甚可慮,賑政亦急,此時守令之遞易有弊,爲先申飭討捕使,使之着實跟捕,姑觀前頭,徐徐爲之,可也。爲宰者,若盡心爲之,則皆必有其效,人材豈有間於文·南·武乎?上曰,海美營將,移置溫陽之論,兵判不無意見矣。申琓曰,臣未聞諸臣之言,亦未知道里之幾何,而一處置兩營將,不如均置之爲便,李濡之論似當矣。就商曰,海美僻處海曲,故治盜不便,溫陽則居中,平澤·牙山等邑要衝之路,治盜之便易,豈如一隅之海美乎?上曰,待後日兵判入侍,時更爲稟處,可也。上曰,今以守令之事,言端已發,故有此下敎矣。守令數遞,爲弊極矣。郡邑之蕩敗,實由於數遞,新倅之治績,或有反不如舊倅者,臺彈一發,閱月爭執,一時風聞,雖不可盡信,而只緣迎送之有弊,上下相持,徒損事體,故終必不得已允從矣。今後則臺閣發論之初,必詳審其虛實,十分愼之,宜矣。申琓曰,彈駁之道,多出於風聞,故古者,臺體所論,或歸爽失,則必擧實引避,缺數字守令臨民之道,不能每人而悅之,臺閣所缺數字聞,故有所陳達,而仍任矣。厥後發論之臺缺數字引避矣。金構曰,古者守令,貪贓殺人之外,臺閣不得彈論矣。今缺一字不然,每以風聞,劾遞頻數,誠不可不慮矣。洪受疇曰,聖敎至當矣。以延安事言之,隱結錢貨等事,殆近贓汚,而罪至罷職不敍而止,則雖有冤端,無由辯暴矣。大凡如此之類,臺臣雖已勘律,自上或令拿問定罪,或先罷後推,觀其原情與緘辭,則其爲情實,自當有上徹之路矣。構曰,以守令事,言端已發,故敢達。御史暗行廉問,不能一一親聞,守令賢否,多有風聞,其間或不能無奸民之所弊,守令雖或有若干疵政,大體旣善,則似無所害,而盡入於書啓中,故御史一來之後,拿遞紛紜,此亦可悶矣。李健命曰,臣伏聞上敎,有所懷故敢達。凡臺閣論人,必詳聞而愼審,然後發啓,豈有泛然風聞,而論劾之理乎?然旣非目覩,則或不能無往往爽失之弊,若因此而無彈駁之文,則貪贓之吏,無所懲畏矣。上曰,臺閣風聞,或有眞聞,或有爽失,何必盡非邪?若一彈論,則終至必遞,論啓之初,必須詳審,宜矣。本意爲慮此也,非謂臺閣之論盡非矣。健命曰,似有慊於待臺閣之道也。金構曰,賑恤廳飢民區處,說話甚多,而以歸送本土爲主,其後因臺論而中止矣。臺論大體固好,而歸送本土云者,非迫令歸死之意也。臺閣所論,實是不諒本意之致,方外之議以爲,賑廳有穀,而歸送飢民於外方,則外方將何以救活邪?此亦不知本意,區域之內,莫非王土,何往而不可濟活耶?蓋屯聚飢民而設粥,則必有癘氣薰染之患,歸送之議,爲此而發也。且數多飢民,實無全活之道,而麥秋後則勢將放送,散歸之後,不過爲草竊之徒,臣意終以爲不如歸送之爲便好,差定缺一字將沿路饋送,死生間使之一一啓聞,則各邑分送飢民之數,不過數十五六名,救活無難,守令豈不盡心接濟耶?京裏設粥,則飢民萬無散去之理,連與李寅燁,相考謄錄,則亦有歸送本土之時,齎糧送之,多有拘礙之端,縣次屬食而送之,則自然得達。然臺啓已發,缺二三字今則節晩,只抄其壯實者起送,而畿甸缺數字矣。李健命曰,金構之本意,以爲聚集飢民,缺數字抄送本土,則自然減少。且設粥而不能全活,不如從自願歸送之缺一字愈矣。臣意則以爲,一切不送,爲宜矣。歸送本土之謄錄,未知出於何時,而無可據之文,爲民父母之義,斷不可如是,丁壯中獨身之人,亦多率老弱仰哺而來,丁壯雖欲還土,棄其老父母稚子女,而何往乎?設粥之擧,終若不爲則已,如不可已,則殆過一望,尙無點檢缺二字施之事,決不當如是緩緩矣。以上出燼餘
上在昌德宮。停常參·經筵。
昨日引見時,持平孟萬澤所啓,臣頃蒙恩暇,歸省先壟,感激洪私,糜粉難酬。而冒雨跋涉,宿患復劇,委伏旅次,勢難復路,而以公則帶職滯鄕,分義不安,以私則尋醫問藥,調治爲慮,寸寸前進,僅得入來,如是之際,由限已過,趨肅之日,卽以爲避,而喉司退却,終不捧入,方在尋單縮伏之中矣。卽者本府諸僚,相繼引避,處置歸於臣身,而第其避語,皆引騎曹之草記,臣於此,亦有所不敢可否者。再昨之朝,府吏,以城上所所題李姓家告狀,來示,臣見其措語,則乃遭辱於洞內常漢事也。其間實狀,雖不可的知,旣以突入寢房,詬辱婦女,蒼黃奔避,顚仆折傷爲辭,則其在法理,固宜發差推治,故臣亦視爲事例之當然矣。聞騎曹,因部將輩告訴,乃有囚禁所由之請,而其所爲言,旣深且峻,至以使爲賊者增氣等語,直斥本府,臣未知此在事體,果爲何如也?然臣於玆事,亦旣與知,則難冒之形,與諸僚無異,其何可晏然處置乎?請命遞斥臣職。上曰,勿辭,退待物論。大司諫李健命所啓,王法莫嚴於治贓,刑政要在於懲惡。凡於罪關贓汚者,雖有曠蕩之典,其不可輕施肆赦之恩也,明矣。今此蒙宥罪人崔益望·河海雲·李文海·尹以寬等,貪汚不法之狀,極其狼藉,雖以本道査覈文案觀之,其所犯,有不能自掩,則合置烹阿之典,少無可恕之端,而因此赦令,一倂宥釋,有若微眚薄過者然,法意之乖舛,已不可勝言,而日後貪婪之徒,將無所懲畏。請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。上曰,勿煩。前啓,韓城君李基夏從重推考事,停啓。上曰,捕廳事,極爲駭愕,頃於筵中,以譏察勦捕之意,屢次分付。傳敎已久,而尙無一番捕捉上達之擧,苟能着實爲之,則豈當如是乎?至於外方討捕使,治盜若嚴,賊不敢入境,今日國家,小有紀綱,則豈有終不捕一賊之理乎?左右捕盜大將,從重推考,從事官,亦爲從重決棍,而此後更加申飭,可也。
獻納金相稷啓曰,臣頃忝本職,論劾長湍府使崔鎭漢貪虐事而蒙允矣。厥後大臣·筵臣,盛稱治績,至請仍任,其所以輕臺閣而損事體,無復餘地,臣亦或慮。臣之所聞,有所差爽,更加詳問,則其貪汚斂怨之狀,比臣初聞論啓,有加無減,臣故據實引避矣。仄聞昨日大臣,以臣之不以失實自處,爲非,臣竊瞿然訝惑。臣之論鎭漢者,蓋據其所聞,大臣之救鎭漢,亦不過據其所聞也。大臣所陳達,與臣所論啓,不啻燕·越之相懸,臣於前避,只論鎭漢之事,不擧大臣所達之是非者,蓋出於大臣·臺諫相可否之義,而至於事體,則亦有所顧藉故也。若令臣,捨其所聞,而屈意改見,以務合大臣之言,則其爲鎭漢之地則至矣,獨不念臺體之傷損耶?此莫非如臣無似,忝居臺端之致,何可一刻苟冒於言地乎?請命遞斥臣職。答曰,勿辭,退待物論。
判尹宋昌,礪山地掃墳呈辭,入啓。給由。
京畿監司尹世紀,東南道各陵奉審後入來。
副校理李坦上疏。大槪,臣所被人言,汚衂莫甚,有不敢一日抗顔於邇列者,略暴危懇,未蒙矜許。昨夕嚴召,又未祗赴,而勿罷之命,出於格外,臣誠惶隕罔措。不料一日之內,恩牌荐降,顧臣情勢,決無忍辱冒恥,揚揚復入之理,玆敢祗詣闕下,陳章徑退,尤增死罪。伏乞聖明,亟許鐫削臣職名,仍治臣違慢之罪事。入啓。答曰,省疏具悉。爾勿過辭,察職。
謝恩,右副承旨李德成,參知金萬埰。以上朝報
副校理李坦疏曰,伏以,臣所被人言,實士夫之所羞恥,朝紳之所汚衂,有〈不〉敢一日抗顔於邇列者,略暴危懇,未蒙矜許。昨夕召牌辱臨,而冒沒徑進,亦所不敢,終未免坐犯逋慢之誅,而勿罷之命,遽出格外,臣惶隕感激,罔知攸措。在臣分義,卽當缺二三字供職,而第詆臣疏語,臚列狼藉,不韙題目,非特一二,苟使其言有一毫缺二行館同僚,不諒臣情,謂臣所嫌,不至大段,强請牌招,缺二字恩命之荐辱,至於是,則僚寀之遇臣,又太薄矣。玆敢缺三字闕外,陳章徑退,尤增死罪。伏乞聖明,亟許鐫削臣職名,以快人心,仍治臣違慢之罪,以肅朝綱云云。出燼餘批答見上
洪受疇啓曰,大司憲兪得一,掌令朴見善,持平金栽·孟萬澤,避嫌退待,執義權,掌令李世奭在外,今日以監察茶時之意,敢啓。傳曰,知道。
沈枰,以兵曹言啓曰,今日望闕禮習儀時,本曹堂上一員,以侍衛,當爲進去,而判書李濡陳疏,參判臣文裕,今方入直,參議未差,參知金萬埰未肅拜,無他進參之員,參知金萬埰,卽爲牌招,以爲推移進參之地,何如?傳曰,允。又以弘文館言啓曰,新除授修撰李肇,時在京畿仁川地,經筵入番事緊,請斯速乘馹上來事,下諭。副校理李坦所引之嫌,不至大段,而昨日違牌,不但事體未安,僚員之無故行公者絶少,亦甚苟簡。更爲牌招察任,何如?傳曰,依啓。
上在昌德宮。停常參·經筵。
政院啓曰,憲府多官,引避已久,諫院當爲處置,而司諫兪命弘在外,獻納金相稷引避退待,正言金普澤未肅拜,大司諫李健命,正言朴弼明呈辭,尙未處置,事甚未安。呈告未肅拜人員,竝牌招,使之處置,何如?傳曰,允。
輔德李德英,正言朴弼明,牌不進,依承傳罷職。
大司諫李健命啓曰,竝引嫌而退,據狀推捉,事例當然,騎曹論啓,未免經遽,旣無所失,何必爲嫌?雖曰與知,初不參涉,以此引避,殊涉太過。旣據所聞,本無可避,大臣之言,在我何嫌?請持平金栽,大司憲兪得一,掌令朴見善,持平孟萬澤,獻納金相稷竝命出仕。答曰,依啓。
院前啓,無城上所,姑停。
吏曹啓曰,臺諫有闕,政事,取稟。傳曰,明日爲之。
京畿監司書目,敢陳情勢病勢,俱難仍冒,冀蒙恩遞事,上疏上送事。啓。答曰,省疏具悉。卿其勿辭,從速察職。已上朝報
以刑曹判書閔鎭厚鍼灸呈辭,傳于崔錫恒曰,遣鍼醫看病。
崔錫恒,以侍講院言啓曰,上番六員內,兼輔德·兼弼善未差,兼文學崔昌大,以本職,入直玉堂,文學朴彙登受由下鄕,輔德李德英,肅謝之後,連呈辭疏,不爲行公,只有弼善臣李彦經,連日入直矣。自昨日,素患眩症苦劇,決難登筵,而僚員不一,無以推移,輔德李德英,卽爲牌招,使之察任,何如?傳曰,允。
京畿監司尹世紀疏曰,伏以,臣之素患痰病,少有勞瘁,輒益增劇矣。日者奉審西道諸陵時,適値風寒甚緊,觸冒重傷,非不知曠日調息,庶獲差愈,而亦不至委倒之境。東南道奉審,久稽不行,其在分義,有所不敢,不計顚仆,强疾登程,且慮列邑廚傳之弊,不少淹滯,昨纔復命,而行役之際,喘症添重,跬步之地,行運甚難,呼吸短促,若將垂盡,哮號吐痰,汗流如漿,有時氣塞,眩昏不省,似此病狀,昨日銀臺諸臣之所目擊而憐愍者也。病源旣痼,差可供職,難以時月爲期,當此一道飢荒,賑政方張之時,按察拯救之責,一日爲急,決非如臣嬰病濱死者,所可擔任。況大臣還朝之行不遠,而以此病狀,旣無陳力迎候之望,尤不可晏然在職。且臣病勢之外,情勢又有難安者,不得不缺三四字梗槪。伏願聖明之垂察焉。前監司李缺數字任時,實分等糴穀多少,參量分給,一邊行缺數字外自別,雖是賑廳之穀,旣給本道之後,則宜付道臣,使缺一二字管,如有不善奉行之端,則加以罪罰,固無不可,而今缺二三字行藩臣之事,直自區劃於列邑,其在事體,未知如何,而缺數字置藩臣之意,果安在哉?緣臣不職,上而不能尊朝廷之事體,缺一字而不能重方岳之責任,將何顔回,蹲據於按察旬宣之任乎?伏乞聖慈,俯諒臣病勢情勢之俱難仍冒,缺數字仍治臣罪,不勝幸甚。臣無任惶隕祈懇之至,謹昧死以聞。出燼餘批答見上
上在昌德宮。停常參·經筵。
大司憲兪得一,掌令朴見善,持平金栽·孟萬澤,獻納金相稷,就職。
禁府,金說命拿囚。啓。
吏曹,弘文錄李海朝。
謝恩,成均博士閔致龍,校理李觀命,南學兼敎授崔昌大,兵曹參議金萬埰。
大司憲兪得一啓曰,伏聞日昨筵中,自上以禁吏作弊,非今斯今,而以兵曹草記見之,憲府之事,殊甚駭愕爲敎,又以近日一二守令之啓,不可終靳允許,故畢竟不得不從,而臺閣風聞,易致差爽,此後發論時,必須十分詳審爲敎。筵席事閟,未得其詳,而臣於此,慙悚汗渥,繼以吁歎,誠不知置身之所。國家設置憲官,使之糾劾官邪,正風俗禁濫僞,則守宰之不治無狀者,常漢之冒法傷敎者,刺擧覈治,乃其職責,而禁吏之弊,亦非細故,不能禁亂,而反爲作亂於閭里,故臣於待罪本職後,卽與同僚,會坐完議,閑漫條件,則元不出禁,小有不謹,則除名治罪,而今此李姓人家告狀,旣曰寡居婦女,逢變於常漢,則僚臺之欲爲推問,論題捉來者,法理當然,事之虛實,及差人作拿,有難逆睹,而因此微事,一避再避,聖敎亦且嚴截,羞愧仄惕,不知所喩。臣等之不能束吏戢奸,無所逃罪,而今若以駭愕二字,加之於臺閣之臣,則未知於聖德如何也。昔張思叔,詬罵僕夫,而程子猶且責之,臣等雖甚陋劣,旣置耳目之任,則其在一體相須之義,恐不當如是呵責,以示輕視臺閣之漸也。至於守令彈駁,尤不可容易爲之。一番遞易,民弊難言,臣雖無似,出入邇班,三十年于玆,豈不知聖心之每以民弊爲慮也?且伏惟念,言官彈論,只是一開口一擧筆之事,而自被彈者言之,實爲前程之大累,一生之深恥,此文忠公張維,爲諫長時引避之辭,而直是切至之論。臣嘗以此,勉戒於心,從前屢叨言地,蔭武微官及守令,無一人縱意搏擊者,非但素志如此,亦慮遞易之有弊也。日者所論延安前縣監李彦維,卽臣平生所親之人,不欲快意極論,以犯古人刻核之戒,而第其不治斂怨之事,非止一二,朝中親舊之間,傳說狼藉,如是而不劾,則延民,必以今日臺臣,爲都循私情矣。災結之稱以官廨修補,及勅需賑資,捧租貿錢之說,臣旣稔聞,無異目賭,僚臺所聞,比臣尤深,而臣意以爲,事旣無疑,則不必拿聞,雖無廉聲,而直斷以染指肥己,則有乖詳審之道。且金郊驛卒等,方呈本府,上年驛復戶五百三十餘結,自巡營劃送于延安,驛復之價一結,例捧正租全五石,而自延安,每結只給價米一石一斗及錢一兩,其餘不給之數,多至一千三百餘石,以此請本道受題到付,擊錚于天門,該曹伏啓行査,而尙不擧行云。僚臺以齊坐相議,別關論題,留置,此等事,要須詳察明覈,然後可斷其罪,故以罷職不敍,論啓蒙允矣。不料聖明,乃以易致差爽爲疑,又以不得不從爲敎,此實由於如臣不肖,事君無狀,平日言行,不能見孚於君父之致,如承宣之仰揣聖意,從謗侵斥之言,臣不暇辯也。傳曰,君子信而後諫,易曰,出其言善,則千里之外應之,如使臣論事詳愼,上下相信,則以殿下察邇之聖德,何至於不信臺閣,有此下敎耶?臣濫蒙洪造,忝長憲司,曾無片言報效,縱吏貽弊於街衖,與同僚連事瀆擾,論一微末守令,致勒前席之敎,將無以抗顔朝列。請命斥遞臣職。答曰,勿辭,退待物論。
掌令朴見善啓曰,臣伏見兵曹判書李濡疏本,以臣避辭中句語猶不釋然,又以發差推捉,有違規例爲言,臣之不安,又加一層。且伏聞日昨筵中,自上有憲府之事,極爲駭愕,禁吏之作弊,今番尤甚之敎,臣於是,益不勝慙恧惶汗之至。夫正風俗禁濫僞,自是本府之職責,而出禁之際,府吏之憑依作拿,自古而然,凡居臺閣者,孰不欲痛革此弊哉?如臣無似,亦嘗申飭禁斷,而紀綱壞了,人不畏法,因循弊習,至于今日而極矣,則此亦臣之罪也。聖敎切至之責,安得自解乎?雖然,以今番捕廳事言之,此非獨臣等之責,而因一微事,致勤聖敎,臣恐軍校之習漸驕,臺閣之體日卑,是豈細慮哉?捕廳軍官,旣捉元犯,又捕其妻,作拿士夫之寢房,縛毆法府之差人,而不待覈處,直斥臺臣,果欠相敬之道,則臣之歸咎本府之說,乃所以發也。因人狀訴,事關風敎,則未辨軍官之眞假,循例發差,欲究其虛實,亦未知有違於規例也。僚臺又以此自列,則臣以參涉之人,不敢獨爲晏然。且前延安縣監李彦維濫費災結之事,他餘訾謗之說,騰播搢紳,所聞明的,故臣亦同參蒙允矣。仄聞筵席承宣,以不爲拿聞,使不得訟冤等語,縷縷陳達云,筵說嚴祕,雖不得其詳,臣竊訝惑焉,臺啓論人,隨事擬律,或拿或罷,各有攸當,有非承宣之所可與議,而今者承宣,意在救護,語涉非斥,實是臣意慮之外,而亦非事體之當然也。臣忝叨言地,絲毫無補,一避再避,煩瀆是事,臣罪至此尤大,以此以彼,俱難仍冒。請命遞斥臣職。答曰,勿辭,退待物論。
持平金栽啓曰,伏見兵曹判書李濡疏本,則無非侵斥臺臣之意,而提擧臣名,譏切尤至,臣不勝慨然,繼之以訝惑也。夫糾正風俗,本府之職,而永丹呈狀,以突入寢房,詬辱婦女爲言,則如此之事,關係風敎,據狀推閱,事例當然。進來之規,臣亦知之,而臣之題以捉來者,善益也,呈狀中,稱以西江常漢,則臣何以逆知其爲捕盜軍官而進來乎?捉來之後,知其爲軍官,則始可以進來或論啓,而今乃不待推閱,徑先草記,謂臣以有違規例,臣竊未曉也。且以呈狀觀之,則所謂牛賊,卽李進士之奴,而旣已捕捉,告于該廳,永丹上典,自是李進士之隣居寡婦,而至於姜姓兩班,旣非牛賊之主,亦無呈訴之事,則草記中所謂姜·李兩班,誣呈憲府云者,未知何所據耶?奏御文字,何等嚴重,而差爽如此,則此不過只憑善益等之言而然也。如此而謂之不出於偏主先入,可乎?所由之憑藉作拿,誠極可痛,而所由之被毆流血,臣亦目見,則彼此似俱有所犯,詳覈治罪,有何所惜,而必欲獨治所由耶?然臣旣被其斥,理難晏然。且伏聞日昨筵中,有憲府之事,殊甚駭愕之敎,臣雖疲劣,冒叨耳目之任,而因一微事,遭此意外之逆境,聖敎嚴重,又非尋常之比,聖朝待臺閣之道,緣臣隳壞,臣誠惶駭縮恧,無以自容。繼又伏聞承宣之臣,以前縣監李彦維,不請拿問,有冤莫白爲言,夫彦維之尤甚不治之狀,人多傳說,論劾之擧,只據實狀,罷職之律,實出參量,而承宣之侵斥至此,以此以彼,俱不可一刻仍冒於臺次。請命遞斥臣職。答曰,勿辭,退待物論。
副校理李坦,牌不進,依承傳罷職。
平安監司書目,義州呈,以奏請兼冬至使一行,二月二十八日,到通州,先來,今月十三日出來事。以上朝報
禁府啓曰,頃以大臣陳達,宣川府充軍罪人趙大壽,老母病篤,有特令來見之命矣。大典後續錄雜令條,入居人,如有病老親者,除往還,給暇一朔云。今此大壽,來見老母,已滿一朔之限,依法例,還發配所之意,敢啓。傳曰,知道。禁府謄錄
有政。吏批,以韓聖佑爲戶曹參議,趙泰耉爲兵曹參議,洪景濂爲正言,崔昌大爲兼南學敎授,尹弘离爲掌樂正,金鎭玉爲漢城判官,李觀命爲校理。典籍單金舜衡,奉常奉事單李重培,成均博士單閔致龍,學諭單柳龜鑑。吏曹謄錄
李德成,以戶曹言啓曰,故參判柳淰,以己亥年通訃使,恩賜田結,尙未準受矣。忠淸道忠州牧數外官缺二字畓竝五結三十八負三束,自本家望呈願受,依例折給,何如?傳曰,允。出燼餘
上在昌德宮。停常參·經筵。
京畿都事趙正緯,領議政崔錫鼎迎候事,出去。
左副承旨任胤元書啓,臣承命馳往于忠淸道鎭川縣草坪村領議政崔錫鼎所住處,敦諭聖旨,則以爲臣猥陳危悃,不避三瀆之嫌,仰冀聖明之矜許。乃者特遣承宣,遠臨蓬蓽,宣示敦諭之音,十行天札,辭旨諄切,申之以知心之道,責之以效忠之義,臣祗奉莊誦,感涕自零,不知無狀如臣,何以得此於聖明也?今臣區區私懇,只是才具之不逮,精力之難强,而累次章疏,槪是一義,惟以明其已試不效之實,而語涉支蔓,情甚惶悚,至於衰疾不堪之狀,病源已深,日以沈痼,蒲柳之質,不待望秋而先凋,實無趨走供職之勢,非敢少忽於報效之誠,而有所慢蹇也。然前後聖諭,若是頻煩,則遠滯鄕曲,虛辱恩禮,揆以分義,至爲未安,進詣近畿,亦可以更暴微款,當俟神氣稍可,以爲前進之地云矣。敢啓。傳曰,知道。
禁府啓目,訓鍊奉事裵守元元情云云。泛稱遲晩,刑推得情,何如?啓除刑推議處。又啓目,內官鄭重明矣,御前出入之際,略無敬謹之意,事之可駭,莫此爲甚。罪杖一百,告身盡行追奪,私罪。啓罷職放送。同府,尹徵三,拿囚。啓。
忠淸監司書目,洪州牧使李文興,母病深重,不得已罷黜事。
持平孟萬澤啓曰,昨者本府諸僚,引避退待,臣當處置,而第其避辭中一款,卽前日發差事也。臣於玆事,亦有所不敢自安,故日昨筵中,旣以不得處置之意,引而爲避,則難冒之嫌,前後無異,其何可晏然是非於其間乎?且伊日入侍時,臣坐次稍遠,聖敎嚴截,而未能詳聞,不卽引咎,所失尤大。請命遞斥臣職。答曰,勿辭,退待物論。
重建廳堂上禮曹參判兪集一,工曹參議朴權,請對入侍。
吏曹判書金構上疏。大槪,冒陳危懇,乞解本職及兼帶惠局之任,以便公私,以安微分事。入啓。答曰,省疏具悉卿懇。不欲竝官失在佐貳,道臣引嫌,實涉太過,卿其勿辭,安心行公。
弼善李彦經辭職上疏。入啓。答曰,省疏具悉。爾其勿辭,調理察職。
左承旨洪受疇上疏。大槪,臣於憲府諸臺之避,有〈不〉敢晏然者,請遞事。入啓。答曰,省疏具悉。爾其勿辭,從速察職。
司直李寅燁上疏。大槪,乞解宣惠提擧之任,以便公私事。入啓。答曰,省疏具悉卿懇。卿無所失,何至引嫌?須勿過辭,安心行公。
重建廳堂上請對時,寧陵丁字閣重建之役,待秋退行事,及諫院呈告人員,明日待開門牌招,使之處置事,榻前定奪。
政院啓曰,以侍講院草記,兼·實官有闕之代,令本院稟旨變通事,允下,而今已日暮,政官,明日待開門牌招,春坊闕員,開政差出,何如?傳曰,允。已上朝報
寧陵丁字閣重建廳堂上請對入侍時,右副承旨李德成所啓,寧陵丁字閣重建廳所用大樑木,前秋旣已卜定於江原道,而尙今不來,殊甚稽緩。臣待罪關東時,適當國恤,本道卜定各樣木物,多數輸納,備知其弊,斫取大木於深峽,運致水邊之際,多費民力。卽今關東,飢荒尤甚,未卽運下,似由於事勢之使然,而莫重陵寢所用之木,如是過期,其在事體,不可無警責之道。當該卜定官,推考,何如?上曰,依爲之。已上禮曹謄錄
侍講院啓曰,本院上番六員內,輔德·兼輔德·兼弼善未差,文學朴彙登,受由下鄕,兼文學崔昌大,以本職,入直玉堂,弼善李彦經,連日入直矣。今以身病,陳疏受由,他無替直之員,不得已以下番姑陞入直,而當此連日開講之時,僚員不齊,事甚苟簡,實·兼官有闕之代,令政院稟旨變通,何如?傳曰,允。以上吏曹謄錄
禁府啓曰,以慶尙監司狀啓,刑曹粘目,栗木敬差官尹徵三,移本府處置事,允下矣。尹徵三,方待命於本府,卽爲拿囚之意,敢啓。傳曰,知道。又啓曰,以江原監司狀啓,刑曹粘目,蔚珍前縣令閔泳,移本府處置事,允下矣。閔泳方在咸鏡道茂山府任所,依例發遣府書吏,拿來,何如?傳曰,允。禁府謄錄
申時,上御熙政堂。寧陵丁字閣重建廳堂上引見時,禮曹參判兪集一,工曹參議朴權,右副承旨李德成,假注書洪泳,記事官金相元·李縡入侍。集一進曰,臣等,以重建廳不得已稟定事,有此請對矣。舊閣撤毁,以今月二十八日推擇,新閣上樑,以來月十一日推擇,上年秋,大樑材木,卜定於江原道,意謂歲初雖未及來,解氷後卽來矣。舊閣撤毁,日字已迫,例於前期七日,先送郞廳及工匠,故明將發送,而樑木尙無消息。蓋樑木體大,淺灘難下之致,舊閣則撤毁,而新閣則緣於樑木缺二字來,未卽始役,則未安莫甚,勢將不得已更涓吉日,欲以草記稟定,而稟定改擇日後,又未及來,則亦將次次改擇日,如是累退,尤極缺數字樑材若來,則自江上劈鍊,船運上去,好矣。而但生木拯水缺二字全體盡濕,將來若生罅隙,則其在事體,十分未安,而任事之臣,其罪亦難贖矣。樑材來到之期,遲速難定,來到後,待其乾淨,缺數字之中,則以舊材木用之,似無所害,執頉處上樑浮缺一行半亦多,柱樑動退低下,故神門開閉,甚不便,久不缺數字建,極爲未安。然無朝夕傾頹之患,今樑木不來,而先毁舊缺數字不改建,事體萬分未安。且以急速爲主,不待生木之盡乾,而缺數字新構,則動退生隙,奚特數寸而已?與無端改擇缺二字有異矣。丁字閣初建時,已過四十餘年,新造時,未知木品之如何,缺數字木,故有此屈曲低下之弊,今又以生木改構,則安保無壓屈之患乎?臣意以爲樑材卽今雖來,姑待其盡乾,與舊材一體乾燥,然後改創,似好矣。至重至大之事,不可以草草文字仰稟,故如是面達矣。權曰,舊材木擇取補用事,該曹或未及缺一字達矣。大樑則折傷不可用,他材木則皆好,雖得新木,必不勝於舊材木,擇用舊材木之意,與禮曹判書金鎭龜·戶曹判書金昌集相議,則皆以爲便好,將欲稟定云矣。明日監役及工匠當出去,日字已迫,不可不及時變通矣。集一曰,因水上人聞之,則樑木尙無入浦之事云,其遲速何可期也?權曰,前秋分定,解凍後若卽來到,則一二朔之間,庶可盡乾,今則勢未及曝乾,前頭之慮,有不可言,事係重大,故敢此仰達。上曰,樑木至今不來,卽今雖來,以生木用之,則乾後必生罅隙,無修改之本意,乾淨後爲之,則雖久遠之後,必不有頉,姑待乾淨後爲之,萬全矣。權曰,上敎至當矣。卽今雖來,待其盡乾,則必過了數月,數月之後,又當潦雨,則役事難便,未知將何以爲之則可也。上曰,來卽用之,濕木必有頉。事體重大,乾後缺二三字可爲完備矣。集一曰,體重之木,猝乾未易,初鍊再鍊,未知過幾箇月後盡乾,而卽今退改擇日,旋當潦雨,不得始役,則又將次次退日缺二字體之未安,莫此爲甚。待潦霽後始役,則木體自然盡乾,缺一二字無每每退日之弊,待秋始役,極爲便好,而自下不敢直爲稟定退日,故敢達。德成曰,丁字閣傾頹之患,朝夕可慮,則他不暇顧,而今此缺數字。上曰,潦雨時爲之,則必不精,待秋爲之,可也。德成曰,碑閣待秋始役缺數字設都監有弊,重建時一體爲之,何如?上曰,碑閣之役,重建廳都監,一體爲之,可也。以下缺出燼餘
上在昌德宮。停常參·經筵。
自昧爽至辰時,有霧氣。初昏,流星出翼星下,入南方天際,狀如拳,尾長四五尺許,色赤。
政院啓曰,今日爲政事,命下,而吏曹判書金構,參判趙泰采,牌不進,參議鄭澔,承牌詣闕後,稱以式暇,還爲退去,成命旣下之後,不得開政,事甚未安。吏曹判書金構,參判趙泰采,參議鄭澔,更爲牌招開政,何如?傳曰,允。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上竝引嫌而退,事關風敎,意在究覈,未及進來,不是違例,禁吏作弊,初非逆覩,隨聞論劾,未必差爽,意外嚴敎,何可爲嫌?重臣之疏,出於偏聽,承宣所達,涉於營救,在我無失,不須多辯,初旣與知,以至引避,嫌不處置,前後無異。請大司憲兪得一,掌令朴見善,持平金栽·孟萬澤竝命出仕。正言洪景濂,時在京畿高陽地,請斯速乘馹上來事,下諭。答曰,不允。處置事及,下諭事,依啓。
吏曹參判趙泰采上疏。大槪,臣之情勢病勢,俱無一分冒出之理,嚴命之下,又未免坐犯違慢之科,臣罪至此,益無所逃。乞賜遞罷臣本兼兩任,仍治臣罪,以肅朝綱,以安微分事。入啓。答曰,省疏具悉。卿其勿辭察職。
府前啓,日暮姑停。
謝恩,輔德尹弘离。
參知趙泰耉上疏。大槪,臣情勢難安,決不可冒出,嚴召之下,雖不敢不趨詣闕外,而咫尺天陛,終不得入謝恩命,臣罪至此,萬殞難贖。伏乞聖慈,俯諒危懇,亟賜遞改臣職名,以安微分事。入啓。答曰,省疏具悉。爾其勿辭,察職。
修撰崔昌大辭職上疏。入啓。答曰,省疏具悉。爾其勿辭,調理察職。
兵曹判書李濡上疏。大槪,更暴難安情勢,冀蒙亟遞臣職名,仍治臣違慢之罪,以肅朝綱事。入啓。答曰,省疏具悉卿懇。卿勿過辭,安心行公。
觀象監,自昧爽至辰時,有霧氣。初昏,流星出翼星下,入南方天際,狀如拳,尾長四五尺許,色赤啓。以上朝報
吏批啓曰,判書牌不進,參判陳疏,小臣獨政未安,何以爲之?敢稟。傳曰,只出緊任。
以權爲洪州牧使,李弘肇爲安城郡守。
吏曹啓曰,安城郡守申處華,遞付京職事,命下矣。本曹無相當之窠,今姑送西之意,敢啓。傳曰,知道。
以趙泰老爲兼弼善,尹弘离爲輔德。吏曹謄錄
掌令李世奭疏曰,伏以臣,頃往田廬,宿恙復劇,一味淹綴,死與爲隣。不意新除恩旨,遠降窮村,臣驚惶隕越,無地措躬。分義所在,有不敢偃伏言病,仍卽擔曳,昨纔入城,而憾頓之餘,若將垂絶,咳嗽苦劇,夜不交睫,腰脅牽痛,坐臥須人,食飮專廢,針藥無效,以此病狀,決無供劇之望。抑臣於本府前啓,有不敢參涉之嫌,故曾忝是任,以此自列,則到今難冒之勢,與前無異。且臣曩在諫職也。慘被承旨崔重泰之疏駁,至以緩緩承牌,不少警動,以致鞫坐之犯夜爲言,而直驅之於慢君命僨鞫事之科,人臣受此罪名,亦安得默然而已乎?承牌時委折,略陳於伊日避辭中,今不必煩複,而自闕下,轉詣金吾門外,等候許多時,鞫坐始開,則緣臣晩到,以致犯夜云者,亦何所據耶?重泰之脅持臣罪狀,臣蓋亦有由,其時院中承宣,只是三人,而該房之詣鞫廳,乃在申前,則在重泰之道,所當預加周詳,改塡省記,俾無曠直苟簡之患,而乃引輓近謬例,任自退去,臣在鞫坐,與同坐重臣,共聞此事,頗以爲駭,以似當規警之意,與之酬酢,而抵重泰書中,略有所及矣。重泰,乃於見書之後,先機露章,曲護已失,反構臣罪,盛氣彈擊,不遺餘力。噫,屈召牌不警動,設如其所云云,此何與於己事之發明,而操切此急耶?抑或慮人論己,乃爲此先發制人之計耶?如許風習,臣竊恥之。雖然,臣旣被其無限詬詆,將何顔面,復叨於言議之地乎?伏乞聖慈,亟命鐫削臣職,缺數字便調治,且安私分,不勝幸甚。臣於乞免之章,不宜更缺一行數字至於廣州,糶穀有裕,計口頻給,可無流離死亡之憂,而他邑則缺二字穀,本甚零星,又無別樣賑救之擧,殊可愍然。以臣所覩者言之,驪州一境,地廣民夥,而財力之殘薄,殆同小邑,當其字牧之任者,雖欲竭力而賑民,正如無麪之不托,其何以措手乎?大戶一朔分糶之數,不過皮雜穀十餘斗,而今則亦已告罄,乾糧抄給之民,不能百居其一,而又無繼給之資,若其本無恒産,顚連道路者,固無可言,而至如有田土有根着之民,擧皆絶糧,全廢農作,官府絶仰哺之路,閭里無丐貸之處,累日不粒,萎黃濱死者,一村之中,幾至過半,根本之地,理宜優恤,而若不急時賙濟,民將盡劉。伏乞聖明,特令廟堂,速爲區畫,俾講保活之策,幸甚。且臣伏念,當此無前凶歲,雖使牧民者,殫誠奉職,百般料理,一如救焚拯溺之爲,尙難望其濟活許多生靈,而長湍府使崔鎭漢,仍任之後,不敢晏然坐衙,曠廢官事,已多月日,此誠非細慮也。設令諫臣之啓,眞有差爽,一避再避,語益深峻,彼雖武人,亦知有廉義,其何敢不少忌憚,抗顔蹲冒乎?當初之旣罷還仍,已有乖於待臺閣之道,而臺臣之持論兪緊,朝廷之處分無期,一府之民,獨何罪焉?伏願聖明,亟命改差,仍令銓曹,擇送其代,俾盡其撫恤懷保之策焉。延安爲邑,素稱雄府,不可以降號之故,人人而濫授也決矣,新除授縣監李夏亨,履歷旣淺,名稱未著,猝然擬差,物情俱駭,其在政體,恐未妥當也。亦願聖上留念焉。臣以當遞之人,偶有所懷,妄論至此,臣罪萬死,無任云云。出燼餘批答見上
黃海監司申銋疏曰,伏以臣,才識蔑如,自量已熟,辭陛之前,赴任之後,累度乞免之章,實由缺數字讓,而適値大殺之歲,遽有還仍之擧,黽勉蹲冒,觸事疎緩,致速官謗,固無足怪,而今此憲府之啓,措語深峻,有非尋常規警之比,其間事實,亦有所不然者。延安縣監李彦維請罪之啓,許多災結,或謂圖得,或謂請得,其諫臣之啓,一則曰信聽邑宰之言,一則曰請災之報缺二字持難,而畢竟許給,有若灼見而其知者然,臣不勝瞿然缺一字之以訝惑,不得不略陳梗槪。道內上年年事之凶,亞於乙亥,缺一行半冊磨勘時,災結似多,故臣論題退送矣。厥後以數百缺數字以送,臣輒嚴題退送,則又爲減數,而臣猶以災結過多,論退不受,則更加若干實結,而報狀中,不得已災處還實,民人稱冤云,如是之際,文書修正,日字遲延,固不可一向退斥,而仍伏念朝家旣已給災,災名且多,災結之多,其勢固然,而本縣上年災結,比諸乙亥,減者九百餘結,缺一字諸丙子,又減二百餘結,以此推之,則其數亦不爲過多。四次成冊之後,又爲退却,事涉過當,且不無民怨,故參酌捧留。前後委折文書具在,昭昭可考,其所謂報狀者,只是成冊修送之事,而臺啓中請災之報,始難而終許云者,有同別樣,請報許給之意,無乃錯聞此事,而爲言若是耶?守令雖不識事理,何敢以請得災結等語,公然論報,而臣雖愚昧,豈不知田政之爲重,信聽圖囑之言,而故令以實爲災耶?況前後嚴責退斥,至再至三,則臣之略缺數字不欲呶呶自辯,而所謂移用於勅需與官廳修補之者,未知虛實之如何,而彦維,前秋改構本縣客舍,旣缺一字之後,勢不可中止,故臣亦覓給若干錢布,以助其役。臣若聞災結移用之事,則豈有添助之理,而亦豈無査問之擧乎?道內各邑,例有支勅之物,凡需轉販,旣非異事,設令彦維,有憑藉貿錢之事,不能明知,而徑加糾責,非臣所料也。道臣之不察,臺臣先知,尸居之誚,臣固不免,而田政之難,古今通患,則爲道臣者何限,而問備之罰,獨及於臣身,此無非臣奉職無狀之致,旣蔑澄汰蘇殘之責。且昧濟凶布惠之意,而臺閣之上,言議至嚴,臣何敢冒沒廉隅,晏然於職次乎?圖請之守宰,旣至罷歸,則許給之道臣,厥罪惟均。伏乞聖慈,亟命攸司,一體勘罪,以謝公議,以安愚分,不勝萬幸云云。出燼餘批答見上
上在昌德宮。停常參·經筵。
兵曹參議金萬埰上疏。大槪,臣之宿患痰病,添加於時令,負席呻痛之際,新命忽降,嚴召繼至,銜恩畏義,强疾祗赴,仍入禁直,調治失宜,風寒所觸,症情危篤,僵臥直廬,涔涔欲死,宿衛重地,不可暫時尸居,乞賜遞改,退伏私次,以便醫治,俾尋生路事。入啓。答曰,省疏具悉。爾其勿辭,調理察職。
院啓,請還收蒙宥罪人崔益望·河海雲·尹以寬等放釋之命,竝爲仍囚依律定罪。措辭見上延安,物衆地大,今雖降縣,素稱雄府,如非剸理之才,不宜輕授。新除授縣監李夏亨,旣無名稱,且乏履歷,除目之下,物情未允,況當饑歲,撫摩賙賑之責,不可付諸如此生疎之人。請延安縣監李夏亨改差。答曰,不允。末端〈事〉,依啓。
掌令李世奭上疏。大槪,臣病伏田廬,猥辱召命,擔曳作行,纔得入城,而顧此病狀,無望供職。且念情勢,尤多難安,敢此呼籲,冀蒙恩遞。兼陳所懷,以備財察事。入啓。答曰,省疏具悉。疏陳兩條,令廟堂及該曹稟處,而李夏亨事,旣允諫院請遞之啓矣。爾其勿辭,察職。
黃海監司書目,冒陳難安情勢,乞命攸司,一體勘罪事,上疏上送事。啓。答曰,省疏具悉。卿其勿辭,察職。以上朝報
宗親府啓曰,因本府覆啓,貧寒宗臣,自本府抄啓,以爲分付該曹,優給食物之地事,判下矣。貧寒宗臣,謹此分等抄出,別單書入之意,敢啓。傳曰,知道。宗親府謄錄
上在昌德宮。停常參·經筵。
內贍主簿安翼齡,柴場監刈後入來。
下直,從浦萬戶李梫。
平安監司書目,陽德縣監田遇龍,不恤民飢,徒事徵斂,爲先罷黜,罪狀,令攸司稟處事。
以申爲假注書。
傳曰,史官五員待命,騎馬十五匹立之,津船等處內摘奸。
傳曰,陽德縣監,口傳差出事,分付。
吏曹口傳政事,以李祥徵爲陽德縣監。
謝恩,參知趙泰耉。
大司諫李健命啓曰,臣以外方流丐,勿爲領送,仍留設賑之啓,該廳稟處間姑停矣。頃日筵中,賑廳堂上,以姑從其願歸,以觀去留,而不願歸者,卽爲設賑事陳達,臣亦略陳。今雖從願領送,必難保其直還本土,而此乃未然之事,姑欲該廳設施之有效與否,故旣不連啓固爭,亦不停啓矣。今聞物議,伊日陳達,旣是結末,前啓之或仍或停,不定於伊日,姑觀前頭云者,大失臺體云,臣之見識不明,乃有此臨事疎漏之失,何可晏然仍冒乎?請命遞斥臣職。答曰,勿辭,退待物論。
京畿監司書目,辭職上疏上送事。啓。答曰,省疏具悉。疏辭令廟堂稟處,卿其勿辭,察職。
同副承旨崔重泰上疏。大槪,伏蒙恩暇,往修父母墳塋。復路之際,墜馬重傷,昨纔舁載入城,而卽今病狀,萬無起動入謝之望。且受人無限醜詆,誠無復玷仕宦之意,乞賜鐫削臣職,仍令刊去仕籍,俾得及時治病,轉退田廬,以全軀命,以快人心事。入啓。答曰,省疏具悉。爾其勿辭,從速察職。以上朝報
禁府啓曰,以平安監司狀啓,刑曹粘目,前陽德縣監田遇龍,移本府處置事,允下矣。田遇龍,時在任所,依例發遣府羅將,拿來,何如?傳曰,允。禁府謄錄
李德成,以賑恤廳言啓曰,畿甸及遠道飢民刷送之後,老弱不能歸者,及都下尤甚之類,設粥賑饋事,須已定奪於榻前矣。監賑郞廳,必先差出,然後可以輪回看檢,掌樂院僉正李徵夏·工曹佐郞李萬稷,竝以賑廳郞廳缺一字啓,以爲分付該曹,優給食物之地事,判下矣。貧寒宗臣,謹缺數字抄出,別單書入之意,敢啓。傳曰,知道。
同副承旨崔重泰疏曰,伏以臣,伏蒙恩暇,修築父母墳塋,而力綿工巨,消費多日,急於受限,疾馳復路之際,猝爲路中奔逸之馬所蹄蹙,逬落田溝,胸脅剝傷,留滯村家,引日調治,昨纔舁載入城,瘀血內結,風感外襲,百體牽痛,呼吸窒礙,昏眩委落,轉側不得如意,心懸宸陛,身帖牀席,欲起還仆,末由入肅,惶隕悶塞,不能自定。方欲陳章請急,仰俟譴何之餘,得見掌令李世奭之疏,專意搆臣,語極駭愕,臣實莫曉其所以也。臣於前日,以省鞫時些少難安之節,有缺二行意矣。廳中,偶閱日記,推鞫姑罷日,該房之直宿,非今斯今,伊缺二三字元以直宿停當,旣書省記,臣則自當申退,而其日鞫坐,侵暮申退,承旨本無託自仍留之規,而臣以權宜之道,過申留待,及聞該房入來之報,始乃起出。若其臨事變通,改塡省記之節,蒼卒無心之間,未及周詳善處。臣之前疏,業已以此引咎,世奭今日之責言,恐非新奇語,而至於怒臣前疏,論及承牌太緩之說,不但以早承牌無所失,發明而已,至以抵臣私書中,有欲論臣之意,臣反先發爲言。噫嘻,此何言也?臺官之擧私札,褻訴君父,極涉猥鎖,亦壞事體,臣不欲相爭竝辯,同歸一塗,而若其先機搆罪等語,卽前古小人之惡行,此豈輕易加人之罪目,而驟見其疏,或若有實事之彷彿於此者,臣安得不冒萬死,暴明其一二也?推鞫文案,例於開門初啓請,當該承旨,奉往開坐,而乃者只有司諫·獻納兩官,目見倫紀罪人省鞫之越過累日,艱苟開坐之狀,而無端呈告,必待牌招之煩請者,已極未安。及其啓辭煩稟,辰初出牌,未時將終,累度催促,延拖不進,鞫廳大臣以下,以諫官不來之故,至責政院,此不特一時縉紳之駭視,君上亦必記識,而今世奭,乃以詣金吾,等候許多時,爲辭,伊時鞫廳,不得開坐,祗緣諫官之不至,而世奭,旣果早進,則復有何等候,不卽開坐,而亦何至催促於政院也?世奭此言,已非白直,而其後世奭,以此事,見非物議,引而爲避,見遞於處置者,何預於臣身,而至今藏怒,有此噴薄之罵耶?且其所謂抵書云者,大反實狀,臣竊哂之。蓋於鞫罷後翌日,世奭,抵小札於臣,其書上款有曰,雖有疾病,何不進參鞫坐,而致令入直承旨,出而替參,以致闕直云云。臣旣連日鎖直,元無疾病之故,臣又非鞫廳當進之該房承旨,而其言如此,似不過不知顚末之致。且其書下款,又有速捧辭單,吾若詣臺,將有所爲等,戲語院中諸僚,擧皆參見其書矣。及臣申退之後,世奭,來過臣家,臣遂面及其全然爽失之由,則彼乃笑答以前言之戱,臣亦諧笑而罷。又其翌日,追聞鞫廳宰臣,不諒本院之事,例以臣之申後曠職爲非云,臣果陳一疏,而曲折打破之間,缺二三字承牌之緩,自著於行語之中,此非有意,而專責世奭缺數字亦無不可,而顧臣引咎之章,不宜暇及於他人之失,故臣疏固不缺三四字措語之間,未克曲察默究,以犯氣銳臺官之怒,此固臣自取之厄,而若所謂慮人論己,先發制人云者,其所爲言,極黯黮,寧不欲汚口辨白,以傷士夫間風習,而帶其所引私書一款,全然粧撰,此臣之所以爲世奭慨惜者也。其書上款,旣是全昧事實之語,固不足道也。下段所謂吾若詣臺,將有所爲等語脈,蓋出於請捧其辭單,而戲笑諧謔之語,已與一院諸僚,同見而相笑者也。且彼之來見臣也,語臣以前書之戲,仍又以鞫坐時一二宰臣,以此書戲言之說,有所說及,此亦在坐他人之所參聽,而今爲忿懥之所激發,乃以前日戲笑之小札,到今攙引,隱然若直欲論臣者然。又以前日所謂鞫坐時詼諧之談,到今憑藉,眞若以規論之意,公言酬酢者然,殊不知諸承旨,擧見前日之小札,而有此破碎可笑之構辭也,況使鞫坐時參聽其諧談之人,見今日疏語,則亦必大噱以兒戲矣。臣雖萬萬疲劣無狀,決不以此等微細可笑不近理之言,互相激怒,呶呶對詰,而慮人論己,先發制人之計等語,自是奸人罔測之態,此則決難折節而安受。且彼全幻實狀,誣達於奏御文字者,決非美習,臣不得不擧實而明暴之也。噫,同朝之士,凡〈有〉過失,以事體相規,可尙而不可怒,念臣疏中一句語,本非專斥世奭,亦据一時所見,則彼何以若干挨過於自己之辭語,盛加忿怒,任意凌轢,信口詬詆,若是其狼藉無顧忌,無非臣特立孤弱,着手易搖之故,而亦緣臣平日見侮於後進之輩,自招揷軟之辱,更以何顔復玷榮塗,重傷廉恥乎?病狀情勢,如右所陳,斷無强冒就列〈之〉望。伏乞聖明,俯察危懇,亟命鐫削臣職,仍令刊去仕籍,俾得及時醫治,轉退田廬,無復礙人睢盰,以全近死之餘喘,不勝大幸。出燼餘批答見上
京畿監司尹世紀疏曰,伏以,臣之病勢危苦之狀,已悉於日昨辭疏中,不敢又復煩冒,重犯瀆撓之誅,而源委旣痼,諸症百出,鍼石雜施,有加無減,回蘇完可,難以時月爲期。且臣病勢之外,情勢之有不可仍冒職次者,亦非一二。大臣之行久入境,而以病不得迎候,替送幕官,其在事體,已是未安之甚。且臣於吏曹判書缺三四字雖粘移直請者,亦無不關由道臣,而重臣深慮,臣未周缺二字得與知,替行臣職事者,正坐臣惛懵蔑劣,無所比數而然,尙誰尤哉?第當初賑廳,不委之道臣,直自分給列邑則已,旣令道臣,主管其分排,而及至臣量宜散給之後,賑廳還爲自當,臣之不職不似之狀,自著於其中。此臣之所以陳其不安之端而已。本無怒色相加之意,而至於嗔責太遽之說,臣實未曉,些少穀物之分給,亦不免不均之責,以貽京司之憂,則朝廷亦安用如此道臣,置之於列邑守宰之上乎?揆諸廉義,決不可冒沒議笑蹲據是職。伏乞聖慈,亟遞臣職,仍治臣罪,不勝幸甚。且臣有區區所懷,不可不及時變通者,豈可以乞免爲嫌,不爲附陳乎?臣於西道及東南道各陵奉審時,詳察田野兩麥。自經雨澤之後,擧皆茂茁向茂,至於秋麥,間有非久發穗者,前頭民事,誠極幸甚,而臣所經各邑道路流丐之外,元居土着之民,十百爲群,環擁馬首,齊聲泣訴,歸奏朝廷,願得穀物,觀其形色,太半浮黃,當此耕作之時,生意索然,總總自朝廷覓給各穀萬斛於本道,而三十六邑所分之數,極其零星,無異車薪之勺水,若不汲汲繼賑,如救焚拯溺,則未屆麥節之前,孑遺之民,擧將盡劉,朝家賑活之功,反歸虛地。臣意以江都米一萬石,賑廳米五千石,爲先劃給本道,其代,以湖南巡檢米,從容取來,以充其穀,而各邑所分者,則留作各其邑會付穀,似合事宜。且賣官鬻爵,實出朝家不得已之擧,而旣開其路,苟有利益於賙賑,則多寡何論?朝家旣以累百張空帖,分給列邑,而厥後各邑,盡用帖價於白給,願爲加得之邑,連續追報,折衝通政帖各一百張,嘉善帖二十張,察訪帖十張,直長帖十五張,別坐帖十張,通計列邑所報之數,乃是二百五十五張,令該曹急速成給事,竝令廟堂,趁卽稟處,不勝幸甚。出燼餘批答見上
上在昌德宮。停常參·經筵。
正言金普澤啓曰,昨日長官,以本院前啓流丐事之不連而亦不停,稱有物議,至於引避矣。長官雖以前啓之或連或停,不定於登對時爲嫌,而臣之爲列供職,旣有日,且與長官行相會禮,則前啓之當連而不連,當停而不停,臣亦與有其失,何敢獨自晏然乎?昨緣賤疾苦劇,今始來避,所失尤大。請命遞斥臣職。答曰,勿辭,退待物論。
同副承旨崔重泰牌不進,依承傳罷職傳旨。傳曰,只推,勿罷。以上朝報
兵曹啓曰,近來都城內外,賊徒之肆行劫掠,實是前所未有之變,前頭之慮,亦有所不可言者。凡係戢捕之方,十分嚴飭,至於捕盜軍官,於江郊等處,以爲別樣調察之地矣。卽者加出軍官西江近處居金振聲·金尙澄·李善益等,來訴於都試開坐之所,以爲望遠亭李姓兩班家奴丁龍爲名者,盜取牛隻,宰殺於姜姓喪人兩班之家,故窺伺捕捉,告于該廳,旣已究覈取服,而姜·李兩人,敢生救賊之計,誣呈憲府,稱以假捕盜軍官,作拿於兩班之家,而憲府不察其虛實,直爲發送所由,使之與洞內所任等,一同捉來,則所由,憑藉作弊,徵索賂錢,罔有紀極,軍官等母妻,毆打結縛,其中金振聲,則悶其母之被打,至於代受其縛,亦且逢打,傷痕狼藉云,不勝驚駭,卽送臣所帶軍官于望遠亭,詳細探知其曲折,則果如捕盜軍官等所告之言矣。朝家爲其譏捕盜儻,而加出軍官,纔得賊人,捉告該廳之後,自法府,因其容隱賊人者之呈狀,發差推捉捕賊之軍官,以致擧家,慘被其害,雖或未詳捕盜軍官之眞假,循例發差,而爲差者,出往其家,旣知其爲捕盜軍官,則固不敢任自結縛,況其母妻之縛打,尤是法外,此則專出於索賂之計,事之痛駭,莫此爲甚。若不嚴加懲治,則將使捕賊者解體,而爲賊者增氣,豈不寒心乎?所謂姜·李兩人及憲府所由,令攸司竝卽囚禁,各別科罪,何如?傳曰,允。左捕廳謄錄
上在昌德宮。停常參·經筵。
獻納金相稷啓曰,長僚,以日昨登對時流丐人事,旣不連啓,又不停啓之故,致有物議,引避退待,臣於是,不勝瞿然之至。當初書出姑停,卽臣詣臺之時,厥後長僚登對,亦在臣行公之日,而伊日簡報,又及於臣,臣雖非入侍之人,而若論其損失臺體,則實與長僚無異,其後供職之同僚,以此引避,臣以終始與聞之人,尤何可晏然仍冒,可否於其間乎?請命遞斥臣職。答曰,勿辭,退待物論。
掌令李世奭啓曰,臣情勢病狀,俱難供仕,一疏陳暴,未蒙矜許,稽謝縮伏,惶隕罔措。此際得見承旨崔重泰之疏,詬罵侵轢,無所不至,臣誠不勝駭訝,而繼之以一笑也。臣於前日,旣因承牌時事,自列見遞,此固不敢自爲無失,而蓋於其時,進詣金吾門外,與憲臣同坐依幕,等候移時,而鞫坐始開,臣於昨疏,略陳此事者,只陳其實狀而已。夫豈以此,爲發明趁早承牌之資,而今乃斥之而言非白直,何其持人之太刻,而若夫所以自辨者,則多見有破綻處,前疏則曰,旣無省記,故依例申退,今反曰,以權宜之道,過申留待,聞該房入來,始乃起出,臣未知奏御文字,如是而後,方可謂之白直乎?且若以臣書與重臣之言,謂出詼諧,則以一時詼諧之言,而何至呈告徑出,又何至陳章明辨乎?其前後之所以處之者如此,而今乃歸之於戲言,欲掩其挾憾之迹,其果成說乎?蓋伊時,臣旣妄有所云云,而重泰之疏,出於臣未解言職之前,則臣之疑其先發,亦無足怪也。噫,當初鞫坐之侵暮,設令專由於臣之未卽承牌,此固無與於曠直承宣自辨之事,而緣臣一書,橫加詆斥,轉成磯激,終至於恣意蹴踏,何其自許以先進,而全昧士大夫相敬之風也。臣雖無狀,所叨則臺官也,以臺官而受此無限僇辱,雖欲靦然仍冒,其於貽辱朝廷,何哉?且臣同生妹,方在龍仁縣衙,萬里往返之後,尙未相見,頃於乘馹上來之際,作路龍仁,雖非大段迂遠,亦不直取順路,則揆以法例,宜不免違越之科,此又難冒之一段也。請命遞斥臣職。答曰,勿辭,退待物論。
上在昌德宮。停常參·經筵。
下直,文義縣令沈宅賢。
繕工奉事李藎,正薍監刈後入來。
左承旨洪受疇初度呈辭。入啓。給由。
傳曰,明日晝講,爲之。
戶曹啓曰,卽接廣興倉所報,來四月朔頒料次,倉官,進去于左議政李世白家,請受祿牌,則以爲,方在身病中,祿牌不爲出給云。係是大臣祿俸,何以爲之?敢稟。傳曰,令倉官輸送。
政院啓曰,今日賓廳日次,兩司當爲來待,而諫院,或在外,或引避退待,無行公之員,憲府,大司憲兪得一,掌令朴見善,持平孟萬澤·金栽,皆在呈告中,執義權在外,掌令李世奭,引避退待,亦無行公之員,竝卽牌招,以爲推移入侍之地,何如?傳曰,允。
吏曹判書金構辭職上疏。入啓。答曰,省疏具悉。卿勿固辭,調理察職。
京畿監司書目,高陽呈,以正言洪景濂辭職上疏上送事。啓。答曰,省疏具悉。爾其勿辭,上來察職。
傳曰,大臣·備局堂上引見。引見時,吏曹判書金構,韓城君李基夏,竝牌招察任事,及陽德縣監李祥徵除署經給馬發送事,榻前下敎。
引見時,東萊府使朴昌漢改差事,榻前下敎。
行司直李寅燁上疏。大槪,病不任職,乞遞宣惠提擧之任,以便公私,兼陳所懷,以備裁處事。入啓。答曰,省疏具悉。疏辭得宜,可不依施焉?卿其勿辭,察職。
慶尙監司書目,臣連遭臺劾,不敢行公,大小公務,曠廢已久,本道形勢,萬分切迫,不得不更具短疏,冒瀆宸嚴,亟許鐫罷,以幸官事,刊名仕籍,俾得畢命田廬,以全終始生成之澤事,上疏上送事。啓。答曰,省疏具悉。卿勿過辭,從速察職。
引見時,大司憲兪得一所啓,臣於前席,伏聞兵曹判書李濡,以全城君混勒買驛馬事,縷縷陳達。臣意以爲,本兵之長,當以草記請罪,不當以此等細事,仰煩天聽,故敢有所達。非以大君·王子,直可請罪云,而聖上,迺以事體所在,不宜創出無前之規爲敎,筵奏嚴敬之地,辭不達意,致勤聖敎,有難晏然在職。請命遞斥臣職。上曰,勿辭,退待物論。
引見時,兵曹判書李濡所啓,近來盜賊肆行,故加出捕盜軍官,使之機捕,而行止荒唐之類,例多隱接於兩班家行廊,當其窺伺捕捉之際,勢不免一番騷擾,則以此執言,反爲誣訴者,比比有之。頃日江上兩班家呈狀,所由結縛捕盜軍官之事,言之,當初所呈,關係風敎,則臺臣之推捉,在所當然,所由之任自結縛作拿,亦非臺官之意,臣之急急草記者,蓋慮嚴飭捕盜之日,爲軍官者,被所由之結縛,而不卽處置,則必有解體之患故也。本非侵攻臺官之意,而伏聞自上,有駭愕之敎云,此旣所由之罪,而若直以臺官爲駭愕,則恐未能俯燭事狀,在臣心,亦有所不安矣。法府推治,本曹草記,各有所執,而事過之後,不必更論,第有一事,不可不定式者。凡爲捕盜軍官者,亦不無作弊之端,則法當隨現懲治,而至於因人誣訴,徑先推捉,則其間必多侵困,雖或終歸無實,亦足爲誣訴者之所快,自今以後,事係捕廳,則必先問于該廳後處之,或有推捉之擧,覈其實狀,未免歸虛,則雖兩班,亦爲科罪,常人則自捕廳重治。且賊徒之隱接於家,而被捉於捕廳者,取服之後,非徒常人,兩班家事知奴子,推捉一體重治,則誣訴與容接之弊,必不敢如前。捕盜大將今方入侍,下詢而處之,何如?左尹尹就商曰,臣意亦如李濡之意,而李濡旣已仰達,故不爲疊牀之語矣。李濡曰,誣訴之類,覈實歸虛之後,則法府,固當懲治,不待定式,而如此之事,別爲定奪申飭,亦無不可矣。上曰,依此申飭,可矣。又所啓,近日城中,則申飭坐更,不無其效,而至於江郊等處,地僻且廣,勢難着實檢察,雖加出捕盜軍官,獨自遍巡機捕,亦所未易,若於軍官所居之村,從其附近,勿論某軍門軍兵,各抄數十名,作爲一案,以加設軍官爲首,隨其賊患之竊發,聽其號令,一齊追捕,則爲賊者庶可畏憚,而以其案,留置捕廳,考其勤慢而處之,則亦不敢緩忽矣。上曰,依爲之。戶曹判書金昌集所啓,初不付種尤甚邑守令論罪事,曾已定奪矣。自本曹,今始抄出分等,則或十三分之一,或十四分之一,或五分之一,或六分之一,或三分之一矣,從何等而論罪乎?上曰,尤甚邑,警責,可也。昌集曰,以五分之一以上論罪乎?以六分之一以上論罪乎?上曰,五分之一以上警責,可也。昌集曰,然則當施以何罰乎?上曰,施以何罰則得當乎?右議政申琓曰,必施以罷職之罰,宜矣。而此時守令之遞易,亦甚有弊,或施決杖之罰,未知,何如?大司憲兪得一曰,庚辰冬筵席,屠牛犯禁守令論罪時,臣以承旨入侍,敢以士大夫決杖,有乖朝家禮使之道,陳達矣。今此初不付種尤甚之邑,論罪則固可,而推考則似無畏戢之效,決杖則恐非厲廉恥之道,今若以遞易爲慮,則早晩遞還後,施以准期不敍之律,何如?副提學金鎭圭曰,兪得一之言,是矣。先正臣宋時烈,曾在孝廟朝,以決杖之不可,有所疏陳矣。蓋決杖之法,殊非待衣冠之道,故爲守令者,旣受決杖,則終難冒廉恥而在官,故決杖之罰,旣失廉恥之道,又有遞易之弊矣。右議政申琓曰,然則未知當以何罰施之乎?兪得一曰,朝家處分得當,然後廉恥立而法令行矣。古語云,若撻于市,決杖而使之在任,則徒傷士夫之廉恥,而恐無益於朝家之立法矣。上曰,此時遞易,重難矣。右議政申琓曰,此則有同初爲立法,姑先從重推考,此後則當從重論罪之意,申飭,似宜矣。上曰,數多守令,此時遞易有弊,從重推考,可也。兵曹判書李濡所啓,本曹驛馬,近甚疲殘,蓋以驛卒貧寒,不能善喂之致,而每有費價改立之弊。臣於上年待罪本曹之後,有一改立之馬,欲見其本馬,使之牽來,則驛卒,已賣於有形勢之家,故不卽推來,仍爲逃走矣。頃者始爲現捉,嚴問其本馬去處,則爲全城君混之所買云,故督令還推來納,則全城君,終不出給,至於自本曹,囚禁驛卒次知,累次催促之後,本價二十五兩之外,勒爲加捧二十五兩,始爲還送。以秩高宗班,可知驛馬之爲重,非徒初不肯出給,反爲加徵其價,事之可駭,莫此爲甚,而本曹則無他處置之道,敢此仰達。戶曹判書金昌集曰,全城君,以位高近宗,多行不義。向日逆家籍沒財産發賣時,市民買去雜物,至有從中橫奪之擧,亦甚不當矣。上曰,事甚無據,罷職,可也。李濡曰,加捧之價,當爲還推,以給于驛卒矣。上曰,依爲之。已上朝報右議政申琓所啓,此則東萊府使朴泰恒狀啓,而上夏倭船往來時問情事,而下款則屍體領來事也。近拯屍體,或曰二人,或曰四人,而旣非目睹,未能的知云,且渠曰,差倭不謹,當施重罪,而不卽告報者,蓋以告知江戶,拯得屍體,仍爲斂襲之計,而非遲緩之意也。且此曾所未有之事,故渠亦驚動隱側,優贈賻物,銀米木布之數頗多,島主之驚動,不敢緩忽之狀,此可見矣。未知朝令之前,不敢先受分給於各人處,故單子及賻物,今姑留置,謄書上送,令廟堂稟處。且領屍差倭,雖不敢希望循例接待,而旣已齎來書契,則亦當接待,此亦令廟堂稟處。至於撤供撤市,則停撤已久,滿館倭人,糧道乏絶,逐日懇乞,當次第還許云云。當初東萊府使,過疑苛責,似涉太過,今則敗船之由,已爲的知,所贈賻物,則當分給屍親,差倭則亦當善待矣,撤供撤市事,旣已分付,令不更爲分付,而賻物分給及差倭接待二款,分付,似當矣。上曰,依爲之。已上禮曹謄錄
兵曹判書李濡所啓,前以津丞變通,以武夫差定別將,以爲檢飭之地事,有所稟定,而以其使喚之無出處,尙今遷就矣。此事不但檢飭行入過涉而已。近來賊徒之竊發於郊畿者,無不由津路,察其形迹之可疑而捕捉,則必有禁戢之效,津頭居民中,募得數十名,除雜役,屬之別將使喚之意,雖已定頉,而以數十人輪回之役,勢所難支。卽今飢民之流入都下者甚多,擇其稍有氣力之類,各限數十名,分送各津別將處,依作爲奴婢之例,永定之後,爲先給料賑救,漸次料理資活之道,除其本役,又減雜役,以爲安揷之地,則實是兩便之策,而亦可爲日後緩急之用矣。且津夫本來窮殘,所賴者只在船價,而行人强者,非但不給船價,新反或毆打,弱者則又有濫捧之弊,今若隨其馬步,從略定式,則行人無不均之歎,津夫有資生之路矣。且各津退船,工曹堂·郞,例爲分兒,徒歸浪費,若以此許給本津,改造小船,或令使喚輩,漁採取利,船數旣多,則亦須於渡涉矣。又聞自前工曹,給價於津夫中着實者,使之造船,而本曹則看檢申飭,故船體完固矣。中間有受價防納之事,以致漸不如初,今後則亦依舊例,以其價出給於別將,俾令指揮備材,着實造船,而工曹,別樣檢飭,似好。竝爲分付施行,何如?上曰,所達誠是,依爲之。
戶曹判書金昌集所啓,黃海道稅米太竝一萬石,留賑本道,其代,以賑廳米移給戶曹事,曾已定奪矣。其後備局因本道啓聞,田稅,竝令作錢上納,以京倉及江都米太劃給,以充田稅之代,而田稅作錢,移送賑廳事,覆啓矣。今則賑廳穀物,旣無移送戶曹事,則田稅作錢,似不當移送賑廳,直爲上納于戶曹之意,分付,何如?上曰,依爲之。
右議政申琓所啓,頃日引見時,築城事,自上定計,分付軍門料理事,命下之後,臣與兵曹判書相議,則以爲,凡事遷就則不成,旣有軍門料理之命,則軍門上番之卒,足以替番立役,不必煩擾動民,三軍門足以始役,而飢民中抄出壯丁者,餽糧赴役,則雖在此時,亦似無妨云矣。卽今天災時變,人心世道之可慮者,不一其端,事變之來,未可預料,此時陰雨之備,不可一刻少緩,而自上亦有申飭海防之敎矣。中間岐貳之論,皆以凶歲董役,爲持難之一端,其言亦不無所執,而古人,亦嘗有凶歲興土木之役者。范仲淹,在杭州,至令諸寺刹,大興土木之役,趙抃,守越州,聚飢民,而築州城,富弼,在河北,賑飢民而得軍卒,此皆古人已行之效也。寺刹及州城,元非時急之事,而必於凶歲爲之者,蓋以募民不難,功亦易就也。今此北城,則乃是宗社攸托,萬民依歸之所,則何等關係,而大計已定之後,凶歲爲言,每爲遷就耶?臣意則軍門主其役,必有句管之人,然後凡於料理經營之際,可以相議可否,或議備局,或稟睿裁,有所指揮董役,故欲爲稟定,差出一二句管之人,而李濡則以爲,初頭經始,不必差出云,此從當觀勢爲之,而先令軍門之臣,更往看審基址,尺量周回,從某至某,則某軍門主之,自此至彼,則某軍門主之,使之各自區劃,俾卽始役,爲當,下詢而處之,何如?兵曹判書李濡曰,頃日引對,臣未入侍,而旣聞築城定計。大凡此相意事,定計未易,當其商確可否之際,臣未知北城可築之議,果爲十分無疑。大抵論其形勢,則洪福差勝,而京城財穀,亦可臨急輸入,故臣之所取,嘗在於此矣。今以北城言之,則財穀輸入一款,比洪福尤爲便近,已定之後,則雖或有些少利害,任事之臣,惟當奉行之不暇,而亦不必進待後日,若使三軍門,分管經始,則不煩不擾,自有方便措置之道矣。卽今飢民,多聚京師,而觀其形色,不至濱死之境,不須屬送本土,亦不宜設粥分饋,蓋勿論壯弱,一倂驅入於饋粥之中,夜則露處,晝則臥睡,熏成疾病,終歸死亡者,勢所不旣,豈不可惜而可哀乎?今若分三等,抄出願歸本道者,則因便還送之外,其餘稍有氣力者,移送造紙署近處,造幕接置,自賑廳計給乾糧,三軍門,分掌添給料米,使將校輩,着實救濟,待其蘇健,稍稍使役,勿爲督迫,雖以一日之役,成於數日之後,不息〈之〉功,終必不少。此其主意,在於活民,而仍以仍事,豈不兩利而俱便哉?近於宮城改築處,飢民六十餘名,議于賑廳,抄來赴役,優給糧料,則無不樂赴,猶恐或後。已驗之效如此,更無可疑。其中最爲飢病將死者,又定監官,率往別處,給糧分賑,隨其所活多少,而論賞之意,申飭約束,則亦必盡心救濟矣。大司憲兪得一曰,臣於軍國重事,素所昧之,而築城事,上下輿情,靡不洽然,皆有同死社稷之意。大臣所達築此北城,衛守都城云者,實爲不易之論也。且聞飢民設賑,尙今遲延,或不無餓死者,若如兵判之言,移送飢民于築城之所,給糧始役,則其於活民築城之道,實爲兩便矣。上曰,旣已定計,而兵判所達,誠是矣。申琓曰,濟飢築城,實爲兩便,飢民中可爲使役者亦多,如此之類,移送築城近處,待其完實,使之赴役,則設衛之數,似不多矣。濡曰,若令軍門將校,分領飢民,住着於築城之近處,自賑廳給糧,而軍門將校,使之主管,則實爲救活飢民之意也。豈但爲築城而已也?此亦與李寅燁相議,而李寅燁,病未侍,此意亦分付賑廳,何如?上曰,兵判之言,誠是而無疑,依所達施行,可也。申琓曰,然則分付軍門,使之從速往審,分定所築之處,先爲始役,宜當矣。上曰,依爲之。左尹尹就商曰,三軍門分占基址,爲先浮石,然後可以築城,抄出飢民中壯丁者,使之助役,實爲便好矣。戶曹判書金昌集曰,頃者賑廳郞官,看審設賑處所而來言曰,南伐原,無水,典牲署,人家遍近,槽巖,稚松方長盛,形勢皆難便,將欲設賑於江倉云矣。若於蕩春臺設賑,則必有汚穢之事,未知何如?濡李濡曰,尤甚濱死之類,旣定監官,率去別處而救濟,則雖或致死,無汚穢蕩春臺設處之慮矣。上曰,議論已定,從便處之,可也。行兵曹判書李濡所啓,訓鍊都監陞號砲手革罷,自京中抄擇充定事,前已定奪,而不可不卽使外方,知朝家變通除弊之意,爲先自備局,行關分付,何如?上曰,依爲之。又所啓,軍兵逃故,隣族侵徵之弊,罔有紀極,別爲變通定制之意,李寅燁,前已備論於袖箚,臣亦有所仰達矣。近聞外方守令,間或有試此法者,皆稱其便,若有朝令,則可以一體奉行,自備局爲先分付,何如?上曰,依爲之。又所啓,海美·洪州,相距三十里,而兩處討捕使之役置,實爲重疊,溫陽·天安之間,素稱賊藪,此等邑中,宜設置討捕使,而天安與淸州討捕營,相距不遠,亦非海美營將所屬,今若移設海美營於溫陽,則不出所屬之邑,而彼此譏捕之道俱便。且海美舊設各營,移營之後,事多貽弊於本官者,而武倅不敢相抗,以致漸至凋殘,莫可收拾。討捕使,移設溫陽之後,海美則以文·南善治差送,俾得蘇完,似合事宜。卽今海美營將李萬樞,爲人亦可用,移差溫陽無妨,而溫陽郡守金宇樑,則乃是南行,或相換,或遞付京職,似可,而事係變通,下詢大臣,何如?上曰,頃日筵中,已有此語矣。大臣之意,何如?右議政申琓曰,臣未知道里遠近,而海美距洪州太近,移設營將及討捕於溫陽,似當,而兩邑倅,使之相換,則亦除彼此遞易之弊矣。上曰,依所達爲之,可也。又所啓,海防凡事疎虞,曾有令小臣句管之命,而精力不逮,尙無區劃設施之效矣。得聞湖南海中諸道,其數甚多,一島居民,或至有五六百戶者,此雖逃設之類,旣無官長之主管顧護,故本邑下吏輩,從中侵漁,罔有紀極,島中之人,咸願設鎭。湖南人柳新雨,曾以此疏陳,以爲此輩,皆是習於操舟者,設鎭則可得能櫓軍數萬名,而各邑戰船之在於深處,不便運用者,移屬則亦甚得宜云云。島民果願設鎭,戰船亦可移屬,則其在緩急之備,不可不變通,分付監司·水使處,使之詳審,斯速上聞後措置,似好。大臣今方入侍,下詢而處之,何如?上曰,變通,宜當矣。左議政申琓曰,柳新雨,曾於丙·丁年間,以此上疏,而其時群議以爲,海島之民,有同化外,若有一時檢束之擧,則恐有鳥驚魚駭之患,故持疑未決矣。試問事勢便否於監司及水使處,從其便宜而處之,似當矣。上曰,依爲之。
副提學金鎭圭所啓,兵曹判書李濡,以島民團束事仰達,此非臣職事,而有所懷,故敢達。湖南諸島中民戶衆多之處,設鎭團束,則似可爲緩急之須,而抑有可慮之端。大抵絶島入居者,皆非良民,率是逋逃,若或遽團束,不善區處,則必鳥驚魚駭,以致生事,明末,徐海·鄭芝龍等,初以逃賦役之類,終至入海爲劇賊,此可監戒也。且臣等,邊事素未曉解,而己巳後,謫居海島,備聞邊鎭之弊端矣。邊將之不得挈眷,明有禁令,而近來紀綱解弛,擧皆公然冒禁挈眷,旣已挈眷,則以若干料布,勢難畜其妻子,遂至放軍收布,故砲射手,能櫓軍等,常時不爲備數立番,而及至水操時,則苟充逢點,又潛出留布及軍餉,任意轉換取利,事之寒心,莫此爲甚。脫有緩急,將何所恃?今雖加設邊鎭於海島,此弊若不變通,則恐難得力,自今以後,更加嚴飭挈眷之禁,量給料布,使於資生,而尺布·斗米,如有私用,一名之軍,不爲立番,則使閫帥糾禁,各別重治,則庶可救弊矣。兵曹判書李濡曰,金鎭圭所達邊將之弊誠然,而邊將輩放軍收布,亦有事勢之不得已者。京各司及各營之求請徵索多端,以致如此,必先變通此等事,然後放軍之弊,乃可禁斷。故臣已有所留意者,從當與大臣商議稟定矣。左副承旨任胤元曰,臣曾爲御史時,亦往嶺南沿海諸邑,廉問各浦邊將,則挈眷赴任,放軍收布者,在在皆然。大抵此輩,以禁軍久勤之類差送,故自以爲平生一度,復何所望?少無忌憚,而侵漁無窮,其時臣之書啓中,旣已備陳。若以兩班有識者,擇差邊將,則似無是弊矣。鎭圭曰,邊將擇差之言,固是,而閫帥之侵漁邊鎭,其弊亦多,必須擇差統制使·水使,然後方可檢飭邊將矣。右議政申琓曰,鎭圭之所達,似好。邊將擇差,固爲治本之論,而營門侵漁之患,其弊亦所難堪,此亦別爲禁斷,似當。問於監·兵·水使,從容善處,可矣。上曰,邊將事,從容思量後稟處,可也。已上備局謄錄
大臣·備局堂上引見入侍時,戶曹判書金昌集所啓,寧陵丁字閣大樑,禮曹堂上,奉審執頉之後,自本曹卽爲卜定於江原道,累度催促矣。峽邑飢民曳下之役,雖或未易,江水方漲,流下不難,而終未得趁期上送,以此役事,未免退定,其在事體,殊涉未安。頃日重建廳堂上請對時,該邑守令,旣已推考,而監司亦難免不能申飭之失,推考,何如?上曰,依爲之。已上禮曹謄錄
吏批啓曰,判書病不來,參判受由未肅拜,小臣獨政未安,何以爲之?敢稟。傳曰,只出緊任。又啓曰,通津府使,今當差出,而畿輔重地,不可不擇差,未準朔禁軍將,竝擬,何如?傳曰,允。
以李壄爲東萊府使,朴泰淳爲長湍府使,李徵夏爲延安縣監,金錫命爲通津府使,鄭麟祥爲平丘察訪。
引見時,參贊官金鎭圭所啓,臣於頃日,以故倡義使金千鎰奉祀外孫收用事,陳達蒙允,而此事有曲折,故敢此更稟。臣嘗聞,千鎰外孫鄭姓人,奉祀云,故前以此仰達矣。更爲訪問,則鄭姓人之爲其外玄孫者,年前身死,以親盡之故,其外孫他派崔姓者,移奉其祀云。臣之前日未詳曲折,而率爾陳達,殊涉惶恐,而朝家之特許收用者外,爲其外孫之爲某人,蓋爲千鎰節義,非他戰亡人之比,而無姓孫主祀者故也。然則當無論外孫之爲某姓,令該曹訪問而擧行乎?抑還寢而勿擧乎?上曰,卽令奉祀外孫,令該曹收用,可也。戶曹判書金昌集曰,臣於丁卯年〈?〉命宣諡事,下去矣。金千鎰,無姓孫,其外孫迎諡,而疲殘莫甚,不能成樣矣。鎭圭曰,鄭姓人,乃千鎰之外孫,崔姓人,則千鎰子之外孫,而其貧殘,果如金昌集之言,而此皆以千鎰之外派,替奉其祀云,令該曹分付本曹,詳問其奉祀者,而更爲稟定其收用與否,未知,何如?昌集曰,先賢及節祀人子孫,必皆錄用者,實出朝家表奬之道,而千鎰之外裔,非但如是疲殘,若收用親盡之外孫,則此路一開,後弊難防矣。上曰,戶判之言,是矣。今姑置之。
引見時,兵曹判書李濡所啓,美錢僉使沈益漢,除授數月之後,以其久不下直之故,累次催促,則始爲呈狀,稱以母病,仍言母年七十,而一弟出繼,渠以獨身,不忍離去云云。果如其言,則除授之初,不卽據法呈狀,事極可疑,更加査問,則以爲,錯認邊將親年七十五歲者,方得許遞,而不知獨子,則以親年七十爲限,故未得呈狀,蓋出於此云,論其人事則無形,而似不可論以厭避之律,依例罷黜準期不敍,何如?上曰,依爲之。以上吏曹謄錄
大臣·備局堂上入待時,戶曹判書金昌集所啓,染契市人,曾以殘敗難保之狀上言,故自臣曹,以白木前歲幣木二同,獤蔘前歲幣木二同,覆啓移給矣。其中獤蔘前,則渠輩,以納價買得之物,一朝見奪,稱冤矣。旣已買得之物,則比諸白木前,其所稱冤,亦不爲無據,本曹員役處,劃給歲幣木,亦有二同,而此則無名之物,以此移給染人,獤蔘前則依例給之,何如?上曰,依爲之。湖西儀軌廳謄錄
慶尙監司趙泰東疏曰,伏以,臣猝被臺章,身名僇辱,膩汚未洗,情地危迫,猥上一疏,請伏譴何。不料聖度曲貸,反賜溫批,臣以罪爲寵,感涕自零。臣之所遭,旣非尋常,一番陳暴,所不容已,而自辨之辭,反招物議,前誣莫白,新罪又添,臣於此,一倍窮蹙,尤不知所出也。不能自靖,旣爲臣之一案,則惟當杜口結舌,反躬自省,緘印束裝,以待朝家處分而已。固不敢更有所申暴,以益其罪外之罪。第念身爲按廉之任,遭此罔極之言,因仍苟據,萬無是理,自臣遭劾以來,大小公務,一切廢閣者,今且兩月矣。民事日急,而控訴無處,簿牒雲委,而裁決無人,微臣未遞之前,無非瘝曠之時,留一日則貽一日之弊,淹一月則增一月之害。本道形勢,萬分切迫,伏想缺數字必有以明見,而初疏之批,不賜開許者,非以臣之情勢,有可以缺數字不擧,何哉?其不可留時引日,泯默以俟也,決矣。玆不得不更具短缺數字事狀,以冀天地父母之曲賜鑑燭。伏乞聖慈,特諒危懇,亟許罷削臣職,以幸官事,仍命刊名仕籍,俾得畢命田里,以全終始生成之澤,千萬幸甚。出燼餘批答見上
行司直李寅燁疏曰,伏以,臣稟賦虛脆,天畀百病,每當寒暑互換之際,未嘗無無事而過者,須於陪扈繖扇之日,發汗過多,重感風寒,咳嗽甚盛,吐咯不利,浹旬呻呫,未得和解,而惟以賑事之日急,不遑將理,負痛奔走者,久矣。自五六日前,再中風膽,症情危劇,火升而頭眩,痰結而脅痛,委廢牀席,不能轉動,內傷兼發,虛汗如注,一日二日,有加無減,今欲强起經理,則症勢沈頓,不能自持。又欲堅臥將攝,則賑堂,又引入不出,緊急酬應之事,多有積滯之弊。伏乞聖慈,憐臣病不任事之狀,遞臣宣惠提擧之任,以公以私,萬萬俱幸。且臣有區區所懷,竝此仰陳焉。竊伏聞,兩西·畿甸·關東飢民,流下三南者,繈屬於道路,或不無捐瘠之患,不勝慘然也。三南雖云比他道稍勝,許多流民,實難私自取資於人,若無官家賙恤之擧,則必將盡爲翳桑之鬼矣。乞命三南道臣,分付列邑,別加濟活,俾不至於顚連溝壑,如有不善接濟,致令死亡最多,則其邑守令,摘發科罪,至於流民之身役·姓名·居住·口數,一一成冊,報知賑廳,講究區處之道,以示軫恤之意,則不但死者無恨,生者知感,必有光於聖人天地竝育之至德矣。擬於今日賓廳次對,入侍奏達,而病勢難强,敢此附陳焉。批答見上出燼餘
吏曹判書金構疏曰,伏以,臣昨將危懇,冒死呼籲,而未蒙體諒,反承溫批,益復惶隕,罔知攸處。臣與本曹參判臣趙泰采,進退離合,義無獨殊,其在公朝,則得此滓賤無似,朝暮必敗之人,苟充於一時,而失彼無故行公之人,已極無謂,論以私義,同僚以我之故,不安其職,必欲解免,而我則晏然行公,豈有是理?伏況臣本以孱病,猝當本兼諸務於缺數十字聖慈,諒臣情地之難安,察臣病勢之難强,將臣本兼諸任,竝賜缺數字以安微分,仍勘臣罪,以肅朝綱,千萬幸甚。出燼餘批答見上
韓城君李基夏疏曰,伏以,臣身帶將任,請暇下鄕者,多有前例,妄請沐浴之行,亦且浹月始還,則歸省父母墳塋,乃是人子之至情,求之倫理,似不至於得罪,故冒進一疏,得蒙恩暇。而臺啓旣發旋停,其後賤臣疏批,又以安意往來爲敎,臣卽仰恃前後成命,不復持疑,遂至作行,豈敢有一毫輕臺閣任行止之意?還到闕門之外,始知臺啓又發,辭意益峻,臣不敢循例入肅,狼狽退伏,恭俟譴罰。追又得聞伊日筵中儒臣陳達之言,尤極嚴截,筵話深祕,雖不可詳,臣誠惶駴震惕,直欲鑽地而入也。當初臺啓本意,只在於將臣之不當遠出,所重在於將任,故臣之辭疏,略陳數三先輩已行之事,以明其前例而已,何嘗自比於其人,而今者儒臣以爲,渠何敢援比云?竊恐儒臣,未及致詳於語脈歸趣而言也。地師輩皆言臣父母權葬之地,倂有水火之患,術士之言,雖不可深信,爲人子者,旣聞此言之後,何能一日自安於心?臣曾於舊山局內,卜得一兆,欲爲省掃之暇,仍爲審覆之計,故果帶地師而行矣。儒臣,乃以此爲意在求山,而非爲霜露之感云。噫,霜露之感,人情所同,豈謂武夫獨無此心乎?臣於是,尤不勝慙恧傷痛之至。臣之所遭,已不可不冒沒抗顔於朝班,而臣積年沈痼之餘,馱疾驅馳,急於還朝,冒雨趲程,遂致添傷,宿患塊症,乘時復發,腰腹之間,如以刀割,兩脚拘攣,全不運用,頑痰塞胸,嘔吐無節,藥餌調治,訖無其效。目今臺啓已停之後,宜當趨詣祗肅,而顧臣症情勢,萬無自力之望,一向稽謝,奄過累日,跡涉偃蹇,罪合萬死,情勢危蹙,罔知攸措,不得不忘其潛越,疾聲哀籲於天地父母之前。伏乞聖明,俯賜矜察,亟命鐫臣職名,仍治臣罪,以肅朝綱,以安微分,千萬幸甚。出燼餘批答見上
午時,上御熙政堂。大臣·備局堂上引見。右議政申琓,行兵曹判書李濡,戶曹判書金昌集,左尹尹就商,大司憲兪得一,行副提學金鎭圭,左副承旨任胤元,假注書申·閔致龍,記注官權大臨,記事官李縡入侍。右議政申琓,進前伏曰,春雨支離,日氣蒸鬱,聖候,若何?上曰,無事矣。
右議政申琓曰,外方農事形止,連續聞之,則頗有可望云,而雨水如此,是爲可慮,姑未知將來之何如也。出燼餘
上在昌德宮。停常參,只晝講。
慶尙監司書目,臣連遭臺劾,不敢行公,大小公務,曠廢已久,本道形勢,萬分切迫,不得不更具短疏,冒瀆宸嚴,亟許鐫罷,以幸官事,刊名仕籍,俾得畢命田廬,以全終始生成之澤事,上疏上送事。啓。答曰,省疏具悉。卿勿過辭,從速察職。
左承旨洪受疇再度呈辭。入啓。加給由。
注書李廷濟狀啓,領議政崔錫鼎,今月二十二日,自鎭川草坪村離發,二十五日,來到果川境盤浦里村舍,累日憾頓之餘,宿患添劇,不得前進,仍爲留住是白乎等,以臣亦仍留之意,竝此馳啓事。
參知趙泰耉,大興地加土呈辭。入啓。給由。
禁府,柳之禎拿囚。啓。
傳曰,明日晝講,爲之。
政院啓曰,兩司多官,引避退待,今已屢日,尙未處置,事甚未安。憲府呈告人員,卽爲牌招,使之處置,何如?傳曰,允。
京畿都事趙正緯,領議政崔錫鼎迎候後,仍分付先爲入來。
同副承旨崔重泰,輔德尹弘离辭職上疏。入啓。答曰,省疏具悉。爾其勿辭,察職。
晝講入侍,同知事金昌集,特進官李光迪,玉堂金鎭圭·李觀命,承旨崔錫恒,假注書申,兼春秋權大臨,史官李縡,武臣李後晟。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫得情。措辭見上請還收考官獄事酌處之命。措辭見上竝引嫌而退。姑寢前啓,欲觀設施,則未卽停仍,元非大段,會禮簡報,雖曰與聞,而以此引避,殊涉太過,彼此爭辯,姑置勿論,乘馹迂路,在例當遞,前席所達,旣出泛論,未安之敎,何必爲嫌?請大司諫李健命,正言金普澤,獻納金相稷,大司憲兪得一竝命出仕,掌令李世奭遞差。答曰,不允。處置事,依啓。
傳曰,來四月敬寧殿朔祭,世子親行事,分付。
京畿監司書目,通津府使李汝柱,病勢果重,不得不罷黜事。
觀象監,夜五更,流星出北斗星下,入乾方天際,狀如拳,尾長三四尺許,色赤,光照地。啓。已上朝報
參贊官金鎭圭所啓,昨日筵中大臣奏事之時,臣以所坐稍遠,不能詳聞,退出後,聞入侍諸臣之言,對馬島主,以我國渡海譯官沒溺之故,致賻於屍親,則邊臣,請令廟堂,稟處其分給與否,而大臣請許分給,臣謂此事未安。春秋之義,人臣無外交,禮記又曰,束修之問,不出境,蓋人臣之義,其於他國人,旣不可私授,則亦不可私受。今此渡海譯官之沒溺,固可慘矣,此乃朝家之所當憫惻而軫恤者,若乃馬島之主,係是彼國臣子,設令信使之行沒溺,尙不可私自致賻於其家,況以譯舌之卑微,而何敢私賻乎?凡交隣之道,惟在禮義,而此事於禮無所據,於義亦無所據,其將何所據而許之耶?且有事始雖微細,而終至有弊者,此亦不可不念。伏聞昨日擧行條件,姑未啓下,今若以彼之致賻,雖出厚意,於禮於義,皆無所據,故不得分給之意,善辭而却之,則可合於尊國體之道,更令廟堂稟處,何如?上曰,渡海敗沒,前所未有,而彼之致賻,亦出厚意,故許令分給矣。副提學之言,所執亦是,更令廟堂稟處,可也。已上禮曹謄錄
兵曹判書李濡所啓,上年別試出身,除赴防,使之自備糧,隨行禁旅事,曾已定奪矣。當此凶歲,外方之人裹糧立番,誠難,至於西北之人,則尤無上來之勢,今若使外方出身,從自願納米,則可以除弊,西北出身,則依前例留防本道,而不必送于遠處,其中自願納米者,亦爲除防,則事涉便當。大臣之意亦如此,敢此仰達。上曰,依爲之。已上備局謄錄
午時,上御宣政殿晝講,同知事金昌集,特進官李光迪,參贊官金鎭圭·崔錫恒,侍讀官李觀命,假注書申,記注官權大臨,記事官李縡,武臣李後晟入侍。上讀前受音一遍訖,鎭圭進講莊公元年,至特書之也,上受而讀之一遍訖。鎭圭釋文義曰,不書卽位,詳在隱公元年,蓋魯隱·莊·閔·僖四公,皆不書。凡人主卽位,若內無所承,上不請命,則不得書。況莊公則創遭巨痛,尤異於他公,雖是嫡長當立,而父仇未報,則當上告天子,專以討賊爲事,而曾不以父之見殺於隣國爲念,則莊公之無志,非可與隱·閔·僖比也。觀命曰,諸傳多說,胡論最正。魯四公外,皆書卽位,書卽位者,未必內皆有承,上皆請命,而特於四公,不書卽位者,蓋別其四公之內外,竝無所受者爾。聖筆之所以誅之者,可謂嚴且截矣。鎭圭曰,以法例言之,則可書卽位者無多,穀梁所謂繼弑君,是也。缺三四字鎭圭曰,夫人遜于齊,經旨明白,更無可論,而魯之所遭,缺一行半言以遜爲辭,有若自遜者,然後世若遭如此之變,而非知春秋缺數字不能權衡之矣。孔季彦,東漢安帝時人也。以聖人之後裔,能治春秋,缺二字於此斷之曰,文姜與弑魯桓,春秋去其姜氏,傳謂絶不爲親,禮也。其言甚明白,固是人人之所當知,況人君處置之際,不明此義,則何望裁量之得當乎?宋襄之母,非罪如文姜,而服爲出母,則可見宗廟重而私親輕矣。朱子以爲,生則致其孝,沒則盡其禮而已,襄公之於其母,尙如此,況文義之於魯,實有弑逆之罪,儻使莊公善處,文姜,不復歸魯,則安有弊笱之刺也?惜乎莊公,見制於文姜,非但不能復父之仇,又從以結之婚媾,竟使二子被殺,宗國幾亡,初不能權衡之害,一至於此,此等處最宜講論,而宋儒楊時,以衛風淫亂之詩,不可進講云者,甚爲非矣。上曰,不爲進講,殊失聖人之旨矣。鎭圭曰,婚姻,人倫之始,雖無故之時,宜加謹愼,而魯於此時,汲汲承命,遣大夫逆王姬,而主其婚,魯之臣子,亦以爲仇讐,不可接婚,衰麻不可接冕,以築館于外爲得,其變禮之正者,其亦悖矣。魯之於齊,旣是不可同天之讐,則當時雖恪奉天子之命,至於此事,則當以至痛,申告于天子,天子亦何可强迫,而不識義理之所在?徒撓利害之如何,非獨主婚王姬,卒至於自娶齊女,忘君比仇之罪,可勝言哉?上曰,非必畏天子之命也,實由於畏齊之强盛也。觀命曰,黽勉主婚,或冀有益,而爲此忘君苟且之擧,文姜死後,又結相好,變起國內,二子被殺,忘君比仇之擧,非徒無益,而又害之矣。鎭圭曰,魯之君臣,當以枕戈嘗膽爲事,則國之强弱,事之成敗,非所可論矣。況魯乃五百里之地,非滕·薛之比也。莊公,苟明復讐之義,上陳天子,下告方伯,擧兵討罪,則必無不勝之理,而恬然在位,忘讐至此,言之汚口矣。觀命曰,衰麻等說,蓋誅莊公,而婚姻之禮,人道之始,故朱子以爲,無朞以上喪,與可成婚,豈非聖人之遺意乎?我國雖處海隅,素稱禮義之邦,而近年以來,或在衰麻之中,而有主其子女之婚者,吉凶相混,風敎漸乖,此非細慮也。此下缺出燼餘
上在昌德宮。停常參,只晝講。
下直,陽德縣監李祥徵。
大司憲兪得一,大司諫李健命,正言金普澤,就職。
左承旨洪受疇三度呈辭。入啓。遞差。
吏曹啓曰,來二十八日,祿都目政事爲之之意,敢啓。傳曰,知道。又啓曰,臺諫及守令有闕,政事,取稟。傳曰,祿都目政兼行。
大司憲兪得一上疏。大槪,敢陳私懇,乞蒙恩遞,俾得往來營葬事。入啓。答曰,省疏具悉。卿其勿辭,往來焉。
臨昌君焜,高陽地加土呈辭。入啓。給由馬,澆奠牀備給。
傳曰,明日晝講爲之。
晝講入侍,知事李濡,特進官姜鋧,承旨任胤元,玉堂金鎭圭·李觀命,假注書申,史官金相元·李縡,武臣趙爾重。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫得情。措辭見上請還收考官獄事酌處之命。措辭見上答曰,勿煩。
晝講時,賑恤廳堂上金構·李寅燁申飭行公事,及副應敎權尙游出避齋宿後行公事,及修撰崔昌大牌招察任事,及長湍府使崔鎭漢改差事,榻前下敎。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上國家不幸,饑饉荐仍,哀我民生,顚連無告,扶老携幼,遠來京師者,譬如赤子之仰哺於父母,則其在一視之仁,惟當竭力賑救,若其流丐之多少,國力之裕匱,亦不當暇論也。乃者領送本土之議,不但有乖於不忍人之政,揆以事勢,人皆知其必不可行,臺啓之所以爭執,聖上之批以稟處,誠爲此也。日者賑廳,抄出飢民百數十人,稱以願歸,分授各軍門將校,領送諸道,纔出都門,或病不能行,或途多逃散,其數幾居半,而其後病逃之數,又不知其幾何,初果願歸,則何至逃散之此多耶?昔富弼,特一判州耳,京東·河北流民之就食靑州者,受而賑之,所活五十餘萬人。今朝家於八路民生,均有父母之責,而乃不能庇遠來仰哺之赤子,强爲此領送之擧,以致重失民情,徒損國體,似此擧措,決不可仍行。此後來集之流民,請令賑廳,更勿領送,留置設賑。請慶州府尹柳以復削奪官爵事。渡海譯官船,附載米穀,請令本道,嚴査啓聞處置事。入啓。答曰,不允。第二件·四件事,依啓。
大司諫李健命上疏。大槪,臣旣有尸職之罪,決不可仍因冒據,乞賜斥退,兼附區區之忱,以冀睿察事。入啓。答曰,省疏具悉。卿勿撕捱,從速察職。
京畿監司書目,仁川呈,以修撰李肇辭職上疏上送事。啓。答曰,省疏具悉。爾其勿辭,上來察職。已上朝報
正言金普澤啓曰,今番渡海譯官之所載米穀,多至五百餘石,敗溺之患,未必不由於此,而乘船人所齎去外,萊府近處閫帥·邊將及幕裨輩所附載者,其數亦多,蓋馬島亦甚凶荒,斛米之價,白金七八兩,故欲以貿貨殖利也。乘船人及幕裨輩,雖皆駔儈之類,而其冒法行商之罪,已極痛惡,而至若閫帥·邊將,則身爲邊臣,事關隣敵,所係甚重,而今乃昵比商譯,潛通貨財,牟利於他國,論以邦憲,宜置重典。況於昨年,因萊府潛商罪人稟處狀啓,自廟堂,以五日朝市,升斗米買賣之外,船運之米,切勿許入,犯者,律之以潛商之意,嚴作邦禁,申飭本道,則今此所犯,便是潛商,不可不究覈科斷。請令本道,各別嚴査,啓問處置。答曰,依啓。已上朝報
禮曹啓曰,卽接南關王廟修改告事由祭獻官移文,則獻官與香室官員,祝文相準時,告事由祝文一張外,又有祝文一張,而不塡日字,問其緣由,則香室官員,答以事由告祝設行後,未塡日字祝文一張,則乃還安時祝文,而不塡日子事,慮或未及修改於其日之內,欲爲隨日塡書云云。故仍爲受香,來到祭所,則守僕等所言內,旣無移安之擧,有何還安告祭之事云云。事極殊常,如是移文,以爲入啓處置之地云,自前關王廟修改時,元無移還安之擧,只行告事由祭,故今番自本曹磨鍊,啓下,捧甘各司之際,只以先告事由祭修改日,曉頭設行之意,分付,而藝文館該吏等,不爲詳察,錯認以竝行還安祭,乃以還安祝文,誤爲分排製進,致有此事,殊甚驚駭。當該藝文館官員,推考,色吏,令該曹從重決罪,還安香祝,則令香陪書吏,還爲陪進香室,燒火之意,分付,何如?傳曰,允。已上禮曹謄錄
晝講入侍時,知事李濡所啓,海美討捕使,移設溫陽後,海美則當以文·南擇送,而卽今兩邑守令,遞易有弊,直爲相換之意,有所陳達定奪矣。退而聞之,海美討捕使之移設溫陽,不但爲治盜,海美之爲弊邑,蓋由於舊兵營所管,凡事多有掣肘之端,則初頭必擇送文官中有風力者,庶可收拾云。吏曹堂上之意亦如此,初雖爲其事勢之便,直以兩邑之倅相換,而初頭擇送文官之論,誠似得宜,以此更爲分付吏曹,溫陽倅則使之依他遞付京職,何如?上曰,依爲之。又所啓,各津渡丞,以武夫差定,稱爲別將事,曾已定奪,而在前渡丞,自吏曹例爲啓下,今此別將,亦當啓下後,成給官敎,故敢達。上曰,依爲之。以上吏曹謄錄
午時,上御宣政殿晝講,知事李濡,特進官姜鋧,參贊官金鎭圭·任胤元,侍讀官李觀命,假注書申,記事官金相元·李縡,武臣趙爾重入侍。上讀前受音一遍訖,鎭圭進講,自冬十月,至宋馮公卒,上受而讀之,一遍訖。鎭圭釋文義曰,天王去天字之義,胡傳已詳。蓋桓無王無天六字,其義尤嚴,桓乃簒弑之賊,而周天子不能討,及其缺二三字從而追贈寵命,爲此禮外之恩,君臣倫理,乖舛無餘,五六字缺桓公尤有大焉。講論前史,非但欲詳其事狀而已。蓋五六字缺後此等處,講究奧旨,推而行之,則施賞之際,缺七八字之義,大矣哉。此下缺皆燼餘
上在昌德宮。停常參·經筵。
禮曹,同知安仁宅,去二月二十一日卒逝云。弔祭致賻,依法例擧行,何如?啓依所啓施行。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請慶州府尹柳以復削奪官爵事。入啓。答曰,不允。末端事,依啓。
同副承旨崔重泰初度呈辭。入啓。給由。
傳曰,今日晝講,停。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫得情。措辭見上請還收考官獄事酌處之命。措辭見上昨者,忠州居石仲日妻貞禮呈狀內,其夫仲日,衙前隨行,偶與邑妓雪梅,相奸往來矣。雪梅,又與使令鄭者斤交奸,仲日,於正月初八日,適往雪梅家,者斤,荷杖突入,無數毆打,以足蹴踏,以杖亂擊,遍身無有完處,皮膚骨節,盡爲破碎,匍匐還家,本月二十八日身死。卽爲呈官,初檢覆檢,尸帳實因,至於十一處之多,故自巡營定同推官,使之嚴覈,而本官,稱以辜限已過一日,且無看證,今至三朔,一不推覈,雖欲白活訴冤,雪梅·者斤,俱是相連衙中之故,下吏輩,中間阻搪,使不得接足,含冤茹痛,裹足來訴云云。狀者之言,雖不可准信,而以其狀辭觀之,則正月初八日被打,二十八日身死,則其間日子,乃二十一日也。若論辜限之法,差過一日,而法文中,折骨者,五十日爲限,則狀者之呼冤,理勢固然。屍親發告之後,至於再檢,尸帳實因,以十一處懸錄,道臣亦定同推,使之究覈,則獄事已成矣。而本官之强爲延拖,一不推問,致令無告女人,來呈本府者,此必至痛在心,不得伸雪,有此呼訴之擧。夫事係殺人,何等重獄,而爲其守宰者,玩獄至此,揆以法理,殊極駭異。請忠州牧使南致熏,姑先從重推考,仲日獄事,令本道,別定剛明官,究覈處斷。答曰,不允。末端事,依啓。
兼弼善趙泰老上疏。大槪,臣四載痼疾,一味癃癈,閑司外局,尙難行公,輒卽見遞,況何能出入禁闥,登降殿陞,而可幸無事哉?自同棄物,無望陳力。不意今者,又叨新命,胄筵勸講之職,固不敢虛帶,況當世子親祭之時,尤不可不變通備員,玆敢冒死疾籲。伏乞聖明,俯賜憐察,亟命遞改臣新授之任,俾令職事毋曠,仍使臣安意調息,以終生成之澤事。入啓。答曰,省疏具悉。爾其勿辭,察職。
京畿監司書目高陽呈,以校理李晩成辭職上疏上送事。啓。答曰,省疏具悉,爾其勿辭,上來察職。以上朝報
有政。吏批,以金錫命爲通津府使,鄭麟祥爲平丘察訪,權爲掌令,朴泰淳爲長湍府使,趙權爲兵曹正郞,李徵夏爲延安縣監,金弘瑞爲東部主簿,李震壽爲承旨。釜山訓導單韓後瑗。李壄爲東萊府使。吏曹謄錄
兵批,以金碩爲同知,金萬增爲僉知,申憲周爲訓鍊主簿,李相殷爲僉知,金大節爲全羅水虞侯,李仁錫爲忠翊將,花陵君洮爲都摠管,南崙爲忠淸水使。副護軍李世奭,副司直洪受疇。訓鍊參軍單朱景彦,訓鍊奉事單金友益·羅平祥,權知訓鍊參軍單崔斗元·金時健,權知訓鍊奉事單金錫輝·金以礪。兵曹謄錄
上在昌德宮。停常參·經筵。
繕工奉事郭萬績,齊陵石物塗灰事,出去。
府·院前啓,以國忌齋戒,今明日姑停。
右副承旨崔重泰再度呈辭。以國忌齋戒,留政院。
刑曹啓目,學生任斗夏擊錚議處云云。其父敞向來未徹之疏,追入睿覽,而其文字中,別無探試疑惑之語,以此被罪,至於遠配,其所稱冤,固爲如此,而渠以儒生,妄論國家大事,至有特命編配之擧,則今不可因其子之訟冤,遽爾疏釋。元情內辭緣,置之,何如?啓放送。
政院啓曰,臣等伏見刑曹回啓判付中,有定配罪人任敞放送之命,臣等竊惑焉。敞,曾於上年春間,投進一疏,朝家處分已定之後,肆爲陰悖之語,全無顧籍之意,隱然有疑亂眩惑之計,凡在聽聞,莫不憤惋。厥後筵中儒臣·臺臣,合辭請罪,自上旣已洞燭其情狀,特施屛裔之典矣。曾未幾何,因其子自辨之辭,遽有放釋之擧,其在懲惡之道,決不當若是。請還寢定配罪人任敞放送之命。答曰,勿煩。又啓曰,臣等以任敞放送還收事,有所覆奏矣。伏承聖批,乃以勿煩爲敎,臣等於此,尤不勝訝惑焉。敞之原疏,已經睿覽,其遣辭之無倫,造意之叵側,今不必更爲煩縷,而竊詳敞之子斗夏元情,則其父疏中許多疑亂之說,全數刪沒,拈出攻斥柳沆之一段,縷縷辨明,而有若因此獲罪者然,雖曰爲父訟冤,告君之語,何若是眩幻耶?敞之罪犯,關係不細,而今此疏釋之典,遽出群情之外,其在嚴邦憲杜後弊之道,不可不痛懲。臣等待罪近密,旣有區區所懷,不避瀆擾之誅,敢伸無隱之忱。伏願聖明,更勿留難,還收任〈敞放〉釋之命。答曰,勿煩。
京畿監司書目,果川呈,以領議政崔錫鼎上疏上送事。啓。答曰,省疏具悉卿懇。卿不我遐棄,幡然登途,心之忻喜,曷有其已?卿其思王室之多難,念台司之任重,須勿撝謙,安心造朝,毋孤虛佇之望。仍傳曰,此疏,使偕來史官傳諭。
上在昌德宮。停常參·經筵。
司諫兪命弘啓曰,臣之縣道封章,實出於情勢之難强,而勿辭上來之命,誠是萬萬意外,揆以分義,不敢一向退伏,扶病登程,昨始入城,仍爲出肅,而顧臣難冒之狀,非止一二,臣安得默然而已乎?臣之父母墳山,在於忠州地,自前月經紀石役,而無他看護之人,臣欲受由往見,而纔以掃墳呈辭,蒙恩往返,至於改莎立石,則例不許給暇。臣迫於私情,身帶軍銜,任意下鄕,律以朝禁,合被譴何,一旬董役之餘,宿患風痺之症,挾感發作,欲試沐浴,轉向溫泉,及叨新除之命,病狀添劇,不卽趨承違□□□亦無以□□□以不論兩湖道臣事,侵斥其時臺官,至以言路駭然爲辭,臣尤不勝瞿然也。此事委折,已盡於僚臺之避,臣不必更爲疊牀之言,而臣於冬末,亦嘗忝叨本職,則當論不論之失,無以自解,而被人非斥,不比尋常,臣何顔面,復據言地乎?請命遞斥臣職。答曰,勿辭,退待物論。
明日敬寧殿朔祭正時,四更一點,王世子宮正時,三更四點,開門,三更二點。
正言洪景濂上疏。大槪,敢陳病重實狀,冀蒙恩遞,兼陳所懷,以備裁察事。以國忌,留政院。
判府事徐文重箚子。大槪,敢陳淺見,冀蒙察納事。入啓。答曰,省箚具悉卿懇。玆事,業已反覆思量,斷然行之,決難撓改,至於飢民赴役,匪曰徒恤經費,其在濟活之道,豈不愈於設粥乎?卿其量哉。仍傳曰,遣史官傳諭。
今日賓廳日次,而國忌相値,頉稟。答曰,知道。郞廳申命佐校正。日記廳郞廳李堉書。
上在昌德宮。停常參·經筵。
下直,安城郡守李弘肇。
府啓,請還收炤兄弟放歸田里之命,亟命絶島定配。同前請還收科獄罪人酌處之命,更加嚴鞫得情。同前請還收考官獄事酌處之命。新除授掌令權燧,時在忠淸道連山地,請斯速乘馹上來事,下諭。答曰,不允。下諭事,依啓。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上睦來善□辱國母之罪,含生之所共切齒,而兵曹佐郞丁道徽,曾爲諫職,乘僚席之空虛,急急出肅,來善赦宥還收之啓,擅自停止,其背國死黨,縱恣無忌之狀,可勝痛哉?騎省郞官,非冗散之比,而該曹,視若無故之人,遽爾注擬者,旣失甄別之道,而渠又冒沒卽出,揚揚行公,公議爲駭,物情愈激。請兵曹佐郞丁道徽,罷職,吏曹當該堂上推考。江陵府使許熲,本川逆宗之押客,不宜齒諸仕版,而此因公議又嚴,濫授嶺東之大邑,到任以來,專事肥己,斫取板材於黃場封山之內,其數甚多,而擅發驛馬輸送之際,驛卒,至有撞觸板材而殞命者。且當其斫取時,役軍,告以乏糧,則鄕所,不知監營軍官之來到本府,與熲同坐,乃請給糧,熲,佯示驚駭之狀,罪其鄕所與役軍,欲以爲掩迹之計。又於上年國恤時,托以上司賣應浩多,民田每四結,勒捧錢一兩,本府民結,多至千數百結,則所捧之錢,殆過累百兩,而太半歸於私橐,如此蔑法貪黷之人,不可以賑政方張,而難於遞易。請江凌府使許熲,拿問定罪。引嫌而退。憲臣之疏,旣出泛論,則以此引避,殊涉太過,而帶職下鄕,有朝禁,揆以臺體,勢難仍在。請司諫兪命弘遞差。答曰,不允。第二件事及處置事,依啓。
吏曹啓曰,臺諫有闕,政事,取稟。傳曰,明日爲之。
江原監司書目,敬寧殿三月朔別薦新之物,當朔內不得封進,待罪事,上疏上送事。啓。答曰,省疏具悉。卿其勿辭,察職。
行司直李寅燁辭職上疏。入啓。答曰,省疏具悉。卿其勿辭,凡於賑政,益加盡心。
注書李廷濟狀啓,領議政崔錫鼎處,疏批傳諭,則以爲,臣病滯旅次,方俟矜允之旨。伏承聖批,一向敦迫,諭以安心造朝,臣誠惶隕悶蹙,靡所容措。賤疾如不至於沈痼,則雖無陳力任重之望,一瞻威顔,退死丘壑,是臣今日之所願,而衰邁尫孱之質,重爲行路所傷,方此負席,涔涔强起趨命,其勢末由,徊徨踧踖,不知所達云。臣亦縷縷敦勉,而大臣病勢一樣,姑無上去之意,馳啓事。
正言洪景濂上疏。入啓。答曰,省疏具悉。三昨任敞放釋之後,政院之再啓煩瀆,已涉不快,而今於爾疏,目之以兇人,竄配之不足,而必欲誅殛之,是何意思,抑何道理耶?噫,出就私第之日,敞,徒跣陪隨,逮兇逆伏法之後,敞,疏請告廟,蓋慷慨之士也。雖因語多狂妄,一時被譴,而究其本意,則非深惡之事也。噫,兇悖如柳沆,無將如重經者,肆然置諸稟秩,而喉司之臣,不以爲怪,獨於任敞,不究本情之如何,相繼紛紜,義理之不明,未有甚於今日,良可痛也。
禮曹判書金鎭龜上疏。大槪,敢陳愚見,冀蒙睿察事。入啓。答曰,省疏具悉。已諭予意於大臣箚批矣。
吏曹判書金構上疏。大槪,冒陳危懇,乞蒙鐫免,仍治臣失職妄言之罪,以謝民心,以重國體事。入啓。答曰,省疏具悉卿懇。臺啓陳疏,非有深意,言出憂國,大臣之箚,不必過嫌,卿其勿辭,凡於賑事,益加盡心。
敬寧殿朔祭罷後,世子宮·嬪宮,藥房·政院·玉堂問安。答曰,罔極。已上朝報
禮曹啓曰,江原道所封去三月令,敬寧殿別薦新,防風,交沈醢,乾餘項魚,木頭菜,屛風菜等,月令已過期,終不封進,亦無頉啓之擧,殊涉未安。監司李喜茂,推考,急速封進之意,分付,何如?傳曰,允。又啓曰,頃因侍講院啓辭,王世子朔望親祭齋戒改定事,下于本曹,而無明白可據之例,適考政院日記,則己巳年聖上之在亮陰也,因其時承旨陳達,以大祭親行,則二日齋戒,攝行則一日,朔望與俗節親祭,則亦一日,攝行則無齋戒定式施行,故王世子敬寧殿大祭與朔望·俗節齋戒,亦依此定式之意,臣鎭龜,陳箚蒙允下矣。今四月初十日敬寧殿夏享大祭,王世子,當爲親行,而當初下詢侍講院之敎,旣出於書筵頉稟日數過多之意,則今此夏享親祭時齋戒,當依新稟所定,散齋一日於別堂,致齋一日於享所,而至於亞獻官以下,執事官及宮官,應從升者,則與肅寧殿三年後世子親祭之例,似不宜異同,竝散齋二日於正寢,致齋一日於享所,而諸衛之屬,宿衛殿門者,則亦當依例,各於本日,淸齋一宿,以此分付,何如?傳曰,允。已上禮曹謄錄
上在昌德宮。停常參·經筵。
右副承旨崔重泰三度呈辭。入啓。遞差。
持平金栽,再度呈辭。入啓。遞差。
吏曹啓曰,今此夏享大祭親臨時,祭官及諸執事,方爲差出,而三司罷散人員之數,甚多,文臣塡差之員,乏少,似當〈有〉變通之道,何以爲之?敢稟。傳曰,別單書入。
傳,前正言朴台東·朴弼明,直講李宜顯,佐郞金興慶,持平柳鳳輝,正郞李晩堅,輔德李德英,校理李坦,修撰崔昌大,司果李海朝,竝敍用。
左承旨崔錫恒,右承旨任胤元,同副承旨李震壽上疏。大槪,臣等,於諫臣疏批,惶蹙罔措,席藁陳章,恭俟譴罰,亟遞臣等之職,仍治罪名,以安微分事。入啓。答曰,省疏具悉。爾等勿辭,察職。
都承旨沈枰上疏。大槪,臣於,本院覆逆啓辭,旣爲參涉與知之事,今此嚴旨之下,不敢獨爲晏然冒據於榮次,乞蒙鐫遞,仍勘臣罪事。入啓。答曰,省疏具悉。卿其勿辭,察職。
傳曰,明日晝講爲之。
政院啓曰,吏曹郞廳來言,今日爲政事,命下,而判書金構,參議鄭澔,俱以病不來,參判趙泰采,受由未肅拜,不得開政云,竝卽牌招,何如?傳曰,允。
檜原君倫箚子。大槪,臣年迫七十,且抱奇疾,筋力漸削,源委日深,方在委席之中,忽差敬寧殿夏享大祭亞獻官預差,以此病狀,萬無自力之望。伏乞聖明,亟遞獻官之任,仍治瀆擾之罪事。入啓。答曰,省疏具悉。卿之宿患如此,獻官之任,令該曹變通焉。
正言洪景濂啓曰,臣竊附無隱之義,敢陳膚淺之見,而誠未格天,反降嚴敎,有非人臣之所忍聞者,臣不勝惶隕之至。臣之特惡任敞者,豈有他哉?國家不幸,乃有無前之獄事,而其時臣子,一任聖上之處分,不敢論列於其間者,自是臣子之道理也。聖上處分之後,臣子,又不忍提起者,亦是臣子之道理也。彼任敞者,有何不滿於心,而提起旣往之事,其所揷入諸語,全無顧藉之意,不惟春宮之所不忍聞,抑亦滿庭臣僚之所不忍聞者,故向日儒臣·臺臣,以疑亂探試爲敞罪目,仍請罪筵中,而卽承兪音,厥後有司之臣,近定配所,而聖上特命遠配,則敞之罪名,於此定矣。臣之今番力攻者,斷無他意,如此疑亂探試之人,若不嚴懲,則後必有繼起者,臣之必欲置重法者,蓋以此也。頃年坤宮出就私第也,擧國臣子,莫不號泣奔走,敞之與於此,臣何能知也?今殿下,只憑其子之訟冤,許其跣足,稱以慷慨,臺閣之臣,則以一言不合,不但摧折之甚,又疑其有他意,今日之爲諫官者,信乎難矣。臣於當日,陪疏在闕下,朴泰輔等鞫獄後,許多疏儒,莫不奔波,而臣則守闕下,倡言于衆曰,自上雖有論逆之敎,此疏不可不呈,自當疏首,而其時政院,因傳敎內辭緣,終不捧入。噫,若使臣疏得徹,殿下能用臣言,安有向日宮闈之變乎?今殿下,以臣攻敞者,有若射毒於坤宮者,何殿下不諒臣之本心,而有此情外之敎?且臣自少至老,不喜交遊,深惡黨論,獨守己見,終始不變,不但輿人之所知,抑亦朝紳之所知也。臣之疏末所陳,不過杜後日疑亂之漸,而遣辭之際,過激則有之,至於情外之敎,雖死,終不能無憾於天地之大也。莫非臣誠意淺薄,見疑於君父之致,臣何敢一刻在職?昨緣日暮,今始來避,臣罪尤大,請命遞斥臣職。答曰,勿辭,退待物論。
左副承旨李德成上疏。大槪,臣於諫臣疏批,惶懍靡定,院僚自列之後,繼又引罪,而疏章未到,召牌混降,不敢坐違嚴命,黽勉趨詣於禁扃之外,而顧此危蹙之蹤,決無仍冒之理。乞削臣職,仍勘臣罪,以爲妄瀆者之戒事。入啓。答曰,省疏具悉。爾其勿辭,察職。
右議政申琓箚子。大槪,敢陳專擅誤事之罪,乞賜譴罷事。吏曹參判趙泰采上疏。大槪,病勢情勢,俱無一分供職之望。且於諫院請推之啓,尤有所萬萬難冒者,召牌之下,未得祗赴,逋慢之誅,尤無所逃,乞蒙斥罷,仍勘臣罪戾,以謝臺議,以警具僚事。及刑曹判書閔鎭厚上疏。大槪,臣於諫臣之疏,有不敢晏然者,乞遞本職,以謝臺議事。入啓。答右相申琓箚曰,省箚具悉卿懇。卿之建白,亶出於憂國之血忱,則意外箚陳,何必爲嫌?卿其安心勿辭,速出視事,以副至意。仍傳曰,遣史官傳諭。答刑曹判書閔鎭厚疏曰,省疏具悉。卿無所嫌,安心行公。答吏曹參判趙泰采疏曰,省疏具悉。卿其勿辭察職。以上朝報
兵批,以金得汶爲訓鍊僉正,李相頊爲羽林將,朴尙信爲部將,朴守剛爲訓鍊副正,兪集一爲副摠管,李嵂爲僉知,李後廣爲美錢僉使,金時保爲司禦,洪禹九爲宣傳官,成稷童爲部將,許鎭爲部將,崔崙爲武兼。兵曹政望,吏批政望,無
李震壽啓曰,三司罷散人敍用事,命下矣。大祭受誓戒,日字已迫,諸執事塡差事急,而時無職名,令該曹卽爲付軍職,何如?傳曰,允。
又以兵曹言啓曰,當日校生劉擇臣稱名人,自宣仁門入來,差備門外擊錚,極爲駭愕。令攸司囚禁治罪,同門守門將李純義,常時不能禁斷雜人,以致闌入,亦難免其責,推考,何如?傳曰,允。
又以吏曹言啓曰,今此夏享大祭,敬寧殿亞·終獻官實預差,當竝以一品差出事,各處獻官塡差之餘,當品中無可推移備員之路,不得已以正二品相參,塡差以入之意,敢啓。傳曰,知道。
禮曹判書金鎭龜疏曰,伏以,臣於今日北城之議,竊有區區愚見,頃年下詢,略有所對,其後諸臣定奪之日,適臣未獲入侍,玆不得不畢其說焉。臣於北郊,雖嘗一二歷過,至於弘福築城與否,臣未之詳也。故今臣所論,蓋亦在於地形便否之外,四字缺北城之近都城,爲便,而臣所以執不便,正以其太近於都城也。脫有事變,君臣上下,固當入於北城,而倉卒顚沛之際,都人女子,其果無遺盡徙乎?玉帛重器,其果無遺悉遷乎?夫以廟社宮闕所在之都城,竝其子女重器,付之於敵,都城之於北城,有主客內外之別,而語其相限,僅一山岡短堞,今乃置敵於腹心,凡攻守之事,無不據其形便,而我則贅寄匏懸於偪側之一偶而已,軍民之情,果能無撓動乎?此其不便者,一也。國家之用力於南漢·江都,殆累十百年,修其城池,積其芻糧,蓋靡極不用,若又加設北城,國力誠難遍及。至如南漢·江都軍兵,以本土及畿邑,尙不足於把守,有嶺西·湖西·海西等兵分隷者,北城之兵,只用京營隨駕之類,果無不足之患耶?形勢所相軋,必有革罷舊城之議,罷之則百年之功,可惜,不罷則北城之事,未完,不知朝家所以爲計,而取舍之間,亦有所不宜容易者,此其不便者,二也。近來人心波蕩,風俗陵頹,國無綱紀,家蔑倫常,孟子曰,城郭不完,非國之災,又曰,賊民興,喪無日矣。以臣視今,所可憂者,在於本根,而乃以南北數千里外,未可逆料之事,汲汲於築城之役,恐非國計之得者。設令敵國外侮,眞有必至之憂,城之疊築,與宗廟·宮室·官司·倉庾之建立,以至民戶之入處,經營累年之間,未易成集,不幾於諺所謂渴者之掘井乎?此其不便者,三也。國家不天,歲仍水旱,蓄積蕩竭,生民倒懸,雖小小興作,緊急不可已之事,亦不可輕易施手,況爲日後久遠之計,興此莫重莫鉅之役乎?臣聞北城周回,可至三十餘里,其視南漢,不啻加一十里,城成後,把守之難易,固置勿論,只以築役言之,南漢之築,完豐府院君李曙,主其事,竭一時中外之力,三年而始得草創,卽今事勢,萬萬不及於祖宗盛時,而役處之浩大,又有甚焉。陰雨綢繆,藉曰長慮,傷財害民,豈非切戒?築役之旣始而旋寢,亦不可謂無此慮,則設或終得成就,臣恐所得,不能償其所亡也。此其不便者,四也。噫,方今國勢,譬如大病之人,四肢百骸,無不受傷,奄奄有危亡之憂,其將重之以勞頓靡弊乎?抑將安居靜處,調攝扶護之也,誠宜上下相勉,抑耗費,愼動作,惟日齊心,壹意於缺國之方,或者昊天回怒,末俗丕變,稍俟年豐人和,徐而圖之,缺以築城所需糧粟,移補賑飢之用,計其役價錢布之數,缺隣族之侵徵,則豈不足爲鞏固邦本之一事也?孔子曰,道千乘之國,敬事而信,節用而愛人,使民以時,今不難愼於大役,已非敬事之道,民窮財匱,且當缺擧,其於節用使民,又何如也?臣蒙渥恩,致位卿宰,與聞軍國之議,雖其材智素下,不能有所裨補,若其憂國之忱,未嘗自缺今於築城事,敢陳四不便之說,而臣旣未詳其地形,且臣臨事缺保其言之必中窾,況今廟議已定,以臣一人之言,豈望其更改?如不以謂大誤,則姑寢而待時,亦臣之望也。伏願聖明,下臣此章於廟堂,俾有以商度焉。臣方繕寫此疏之際,得見原任大臣箚辭,則亦陳築城之不可,而聖批,以決難撓改,爲敎,蓋知廟議聖斷之已有所決,而其於有懷必達之義,終不可泯默。臣無任云云。批答見上初一日
吏曹判書金構疏曰,伏以,臣譾劣迂疏,猥當賑任,辭避不獲,曠日虛帶,咎責四至,悶蹙已深,。而昨伏見臺啓與陳疏,尤不勝瞿然之至,流丐還送之擧,臣亦不敢必其無失,而此亦非今創始,古人有行之者矣。且念設粥,終無救活之效,實是前事之明驗,與其流移輾轉,畢境爲溝壑之瘠,無寧給其飮食,還之本土,復其田業,使之安揷之爲愈。蓋區域之內,莫非王土,府庫之財,莫非國穀,自古賑民,內外俱擧,而外方爲尤重,臣未聞飢民設粥,必須咸聚於京師也。今外方,無設粥之事,而京師獨行,則其勢,將盡動土着之民,奔波就粥於京師,仍爲失所之民,寧不愍然乎?諸路領送之民,當爲三分之一,臺啓覆稟之後,僅十之一,此亦道多逃亡,至者絶少,未必不由於臺啓先發,事務淹沮,民將疑惑之致,而昨見海西狀聞,則有移轉穀受來之後,流民還集者,漸多之語,若非得罪本□,浮浪去就之類,使之有食可賴,而猶不願歸,臣未之信也。王者之政,普遍無涯,先本實而後虛名,尙可以濟民,何論內外?今乃持難於移轉之劃給,專務於都內之聚穀,缺仰哺赤子,不忍令去,驟聞其言,豈不美好?而究其利害,缺宋臣曾鞏救荒議曰,壯者,人日二升,幼者,一升,使暴露缺待二升之廩於上,則其勢必不暇乎他,農不得修畎畝,商不得行貨賄,工不得利器用,閑民不得轉移執事,一切棄百事,而專意於待升合之食,以□之計,是直以餓莩之養,養之而已,非爲百姓長計也。古人之於民,其所廢業失所也,如此,日二升之米,猶然,況日數合之粥乎?臣之初〈?〉於設粥,意蓋如此,而及其言計不行,沮敗無成之後,則又不得不一依言者之言,遵行前例,而事端遷就,以至今日,則咎責之來,臣所甘心,今賑廳之計日分給乾糧,已逾一朔,又非敢爲厭苦延拖之計,而奉職無狀,終未免爲失民情,損國體,絶民情,招衆怨之歸,使聖上惠鮮生民之澤,壅闕而不宣,臣雖萬死,無以謝斯民矣。且臣伏見原任大臣箚本,益增悚駴,無以自措。北城建議之後,臣亦嘗粗陳愚見,而非敢自信,亦非敢謂萬善而無欠。蓋念閭巷匹庶之家,苟爲倉卒之慮,尙有預講之計,而堂堂千乘之國,曾無一片可恃之地,儻或國家,能保百年無憂,則猶可以姑息偸安,悠泛度日,萬一邊烽一擧,風塵傾洞,而顧瞻四方,靡所可往,則不知將置國家於何地,又不知何人,能爲國家計者,此時雖如臣百輩,粉骨碎身,以懲不忠,何益於事?區區過慮,亶出於是,而其不達事宜,率意妄言之罪,有不可逃。伏乞聖慈,竝賜體諒,亟鐫臣職,仍治臣罪,以重國體,以謝民心,千萬幸甚。批答見上
左副承旨李德成疏曰,伏以,臣猥以疏劣,忝在喉司,適見罪配人任敞被釋,竊有區區之懷,仰陳還收之請,未蒙允可,方切惶惑矣。伏見賜正言洪景濂之批,辭旨嚴峻,至責以義理不明,臣奉讀以來,不覺惶汗之浹背也。敞之疏,若亶出於慷慨之意,則夫孰曰不可,而諦觀其首尾,則雖自付討攻之義,而造意遣辭,實有所眩幻不可測者,伊時筵臣之合辭請罪,蓋亦以此,而聖上投畀之命,誠見處分之得當也。今乃因子之訟冤,遽下疏釋之命,竊恐懲罪之典,失之太寬,故與院僚相議封還矣。不料〈?〉賤之說,未槪於聖心,諫臣之疏,缺節,致勤非常之嚴敎,悚慄之極,不知置身之所也。以下缺批答見上
刑曹判書閔鎭厚疏曰,伏以,臣伏見正言洪景濂疏本,則力陳任敞之不可救,而至以刑官,有何所見,爲言,臣不勝瞿然也。敞前日之疏,臣亦得見,未知其探試者何事,疑亂者何語,而況疏狀覆奏,只據原情而爲之辭,則謂其子之訟父冤,固當如此者,誠不覺其謬舛也。然景濂,目敞以凶人,而以其放與不放,有關於宗社,信如其言,則臣雖無請釋之事,亦難免討罪不嚴之責,臺閣譏侮之言,無異糾劾,揆以廉義,有不敢晏然在職。伏乞聖明,遞臣司寇之任,以謝臺議,以安微分,不勝幸甚。批答見上
吏曹參判趙泰采疏曰,伏以,臣以丁道徽擬除騎省事,至速臺評,不勝瞿然之至。道徽之擅停重論,誠甚可惡,而妄意以爲,聖朝無終棄之物,郞署,非淸顯之職,年久之後,檢擧收錄,恐不害於滌蕩之典,故臣於獨政,果爲備擬,受點矣。今彈章峻發,公議〈?〉做錯之失,不啻細故,而問備之罰,實是末減,雖無□之惜,只此一款,尤不可晏然仍冒。玆於召牌之下,未得祗赴,逋慢之誅,益無所逃。伏乞聖慈,俯賜矜察,亟許遞罷,仍治臣罪,以謝臺議,以警具僚,不勝幸甚。批答見上
右議政申琓箚曰,伏以,臣猥以無似,濫叨輔弼之地,旣非□之人,且無適用之才,而□尸職,愧懼恒積,當此國勢□艱虞溢目之時,漆室之夏,常切於中,乃於前夏,妄陳一箚,而其中一款,其築城事也。盈庭之議,歸一未易,途傍之舍,作成難期,任謗於群譏衆嘲之中,敷奏於前後筵席之間者,實出於一心憂國,以爲報答之地,而幸賴聖明之獨斷,仍命經理,臣承命,更與諸臣往審,區畫分界,將爲指日始役矣。卽伏見原任大臣疏本,臣無任慙靦悚惕之至,疏中城基之〈?〉形勢之難易,皆臣前日與諸臣,辨難於前席者,諸臣只言事勢之非便,未聞詆疵之言,內甚險阻,號令不通之說,今始初聞,無乃未嘗親審,而徒憑傳者之言而然耶?此城者,都城有唇齒輔車之形,亦有項背撫扼之勢,堅守北山,壓臨都城,則雖大敵,不敢恣意侵凌,故守北山者,蓋欲兼護都城,非欲爲等棄之地也。南漢·江都,雖是保障之地,其不足爲緩急可恃者,聖明旣已備悉,故前日筵席,亦已下敎矣。不如玉帛倉廩府庫,皆在於此,而臨當急遽之時,委而去之,盡成魚肉之慘,而糧餉軍器,皆資敵國,壬辰·丙子之事,乃其前鑒也。今爲此計者,誠欲奉君父於萬分不拔之地,使城中萬民,有所依歸,合士民軍卒,以死戰之兵,守天設之險,則內外相應,表裏同堅,而都城民庶,皆願子來,天時雖不可知,地利·人和,皆得其宜故也。且此城形便,非臣創見而臆斷也。粤在宣廟朝,故相臣李德馨,承命往審北城,以爲都城近地,有如此形勢,而棄置可惜,爲言,而喪亂之中,未遑經理。德馨,以宣廟朝中興名相,其識慮才智,非今人所可擬,以都城偪近,爲嫌者,非臣攸聞也。先正臣朴世采,嘗以此城宜築,欲以往審陳請,而竟以不復還朝而未果焉。臣從叔故判書臣申汝哲,審北漢之時,歷見此城形止,言於諸人曰,北漢則不可城,而此城宜築,不但人多傳說,訓鍊大將李基夏,亦聞此言。以此觀之,則先輩·長者·宿將之言,皆可徵信,此豈臣敢以迂儒之見,斷軍國大事者耶?饑歲□之難,臣豈不知?而凶年土木之役,古人有行之者,大小雖殊,郡國何異,顧□如何耳。臣之前日箚中所陳,無非從憂國中出來,而其所謂定軍額,均身役兩條,尤是時務之當急,而格而不得行,以今日言之,上關宗社,下循輿情者,獨此築城一款,以臣愚計,唯見此事之爲大,賑活飢民,猶爲第二件事,而卽今議者之言,唯以凶歲賑飢之中,不可□役,以爲築城不可之欛柄,自外觀之,則豈不成說而合宜哉?第臣□築城,不以動民,民皆應募,雇立料,則三南統穀,除出輸來,而布則各道統營·兵·水營重記陳腐之木,一名給九斗之料,一朔給兩疋之木,則不過萬餘石·千餘同米布,足以成事,此等米布,何與於經費□乎?如大興·文殊無用之城,當其經紀之時,前後所費,多至累鉅萬,則今此宗社攸托,萬民依歸之地,惜此數千萬米布耶?言者,不曾留心經紀於此,而外爲大言,必欲以凶歲爲托,沮敗而後已,且以危言,爲疑亂恐動之計,噫,亦甚矣。至於飢民之給糧赴役者,則抄其丁壯,從其情願,而非欲驅脅督迫,置之身役之地,而欲其兩利而俱便也,因此而貽累於聖德,臣實未曉也。噫,天下之事變,未可預料,臣之愚意,嘗以爲此時陰雨之備,不可一刻小緩,而自臣陳箚之後,今幾周歲,而延拖歲月,迄無定計,首席久虛,左揆在病,苟待其僉同,則古語所謂待汝議論定時,我已渡江者,不幸近之,而若溯其陳箚及前後奏對之時,則日月已久,此豈斷定於片言之間者哉?前日禁營之罷,聖上獨見之明,恤民之意,逈出千古,在庭臣僚,孰不欽仰,而徒以節目之未遑,遷就退托,終使成命反汗,致令聖上赫然之乾斷,歸於虛地,臣於前席,雖緣事勢之牽掣,不能力爭,臣之微意,聖明想或俯察矣。臣嘗聞在昔仁廟時,故完豐府院君李曙,懲創於甲子之變,自乙丑始建南漢築城之議,丙寅始築,非但中外駁議之甚多,故相臣李元翼,以三朝元老,至以去就爭之,畢境得力於丙子,若非仁廟,則不能任李曙,若非李曙,不能築南漢,仁祖委任之意,李曙體國之誠,可以想見,如此之人,何處得來?自從築城建議之後,岐貳之論,靡所不有,必欲沮敗而後已,胥動浮言,撓惑群聽,而老成持重之言,又復如此,臣之愚迷妄率之罪,固所難容。自今以後,捫居知悔,緘口引罪,置國事於論議〈之〉場,玩時日於悠泛之科,不敢復論築城事,而若其不待首相之還,左揆之出,使聖上處分太遽,聽聞俱惑,則其專擅誤事之罪,揆以邦憲,合置重典。伏乞聖明,先遞臣職,仍正臣罪,以爲人臣誤論國事者之戒,不勝幸甚。批答見上
有政。吏批,行判書金構進,參判趙泰采,牌不進,參議鄭□□進,都承旨沈枰進。
以金萬埰爲承旨,李晩成爲司諫,兪彦明爲持平,權克升爲茂山府使,金宇樑爲社稷令,李萬□爲溫陽郡守,呂必重爲海美縣監,洪重箕爲司僕僉正,李宜章爲戶曹佐郞,金鼎臣爲掌樂僉正,兪命弘爲掌樂正。璿源殿參奉李老成,永昭殿參奉李翊文相換。尹趾仁爲安東府使,金興慶爲兵曹佐郞,呂必容爲慶州府尹,崔昌大爲修撰,李揆一爲淸河縣監。
兵批,行判書李濡進,參判徐文裕禁府坐起進,參議金萬埰進,參知趙泰耉病,同副承旨李震壽進。政事見上燼餘
上在昌德宮。停常參,只晝講。
下直,通津府使金錫命。
傳曰,明日晝講爲之。
工曹判書洪受瀗辭職上疏。入啓。答曰,省疏具悉。卿其勿辭,安心行公。
謝恩,右副承旨金萬埰。
晝講入侍,同知事金昌集,特進官閔鎭厚,承旨金萬埰,玉堂金鎭圭,李觀命,假注書申,史官金相元·李縡,武臣李台望。
平安監司書目,義州呈,以冬至使一行,去月二十八日還渡江,而中江過涉時,下率五名,驛馬二匹渰死,極爲驚慘,過涉差使員麟山僉使朴尙殷,爲先罷職事。
大司諫李健命啓曰,臣於頃日,以銅雀放火人嚴査定罪事,論啓蒙允矣。伏見京畿監司尹世紀査啓,事歸白脫,臣不勝駭惑之至。近來國綱解弛,私意橫流,勿論事之大小,一經行査,便至虛套,良可寒心。至於京城咫尺,通衢要津,經過人耳目者,不知其幾何,而尙欲掩諱,可勝痛哉?臣聞査令初下,果川縣監宋正明,稱以境內有變,矇未覺察,今不可因朝令行査,爲嫌云。正明,初雖放過,朝家命下之後,宜加驚動,從實査執,事例當然,而曲爲嫌避,已甚無謂,而方伯之不復省察,三易査官者,抑何故歟?噫,白晝放火,本非幽隱難明之事,萬口喧傳,人皆駭惋,其時水曹郞之摘奸津船者,亦已詳得其實狀,而守土之臣,唯務推托,放火者,得於其間,厚給賂物於被燒之人,及至行査,乃以煮藥失火爲言,終使實狀,不得聞於堂陛,今日朝廷,將何以號令外方,亦何以嚴明査法乎?第臣當初論啓,誤認爲守宰之子,今聞乃守宰,而非其子也。臣之論事不審,自知難逃,而査事歸虛之後,不可在職。且伏見賑廳堂上李寅燁·金構疏本,以臣之初啓與後疏,或謂之謗責喋喋,或謂之事機淹沮,民情疑惑,有若故爲撓敗國事者然,臣竊瞿然也。夫人情,雖至愚極賤,莫不惡死而喜生,亦莫不懷故土而怨流離也。此輩,果皆自願,則何至出城逃散,又何至因臺啓而中沮乎?玆事得失,自可立辨,而重臣之言,務守前見,集衆慮,攻闕失之道,恐不如是也。至於喋喋二字,自有用處,因意見之不合,輒以惡言相加,臺閣之羞,至此而極矣,尤何可靦然仍冒乎?請命遞斥臣職。答曰,勿辭,退待物論。
忠淸監司書目,韓山呈,以執義權辭職上疏上送事。啓踏啓字。
正言金普澤啓曰,臣以外方流丐,更勿領送,留置設賑事,論啓蒙允矣。昨見賑廳堂上金構疏本,則盛陳設賑之有害,領送之得宜,而末乃以事機淹沮,民情疑惑,言計不行,阻敗無成爲言,顯有侵斥臺閣之意,臣於此誠不勝慨然也。夫飢民刷還之擧,未暇論古人之有行與否,請以目前事勢,今疏中所論略加辯破焉。疏中,以設粥謂無救活之效,竟爲溝壑之瘠,獨不念領送驅逼之際,顚連死亡於道途之間乎?又以爲給其飮食還之本土,復其田業,使之安揷,果如此言,則豈不完好,而流民,如有一分生理於本土,則初豈樂爲流散哉?此必有萬萬不獲已者,而父母妻子,亦不得相保,則尙何田業之可論乎?旣無田業則雖歸本土,將於何所而安揷耶?又以爲京師設粥,則將盡動土着之民,奔波就粥,仍爲失所之民,此尤不然。大抵人情,安土重遷,流離乞丐之外,旣是土着安堵之民,則豈肯奔波就粥於京師哉?此則雖朝家,發令招集,揆以事理,必無至者矣。又以爲諸路領送之民,初爲三之二,臺啓覆稟之後,僅十之一,欲以願歸之數少,中途之逃散,歸咎於臺啓,此亦不足多辨,臺啓未發之前,自賑廳,諉以各軍門所屬,抄出各邑之民,授諸該廳,使之領送,而纔出都門,輒皆鳥散,領去者,莫可奈何,此亦因臺啓之發〈而〉然耶?此擧與臺啓,先後相懸,則又將歸咎於誰耶?又以海西飢民之還集,欲爲籍重於領送之擧,此又果近似耶?流民之四集京師者,正京師財穀之有裕外方,而海西飢民之還集,此亦因移轉穀之受去,則此可以爲證於留賑京師之議,豈可藉口於領送之謬擧耶?又以宋臣曾鞏救災議,大爲引重之資,曾鞏之議,果有日待升米,其勢不暇等語,而其下,獨不言五十萬錢,一百萬粟之請貸乎?今者賑廳,唯以恤財費,簡應接,爲務,不體聖上如傷之視,强令領送於本土,而若其拯救之策,則京師,旣不欲接濟,而責之於無麯不托之外方,此果合於曾鞏救災之議耶?重臣,雖因曾鞏之言,而臣則以爲,朱子所謂規規計較於飢民口吻之中者,正爲今日之切戒也。且賑堂李寅燁之疏,以傍責喋喋,反斥言官,夫喋喋云者,卽古人所措目於嗇夫,而今乃加之於臺閣之官,此果出於公心論可否,而同朝相敬之意耶?臣雖不肖,忝在諫官之列,古人云,諫官雖畢,與宰相等,凡於國事,爭論其是非,乃臣職責,而今重臣,强守前見,厭人違己,必欲置臺諫於阻國事惑民情之科,臣以眇然新進,妄有論列,觸忤重臣,反被譏斥,臣何敢晏然於諫席乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
晝講時領議政處,偕來注書李廷濟身病方重云,他假注書替送事,榻前下敎。
京畿監司書目,果川呈,以領議政崔錫鼎辭職〈上疏〉上送事。啓。傳曰,遣承旨敦諭。
慶尙監司書目,淸河縣監李勛相,母病彌留,受由歸家,累朔曠官,不得已罷黜事。
禁府照目,副奉事尹徵三矣,密陽兩妓,旣有借騎隨來之事,則驛馬加數之罪,在所難免,罪杖一百,徒三年,告身盡行追奪,私罪。啓依允。同府尹徵三,廣州府德峯驛徒三年定配。啓。朝報
沈枰,以弘文館言啓曰,新除授修撰崔昌大時在京畿果川地,經筵入番事緊,請斯速乘馹上來事,下諭。傳曰,依啓。
冬至正使,以還渡江時到中江,驛子五名,驛馬二匹,渰死事,狀啓。傳于李震壽曰,事極驚慘,令本道各別恤典擧行。
工曹判書洪受瀗疏曰,伏以,臣之情病,實無仍冒職次之勢,尋單請急,實由至懇,而旬朔已過,迄未登徹,臣誠悶蹙,不省容措。臣之卽今見任,雖稱閑局,以臣病狀,猶不堪久據。況所兼經筵之任,何等緊要,而初旣誤授,虛帶至今,臣心之惶悚不安,已不可言,而其在事體,亦豈容一任曠廢,而終不免爲苟簡之歸乎?臣等此任,自知其不似,則公議亦可知其未允,而臣猶不暇念此,唯是癖痼之疾,實有萬萬難强者,元來所患諸症,最妨於行步,筋痿而運足至艱,骨痺而脚力削弱,戶庭之間,亦須人扶挈,而行,尋常出入,每至跟蹌顚踣,取人駭笑,以如此之病,夫豈有趨走天陛,而進對法筵之望乎?當此晉晝頻接之時,尤不可一刻充數,每致臨筵缺員之患。伏乞聖慈,俯賜諒察,先遞臣兼帶經筵之任,以幸公私,不勝大願。
領議政崔錫鼎疏曰,伏以,臣於日昨,伏奉恩批,不許所辭,責以造朝,臣誠兢惶悶蹙,不省所處。念臣所忝職名,非如庶僚閑司之比,固不容一向瘝曠,而謨謀策慮之至賾,筋力酬應之甚煩,有非蹇淺衰病者,所可堪承。臣之種種病狀,槪具前疏,而源委旣深,非朝夕可療,稍經勞頓,輒復增劇,癱瘓諸症,乘虛倂作,跧伏旅次,日復一日,眞元漸消,精觀日敗,據今癃殘廢疾之形,雖欲强起自力,束帶趨命,有不可得矣。臣之逖違天陛,于今三載,犬馬微誠,猶知戀主,今玆前進,本爲少伸分義之圖,儻蒙聖明,察其難冒之實狀,早賜處分,俾遂其志,得以任便調息,徐就輦下,一登前席,仰覿龍光,叨紆散秩,時奉起居,是臣區區之至願也。至於王室之多艱,非敢少忽,聖心之虛佇,豈欲終孤?料量才分,已不堪於埤遺,點檢筋骸,且無望於趨走,力所不逮,心亦難强,章又冒上,罪深干瀆,伏乞聖明,曲加憐察,特準所懇,公私不勝萬幸。
午時,上御宣政殿晝講。座上見上上讀春秋前受音一遍訖,金鎭〈圭〉進講,自三年春王正月,至甚矣,上受而讀之一遍訖。鎭圭釋文義曰,溺,會齊師伐衛之事,以穀梁所論觀之,更無可達,此公不溺也,而其不稱公子者,聖人,特惡其會仇讐而伐同姓也。以下缺特進官閔鎭厚曰,臣有所懷,敢此仰達矣。頃日賓廳入侍時,吏曹判書金構,以北城事,有所陳達,小臣,略陳膚淺之見,則自上以定計爲敎,而使軍門料理之命,則臣所坐稍遠,未及承聞矣。其後見擧行條件,則有三軍門料理而已,別無始役定奪之事矣。今聞□始役之□所陳曰,南漢·江都,非可恃之處,則卽今北城之築,孰不□而大事創始之時,必須詳審而後,可無後悔,當初大臣諸臣處俯詢,而自上終始持難者,日後彼人,或問則有難處之事故也。其後未久,有此始役之事,彼人,如或有問,則欲以何樣辭彌縫耶?尙無此等預定之算,徑先築城,似未合當矣。同知事金昌集曰,築城處,乃彼人所經之地,若或有問,則不無嘖言,故向日賓廳入侍時,臣亦以重難之意,陳達矣。卽今國計旣定之後,則小臣,不敢仰陳便否,而如鎭厚之言,蓋欲使廷臣講定彼人事一款而已,而大臣則以爲彼人之曾所往來者,皆老死,必不知前古之約條云云。此則又異於大興山城之只露一隅,而乃都城咫尺之地,則彼人之嘖言,安保其必無也?國家大事,必圖萬全,不求僥倖矣。鎭厚曰,若或不問則大幸,而豈可以必不問,有所預度,而不爲講定乎?徑先始役,則必有難處之端矣。上曰,勅使之出來者,必不知前古之約條,通官,亦非舊人,則予未知其必問也。鎭厚曰,此城,橫亘甚遠,彼無不見之理,彼欲生釁,何患無辭?萬全之策,必須預講,而右相箚中,沮敗撓惑等語,爲臣子共爲國事者,安有如此者也?唯斷乃成,聖算得宜,作事無漸,古人有戒,前日諸臣之入侍也,或議竝守都城,或議全守北城,此亦完定之後,可以始役矣。徒取一時形勢,猝始巨役,而脫有不幸,恇撓失措,可慮,廣詢諸臣而處之,可矣。臣等,同是憂國之人,而深憂遠慮,無處不到,雖有所妄陳,而不過爲國家周愼之計,而豈有阻撓之心也?參贊官金鎭圭曰,築城事,曾有所詢問,而小臣識慮短淺,廟謨便否,國計利害,安敢論列?而旣參三司長官,有備缺前後入侍時,妄有所仰陳者,非止一再,而皆不能缺大臣缺各有所見,不必苟同。且原任大臣之箚,只陳此時築城之不便,而右相箚中,有胥動浮言,撓惑群聽等語,此雖非獨指臣身而言,臣亦安得晏然缺而徑先瀆擾,有所未安,故未及陳暴矣。今此築城,共缺計,則豈可以私意,參錯於其間哉?若其所見各異,則各陳所懷,未爲不可,而以其所見之不同,加之以沮敗撓惑之目,如小臣者,不足恤,而原任大臣,亦不缺受此語,以事體言之,豈非未安之甚者乎?小臣,不見北城形勢,但聞諸臣論說,則雖難周度,而以三軍門物力,必未畢役,畢境有動民之擧。畿甸挾少,有同彈丸,江都·南漢,民力缺又築北城之役,旣築之後,則亦將有收拾之擧,江都·南漢缺五六字處,而專力於此,必不能及時完役。況聞廟議,則皆不欲棄之云,將來事變,姑不可逆覩,而以卽今時勢觀之,雖有金湯,以何民守之?且聞抄出飢民,先試宮墻收築之役云,如此役,則雖飢民,或能赴役,至於北漢之築城處,則浮石之所,旣險且遠,此非飢民之所堪使役,則爲此計者,不可謂周思也。以向日飢民刷還事,觀之,外間聽聞有駭,民必歸怨於國家,豈不謬哉?小臣,本來迷滯,雖不知事務緊歇之如何,而大抵國有大事,必當謀及卿士,謀及庶人,而此事則爲一二臣所稟定,前頭安知無悔吝之生乎?鎭厚曰,鎭圭之所白,固好矣。然許多利害,固不暇論,彼人儻問,最是可慮。此事必須熟講而處之,則好矣。鎭圭曰,小臣之言,固不足有無於其間,而今此縷縷所白,只恐傷民力而起弊端也。鎭厚·昌集所達彼人事,此亦廣詢後處之,則好矣。參贊官金萬埰曰,臣待罪地部時,昌集,言及築城事,臣亦曰,彼人若問,甚可畏也。曾築大興山城時,雖恐嚇之言,此則有異,安知無恐嚇之弊也云云矣。臣及忝騎省之後,詳聞濡之言,則彼人事,姑不缺雖愚婦愚夫,必知缺定而後,無後患矣。鎭厚曰,鎭圭之言,是矣。昌集曰,此事必欲成之,則直爲奏聞,彼若快許,則方爲萬全之計也。自上以前日往來之人,已死,必無可問爲敎,竊以爲不然也。大興山城,雖是彼人所經之地,城□只露一隅,此城則或見於南別宮,或見於鍾樓街,雖或彼人之缺隨其所見處而問之,此理勢之必然矣。若欲受賂,則容或有處之之道,若至於大段生梗,則未知將至於何樣境耶。鎭厚所慮者,亦以此也。鎭厚曰,修築城池,國家大事,必須講定而後,無後患。況卽今無目前之急缺董役,此時,飢民載路,景像愁慘,而大臣·重臣,以救活飢民,爲第二件事者,誠不思地利不如人和之義,而或以設賑所之難定,延拖度日,以致顑領於朝夕者,擧皆塡壑,雖築此城,欲以何民守之乎?鎭圭曰,此時年凶民飢,有非累豐年民樂業之日,救活飢民,缺上事,而玩愒至此,外方守令,或有不卽設賑,則必有自朝家論責之擧,而卽今居廟堂上,乃反悠悠汎汎,未嘗留意於賑政,徒汲汲於城役,至以救活飢民,爲第二件事,陰雨之備,雖不可不念,而外間若聞此言,將謂斯何?國家姑無〈目〉前之急,民生,擧罹顚連之患,而主事之臣,緩本急末,良可慨惜。上曰,國家無兵革,已七十年矣。人情恬憘,不識備禦之道,副學所謂無目前之急云者,誠爲慨然,自古兵禍,不分豐歉而有之,必欲民不飢而後,有備者,不成說也。海寇,異於陸賊,海路相通,不知何時有何患,江都雖曰險阻,若逢海寇,決非可守之所,南漢孤絶,亦非可恃之處,以卽今國勢人心,觀之,脫有不幸,府庫倉廩,反齎盜糧,都城民物,盡爲魚肉,將若之何?以古事言之,宣廟朝人心世道,有非今日之可擬,而尙不免去邠之患,播遷龍灣,備嘗艱危,何況以今日之粗安,不思所以備禦之道乎?右相所謂沮敗撓惑等說,實非過語,卿等,當安受之矣。彼人雖或問之,予自當之,國計旣定之後,則雖萬人爭之,必難撓動矣。儒者迂闊,徒爲凍足之放溺,殊可歎也。昌集曰,彼人若問,則果有預定之策耶?上曰,雖問之,自有答之之道,予則不怕也。鎭厚曰,聖敎旣如此,臣僚亦曉然矣。鎭圭曰,缺深之慮,誠如此,實爲喜幸,而大臣所謂沮敗撓惑等語,萬不近似,臣等殊無狀,豈知今日蒙被此言耶?侍讀官李觀命曰,臣槪聞諸臣前後所陳之言,各有所見矣。大臣·諸臣之不計此時,欲速築城,蓋出於憂國也,諸臣之以此持難者,亦出於憂國也。而辭氣之間,□嚴峻實爲惶恐矣。鎭圭曰,國家定計之後,安有沮敗撓惑之臣子乎?鎭厚曰,此皆臣等之辭不達意,以致聖上不得下燭本情,不勝惶恐矣。昌集曰,諸臣之以築城爲便者,亦言彼人事,預爲講定而後,無後弊也。鎭厚之意,蓋欲講定此事也。鎭厚曰,有所白者,自上或記存之矣。若□之敎,則將何以何樣策,仰答耶?夙宵憂慮,未嘗不在於彼人之事,果皆便當,則臣亦贊助之不暇,安有沮敗之意乎?鎭圭曰,國家之事機無窮,人臣之意見各殊,因一時同異之論,至下未安之敎,此後雖有大於此者,孰敢進同異之論也?鎭厚曰,彼人事,終不可不慮,而只下自當之敎,所欲自當者,何策耶?諸臣詳聞而後,庶可開釋矣。都兪吁咈,唐·虞盛事,雖不可企望於今日,而如此事,則必須與議大臣·重臣,從容商確,可也,而摧折,實是群情所望之外也。上無發落,諸臣遂以次退出。燼餘
上在昌德宮。停常參,只晝講。
巳午時,日暈。
下直,全羅監司閔鎭遠,洪州牧使權。
傳曰,全羅監司閔鎭遠,留待引見。
兼弼善趙泰老再度呈辭。入啓。遞差。
獻納金相稷啓曰,昨者同僚,相繼引避,臣當處置,而第長僚避辭中,下款語,乃當初所論流丐人之啓,見斥於賑廳堂上事也。臣於此啓,旣已與聞參涉,而前又以此至於引避,則到今難安之〈?〉與長僚無異,臣當自處之不暇,何敢冒居言地,可否於其間乎?請命遞斥臣職。答曰,勿辭,退待物論。
晝講入侍,知事李濡,特進官李基夏,承旨李德成,玉堂金鎭圭·李觀命,假注書申,史官金相元·李縡,武臣尹五商。
晝講時,義州府尹洪璛,先罷後推事,榻前下敎。
同副承旨李震壽書啓,臣承命馳往于果川縣盤浦里領議政崔錫鼎所住處,敦諭聖旨,則以爲,臣病滯旅次,未克造朝,復有控瀝,方冀開允。不意玆者,承宣遠辱,傳示敦諭,十行綸音,丁寧諄切,勉以共濟之責,申以休戚之義,祗奉莊誦,惶隕彌深,感極而涕,繼之以悶蹙也。方今艱虞滿目,餓莩載路,國事時象,靡所止屆,世祿微臣,受國厚恩,戀闕憂時,方寸耿耿,袖手傍觀,義何敢出?第以屛伏自廢之中,衰換日甚,疾病仍痼,久絶供世之念。向者承恩於罪悔之餘,奉命於窮寂之濱,偃臥鄕廬,分義未安,不計顚仆,寸寸前進,積病殘骸采勞困苦,畏風閉戶,對人如醉,形神澟澟,恒有朝夕卒倒之慮,才分精力,兩無承當之望,恩旨屢降,末由趨造,隔水盈盈,精爽飛越,姑待神氣小定,擬以文字,更有陳暴云矣。敢啓。傳曰,知道。
晝講時,上曰,昨見京畿監司狀啓,則積城官衙,有推墻突入之賊云。近來賊患漸熾,今至於直犯官家,若此不已,則殺長吏之弊,難保其必無,當該討捕使處,各別申飭,以爲登時勦捕之地,可也。參贊官李德成曰,以狀啓措語觀之,月色如晝之時,賊徒毁墻將入,因婢僕,及官人輩,不得入云。此則似非明火成群之大賊,邑內火賊突入,非但恣意焚掠,一家內七八人,竝爲屠殺云,常時不能譏捕之事,推此可知。積城所屬討捕使,爲先推考,仍責其及時勦捕,何如?上曰,依爲之。上曰,今觀大司諫避辭,則銅雀津放火人事,査覈非實狀云。外方査覈,例爲如此,而京城至近之地,衆人所覩之處,似難掩諱,而至以煮藥失火,爲言,終歸白脫,事甚無據。後弊所關,不可置之,令該曹,明査稟處。上曰,冬至使一行,還渡江時,驛卒渰死,至於五名,極爲驚慘。驛卒雖微賤,萬里往返,纔到我境,不宜渰死,誠可矜惻。鴨綠江,豈是敗船之所,而本府,以朽破之船,濟涉使行,以致渰死者,此多,實是前古所未有之事,事甚駭然。義州府尹洪璛,先罷後推,可也。
全羅監司閔鎭遠留待引見時,所啓,近來贓法不嚴,御史書啓中,貪贓狼藉者,行査本道,輒皆白脫,無一抵法者,以此汚吏,無所懲畏,外方貪風日肆云,誠極慨惋。蓋本道行査時,必以各邑守令,定査官,則罪人家子弟,急急下去,多般周旋於査官,所謂査官,拘於顔情,不欲明査,必巧飾掩覆,作爲文案云,事之可駭,莫此爲甚。今後御史書啓中,以貪贓被捉者,勿定査官,自營門親自明査啓聞事,定式施行,何如?上曰,事關贓汚者,自營門査覈,可也。又所啓,外方書院紛紜之弊,前後言者甚多,聖明想已俯燭矣。蓋朝家事目內,如有書院新設之處,則必陳疏請建,待朝家許之,然後,守令營建,而近來士子,不遵朝令,必先自營建,而營建時折簡求請於八方,旣建之後,則其弊,與賜額書院無異,事甚未安。自今以後,不請于朝而先自營建,則當該守令論罪,首倡儒生停擧事,知委申飭,何如?上曰,書院之弊,其來已久矣。所達誠然,依爲之。左副承旨李德成曰,書院之弊,全羅監司閔鎭遠備盡陳達,而仍請定式申禁矣。臣於此,又有所懷敢達。若道學高明之人,及忠淸節士可爲一方矜式者,享以俎豆,賜以恩額,固無不可,而以兩南言之,則無表表可稱之行德,而或其學徒,或其後孫,設鄕賢祠,轉以大之,仍稱書院者,比比有之。又以海西言之,延安,設李延平及朱子書院,而只取延平之延字,新安之安字,創設之,如首陽山之夷·齊廟,南陽之臥龍祠,出於千古曠感之意,俾爲一方景慕之地者,其事固好,而如延安之只取二字之意,更設兩賢之院,實爲不當矣。書院疊設,曾有禁令,而其後如有立院請額之疏,則自上輒令該曹稟處,該曹,亦以事係斯文,難於防塞,率請許施,殊無申禁之本意矣。此後如有書院請額陳疏之事,先令該曹,考出其他處已設與否而處之,似好矣。上曰,所達是矣。與全羅監司所陳白者,一體定式,可也。以上朝報
政院啓曰,頃〈日〉回還使臣渡江狀啓中,有受來回咨先送之語,而元無上送之事,今始追送,仍爲待罪。當初本院之不卽覺察,固已惶恐,而莫重回咨,全然忌却,追後上送,殊涉疎漏,不可以事在旣往而置之,正·副使,竝推考,何如?傳曰,允。
全羅監司閔鎭遠留待引見時,閔鎭遠所啓,近來朝家,頗以海防爲憂云。蓋壬辰以後,海防無警,備禦之間,多有疏虞,此誠不可不深〈?〉處也。然爲國之道,當以人和爲本,而近來朝家,積失沿海人心,當汲汲講究變通,以解倒懸,然後可責以親上死長,沿海失人心之事,臣請以所聞陳之。蓋緩急所恃,唯在水軍而水軍納布之數,比他役最多,且朝家,以極賤之役,待之,故一入水軍,則渠之鄕井同類,不與同坐,不許通婚,所謂水軍,旣困於納布之煩重,且以不齒人類,爲深恥,輒皆逃散。平時番布,則侵督於隣族,或可充納而脫有緩急則以隣族代立乎?伏聞朝家,方有水軍減布之議,果然減布,則爲惠大矣。必須急速變通,而減布之後,則待之當與騎步兵一視,至於充定之時,亦必以騎步兵子枝,通同定設,則庶無呼冤逃散之患,故敢達。上曰,令廟堂稟處。又所欲,水原軍兵,每年摠戎使,下來習操,而近來連以凶荒權停,戎務之抛棄,已至累年。臣意則本府異於他邑,雖値凶荒,使本營防禦使,自十月至二月,排日試才,其中優等入格者,量宜施賞,而賞格之資,若依臣所達,劃給防營收米,加給留防軍,則自本府自當施賞,若臣所達兩款事,皆不許施,則自備局量給木同,似宜矣。且必開陞遷之路,然後可以聳動,試藝時,都居首者,若是公私賤,則許令免賤,移屬馬兵,或本營別武士,馬兵及別武士,則陞差本營旗牌官,旗牌官以上,則或許直赴,或許差邊將,以爲各別激勸之地,則不數年,八千兵馬,可期精勇,亦令廟堂稟處,何如?上曰,依爲之。又所啓,臣新自水原遞歸,故敢以水原事仰達矣。水原,素稱畿輔精兵處,而近年以來,凶荒疾疫荐因,逃故甚多,民皆被困於隣族之役,次次逃散,軍額無減,而戶口日縮,臣於上年夏,陳疏,敢以京案府軍兵,亦千餘名,盡屬本府之意,爲請矣。廟堂覆啓,許給三軍門軍保三分之一,此亦大惠,而割給之數三百餘名,逃故未充定數七百餘名,臣百般據括,僅得充定,而充定後,數朔之間,逃故又至百數,實爲難處矣。蓋於三十軍哨,臣未及點視,而似聞太半,無田土無依着之類,故多不知弓砲之爲何事。馬兵六哨,則皆是土着良民,故臣一番點閱,則皆能壯健善馳馬,誠是可用之兵,而太半兼役於騎步兵及三軍門軍保,此輩,旣令自備戰馬及軍裝服色,又令輸納身役於京衙門,又侵其一族之身役,其何以堪命耶?臣欲爲頉下其兼役,而良丁無以推移,後〈無〉奈何矣。若此不已,則仁廟朝以後,近百年生養敎訓之軍卒,終必至於不可用之地,豈不可惜耶?京衙軍兵之盡屬本府,固知事勢之極難,而伏聞近日,方有軍役變通之擧,下詢于主事之臣,從前變通,俾畿輔重鎭,終作緩急得力之資,何如?上曰,令廟堂稟處。又所啓,水原騎步兵每當番,以二十八戶,割給本府名目留防軍,以其所收之布,分給中軍軍官朔布,以其所餘,留作軍器修補,將士賞格之資,其來已久矣。自乙亥減半之後,元數大縮,而其中必多逃故,不能收捧,故每朔朔布上下,猶患不足,其何以補用於軍需耶?殊非當初割給之本意,此亦參量事勢,加數劃給,則可成軍門貌樣,令廟堂稟處,何如?上曰,令廟堂稟處。又所啓,爲將者,必有賞罰,然後可以激勵將士,而水原摠率八千兵馬,財力元無出處,故試藝論賞之事,不敢生意,至於手下將校,因公齊會時,亦不得炊飯以給,誠可寒心。蓋本府,以畿輔雄邑,路傍劇地,朝家一年劃給官需米·使客支供米·油淸原價米,通計不滿三百石,以此日用,極〈爲〉苟簡。至於中軍軍官料米,則以戶曹會付米出給,而戶曹會付米,元數甚少,每患不足,故以賑廳米,儲峙米,報該曹推移取用,而此等米,亦皆不敷。臣意則本府田結數多,雖以上年之凶荒,兩等大同元數,至於三千石,若就大同元數中割給二百石,名曰防營米,使以此米,分給中軍軍官朔料,以其餘數,留作營中需用,則庶成營門貌樣矣。蓋設防禦使,防營需用,元無劃給之事,終涉欠典,旣給此米,則戶曹會付米,可無難繼之患,令廟堂稟處,何如?上曰,令廟堂稟處。又所啓,戊寅年湖西賑政時,各邑飢民白給之穀,一一開錄,送于賑廳,盡爲蕩減,而其中淸州白給穀物中,有兵營木十三同二十疋,所貿穀物,臣意謂兵營,本非朝家所知,拔去於成冊中矣。今聞兵營木,乃備局所管餘丁木,故自兵營督令還償,而其時白給穀物,一倂蕩減之意,行關列邑,故本州,以此論報,而此非兵使私財,故兵使,不敢擅自蕩減云。此是臣不察文書之致,不勝惶恐,而旣是白給之穀,則一體蕩減,何如?上曰,蕩減,可也。
同知事李濡所啓,卽今飢饉孔極,景像慘然,凡事固當十分從簡,以省民弊,至於前日,以此陳達,大小別星支待等事,一依乙丙凶歲之例,施行之意,有所定奪申飭,而近聞爲別星者,無異平常之時,少不如意,乃反致責,各邑使客支供之米,則太半減削,守令無他指手之處,極以爲悶云。所謂別星,卽宰相名官也。宰相名官,不遵朝家事目,則將何所恃乎?在前自備局,不但行會外方,亦且申飭京各司,今亦依前申飭,何如?上曰,依爲之。以上訓局謄錄
禮曹啓曰,卽接東關王廟守直官牒報,則本廟正殿大樑裂傷,亦多違退,故上年爲慮傾頹之患,以大椽木,累處支撑矣。卽今所撑之木,亦有屈腰之形,有時作聲,所見甚可危懼,前頭潦節,必難無事經過云。本廟,以年久之故,修補非止一再,而卽今諸處所傷,至於如此,則前頭霖雨時,意外之患,實甚可慮。若不趁今重修,則役事將益浩大,重修之役有不可緩。材瓦·鐵物,令戶曹急速措備,亦令繕工監,別定監役官,以爲擇日擧行,何如?傳曰,允。已上禮曹謄錄
吏批啓曰,判書,以賑恤廳堂上,飢民分賑事,進往宣惠廳,參判受由未肅拜,小臣獨政未安,何以爲之?敢稟。傳曰,只出緊任。
全羅監司閔鎭遠留待引見時所啓,戊寅年湖西私賑人,每都目,兩銓,各用一人事,別有傳敎之後,兩銓,每以窠闕不足,不能奉行。蓋其時屢萬生靈之獲免盡劉,多賴私賑之力,當初以除職募人,及其得力之後,〈置〉而不論,則其爲失信,莫大於此。且臣則以其時任事之人,猥叨異渥,超蹲宗班,而此輩,則未霑恩數,獨有落漠之歎,其心必將曰,是夫也,欺誑吾輩,猶享美爵云爾,則臣獨何心,能無愧乎?今方行過湖西,實無顔面於湖民矣。欲望聖時,每當大政,另加申飭,使未推賞之類,無一向隅之歎,不勝幸甚。以此一事,每每陳達,極涉惶恐,而曾見朱子,以南康出粟人事,縷縷陳奏,及至提擧湖南也,奏事延和,又擧此事,懇懇申請,旣有先賢已行之事,萬不可以煩瀆爲嫌,故敢達。上曰,申飭該曹,使之調用,可也。吏曹謄錄
全羅監司閔鎭遠留待引見時所啓,京外士夫之推奴者,持文券先告本官,詳覈處置推給事,及贖良價,定式施行事。上曰,令該曹稟處。刑曹謄錄
晝講入侍時,知事李濡所啓,北山,多有風落松木及蟲損木,分付三軍門,使之斫取,以用於役處,似好,故敢達。上曰,依爲之。禁營謄錄
晝講入侍時,知事李濡所啓,宣惠廳經用,雖云難繼,畿邑使客支供米太半減削,以致不成貌樣,爲守令者,若不能一切守法,則因此而必有科外徵斂之事矣。分付該廳,參酌加給,俾得支保,何如?上曰,依爲之。惠廳謄錄
全羅監司閔鎭遠留待引見時所啓,沿海各處,鹽盆·漁箭場,有各衙門·各宮家·各營門收稅之規,而近來漁鹽失利,而收稅苦重,民不能堪,加以國無紀綱,各處差人,中間侵虐之端,比前倍酷,以致浦邊漁戶·鹽戶,失利流散,曾前百家之村或餘數戶,或成荒墟云,極爲矜惻。臣下去後,本道監·兵·水營句管之處,則當與兵·水使相議變通,而至於諸上司·諸宮家句管之處,則與戶曹,酌定其收稅之數,各處差人,如有定式外濫捧,及中間橫侵之事,則勿論上司·宮家,各其差人,自本道直爲捉囚,明査懲治,至於諸宮家折受處·築堰處·買庄處,差人作弊之類,亦皆自本道直治,以爲懲戢之地,何如?上曰,如有作弊之事,重者,啓聞處之,可也。鎭遠曰,先爲囚禁後啓聞之意敢達。上曰,依爲之。戶曹謄錄又所啓,湖南産竹之所,進上靑大竹及端午扇所用大竹,其數不貲,而各邑所在官竹田,守令不爲檢護,任其荒廢,民間如有種數根竹者,則勒奪取用,一番奪用之後,則每年仍令其人進排,故有竹之家,盡賣家産,逐年進排,不能支堪,仍至流散者,比比有之。以此莫重進上,將不得封進,此是湖南一大弊瘼云,誠可寒心。各邑竹田,各令差出竹直二名,除其雜役,以儲峙米,量給朔料,使之着實守護,自本官頻頻摘奸檢察,而監營,亦發遣軍官,時時摘奸,其中不謹者,各別重治,御史廉問時,竹田尤甚荒廢之守令,書啓中請罪事,定式施行,以爲永久遵行之地,而竹田長養間,內營院封進靑大竹,體樣雖比前差少,切勿點退事,分付內醫院,何如?上曰,依爲之。戶曹謄錄
兵批,副護軍權。兵曹謄錄
吏批,以兪命弘爲執義,崔重泰爲兵曹參議,金栽爲正郞,申厚軾爲刑曹正郞。
午時,上御宣政殿晝講。座目見上上讀前受音一遍訖,金鎭圭進講,自三月紀伯,至亂苗也,上受而讀之一遍訖。鎭圭,釋文義曰,伯姬卒,胡氏無所論,穀梁以爲,吾女適諸侯,則尊同,以吾爲之變卒之也云者,卽言甚明白矣。以下缺知事李濡曰,向者往審北城基址後,三軍門處,旣已分授,而其後未及登對,故不得仰陳矣。今始入侍,故敢白。前年初見時,則北邊甚高,其日日力不及,故不得詳探山形地勢矣。頃日始乃遍觀,則北山外邊形勢,雖不如內邊,而險阻處,亦多洞壑深邃,巖石斗起,非人跡可着處,雖不築城,賊何敢入?自文殊嶺至北漢城舊址,有樵童往來路,稍有內地平坦處,雖無巖壁之巉巖,距重興洞口甚遠,賊之入來,非所可慮。普賢峯之於兄弟峯,其間有當築不當築處,且北靑山角稍高處始築,延接于白雲,仍至於仁王山,則內邊崖壁削立,險絶可想。又築曲城,俯臨都城,則上下和應,前後擁護,似無虛疎之患,但自文殊,至造紙署,其下來處,甚爲峻急,路亦回曲,臨急往來之際,似或不便,而若加修治,稍令廣坦,則可無此患矣。文殊有寺,窟中有石泉,僧徒,□冬則水涸,此則不恃,卽今雨水連下,澗流雖多,未知半行餘缺泉脈,累處鑿井,則好矣。十四行缺上曰,設粥之害,徒使可生之飢民,一倂致斃,無故之都人,渾被薰染,其害何如耶?凡事旣定之後,不可撓改,依前定奪爲之,可也。特進官李基夏曰,小臣所見,與濡一般,而臣之所慮,在於源泉之無多,若或鑿池,則可以貯水,而至於文殊近處,亦似不足,其下東邊洞,則掘井頗深,則或不無水,外議皆以爲,自軍門送人掘泉,則當有貯水之望云矣。濡曰,昨者筵中說話,臣於入來後,旣聞其略,則以彼人往來處難掩事,筵臣有所陳達,而自上下嚴敎,此必是旣定大計之後,不欲撓改,故有此嚴敎也。但我國,本來於彼人干預事,無不恐劫,今此築城,豈可曰全無所慮也?況彼人約條明白,故不敢違越矣。曾於大興山築城之時,能免生梗之患,頃年又於望月峯,有加築事,勅使三田渡出去時,非不望見,而不爲執頉,若欲執頉,雖是目不及處,豈無生梗之患也?今若以愼重之意言之,則不築,宜矣,而大計所存,不得不如是,筵臣所白,亦出憂國之意,必須更採群議,講定某策之後,則無復撓改,好矣。李寅燁所謂,今此築城處壓絶來駭云者,不無意見事,半文缺。上曰,城郭不築,果是彼人約條也。汗死時有言,勅使每每出送,使朝鮮不得有所設施云,故其後勅使,頻數出來,責應甚多,恐喝不已矣。卽今則與其時大異,勅使或四五年一來,況通官,皆非舊人,不知前事,今此築城事,必無可問之端。雖或有問,此豈無可答之辭耶?予所以有不怕之傳敎者,以此也。濡曰,朝臣中,亦不無深計的見者,私相往來北城,看審形勢,確論便宜後,或於詢問之下,各對所見,則好矣。上曰,此去北城,不遠,私相往來,各陳便否,宜矣。濡曰,向者渡海譯官之沒溺,極爲驚慘,亦異事矣。上曰,倭人之船,雖大風駭浪,未嘗聞敗沒之擧,未知制度,何如,而能如是耶?濡曰,倭船體樣,不能的知其何如,而我國船制,雖不遵倭船,若其制作堅緻載運適當,則安有敗船之患,而近來紀綱解弛,利欲橫流,以臺官所啓觀之,非但譯輩·船人,欲爲殖利之計,多載米穀。以下缺
上在昌德宮。停常參·經筵。
以尹植爲假注書。
政院啓曰,諫院多官,全數引避退待,而憲府無行公之員,尙未處置,連日監察茶時,亦甚未安。除在外人員外,呈告·未肅拜人員,竝卽牌招察任,何如?傳曰,允。
謝恩,持平兪彦明,兵曹參議趙泰耉,參知崔重泰。
韓城君李基夏辭職上疏。入啓。答曰,省疏具悉。〈?〉往來焉。
持平兪彦明啓曰,臣之除授本職,已過數日,而情勢之外,病狀且苦,縮伏稽謝,惶隕罔措。召牌之下,黽勉出肅,而第臣於頃者前掌令李世奭之避,有不可不避者,臣安得諉以已事,而終自默然乎?蓋論啓李晩祥之後,公議無稱冤者,而唯世奭,屢以爽實引避之意,勉囑於臣,而臣不應之,則世奭以爲,同參之臺,今若引避,則君恃何以爲之云云,臣答以同臺引避,非吾之所可知云矣。未知世奭,如何爲說,傳道於伊時之僚臺,而僚臺,不問於臣,直爲引避,此臣所以不得不有頃日之避者也。世奭,初旣居間爲辭,致有僚臺之强避,又復曲爲分疏,直謂其啓之爽實,不亦異哉?其所謂吾亦不能無瞿然之意云者,不但不出臣口,亦不曾槪在心頭者,而世奭,居然筆之於奏御之文,臣實爲之驚怪也。若使臣果有此言,臣豈有向日之避乎?世奭,牽於私情之好,生出意外之言,以臣有若敎人引避,而後反其說者然,此豈非可駭之甚者?而以臣徑遞,無由容一喙,以明其曲折,爲晩祥忠厚之義,則可謂得矣,而臣恐嗛儕友蔑公議之非細故也。至於前輔德李德英之疏,可笑而不足怒也。初非爽實,終無引避之意,臣嘗與德英,言之屢矣。德英,固已聞臣之言,而只憑居間之語,不復相問,遽爾爲避,雖曰不害於篤信交朋之道,而其壞了臺閣事體,則大矣。援例一避,臣烏得已,而其疏中,拈出臣避辭一句,行語頗加譏切,尤未滿一哂也。臣於曾前啓語間,有些差爽處,固有一番爲避者,而何嘗有此等非爽實而强自引避者爲耶?此奚趐至微細事,而前後避語,亦疲嬴。噫,非臣發口而誤傳臣言者,有之,知臣本意而輕信傳說者,有之,若信平日言行,有可取重於朋儕間者,則亦安得有此事來?强驅之言,旣非實際,則臣之此避,蓋出於萬不獲已,而其爲士夫之羞恥,則甚矣。臣何敢靦然復據於言議之地乎?請命遞斥臣職。答曰,勿辭,退待物論。
禮曹參議金澋,正郞曺廷亮,繕工奉事郭萬績,齊陵石物塗灰後,入來。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫,期於得情。措辭見上請還收考官獄事酌處之命。措辭見上新除授司諫李晩成,時在京畿高陽地,請斯速乘馹上來事,下諭。竝引嫌而退。疏辭與避,互相乖違,下款措語,亦近自御,査事失實,責有所歸,指論差爽,元非大段,流丐留賑,事勢固然,重臣譏斥,不必深嫌,初旣參涉,以至引避,今難可否,與前無異。請大司諫李健命,正言金普澤,獻納金相稷竝命出仕,正言洪景濂,遞差。答曰,不允。下諭事及處置事,依啓。
判府事尹趾善箚子。大槪,區區之忱,以冀察納事。入啓。答曰,省箚具悉卿懇。予意已諭於判府事徐文重箚批矣,卿其思量焉。仍傳曰,遣史官傳諭。
行司直李寅燁上疏。大槪,臣於諫臣之避,有不敢晏然者,乞遞惠局,以謝臺議,兼陳淺見,以備財處事。入啓。答曰,省疏具悉。大臣箚批,已悉予意,而所謂來就之令,該監廣詢稟處,卿其勿辭行公。以上朝報
賑恤廳啓曰,飢民設粥,今已始設。文書酬應之際,不可無印信,禮曹印信一夥,取用,何如?傳曰,允。
司僕寺官員,以都提調意啓曰,金海府金鼎·鳴旨兩島舊牧場,定送別將,推出後,長鬐·蔚山兩處,馬匹移牧之意,曾已啓達,差送別將矣。卽見別將所報,則兩處水草豐足,合於牧馬云。故蔚山·長鬐牧場中,擇其可合取種者各十餘匹,分牧之意,自本府行關分付,而必須先爲設柵,然後可以牧馬,令本道一依他道例,本官及附近,使之同力設置。而別將多有句管之事,凡干文報之間,不可無印信,亦依他道別將例,印信一夥造給,以爲行用之地,何如?傳曰,允。已上禮曹謄錄
禁衛營啓曰,去三月朔本營無軍將官,朔試射時,哨官崔世望,未滿四中,依例汰去之意,敢啓。傳曰,知道。禁營謄錄
崔錫恒啓曰,頃日筵中,因副提學金鎭圭所啓,故參議張善沖家所藏孝廟御筆,使其子孫封進,以備睿覽事,定奪分付矣。卽者善沖子南平縣監張梡,躬自陪來,封裹以入之意,敢啓。傳曰,知道。
以黃海監司申銋,以瑞興所管禁衛軍朴戒云等燒死事狀啓,傳于崔錫恒日,燒死人等,令本道恤典擧行。
李德成,以兵曹言啓曰,明日親行夏享大祭肄儀時,本曹堂上一員,當以侍衛進去,而判書臣李濡,差祭,參判臣徐文裕,今方入直,參議趙泰耉,參知崔重泰,俱未肅拜,竝卽牌招出仕,以爲推移進參肄儀之地,何如?傳曰,允。
金萬埰,以義禁府言啓曰,以刑曹啓目,前咸平縣監崔東溟,令禁府定配所發配事,允下矣。配所單子,依例書入,而崔東溟,時在忠淸道報恩地本家云,發遣府羅將,仍令押送配所,何如?傳曰,允。燼餘
上在昌德宮。停常參·經筵。
以徐命遇爲假注書。
京畿監司書目,富平縣監朴泰遠,身病之外,別有難安情勢,累度辭狀,無意還任,不得已罷黜事。
大司諫李健命,獻納金相稷,正言金普澤,就職。
大司諫李健命啓曰,臣伏見持平兪彦明避辭,則以臣前日處置,盛加疑怒,至以嗛儕官蔑公議,爲案,臣不勝駭汗慙恧之至。兪彦明與李世奭爭辯之語,未知事實之如何,而近日此習,搢紳之所可羞也。雖非傍人所能挽止,然處置之規,當據其避辭,則伊日彦明之避,只論李晩祥事也。晩祥被彈,今已經歲,亦且見汰,則設有些少岐貳之言,豈是大是非大議論,而張皇臚列於許久之後,有若權力氣勢之人,遭劾而旋雪者然,何其費力太過,而不講於柔不茹之訓耶?向臣處置中已甚云者,蓋指其擧措而論之也。而今彦明之言,如此,然則臣之嗛敢言之口,蔑公議之嚴,久矣,何可仍據於臺席乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,過齋戒後,爲之。
刑曹啓目,前縣監崔東溟大同等米,節晩發船辭緣,旣已遲晩。所當論以徒配,而係是朝官,移義禁府,定配所發配,何如?啓依允。
禁府,崔東溟,永同會同驛徒三年定配。啓。
院啓,引嫌而退。當初處置,不無意見,到今譏斥,何必深嫌?請大司諫李健命出仕。答曰,依啓。
府啓,引嫌而退。瞿然等語,初不發口,則傳說雖差,在我何嫌?請持平兪彦明出仕。答曰,依啓。府院前啓,國忌齋戒,明日姑停。
上在昌德宮。停常參·經筵。
政院啓曰,左副承旨李德成,昨日申退時,落馬重傷,至於左脚違骨,勢難供職,今方陳疏到院,雖以國忌,不得捧入,而太廟親祭,只隔兩宵,承旨不可不備員,似當有及時變通之道,何以爲之?敢稟。傳曰,改差。又啓曰,左副承旨李德成改差事,命下矣。所當卽爲差出,而今已日暮,明日則雖已親祭齋戒,自前如此之時,亦有變通開政之例,政官,待明朝牌招開政,以在京無故人差出,仍卽牌招,以爲齋宿之地,何如?傳曰,允。以上朝報
上在昌德宮。停常參·經筵。
明日宗廟擧動時,大駕出宮初嚴卯正一刻,二嚴辰初初刻,三嚴辰初三刻,開門差早。
政院啓曰,今此親祭時,吏曹判書金構,參判趙泰采,大司諫李健命,皆以執事實預差啓下,而金構·趙泰采陳疏引入,李健命,處置後,尙未行公,竝卽牌招,俾無臨時窘速之患,何如?傳曰,允。
謝恩,左承旨洪受疇,右承旨崔錫恒,左副承旨任胤元。
右議政申琓箚子。大槪,替暴僚相之悲懇,冀賜矜許事。入啓。答曰,省箚具悉卿懇。朝因書啓,已知左相之疾革,無以爲懷,今聞臨絶之言,在於釋負,令人不覺涕下也。特許勉副,小慰其心之意,遣史官俾卽傳諭焉。仍傳曰,遣史官傳諭。
觀象監,夜一更,月入軒轅星。二更,流星出天市垣下,入巽方天際,狀如鉢,尾長四五尺許,色白。啓。以上朝報
兵批,以韓弘祚爲兼訓鍊習讀,金葵爲部將,元德徽爲副摠管,韓在萬爲武兼,盧鐸爲麟山僉使,崔東益爲彌串僉使,金世老爲方山萬戶,錦川君榰爲都摠管,許玧爲五衛將,呂尹濟爲五衛將,副司直李德成,副司果洪景濂,副司正徐命遇·尹植。兵曹政望吏批政望無
右議政申琓箚曰,伏以,臣卽聞左相之病,已無可爲,藥不下咽,束手待盡云,國家之不幸,可勝言哉?惟其病雖垂絶,尙有一端神識之未全泯者,耿耿一念,推願得釋重負而就盡,則死可無憾,奄奄垂盡之中,諄諄口裏之語,嘗在於此,蓋其病未至此之時,常欲陳籲乞解,而猶不能爲,一日二日,遽至於此,更莫能自言,要臣一言上聞,待以瞑目,其情誠慽,而其事,誠急矣。臣亦知請遞僚相,事體未安,淸齋之日,箚陳非時,而若失今日,過時無及,臨絶之言,出於至誠,有足感動,儻蒙開許勉副於一縷未絶之前,不得不冒眛仰瀆。伏乞聖明,矜憐而垂察焉。取進止。批答見上
金萬埰,以兵曹言啓曰,明日太廟夏享大祭親行時,本曹郞廳八員內,七員,俱爲差祭,一員,內司入直,外司上直,他無推移之員,依近例以都案郞廳,使之入直,何如?傳曰,允。燼餘
上在昌德宮。停常參·經筵。
政院啓曰,臣等卽伏見右相箚批,有左議政相職勉副之敎,固知聖意,出於憫惻其垂絶之語,而第左相前後控免,至於累十度,而終靳兪音,因僚相替陳之言,有此下敎,其在事體,實涉未安。從前大臣之帶職病革,必欲釋負而就盡者,何限,而未嘗輕許解免者,蓋所以重輔官而尊事體也。況大臣病裏之言,雖如此,今日此擧,旣不由其陳籲,出於僚相之箚陳,則其在禮待之義,尤未知其如何也。事體之未安,蓋如此,故批旨之下,不敢奉行,敢陳區區所懷,請加三思,改下批旨,以盡禮待大道之道,不勝幸甚。傳曰,卿等之言,事體則然,而第箚陳,非右相之意,乃左揆之至懇,而特病革不自陳籲而已。是予所以勉副相職,以慰病裏之心者也。又啓曰,右相箚批,有遣史官,俾卽傳諭之敎,而第其文字,有不可直爲傳諭於左相者,添刪若干字句而傳諭乎?敢稟。傳曰,依爲之。
傳曰,朝因書啓,已知病革,無以爲懷,今聞臨絶之言,在於釋負,令人不覺涕下也。特許勉副,少慰卿心焉。
禮曹,左議政李世白,當日卒逝云,自今日十一日至,停朝市。啓。傳曰,依允。新喪元老,震悼曷諭?禮葬等事,卽速擧行,祿俸,限三年仍給,以體予意。
大駕詣宗廟,入齋室後,藥房·政院·玉堂問安。答曰,知道。
明日親祭正時,四更一點,開門,二更一點。敬寧殿王世子親祭時正時,四更一點,王世子出宮正時,三更四點,開門,三更二點。
玉堂箚子。大槪,敢陳祭儀變殺之道,冀蒙採納,以務合經傳之遺旨事。入啓。〈答曰〉,省箚具悉。箚辭,令該曹稟處。
禮曹啓曰,觀此弘文館箚辭,則引魯宣公時,仲遂卒而猶繹,聖人譏其非禮,以爲今於大臣之喪,廟祀禮重,雖不廢親享,而參以猶繹之譏,宜有所義起而變殺,祼獻用樂之禮,皆係享神,不可妄議,而飮福受胙,蓋是主祭之人,受神賜之節,比祼獻頗輕,惟此一節,似可變殺云。且云文成公李珥,朞·大功喪祭不受胙之論,亦可爲享祀不受胙之一傍照云,而有令該曹稟處之命矣。祭禮飮福受胙,乃祖宗報賜之節,則與賓尸之繹祭,旣有輕重之別,文成公李珥,朞·大功葬後,祭不受胙之論,亦異王朝之禮,則今此箚論,雖出於經義,重大臣之意,而旣無前例。且係變節,莫重祭享之儀,臣曹,有難臆斷,卽速議大臣,稟處,何如?傳曰,允。又啓曰,命下矣。議于大臣,則行判中樞府事尹趾善,行判中樞府事徐文重以爲,儒臣陳箚,蓋引經說,欲其稍變禮節,以示重大臣之意,事宜採施,而某節當省,造次間難以仰對,惟在禮官稟旨擧行,伏惟上裁。右議政申琓以爲,臣素昧禮經,如此變禮,何敢抑斷,而第以儒臣之箚,見之則叔弓之卒,去樂卒事,君子許其得禮云。廟祀用樂,專爲事神之節,而不係於主祀之君,則先儒,何其得禮爲許耶?無乃祼獻登降之議,亦有如隨時變殺,而不專以享神爲重而然耶?或云叔弓卒於祭所,與今日差殊之狀,猶可據,而仲遂卒於垂,而聖人譏其猶繹,則可見其以內外而有等差別也。繹,卽賓尸之祭,與大享不同,而陳氏曰,春秋之法,當祭而卿卒,則不用樂,明日不繹,故叔弓之卒,昭公,去樂卒事,君子以爲得禮,觀此則當祭雖卒事,去其樂,則明甚矣。至於不受胙,不飮福,雖出一時之義起,旣無經傳之明文,且先正臣李珥之論,只論私家朞功之喪,而不及王朝典禮,以此傍照,未知其適確之證也。臣以蒙學謏聞,只以經傳所嘗聞者,仰對於倉卒詢問之下,不勝惶恐。伏惟上裁,何如?傳曰,祼獻用樂,皆係享神,決難輕議,飮福與受胙,亦異賓尸之祭,則今此箚論,未知其的確也。
宗廟夏享大祭親祭後,藥房·政院·玉堂·二品以上·六曹·大司諫問安。答曰,知道。
大駕還宮,初嚴卯正一刻,二嚴卯正二刻,三嚴卯正三刻。還宮後,藥房·政院·玉堂問安。答曰,知道。
敬寧殿祭罷後,世子宮·嬪宮,藥房·政院·玉堂問安。答曰,罔極。
禮曹啓曰,今此世子傅李世白之喪,王世子,當有擧哀臨弔之禮,卽今與常時有異,臨弔,不敢磨鍊,而擧哀則何以爲之?敢稟。傳曰,爲之。
王世子擧哀後,藥房·政院·玉堂問安。答曰,知道。
禁府,卞廷邵·崔尙潗·吳重興拿囚。啓。
京畿監司書目,果川呈,以領議政崔錫鼎上疏上送事。啓。答曰,省疏具悉卿懇。前後傳宣之批,條盡至意,而巽牘繼上,造朝猶迫,是何情志之不孚,一至於此耶?愕然且慙,無以爲喩。噫,當此災荒溢目憂虞多端之日,左揆之喪,遽出意外,鼎席不備,機務積滯,言念國事,丙枕何安?此時望卿來思,不啻大早雲霓,殊勿以疾病爲辭,幡然登途,弘濟時艱。仍傳曰,此批答,使偕來史官,傳諭。朝報
藥房啓曰,親祭時節次甚遲,各室詣樽所一節,尤爲遲矣。臣等,是用悶慮,而況此夜短之時,詣各樽所,非但聖躬之勞,日勢將晏,亦爲未安。自前親祭之時,亦有變通,第一室奠酌時,第二室次次酌酒,預斟待候,俾無玉體之勞,而其在禮節,亦爲得中。且曾前親祭之時,初獻後,則卽入小次矣。今亦依前初獻後,卽入小次之意,敢啓。傳曰,知道。
傳于洪受疇曰,左議政家,歸厚署棺板一部,擇送事,分付。
以備忘記,傳于崔錫恒曰,史官二員待命,大祭所內摘奸。燼餘
上在昌德宮。停常參·經筵。
夜一更,月入太微垣西垣內。宗廟夏享大祭親祭後,藥房·政院·玉堂·六曹·大司諫問安。答曰,知道。
大駕還宮時刻,初嚴卯正一刻,二嚴卯正二刻,三嚴卯正三刻。
還宮後,藥房·政院·玉堂問安。答曰,知道。
敬寧殿祭罷,世子宮·嬪宮,藥房·政院·玉堂問安。答曰,罔極。以上朝報
禮曹啓曰,五禮儀,有大臣之喪,自上擧哀之例,而孝廟朝擧行之後,此禮廢閣,淸城府院君金錫胄喪,特行擧哀,而係不常有之禮,今則何以〈爲之〉?敢稟。傳曰,權停。又啓曰,今此世子傅李世白之喪,王世子,當有擧哀臨弔之例,卽今與常時有異,臨弔,不爲磨鍊,而擧哀則何以爲之?敢稟。傳曰,爲之。
侍講院啓曰,世子傅左議政李世白,昨日卒逝,而王世子擧哀一節,因大祭齋戒,未卽擧行矣。自該曹今始啓稟允下,當日擧哀之意,敢啓。傳曰,知道。以上禮曹謄錄
金萬埰,以兵曹言啓曰,今四月十一日,賓廳武臣武經七書講書日次,而大臣卒逝,停朝市相値,不得爲之之意,敢啓。傳曰,知道。燼餘
上在昌德宮。停常參·經筵。
以李嘉運爲假注書。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?昨日親享太廟,徹曉將事,聖躬不瑕勞傷乎?臣等,無任區區憂慮之至,敢來問安。答曰,知道。無事矣。
京畿都事趙正緯,冬至正使臨陽君桓,迎候入來。
冬至兼奏請正使臨陽君桓,副使李墪,書狀官黃一夏入來。
傳曰,上·副使·書狀官,留待引見。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請江陵府使許熲,拿問定罪。措辭見上前洪州牧使李文興,自任所上來時,行到銅雀津,發怒於津船之不卽艤待,使其所帶本牧下人,放火於津邊居民之家,延燒之多,至於六間,隣室莫不驚駭,拘執文興行中人,告其洞內首位,將欲呈議。文興,始乃驚懼,送人哀乞於尊位,約給錢貨於被燒家主,以挽其呈官之擧。及臺啓之發,又多行賂物以囑,其不以實對於行査之時,衆口喧騰,莫可揜覆,不但往來行客之所共見,水部郞官之檢飭津船者,亦詳聞傳說矣。夫放火人家,自有其律,此而置之,將安用三尺乎?本道査啓,全匿實狀,自上有移該曹更査之命,該曹,自當窮覈云。當該洞內首位之曲從陰囑,阻止呈辯,本牧下人之聽其官令,手自放火者,其於憑覈之際,俱屬緊要,而本道行査時,元不推問,誠極疎緩。且文興所犯,旣係重大,且甚明白,臺官避辭,亦已直擧守宰而爲言,則不可以査事之未勘,一任其自在。請放火時,當該洞內尊位,及洪州官下人,令該曹一體捉致嚴問,前牧使李文興,亦爲拿囚,以待該曹覈實後,推問勘律。放火人家,罪律旣重,朝家査命,事體至嚴,而京畿監司尹世紀,一任延拖,其査案之登聞也,只憑該邑之瞞報,而無嚴飭究覈之意,按案之道,豈宜如是?請京畿監司尹世紀,推考。銅雀津放火人査覈命下之後,本道定査官,於果川,則縣監宋正明,以事出境內,未卽枚報,强引不當引之嫌,終至謀避而後已者,循私意蔑國綱之習,已極駭然。陽川縣令李世玩,身爲査官,所當反復究覈,期於得實,而循例捧招之外,各人供辭,顯有粧撰之跡,而全無詳査嚴覈之意,至以元犯人奴名呈狀,揷入於査報中,以爲其照應發明之端。夫王城咫尺之地,有此莫大之駭變,臺啓峻發,査命至嚴,而外方之官,輕侮朝廷,或用意推托,或恣以欺蔽,終使罪人倖免,三尺罔施,此而不懲,將何以爲國?請果川縣監宋正明,陽川縣監李世沅,罷職。答曰,依啓。第一件事,不允。朝報
上在昌德宮。停常參·經筵。
辰巳時,日暈。
下直,全羅左水虞候金大節。
吏曹啓曰,臺諫有闕,政事,取稟。傳曰,明日爲之。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上答曰,勿煩。
京畿監司書目,臣旣有莫重査事,不能明覈之罪,亟遞臣職,引治臣罪事,上疏上送事。啓。傳曰,京畿監司尹世紀封疏,旣已批下,臺諫,纔又請推,此時陳疏不當,此上疏還出給。
禁府,李文興拿囚。啓。
刑曹,賊人得丁,當日西小門外行刑。啓。
弼善李彦經上疏。大槪,日昨王世子,爲傅喪擧哀時,禮貌官,多有做錯之事,而臣以該掌,有不能糾檢之失,請命斥罷臣職,以安私分事。及持平兪彦明上疏。大槪,臣之情勢,決難冒沒,而避辭呈單,俱未登徹,適當大祭,黽勉暫出,區區廉義,無復餘地,伏乞亟賜斥退,以安私分,仍附所懷,以備睿察事。及文學朴彙登,說書李邦彦上疏。大槪,臣等,於本院草記還寢之事,有見輕於同僚,不敢自晏者,乞蒙恩遞,以安私分事。及輔德尹弘离上疏。大槪,臣於同僚之疏,有萬分難安者情勢,乞賜罷斥臣職,以治臣擅寢草記之罪事。入啓。
假注書閔致龍書啓,臣祗受領議政崔錫鼎上疏批答,依傳敎傳諭,則以爲,伏承聖批,辭旨溫諄,不賜準許,惶感之極,憫蹙罔措。賤疾今方沈頓,連賜注灸服藥,雖欲强起承命,其勢末由。當此國事多虞,丙枕靡安之時,累違嚴命,撫己兢惕,不知所達云。大臣近來,連日灸焫,所患,時未差歇,未得前進,臣單姑爲引留之意,敢此馳啓事。
司書朴熙晉上疏。大槪,臣有昏謬不職之罪,且於同僚自列之疏,尤不敢晏然。請罷臣職,因勘臣罪,以警具僚,以安私分事。入啓。
黃海監司書目,更申危懇,乞賜遞罷事,上疏上送事。啓。答曰,省疏具悉。一時臺論,何至過嫌?須勿控辭,書心賙賑。
答弼善李彦經疏曰,省疏具悉。失儀之官,宜可警責,姑寢之言,在我何嫌?爾其勿辭察職。答文學朴彙登,說書李邦彦疏曰,省疏具悉。請推之論,固宜,中寢之言,何嫌?爾等勿辭察職。答輔德尹〈弘〉离·朴熙晉疏曰,省疏具悉。爾其勿辭察職。
吏曹判書金構辭職上疏。入啓。答曰,省疏〈具悉〉卿懇。卿之本意,予豈不知?日昨李寅燁疏中,語多侵斥,殊欠和平,予已爲過也。卿其安心勿辭,速出行公。
正言金興慶辭職上疏。入啓。答曰,省疏具悉。爾其勿辭察職。
江華留守書目,辭職上疏上送事。啓。答曰,省疏具悉。所謂情勢,元非大段,屢疏冀免,無已太過。卿其仍念事體,從速察職。
韓城君李基夏辭職上疏。入啓。答曰,省疏具悉。將臣乞暇,只許伸情,未聞仍此解職,則無前之規,決難創始,宜遵前旨,往來焉。
全羅監司書目,全州兼任益山呈,以判尹宋昌辭職〈上疏〉上送事。啓。答曰,省疏具悉。卿其勿辭,調理上來行公。
答持平兪彦明疏曰,省疏具悉。有懷疏陳,予庸嘉之,而第赴擔石負土之役於高崗峻版之上,民死而不救,惟城之爲急等說,大失本意也。他餘事,該司稟處,爾其勿辭察職。以上朝報
傳曰,今觀平安監司李世載狀啓,則陽德民事,極可悶念,不可無別樣軫念之道,令廟堂,斯速稟處。以上備局謄錄
弼善李彦經疏曰,伏以再昨,王世子,爲傅喪擧哀,而事不常有,禮未預講,掖庭排設,與該曹磨鍊,固有逕庭處矣。至於儀註所載贊請拜跪等節目,禮貌官,所當循序唱導,使在位者,據依行之,而臚傳,旣不明白,儀節目多闕漏,臨時顚倒,僅僅成禮,其事體之未安,爲如何哉?臣等退出之後,與諸僚相議,以當該禮貌官,請推,下人科罪事,構出草記,付諸院吏,使之趁其日書呈,仍卽歸家。向昏後入番同僚,以欲中寢之意,書問於臣,蓋爲居坐於生疎,不必深責,而臣則株守前見,顯示持難之意,使同僚更入思量矣。趑趄經宿,迄未上徹,無乃過於愼重,而未免爲三思之惑耶?臣所叨之職,實掌禮貌事,而當此莫重之禮,致有未盡之歎,是亦臣之罪也。及其做錯之後,又未能冀時上聞,警責該官,臣誠慙惶震恐,不知置身之所,玆敢不避煩猥,露章首實。伏乞聖明,亟賜罷斥,以爲瘝癈職事者之戒,千萬幸甚。臣無任屛營祈懇之至,謹昧死以聞。答曰,省疏具悉。失儀之官,宜加警責,姑寢之言,在我何嫌?爾其勿辭察職。
文學朴彙登,說書李邦彦疏曰,伏以日昨王世子,爲傅喪擧哀之時,臣等忝在陪從之列,目見禮貌官於行禮之際,多有顚倒做錯之擧,欲以草記請罪,退與諸僚相議構草,仍授院吏,使之書呈矣。及臣等罷歸之後,入直同僚,變其前見,以先欲姑寢之意,書通于臣等之意,則禮貌官失儀,實非細過,而不加警責,終涉未安,故以決不宜中寢之意,答送,而同僚不復消詳,過時延拖,終使已成之草記,未果登徹。請推禮貌官,雖是微細事,而同僚之過加寬恕,終至寢停者,未知於事體,何如也,臣等,初旣與聞,繼又書勸,而只緣人微而言輕,不能有無於其間,自顧歉赧,何敢尤人?伏乞聖明,亟命遞罷臣等之職,俾安私悃云云。答曰,省疏具悉。請推之論,固宜,中寢之言,何嫌?爾〈勿〉辭察職。
輔德尹弘离疏曰,伏以臣,卽伏見同僚疏本,不勝驚悚之至。伊日禮貌官,頗有做錯之擧,臣固亦爲駭矣。罷退之後,卽進藥房問安,同僚,構送禮貌官推考,下人科罪草記,臣以謹悉之意,回報,及還直所,與伴直同僚,更議以爲,王世子,爲傅〈喪〉擧哀之禮,不曾常有,宮官及禮貌官等,皆未經事,則今日之失,實出於生疎之致,而旣非怠慢之比,不必深責。卽將此意,簡報於諸僚,往復之際,因至日暮,經宿之後,趑趄中止,其間委折,大略如斯。今同僚,或替當臣罪,過自引咎,或以未知事體如何,爲言,臣於是,尤增惶悔震惕,不知致身之所也。伏乞聖明,亟賜罷斥臣職名,仍勘臣擅寢草記之罪,不勝萬幸。答曰,省疏具悉。爾其勿辭,察職。
司書朴熙晉疏曰,伏以日昨王世子,爲傅喪擧哀之時,臣亦忝在陪從之列矣。禮貌官於唱導之際,頗有疎漏做錯之擧,深以爲駭,退出後,與諸僚相議請罪,構出草記,而諸僚罷歸之後,更與入番長僚,同席消詳以爲,今此擧哀之節,乃是稀有之禮,禮貌官之未能閑習,不必深罪,故以姑寢草記,似無所妨之意,書問於在外諸僚,則兩僚,果示持難之意。往復之際,以致夜深,及至翌日,已有後時之歎,臣又替出,果未得登徹矣。卽者諸僚,陳章自列,以三思之惑,過加寬恕等語,顯加譏切,臣於此悔恨慙恧,實不知措躬之所也。至於文學臣朴彙登,以僉意皆然,則姑寢無妨,爲答,故臣輕信其傳語,更未通議矣,今反以不復消詳,責臣,人微言輕,自咎未知,下吏所傳,不達其意而然耶?臣實未曉也。祗緣臣昏謬不職,致令失儀該官,久稽警責,又使同僚,皆懷不安,臣罪至此,益無所逃,何敢晏然於榮次乎?伏乞聖明,亟命斥罷臣職,仍勘臣罪,以警具僚,以安私分,不勝幸甚。答曰,省疏具悉。爾其勿辭察職。
行吏曹判書金構疏曰,伏以臣,伏見行司直李寅燁之疏,不勝悚恧之至。臣□略論築城便否,末乃曰,方今國家,雖曰無事,災變如此,若猝當變難,則事無可爲,念及于此,百姓賑救,反是第二件事,陰雨之備,不可緩也。蓋臣本意以爲,脫有緩急,而國家無所依歸,則到此地頭,賑民反爲第二件云爾,非謂平常無事之時,亦當以賑民爲緩也。尋其文勢語脈,觀其脫有念及反爲等語,儘自分曉,此不過假設之辭,寅燁,信以爲變難旣作,滿城鼎沸,上下相顧,靡所適歸,而猶將以賑民爲事而已耶?臣恐雖孟子所謂君民社稷輕重之分,亦不如此,假使八路大饑,僵尸載路,如辛亥之甚,苟値變難,其緩急相先之義,猶當有辯。況今公卿大夫,飽食煖衣,安居逸處,外方飢民,郡邑分賑,推京師流丐數千人,多不過損數千斛米而足賑,此一有司事耳。變亂姑無形現,而果令有之,其可以賑民之故而莫爲之所,徒執聖哲恤民得人之訓,責效於危急搶亂之中,而高枕而無憂乎?設驗守國,大易攸訓,周室中,亦城朔方,是豈不知恤民得人之道,而太王之去邠,宣廟·仁祖之播遷,非由於不恤民,則高句麗之却隋·唐,顧可謂能恤民乎?此似老生之常談,而恐不足爲適變切事之論也。臣與寅燁,最初登對,請還流丐於本土,遇雨稍止,臺啓遽發,臣陳章乞免,承批之後,始得以臺啓,覆稟於筵中,卽前月十五日也。其後臣連以亞席嫌避,陳疏引入,寅燁,獨爲行公,令郞官,往看設粥之所,曾前設粥處,如弘濟院,則勅行當前,典牲傍,則人家入居,不得已更求他處,連日阻雨,久乃得於南山之外,堂郞居處之舍,吏卒米粥之所,飢民依接之假家,事役殊巨,非數日可辦,故移定於新倉,略已造假家,輸物種,而前月廾五日筵中,筵臣論設粥之不便,將移飢民於軍門,故停役以待之,原任大臣之箚,出於城役未有期,而設粥太遲,不可等待,始乃復擧,改設於舊倉,已自初七日設粥矣,此臣前所謂事端遷就者也。設粥之無效,凡爲守宰經賑事者,類能言之,頃日上敎,亦以爲設粥,故缺七字可悶,而迫於群議,不得不設,前此亦連以缺九字賙給,而任其死亡也,賑民而民無死亡,足矣,何必拘於設粥乎?累千流丐,一朔內死者,四人,雖當飽樂之日,累千人一朔之命,豈無三四人病亡者乎?臣恐設粥之後,死者不止於此,撤賑之後,又爲難處之民也,不拘事實,互扇流言,連歲荐飢,設粥非一,而未聞論議噂沓,如今日者也。亦可以觀世變矣。臣之兼帶惠局,今已周歲,而察任僅一朔耳。諳練首尾,不如寅燁,故每事必問而後行,雖其意趣,不無緊歇輕重之差,而官旣同而事亦同,亦未有終始逕庭而不合者。不意謗議噂沓之際,乃反以飢民滿路,賑事日急,而遷延太久,重失民心,疾視長上等說,攻斥殊甚,有若局外旁觀,初無與知者。良役之査,專爲減省良役之名目,少紓生民之疾苦耳。頃日聖敎,不啻丁寧,非欲査得漏丁,簽補軍役也,而今乃旣査良役,又擧城役,對擧而竝言,同歸之厲民,得無與朝家本意,相左乎?身管其事,則反以攻之者,不獨爲一事,蓋亦異矣。日昨臣疏,無一語侵逼諫官,而諫官全不領會本意,太費辭說,恣意凌駕,臣脆弱,無以拒敵,只得俛首甘首而已。今攻斥之論,又發於同事間,則臣之罪戾,更無自解之路,本職難安之外,添此一款,其不可一日仍據也,決矣。伏乞聖明,察臣情勢之難安,憐臣蹤跡之至危,將臣職名,亟賜鐫遞,仍正臣不恤民事之罪,使四方曉然知緩於設粥,先給乾糧,由臣一人之獨見,而回怒爲感,邦本永固,則國家幸甚,斯民幸甚。
正言金興慶疏曰,伏以臣等,前者忝塵諫省,以史草未完之故,不敢承命而就列,自速違傲之誅,第切惶蹙之悃矣。日昨本職除命,又降於千萬意望之外,敢露辭章,引罪蘄免,而見阻喉司,危衷莫暴,狼狽悶縮,罔知攸處,適當太廟親享,不得不黽勉出肅,仍與駿奔之列,而顧臣情勢,終有所不敢冒居者。才翰旣甚鈍拙,宿疴又復沈痼,三載缺數字修納,日月遷就,定限已過,臣心之悚恧靡安,頃日陳白于筵中,將有論罪之擧云,惟汗靑未卒業之前,是固臣俟譴之日,安敢以乘時冒出爲幸,因仍蹲據,自同無故人哉?噫,言責史役,何莫非重任,而顧此言議之職,則群彦滿庭,不患無人,若其纂修之役,則臣旣冒當,不可替行。臣之所以前後除拜,遜避不已,必欲謝榮而就閑,專意於修史者也,伏乞聖明,曲垂諒察,亟命鐫遞臣職,仍治臣稽延史役之罪,以爲不職者之戒云云。
黃海監司申銋疏曰,伏以臣,尸居重寄,竟速臺評,陳疏請譴,未蒙準許,在臣分義,固當含恩勉勵,不敢更聒,而顧念向日臺啓,實非尋常規警之比,下語深緊,前後照應,有若許多田結,私相與受,任其徵斂者然。臣之前疏,略辯其情外之斥,而彈章論罰,雖有差等,觀其語脈,則實乃一筆句斷也。事實相左,本不足呶呶,而終若自謂無失,冒沒蹲據,則其如國綱,何,公論,何?以此情勢,偃然行公於列邑守宰之上,自同無罪之人,豈不亦輕朝廷蔑公議之甚者乎?其所成罪,旣非微眚薄罰,而邑宰則罷歸,道臣則晏如,不但有駭於識者之瞻聆,道內愚氓,亦必以朝家擧措之顚錯,罪罰之乖舛,有所竊議而非笑,所關非細也。如是而觀風鎭俗之任,苟然承當,斷無其理,堂堂國體,不宜緣臣,苟簡至此也,審矣。況臣所患痛風諸症,近又添劇,宛轉牀席,萬無起動之勢,賑民支勅等事,尤無自力經紀之望,伏乞聖慈,察臣情勢病勢,萬分難强之狀,亟賜遞罷,以存國法,以延危喘,不勝幸甚云云。
江華留守李思永疏曰,伏以臣,老病濱死,不堪重寄,再上辭章,申暴危懇,聖明不諒,以卿勿撕捱,爲批,臣於委頓之中,一倍兢悚,不知所以自措也。臣雖至愚,亦粗知分義之嚴,在前供仕,豈嘗不病而言病,以便自圖者哉?惟是忱誠淺薄,未蒙聖慈之矜察,此實臣之罪也。抑竊伏念臣之初疏,略言臣甲津不築之請,未得見施於廟議之事,故聖意以爲病狀,未必難强,而特以其情勢之不安,有此四字缺云爾耶。臣雖無似,亦不爲此也。藩方之事,事無大小,四字缺聽可否於朝廷者,例也。況臣所請,初未敢保愚見之果爲得宜,且朝廷之不知臣不肖,委以保障之任,與臣之不量才力,妄以殫竭爲期者,豈在於石築一事而已乎?因此一事之未得請,而乃以去就爲計者,不但非臣之本情,亦非事理之所當然也。只以役始而旋寢,擧措涉於顚倒,無非臣疎虞所致,故略有所引咎於因病乞免之章而已,而及承聖批之後,至於再疏,則只陳病狀矣。旣而又承責勉之批旨,臣惟分義,益增惶惕,間嘗力疾坐衙,使民吏相接,一以欲試,病勢之劇歇,一以冀免職務之曠癈,而惟是積衰之人,深痼之疾,無望支撑,漸就於沈惙,譬如下山之殘日,受風之枯葉,勢無奈何,而病久心煩,日又向熱,脫着失宜,且緣暫時起動,重爲外邪之所觸感,自數日來,頭暈而不能起坐,痰閼而不能飮食,有時昏窒,全昧人事,凡此數症,皆是有於前者,而添加於近日,其他危症之種種迭出旁生者,亦不敢力陳,有若病錄者然,而眞元之耗敗,客火之用事,日甚一日,拭巾待盡之外,夫豈有他,而設或賴天生成之至仁,得有生道於萬一,其不能復起爲人於時月之間,則決矣。待變之地,不合爲養病之坊,軍民之政,豈畀於牀簀之身,螻蟻生滅,顧何有關,而亦足以貽狼狽於公家,思之至此,夫復何言?一日曠職,以增一日四罪,病甚且死,誠不忍戴罪而就木,其情誠可悲,而此豈敢爲撕捱者哉?情迫勢窮,言不知裁,瞻望天闕,只有隕涕,伏乞聖明,俯垂諒察,亟命遞解臣職名,以幸公私,不勝大願。
判尹宋昌疏曰,伏以臣,丘墓在於湖南,而緣疾病憂患之連仍,不得省掃,已至多年。前後陞資追榮之後,亦不能一請焚黃,以侈恩光,霜露感愴之懷,未嘗一日而忘于中,今者伏蒙恩暇,得以南歸,身帶崇銜,拜掃墳塋,感極幽明,只自攢祝而已。臣旣獲伸至情,所當及期還朝,在鄕祈免,極知分義之未安,而第臣以衰朽之狀,涉半千之程,雖賴天之靈,幸免顚仆於道路,而撼頓勞悴,宿病添劇,咳喘極盛,夜不交睫,飮啖全廢,元氣大陷,委身牀席,四字缺今病狀,決無起動登程之勢,而所叨職名,非他閑漫之比,滯留遠外,時日漸多,惶懼悶蹙,如坐針氈,玆敢不避猥越,仰籲於天地父母之前,伏乞聖慈,俯賜諒察,亟命遞改臣職名,使之稍加調息,得尋生路,而亦令職務,無致瘝曠,公私不勝幸甚云云。
韓城君李基夏疏曰,伏以臣,頃拜一疏,猥陳私懇,乞解職名,歸見父母遷厝,及奉恩批,乃有勿辭往來之命,臣欲依聖敎,則公議至嚴,更暴危悃,則煩瀆是懼,狼狽危蹙,罔知攸出。只恨臣誠意淺薄,天日之明,猶有所未燭也,不得不冒萬死再籲於宸嚴之下,伏惟聖主,憐而察之。夫遷葬給由,自有法例,臣若可以循例請暇,則何必瀝盡肝血仰于天威,費辭苦請,必欲解官哉?誠以臣之情勢,決難帶職往來故也。蓋臣於頃日請暇省墓,亦有前例之可據,而臺啓隨發,律之以無嚴,若非聖明俯察事狀,曲加覆幬,則臣何能得有今日乎?及其恩批再許,臺臣避遞,則臣之出往,實非輕臺閣任行止之意,而彈章又發,辭意益峻,筵奏之說,尤極危怖,至今思之,毛骨俱竦,公議如此之後,其不可帶將任離輦穀,則決矣。以臣身言,則省墓遷厝,縱有緩急之差,自朝家言,則將臣出外,實無彼此之別,而況今番之行,當費數十日字,視諸頃日再宿而還,其爲未安,尤有相懸者,臣若復將恩命,偃然作行,則無嚴之罪,殆無所逃矣。輕臺閣之責,殆不可辭矣,非徒臣心之所不敢也,其在朝家事體,寧容如是?事變無常,多在所忽,宿衛重地,不可暫曠,則臺諫之論,儘有所執,聖上亦宜優容而曲成之,賤臣何敢强拂而直遂乎?反覆思惟,萬無帶職出去之理,伏乞聖慈,寬臣猥瀆之誅,諒臣危迫之懇,亟命鐫遞將任,歸營葬事,以便公私,以幸幽明,不勝大願。
京畿監司尹世紀疏曰,伏以臣空疎譾劣,百無肖似,重以痼疾嬰身,精爽都喪,酬應機務,率多錯謬,日者銅雀津衝火査啓,以各人招辭及査官所報,二字缺似無可疑,故枚擧狀聞,而臣之見識未逮,安知非指白爲黑,以有爲無者耶?伏聞日昨筵中,有拿致京獄更査之命,臣誠惶駭震悸,罔知容措,臣旣有莫重査事,不能明覈之罪,卽宜請罪,亦涉猥越,而自京獄査事未就緖之前,便臣未勘罪之日,其何敢自謂無失,晏然仍冒職次乎?不得不仰首呼籲,伏乞聖慈,亟遞臣職,仍下司敗,以正臣罪,不勝幸甚云云。出燼餘批答竝見上
李震壽啓曰,明日常參·經筵,取稟。傳曰,停。
金萬埰啓曰,大司憲兪得一,執義兪命弘,掌令朴見善,持平孟萬澤·兪彦明,呈辭,掌令權在外,今日以監察茶時之意,敢啓。傳曰,知道。
又啓曰,小臣,卒左議政家致祭事,進去下直。傳曰,知道。
李震壽啓曰,都承旨沈枰,左承旨洪受疇,右承旨崔錫恒,左副承旨任胤元,今日俱以病不爲仕進,右副承旨金萬埰,卒左議政家致祭事,今方出去,院中只有臣震壽一人,出納之際,苟簡莫甚,而拘於廳規,不得請牌,何以爲之?敢稟。傳曰,竝牌招。
又以弘文館言啓曰,本館下番校理臣李觀命,以訓鍊都監郞廳,今日坐起時,晝仕出去之意,敢啓。傳曰,知道。
又以弘文館言啓曰,新除授副修撰李坦,時在江原道原州地,經筵入番事緊,請斯速乘馹上來事,下諭。副應〈敎〉權尙游,正月因其兒息拘忌之疾,浹旬在家,落痂之後,且避齋宿,入直一日,因病徑出,而兒息又爲傳痛,不得出入闕中矣。今則又過旬餘,已至差境云,當此館僚乏少之時,不可一向退在,更令出避,齋宿供職,何如?傳曰,允。
又以兵曹言啓曰,今四月初十日,學生李煦稱名人,自金虎門入來,十一日,校婢愛禮稱名人,自通化門入來,差備門外擊錚,極爲駭愕,竝令攸司,囚禁治罪。同門守門將柳振馨·金鼎夏等,常時不能禁斷雜人,以致闌入,亦難免其責,推考,何如?傳曰,允。
金萬埰,以刑曹言啓曰,忠義衛梁梧,以良女禮分,訴稱渠之婢子,僞造文記,賣於金太伯家。太伯金太伯,呈狀推問於梁梧,則無辭遲晩,故旣已全家徙邊,其文記證人琴道昌,法當徒配,而道昌,係是出身,出身僞造文記者,平問之下,有難得情,自刑曹啓稟刑推事,曾有所受敎,所當依此擧行,而此則旣已取服,別無刑推之事,直爲發配之意,敢啓。
以江原監司狀啓,高城郡驛奴金乭·奉女·命合·命丹·今禮等燒死事,傳于洪受疇曰,燒死人等,令本道恤典擧行。燼餘
上在昌德宮。停常參·經筵。
下直,美錢僉使李後寅。
都承旨沈枰上疏。大槪,四朔供劇之餘,眼病猝發,而忍痛奔走,未暇調治,太廟倍從之後,一倍添苦,旬月之內,無望差可,强疾行公,其勢末由,乞蒙恩遞,俾得及時醫療事。入啓。答曰,省疏具悉。卿其勿辭,調理察職。
院啓,請還收蒙宥罪人崔益望·河海雲·李文海·尹以寬等放釋之命,竝爲因囚,依律定罪。措辭見上請奏請正·副使·書狀官削奪官爵。請奏請時當該首譯,極邊定配事。答曰,不允。
謝恩,副校理吳命峻。
領敦寧府事金柱臣上疏。大槪,今玆扈衛將任之特授,實出千萬夢寐之外,臣,誠驚惶震惕,益無置身之所。伏乞俯察微悃,亟收恩命,以慰朝家事正,以幸微臣私分事。入啓。答曰,省疏具悉卿懇。今玆將任之特授,意非偶然,卿其安心勿辭焉。
觀象監,自辰時至酉時,日暈。啓。以上朝報
禁府啓曰,前牧使李文興,因諫院所啓,以該曹覈實後,推問勘罪事,拿囚矣。凡王府罪人,就拿之後,則卽捧原情,自是體例之所不可已,李文興,以臺啓措語,依例推問,何如?傳曰,允。禁府謄錄
吏批啓曰,判書病不來,參判受由未肅拜,小臣獨政未安,何以爲之?敢稟。傳曰,只出緊任。以尹弘离爲義州府尹,李晩堅爲果川縣監,李斗相爲陽川縣監,吳命峻爲校理,趙正誼爲司議,朴晩恒爲兵曹佐郞。吏曹謄錄
李震壽,以侍講院言啓曰,頃日王世子,爲傅喪擧哀時,禮貌官,不能逐節唱導,行禮之際,多有做錯之擧,事之可駭,莫此爲甚。不可以事在旣往而置之,當該禮貌官,從重推考,下吏,令攸司科罪,何如?傳曰,允。
又以弘文館言啓曰,館僚行公者之乏少,未有甚於近日。昨以副應敎權尙游齋宿供職事,陳啓允下,而時未出避,他無推移之道,今日政,新除授副校理吳命峻,卽爲牌招,使之察任,何如?傳曰,允。
傳于金萬埰曰,扈衛軍官閑良李震文,柳葉箭五中,直赴殿試。
正言金興慶·金普澤啓曰,惟聖妃之繼臨壼位,名義甚正。且有戊寅·辛酉故事,則雖以異國之人,必無他議於冊封之請,而使臣等,見欺於彼此象舌之從中譸張,乃敢以奏文所載之辭,私相應對於通官。夫人臣之奉命出疆,凡有所應對,不敢有違於國書之本旨者,乃所以嚴國體而重使事也。今玆所幹之事,設令該部,以其朝命招問,如通官所云,亦當推原甲戌奏文之辭,據事理明倫序以答之,而今乃不待該部之有問,信聽譯輩之讆言,有唱斯答,如酬如酢,不顧國體使事,虧損乖謬,以至行賂於不當賂之事,可勝痛哉?況雖以其別單所錄觀之,序班持示之議奏草本,與通官自懷中出示者,大相不同,則其爲彼此象舌之所假托幻弄,灼然明甚,而使臣,旣不能照察姦情,又不能據理辨斥,終以此誇張馳啓,蓋其罪,不止辱命失職而已。國體所關,不可不懲,請正·副使·書狀官,竝削奪官爵。譯舌之憑藉異國,欺謾本朝,多矣,而未有如今番奏請時之特甚者。夫壼位繼立,有國恒規,雖以彼中之人,保無持難之慮,而使行到彼之後,首譯,乃敢以奏文所無之辭,先自問答於通官,仍又要勒使臣,使無敢差違於其言,於此已可見其姦濫陰慝之態,而其後以通官懷中之文字,傳示於使臣者,與序班,則所示議奏草本,大不同焉,則其締結通官,從中幻弄之跡,又難自掩,而恣行胸臆,無所顧忌,終至訹脅使价,出捐重貨,有若事難順成,則賴其周旋,幸得准請者然,論其罪狀,萬萬絶痛。此而不懲,將無以尊國體而杜姦情。請當該首譯,極邊定配。答曰,不允。
領敦寧金柱臣疏曰,伏以微臣,本以庸品庶僚,遽叨寵祿之重,猥當非常之典,一朝從凡庳而致身卿列,自疏逖而托跡肺腑,則私懷隕越,于今靡定,居常懍惕,若臨淵谷矣。今玆扈衛將任之特授,又出千萬夢想之未到,臣誠驚惶震悸,益無致身之所也。竊計聖明,必以近代居臣位者,間或兼是任,而乃有此誤恩,然是則有萬萬不然者。先輩,類皆負望公輔,而特以邦制,局於仕途,則此等兼帶,允愜公議,而顧臣資地,自欲企及於先輩,則不啻如持方寸而仰岑樓矣。況其闒茸駑劣,自在庶官,最在人下,今雖驟居崇秩,半千衛士之摠領,是何等重任,而晏然冒據,以重傷國體也哉?伏願聖明,俯察至悃,亟收成命,以重朝家事面,以安微臣私分,不勝萬幸云云。
都承旨沈枰疏曰,伏以臣於望七之年,往返半萬之程,鞍馬撼頓,自多勞傷,種種宿症,迭相作苦,而還朝僅踰一旬,遽當夙夜緊務,陳章請急,冀蒙恩遞,以爲數月調息計矣。區區血懇,反歸例讓,再上辭本,終未準九字缺强疾出肅,奔走供職,今已四朔,而自入夏月以來,素患胃病,日漸加劇,飮啖頓減,肌膚盡脫,腰疼而不利屈伸,脚痿而不善行動,似此症形,無非衰病漸痼之致,自揣筋力,實無一分供劇之望矣。又自去月念後,眼病猝發,而夙宵奔馳,無暇調治,仍値太廟親享之禮,忍痛陪從,徹曉駿奔,衝冒煙火,症情越添,赤瞖滿睛,痛勢苦苦,至於左目,兩瞼浮疼,不得開睫。醫云病由肝臟,受傷風熱用事,失今不治,後必難醫云。衰年此症,源委旣深,除非謝事閑住,及時醫治,旬月之內,無望差可,昨日略具一疏,擬暴病重實狀,而諸僚一時呈病,臣固未能預料,不得趁曉仕進矣。疏未及呈徹,遽仍本院稟啓,召命下降,臣職在多事之地,不能逐日在公,致勤牌召,跡涉自便,罪實難逭,雖不能偃然退在,强起趨命,而中心悚懍,無地自容。念所叨之職,不比閒司散局,而卽今症情,如上所陳,自力行公,其勢末由。伏乞聖明,俯諒臣病勢難强,亟命鐫遞臣職名,俾得專意醫瘳,不勝萬幸云云。以上出燼餘批答竝見上
李震壽啓曰,明日國忌齋戒,明明日正日,此兩日視事,頉稟。傳曰,知道。
金萬埰啓曰,大司憲兪得一,執義兪命弘,掌令朴見善,持平孟萬澤·兪彦明,呈辭,掌令權在外,今日以監察茶時之意,敢啓。傳曰,知道。
備忘記,今下弓矢,美錢僉使李後廣處給送。
金萬埰,以都摠府言啓曰,副摠管兪集一,除標信,禮曹坐起進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
洪受疇啓曰,今日爲政事,命下矣。廳中位甚不齊,都承旨沈枰,陳疏入啓,右承旨崔錫恒,呈辭受由,左副承旨任胤元,病不仕進,右副承旨金萬埰,以代房,兵批政廳當爲進參,廳中只有臣受疇,同副承旨李震壽,吏批政廳,何承旨進去乎?敢稟。傳曰,左承旨進去。燼餘
上在昌德宮。停常參·經筵。
右承旨崔錫恒三度呈辭,及持平孟萬澤再度呈辭,以國忌齋戒,留政院。
院前啓,以國忌齋戒,今明日姑停。
傳曰,史官一員待命,騎馬三匹立之,設粥所內摘奸。
禁府,前昌原府使李岐茂,伐木燔瓦,係是宥旨前事,似當勿論,上裁何如?啓勿論。
慶尙監司書目,今此北關移轉穀替給時,差使員長鬐縣監元萬和,多有昏謬誤事之罪,不得已罷黜事。啓。傳曰,只推勿罷。
正言金萬澤啓曰,臣得見吏曹判書金構疏本,則盛陳賑政設粥之弊,猶執前見,力斥異議,或曰互扇流言,或曰謗議噂沓,或曰可見世變,雖因其僚席相爭之端而有此云云。互扇,卽和應之議,噂沓,卽多言之稱也,是豈但指其同席一人?其隱然竝與近日臺議而侵攻者,明甚。況又以大費辭說,恣意凌駕,爲言,此則專指臣身矣。夫爭論領送之擧,請以留賑京師而蒙允者,卽臣也,引重臣之疏,辯論是非而引避者,亦臣也,則今於反攻之辭,亦安得循默而已乎?竊念流言,小人之惎間也,噂沓,讒夫之慝態也。不料重臣,以此醜惡之題目,竝及於臺閣之臣也。臣妄意,國有疪政,諫官之爭執,不惟其職責之攸當,亦實爲聖明之美事,而重臣,乃謂之流言,又目以噂沓,有若臺諫用意煽惑,阻毁於賑民之美政者然,未知,此於國體,何如而惜乎?重臣急於務勝,不暇擇言也。且以國事之曰可曰否,歸之世變,則爲臺諫,必皆緘口卷舌,一以承順宰執,爲務,然後方可免爲世變耶?就其疏語,略加論辯,以盡其自處之道,則曰,大費辭說,只爲聖朝惜其謬擧,而不敢爲苟同之態,則曰,恣意凌駕,今之居臺閣,亦難矣。臣參叨諫席,言議凡庸,固無望其裨補聖世,而今乃爲生出世變之人,性且巽愞,過於畏愼,未嘗敢以氣加人,而卒陷於凌駕重宰之罪,將何顔面復冒臺次乎?請命遞斥臣職。答曰,勿辭,退待物論。以上朝報
金萬埰啓曰,大司憲兪得一,執義兪命弘,掌令朴見善,持平孟萬澤·兪彦明,呈辭,掌令權在外,今日以監察茶時之意,敢啓。傳曰,知道。
又以義禁府言啓曰,前牧使李文興,因諫院所啓,以該曹覈實後推問勘罪事,拿囚矣。王府罪人就拿之後,則卽捧原情,自是體例之所不可已,李文興,以臺啓措語,依例推問,何如?傳曰,允。
以慶尙監司狀啓,善山居水軍崔宗吉等渰死事,傳于洪受疇曰,渰死人等,令本道恤典擧行。燼餘
上在昌德宮。停常參·經筵。
政院啓曰,憲府無行公之員,連日監察茶時,事甚未安。除在外受由人員外,呈告人員,竝卽牌招察任,何如?傳曰,允。
院啓,引嫌而退。當初論辯,在我無失,重臣疏語,何必深嫌?請正言金普澤出仕。答曰,依啓。
正言金普澤,就職。
禁府啓曰,前牧使李文興,引諫院所啓,以該曹覈實後推問勘罪事,拿囚矣。王府罪人就拿之後,卽捧原情,自是體例之所不可已。李文興,以臺啓措語,依例而推問,何如?傳曰,允。
大司憲兪得一,掌令朴見善啓曰,日者臣等,以黃海監司申銋請推之事,論啓蒙允矣。得伏見申銋前後疏本,則盛陳延安縣給災時,屢退屢減之由,而疑怒於啓辭中圖得之語,張皇費辭,有若許災之適中,而臺啓之爽失者然,誠可異也。當初李彦維,以實爲災瞞報上司,請得災結,終乃許給之後,彦維,以若干結,分給民間,以爲塞責之計,其餘,稱以公用,徵捧穀物,人言狼藉,有耳皆聞,則彦維請罷之啓,所以發也。爲臣初雖退却裁減,末乃許給,致有守宰之中間花消,則終未覺察之失,烏得免乎?此所以請推道臣者也。臣等,非以道臣,眞知守宰之瞞報,私相通議,有所與受,而今銋,不思相規之本意,生怒太過,或曰一筆句斷,或曰事實相左,不足呶呶,至以自謂無失爲言,夫虛張災結,瞞報圖得者,守宰,不察虛實,亦不糾責者,道臣也。或罷或推,各有攸當,則一筆句斷之說,誠未可曉也。本縣,災結之數,多至一千三百八十餘結,捧租貿錢之言,不趐明白,則所謂事實相左者,亦何意耶?噫,朝家之恤民給災,德意甚盛,而爲守宰者,不能奉體朝令,利歸於官家,怨結於窮民,寧不痛心哉?今此彦維之事,適有眞的之聞,有此論列,而道臣之一時見欺於官衙,不是異事,問備規警之論,亦非可怒,而一疏再疏,反斥臺臣,況於推緘之前,屢次辯明,未知於事體,何如也?臣等,雖甚無似,冒叨臺端,曾無片言之報,而論一微事,引避至再,則疲劣亦甚矣,何可晏然仍據乎?請命遞斥臣等之職。答曰,勿辭,退待物論。
府前啓,以國忌,今明日姑停。朝報
李震壽啓曰,明日常參·經筵,取稟。傳曰,停。
金萬埰啓曰,備邊司郞廳,以大臣意來言,今日賓廳日次,而國忌相値,不得來會云矣。敢啓。傳曰,知道。燼餘
上在昌德宮。停常參·經筵。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫,期於得情。措辭見上請還收考官獄事酌處之命。措辭見上竝引嫌而退。當初論初論劾,意出相規,前後論辯,在我何嫌?請大司憲兪得一,掌令朴見善,出仕。答曰,不允。處置事,依啓。
院啓,請還收蒙宥罪人崔益望·河海雲·李文海·尹以寬等放釋之命,竝爲因囚,依律定罪。措辭見上請今番奏請正·副使·書狀官,竝削奪官爵事。請奏請時當該首譯,極邊定配事。入啓。答曰,不允。
司直李寅燁上疏。入啓。答曰,省疏具悉。卿其勿辭,從速行公。
慶尙監司書目,微臣情勢,決無仍冒之理,削臣所帶之職事,上疏上送事。啓。答曰,省疏具悉。爾其勿辭,調理察職。
文學朴彙登辭職上疏。入啓。答曰,省疏具悉。爾其勿辭察職。
吏曹啓曰,承旨有闕,政事,取稟。傳曰,明日爲之。
京畿監司書目,高陽呈,以司諫李晩成辭職上疏上送事。啓。答曰,省疏具悉。爾其勿辭,上來察職。
副提學金鎭圭上疏。大槪,臣於賑廳提調金構之疏,有不敢晏然者,玆敢仰瀆宸聽,伏乞亟解臣職,仍治臣前日妄言之罪,以慰重臣之心,以靖愚賤之分。及吏曹判書金構上疏。大槪,冒萬死更申危懇,乞蒙亟先鐫改賑廳之任,以重賑事,仍治臣妄言之罪,以謝人言事。入啓。
答副提學金鎭圭疏曰,省疏具悉。卿其勿辭察職。
答吏曹判書金構疏曰,省疏具悉。疏末事,令該曹處之,卿其安心,勿辭行公。以上朝報
侍講院啓曰,本院實兼官十員內,輔德·兼輔德·兼弼善·兼文學·兼說書未差,司書朴熙晉呈辭受由,兼司書權尙游,以本職入直玉堂,文學朴彙登,陳疏不爲行公,院中只有弼善臣李彦經,說書臣李邦彦,連日入直,而一有病故,則勢難備員。書筵重地,事體苟簡,實兼官未差之代,後日政,以無故人差出,牌招察任,文學朴彙登疏批已下,爲先牌招,以爲行公之地,何如?傳曰,允。吏曹謄錄
金萬埰,以兵曹言啓曰,新除授宣傳官崔福謙,本廳許參之時,可否不頉,依例汰去,薦主前宣傳官邊尙聃,亦爲罷職,何如?傳曰,允。以上出燼餘
文學朴彙登疏曰,伏以臣於昨者,以禮貌官請推草記還寢事,與說書臣李彦邦,聯名陳疏矣。繼伏見司書臣朴熙晉自辯之疏,則謂臣以姑寢無妨,爲言,臣不勝訝惑之至。臣於□□□□構置草記罷出之後,入直同僚,以姑寢之意,簡問於臣,而臣□□□□□□□書答,只以持難之意,言送矣。今其疏語,反以臣,有若旣許還寢而後,乃疏斥者然,此必是下吏中間誤傳之致,而同僚不復舒究,輕加侵斥,臣之不見信於儕友多矣,臣何可一刻苟冒於職次乎?伏乞聖慈,亟命遞罷臣職,以安私分,不勝〈?〉,臣無任屛營祈懇之至。
司諫李晩成疏曰,伏以臣病情彌留,苦無差歇之期,朝命久稽,實爲犯分之懼,縣道封章,蓋出於萬不獲已,而誠意淺薄,未蒙準許,惶悶窘蹙,靡所容措。不料薇垣新除之命,又及此際,不知無狀賤臣,有何可取而恩數之荐疊,乃至於此耶?感激涕零,推思隕結,臣之離違天陛,倏已一年强半,犬馬,猶知戀主,葵藿,亦能向日,臣雖蠢愚,不猶愈於微物乎?如使賤疾少間,有一分陳力之望,則强策寒拙,少效塵露之報,是臣區區自期於心者,而只緣臣稟賦虛脆,少壯猶不如人,及此衰暮之境,處遽嬰奇疾,浹月沈淹,生意都盡。況自五六日來,腹痛暴痢等症,乘虛迭發,臍肚如剔,遺泄無算,胃傷輒嘔,噤口不食,眞元日就澌頓,醫治亦無顯效,症狀至此,難望痊可,雖欲〈强〉起趨命,其路無由。仍念國家之多事,未有如近日,雖冗官末階,不宜任其瘝曠,諫省之任,何等職責,而乃敢晏然虛席,不思所以自處之道也?玆於召旨之下,又不免坐速違慢,分義掃地,罪戾益積。伏願聖明,曲垂諒察,亟賜鐫遞,使得專意攝息,以延危喘,則桑楡未盡之日,卽愚臣圖報之地也。無任惶怖猥越之至,云云。
行司直李寅燁疏曰,伏以臣,頃陳妄言,略貢愚見,而行語之間,未免挨逼於吏曹判書臣金構者矣。伏見其疏本,則盛論城役與賑務,末復以同事,反攻罪臣,則臣於是,不勝瞿然竦恧之至。夫人君,以民爲天,凡有流離飢餓,必及時以賑之,盡力以恤之,如救焚拯溺者,非能使喉吻皆粒,袵席俱奠,蓋爲民父母之義,卽然也。日者設粥稟定之後,凡具施設,旣未容易,左右牽掣,復至淹遲,則不但外議之噂沓,民望亦且觖然,而賑民第二之說,又發於此際,遠邇聽聞,恐或致駭,臣之請令三南賑活流民者,亦爲此也。易曰,君子出其言善,則千里之外,應之,出其言不善,則千里之外,違之,彼小〈?〉,安知其假設之辭,而不爲之怨懟乎?況今國無門庭之寇,民有溝壑之瘠,其緩急先後,不啻較然,而言之□□乃至於此,此臣所以切憂於重失民心者也。日者筵臣□□□□□□□□□□□□矣,方其奔逬江陵也。强敵在後,而猶不忍棄去百姓,甘與同敗,鄒·魯之鬨,孟子答穆公曰,凶年飢歲,君之民,老弱轉乎溝壑,壯者散而之四方者幾千矣,而君之倉稟實,府庫允,而有司莫以告,夫民,今而後得反之。曾子曰,戒之戒之,出乎爾者,反乎爾者也。昔在壬辰之變,干戈搶攘,餽運旁午,而宣廟,猶以賑民爲急,至募粟而濟之,則雖於顚倒倉卒之間,可見其本末輕重之所在也。藉令國家,眞有變亂,而民將飢死,臣則猶以爲救民,爲第一,何者?若無人民,則城池雖固,誰與守之?臣之所懼者,若使此設行於國,則雖當圍城窘急之時,恐難責於沈竈産蛙,民無叛意也。至於飢民滿路,賑事日急者,蓋因原任大臣箚論而發也,此則臣與金構,均任其責,而非專歸咎於構者也。且良役之行査,固出於聖上恤民革弊之至意,臣將竭心贊成之不暇,夫何擬論於厲民,而臣之對擧城役者,特言民情之好靜惡動,而兼擧大役,恐爲搔撓民心之歸耳。今者演出別意,摘抉兜攬,至以反攻,不獨爲一事,爲言,臣竊惑焉。若夫城役利害,已悉於前疏,今不必爲疊牀之論,而夏書城郞,春秋所刺,無戒而城,先典攸戒,當此民窮財竭之日,必欲力排群議,興此鉅役者,臣愚終未知其得當也。念臣無似,厚誤隆知,至使之陪廟庭之未議,心苟有懷,不敢不陳。辯論是非之際,略及民心之可畏,而一言妄發,公私兩梗,同席之間,疑怒交至,臣誠慙悔,捫舌而無及也。伏乞聖慈,俯賜諒察,亟罷臣所兼諸任,仍治臣妄論重役之罪,以謝人言,以安微分,千萬幸甚云云。
慶尙監司趙泰東疏曰,伏以臣,厚被難貸之劾,遽陷不測之地,靦然蹲冒,晷刻難强,而職名在身,逃遁無路,再控血懇,日望恩遞,而溫批復降,使之從速察任,臣誠震惕,繼以悶蹙,罔知所以自措也。夫方伯連帥之職,與他有別,雖有彈劾,非係重大,恩諭之下,或有因冒者矣。今臣所遭,至〈?〉極衊,憑依天寵,盤礴官次,雖大頑鈍,至無恥之人,亦不忍爲此也。雖以本道事言之,臣之遞去,宜速而不宜遲,按察之任,必以旬宣爲務者,良以吏治之得失,民瘼之有無,不巡則無以審知也。臣到任之初,時已涉冬,坐待開春,先巡四五邑,方欲戒途遍歷之際,臺評迺發,仍以停廢,山海僻遠之區,民情未達,至於獄訟冤結之徒,三字缺門,而自臣遭劾,竝加揮却,不敢晏然處決,一日廢五字缺之慮,況臣之縮伏,今已數月者乎?況殿最之期,不遠伊邇,察視之方,黜陟之目,最在於爲政之醇疪,律己之廉貪,而今以臣以貶褒,則彼將曰,是夫也,乃敢爲是哉?臣惟愧死之不暇,其何以服人心而嚴公法哉?臣之不可久留於此,益決矣。竊瞷殿下於群臣進退之際,特加照察,曲賜處分,使之各得其所,凡今在廷之臣,孰不仰聖明體下之仁哉?顧臣情勢之難安,伏想殿下,亦已下燭,而哀籲累陳,兪音尙閟者,豈或以此時之遞易有弊,築城之大役,未了故耶?今則麥秋將近,城役垂畢,不宜因此,而虛縻易遞之微臣,久困一路之生靈也。臣情窮勢蹙,不避煩猥,此更瀆擾於宸嚴之下,伏乞天地父母,察臣懇迫之情,削臣所帶之職,以全生成之澤,千萬幸甚云云。以上出燼餘批答竝見上
金萬埰,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
李震壽,以侍講院言啓曰,本院實兼官十員內,輔德·兼輔德·兼弼善·兼文學·兼說書未差,司書朴熙晉呈辭受由,兼司書權尙游,以本職入直玉堂,文學朴彙登,陳疏不爲行公,院中,只有弼善臣李彦經,說書臣李邦彦,連日入直,而一有病故,則勢難備員。書筵重地,事體苟簡,實兼官未差之代,後日政,以無故人差出牌招,朴彙登,疏批已下,亦爲牌招,以爲行公之地,何如?傳曰,允。燼餘
上在昌德宮。停常參·經筵。
自昧爽至辰時,有霧氣。五更,月暈。
忠淸都事尹會,漕運後入來。
下直,濟州牧使李喜泰,獒樹察訪權德載。
傳曰,明日晝講爲之。
持平孟萬澤,司書朴熙晉再度呈辭。入啓。遞差。
刑曹判書閔鎭厚上疏。大槪,敢陳病狀形勢,乞蒙遞罷事。入啓。答曰,省疏具悉。卿其勿辭,安心行公。
黃海監司書目,白川郡守洪受寅,今月十一日身死,其代,令該曹急速差出,催促下送事。
以具萬理爲假注書。
院啓,請還收罪人崔益望·河海雲·李文海·尹以寬等放釋之命,竝爲因囚,依律定罪。措辭見上請奏請正·副使·書狀官,竝削奪官爵。請奏請時當該首譯,極邊定配事。入啓。答曰,不允。末端兩件事,依啓。
謝恩,左副承旨金萬埰,右副承旨李震壽。
輔德李世奭上疏。大槪,臣擿埴冥行,自速顚沛,前後被人醜詆,無復餘地,羞汙朝紳,爲世大繆,恧縮杜門,甘爲淸朝之棄物。不意新命,適及此際,繼有庚牌,降臨蓬蓽,臣感激嚴畏,不得不趨詣禁扃之外,而顧臣情勢,實無更廁顯班之望。且念春坊長席,地望自別,尤非如臣爲人所凌踏,所可堪承。伏乞聖慈,亟許鐫削臣職名,以重官方,以安私分事。入啓。答曰,省疏具悉。爾其勿辭察職。
館學儒生洪啓迪等上疏。大槪,臣等,竊附闢異熄邪之義,敢陳前判書朴世堂,毁聖訓,誣先正之狀,伏願聖明,投其文字於水火,以施懲討之典,以定士趨,以扶世道事。入啓。答曰,省疏具悉。朴世堂侮聖醜正,一至於此,則斯文所關,決難置之,令該曹稟處。
司書孟萬澤,牌不進,依承傳罷職。
京畿監司書目,果川兼任安山呈,以修撰崔昌大辭職上疏上送事。啓。答曰,省疏具悉。爾其勿辭,上來察職。以上朝報
吏批啓曰,因賑廳堂上金構上疏,有監賑堂上考例差出之命,而從前設賑時監賑堂上,皆自備局議差,而本曹曾無啓下之事,令廟堂處之,何如?答曰,允。又啓曰,因吏曹啓辭,監賑堂上考例差出事,命下矣。取考乙亥設賑前例,則賑恤堂上二員,皆兼劇務,酬應不暇之故,堂上二員,更出,今亦依此例,禮曹判書金鎭龜,刑曹判書閔鎭厚,差出,使之察任,何如?答曰,允。以上備局謄錄
吏批啓曰,判書病不來,參判受由未肅拜,小臣獨政未安,何以爲之?敢稟。傳曰,只出緊任。李聖肇爲白川郡守,孟萬澤爲司書,李世奭爲輔德,金宗衍爲禁府都事,金栽爲持平,李三碩爲承旨。吏曹政望
兵批,副司直崔錫恒·孟萬澤,副司果朴熙晉,副司正尹植。兵曹政望
金萬埰,以賑恤廳言啓,今月初七日江倉設粥之時,飢民就粥之數,一千二百餘名矣。厥後日漸增加,自初七日至十六日,一旬之內,多則二千九百餘名,少則二千二百九十餘名,而其中死亡,四名矣。敢啓。傳曰,知道。
行吏曹判書金構疏曰,伏以臣,冒死陳懇,冀蒙鐫免,聖批溫諄,不允所辭,冞增惶蹙,罔知攸處。繼伏見正言金普澤避辭,與行司直李寅燁疏本,又不勝瞿然慙悚之至。國家不幸,荐罹災荒,前後設賑,非一歲也。臣自少壯,蓋屢見之,而朝家區劃,有司奉行而已,未聞有許多是非。今則不然,設粥分饋,一循前套,更無別事,而街談巷議,不勝其紛紜,使人眩於利害名實之間,而靡所憑信,此雖由於任事不善,人心不服之致,而亦可見世道淆薄,而朝廷之不尊也。瑣屑煩猥之言,不敢形諸文字,而臣前疏所論,蓋指此也,豈敢以諫臣啓避之直陳是非,爭論得失者,渾歸之流言噂沓之科哉?臣疏上下,段落自別,不相干涉,而今乃諫臣,引以爲嫌,逐句註解,然後見之,則雖其句引太深,推說太過,而臣之初不審愼於言語之際,易致誤看者,實無以辭其責矣。義理無窮,是非難齊,所爭者一字缺初非私事,駁難違覆,儘是美風,就事論事,非所可二字缺雖不肖,亦聞斯美。況於意見差殊之間,惡人異己,詆辱臺閣,則其爲人何如,其爲罪可勝誅哉?因一下語之不察,至以此疑臣,則亦過矣。謀國任政,惟在以實心行實事,不規規於近名,不區區於小惠。乃者臣亦知毁方瓦合,無違俗之患,美言好辭,得愛民之譽,而猶且不爲,只欲實心直遂,無所假飾耳。賑民第二之說,彼流丐小民,患未詳聞,苟使詳聞,必不怨懟,何者?臣之言曰,念及于此,賑民反爲第二,則平日當爲第一之意,自在其中。今乃截去上下語勢,單抉一句,倡議深嚌,將以嫁怨於流民,設令臣筵奏之言,果欠宛轉,推明本意,務加調護,不害爲同朝忠厚之道,乃於謗議噂沓之中,反爲推波助瀾之論,豈所望於同席者乎?至於壬辰之事,孟子之訓,則亦未見引喩之得當也。臣亦何嘗曰,干戈搶攘,賑政不可擧,民塡溝壑,倉廩不可發乎?其曰,國有變亂,猶當以救民,爲第一者,尤未知其可也。假如風塵一驚,列郡瓦解,不幸有播越之患,則於斯時也,猶將急於設粥賑民,而不思保駕捍難之圖乎?人民雖多,誰與共戴,其所謂守者爲誰,而言之太訒,無亦近於逐鹿而不見泰山者乎?臣以滓賤,本不合更玷班行,擔荷重任,而迫於分義,黽勉冒出,發言處事,動乖物情,被人攻斥,殆無虛日,連事瀆撓,罪戾徒積,長時縮伏,不敢行公。飢民設粥,今已過旬,而身帶賑任,不得一番監視,如此而尙可因仍苟冒乎?從前設粥之後,例有監賑堂上別爲差出之擧,而今則尙未啓下,監賑無人,事多苟簡,無非臣無以忝叨,不卽解免之故。伏乞聖明,曲垂諒察,將臣兼帶賑廳堂上之任,亟先遞改,且命考例,監賑堂上差出,以重賑事,仍治臣妄言之罪,以謝人言,千萬幸甚云云。
副提學金鎭圭疏曰,伏以臣,得見賑廳提調金構,與其同任李寅燁相辯疏本,以其嘗請築城,而有賑民□□,第二件事之說,費辭分疏,欲掩其失,又以衆議,咎其賑政之不善,不但自辨,至以互扇流言,謗議噂沓,亦可以觀世變等語,加之於論己之人。夫構之言,雖由於對寅燁而發也,而臣於玆二事,亦嘗參涉,則今何可以不擧臣名,獨自晏然乎?蓋此築城之議,正當賑飢之時,毋論其得失便否,揆以春秋重民力之義,宜有所審愼,而構以監賑之人,乃有此言,此物議之所以爲非,而雖以見諒者,亦欲其失言,故臣於頃者,隨諸臣之後,敢論城役,而仍及其言之未安。今構欲以其一二枝辭,諉之於假設之言,是又有不然。目今有餓莩之載路,無風塵之報警,故人多謂賑飢,築城,宜有先後,而構於此則云第二件,於彼則云不可緩,是果指他日未然者而假設耶?抑爲卽事之決定而言之也?前言猶可按覆,安敢誣也?且今之重民力者,實所以爲君,夫豈有君民輕重之意,而構乃反引孟子云云之語,又重以抑揚之,欲以箝異議者之口?噫,此豈今日之所可爲喩,所敢爲言者哉?一時失言,不足深咎,而必欲自是,有此語意之非常,其亦異矣。至於賑政之不善,係是國言,故臣亦慨惋,而再論於前席矣。凡設賑,例自春始,而必欲還送本土,又托以擇定處所延拖,許又入夏乃擧,如是而其可免非議乎?且賑饑之策,非一道,亦有不便於給糧,而便於饋粥者,其何可槪而論之乎?況前輩名臣之管賑政者,其體國之誠,幹事之材,非今日廷〈臣〉所及,而未聞全廢饋粥,則今之必不欲饋粥,豈其精誠材識,過於古人而然歟?況雖於其給糧之時,主事者,必親自檢飭,可有實效,而多般推托,徒事翫愒,身不赴公坐,手不裁簿牒,而惟郞屬吏胥,是委是任,則其所俵給者,果能得宜耶?且以累千飢民之死於一朔者,四人,爲其善賑之證,此何言也?身受賑民之任,而聞其死,則唯當惻然而動心,惕然而反咎,何可計其多寡,侈然以爲足乎?況聞流丐之死於城裏郊外者多,而有司,未能盡知,雖以其不死而生者言之,母子不能相保,委棄幼稚於衢路,此卽近臣之所目覩也。其給糧果得遍,設賑果不遲,則何故有此事也?今玆賑政之不善也,如此,則龜玉之毁於瀆中,責有所歸。且夫國家之事,非一人智慮所能周,故凡其可否相濟者,同朝之美事,而旣不虛受,過生慍憾,其所謂流言與噂沓,自有出處,亂臣之巧舌,讒人之慝態,果可彷彿於淸朝言議之臣,而謬引誣擬,以極其詆斥,結之以世道之變,如臣等輩,雖不足顧,獨不念其有傷國體,而亦不幾於亞聖所訓今之君子之過耶?其事,雖因其僚席之相䦧,而其斥,實歸言事之人,廉義所關,不可自安,玆敢仰瀆宸嚴之聽。伏乞聖明,俯賜照燭,亟解臣職,仍治臣前日妄言之罪,以慰重臣之心,以靖愚賤之分,不勝幸甚,云云。
刑曹判書閔鎭厚疏曰,伏以臣幸蒙聖恩,累日鍼砭,阿睹之疾,稍向差歇,而赤翳猶未盡祛,左眼全不辨物,加以痰火上升,頭腦如碎,咳嗽甚苦,胸隔欲裂,眩作則若將垂絶,喉閉而殆不成音,此皆臣之平素所患,而積瘁之餘,轉輾添劇,委頓牀席,無望起動。目今公務,已多滯淹,而前頭出仕,亦難爲期,病裏悚悶,當復如何?抑臣有區區不安於心者。日者吏曹判書金構,論築城事,而以賑民,反爲第二件爲言,其後大臣箚中,亦有此語。夫安不忘危,固是爲國家之至道,設險備寇,實係陰雨之大計,用是爲急者,夫誰曰不可,雖然國而無民,罔與守之,縱有金湯,何救危亡?況今外無兵警,塗有餓莩,其先後之序,尤可以易知。大臣及主賑之臣,乃謂賑民,視築城稍慢,至發於筵白章奏之間,竊恐四方聽聞,未暇深察兩臣之本意,而不能無惑於緩急之失宜也。至於設粥命下,夏節已屆,而初費時日於假家之造,又欲移設於城築之所,議論定時,民將盡劉,此實人心去就之幾,國家存亡之會,職在卿列,不敢泯默。適入構一字缺略陳淺見,而副提學金鎭圭,繼臣而有言,聖明不一字缺嚴敎遽下,臣惶怖震越,尙不自定。今鎭圭,以構疏語之反斥,引以爲嫌,則臣以其日首發言端之人,尤何敢晏然而已乎?伏乞聖慈,憐臣病狀之已痼,察臣情勢之難安,亟命遞改臣職,仍許斥退臣身,以全孱喘,以幸國事焉。
修撰崔昌大疏曰,伏以臣於前月,病狀危劇,輒煩疏控職,未幾又犯違慢,義分掃地,惶懼靡容,聖度天包,獲免重誅,身無繫縻,得專醫療,頌祝恩造,不知死所。旋聞臣父病劇,留頓旅舍,亟來相視,身操湯藥,乃於斯際,又有館職新命,除書召旨,遠及於草次之中,以臣惶感之私,理宜聞命疾趨,自伸叩謝之忱。顧臣父風痺之病,引日沈苦,非如一時感傷之比,係是年久宿患,行役勞撼之餘,症狀一倍添重,連事灸焫,亦無驗效,單身孑然,獨自扶救,情理懇迫,實難舍去,欲俟少間,便詣輦下,而荏苒時日,忽及兩旬。又自昨日,臣之所患虛勞之症,遇暑增劇,種種病形,不敢覼縷,而氣虛而喘發,火熾而血湧,飮啖專却,神精昏眩,凡諸危綴之狀,視往前尤倍蓰矣。見方迎醫合藥,竝服湯丸,長日岑岑,貼身牀席,寸步之近,不能力致,父病旣無損歇,身恙復爾澌頓,又不免遙陳章牘,煩乞遞免。伏望聖慈,諒臣情地之迫隘,亟賜矜許,俾臣隨意將理,得延危喘,此實天地父母於始終生成之惠也,云云。
長湍府使朴泰淳疏曰,伏以上年凶荒,無異乙丙,京師以西,偏被其災,國家軫恤其隱,移粟賑哺,德意甚盛,課責亦嚴。各邑賑政,雖其能拙有間,勤慢或殊,而莫不先期拮据,臨時參酌,從其緩急,次第分賙,生民之不盡至於相率塡壑者,實是聖主之仁澤也。獨長湍一境,前秋失稔,尤甚於畿邑,而前府使崔鎭漢,自春初,爲臺章所纏縛,大小民事,主管無人,抄飢分糶,一委監色,隣官兼察,猶馬腹之鞭也。是以闔境遑遑,無所恃賴,流散四出,繈屬道路,〈?〉皆隣邑之所共矜憫,朝紳之所已聞知者也。噫,環海一域,夫誰非我殿下赤子,而唯此湍民,酷受饑饉之災,方當賑救之時,又失主管之人,流離顚連,至於此極,使堯·舜之心,病於博施,豈非不幸之甚乎?臣在鄕村,獲聞除目,而拘馬病力,未卽登途,今纔上來,祗謝恩命,稽遲之罪,無所逃免,而詢於來迎吏卒,且考文書草本,則江都移轉雜穀四百九十石,已俵散於今月旬間,而上戶所受,僅得數斗,下戶則止一斗餘,本府倉厫,則更無升勺之餘穀矣。臨津以北,宿麥絶少,皆種春麰,成熟當在開月旬望之間,距今幾至一朔,而斗餘雜穀,能支幾日,儻不趁此更加濟救,則一境之民,必無孑遺之望矣。臣竊計本府四千餘戶,如得米五六百石,則庶可斗斗分給,以爲糜粥延活之地,臣非不欲馳赴任所,將此事情,轉報道臣,請其狀聞,而民間事勢,日急一日,轉報狀聞,以待回下,自當費了多日,政恐西江之水,無救於旣枯之魚,故不得不違擺常例,冒昧陳籲,罪合萬殞。伏乞聖慈,俯諒本府事勢之異於他邑,深軫若保之念,特推如傷之仁,亟命該廳,許貸米五六百石,俾臣得以及時往哺,以救累千垂絶之命,不勝幸甚云云。以上出燼餘批答見上
李震壽啓曰,來二十一日,輪對日次,取稟。傳曰,停。
金萬埰啓曰,大司憲兪得一,執義兪命弘,掌令朴見善,持平兪彦明,呈辭,掌令權在外,持平孟萬澤呈辭,入啓。今日以監察茶時之意,敢啓。傳曰,知道。
又啓曰,假注書具萬理,時無職名,付軍職冠帶常仕,何如?傳曰,允。
又啓曰,今日爲政事,命下矣。廳中位甚不齊,都承旨沈枰,呈辭,入啓,左承旨洪受疇,遭服制,右承旨未差,左副承旨任胤元,陳疏受由,臣萬埰,與同副承旨李震壽,連日對直矣。兵批政廳,則臣以代房當進,而吏批政廳,無他推移進去之員,何以爲之?敢稟。傳曰,吏兵批兼進。
吏批啓曰,卽接成均館牒呈,則學諭柳龜鑑,除授後過限未肅拜,依例罷職,何如?傳曰,允。
金萬埰啓曰,左副承旨洪受疇,同姓四寸弟白川郡守受寅,身死,服制已行四日,出仕,何如?傳曰,允。
有政。吏批,行判書金構病,參判趙泰采受由未肅拜,參議鄭澔進,右副承旨金萬埰進。
兵批,行判書李濡都試進,參判徐文裕病,參議趙泰耉進,參知崔重泰呈辭受由,右副承旨金萬埰進。政事見上
李震壽啓曰,卽今僚員不齊,出納之際,事甚苟簡。今日政,新除授承旨,待下批,仍卽牌招,使之察任,何如?傳曰,允。燼餘
上在昌德宮。停常參·經筵。
下直,全義縣監南錫明,延安縣監李徵夏。
韓城君李基夏,父母墳遷葬事,仁川地出去。
司饔奉事李眞卿,白土堀取事,利川地出去。
說書李邦彦上疏。大槪,臣父子,同爲一院之官,此實私門之至榮,而終有所踧踖不自安者,玆敢陳章徑出,伏乞聖慈,亟遞臣職,以安私悃,仍治臣擅離直行之罪,以警具僚事,入啓。踏啓字。
吏曹啓曰,因賑廳堂上金構上疏,有監賑堂上,考例差出之命,而從前設賑時,監賑堂上,皆自備局議差,而本曹無啓下之事,令廟堂處之,何如?傳曰,允。
備邊司啓曰,仍吏曹啓辭,監賑堂上考例差出事,命下矣。取考乙亥設賑時前例,則以賑恤堂上二員,更爲差出,使之輪回監賑矣。今亦依此例,禮曹判書金鎭龜,刑曹判書閔鎭厚,賑恤堂上差下,使之察任,何如?傳曰,允。
參知崔重泰三度呈辭。入啓。遞差。
傳曰,明日晝講,爲之。
傳曰,今日晝講,停。
院啓,請還收蒙〈宥〉罪人崔益望·河海雲·李文海·尹以寬等放釋之命,仍爲因囚,依律定罪。措辭見上驪州牧使金斗明,曾遭父在母喪,甫經再朞,除拜騎省,卽投辭疏,掩其心制未畢之狀,有若平常人,祈免職名者然。其壞敗禮坊,誠非細故,而公議不嚴,廢置未幾,更齒朝籍,遽授州牧,斗明,不有物議之久益喧藉,自幸該曹之依例催促,晏然冒赴,不知斂避,事雖旣往,有關風敎,不可以曾被罷職,置而不論。請驪州牧使金斗明,削去仕版。答曰,不允。
同副承旨李三碩,牌不進,依承傳罷職。
吏曹啓曰,承旨有闕,政事,取稟。傳曰,當日爲之。
禁府啓目,前洪州牧使李文興原情云云。傳旨內辭緣,承服不冬,所當依例請刑是白乎矣,放火時參隨各人等,該曹時未究聞,姑爲仍囚,以待覈實後稟處,何如?啓依允。同府,首譯鄭忠元,甲山府極邊定配。啓。
右承旨任胤元上疏。大槪,臣之紊患寒感,尙此彌留,而腰脅痰痛,流注左脚,大肆毒氣,顯有成濃之漸,旬望之內,萬無起動行步之勢,亟許遞改,俾得專意調治事。入啓。遞差。以上朝報
政院啓曰,訓鍊大將李基夏,仁川地父母墳遷葬事,受由下去,其所受命召,來請還納,而聞其往還之際,多費日字云。且都提調,時未出代,莫重軍門,將無主管之人,此時大將之出外,動費旬望,揆以事體,殊涉未安。此命召,何以爲之?敢稟。傳曰,往來間,禁衛大將兼察,可也。又啓曰,訓鍊大將李基夏,受由往來間,令禁衛大將兼察事,命下矣。禁衛大將李濡,卽爲牌招,所納命召,傳授之意,敢啓。傳曰,知道。又啓曰,卽者以訓鍊大將李基夏所納命召,依傳敎,傳授禁衛大將事,請出命牌矣。取考本院謄錄,則或有入納命召,而只以兼察之意,牌招言送之時,或有以命召傳給,而使之兼察之時,今番則何以爲之乎?敢稟。傳曰,命召傳給,使之兼察。禁營謄錄
有政。吏批,以李德成爲兵曹參知,韓永祚爲司書,李相周爲兵曹正郞,朴權·任舜元爲承旨。吏曹謄錄
兵批,以趙爾重爲宣傳官,李顯徵爲五衛將,李思晟爲宣傳官,許玧爲曹司衛將,副司直任胤元·崔重泰,副司正李邦彦·具萬理。兵曹謄錄
輔德李世奭疏曰,伏以臣頃忝憲職也,慘被崔重泰之無限醜辱,臣雖疲劣,誠不欲尤人而效人,終不敢呶呶更辯,而至於依俙黯黮,破碎無據之說,尤有所不可曉者。當初小札,本非可怒之事,又旣相對諧笑,說二字缺固宜付之一戱,而及其自明之疏,操切臣身,不遺三字缺言複言,節節深緊,若無餘蘊之蓄於中者,何必以題外之語,若是橫擊之甚力耶?以戱爲實,果誰當之,而今反加之於臣,臣竊笑之。然此無非臣不思犯而不較之訓,妄有所辨矣,大觸其機鋒之致也,呑舌咋指尙誰咎哉?且頃日兪彦明之避,尤極該訝,寧欲無訛也。昨年彦明,來到臣家,從容打話之際,彼先提起李晩祥之事,而仍言私情所拘,大有所不自安者,卽今僚臺,若爲引避,則爲好云,故臣之傳說者此,而日昨引避者,亦此也。及臣引避之後,卽來見臣,乃以僚臺宜避之言,果有所說道,而瞿然二字,豈曾發口爲言矣?今觀避辭,則不但瞿然二字,竝與僚臺宜避之語,而都歸之浪說,直欲以臣爲白地做言之人,赤面相對之語,必不以無證左,而有所增減於其間,抑豈臣昏謬特甚,有所忘失之致耶?反復思惟,誠莫知其故也。臣本以無似,宜行世道,拳踼迭加,汚衊已極,固不宜抗顔於朝端,而今此春坊長席,地望尤別,豈如臣滓穢之蹤,一刻所可堪承者乎?召牌之下,不敢退坐,趨詣於禁門之外,而反復思量,終無冒沒入肅之理。伏乞聖慈,俯賜諒察,亟許遞罷臣職名,以重官方,俾安私分,不勝幸甚,云云。
說書李邦彦疏曰,伏以臣父世奭,於昨日政,見除輔德。本院雖同館職,元無相避之規,而以父子而同爲一院之官,比肩隨行,其在人子之心,踧踖不安,當復何如也?伏聞曾前,雖以兄弟而爲同僚,輒皆嫌避率多陳章而見遞,則臣之難安情勢,比此而尤較重矣,其何可晏然仍據於職次乎?玆敢露章仰瀆,仍卽徑出。伏乞聖慈,亟命遞解臣職名,俾安私悃,仍治臣擅離職所之罪,以警具僚,不勝幸甚,云云。
右承旨任胤元疏曰,伏以臣病勢猝重,無望行公,初旣違牌,猥承勿罷之命,繼又陳懇,至下調理之命,臣惶隕感激,但有涕淚,數日醫治,以爲卽出之地矣。所患寒感,尙此彌留,而腰脊痰痛,流注於脚部,坐臥之際,頗有牽引之候,而數日以來,大肆毒氣,刺痛浮高,左股尤甚,膝上一處,突起如拳,其堅如石,赤暈絲散,顯有成濃之漸。卽今痛勢,殆不堪耐,雖或趁時破腫,旬望之內,萬無起動行步之理,玆敢不避煩瀆,疾聲更籲於天地父母之前。伏乞聖玆,俯垂矜憐,亟許遞改,俾得專意調治,千萬幸甚云云。踏啓字。
館學儒生洪啓迪等疏曰,伏以臣等,竊惟天下之所不容,莫大於侮聖,王法之所當討,莫先於醜正。夫聖賢者,萬代之標準也,正人者,一國之紀綱也。其或有非毁其道,詆誣其人者,則是亂天理而惑人心,壞世道而傷風敎,其爲患害,將無所不至。此孟子所以闢楊·墨距詖淫,而子服景伯,欲肆公伯寮於市朝者也,而況明王哲辟,居君師之位,操礪世之柄者,可不汲汲焉明辨痛懲之哉?臣等,竊見前判書臣朴世堂,本以拗戾之性,邪枉之見,挾其恬退之虛名,務其文字之小技,聚徒敎授,敢以師道自居,其所以說經解義者,必以務勝前人,爲能,其於朱子四書,章句集註,多所改易,著爲成說,積有年所,而近又撰出故相臣李景奭碑文,誣辱先正臣文正公宋時烈,不遺餘力。噫嘻,此眞可以伏侮聖醜正之罪矣。嗚呼,自古聖賢,孰非有功於天下萬世,而爲吾儒者,必稱朱子者,何哉?誠以孔·曾·思·孟之道,具在經書,而非朱子,則不能明其旨,經書之旨,旣明,則孔·曾·思·孟之道,益明,故朱子所以繼往開來之功,蓋有不下於吾夫子者矣。蓋自秦漢以來,諸儒所以傳經者,只詳於訓話名物之末,而不能闡發精微之極,或反支離穿鑿,汨亂聖旨,故學者,貿貿焉莫知所從入矣。夫有宋周·程諸賢,出,則始克發明其大義,猶未有著爲一定之說,永垂不刊之訓者,及至朱子,以亞聖之資,集群儒之成,其於諸經,無不表章,而尤用力於四子,會衆說而折其衷,其言純粹精白,平實的確,一字四字缺不得,眞可謂建諸天地而不悖,質諸鬼神而無疑,百世缺一字俟聖人而不惑者,而先正臣李珥之言曰,幸生朱子之後,學問,庶幾不差,蓋以此也。彼世堂者,何人也,而乃敢强生岐貳,顯議得失,或顚倒其先後次第,變亂其名義倫類,作爲一說,名以通說,其意,蓋謂朱子之說,有所不通,必如吾之說,然後乃可通解,而爲其徒者,陰相傳授,尊奉而誦習之。藏形匿影,世罕得見全本,而臣等,亦嘗有得於傳說者,蓋以孟子浩然章,無是餒也之是,爲道,以論語首章,學之爲言效也,爲受業,如大學,則以誠意章,爲傳首章,而謂鄭本,初非脫誤,以正訓格而謂格物,本非謂窮理,夫窮理以致知,致知以誠意,卽大學之第一義,而今乃破其頭腦,倒其階級,其言之背道害理,大抵類此。至於中庸,尤昌言詆之,有曰,亂其名義,有曰,顚倒錯亂,有曰,使人眩瞀,有曰,前後之言矛盾,有曰,敎人枉用其心,甚至謂使一書旨意,不白於世,此豈聖賢爲後人眷眷之意?其書雖存,與未有同,又自謂非樂爲也,不得已也,其言之絶悖無倫,至如此,蓋欲置朱子於儱侗,而自立於高明之域,此豈非斯文之變怪,吾道之亂賊也哉?雖然,世堂此事,非其始俑,而有所從來矣。嗚呼,天下終眷佑於斯文,朱子之後,未有朱子,乍離胡元之腥膻,則又有陳獻章,王守仁輩,異言喧豗,而亦未聞其掃去經書章句,不幸鑴賊,闖生於東國文明之代,沴氣所種,萬惡俱備,乃敢凌轢朱子,厚誣中庸,卒之其洪水猛獸之禍,不止於掃經改註而已?今世堂,不以爲戒,而尋其前轍,自作反卒於聖賢之門,臣等,誠不測其何心,而亦不知其禍之所止也。嗚呼,非毁朱子,破壞經說,旣爲世堂一生伎倆,則凡於讀朱子之書,尊朱子之道之人,宜其深疾而力詆,時烈之橫遭醜誣,蓋亦坐此焉耳。夫時烈道德之淵源,工夫之造詣,有非臣等蒙學,所敢窺測,而若其平生所尊信,只在朱子,蓋其一言一事,無一不以朱子,爲法,則其見賊鑴之誣悖朱子,其爲之憤痛,宜如何哉?於是,極力觝排,指以爲夷狄禽獸,大爲其所三字缺時有一種躛言,乃反右鑴甚力,時烈,又不得不攻斥其非,遂以成陰陽黑白之分,而今世堂,卽當日右鑴者之流派也。噫,時烈因其尊朱子而斥鑴,終爲鑴黨之所戕,乃今泉壤之下,餘禍未艾,又被罔極之誣於世堂,然則世堂之誣時烈,與其改朱子註說,相爲本末,蓋非各項事也。夫時烈之於景奭,初無恩怨,而蓋景奭,嘗於三田渡文字,盛稱其功德,與宋臣孫覿之爲金人作某文,相類,故時烈,引朱子所記覿事一句語,以諷規之,君子論人,自有公案,則此非出於時烈之私意,而實朱子之遺旨也。且南漢行成之後,一世士大夫氣節,索然消縮,幾乎全昧於大一統之義,則任世道之責者,不得不有憂。於是而惟我孝宗大王,奮不世之志,痛一天之讐,嘗諄諄其命時烈曰,明天理正人心,是予責也。與予共此,舍卿其誰?時烈,由是感激,死生以之,凡其在朝在野之間,未嘗不惓惓也春秋大義,以及於董仲舒明道正義之訓,冀以酬孝廟之志,成孝廟之業,則其於景奭,氣味之不合,固其所也。及至時烈之受命撰孝廟陵誌也,嘗致意於匪風下泉之詩,則景奭,又恐其觸忤彼虜,輒欲刪沒其紀實之語,儻非我顯考之善於繼述,則孝廟之志業,幾乎黯昧不白於後矣。夫如是也則,時烈之引覿事而諷景奭,欲使其慙悔警惕者,蓋亦體當日之餘敎也。嗚呼,時移年邁,桑海互變,時列之屈伸不常,而顧瞻一世,耆宿靡餘,世道日以益下,人心日以益陷,而如世堂者,得行胸臆於今日,奮其懟筆,誣飾粧撰,以售其平生憾恨媢疾之心焉。臣等,試按其所謂碑文,有以爲宋某,侮老成人,有不祥之實,有不祥之報。又其銘曰,行僞順非,世有聞人,鵂鳳殊性,載怒載嗔,不善者惡,君子何病?噫嘻,此何言也?時烈之諷規景奭,蓋遵朱子之遺旨,而所以明春秋之大義,二字缺商書所云侮老成,孟子所謂不祥,果可擬四字缺以賢人君子之不幸罹禍,諉之以受不祥之報,則朱子之被僞學之目,亦由譏孫覿而然耶?孔子,誅亂政大夫少正卯,子貢進曰,少正卯,魯之聞人也,孔子之數其罪,有曰,言僞而辯,順非而澤,世堂引用,實出於此。世堂,旣以時烈爲僞爲非,則未知必如景奭,然後可以爲眞爲是耶?醜虜之肆然屬國我也,而彼乃極意贊頌,時烈則服膺於春秋,鞠躬於孝廟,引朱子記事之義,存天下大防之戒,此兩事耳,孰鵂孰鳳,孰不善孰君子,世堂,豈眞不知耶?抑知之而故爲此易置倒施也?噫嘻,前古戕賢禍國之小人,亦豈嘗忍以君子,比之於少正卯哉?使時烈而爲亂政之臣,則是孝廟之政亂,未知孝廟十年在宥,所亂者何政也?其所以與時烈密勿經營之睿算,雖未及施萬一於當時,而燕翼之所貽,風聲之所樹,主上,繼懸膽之志,士夫,知左袵之恥,而綱維血脈,綰束而支撑,綿延以至于今者,繄孝廟之聖,與時烈之賢,是賴也。然則世堂之誣時烈,豈不爲上誣孝廟之歸耶?曩時兇穆,以孝廟之世,謂之亂政,今世堂之言,又如此,則世堂,不但承鑴毁朱子之緖論,亦以傳穆誣聖祖之餘套也。抑念必有孔子之聖,然後可以誅少正卯之罪矣。信如世堂之言,則向時戕害時烈之姦兇,可以當孔子之聖耶?多見時烈之無所損,而世堂之與姦兇同歸而已也。嗚呼,叔季以來,聖路榛蕪,朱子之言,獨爲迷塗之指南,吾東方道學之嫡傳,亶在於時烈,苟非鑴·穆之徒,靡不尊尙,而世堂,上蔑朱子,下辱時烈,至於如此,豈非所謂侮聖醜正者哉?噫,寸雲至微,而或至於障日,涓流至細,而或至於陷天,是以□子必防其漸,而杜其源。今夫朱子之道,長夜之日月,時烈之賢,橫流之砥柱也,而世堂之所干犯,又非寸雲涓流之微且細也。若使世堂,或逭懲討之典,益肆誣悖之言,則臣等,恐昏蝕之災,懷襄之禍,終必至於障日滔天,而防漸杜源之道,亦無所施,可不懼哉?藉曰世堂,是在野不仕之人,而其註說及碑文,又非公朝文字,不當以此上聞而請罪也。則此又不然矣。鄒聖廓如之闢,固在夫處士之橫議,而況世堂,誤辱恩遇,名位崇隆,又其門徒,是縉紳家子弟,尤不可使之相率效學,而慢侮朱子,至於〈?〉臣墓道之文,事體亦重,行將刻之金石,傳之久遠,以爲考信之資,而其所誣悖,至於如此,奚必明言於細氈,堅藏乎金匱,然後始謂其關重也哉?如使後之小人者,藉世堂以爲口實,則其爲禍,旣不可說,而使其君子者,指以言曰,世堂之事,如此,而當時士林,不以致討,執法,不以蔽戞,仍以譏議,上及於聖朝右文之治,則此又不可說也。臣等思之至此,益不勝腐心痛骨焉。臣等,伏聞孝廟時,有臣李枝茂進論學冊子,孝廟,卽授時烈曰,此說,得無悖於程·朱否?時烈曰,朱子之後,義理大明,後此而有著述,皆剩語。又或違於朱子,則乃異說也。孝廟善之。聖祖之尊先儒斥異說,而其以時烈之言爲重者,旣如彼。頃年朴泰淳之刊行賊筠所抄詩卷中,有以非李珥詩,爲珥詩者,以實其所被之誣,則聖明赫然,命毁其書刊,罪其刊書之人,聖明之追尙先賢,必欲伸其誣枉,又如此。今於玆事,其所以衛聖道辨姦誣之責在殿下者,視前豈不益重且大乎?抑臣等,又有所慮者存。昔者賊臣,毁朱子,而其流,啓甲寅之禍,向日淫辭,誣大老,而其漸,萌己巳之變,斯文之與國家,相關如此,世堂之事,又是一亂之漸耳。三字缺聖明在上,遽謂世道國事之更無可憂,而臣等所二字缺力辨,不專爲朱子與時烈地也。伏願殿下,念斯文之重,察臣等之誠,亟命收入世堂所爲四書註說及本景奭碑文,投之水火,絶其根本,世堂之罪,付之司敗,使一世之人,曉然知朱子之言,不可毁,時烈之賢,不可誣,侮聖醜正之罪,不可不懲,而學術,定于一,士趨,歸于正,而終以免世道無窮之禍,則斯文幸甚,國家幸甚。臣等不任瞻天望聖,激切祈懇之至。答曰,省疏具悉。朴世堂之侮聖醜正,一至於此,則斯文所關,決難置之,令該曹稟處。
李震壽啓曰,大司憲兪得一,執義兪命弘,掌令朴見善,持平兪彦明,呈辭,掌令權在〈外〉,持平金栽未肅拜,今日以監察茶時之意,敢啓。傳曰,知道。
金萬埰,以兵曹言啓曰,營軍春等賞格試才,今方設行,入直營軍等,依事目,明日除標信出試後,還爲入直之意,敢啓。傳曰,知道。
洪受疇啓曰,同副承旨李三碩,昨已違牌,今日又不出肅,事體未安。牌招察任,何如?傳曰,允。
李震壽,以侍講院言啓曰,本院下番四員內,兼說書未差,司書孟萬澤,昨已違牌坐罷,兼司書權尙游,以本職入直玉堂,說書李邦彦,獨爲入直矣,今以情勢難安,陳疏徑出,今日書筵,將無以備員。輔德李世奭,弼善李彦經,竝卽牌招,以爲推移侍講之地,而書筵重地,不可如是苟簡,令政院稟旨變通,何如?傳曰,允。
金萬埰啓曰,因侍講院草記,令政院變通事,命下矣。當日開政事,亦已命下,講官有闕之代,以在京無故人,差出,卽爲牌招察任,何如?傳曰,允。
洪受疇啓曰,今日爲政事,命下矣。左副承旨金萬埰,以該房,兵批政廳當進,臣受疇,獨爲守廳,吏批政廳,無推移進參之員,何以爲之?敢稟。傳曰,兼進。
又啓曰,今日廳中,位甚不齊,出納之際,不成貌樣。今日政新除授承旨,待開門,竝卽牌招察任,何如?傳曰,允。
金萬埰,以侍講院言啓曰,本院下番四員內,說書·兼說書未差,兼司書權尙游,本職入直玉堂,新除司書韓永祚,牌不進,不得已以上番,姑降入直,何如?傳曰,允。燼餘
上在昌德宮。停常參,只晝講。
下直,陽川縣令李斗相。
傳曰,明日晝講,爲之。
都承旨沈枰,大司諫李健命三度呈辭。入啓。遞差。
工曹判書洪受瀗辭職上疏。入啓。答曰,省疏具悉。卿辭至此,經筵之任,勉副焉。
執義兪命弘上疏。大槪,敢陳病狀,冀蒙恩遞,兼付所懷,以備財幸事。入啓。答曰,省疏具悉。疏陳之事,予當留意,爾其勿辭,察職。
謝恩,右承旨任舜元,左副承旨朴權。
晝講入侍,同知事金昌集,特進官金錫衍,承旨朴權,玉堂權尙游·吳命峻,注書李廷濟·金相元·李縡,武臣李升來。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上驪州牧使金斗明,削去仕版事。措辭見上答曰,不允。
吏曹啓曰,承旨有闕,政事,取稟。傳曰,當日爲之。
右議政申琓箚子。大槪,疏詆迭出,危厲轉甚,乞賜譴罰,以快人心事。入啓。答曰,省箚具悉卿懇。前箚之批,已諭予意,侵逼之言,何必深嫌?卿其安心勿辭,亦勿待罪,卽起視事,以副至望。仍傳曰,遣史官傳諭。
謝恩,輔德李世奭,司書韓永祚。以上朝報
吏批啓曰,判書,病不來,參判,受由未肅拜,小臣,獨政未安,何以爲之?敢稟。傳曰,只出緊任。吏曹謄錄
晝講入侍時,同知事金昌集所啓,關東之上年被災,與海西無異,上納田稅米太,僅千餘石,海西田稅,則留賑者外,已令作錢上納矣。關東之淮陽·鐵原等邑,因儒疏,旣令退捧,寧越·平昌·旌善,本來作木上納,橫城·金化田稅,以之次邑,當爲上納,而卽今民力,似難以本色收捧,依海西例,作錢上納,似好矣。上曰,依爲之。金昌集曰,田稅退捧之弊,臣曾已仰達矣。得聞守令之言,在其退捧,無寧作錢上納之爲便云,如此之邑,雖令退捧,從其自願,使之作錢上納,何如?上曰,依爲之。戶曹謄錄
以柳尙載爲大司諫。吏曹政望
兵批,副司直沈枰·李健命,副司果孟萬澤。兵曹政望
執義兪命弘疏曰,伏以臣,素患風痺之症,根委已固,少有勞憾,輒復增㞃。臣等,頃日行役之餘,所患發作,症情苦劇,除授迨浹一望,連以呈告爲事,一番承牌詣臺矣。自四五日來,右邊眼胞,赤爛浮腫,不能開睫,頭痛因而兼作,雜施鍼藥,少無間歇,閉戶涔涔,委臥枕褥,旬月之內,決難起動。玆敢疾聲仰籲於天地父母之前,伏乞聖慈,特軫職責之不可蹔曠,曲察病勢之不可强起,亟賜鐫削臣職,俾得安意調治,以便公私,不勝萬幸。臣等乞免之章,不宜贅陳他說,而旣有所懷,不敢自隱,惟殿下財幸焉。臣竊觀近日廟堂之上,講論訏謨者,一則賑民,一則築城,臣愚竊以爲,賑民之無其實,而築城之非其時也。何者?先王之於民也,常行不忍人之政,而又必本於不忍人之心,根於中者,有惻怛之誠,故發於外者,有懷保之實,九潦七旱,民無捐瘠者,非但蓄積素具,可以備凶,實由於人心固結,民有所恃而然也。今也,則旣無固結之仁心,又乏預備之蓄儲,而若干流民之來集仰哺者,不思汲汲濟活,乃反區區計較於穀物之豐約,民口之多寡,以至領送之令一出,而民心已散,設賑之擧纔始,而夏節已屆,譬如窮鱗處涸,斗水無及,幾何不相率而就盡也?臣於前秋,以預講賑政之策,有所論列者,蓋亦爲此,而今可以案驗矣。伏願殿下,常存不忍〈人〉之心亟推不忍人之政,以一民之不得其所,爲病,申勅主司之臣,益懋賑恤之道焉。夫設險備敵,有國所重,江都·南漢,旣不足恃,則今此築城之議,實出於陰雨之策,其地形之便否,事勢之利害,如臣愚賤,固不足容議,而第有一說。昔者韓昭候,作高門,而以時屈擧贏,非之,今日築城之役,雖非高門尙侈之類,而其爲時屈擧贏,則比之高門,又萬倍焉,此宜在所審量而處之也。書曰,謀及卿士,謀及庶人,添及卿士已足矣,而又必添及庶人者,蓋決之雖獨,而謀之欲衆也。凶歲築城,何等重大,則是宜與諸大臣·宰臣,商確可否,雖至微末臣,亦當廣詢而俯採也。今也不然,草草講定,斷然行之,四字缺於作事謀始之義,及其筵奏疏語,紛然更進,而殿下略無難色,乃反以來龍之說,有所持疑,始有令該監稟處之命,是殿下,以大臣·重臣之言,爲皆不足信,而以一地師之言,爲必可信也。臣恐殿下於此,取捨失宜也。傳曰,其進銳者,其退速,臣竊觀殿下,凡於作事之際,英銳太過,而持重不足。日昨,軍門之罷革,固出於善變之美意,而事多窒礙,旣罷還仍,終無益於振作,而反貽笑於紛更。未幾何,又有築城之議,是非紛紜,道舍難成,朝廷擧措,若是顚倒,而何能折群議而服衆心也?若然,則雖有重金襲湯,顧何益於固國而禦敵哉?殿下,誠能先從本源,察病加藥,明炤事理,疑定聖志,凡於是非可否之間,毋入先言,毋撓群議,執其兩端之極致,而斟秤裁決,則可以臨事沛然,而莫能禦矣。伏願殿下,以至誠救民,爲今日第一急務,而至於築城一款,亦不以衆論之携貳而少沮,更與廟堂諸臣,熟講而預定,以待年事稍豐,流民還集,而經始焉,則國家幸甚,生民幸甚云云。批答見上出燼餘
工曹判書洪受瀗疏曰,伏以臣,昨於太廟親祭時,不敢言病,扶曳隨駕,及至廟廷,疾勢越加,委頓齋次,達夜苦痛,咫尺將事之班,竟未趨參,臣罪萬死。伏乞快施典章,以爲人臣事者之戒焉。因竊伏念,臣所兼綰經筵之任,實難一刻仍冒,而前此陳章祈免,未蒙恩許,不敢一向塵瀆,因循至此,臣心之不安,有不可言,職事之曠廢,豈非心慮之甚者乎?臣之病情,有〈不〉堪出入近侍之狀,通朝之所共知者,臣雖無狀,豈有一毫托病私便之念,而全昧昵侍耿光之爲至榮,因此少伸犬馬之戀,爲至幸哉?病有所十分難强,職不可暫時虛帶,此臣所以撫心自悼,疾聲籲呼,願得一兪之恩者也。伏乞聖慈,曲加矜諒,先將臣經筵之任,亟賜鐫免,以幸公私云云。
午正,上御宣政殿。晝講,入侍,同知事金昌集,特進官金錫衍,參贊官朴權,侍講官權尙游,侍讀官吳命峻,記事官李廷濟,記事官金相元·李縡,武臣李升來。諸臣進伏,上讀前受音一遍訖,尙游,讀自秋七月公及□人,至褒貶如此輟,上受而讀之訖。尙游釋文義曰,父母之讐,不共天,出於曲禮檀弓及諸經,而兄弟之讐,不同國,後來儒者,推曲禮檀弓之意,而轉來矣。上曰,然。命峻曰,春秋二傳,唯我孝廟大王,每嘗留意,奮發大志,而天不祚我東,中途昇遐,臣民至今含痛。宋臣司馬光之言曰,天下無不可爲之時,伏望加意焉。上曰,所達誠好,當留意焉。尙游曰,一爲乾豆云者,蓋是深斥其忘親之罪,而以枝葉言之者,六字缺豈可無一字缺爲之乎?上曰,忘親爲大,此不足矣。命峻曰,文姜,決不可無名,如故詩人,以弊笱言其不□防閑,凡事,固宜早思防凝之道矣。尙游曰,文姜,初則猶稱曰會曰享而爲之名,至是,則羞惡之心,全亡,不可復制,其不能早爲防閑,桓公之罪也。命峻曰,專出於不能早防之致也。尙游曰,郳黎來之朝,以夷狄之附庸,而能修朝禮,此所以特書之以褒也。命峻曰,韓愈所謂夷而進於中國,則中國之者,正謂此也。上曰,唯。尙游曰,郳,以蠻夷之附庸,能進於禮,而齊·魯,以中國而日以敗亂,入於夷狄,實有愧於郳矣。泝本而論之,由於義理之不明矣。又曰,子突,救衛,公羊,以王之子弟非之,胡氏,譏公羊之不識義理,二說異矣,而書人而譏之云者,只論成敗之言也。以孟子之亦有仁義,董子之明其誼,諸葛之成敗非臣逆覩,張栻之無所爲而爲之義,觀之,君子之不計功利,可知矣。胡氏之說,是矣。上,掩卷。命峻曰,臣久處窮鄕,常有惻然於心者,一欲仰達矣。卽今,生民之顚連,在處皆然,朝家,非不欲軫念,而凶歉荐臻,國儲枵然,拯濟之策,實無其路,誠可謂於悒,而第民役之煩重,實爲國家莫大之弊,此若不變而通之,必至亡國而後已。夫一村之內,稍有餘裕之民,或有一二,而生子生孫,各有其役,一家所供,至於六七疋之多,初則不忍〈?〉縣吏之催徵,終歲勤動,堇堇費納,一年二年,漸至於傾家破産,終必流亡而後已。隣族替受其害,又至於逃散,昔之比屋,今則爲墟,傷心慘目,寧有其極乎?竊聞廟堂,方有良役變通之意云,聞來令人感激,而尙無渙然之德音,誠爲愍然。減役生長之議,戶布口布之論,俱有前輩之所商確,伏望朝家,念玆在玆,以期五字缺。上曰,此事,差出句管堂上,使之從長變通,二字缺又啓曰,臣離闈禁闥,四五年所,今幸而昵侍經席,仰瞻耿光,玉色消疲,講韻亦低,臣不勝憫憂于中。伏惟聖算,已過中年,凡人之自少至壯,精力常旺,自壯至老,精力易衰,此正收養之時也。臣是至陋之下品,居常疾痛在身,自數年來,漸至不逮,譬如下灘之船,勢不暫停,每於靜中添加,理無救病之道,唯淸心窒欲,爲第一義,下賤之人,尙然,況於玉體之尊乎?人君萬機之中,養靜爲難,而淸心寡欲,亦爲聖學最初用功處,竊願聖上之留意焉。昔先正臣李珥,亦在鄕里,初入筵席時,宣祖大王,才經違豫,故李珥,以淸心靜慮,仰勉於聖祖,臣雖不敢比擬先正之事,竊以先正之望於聖祖者,勉於殿下焉。上曰,所達切至,當各別留意焉。知事金昌集啓曰,向因李寅燁之疏,築城來龍,廣詢稟處事,下於觀象監矣。卽當回啓,而有登對時稟定之事,姑未及爲之矣。築城基址,臣亦嘗往見,皆犯來龍,率地師更往看審後,會議乎?雖不更往,旣知其形勢,會于一處商議稟處乎?上曰,不必更往看審,地師輩,會于一處,使之各陳所見,稟定,可也。昌集曰,外方地師,不必招集,只與在京地師,使之齊會,而士夫中同知愼景尹,錦川君榰,亦曉解風水,竝令來會問議,何如。上曰,依爲之。昌集曰,領議政,乃是六字缺其入來後,會議乎?上曰,領相入來後,同爲會議,可也。出擧條又啓曰,關東之上年被災,與海西無異,上納田稅米太堇千餘石,海西田稅,則留賑者外,已令作錢上納矣。關東之淮陽·鐵原等邑,因儒疏,旣令退捧,寧越·平昌·旌善,本來作木上納,橫城·金化田稅,以之次邑,當爲上納,而卽今民力,似難以本色收捧,依海西例,作錢上納,似好矣。上曰,依爲之。昌集曰,田稅退捧之弊,臣曾已上達矣。得聞守令之言,與其退捧,無寧作錢上納之爲便云,如此之邑,雖已令退捧,從其自願,作錢上納,何如?上曰,依爲之。尙游曰,臣有所懷,敢此仰達。上曰,高聲奏達,可也。尙游曰,來龍事,金昌集,有所稟定,而臣意,則城之利害,不知其如何,而欲以來龍之說,定其築城與否,是將國家之大事,取決於一二地師之口,恐妨事體矣。且堪輿家,茫昧難知,豈以此取信哉?城事,唯審其利害,而或築或否,可也。凡築城之地,四面周□,必斬斷山脈,寧有不犯來龍之理乎?以宮城·都城言之,皆無不然,似不可以此爲拘矣。且地師之知糟粕者,甚少,尤爲不可取信矣。朴權曰,臣亦於閤門外,以此爲言,權尙游,皆已陳達。國之大事,謀及朝臣而決之,固矣,不可以術士之言,決矣。尙游曰,地師爲名者,不識山之利害,況築城,何等重事,取決於此輩乎?且聞北城基址,只隨山崗回包之勢而順築之,元無大段截斷之患云。若曰築城爲便云,則來龍,固非可論,且宮城,則周數十餘里,尤近於結穴矣。金昌集曰,來龍之說,李寅燁所達,而曾前弘福議城之日,驪陽府院君等諸人,皆言此事矣。尙游曰,弘福則異於六字缺又將置人家閭井,作一大城邑,其所穿斷三字缺不過築城而已,恐不妨於來龍矣。臣之所達,只恐外方傳聞,國有大事,議之廟堂而不決,取決於術士,其有害於事體,大矣。上曰,來龍之說,前亦有之,故李寅燁疏中,達之。太祖大王定都之後,令議築城,而此言旣出,則不可置而不問,如所謂耕當問奴,欲一問於地師輩,而詳論之矣。尙游曰,若欲商論,不借術士之口,自廟堂商確而處之,則爲宜耶。檢閱李縡進曰,極知猥越,而事係職掌,惶恐敢達。國家出入文書,必示於史臣,其意有在。頃日回還謝恩使,有一齎來文字,以爲有煩於聽聞,不載於別單,而直呈於榻前者,伊時臣,旣不得見,厥後自上,只命出示於大臣,而還爲封入。大凡文書,雖係祕密,史臣曾無不得見之時,況今史事,致有物議,臺啓旣發,其間事狀,不可不詳知。若出示其文字,則似合重史局之道,敢〈此〉仰達。上曰,彼中出來文書,自前史臣,別無盡爲取見之規矣。縡曰,若是彼中閑漫文書,則史臣,固不必盡見,而此則干係我國事,似不可不一見矣。況此等文字出來之後,雖視爲祕密,而在彼中時,譯舌輩,必皆知之,奚獨於史官,祕而不示哉?臣豈不知煩瀆之不敢,而留中文字,若不仰請,何由得見乎?朴權曰,彼中文書之關係事情者,則史官,不必盡見,而此則事干我國,臺啓且發,史臣之請見,固矣。出示,恐無所妨。上曰,當出示之矣。以上燼餘
金萬埰啓曰,大司憲兪得一,掌令朴見善,呈辭,執義兪命弘,持平兪彦明,上疏,掌令權燧,在外,持平金栽,未肅拜,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
朴權,以守禦廳言啓曰,本廳從事官孟萬澤,旣在罷職中,時無職名,令該曹,依例付軍職,冠帶常仕,何如?傳曰,允。
任舜元,以侍講院言啓曰,本院新除之員,連次違牌,行公無人,不得推移姑降矣。輔德李世奭,司書韓永祚,只推命下之後,尙不肅謝,書筵重地,不可一向久曠,竝卽牌招,肅拜後,使之察任,何如?傳曰,允。
又啓曰,今日爲政事,命下矣。今日仕進承旨,旣已申退,廳中,只有舜元及左副承旨朴權,分詣吏兵批政廳,則無守廳之員,何以爲之?敢稟。傳曰,左副承旨兼進。燼餘
上在昌德宮。停常參,只晝講。
以金始煥爲假注書。
藥房啓曰,日氣陰濕,伏未審此時,聖候,若何?伏聞醫官等之言,王世子右邊眼胞上結核,已至累月,漸加堅硬,尙無消減之勢,諸醫皆以爲,此是痰氣,流注凝聚之致,不可不及時鍼破,以爲祛根之地云。臣等,卽與諸醫等入診後,受鍼與否,議定宜當,敢來問安,竝此仰稟。答曰,知道。無事。
政院啓曰,今日晝講,同經筵金昌集,當爲入侍,而以王世子眼胞結核受鍼事,啓請入診,知經筵李濡,以禁軍賞試射進去,知經筵金構,呈辭,同經筵李寅燁,陳疏,他無推移入侍之員,金構·李寅燁,竝卽牌招,以爲入侍之地,何如?傳曰,允。
右副承旨金萬埰上疏。大槪,敢陳衰朽癃殘,不堪供劇之狀,乞賜遞免,仍治臣不職之罪,以謝人言事。入啓。答曰,省疏具悉。爾其勿辭察職。
知經筵金構,同經筵李寅燁,牌不進。
藥房再啓曰,臣等,與諸醫官等,王世子眼胞結核處入診,則諸醫皆以爲,結核堅硬,雖有一樣浮高之氣,結暈之色,比諸十餘日前,不無一分消減之勢,其在愼重之道,不可輕易施鍼。姑觀前頭加減,受鍼當否,更爲議定,宜當云矣。敢啓。答曰,知道。
書講入侍,同知事金昌集,特進官尹就商,承旨任舜元,玉堂金鎭圭·權尙游,假注書金始煥,史官金相元·李縡。武臣李萬相,正言金興慶,亦爲入侍。
江原監司書目,襄陽府使梁重廈,陳弊上疏上送事。啓。答曰,省疏具悉。疏辭,令該曹稟處。
今日晝講時,賑恤主管堂上金構·李寅燁,竝牌招察任事,榻前下敎,視事縕繹間,頉稟事,榻前定奪。
左承旨洪受疇上疏。大槪,臣於同僚引咎之章,有不敢獨爲晏然者,乞遞事。入啓。答曰,省疏具悉。爾〈其〉勿辭察職。
戶曹參議韓聖佑上疏。大槪,臣幸蒙恩遞,交龜發程之後,素患痰火之症,越添於撼頓之中,寸寸前進,僅到城外,而顧臣疾病之外,情勢又有萬分惶縮者,不敢偃然入謝,玆以偏裨,替納密符,臣罪至此,尤萬萬矣。伏乞聖慈,亟遞臣職,仍治臣罪,以安微分事。入啓。答曰,省疏具悉。爾其勿辭察職。
今日晝講時,正言金興慶所啓,請還收蒙宥罪人崔益望·河海雲·李文海·尹以寬等放釋之命,竝爲因囚,依律定罪。措辭見上上曰,勿煩。又所啓,請驪州牧使金斗明,削去仕版。措辭見上上曰,旣以此罷職,則何必更論乎?不允。又所啓,新除授大司諫柳尙載,時在京畿廣州地,請斯速乘馹上來事,下諭。上曰,依啓。
京畿監司書目,果川兼任安山呈,以領議政崔錫鼎上疏上送事。啓。傳曰,遣承旨敦諭。
忠淸監司書目,連山呈,以掌令權燧辭職上疏上送事。啓。答曰,省疏〈具悉〉。爾其勿辭察職。
觀象監,自未時至酉時,日暈右珥。啓。以上朝報
晝講入侍時,特進官尹就商所啓,向來捕廳,加設軍官二十人,造給通符事,有所定奪矣。兼差從事官,似當有一體〈?〉給之道矣,敢此仰稟。上曰,依爲之。右捕廳謄錄
朴權啓曰,忠淸監司狀啓,以沃川郡居私婢忠今等三人渰死事。傳曰,渰死人等,令本道,恤典擧行。
又啓曰,大司憲兪得一呈辭,入啓,執義兪命弘,掌令朴見善,呈辭,掌令權燧,在外,持平兪彦明,上疏,金栽,未肅拜,今日以監察茶時之意,敢啓。傳曰,知道。
又啓曰,監司遞來,親納密符,例也,而全羅監司韓聖佑,來到城外,以情病陳疏,使軍官替納,事體未安,推考,何如?答曰,允。
右議政申琓箚曰,伏以臣,才劣而猥當鼎輔之重任,識蔑而妄論軍國之大事,時勢之當否,世道之險夷,一身之利害,衆議之紛紜,有不可暇顧者。誠以天災地變,至於如此,事變之來,難以逆睹,他日宗社萬民依歸之所,不可不先審地利,早定大計,故妄建築斯之議,一字缺承命而往審,亦且奉敎於前席,聖慮深遠,一字缺算已定之後,橫議遽生,危怕之說,反出於前日同審之人,詆訾之言,歷指於未審形勢之處,辭憤意厲,有非可否相爭之道,臣之請築五字缺而乃日將此以下一行缺爲言,一反臣說,同在一國,聞見之不〈?〉乃至於此,而當其建議之初,雖有參差之論,猶缺以民怨爲言者,以其民情之不可誣二字缺乃有此言者,無乃一字缺擊主議之人,不暇擇其虛實耶?抑亦民情,亦隨時議之所在,有所變遷而然耶?至以爲軍門及三南之物力,殆盡,則縣邑之欠賦,市戶之逋債,將竝誅求,張大其言,謄諸章奏,使民聽疑惑,則昔之願築者,安保其不爲恐㤼驚憂耶?雖以近事言之,東萊山城之周圍缺闊,殆與此城相將,而聞其經始之時,貸得百同之木,千石之米,二字缺殖利用於城役,而還償其本,今則幾至完築,而自南中來者,輒言築城之不便,幾令廟議,陳達停侵,而旣始之役,不可中轍,按道之臣,擔當不撓,故終能成就於三旬內焉。今日國力,雖曰饋乏,豈不如一道臣之力,任事能否?在於其人,而不究理勢,徒事沮撓,臣竊未曉也。其所危動之言,或撓民心,或指隣嘖,使人眩亂訝惑,而猶且不足,猶以都城後龍爲言者,其意至深。自古建都之處,未聞以來龍而不城其後者,雖以卽今都城言之,自白岳至仁王,數千餘步,橫截築城,聖祖定鼎之日,不曾以此爲忌,則其時慳護之意,不及今人而然耶?賑饑猶爲第二之說,臣於前箚,果有此言,而民爲邦本,聖哲明訓,臣雖愚劣,粗聞此義,而今此築城之□,宗社人民危急存亡之計,則賑民之事,猶爲其次云,此豈不救將死之民,徒以城池爲先之意,而截去上下文義,拈出一句語,以爲臣之欛柄,其異矣。至若無戎而城,先典攸戒云者,則究其引喩,尤極危怖,築守都城,此固出於爲國家緩急萬全之圖,而從今以後,雖有金城湯池,孰敢復爲開口也?臣本以孤危之蹤,徒懷憂國之忱,不能自量,妄有四字缺之來,固所自取,此事之不敢復論,已悉於前日之箚,三字缺尤當齰措知悔,席藁〈?〉譴,仰請妄言之誅矣,何可一刻冒居於鼎席乎?伏乞聖明,先遞臣職,仍治臣罪,以爲人臣妄論國事之戒,不勝幸甚。
晝講時,特進官權尙游曰,臣聞戶判之言,則賑廳酬應之事,以主管堂上引入之故,不得擧行云。賑政之急,有同而〈?〉不食則必死,主管堂上,雖難安廉隅,視其職責之緩急而處之,宜矣,一向引入,無意行公,朝家似當有勉責出仕之道矣。上曰,堂上不出,吏判亦然,而今番築城,當初建白,右相·吏判〈?〉其說,則此非私事,以國家之保障,有數處而無可恃處,深爲宗社後日之慮,有所陳達,而非以賑政,謂不急也。司直李寅燁之疏辭,旣與吏判同事,而深究操持若是,致令大臣,亦有不安之端,如此之論,殊極未便矣。尙游曰,此時賑政,一日爲急,而逐日奔走,多般區劃者,莫如主管堂上,而累日引入,臣之慮矣。上曰,分付,使之從速察任。任舜元曰,金構·李寅燁,速出行公之意,儒臣旣已陳達,當出於擧條乎?上曰,非擧條可出之事矣。
尙游曰,近來朝紳間,以私嫌引避者,實爲痼弊,稍有事涉父兄,則非徒私自相避,至於國事亦然,事甚未安矣。向者,趙泰采·金盛迪,在玉堂,有此相避缺傳敎開釋,而厥後,此習不改缺。鎭圭曰,此則小臣與尙游,有所酬酢矣。身居論思之地,旣有所懷,則不爲直陳,泛論其端,極爲未安矣。上曰,趙泰采陳疏,有何事耶?鎭圭曰,趙泰采之祖父故判書臣啓遠,被彈於金構之父澄,故泰采與構,有所引避矣。此則不至大段,而泰采叔父臣嘉錫,則被慘劾矣。尙游曰,銓長行公,非職掌之所關涉,而同朝之間,有此等事,實關風敎,敢此煩達矣。雖有可避之嫌,分義廉隅,果爲懸殊,則金澄雖生存,固當同做國事,況身死之後,豈容如是乎?鎭圭曰,尙游之所達,分義事則當然,而尙游以爲,金澄雖生存,豈無同事之義云,此則不然。大凡天下事,貴在於適當道理,則在聖上體下之道,亦不可全以分義責之,而至於趙泰采,則可笑矣。泰采之從兄泰東,與金構不避同事,而獨爲引嫌矣。上曰,趙泰采之終欲引避,似爲過矣。
鎭圭曰,小臣自外聞之,回還使,以彼地文字,有頉之故,登諸別單者,面納於引見時,自上只爲旋卽還入,故史官,有所陳達,果爲下示云。臣意以爲,缺節節失體,而朝家,亦不無所失矣。略聞其槪,則文字,非缺我國譯官及彼國通〈事〉未知其義之眞的,亦非今日關係之辭意也。或有詳略之不同,決非嚴祕之事,而承旨·史官,終不得見之,致令中官,陳達而下示,故外間,以此爲惑,事甚未安矣。上曰,北京文書來納後,史官,有請出給,則非出於嚴祕也。
金鎭圭曰,臺諫,以贓吏事,論列已久,而尙不允從。近來贓吏之罪,全不嚴治,守令,少無懲畏,崔益望等文案條,禁府罪犯,不無可貸之端,今於赦令,全然放釋,且以聖上聽言之道,言之,甚非持難之事也。一向不爲允從,臺諫,只以文具擧行缺矣。故執義鄭維漸,自西歸示而言曰,其贓缺赦令全釋,若開倖門,則後弊所關,極甚可慮矣。上曰,此乃大霈之所致,靳允臺啓者,此也。燼餘
上在昌德宮。停常參·經筵。
禮曹啓目粘連,觀此館學儒生洪啓迪等疏本,則備陳前判書朴世堂侵侮朱子改註四書之事,及世堂所撰故相臣李景奭碑文,以先正臣宋時烈誣擬少正卯之事,請以其註說及碑文,投之水火,仍正世堂之罪亦爲白有臥乎事。朱子四書之註說,明先聖之遺旨,集群儒而大成,雖使聖人復起,不易其言,則世堂之肆加凌蔑,妄自毁棄。且先正臣宋時烈之所以諷規於景奭者,實遵春秋之大義,與朱子之餘意,則世堂之敢加詆誣,至比於亂政之大夫者,實是斯文之大變。聖敎所謂侮聖醜正,斯文所關,決難置之云者,誠爲至當是白去乎,世堂所改註說及相臣碑文,使世堂及景奭後孫,竝爲呈納,果如儒疏內所陳是白去等,依疏辭投之水火,以示嚴斥明辨之意,懲討一款,非臣曹所管是白去乎,竝以上裁,何以?啓呈納後,更稟處之。
都承旨兪集一上疏。大槪,新授職名,決非如臣陋劣望輕者,所可堪承。且臣病勢,亦無夙宵奔趨之望。伏乞聖明,亟賜遞改,以安愚分,俾延殘喘事。入啓。答曰,省疏具悉。卿其勿辭,從速察職。
戶曹判書金昌集上疏。大槪,臣於大臣箚辭,有不敢晏然者。伏乞聖明,亟罷臣職,仍治臣妄論之罪事。入啓。答曰,省疏具悉。卿其勿辭,安心行公。
政院啓曰,副校理吳命峻上疏,來到本院,而其中一款,卽論吏議差出時事,至以屈其前望二員,爲言,臣朴權,卽其時擬望中一人,則臣於此,實有嫌礙之端,適當院中一空之日,獨自捧入,誠所不敢,捧留以待牌招同僚之入來矣。今者右副承旨,違牌不進,他僚牌招之際,日勢將晩,儒臣章疏,事體自別,一向淹滯,亦甚未安,何以爲之?敢稟。傳曰,入之。
昨日晝講時,左尹尹就商所啓,上年川渠穿導時,自水標橋,以至五間水門,調發坊民,以爲使役,而五部中,只役二部矣。卽今四山松蟲,又爲熾盛,幾至作繭,不可捕除,當爲分付五部,而上年穿溝時,服役之流,定以一巡,其餘三部,以一巡調發,使之捕蟲,似可矣。上曰,依爲之。
院啓,請還收罪人崔益望·河海雲·李文海·尹以寬等放釋之命,竝爲因囚,依律定罪。措辭見上請驪州牧使金斗明,削去仕版。措辭見上答曰,不允。
謝恩,都承旨兪集一。
答副校理吳命峻疏曰,省疏具悉。愛君之忱,予甚嘉尙。第下款所陳,蓋掇拾趙正緯構捏銓長之論,而其所以臚列罪狀者,無非佞邪之態,雖古之誤國大奸,亦何以過此耶?噫,金構,本無盧杞之奸,延齡之佞,予豈有所欺,國豈有致亂,如建中而慮哉?但金構平日,實心奉公,一身利害,不爲計較,故今遭此無限狼狽,今日世道,可謂危險也。
吏曹啓曰,臺諫及承旨有闕,政事,取稟。傳曰,明日爲之。
大司憲兪得一三度呈辭,及同副承旨李震壽再度呈辭。入啓。遞差。以上朝報
副校理吳命峻疏曰,伏以螻蟻微臣,稟氣二字缺山齋負笈,早歲病痞,半生沈痼,遂成尫羸,氣血一字缺衰不待老,自揣精力,萬無從官之勢,而日昨之黽勉一二字缺以頃者聖旨極嚴,責勵切至,至以每每下鄕,輒事規免,爲□臣於此,理窮情蹙,勢誠迫隘,在臣分義,在臣道理,旣不能踰垣閉門,竄身遐遯,則事到十分善處,其勢不得不變。所冀,惟一番登筵,庶蒙日月之明,俯燭臣之癃癈實狀,快賜屛退,兼欲一瞻天顔,以少伸狗馬之悃而已,夫豈有一分仍蹲之望哉?累持被〈?〉調養失宜,一經晉對,苶然若盡,纔出閤門,頹倒禁庭,移時昏憫,曳歸直廬,急要醫人,服藥求汗,終宵叫痛,人鬼莫分。昨日晝講,臣當入侍,而在外僚員,知臣疾甚,至於替入侍講,臣之罪戾,至此缺數字無所逃矣。噫,如臣譾劣,叨際聖明,十年缺五六字遇,私願祈叩,靡不曲副,缺十三字毛一髮,罔非殿下恩造,生我父母,活我聖王,臣常缺數字骨,一飯不忘,每願爲聖明一死,以少酬其罔極之恩者,是臣之日夜耿耿,炳然此心。鬼神實燭,而不幸痼疾纏髓,無階仰答,一朝溘然,終負我殿下,若蒙聖慈,畢垂生成之至澤,復許數年之屛居,得令臣,益自攝養,神氣漸蘇,時看文字,銖寸有得,則臣年尙不遲暮,桑楡庶幾可效,從今至死之年,豈無報聖明之日乎?臣等乞免之章,不宜有所贅陳,而臣旣迫於嚴命,未免一出,則烏不敢一暴蓄積之愚,以效一日之責乎?玆將芹曝之誠,仰暴密邇之聽,聖明留神澄省焉。臣聞曾子曰,家齊而後,國治,臣竊缺數字壼儀重新,陰敎方宣,此正人倫之始,王道之基也。夫大數字缺簪珥之警,此皆係於坤宮相內之體,而至於撫愛數字缺宮,接遇嬪御之際,亦必如宋之宣仁,漢之馬皇后,然缺數字可正,福慶可延,臣敢以修齊之功,冀補周南之數字缺籍之初,首陳一疏,敢陳蒙養太子之道,仍請缺數字嚴光布衣之交,以畀薰陶輔翼之責,伊時聖批缺三字納,其後十年之間,未聞別擇宮僚,朝夕納誨,悠悠汎汎,缺數字例講,臣竊惜之。今聞世子,春秋漸富,德器已就,經缺一字書,受讀殆遍。第小學一書,實作人之模範,入德之初程,孝悌友愛之德,誠正修齊之工,無不備具,一開卷,令人有足以數字缺而改容,切首而刺心者,是以許衡有言曰,吾於小學,敬之如神明,愛之如父母,誠願聖明,勉諭世子,常置是書於案上,時時得以警發,仍揀一時溫雅敦重之士,俾令恒侍左右,情好親密,如嚴光·李汝,布衣之交,則其浸灌輔導之功,豈可量哉?仍念聖毋新臨,慈孝無間,怡愉之樂,想同已出,而若殿下,每於琴瑟靜好之際,宮闈宴安之問,使世子與諸後宮諸王子,一座湛樂,和而不紊,孝敬友愛,融融怡怡,非但玉成我世子,殿下宮禁之內,和氣藹然。抑萬世無疆之缺二字臣曾於己卯年間,忝侍召對,十一字缺兒食棗,退讓有禮,則皇上,以二宮人之相爭,此二句,仰勉我聖上齊家之效。伏蒙殿下,特蒙嘉缺二字今玉音□于,未知殿下內敎之篤,果如前日之聖敎也耶?臣於此,深有望於明主也。且臣聞,諸葛亮有言曰,親賢臣遠小人,此前漢所以興隆也,親小人遠賢臣,此〈後〉漢所以傾頹也。蓋君子小人用舍進退之幾,卽國家興喪理亂之所由判也。夫小人之蔽明害理,如目之有昧,耳之有充,良木之有蠹,嘉禾之有蟊,或先意承順,以蕩上心,或斂怨於民,以瘁邦本,或仇視直士,以塞言路,或廣植私黨,以孤主勢,終至潛消國脈於不知不覺之中,以速覆亡之禍者,蓋滔滔矣。臣曾於乙□年間,欲論吏曹判書金構,疏旣成而不免遇遯之焚于缺數字年來,益驗臣前見之不爽,而恨其言之不早進也。噫,易曰,缺數字承家,小人勿用,傳曰,惡利口之覆邦家者,詩云盜言孔缺數字用餤,臣嘗讀書經,每嫉此類,不圖聖世,復見斯缺數字以憸邪之性,挾便佞之態,以逢迎爲能事,以媚悅缺數字跡其姦諛,日長月滋,未著者不暇顯言,綻露者數字缺數,今請略擧其一二以明之。頃年,憲臣之刺論,足令構缺二字猶不悛改,長其邪諂,曩者,殿下之命進白蠟也,構缺一字數封進,其後登筵,復以些少遺羸,又爲進白。噫,缺一字宣廟命索黃蠟,先正臣李珥,苦口力爭,至以舜造漆器,缺一字王嗜鮑魚爲言,而今構之旣入進,又必復請,此乃裵缺一字齡,號爲羡餘,務極承奉之計也。夫府庫財穀,有國所重,非構之所可妄費,而構乃捐出許多米穀,厚賂於內醫女,及近千禁旅,昔罪死人積,自脫朝衣,以授御醫,其時有識之士,已知其爲小人,而構乃踵而行之,以爲延譽內間之階,此乃阿大夫,厚事左右,邪逕沽寵之計也。其衒忠市惠,求媚上下之態,非特向日長寧殿之誇張狀聞,龍大旗之出位請造而已。日者,流民之刷還本土,此實喪邦之擧也,是構,欲生出新法,衒其才能,終使殿下,失司牧之責,國家,受百代之譏,而亦不覺其身之獲罪於天人,可勝痛哉?夫天缺四字主斯民者,豈徒以天下之民,養一人之身而已,缺八九字任拯濟之責也。惟天惟祖宗,以億萬民生,付畀我殿下,殿下所以憫惻子惠,如傷若保之念,爲何何哉?不幸上年,穡事大歉,兩西·嶺東,尤被其害,扶老携幼,纏續於道,不遠千里,咸集于京者,誠以殿下,是民之父母,非殿下,無所於歸,非殿下,無處可所,若歸慈母,冀或苟活,而構,乃不思其接濟之策,反日,可盡驅而歸農,遂以若干歸糧,塞責而領送,夫流民,欲還其鄕,則渠之室廬,已壞矣,土田,已賣矣,公私積債,如山矣,無食無牛,何以爲農?構豈不知其萬無一還之理,而故爲此無前之駭擧,驅出許多流民,散而之四,餓莩載路,母子不保,赤子棄溝。言之至此,可謂於悒,此非但絶四缺數字愬之心,誤聖上懷保之德,其恬於富貴,越視賑政,負缺數字委任之盛者,顧何如也?若非殿下播告而示悔,罪構缺數字其慢,則臣恐殿下,終無以答上天付畀之重,而慰溝缺數字死之魂也。且構之曾判度支也,稱以燕市販貿,缺數字多出財貨,輕其價直,以付其昵狎之商譯,其所取缺數字金,仍求彼中物貨,以爲分利之資,其時書狀官姜履缺數字駭之,歸欲殫論,詰問於同行之人,以致其言之先泄,構缺一字譯之疾驅以通,㤼其摘發贓汚,潛囑其弟之爲缺數字者,陰中以事,故爲作嫌,使不能發口,人以是尤莫不側目而已,而至於前春趙正緯之所論,實近古所未聞之慘䮕也。其言,未知其一一中窾,而第其臚列奸贓,正緯自謂,其皆有根,則構當泥首痛迫,力請辨覈,而構乃懼其敗露,含忍掩置,不思其申暴之道,盤桓顧望,亦不忍遠去,及其特召賜對,乘機復出,不知世間,有羞恥事,此眞傳所謂患得之鄙夫也。至於參議鄭澔,欲遠斥趙正緯,而前判書洪受瀗,終不屈已而從之。澔因此遞職,受瀗,亦不安而去,跡其爭端所起,構實益自難安,而秉銓之初,屈前望二人,首引澔,旋擬其代,一以圖黜正緯之論,一以報扶自己之功,缺二字由我見擠,而不恥其奪位,使澔受其顯報,而缺四字甚矣,其杜人口而濟己私之術也。昔秦之趙高,缺六七字尙不敢顯斥其言鹿者,猶竊陰中,而今構,黨引鄭缺數字排正緯,丈不得接跡於朝,甚矣,其杜人口而濟私己之術也。直所謂小人而無忌憚者也。昔陸贄之論裵延齡也,贄任當台衡,而至以去就爭之,蓋以一佞臣之進退,天下之否泰治亂,係焉,故其傾聞殿下,眷注構,倚杖構,視之若柱礎之宏材,不時召入,慰諭隆重,臣恐殿下,爲構所欺,委寄至此,終至於誤世道而壞國事,則殿下,後雖欲悔之,亦不可得,而其貽累,則哲之明,亦如何哉?凡此數事,實非隱微,塗人耳目,皆可按覈,街路之上,十手同指,閭巷〈?〉萬口共傳,皆曰,以帝堯之仁,不蔽於伯鯀之奸,此誠一國公共之論,臣豈瞞我聖明者哉?噫,昔唐德宗,專任盧杞,終致建中之亂,而乃曰缺二字淸彊介,人皆言其姦邪,而朕獨不覺其姦邪,李缺二字言犯姦邪,而陛下獨不覺其姦邪,此乃杞之所以缺二字儻陛下覺之,豈有建中之亂乎?蓋大姦似忠,大詐似缺二字人辟之不爲姦臣所瞞者,幾希,而如唐之太宗,固英主缺一字斥字文士及之好諛,勉納魏徵之直諫,以啓太平之休缺二字明,猛省於忠佞之別,必愼於用舍之際焉。噫,臣累年缺二字緘封在髓,一近耿光,六寸自激,敢〈?〉聖度,攄盡狂缺二字第臣所陳一言片辭,苟不出於愛君憂國之誠,則是臣聖明罔極之恩,負平素炳炳之心,亦願聖慈,明降嚴缺一字俾臣得以遠屛省愆,以謝國人,千萬幸甚云云。答曰,省疏具悉。愛君之忱,予甚嘉尙,而第一款所陳,蓋掇拾趙正緯構捏銓長之論,而其所以臚列罪狀者,無非憸邪之態,雖古之誤國大姦,亦何以過此乎?噫,金構,本無盧杞之姦,延齡之佞,予豈有所欺,國豈有致亂,如建中之慮哉?但金構,平日悉心奉公,一身利害,不爲計較,故又遭此無限狼狽,今日世道,可爲危險也。
戶曹判書金昌集疏曰,伏以臣,伏見大臣箚辭,有曰危㤼之言,或缺五字隣嘖,使人眩亂訝惑,臣於此,誠不勝瞿然。此下缺址看審之日,亦隨諸臣之後,詳察其形勢,則四面山脊二字缺呈露,人皆可以見之,城池修築,久爲忌諱,而今若猝起崇□於京都之後,則其有煩耳目,非如深僻山城之比,臣之終始持疑,累陳前席者,蓋欲朝家處事,必須務出萬全,不可苟冀僥倖,以貽後悔焉耳。若以臣之疑慮,出於㤼懦,則臣固不辭,而今者大臣之言,有若臣藉隣嘖而故爲眩亂者然,此豈臣之本意也哉?何者?諸臣之言不便者,亦非三大臣,非斥,似不專指臣身,而若論眩亂之罪,臣實爲首,何敢晏然於職次乎?伏乞聖明,亟命鐫罷臣職,仍治臣妄言之罪,公私不勝萬幸,云云。答曰,省疏具悉。卿其勿辭行公。
都承旨兪集一疏曰,伏以臣,昨奉敎旨,以臣爲承政院都承旨,臣聞二字缺慄,若隕淵谷,罔知所以自措也。夫知申之任,長於二字缺古遴簡,比諸僚尤加愼揀,雖先輩長德之人,三字缺命,負不悚惕祈免,豈可使如臣庸疏鈍劣,聞望二字缺苟然冒叨,而辱〈名〉器僨國事哉?反復揣量,決二字缺承之勢。且臣,頃在摠府直廬,猝患暑感,症情危篤,擔輿歸家,方在危貼之中,雖幸復起爲人,夙宵二字缺之任,實無自力之望,不得不冒死哀籲。伏乞聖慈,察臣人器之不稱,憐臣病勢之難强,亟命遞斥臣新授職名,以安愚分云云。答曰,省疏具悉。卿其勿辭,從速察職。以上燼餘
朴權啓曰,廳中近日,位甚不齊,都承旨兪集一,陳疏入啓,左承旨洪受疇,式暇,右副承旨金萬埰,病不仕進,同副承旨李震壽,呈辭受由,廳中,只有臣權,及右承旨任舜元,而舜元,以領議政處敦諭事,今方出去,出納之苟簡,姑舍勿論,推移守廳,亦無其路。右位,則拘於廳規,雖不得請牌,右副承旨金萬埰,卽爲牌招察任,何如?傳曰,允。
又以兵曹言啓曰,今日武臣講書時,御營哨官白之文,將鑑博議初卷,不通,請汰去。傳曰,允。
又以兵曹言啓曰,當日李姓女人,自通化門入來,差備門外擊錚,極爲駭愕。令攸司,囚禁治罪。同門守門將權得平,常時不能禁斷雜人,以致闌入,亦難免其責,推考,何如?傳曰,允。
又以承文院官員,以都提調意啓曰,本院前著作洪萬迪,方在罷職中,依例隷習官差下,付軍職,冠帶常仕,何如?傳曰,允。燼餘
上在昌德宮。停常參·經筵。
監察韓泰斗,覲親後入來。
右副承旨任舜元書啓,臣承命馳往于果川縣盤浦里領議政崔錫鼎所住處,敦諭聖旨,則以爲,臣病滯江郊,久未造朝,不得不累有干瀆,仰祈矜允矣。乃又承宣儼辱,敦諭諄至,責勉愈隆,虛佇愈勤,莊誦以還,實惶實感,益不知所以容措也。今臣,叨授相職,已涉三朔矣,陳乞文字,亦已六七上矣。曠廢職務,辜負恩命,罪戾之深,臣亦自知,而才力旣已不堪,疾病又復難强,坐違召旨,蓋不獲已,據今衰病尫孱之狀,雖欲不計顚仆,陳力就列,有不可得,不敢少忽於鞠躬盡瘁之義,而徒爲釋負圖便之計也,恩諭之旨,若是荐委,進退兩窮,悚憫交切,情爽隕越,不知所達云矣,敢啓。傳曰,知道。
副校理吳命峻上疏。大槪,嚴旨之下,情地危凜,不敢在直不得不徑出,仍敢畢暴愚忠,乞蒙斥退事。入啓。答曰,省疏具悉。爾其勿辭察職。
政院啓曰,卽者,吏曹郞廳來言,今日爲政事,命下,而判書金構,參議鄭澔,俱被儒臣疏斥,參判趙泰采,受由未肅拜,未得開政云,竝卽牌招開政,何如?傳曰,允。
吏曹判書金構,參判趙泰采,牌不進。
政院啓曰,牌招開政事,允下,而吏曹三堂上,一時違牌,推考及罷職,今方捧入,而判書金構,參議鄭澔,俱被儒臣疏斥,揆以情勢,有難承牌,至於參判趙泰采,受由還來已久,尙未出肅,今又違牌,事甚未安。趙泰采,更爲牌招開政,何如?傳曰,允。
兵曹判書李濡上疏。大槪,臣於憲臣之疏,有難晏然者,而煩瀆是懼,不敢輒上自列之章,今始略暴危悃,乞蒙亟遞職名,以謝人言事。入啓。答曰,省疏具悉。卿其勿辭,安心行公。
院啓,請還收蒙宥罪人崔益望·河海雲·李文海·尹以寬等放釋之命,竝爲因囚,依律定罪。措辭見上請驪州牧使金斗明,削去仕版。措辭見上答曰,勿煩。
吏曹參判趙泰采,牌不進。
政院啓曰,吏曹參判趙泰采,再招不進,推考傳旨,今方捧入,而非但日勢已晩,一日三招,有傷事體,何以爲之?敢稟。傳曰,明日爲之。
觀象監,自未時至酉時,日暈。啓。以上朝報
都摠府啓曰,今日入直各樣軍兵等,十日試放時,都監砲手張廷元,初放不中,乃是廳上諸試官之所目覩,而乃以貫中付標,事之可駭,莫此爲甚。差備官訓鍊院習讀官趙尙說,汰去,付標軍士金斗萬,金時萬,及砲手張廷元,竝令攸司,囚禁治罪,何如?傳曰,允。刑曹謄錄
任舜元,以禮曹言啓曰,東關王廟重修材瓦錢納措備,別定監役官,擇日擧行事,啓下矣。各樣應用之物,幾盡措二字缺閱,撤毁始役吉日,令日官推擇,則今四月二十二字缺卯時爲吉云。先告事由移安祭,則同日曉二字缺行,而還安祭,待其畢役,追後擇日設行,關王廟二字缺修改時,無移還安之節,而今此移還安,則有異於前,應行一字缺當分付各該司,而自本曹,不可不直爲分付,故敢此別單二字缺依此擧行,何如?傳曰,允。
金萬埰,以禮曹言啓曰,一字缺學儒生上疏,自本曹,以前判書朴世堂改註四書及相一字缺景奭碑文,使世堂及景奭後孫,竝皆呈納之意,二字缺有呈納後更稟處之命,故卽爲發關于京畿監營及漢城府,使之分付呈納矣。卽接漢城府移文,則西部牒呈,卽往景奭後孫前都事李眞養家,推出碑文,則以爲,碑文,楊州朴判書家有之,本家則無有爲言,而不爲出給云云,故本曹,以碑文,旣令本家呈納之意,啓下,則自本家,不可不急速送人于楊州,取來呈納事,令該部下人,更爲再三分付,則眞養,托以家無尺童,不得推納,今日已暮,而尙無擧行之意。碑文呈納,旣是傳敎內辭意,且其祖先墓文,雖是謄本,後孫之家,必無不爲藏置之理,設或適二字缺送於作文之人家,有此聖敎之後,則分義不在,四字缺取來,而初頭推托,不卽取納,已極無據,五字缺稱以家無尺童之狀,尤極可駭。今日紀綱,雖甚陵夷,一字缺容如是,碑文,無論搜出家中與取來楊州,急急呈納事,更令漢城府及諺部,嚴飭分付,而李眞養違慢朝令之罪,不可不懲,令攸司處置,何如?傳曰,允。
又以都摠府言啓曰,今日入直各樣軍兵等,中日試放時,都監砲手張廷元,初放不中,而乃是廳上諸試官之所目睹,而乃以貫中付標,事之可駭,莫此爲甚。差備官訓鍊院習讀官趙尙說,汰去,付標軍士金斗萬,金時萬,及砲手張廷元,竝令攸司,囚禁科罪,何如?傳曰,允。
兵曹判書李濡疏曰,伏以,臣日昨三字缺彦明之疏,論列北城之利害,仍斥此以下半行缺役,則不實,以政則不仁,臣於此不勝瞿然之至。頃者大臣箚中,一字缺此辭意,而臣不敢有所自辨,略陳其委折於前席,蓋臣當初,請以飢民稍有氣力者,抄送于三軍門,着實救濟,兼爲使役者,專出於活民之計,苟以築城爲主,則何患不得募立丁壯,而役此尫羸不實之類,徒爲糜費而無益於事乎?國家旣定大計,使三軍門,預爲料理凡事,則任事之臣,不得不隨便經紀,而適見飢民之難於居處,若群聚餽粥,弓一日所食者,不過朝夕數合之米,而露處昏睡,終必生病,同歸於死亡,此則有其名而無其效,臣實憫念。遂欲因其一字缺爲料理之命,爲先抄出男丁,移置弘濟院各邑二字缺之空處,日給三升之料,稍待其蘇建,曳下風落松之一字缺山者,造家舍數十百間,俾得入接,以爲前頭將士看役一字缺如此之際,不過數月,而當至麥秋,麥秋豐熟,更無二字缺之事,則從其願,或散遣,或仍留,無所不可,而其間二字缺議參差,未必成就築役,旣活多少〈民〉命,亦未爲失缺二字役之實不實,初亦計較,而賑民之道,能使不死者,不二字缺政矣。以目今見驗者言之,都城頹圮處,修築之役,二字缺他營繕之所,以飢民抄出赴役者,其數旣二百名,不但一字缺而已。觀其形容,已無異於平常之人,依此行之,雖至千萬一字缺傷也。近聞賑廳饋粥之民,則日漸困頓,至於浮氣滿面,二字缺繼云彼此得失,亦可以槪見矣。未察事狀之如許,不究本意之所在,有若直驅頷顑之民,迫令擔石負土於高崗陵版之上,同朝之間,不能相悉,有如此者,則尙何事之可做乎?臣誠慙恧,只訟其妄率之罪,而煩瀆是懼,趑趄數日,今始冒死自列。伏乞聖慈,亟遞臣職,以謝人言,不勝幸甚云云。
副校理吳命峻疏曰,伏以,臣敢陳妄言,恭俟嚴譴,伏承聖批,批旨春溫,響答無礙,至有嘉尙之敎,臣深夜起坐,奉讀一字缺半,以首頓地,淚隨聲發,實不勝其惶隕感激。四字缺下段所陳,聖敎極嚴,至於此以下十字缺險之敎,出於臣之萬萬情外。夫臣疏末之拈出趙正緯二字缺不過行語間一證,而聖明,反疑之以掇拾,其所明白條陳,皆是摭實參量而書者,聖明又斥之以危險,臣於此,悚怖震灼,心駭魂遁,至欲鑽地以入,而不可得也。噫,臣累年畎畝,不禁狗馬之戀,一言報主,是臣炳炳之悃,而丹忱莫白,上心先疑,臣之一片忠悃,不能見諒於我殿下,將何所自容於天地之間乎?撫躬自悼,益痛其微誠之未孚也。昔唐臣陸贄,以枉直俱存,奉規於其居。誠願聖明,亟削臣職,斥遠朝著。畢竟金構,至於誤蒼生誤國事之一字缺始知臣之以此言,仰答聖明也。臣情地危懍,不可偃然一字缺職,不得不徑出直次,臣之罪戾,尤無所逃矣。臣無任戰灼云云。以上出燼餘批答竝見上
金萬埰啓曰,大司憲兪得一,執義兪命弘,掌令朴見善,持平金栽,呈辭,掌令權燧,在外,持平兪彦明,上疏,今日以監察茶時之意,敢啓。傳曰,知道。
又啓曰,卽者,副校理吳命峻,自直廬陳疏徑出云。莫重禁直,不待交代,任意出去,事極駭然,推考,何如?傳曰,允。燼餘
上在昌德宮。停常參·經筵。
巳時未申時,日暈。
兵曹參知趙泰耉,加土事,大興地出去。
黃澗縣監李成坤,差使員上來。
行司直李寅燁上疏。大槪,席藁俟譴之中,又遭儒臣之章斥,乞罷臣兼帶諸任,仍命放退田里事。入啓。答曰,省疏具悉。卿其勿辭察職。
吏曹參判趙泰采上疏。大槪,臣病勢之外,別有情地之萬分難冒者,再召之下,竟未祗承,違傲之罪,合被萬戮。席藁陳章,恭俟處分之際,嚴召之命,又辱陋巷,分義所在,亦不敢一向坐違,不得不趨詣闕外,而病情,終難强出。玆敢略暴危悃,仰請譴何,乞賜罷斥,仍勘臣罪,以肅朝綱,以安私分事。入啓。答曰,省疏具悉。卿其勿辭察職。
京畿監司書目。仁川呈,以韓城君李基夏辭職上疏上送事。啓。答曰,省疏具悉。卿其安心勿辭焉。
吏曹參議鄭澔上疏。大槪,臣重被無限醜辱,義當緘口齰舌,恭俟譴何,坐違嚴召,萬殞難贖,而勿罷之命,遽下於千萬夢寐之外,含恩畏義,撫躬罔措,不得不略陳情地之萬分難安者,疾聲呼籲於宸嚴之下。伏乞亟削臣名於朝籍,仍治臣前後罪狀,以謝人言事。入啓。答曰,省疏具悉。意外侵攻,何必爲嫌?爾其勿辭,從速察職。
政院啓曰,吏曹參判趙泰采,來到闕外,陳疏退去,成命之下,已至二日,而不得開政,事甚未安。今則疏批已下,卽爲牌招開政之地,何如?傳曰,允。
謝恩,兵曹參議李德成。
吏曹參判趙泰采,掃墳後入來。
副修撰李坦上疏。大槪,臣病未得出謝恩命,已極惶隕,且於館儒之疏,有不敢冒居榮次者,玆敢略暴情實,乞賜斥退,以安愚分事。入啓。答曰,省疏具悉。未呈納之前,不宜徑先陳辨也,勿辭察職。
右副承旨金萬埰上疏。大槪,臣於副修撰李坦之呈疏也,與僚議有不可苟同者,不得不略陳委折,乞遞臣職,以幸公私事。入啓。答曰,省疏具悉。爾其勿辭察職。
傳曰,卽見吏批政官書啓,則判書金構,方爲待命云,勿待命事,分付。
黃海監司書目,海州判官李寅錫,民人治罪,邂逅致死,而其所用杖,有違法例,故不得已罷黜事。
以禮曹啓辭,李景奭碑文,使其後孫呈納矣。其後孫前都事李眞養以爲,碑文,楊州朴判書家有之,本家則無有爲言,而尙無擧行之意,碑文呈納,旣是傳敎辭意。且其祖先墓文,雖是謄本,後孫之家,必無不爲莊置之理,設或適爲還送於作文之家,所當奔走取來,而初頭推托,已極無據,至於再三分付之後,稱以家無尺童,不爲推納之狀,尤極可駭。無論搜出家中與取來楊州,急急呈納事,更令漢城府及該部,嚴飭分付,而李眞養,違慢朝令之罪,不可無懲,令攸司處置事。傳曰,允。
備忘記,吏曹參判趙泰采前後陳疏,輒稱情勢,不欲與長席竝官,而所謂世嫌,終涉太過,故大臣陳達於前席,吏判疏批,亦言其失在佐貳矣。厥後連呈疏單,無意供仕,及至今日,始乃出肅參政者,擧措之未安,已不可言,而其必遂己意,不有朝命,甚矣。不可無警責之道,遞差。
傳曰,今日吏批,不得開政,兵批,不可獨爲開政,此望單子,還出給。
政院啓曰,承旨及臺諫有闕之代,不可不趁卽差出,而吏曹判書金構,參議鄭澔俱有難安情勢,故不爲請牌,參判趙泰采,獨爲牌招開政矣。今又遞差,政事,何以爲之?敢稟。傳曰,參判有闕之代,問于大臣,差出。
院啓,請還收蒙宥罪人崔益望·河海雲·李文海·尹以寬等放釋之命,竝爲因囚,依律定罪。措辭見上請驪州牧使金斗明,削去仕版事。措辭見上答曰,勿煩。
以金鎭奎爲吏曹參判。已上朝報
禮曹啓曰,因館學儒生上疏,自本曹,以前判書朴世堂改註四書,及故相臣李景奭碑文,使世堂及景奭後孫,竝皆呈納之意,覆啓,有呈納後更稟處之之敎,故卽爲發關于京畿監營及漢城府,使之分付呈納矣。卽接漢城府移文,則西部牒呈內,卽往景奭後孫前都事眞養家,推出碑文,則以爲碑文,楊州朴判書家有之,本家則無有,爲言,而不爲出給云云,故本曹,以碑文,旣令本家呈納之意,啓下,則自本家,不可不急速從人楊州,取來呈納事,令該部下人,更爲再三分付,則眞養,托以家無尺童,不得推納,今日已昏,而尙無擧行之意,碑文呈納,旣是傳敎內辭意。且其祖先墓文,雖是謄本,後孫之家,必無不爲藏置之理,設或適爲還送於作文人之家,有此聖敎之後,則分義所在,所當奔走取來,而初頭推托,不卽取納,已極無據,至於再三分付之後,稱以家無尺童之狀,尤極可駭。今日紀綱,雖甚凌夷,豈容如是?碑文,無論搜出家中與取來楊州,急急呈納事,更令漢城府及該部,嚴飭分付,而李眞養,違慢朝令之罪,不可不懲,令攸司處置,何如?傳曰,允。已上禮曹謄錄
副修撰李坦疏曰,伏以,臣於前月,爲省覲之缺一字往留臣父任所,頃始木道還歸,及到城底,獲有新除之命,召旨遠辱,臣不勝惶隕感一字缺而臣於累日水上,重爲風濕所傷,身嬰疾病,缺一字牀褥,恩命之下,久稽祗肅,陳章見阻,尤增一字缺蹙。且臣於館儒之疏,攻前判書朴世堂也,誠有所不可晏然於榮次者,玆敢不避煩猥,略暴情實。第臣,自少請業於世堂,被其所提誨誘掖者,已多日月,非獨恩深義結,凡諸世堂之所以下字用心處,臣實明知。今遽爲人之所詆誣謬辱,酷且慘焉,則臣安得泯默而已乎?臣竊惟聖人之道,賴六經而不墜,六經之旨,得朱子而大闡,朱子之言,在今日,家誦而戶習,猶菽粟之不可一日去諸口,而布帛之不可蹔時去諸身,苟非亂常悖道二字缺其孰得以侮之哉?但念讀書講學之士,缺數行際,易生疑晦,旣有所疑晦,則求所以通其二字缺此固人情之所必不免者也,故反覆思繹,字以求其義,句以尋其旨,幸而有一得之見,則私自筆之於書者,此又古人之已行者,而抑何嘗故欲立異求新於先儒著說之外者也?今若以探索,歸之於毁經,而箚錄,謂之以侮聖,則是講討之功,直可廢,而窮格之學,無所施也,豈可乎哉?是故,程子常曰,解經,不同無害處,但其緊要處,不可不同。朱子之學,得之伊川,而其註周易,則多不用伊川之說,蔡沈之學,上承朱子,而其傳尙書,則或不從朱子之說,此豈故欲操戈而入室,角勝而背馳數字缺良以解見之或有異同,而講說之不厭詳盡,數字缺互相發明者焉耳。今世堂,久處林下,探玩一字缺典,厥有年所,有思則記,有疑則錄,旣成數字缺文字,則謂之思辨錄,或謂之通說,夫所謂數字缺者,愼思明辨之義,夫所謂通說者,一說亦通缺數字也,是豈若言者之抑勒團成也哉?若其著述之意,則具見於其所撰序文中,其略曰,六經之書一字缺理精而其義備,其意深而其旨遠,上自秦·漢,下逮隋·唐,分門割戶,斷肢裂幅,卒以破毁其大體者,不可勝數。及宋之時,程·朱兩夫子興,乃磨日月之鏡,掉雷霆之鼓,聲之所及者遠,光之所被者普,六經之書,於是爛然復明於世。然經所言,其統雖一,而其緖千萬,故雖絶知獨識,淵覽玄造,猶有未能盡極其趣,而無失細微,必待乎博集衆長,不廢小善,然後粗略無所遺,淺邇無所漏。是以輒忘僭汰,槪述其蠡測管規之所得,裒以成編,名曰思辨錄。儻缺數行臣識知褊淺,聞見狹少,固不可博引廣喩,以曉今日一世之疑,而亦有耳目之所覩記者,一字缺得以略陳一二焉。昔文忠公張維,於中庸章句,以爲有疑者,其言曰,中庸,爲修道之敎而作也,故首章之戒懼謹獨之事,此卽修道之實也。修,是修明修治之理,而章句則曰,修,品節之也,敎,禮樂之屬,是也。以品節,釋修字,本欠親切,禮樂□治身,比之戒懼愼獨,則似差緩,若乃刑政,是爲治之具,元無關於學者身心,〈?〉是修道,無乃外乎?捨本章所言戒懼切近之訓,而遠擧禮樂刑政以爲敎,此所疑一也。費隱二字,本自難曉,姑以章句所解之義推之,□物云,爲百行萬善,大無外而小無內者,無非□也,其理之不可見者,卽隱也。夫費隱二字,只十二章,其義則一編所論,皆是物也。今□分節,自此至二十章論費隱小大,然則他□無費隱意耶?此所疑二也。凡作文之體,合字□句,合句而爲章,合章而爲篇,未有以一句一章者章句,而道其不行矣夫一句,爲五章,以子曰二字,是改端之辭,難於附屬他章,故一句爲章,終乖文字之體,此所疑□大學格物爲修,未見其爲窮理之義□定說,本當恪守,而心有所疑,亦當講究。孝公趙翼,嘗述經書困得錄,其所記,今不能盡擧,其於大學章句,循□爲人之言,尤嘗至疑。蓋朱子,以爲人爲自欺,趙翼,則以其心所好惡,及於其所□者爲自欺,至引朱子平日與人書十九條,以爲欺之訂曰,朱子平生所說,自欺之語,皆缺數行以循外爲人,釋之,恐此所釋,乃朱子一時所見,平生定論。又其說有曰,或疑先賢解經,垂之萬世,後學惟當敬信遵守,乃敢有異同於其間,非所以尊信先賢也,此則不然。此理,天下古今所同然之公物也,聖賢經傳之旨,亦天下古今之公物也。先聖之立旨垂訓,後賢之解釋經義,皆所以明此理也,而後學所以講論經義,又所以求此理也,故治經之道,由先賢之所解,以求夫義理之失,如或有疑,則當反覆深思,究極其所歸,必得其一是而後已。若徒知尊畏先賢,而不求義理之實,雖或有疑,不敢致思,則其爲學,非主於求道,而其所以尊先賢者,亦□得爲至公也。橫渠先生曰,其不善者,共改□正,所望於後學,其心之廣大,固如此,又曰,□無窮,自古有前人所未發而發於後者,雖或〈?〉又有所未及焉,雖愚人,或偶有所一得焉,聖人何察於邇言哉?區區爲此,正惟尊信朱子故也。朱子之言曰,直是要人虛心平氣,本文下,打疊〈?〉交空蕩之地,不要留一字。先儒曰,莫問他是何人所說,所尊所親,所憎所惡,一切莫問,而惟本文本意是求,則聖賢之旨,得矣,竊恐如是求之,或庶幾乎朱子之旨也。翼之所以爲言者,如此,而文純公朴世采,序其書曰,惟公彝性之天,旣鍾於天,見解之高,尤切於人,其見於諸書箋註之屬,明白渾全,可垂後世,雖其議論,或未盡合於先儒,猶不自沮也。昔者朱夫子,緖正經書,立萬世道學之淵源,未幾,宋·元之間,王魯齋,金仁山,乃或折其篇章,饒雙峯,胡雲峯,乃或岐其旨趣,疑若缺數行我退溪先生,釐輯通錄,終無所貶異,夫豈以文字異同,自是古今諸賢所不免?比諸一家之內,意見雖或差爽,其爲同歸,非如王·陸之背正道而肆詆侮也。夫然則先輩,固未嘗以解經同異,爲深者,槪可見矣。雖然此二人,猶是一代之碩德宏儒,若夫先正臣李滉,先正臣李彦迪,則實我東方之大賢也,而滉於論語,成事不說,遂事不諫,旣往不咎三句語,以成事,爲立社本意,遂事,爲時君殺伐之心,而以旣往不咎,爲言出不可救,改正其諺讀。彦迪,則撰定□學補遺一本,今已刊行於世。至於先正臣金□□則實承二臣之統緖,而其著經書辨疑□多發明,就其表著者而言之,則其於□語南人有言之註,尤不可以無常之尤字,當作鬼,至啓達於正講之時,其於孟子文王作興之註,以作興皆起,謂非是,而以作之文王以興,屬於二老,其於予不狎于不順註,以太甲所爲不義,義理之說,謂辭意迫切,〈?〉本註,而改從蔡氏之傳書,其於中庸之〈造〉端乎夫婦章,則曰,此夫婦,與上文愚夫愚婦,與知能行之夫婦,不同意,朱子,以此夫婦,結上文之意,殊不可曉云。若此類不一,而其所自序曰,所讀經傳,多所未解,且於諸先生之說,時有所疑,不敢强從,竝皆隨手箚記以省閱,或謂先正訓解,後學所當尊信,乃敢爲論議於其間,無乃不可乎?余謂講論義理,乃天下共公之事,先賢亦嘗許之,豈敢以是求多於先正哉?其門人文正公宋時烈之言曰,老先生此書之作,蓋不得已也。然則□臣者,其所尊信朱子,豈皆在啓迪,而甘爲天下之罪人也,講究討論,不害爲尊信朱子之道,亦先賢之所以望於後人,則豈必有所疑而不敢言,有所得而不敢出,泯默緘結而後,方爲合於尊信朱子之道哉?歷數今古,臣未嘗見意專探賾,而得毁經之名,志篤辨析,而負侮聖之罪也。或謂前後儒賢之所自立說,雖不免有崖異,而只是若干章句,未有如世堂之動成卷帙,細大竝擧云。此則有不然者,人之起疑,自有多少,文字撰定,又有略詳,若曰先儒定論,雖一句字,亦不可致疑云爾,則臣不敢知,而儻許以隨得隨箚,爲不害於尊奉先賢之道,豈以其書多少,而其罪亦有所輕重也哉?抑臣又有〈未〉曉者,世堂之有此書,幾三十年于玆,紳之間,固多有聞而知之者矣。初未嘗聞批力詆之言,亦未嘗有請罪致討之擧,豈窮閻陋屋之下,讀書有疑,隨手箚記,以爲□笥之藏者,自古及今,未之或咎,而亦非朝□之所當禁遏哉?今乃因撰相臣碑文,遽□恨怒,喧喧扇鼓,始則出於訟彼斥我之□終有驅以侮聖毁經之名,狼藉箝勒勤,肆其醜辱,嘻噫亦異矣。是毁經侮聖之罪,不在於昔年之記疑,反在於今日之撰碑,臣不敢知其心之果出於公乎,私乎?大抵碑文數轉語,世堂平日之見,固自如此,故臨文發言,無所撓避,夫豈〈有〉一毫私意於其間,而適足爲衆怒之媒,群謗之囮,若其是非得失之在,有非啓迪等所可妄斷,而亦不待微臣之一二談,自□公議之定,臣不欲缺二行處心之本末,臣得以具論,不敢以煩縷爲嫌。世堂,少無宦情,自甘淡泊,其恬退之節,淸苦之操,亦聖明之所嘗奬褒,而遽仍一碑文之撰,轉加吹覓,摭私記之所藏,欲成其案,彼啓迪輩,種駭無所知識,徒憑傳聞,妄相忖度,遂臆斷傅會,以煩天聽,如論大學誠意明德云云。卽其誣罔之一,則固不足深責,顧臣所深惜者,聖明之世,乃有此無前之擧也。噫,疑孟一編,豈非可駭之甚,而未聞火其書□其人,宋朝崇儒之治,卓絶古今,而司馬〈光〉之賢,無少貶於前,當日世道,抑何恢恢乎其廣且有容也。今夫世堂所著之書,未嘗自是己見,勒成一家之言也,蓋亦虛心求人砭劑,務歸無過之域,今論者,若就□爲說,而辨論乎是非,則固世堂之所深願,不然,謂未能深達乎朱子之旨,亦世堂所□辭,今乃輕以詬罵相加,一則曰變怪,一則曰亂賊,是不足而至欲火其書,又不足而將欲罪其目,此豈今日所不可已耶?啓迪者,謂聚會門徒,相傳授,臣旣師世堂,則其在懲討之日,雖微末庶僚,尙不可處臣,而況可冒玷於經惟〈之〉下重乎?玆不得不露章自列,伏乞聖明,俯察危懇,將臣職名,亟賜鐫削,刊臣姓名於朝籍,以安愚分,不勝幸甚。臣無任屛營祈懇之至,謹眛死以聞。批答見上
右副承旨金萬埰疏曰,伏以,昨夕後,副修撰李坦,以前判書朴世堂毁經侮賢之事,陳疏申辨,謂有師生之義,張皇論辨,而臣竊謂,此於朝家事體,有不然者。蓋世堂碑文註說,聖明,旣命該曹,呈納稟處,則其在門徒之道,勿論儒疏是非之如何,唯當恭俟朝家處分,如有可辨,則辨之,如無可辨,則泯默而已,今乃不註說碑文,遷延推托,不以呈納,其門徒之在□從者,經先陳辨,意在眩惑□書辨疑,則尤非所可誣引,而必欲强挽而爲證,吁亦異矣。臣先祖所著,蓋其講讀經書之際,不過引其疑難而論辨,有所箚記而已,此則先儒之所嘗爲也,何嘗如世堂之直加改易,公肆譏貶,而其比擬之無倫,如此,不特於臣先祖,無損,在臣,亦不必深嫌。況臣旣在出納之地,則國體所關,不可不念,故於昨夕,以朝家處分之前,不可徑先疏辨,退却其疏,今者僚議,必欲入,此非臣衰朽疲劣者,所敢角勝,而旣□舌之任,且有經渭之卞,不可苟同,亦難冒□。伏乞聖明,俯垂照察,亟遞臣職,俾令□負職責,下得伸愚見,公私竝幸云云。批答見上出燼餘
韓城君李基夏疏曰,伏以,臣冒昧群非,猥控私懇,伏蒙聖慈,曲加矜憐,又賜恩暇,臣得趁期赴役,已破舊墳,料理窆事,天地洪渥,遍及幽明,且悲且感,不知死所。臣於哀撓之中,不合復有陳請,而第臣不解將任,黽俛□行之不安,若坐針氈,以臣自恕,猶尙如□公議至峻,將謂斯何?臣若嫌於煩瀆,泯默度日,不恤人言,帶職自如,則跡涉縱肆,得□尤重。玆敢披瀝肝血,更煩縣道,伏惟聖明,俯察微悃,早賜處分焉。蓋將臣之□出外,其來已久,固不害爲一時前例,而乃者儒臣,後先論奏,明其不可,斥其無嚴,則從□襲謬之失,至此著矣。假令其言,有些欠當,當委曲採納,無失其優容之體,況其爲言,望有所執乎?自今以後,前例有無,非所可論,而聖上,一向違拒而不從,臣又晏然出來而不顧,則□臺閣蔑公議之習,將自此始矣。臣之處義無據,已不足言,而有損於聖德,不亦大乎?臣雖淺劣,顧其職,則重任也,今日自處,實關後弊,何忍以不肖之身,嚆矢於弊習,上累淸明之朝,自速罔測之誅哉?且臣此行有期限,要非數十日,難以還朝,職務之曠闕,事勢之臲卼,十倍前日,其不可遽帶虛銜,退在鄕外也,亦決矣。將臣分義,不比文宰,累疏之猥越,臣□之而貪戀恩寵,冒沒仍居,□洗,此臣所以再三懇叩,而不知止也。向臣在□之日,略具三疏,仰瀆天閽,冀得解職而後行,連見阻格,竟未上徹,而期日奄迫,難容等待,不得不徑先登程,事與心違,惶懼已深,及臣辭朝,至煩喉司,措辭啓稟,而亦未蒙許遞。臣之情地,轉益危蹙,來伏村閭,封章遠叫,寔出赤誠,非敢假飾。伏乞天地父母,諒臣悲苦之辭,軫臣懇迫之忱,將臣所帶將任,亟命鐫改,俾安愚分,以重國事,千萬幸甚云云。批答見上出燼餘
吏曹參議鄭澔疏曰,伏以,臣以駑下庸缺一字猥蒙洪造,濫叨匪據,歲初坐罷,實出於缺一字病之萬萬不得已,而曾未幾何,忽蒙恩缺一字再投僨敗之地,惟其才分之不逮,因不暇謙缺一字於事體之顚倒,物議之嗤點,何哉?欲爲缺二字公,私情不安,欲又坐一狀,則分義走懼,屢疏缺一字籲,終靳恩許,惶恐悶蹙,罔知攸措。此缺一字右僚兩人,各因不安之端,俱不行公,政事命下之後,他無推移之路,黽勉赴命,非止一缺一字徒增惶窘,進退維谷,不待人言,已自分其早晩顚躓矣。卽見校理吳命峻之疏,臚列右僚之罪,驅諸小人之科,殆無餘地,其一款,卽再擬臣銓貳之事也。臣則〈只〉是駭汗沾身,不欲有言也。其言曰,一以右黜正緯之論,一以報扶自己之功,又曰,使澔受其顯報,籠絡一世,嘻噫,此何說也?臣之與金構·趙正緯,論其交誼,則實無彼此淺深之殊,而正緯缺一字劾構,專出於白地構捏,缺二行私憾之計,醜悖缺半行此風習,實非淸朝之所宜容,措紳羞缺二字議齊憤,則銓曹之下番補外,政例當然,而其時判書臣洪受瀗之持難,亦非以正緯,爲無失,欲爲鎭定之計而已,彼此所爭,至公,皆無私愛惡於正緯,則於金構,有何恩怨之可道,而今命峻之疏,至以報功奪位之說,肆然譸張於紸纊之下,有若私相汲引,植黨專擅者然,其所爲言,直是可笑,而不足怒也。但正緯補外之論,北復拜〈?〉,臣未再缺一字銓之日,而乃曰,今缺一字黨引鄭澔,顯排正緯,豈非誣悖之甚乎?缺一字蓋銓衡重地,古難其缺一字人之得失當否,而怨好立辦,如臣且吾之蹤,缺一字使循例承套,務諧世情,猶慮其不能,自缺一字況不度時勢,妄欲通塞之論,久逋缺一字之中,而欲免狼狽。此下缺
任舜元,以弘文館言啓曰,本館上番副應敎臣權尙游,以諡號事,今日奉常寺晝仕出去之意,敢啓。傳曰,知道。
金萬埰啓曰,大司憲未差,執義兪命弘,持平金栽,呈辭,掌令權燧,在外,持平兪彦明,上疏,今日以監察茶時之意,敢啓。傳曰,知道。燼餘
上在昌德宮。停常參·經筵。
三更,流星,出天江星上,入巽方天際,狀如鉢,尾長四五尺許,色赤。
禁府,李眞養拿囚。啓。
禮曹判書金鎭龜上疏。大槪,臣於副修撰李坦之疏,有不可晏然者,乞遞臣本職,以便公私事。入啓。答曰,省疏具悉卿懇。卿無所嫌,安心行公。
政院啓曰,大司憲未差,執義兪命弘,掌令朴見善,持平金栽,呈辭,持平兪彦明,陳疏未入啓,掌令權燧,在外,憲府無行公之員,連日監察茶時,事甚未安。除在外人員外,呈辭·陳疏人員,竝卽牌招,何如?傳曰,允。又啓曰,新除授吏曹參判金鎭圭,卽爲牌招開政,何如?傳曰,允。
以徐命遇爲假注書。
正言金興慶啓曰,新除授義州府尹尹弘离,姿稟徒善,才望素乏,邊上重寄,決不可堪任,故臣以請遞事,論啓之意,發簡于右僚,則右僚,强爲崖異,不欲同參。此莫非如臣疲劣,言議不能見重之致,勢難晏然苟冒,請命遞斥臣職。答曰,勿辭,退待物論。
政院啓曰,吏曹參判金鎭圭,牌不進,推考傳旨,今方捧入,而爲政事命下,已至三日,尙不開政,事極未安。吏曹參判金鎭圭,更爲牌招,何如?傳曰,允。
傳曰,史官一員待命,騎馬三匹立之。
右副承旨金萬埰上疏。大槪,悉暴見侮同僚之狀,仍陳決不可冒據之勢,亟許遞免,以幸公私事。入啓。
星坪君濯,永平地加土呈辭。入啓。給由。祖父母墳加土時,澆奠牀備給。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫,期於得情。措辭見上請還收考官獄事酌處之命。措辭見上答曰,勿煩。
持平兪彦明上疏。大槪,臣之情病,決無供職之望,而日昨,輔德臣李世奭,疏語轉益,臣難冒之勢,病不能詣臺自列,替疏申懇,喉司不諒,一向退却,憫縮狼狽,已不可言。且於重臣之疏,又有所不安,今承召牌,來詣闕外,而終不敢抗顔就列,不得不陳章經退。伏乞亟削臣職,仍治臣罪,以勵班行,安私分事。入啓。
設粥所內摘奸。
吏曹判書金構上疏。大槪,臣被人構劾,罪名狼藉,走伏禁府門外,恭俟鈇鉞,而勿待罪之敎,又出千萬夢寐之外,惶感涕泣,不知死所。不得已退伏城外,顯戮尙稽,王法久屈,不得不冒萬死哀籲,乞命攸司,勘臣罪律,以伸國法,以謝人言事。及吏曹參判金鎭圭上疏。大槪,臣又叨匪據,荐辱嚴召,而情跡之難冒,與前一般,又有擬望不循格式之嫌,寧蹈違傲之科,斷無承當之望,玆敢仰籲於禁門之外。伏乞亟解不稱之職名,兼勘臣慢命之罪犯,以之重公器,嚴政格,安私分,而肅朝綱事。及右議政申琓箚子。大槪,情勢轉益難安,疾病亦且難强,乞賜遞罷,以安微分事。及左副承旨朴權上疏。大槪,臣於同僚徑出,情勢已極不安,而顧其再疏之辭意嚴緊,無異彈章,有不可一刻冒據於近密者,不得不迸出闕門之外,亟遞臣職,仍治擅離禁直之罪事。及進士李翼明等上疏。大槪,臣等,伏見館學儒生洪啓迪等疏本,詆辱臣師前判書朴世堂,罔有餘地,至請以所撰文字,投之水火,仍付司敗,論其罪狀,而殿下,未及燭其情實,遽令稟處,臣等不勝痛迫之悃。慈敢悉暴其著說本旨,及被誣實狀,伏乞聖明,俯思諒察,勿令讒說肆行,毋使世臣抱枉,斯文幸甚,世道幸甚事。及左承旨洪受疇上疏。大槪,朝者,陳疏見却,承牌詣闕,伏見同僚再疏,尤不勝危怖之至。只緣院中之一空,冒沒入來,不避煩瀆,玆敢呼籲,伏乞聖慈,先遞臣職名,以謝人言事。入啓。
獻納金相稷啓曰,朝者同僚,以義州府尹尹弘离遞差之意,簡問于臣。臣意以爲,弘离,累典郡邑,頗多治績,出入臺閣,且有履歷,今玆陞擢,未見其有不可,故略示持難之意,而今者同僚,至以此引避,此莫非如臣疲劣,言不見信之致,不可一刻引冒,請命遞斥臣職。答曰,勿辭,退待物論。
假注書閔致龍狀啓,大臣病患,近來少得差減,今月二十六日,將欲到進輦下云。臣旣承偕來之命,同時入來之意,敢此馳啓事。
答左承旨洪受疇,左副承旨朴權,右副承旨金萬埰疏曰,省疏具悉。爾其勿辭察職。
都承旨兪集一上疏。大槪,臣於前參判趙泰采遞差之命,有不敢自安者,且於諸僚之疏,尤有所不敢因冒者。玆敢陳懇,乞罷臣職名,仍治臣罪,以安微分事。入啓。答曰,省疏具悉。卿其勿辭察職。
政院啓曰,左承旨洪受疇,右承旨任舜元,承牌來到闕外,得見右副承旨金萬埰再疏草本,則以昨日副修撰李坦上疏捧入事,至以不念舊規,不顧事體爲言。臣等,俱以捧入之人,不勝瞿然,仍留待漏院,將欲陳疏自列之際,左副承旨朴權,右副承旨金萬埰,相繼留疏徑出,以致院中之一空。守廳承旨,雖遭臺評,不得交代,則入房陳疏,不得擅離者,自是流來之規,而朴權,金萬埰,輕先出去,臣等難安之勢,亦無異同,而以守廳無人,不得已冒沒入來矣。左副承旨朴權,右副承旨金萬埰,卽爲牌招,以爲推移入直之地,何如?傳曰,允。
右副承旨金萬埰上疏。大槪,臣之情勢臲卼,連至瀆擾,聖批靳遞,嚴召又降,不得不趨詣闕外,而臣與副修撰李坦反詈之言,有不敢泯默者,其所凌辱,又不止於臣身,更無顔面,復入天陛,玆敢畢暴情悃,因爲退去。伏乞亟遞臣職,仍治臣罪,以安私分,以肅朝綱事。入啓。答曰,省疏具悉。爾無可嫌,勿辭察職。
答吏曹判書金構疏曰,省疏具悉卿懇。用意構誣,何足深嫌?安心勿辭,速出行公。
答吏曹參判金鎭圭疏曰,省疏具悉。卿其勿辭,從速察職。
答右議政申琓疏曰,省疏具悉卿懇。憂虞日甚,決非引疾之時,儒臣之疏,意在構誣,則於卿少無所嫌,須體至意,安心勿辭,卽起視事,以濟時艱。仍傳曰,遣史官傳諭。
答持平兪彦明疏曰,省疏具悉。爾其勿辭察職。
進士李翼明等上疏。入啓。傳曰,還出給。朝報
朴權啓曰,都承旨兪集一,左承旨洪受疇,病不仕進,右副承旨金萬埰,式暇,右承旨任舜元,亦以式暇,今方出去,同副承旨未差,廳中,只有臣權一人。出納之際,無以成樣,右及式暇同僚,拘於院規,不得請牌,何以爲之?敢稟。傳曰,竝牌招。
洪受疇啓曰,防禦使之親納密符,例也,而長湍府使崔鎭漢,以方在査覈中,使其軍官替納,事體未安。推考,何如?傳曰,允。
吏曹參判金鎭圭疏曰,初頭半行缺嚴召洊降,催令開政,臣兢惕隕蹙,莫知所措。夫銓衡之地,本非戚畹之臣所可冒居,故臣在九年之前,累除本曹郞官,而輒遜辭而免,逮昨年拜本職也,又連章陳懇,終至遞解,其前後未嘗一日供職之狀,實聖上所俯悉,同朝所稔悉也。未知今日,復授以前所辭遞之職者,此何故也?廟堂之薦擬臣,若謂其循舊踐也,則固有先乎臣者,若爲其便於行公,則一二臣,情跡異臣,自當供職,而旣舍彼又後此,乃以擧世通知其決難冒居者,强置諸首擬,此果合於守規模之道,核名實之政耶?抑其姑爲備數苟充,而聖鑑未燭,致有此誤恩與差事耶?凡百差除,皆宜愼守格式,而至於銓地,其體尤重,苟違恒規,必致非議,藉令臣情跡,無所嫌礙,卽此事,亦係難冒之大端也。且今首席,與右堂所遭臲卼,銓地殆空,不得開政,今已有日,尤不可使臣,虛帶曠官,如前歲之爲也。蓋賤臣情跡之決難冒居,廉義之期以必辭,旣如彼,今日薦擬之未免苟簡,事體之宜速變通,又如此。是以臣,寧自陷違傲之科,不敢爲承當之計,疾聲仰籲於禁門之下。伏乞聖明,曲垂諒察,亟解臣不稱之職名,兼勘臣慢命之罪,使□□而公格嚴,私分安而朝綱肅,不勝竝幸。批答見上
洪受疇,以左邊捕盜大將言啓曰,政院使令咸仁建呈狀內,三月初八日,持錢文十七兩六錢,行過南別宮前路,白晝,無賴賊徒四名,猝然突出,無數亂打,所持錢文,沒數被掠,幸以奪得賊人中一漢之號牌云,輦穀之下,有此白晝剽掠之賊,聞來,不勝驚駭。考其號牌,則原州興元倉水夫金己賢之號牌也。卽爲移關于原州牧,所謂金己賢,捉來推問,則渠以船人,貿錢卽載穀上來京江,而京人淡沙里處,有赤豆價四兩錢未收之事,故欲捧其錢,入來京中,行到南別宮前路,逢着淡沙里,相與言詰之際,政院使令咸仁建者,以素昧平生之人,忽然相値,使酒佐鬪,結縛亂打,奪取號牌。渠以迷劣鄕漢,不敢牴牾,艱難脫身逃避而已,錢文奪取之說,千萬曖昧云云。故所謂淡沙里,亦爲捉來推問,則以爲,南別宮前路,果逢金己賢,以赤豆價四兩未給之事,相與言戰之際,所謂政院使令咸仁建者,忽然相値,使酒佐鬪,仍爲結縛己賢,奪取號牌,而咸仁建,初無一錢文所持之事,其所被掠錢文之說,千萬無據。以爲伊日被掠之時,道傍左右列市人,及左右近處所居人等,多有目見者云,故使渠指示推問者,前後十一人,而其中,或有元無目見云者,或有只見其鬪鬨,而未聞其被掠錢文云,故以此發問目,更推於仁建,則渠不敢掩諱,始乃吐實曰,果無錢文被掠之事,而與己賢相鬪之時,奪其號牌,歸言于同班使令等,則以爲,政院使令,被打於路人,大是羞恥之事,憑此號牌,以賊人呈于捕廳,徵錢抵罪,則庶乎快於心云,故果爲誣呈本廳辭緣,箇箇承服。如此之輩,怙恃上司使令之勢,白地陷人,至於此極,非但有駭聽聞,究其心術,無異强盜。反坐之律,在所難免,移刑曹,照律處置,何如?傳曰,允。燼餘
上在昌德宮。停常參·經筵。
卯辰時,有霧氣。未時,太白見於巳地。
京畿監司尹世紀,領議政崔錫鼎迎候事,出去。
下直,溫陽郡守李萬樞。
右承旨任舜元上疏。大槪,旣被同僚之無限詆斥,決不可晏然仍冒於職次,伏乞鐫罷臣職,以安微分事。入啓。答曰,省疏具悉。爾其勿辭察職。
政院啓曰,爲政事,命下,今已累日,尙未開政,事甚未安。參判金鎭圭,疏批已下,卽爲牌招,開政,何如?傳曰,允。
吏曹參判金鎭圭,牌不進。
政院啓曰,司諫院正言金興慶,獻納金相稷,引避退待,而大司諫柳尙載,司諫李晩成,在外,正言金普澤,呈辭,不得處置,除在外人員外,呈告人牌招,以爲處置之地,何如?傳曰,允。又啓曰,吏曹參判金鎭圭,牌招不進,推考傳旨,今方捧入,而爲政命下之後,不得擧行,已至累日,事極未安。吏曹參判金鎭圭,更爲牌招,何如?傳曰,允。
副修撰李坦上疏。入啓。傳曰,還出給。
白川郡守李聖肇上疏。入啓。答曰,省疏具悉。疏辭,知道。
正言金普澤啓曰,本院諸僚,以義州府尹尹弘离請遞之論,有所歧異,相繼引避,臣當處置,而弘离之履歷望實,允合陞遷,故臣父鎭龜,亦於備局議薦時,置諸首薦,臣何敢晏然可否於兩僚之所單乎?請命遞斥臣職。答曰,勿辭,退待物論。
副校理吳命峻上疏。大槪,臣於兩銓官及大臣之箚,有難安之端,玆敢略暴危悃,乞賜斥退事。及弼善李彦經上疏。大槪,臣於病伏尋單之中,猥承庚牌之召,不敢坐犯違傲,忍死趨詣於禁扃之外,而顧臣病情,萬無自力入肅之望。伏乞聖慈,特垂矜察,亟許遞免,俾得及時醫療,以尋生路事。及禮曹判書金鎭龜上疏。大槪,臣於今日,爲慮獄囚久滯,擬赴金吾之坐,書筵侍講,未免頉啓,而朝來,寒疾猝劇,又不得赴坐,不勝惶悚。玆敢冒死仰籲,乞命遞臣本兼諸職,以便公私事。及輔德李世奭上疏。大槪,情勢病狀,俱難供仕,而迫於嚴召,强冒出肅矣。今於憲臣之疏,尤有所不敢晏然者,乞蒙恩遞,以謝人言,以尋生路事。及掌令朴見善上疏。大槪,敢陳病難供職之狀,乞蒙斥退,兼附區區所懷,以備裁察事。入啓。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫,期於得情。措辭見上請還收考官獄事酌處之命。措辭見上景陽察訪金時瑞,本以非理好訟之輩,不齒人類者,久矣。夤緣蹊逕,猥通仕籍,及授本職,物情固已駭然,到任之後,專事貪虐,徵斂屬驛,罔有紀極。且其鄕家與本驛,不過一日程,親戚親知,凡有出入,勿論遠近,擧皆許給馬匹,性且嗜酒,濫施刑杖,稱以避疾,常在本家,而移設官供,弊端莫甚,以此郵卒,不能支堪,宰殺牛隻,分肉於村民,勒捧倍價,盡歸肥己之資,大小不法之事,不可勝記,而且於國祥未除之前,到處挾妓,乘醉張樂,人皆傳說,至今未已,如此悖理貪濫之輩,不可以人微官卑,置而不論。請景陽察訪金時瑞,削去仕版。竝引嫌而退。陞擢之命,實循僉擧,請遞之論,未免太過。意見相左,不可强合,僚臺引避,何必爲嫌?嫌難處置,其勢固然,不可以此,徑遞言官。請獻納金相稷,正言金普澤,出仕,正言金興慶,遞差。答曰,不允。處置事,依啓。
政院啓曰,吏曹參判金鎭圭,再招不進,推考傳旨,今方捧入,爲政已有成命,所當更爲請牌,而非但日勢已暮,一日三招,有傷事體,何以爲之?敢稟。傳曰,開政,命下,已至累日,一向引嫌,尙不出肅,揆以事體,豈容如是?不可無警責之道,從重推考,明朝,更爲牌招,開政。
副校理吳命峻上疏。踏啓字。
答弼善李彦經疏曰,省疏具悉。所陳之事,予當留意,爾其勿辭察職。
答禮曹判書金鎭龜疏曰,省疏具悉。卿其勿辭,調理行公。
答輔德李世奭疏曰,省疏具悉。爾其勿辭,調理察職。
答掌令朴見善疏曰,省疏具悉。疏陳之意,固好,而失當之說,未可曉也。勿辭察職。
京畿監司尹世紀,因領議政分付,先爲入來。朝報
朴權啓曰,明日常參·經筵,取稟。傳曰,停。
又啓曰,備邊司郞廳來言,今日,賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,今日將官朔試射時,入直訓鍊都監把摠·哨官及禁衛營哨官等,依前日榻前定奪,以他員代直出射之意,敢啓。傳曰,知道。
洪受疇,以賑恤廳言啓曰,卽今,飢民之就粥者,至於三千四百餘名之多,其勢缺郞廳二員,逐日監賑,事多苟簡,疾病事故,亦不可預料,合有變通之道。儀賓府都事崔錫弼,前郡守崔柱岳,郞廳差下察任事,崔柱岳,口傳付軍職,何如?傳曰,允。
朴權,以侍講院言啓曰,本院上下番,位甚不齊,兼輔德·兼弼善·兼文學·兼說書·說書,俱未差,弼善李彦經,文學朴彙登,累日呈辭,無意行公,兼司書權尙游,以本職入直玉堂,輔德李世奭,司書韓永祚,入直,而當此逐日開筵之時,□之際,事甚苟簡。弼善李彦經,文學朴彙登,竝卽牌招察任,何如?傳曰,允。燼餘
上在昌德宮。停常參·經筵。
卯時,日暈左珥。辰酉時,日暈。
禮曹啓目,粘連啓下是白有亦,前判書朴世堂所撰四書註說,及故相臣李景奭碑文,來呈本曹是白去乙,以其辭語,憑考於館學儒疏所條列,則一款差爽,與字句或異之外,率皆與泮儒疏意相合,故玆用一一付籤以入,仰備睿覽是白在果。註說中,以顚倒錯亂,使人眩瞀,使人枉用其心,旨意不白,其書雖存,與未有同之語,凌侮朱子是白乎旀。且碑文中,以誣老成,有不祥之報,恣僞肆誕,世有聞人,梟鳳殊性,不善者惡等語,醜辱先正臣宋時烈者,其爲侮聖醜正,實如儒疏所陳,聖批所諭是白在如中。且註說憑考之際,見其冊子所錄,則儒疏條列之外,亦多創立新說,與本旨相背,而至於中庸,則直爲變易章句,尤無忌憚是白置,其在朝家明辨嚴斥之道,不宜尋常處置是白去乎,令儒臣,逐段憑考,辨破稟處是白乎旀。相臣碑文,事體雖與經註有間是白乎乃,其所爲言,誣悖至此,則亦不可任其流傳是白去乎,待儒臣憑考註說後,同碑文與其所謂思辨錄冊子,一時依前本曹所稟處置是白乎旀。懲討一款,亦依前上裁,何如?啓日昨,因館學儒生洪啓迪等上疏,該曹覆啓,判付中呈納後,更稟之敎,非不信館疏也,其在詳審處分之道,自不得不如此矣。今觀朴世堂所撰四書註說,其凌蔑朱子,背道害理,固非一二,而至於中庸,其所以變易章句,恣意詆毁者,有不忍正視,而末乃曰,出於不得已,非樂爲言之無倫,至此而更無餘地也。噫,春秋經夏五,胡氏之傳曰,世或以私意,改易古書者,有矣,蓋亦視此爲鑑,可也。此其義理,豈不明白正當乎?噫,繼往開來之功,孰有大於朱子,而世堂,何敢侮聖,若是其無忌憚耶?至若先正臣宋時烈,以累朝禮遇之大老,寡昧平日之所尊信,爲如何,而敢於故相臣墓道之文,直加誣悖之言,尤可痛心,不可不明辨嚴斥,以杜無窮之患。朴世堂,爲先削奪官爵,門外黜送,令儒臣,逐段憑考,辨破稟處,及碑文與冊子,一時依前本曹所稟處置事,竝依施,而李坦之稱以爲師伸辨,誣引先正,欲售眩惑之計者,殊涉無嚴,在所當懲,罷職。
左副承旨朴權上疏。大槪,臣於憲臣之疏,有不敢晏然於近密者,乞蒙鐫罷,以爲不職者之戒事。入啓。答曰,省疏具悉。爾其勿辭察職。
假注書閔致龍狀啓,領議政崔錫鼎,當日發行,來到南大門外,臣則先爲入來之意,敢啓。傳曰,知道。
傳曰,明日晝講爲之。
傳曰,敬寧殿朔祭·端午祭,世子親行事,分付。
吏曹參判金鎭圭上疏。大槪,警責之敎,旣嚴,宣召之命,又降,惶怖崩縮,不知所措,而終不敢冒出就列,復此申籲於禁扃之外,實暴悃懇,轉詣金吾,恭俟譴罰。伏望亟遞臣職,簡授可堪之人,俾得開政,亦命攸司,勘臣前後違拒之罪事。入啓。答曰,省疏具悉。今玆引嫌,殊涉太過,須勿撕捱,從速察職。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫,期於得情。措辭見上請還收考官獄事酌處之命。措辭見上請景陽察訪金時瑞,削去仕版。措辭見上答曰,不允。末端事,依啓。
右承旨任舜元上疏。大槪,病勢之外,又有情勢之難安,嚴召之下,未得祗承,違傲之罪,實無所逃,而勿罷之命,出於格外,臣誠惶隕罔措。又於此際,召牌荐降,嚴畏分義,不得不趨詣闕外,而第臣於同僚前後之疏,不可晏然者。且伏見掌令朴見善疏本,以趙泰采特遞時,喉司不爲覆奏,大加非斥,同僚,旣以此自列,臣以代房,旣捧傳旨,則尤不可一刻仍冒,乞賜鐫遞,以謝臺議事。入啓。答曰,省疏具悉。爾其勿辭察職。
右副承旨金萬埰上疏。大槪,臣於情勢危蹙之中,又有難强之疾,坐違召命,席藁俟罪之際,嚴召荐降,不敢一向逋慢,曳到禁門之外,而顧臣情病,決無就職之望,乞遞職名,以治臣罪事。入啓。答曰,省疏具悉。爾其勿辭察職。
兵曹口傳政事,副司果崔柱岳。
京畿監司書目,驪州兼任陰竹呈,以右參贊李畬辭職上疏上送事。啓。答曰,省疏具悉卿懇。文衡薦望,少無不安,疏末所陳,亦當依施,卿勿過嫌,須速上來行公。
吏曹參判金鎭圭,牌不進。以上朝報
傳曰,奏請使之還渡江,幾至一朔,而客使牌文,尙不出來,此實曾所未有,極涉怪訝。自備局分付義州,巡檢淸人來到中,越邊時,隨便探問,使之啓聞。以上備局謄錄
上在昌德宮。停常參,只晝講。
星坪君濯,加土事,永平地出去。
下直,忠淸水使南崙,彌串僉使崔東益。
傳曰,明日晝講爲之。
晝講入侍,知事李濡,特進官李光迪,承旨洪受疇,玉堂權尙游·李觀命,假注書徐命遇,史官金相元·李縡,武臣李斗千。
領議政崔錫鼎箚子。大槪,荐承恩命,不敢一向逋慢,昨始扶舁前進,來伏城外,而臣旣累違嚴命,病狀添劇,又未能趁卽入謝,惶恐待罪事。入啓。答曰,省箚具悉卿懇。卿其體小子之思想,念時勢之多艱,安心勿待罪,卽起視事,無孤至望。仍傳曰,遣史官傳諭。
吏曹參判金鎭圭上疏。大槪,昨夕,冒陳危懇,見阻喉司,嚴召今又辱降,臣之窮蹙崩迫,往而益甚,敢此來詣闕外,悉陳決難冒進之義,仍附不可癏曠之狀。伏乞亟許遞改,仍治前後瀆擾之事。入啓。傳曰,還出給。
右承旨任舜元,牌不進,依承傳罷職。
禁府啓曰,前都事李眞養原情云云。泛稱遲晩,刑推得情,何如?啓除刑推議處。
政院啓曰,吏曹參判金鎭圭上疏,旣命還給,卽爲牌招開政,何如?傳曰,允。
吏曹參判金鎭圭,牌不進。
京畿監司書目,廣州呈,以大司諫柳尙載辭職上疏上送事。啓。答曰,省疏具悉。爾其勿辭,上來察職。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫,期於得情。措辭見上請還收考官酌處之命。措辭見上聖人衛道之功,莫大於尊經,王者計罪之典,莫嚴於侮聖,此春秋所以大統,而孟子所以闢邪說者也。今此朴世堂,詆毁朱子,詭亂經典之罪,已悉於館儒之疏,該曹之啓,今不必更爲架疊之說,而其所著冊子,亦經睿覽,詖遁邪淫之跡,莫逃於日月之明,特下削黜之命,快示痛斥之意。我聖上衛聖闢邪之聖德,孰不欽誦,而第念朱子經書箋註,寔所謂建天地而不悖,俟百歲而不惑者也。苟或割裂章句,反背辭意,別立門戶,僭汰無忌,則實爲聖門之叛卒,斯文之亂賊也。昔在皇朝永樂間,士人朱友季,嘗有所著書,皇上見之大怒曰,此儒之賊也,卽命押送于饒州獄,聲其罪而杖之,仍火其書。且於萬曆間,經略表黃,奉使東來,談論經書,非毁朱子,終以此,重遭臺評,皇朝斥邪說,扶世敎之功,豈不有辭於萬世,而亦非今日之所當法者乎?噫,當此聖學榛蕪,世道汚下之日,世堂,乃敢倡異說於其間,欲率一世而易之,其蔑天理壞人心之罪,已不可勝誅,而醜辱先正臣宋時烈,至比亂政小人,辭意絶悖,有不忍言者。此又友季·表黃之所未有,而世堂兼有之,懲討之典,止於削黜而已,則王法不嚴,異說肆行,日後之害,必有甚於洪水猛獸,不可不快施屛裔之典,以杜無窮之患。請削黜罪人朴世堂遠竄。朴世堂毁經侮聖之罪,彰著無餘,有難掩遮,而進士李翼明等,稱以爲師伸辨,肆然投疏,誣引先正臣,捏合粧撰,至比世堂於洛·閩大賢,我朝名儒,其爲眩亂天聽之計,其放肆無忌憚之狀,已極痛駭。至於顯加醜辱於尊信朱子之大老,以館學請討之疏,歸之於呈憾雪恥之科,其阿好私黨,侮弄淸朝之罪,決難容貸。且世堂,旣有屛裔之請,則翼明,又不可獨免於天討。請進士李翼明,定配。答曰,不允。
政院啓曰,吏曹參判金鎭圭,推考傳旨,今方捧入,而日勢已暮,待明朝,更爲牌招開政,何如?傳曰,允。以上朝報
晝講入侍時,知事李濡所啓,大臣,乃朝廷之所尊重,聖上之所敬待,頃聞有武藝別監林後弼爲名者,與人鬪鬨於判府事尹趾善之門前,使之禁止,則直擧其姓名,多發不順之言云。其所與鬪鬨者,禁衛營軍士,而亦不無不謹之罪,故臣旣治罪林後弼,則係是掖庭下人,而緣臣久未入侍,今始仰達。蓋掖庭下人,在常時無他故,則揆以式路馬之義,朝士亦不敢輕視,而爲掖庭下人者,若以凌侮朝士,則固當以法懲治,而況擧大臣之名,有此侵辱,極爲寒心,不可不各別處置矣。上曰,事極可駭。令攸司推治,可也。刑曹謄錄
晝講入侍時,知事李濡所啓,各津別將,旣已啓下,而在前渡丞,亦有印信,則別將印信,合宜改造以給。且渡丞料米,自宣惠廳逐朔上下云,而別將啓下之後,以此給料,似涉苟簡,邊將祿遞兒中,除出五窠付料,而自惠廳,渡丞處所給料米,亦爲仍給別將,俾作所率下人給料使喚之資,似爲便宜。此等事,竝爲節目磨鍊啓下,分付擧行,何如?上曰,依爲之。惠廳謄錄
晝講時,知事李濡所啓,津渡丞,以武夫差定,稱爲別將事,曾已定奪,而在前渡丞,自吏曹依爲啓下,今此別將,亦當啓下後,成給官敎,故敢達。上曰,依爲之。兵曹謄錄
午時,上御宣政殿晝講。座目見上上讀春秋前受音一遍訖。尙游進講,自八年春王正月,師次于郞,以〈俟〉陳人蔡人至死不償,責又何取乎。上受而讀之,一遍訖。尙游釋文義曰,次字之意有三,或以整兵愼戰而善之,或以其緩師畏敵而譏之,或以其無名妄動而貶之,此蓋不和於同姓之國,輕擧其無名之師,豈非妄動,而亦非非義之甚者乎?觀命曰,征者,正也。所以正人之不正也。師必有名,然後其伐也正,而爲義戰矣。此則無名而私自伐之,此所以春秋無義戰,而聖人譏之也。以下缺撤講後,李濡進曰,鷹師形勢之難支,已悉於前後陳達,而尙未得變通之策矣。至於今年,則應納番布,以被災停捧,在前如此之時,則自賑廳,劃給其代,而賑廳,欲使兵曹,分半上下,鷹師,乃兵曹所屬,故雖有隨事酬應之道,莫重御供需用,番布停捧之代,自賑廳上下,事體當然。亦有已行之前例,以此分付賑廳,何如?上曰,依爲之。
濡曰,新除授羅暖萬戶趙健,除授之後,久不赴任,累度催促,而稱以病重,一向遷延,此是絶塞厭避之地,病重之說,似是托辭,故不爲取信矣。今聞果以染患,雖已向差,旬月之間,決無遠行之勢云,不可等待其差復,致有邊鎭久曠之弊,趙健罷黜,卽爲差出其代,催促下送,而旣是厭避之地,則雖云實病,不宜罷黜而止,准期不敍,何如?上曰,依爲之。
濡曰,上年出身金重鼎,分防之後,以病尙未得赴防,同榜之人,則皆已往還矣。前後累次催督,一向淹滯,事甚可駭,而以其病勢異常,非時月之所可差。且卽今,以西北凶荒之故,別試出身,旣有從自願納米之擧,金鼎重,亦爲依此例,使之納米除防,似無所妨,故敢達。上曰,依爲之。
濡曰,赴防出身之自願納米者,在前或納山城,或納賑廳矣。今姑自兵曹,隨其所納而捧留,以爲追後區處之地,何如?上曰,依爲之。
洪受疇曰,近來設粥,着實爲之云,誠爲多幸。臣久在□所,不得出入,雖未見飢民之往來,而但聞其老弱,筋力殆盡,不能就食於粥所。且臣曾見雖壯者,亦有飢餓行路,無所止泊,此必遠地流丐,新入城中,不知粥所之致,令漢城府,分付五部,使之一一搜覓,欲付於粥所,何如?上曰,此意分付,可也。
受疇曰,爲政命下,已至七八日,而吏曹無行公之員,參判終始不出,日請再牌,今至累牌,事體至爲未安。卽今緊窠甚多,且前頭祭,稠疊,祭官差出,缺聞關王廟獻官,則爲其時急,假郞廳差出云,而假官之差出祭官,事無前例,不可不急速變通矣。上曰,假官之差出祭官,有前例乎?尙游曰,假郞廳,凡於大小差出,寧有與知之理,亦何論前例之有無乎?上曰,吏曹參判,今日牌招,亦爲不進乎?受疇曰,聞方詣闕陳疏云矣。第念喉司掌出納,爲任之緊重,如何,而同副之未差,已至八日,今聞右承旨,又爲不進矣。承旨,則雖不開政,亦有變通差出之擧矣。今亦不可無變通之道,兵判入侍,下詢而處之,何如?上曰,兵判之意,何如?濡曰,缺無事之時,則堂上,雖不行公,容或可也,而近日,則缺非但承宣缺如賑事方張,而堂上之不爲行公至此,國事觸處可知,缺吏曹參判,連日違牌,終不出仕,國之大事在祀,而祭官尙未差出,事甚窘急。更加警勅牌招,終若不出,則參議雖缺使之差出祭官,而又若不出,則政事之遲延,有不可言,而祭享事體,極爲緊重,或使吏房承旨差宜,似宜矣。受疇曰,都承旨,例爲吏房,而替行吏曹,事無前例矣。上曰,吏房承旨,則果爲殊常,必使參判差出,宜矣。濡曰,參判情勢如此,一出開政後,陳疏未爲不可,而累度違牌,誠爲不可矣。上曰,使承旨差出,終涉殊常,參判出則似好,而終始不出,誠爲太過矣。濡曰,政事,必使參判爲之,宜矣。諸臣遂退出。
吏曹參判金鎭圭疏曰,伏以,臣情窮理迫,路沮勢蹙,冒缺梐之外,恭俟譴罰,及承溫批,乃以引嫌太過,須勿撕捱,爲敎,臣奉讀以還,惶感震惕,尤不知所措也。噫,臣雖無狀,豈敢以不必嫌者,過自引嫌,而故爲撕捱,自犯於違拒之罪哉?凡所以爲此,蓋欲上以無損於國體,下以不喪其廉義也。仍念今日,銓地空虛,國事泮渙,其貽憂於宵旰者,多矣。顧臣與國家,義同休戚,平日立朝,未嘗避事而便身,今若有可以自盡其職分,裨補於國事者,則雖湯火,亦可蹈赴,況此天官之職,在所艶慕,而非可厭避,臣苟有一分可進之勢,亦何苦而如是力辭哉?夫人臣之控辭爵位,其趣非一,或有地望之相稱,無嫌礙之可避,而缺以克讓爲美事者,或有地望不副,嫌礙多端,自知其實狀之不可堪者,竊謂君上之所以處之,亦不宜執一於其克讓爲美者,則勉諭以出,可矣,於其實狀之不可堪者,則宜其准許其所辭矣。今臣之辭本職,缺知其不可堪者,而聖明之尙不准許,何也?且懷恩榮而畏嚴命,恒人之情也。臣之所忝叨者,卽爲恩榮,則極矣,而不敢承受,□日之內,七違嚴命,而冥然若不知其可畏,此豈臣之情,異乎人而然哉?蓋有萬不獲已者,而其素志之所存,於此可見也。傳曰,匹夫不可奪志,而體群臣之義,亦載九經。然則今日聖上之於賤臣,不宜奪其志,而宜念其所以體之之義矣。賤臣處地之本來嫌礙,與卽今擬望承代之缺前,今不敢煩複,而抑臣別有戚戚於心者,臣缺辭此職,而引聖后之遺意者,詳在臣前歲疏中,此實上下所可體念而遵奉。臣故不忍忘聖后之徽音,背叔父之雅操,而仰惟聖朝所以處戚臣之道,亦不當有前後之異也。雖云母也天只,不諒人只,今我聖明之於賤臣,實有天地父母之義,則豈不俯諒臣之衷赤,而臣亦何敢不以詩人所以仰其母者,望於聖明,不仰訴於閔覆之下哉?仍念宗廟及敬寧殿朔祭已迫,至於敬寧殿,則王世子,將親祀事,事體尤重。凡諸祭官,當自本曹,差啓於□日,而今無可以擧行之人,其不容臣之一日癏曠者,不止爲開政之遲滯,而徒煩牌召,疏批尙不許遞改,一任其虛帶度日,朝家飭厲綜核之政,恐不宜如是也。臣之不敢冒進,固已自斷,而其一向癏曠,貽害朝家之狀,亦不可不自列也。玆敢復詣闕下,悉陳忱悃,伏乞聖明,亟命遞改臣職名,移授無故之人,仍治臣前後瀆擾之罪,以便公事,以伸私義,以擧王章,不勝俱幸。無批還給燼餘
上在昌德宮。停常參,只晝講。
戶曹啓曰,卽接廣興倉所報,去二月三月在外時祿俸,及今夏等四月五月祿俸頒料次,倉官進去于領議政崔錫鼎家,請受祿牌,則以爲,時未肅謝,祿牌不爲出給,係是大臣祿俸,何以爲之?敢稟。傳曰,令倉官輸送。
政院啓曰,吏曹參判金鎭圭,今又違牌,推考傳旨,今方捧入,而逐日再牌,已至九招不進,則又請出牌,殊涉煩猥,有損事體。卽今王世子親祭之期,只隔兩宵,祭官差出,萬分緊急,若不趁今變通,則必有臨時生事之患,何以爲之?敢稟。傳曰,一向强迫,殊非使臣以禮之道,今姑許改,其代,問于大臣差出。
晝講入侍,同知事金昌集,特進官李震休,承旨金萬埰,玉堂權尙游·李觀命,假注書徐命遇,史官金相元·李縡,武臣朴思敦。
府啓,請還收炤兄弟放歸田里之命,亟命絶島定配。措辭見上請還收科獄罪人酌處之命,更加嚴鞫,期於得情。措辭見上請還收考官獄事酌處之命。措辭見上聖人衛道之功,莫大於尊經,王者討罪之典,莫嚴於侮聖,此春秋所以大一統,而孟子所以闢邪說者也。今此朴世堂之罪狀,已悉於館儒之疏,該曹之啓,則今不必更爲架疊之說,而其所著冊子,亦經睿覽,詖遁邪淫,莫逃於日月之明,特下削黜之命,快施痛斥之意,我聖上衛經闢邪之盛德,孰不欽仰,而第朱夫子經書箋註,寔所謂建天地而不悖,俟百世而不惑者,其或別立門戶,詭亂經典,割裂章句,僭汰無嚴,則實爲聖門之反卒,斯文之亂賊也。世堂,乃以顚倒錯亂,余不得已等語,詆辱朱子,略無顧忌,隱然自處於距詖闢邪之義,人之悖亂,胡至於斯?昔皇朝永樂間,士人朱友季,有所著書,一反洛·閩之旨,皇上,見之大怒曰,此,儒之賊也,卽命押送于饒州獄,聲罪而杖之,仍火其書。且於萬曆間,主事袁黃,奉使東來,辨論朱子註議,逐節非毁,未久,以左道惑衆,重遭臺劾,皇朝,斥邪說扶世敎之功,豈不有辭於萬世,而亦非今日之所當法者乎?噫,當此聖學榛蕪,世道汚下之日,世堂,乃敢倡異說於其間,欲率一世而易之,其蔑天理壞人心之罪,已不可勝誅,而況醜辱先正臣宋時烈,至比亂政小人,辭語絶悖,有不忍聞者,此又友季·袁黃之所未有,而世堂,兼有之。懲討之典,止於削黜而已,則王法不嚴,異說肆行,日後之患,必有甚於洪水猛獸者,不可不快施屛裔之典,以杜無窮之害。請門黜罪人朴世堂,遠竄。朴世堂毁經侮聖之罪,彰著無餘,有難掩遮,而進士李翼明等,稱以爲師伸辨,肆然投疏,誣引先正,捏合杜撰,至比世堂·於洛·閩大賢,我朝名儒,以爲眩亂天聽之計,其放肆無忌憚之狀,已極痛駭,至於顯加醜辱於尊信朱子之大老,而以館學請討之疏,歸之於讒說殄行之科,其阿奸黨私,侮弄淸朝之罪,決難容貸。且世堂,旣有屛裔之請,則翼明,又不可獨免於天討。請進士李翼明,定配。答曰,不允。末端兩件事,依啓。
備邊司,以兪得一爲吏曹參判。
左副承旨朴權上疏。大槪,臣於同僚之違牌坐罷,有難安情勢,且病狀添苦,實無自力供劇之望。玆敢仰籲於宸嚴之下,伏乞亟許遞許臣職,毋使出納之地,有癏曠之患事。入啓。答曰,省疏具悉。爾其勿辭察職。
吏曹判書金構上疏。大槪,冒萬死畢暴危悃,仰干鈇鉞之誅,伏乞亟命有司,按驗臣罪,以正王法事。入啓。答曰,省疏具悉卿懇。日昨吳命峻疏中,如白蠟長寧殿龍大旗等事,旣皆洞悉,而猶且構捏,則其他被誣,豈不洞燭哉?所可痛心者,朝著之寧靖無日,國事判渙,無復可爲也。卿其體予至意,安心行公。
左副承旨朴權,牌不進,依承傳罷職。
政院啓曰,新除授吏曹參判兪得一,卽爲牌招開政,何如?傳曰,允。
吏曹參判兪得一,牌不進。
政院啓曰,吏曹參判兪得一,牌不進,推考傳旨,今方捧入,而開政命下,已至多日,祭官差出,一時爲急,更爲牌招,何如?傳曰,允。
吏曹參判兪得一,再牌不進。
政院啓曰,吏曹參判兪得一,再招不進,推考傳旨,今方捧入,而宗廟朔祭,王世子親祭,祭官單子,必於今日內入啓,而又爲違牌,人臣廉義,雖不可不顧,而國之大事,亦不可〈不〉念,今日,祭官單子不入,則明日,決難受香,揆以國體,豈有如此之事乎?不可無別樣變通之道,何以爲之?敢稟。傳曰,再招不進,雖未知有何難安情勢,而其在事體,實涉未安,吏曹參判兪得一,從重推考。因念國之大事在祀,朔祭受香,只隔一宵,而祭官尙未差出,事之寒心,莫此爲甚。所當更爲牌招,而三招於半日之內,非但大損事體,若又違牌,則將未免狼狽,開政遷就,不可論也。事勢至此,宜速變通,參議鄭澔,方在呈告受由中,今姑改差,其代,問于大臣差出,仍爲牌招察任,可也。
備邊司,以李健命爲吏曹參議。以上朝報
金萬埰啓曰,明日常參·經筵,取稟。傳曰,停。
又以都摠府言啓曰,今日入直軍士,中日習射,請出標信。傳曰,知道。
又以摠戎廳言啓曰,本廳受料將官等,今四月朔試射時,哨官李警·李哲,俱未滿四矢,依例汰去,而把摠朴世□,柳葉箭二中,騎芻一中,雖未滿四矢,騎芻則倍劃,已有前例,勿爲汰去之意,敢啓。傳曰,知道。
又以侍講院言啓曰,來初一日敬寧殿朔祭,王世子親行事,命下矣。本院實兼官未差之窠,居多,將不得備員,事體極爲苟簡。輔德李世奭,頃日陳疏,旣已批下,而連呈辭單,不爲行公,待明朝牌招,以爲入參之地,何如?傳曰,允。
金萬埰啓曰,今日憲府前啓謄傳之際,假注書,一依昨日傳啓,竝書執義兪命弘,掌令朴見善,持平金栽三人之名而謄納矣。追聞朴見善,則今日,呈告不參,而注書,混同書入,不察之失,在所難免。當該假注書,請推考,臣以該房,亦不能致察,惶恐,敢啓。傳曰,知道。
午時,上御宣政殿晝講。座目見上上讀前受音一遍訖,權尙游,講自九月齊人殺無知,至其義深切著明矣。上受讀一遍訖。尙游釋文義曰,無知,有可殺之罪,故不言殺者,而稱人人者,衆辭也。槪其罪,人人得以誅之故也。李觀命曰,公與齊大夫盟者,爲其有忘讐之罪,以著其貶之之義也。尙游曰,主意,在於忘親釋怨而譏之也。上曰,然。以下缺燼餘
上在昌德宮。停常參·經筵。
平安監司書目,義州呈,以勅行牌文,已爲出來,而起馬日字,磨破不存,渡江日字,有難的知是白在果,以上年牌文出來日子,計之,則渡江之期,似在於五月初五六日間事。
備邊司啓曰,今日,賓廳坐起出去之後,堂上進參之員,只是戶曹判書金昌集,左尹尹就商二員。除公私故應頉者外,禮曹判書金鎭龜,右參贊嚴緝,刑曹判書閔鎭厚,行司直李寅燁,皆稱病不進,事甚未安。竝卽牌招,以爲備員開坐之地,何如?傳曰,允。
禮曹判書金鎭龜,右參贊嚴緝,刑曹判書上閔鎭厚,行司直李寅燁,牌不進。
禁府,許熲拿囚。啓。
吏曹參判兪得一上疏。大槪,銓部誤恩,忽及於萬萬無似之臣,片餉之間,再違召命,惶蟄窮蹙,只俟罪譴,容光之照,猥蒙諒察,匪怒之敎,責至問備,臣誠感激悚仄,益無置身之所,而豈不敢遞爾控辭?亦不宜泯默虛帶,今始悉暴不稱之狀,難冒之端,乞命亟許鐫遞臣職名,仍勘違傲之罪,以重官方,以靖私義事。入啓。答曰,省疏具悉。卿其勿辭,從速察職。
右議政申琓箚子。大槪,更暴情病,祈賜遞免事。入啓。答曰,省疏具悉卿懇。已諭予意,復何多誥?箚末事,別無所嫌,安心勿辭,速出視事,以副至望。仍傳曰,遣史官傳諭。
明日敬寧殿朔祭時,王世子出宮正時,三更四點,祭正時,四更一點,開門,三更三點。
刑曹,李翼明,禮山縣定配。啓。
禁府,朴世堂,玉果縣遠竄。啓。
開城留守金宇杭上疏。大槪,臣以廟堂稟議事,力疾作行,寸寸前進,昨纔入城,而風痺宿症,重發於撼頓之餘,勺水,全不近口,半身,幾乎手不遂,加以面部瘡癤,轉成風丹,今方亂施針刺,人鬼莫分,旬月之內,無望差歇。卽聞北使牌文,今已出來,本府凡百經紀,一時爲急,而臣之病狀,若是危谻,雖欲忍死復路,決不可得,公私事勢,實爲狼狽。玆敢不避煩猥,疾聲呼籲,伏乞聖慈,察臣病重實狀,亟許遞改職名,以爲本府支勅,無窘敗生事之患,不勝幸甚事。入啓。答曰,省疏具悉。卿其勿辭,調理察職。
備邊司,遠接使閔鎭厚。
吏曹,問禮官韓永祚,延接都監提調金昌集,館伴李寅燁,郞廳八,李世奭·李世維·李挺英·李翊漢·李相周·呂必寬·尹澤·金道濟。啓。
遠接使閔鎭厚,問禮官韓永祚,義州迎慰使李文長,出去。
右副承旨崔重泰上疏。大槪,臣情跡臲卼,解職縮伏,不意曲加湔拂,復置之近密,繼又承嚴召,分義是怵,不敢不冒沒趨詣於闕外,而以臣情勢,實無更叨榮途之意。玆敢陳章仰籲,乞賜俯諒危懇,鐫遞職名,以安微分,不勝萬幸事。呈政院。還出給。
謝恩,右承旨李德成,左副承旨金萬埰,右副承旨崔重泰,同副承旨兪命弘。
行司直李寅燁上疏。大槪,召牌之下,病未祗赴,乞罷臣兼帶諸任,仍治臣違傲之罪,以警具僚,以安微分,兼付所懷,以備裁察事。入啓。
輔德李世維上疏。大槪,新除職名,地望自別,決非如臣空疏庸碌之所可冒據,而且臣,曾以處置事,被人無限斥詆,尤不可淟涊更仄於朝列。伏乞亟許遞改新命,以謝人言,以安私分事。呈政院。還出給。
答行司直李寅燁疏曰,省疏具悉。朴世堂侮聖醜正之罪,合施屛裔之典,而第以疏辭觀之,重得奇疾,將死道路等說,是宜可念,姑寢竄配之命,而世堂,得罪斯文,無復可觀,卿之推許至此,良可異也。勿辭行公。以上朝報
吏批啓曰,判書,病不來,參判,未肅拜,小臣,獨政未安,何以爲之?敢稟。傳曰,只出緊任。
以李萬選爲海州牧使,趙泰采爲大司憲,鄭澔爲副提學,趙道彬爲正言,洪重休爲說書,李世維爲輔德,李世奭爲執義,李德成·崔重泰·兪命弘爲承旨。吏曹政望
兵批,以張時翼爲訓鍊習讀,副護軍金鎭圭·鄭澔,副司果金興慶。兵曹政望郞廳申命佐校正。日記郞廳李堉書。
上在昌德宮。停常參·經筵。
下直,白川郡守李聖肇,富平縣監李箕翊。
敬寧殿朔祭後,大殿·中宮殿,藥房問安。答曰,知道。
世子宮·嬪宮,藥房·政院·玉堂問安。答曰,罔極。
以遠竄罪人朴世堂配所單子,傳曰,司直李寅燁疏批,以姑寢竄配命下,此單子,還爲出給。
備邊司啓目,粘連慶尙監司趙泰東上疏云云。當初遭劾,實出意外,辭疏之上,連降溫批,則似不當一向引嫌是白乎矣,藩臬·外臺之職,事體自別,旣被臺臣之疏詆,則其在廉隅,宜不敢因仍蹲冒是白在如中。本道煩劇,異於他道,累朔公務之曠廢,亦涉可慮,今姑許遞,何如?啓依允。
傳曰,史官一員待命,騎馬三匹,卜馬二匹立之。
護軍金鎭圭,廣州地加土呈辭。入啓。給由,澆奠牀備給。
政院啓曰,端午帖製述官,旣已啓下,藝文提學金鎭圭,明日待開門,牌招,出韻科次,何如?傳曰,允。
備邊司啓曰,客使渡江之期,不遠,迎接凡事,十分緊急,而館伴李寅燁,稱以情勢難安,不爲行公,設有不安之端,引入已久,且當多事之時,不可一任其曠廢,卽爲牌招察任,何如?傳曰,允。
持平金栽上疏。大槪,敢陳臣師被誣之狀,冀蒙洞燭,以解人疑,以幸斯文事。入啓。答曰,省疏具悉。李坦等疏語之謬妄,予已洞悉矣。
政院啓曰,卽者,侍講院,以本院僚員不齊,書筵入侍,事極苟簡,敬寧殿端午祭,王世子親行時,執事,亦難推移,令政院,稟旨變通事,允下矣。在前如此之時,在外人員,有或變通之例,何以爲之?敢稟。傳曰,司書韓永祚,改差,其代,明朝政官牌招,開政差出,可也。
京畿監司書目,高陽兼任交河呈,以刑曹判書閔鎭厚辭職上疏上送事。啓。答曰,省疏具悉。卿其勿辭,安心往來焉。以上朝報
內醫院啓曰,今日問安,首醫以下,皆來會矣,有金錫祚稱名人,突入諸醫所坐之處,對面詬辱,無所不至。蓋數日前,本院書員金景星,有作罪除下之事矣,錫祚,以景星之女婿,受其指囑,乃敢亂入闕內,有此駭愕之擧。醫官雖微,旣是衣冠之人,因其嫌怨,指囑凌辱,實是曾所未有之事,決不可置之。前書員金景星,及其婿金錫祚,竝令攸司,囚禁科罪,何如?傳曰,允。刑曹謄錄
上在昌德宮。停常參·經筵。
海州牧使李萬選,謝恩後,仍爲下直。
以閔致龍爲假注書。
定州迎慰使成大顯,出去。
吏曹參議李健命辭職上疏。入啓。答曰,省疏具悉。爾其勿辭,從速察職。
政院啓曰,今日政官牌招事,命下矣。判書金構,參判兪得一,牌不進,參議李健命,來到闕外,陳疏退去,今已承批,判書·參判·參議,竝更爲牌招,使之開政,何如?傳曰,允。
持平金栽啓曰,朴世堂毁經侮聖之罪,聖明之所洞燭,國人之所共憤,其在嚴懲討之典,不可削黜而止,故臣與同僚,啓請遠竄,而蒙允矣。卽伏見行司直李寅燁疏本,則以今日處分,歸之於過當,而至致令國家,獨受無限病敗,臣不勝駭惑之至。世堂所坐,得罪斯文,則雖有可稱之事,可矜之端,有不足恤,而今寅燁,曲爲分疏,擠臺閣於成君過病國家之科,良可異也。臣旣被其斥,而終至於還寢成命,則臣何敢晏然於臺次乎?適緣賤疾猝劇,今始來避,所失尤大。請命遞斥臣職。答曰,勿辭。
大司憲趙泰采辭職上疏。入啓。答曰,省疏具悉。卿其勿辭,從速察職。
府啓,請還收炤兄弟放歸田里之命,亟命絶島定配。同前朴世堂遠竄還寢之命,出於物情之外,臣不勝駭惑之至。自古唱爲異說,詭經亂道者,何代無之,而今者世堂,肆然奮筆,變亂賢傳,一則曰顚倒錯亂,一則曰其書雖存,與未有同,一則曰使人眩瞀,枉用其心。其所詆侮,略無顧藉,而至於余非樂爲,不得已也之說,則隱然自附於亞聖闢邪之義。此誠前古所無之事,而斯文之大變也,豈可以其恬退之節,老病之故,曲爲之恕,而不思誅絶之方乎?噫,黨習深痼,人心陷溺,罵賢凌長之風,日滋月長,終至於侵侮朱子,而恬不爲怪,臣恐若此不已,則世道之憂,有不可勝言者。今此反汗之命,非但事體之顚倒,其在嚴懲討之典,終有所歉。請還收門黜罪人朴世堂遠竄還寢之命。答曰,勿煩。前啓,還收科獄罪人酌處之命,更加嚴鞫,期於得情,及考官獄事酌處之命還收事,停啓。
正言金普澤上疏。大槪,敢陳愚忱,以備聖財事。入啓。答曰,省疏具悉。頃年之事,大段不韙,而譴罰已行矣,歲又再易矣。今玆重卜,有何不可?爾之疏論,殊涉妄率也。
戶曹參議韓聖佑辭職上疏。入啓。答曰,省疏具悉。訟者構誣,何足爲嫌?勿辭察職。
吏曹參判兪得一辭職上疏。入啓。答曰,省疏具悉。卿勿過辭,從速察職。
政院啓曰,卽者議政府錄事來言,領議政,以情勢難安,卽出城外,而還納命召於本院,事係大臣去就,不敢直爲捧入,何以爲之?敢稟。傳曰,遣史官傳授。
吏曹判書金構上疏。再呈。入啓。答曰,省疏具悉卿懇。已諭予意於日昨疏批矣。安心行公。
京畿監司書目,辭職上疏上送事。啓。答曰,省疏具悉。卿其勿辭察職。
政院啓曰,客使渡江之期,不遠,都監凡事,一日爲急。館伴李寅燁,稱以情勢難安,昨日召牌之下,終不進詣,陳疏承批之後,亦無行公之意,事甚未安,更爲牌招察任,何如?傳曰,允。
備忘記,闕門開閉,事體至重,而今日吏批望桶,先下政廳,則一承旨有闕之代,差出非難,而公然犯夜,不當留門,而啓請標信,事之未安,莫此爲甚。政官及當該承旨,從重推考。
觀象監,今日巳時,日暈,未時,太白見於巳地。啓。以上朝報
吏批,參議獨政。
以金萬埰爲慶尙監司,朴熙晉爲司書,安堂爲承旨。吏批政望
兵批,以趙相愚爲副摠管,丁時梯爲同知,柳斗齊爲部將,朴正龜爲宣傳官,副護軍趙泰東·金鎭圭,副司果金興慶·韓永祚,以趙裕錫爲慶德宮假衛將,李晩雄爲多大浦僉使,趙相遇爲知事,申慶汝爲羅暖萬戶,李恒命爲慶德宮假衛將,林時衍爲朱乙溫萬戶。兵曹政望
以備忘記,傳于崔重泰曰,扈衛軍官閑良朴敏章,柳葉箭五中,直赴殿試。
兪命弘,以侍講院〈言〉啓曰,今此敬寧殿端午祭,王世子親行致齋,只隔一日,宮官不可不備員,今日政,新除授司書朴熙晉,待明朝,文學朴彙登,已過成服,竝爲牌招察任,何如?傳曰,允。
吏曹參議李健命疏曰,伏以,臣於銓任,決不可更叨,不但自畫已審,其在朝家事體,亦不可每每誤授以名器也,明矣。日者迫於嚴命,夜分之後,趨詣禁扃,短疏略暴,無由上徹,差祭之事,時刻爲急,一身廉隅,有不及顧,黽勉祗肅,仍復開政,此誠出於萬不獲已,而反復思惟,決無抗顔蹲冒之理。玆敢不避僭越,備陳情實,庶冀容光之下燭也。臣本庸陋,百無肖似,濫蒙洪造,踐歷華要,至於本任,前後遞仍,恰至二朞,見識迷鈍,不能稱允於物情,以致臺章峻發,斥之以蔑公,律之以掩遮,操切迫䝱,殆無餘地,思之至今,心骨猶驚。幸賴聖上,曲賜容貸,職名遞解而譴罰不加,有非微臣粉糜,所可仰酬也。然而徒恃恩渥,抛却廉義,復蹈覆轍,則物議之嗤點,淸朝之貽辱,當復如何哉?古人云,量而後入,不入而後量,況臣僨敗之蹤,釁瑕莫掩,目前顚沛,不待更入而知之,將必至於下失身名,上僨國事而後已,豈不大可懼哉?聖明亟命該曹,許遞臣本職及賓客監賑等任,以幸公私焉云云。批答見上出燼餘
戶曹參議韓聖佑疏曰,伏以,臣本以癃病之人,兼以衰敗之境,兩年劇地,精神消盡,累日行役,舊症添重,不能入謝新命,縮伏私次,呈單祈免,今已旬餘,而該院不諒,尙未捧入,臣之狼狽,到此極矣。惶蹙悶迫,罔知攸措之中,得伏見全州上洛訟人李龜徵擊錚原情,則至謂臣,以彼隻姻婭之間,聽其子弟從傍之囑,雖知枉法,而䝱勒行事。又以爲,臨陂縣令李廈成,曾有嫌怨,而故定査官,同情合勢,有此不忍爲之擧,又以爲初旣以贖前所生別無可慮,爲題辭,而曾未逾時,猝改前見,如是變幻,末則以爲,又其子弟,書致矣身,欲爲現身於李家後,不費贖價,改成良文,而其文書,以監司之子,假名買得樣成給云云。其所次第臚列,無非構誣臣身之說,大槪湖南人心,巧惡成俗,以上典而欲推叛奴,則以謀害上典爲言,以奴婢而欲畔上典,則以壓良爲賤,臣於此等爭訟,別加究覈,以懲其習,而此故府使李孫·李渟之訟,則旣是大夫之家,必不爲無據之事。且有刑曹及本道監司前後處決文案,則不必更爲訴訟,而臣慮或有龜徵輩冤屈之事,別定剛明官臨陂縣令,使之査決,則臣於兩邊,俱無偏係之心,據此可知,而臣於龜徵,初頭呈狀,以其贖前所生,則別無後慮,爲題者,臣實未知彼此曲直,徒信呈狀中所言而題給者也。及見訟官査報,然後乃知其龜徵等僞造文記,圖印葉作實狀,而定其立落,則前後題辭,不得不自異,而謂變幻者,不亦痛駭乎?所謂曲從李家所請差定者,嫌怨臨陂縣令査官云者,臣何知龜徵,曾與廈成爲嫌怨,而不爲差定査官乎?決訟之後,始聞人言,則龜徵同生漢徵,居在本縣,圖得兵曹納軍布數十同,作錢二千兩,盡數偸食,缺二字不納,而廈成,始爲發覺,囚禁漢徵,報營刑推,盡徵其布,則龜徵於廈成,雖不無忌嫉之心,廈成於龜徵,有何嫌避之事乎?龜徵,因此爲落訟之端者,不亦駭然乎?至於龜徵落訟之後,臣家子弟,書致龜徵,誘以贖良之說,尤爲萬萬絶痛矣。臣之子弟,雖無狀,其於李渟之得訟,龜徵之贖良,何關於心,而爲此不當爲之事,以招人言乎?龜徵之爲此言者,豈不知無甚緊關於訟之立落,而只欲諱自己願贖之事?且售侵逼臣身之計,其心雖巧,吁亦拙矣。臣於聽訟之時,十分致察者,惟在於不分涇渭,暗昧決訟之守令,而自處姻婭之間,曲聽子弟之囑,雖欲枉法行事,爲守令者,其可奉承乎?臣親決李大振山訟,而反被無限誣辱,方爲行査於本道,今又龜徵,稱以訟官之有私,敢生更訟之計,有此擊錚之事。大振·龜徵,俱是全州府民,而臣纔遞任,訟冤進書,臣之居官處事,無一善狀,據比可知,以何顔面,復爲晏然於職次乎?伏乞聖明,亟治臣罪,以快訟者之心,仍命刊名朝籍,俾得安意云云。
大司憲趙泰采疏曰,伏以,臣在前職,重被譴責,蒼黃迸出,恧縮退伏,不意此際,又叨新命,臣誠驚駴感激,益不知攸處。臣之當初引入,實有所萬不得已者,臣雖愚昧,豈不知先公後私之義,而曾前兩家從官者之互相嫌避,不止一二,且臣所帶之職,世所謂權要之地,廉義所在,決不可冒沒而仍據矣。適會僚席,被人疏論,開政命下,無他推移進參之人,而顧臣情迹,尤有彼退此進之嫌,則其不敢晏然出仕,亦明矣。嚴召荐降,再三逋慢,至於陳章仰籲,而未蒙矜許,臣之進退,於是益狼狽矣。情窮勢蹙,反覆思惟,竊自以爲前後所引嫌,猶有輕重之可分者,由前而言,則係先世應避之嫌端,雖被譴何,固難苟冒,由後而言,則關自己一時之廉隅,終始撕捱,恐涉膠固,而況稟政三日,一向遷就,庚牌絡續,輒事違拒,則其傷事體虧分義,爲如何哉?到此地頭,一身顚沛,有不暇顧,遂乃黽勉承當,而亦豈一毫有乘時冒出?苟且行公缺二字而然也。臣之心事,可質神明,抑又同朝之所共知,而獨未蒙諒於君父,承此意外之嚴旨,若使平日事君行己,一出於正,則殿下豈以此疑臣而責臣也哉?反躬自訟,慙汗欲死,誠無顔面更齒於周行,以貽淸朝之羞,矧此風憲長席,有非已試蔑效者,所可復叨,而卽今情勢,實無淟涊苟冒之理。玆敢悉暴危懇,仰干宸嚴,伏乞聖慈,亟命鐫削臣職名,仍賜斥退,以安微分云云。
吏曹判書金構疏曰,伏以,臣罪如山,而聖恩如天,而過蒙涵貸,誅罰不加,猶視猶息,有同平人,已是千萬意望之外,而日昨冒上辭章,荐承恩批,辭旨懇惻,照察冤誣,無復餘蘊,感激隕越,不知死所。傳云,三至投杼,十夫撓推,從古忠良抱冤者,何限,而如臣無狀,獨何以得此於聖明之下哉?凡人之被誣,或因其疑似,或善其粧撰,一言一事,猶或有覆盆之遺照,蓋上天高遠,勢不相接,其理則非止一二,轉輾深巧,一節加於一節,臣欲自明,而亦不可勝卞。殿下,何以知其皆誣而洞釋若是?日月在上,更何憂虞?但恐讒謗已多,而未經對勘,則彼必曰恩私之曲被寵幸之故耳。積之久者,其發尤大,他日之患,可不懼哉?此臣所以不敢以倖免爲幸,而惟願卒被譴何,以快人心者也。且念臣所叨冒,何等重任,不宜一刻存留於罪累汚衊之身,而曠日仍帶政官之招,渾被恩召,尤不勝惶悚之至。玆敢席藁泥首,瀝血申籲,伏乞聖慈,將臣本兼諸任,亟先鐫削,仍命有司,勘臣罪罰,以正王法,以安微分云云。出燼餘批答見上
李德成啓曰,明日國忌齋戒,明明日正日,此兩日視事,頉稟。傳曰,知道。
又啓曰,大司憲趙泰采未肅拜陳疏,執義李世奭未肅拜,掌令朴見善呈辭受由,權燧在外,持平金栽呈辭,兪彦明陳疏,今日以監察茶時之意,敢啓。傳曰,知道。
崔重泰,以都摠府言啓曰,今日入直軍士,中日習射,請出標信。傳曰,知道。
持平金栽疏曰,伏以,臣得見前校理李坦,定配罪人李翼明等,爲其師申辨之疏,引儒先之說,以爲證,而臣師先正臣朴世采所撰,故文□公趙翼行狀,總論一段,亦在其中,結之曰,先輩固未嘗以解經同異,爲深罪,又曰,世采,不免爲阿好之汚耶?有若臣師深許趙翼,而不非其書者然,欲以此,掩遮其師之罪,不自知其言之,又歸於誣賢,臣於此,安可無一言以辨乎?□著有困得編者,其所爲說,率多逕庭於□臣師乎?日每有不是之意,而見於言語文字,□孫持恒,嘗求跋文於世采,則世采,却而□尹拯書,略曰,浦渚遺書,愚陋之見,初未嘗□鏡湖所論於章句集註,或存或否,意其□不同處,而此則無處不然,自成完書,所以竊□同焉者也。又曰,推所原本,是固無情,不暇詳□而論其歸趣,終涉未安,今欲措辭立義,以□待此老,以爲未安,則其將何以爲說乎?此乃□汝常者然爾。又曰,姑勿廣傳,俾絶或者之訾議□而辭而斥之,言遜而義嚴者,有如此者,□原其人而以闡揚爲主者,行狀之體也,奬詡□務者,序跋之體也。臣請以朱子事明之。朱子,嘗□其贊美無少貶抑而至其與知舊門人,評論其行事□謫之意,此世采所以必辭跋文,而不拒其行狀之托者也。□之論,翼則將以拔諸侮聖之科,而坦等之引此,則□反欲解其□之罪,亦豈非背馳之甚者乎?且其行狀中,有公嘗序中庸困得篇,而至謂替妄之罪,實無可辭,則固已覺其不安之語,今就全文而細察其旨,則華衮之中,自有鈇鉞,何嘗謂背正道□侮,如王·陸·世堂而亦爲無罪者乎?臣嘗聞之於師,集群聖而大成者,孔子也,集群儒而大成者,朱子也。朱子之章句集註,掃千載穿鑿傅會之謬誤,立萬世一定不易之準則,使六經之旨,煥然如日月之中天,可以建天地而不悖,俟聖人而不惑,其或立言著書,一有異同於此,則未免爲斯文之罪人,化外之頑民。是故,任斯道之責,爲後世之慮者,未嘗不斤斤致察,明辨而峻斥之。翼之所著,雖不出於非毁朱子之意,而旣爲逕庭於朱子之旨,則以世采篤信朱子之心,其肯假倩而□之乎?世采平生,尊隆朱子,敬之如父兄,信之如神明,發□一遵朱子之成法,見於著述者,悉闡朱子之遺□有一言一事之背於朱子者,則輒斷之,以異學,邪說詖行,不敢孽芽於其間,而嘗以不信其□諄諄敎誨於後學。此則不惟門生弟子之所共聞,乃一世之所共知,不惟一世之所知,伏想聖明,亦必俯燭矣。夫孔子之後,闡發孔子之道者,朱子也,朱子之後,闡發朱子之道者,世采也。此非一人之私言,當世尙論之士,莫不謂然,□與世采之本旨,相背,使不知其實狀者見之□其語,而或以爲侮聖毁經,亦無所□臣所以深憂永歎,不必欲辨明者也。臣自少□知其衛道之嚴,而今忽受人厚誣,如此,不敢容默,□瀆於蓋高之聽。伏乞聖明,俯賜洞察,亟下敎旨,以彰坦等謬妄之失,明□疑惑,非臣之幸,實斯文之幸也。批答見上初一日
正言金普澤疏曰,伏以,君臣母子之倫,爲國家之棟樑,人類之綱紀者,歷千古而未之或隳,苟或隳之,則國家喪矣,人類滅矣,曩日南九萬之罪,可勝□哉?殿下甲戌之擧措,誠千載一時,始雖寸雲之微障,終焉日月之更明,而九萬,不信殿下,不顧大倫,惟一身日□是揣是度,乃以白首之年,上台之位,首貳聖母,曲護凶逆,致令希賊,偃息覆載,縱其逆□謀害之餘,禍機輾轉,坤軸崩裂,而妖臣兇□於仙馭上霣之後,一國含生,腐心痛骨。不欲□幸賴殿下神聖,親發其事,躬行淑問,則凡百臣子,孰不沫血從事,而獨怪夫當日首相崔錫鼎,初欲抹凶婢之變辭於結案,以塗人之耳目,繼又連上三箚,力請毋致窮竟,必欲掩覆其逆變,沮遏其鞫事,以殿下光明正大之處分,直歸諸黯黮無實之科者,抑何心腸也?寧使母后之讐,不雪,而不忍其逆節之或露,鞫案之或成,君臣母子之倫,果安在哉?其言,雖藉口於慰安春宮,而此尤有不容其假托者。惟我殿下止慈之念,固無容議爲,而群生愛戴之情,亦豈下於錫鼎哉?蓋當日國家處義之道,按覈凶逆,與保護春宮,竝行而俱得,雖使古人後生,亦無以易此矣。苟如錫鼎之所論,則必令雪香·淑正之徒,匿凶狀,逭天刑,然後方可合於處義之道耶?夫錫鼎,粗習經史,口談義理,豈眞昧於君臣母子之重?惟其甘心於爲妖臣凶婢地者,蓋有所馴致者矣。何則?錫鼎之於九萬,卽古所謂傳法沙門,而曾以收用始復等凶黨事,建請者也。當聖后登遐之初,始復·重經·鳳徵等,敢生將心躑躅,窺覦竊目,謂時不可失,則凡其曲護希賊之九萬,請用始復之錫鼎,其心亦可知矣。旣而聖上處分,雷厲風飛,彝倫將由此而明,是非將由此而定,而九萬當日之罪,亦將在所必討矣。於是錫鼎之經營規畫者,只欲使獄事無成,天討不擧,以全安九萬,媚合凶黨,而乃敢假托於慰安春宮,其誰欺?欺天乎。當時聖敎之護逆二字,實是千古斷案,付處之罰,旣未足以洩神人之僨,伸三尺之章,而況且付處未幾,遽令放還,放還之不足,從而收敍,收敍之不足,又從而重卜,臣未知殿下,何所取於護逆大臣耶?人主之職,在於論相,而殿下所爰立者,乃如此,臣恐向所謂君臣母子之倫,由是而絶,國家之受其害,殆將如九萬壞弄之日,可勝痛哉,可勝痛哉?臣有所懷而迄今含默,以負殿下者,或意其追省辜犯,力辭而自處,不再誤於殿下之國事矣。彼乃不然,自湖而畿,自畿而京,□趲進,揚揚出肅,無所顧忌,三行餘缺粤瞻黃扉,珩芾維新,遙望明陵,松柏凄涼,聖上一念,若及於此,則必不以臣言爲妄,而有以處之者矣。顧臣跡危位卑,而敢論當國之元輔,固知必陷機穽,而官以諫名,不言有咎。玆敢冒死而獻之,惟聖明,矜臣之愚而財擇其中焉。批答見上燼餘
上在昌德宮。停常參·經筵。
全羅都事權以鎭,漕運後上來。
安州迎慰使金鐫相,出去。
政院啓曰,昨年筵中,科獄罪人等,特命酌處之時,絶島爲奴當否,議大臣後稟處事,命下,而臺諫,以酌處還收事論啓,故伊日擧行條件,不得分付於該府矣。卽今臺啓旣停,以前日擧行條件,分付該府,使之擧行之意,敢啓。傳曰,知道。
謝恩,左承旨安垕,右承旨洪受疇,司書朴熙晉。
政院啓曰,領議政崔錫鼎命召,昨因傳敎,使史官傳授矣。領議政,轉又出往江上,所受命召,使錄事,又請還納,何以爲之?敢稟。傳曰,更遣史官傳授。以上朝報
兪命弘,以數字缺言啓曰,近來差祭之人,輒事謀頉,單子啓下之後,頻頻付標,以至受香之時晩,事極寒心。今此長陵端午祭獻官,坡陵都正槮,啓下矣,稱以有故,累度催促,終不來待。槮,爲先推考,其代,以預差韓興令晳,改付標以入之意,敢啓。傳曰,知道。
又以迎接都監言啓曰,臣等,今日會同開坐,啓下郞廳八員,不足郞廳六員,依例加出,別單書入之意,敢啓。傳曰,知道。
又以迎接都監言啓曰,軍色郞廳兵曹正郞李相周,以丙子年江都被禍之家,曾前客使接待之事,不能隨參,斯速改差事,呈狀不爲仕進,情勢之難便,果如所訴,宜有變通之道。今姑改差,以其代兵曹正郞申慶濟,差下,使之察任,何如?傳曰,允。
兪命弘啓曰,大司憲趙泰采未肅拜呈辭,執義李世奭未肅拜,掌令朴見善呈辭受由,權燧在外,持平金栽·兪彦明呈辭,今日以監察茶時之意,敢啓。傳曰,知道。
兪集一啓曰,新除授左承旨安垕,今日不爲肅拜,右承旨洪受疇,右副承旨崔重泰,俱以病不仕進,廳中位甚不齊,出納之際,事甚苟艱,竝卽牌招,何如?傳曰,允。燼餘
上在昌德宮。停常參·經筵。
司饔奉事李眞卿,白土掘取後,入來。
中路問安使柳命雄,出去。
明日敬寧殿端午祭正時,四更一點,王世子出宮正時,三更四點,開門三更二點。
寧陵忌辰祭所內摘奸。
政院啓曰,領議政崔錫鼎所納命召,昨因傳敎,更令史官傳授矣。卽者大臣,又以錄事,還納于本院,而今朝已向高陽涬州地云。此命召,何以爲之?敢稟。傳曰,更遣史官傳授。以上朝報
兵曹啓曰,右邊捕盜大將尹就商,以掃墳事,明當出去云。以左邊捕盜大將李基夏,往來間姑爲兼察,何如?傳曰,允。右捕廳謄錄
以備忘記,傳于兪命弘曰,中宮殿,端午慶尙道封進竹皮方席二坐內,一坐則明年爲始,以竹皮方席代封事,分付該曹。
安垕,以吏曹言啓曰,今此端午祭,宗廟祭獻官,全山君深,崇陵獻官,禮曹參議金澋,啓下矣。深,以立石事,出往其山所,金澋,重得吐血之症,勢難起動云。都預差綾興君缺二字·杞安都正構,竝陞實,付標以入之意,敢啓。傳曰,知道。
兪命弘,以兵曹言啓曰,今日初更三點,待漏未下之前,聞打鍾之聲,不勝驚怪。招致守直官於門外問之,則以爲待漏軍五鶴爲名人,呼聲打鍾,故依例打鍾云。莫重待漏,不能詳審,以致徑先打鍾,事極可駭。待漏軍五鶴,令攸司囚禁,査覈科罪,當該守直官,亦難免不察之失,從重推考,何如?傳曰,允。出燼餘
上在昌德宮。停常參·經筵。
敬寧殿端午祭後,大殿·中宮殿,藥房問安。答曰,知道。世子宮·嬪宮,藥房·政院·玉堂問安。答曰,罔極。
掌令朴見善三度呈辭。入啓。遞差。
禁府都事金宗衍,科獄罪人絶島爲奴當否,問議事,高陽·安山地出去。
忠淸監司書目,燕岐等邑呈,以去月二十一日丑時,地震如雷,二十九日辰時,監營下,又有地震,變異非常事。又書目,保寧等邑,去月十八日海溢事。
吏曹啓曰,臺諫有闕,政事,取稟。傳曰,明日爲之。
政院啓曰,明日王世子朝講時,兩司各一員,當爲入來,而兩司俱無行公之員,除在外外,呈告·未肅拜人員,明日待開門竝牌招,以爲推移入侍之地,何如?傳曰,允。
明日王世子朝講正時,卯初初刻。
持平兪彦明辭職上疏,略附所懷,以備財幸事。入啓。答曰,省疏具悉。朴世堂之侮聖醜正,實是斯文之大變,而爾之必欲存其書,而傳諸後者,此何意思耶?殊甚誤戾也。以上朝報
兵曹啓曰,今日初更三點待漏未下之前,聞打鍾之聲,不勝驚怪。招致鍾閣守直官於門外問之,則以爲待漏軍士五鶴爲名人,呼聲打鍾,故依例打鍾云。莫重待漏,不能詳審,以致徑先打鍾,事極可駭。待漏軍五鶴,令攸司囚禁,査覈科罪,守直官,亦難免不察之失,從重推考,何如?傳曰,允。刑曹謄錄
政院啓曰,御營大將尹就商,以掃墳事,楊州地出去。其所佩密符,及右邊捕盜大將命召·大將牌·傳令牌,來請還納,而考見前例,則亦有仍佩往來之時,今則何以爲之?敢稟。傳曰,仍佩往來。右捕廳謄錄
李德成,以義禁府言啓曰,科獄罪人絶島爲奴當否,在外大臣處問議事,擧行條件,啓下矣。領中樞府事尹趾完,方在京畿安山地,領議政崔錫鼎,亦往高陽地,依例發遣府都事,問議稟處之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。燼餘
上在昌德宮。停常參·經筵。
謝恩,執義李世奭,正言趙道彬。
傳曰,史官一員待命,騎馬三匹,上馬二匹立之。
持平金栽啓曰,卽伏見持平兪彦明疏本,則以臣請還收朴世堂遠竄還寢之命,及科獄·考官兩啓之停止,大加非斥,一則曰太過,一則曰有損臺體,語意深峻,臣不勝瞿然之至。夫朴世堂之詭經侮聖,斯文大變,此輿情之所共憤,聖上之所痛斥,則遠竄之啓,蓋出於嚴懲討之典,而旋因一宰臣之言,遞收成命,處分顚倒,瞻聆駭惑,其在臺體,不可不論執,而言者僚臺,至以太過爲咎,臣竊未曉也。然臣旣被其斥,理難晏然。至若科獄罪人,情犯絶痛,揆以邦憲,合置重戮,以其頑忍不服,乃有酌處之擧,則更鞫之請,實循輿誦,第日謄故紙,天聽愈邈。旣不能嚴加訊鞫,得其款服,又不能卽屛四裔,以正其罪,而經年撕捱,瀆損事體,訖無止泊之期。況考官獄事?所謂考官,一則輸情,旣施屛裔之典,一則身死,更無憑覈之端,故物議皆以爲不須久爭,而僚臺之意,亦無參差,相與停當,一時收殺,而出入三司之人,亦且問議,不意諸僚,或以病遞,或移他職,臣意以爲,僚議完定,衆論歸一之後,則不必遷就許久,故未暇深思於獨停之爲未安,率爾停止。臣亦追悔人言之來,無以自解,臣見識昏鈍,觸事憒憒,至使臺體,緣臣以壞損,以此以彼,俱不可一刻仍冒於臺次。請命遞斥臣職。答曰,勿辭,退待物論。
正言金普澤啓曰,臣得見持平兪彦明疏本,則以臣疏論首揆,大加譏斥,至有激訐凌踏等語,而末乃歸之於阻擊,臣誠駭惑,繼之以一笑也。夫首揆之當初罪犯,係關倫義,重卜之後,輿憤咸激,臣之爲殿下爲聖后,欲一陳忠者,素所蓄積,而彼乃不思罪犯之重,不畏輿憤之激,傲然一朝揚揚出肅,其蔑棄廉恥之罪,又添一節矣。臣之蓄積,於是乎不可復止,遂有所論列,不計一身之顚覆,只冀其或救於殿下國事之再誤,則此果近似於激訐,亦果髣髴於沮擊耶?凡臺閣所論,只當觀本事之是非,不當論其早晩先後。彦明,欲以臣言爲是也,則恐其見忤於首揆,欲以臣言爲非也,則又恐其得罪於公議。全在於營救大臣,觝排言官,而求其說而不得,乃反全不擧論於本事之是非,規規然較量於早晩先後之間,此誠可笑,而不足惡也。假令臣,不言於入朝出肅之後,而言於金甌重卜之初,則如彦明者,必以返擊,爲臣之罪。況臣之愚意,初欲徐觀其自處之如何,而言之者,蓋未嘗不出於忠厚,而今乃以此爲罪,詆非臣所敢曉也。彦明之言,又曰,朝家待大臣,事體自別,以其離主上不遠,噫嘻,此何言也?夫以護逆重罪,竊據台鼎,而以其離主上不遠之故,臺閣之官,拱手坐視,緘口卷舌,則幾何而不底於國家喪亡人紀滅盡乎?夫所〈謂〉大臣事體之自別,果謂其近君也。今以大臣而自蔑其君臣母子之大倫,則亦將拘於近君之事體,而不斥其蔑君臣大倫之罪耶?臣恐彦明,所欲守之事體,可謂皮之不存,而欲傳其毛者也。且臣疏,只論首揆之掩護逆變,沮遏天討,與今日自處,蔑其廉恥而已,若其平生,則元不槪論,此正彦明所謂就事論事,明其是非者,而嘗有一毫凌踏底意思乎?苟以據實直斥,謂之凌踏,則必行媕妸回互,瞻顧前後而後,方可免凌踏大臣之罪耶?似此態習,臣實未學,無惑乎見非於彦明也。臣以眇末新進,跡且臲卼,而惟願盡職責報國恩,不覺赫赫之威,巖巖之尊,略陳愚衷,重解時諱,固知一言之發,萬鏑攸集,而彦明,果先倡矣。臣何敢晏然於臺次乎?請命遞斥臣職。答曰,勿辭,退待物論。
獻納金相稷辭職上疏。入啓。答曰,省疏具悉。爾其勿辭察職。
判尹宋昌辭職上疏。入啓。答曰,省疏具悉。卿其勿辭,安心行公。
京畿監司書目,通津府〈使〉金錫命,見過於大臣,其在事體,不可仍置,不得已罷黜事。
護軍金鎭圭上疏。大槪,李坦·李翼明等,誣引先祖所著經書辨疑,以讒朴世堂之毁經侮聖者,極其無嚴。玆敢逐段辨破,繼陳臣叔臣兄之所未及陳暴者,以備睿照,冀蒙卞解事。入啓。答曰,省疏具悉。朴世堂,毁經侮聖之罪,彰著難掩,而李坦等,托以門徒,肆然爲營護之計,相繼投疏,誣引先正,欲售其眩惑,而一部辨疑,予已省覽矣。以先正平日尊信朱子之心,無非出於益闡朱子之本旨之意,未嘗有一毫近似於世堂之所爲者,則坦輩云云,其誰欺乎?今觀疏本,可謂明白痛快也。以上朝報
吏批,參議獨政。吏曹謄錄
禮曹啓曰,卽接敬寧殿參奉牒報,則今日大雨時,正殿南墻外大松一株,顚仆,侵犯於南邊月廊云。今此拔木,雖在墻外,旣是近地,且仆侵於月廊,則不可無慰安之擧,慰安祭,不卜日來初九日設行,而拔木,卽爲斫去之意,亦爲分付,何如?傳曰,允。禮曹謄錄
以韓永祚爲持平,知義禁趙相愚,兪得一爲同經筵,李世弼爲掌令,羅重器爲工曹佐郞,李震壽爲刑曹參議。吏曹政望
兵批,副護軍朴見善。兵曹政望
上在昌德宮。停常參·經筵。
執義李世奭啓曰,臣情病難强,縮伏俟譴,昨者迫於嚴召,不得不黽勉出肅矣。今因同僚引避,處置歸於臣身,而第其啓辭中下款,乃以獨停前啓被斥事也。臣於此啓,有不敢參涉之嫌,曾忝憲職,輒以此辭避,則今何敢可否於立落之際乎?請命遞斥臣職。答曰,勿辭,退待物論。
政院啓曰,正言金普澤,持平金栽,引避經宿,執義李世奭,今又引避退待,而兩司之官,或在外,或呈告,或未肅拜,尙未處置,除在外外,呈告·未肅拜人員,竝卽牌招,使之處置,何如?傳曰,允。
備忘記,噫,義理之不明,未有甚於今日,而至于洪景濂,目敞以凶疏之後而極矣。雖以近日銓注事言之,亦不無一二可言者矣。當辛巳秋親鞫命下之初,尹趾仁,略不驚動,專事阻搪,惟恐不及,此非微眚薄過之比,久靳牽復,良由是也,而呂必容·李寅燁等之相繼煩聒於榻前,已非穩當底義理,而收敍未幾,旋擬於方伯之望,至於尹德駿當天討纔行之後,身爲諫長,投進一疏,敢以親鞫之擧,顯示不滿之意。嗚呼,非親鞫,則無以得凶逆之狀,凶黨網漏,天討必稽,則無以慰在殯之靈,而洩神人之憤,不特資他日朝論之嗃矢而已也,而銓曹,視若細故,敍命之下,連擬於銀臺之望,小無難色。噫,喉司,職親地密,方伯,承流宣化,俱非閑漫之任,而銓注之不察,至此,向所謂義理二字,未暇念及耶?終不可無警責之道,吏曹當該堂上,從重推考。
獻納金相稷,正言趙道彬,牌不進,依承傳罷職。
上在昌德宮。停常參·經筵。
吏曹啓曰,臺諫有闕,政事,取稟。傳曰,過國忌後爲之。
政院啓曰,再昨京畿監司尹世紀,以通津府使金錫命罷黜事狀啓,下吏曹矣。當此客使當改之時,畿邑守令,不可一一曠官,若待過國忌後開政,則似有窘急之患。自前如此之時,或有口傳差出,且催促發送之規,何以爲之?敢稟。傳曰,依爲之。又啓曰,兩司多官處置,歸於玉堂矣。卽今副應敎權尙游,校理李觀命,竝陳疏到院,以國忌不得捧入,而觀其措語,校理李觀命,以科獄罪人,有中表兄弟之親,前日詢問之下,旣不敢仰對,雖是法外,今難可否云。副應敎權尙游,以臺啓停否商確之際,已有所參涉,引以爲嫌。兩人所執,或係法外,或不大段,速爲處置之意,累次往復,終始相持,不爲處置,何以爲之?敢稟。傳曰,使之從速處置。
長陵忌辰祭所內摘奸。
政院啓曰,通津府使金錫命,罷黜之代,口傳差出事,命下,而吏曹判書金構,方在陳疏中,參判兪得一,未肅拜,參議李健命,以昨日備忘辭旨嚴峻,不敢行公,連呈辭疏,以齋戒退却矣。口傳命下之後,不可不斯速差出之意,累度往復,終不回聽,何以爲之?敢稟。傳曰,斯速差出。
政院啓曰,兩司處置,歸於玉堂,使玉堂從速爲之事,命下,而副應敎權尙游,校理李觀命,又爲陳疏,觀其措語,與前疏無異,而蓋尙游,以停啓無妨之意,有所酬酢於憲臣簡問之時,及今臺議重發之後,決難可否云。觀命,以中表親嫌,雖是法外,如出入死生之際,有不可論斷其是非云。兩人引嫌,皆有所執,而終不撓政,無意處置,本院亦不可一向强迫,何以爲之?敢稟。傳曰,臺諫有闕之代,明朝政官牌招,開政差出,仍卽牌招,使之處置。又啓曰,通津府使口傳差出事,命下矣。吏曹堂上中,參議李健命,獨爲行公,而堅執己見,無意擧行,再三往復,終不撓改,本院亦難一向强迫,何以爲之?敢稟。傳曰,後政差出。
上在昌德宮。停常參·經筵。
禁府都事金宗衍,在外大臣處問議後,入來。
謝恩,吏曹參判兪得一。
以申爲假注書。
傳曰,史官一員待命,騎馬三匹立之,設粥所內摘奸。
吏曹參議李健命,牌不進,依承傳罷職。
政院啓曰,領議政崔錫鼎命召,日昨又因傳敎,使史官傳授矣。卽者領議政,令錄事,又請還納,陳疏到院,而以國忌齋戒,不敢循例捧入,何以爲之?敢稟。傳曰,入之。
領議政崔錫鼎上疏。大槪,臣情地危蹙,不容留在輦下,退伏畿郊,而區區衷曲,不敢遽有陳聞,爲納命召,具疏直呈,惶恐待罪事。入啓。答曰,省疏具悉卿懇。所納命召,更令史官還授,卿其安心領受焉。
獻納崔昌大,牌不進,依承傳罷職。
謝恩,正言朴見善。
院啓,竝引嫌而退。當初疏論,所執旣審,譏斥之來,在家何嫌?還收之啓,深得臺體,而獨政一款,未免率爾。嫌難參涉,其勢固然,不可以此輕遞言官。請正言金普澤,執義李世奭,竝命出仕,持平金栽,遞差。答曰,依啓。前啓,以國忌齋戒,今明日姑停。已上朝報
備邊司啓曰,頃日東萊府使朴泰恒,以渡海船漂沒屍體,領來差倭所齎書契上送該曹,且以島主賻物單子上送,依例接待,及屍親處分給之意,令廟堂稟處之故,厥後筵中,以受其賻物,善爲接待之意,陳達蒙允矣。旋因儒臣所達,受其私賻,義無所據,有更令廟堂稟處之命,而登對未易,久未稟處之際,追極屍體,領來差倭,連續出來,而尙未回答矣。卽見東萊府使李壄狀啓,則差倭之留待已久,書契尙今遲滯,實爲悶迫,累度來言於訓別等,願得速歸之,書契之久未成送,蓋緣事勢之如此,而外議皆以爲,儒臣所達,雖不無所執,今此所謂致賻云者,實出於島主哀矜沒溺人之意,則與春秋無私受之意,似爲有間,只彼以厚意,有此賻物,而今若據理却之,則非但遠人之失望,其在隣國交好之道,亦非宜矣,而前後領屍書契之出來者,至於五度,皆未回答。差倭之願爲速歸,理所宜然,亦不當久留館中,致有供饋之弊,回答書契,斯速成給,無使遠人稽滯,宜當。以此分付該曹,何如?傳曰,允。以上禮曹謄錄
吏批,參判獨政,以李行成爲通津府使,朴見善爲正言,崔昌大爲獻納。吏曹政望
上在昌德宮。停常參·經筵。
執義李世奭,就職。
以崔慶㵓爲假注書,
傳曰,今下御醬六瓮,貢藿一千斤,卽送賑廳,俾補煮粥之資。
備邊司啓曰,開城留守金宇抗,頃以廟堂問議事,上來之後,疾病深重,陳疏未遞,而近聞所患漸劇,決無旬月間起動之望,當此客使迫頭之日,站上接待貢應等事,萬分緊急,不可等待差歇。義州府尹尹弘离,亦以情勢之決難趨任,連次呈狀,無論臺章之輕重緊歇,旣以廉隅爲言,則邊倅,雖異於他職,亦不可强迫。開城留守金宇杭,義州府尹尹弘离,竝改差,其代,從速差出,催促赴任,何如?傳曰,允。
下直,通津府使李行成。
吏曹啓曰,臺諫有闕,政事,取稟。傳曰,明日爲之。以上朝報
迎接都監啓曰,卽接遠接使狀啓,則勅使差備首譯崔希卨,以病落後,差復遲速,有未可期,其代,差送云。卽爲擇差,騎撥下送之意,分付司譯院,何如?啓依允。兵曹謄錄
上在昌德宮。停當參·經筵。
右承旨洪受疇辭職上疏。入啓。遞差。
兵曹參判徐文裕辭職上疏。入啓。答曰,省疏具悉。卿其勿辭,調理察職。
禁府啓目,科獄罪人特命酌處之時,絶島爲奴當否,議大臣稟處事,命下矣。領府事尹趾完以爲,臣方省愆惶縮之中,固不敢與論國事,而旣有下詢之命,亦不得不仰對矣。今此罪人情犯,絶痛,實難容貸,直以律無應死之文,特施減死之典,輿情之必欲別樣科斷,蓋出憤嫉之意,而但念沒爲官奴,世世長屬賤籍,則其所懲治,反甚於一身之誅戮。臣意則永作邊氓,添之以子孫禁錮,言其代數,則似不至大拂憤鬱之人心,伏惟上裁。行判府事尹趾善·徐文重議以爲,大凡按獄之道,輸情勘罪,自有常法,而徑先酌處,實出格外,絶島爲奴,所以加等處斷,以杜日後,諉以未服,便生圖雪之路也。第此獄,前所未有,勘定新律,非自下所敢擅便,伏推上栽。領議政崔錫鼎議以爲,臣方以臺疏,縮伏俟罪,凡於國事,理難循例仰對,且於科獄罪囚,嫌難參涉,詢問之下,不敢獻議。右議政申琓議以爲,臣於科獄罪人,旣有親嫌,前日下詢之時,不敢開喙之狀,聖明旣已下燭矣。今當定律之日,尤不敢有所仰對。大臣之意如此,上裁,何如?啓絶島爲奴,永勿擧論於赦典。
慶尙監司金萬埰辭職上疏。入啓。答曰,省疏具悉。卿其勿辭,速往欽哉。
知事趙相愚辭職上疏。入啓。答曰,省疏具悉。卿其勿辭,從速行公。
右承旨任胤元辭職上疏。入啓。答曰,省疏具悉。爾其勿辭,調理察職。
參知趙泰耉,牌不進,依承傳罷職。
謝恩,同副承旨尹弘离。
中部參奉成揆憲上疏。大槪,敢陳所懷三件事,以備財察事。入啓。答曰,省疏具悉。憂愛之誠,予用嘉尙,其中二件事,令該司稟處。已上朝報
司饔院官員,以都提調意啓曰,漁夫·貢物主人等呈狀白活內,今番江水大漲,漁船不能入海,日供鮮魚,無以捉得,極爲可悶。自前如此之時,或有變通代封之擧,自本院入啓處置云。今番雨水,日數雖不多,江水大漲,魚鮮之不得捉得,果是實狀。姑限水勢減縮間,以軟鷄及時節雜魚,一半代捧,更觀日勢,還爲復舊,旣有前例,而係是御供,自下不敢擅便,惶恐敢啓。傳曰,依爲之。已上禮曹謄錄
有政。吏批,參判獨政,以崔錫恒爲開城留守。承召望單子。傳曰,前府尹尹弘离除授。以兪命弘爲義州府尹。以上吏曹謄錄
迎接都監啓曰,昨因遠接使狀啓,勅使差備譯官崔希卨病,代差出譯官,騎撥下送事,入啓蒙允矣。差備譯官,今已差下,使之罔夜下送,而自前譯官下去時,無騎撥之例,雖以驛馬下去,其疾速,比驛馬似無異同。依前例給馬下送之意,卽爲分付兵曹,何如?啓依允。兵曹謄錄
以金宇杭爲大司諫,鄭纘輝爲司僕主簿,金鎭圭爲大司成,盧重徽爲典簿,權爲獻納,任胤元爲工曹參議,柳鳳輝爲持平,趙泰老爲掌樂正,典籍單趙仲明,承文著作單李嘉運,學正單崔慶湜,學諭二單,李重培·黃燦,校書正字單金晉來,任胤元爲承旨。吏曹政望
兵批,副護軍金宇杭,副司直金栽,副司正崔慶湜。兵曹政望
上在昌德宮。停常參,只晝講。
司饔參奉尹景績,捉魚後入來。
傳曰,明日晝講爲之。
吏曹口傳政事,以韓聖祐爲兵曹參議,李震壽爲參奉。
賑恤廳啓曰,自去月二十七日,今月初七至,就粥飢民,多則三千餘名,少則一千四百餘名,其中物故十五名,而自願歸農者,四百四十六名,計其道里遠近,歸糧給送,自設賑後,病飢民,病涉可疑者,十九名,移送活人署,使之各別救療,賑所所在篤疾飢民七十六名,使篤病監官,另加救療矣。其中蘇完者,三十六名,還入於元飢民,飢民之得病退送于篤病監官處者,二十四名,合前後分饋篤病六十四名矣。罷賑日期,似當預爲定奪,故取考各年謄錄,則皆於五月內撤罷,而期限各自不同。辛亥年則五月初十日罷賑之意入啓,因十五日停罷事特敎,十六日罷賑,丙子年則二十九日就粥後,撤罷矣。今飢荒,比丙子有間,飢民之數,不甚浩多,而卽今自願歸農者,亦多有之,就粥之數,日漸減少,初欲依辛亥年例,以十五日罷賑矣。今下醬六瓮,藿一千斤,似當另作湯粥,連賑飢民,以示聖上軫恤之德意,故限二十日設賑之意,敢啓。傳曰,知道。
黃海監司書目,長連呈,以潮水溢出岸外,幾至四五里許,事係變異事。
吏曹判書金構辭職上疏。入啓。答曰,省疏具悉卿懇。卿勿固辭,安心行公。
謝恩,兵曹參議韓聖佑,參知李震壽。
吏曹參判兪得一辭職上疏。入啓。答曰,省疏具悉。卿其勿辭察職。
京畿監司書目,果川兼任衿川呈,以司直姜鋧辭職上疏上送事。啓。答曰,省疏具悉。卿其勿辭往來焉。以上朝報
禮曹啓曰,取考壬戌·己亥兩年冊封勅使時謄錄,則迎勅翌日,大殿·中宮殿,不爲進箋,只致詞陳賀,頒敎中外矣。今此冊封迎勅翌日,大殿·中宮殿,致詞陳賀,頒敎等節目,一依此例,磨鍊擧行,何如?傳曰,允。又啓曰,今此迎勅出還宮時,王世子,闕門外祗迎·祗送之禮,冊封迎勅翌日,陳賀頒敎時,王世子,亦當有行禮之節,而卽今與常時有異,不爲磨鍊之意,敢啓。傳曰,知道。又啓曰,中宮殿冊封誥命傳授行禮之時,勅使,必令臚唱之聲,傳徹於外,故在前以醫女中聲音淸雅者,擇定,而禮貌官,指敎節次,使之呼唱矣。今亦依此擇定,待令,何如?傳曰,允。又啓曰,卽接明陵參奉牒報,則本陵陵上曲墻,本月十二日朝大雨,自癸方至乾方,幾至六間許,崩頹,丁字閣殿內東邊大樑上及西邊翼閣二庫,有雨漏處云。曲墻崩頹間數,至於此多,不可無慰安之擧,慰安祭,依例不卜日來十五日望祭兼行事,祝文中措辭添入,而曲墻崩頹及丁字閣雨漏處,本曹堂上郞廳,亦爲依例進去奉審後,稟處,何如?傳曰,允。又啓曰,卽接永禧殿參奉牒報,則今日大雨,正殿北邊內墻三間半許,典祀廳南邊外墻二間許,齋室北邊隔墻一間許,崩頹,東宮齋室三處,月廊五處,典祀廳三處,外大門三處,而漏云。曾前本殿內墻崩頹時,有慰安之例,今亦依此例,不卜日來十五日慰安祭設行,而有頉等處,別定監役官,趁速修改之意,竝爲分付,何如?傳曰,允。已上禮曹謄錄
晝講入侍時,知事李濡所啓,近來捕賊者之探取他功,冒受恩典,至於捉虎,亦不無此弊,而難核虛實,只考前例,而論賞矣。卽今京城近處,虎患如此,今後捉虎之類,使其所居官,竝爲上送,以試其才,則其砲射之工拙,勇力之有無,可以知之。別爲置簿而給料,隨其虎患尤甚之處,而發送行獵,觀其實效而論賞,則外方捉虎冒濫之習,可以少戢,而亦爲激勸之道矣。上曰,所達似爲着實,依此分付,捉虎人,使之上送,可也。特進官尹就商曰,頃日下敎中,有西北武士,無非好身乎?各別調用之命,故小臣,以兩銓窠窄,不可間用,各軍門將官,亦可爲之之意,仰達矣。前頭西北人,將多風聞而上來者云,將官,雖有若干窠闕,亦難望爲塡差。且西北人之善於耐寒,不憚勞苦,登山馳獵,頗勝於他地之武士矣。若亦爲付料,置之軍門,使之領出牙兵,同力捉虎,則固爲便好,而此不可每人而爲之,觀其爲人,苟有可合者,則毋論多少,令三軍門付料以置之意,敢達。上曰,依爲之。摠戎廳謄錄
上在昌德宮。停常參,只晝講。
禮曹參議金澋,佐郞吳命增,明陵曲墻崩頹處奉審事,出去。
禮曹佐郞李宜章,卒安豐君李桓致祭事,洪州地出去。
傳曰,明日晝講爲之。
司書朴熙晉辭職上疏。入啓。答曰,省疏具悉。爾其勿辭,調理察職。
政院啓曰,憲府多官中,大司憲趙泰采呈辭受由,掌令李世奭·權燧,持平柳鳳輝·韓永祚,竝在外,執義李世奭,日昨承牌之後,旋又呈辭,連以監察茶時,事甚未安。執義李世奭,更爲牌招察任,何如?傳曰,允。
大司憲趙泰采三度〈呈辭〉。入啓。遞差。
兵曹判書李濡辭職上疏。入啓。答曰,省疏具悉。卿其勿辭,從速行公。
晝講入侍,同知事金昌集,特進官沈枰,承旨尹弘离,玉堂權尙游·李觀命,假注書崔慶㵓,史官金相元·李縡,武臣元德徽。
行司直李寅燁辭職上疏。入啓。答曰,省疏具悉。卿其勿辭,從速行公。
右承旨任胤元,牌不進,依承傳罷職。
吏曹啓曰,承旨有闕,政事,取稟。傳曰,當日爲之。
禮曹參議金澋,佐郞吳命增,明陵曲墻崩頹處奉審後,入來。以上朝報
禮曹啓曰,卽接光陵參奉牒報,則本陵王妣陵上曲墻,今月十三日,爲大雨頹毁,幾至間半云。凡陵寢曲墻崩頹時,例有慰安之擧,不卜日今十七日,慰安祭設行,而本曹堂上·郞廳,亦依前例進去奉審後,稟處,何如?傳曰,允。已上禮曹謄錄
吏批,參判獨政。
晝講入侍時,參贊官尹弘离所啓,科獄罪人等,絶島爲奴事,判下,今已三日,而配所單子,尙不來呈,事甚稽緩,不可無警責之道。禁府當該堂上,推考,何如?上曰,依爲之。弘离曰,禁府郞廳,亦爲推考,何如?上曰,只推堂上,可也。禁府謄錄
有政。吏批,以林世弼爲禮曹佐郞,趙泰采爲禮曹參判,洪受疇爲工曹參議,許玧爲刑曹參議,洪受瀗爲大司憲,學正單洪錫九,趙泰東爲戶曹參議,韓聖佑爲承旨。吏曹政望
上在昌德宮。停常參,只晝講。
明日晝講時,參贊官尹弘离所啓,科獄罪人等,絶島爲奴事,判下,今已三日,而配所單子,尙不來呈,事甚稽緩,不可無警責之道。禁府當該堂上,推考,何如?上曰,依爲之。弘离曰,禁府郞廳,亦爲推考,何如?上曰,只推堂上,可也。
開城留守崔錫恒上疏。大槪,居留陞擢之命,出於千萬夢寐之外,自量才分,萬無承當之理,乞賜改正,以重名器事。入啓。答曰,省疏具悉。卿其勿辭,從速察職。
謝恩,右承旨韓聖佑。
晝講入侍,同知事兪得一,特進官李光迪,承旨崔重泰,玉堂權尙游·李觀命,假注書崔慶㵓,史官金相元·李縡,武臣尹就五。
校理李觀命辭職上疏。入啓。答曰,省疏具悉。爾其勿辭,救護母病。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。同前今此科賊奸慝之狀,一國之所齊憤,而徒以其頑忍不服,淹延累歲之故,徑先酌處,大失刑法,臺閣之終始爭執,必欲以允兪爲期者,蓋爲王法之不可撓,輿情之不可拂也。乃者停論之擧,遽出於一臺官之手,而不待衆議之歸一,徑寢閱歲之重論,事體顚倒,公議愈激,國家刑政,自今日敗壞無餘矣。勘律之擧,今若輕施於諸賊未承款之前,則奸賊之輩,必不自服,朝家處分,終欠別白,治奸用法之道,決不可如是苟且。請還收科獄罪人酌處之命,更加嚴鞫,期於得情。考官獄事,歲已累閱,終未究覈,至有酌處之命,臣竊以爲不然也。蓋此獄肯綮,只在於金戩·李時夏等,符同用奸,傳書兩試官一款,而趙大壽事,戩旣自服,大壽,亦已勘罪,則卽今究覈,只在於時夏之傳札於吳道一事,而時夏,累年在囚,數次刑訊之後,終不吐實,道一之有罪無罪,有難辨覈,則論以獄體,不可以道一之身故,時夏之不服,置於暗昧,徑先酌處。且以朝家事體言之,凡諸重獄,每以歲月之淹延,獄情之難覈,輒加參酌,則罪囚,有幸逭之路,王法無可伸之日,其在嚴獄體慮後弊之道,決不可容易收殺。況此停啓,大拂公議?請還收考官獄事酌處之命。朴世堂侮聖醜正,背道亂經之罪,當被竄配之典,殿下之快允,臺啓所以衛吾道黜邪說之義,而旋因一宰臣之言,遽寢成命,則居臺閣者,固宜據法力爭,而前持平兪彦明,乃敢以篋笥私藏等不成說之語,肆然爲救解之計,又欲竝存其書,而傳於世者,獨何意哉?至於僚臺之疏論首揆,所執者義理,所扶者倫彝,則任言責者,宜不容異議於其間,而彦明之疏,全沒黑白於義理之所在,乃以激訐沮擊等語,隱然爲阿好大臣之地,不意此等首鼠之論,乃出於淸朝臺閣之上也。物情爲駭,公議愈激,其在規警之道,不可置而不論。請前持平兪彦明,罷職。新除授獻納權,時在忠淸道韓山地,掌令李世弼,時在京畿果川地,持平韓永祚,以問禮官西下,持平柳鳳輝,時在京畿廣州地,請竝斯速乘馹上來事,下諭。前啓,驪州牧使金斗明削版事,停啓。答曰,不允。下諭事,依啓。韓永祚,竣事後自當上來,勿爲,下諭。
政院啓辭,因弘文館草記,校理李觀命,以親病陳疏出去,他無推移入直之員,將未免闕直,今本院稟旨變通事,允下矣。政官卽爲牌招,差出闕員,仍卽牌招入直,何如?傳曰,允。已上朝報
晝講入侍時,上曰,明陵曲墻,連二年每每崩頹者,此必有由而然也。若於當初,不能堅築之致,則隨頹隨補,決非永久無弊之道。禮曹堂上,卽爲出往,詳細奉審,果是初不堅築而然,則盡爲改築之意,分付該曹,可也。以上禮曹謄錄
吏批,參判獨政。吏曹謄錄
禁府啓曰,科獄罪人爲奴事,及考官酌處事,旣有成命,而亦有不可及登對稟旨後定奪者,故未卽擧行矣。臺諫,今以還收爲請,此兩件事,俱不得擧行之意,敢啓。傳曰,知道。禁府謄錄
以李晩成爲校理,李㙫爲直講,李世維爲司諫,李寅燁爲工曹判書。吏曹謄錄
上在昌德宮。停常參·經筵。
禮曹判書金鎭龜,正郞金萬益,明陵曲墻奉審事,參議金澋,正郞曺廷亮,光陵曲墻頹毁處奉審事,出去。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前請前持平兪彦明罷職。答曰,勿煩。
義禁府啓曰,科獄罪人爲奴事,及考官獄事酌處事,旣有成命,而亦有不可不登對稟旨後定奪者,故未卽擧行矣。臺諫,今以還收爲請,此兩件事,俱未得擧行之意,敢啓。傳曰,知道。
校理李晩成,牌不進,依承傳罷職傳旨。傳曰,只推勿罷。
明日晝講時,上曰,明陵曲墻,連二年每每崩頹於比,必有由而然也。若出於當初不能堅築之致,則隨頹隨補,決非永久無弊之道。禮曹當上,卽爲出往,詳細奉審,果是初不堅築而然,則盡爲改築之意,分付該曹,可也。
文學朴彙登辭職上疏。入啓。答曰,爾其勿辭,救護母病。
校理李晩成,再招不進。傳曰,禁推。
弼善李彦經,司書朴熙晉,牌不進,依承傳罷職。
政院啓曰,侍講院入直之員,只有文學朴彙登,而以其母病,陳疏受由。弼善李彦經,司書朴熙晉,皆已違牌罷職,實兼官中,無他入直之員。莫重侍講之地,不可暫時曠直,政官卽爲牌招,開政差出闕員,仍卽牌招,使之推移入直之地,何如?傳曰,允。
京畿監司書目,驪州牧使金斗明所遭臺彈,旣非尋常,其在廉隅,執難强迫察任,不得已罷黜事。
禮曹判書金鎭龜,正郞金萬益,明陵曲墻奉審後,入來。
大司憲洪受瀗辭職上疏。入啓。答曰,省疏具悉。卿其勿辭,從速行公。
謝恩,輔德李德英。
禁府,朴泰恒·李晩成拿囚。啓。
忠淸監司書目,公州呈,以說書洪重休辭職上疏上送事。啓。答曰,省疏具悉。爾其勿辭,上來察職。
觀象監,今日自辰時至午時,日暈□□見於巳地。啓。已上朝報
禮曹,□□鎭龜,進詣明陵,與本曹正郞金萬益,本陵參奉朴鏜·李喜聃,陵上曲墻,眼同奉審,則自癸方至乾方崩頹及自癸方至艮方,自乾方至辛方,膨罅,亦將頹圮之狀,果如參議臣金澋書啓,而大槪曲墻,勿論東西〈前〉後,內外面地臺石,皆有水氣,仍以浸及□□□其潤濕之處,或至一尺餘,或至累寸許,至於地臺石二層安排處,則臺石與土築,小無濕氣,此必一層地臺石,其體低少,地中水氣上逼之致。癸方至乾方崩頹處,則不但濕氣上逼,亦由於風雨所薄,有此先爲崩頹之患,而今以濕氣上逼,論之,則癸·艮等方膨罅處,外他方內外面之前頭,得免於頹圮,亦未可必,殊甚可慮。今若地臺石,遍爲加排一層,則可無潤濕之氣,庶爲永久之圖。匠人等所言,亦皆如此,以爲無他變通之道,而似聞諸陵曲墻,皆於地形稍低處,間排地臺石二層,而無遍排二層之例云。事係創始,亦難輕議,自本曹問于諸陵,後日登對時,當爲仰稟以處,而曲墻周廻,試爲尺量,則外面一百八十尺,內面一百七十三尺,以此計其□爲加排之□□地臺石,長可四尺者,將至一百箇,亦係巨役,雖或定行,姑待秋間始役,似爲合宜。卽今崩頹及膨罅處,則久不改築,事涉未安,依前覆啓,待雨晴卽爲修改,何如?傳曰,允。已上禮曹謄錄
吏批,參判獨政,以金鳴殷爲典籍,任堂爲弼善,朴弼明爲司書,趙爾重爲驪州牧使,洪受疇爲兵曹參議,李德英爲輔德,成均博士單崔慶湜,兼養賢庫主簿單韓在垕。吏曹謄錄申命佐校。日記廳郞廳李堉書。
上在昌德宮。停常參·經筵。
禮曹參判趙泰采,佐郞林世弼,孝陵曲墻崩頹處奉審事,出去。
院前啓,以月食齋戒,今日姑停。
忠淸監司書目,公州呈,以去月二十九日地震事。
遠接使書目,先來勅行,十二日金石山止宿,十三日當爲渡江,而冊封兩勅,四月二十九日起馬緣由事。
禮曹參議金澋,正郞曺廷善,光陵曲墻崩頹處奉審後,入來。
傳曰,今觀遠接使狀啓,後勅之出來,分明矣。不必等待牌文,遠接使,今日內差出事,分付安州問安中使李重蔓仍留,以待後勅後上來之意,亦爲下諭。
吏曹,遠接使趙相愚。啓。
禮曹參判趙泰采,佐郞林世弼,孝陵曲墻崩頹處奉審後,入來。
謝恩,知事趙相愚。
遠接使趙相愚,出去。
政院啓曰,因侍講院草記,弼善任堂,司書朴弼明,今又違牌,旣有禁推之命,下番,將未免闕直,令政院斯速稟旨變通事,允下矣。莫重侍講之地,連日闕直,極爲未安,而任堂·朴弼明,姑未勘律,本院,且無見窠,無他變通之道,何以爲之?敢稟。傳曰,說書洪重休改差。又啓曰,說書洪重休改差事,命下矣。政官,當卽牌招開政,而今已夜深,明日待開門,牌招開政,差出其代,仍卽牌招察任,何如?傳曰,允。
禁府,任堂·朴弼明拿囚。啓。以上朝報
備邊司啓曰,後勅遠接使,因傳敎,旣已差出,前勅迎慰使·問禮官,亦令留待後勅,而兩度勅行入京日子,相距不遠,館伴及都監提調·郞廳以下,竝以先勅差下之員,仍存察任,曾有前例,今亦依此使之明察,何如?又啓曰,再度勅使先後往來之時,相値於道內,則必有窘速妨礙之端。平安道則使兵使隨行,監司還詣灣上迎勅後,海西亦依此例擧行,京畿,則開城留守代行,已有前例,今亦依此爲之事,分付兩西·京畿·開城府,何如?答曰,允。
迎接都監啓曰,卽見遠接使狀啓,則西路七處宴享,一體減除,而各站茶啖,每日夕時備給云。自前宴享減除之時,則例有中路別遣問安使之擧,而不必別爲差送,以貽廚傳之弊,平壤迎慰使,使之仍留,等待勅行,措辭致別之意,令政院,急速擧行,何如?傳曰,允。又啓曰,卽見遠接使狀啓,則問禮官·問安使·迎慰使,仍留以待後勅,自有前例,姑令留待云,自前如此之時,有各站迎慰使仍留,等待後勅,旣有前例,依此擧行之意,令政院稟處,何如?傳曰,允。以上備局謄錄
禮曹啓曰,卽接光陵參奉牒報,則今月十四日朝雨時,大王陵上曲墻頹毁處,內面長一尺五寸,高一尺,東邊後面,長二尺五寸,高一尺,西邊後面,長二尺,高一尺,曾前補缺處五庫,顯有罅隙,似有頹圮之患,丁字閣樑上塗灰一庫剝落云,本陵王后陵上曲墻頹毁慰安祭,今十七日設行,本曹堂上·郞廳進去奉審事,已爲啓下矣,今此大王陵上曲墻頹毁慰安祭,亦於同日,竝爲設行,而一體奉審之意,敢啓。傳曰,知道。又啓曰,卽接孝陵參奉牒報,則今日寅時量,本陵陵上曲墻東邊崩頹十二尺,半傾處十尺,曲墻下二層階石半間許,亦爲違退,其餘曲墻小小雨漏,亦有六處,丁字閣樑下塗墍處,剝落三處,紅箭門兩邊立柱處塗灰,亦爲剝落云,曲墻崩頹,例有慰安之擧,慰安祭,不卜日,來十八日設行,而依例本曹堂上·郞廳進去奉審後,稟處,何如?傳曰,允。已上禮曹謄錄
禁府啓曰,頃日漢江沙工方喜達,來告本府,以爲宣陵參奉李涵,過江之際,逢着本府邏將金三奉,謂有不恭之事,捉入重杖三十度,使其廳直金哥稱名者執杖,亦令守護軍吳述·鄭貴石等,執持於杖打時,所謂金哥者,亦自亂打三奉,以致頭面等處破傷云云。臣等,於本府開坐時,聞甚驚駭,使之曳致三奉,親爲看審,則被打旣涉不輕,亂打之跡,又爲狼藉,不可置之,故以當問各人等推覈處之之意,移關刑曹矣。刑曹回案內,推問吳述等兩人,則所供,與沙工所告,不至相左,只稱以參奉杖打二十餘度,而所謂廳直金哥者,其名乙龍,而逃避不現云。本府邏將,與他司下人有則,雖有罪犯,法曹,亦移牒進來後,始爲治罪,則今此李涵之任意杖打,已甚可駭。至於金乙龍,旣有私自亂打之罪,而終始不現於該曹推捉之際,尤不無懲治之道。宣陵參奉李涵,從重推考,金乙龍,令該曹更爲各別推捉,從重科罪,何如?傳曰,允。禁府謄錄
兵曹啓曰,卽接遠接使閔□□□勅去月二十九日起馬云,平安道補把咸鏡道驛馬四十匹,黃海道補把江原道驛馬二十匹,依前例急速分付,罔夜入送之意,兩道監司處,發馬知委,何如?啓依允。兵曹謄錄
禮曹啓曰,後來勅使時,迎勅儀註,當爲磨鍊下送,而遠接使狀啓中,冊封勅牌文,今明間當到,而問禮官儀註,別書一件以待云,問禮官儀註不爲下送之意,敢啓。傳曰,知道。禮曹謄錄
上在昌德宮。停常參·經筵。
下直,驪州牧使趙爾重。
政院啓曰,憲府多官,或在外,或奉命在外,或呈告未肅拜,無一行公之員,連日監察茶時,事甚未安。除在外外,呈告未肅拜人員,竝牌招察任,何如?傳曰,允。
正言金普澤啓曰,本院,方以科獄罪人及考官獄事酌處之命還收事,論啓爭執,而考官事,臣父臣鎭龜,曾以更難究覈之意,陳稟於筵席,仍有酌處之命,今於還收之請,臣固不可參涉,而且前持平兪彦明劾罷之啓,卽係臣前疏之事,臣何敢晏然於臺次乎?以此以彼,理難仍據,而適緣賤疾,今始引避,所失尤大。請命遞斥臣職。答曰,勿辭,退待物論。
謝恩,兵曹參議洪受疇,說書李邦彦,承文副正字具萬理。
刑曹參議許玧辭職上疏。入啓。答曰,省疏具悉。爾其勿辭,從速察職。
京畿監司書目,辭職上疏上送事。啓。答曰,省疏具悉。卿勿固辭,從速察職。
校理李觀命,辭職上疏。入啓。答曰,省疏具悉。爾其勿辭察職。
左尹尹就商,三度呈辭。入啓。遞差。
京畿監司書目,果川呈,以掌令李世弼辭職上疏上送事。入啓。答曰,省疏具悉爾懇。爾其勿辭,從速上來察職。以上朝報
戶曹啓曰,傳曰,今觀遠接使狀啓,後勅之出來分明矣。不必等待牌文,遠接使,今日內差出事分付。安州問安中使李重蔓仍留,以待後勅後上來之意,亦爲下諭事,命下矣。中路問安禮物,自本曹封裹,別定禁軍,乘撥下送,何如?傳曰,允。
政院啓曰,安州問安中使仍留,以待後勅之意,下諭於平安監司事,旣已蒙允矣。取考丁丑年日記,則御帖及名帖,有別定禁軍,撥馬下送之例。今亦以禁軍下送,而義州迎慰·問禮官等名帖儀註,依遠接使狀啓,使之自其處別書一件,御帖及中使處御帖·名帖·禮單,一時下送之意,竝爲下諭於遠接使及本道監司,何如?傳曰,允。以上備局謄錄
禮曹啓曰,卽接明陵參奉牒報,則本陵丁字閣神門東戶壁縇上靑沙壁與面土,本月十七日剝落,而長則布尺一尺餘,高七寸許,西邊未剝落處,亦有搖動之漸,前頭雨漏處修改時,一體修補云。本陵丁字閣雨漏處,今月二十四日告祭後,別定監役官擧行事,已爲啓下矣。今此所報有頉處,亦令監役官,同日一體擧行事,分付,何如?傳曰,允。已上禮曹謄錄
吏批,參判獨政,以李震休爲江陵府使,徐文澤爲慶基殿參奉,李邦彦爲說書,沈廷老爲禁府都事,承文副正字單具萬理。吏曹政望
兵批,以李顯徵爲曹司衛將,殷夢相爲文兼,南泰徵爲宣傳官,李光迪爲會寧萬戶,田成一爲新塘萬戶,韓翼世爲宣傳官,鄭元石爲宣沙浦僉使,朴尙悌爲武兼,朴昌潤爲五衛將,閔孝重爲兼五衛將,副司果金相稷,副司正洪重休。兵曹政望
上在昌德宮。停常參·經筵。
慶尙監司金萬埰上疏。入啓。答曰,省疏具悉。卿勿過辭,速往欽哉。
遠接使書目,勅行,今月十四日良策止宿事。
義州府尹書目,後勅牌文,今月十五日午時出來,而渡江之期,似在於今月二十二三日間事。
領議政崔錫鼎上疏。大槪,略暴情罪,仰請嚴誅,因納命召,封疏直呈事。入啓。答曰,省疏具悉卿懇。事在旣往,何必追咎?所納命召,玆又還授,卿其安心勿辭,亦勿待罪,領受。仍傳曰,遣史官傳諭。
政院啓曰,卽者領議政崔錫鼎,陳疏來呈,而又使錄事,持納命召,何以爲之?敢稟。傳曰,令疏批傳諭,史官傳授。
謝恩,司書朴弼明。以上朝報
備邊司啓曰,慶尙監司金萬埰,疏批已下之後,連呈辭無意赴任。聞其近遭慘喪,傷敗已極,今又疾病添苦,嶺臬煩劇之地,有難堪任云。前監司遞任已久,交代,若不卽下去,則其間官事之曠廢,已不可言,而遠道人馬留待之弊,亦不可不慮。金萬埰今姑改差,其代,令該曹卽爲差出,使之從速赴任,何如?答曰,允。以上備局謄錄
禮曹啓曰,今日孝陵陵上曲墻崩頹處,奉審後書啓,而丁字閣樑下塗墍剝落三處,雖不至大段,所當一體擧論於書啓中,而正書之際,未免落漏,不勝惶恐。曲墻修築時,竝爲改塗,何如?傳曰,允。又啓曰,今此勅使二員,又爲出來云,凡干節目,不可續續煩啓,遠接使齎去事目及一路迎餞慰使各項宴茶禮等事,一依前例,直爲磨鍊擧行之意,分付各該司,何如?傳曰,允。已上禮曹謄錄
禮曹啓曰,今此勅使,旣以頒詔出來云,迎詔習儀,當有仁政殿權停例頒敎之擧行,應行節目,依前例預爲磨鍊擧行,何如?傳曰,允。禮曹謄錄
禁府啓曰,邏將金三奉杖打人宣陵參奉李涵,從重推考,廳直金乙龍,令該曹更爲各別推治,從重科罪,何如?傳曰,允。刑曹謄錄
上在昌德宮。停常參·經筵。
下直,開城留守崔錫恒。
遠接使書目,勅行,今月十五日林畔止宿事。
以金萬謹爲假注書。
備邊司啓曰,慶尙監司金萬埰,疏批已下之後,連呈辭疏,無意赴任。聞其近遭慘喪,傷敗已極,今又疾病添苦,嶺臬煩劇之地,有難堪任云。前監司遞任已久,交代,若不卽下去,則其間官事之曠廢,已不可言,而遠道人馬留待之弊,亦不可不慮。金萬埰今姑改差,其代,令該曹卽爲差出,使之從速赴任,何如?傳曰,允。
政院啓曰,正言金普澤,引避退待,已過兩日,大司諫金宇杭,以開城留守,未及交代,司諫李世維未肅拜,獻納權在外,正言朴見善呈辭,無一行公之員,尙未處置,大司憲洪受瀗未肅拜,執義李世奭呈辭,掌令李世弼·權燧,持平柳鳳輝在外,持平韓永祚,奉命在外,連以監察茶時,事甚未安。兩司之官,除在外外及未交代外,呈告未肅拜人員,竝卽牌招,何如?傳曰,允。
校理李觀命辭職上疏,略附瞽說,以備睿覽事。入啓。答曰,省疏具悉。臺啓中,首鼠之說,誠未穩當,而李寅燁之初旣同事,末乃歸咎,士夫風習,極涉不美,予欲一言於筵席而未果者也。勿辭察職。
執義李世奭,牌不進,依承傳罷職。
謝恩,大司憲洪受瀗,司諫李世維。
司諫李世維啓曰,臣頃忝憲職也,適値僚臺之引避,處置歸於臣身,而當初論劾承宣甄擢等語,果是失實,故臣只據臺體,循例請遞矣。伊後被遞之僚臺,盛氣反詈,至以阿好掩伏之態爲言,此等文字,可施之於便佞小人,不可加之於士友間者,因一處置,被此叵測之醜辱,其不可抗顔復冒於臺端也,決矣。且本院兪彦明請罷之啓,臣意有不然者,彦明疏中所論首相被劾一款,雖無明白辨別之言,其所慨然於朝家待大臣之意,則頗得言事之體,固無可罷之端,而違牌坐罷之後,今復追論,實臣意慮之所不到也。噫,人之意見,各自不同,居言責之地者,苟有所懷,但當直陳無隱,而用與不用,唯在君上之裁擇耳。今若一言忤於時,而輒加譴罰,則是束縛一世,使之同聲和應,如出一口也,此豈淸朝廣言路開不諱之道哉?迷滯之見如此,不可苟同,以此以彼,何敢一刻仍冒乎?請命遞斥臣職。答曰,勿辭,退待物論。
校理李晩成辭職上疏。入啓。答曰,省疏具悉。爾其勿辭,從速察職。
正言朴見善啓曰,卽伏聞校理李觀命之疏,以臣之更發科獄之啓,不爲論劾,停論之人,又不自劾,自當其事等語,深加譏斥云,臣不勝瞿然之至。夫科獄之徑先勘律,大乖刑政,而憲臣之獨自停止,不但公議之所共駭,而儒臣,亦不得不爲非。臣於處置,以此率爾停論之失,果爲請遞,而旣置落科,以示公議之後,至於駁遞其人,太涉過當,臣之愚意,本不出此矣。憲臣見遞之後,卽發其啓,臺體當然,而處置之日,卽國忌齋戒,不得論啓。伊後數日,臣以暑泄之病,尋單蟄伏,未卽詣臺,勢所固然,而此啓更發,固已涇渭於心中,俟病小間,遂卽論啓,若其日字之早晩,有何大段所失,而若是譏切耶?臣塊伏窮僻,聾瞽於時論,所謂物議,有同隔世消息,則退聽物論之說,何所指而發耶?然臺閣事體,本以採用物議爲貴,設令臣初未及思,退聞公議而後,發此前啓,未爲不可,而況臣則直以迷滯之見論列,而今儒臣之以此斥臣,臣未知其指意之所在也。至於不爲自劾一款,蓋由不能周詳,臨事疎漏之致,臣不敢更爲自是矣。且前持平兪彦明疏中語意,殊欠明白正大,篋笥私藏之說,語不成說,激許沮擊等語,亦甚不韙也,則公議所在,宜有一番規警之道,故臣果論啓,而首鼠之語,本出於史·漢,究其出處,元非詆辱,而儒臣之以此責臣,無乃太涉苛細乎?抑臣於本院前啓金斗明事停啓,又有虧損臺例之失。蓋臣意以爲,斗明所坐,雖非細故,而前以此事,旣被重駁,則到今再彈,似涉過重,故未果通議於首發之臺,遂停其啓矣。今聞物議,以此非臣,而臣於日昨,以憲臣獨停科獄爲非,而曾未幾何?反蹈其轍,昏謬之譏,臣實無辭,方欲以此自列矣。儒臣疏斥,又加於此際,而此亦一重駁也。已難抗顔,卽又伏見右僚引避,立異於臣所發之啓,臣又訝之。兪彦明之疏,有兩款事,而其所謬戾,如右所論,不須架疊,而略示警責,在所不已,則右僚之今乃起鬧者,非爲彦明也,爲大臣也。如僚臣之不顧公議,必欲庇護,則宜乎其言之一反於臣之所論,而縛束和應等說,尤未滿一哂也,況其避辭,全不別白其是非,只以待大臣爲言,一何苟且耶?臣之不安,又加一層,以此以彼,決不可一刻冒據於言地。請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,當日爲之。
府前啓,無城上所,姑停。以上朝報
吏批,參判獨政,以李善溥爲安東府使,柳成運爲司成,趙泰老爲執義,沈枰爲左尹,洪萬朝爲刑曹參判。吏曹政望
兵批,副護軍金萬埰·尹就商。兵曹政望
上在昌德宮。停常參·經筵。
下直,多大浦僉使李晩雄。
遠接使書目,勅行,今月十六日定州止宿事。
政院啓曰,今日賓廳日次,兩司當爲來待,而行大司憲洪受瀗呈辭,執義趙泰老未肅拜,掌令李世弼·趙燧,持平柳鳳輝,皆在外,持平韓永祚奉命在外,行大司諫金宇杭未肅拜,司諫李世維,正言朴見善·金普澤,皆引避退待,獻納權在外,兩司俱無行公之員,除在外引避外,呈告未肅拜人員,竝卽牌招,以爲推移入侍之地。〈?〉傳曰,允。
館學儒生尹陽來等上疏。大槪,敢陳朴世堂門徒等誣引前賢,醜辱先正之狀,冀賜睿覽,以幸斯文事。入啓。答曰,省疏具悉。尊賢之誠,斥邪之意,溢於言表,予用嘉納焉。
大司憲洪受瀗,辭職上疏。入啓。答曰,省疏具悉。卿其勿辭,安心行公。
右承旨韓聖佑,執義趙泰老,牌不進,依承傳罷職。
校理李觀命,文臣朔試射時,稱病不進,依承傳罷職傳旨。傳曰,只推勿罷。
傳曰,大臣·備局堂上引見。
政院啓曰,今日賓廳引見時,兩司當爲入侍,而行大司憲洪受瀗,承牌來到闕外,以脚病不得入侍之狀,陳疏到院,不得已捧入。行大司諫金宇杭,執義趙泰老,竝牌不進,推考傳旨及罷職傳旨,今方書入,而日勢漸晩,引見之命已下,而兩司無入侍之員,曾前或當兩司多官全數有故,則亦有不得入侍之時,而事體終涉未安。行大司諫金宇杭,更爲牌招,何如?傳曰,勿爲牌招。
今日引見時,安東府使李善溥,使之除朝辭,斯速赴任事,及慶尙監司,自堂上·堂下,通融擇差事,榻前定奪。三司出入人員罷職之員,別單書入事,榻前下敎。
輔德李德英,辭職上疏。入啓。答曰,省疏具悉。爾其勿辭察職。
吏曹啓曰,承旨及臺諫有闕,政事,取稟。傳曰,當日爲之。
副司果權世恒,文臣朔試射時,稱病不進,依承傳罷職。
吏曹參判兪得一,請對入侍。
傳曰,前司書孟萬澤·朴熙晉,獻納崔昌大·金相稷,正言趙道彬,弼善李彦經,執義李世奭·趙泰老,竝敍用。
今日,吏曹參判兪得一請對入侍時,前承旨朴權,前參議李健命,前參知趙泰耉敍用事,榻前下敎。
今日引見時,行副司直尹就商所啓,臣待罪捕廳,有所敢達矣。頃日南伐院賊魁二名,軍官輩,逢着於水口門內,未及捕捉,先自逃脫,竟日追逐,終至失捕,其餘儻類,則自右邊譏捕者十二名,自左邊捉得者一名,合十三名,已爲承款,而未捕賊首之前,不可先爲施刑,故姑未卽爲啓目矣。聞其逃躱賊魁及餘儻,尙爾出沒於畿內云。今若別立科條,其指示捕捉者,則賞典之外,特加厚賞,若其黨類中,有所指告者,則特赦其罪,又復施賞,則謀生樂利之徒,必有互相指示者,徒儻之散落,庶有可望。其賊人等容貌疤記,以祕關,分付於畿內各邑,以爲期於必捕之地,何如?上曰,依爲之。
右議政申琓所啓,史官時政記未修正者,定限催促,不卽修納者論罪事,曾已陳白,而未及定其月數,故敢達矣。其中,或有二十餘朔未修正者,其餘,或數月或數十日,別兼,或七八日,宜分日數多寡,定其限矣。金興慶則未修正者,至二十餘朔之多,此則以三朔定限,尹志和·李明浚·朴鳳齡,則或二朔或二十餘日,此則使之一朔內修正,別兼春秋趙正緯·權尙游,則不過八九日,此則限以十日,竝令趁限修正,而若於限內,未及畢修,則依前定式,論罪,何如?上曰,依爲之。
右副承旨崔重泰所啓,客使入京之日不遠,赦文,當令主文之臣撰出,而卽今大提學未差,前大提學,亦無無故製進之人,弘文提學未差,藝文提學金鎭圭,有拘礙之端,臨時恐有窘急之弊,不可無預爲變通之擧,下詢于大臣,何如?上曰,固已念此事,而承旨有此陳達矣。金鎭圭,果有拘礙之事,若不變通,臨時窘急,可慮矣。右議政申琓曰,弘文提學有闕,固宜差出,而第聞承旨之言,則曾前有堂上知製敎製進之例云矣。重泰曰,昔在宣廟朝癸巳年間,黃愼,以知製敎,製進頒敎文,知製敎之撰進敎文,古有其例矣。禮曹判書金鎭龜曰,曾在仁廟朝,故判書蔡裕後,亦以吏曹參議,撰進敎文,在於謄錄中,比甲子,不爲不遠矣。右議政申琓曰,我國頒敎文字,主文之人有故,則曾以知製敎製進,今此頒敎文,似無知製敎不可製進之事矣。兩朝文章之士林立,文衡不患乏人,而或有知製敎製進之例,則想於其時,文衡或有故而然矣。今則時無主文之人,依此例,使知製敎代撰,恐或無妨矣。上曰,旣有前例,前頭赦文,令知製敎,撰出,可也。以上朝報
右議政申琓所啓,此乃黃海監司申銋狀啓也,以爲本道,時當設賑,物力蕩殘之餘,兩勅疊到,各邑萬無支過之路,故曾請京司米布·銀錢矣。朝家雖爲劃給,日勢急迫,未及運用,各邑田稅及三軍門保米作錢已捧未上納之數,先爲取用於勅需,從後拮据,或以朝家劃給,或以他條變通,追後上納云云。頃者,爲慮海西難支之狀,因其狀請,特許取用平安營錢二千兩及本營雇貰價錢文,而觀此狀啓,亦似未及運用矣。惟正之供,事體固重,軍門保米作捧之錢,亦多需用之處,實難輕許,而事甚急迫,勢不得已,姑從其請矣。田稅及軍門保米作錢,使之取用,勅使後推移還償,似宜矣。上曰,依爲之。又所啓,此卽京畿監司尹世紀狀啓也,因各驛察訪論報,以爲畿驛,服役偏苦,飢荒之餘,且値勅行之疊到,貧殘驛卒,萬無自備糧太之路,許多人馬,方聚京中,而自官無他繼饋之策。甲子己巳兩年,或因相臣陳達,或因巡營〈狀〉聞,以兵曹餘丁,錢六百兩及常平廳色米三十石·太六十石,分給六驛,以補糧資雇貰之價,今亦依前例斯速變通云云。畿驛於都下服役之苦,非比他道,而當此賑政方張之日,又値兩勅疊到之時,宜有別樣軫恤之道。且有前例,使之依此題給,何如?上曰,依爲之。
禮曹判書金鎭龜所啓,茂山府鄕校祭器·祭服,以其邑新設之,故未能措備,因御史狀聞,備局覆啓,自京備送事,定奪矣。祭服則備送猶不難,而至於祭器·簠簋,則皆是鍮器,措備旣不易。遠路輸運,尤甚難便,故臣以本道監營,若有鍮匠,則以會付穀,除出措備後會,減宜當之意,書問于監司黃欽,則答以營屬鍮匠,雖非善手,可以依樣造用云,自本道,旣不造用之後,則不宜自京造送,以貽難輸之弊。且祭服所用,則紬布旣是本道所産,則亦可自本道措備。祭器·祭服,竝令本道造送後,以某樣會穀,使之啓聞會減,何如?上曰,依爲之。
兵曹判書李儒所啓,所江防禦使李暉狀啓,所陳各鎭戰船軍器中,鳥銃加數,自京軍門,造送五六百柄事,備局,以京軍門造送,其勢誠難,追後商量處之之意,覆啓矣。軍器寺,有同課備上鳥銃四千柄,無他用處,而每致銹澁修補之際,徒費物力,以此定價下送,爲先分給各鎭,使之稍待年豐,備送其價,則似涉便當,而當此海防申飭之日,或命特爲白給,則在各鎭,尤爲感幸矣。上曰,勿爲定價,特爲白給,可也。又所啓,西北邊民,生理甚難,北路,則蔘路旣絶,禁令至嚴,疲於點考,亦不能作農,而至於衣資,則尤無出處,爲其妻子者,不能掩體,如是而豈有樂生之心,可責親上死長之道乎?朝家宜有別樣顧護之道,故臣於前日,略有所達矣。南兵營防軍布,則以兵曹所在之木,相換入送于三·甲各鎭,土兵每一戶,各一疋分給,則其數當爲二十五六同,此外六鎭各邑,則又以兵曹木一百同,禁衛·御營兩軍門之木各五十同,合爲二百同,入送于德源,由水路船運,而自監營,定差使員領送,從各邑大小,參酌定數分給,許民以布相換,歲以爲常,而木一疋,例以五升·布二疋相換云。此則折半減定,以存施惠之意,則北民,得此衣資,不憂其寒,而京衙門,取用其布,則亦無所損,實涉便當矣。在前則以其無衣之故,每於淸差往來時,以牛馬,換得三升·羊裘等物,以致牛馬漸至乏少,終必盡歸於彼中而後已,其爲備邊之虛疎,亦極寒心。自今入送木綿之後,申飭各邑,使不得如前以牛馬買賣三升等物,則雖是邊塞愚氓,必感國家恩德,而法禁,亦可行矣。上曰,依爲之。已上備局謄錄
大臣·備局堂上入侍時,禮曹判書金鎭龜所啓,頃日昌陵·敬陵·翼陵參奉等,以高陽郡侵責陵卒,分定戶蟹代,生鷄及氷丁,請得如前勿侵事,論報臣曹。臣曹,移文京畿監營,使之推論,本官監·色,則本官,以此含嫌,托以公事,捉致諸陵及順懷·昭顯兩墓書員,而或加刑杖云,陵官與本官,例多相爭之端。今此陵官等前後所報,雖難盡信,而曾在先朝甲辰年間,因陵官所報,守䕶軍煙戶及洞內大小雜物,一竝勿侵事啓下,申明行會,則凡陵軍等,不當責以煙戶諸役。高陽郡之如是侵責,殊極未安,而似聞本郡,自前亦有如此事云,卽今郡守,亦不必深責,而此事,不可不更加申飭各邑,俾無陵卒等呼冤之弊,似當。且宗廟及各殿守僕等,雖有罪犯,法司不得任意處置,而至如各軍門所屬下人,亦多移文進來後治罪,則本官之不通于陵官,而陵軍之爲所任者,直加刑杖,事體未安。此後則陵軍中,爲所任者,則本官,必須移文陵官後治罪之意,亦爲分付各邑,何如?上曰,依爲之。
入侍時,禮曹判書金鎭龜所啓,明陵曲墻奉審後書啓,伏想聖明已俯悉矣。地臺石二層處,則無水濕之氣,而一層處,則臺石與土築,幾尺許或累寸,遍有濕氣。今若遍以二層改排,則可無此患,而問于各陵,則遠陵回報,時未來到,而諸陵中,亦低下處,排以二層處,而大抵全墻,則皆排一層,到今創設二層,事涉未安。待秋擇日,盡爲改排地臺石,而臺石之下,多以雜石,更加杵築,使臺石形勢稍高,臺石之上,亦以方碑,量宜厚築後,始爲依前築之,似或得宜。臨時與匠手等詳議,依此擧行,何如?上曰,依爲之。又所啓,臣伏見前濟州牧使李衡祥五味子進上狀啓判付,則自上有勿爲封進之敎,處分實甚得當矣。臣子,誰無芹曝之微誠,而享上事體,極爲重大,雖有佳味,定式之外,不敢進獻,道理然也。本州五味子,旣非定式進上之物,則衡祥,何敢創自進獻,而其不爲先稟,猝然封進,尤極駭然,宜有問備之擧,敢此仰達。上曰,所達然矣。推考,可也。又所啓,東關王廟重修事,旣已啓下矣。且其節目,略已啓下矣。神像移奉後,撤毁舊宇,則役事極其浩大,雖已別定繕工監役,而本廟事體,旣不輕。且是巨役,則不可無主管物力之官,戶·兵曹郞廳各一員定送,使之主管事,分付,何如?上曰,依爲之。已上禮曹謄錄
吏批,參判獨政,以朴權爲慶尙監司。吏曹謄錄
大臣·備局堂上入侍時,禮曹判書金鎭龜所啓,禁府三水縣越採獄事,久未究竟,臣等,實難免稽滯之責矣。頃者大臣,以禁府堂上與前監司兪得一,同爲入侍稟處之意,陳達允下,而厥後得一及臣等,各有公私事故,尙未擧行,故三水縣監愼之逸等,旣不得加刑,又未得酌處,誠爲未安。吏曹參判兪得一,數日內,與臣等,同爲入侍之意,更爲分付,何如?上曰,依爲之。禁府謄錄
大臣·備局堂上入侍時,右議政申琓所啓,大僕馬料太·米,自戶曹受來,通一年計其都數,則太二千一百二十七石,田米五百二十四石三斗,而逐朔受來之數,幾至百餘馱,貰米各給五升,一年馬價之費,殆至百石,此不但爲難繼之道,中間下人輩操縱之弊,已不可勝言。而且其受來捧納之際,亦多欠縮,自前欲爲變通,而尙未爲之矣。卽今本寺事勢,與前懸殊,歲入大縮,耗費日甚,至於馬料馱貰價,亦難推移備給。一依豐儲倉·養賢庫等處例,計其一年應下之數,直爲劃給于本寺江倉,則本寺無逐朔受來之費,戶曹亦無逐朔上下之弊,彼此誠爲兩便。令該曹,一依豐儲倉例,直爲劃給,何如?上曰,依爲之。太僕謄錄
有政。吏批,以朴權爲慶尙監司,金相稷爲執義,李彦經爲弼善,洪受疇爲承旨。吏曹政望
兵批,以金象九爲訓鍊習讀,副司直任堂。兵曹政望
巳時,上御熙政堂,大臣·備局堂上引見,右議政申琓,行兵曹判書李濡,行禮曹判書金鎭龜,韓城君李基夏,行副司直尹就商,右副承旨崔重泰,應敎權尙游,假注書金萬謹·具萬理,記事官金相元·李縡入侍。初頭缺李濡曰,國事艱虞,人物渺然,必先儲養,可爲緩急之用。金構在本兵時,薦達數人,至拜宣傳官,未知其人之果如何,而臣待罪本兵,未敢有所薦拔者,誠以知人之未易故也。近始得聞,有南徽者,此是故宜春君以興之孫,而卽今水使南崙,乃其族屬也,旣以將種,其材可用,而專意儒業,不欲反武云。臣意宜如申瓁·洪得龜例,先授蔭官,使之歷試,則可知其能否,而蔭官,亦爲內乘,先除此等職,自上觀其爲人,實爲可用,則特令反武缺如其不然,以常調蔭官待之,亦無傷也。下詢諸臣而處之,何如?上曰,此非除部將者乎?武將,有見之者乎?李基夏曰,臣則聞其名,不得見其人,而人多稱道。且自少時,曉習陣法,名在都監軍官案,而不爲現身,終至被謫矣。尹就商曰,渠不在京,故臣未得見,而比諸南崙·南巘,則頗勝云矣。濡曰,其人,有計慮有勇力,且是忠臣之後,羞爲李義徵軍官,終至被配,志節亦可尙也。上曰,分付吏曹,可也。濡曰,近來國綱解弛,軍門紀律,亦不猶前。頃者賞試射時,禁軍將等,亦爲一體試射論賞,而其所賞格之物,在前番將,則或有不令親受者,此出於一時破格,非體之當然,故臣則使之親受,而各番將中,姜泰相,初有不欲受之色,不得已强受,退出之後,乃以前例不然之意,頗有不平之語,至把臣所帶堂上軍官而言之云。將卒之分旣嚴,而賞罰,乃所以勸懲,爲主將者,雖加之以罰,宜不敢怨,況賞之而不知感,反懷不平之意,則平常時旣如此,緩急將何所恃?且其施賞者,係是國家之恩典,非大將之私賞也。李昌肇,曾於春塘臺內試射賞格時,其所不善應對者,蓋緣本來聲音低微云,而亦被罷職之罰。今此姜泰相,不無警責之道,罷職,何如?上曰,依爲之。濡曰,孝宗大王,有復讐之志,而至於事關彼人,則無不嚴密矣。向觀儒疏,則以彼虜目之,事若宣露,則豈非可慮之大者乎?自上分付政院,特爲申飭,宜矣。且以待倭之道言之,如有狡詐之事,則當引義斥絶,否則當以誠信待之,向者道臣,於渡海譯官之行,斥絶太甚,此等處,足以生事矣。上曰,所達然矣。濡曰,工判李寅燁,雖未知其才具之果如何,而體國之誠,可嘉矣。因向日之疏,自上有風習不美之敎,昨日,取覽其疏,則因金構飢民第二件事之語,爲攻金構,而有此敎也。當此人物眇然之時,此人,不可因此永棄矣。上曰,非但李觀命疏,論其不可,予亦不知其是矣。第二件之語,非永棄吾民之謂也,而攻之太甚矣。濡曰,第二件之語意,眞以飢民,爲第二件事乎?金鎭龜曰,斥和臣三學士中,修撰吳達濟,雖有繼後孫得蒙收錄,而血屬妾子窮殘,將未免□□,曾在丙寅年間,因大臣陳達,有令該曹,量給廩料。校理尹集奉祀孫,亦方收錄,而集之親子,只有前縣監□徵年過七十,且甚衰病,更無從仕之望,而窮居鄕曲,將不能支保,追念其父,誠甚矜惻。且集之節義,與達濟旣同,則朝家之追加褒勸,亦宜無異,故敢此仰達。上曰,量給廩料,可也。鎭龜曰,乙亥年間,小臣爲嶺南巡撫使時,啓罷道內及他道寺刹之屬於京各司及屬於宮家者,蓋爲寺刹之屬於京司,旣無所據,亦有其弊故也,而守禦廳所屬三寺,亦仍以竝罷矣。守禦廳所屬寺刹,則自昔山城,減除其寺之義僧立番者,收捧油芚若干番,以備守堞時雨具矣。卽今僧人等,皆以依前備納油芚爲請,不顧立番,似宜有變通之道,而前旣啓罷,又請還屬,亦涉惶恐,敢此仰稟。濡曰,山城,乃保障之地,朝家所重,油芚,亦異他用,而今若收捧,則他衙門及諸宮家,亦將有紛紜之弊,事涉難便矣。上曰,巡撫使旣已啓罷,何可續續變改?此則兵判所達,是矣。崔重泰曰,臣有區區所懷,敢此仰達矣。國勢扤捏,艱虞溢目,雖大小臣僚,同心協力,猶恐不濟,今也上自鼎席,下至三司,不成朝廷模樣。玉堂之任,最爲苟簡,下番闕直,今已累日,晝講時,無入侍之人,而都堂錄成命已下之後,迄無奉行之期,蓋緣首相及大提學有闕故也,若待首相及大提學之備員而後行者,則恐無異三年之艾。且聞故例,大臣及吏曹館閣,同會圈點而已,不必待首相·文衡,且前或有副提學獨當之時云。方今提學無故,若差出吏曹堂上,使之備員擧行,則何患不成?凡事窮則必通,獨於此擧,豈無變通之道乎?此在自上處分耳。權尙游曰,小臣向日所達,如承旨之言矣。舊例若必待首相則已,前有左右相獨當之時,則何必待首相及大提學耶?申琓曰,都堂錄,實是莫重揀選,必待備員而行之者,所以重事體也。自古未有首相與大提學俱未備員而行之,謄錄俱存,可考而知也。尙游曰,雖一相,足了一世事,唯此都堂錄,豈必待其備員乎?鎭龜曰,此非臣之所可知,而承旨·玉堂,恐未深思也。完錄後,儻有一人執事體而爲言曰,事無前例,殊甚苟簡云爾,則一錄中人,皆爲無用矣。近來論議乖激,細事成大,此亦不可不深慮也。琓曰,鎭龜之言,是矣。濡曰,近來是非多端,此事,旣無明白前例,則安保其必無是非乎?聖上,勤學於上,而下無講官,不免停講,不可使聞於隣國也。前大提學李畬,雖已退去,自上開釋而切責,使卽上來,則都堂錄,自可不日而完了,合有別樣處分矣。鎭龜曰,自上若別爲下敎敦迫,則李畬,亦豈敢一向退在乎?琓曰,畬若上來,則事可順成矣。上曰,以法典言之,則不必備首相·大提學,可以完錄,而但我國,素多論議,且謹守近例,雖一人言之,一錄皆爲無用,誠如禮判所達矣。重泰曰,臣連往政廳觀之,則亞長·獻納等望,昨日僅僅備擬,此後則無路推移云,以當有變通之道矣。琓曰,自前或有兩司特敍之擧耳。上曰,別單書入。上曰,許玧疏,予纔見之矣。玧以此事,累被人言,未知何如?琓曰,玧,曾以此被彈,趙權,今又疏劾矣。上曰,玧之被彈,在於辛酉年間乎?鎭龜曰,玧,是癸亥壯元也。丁卯年臣待罪湖南方伯時,玧爲都事,旋以臺諫上來,其遭彈劾,未知何事,而人皆以爲冤枉矣。渠之家世無瑕,意向亦正,而若責備則迂疏,不合時俗,其時所遭,蓋由於不能善交人,爲不悅者所構矣。琓曰,許玧,素不相知,而庚申年,爲別試考官,得玧爲初試壯元,後擢魁科,此事,人多稱冤矣。鎭龜曰,蓋其爲人,不喜趨走勢利耳。遂退出。
初昏,上御熙政堂,吏曹參判兪得一請對,右副承旨崔重泰,假注書金萬謹,記事官金相元·李縡入侍。得一曰,日勢已暮,獨政之批亦下,請對極爲惶恐,而有稟定事矣。嶺南伯,今當差出,而此道,比他道物衆地大,此時尤當愼簡,問議于大臣,則以爲筵中稟達後,可以差出,故昨日政,已微稟矣。今日入闕中,聞承旨言,則因大臣陳達,有堂上·堂下通融備擬之敎,堂下則有極擇可擬之人,而銓曹,異於廟堂,不可以堂下,倒置堂上之上,可擬者,有數三人,而皆在罷散中,直請收敍,有所不敢,故敢此請對矣。上曰,罷散者爲誰?得一曰,朴權·趙泰耉·李健命三人,而其中欲擇擬矣。上曰,敍用。遂退出。燼餘
上在昌德宮。停常參·經筵。
政院啓曰,諫院多官,引避退待,已至累日,而尙未處置,憲府無行公之員,監察茶時,亦甚未安。兩司在外人員外,大司憲洪受瀗,大司諫金宇杭,執義金相稷,竝卽牌招,何如?傳曰,允。
吏曹判書金構,三度呈辭。入啓。只遞本職。
謝恩,左承旨洪受疇。
大司諫金宇杭啓曰,臣身嬰奇疾,不能陳力,分司閑局,亦以病免,分甘廢棄,望絶當世,而專意調治,庶得生路。天恩罔極,感祝度日,千萬意外,旋有新命,驚駴震惕,不知所措。顧此諫職,已試不效,從他笑罵,旣難更冒。況臣賤疾,有加無減,風痺舊症,日漸沈重,偏虛不仁,轉動須人,再中之漸,十成八九,雖當暑月,避風如仇,閉戶涔涔,如護嬰兒,以此病狀,實無奔走供職之望。昨於嚴召之下,竟未祗詣,逋慢之罪,萬隕猶輕,不意今者,庚牌荐降,分義所在,不敢每每違命,擔舁趨進,忍死肅謝,而不但沈痛之疾,決難自力。且本院,方以科獄罪人酌處之命還收事論啓,而罪人朴弼渭,卽臣之同姓四寸妹夫也,法當相避,不可參涉,何敢一刻仍冒於職次乎?請命遞斥臣職。答曰,勿辭,退待物論。
遠接使書目,勅行,本月十七日嘉山止宿事。
府啓,請還收炤兄弟放歸田里之命,亟命絶島定配。同前請還收門黜罪人朴世貴遠竄還寢之命。竝引嫌而退,或有嫌礙而兩款前啓,或有親嫌於科獄罪囚,而嫌不聯名,己有近例,則不可以此輕遞言官,僚臺侵言,不必爲嫌,而下款立異,未免苟且,數款見斥,姑置勿論,而不爲自劾,旣涉疏漏,則揆以臺體,勢難仍在。請正言金普澤,大司諫金宇杭出仕,司諫李世維,正言朴見善遞差。答曰,不允處置事,依啓。
政院啓曰,卽者臨陂縣令李廈成等二十人聯名陳疏,來呈本院,觀其措語,則蓋因館學儒生之疏,稱以有其祖故相臣李景奭伸辨,專攻先正臣宋時烈,恣加詬辱,無復餘地,不料人言之悖慢,乃至於此。且又傍及故判書李植,文忠公張維,故參判趙希逸所撰文字,語多譸張。如此醜正誣衊之疏,宜不可循例捧入,以啓日後紛紜之弊,而喉司之臣,亦不敢直爲退却,不得已捧入之意,敢啓。傳曰,還出給。
吏曹,迎接都監提調李寅燁,館伴李濡。
謝恩,右承旨洪受疇,大司諫金宇杭。
吏曹判書金構,三度呈辭。入啓。只遞本職。
吏曹啓曰,吏曹判書有闕,政事,取稟。傳曰,當日爲之。
嬪宮生辰日,政院·玉堂問安。答曰,知道。以上朝報
吏批,參判獨政,以李健命爲兵曹參議。吏批政望
兵批,以金益傳爲訓鍊習讀,副護軍金構·趙泰耉,副司直李健命。兵批政望
上在昌德宮。停常參·經筵。
京畿監司尹世紀,勅使迎候事,出去。
繕工假監役李泌,明陵丁字閣雨漏處修改事,出去。
下直,慶州府尹呂必容。
吏曹啓曰,臺諫有闕,政事,取稟。傳曰,當日爲之。
遠接使書目,勅行,今月十九日肅川止宿事。
說書李邦彦,辭職上疏。入啓。答曰,省疏具悉。爾其勿辭,救護父病。
正言金普澤就職後啓曰,臣以卑位危蹤,所論元輔之尊,宜其顚陷於穽擭之中,而幸賴聖上明睿,矜其愚而察其忠,諄諄誨責,如父詔子,臣誠惶隕感激,不知死所,而中間憲臣之譏斥,實非尋常,臣之情勢,已極難安,而今又得見大臣疏本,以昨年鞫獄時事,自托時中之義,謂臣不識其時事狀情實,臣不勝瞿然之至。噫,當日事狀,天地神人之所共憤,非臣一人之所獨聞也,大臣情實,大夫國人之所共疑,非臣一人之所獨言也。大臣所謂屈法申恩,當論於末稍收殺,不當論於按覈之始,而三箚沮遏,惟恐鞫案之或成,刪抹爰書,不欲逆節之或露,若是汲汲,方合時中耶?聖人時中之義,莫明於春秋,而獨垂空言,以懼亂賊,今有實事反欲掩諱,而曰我能時中,三尺童子之所不可欺也,況我聖上爲世子之敎,昭揭日星,宗社靈長,終必賴此,而保安之責,不信止慈之仁,疑惑之私,扇動危險之俗,使人心洶澆,妖說肆行,馴致姜世龜疏出,而至於上誣聖慈,時中之義,果如是乎?夫人臣,惟專心所事之忠,則有臨事不貳之節,當聖上親臨訊鞫垂涕而下敎也。苟有忠憤衋傷之心者,孰復容他意於其時乎?臣所謂無窮之慮者,實爲紹述於曩日深長慮三字,而只出於傳法護黨之私計也,若其出處進退,又自謂不失其義,此則必有是非之公,且以緦功之察,臣不欲與之相辨也。然而大臣之前後無失,如其自明之言,則是臣陷害忠良,自陷於讒構之罪,其何敢晏然於職次乎?請命遞斥臣職。答曰,勿辭,退待物論。
江原監司書目,金城呈,以獐項里地自坼裂,蒼白石列立,事係變異事。
左副承旨李德成,辭職上疏。入啓。遞差。
吏曹參議李健命,辭職上疏。入啓。答曰,省疏具悉。爾其勿辭察職。
黃海監司書目,平山府使宋廷奎邑弊上疏上送事。啓。答曰,省疏具悉。疏辭,令廟堂稟處。
謝恩,右副承旨李震壽。以上朝報
吏批,參判獨政,以李㙫爲正言,金構爲工曹判書,李德英爲司諫,李震壽爲承旨。吏曹政望
兵批,副護軍李世維,副司直李德成,副司果朴見善。兵曹政望
上在昌德宮。停常參·經筵。
遠接使書目,勅行,今月二十日平壤止宿事。
開城府問安承旨崔重泰,出去。
政院啓曰,正言金普澤,引避退待,旣已經宿,而諫院無行公之員,尙未處置,事甚未安。除在外人員外,大司諫金宇杭,司諫李德英,正言李㙫,竝卽牌招,以爲處置之地,何如?傳曰,允。
謝恩,司諫李德英。
正言李㙫,牌不進,依承傳罷職。
傳曰,史官一員待命,騎馬三匹立之,健元陵忌辰祭所內摘奸。
司諫李德英啓曰,大凡任言責者,有懷必陳,固其職也,若其意見之不齊,從古卽然,何可强責其必同也?向者前持平兪彦明之疏,雖有上下句語之矛盾,不過各陳所見而已。論劾之擧,已是過重,而措語之間,全不擇發,至以救解脅持等語,爲其罪案,此豈論人平允之道哉?臣之所見如此,決不可苟然參涉於前啓。請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,過國忌後爲之。
傳曰,敬寧殿朔祭,世子親行事,分付。
禮曹佐郞李宜章,卒安豐君李桓致祭後,入來。
政院啓曰,戶曹判書李寅燁辭職上疏,今方到院,國忌齋戒相値,事當退却,而客行迫頭,度支酬應,萬分緊急,不可等待罷齋後入啓,此疏何以爲之?敢稟。傳曰,入之。
答戶曹判書李寅燁疏曰,省疏具悉。度支之長,不容暫曠,安心勿辭,從速行公。
兵曹參議李健命,牌招肅拜。以上朝報
政院啓曰,勅使接見時說話,依丁丑年謄錄,略爲加減書入,令廟堂參酌增刪,預爲定奪,以備睿覽,何如?傳曰,允。
備邊司啓曰,宣惠廳堂上,皆有故,不得行公者,久矣,不但事務之多滯,當此客使迫頭之時,凡干酬應之事,無可主管之人,事極可悶,而堂上李寅燁,又爲移拜戶曹判書,當爲例兼堂上,其代,以兵曹判書李濡差下,使之察任,何如?答曰,允。以上備局謄錄
禮曹啓曰,今此光陵·孝陵·明陵陵上曲墻修築時,本曹堂上·郞廳各一員,各其前一日進去,監董畢役事,啓下矣。堂上三員,分進三陵,則本曹堂上,無在京之員,不可無變通之道。孝陵與明陵,相距不遠,堂上·郞廳各一員,先詣明陵,畢役後,仍進孝陵,董役,何如?傳曰,允。又啓曰,來七月初五日,敬寧殿秋享大祭,以王世子親行磨鍊乎?敢稟。傳曰,依爲之。已上禮曹謄錄
上在昌德宮。停常參·經筵。
政院啓曰,兩司無行公之員,正言金普澤,司諫李德英,相繼引避,而尙未處置,憲府之連日監察茶時,亦甚未安。除在外人員外,大司諫金宇杭,大司憲洪受瀗,執義金相稷,竝卽牌招,察任,何如?傳曰,允。
府前啓,以國忌,今日姑停。
遠接使書目,今月二十一日,勅行仍留平壤,二十二日黃州止宿事。
吏曹口傳政事,以趙泰耉爲兵曹參知。
繕工監役李泌,明陵丁字閣雨漏處修改後,入來。
謝恩,兵曹參議趙泰耉,參知李健命。
以洪禹瑞爲假注書。以上朝報
備邊司啓曰,延接都監提調,例以戶曹判書差下者,蓋以都監凡事,戶曹專掌故也。判書李寅燁,方在江外,未及入來,接待酬應等事,無人主管,而明日習儀時,亦無進參之員,其在事體,俱涉可慮。曾前戶曹判書,以遠接使出去之時,則或以次官,代察都監之任矣。今亦姑令次官代察,何如?答曰,允。以上備局謄錄
上在昌德宮。停常參·經筵。
吏曹判書尹昌集,辭職上疏。入啓。答曰,省疏具悉卿懇。今玆新命,意非偶然,疏中所陳,予已詳知矣。卿其安心勿辭,從速行公。
政院啓曰,今日賓廳日次引見,兩司當爲入侍,而大司憲洪受瀗,執義金相稷呈辭,掌令李世弼·權,持平柳鳳輝在外,持平韓永祚,奉命在外,大司諫金宇杭呈辭,司諫李德英,正言金普澤,引避退待,獻納權在外,無他行公之員。除在外及退待人員外,竝卽牌招,以爲推移入侍之地,何如?傳曰,允。又啓曰,今日爲政事,命下矣。卽者吏曹郞廳來言,判書金昌集,辭疏入啓,參判兪得一,以病陳疏,參議未差,不得開政云。參判兪得一,卽爲牌招,開政,何如?傳曰,允。
戶曹啓曰,卽接廣興倉所報,來六月朔頒料次,倉官進去于領議政所住處果川銅雀村,請受祿牌,則以爲方在待罪中,祿牌不爲出給〈云〉係是大臣祿俸,何以爲之?敢稟。傳曰,令倉官輸送。
遠接使書目,勅行,今月二十三日,鳳山止宿事。
慶尙監司朴權,辭職上疏。入啓。答曰,省疏具悉。卿其勿辭,速往欽哉。
以政院兩司再招啓辭,傳曰,自前賓廳進不進單子啓下之時,無引見之命,則備局堂上退去,例也,而今日座目單子啓下之後,政院,以兩司入侍之意,至請更招,未知其故也。此啓辭,還出給。
遠接使書目,勅行,今月二十四日,瑞興止宿事。
禮曹啓曰,來七月初五日,行敬寧殿秋享大祭,王世子親行事,磨鍊乎?敢稟。傳曰,依爲之。
觀象監,今日昧爽,流星出東府星上,入北方天際,狀如鉢,尾長四五尺許,色赤,辰時日暈。啓。以上朝報
備邊司啓曰,諸道還上尤甚未捧守令,依前定奪,使之査出啓聞矣。各道査啓,今始畢到,而其中守禦廳軍餉,亦當依諸道還上之例,一體施行,故就其名目,區別定罪,依近年例,居未決杖,之次未準捧之類,竝推考,別單開錄以入,而當爲決杖守令已遞歸者,則令禁府擧行,在官者,則令各其道臣,拿致營門決杖,尤甚未捧邑次知鄕所色吏,亦令各其道,依前嚴刑懲治之意,該府·該曹及諸道,竝爲分付,何如?答曰,允。以上備局謄錄
吏批,參判獨政,以崔昌演爲富平縣監,趙道彬爲正言,李徵海爲禁府都事。吏曹政望
兵批,以尹就五爲都摠管,兪集一爲副摠管,副護軍李寅燁,副司果朴弼明·柳尙載·金萬埰·朴昌潤·閔孝重·任堂·金栽·李德成·李世維·朴見善,副司直兪命雄·尹就商。兵曹政望
上在昌德宮。停常參·經筵。
司書朴弼明,三度呈辭。入啓。遞差。
戶曹啓曰,來六月朔頒料次,依傳敎,令倉官輸送于領議政崔錫鼎果川銅雀村所住處,則以爲情迹悶蹙,不敢承受云,辭而不受。係是大臣祿俸,何以爲之?敢稟。傳曰,更爲輸送。
政院啓曰,富平縣監崔昌演,纔已肅謝,而勅行入京,只隔其日,站上出待,萬分緊急,除署經,今日內發送,何如?傳曰,允。
下直,富平縣監崔昌演。
備邊司啓曰,戶曹判書李寅燁,方在江外,疏批已下,而尙無入來之期矣。昨緣習儀之已迫,且有代行之前例,故昨令次官代行。而都監凡事,度支例爲專掌,一向委之於佐貳之手,不但事體之苟簡,酬應接待之間,實有節節難便者。李寅燁,所當啓請,催促行公,而其爲情勢,旣難强迫,勅使入京,只隔二日,不可不急時變通。李寅燁今姑改差,其代,卽爲差出,察任,何如?傳曰,允。
政院啓曰,因備邊司草記,戶曹判書李寅燁改差事,允下矣。政官卽爲牌招,開政差出,何如?傳曰,允。
輔德趙泰老牌不進,依承傳罷職。
兵曹口傳政事,以兪得一爲副摠管,以尹就五爲副摠管。
傳曰,趙泰老,每除玉堂·春坊·臺諫之職,輒以身病違牌,一不行公,其在事體分義,俱甚未安,果以實病,不能起動而然耶?承旨似當知之,其實病與否,察啓。
政院啓曰,命下矣,趙泰老,年前重得奇疾,一日之內,頻數窒塞,不能運步,幾至全身不收。近來則比前差歇,而源委旣深,肢體萎苶,居常房闥,出入之際,杖而後僅能運步,猶未得爲完人,如此實狀,人所共知矣。敢啓。傳曰,知道。
咸鏡監司書目,都事宋宅相病重罷黜事。
謝恩,副摠管兪得一,司書鄭栻。以上朝報
備邊司啓曰,戶曹判書李寅燁,方在江外,疏批已下,而尙無入來之期。昨緣習儀之已迫,且有代行之前例,故姑令次官代行。而都監凡事,度支例爲傳掌,一向委之於佐貳之手,不但事體之苟艱,酬應接待之間,實有節節難便者。李寅燁,所當啓請,催促行公,而其爲情勢,旣難强迫,勅使入京,只隔二日,不可不及時變通。李寅燁今姑改差,其代,卽爲差出察任,何如?答曰,允。以上備局謄錄
備邊司啓曰,各邑還上未捧邑,未准捧邑次知鄕所色吏,亦令各其道,依前嚴刑懲治之意,該府·該曹及諸道,竝爲分付,何如?傳曰,允。刑曹謄錄
宗親府啓曰,庚辰年正月初二日備忘記,宗親府,乃百司之首,而疲弊莫甚,不成衙門貌樣,事之埋沒,固已久矣。況今親王子,旣已封爵,事體自別,衙門凡事可以修擧者,令該府處之事,命下矣。名雖上司,旣無田畓,只有賜牌奴婢,而連値凶年,散亡過半,奴貢漸縮,疲弊益甚,不能成樣矣。得聞慶尙道金海·昌原接界之地,有空閑草場處云,故上年秋間,査問兩邑,打量上來,則果無屬處,且忠淸道恩津縣伏江景場浦·肆津浦及京畿金浦伏所也。至通津·祖江潮水往來處,亦無主管之司云,竝屬本府,以爲收稅補用之意,令該曹,分付于各道監司,何如?傳曰,允。宗親府謄錄
吏批,有政。以鄭栻爲司書,申瓛爲忠勳都事,李世維爲輔德。吏曹謄錄
上在昌德宮。停常參·經筵。
遠接使書目,勅行,今月二十五日,平山止宿事。
戶曹啓曰,來六月朔頒料,依傳敎,更令倉官輸送于領議政崔錫鼎所住處,則以爲待罪縮伏之中,終不敢冒受公廩云,辭而不受。係是大臣祿俸,何以爲之?敢稟。傳曰,更爲輸送。
慶尙監司書目,靈山縣監權斗經,書院創建時,擅發煙軍,賣用閑丁,縱恣無忌,莫此爲甚,罷黜事。
政院啓曰,正言金普澤,司諫李德英,引避退待,已過累日,處置歸於憲府,而憲府無行公之員,尙未處置,連日監察茶時,亦甚未安。除在外人員外,大司憲洪受瀗,執義金相稷,竝卽牌招,察任,何如?傳曰,允。又啓曰,勅使到京,只隔一日,都監事務,萬分緊急,新除授戶曹判書趙泰采,卽爲牌招,察任,何如?傳曰,允。
遠接使書目,勅行,今月二十六日,開城府止宿事。
府啓,請還收炤兄弟放歸田里之命。同前請還收門黜罪人朴世堂遠竄還寢之命。同前竝引嫌而退,大臣疏語,元非侵斥,以此引嫌,無已太過,罷職之啓,旣非重發,則隨見停連,臺體當然,而强爲引避,未免苟且。請正言金普澤出仕,司諫李德英遞差。答曰,不允。處置事,依啓。
戶曹判書趙泰采,辭職上疏。入啓。答曰,省疏具悉卿懇。今玆陞擢,實循公議,安心勿辭,從速行公。
傳曰,戶曹判書趙泰采疏批已下,卽爲牌招察任。
禮曹,永豐君沆,當日卒逝云,今日停朝市,弔祭乙良,依法例擧行爲白乎矣,禮葬段,時未復舊,棺槨·役軍,令該曹題給,何如?啓依所啓施行。
謝恩,戶曹判書趙泰采。
開城府問安承旨崔重泰入來。
平安監司書目,義州呈,以後勅今月二十五日當渡江云云事。
吏曹口傳政事,以金栽爲兵曹正郞,以朴台東爲兵曹佐郞。
觀象監,今日未時,太白見於巳地。啓。以上朝報
政院啓曰,館所親臨宴享時問答說話,略爲撰出書入,而此外,或不無未盡之語,令廟堂更爲添刪,以備睿覽,何如?傳曰,允。備局謄錄
政院啓曰,卽伏見慶尙監司趙泰東狀啓,則靈山儒生輩,爲贈參議李厚慶,其姪學生李道敏,創設書院於本縣,縣監權斗經,調發煙丁,累巡赴役,劃給閑丁,使之賣用,自本營,査問實狀後,以縣監罷職之意,馳啓,而第念本縣儒生輩之不有朝家禁令,任意創建,旣極縱恣,斗經,身爲守令,非但無意禁斷,莫重煙軍,擅自調發,至於賣用閑丁,尤是前所未有之擧,事之可駭,莫此爲甚,而道臣,只爲罷職,無令攸司罪狀稟處之事,殊涉疏漏,不可無警責之道。慶尙監司趙泰東,推考,何如?傳曰,依啓。權斗經,令攸司稟處。刑曹謄錄
上在昌德宮。停常參·經筵。
右議政申琓,都承旨兪集一,迎勅事,出去,
京畿都事趙正緯,右議政陪行事,出去。
繕工假監役李泌,明陵曲墻改築事,出去
正言金普澤,辭職上疏。入啓。遞差。
司書鄭栻,辭職上疏。入啓。答曰,省疏具悉。爾其勿辭察職。
戶曹啓曰,來六月朔頒料,依傳敎,更令倉官輸送于領議政崔錫鼎果川銅雀村所住處,則以爲方俟罪譴,決無冒受之理,不敢承受云,辭而不受。係是大臣祿俸,何以爲之?敢稟。傳曰,還朝後,輸送。
府啓,請還收炤兄弟放歸田里之命,亟命絶島定配。同前前校理吳命峻,平生行己,率多鄙汚,發身之初,謟附時議,首詆銓地,以爲立功之計,及其從祖道一見敗,討罪方嚴,則換面改頭,一變前論,自稱義理所在,雖一家之間,不可苟同,以示與道一背馳之意,當其赴謫也。避往東郊,終不出見,雖平日相好之間,亦皆怪駭,以此見塞銓薦,則計乃無聊,反懷憾恨,欲尋舊迹,而無以見信,妄揣時機,論劾銓官,欲售傾陷之志,而纖芥無嫌,遇遯益驗等說,自不覺其破綻,則到處自明,欲掩前言,其隨事回互之態,不可不懲。請前校理吳命峻罷職不敍。答曰,不允。末端事,依啓。前啓朴世堂遠竄還寢之命還收事,停啓。
右議政申琓,都承旨兪集一,京畿都事趙正緯,入來。
右議政·都承旨狀啓,勅行,當日到弘濟院事。
京畿監司書目,廣州呈,以持平柳鳳輝辭職上疏上送事。啓。答曰,省疏具悉。爾其勿辭,上來察職。
明日迎勅時,大駕出宮初嚴,寅正初刻,二嚴,寅正三刻,三嚴,卯初二刻,開門罷漏後。
吏曹啓曰,臺諫有闕,政事,取稟。傳曰,當日爲之。
政院啓曰,明日迎勅擧動時,兩司當爲陪從,而諫院無行公之員,除在外人員外,正言趙道彬及今日政新除授司諫李世奭,正言孟萬澤,竝卽牌招,何如?傳曰,允。
遠接使書目,勅行,當日到弘濟院事。
謝恩,正言趙道彬·孟萬澤。
院前啓,日暮姑停。
司諫李世奭牌不進,依承傳罷職。
政院啓曰,因侍講院草記,令政院稟旨擧行事,允下矣。明日擧動時,輔德李世維,都廳出去,司書鄭栻,以問安官,當爲進去,院中無守直云,事體殊甚未安,猝難變通。至於敬寧殿朔祭,宮僚,不可不備員,弼善李彦經,以實病,陳疏受由,說書李邦彦,呈辭亦已給由,此兩員,似當有變通之道,何以爲之?敢稟。傳曰,弼善李彦經,說書李邦彦,竝改差。又啓曰,弼善李彦經,說書李邦彦改差事,命下矣。擧動後,政官牌招開政,差出其代,仍卽牌招察任,何如?傳曰,允。
忠淸監司書目,延豐呈,以副提學鄭澔辭職上疏上送事。啓。答曰,省疏具悉。爾其勿辭,從速上來察職。
觀象監,今日申時·酉時,日暈。啓。
平安監司書目,義州呈,以後勅今月二十五日,當渡江云云事。
大司諫金宇杭,三度呈辭。入啓。遞差。以上朝報
備邊司啓曰,因政院啓辭,館所接見時說話,令廟堂添刪事,允下矣。政院所撰措語,別無修潤之處,且於問答之時,唯在自上臨時參酌酬酢之如何,故政院所撰說話,還送政院之意,敢啓。答曰,知道。以上備局謄錄
吏批,參判獨政,以李河爲靈山縣監,孟萬澤爲正言,柳尙載爲大司諫,李世奭爲司諫,李益壽爲禮曹參判。吏曹政望
兵批,副護軍李德英,副司直李寅燁·金宇杭,副司果金普澤·李世奭·朴弼明。兵曹政望
上在昌德宮。停常參·經筵。
大駕,詣慕華館,入幕次後,藥房·政院·玉堂問安。答曰,知道。
遠接使閔鎭厚,京畿監司尹世紀,入來。
傳曰,遠接使引見。
大駕還宮後,藥房·政院·玉堂問安。答曰,知道。
接見勅使後,藥房·政院·玉堂·二品以上·六曹·大司憲問安。答曰,知道。
遠接使書目,後勅,今月二十五日未時量,渡江事。
府前啓,日暮姑停。
明日陳賀時,開門差早。
傳曰,頒赦·百官加爲之。
傳曰,今日勅使接見時,旣已後日往見之意,言及矣。來月初一日,當親臨館所,設行下馬宴,此意,分付于迎接都監。
禁府,鄭憲拿囚。啓。
說書金萬謹,辭職上疏。入啓。答曰,省疏具悉。爾其勿辭,從速察職。
政院啓曰,頒赦·百官加爲之事,命下矣。某罪以下宥之乎?傳曰,雜犯·死罪以下,竝宥。
京畿監司書目,果川呈,以掌令李世弼病重上去不得事。啓。遞差。已上朝報
傳曰,今日勅使接見時,旣以後日往見之意,言及矣。來月初一日,當親臨館所,設行下馬宴,此意,分付于迎接都監。
迎接都監啓曰,來初一日,當親臨館所,設行下馬宴,此意,分付迎接都監事,命下矣。下馬宴,勿爲親臨,分入各房事,因勅使之言,已爲啓達,而旣有初一日親臨之敎,其日,卽翌日宴當行之日,以翌日宴親臨之意,言及于勅使乎?敢稟。傳曰,依爲之。又啓曰,明日親臨宴享之意,使差備譯官,言及通官,使之傳通於勅使,則答曰,俺等,行役之餘,困憊少甚,昨日自上亦且勞動,雨勢如此,日氣蒸熱,過三四日後,設行上馬宴,事涉便當,明日則幸勿親臨之意,再三懇言奏達云。敢啓。傳曰,知道。以上禮曹謄錄
吏批,參判獨政。吏曹謄錄
政院啓曰,今日仁政殿接待勅使時,勅使差備譯官等例行儀節,不成貌樣,不可無懲勵之道。當該譯官,令攸司推治,何如?傳曰,允。刑曹謄錄
吏批,以金萬謹爲說書,李夏源爲弼善,李德英爲司諫,柳之發爲工曹參判。吏曹謄錄
迎接都監啓曰,卽接遠接使上送路程記,勅使,今五月二十六日,自義州離發,來六月初九日,當爲入京云,禮曹所擇吉日中,初九日亦吉,以此日入京之意,遠接使處回移。各該司及京畿·開城府·黃海道,亦爲知委,何如?傳曰,允。迎接都監謄錄
上在昌德宮。停常參·經筵。
司饔直長安壽鼎,捉魚後,入來。
大殿,政院·玉堂問安。答曰,知道。
藥房啓曰,曉來風雨,伏未審聖候,若何?昨日動駕郊外,冒熱迎勅,仍爲還宮,行禮接見之擧,不瑕有勞傷乎?臣等無任仰慮,敢來問安。答曰,知道。無事矣。
吏曹啓曰,百官加下批政事,取稟。傳曰,當日爲之。又啓曰,年例歲抄,今方書入,而在前有頒赦之擧,則例有別歲抄之事,今則何以爲之乎?敢稟。傳曰,勿爲書入。
敎。王若曰。六龍初旋,沛澤普洽於寰宇,一札遠降,皇華儼臨於偏邦,玆遵令章,用申敷告。仰惟大朝之盛德,幸膺永年之洪休,敬天勤民,四十載如一日。況榮獻號,億兆人之同辭,然宸心謙讓而不居,顧仁政字惠之爲急,豐功茂績,固知蕩蕩難名,薄賦輕刑,僉見孜孜勿怠。肆當淮黃之功訖,不憚車駕之時巡,觀風省方,樂群生之咸戴,渙號布惠,與率土而均歡。蓋洪恩無遠不覃,而外服有慶必與,奉德音而兢惕,縱隔望天,瞻玉節而周旋,如近咫尺。斯實右今之罕,詎無赦宥之宣?自本月三十日昧爽以前雜犯·死罪以下,咸宥除之,在官者各加一資,資窮者代加。於戱,一視同仁,正屬世運之亨泰,東漸西被,庶共壽域之躋登,故玆敎示,想宜知悉。知製敎李健命製進
府啓,請還收炤兄弟放歸田里之命,亟命絶島定配。同前答曰,勿煩。
院啓,請還收蒙宥罪人崔益望·河海雲·李文海·尹以寬等,放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前新除授大司諫柳尙載,時在京畿廣州地,請斯速乘馹上來事〈?〉答曰,不允。下諭事,依啓。前啓前持平兪彦明罷職事,停啓。
禮曹參議金澋,佐郞李宜章,明陵·孝陵曲墻修築事,出去。
吏曹判書金昌集,辭職上疏。入啓。答曰,省疏具悉卿懇。卿勿固辭,安心行公。
刑曹判書閔鎭厚,辭職上疏。入啓。答曰,省疏具悉。卿其安心勿辭行公。
謝恩,說書金萬謹,文學金栽。
明日敬寧殿朝祭,王世子出宮正時,三更四點,祭正時,四更一點,開門三更二點。
文學朴彙登牌不進,依承傳罷職。
謝恩,文學金栽。以上朝報
吏批,參判獨政,以崔啓翁爲掌令,權始經爲直講,金栽爲文學,朴見善爲掌樂正,百官加下批。吏曹政望
兵批,副護軍李世弼。兵曹政望郞廳申命佐校正。日記郞廳李堉書。
上在昌德宮。停常參·經筵。
敬寧殿朔祭後,大殿·中宮殿,藥房問安。答曰,知道。世子宮·嬪宮,藥房·政院·玉堂問安。答曰,罔極。
以申䨵爲假注書。
傳曰,前丹原守江府使趙世雄·尹世衡·崔鼎鉉·李汝柱·李東振·金錫命·尹趾仁,判尹徐宗泰,府尹洪璛,承旨任胤元,李三碩·任舜元·韓聖佑,牧使金斗明·李寅錫,縣監李萱·申必源·柳鳳長·李之懋·金幹·朴泰遠·李潞·閔挺梅·李勛相·朴廷元,縣令金鎭瑞,察訪朴始采·崔天璧·趙以進·李泰錫·洪萬遇·李泰壽,郡守沈枋·成瑍·具尙禎,正言尹志和·李㙫,正字黃翼再·李震亨·張溟羽,都事金一鏡·宋宅相,參奉池欽,學錄李遇春,著作洪萬通,學諭鄭以規·柳龜鑑,輔德趙泰老,司諫李世奭,奉事李誼,判官柳享運,內官鄭重明,僉使權喜奎·朴尙殷·李基亨,司勇趙靑山·金萬得,統制使閔涵,水使申漢章,萬戶金益亮·金始振,僉使朴崑,宣傳官邊尙聃,司果權世恒,忠義衛李天老等,竝敍用,臨陽君桓,司成黃一夏,郡守金德恒,典籍金泰重,縣監金後光,參奉韓奕,同知李墪,討捕使申命任,萬戶張時雄·吳世周·金益亮,僉使崔世機·朴崑,別將崔重起等,職牒還給事,下吏兵曹。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。同前請還收考官獄事酌處之命。同前請還收科獄罪人酌處之命,更加嚴鞫得情。同前答曰,勿煩。
判尹宋昌上疏。大槪,臣於秋官之疏,有不敢晏然者,乞遞職名,以幸公私事。入啓。答曰,省疏具悉。卿其勿辭,安心行公。
文學金栽,辭職上疏。入啓。答曰,省疏具悉。爾其勿辭,從速察職。
遠接使書目,勅行,去月二十六日,良策止宿,二十七日,林畔止宿事。以上朝報
迎接都監啓曰,卽者差備譯官等來言,通官以爲,上年謝恩使之行,以其遲延之故,主客自有所是非,今番則不可不趁速差送,而皇帝出獵,九日當還,及此入來爲好云矣。敢啓。傳曰,知道。已上禮曹謄錄
上在昌德宮。停常參·經筵。
繕工假監役李顧,孝陵曲墻修築事,出去。
忠淸監司書目,大興呈,以掌令權辭職上疏上送事。啓。遞差。
吏曹,伴送使閔鎭厚。啓。
院啓,請還收蒙宥罪人崔益望·河海雲·李文海·尹以寬等,放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前
吏曹啓曰,臺諫有闕,政事,取稟。傳曰,明日爲之。
左副承旨崔重泰,辭職上疏。入啓。答曰,省疏具悉。爾其勿辭,調理察職。
京畿監司書目,驪州呈,以左參贊李畬辭職上疏上送事。啓。答曰,省疏具悉卿懇。陳卞甚詳,實狀盡燭矣。卿其安心勿辭,從速上來薦望。已上朝報
禮曹啓曰,臣□□□等進詣宗廟署,與本署提調兪得一,眼同奉審,則宗廟第九室,前面東邊班子第二井第四井第十□室,前面東邊班子第三井及永寧殿第七室,前面東邊班子第三井,西邊班子第三井,第九室前面東邊班子第四井滲漏,東月廊下處滲濕,果如本署所報,不可不急速修改。而今此渗濕,旣與滴下有間,且雨勢時無可歇之意,蓋瓦改排之際,尤有破傷之慮,修改吉日,令日官觀勢推擇,以爲擧行之地,何如?傳曰,允。又啓曰,光陵曲墻修改吉日,以初三日推擇,其日曉頭告祭設行事,已爲啓下矣。告祭祭官,明日受香,本曹堂上·郞廳,亦當出去,而卽今積雨之中,山水大漲,自東郊,處處道路阻絶,決無渡涉之勢,自此雨水土築之役,亦難成樣。且若過二三日,則自初八日,乃土旺用事,陵寢曲墻,久不得修改,實涉未安,而事勢如此,不得已更待潦雨開霽後,擇日擧行,何如?傳曰,允。已上禮曹謄錄
備邊司啓曰,勅行回還後,當有謝恩之擧,故勅使留館時,差出使臣,例也。且通官,以趁速差出之意爲言,迎接都監,亦已啓達矣。使臣卽爲差出,方物措備,文書撰出等事,分付各該司,何如?傳曰,允。
迎接都監啓曰,勅使,以三四日後設行上馬宴爲言,故旣已啓達矣。自其日,至今日,乃爲第四日,則似當更爲停當,而卽者差備譯官等來言,勅使以爲,後勅入京日期的知後,俺等回程遲速可定,彼若阻水淹滯,則此亦有難前進,亟欲知其聲息云,觀此語意,未定回程之日,則上馬宴,似不可輕先設行,故敢啓。傳曰,知道。又啓曰,卽接遠接使上送路程日記,則勅使今五月二十二日,自義州離發,來六月初九日,當爲入京云。禮曹初擇吉日中,初九日亦吉,以此日入京之意,遠接使回移,各該司·京畿·開城府·黃海道,亦爲知委,何如?傳曰,允。已上禮曹謄錄
迎接都監啓曰,副勅房守別監,不爲直宿,所燃之燭,潛爲持去,擅往其家,令攸司推治,何如?傳曰,允。又啓曰,上·副使以爲,房守別監,自上特遣,故俺等待之有別,昨夜出送,乃俺等之分付,非渠輩擅離之罪,勿爲推治,使譯輩,再三言送,必欲勿治,勅使之言如此,敢啓。傳曰,姑勿推治。又啓曰,以勅使必欲見蒙宥名數,令該曹,書送于都監,傳示館中之意,敢啓。傳曰,知道。又啓曰,書示蒙宥之類,此路一開,日後之弊,有不可勝言,分付都監,善爲說辭,據理防塞,勿爲書示,何如?傳曰,允。刑曹謄錄
禁府啓曰,慶尙監司狀啓刑曹粘目,靈山前縣監權斗經,全羅監司査啓刑曹粘目,前府使柳德玉,移本府處之事,允下矣。權斗經,自任所,時未上來,柳德玉,時在全州地,依例發遣府書吏·邏將,拿來,何如?傳曰,允。禁府謄錄
上在昌德宮。停常參·經筵。
政院啓曰,頃日頒敎文,使知製敎撰出,出於一時變通,今則前前大提學徐宗泰,旣有敍命,前頭冊封敎文,使之製進,何如?傳曰,允。又啓曰,卽者吏曹郞廳來言,今日爲政事,命下,而判書金昌集,參判兪得一,病不來,參議未差,不得開政云。判書金昌集,參判兪得一,竝卽牌招,開政,何如?傳曰,允。
禁府,蒙宥時囚罪人李碩寬·柳之禎·咸仲翼·鄭憲·許熲未及拿來,罪人李興成·閔泳,定配未蒙放物故,罪人趙時泰·李廷揆·安夏徵等,竝放送。
院啓,請還收蒙宥罪人李益望·河海雲·李文海·尹以寬等,放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。請還收考官獄事酌處之命。同前答曰,勿煩。
遠接使書目,勅行,五月二十八日,定州止宿事。以上朝報
備邊司啓曰,今此勅行回還後,當有謝恩之擧,使臣差出,方物措備·文書撰出等事,分付各該司,何如?答曰,允。以上備局謄錄
禮曹啓曰,卽接永昭殿參奉牒報,則昨日夜雨,正殿後園階砌石上,大栗木一株摧顚,而傍有楓木一株,亦爲相壓,依例斫去事,移文該曹云。今此所摧折栗木與楓木,旣在正殿後至近之地,則所當有慰安之擧。慰安祭,不卜日今初五日設行事,及行祭後兩木斫去事,竝爲分付,何如?傳曰,允。又啓曰,卽接永昭殿參奉牒報,則今日大雨時,正殿北墻二間崩頹,正殿四面春椽及左右簷蓋板中,排設廳左右簷雨漏云。正殿墻垣崩頹,則例有慰安之擧,而今日,以本殿樹木摧顚,慰安祭明曉設行事,已爲受香進去矣。連續設行慰安,事涉煩瀆,明日祝文中,以墻垣崩頹之意,措辭添入改書,令香室官員,陪進祭所事分付,而雨漏等處,依例本曹堂上進去奉審後稟處之意,敢啓。傳曰,知道。又啓曰,臣□□□進詣永昭殿奉審,則正殿四面春椽及左右簷蓋板·後簷蓋板中,排設廳左右簷雨漏處及北墻崩頹處,一如本殿參奉所報。雨漏等處,所當趁卽修改,而蓋其年久殿材,自前爲雨水所濕,今因積雨,以致有漏下之患,雨勢未歇之前,則雖爲修改,似無所益。且其雨漏處,旣非殿內,則修改雖或差緩,亦不至大段未安。姑待霖雨開霽後,卽爲修改,似合事宜。墻垣崩頹處,此時急速改築,亦爲難便,待殿閣雨漏處修改時,一體擧行,何如?傳曰,允。
又啓曰,卽見本曹參議金澋狀啓,則孝陵曲墻頹圮處始役,迫在於初五日,而雨勢開霽無期,決難輕易始役。明陵曲墻,則開霽之後,待晴修築之意,昨已馳啓,而卽今雨意如此,新築之役,不得施行,前頭完役,杳無期限,雨中築墻,必無完固之理。且工匠·員役等外,農民之裹糧赴役,至於五十名之多,累日等待,亦涉可慮,令該曹,竝爲稟旨指揮云。兩陵曲墻修改吉日,當初以今月初推擇,蓋出於不卽修改,至涉未安之意,而亦因今初八日以後,則土旺用事之故也。卽今霖雨中,築役之節節難便,實如狀啓中所陳,而明陵,則旣已開基始役,決不可還爲停止。且始役之後,則例不以土旺,有所拘忌,董役諸臣,所當仍爲留待,稍觀雨勢,從便完役後復命,事體得宜,而至於孝陵,則時未告由,因潦雨停止,似無未安,且土旺拘忌,如是迫近,其前亦難待晴擧行,依光陵例,姑停修改,觀勢改擇日始役,亦似合於變通之道。以此意分付,何如?傳曰,允。已上禮曹謄錄
吏批,參判獨政,以尹遇明爲刑曹正郞,韓聖佑爲戶曹參議,朴弼明爲兵曹正郞,金普澤爲兵曹正郞,李夏源爲掌令,徐宗泰爲弘文提學,承文正字單趙以進,副正字單李震亨。吏曹謄錄
兵批,副司果孟萬澤,副司正申䨵,副司直任胤元·任舜元·韓聖佑·金斗明·尹趾仁·趙泰東,副護軍徐宗泰·金錫命·崔鼎鉉·洪璛·李汝柱·李三碩·李寅錫·趙世雄·尹世衡·白世傳·權。兵曹謄錄
上在昌德宮。停常參·經筵。
遠接使書目,勅行,去月二十八日,定州止宿,因潦漲仍留事。
開城府問安承旨尹弘离,出去。
工曹判書金構,辭職上疏。入啓。答曰,省疏具悉卿懇。卿其勿辭,安心行公。
府啓,杭子炤等兄弟,絶島定配。同前答曰,不允。
領議政崔錫鼎上疏。大槪,臣於臺臣避辭,情地一倍危蹙,伏乞亟削臣職,仍正臣罪,賤疾方劇,拜章又此稽延,命召復呈納,伏增惶恐事。入啓。答曰,省疏具悉卿懇。旣往之事,不必引罪之意,屢諭於疏批矣。卿其安心領受命召,須速入來,以副予望。仍傳曰,遣史官傳諭,命召,亦爲傳授。已上朝報
司饔院官員,以都提調意啓曰,後勅入京之期,只隔四五日,凡干節目,不可續續煩啓,故各項宴禮及茶禮等事,依前節目,直爲磨鍊擧行事,禮曹旣已啓下矣。本院應行諸事及宴禮味數饌品茶禮,一依前謄錄磨鍊擧行,假提調·假郞廳,竝爲仍察宴享及茶禮,習儀,亦勿設行,何如?傳曰,允。
禮曹啓曰,卽接孝陵參奉牒報,則本陵陵上曲墻,前日牒報中,拆裂將頹十六處,昨日又爲盡頹,地臺石,亦爲違退,丁字閣三庫雨漏目甍緣楣渗漏云,今此所頹之處,卽前日將頹之處,而本曹堂上奉審時,旣已與當初頹落處,一體修改事,啓下矣。今無又爲奉審之事,而卽今頹落,至於如此,則不可無更爲慰安之擧。慰安祭,不卜日,來初七日設行,而有頉等處,前頭修改時,一體擧行,何如?傳曰,允。已上禮曹謄錄
政院啓曰,因禮曹草記,永昭殿慰安祭祝文,添入改書,令香室陪進祭所事命下之後,緩緩往還,不及於門限之前者,殊甚可駭。當該官員從重推考,奉持書吏,令攸司推治,何如?傳曰,允。刑曹謄錄
上在昌德宮。停常參·經筵。
遠接使書目,勅行,去月三十日,安州止宿事。又書目,今月初一日,肅川止宿事。
政院啓曰,今日賓廳日次,兩司當爲入侍,而諫院無行公之員。除在外人員外,司諫李德英,正言孟萬澤·趙道彬,竝牌招,以爲推移入侍之地,何如?傳曰,允。
吏曹判書金昌集,辭職上疏。入啓。答曰,省疏具悉卿懇。卿勿固讓,安心行公。
吏曹參判兪得一,辭職上疏。入啓。答曰,卿其勿辭,從速察職。
傳曰,大臣·備局堂上引見。
引見時,執義金相稷所啓,請還收炤兄弟放歸田里〈之命〉亟命絶島定配。同前上曰,勿煩。司諫李德英所啓,請還收蒙宥罪人崔益望·河海雲·李文海·尹以寬等放釋之命。同前上曰,勿煩。請還收科獄罪人酌處之命,更加嚴鞫,期於得情。同前上曰,勿煩。請還收考官獄事酌處之命。同前上曰,勿煩。
都承旨兪集一,辭職上疏。入啓。答曰,省疏具悉。卿其勿辭,調理察職。
傳曰,勅使上馬宴時,欲爲親往館所,而以回程日子未定之故,姑爲停止矣。今聞行期已定云,明日親行上馬宴事,分付于都監。
忠淸監司書目,公州呈,以刑曹參判洪萬朝辭職上疏上送事。啓。答曰,省疏具悉。卿其勿辭,上來察職。又書目,韓山呈,以獻納林辭職上疏上送事。啓。答曰,省疏具悉。爾其勿辭,上來察職。
明日館所擧動時,大駕出宮初嚴,卯正二刻,二嚴,辰初一刻,三嚴,辰正初刻,開門差早。
安州迎慰使金儁相,入來。
今日引見時,上曰,吏判,屢以先戒陳疏,尙不出仕,此事,何如?右議政申琓曰,金昌集,常以先戒爲言,而人臣許國之後,雖有父兄之戒,古人亦有不能堅守者,道理然矣。向者左參贊李畬,亦以此不欲出仕,迫於聖上之敦勉,終不能自守其志。蓋人臣之仕於朝者,隨其先訓,輒許遂志,則其在國家用人之道,雖有可用之人,終不得用耶?臣等,每以難行己志爲言,而渠則以爲,李畬則不過常時之所訓戒,與其臨沒丁寧之訓有間云。此固不可無執,而朝家之以此有所差別於彼此,未知如何?且雖以故判書申晸兄弟,每以先戒,不仕銓職爲言,而伊時銓地,不患無人,故聖上,雖以體下之意,有所許遞,引而爲例,則亦未知於事體,如何也?上曰,雖以先戒爲言,而終欲辭避,則豈不太過乎?右議政申琓曰,臣等,亦以此爲言矣。上曰,吏判,哀戚中,旣有當存謙退,避遠顯要之語,無怪辭避之意,而此不過爲父兄者,一時敎訓,其子弟之私情,而爲人臣,旣已許身於國家,則分義至重,身非己有,況今君父,至加敦迫,則亦以此意告祠,而出應君命,可矣。且卽今大政,遷就可慮,天官之長,不可久曠,以此出擧行條件,卽爲牌招察任,可也。
禮曹判書金鎭龜所啓,各陵奉審修改時,各司官員一行,自各邑支待有弊,且或有未及之慮,故左議政李世白陳達,使宣惠廳,量給糧饍事,定式施行,而定奪時,驪州之英·寧兩陵,豐德之齊·厚兩陵,則道里最遠,故依前使各邑支待。坡州之長陵,金浦之章陵,亦一日程中火之地,故亦依前出待,而光陵·恭陵·順陵,亦是一日程中火之地,與□陵,章陵,無甚異同,而未及致察,不入於支待之中,旣涉不均。且京各司下人之持糧遠出於一日程,亦甚有弊。光陵·恭陵·順陵,亦依長陵·章陵之例,使各邑,依前支待,何如?上曰一體爲之,可也。刑曹判書閔鎭厚所啓,京各司奴婢,本自數少,連値飢疫,死亡亦多,斜付之役,常難推移,而奴婢輩,役苦之故,皆思巧避,年少而未解匠事者,率入工人。如此之類,一倂査出,還屬各其司,使應奴婢之役,而今後復踵前習,則望呈人及當身,竝爲論罪事,定式施行,何如?上曰,依爲之。
左副承旨崔重泰所啓,後來勅使赦文,弘文提學徐宗泰,當爲撰出,而聞宗泰往在京畿長湍地云。上來遲速未可知,而勅使入京之期,只隔數三日,將未免有臨時窘急之弊。先來勅使赦文,旣令知製敎製進,合有依此變通之道,敢達。上曰,弘文提學在外,則勢難等待其上來,使知製敎,撰出,可也。
刑曹判書閔鎭厚所啓,臣纔自西還,欲有所仰達者矣。西土荐飢,勅行連續出來,官民形勢,皆難支堪,而監司李世載,瓜期適滿,故臣深以交代之徑出爲慮矣。今聞廟堂姑停回薦云,各品勅需,有自監營顧助,推移牽補之際,必有文書雜亂之患,今若未及釐正,而付之生手,則實爲可慮矣。限秋成仍任,恐爲得宜,故極知惶恐,而敢此冒陳,下詢于大臣而處之,何如?申琓曰,鎭厚以此,亦言于臣矣。監司瓜狀來到,而當此勅行連續之日,凡干接待酬應等事,有難付之生手,此時遞代,亦涉有弊,故姑不出代,以俟過勅矣。鎭厚之言誠是,限秋成仍任,似好矣。上曰,所達似好,依爲之。鎭厚曰,守令瓜滿之類,亦多云,雖不敢盡請仍任,若於兩勅行竝爲還渡江之後,差出其代,則似好矣。上曰,從後出代事,分付,可也。以上朝報
韓城君李基夏所啓,臣待罪軍門,聞有軍情之落莫者,故敢達矣。都監軍兵衣資,例於一年,分三等分給,而一等所入,幾至三百五十同,故自前年凶裁減之代,必以兵戶曹所儲,隨卽移送,以爲充上下之地矣。近年則不能如前移送,故戊寅以前裁減四百十八同十八疋,壬午裁減木二百十同二十六疋零,合六百二十八同四十疋,尙未受來,而己卯以後,各道未收,又至六百五十四同三十九疋,以此之故,都監遺儲匱乏,無以成樣。上年中旬時,請自平安兵營木二百同,兵戶曹木各十同,僅僅施賞,而卽今見存之數,只有五十餘同,故軍兵夏等衣資,例於四月出給,而今至數月,尙未分給,多有過時落莫之歎,事甚可慮。曾前裁減木六百餘同之代,雖許一時充給。若以三百同,爲先折半輸送,則庶可推移分給。以此意,分付兵戶曹,何如?上曰,依爲之。
備邊司啓曰,因政院啓辭,勅使所求詩草,依辛未年例,令廟堂稟處事,命下矣。曾前勅使,或有求詩求書之時,而庚申年,則大提學·館閣堂上等,相議撰出,辛未年,則議于大臣,以朝士中能書者數人,使之書給,而位高宰相作詩贊揚之事,曾所未有之事,且無可據之例,似涉重難,而彼若懇求不已,以致生事之端,則亦不可不依其所言,以塞其請,而卽今無主文之人,令都監,抄啓宰秩中數三人,且撰朝士中能書,撰出書給,何如?答曰,允。
右議政申琓所啓,此卽江原監司李喜茂狀啓也,平康縣令兪命凝,以營門決杖,連呈辭狀,欲爲遞歸,而監司,以旣以君命決杖之後,不可如是乞遞云云,則渠亦因留察職矣。向者筵中,未付種守令定罪時,臣以許多守令每有罷職之弊,以決杖施罰之意仰達,則兪得一·金鎭圭,以士夫礪廉恥之道,有所陳達,不施決杖,使之從重推考矣。其後,兪命凝又爲辭狀營門,以不可仍冒爲言,而監司至有啓聞之擧矣。未付種守令論罰,不過一時所定,故筵臣有此所陳,而從前朝家已有定式施行者,如守令之還上居末,則營門決杖,自有定例,一依前例,道臣使之察任而已,有何更爲定式之事乎?上曰,還上居末者決杖,匪今斯今,旣出於君命,故曾無以此紛紜之事矣。近來決杖守令,恥不欲復居其職者,極可非也,宜無更爲定奪之事矣。又所啓,向因鐵原儒生陳疏,本道內尤甚邑,援淮陽之例,今年田三稅·大同及兵曹納身布停捧之意,自備局回啓,而書入時,大同二字落書,故本廳今方督納,而當此民人赤立之日,決不可徵捧之意,報于備局,故取見回啓,則大同二字,果爲落書,依淮陽例,退捧之意,更爲分付,何如?上曰,依爲之。
又所啓,此乃濟州牧使李衡祥狀啓也,南北則皆有步撥,西路則別置撥馬,而本島,以海外別域,凡干狀啓,以島中疲殘之民,輪回定送,莫重邊報,動輒稽緩,當此海防申飭之日,不可一任襲謬云。南北則旣有步撥,西路則置撥馬,而濟州邈在絶域,以島中殘氓,持送狀啓,直抵京城,動經數月,邊情之疏虞,莫此爲甚。此後則濟州狀啓,送于都會官,使驛路次次上送之意,知委三道,使之依此施行,何如?上曰,依爲之。又所啓,此乃全羅右水使邊是泰狀啓也,臨溜宜松山,與司僕牧場,同在一處,今番點馬,下去放火,以爲水草茂盛之地,而水使,則以爲禁山放火,彼此相爭,姑俟秋成,當爲發遣郞廳,與水使眼同定界。而第其放火後,移松之燒死者,靈光郡守報於監營,請得以爲煮鹽之地,則監營,許令斫去。監·色輩,入往島中,火枯松外,多斫生松,家材數十條,椽木千餘條偸斫事,旣已捧招,報于備局,事當依律定罪,故爲先嚴囚,具由啓聞之意,題送矣。今始狀聞,蓋此山,司僕與水營,彼此相爭,未及定界之前,便是禁山也,監色之偸斫者,當依律定罪矣。靈光郡守任埅,則旣報巡營受題,且監色之偸,非其所知,而以地方官之不能禁飭之罪,則在所難免,從重推考,何如?上曰,依爲之。
刑曹判書閔鎭厚所啓,龜城府築城事,自朝家專委府使權詢,詢身操服鍤,竭盡心力,而邑殘財匱,僅築數百步,未築者尙餘數千步,三年所築,不過數百步,則此後完築,可知其未易矣。此城形勝甚好,且已始役,今若中輟,實爲可惜,若令本道兵使,句管此事,與權詢相議爲之,則庶有完役之望,而兵營,距龜城一日程,往來看檢,亦似不難矣。且權詢勤幹,已築處堅固無比云,渠之瓜限,雖已過,今不可易以他人,付之生手,權詢限明春仍任,使之訖築而歸,恐不可已。臣雖未見其城,而今行,頗得詳問,故敢達。右議政申琓曰,龜城,爲賊路要害,雖以前事言之,已有守城克敵之效,不可不完築其城,故當初差送權詢者,以其勤幹解事故也。厥後連歲荐飢,物力無出處,朝家當有指揮變通之事,如此大役,本邑豈能獨當爲之乎?兵使居在不遠之地,當爲專管,往來看檢,而物力則或以兵營所儲及備局句管之木,隨便顧助,俾爲完築之地,而權詢,今雖瓜滿,亦令姑仍任,使之畢役後出代,似好矣。上曰,依爲之。以上備局謄錄
大臣·備局堂上入侍時,刑曹判書閔鎭厚所啓,迎接都監郞廳,例以各司官員差下,而其郞廳贈給通官之物,使各其本司,措備用之,似由於亂後,物力凋殘,戶曹不能獨當,因成流來謬規而然矣。近來各司,皆不得成樣,故如禮曹,則斥賣紙卷而措備,平市,則徵斂小民,小各司,則徵斂於貢物人,其苟艱,莫此爲甚。然此亦不須論,旣設迎接都監,則凡干需用,皆自都監支供,設有不足之患,則或令取用他衙門財貨,未爲不可,而何可使郞廳之本司措備贈給之物,有若自備者爲哉?其在事體,極爲不當,今後則革罷此規,自都監備給事,定式分付,何如?禮曹判書金鎭龜曰,禮曹·平市,皆臣待罪之地,而兩處郞廳,方差都監,以些少儀紙之斥賣殘廛,錢兩之收合艱難,贈給事體,極爲苟苦。閔鎭厚所達,得宜矣。上曰,依刑判所達,爲之,可也。
迎接都監啓曰,勅使,欲於初八日回程,而必須的知三田渡出往日字後,館所親臨上馬宴,可以稟定,故使譯官往復,纔以明明日往來之意停當,未及啓達之際,有明日親行上馬宴之命,依傳敎卽爲擧行,而明日後勅習儀,與宴禮相値,習儀則隨時爲之之意,敢啓。傳曰,知道。已上禮曹謄錄
吏批,參判獨政。吏曹謄錄
禮曹啓曰,今此儀注中,先書勅書誥命,次書別諭,若言其輕重次序,則別諭似當在於誥命之上勅書之下,更令該曹稟處事,命下矣。別諭當在誥命之上,誠爲允當,而當初磨鍊之時,未及覺察,實極惶悚,原議註中,以此改付標以入之意,敢啓。傳曰,知道。禮曹謄錄
大臣·備局堂上入侍時,禮曹判書金鎭龜所啓,今番奏請使之行,齎去各衙門銀貨,其數六千兩矣。今此使行,似無行貨之事,而譯舌輩不善周旋,多費銀貨,而旣入彼中,無憑可考,勢當一依狀啓,減除還捧,而卽見狀啓,則各衙門銀貨,擧皆分用之云矣。臣與兩局大將相議,則皆以爲,凡干使行,各衙門銀貨,雖竝持去,戶兵曹應用之物,盡數取用後,各軍門銀貨,始可繼用。今番則似出於使臣不能商量裁減之致,凡軍門銀貨,艱難措辦,以備不時之軍需,非戶兵曹應爲經費之比,今若一體減數不捧,則事甚虛疎,前頭成規,亦涉可慮。臣意則今番彼中所用之物,戶曹所送二千兩,兵曹五百兩,則盡爲減除,三軍門各一千兩之數,則各減一百兩,守禦廳五百兩之數,亦減五十兩,而其餘數,竝爲還捧,則事則均平,而所用銀貨二千八百五十兩,可以推移充數減除。以此分付戶兵曹及各軍門,而後日使行時,雖或復用銀貨,先用戶兵曹應用之物,然後不足之數,取用各軍門事,仍爲定式,何如?韓城君李基夏曰,軍門所儲,亦皆國家之物,有何不可用之事,而但軍門銀貨,無他生産之路,多般拮据,以備不時之時需,而卽今漸至耗散,方當軍務惕念之日,軍需若是零星,臣等晝夜憂念。今番之事,若或因成規例,則豈不可悶之甚乎?戶兵曹銀貨盡用,然後取用軍門,似好矣。副司直尹就商曰,戶兵曹及四軍門銀子,合六千兩也。若盡用於彼中,則軍需雖重,不敢以此仰達,而今番所用,各取其半,戶兵曹則全減,而其餘三百五十兩,則各軍門分數除減,似合事宜矣。上曰,依禮判所達,爲之,可也。御廳謄錄
引見時,刑曹判書閔鎭厚所啓,頃者平安監司李世載,以順安印信僞造罪人朴以輝年滿八十,刑推與否,令該曹稟處事,啓下刑曹矣。臣取考律文,則有反逆·殺人應死者擬議奏聞之語,印信僞造,乃是應死之罪,故以似當刑推之意,覆啓蒙允矣。更爲詳考,則其下小註有曰,一應雜犯笞杖,死罪,竝不科之云云,蓋元條所謂應死者,指反逆·殺人,而罪當至死者,小註所謂雜犯者,指印信僞造之類也。外方常漢類,冒增年齒者,更令本道,詳査其年齒,果滿八十,則依律文勿爲科之宜當,前判付則爻周。以臣今此所達者,出於擧行條件,行移本道,何如?上曰,依爲之。又所啓,京各司奴婢,本來數少,連値飢疫,死亡者亦多,斜付之役,常難推移,而奴婢輩,役苦之故,皆思巧避,年少而未解匠事者,率入工人。如此之類,一倂査出,還屬各其司,使應奴婢之役,而今後復踵前習,則望呈人及當身,竝爲論罪事,定式施行,何如?上曰,依爲之。刑曹謄錄
禁府啓曰,追來勅使在館時,三門把守假都事三員,令該曹豫爲差出,以爲初六日習儀時,調用之地,何如?傳曰,允。
又啓曰,昨日月令醫員南弘綏手本內,時囚罪人金說命,自去月念間,兩脚大浮,晝夜苦痛,添得中暑,頭疼如破,嘔吐大作,粥飮全廢,精神昏迷云,故使之多般救療之意,分付矣。今又手本內,四肢戰慄,氣息喘促,熱勢漸加危重,不省人事云,自前罪人病勢如此,則有保放救療之規,敢此仰稟。傳曰,依爲之。禁府謄錄
入侍時,右議政申琓所啓,向因鐵原儒生陳疏,本道內尤甚邑,援淮陽之例,今年田稅·大同及兵曹納身布停捧之意,自備局回啓,而書入時,大同二字落書,故本廳今方督納,而當此民間赤立之日,決不可徵捧之意,報于備局,故取見回啓,則大同二字,果爲落書,依淮陽例,退捧之意,更爲分付,何如?上曰,依爲之。宣惠廳謄錄
入侍時,右議政申琓所啓,此乃前濟州牧使李衡祥狀啓也,南北則皆有步撥,西路則別置撥馬,而本島,以海外別域,凡干狀啓,以島中疲殘之民,輪回定送,莫重邊報,動輒稽緩,當此海防申飭之日,不可一任襲謬云。南北則旣有步撥,西路則別置撥馬,而濟州邈在絶域,以島中殘氓,持送狀啓,直抵京城,動經數月,邊情之疎虞,莫此爲甚。此後則濟州狀啓,送于都會官,使驛馬次次上送之意,知委三道,使之依此施行,何如?上曰,依爲之。兵曹謄錄
入侍時,右議政申琓所啓,我國所産之馬,絶無御乘可合,每爲留意,或取良種,別爲放牧,冀得可用之馬矣。濟州牧使替任之後,例進替任馬,而前牧使李衡祥,取牛島別放之馬,擇送三匹,以爲未瓜之人,不必封進,而此馬,善爲調養,則或可用於御乘云,觀其才品,雖未知前頭必爲可用,而比前差大,又有步才矣。鄭斯玄,素稱知馬,故使之看審,則其中二匹最好,善爲調馴,則或不無成才之望云,故欲給喂養之資,牽馬之人,勤加調馴,而旣入內廐,故敢此仰達,分付出給,何如?上曰,依爲之。司僕謄錄
入侍時,刑曹判書閔鎭厚所啓,罪人黃夏民,因特敎囚禁,有病保放,今又還囚矣。夏民當初,固有不能善處之事,至其原情中,侵辱大將,尤爲可駭,而但若以隱匿賊徒爲罪,則實是情外,在逃之賊奴,又無還現之理,囚其上典,督現賊奴,未知於事體,何如,而雖以捕得賊奴之道言之,姑示寬緩之色,然後賊奴輩放心行止,庶有就捕之事。黃夏民,今姑放送,使之探告其賊奴去處,而亦自捕廳,常加譏察,則似爲得宜矣。上曰,黃夏民之侵辱大將,事甚可駭矣。鎭厚曰,此則誠有其罪,而累月囚禁,旣足懲矣。雖以照律科斷,亦無不可,何必一向仍囚,了無收殺之期乎?上曰,侵辱大將事,科罪後放送,可也。左捕廳謄錄
迎接都監啓曰,卽接遠接使移文,則上勅,名揆敍,職經筵講官·日講官·起居注翰林院掌院兼禮部侍郞敎習庶吉士加六級,副勅,名噶爾圖,職宜都額眞頭等侍衛,兼管武備院事,而別求請素綃屛二坐內,一坐則上勅所求,位高宰相,製述新詩贊揚之一坐,則副勅所求,位高宰相,書以古詩云。在前勅使時,因其求見宰相中名筆,或有書給之事,又欲觀善製詩,則或令譯官中能詩者,製給矣。至於使位高宰相,製詩贊揚,曾無前例,而遠接使移文如此,令政院稟處,何如?傳曰,允。迎接都監謄錄
刑曹參判洪萬朝疏曰,伏以臣於前冬,猥忝秋曹佐貳之任,而疾病沈篤,不能自力,累陳血懇,獲蒙矜許,殘骸危喘,保有今日者,莫非天地生成之德,居恒感祝,糜粉何忘?不圖今者,復叨本職,恩遞未幾,新命荐降,此豈如臣孱病無用者所可堪承者哉?以榮爲懼,無地自容,第臣每於乞骸之章,輒煩病勢之難强,而若臣區區情實,未嘗一暴於黈纊之下,竊想缺數字疾痛之呼,視爲飾辭圖便,而有此收錄之謬恩也。玆忘缺數字悃愊,惟聖明特加寬恕而垂察焉,臣世受缺三行今則年愈衰而病愈痼,痰火爲祟,而聾患漸㞃,風濕所傷,而腰痛頻發,以至於左邊偏虛,而行步不良,種種醜陋之狀,雖不敢冒瀆,而似此症情,皆是難醫之疾,束帶立朝,備員趨事,決知其不可堪也。臣之所患,苟有一分强起之勢,則豈敢自犯罔上之科,以速違命之誅哉?噫,臣之離違庭前,三載于玆,一謝恩命,退顚邱壑,是臣所願,而身滯他鄕,跡遠京輦,床簀喘喘之身,末由曳進於半千里炎程,耿耿初心,辜負至此,臣職廢矣,分義缺矣,瞻望雲霄,但增飛越,伏乞聖慈,俯垂矜察,將臣職名,亟許鐫削,仍命銓曹,勿復檢擧,且治臣前後逋慢之罪,以肅朝綱,以安私分,不勝幸甚。批答現上出燼餘
上御熙政堂,大臣·備局堂上引見入侍時,右議政申琓,行禮曹判書金鎭龜,刑曹判書閔鎭厚,韓城君李基夏,行副司直尹就商,左副承旨崔重泰,注書李廷濟,假注書具萬理,記注官金相元·李縡,報義金相稷,司諫李德英,應敎權尙游。申琓進曰,日氣倍增炎蒸,聖候,若何?上曰,無事矣。琓曰,連日〈?〉畓穀,頗得茂盛缺二字幸,但川反覆沙之慮,可悶矣。上曰,雨甚支離,深以爲慮矣。應敎權尙游曰,臣有所懷仰違。麥農大無,生民窮急,比春間尤有甚焉。秋成雖曰不遠,過三十餘日,然後可有生道,而今至升斗竭乏之境,雖旬望之間,何以料生乎?國無儲蓄,實無可爲,而尤甚處,隨力軫恤,實合子視之道。且牟麥還上,今方收捧,當此餌粥難繼之日,還穀何以備納乎?還上,固爲明春種子之用,而今年不得生,則明年雖欲耕缺數字第種子,固不可不念,而亦或有移轉變通之道,缺數字難捧處,停捧似可矣。申琓曰,畿伯,才以民間切急之狀馳啓,請得六千石穀,而自朝家,旣已出給二千餘石穀及錢兩,而麥還上,則今年徵捧雖難,獨不念明年乎?方今折半捧留矣。上曰,米石錢兩,已令出給矣。尙游曰,雖治平之世,遇災警省,固爲保國之道,況此時之近來災異非常,深可憂畏。熒惑入南斗,旣有前事之驗,北道之火變,海族之移來,及其他地拆生水之災,皆可驚心。未知有何禍機伏於冥冥,邊情不可妄論,而向日邊臣狀啓,固不可置之尋常,倭人與我,固無生釁,而若有海賊相連之勢,則亦安知無意外之慮乎?朝廷之上,尙未聞大驚動之擧,此恐非國家之福也,以近事言之,賓廳日次之坐,大臣·諸宰缺數字都堂而終不賜對,詩不云乎?朝旣盈矣。缺數行亦且有會且歸之歎,在外之人,固何望三接之勤,而效一得之愚乎?上曰,所達誠是,當留念焉。申琓曰,艱虞溢目,飢饉荐臻,國事無一可恃,雖大小臣僚,同心協力,惟懼罔濟,況今朝論潰裂,國事渙散,無可收拾,以鼎席言之,如臣無似,獨自行公,今已八九朔矣,雖時値平常無事,猶懼僨誤,況此時乎?自天官以下,絶無備員之處,玉堂則僅備上下番,無可替代之路,擧皆如此,國事何以做乎?爲國之道,得人爲先,而草野嚴穴之土,固難卒致,自前行公之人,亦不會合缺或遭不安,絶無在朝者缺鄕里,屢召不來。畬之爲人缺文學雅望,朝紳中,罕有其比,此固臣之累達於筵中之言,而金構爲人,亦甚剛明,當其做國事也。所執必守,與世寡合,故前後被彈,皆由於此。崔奎瑞,自上累下未安之敎,每稱老母,而在京之母,將率下去,無意上來。李寅燁則頃日上疏,固爲非矣,而嚴批之下,惶恐退去,然此則非長往之臣。以此以彼,去者甚多,官位殆空,國事難做,下鄕未來之人,別爲下諭,情勢不安而在京者,亦以不可一向引嫌之意,各別尉諭,則庶有聚合之望,敢此仰達。上曰,李畬向因情勢不安,下去不來,而不久自當上來,固非長往之人。金構才遭不安,亦豈可每以爲嫌?至於崔奎瑞事,前日筵中,累次下敎矣,豈有如許無據之事乎?雖家本在鄕之人,固多以分義難逃,上京供仕者有之,而奎瑞則初無他端,以沐浴而下去,曾不就沐,在京之母,將率而去,□□近地,終始撕捱,至設議藥廳,而終不來參問安。自有君臣以來,崔奎瑞之事,予實初見,安有如許分義乎?實無崔奎瑞之比矣。琓曰,其時母病,雖不可知,而聖敎如此,外議皆以爲然矣。上曰,刑曹草記,以西陵都正之事,有若宗班擧多違法者然,事甚不穩矣。宗班中有罪者,固可罪之,而因一西陵,故盡驅諸宗於蔑法犯科之歸耶?草記啓下時,有以此傳敎,而終未穩當矣。閔鎭厚曰,草記中文字,不及照管,以致如此,極爲惶恐,而近來宗班,不重國法,往往犯科者頗多,必欲懲一礪百而爲此矣。琓曰,草記文字,固爲不擇□□有罪者可罪,而不可混同,如是矣。琓曰,領相,今方出在江外,臣於向日登對,欲爲陳達,而不得從容,未及仰達缺,豈可終默乎?缺伊時被罪行遣之日,臣亦有所仰達,伏想聖明可以記得矣。罪死人張氏之罪狀,擧國臣民,孰不憤疾痛惋,而當初,則事出內間,非外朝所可詳知,故其時領相崔錫鼎,故左相李世白,與小臣及吏判李畬,兵判金構,得聞此事,不勝驚憂,相會闕下,以從容處分之意,構成一箚,送于門隙矣。旋聞承旨·玉堂請對,因有聞知于大臣處分之命,故箚本,還爲持來矣。翌日自上親鞫之後,罪人斯得,獄情盡露。臣等,則必欲窮覈,而崔錫鼎,則意思與臣等小異,以爲若欲究竟,恐或至於難處之境云,此蓋過慮而誤入矣。其時私相爭論之言,今此仰達,極爲惶恐,而蓋臣等則以爲,逢此變故,決不可不窮覈,而若或有推及之處,然後始請全恩,或似得宜。崔錫鼎則以爲,事若彰著,則難於爲言,而至上三箚,而罪譴之日,不得相見,今番上來後,始得相逢而聞之矣。當初欲爲上箚之意,則與臣等,意思旣同,畢竟三箚,則出於過慮之致,故其後辭疏,亦嘗言罪悔之端矣。自古帝王,遭宮闈之變者亦多,而處變之正大未易得,向者殿下處分,明白正大,古無其比,凡在群下,孰不欽仰聖德哉?事有經權,論議不一,而今此處分,一無異辭,而第全恩之請,出於一時之權,故臺臣,執義理而斥斥之情意若通,則本情可究,而當初所爭,旣異常經,到今臺疏,亦何足怪乎?伊時三箚,出於倉卒,故辭意全不婉曲,文字間,亦未擇發,而原其本情,只出於過慮之致,故今番箚辭,亦言其追悔之意,初豈有一毫護逆之心乎?護逆者,人臣之極罪,雖凡官庶僚,負此罪名,則無所逃罪,況於具瞻之地乎?其缺說,固爲非矣。所謂缺過加驚憂之致,以此力爭,至於屢箚,不知本情者,只取其文字上,論以大罪,旣不究本情,此何足怪乎?蓋自古以來,此等變故,固爲多矣。有爲國家深遠之憂,申救罪人者,亦或有之,則持公議者斥之,究本情者恕之,雖以近事言之,姜氏之獄,是非相爭之際,則至加以護逆之名,而事過之後,則亦可以爲罪,蓋其所爭者公,而無所妨故也。頃者自上處分,旣甚正大,至有爲宗社爲世子之敎,此可見聖意之有在,而其後章奏之間,肆然有不忍聞語,此則人心世道,極爲寒心。旣知聖意之有在,而事過之後,何敢每每有不諱之言乎?此固可異,而至於崔錫鼎,則當初陳箚之意,本心無他,初則旣與臣等,同一意思,畢竟略有所崖異,而亦不過出於過慮之致。其時,臣旣有仰陳於榻前,而或慮自上未盡俯燭其本心,旣有所懷,惶恐敢達。上曰,頃年領相三箚,極爲大段怪異,而其時明言其非,罰已行矣,歲又累矣,特以滌瑕蕩垢之意,復用無妨,故今番卜相,初旣屬意,而亦慮持公議者有所云云。蓋當初之事,大段爲非,故人言之來,不能無慮矣,金普澤之疏,果出焉。凡臺閣之間,搆人於白地者,間或有之,而此則不然,所執者義理,故雖人君,亦不可過加摧折。其疏之批,只以歲月旣久爲言,臺疏旣異於搆捏,故大臣疏批,亦下以旣往不咎,其言元無當初處分過當,至今追悔之語。蓋大臣當初之事,大段爲非,故臺閣,不可過爲摧折,臺疏所執者至重,故大臣,亦不爲一向强迫。處分之際,似欠明白,不知者必以爲缺臺閣之臣,言雖過當缺非非斥臺臣之語矣。缺臺疏亦豈無措語之過當,而所執者義理,故不爲摧折而斥之矣。琓曰,臺臣之疏,堂堂正論,不可爲摧折,而臣之所達,則年少臺臣,不誠大臣之本心,有此疏斥,故有此仰暴其本心而已。當初之事,旣非矣,孰有非斥臺疏之人乎?只欲自上知其本心矣。金鎭龜曰,霖雨支離,卽今田畓各穀,被傷甚多云,才經大飢之餘,將來之慮,有不可勝言。取考前例,則秋節前,或有祈晴祭設行之時,而此非應行之事,故敢此仰稟。上曰,秋節前,雖或有設行之時,姑觀前頭,更稟,可也。鎭厚曰,臣以西陵都正煜事,草記中文字,不能詳審,聖敎之下,極爲惶恐,而旣有區區所懷,敢此仰陳,法令之不行,實爲今日之痼弊。煜,空然奪取良民之田土,因本道啓聞,被囚禁府,値赦徑放,則旋又下去,侵虐如前,誠甚縱恣,不可推考而止,似當別樣懲治矣。臣又有所聞所見,請竝仰達。守令在任所時,毋得行葬於境內事,曾有朝令,而前通津府使李河柱,遷葬其父母於境內,而仍其辭狀於營門,請被冒犯禁令之罪,其爲放恣莫甚,而監司之終不請罪,亦未妥當矣。且昨年,因湖南暗行御史書啓,廟堂覆奏外方節扇進封,毋過一二十柄事定式,而今以送於臣者言之,統制使洪夏明,慶尙左兵使鄭弘佐,左水使李基泰所送,皆過二十柄,當初定式之意,果安在哉?西陵都正煜,前府使李河柱缺論罪,而尹世紀缺不可無警責之道矣。上曰,旣犯禁令,仍又辭狀,誠爲放恣矣。鎭厚曰,若如此,則國法豈有可行之日乎?上曰,西陵都正煜·李河柱拿推,京畿監司尹世紀,統制使洪夏明,慶尙左兵使鄭弘佐,左水使李基泰,竝從重推考,可也。鎭厚曰,今番赦令之下,推考推治之類,竝皆蕩滌,而差備譯官推治事,雖在赦前,因迎接都監草記,有勅使還後推治之命,故徑先蕩滌,有所未安,不敢擧論矣。旣在赦前,則一體蕩滌乎?抑當於送勅復命後推治乎?敢此仰稟。上曰,譯官等,雖有生疎之失,罪不大段,且在赦前,一體蕩滌,可也。
吏曹參判兪得一疏曰,伏以臣於本職,萬不相稱,廟堂薦望,又異於本曹掄擬,則決不可因仍叨冒,而一出之後,有如縛束之人,逃遁不得,古人所謂抑而行之,必發狂疾者,政說臣今曰情界也。然而旣不能力辭準請,則未遞之前,尤宜愼簡庶僚,上可以報答聖恩,下不負賤臣區區夙心,而臣本惛劣,短於鑑別,加以病拙懶散,杜門深巷,來往俱斷,人情物議,尤所昧昧,每當注擬之際,披官案,指點求覓,而莫知其可,如是而尙何可久據銓地,以妨賢者之路乎?且臣受命以來,適値僚席無一行公之人,一旬之間,殆至於逐日開政,雖使强壯無病之人,當之猶難。況臣衰殘之質,兼抱沈痼之疾,朝暮奔走,筋力都盡,□□暑,傷損特甚,赴闕則力疾忍痛,僅僅經過,歸家則委頓沈綴,奄奄欲死者,又數□□癃尫凋敗之狀。伏惟聖明,亦必下燭於日者侍蹕之時,而再昨罷政後,忽覺胸腹弸脹,喘息急促,膈上逆上之氣,撑拒不下,肢體厥冷,神氣迷亂,醫者來見,殆欲望而走之,啜藥施砭,彌日而未有甦意。此病,本由於勞敝滯鬱,痰火暑熱,挾感交攻,則勢必大費調治,可以復尋生路。而若又有開政之擧,則無處推移,恐將顚躓於彤庭文石之間,其爲淸朝薦紳之恥,爲如何哉?噫,臣病如不至此,而若出移疾乞解之意,晏然欺我殿下,則神明亦必殛之矣。臣聞天地不移物於病,父母不納子於罪,臣之號呼祈祝於殿下者,不翅如天地父母,儻蒙聖明曲賜照察,將臣本職,亟行鐫免,俾臣有以安意將攝,不委於近死之疾,得免於曠職之罪,則不勝萬幸。
吏曹判書金昌集疏曰,伏以臣於新命,不敢冒昧承當缺例讓,在聖上體下之仁,所宜曲缺使得免於貪榮蔑義之罪,而批旨之下,大失所圖,輒諭以安心行公。嗟呼,爲人子而棄先人臨歿之顧言,冒處於不當處之地,不惟世之仁人君子所共誅絶,雖行道之人,亦將交口而唾罵矣。臣雖欲忍尤攘詬,抗顔伸眉,揚揚然入官府對僚吏,而縮恧之心,尙安可得也?日月之明,寧不察此,而聖諭猶此云云,臣尤抑塞憫鬱焉。臣本世祿之胄也,亦旣忝竊科第,出身登朝,數年以來,眷渥冞隆,雖其碌碌庸愚,無尺寸之長,而惟於筋力所及,分守所堪,不以夷險爲趨避,而隨事彈竭,以爲報效之圖者,卽臣區區之志也。況今時事艱虞,聖心憂勞,此正大小臣僚奔走宣力鞫躬盡瘁之秋,若臣休戚之義,尤異於餘人,苟其所被職名,不至如今玆之難冒,則內外遠近,惟命是從,赴湯蹈火,亦所不辭,以此而言,則臣之所以效勞於殿下,殿下之所以責忠於臣者,亦何必銓地而後可也?如使今日此任,非□□則已,歷數在廷諸臣,其才具地望,逾於臣者何限,而始焉誤辱聖簡,終又勒許遞免,天意所在,臣竊未曉,而匹夫之志,終不可回,寧負違命之誅,不忍爲名敎罪人,昨於嚴召之下,竟未克祗赴,罪戾冞增,萬殞猶輕,玆敢疾聲申籲於仁覆之下。伏乞聖明,察臣肝膈之懇,將臣新授職名,亟賜鐫改,仍治臣前後違慢之罪,以嚴邦憲,以安私分,不勝萬幸。批答竝見上
崔重泰啓曰,小臣館所問安進去下直。傳曰,知道。
又啓曰,小臣馳往館所,勅使前問安,則答以俺等國王德分,處所極其便好,無事經過之中,每遣近侍下問,不勝感激,不知所達,而上勅又曰,霖雨如此,不得趁速回程,此甚憫迫云矣。敢啓。傳曰,知道。
洪受疇啓曰,自初伏,處暑間,視事,頉稟。傳曰,知道。
又以迎接都監言啓曰,今日,乃是空日,別茶啖依例排入之意,敢啓。傳曰,知道。
李震壽,以兵曹言啓曰,今此迎勅擧動時,本曹兩驛騎馬四十匹內,除病蹇馬,各差備應把之數,無以推移。依前例京畿驛馬限六匹補把,以充不足之代事,本道監司處,分付,何如?傳曰,允。
又以迎接都監言啓曰,差備譯官,來傳通官之言,來初八日,當爲回程,而必欲於其間,往見三田渡碑閣。且後勅之行,初九日,若不入京,則亦當待請留,而加留一日云。卽今江水大漲,明日則決難往來,三田渡趁明明日出去之意,令差備譯官,纔已往復停當矣。敢啓。傳曰,知道。
又以迎接都監言啓曰,卽者差備譯官,來傳勅使之意,今此回還時,七處宴享及朝晝茶啖,一依上來時例減除,只設夕茶啖云。以此伴送使·京畿·開城·兩西監司處分付之意,敢啓。傳曰,知道。
又以迎接都監言啓曰,勅使回還時,七處宴享及朝晝茶啖,旣已減除,自前如此之時,則例有開城府·平壤·義州等三處,別遣問安使致謝之擧,令政院,稟旨擧行,何如?傳曰,允。
又以迎接都監言啓曰,明日上馬宴親臨設行之意,使差備譯官,傳通于勅使,則以爲明日食後設宴,爲當云矣。敢啓。傳曰,知道。
都承旨兪集一疏曰,伏以庸陋如臣,受恩罔極,磨頂放踵,無以仰答,惟以筋力奔走,庶效涓埃,耿耿自誓,冒炎供劇,今已三朔,暑濕傷損,日漸沈痼,而亦不至危篤,不敢以賤疾,猥煩聖聰,期以顚仆已。昨日中退之際,遍身灑淅,寒縮如束,僅僅舁扶還家,悶塞欲絶,移時取汗後稍定,邀醫問藥,藥不能對症,命付於造物,假使賴天之靈,得延晷刻之喘,旬望之間,斷無回甦之勢。今臣所叨職任,決非暫時瘝曠之地,不得不疾聲哀籲於仁覆之天。伏乞聖慈,矜察臣病,鐫遞臣職,以安微分,以尋生路,分私不勝幸甚。批答見上燼餘
上在昌德宮。停常參·經筵。
忠淸監司書目,公州呈,以刑曹參判洪萬朝辭職上疏上送事。啓。答曰,省疏具悉。卿其勿辭,上來察職。
又書目,韓山呈,以獻納權辭職上疏上送事。啓。答曰,省疏具悉。爾其勿辭,上來察職。
遠接使書目,勅行,今月初二日,平壤止宿事。
大駕詣館所,入幕次後,藥房·政院·玉堂問安。答曰,知道。
宴罷後,藥房·政院·玉堂問安。答曰,知道。
還宮後,藥房·政院·玉堂問安。答曰,知道。
京畿監司書目,廣州呈,以大司諫柳尙載今月初三日身死事。
府·院前啓,日暮姑停。
傳曰,勅使再明回還時,欲設餞宴於郊外,此意分付都監。
吏曹啓曰,臺諫有闕,政事,取稟。傳曰,明日爲之。
遠接使書目,勅行,今月初三日黃州止宿事。
備忘記,臨陽君桓,同知李墪,司成黃一夏敍用事,承傳。已上朝報
禮曹啓曰,卽接穆陵參奉牒報,則本陵懿仁王后陵上左邊將軍石後外階,今月初五日,忽然崩頹,其長二十六尺七寸,廣二十六尺,丁字閣神門內,樑上一處,正門外脊樑左右東夾朴工末端,後面附椽等處雨漏云。曾前階砌崩頹之時,例有慰安之擧,慰安祭不卜日,來初八日設行,而依例本曹堂上·郞廳進去奉審後,稟處,何如?傳曰,允。已上禮曹謄錄
親臨館所宴享時,右承旨洪受疇所啓,御前褥席,不爲豫先排設,致有聖敎之後,始乃以床後捲置之褥席,倉黃排鋪,殊極駭然。當該排設司鑰,令攸司推治,何如?上曰,依所達,令攸司推治,而勅使拜位褥席之不爲排設,都監當受其責,當該官亦爲推考,可也。刑曹謄錄
備忘記,今觀迎接都監草記,差備譯官等,與通官酬酢之時,致令通官知有餞宴措備等語,凡於館中大小事,必有傳敎而後,譯官等方可探知,而今此餞宴一款,初無通及之敎,譯官若不私相說道,則彼何知之?且令客使固辭宴禮,其在主人之道,惟當豫爲措備,臨時請行,彼若頓然止之,則曾前或有以茶禮設行之時,或有設宴,而彼又以行路悤忙爲辭,則未畢七味,而亦有二三酌乃罷之例,故頃日都監草記之批,以餞宴臨時請行措備以待之意爲敎者,蓋以此也。譯官等不待分付,徑先傳說極無據,且關後弊。當該譯官,過勅使後推治事,分付。司饔院謄錄
政院啓曰,因迎接都監草記,後勅所求綃屛二坐,使位高宰相,作詩贊揚,又令宰相書給古詩事,令政院稟處事,命下矣。取考日記,則戊午年勅使求詩求書,故令大提學,抄啓能詩十四人,能書四人,撰出以給。又於庚申年,因勅使求詩,大提學·館閣堂上,相議撰出,辛未年勅使求朝士中名筆,有取議大臣之例矣。今此位高宰相以詩贊揚之請,異於戊午·庚申兩年之事,本院有難裁稟。依辛未年例,令廟堂稟處,何如?傳曰,允。迎接都監謄錄
洪受疇啓曰,宰臣光平君溟,館所問安進去,下直。傳曰,知道。
又啓曰,宰臣光平君溟,馳進館所問安,則答以俺等國王德分,無事經過,而連遣宰臣下問,不勝感激云矣,敢啓。傳曰,知道。
又啓曰,因迎接草記,後勅所求綃屛二坐,使位高宰相,作詩贊揚,又令宰臣書給古詩事,令政院稟處事,命下矣。取考日記,則戊午年勅使求詩求書,故令大提學抄啓,能詩十四人,能書四人,撰出以給。又於庚申年,因勅使求詩,大提學·館閣堂上相議抄出,辛未年勅使求朝士中名筆,有取議大臣之例矣。今此位高宰相作詩贊揚之請,異於庚申·戊午兩年之事,本院有難徑稟。依辛未年例,令廟堂議處,何如?傳曰,允。
又以迎接都監言啓曰,卽者勅使欲觀角觝之戱云,抄擇善角觝者一百名,入送之意,敢啓。傳曰,知道。
又以迎接都監言啓曰,卽者差備譯官等,來傳勅使之意,暑熱如此,還渡江後,欲於馬上,親自張蓋,願得體小日傘各一柄云,而通官四人,亦欲各得一柄。此雖無前例,旣有所求,則不必防塞,而回程只隔兩日,都監則勢未及造給。黃海兵營及平安□□處,急速知委,使之各備。以下缺燼餘
上在昌德宮。停常參·經筵。
禮曹判書金鎭龜,佐郞林世弼,穆陵外階崩頹處奉審事,佐郞吳命增,順懷墓崩頹處奉審事,出去。
下直,濬源殿參奉李翊文。
遠接使書目,勅行,今月初三日,黃州止宿事。
吏曹判書金昌集上疏。大槪,前席聖敎,有踰尋常,實非賤臣所當得者,感泣惶隕,靡所容措。顧臣情地,終有所不忍冒進者,昨於嚴召之下,竟未祗赴。願申哀籲於宸嚴之下,亟將臣職名爲先罷免,仍治臣前後逋慢之罪事。入啓。答曰,省疏具悉卿懇。已諭至意於筵中矣。復何多誥?卿其安心勿辭,速出行公。
政院啓曰,今日爲政事,命下矣。吏曹郞廳來言,判書金昌集,以情勢難安,陳疏入啓,參判兪得一,以病重陳疏退却,參議未差,不得開政云。待判書疏批之下,竝爲牌招,何如?傳曰,允。
護軍李寅錫,謝恩後,以義州別問安使,出去。
院啓,請還收蒙宥罪人崔益望·河海雲·李文海·尹以寬等,放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前答曰,勿煩。
吏曹,大司諫柳尙載身死。啓。別致賻。
戶曹判書趙泰采,請對入侍。
開城府別問安使許玧,出去。
定州迎慰使成大顯,入來。
禮曹判書金鎭龜,佐郞林世弼,穆陵前階崩頹處奉審後,佐郞吳命增,順懷墓頹落處奉審後,入來。
政院啓曰,今日爲政事,命下,而吏曹判書金昌集承牌,來詣闕外,陳疏退去,參判兪得一,亦爲不進。推考傳旨,今方捧入,而日勢已晩,尙未開政,事甚未安。判書·參判,竝卽牌招,開政,何如?傳曰,允。
齊陵參奉張震煥等上疏。大槪,臣等於李廈成等疏中,誣引臣等祖先之事,不勝痛迫之懷,敢陳事實,冀蒙辨白事。入啓。答曰,省疏具悉。玆事實狀,予豈不燭哉?爾等之疏辨,亦甚明快矣。
禁府,煜·李河柱拿囚。啓。以上朝報
戶曹判書趙泰采,請對引見入侍時,趙泰采所啓,都監各色郞廳,煙竹·刀柄·南草等物,備給通官者,不過人事上相遺之物,而仍成規例,物種頗夥,故每當勅行之來,都監郞廳以米布衙門差出者,意有所在也。日昨筵中,因刑曹判書閔鎭厚所達,十郞廳各其司所酬應者,盡令都監辦出,而第以各其司言之,則其所酬應,最甚零瑣,今若盡歸都監一處責出,則厥數頗多,難可猝辦矣。聞今番勅行例給之物,各其司例爲措備云。仍前贈給,勢不可已,成命已下之後,續續陳達,事體未安,而若自都監措備以給,則實有窘迫之患,而後弊所關,亦不可不慮。令各其司,仍前備給,何如?上曰,各司之淸寒者,則其勢實難責出矣。泰采曰,今番都監郞廳中,獨禮曹淸寒,而其他則皆米布衙門。上曰,各其司已爲措備,則以此給之。此後都監郞廳,以米布衙門差出,而淸寒之司,勿爲差出,可也。
迎接都監啓曰,因傳敎,將設郊外餞宴之意,使差備譯官等,言及于通官,傳言于勅使,則兩勅皆以爲,以今日宴享觀之,糜備甚多,若知如此,則初不必設行。回還時餞宴,則更勿設行,只設茶禮之意,再三言說,不啻縷縷,而親臨郊外與否,皇帝或有所問,則難於爲對,不敢請止云。回程之期,今日自上,旣有請留之敎,差退一日,當於初九日,離發云矣。敢啓。傳曰,知道。餞宴臨時請行,措備以待,可也。
又啓曰,臣進詣穆陵,與本曹佐郞林世弼,奉審懿仁王后陵上左邊外階崩頹處,則自陵上第三層階隅將軍石·馬石等後,或七·八尺許,或三·四尺許,所頹圮之處尺量,高三十一尺五寸,廣二十八尺五寸,深七寸,而今無可以變通之道,姑以草芚,蓋覆結置,以防雨水,而前頭土旺用事,過望之後,則霖雨亦當開霽,待其時,卽爲修改,而丁字閣雨漏處,亦爲奉審,則皆如參奉所報,一體擇日擧行,何如?傳曰,允。已上禮曹謄錄
戶曹判書趙泰采入侍時所啓,日昨筵中,訓鍊大將李基夏以裁成之代,自戶兵曹移給事,陳啓蒙允矣。本曹遺儲匱乏,兩色地木,未滿千同,前頭雖有若干所捧,而兩勅酬應之後,則亦將大縮經費,所用誠有不足之慮,方欲陳達取用於惠廳,以爲支過之地矣。兵曹形勢,雖未知如何,而本曹,則實無推移代給之勢,姑待遺儲有裕,參酌移給,何如?上曰,依爲之。
司諫尹弘离,獻納李世奭啓曰,金海境內,有淑安公主房數百餘石落種之田及訓局移屬王子宮三百餘結之地,而公主房,則自古依他例收稅,王子宮,亦依訓局舊規,每一結以玄木五疋定式,而從民願,代捧二兩白金,無土貧民,片片耕食,以爲生業矣。自壬申年,公主房導掌者,與其地奸細之徒符同,創出竝作之規,每當秋成,太半打取其所出。且許多種子,亦不計田分給,勒令作者,過半自備,不能支堪,數年以來,擧皆陳廢,民失生理,扣心煩冤。至於王子宮導掌,尤有甚焉,上年加徵其稅,今年又加,比諸稅厥數殆倍,而且於成冊中,減其結數,欺罔宮家,悉歸私橐,憑藉侵虐,罔有紀極。海曲窮民,無處伸訴,幾盡失所流散,一邊來到京中,悲號道路。其間實狀,雖未的知,而若非萬分疾痛,當此東作方急之日,必不千里上來。況導掌輩之作挐外方,已成痼弊,而守令之不敢禁斷者,亦多有之,則今此金民之呼冤,實無足怪。請令本道,各別明査啓聞,使之依前例收稅,俾遐遠殘民,俾無廢業離散之弊。答曰,依啓。戶曹謄錄
戶曹判書趙泰采請對入侍時所啓,勅行時,例有僧頭扇別求請之事,故自宣惠廳,給價於市民而取用矣。朝家新有禁令,各邑不得造成,則此後勅使時,雖責市人,勢難覓納,而例給之物,亦不可廢閣。此後必須豫爲參酌分定於各邑,然後可無臨時窘急之患,故敢達矣。上曰,無他道理,參酌分定,可也。惠廳謄錄
有政。吏批,以尹澤爲戶曹佐郞,李彦經爲弼善,李健命爲大司諫。吏曹謄錄
戶曹判書趙泰采請對入侍時所啓,日昨筵中,因大臣陳達,司僕馬喂養糧太,自本寺直爲捧上事,已爲定奪,而第此與豐儲倉之移送養賢庫者有異。養賢庫所送,則直爲載錄於稅案,而至於司僕馬糧太,則一歲所用,太二千餘石·田米五百餘石,自本曹逐朔上下,無論新舊,推移充給,而今若以稅船上來者,陳省於戶曹,而直納於本寺,則勢多牽掣,弊亦不貲。臣意本曹郞官與本寺官員,眼同捧上,計給一年所用,則似爲便當矣。上曰,依爲之。司僕謄錄
備邊司啓曰,因政院啓辭,勅使所求詩筆,依辛未年例,令廟堂稟處事,命下矣。曾前勅使,或有求詩求書之時,而庚申年,則大提學·館閣堂上,相議撰出,辛未年則議于大臣,以朝士中能書者數人,使之書給,而位高宰相作詩贊揚之請,曾所未有之事,且無可援之例,似涉重難,而彼若懇求不已,以致生事之端,則亦不可不依其所言,以塞其請,而卽今無主文之人矣。令都監抄啓宰秩中數三人,且選朝士中能書者,撰出書給,何如?傳曰,允。
迎接都監啓曰,後勅所求,因政院啓辭,自備局覆啓,令都監抄啓宰秩中數三人,且選朝士中能書者,撰出書給事,允下矣。在前勅使,或有求詩求書之事,則如譯官輩能詩能書者,自都監直爲分付,或指名啓下,而至於宰秩朝士,則都監曾無抄啓之例,必令政院稟處者,蓋其事體然也。今者備局啓辭雖如此,自都監擧行,終涉未安,更令政院,稟處,何如?傳曰,允。迎接都監謄錄
上在昌德宮。停常參·經筵。
中路問安使崔廷龍,出去。
遠接使書目,勅行,今月初四日,鳳山止宿,初五日阻水,仍留鳳山事。
禮曹參議金澋,佐郞李宜章,繕工監役李泌,以陵曲墻改築後,入來。
院啓,請還收蒙宥罪人崔益望·河海雲·李文海·尹以寬等,放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前答曰,勿煩。
伴送使閔鎭厚,出去。
京畿監司尹世紀,勅使祗送事,出去。
大司成金鎭圭,請對入侍。
黃海監司書目,身病猝劇,不能隨勅,違損法例,鐫削臣職,勘臣罪名,以重國體事,上疏上送事。啓。答曰,省疏具悉。卿其勿辭,調理察職。
吏曹口傳政事,以李德成爲兵曹參議。
問禮官韓永祚,入來。
謝恩,兵曹參議李德成,參知趙泰耉,弼善李彦經,持平韓永祚。
明日慕華館擧動時,大駕出宮,初嚴寅初三刻,二嚴寅正二刻,三嚴卯初一刻,開門罷漏後。
義州迎慰使李文長,入來。
傳曰,敬寧殿望祭,世子親行事,分付。
吏曹判書金昌集上疏。大槪,敢申哀籲,冀蒙矜許事。入啓。以上朝報
政院啓曰,郊外餞宴問答說話,略爲書入,而此外或不無未盡之語,令廟堂更爲添刪,以備睿覽,何如?傳〈曰〉,允。
備邊司啓曰,因政院啓辭,郊外餞宴時說話問答,令廟堂添刪以入事,允下矣。政院書入說話,別無未盡之處,更無添刪之語,故使之依前書入,以備睿覽之意,敢啓。傳曰,知道。
大司成金鎭圭請對入侍時,奉敎金相元所啓,臣有事係職掌,不得不仰稟者,惶恐敢達。卽因弘文館草記,勅使所求詩製述宰臣抄擇事,有令本館擧行之命,而本館規例,則只據知製敎案,分排祭文·敎書等文字而已,今於此事,實難冒當。且伏聞庚申年因勅使求詩,故判書臣李敏敍,以大提學,抄選知製敎中有文名者,使之製給云。以此觀之,雖知製敎抄擇之事,館閣堂上方始爲之。況此宰相抄啓,旣無前例,何可從今創始乎?大提學雖未差,提學若無故,則或可承命,而卽今提學,於彼人事,不得參涉,只令臣等二人抄啓,其在事體,終涉苟艱,不可無變通之道。本館提學,今方入侍,下詢而處之,何如?左副承旨崔重泰曰,臣雖非該房,詳聞該房之言,且見日記中,戊午·庚申年前例,又考都監謄錄,則其時亦有如此之事,大提學與藝文提學,相議抄出矣。卽今則弘文館無主文之臣,館閣亦無無故行公之人,而政院不可直爲抄啓,故本院不得已請令廟堂稟處矣。廟堂轉令都監擧行,則都監又令本院稟處,本院無他變通之道,不得已使兩館擧行矣,翰林所達,又如此矣。大司成金鎭圭曰,金相元所謂本館堂上者,卽指小臣而言也。小臣情理,聖上曾已俯燭矣。凡於干涉彼人之事,旣許回避,則今此抄啓,尤何可與議?卽今旣無主文之人,臣之情理又如此。館閣無可擧行者,似當自廟堂抄啓,而廟堂若不爲之,必欲使本館擧行,則都承旨例兼藝文直提學,或使都承旨抄啓,恐無不可矣。上曰,此時適無主文之人,藝文館堂上,則旣有拘礙之事,且都監之不得直爲抄啓,其勢固然,政院則亦非其所掌。無他變通之道,令廟堂抄啓,可也。重泰曰,後勅亦求宰相中善寫者筆蹟,亦令廟堂抄啓乎?上曰,一體爲之,可也。
大司成金鎭圭入侍時,上曰,今見遠接使狀啓,則其所啓聞三語,極涉泄泄,後勅之行到瑞興以前,則雖有阻水遲滯之患,初六日旣已來到瑞興之後,則不可以定其某日止宿某處,某日當入京中,而狀啓中,入京日字,全不擧論。都監必須豫知入京日期而後,事可無窘急之患,而遠接使狀聞,如是疎闊,誠可鬱慮。第以瑞興來宿之日字計之,則初七日當到平山,初八日當到開城府,初九日當宿坡州,而回還勅使,亦當於初九日,止宿坡州。先後兩勅之行,一時相値於坡州,則殘邑之許多接應,豈非狼狽可慮之甚乎?左副承旨崔重泰曰,狀啓實爲未瑩,臣等亦以爲言矣。鳳山以西,則連阻雨水,前路固難料度,而及到瑞興之後,則京城已近,先來勅使,方在京中,而入京之日,全不擧論,意於前進平山·開城府之後,或有狀聞,而今已後時矣。遠接使不可無警責之道,故方欲陳達而未果,從重推考,何如?上曰,遠接使推考。迎接都監亦宜知悉此意,分付于都監,使之的探入京日字,可也。以上備局謄錄
大司成金鎭圭入侍時,金鎭圭所啓,近來世道大變,風俗不美,爲士子者,不重其身,多有可駭之擧矣。前月初,臣以事適自南大門入來,則時以將設儺禮都監之故,外方倡夫,多聚於門外,縱觀紛集於城堞城底,而其中多有士子,此已非士子之所當爲。昨聞客使入京日及其前一日,以山臺之出入,傾都之人,奔波塡咽,處處聚觀,士子亦多,而至於鬪鬨蹂躪之患云。客使往來時,朝官雖以其職事,不得不相接,而至於儒生,則朝家特爲區別,以三醫司生徒,爲假儒生,代行於郊迎者,意非偶然,而士子輩旣不體朝家德意,又不顧自己行檢,奔走於客使之前後,聚觀不當觀之雜戱,豈不大可寒心哉?爲士子而如此,則他日雖立身於朝,將安用之?蓋朝家之上義理明,學校之中敎化行,則風習庶可自美,而漸磨之效,非朝夕可期,立法嚴飭之道,有不容已,而古之學規,亦有敎形,則令不可一任其所爲,而不爲禁斷。且數日後,客行又當來到,此後凡以儒生,而聚觀客使時雜戱者,隨其現露,限三年停擧事,奉承傳定式施行,何如?上曰,所達誠是,依此定式嚴飭,可也。以上禮曹謄錄
有政。吏批,以李德成爲兵曹參議。吏曹謄錄
迎接都監啓曰,餞宴臨時請行,措備以待事,命下之後,差備譯官等,與通官輩酬酢之際,通官略聞宴需備待之說,以爲,兩勅旣知糜費之弊,必欲勿設餞宴。且於回程日字,當宿坡州,則行色忙迫,無暇於受宴。其意不啻邁邁云矣,敢啓。傳曰,知道。司饔院謄錄
迎接都監啓曰,今此勅使回還時,弘濟院以過站磨鍊,大臣·承旨,依近例,不爲出往之意,言于通官,則答以別無出往之事云矣,敢啓。傳曰,知道。議政府謄錄
大司成金鎭圭請對入侍時所啓,典設司諸員減額之後,不得成樣之狀,前已陳達,雖不敢更慁,而卽今事勢,萬分切急,故敢達。本司餘存諸員所居之地,上年擧多被災,而朝家於被災尤甚處身布,今停捧其三分之一,則自賑廳代給,而又於一分之中,三給其半。以此些少錢布,何可逐朔分給於立役之諸員乎?是以,諸員之不得朔布,今已七八朔,此輩皆自外方,上來立役,無根着於京中,朔布之外,他無糊口之道。當此凶歲,忍飢立役,而近又重以客使連續,本司以進排遮帳郞廳一員,分差於延接都監,故員役奔走於闕內,與都監不得暫休,其苦比常時倍蓰,以飢餓之身,當苦劇之役,實難支堪,故輒來呼訴,以勢將離散。臣雖善諭,而無識下輩之能顧念國事,不底離散,恐不可保矣。朝家之於無所使役民人,亦且軫念賑救,況此朝夕立役之類,尤宜有顧恤之道矣。經費所需,固不敢輕議,而本司諸員價布三分之一,自賑廳代給,而其半之不給者,使之盡給。且其停捧之二分,亦令賑廳,姑先以廳紵移給,而待秋後,本司收捧其未收,准數還償,則此在賑廳無所失,而本司諸員,則庶可救濱死之命矣。且宣惠廳每年例以油遮及條所價,劃給三十餘石於本司,則本司付員役,使之備置,而此價例於冬春間劃給矣。卽今米價甚高,若於此時,豫給如貢物豫受價之例,則可以料理備置,而以其贏餘,小補目前之急矣。此等事,自本司亦可移文該廳以請,而該廳之於小各司事,旣不動念,又必以他司之取例爲慮而持難,故極知惶恐,而有此仰達耳。上曰,令該廳稟處,可也。宣惠廳謄錄
大司成金鎭圭請對入侍時所啓,臣以本職及兼帶典設司,事有所當稟定,而非文字不敢詳盡,故欲一陳前席,而近日旣停講筵,他無登對之路,事勢亦有不容遷延者,故敢此請對矣。前歲春,臣待罪本職,以通讀復設事陳疏,而該曹之磨鍊節目,在臣移他職時,故未得與之一一商確矣。今於更除本職後,欲爲擧行,取見其節目,蓋有未瑩處。節目云,每欲試講後試製,而所製之文,以論賦表一篇定式矣。凡科試之規,殿庭試及別試終場,賜柑別製節製之外,無只試一篇者,又無竝試三體文字於一日之規,而別試初試初場,例以論賦表中二篇,竝爲出題,而又於每科,以此三體之文,輪回試其二篇,俾得遍試,其爲規式甚周詳。今若依此例,以論賦表,輪試二篇於每次,似爲便當矣。節目又云,年終合計講製分數,以竝滿六分者十人,計赴會試,而亦不詳言其計分之規,蓋式年會講與會試,則粗與次上爲半分,二粗二次上,合計爲一分,本館陞補之規,則雖累得次上,不計合計,只以半分計之。今此通讀·講製之粗與次上,依式年例計之乎,抑依陞補例計之乎?此必有一定之式例而後,可以擧行矣。且節目自歲初至歲終,每月分排其講製,開坐至二十六度,而頃因本館堂上之久未差,已過數月,遂致積滯,卽今事勢,有難依節目所定。排月開坐,必須趁館官無故時,頻數講製,以追補其積滯之數,方可完了於一年之內矣。事勢如此,不可膠守,從便擧行,俾有實效,似合於勸課之道,〈故〉敢達。上曰,所達三件事中,二件則依施,而講製計分事,大司成之意,以爲如何?鎭圭曰,末世人才日下,明經與製述之具備實難。今此通讀儒生之於作文,本非專治者,若不許次上之合計,則必得三下六巡,方可准六分,此已太艱。且次上若依陞補例,不許合計,則講之粗,亦當一例計之,此與式年講規,又有所逕庭,似爲難行。本館有故相臣閔□□爲大司成時,陳疏設行通讀謄錄,而計分之規,亦無明白所著,今以臣淺見,何敢斷定?自上宜商量下敎,如欲詳審,則下詢大臣,或禮官而處之,何如?上曰,若依陞補,不許合計,則似太艱。令該曹稟處,可也。成均館謄錄
大司成金鎭圭請對入侍時,上曰,後勅遠接使狀啓中,只書今月初六日勅使止宿瑞興而已,至於入京日字,全不擧論。第以路站計之,則初九日似當止宿坡州,而回還勅行,亦當於初九日,止宿坡州,先後勅行,一時相値於殘邑,則事勢狼狽,極爲可慮。遠接使之事,殊甚疎闊,推考。迎接都監,亦宜知悉此意,卽爲分付于都監,使之的知日字,可也。迎接都監謄錄
上在昌德宮。停常參·經筵。
答吏曹判書金昌集疏曰,省疏具悉卿懇。卿勿撕捱,安心行公。
大駕詣慕華館,入幕次後,藥房·政院·玉堂問安。答曰,知道。
大駕,勅使茶禮後,藥房·政院·玉堂問安。答曰,知道。
傳曰,還宮時,自出馬橋至蓮池邊,捧上言事,分付。
大駕還宮後,藥房·政院·玉堂·二品以上·六曹·兩司長官問安。答曰,知道。
遠接使書目,勅行,今初六日瑞興止宿,初七日平山止宿事。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前答曰,勿煩。
大司諫李健命啓曰,臣之情勢,不宜更叨言地,而適値動駕之日,黽勉趨參於陪班,一倍惶恧,靡所容措。且本院方有考官獄事,仍請究覈之啓,臣頃忝是職,猥承前席下詢,乃敢以四年滯獄,究覈無期,前冬赦令時,毋寧因此收殺,固不悖於未發覺咸宥之意,欲一陳達,而未及者,仰塞明問,伏想聖明,尙或記存矣。今此臺啓,初發於憲府,復移於本院,則臣何可强屈己見,參涉於其間乎?請命遞斥臣職。答曰,勿辭,退待物論。
府前啓,無城上所,姑停。
兵曹判書李濡,戶曹判書趙泰采上疏。大槪,臣等旣有做錯之失,乞遞臣等之職,仍治臣等之罪事。入啓。答曰,省疏具悉。卿等,勿辭行公。
中路問安使柳命雄,平壤迎慰使元聖兪,入來。
遠接使書目,勅行,今初八日,開城府止宿事。
開城問安承旨尹弘离,入來。
兵曹口傳政事,以林原君杓爲副摠管。
觀象監,今日未時,太白見於巳地。啓。以上朝報
司饔院官員,以檢擧提調意啓曰,臣伏承本院宴享未進膳區處單子,還爲出給之敎,不勝惶恐之至。凡親臨宴享時未進膳,飯監領進內入,未進膳稟旨區處,自是前例也。昨日餞宴禮後,臣於慕華館,卽書區處單子,謹付下吏,而該掌飯監混同,竝入味數之後,本院下人,追呈單子,致勤聖敎,事極驚駭。當該飯監汰去,下人自本院從重治罪,何如?臣待罪檢擧之任,不能察其錯誤,不勝惶恐。傳曰,允。司饔院謄錄
上在昌德宮。停常參·經筵。
下直,新塘萬戶田成一。
大殿,政院·玉堂問安。答曰,知道。
藥房啓曰,庚炎比酷,昨日動駕城外,臨餞客使,酬酢移時,冒熱還宮。伏未審夜來,聖候,若何?臣等無任區區仰慮之至,敢來問安。答曰,知道。無事矣。
右議政申琓,都承旨兪集一,弘濟院出去。
京畿都事趙正緯,右議政陪行事,出去。
遠接使書目,勅行,今月初九日坡州止宿事。
院啓,請還收蒙宥罪人崔益望·河海雲·李文海·尹以寬等,放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前引嫌而退。旣請收殺,今難參涉,揆以臺體,不可仍在。請大司諫李健命遞差。答曰,不允。處置事,依啓。
伴送使書目,勅行,今月初九日,長湍止宿事。
判府事徐文重箚子。大槪,重患暑癨,今已十餘日,尙不能起動,前後擧動,俱不得進參,席藁私次,惶恐待罪事。入啓。答曰,省箚具悉卿懇。有疾未參,別無所傷,卿其安心勿待罪。仍傳曰,遣史官傳諭,遣御醫看病。
遠接使書目,勅行,當日到弘濟院事。
吏曹啓曰,臺諫有闕,政事,取稟。傳曰,明明日爲之。
明日慕華館迎勅擧動時,出宮初嚴寅正二刻,二嚴卯初一刻,三嚴卯正初刻,開門罷漏後,三嚴以卯初一刻,改啓下。以上朝報
觀象監官員,以提調意啓曰,築城時,主脈有利害與否,使本監提調,問議擧行事,命下矣。今日會諸地官,使之各陳所見,則同知愼景尹以爲,臣所見方書,只是人家葬地,而局內穿鑿,有因而致吉者,有因而不利者,此則以方位言之也。來脈雄剛,則穴上開虛壙,以猛氣〈?〉,此則以主山剛弱而言之也。至於國都來龍上設築,利害則別無所見,而其來勢雄偉則可知,皮殼上土石加築,似無所妨。以卽今所見言之,國家都城,橫跨至近之來脈,而無損於歷代之洪業,則等是築城,豈以爲內爲外而有別乎?若以爲過慮,則臣見人葬地,以沙土和水,堅築作壙者,日後穿移之際,完固成石,鑿開甚難。今若以沙土蓋覆於來脈爲址,而築城於其上,則便同培補龍脈,而不害於眞氣,敢以抑見,仰裨裁擇。錦川君臣榰以爲,頃年春擇山之時,禮曹不識臣之未窺堪輿之糟粕,至有偕往之請,命下之後,義不敢辭,因以隨參,而小無所補矣。不意今者,又被筵中之啓達,承命以來,罔知攸措。以臣臆見,何能知堪輿之利害哉?且臣質弱脚弱,曾未登陟,旣不知其形勢之如何,則固不可只憑傳聞之言,妄陳局外之見矣。玆不敢獻議,惶恐待罪。前縣監崔斗明以爲,臣粗依方書,僅解糟粕,至於城廓,元無論處,其間利害,實難據曉,而揆諸人事,今此築城之時,若無鑿巖削丘之事,則便立自家墻籬,似無所妨,而若其修繕之際,或多穿鑿之處,則似不無來龍有害之弊矣。活人別提臣南世郁,前哨官臣李煒等以爲,竊考方書,則蓋論塚宅之事,而不及城池。其言塚宅,則大抵以傷龍破穴爲忌,故問塚宅已定,不可作犯。又曰,後龍來脈忌穿鑿,此等說,不止一再,而今此築城之地,多犯龍脈,則比類反隅,似不無所傷。第念茫渺之理,愚迷之見,何敢取斷焉?前正韓斗翼以爲,凡地之結作,毋論大小,其氣之衰旺,係於後龍,則後龍之不可驚動也決矣。古人惜以旺隅者,蓋以此也。雖然,今此築城,若無大段穿鑿之擧,則似或無妨矣。地理學訓導金斗星以爲,山自普賢峯,抽轉爲白岳,乃國都之後龍正脈也。方書中無築〈?〉可否之議,只論塚宅之事,而有曰塚宅已定之後,不可作犯。又曰,來龍竊忌妄穿鑿。又曰,後龍過脈,忌穿鑿。解之者曰,此則葬居已久,切忌有穿鑿之戒也云。穿破私家塚宅之來龍,亦云有忌,則穿鑿國都之來龍,或恐有犯於方書所忌之語,而瞢毋知識,實無以出意見論是非,只以方書所載之語,比倣仰達。副司勇臣朴宗儉以爲,京都來脈,卽三角山下釋迦嶺東麓,今此築城基址,當初釋迦嶺,則可謂來脈,而至於損傷地脈之說,必無其理。信乎此說,則自古及今,豈有城堞之事乎?門應城址,無非壓設於來脈入首也。如或穿坎數丈,成川過水,則似不無破傷地脈之理,而此則有所不然,不過開坼城址,還爲補土築城,而造家設營,一避脊脈,必於左右山谷兩脅,則似非破傷於來脈矣。參奉臣朴泰宇以爲,北漢地卽都城來脈之地也。今此築城之際,破傷龍脈云者,不無所見,而方書有曰,造家之後,大忌鑿築。以此觀之,則果有所未安,而當初建都之時,似有鑿山破石之事。以此論之,則破傷後脈之說,未知其是。大抵丈餘掘鑿,則亦不無其害,而數三尺許,則小無拘忌之事矣。副護軍李藎廷以爲,自古國都及州府之築城於主崗後脈,而有所傷害者,元無古方可證之文,而但堪輿家最重主脈,切忌傷破與鎭壓。今此築城,雖無大段塹山斲崗開脊,或無傷脈,積土累石,恐涉壓氣。以此論之,似爲未安,而愚淺之見,何敢臆斷云。諸地官之言如此,敢啓。傳曰,知道。
備邊司啓曰,因政院啓辭,郊外接見時說話,若干添刪,還送政院,改書以入之意,敢啓。傳曰,知道。以上備局謄錄
禮曹啓曰,卽伏見大臣·承旨聯名狀啓,勅書誥命傳授之後,皇帝手筆,別爲祗受,仍行宣勅禮事停當云。今此勅行所重,專在於誥命,故當初磨鍊中,以御筆迎受一節,置在誥勅傳授之後,而特命先受,聖意有在,仍卽付標以入矣。今若別爲祗受,則迎受次第,當在誥勅賜物之後,原儀注還下,付標添入之意,敢啓。傳曰,知道。
又啓曰,卽伏聞右議政申琓,都承旨兪集一聯名狀啓中,誥命傳授,則以遵用乙亥前例爲定,而御筆祗受儀節,迄未停當云。御筆祗受行禮,則姑待其畢竟停當處之,而誥命迎受一款,內入儀註還下,先爲付標以入乎?敢稟。傳曰,依爲之。以上禮曹謄錄
迎接都監啓曰,郞廳鄭載道·金道濟俱有身病,勢難察任。勅使入京,只隔一日,不可等待其差復,竝改差。鄭載道之代,以司䆃寺僉正徐文淑差下,金道濟之代,以司僕判官尹世綏差下,使之察任,何如?傳曰,允。迎接都監謄錄
又啓曰,郞廳金道濟病,代以司僕判官尹世綏,差下矣。卽聞世綏身病猝重,有難察任云。明日迎勅之時,郞廳不可不備員,尹世綏今姑改差,其代以司僕主簿李任漢差下,使之察任,何如?傳曰,允。
又啓曰,明日勅使入京,軍令必須趁早馳通之意,知委于遠接使處矣。卽接遠接使回移,則初吹卯時,二吹辰時,三吹隨時,書出矣,敢啓。傳曰,知道。迎接都監謄錄
上在昌德宮。停常參·經筵。
傳曰,今日日勢,雖至午後,明日開霽,有未可必,而客使之淹滯,亦甚有弊,以單嚴動駕事,分付。
右議政申琓,都承旨兪集一,入來。
京畿都事趙正緯,右議政陪行後,入來。
今日慕華館迎接擧動時,出宮初嚴午正三刻,二嚴未初初刻,三嚴未初一刻。
大駕詣慕華館,入幕次後,藥房·政院·玉堂問安。答曰,知道。
遠接使趙相愚,開城留守崔錫恒,入來。
傳曰,遠接使趙相愚引見。
大駕還宮後,藥房·政院·玉堂問安。答曰,知道。
勅使接見後,藥房·政院·玉堂·二品以上·六曹·大司憲問安。答曰,知道。
明日陳賀時,開門差早。
府院前啓,日暮姑停。
開城府別問安使許玧,入來。
伴送使書目,勅行,今月初十日,開城府止宿事。
傳曰,頒赦·百官加爲之。
傳曰,奏請正使以下,竝書啓。
政院啓曰,頒赦·百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
傳曰,客使接待時,旣以親往館所之意說及翌日宴,今十三日,親臨設行事,分付都監,使之報知于館中。以上朝報
備邊司啓曰,因筵臣所達,勅使所求詩文製述書寫之人,令廟堂抄啓事,命下矣。卽今無主文之人,館閣堂上,亦有回避之事,秩高宰臣中,無故者絶少,故只以六人書入,而書寫之人,則宰臣中尤少。武臣之方在宰列而能書者,亦爲一體書入於抄啓之意,敢啓。傳曰,知道。以上備局謄錄
禮曹啓曰,卽伏見大臣·承旨聯名狀啓,勅使誥命傳授之後,皇帝手筆,別爲祗受,仍行宣勅禮事停當云。今此勅行所重,專在於誥命,故當初磨鍊中,以御筆迎受一節,置在誥勅傳授之後,而特命先受,聖意有在,仍卽付標以入矣。今若別爲祗受,則迎受次第,當在誥勅賜物之後,原儀註還下,付標添入之意,敢啓。傳曰,知道。禮曹謄錄
傳曰,今日日勢,雖至午後,明日之開霽,有未可知,而客使之淹滯,亦甚有弊,以單嚴動駕事,分付。司饔院謄錄
迎接都監啓曰,勅使到太平館前路,軒駕雜像,使之落後矣,敢啓。傳曰,知道。
又啓曰,卽者勅使入館矣,敢啓。傳曰,知道。
又啓曰,勅使旣入館所,各色郞廳,依例輪回直宿之意,敢啓。傳曰,知道。
又啓曰,勅使詣闕時,茶啖依例備待矣。使之待候於館所,故到館所,卽爲入給,而館所茶啖,亦爲排入之意,敢啓。傳曰,知道。
又啓曰,卽者差備譯官,以大通官之言,來傳曰,呈才人及不緊差備軍,竝令放送云矣,敢啓。傳曰,知道。
又啓曰,卽者差備譯官,請行見官禮,則勅使以爲,日勢已暮,見官禮勿行云矣,敢啓。傳曰,知道。
又啓曰,卽者差備譯官,來傳通官之言,勅使以爲,明日下馬宴,勿爲親臨,宴牀使之分入各房云矣,敢啓。傳曰,知道。迎接都監謄錄
上在昌德宮。停常參·經筵。
吏曹判書金昌集上疏。大槪,不避煩瀆之嫌,敢申崩迫之懇,冀蒙快賜允許,以幸公私事。入啓。答曰,省疏具悉卿懇。筵席下敎,不啻勤懇,則先戒雖重,分義不可不念,而一向控免,無意應命,殊非所望於卿者也。宜勿固讓,速出行公。
大殿,政院·玉堂問安。答曰,知道。
藥房啓曰,陰雨連日,伏未審夜來,聖候,若何?昨日勞動法駕,出城迎勅,還宮行禮,仍爲接見,移時酬酢之餘,聖躬不瑕勞傷乎?臣等無任仰慮之至,敢來問安。答曰,知道。無事矣。
敎。王若曰,壼儀重新,恭陳准封之請,皇華儼辱,幸荷錫命之恩?式昭寵章,載揚渙號。念乾元不可以獨運,而陰敎必資乎協宣。唐室之箴規不聞,痛失良佐,周家之寤寐斯切,思服好逑。簡名族於觀津,黃裳叶吉,著柔則於坤極,紫褘媲尊。肆當縟禮之告成,敢控大邦而繳惠。星軺戾止,擎綸綍之遙頒,寶丹爛然,與錦綵而偕降。彝章率遵於舊典,錫賚更侈於殊私。蓋恃字小之仁,有事輒籲,是以體下之德,所欲必從。歡忭旣均於臣民,霈宥宜遍於中外。自本月十二日昧爽以前,雜犯死罪以下,咸宥除之。在官者各加一資,資窮者代加。於戱,刑家御國,正屬造端之辰,遇慶頒恩,竝施好生之澤。故玆敎示,想宜知悉。知製敎趙泰耉製進
院啓,請還收蒙宥罪人崔益望·河海雲·李文海·尹以寬等,放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前答曰,勿煩。
吏曹啓曰,在前有頒赦之擧,則例有別歲抄之事,今則何以爲之?敢稟。傳曰,書入。
又啓曰,別歲抄書入事,命下矣。准期不敍,災傷罷黜,褒貶居中居下,竝書入乎?敢稟。傳曰,依爲之。
京畿監司尹世紀,勅使祗送後,入來。
大駕明日館所擧動時,出宮初嚴卯正二刻,二嚴辰初一刻,三嚴辰正一刻。開門差早。
領議政崔錫鼎上疏。大槪,冒萬死更申危迫之懇,伏乞早賜勘處,仍又還納命召,伏增惶恐事。入啓。答曰,省疏具悉卿懇。屢諭予意,復何多誥?卿其安心,勿辭領受,從速入來,以副予望。仍傳曰,遣史官傳諭。
政院啓曰,卽者領議政崔錫鼎,以錄事送納命召於本院,兼呈疏本,辭疏今方捧入,而命召,何以爲之?敢稟。傳曰,今日傳批,史官傳授。
右議政申琓箚子。大槪,敢陳所懷,祈蒙裁察事。入啓。答曰,省箚具悉。此不必退定日期,卿勿過慮焉。
館所擧動時,出宮初嚴卯初二刻,二嚴卯正一刻,三嚴辰初初刻,改啓下。
觀象監,今日未時,太白見於巳地,初昏,流星出天中淡雲間,入北方天際,狀如鉢,尾長三四尺許,色赤。啓。以上朝報
政院啓曰,今因迎接都監草記,勅使所求屛風所題詩,卽速題入,此外如侍郞·學士中能詩者,亦爲製詩,翰林學士,亦使自外製述書示事,令本院稟處事,允下矣。位高宰臣,旣自廟堂抄啓,使之卽速製入,而所謂翰林學士,我朝無此官爵,奉敎以下,雖稱翰林,本與中朝翰林學士有異。只秉筆修史,而無所干豫於詞章製述,則無前之事,不可創開。此一款,都監亦宜措辭防塞,而至於侍郞·學士,我朝亦無此等官號,能文朝士,如欲掄選,知製敎被選者,似可當之。通融堂上·堂下,就其中能詩者,抄擇,可也。此則館閣堂上所可主管,而卽今館閣,無行公之人,亦令廟堂,依宰臣抄啓之例,卽爲抄出,以爲製示之地,何如?傳曰,允。以上備局謄錄
迎接都監啓曰,傳曰,雖不設宴,明日必往親臨之意,措辭更請,而旣往館所,則宴禮自當請行,備待事勿爲言及可也事,命下矣。卽今差備譯官等,措辭言及于通官,使之傳言于勅使,則上勅以爲,當此炎熱,以俺年少之人,亦甚困憊,自上連日勞動,實爲可慮,故昨日之請,勿親臨者,蓋以此也。今者勤敎又至於斯,有不敢終辭,若蒙暫時來臨,則可得瞻望云矣,敢啓。傳曰,知道。已上禮曹謄錄
吏批,參判獨政。以宋墁爲咸鏡都事,李健命爲工曹參議,閔聖魯爲刑曹佐郞,金宇杭爲大司諫,分差兼中學敎授單李震葉,分差兼西學敎授單韓在誨,學錄單崔有漢。吏曹謄錄
兵批,同知單姜碩望,僉知三單李世俊·李光輔·金震賢,副司直李健命·李墪。兵曹謄錄
迎接都監啓曰,差備譯官等來言,上勅到平壤,登覽快哉亭,自製七言四韻,令其書記,書寫出給,使之刻板懸掛,而今於入京之後,又言使善書者,改書以示,刻板下送平壤,以爲懸掛之地云。依其言,分付承文院,令寫字官中善寫者,傳書以示後,懸板自都監造作下送,而其本草封入,以備睿覽之意,敢啓。傳曰,知道。
又啓曰,翌日宴親臨設行事,依傳敎,使差備譯官等,報知館中,則勅使以爲,當此暑熱,自上昨日郊外擧動,闕中接見,必致勞傷。俺等亦甚困憊,翌日宴則勿爲設行,未回還之前,願得一番瞻望云矣,敢啓。傳曰,雖不設宴,明日必欲親臨之意,措辭更請,而旣往館所,則宴禮自當請行,備待事分付,勿爲言及,可也。
又啓曰,差備譯官等來傳上勅之言,屛風所題詩,爲先卽速製入,以爲取捨之地,此外與侍郞·學士中能詩者,亦爲製述以示云,而上勅自以爲,職是翰林學士,願與我國翰林學士,面對唱和云,故措辭防塞,則亦使自分製述書示云。令政院竝卽稟處,何如?傳曰,允。
又啓曰,卽者差備譯官來傳上勅之言,欲得善書之人,親見書字云。寫字官中,李惟和·鄭世榮爲先分付入送之意,敢啓。傳曰,知道。
又啓曰,卽者勅使言內,結棚於開春亭北云,依其言分付之意,敢啓。傳曰,知道。
又啓曰,寫字官李惟和·鄭世榮入送館中矣。上勅使,李惟和草書·正書各二張,以五言絶句書寫後留置,又令明日,更爲抄入四·五人,各自書寫,錄其姓名,或着圖書,以爲看擇之地云。依其言,分付承文院,趁明日抄入之意,敢啓。傳曰,知道。
又啓曰,卽者差備譯官來言,二大通官有問病之事,欲見醫官卞三彬云,係是御醫,何以爲之?敢稟。傳曰,入送。迎接都監謄錄
巳時,上行御南別宮,入幕後,藥房·政院·玉堂問安。答曰,知道。王世子遣宮官問安。答曰,知道。傳曰,都承旨引見。都承旨兪集一,假注書閔致龍,記注官朴聖楷,記事官李縡入侍。上曰,彼人持來皇帝筆帖,旣示館伴,要使請見云。若先發言端,則不可不請見,而自此以爲先知,而請見者,殊常矣。集一曰,聖敎允當。頃日急遽中,略有所達,而未及停當矣。彼國文書,旣不載筆帖之送來,則今此使臣,雖有私示之事,在下之道,何可以私言,告達於君上乎?彼雖欲使之呈覽,私相酬酢之言,非所可達也。小臣之意則以爲,姑缺數字待彼之發端以處之,似當矣。館伴李濡缺一行半請對入侍缺二行上曰,上勅,何如?泰采曰,上勅稍似軟軟,而每會副勅之房,相議云矣。濡曰,今此所爭,係是體例間事,極爲重大。雖淹時刻,觀其爭之得不得,而商議處之,決不可草草徑行矣。泰采曰,更以前勅之例,爭之而不得,則殿下先臨,上階之時,通于勅使,未知何如?上曰,屢次爭執,而終始不得,則臨當上階時,使勅使出來,似好矣。集一曰,前者沒階與否,臣姑未詳,而凡主客之禮,不無所執。今若不下階,則後日慕華館接送時,自上亦不下階之意,先通以爭之,如何?彼降則此降,今不降與後不降,以此爭執,彼豈不回聽乎?濡曰,彼國皇帝筆帖事,旣達於草記,彼若更言呈覽,則不可不見,而私言異於勅使。且筆帖授受之際,亦不無節次,此可豫講矣。上曰,彼當降階耶?泰采曰,彼必下階而傳之矣。集一曰,彼若下階傳之,則似有跪受之節,此實難處矣。上曰,彼先發端,則可求見,而此先請見,無益矣。濡曰,通官旣已詳言,故有所仰達矣。以此意,通于都監,何如?上曰,彼若先言,則當請見。以此意,通于通官,可也。集一曰,亦有曲折,彼旣出示館伴,以催求見,而今若終不求見,則彼必太無聊矣。上曰,然矣。集一曰,彼若先言,則亦有難處之端矣。此下缺已上燼餘
上在昌德宮。停常參·經筵。
奉敎金相元,實錄閣修改事,江華府出去,
禁府,蒙宥未及拿來罪人柳德玉·林斗經,時囚罪人李汝柱,竝放送,時囚罪人煜,罷職放送。
備忘記,冊封奏請正使臨陽君桓,加資,奴婢五口·田二十結,副使副護軍李墪,加資,奴婢四口·田十五結,書狀官前司成黃一夏,加資,奴婢三口·田十結,別啓請譯官鄭忠源·李復勛,堂上譯官金鎰信·朴東和,竝加資,奴婢中各一口·田三結,先來譯官李興瑞,軍官崔奎·徐漢柱,竝加資,上通事金世鼎·洪聖疇,押物通事方俊傑·李杓,各熟馬一匹,敎誨通事玄佖·崔龜齡,年少聰敏朴再蕃,次上通事韓興五,別遞兒吳泰說·李世忠,被選鄭萬碩,各半熟馬一匹,蒙學通事吳達興·李興完,新遞兒李枝萬,通事崔檍,御醫權聖徵,正使軍官金應瀗·盧尙迪·金尙銑,打角韓重休,副使軍官朱就程·李時胄,別灣上軍官金景興,各兒馬一匹,寫字官林再興,畫員皮尙顯,各上弦弓一張賜給。
大駕詣館所,入幕次後,藥房·政院·玉堂問安。答曰,知道。宴罷後,藥房·政院·玉堂問安。答曰,知道。還宮後,藥房·政院·玉堂問安。答曰,知道。
大司諫金宇杭啓曰,本院,方有科獄罪人酌處還收之啓,而臣於罪囚中,有應避之嫌,不可參涉,故頃忝本職,以此引避,處置强出,雖襲謬例,揆以臺體,終難苟冒,賤疾且劇,尋單獲遞矣。不意今者,又有新命,臣誠震越,不知所措,適値動駕,爲參陪之列,黽勉出肅,而嫌避之端,與前無異,何可一刻仍據於職次乎?請命遞斥臣職。答曰,勿辭,退待物論。
傳,前全城君混,花坪君時憲,牧使金一夔,府使李彦瑞,縣監李基漢·金日佐·金後光·金克謙,佐郞丁道徽,副正字李㵓,文學朴彙登,參奉韓奕,郡守金德恒,典籍金泰重,待敎趙泰億,討捕使申命任,僉使沈益漢·崔世機,萬戶文星發·趙健·張時雄·吳世周,別將崔重起,竝敍用。府使朴泰恒,判官金德恒,都事李廷揆·李眞養,縣監盧大濟,內官文有道·安夏徵,監牧官韓爾溫·申,萬戶趙時泰,竝職牒還授。去壬午秋冬等褒貶,其中居下,竝勿論事,下吏·兵曹。
海昌尉吳東周箚子。大槪,猥陳微悃,以冀速賜處分事。入啓。答曰,省箚具悉。卿其勿辭書寫。
觀象監,今日自昧爽至卯時,有霧氣。啓。以上朝報
備邊司啓曰,朝士中,能詩之人,勿論堂上·堂下,令廟堂卽爲抄啓事,命下矣。卽今朝士中,無故在職者絶少,而其中以詩著稱者,尤所罕見。只以知製敎被選之人,欲爲抄啓,則其數不過十餘人,殊甚埋沒,故雖非知製敎,而世稱能詩者,竝爲抄出以啓之意,敢啓。傳曰,知道。以上備局謄錄
迎接都監啓曰,郞廳閔聖魯,初以司評啓下,移授刑曹佐郞,而本曹正郞林淨,先已啓下,郞廳一曹兩員,竝差都監,則詞訟多事之地,曠廢可慮。閔聖魯郞廳之任改差,其代,以長興庫主簿趙相槪差下,使之察任,何如?傳曰,允。又啓曰,御醫卞三彬,入送于二大通官處,使之看病,則不至大段,當用益元散及香薷散數三貼云,此藥,卽令醫司劑給之意,敢啓。傳曰,知道。又啓曰,卽者差備譯官,來傳通官之言,上勅齎來皇帝親筆在貼者,在道旣已出示于遠接使矣。今日,亦欲一經聖覽,接見時,自上若求見,則勅使當爲呈進云。通官所言如此,故敢啓。傳曰,知道。又啓曰,卽者差備譯官,來傳通官之言,上勅以爲,寫字官輩筆法未善,欲見善書朝士之筆云。屛風書寫官,旣有抄啓者,卽爲分付,使之自外書給之意,敢啓。傳曰,知道。又啓曰,卽者差備譯官來言,勅使欲於明日,出往三田渡碑閣,而若或雨下,則當爲退行云。似聞卽今江水大漲,急送人看審回來後,更爲停當計料,而一邊分付京畿監司及各該司,使之擧行凡事之意,敢啓。傳曰,知道。又啓曰,勅使,欲於明日,出往三田渡,故送人看審水勢,則橋梁及兩津,別無漲溢難涉之患云。以此通于勅使,明日定行之意,敢啓。傳曰,知道。又啓曰,卽者差備譯官等來言,勅使招致渠輩而發說曰,俺等,有皇帝親筆作貼持來者,旣已出示於遠接使,今欲呈覽於國王前,而通官所傳,必不準信,故如是直爲言及,以此告達云矣,敢啓。傳曰,知道。勅使,以告達之意,直爲言及,則不宜防塞,欲爲玩賞之意,措辭答之,可也。又啓曰,卽者差備譯官來言,勅使,明日出往三田渡,欲見碑閣,而飯俸及猪口備待云。飯俸則自都監擧行,猪口則令廣州備待,而率人數,則勅使二員,大通官二員,次通官一員,家丁十名,茶通事二名,小通事四名,差備堂上譯官三人,堂下譯官二人,捲帳譯官二人,前排軍牢二雙,吹打手六雙,羅將二雙率去,而鋪陳,則依前例自都監搬運,堂上以下員役,則自持飯往來事,竝爲分付于京畿監司及各該司之意,敢啓。傳曰,知道。又啓曰,明日,勅使三田渡出往時,臣趙泰采,與都廳李世維,軍色郞廳林淨,依前例,當以戎服隨往,而雜物色郞廳呂必寬,米麪色郞廳權益隆,盤膳色郞廳趙相槪,以支供事,亦爲出往之意,敢啓。傳曰,知道。又啓曰,自前勅使三田渡往來後,都監郞廳,例以上命,問安於勅使後,馳告政院矣。依此擧行之意,敢啓。傳曰,知道。又啓曰,勅使明日三田渡出往時,初吹未明,二吹平明,三吹日出,書出矣,敢啓。傳曰,知道。又啓曰,自前仁政殿請宴,例在於勅使入京後三日矣。明日,設宴當次之日,而勅使出往三田渡,待其回還,依例請宴後啓達之意,敢啓。傳曰,知道。迎接都監謄錄
上在昌德宮。停常參·經筵。
開城留守崔錫恒,勅使隨行後,還下去。
以趙聖復·閔致龍,爲假注書。
吏曹啓曰,近來國綱不嚴,親臨擧動時,多有不參之員,班列以致稀疎,事之寒心,莫此爲甚。昨日頒敎陳賀時,各司官員擧案中,旣書進字而不參者,司宰僉正鄭載道,司饔僉正趙持恒,禮曹正郞金萬益,成均直講宋墁,典籍李熙台·朴壽仁·金舜衡·韓世垕,學正崔鼎成,宗簿主簿林世儉,奉常主簿方濈,掌苑別提洪重亨,典設別檢洪洵,司圃別檢李彦緯,司畜別提李太皡,南學訓導鄭贇,竝推考,以示警責之意,何如?傳曰,允。
伴送使書目,勅行,今月十一日,平山止宿事。
明日敬寧殿望祭正時,四更一點,王世子出宮正時,三更四點,開門,三更二點。
政院啓曰,大司諫金宇杭,引避退待,今已經宿,而諫院無無故行公之員,尙未處置,事甚未安。除在外差祭人外,正言孟萬澤,卽爲牌招,使之處置,何如?傳曰,允。
院啓,請還收蒙宥罪人崔益望·河海雲·李文海·尹以寬等,放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。引嫌而退。嫌不聯名,自有近例,未可輕遞,與前何異?請大司諫金宇杭出仕。答曰,不允。處置事,依啓。以上朝報
政院啓曰,卽因迎接都監皇帝筆帖奉進草記,有令政院稟處之敎矣。勅使之當初持來,意有所在。旣請玩賞之後,宜有致謝之擧,別遣近侍,以皇帝手筆之遠頒,已是前古罕有之異數,而況此十帖印本,百體兼備,造化流動,神變無窮,敬奉瑤函,不能釋手。若非僉大人體皇上視同內服之仁,推文敎宣布外藩之力,海隅窮壤,何以同玩等語,稱謝回答,何如?且伏念,今旣取入,又復還送,則在我之道,似涉埋沒,彼亦或不無無聊不快之心,此亦一體下詢于大臣而處之,似或得宜。旣有所懷,惶恐敢啓。傳曰,依爲之。又啓曰,昨日本院,於皇帝筆帖致謝啓稟末端,有下詢大臣之請,而以依爲之,允下矣。卽者大臣送言以爲,承旨方欲下直云,忙急未及回啓,而以皇上筆帖幸賴僉大人之奉來傳示,欲爲珍藏玩賞,而旣無大朝頒赦之命,不敢擅留,惟在僉大人之思量指敎等說,爲結語。令本院稟裁,故敢啓。傳曰,依爲之。以上備局謄錄
迎接都監啓曰,卽者差備譯官,來傳通官之言,今日雨勢如此,勅使不得出往三田渡云矣,敢啓。傳曰,知道。又啓曰,仁政殿請宴日次,當在今日,而適値勅使出往三田渡,故待其回還,依例請宴後啓達之意,昨夕已爲啓達矣。今日雨勢如此,勅使不爲出往三田渡,請宴一款,使差備譯官,依例言于通官,探問于勅使,則以爲,昨日之宴,俺等亦不欲設行,而終至於親臨,已不勝其感激。今又有此請宴之擧,當此炎熱,不但俺等之困憊,自上連次勞動,亦甚可慮,切願勿爲設行云,而此後諸宴,則每於當次,臨時停當云矣,敢啓。傳曰,知道。又啓曰,今日,乃是空日,別茶啖,依例排入,別雌牛,亦爲入給之意,敢啓。傳曰,知道。又啓曰,皇帝親筆作帖,欲爲玩賞之意,依傳敎,令差備譯官,措辭傳言于勅使,則卽爲出送,使之進呈,故送于政院,以爲入啓之地,而計其數則凡十帖,裹之以袱,盛之以函矣,敢啓。傳曰,知道。又啓曰,差備譯官,來傳勅使之言,三田渡碑石後面漢書,欲見謄本云,故上副勅各一件,傳書以給之意,敢啓。傳曰,知道。又啓曰,上勅,率家丁,登棚觀望云矣,敢啓。傳曰,知道。又啓曰,卽者差備譯官,來傳勅使之言,當初自該曹下送迎勅儀註中,當以追後改磨鍊之語添入,使之新造兩件,而比前加付四貼以給後,舊件則當爲留置云。分付承文院,卽爲依其言造給之意,敢啓。傳曰,知道。迎接都監謄錄
上在昌德宮。停常參·經筵。
敬寧殿望祭後,大殿·中宮殿,藥房問安。答曰,知道。世子官·嬪宮,藥房·政院·玉堂問安。答曰,罔極。
大司諫金宇杭就職。
伴送使書目,勅行,今月十二日,仍留平山,十三日,瑞興止宿事。
左承旨安垕辭職上疏。入啓。遞差。
忠淸監司書目,道內各邑,五月初十日以後,連有大雨,至三十日,晝夜暴注,今月初四日乃止。平陸成海,浦落覆沙,永無田形之處無數,水邊人家,處處漂沒,涉月沈水之餘,胚胎之早稻,發穗之黍粟,立苗之豆太,盡爲腐傷,木花則百無一存。今年田穀,將未免全棄,開霽之後,惡風連吹,各穀被傷,蟲損漸熾,民事節節渴悶事。
吏曹,伴送使趙相愚。
知臣趙相愚上疏。大槪,敢陳病勢危劇之狀,冒死疾籲於天地父母之前,伏乞聖明,特垂哀憐,亟遞臣本兼諸任,仍收臣伴送之命,以尋生路,以安愚分事。入啓。答曰,省疏具悉疏辭。令該曹稟處,勿辭察職。
吏曹啓曰,承旨有闕,政事,取稟。傳曰,明日爲之。
府啓,請還收炤兄弟放歸田里之命,亟命絶島定配。同前答曰,勿煩。
觀象監,今日自巳時至未時,日暈。夜四更五更,月暈。啓。以上朝報
傳曰,冊封奏請正使臨陽君桓,加資,奴婢五口·田二十結,副使李墪,加資,奴婢四口·田十五結,書狀官黃一夏,加資,奴婢三口·田十結,別啓請譯官鄭忠元·李後勉,堂上譯官金鎰信·朴泰華,竝加資,奴婢中各一口·田三結,先來譯官李興瑞,軍官崔奎·徐漢柱,竝加資,上通事金世鼎·洪聖疇,押物通事方俊傑·李杓,各熟馬一匹,敎誨通事玄佖·崔龜齡,年少聰敏朴再蕃,次上通事韓興臣,別遞兒吳泰說·李世忠,被選鄭萬碩,各半熟馬一匹,蒙學通事吳達興·李興完,新遞兒李枝萬,通事崔檍,御醫權聖徵,軍官金應淵·盧尙迪·金尙鐵,打角韓重休,副使軍官成就程·李時胄,別灣上軍官金景興,各兒馬一匹,寫字官林再興,畫員皮尙顯,各上弦弓一張賜給。戶曹謄錄
南別宮親臨宴享敎是時,未進膳四味·五味·六味·七味,何以區處乎?敢稟。傳曰,政院·玉堂賜送。司饔院謄錄
迎接都監啓曰,今日,乃是空日,別茶啖,依例排入之意,敢啓。傳曰,知道。又啓曰,卽者差備譯官來言,通官以爲,明日勅使出往三田渡云。擧行凡事,依前啓達申飭之意,敢啓。傳曰,知道。又啓曰,卽者差備譯官等來言,通官以爲,當於十七日回程云云,姑未知果出於勅使之意,而所聞如此,故敢啓。傳曰,知道。又啓曰,上勅,連日求見屛風所題新詩及朝士中能書之筆,而詩則姑未及收合,筆則三員所書先捧者,送于政院,以爲睿覽後,入送館中之地,而彼旣以位高宰相爲言,故江陵府使李震休,則以前職刑曹參判書塡之意,敢啓。傳曰,知道。又啓曰,卽者勅使,欲觀角觝之戱云。善角觝者一百名,分付入送之意,敢啓。傳曰,知道。又啓曰,勅使,明日出往三田渡時,初吹未明,二吹平明,三吹日出,書出矣,敢啓。傳曰,知道。又啓曰,自前勅使以下求請黑角時,每以非我國所産,嚴加防塞,終不聽從,則不得不覓給矣。今番通官等,亦有此求,如前防塞,終不回聽,依前參酌覓給,何如?傳曰,允。又啓曰,上勅所求詩七言四韻六首,五言四韻一首,今始收合,送于政院,以爲睿覽後,傳給勅使之地,而抄啓中,或稱在外,或稱有病者居多,無故人員,其數旣少,而亦不卽製呈,故今方催促,而取考前例,則自政院收捧,送于都監矣。今番則先自都監收捧,有違前例,未及製呈人員,令政院催促收捧,送于都監,何如?傳曰,允。又啓曰,勅使,十七日欲爲回程云云事,纔已啓達矣。卽者,回還路程記書出,而以十七日,定爲離發,故臣等,進詣館所,依例請留之意,敢啓。傳曰,知道。
又啓曰,勅使回還路程記書出之後,臣等進詣館所,使差備譯官,措辭請留,則勅使答以,俺等,旣已竣事,歸意且忙,決難淹留云,似當有次第請留之擧矣,敢啓。傳曰,知道。又啓曰,仁政殿請宴後,諸宴臨時停當事,因通官之言,旣已啓達矣。別宴,當在明日,故使差備譯官,探問於通官,則以爲,勅使言內,行期已定,日字不多,別宴則決不可設行云矣,敢啓。傳曰,知道。又啓曰,再昨,勅使欲往三田渡,臣趙泰采,與都廳李世維,軍色郞廳林淨,雜物色郞廳呂必寬,米麪色郞廳權益隆,盤膳色郞廳趙相槪隨去之意,已爲啓達矣。明日勅使出往時,當仍前隨去,而郞廳中,呂必寬·趙相槪,俱有身病,以其同任郞廳李命相·尹之贇代行之意,敢啓。傳曰,知道。迎接都監謄錄
崔重泰啓曰,小臣,館所問安進去,下直。傳曰,知道。
又啓曰,小臣,馳往館所問安,則勅使答以,俺等,雖□□之中,國王德分,居處便好,供饋精美,無弊支過,連遣近侍與內侍下問,尤不勝惶恐感激,不知所達云矣,敢啓。傳曰,知道。
洪受疇啓曰,小臣,皇帝筆帖致謝事,館所進去下直。傳曰,知道。
崔重泰,以都摠府言啓曰,副摠管兪得一,以宗廟提調,修改時奉審事,除標信,進去之意,敢啓。傳曰,知道。
以全羅兵使吳重周,以礪山·龍安·咸悅等三邑旅帥隊正勤慢等第,趁不修啓事,待罪事,啓本,傳于尹弘离曰,勿待罪事,回諭。
知中樞趙相愚疏曰,伏以,臣本以癃廢之人,年來積傷,轉益沈痼,凡於大小職事,決難堪任之狀,不但同朝之所共知,竊想聖明,庶幾下燭,而頃當客聲猝至,期日甚急,遽膺儐接之命,分義所在,不敢言病,星夜驅馳,倍道兼行。未至數日,中暍不細,全無所食,飮醬無節,僵臥車中,昏昏不省矣。回到鳳山,筋疝之症,乘虛猝發,有時火熱上升,缺種種諸症,俱係危惡,舁疾跋涉,僅至郊次缺精爽昏迷,言語顚錯,至於拜跪送迎,二行缺不可堪忍。其他穢惡之症,不敢一一煩缺澌綴,病情危厲,實有頃刻難保之狀,斷無回甦之望。纔以金吾乞免之意,冒陳一疏,而喉司不捧,終至退却,適會伴送之命,又下於此際,臣於垂死之中,一倍悶蹙,不知所出,雖不計死生,忍疾登程,而數日之內,萬無作勢之望。如不及今變通,則微臣撼頓顚踣,死於道路,固不足恤,而客行在途,接待無人,彼此不及,猝難推移,則生事之慮,難處之端,誠有不可言者,後雖悔之,亦無及矣。且伏聞,臣亦在書寫抄啓之中,而病狀如右,不堪握管作字,決無承命之勢。玆敢不避煩瀆,大聲吁籲於仁覆之天。伏乞聖明,俯諒危迫之懇,先遞臣所帶職名,仍收臣伴送及書寫之命,俾無公私狼狽之患,千萬幸甚。批答見上燼餘
上在昌德宮。停常參·經筵。
府啓,請還收炤兄弟放歸田里之命,亟命絶島定配。答曰,勿煩。
京畿監司書目,領議政崔錫鼎,轉向仁川事。
京畿都事趙正緯,領議政陪行事,出去。
領議政崔錫鼎上疏。大槪,累疏控陳,未蒙矜諒,不得已封疏下鄕,竝納命召,伏乞削臣職名,勘臣罪狀,仍改出疆之命,毋致王事遲悞事。入啓。答曰,省疏具悉卿懇。卿之前後丐免,一至於此,終難强迫,本職,今姑勉副,卿其安心上來,以副予望。仍傳曰,遣史官傳諭。
伴送使書目,勅行,今月十四日鳳山止宿事。
政院啓曰,伏見諸道春夏等褒貶等第,則江原監司李喜茂啓本中,守令·邊將,無一人居下者,全羅右水使蔡以章,京畿水使李昌肇等啓本中,邊將無一人居下,殊無嚴明殿最之意,竝推考,何如?傳曰,允。又啓曰,外方殿最之規,各隨其政治能否,題目等第者,法意有在,而統制使洪夏明啓本中,加背梁萬戶成萬閣,長木浦召募別將田萬疇題目,則貶而等第,則上以致點下。江華留守李思永啓本中,月串僉使卞廷輝,以事多麤鄙,土卒怨苦,爲其題目,而置諸中考,旣曰麤鄙怨苦,則爲人居官,更無餘地,而猶置中考。俱非嚴明黜陟之意,洪夏明·李思永,竝推考警責,何如?傳曰,允。又啓曰,慶尙監司趙泰東殿最中,尙州牧使李益著,以朝令之下,終不還任爲目,而置諸下考,朝家催促之後,不肯還官,則在道臣之道,只當嚴飭督還,而終不肯還任,則別爲啓聞請罪,可也,而不此之爲,例置下考,故中其願,其弊不可不防,趙泰東推考,何如?傳曰,允。
京畿都事趙正緯,落後入來。
臨陽君桓上疏。大槪,意外賞賚之典,遽出於罪累之餘,惶隕震悸,靡所容措,玆暴不敢冒承之實狀,仰干斧鉞之嚴誅,乞收成命,以重賞典,以安微分事。入啓。答曰,省疏具悉卿懇。今玆賞典,實循舊章,卿其安心勿辭焉。
吏曹啓目,粘連觀此知中樞府事趙相愚疏本,則星夜驅馳之餘,筋疝之症,乘虛猝發,實有頃刻難保之狀,乞收所帶伴送之命亦爲白有臥乎所,客行回程迫近,伴送使趙相愚,所患如此,誠爲可慮是白乎矣,在前受儐价之命者,病勢如不至於萬分難强,則揆以事體,不宜臨急遞改兺不喩,見今卿宰數臣,或在緊任,或年紀望八,或身有實病,衆所共知,則無他推移替送之人,自臣曹,有難變通是白乎旀,書寫之任乙良,令廟堂稟處,何如?啓。書寫官,旣已加抄是在果,趙相愚所患如此,則似難强迫,而無他推移之人,則合有變通。京畿監司尹世紀加階,差伴送之任。吏曹,伴送使尹世紀。啓。
謝恩,右承旨李德成。以上朝報
政院啓曰,臣進詣館所,以致謝之意,傳于上使,則以爲,俺出來時,皇上問曰,前以印帖,賜爾矣。今行,何以爲之?俺對曰,齎往朝鮮,而國王愛玩欲留,則當留之,皇上允許,俺之本意,固欲留置,今何可更爲持去乎云。臣使譯輩更通曰,中間傳語,恐欠詳備,依昨例書送如何云,勅使曰,唯。臣聞此事,上勅專言之,故臣持去所錄說話中,去僉字,更書他紙入送,則答以,語甚明白,多謝多謝云矣,敢啓。傳曰,知道。以上備局謄錄
吏批,參判獨政。以京畿監司望單子,傳曰,左承旨洪受疇除授。
京畿監司尹世紀嘉善,今超資憲加階,差伴送〈使〉事,傳敎。
吏批啓曰,奏請正使臨陽君桓,書狀官黃一夏,加資事,命下矣。桓本資顯祿,今無可加之資,黃一夏,雖已資窮,未經准職,何以爲之?敢稟。傳曰,臨陽君桓,熟馬一匹面給,黃一夏,特爲加資。以上吏曹謄錄
兵批,判府事望加設事啓下,崔錫鼎例授。
有政。吏批,以李熙台爲直講,分差兼東學敎授單典籍尹東魯,分差兼南學敎授單典籍權緝,以金澯爲司評,李德成爲承旨,李光佐爲文學,前司成黃一夏,今加通政,奏請使·書狀官特爲加資事傳敎,尹世紀爲知敦寧,韓聖佑爲承旨。吏曹謄錄
兵批,副護軍安垕·金一夔·白時耉,判府事單崔錫鼎,副護軍尹世紀。
迎接都監啓曰,上副勅廚房家丁二名,使之先送三田渡,檢飭廚房云,故令捲帳譯官領去之意,敢啓。傳曰,知道。又啓曰,卽者勅使,自三田渡,來入館所矣,敢啓。傳曰,知道。又啓曰,卽者勅使,館所離發出往三田渡矣,敢啓。傳曰,知道。又啓曰,今日,乃是空日,別茶啖,依例排入,別雌牛,亦爲入給之意,敢啓。傳曰,知道。又啓曰,卽者差備譯官,來傳通官之言,勅使,見吳泰周等四人所書,以爲,吳泰周·李震休兩人筆法甚善,更以紅白兩紙合三十張,或書正書,或書半行,或書草書以給,副勅,亦言依上勅所求之數,一體書給云。自都監,覓給紙地於兩人處,使之書給之意,敢啓。傳曰,知道。又啓曰,上勅,連有求見詩筆之語,詩則昨日啓下者,爲先入給,而又欲見東方文集云,故措辭防塞,則文集雖不可得見,可觀詩律,謄書以示云。在前勅使求見東方善製詩,則以東文選及靑邱風雅中所載者,抄出數十首,書寫入給矣。今亦依前例書給無妨。令弘文館,東方文集中可觀詩,抄出書送于都監,以爲入給之地,何如?傳曰,允。又啓曰,書寫官抄啓六員中,趙相愚·李宇恒,俱有身病,不得書呈云,而吳泰周等四人所書,則收捧入啓矣。因傳敎,使之改書,而正書·草書各二張書來,故更送于政院,以備睿覽後,入給之意,敢啓。傳曰,知道。又啓曰,勅使所求鳥銃試放次,善放砲手招入云,故分付入送之意,敢啓。傳曰,知道。
迎接都監郞廳,以右議政意啓曰,臣來詣館所,以承命請留之意,使差備譯官,傳告于勅使,則答以,俺等,因雨水,中路固多淹滯。今已竣事之後,不宜久留,故欲於十八日回程矣。委遣大臣,如是勤請,不得已更退行期,十九日則決爲發程云,敢啓。傳曰,知道。又啓曰,右議政,來詣館所,以承命請留之意,使差備譯官,傳告于勅使,則答以,俺等,因雨水,中路固多淹滯,今已竣事之後,不宜久留,故欲於十八日回程矣。委遣大臣,如是勤請,不得已更退行期,十九日則決爲發程云,故退出之意,敢啓。傳曰,知道。傳曰,許玧詩文憲足之句不好,使之改製。傳曰,今觀三張詩文,柳成運詩外,皆有病處。從今自都監一一點檢,使之刪改,俾至無大段疵病,然後入啓之意,分付。
政院啓曰,迎接都監送言于本院曰,曾前勅使所求詩篇,館閣主管,聚會一處,相與論確製出,故着實整齊矣。今則旣無主管之人,各自製述,故事多稽緩。勅使歸期,只隔一日,而製呈者旣少,旣或呈納者,亦不致意,僅僅塞責,至於屛風所題,書役尤急,而或稱在外,或稱身病,多般催促,無意製呈者居多。必有無聊生梗之弊,誠甚可慮云。製述及書寫被抄人員,自下無他別樣催促之道,竝推考,使之卽卽製述書寫,何如?傳曰,允。又啓曰,卽者迎接都監,送言于本院,勅使所求屛風詩所書抄啓之人,其數旣少,且多病故,事又急遽,不可不加抄云,而若問議備局,則漸致遷就,善書著名人花春君㵾,京畿監司尹世紀,漢城右尹沈枰,自本院,卽爲啓下,使之書寫之意,分付都監,何如?傳曰,允。迎接都監謄錄
崔重泰啓曰,伏見諸道春夏等褒貶等第,則江原監司李喜茂啓本中,守令無一人居下,全羅右水使蔡以章,京畿水使李昌肇等啓本,邊將亦無一人居下,殊無嚴明殿最之意,竝推考,何如?傳曰,允。
又啓曰,慶尙監司趙泰東殿最中,尙州牧使李益著,以朝令之下,終不還任爲目,而置諸下考,朝家催促之後,不肯還官,則在道臣之道,只當嚴飭督還,而不肯還任,則別爲啓聞請罪,可也,而不此之爲,例置下考,故中其願,其弊,不可不防。趙泰東推考,何如?傳曰,允。
領議政崔錫鼎疏曰,伏以,臣情私危迫,累上辭本,窮困之極,語無倫脊,方俟重誅,及承溫批,實感〈?〉不知所諭。夫人臣而掩護凶逆,是忘君臣之義,不專心於所事,是失忠貞之節也,負此罪名,何地可容?雖蒙聖明特加寬恕,姑緩誅譴,而以臣今日情形,其可一刻廁跡於朝列乎?臣誠鈍拙,昧於見事,初不能牢着跟脚,自遠於機穽。臣誠駑㤼,恬於忍垢,又不能剖破肝膽,以白其心事,徒感恩分,自輕去就,狼狽顚頓,爲世僇笑,皆臣自取,尙誰怨尤?職名之當解未解,蹤地益臲,命符之旋納旋授,事體益□,百爾思之,計乃無聊。惟有走伏田廬,恭俟〈?〉封疏下鄕,竝納命召,瞻望南缺伏乞聖明,鑑臣前後疏辭,革遞二行缺晏然承命乎?藉令臣,不顧名缺廉恥,强起而當之,身被極罪之名,出膺□□之重,揆以國體,斷無是理,公議輿情,必□臣之冒受,臣雖欲自附往役之義,少效奔走之勞,有不可得。使事緊重,不容遲誤,亦乞早賜處分,臣無任戰灼屛營之至。批答見上
臨陽君桓上疏曰,伏以,愚魯微臣,才乏專對,識昧處義,猝當難處之境,竟速辱命之罪,自愧昏庸,仰累寵眷,惶悸慙恨,若隕淵谷矣。牽復之命,遽出意外,孽由自作,而恩出非常,雨露霜雪,罔非缺,何敢以區區情跡,仰瀆於慈覆之下,自同於外庭之臣哉?竭蹶趨謝,陪衛法駕,將事魂殿,仍奉起居,豈無踧踖之愧?徒懷惶感之私,雖糜身粉骨,不足以答此殊恩,自愧微分,誠不知死所矣。又伏聞,論賞之命,繼降於頒慶之餘,尤豈臣夢寐所及也?自夫恩敍以來,臣之私意,妄以聖明俯念準事之微勞,以贖辱命之大罪,雖其勞不足以贖其罪,以臣托在宗戚之末,特推周家敦親之意,以恩掩義也。此所以仰承誤恩,而不敢辭也。至於賞賚之便蕃,實無名義,苟使臣缺大之勞,則公議必不至於請罪,豈有一事缺蒙賞者乎?百爾思量,在微臣,斷無冒受之義,在朝家,終爲濫賞之失,臣何敢以下缺燼餘
上在昌德宮。停常參·經筵。
以洪泳爲假注書。
政院啓曰,新除授京畿監司洪受疇,不卽肅謝,陳疏到院,以齋戒,不得捧入,而勅行回程,只隔一日,事甚窘迫,卽爲牌招肅拜,使之斯速到界,何如?傳曰,允。
伴送使書目,勅行,今月十五日黃州止宿事。
禁府,焯拿囚。啓。
謝恩,京畿監司洪受疇。
咸鏡監司書目,淫雨連仍,久不開霽,早晩各穀,擧皆消瀜,祈晴祭設行事。
觀象監,今日自昧爽至卯時,有霧氣,未時,太白見於巳地。啓。已上朝報
迎接都監啓曰,卽者差備譯官,來傳勅使之言,當初自該曹下送儀註中,當以追後改磨鍊之語添入,使之新造兩件,而比前加付四帖以後,舊件則當爲留置云。分付承文院,卽爲依其言造給之意,敢啓。傳曰,知道。
傳曰,今番勅行,兼齎別諭,固有所重矣。前勅還歸時,旣行餞宴,則再明郊送時,親臨設宴,而客使設或謂〈請〉寢,終不可不爲。此意分付都監,使之先通于館中。已上禮曹謄錄
迎接都監啓曰,再明郊送時,親臨設宴,而客使設或請寢,終不可不爲,此意分付都監,使之先通于館中事,傳敎矣。卽使差備譯官等,依傳敎,措辭言及于通官,使之先告勅使,則以爲,再明回程時,有郊外親餞之敎,不勝感激云矣,敢啓。傳曰,知道。
又啓曰,今日,乃是空日,別茶啖,依例排入之意,敢啓。傳曰,知道。
又啓曰,勅使所求詩,取考前例,則製述人處,自政院收捧,送于都監矣。今番則先自都監收捧,有違前例。未及呈人員,令政院催促收捧,送于都監之意,啓達蒙允之後,因政院收捧入啓詩三張有病處,從今自都監一一點檢,使之刪改,俾至無大段疵病,然後入啓之意,分付事,傳敎矣。在前勅使求詩,則令主文與館閣堂上,相議撰出,意有所在,而卽今旣無主文人,又無館閣堂上,故初自都監,隨其各自製呈收捧啓下者,實有違於相議撰出之意。政院,則凡於知製敎製進文字,如有疵病,則使之刪改後入啓,例也。日昨令政院收捧,送于都監之請,不但爲此一款之前例然也,蓋亦欲使政院點檢刪改,而傳敎如此收捧點檢,俱非都監之事,似當依前啓下,令政院擧行,故敢稟。傳曰,依爲之。
弘文館啓曰,卽因迎接都監草記,客使所求東方詩律,令本館抄出書送事,命下矣。伏聞在前,或有如此之時,必使主文之臣及藝文館堂上,抄擇書給,而至於本館,則元無干涉於此等事,旣非職掌,曾無前例。成命之下,又不敢奉行,惶恐敢啓。傳曰,令政院稟處。
政院啓曰,卽者弘文館,以客使所求詩律抄出書送事,曾無前例,不敢奉行之意草記,而令政院稟處事,命下矣。詩律抄出,旣非都監之責,館閣堂上,亦無行公之員,玉堂,雖曰非其職掌,此外無他可以主管者。況今若干詩篇之抄給,本非難事,而推諉之際,事已窘迫,依昨日都監草記,令弘文館,卽速擧行,何如?傳曰,允。
弘文館啓曰,玆者本館,以不可抄送詩律之意,有所啓達,而政院,又因稟處之敎,迫令本館,斯速擧行,而第本館之規,提學以上,則稱以專管詞翰,副提學以下,則職掌論思侍講經筵之外,元無干涉詞翰之事,故今者政院,亦以旣非職掌爲言,而必欲使之越例奉行,若以爲,雖無前例,創行非難云爾,則政院令都監,亦當推移爲之。若以爲,必須詞翰之職,然後方可爲之,則本館令都監·政院,其非詞翰之職,則同矣,而强使本館,搜內府之祕藏,應彼人之所求,揆以事體,終涉未安,不避瀆擾,惶恐敢啓。傳曰,纔以此事,有所啓達,而抄擇詩律,元非難事,且勅使回程已迫,他無推移處。此草記,還出給,使之斯速擧行。
都監啓曰,上馬宴設行之意,使譯官,傳通于館中,則通官言,勅使以爲,日熱如此,上馬宴勿爲設行云矣,敢啓。傳曰,知道。
又啓曰,勅使,今月十七日回還路程記書出矣。承旨請留,留一日,大臣請留,加留一日,十九日過弘濟站,碧蹄中火,坡州止宿,發京第十六日,到義州。以此分付京畿·開城府·兩西之意,敢啓。傳曰,知道。
又啓曰,各種求請之物,次第入給,上副勅,鳥銃各三柄,上勅,加時木八條半,副勅,加時木八條,兩大通官,鳥銃各二柄,一大通官,加時木八條,二大通官,加時木六條,兩次通官,鳥銃各一柄,加時木各六條,爲先無弊擇執矣,敢啓。傳曰,知道。
又啓曰,卽者大通官,以勅使之意,言于差備譯官等曰,回還時,一路各站宴享及朝晝茶啖,竝爲停止,只設夕茶啖,一如上來時云。三道監司及開城留守處,以此知委,而自前有宴享減除之事,則例遣中使申謝。且於三處,別遣問安使,今亦依前例,令政院擧行,何如?傳曰,允。
政院啓曰,勅使回還時,一路各站宴享及朝晝茶啖,竝爲停止,三處別遣問安使致謝事,自都監草記允下矣。事當卽爲差送,而前勅下去時,義州所差送別問安使李寅錫,中路問安假承旨崔廷龍,未及上來,使之仍留致謝,以除往來廚傳之弊,御帖·名帖,別定禁軍,罔夜齎送,而開城府別問安使,旣已上來,令該曹卽爲差送,何如?傳曰,允。迎接都監謄錄
上在昌德宮。停常參·經筵。
京畿監司洪受疇,到界事出去。
吏曹口傳政事,以金澋爲兵曹參議。
明日慕華館餞勅擧動時,大駕出宮,初嚴寅初三刻,二嚴寅正二刻,三嚴卯初一刻,開門罷漏後。
知敦寧尹世紀,京畿監司遞來。
伴送使尹世紀,開城府問安使李國華,出去。
京畿監司洪受疇,到界後,入來,勅使祗送事,仍爲出去。
謝恩,兵曹參議金澋。
假注書閔致龍書啓,臣承命馳往于仁川山井村判中樞府事崔錫鼎所住處,傳諭聖批,則以爲,情危履薄,跡類逃虛,歸伏田里,一味悚惕,不意史官降辱,批旨來宣,蓬蓽生輝,惶感已極。況所帶相職,得蒙恩遞,洪造曲成,荷德如天,至於安心上來之敎,聖意隆至,而顧臣危厲之蹤,無以奉承,當俟戰悸稍定,以文字仰陳衷款云矣,敢啓。傳曰,知道。
黃海監司書目,五月以後,雨水連仍,間或暴注,水曳水沈,浦落覆沙,處處皆然,田畓各穀,慘被其害。黃州等五邑蟲災,殷栗等四邑海溢,亦多害穀,而浹月霪霖,惡風連吹,各樣禾穀,擧皆消瀜,所見慘酷,民事誠爲悶慮事。
京畿監司書目,道內各邑,自五月二十九日,至今月初五日,大雨有時暴注,田畓各穀之被害,一倍尤酷,民事渴悶,南陽府之非時雨霆,亦係異常事。
伴送使書目,勅行,今月十六日中和止宿事。
明日擧動時,守宮假承旨·注書,以頃日迎勅時受點人仍察事,榻前定奪。以上朝報
禮曹啓曰,趙泰采請對入侍時,崇禮門內宣武祠,遣官致祭事,令該曹稟處事,榻前下敎矣。今此聖敎,有非尋常,明日內行祭,似爲得宜,而今日日勢已暮,勢未及云。受香,不卜日,來二十日設行之意,分付,何如?傳曰,允。
又啓曰,來二十日,宣武祠遣官致祭事,啓下矣。取考奉常寺祭享謄錄,則本祠春秋節祭及告由等祭祭物,皆無差等,而典牲署所供犧牲,則春秋祭,羊豕各一口,告由等祭,則豕一口云。今此別祭,似當依告由等祭例,只用豕牲,而旣無明白可據之例,何以爲之?敢稟。傳曰,用羊豕,可也。
戶曹判書趙泰采入侍時,上曰,楊經理宣武祠,在於崇禮門內,而宣祖大王,嘗親書再造藩邦四字,以揭之矣。我國,幸賴神宗皇帝之德,復至今日,則實有生死肉骨之恩,一經丙子,事異古昔,予於迎勅往來之路,顧瞻遺祠,誠有感慨于中者矣。別爲遣官致祭事,令該曹稟處,可也。
禮曹啓曰,上年八月二十九日大臣·備局堂上引見入侍時,戶曹判書金昌集所啓,頃者得接坡州牧使報狀,則本邑,有賜額兩書院,而一則酒米每位一斗,飯米每位四升,一則酒·飯米,每位不過數三升,多少不同。請令該曹,參酌折定矣。臣聞國子聖廟,酒米每位三升,飯米每位四升五合,兩廡飯米,則只二升五合云。雖是賜額書院,豈有與聖廟無差減,而又豈有過於兩廡之事乎?且聞禮曹堂上之言,則外方鄕校·書院酒飯米式例,似不可不竝加釐正,以爲一體遵行之地,令該曹稟處,何如?上曰,令該曹釐正,分付八道,一體遵行可也事,命下矣。取考奉常寺祭享謄錄,則文廟五聖,每位四色飯米各四升五合,酒米各三升,從享十哲,每位兩色飯米各四升五合,酒米各三升,兩廡每位,兩色飯米各二升五合,酒米各一升一合云。今此鄕校·書院,式例之各自不同者,不可不竝加釐正,誠如筵臣所達,而一依文廟,定式變通之外,似無他道。各邑鄕校五聖·十哲·兩廡所用飯米器數升數·酒米升數,自本官,竝依文廟例,計量會減,以爲遵行之地。至於書院飯米器數·升數,亦當依文廟兩廡所用例定式,而酒米則似與兩廡有異,一升一合,必不足於三爵之用。此則亦依文廟從享例,以三升遵用之意,分付諸道,何如?傳曰,允。
又啓曰,戶曹判書趙泰采請對入侍時,明日勅使郊送後還宮時,當歷觀于南關王廟,令該曹稟處事,榻前下敎矣。取考辛未年東關王廟大駕歷入時謄錄,則殿下至廟內,擧袖揖,侍衛諸臣,止於戶外,只大臣·承旨從入事定奪云。今亦依此儀註,磨鍊擧行乎?敢稟。傳曰,依爲之。
戶曹判書趙泰采請對入侍時,上曰,關武安王精忠大義,昭如日星,皇明太祖高皇帝時,肇創壽亭侯廟,天下郡邑,莫不立祠,則崇奉之意,蓋可想矣。我國崇禮門外關王廟,卽壬辰年間,皇明游擊將軍陳璘所創也。其時我國,亦出財力以助,而廟成後,宣祖大王,亦嘗親奉者,意有所在。予於頃年拜陵時歸路歷入者,亦非偶然,其精忠義烈,追想於千載之下,而令人髮豎,則宣廟臨幸,予之歷見,皆非出於游觀之意也。聞南關王廟所設,卽是生儀云。明日擧動歸路,欲爲歷過,此意分付禮曹,使之稟處。且安東·星州,曾有石像·土塑,而頗著靈異云。卽令兩邑,塑像之有無,令本道監司啓聞,可也。已上禮曹謄錄
有政。吏批,以金澋爲兵曹參議。
迎接都監啓曰,今日,乃是空日,別茶啖,依例排入,別雌牛,亦爲入給之意,敢啓。傳曰,知道。
又啓曰,勅使回程牌文,以十九日辰時書出,爲先發送之意,敢啓。傳曰,知道。
又啓曰,明日勅使回還時軍令,初吹平明,二吹日出,三吹隨時,書出矣,敢啓。傳曰,知道。
又啓曰,差備譯官,來傳通官之言,上勅,見書寫官筆法,以李震休所書爲最,以吳泰周所書爲次,必以此兩人之筆,書屛風云。李震休,則書給上勅所求屛風,吳泰周,則書給副勅屛風事,卽爲分付之意,敢啓。傳曰,知道。
又啓曰,上勅所求東方名作,自弘文館,就箕雅中付籤以送,故臣等相議,亦有所加減,七言四韻十首·七言絶句十首·五言四韻五首,合二十五首謄書以給之意,敢啓。傳曰,知道。
又啓曰,勅使以下都給禮單及上副勅有紋黑角各四桶,兩大通官各三桶,無弊入給,而禮單馬四匹,再三點退,今始擇執矣,敢啓。傳曰,知道。
又啓曰,卽者差備譯官來言,通官,以上勅所製七言絶句二首,所書一紙出給,使之傳于臣等,仍及致謝贈詩之意,臣等,亦以致謝之語答之,而其詩封入,以備睿覽之意,敢啓。傳曰,知道。
又啓曰,勅使回還時,弘濟院,以過站磨鍊,大臣·承旨不爲出往之意,言于通官,則通官等答以,別無出往之事云矣,敢啓。傳曰,知道。
又啓曰,別禮單,今日入給于兩勅,則皆以爲,元禮單之受,亦甚不安,今此別禮單,何可復受云,而上勅則只留單子,副勅則竝與單子而還給矣。臣等,使差備譯官,更爲措辭,言及于通官,傳于勅使曰,御筆之頒降,實爲感激,故自上有此別贈之禮物,雖不腆,出於情悃,終不可不受云爾,則兩勅答以,此乃皇上之特恩,俺等因此,而豈敢受私謝乎?單子,則還歸後,欲爲告達于皇帝,而禮單之物,決難受去,旣知勤厚之意,亦無異於受賜云。似當有更遣中使,勸諭之擧矣,敢啓。傳曰,知道。迎接都監謄錄
上在昌德宮。停常參·經筵。
大駕詣慕華館,入幕次後,藥房·政院·玉堂問安。答曰,知道。
接見勅使後,藥房·政院·玉堂·二品以上·六曹·大司諫問安。答曰,知道。
執義金相稷啓曰,臣於月初,猝得腫患,漸已苦劇,牀席坐臥,亦不得隨意,顧此病狀,實無跨馬起動之勢。日昨郊外兩度及頒敎館所擧動,一未進參,其病勢輕重,姑舍勿論,而分義之未安,莫此爲甚,伏枕涔涔,一味惶蹙矣。厥後,得伏見吏曹請推擧動不參人員草記,則至以國綱不嚴爲言,臣情勢之悚仄難安,到此而又一倍矣。今此多官,只以不參陳賀,而至被問備之罰,則如臣之身居執法之列,而終始不參者,揆以國法,宜伏重誅,而賤疾彌留,亦未能詣臺自列矣。今日郊餞擧動,又當此際,一向言病,亦所不敢,僅僅扶曳出參,而今始來避,所失尤大。請命遞斥臣職。答曰,勿辭,退待勿論。
政院啓曰,同副承旨尹弘离姊子幼學慶德會身死,服制已行四日,出仕,何如?傳曰,允。
今日慕華館餞勅擧動時,上曰,傳語之遲緩,未有甚於近日,卽今勅使軍樂之聲,已聞於帳殿之外,而勅使出館傳語,尙不來到,莫重傳語,豈容如是?事之寒心,莫此爲甚,傳語軍,設置無用矣。遲滯傳語軍,卽爲査覈,依軍律梟示,當該兵曹佐郞,拿問定罪。
拿問現告,兵曹佐郞權宇亨。
還宮時,上曰,傳語軍之中間遲滯,極爲寒心,纔以依軍律事,下敎矣。更思之,人命爲重,且是初頭犯法,今番則姑爲參酌,從重決棍。此後,又有如此之弊,繩以梟示之律,宜矣。
南關王廟擧動時,依辛未年東關王廟擧動後致祭例,遣官致祭事,下敎。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前日昨館所擧動之時,前承旨安垕所騎之馬,跳入作門之內,都監軍卒,一齊驅出,衆棒所攢,仍卽傷蹶,當該大將,若以初不嚴守之罪,卽治其作門將校,則其在軍法,誠爲得當,逸馬生死,不足動念,而聞政院之將欲陳啓,至汰其將官,又棍其軍卒,汲汲告知於政院,律以古人斬左驂之義,難免疲軟之失,不可無警責之道。請訓鍊大將李基夏從重推考。佐幕之職,爲任自別,苟非其人,無以彈壓列邑。新除授咸鏡都事宋墁,人望素輕,物情未允,請咸鏡都事宋墁遞差。答曰,不允。推考事,依啓。
禁府,權宇亨拿囚。啓。
兵曹判書李濡上疏。大槪,敢陳危悃,冀蒙譴荷,以重國體事。入啓。答曰,省疏具悉。卿其勿辭行公。
平安監司書目,顧臣疾病,萬無仍留供職之望,玆敢疾聲呼籲,伏乞憐臣病狀,察臣至懇,亟收仍任之命,以重藩任,以尋生路事,上疏上送事。啓。答曰,省疏具悉。卿其勿辭察職。
伴送使書目,勅行,今月十七日平壤止宿事。
伴送使書目,勅行,今月十九日坡州止宿事。
觀象監,今日自昧爽至卯時,有霧氣。未時,太白見於巳地。啓。已上朝報
禮曹啓曰,南關王廟擧動時,依辛未年東關王廟擧動後致祭例,遣官致祭事,下敎矣。遣官致祭吉日,令日官推擇,則今六月二十六日爲吉云,以此日曉頭設行之意,分付,何如?傳曰,允。已上禮曹謄錄
關王廟親幸時,都承旨兪集一所啓,頃年東關王廟歷臨時,禁斷雜人,嚴加守直事,申飭矣。似聞此處,多有閭巷人淫祀祈禱之事云,固爲未安,而旣經駐蹕之後,則事體尤有別焉,各別禁斷,俾無如前之弊,何如?上曰,東關王廟歷臨時,嚴加守直之意分付,而時時摘奸,使之隨現治罪矣。更以此另加申飭,可也。左承旨韓聖佑曰,祈禱之類,若欲嚴禁,則禁吏作弊,不可不慮,至於昭烈之廟,亦有歲時伏臘走村翁之事,此處祈禱,不必嚴禁矣。右議政申琓曰,後世風俗尙鬼,外方祠廟,亦多如此之事,雖以中原事言之,士女亦有焚香祠廟之擧。此則與淫祀異,不必禁斷,至於巫覡祈禱,固可禁矣。上曰,巫女淫祀之弊則禁之,香火虔誠之禱,不必混加防禁矣。刑曹謄錄
迎接都監啓曰,上勅所求屛風詩,以諸臣製述中,臣李濡·趙泰采,及右參贊嚴緝,戶曹參判李光迪,禮曹參判李益壽,兵曹參知趙泰耉,刑曹參議許玧,副司直任胤元,判決事元聖兪,司成柳成運,濟用正朴泰昌,弼善李彦經十二人所作,具職銜姓名,使江陵府使李震休,書諸十二帖以給,而吏曹判書金昌集所製詩,啓下於夜深之後,故未及書屛,而只爲送示於館中,副使所求屛風,則使海昌尉吳泰周,書以古詩五言絶句十二首,亦爲付諸十二帖,入給矣,敢啓。傳曰,知道。
又啓曰,勅使,館所離發出去矣,敢啓。傳曰,知道。
又啓曰,勅使,到沙峴底,臣等所立處,使大通官,送言背立,而大通官·次通官等,皆下馬致謝而去矣,敢啓。傳曰,知道。迎接都監謄錄
尹弘离,以侍講院言啓曰,本院新除授兼文學李光佐,時在京畿驪州地,書筵入番事緊,斯速乘馹上來事,下諭,何如?傳曰,允。
以江原監司狀啓,原州等邑,人家漂沒壓死·渰死事,傳于李德成曰,事極驚慘,令本道,各別恤典擧行。
行兵曹判書李濡疏曰,伏以,今日郊外擧動時,以傳語遲滯之故,有傳語軍從重決棍,當該兵曹郞廳拿問定罪之命,臣不勝驚惶悚慄之至。傳語軍分排者,兵曹也,定送者,禁衛營軍卒也,隨事檢察者,都監也。臣旣兼三處之任,非不另加申飭,而乃有此遲滯之弊,責實在臣,而罪獨及於郞廳與軍卒,臣何敢以倖免爲幸,而晏然而已?退伏私次,恭俟鈇鉞之誅,而抑臣之罪,又有大於此者,在前客使之來,自上動駕郊外,則彼亦定其離發之期刻,無或進退,而今番上勅,留館多日,每見其睡起常晩,至於日高之後,故臣等於今日,固有是慮,而亦不意其稽緩之至此,以致大駕之遲待許久也。臣等,督令譯官,言于通官,使之催促,而通官不敢入言,最後始乃起去,以此勢甚窘迫,擔夫疾行,事多顚倒,苟使臣等,如吳會群臣之慷慨,則彼豈□倨輕侮,若是其甚乎?緣臣庸駑,未免貽辱於君父,此尤臣之慙忿欲死,甘分萬戮者也。伏乞聖慈,亟罷臣職,仍治臣罪,以重國體,以安私心,不勝幸甚。燼餘批答見上
卯時慕華館餞勅擧動時,上於仁政門外乘輿未發,都承旨兪集一,進伏駕前啓曰,臣伏聞昨日筵中,有宣武祠遣官致祭之命,且有送勅後南關王廟歷臨之敎。此固出於千載曠感之盛意,而臣隣,孰不欽仰聳動?第卽今暑熱如此,送勅後,日勢當午,冒熱勞動,不瑕玉體之有傷。臣等待罪保護之地,妄效牽裾執轡之義,惶恐敢達。請寢關王廟歷臨之命。上曰,午熱未盛之前,暫時往來,有何所傷?勿爲過慮。集一曰,玉堂箚子,以近於遊覽爲言,此則不識殿下本意也。殿下崇慕關王之精忠大義,一番臨幸,瞻其塑像,何所不可,而第暑熱此酷,郊送之擧,雖出於不得已,而關王廟臨幸,則姑待秋涼之時,似宜矣。缺數行
大駕詣慕華館,入幕次後,藥房·政院·玉堂問安。答曰,知道。王世子遣宮官問安。答曰,知道。傳語軍連續來告,上勅尙未睡起云云。日色漸晩,巳時館所放砲之聲已聞。傳于崔重泰曰,傳語之遲緩,未有甚於近日。錯誤旣多,亦不及限,而今聞館所有放砲之聲,必是三吹,而傳語移時不來,殊甚可駭,使之査覈,從重科罪。李德成,以迎接都監言啓曰,勅使,館所離發出去,敢啓。傳曰,知道。
上,乘步輦,至下壇,而迎兩勅相揖後,仍步上幕次。上先御座榻,上勅使,亦就座榻,上,使御前通事趙泰耉,送言於勅使。此後問答說話見事變日記茶罷後,勅使起出,上隨至下壇而送之,還入幕次後,藥房·政院·玉堂問安。答曰,知道。還宮時,上詣南關王廟塑像之前,擧袖而揖。敎曰,此則生像,比諸東關王廟塑像,尤有生氣矣。申琓曰,生氣缺數字。集一曰,此小像,自中原出來云,尤有生氣矣。缺一行集一曰,建廟之先後,未能的知,而蓋於缺數字始創建矣。琓曰,唐將陳璘,始爲創建,而我國亦出財力以助之矣。缺數字集一曰,懲毖錄,有之矣。上曰,非也。西崖集,有之矣。琓曰,柳成龍文集中,果有建廟之事,而創建先後,亦不詳言矣。上曰,然矣。琓曰,宣廟親臨關王廟,仍命致祭,而祭文,未曾預構,李廷龜,以知製敎,猝然當之,口號立成,一世莫不稱善云矣。集一曰,自古功業武略,必有愈於關王者,而後世之尊慕,愈久而未已。蓋其精忠氣節,能使千載之下,有所激慨而然也。上曰,精忠大義,萬古昭昭,凜凜氣節,尙令人起立而景仰矣。琓曰,關王精魄,萬古不泯,皇明太祖之世,有靈異之事。我國壬辰兵亂時,亦如此,其靈異,久而愈加矣。上曰,壬辰之時,果有靈異之事矣。集一曰,關王爲漢之心,死猶不泯。自漢以後,天地之間,豈無戰爭之時,而關王所以冥祐於皇明之時者,蓋明太祖創業之正大,同符乎漢祖,故有此冥祐之事,豈不異哉?明太祖三酹漢祖者,蓋其志氣之逈相感也。創立關王之廟者,所以崇報其精忠大節也。琓曰,今日臨幸,非偶然也。送勅後臨此,蓋想殿下激感之盛意也。上曰,武安王之精忠大節,平昔深慕,而送勅之後,遣廟入望,故有此歷臨之擧,而瞻揖之餘,曠感尤多矣。集一曰,儒臣之箚,以近於遊覽爲言,此固出於憂愛之忱,而實未曉聖上本意,殿下此擧,實由於激感而發,不可以近於遊覽爲慮也。上曰,辛未年東關王廟親臨後,有遣官致祭之事,今亦依此例,遣官致祭,可也。
大駕還宮後,藥房·政院·玉堂問安。答曰,知道。二品以上口傳問安。答曰,知道。
尹弘离啓曰,勅使旣已回程,事變假注書減省記之意,敢啓。傳曰,知道。
李德成,以迎接都監言啓曰,勅使到沙峴底,臣等所立處,使大通官,送言背立,而大通官·次通官,皆下馬致謝而去矣,敢啓。傳曰,知道。燼餘
上在昌德宮。停常參·經筵。
大殿,政院·玉堂問安。答曰,知道。
藥房啓曰,夜雨連朝,伏未審夜來,聖候,若何?昨日冒熱動駕,臨餞客使,歷幸關廟,過午還宮,勞動之餘,不瑕有傷損之患乎?臣等,無任仰慮之至,敢來問安。答曰,知道。無事矣。
政院啓曰,執義金相稷引避退待,今已經宿,尙未處置,監察茶時,亦甚未安。除在外人員外,大司憲洪受瀗,持平韓永祚,竝卽牌招察任,何如?傳曰,允。
持平韓永祚啓曰,昨者右僚,以前後擧動及頒敎時不參事引避,喉司卽爲處置出牌,而臣於此,亦有所悚慼難安者。臣頃當頒敎之日,以病請急,不得進參,厥後,吏曹請推多官之啓,果以班列稀疎,國綱不嚴爲言,則如臣職在執法之列者,宜先引避,而新入臺閣,觸事生疎,矇然行公,亦嘗多日,壞損體例,莫此爲甚。到今難安之端,有倍右僚,而且於昨日郊外擧動時,賤疾方劇,終未能趨造於班行,臣罪至此,益無所逃。臣當自劾之不暇,其何敢晏然處置乎?右僚引避之後,宜卽繼有陳列而昨緣病苦,不得詣臺,今始承牌來避,所失尤大。請命遞斥臣職。答曰,勿辭,退待物論。
戶曹判書趙泰采上疏。大槪,臣猝忝匪據,辭不獲免,事勢所迫,黽勉冒出,而今則客使纔過,責應已了,此臣陳懇丐遞之日也。其何敢因仍冒據,終致僨敗而後已哉?且臣別有難安之勢,不得不冒陳梗槪,乞命收臣所叨之職,回授可堪之人,仍治臣罪,以爲昏謬尸職者之戒事。入啓。答曰,省疏具悉卿懇,卿其勿辭,安心行公。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前請咸鏡都事宋墁遞差。同前韓原正樞,本以無識宗班,娶妻於全州宋姓人,常常往來,而分率京中無賴之輩,稱以己奴,到處作拏,每出,必作牌,而書宮字於紙末,謂之先文。村民·寺僧,奔走供饋,而少有不愜,輒加威刑,所帶假奴,恣意劫略,所過無不被害。且其妻同生宋哥者,每事指嗾,與之同惡,凡有推奴徵債之未售於官門者,輒皆邀致,任自推捉,而如有不卽順從者,則施之以酷杖,幽之於大櫃,困苦暴虐,無所不至,以爲推徵分利之計。聞村民之稍有産業者,則馳往其家,構虛成罪,結縛捽曳,責納賂物,稱慾乃已。此外作弊之事,難以毛擧,有一名官,自湖南承召也,目見民家怨苦之狀,通于道臣,俾之徵治,及其上來之後,有欲論啓,而遞職未果矣。樞乃率其無賴五六輩,忽然來到其名官之家,怒目奮拳,對面脅辱,呼其所率,顯有毆打之形,而所率之類,猶不敢逼犯,則樞乃恨其不如意,號令其徒,撤毁屛籬,然後乃去,乘夕又至,乃以口不可道之說,呼名叱辱。適其再到之時,名官不在其家,假令見在,其免於歐死也,幸矣。事之驚心,爲如何哉?噫,白晝都下,倡率無賴之徒,欲以拳踼從事,以逞其議己之怨者,實古今之所未有也。今日國綱,雖已壞廢,奈何令末裔微宗,狂肆而莫之禁乎?京中名官之家,猶尙如此,況彼外方殘氓,何所支堪?此而置之,國無法矣。請韓原正樞拿問,其前後罪犯,別樣論罪,其所帶無賴輩,令攸司一一摘發,囚禁重治,其妻同生宋姓人,亦令本道依法推治,以肅朝綱,以慰民望,自今以後,宗班之任意下鄕者,申明禁斷,以杜作弊之路。答曰,不允。末端兩件事,依啓。
觀象監,今日未時,太白見於巳地。夜一更,金星,犯太微西垣右執法,流星,出王良星上,入乾方天際,狀如鉢,尾長三四尺許,色白。五更,南方有氣如火光。啓。以上朝報
以江原監司狀啓,狼川等官砲手廉連福等渰死,淮陽等官烽軍保梁漢明等燒死,橫城等官流民李太白等壓死事,傳于兪集一曰,燒死·渰死·壓死人等,令本道恤典擧行。
李德成,以侍講院言啓曰,本院上番,卽今見在實兼官合四員內,新除授兼文學李光佐,在鄕纔已下諭,而上來遲速,姑未可知,文學金栽,連尋辭單,不爲行公,輔德李世維,今又呈辭,只有弼善臣李彦經在直,而當此逐日開講之日,僚員未備,事甚苟簡。輔德李世維,文學金栽,竝命牌招,使之察任,何如?傳曰,允。
又以弘文館言啓曰,上番副應敎臣權尙游,以禁衛營郞廳,今日坐起時,晝仕出去之意,敢啓。傳曰,知道。
戶曹判書趙泰采疏曰,伏以,臣猥膺寵擢,猝忝匪據,冒陳危懇,反降恩批,臣之萬不合此任,聖明亦豈不燭,而又以客使迫頭,都監事緊,無暇變通,姑令充備而已。一日之內,嚴召荐辱,分義所在,事勢所迫,不獲已冒昧出肅,而心懷惶恧,若無容措,唯擬俟時更籲,期於脫免矣。今則兩勅纔過,責應已了,此正臣控辭得遞之日也。其何敢因仍冒據,若已固有,終至於僨敗國事而後已哉?且臣伏見平安監司李世載狀啓,其論列李旭罪狀,至有各庫錢布,欺瞞公家,假名牟利之語,有若其時監司,矇然見欺,任他偸食者然。臣乃其時監司,則其安得晏然泯默而已乎?臣自到營以來,所捧各種債物,以錢計之,至數十萬,欲以所捧之錢,換充本色之銀,從其市直,分授店人,三朔之內,准數畢捧。至於月課措備之際,軍器修補之時,先取各庫錢布而用之,課木收捧之後,量其還報之數,出給市民,使之料理,以償貸債,而及至定限,亦皆准納,其授其捧,自是營門主張之事,則此豈聽人言受人欺,而終莫之覺察者乎?如使臣,果陷騙詐之計,不燭假冒之奸,一任其中間簸弄,而無所句攝,則其尸居不職,無復餘地,臣雖昏謬,決不至此,雖然,臣之居官處事,若皆一一當理,使繼之者,無可訾摘,則交承之際,契好之間,豈有此意外不相悉之言也?其狀本中,雖無顯斥缺二字,其所提論,皆是臣在任時事,則臣何敢諉以不擧臣缺數字玆不得不略陳梗槪,仰請罪罰,伏乞缺數字回授可堪之人,仍治臣罪,以爲昏謬。缺數字出燼餘
上在昌德宮。停常參·經筵。
承文正字黃翼再,卒左議政李世白題主事,出去。
大司憲洪受瀗,兵曹參判徐文裕初度呈辭。入啓。給由。
文學金栽再度呈辭。入啓。加給由。
司諫李德英啓曰,臣於向日陳賀擧動時,身病猝劇,不得已尋單未參矣。及聞吏曹以班列稀疎,請推多官,則在臣私心,一倍惶蹙,而呈病未參,異於無緣不參,故不敢煩避,泯默蹲冒矣。卽者憲臣處置,歸於本院,而其所引嫌,皆以不參擧動爲言,臣以同罪之人,不卽自列,已失臺體,尤何敢晏然參涉於可否乎?以此以彼,俱不可仍冒,請命遞斥臣職。答曰,勿辭,退待物論。
忠淸監司書目,延豐呈,以副提學鄭澔辭職上疏上送事。啓。答曰,省疏具悉。疏陳之事,已有成命矣。爾勿過辭,從速上來察職。
又書目,忠州呈,以掌令李夏源辭職上疏上送事。啓。答曰,省疏具悉。爾其勿辭,上來察職。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。竝引嫌而退。疾病之來,人所難免,未得進參,有何所傷?嫌難處置,其勢固然,不可以此輕遞言官。請執義金相稷,持平韓永祚,司諫李德英,竝命出仕。答曰,不允。處置事,依啓。
吏曹判書金昌集辭職上疏。入啓。答曰,省疏具悉卿懇。予意牢定,決難准請,須勿撕捱,速出行公,毋使重務久曠,都政遷就。
司直尹就商辭職上疏。入啓。答曰,省疏具悉。卿無所失,勿待罪。
執義金相稷,持平韓永祚,司諫李德英就職。
府前啓,日暮姑停。
伴送使書目,勅行,今月十八日肅川止宿事。
伴送使書目,勅行,今月二十日開城府止宿事。
觀象監,今日未時,太白見於巳地,初昏,流星出閣道星上,入艮方天際,色白。啓。以上朝報
迎接都監啓曰,今番後勅時,二大通官房守金億鍊·崔望日等,陳告於都監以爲,差備譯官金命瑞,二大通官別求請油衫次藍方紗紬二疋及銀粧刀二柄,自應辦色受出,從中偸取之際,爲渠輩所捉,割給方紗紬六尺,而恐其現露,同被其罪,現告云。差備譯官之中間弄奸通官別求請之物,公然偸取之狀,果若現告之言,則事之痛駭,莫此爲甚,不可不別樣重處,以杜日後之弊。差備譯官金命瑞及房守人金億鍊·崔望日等,竝移送刑曹,以爲究覈處置之地,何如?傳曰,允。迎接都監謄錄
副提學鄭澔疏曰,缺一行伏承聖批,不惟不加違慢之罪,乃反以上來察職爲敎,臣於此,一倍惶蹙,不知所以置身之所也。臣雖至愚極陋,其於君臣之義,講之熟矣。不俟駕行,聖訓至嚴,苟有一分可進之勢,則臣安敢以僞辭飾語,屢聒天聽,以自取不敬之誅乎?前疏所陳才分之不逮,情地之難安,姑舍勿論,卽今病情危劇,殆難强起,惟是疝痔之疾,實爲積年沈痼之症,到今種種醜惡,不堪昵侍邇列之狀,不但爲筋力難强之勢而已。且自前月,素患伏暑之症,乘虛暴發,寢食俱廢,元氣澌削,委貼牀席,已浹旬朔,似此症勢,有非數月所可調完。想今朝家多事,經筵事緊,決不可一任其曠廢。且伏聞邸報,頃以尹德駿·尹趾仁等,連擬承旨·監司之望,至勤聖敎,仍下當該堂郞特推之命,臣於此,不任惶隕之至。趾仁之擬望,雖在臣在銓之後,而德駿之見擬,實在臣參政之日,不察罪名之重大,矇然混擬於淸要之望,秉銓之臣,罪當譴罷,何但問備而止?伏乞聖慈,憐臣疾病之日甚,察臣罪犯之不輕,亟賜鐫罷,仍治臣罪,不勝幸甚。臣於祈免之章,不宜贅陳他說,而事關斯文,論係邪正,有不得不辨,以贊我聖上淸明之德者,何敢諉以在外,而終含默乎?近伏聞,故相臣李景奭之孫廈成等,投進一疏,託伸祖冤,誣衊先正臣宋時烈,罔有紀極。雖緣政院之啓稟,特下勿捧之明旨,而其疏,旣已謄播於搢紳之間,則不可以未撤而置之,以滋其疑亂之計,臣請略擧時烈之出處本末,折破廈成誣罔之狀焉。時烈之受知,蓋自仁祖大王朝,其除大君師傅,已在乙亥之冬,得侍大王於龍潛之日,則廈成疏所謂丁丑後以前參奉方有學缺數字景奭首加尉薦云者,是乃誣罔之說也。時烈自經丙丁缺數字迹未嘗一近都下,至乙酉,除拜憲職,而亦未嘗缺數字旋卽南歸,自玆以往,間或缺數字之時,則廈成所謂每入都下,輒以布衣草履缺四字云者,豈非誣罔之甚乎?況自丁丑以後,時烈,常有不滿於景奭氣節之疲軟,寧有丞相慕悅因而爲宗之理乎?至於己亥論禮之日,所謂四種之說,時烈,只因首相所問,辨破鐫說之非是而已。及其定爲時王之制也,與首相鄭太和,反覆詳確,卒定其議,而景奭,時以原任,隨例獻議而已,元無主張某禮之事,而今廈成以爲,論禮時,始少岐云,不亦異乎?其曰,時烈,聞景奭請放尹善道之竄而恚之云者,此亦不成說也。善道之元惡大憝,實國人之所共憤,景奭獨主疏放之論,則不過自家見棄於淸議而已,時烈有何私恚怒於景奭耶?至以求婚不諧,指謂造怨之端者,此實三尺童子之所不信,蓋人家結婚,必擇其志氣相字之人而求之,以時烈素不取於景奭之爲人,而寧有求婚於其家之理乎?設令時烈,眞有求婚之事,世人之議婚者,例多廣問,而事勢掣肘,不成者,何限?若使人人,因此恚怒,則世無有交好之得全者,其可以此等不近之說,厚誣一世之耳目乎?其他滿紙胡說,無非粧撰,觀於此數條,亦可知其白地構誣也。最所可駭者,寧陵誌文,有若時烈草創,而景奭多所訂正者然,臣未知玄宮狀德之文,何等事體,何等重大,而肯容人人昧春秋之義者,而妄加評議乎?景奭所謂區區於杞國之憂,而必欲刪改者,果在於匪風下泉一轉語,而要其歸趣,蓋亦出於張彼幻我之拙機,已不勝其當世之譏,則此豈後人所可夸詡者哉?至於三田碑文事,已悉於太學之疏,臣不欲費辭說破,而廈成之爲其祖,縷縷伸辨者,要不過以非其本心爲言,此則雖使他人論之,亦不以爲不然矣。然孫缺二字作某文,亦豈其本心哉?但旣不能如李若水之抱帝,則朱夫子缺三字語文字之間,輒示其貶罪之意,時烈之於景奭,亦猶是也。缺數字自不得不爾也。若如廈成所言,則朱子之於缺數字時烈,受業於文元公金長生之門缺一行書尺之間,致其恭謹,禮則然矣。若其因事缺數字自與尊畏長老之義,竝行不悖,今廈成之言,則若以時烈之登進,專由於景奭之薦拔,時烈,感其私恩,尊慕有別,而末乃乘憾詆毁者然,何其言之猖狂自恣,若是之甚耶?大凡人家子孫之欲尊其祖先者,其意豈有窮已?然於是非相爭之際,惟當付之公議而已。今廈成,欲詆誣時烈,而稱揚其祖,則取從古斥小人之辭語,皆歸之於時烈,集千古美君子之文字,必歸之於其祖。至以前後文人稱鳳稱麟之說,湊合傳着於景奭曰,所以形容臣祖德美者,自有定論,其爲景奭地,則自謂得矣,而獨不念傍人之竊嗤乎?且欲脫其祖於無過,擠時烈於不韙,而恐今日聽者之不信,藉已死先輩而托重,則於是上引文正公宋浚吉,下至故監司趙世煥等三四人而訂之曰,某也以時烈之攻景奭爲非,某也以時烈之斥景奭後悔云,譸張眩幻之態,誠不足怒,而直是侮賢成風,邪說肆行之爲可慮也。然此豈廈成所自爲者哉?日昨朴世堂毁經侮賢,醜詆先正之狀,實世道之大變,而擧國之同僨也。聖上因太學之疏,嚴懲討之典,極其明正,雖大禹之抑洪水,孟子之闢異端,無以加其功,不但聳動乎一世,抑亦有辭於後世,而不幸黨助之輩,寔繁有徒,或冒據宰樞之列,或潛伏言議之地,諉之以老病,而乞緩投畀之罰,勒之以已甚,而請收投火之命。嗚呼,大學迹諸四夷之典,其將以老病而有所廢乎?韓子火書廬居之義,亦將以已甚,而有所已耶?此大舜所以曁讒說之殄行,而春秋所以嚴黨與之先治者也,由是是非不明,好惡不嚴,醜正之說,接迹而起,至於廈成之疏而極矣。在昔宣祖大王朝,凶人鄭介淸,與逆賊鄭汝立,相爲腹心,簧皷邪說,缺數字節義論,以惑亂人心缺數字下敎曰,此人作排節義論,必好與節義相缺半行仍令能文詞臣,逐條攻辨,使之缺半行有經學者,就世堂所改註說,逐條缺半行一世士子,曉然知經傳不可毁,聖賢不可侮,亟將世堂缺數字諸般邪說,竝投諸水火,以正士習,無誤後學,則如廈成輩幺麼詖淫之說,治之可也,不治亦可也。伏乞聖明,勿以人廢言,以幸斯文,以幸世道焉。批答見上出燼餘
行副司直尹就商疏曰,伏以,在官者,見拘由越,則不敢受常祿,例也。臣於乙卯,待罪喬桐,及至辛巳春,猥叨摠戎使之任,仍帶同中樞之職,居無何,喬桐色吏來言,解由文書,呈納戶曹,使之依例成出,則該色算員以爲,考見文書,今無解由可礙處,其文字,當卽成出云云,故還歸本土云。臣果信其言,不復疑慮,而只以曾任南陽時所拘越等猶未准限之故,挨過七朔之後,始乃受出廩料,及移京兆,捧食如舊矣。頃於遞付軍職,成出祿牌之際,該曹以爲,喬桐解由未出,不宜付祿云。臣極用驚惑,細探厥由,則蓋緣該色算員,始謂卽成文書,而迄今延拖,仍爲忘却之致也。且凡頒祿文書,率皆關由於戶曹,臣之前後所受,果皆未出解由之前,則該色算員,所當據例防塞,而今過二年,始有此擧,亦未知何故也。如臣無似,屢叨匪據,雖食應受之祿,尙多素餐之譏,況臣從前所受,皆未免冒濫之歸,臣心之惶霣悚慙,當復如何?此無非臣昏謬見欺,終始不察之罪,何敢獨諉於算員之失,而晏然而已乎?玆敢干冒鈇鉞,首實露章,伏乞聖慈,亟命攸司,治臣冒受國廩之罪,仍令該倉,還推臣前後所受之祿,以安私悃云云。
吏曹判書金昌集疏曰缺半行辭旨委備,誨督緊嚴,實前所未有,而邈缺數字之意,凜乎分義之責,使之勿顧私義,亟遵筵席下敎缺數字臣伏讀以還,惶惕落莫,始焉隕心失圖,繼以鼠思泣血。蓋累日,而罔知所以措躬,亦罔知所以爲辭也。臣之前後所控,旣阻高察,徒爲猥瀆之歸,則今於分義二字,更不當下註脚設辨難,以重不敬之罪,而抑臣猶有餘悃,右所謂願得一言而死者,亦可見其情之益急矣。竊惟臣辭爵之道,不一其方,或以疾病難强,或以情勢有礙,辭之而許遞者,例也。間或有無故堅辭,而終遂其志者,如近時金萬重之辭文衡,雖其所諉,謂非才分可堪,而公議則不以爲然。只以以力量之確有過人者,故自上終亦莫能奪,而爲之勉副,當時實未有分義之責焉。如臣之釁逆無狀,其不合進據顯要,在公議,莫不云然。臣之所當避遠,固將不待先訓,而旣有遺戒,亦宜內自矢心,以無失墜而已。不須遽形於言語文字,而惟其力量之不足,自信爲難,不得不以河洛執手之言,忍於出口,將以是爲終身出處之大防也。亦謂斯言一出,同朝之所宜矜惻,而聖慈之所不忍奪情,以臣尫弱,可幸免罪於名敎矣。事乃有大謬不然者,今其窮蹙逼拶,已到萬分地頭,於是而不能自立,苟爲趨命,則臣之無狀,竟何人哉?顯要之勿據,旣已不從其意,辭避之無終,徒然屑播其訓,誠知其出此,初不若例辭之爲當也。是臣於亡父實有兩重欺負,而其爲淸朝之累,則又有大者,始焉陽避其位,以祈官謗之免於一世,終乃要有特恩,以聽去就之決於聖明,豈非所謂壟斷干澤,而不識羞恥者乎?嗚呼,在衰季風頹委靡之日,士大夫倚托欺謾,以取高位者,蓋亦多矣。獨未有此缺數字反復無狀,則將自臣身而數之也。向者告祠之缺數字者,則其爲仁術,可泣鬼神,而臣之所爲欺缺半行守戒,得全其私義,俾蒙其一視缺數字批答見上
李震壽啓曰,大司憲洪受瀗呈辭。入啓。執義金相稷,持平韓永祚,避嫌退待。掌令李夏源·崔啓翁,持平柳鳳輝在外,今日以監察茶時之意,敢啓。傳曰,知道。
又以承文院官員,以都提調意啓曰,前權知副正字朴始采·洪萬遇,曾以察訪罷職,敍命已下,依例還仕本院,何如?傳曰,允。
韓聖佑啓曰,啓下京畿上言二十五張內,二十三張,分下各該司,猥濫二張,啓字爻周次還入之意,敢啓。傳曰,知道。
又啓曰,中道上言三十四張內,三十二張,分下各該司,違格二張,啓字爻周次還入之意,敢啓。傳曰,竝下該曹。
尹弘离,以尙衣院官員,以提調意啓曰,內入綿紬,毋論水紬及鼎紬,一從備忘所下,取用於濟用監,乃是流來舊例也。備忘,雖以鼎紬啓下,本院則每以水紬封進,而水紬之價,幾至三倍於鼎紬,則納以水紬,計給鼎紬,多有呼冤之弊,曾以區別啓下之意,陳達於榻前,而厥後每以鼎紬,上下矣。內間所用,係是御供,則納以鼎紬,事體未安。給價之時,不敢區別啓請。今後則令該曹,每以水紬進排後,該曹以此會減,俾無貢物下人等呼冤之弊,何如?傳曰,以水紬啓下,則計給水紬之價,以鼎紬啓下,則計給鼎紬之價,可也。
吏曹判書金昌集疏曰,伏以,臣缺及承聖批,辭旨委備,誨責緊嚴,實前所未有,而邈然允許之意,凜乎分義之責,使之勿顧私義,亟遵筵席下敎,而行公者,臣伏讀以還,惶惕落莫,始焉隕心失圖,繼以鼠思泣血。歷累日,而罔知所以措躬,亦罔知所以爲辭也。臣之前後所控,旣阻亮察,徒爲猥瀆之歸,則今於分義二字,更不當下註脚設辨難,以重不敬之罪,而抑臣猶有餘悃,右所謂願將一言而死者,亦可見其情之益急矣。竊惟人臣辭爵之道,不一其方,或以疾病難强,或以情勢有礙,辭之而許遞者,例也。間或有無故堅辭,而終遂其志者,如近時金萬重之辭文衡,雖其所諉,謂非才分可堪,而公議則不以爲然。只以其力量之確有過人者,故自上終亦莫能奪,而爲之勉副,當時實未有分義之責焉。如臣之釁逆無狀,其不合進據顯要,在公議,莫不云然。臣之所當避遠,固將不待先訓,而旣有遺戒,亦宜內自矢心,以無失墜而已。不須遽形於言語文字,而惟其力量之不足,自信爲難,不得不以河洛執手之言,忍於出口,將以是爲終身出處之大防也。亦謂斯言一出,同朝之所宜矜惻,而聖慈之所不忍奪情,以臣尫弱,可幸免罪於名敎矣。事乃有大謬不然者,今其窮蹙逼拶,已到萬分地頭,於是而不能自立,苟爲趨命,則臣之無狀,竟成何樣人哉?顯要之勿居,旣已不從其意,辭避之無終,徒然屑播其訓,誠知其出此,初不若例辭之爲當也。是臣於亡父,實有兩重欺負,而其爲淸朝之累,則又有大者,始焉陽避其位,以祈官謗之免於一世,終乃要有異恩,以聽去就之決於君父,豈非所謂壟斷干澤,而不識羞恥者乎?嗚呼,在衰季風頹俗靡之日,士大夫倚托欺謾,以取高位者,蓋亦多矣。獨未有此□,而喪義悖敎,反復無狀,則將自臣身而數之也。向者告祠之缺處臣者,則其爲仁術,可泣鬼神,而臣之所爲欺缺焄蒿悽愴之際矣。天下道理,亦或二行餘缺守戒,得全其私義,俾蒙其一視之恩,不勝幸甚。批答見上
行副司直尹就商疏曰,伏以,在官者,見拘由越,則不敢受常祿,例也。臣於己卯,待罪喬桐,及至辛巳春,猥叨摠戎使之任,仍帶同中樞之職,居無何,喬桐色吏來言,解由文書,呈納戶曹,使之依例成出,則該色算員以爲,考見文書,今無解由可礙處,其文書,當卽成出云云,故還歸本土云。臣果信其言,不復疑慮,而只以曾任南陽時所拘越等,猶未准限之故,俟過七朔之後,始乃受出廩料,及移京兆,俸食如舊矣。頃於遞付軍銜,成出祿牌之際,該曹以爲,喬桐解由未出,不宜付祿云,臣極用驚惑,細探厥由,則蓋緣該色算員,始謂卽成文書,而迄今延拖,仍爲忘却之致也。且凡頒祿文書,率皆關由於戶曹,臣之前後所受,果皆未出解由之前,則該色算員,所當據例防塞,而今過二年,始有此擧,亦未知何故也。如臣無似,屢叨匪據,雖食應受之祿,尙多素餐之譏,況臣從前所受,皆未免冒濫之歸,臣心之惶霣悚慙,當復如何?此無非臣昏謬見欺,終始不察之罪,何敢獨諉於算員之失,而晏然而已乎?玆敢干冒鈇鉞,首實露章,伏乞聖慈,亟命攸司,治臣冒受國廩之罪,仍令該倉,還推臣前後所受之祿,以安私悃,不勝大幸。批答見上
上在昌德宮。停常參·經筵。
右參贊嚴緝初度呈辭。入啓。給由。
大司憲洪受瀗再度呈辭。入啓。加給由。
文學金栽三度呈辭。入啓。遞差。
工曹判書金構辭職上疏。入啓。答曰,省疏具悉卿懇。卿勿固辭,速出行公。
開城府問安使李國華,入來。
政院啓曰,駕前上言,直訴於君父之前,事體甚重,如非抱枉而莫伸者,情理之切急者,似不敢紛紜冒瀆,而考見各房啓下單子,則其中祈請老職者,或有年過百歲,至於八九十歲,指不勝屈。百歲·九十歲,是乃世間絶稀之年,萬無若是數多之理,而近來京外常漢之希覬賞典者,若年過四五十,則輒於帳籍中,冒增年歲,仍蒙賞典者,比比有之。致令聖朝優老之恩,反歸冒濫之弊,事之寒心,莫此爲甚。令該曹移文漢城府,各項上言所付年老人等,考見其初入戶籍時年歲,與上言所付年甲,無相違誤,然後依例回啓,而用意增年,發覺於老籍時,則從重科罪。至於訴冤之類,累度見塞於回啓之後,則固不宜每每煩瀆,而或有前後十餘度見塞者,猶不知止,希望僥倖,亦甚無據。三巡防啓之後,又爲冒呈者,令各該司査出論罪,以懲誣罔紛擾之弊,何如?傳曰,允。
副應敎權尙游,校理李觀命上疏。大槪,臣等於長僚之疏,有不敢晏然者,乞遞臣等之職,以安微分事。入啓。答曰,省疏具悉。爾等勿辭,從速寫進。
傳曰,來七月初一日敬寧殿朔祭時,世子親行事,分付。
全城君混辭職上疏。入啓。答曰,省疏具悉。卿其勿辭,安心行公。
奉敎金相元,實錄閣修改後,入來。
吏曹啓曰,本曹判書有闕,政事,取稟。傳曰,明日爲之。
京畿監司洪受疇,勅使祗送後,入來。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前守令解由拘礙之法甚嚴,未出之前,不許除職與受祿,乃是不易之典也。行司直尹就商,自喬桐相遞任之後,未出解由,連除實職,行公受料,一如無故,纔因該曹覺察,就商始乃上章自首,而觀其措語,則全然歸之於地部算員之延拖,此果成說乎?設令算員眞有延拖之事,延拖之際,爵祿之不辭而受之者,何所據也?況聞內寺·尙方奴婢貢之見礙者,近纔磨勘云,其不專由於算員延拖者,亦可見矣。且就商,以頒祿文書,關由地部,而該色算員,亦不據例防塞爲言,此亦不然者。大凡頒祿之規,堂下官,則自地部,據其給祿所志,考准由越有無,而至於堂上實職,則例出大牌目於吏曹,自本家直受於該倉,元無地部考准由越之事,則歸咎地部,亦未知其可也。藉曰,不知而不辭,由狀旣出,例送本家,出與不出,宜自知之,而就商,位居宰列之人,爵祿辭受之際,不審如此,聽聞駭惑,物議譁然,事體所在,不宜置之,請行司直尹就商罷職。堂上實職祿牌,不關由於地部,考准由越,致有此相蒙之弊,請自今定式,一體考准後給祿。答曰,不允。末端事,依啓。尹就商推考。
府啓,請還收炤兄弟放歸田里之命,亟命絶島定配。同前奉命之任,勿以老病人差送,曾有受敎,而今番勅行時,義州迎慰使李文長,定州迎慰使成大顯,開城府問安使李國華,皆以年過七十之人差送,殊無前日申飭之本意,請今番迎慰使及問安使啓差時,當該承旨及吏曹堂上,竝命推考。請當該差備譯官及房守別監,令攸司囚禁,從重科罪事。入啓。答曰,不允。末端兩件事,依啓。
京畿監司書目,仁川呈,以判府事崔錫鼎辭職上疏上送事。啓。答曰,省疏具悉卿懇。卿其須念使事,安心上來,以副予望。仍傳曰,遣史官傳諭。
伴送使書目,勅行,今月二十一日平山止宿事。
觀象監,今日卯時,有霧氣。未時,太白見於巳地。啓。以上朝報
禁府啓曰,平安監司狀啓,刑曹粘目,龍川前府使河重圖·權克升·成重三,价川前郡守朴世寶,郭山前郡守李世俊等,移本府處之事,允下矣。權克升·成重三·朴世寶·李世俊,方待命,卽爲拿囚,而河重圖,以公州營將,時在任所,依例發遣府書吏,拿來,何如?傳曰,允。
政院啓曰,公州營將河重圖拿來事,命下矣。依例交代後拿來之意,敢啓。傳曰,知道。禁府謄錄
韓聖佑,以弘文館副應敎權尙游,校理李觀命牌不進罷職傳旨,傳曰,推考傳旨捧入。
尹弘离,以兵曹言啓曰,今六月十九日慕華館餞勅擧動時,傳曰,傳語之遲緩,未有甚於近日,錯誤旣多,亦不及限,而今聞館所有放砲之聲,必是三吹,而傳語移時不來,殊甚可駭,使之査覈,從重科罪事。擧動還宮時,上曰,傳語軍之中間遲滯,極爲寒心,纔以依軍律事下敎矣。更思之,人命爲重,且是初頭犯法,今番則姑爲參酌,從重決棍,此後又有如此之弊,繩以梟示之律宜矣事,命下矣。勅使時,傳語軍啓下二百名內,自南別營,至慕華館,排入之數一百名,而某軍之中間遲滯,有難的知,缺數字推捉,反覆究覈,則勅使三吹傳語最缺半行能走軍十五名,預爲整待缺數字以爲直傳自都監缺半行則此直傳語之軍缺半行以後傳語,擧皆稽滯缺數字一百名之軍,勢難一一摘發科罪,其不善檢束之責,在於旗摠,故三吹傳語軍金體健及旗摠金乃興·李次宗·孫時徵等,竝依傳敎,從重決棍五十度之意,敢啓。傳曰,知道。
李德成,以侍講院言啓曰,敬寧殿來朔祭,王世子親行事,旣已命下矣。卽今親祭日字不遠,宮官不可不備員,文學有闕之代,後日政,必以在京無故人差出,仍卽牌招察任,何如?傳曰,允。
持平韓永祚啓曰,前勅在館時,因副勅房失燭之事,自延接都監,欲治房守別監,啓請蒙允之後,旋因譯輩來傳勅使之言,還爲中止云矣。都監推治之事,若非譯輩之漏通,則在館中勅使,何自知之,而有此挽止之擧也。設令勅使果有所言,譯輩惟當據理防塞,一任都監之處置,而不此之爲,乃反符同別監,憑藉客使,至令當罪之別監,終免推治,其爲情狀,誠極痛駭。此置之缺三字,此輩之憑藉濫雜之弊,有不可勝言,缺數字譯官及房守別監,令攸司缺數字副司直尹就商,自喬桐遞任之缺數字連除實職,行公受料,一如無故缺數字覺察,就商始乃上章自首,而觀其措語,則全然歸之於地部算員之延拖,此果成說乎?設令算員,眞有延拖之事,延拖之際,辭祿之不辭而受之者,何所據也?況聞內司尙方奴婢貢之見礙者,近纔磨勘云,其不專由於算員之延拖者,亦可見矣。且就商,以頒祿文書,關由地部,而該色算員,亦不據例防塞爲言,此亦有不然者,大凡頒祿之規,堂下官,則自地部,據其給祿所志,考准由越有無,而至於堂上實職,例出大牌目於吏曹,自本家,直受於該倉,元無自地部考准由越之事,則歸咎地部,亦未知其可也。藉曰,不知而不辭,由狀旣出,例送本家,出與不出,宜自知之,而就商,以位居宰列之人,爵祿辭受之際,不審如此,聽聞駭惑,物議譁然,事體所在,不宜置之,請行司直尹就商罷職。堂上實職祿牌,不關由地部,考准由越,致有此相蒙之弊,請自今定式,一體考准後給祿。答曰,尹就商推考。
尹弘离啓曰,尹就商推考事,命下矣。臺諫方〈以〉罷職論啓,推考傳旨,不得捧入之意,敢啓。傳曰,知道。
韓聖佑啓曰,卽者副應敎權尙游,校理李觀命,因副提學鄭澔之疏,聯名陳疏,引以爲嫌,權尙游則今方入直,不待替直,徑先出去,推考,權尙游及李觀命,竝卽牌招,以爲入直之地,何如?傳曰,允。
尹弘离啓曰,副應敎權尙游,校理李觀命,只推勿罷事,命下矣。竝卽更爲牌招,以爲推移入直之地,何如?傳曰,允。
以弘文館副應敎權尙游,校理李觀命牌不進罷職傳旨,傳曰,禁推傳旨捧入。
行工曹判書金構疏曰,伏以,臣罪大釁深,過蒙寬貸,前後控籲,及承溫批,臣欲連章更瀆,則屢陳賤悃,煩猥是懼,將泯默以俟,則職名猶在,解脫無期。臣於是,惶隕窘蹙,無以容措,不得不冒萬死更申前懇,仰祈體諒而矜許焉。臣之情勢,不可以復冒世路,則業已朝家之所洞悉,臣亦無所事於更贅,而唯是虛縻職名,蹤跡拘礙,徊徨岐路,栖泊無所。旣不屛伏畎畝,自效其力分,又不能母子相守,以申其至願,跼高蹐厚,進退無據,歷數平生,困厄危辱,罔非官位之爲祟,到今欲自脫免,一念耿結,如盲者之思視,而其難如此,然亦在聖上一處分之間耳。臣之無狀,受恩深厚,糜粉莫酬,而終始生成之澤,不得不又有望於今日,伏乞聖慈天地父母,俯垂哀憫,曲軫危衷,將臣本兼職名,亟許鐫改,永勿檢擧,以究殊渥,以安微分,千萬幸甚。燼餘批答見上
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,潦雨之餘,蒸熱愈酷,伏未審此時,聖候,若何?中宮殿·世子宮起居,一向安寧,而嬪宮氣候,亦復何如?臣等無任區區仰慮之至,敢來問安。答曰,知道。無事。內殿氣候無事,世子嬪宮氣候平穩矣。
伴送使書目,勅行,今月十九日安州止宿事。
政院啓曰,行司直尹就商推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。
又啓曰,今日,以吏曹判書有闕,開政事,命下矣。吏曹郞廳來言,參判兪得一病不來,參議未差,不得開政云。參判兪得一,卽爲牌招,使之開政,何如?傳曰,允。
京畿監司書目,廣州呈,以司直李墪上疏上送事。啓。答曰,省疏具悉。今玆賞典,實循舊章,卿其勿辭焉。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。同前請還收科獄罪人酌處之命,更加嚴鞫,期於得情。同前請還收考官獄事酌處之命。同前臣,昨以行司直尹就商罷職事,論啓矣。聖批不兪,只下推考之命,臣竊以爲未允也。夫國家定制,不可違越,辭受一節,大關廉義,而今此就商所坐,乃是冒法喪恥之科,設令出於不察,執法而論之,罪自不輕,況其自明之辭,皆涉苟且,終無以自解於人言,則其可曲加寬恕,不恤公法之嚴乎?事體所在,不可薄責而止,請行司直尹就商罷職。答曰,勿煩。
府啓,請還收炤兄弟放歸田里之命,亟命絶島定配。同前答曰,勿煩。
都承旨兪集一辭職上疏。入啓。答曰,省疏具悉。卿其勿辭察職。
兵曹參判徐文裕再度呈辭。入啓。加給由。
政院啓曰,吏曹參判兪得一牌招不進,推考傳旨,今方捧入,而開政命下之後,不卽開政,極爲未安,參判兪得一,更爲牌招,何如?傳曰,允。
右副承旨李震壽辭職上疏。入啓。答曰,省疏具悉。爾其勿辭,救護母病。
京畿監司書目,畿輔陞擢之命,決非如臣空疎所可承當,而迫於送勅,承命往來,旣已復命,則因仍冒居,斷無是理,玆敢更申血懇,冀蒙遞改,竝收資級,回授可堪之人,以重官方,以安微分事,上疏上送事。啓。答曰,省疏具悉。今玆陞擢,意非偶然,卿其勿辭察職。已上朝報
禮曹啓曰,今六月初八日,大司成金鎭圭請對引見入侍時,金鎭圭所啓,臣以本職及兼帶典設司事,有所當稟定,而非文字間可能詳定,故欲一陳達於前席,而近日旣停講筵,他無登對之路,事勢亦有不容遷延者,故敢此請對矣。前歲春,臣待罪本職,以通讀復設事陳疏,而該曹之磨鍊節目,在於移拜他職時,故未得與之一一商確矣。今於更除本職後,欲爲擧行,取見其節目,蓋有未瑩處。節目云,每次試講後試製,而所製之文,以論·賦·表一篇,定式矣。凡科之規,殿庭試及別試終場,賜柑別製·節製之外,無只取一篇者,又無竝試三體文字於一日之規,而別試初試初場,例以論·賦·表中二篇,竝爲出題,而又於每科,以此三體之輪回,試其二篇,俾得遍試,甚爲周詳,今若依此例,以論·賦·表輪示二篇於每次,似爲便當矣。節目又云,年終,合計講製分數,以竝滿六分者十人,許赴會試,而亦不詳言其計分之規,蓋式年會講與會試,則粗與次上爲半分,二粗二次上,合計爲一分,本館陞補之規,則雖累得次上,不許合計,只以半分計之。今此通讀講製之粗與次上,依式年例計之乎,抑依陞補例計之乎?此必有一定之式例而後,可以擧行矣。且節目,自歲初至歲終,每月分排,其講製開坐,至二十六度,而頃因本館堂上之久未差出,已過數月,遂致積滯。卽今事勢,有難依節目所定排月開坐,必須趁館官無故時,頻數講製,以追補其積滯之數,方可完了於一年之內矣。事勢如此,不可膠守,從便擧行,俾有實效,似合於勸課之道,故敢達。上曰,所達三件中,二件則依施,而講製計分事,大司成之意,以爲何如?鎭圭曰,末世人材日下,明經與製述之具備實難,今此通讀儒生之於作文,本非專治者,若不許次上之合計,則必得三下六巡,方可准六分,此已太艱。若依陞補例,不許合計,則講與粗,亦當一例計之,此與式年講規,又有所逕庭,似爲難行。本館,有故相臣閔鼎重爲大司成時陳疏設行通讀謄錄,而計分之規,無明白所著者,今以臣淺見,何敢斷定?自上宜商量下敎,而如欲詳審,則下詢大臣或禮官而處之,何如?上曰,若依陞補例,不許合計,則似太艱,令該曹稟處可也事,命下矣。式年會講與會試,粗與次上,計以半分,二粗二次上,合計爲一分,果是累朝以來已行之例,到今有難變通,而今此太學新定講製,將以許赴於式年會試,則講製計劃之規,不可與會講會試有所異同。至於陞補之不許合計,而累度次上,只許計以半分者,未知其別有所據,而陞補亦係科試,則凡所定式,似當一體施行。新定講製及陞補計劃,竝依式年會講會試例,以合計定式事分付,何如?傳曰,允。
政院啓曰,駕前上言,直訴於君父之前者,事體甚重,如非抱懷而莫伸者,情理之切急者,似不敢紛紜冒瀆,而考見各房啓下單子,則其中祈請老職者,或有年過百歲,至於八九十歲,指不勝屈,百歲·九十歲,是乃世間絶稀之年,萬無若是數多之理,而近來京外常漢之希覬賞典者,若年過四五十,則輒於帳籍中,冒增年歲,仍蒙賞典者,比比有之,致令聖朝優老之恩,反歸冒濫之弊,事之寒心,莫此爲甚。令該曹移文漢城府,各項上言所付年老人等,考見其初入戶籍時年歲,與上言所付年甲,無相違誤,然後依例回啓,而用意增年,發覺於考籍時者,則從重科罪。至於訴冤之類,累度見塞於回啓之後,則固不宜每每煩瀆,而或有前後十餘度見塞者,猶不知止,希望僥倖,亦甚無據,三巡防啓之後,又爲冒呈者,令各該司査出論罪,以懲誣罔紛紜之弊,何如?傳曰,允。以上禮曹謄錄
吏批,參判獨政,以李三碩爲戶曹參議,尹世紀爲大司憲,崔昌大爲副校理,李㙫爲文學,沈枰爲同義禁,朴俊蕃爲典籍。待敎單趙泰億,學錄單李遇春,校書著作單孫騎龍,軍器副奉事單林昧成,軍器參奉單梁弼漢,訓鍊都監提調兵曹判書金鎭龜,御營提調金鎭龜,已上例兼。吏曹謄錄
兵批,以李東昌爲習讀,全世望爲習讀,副護軍許熲·閔泳·黃一夏·李興瑞·吳相良,副司直洪受瀗,副司果金栽·李光佐·李世奭,副司正洪泳。兵曹謄錄
行司直李墪疏曰,伏以,臣奉使無狀,重速臺評,聲罪至深,勘律則輕,其所爲案,有若無端與彼酬酢者然。此則出於不知彼中事狀懸揣之言,而至於因其議奏草本中語,相與責詰之際,其權辭與實對,其得其失,臣誠愚昧,實不省其如之何可也,而公議之地,以此爲非,則其不能專對之罪,安所逃乎?至今追思,悸慄罔措,退伏田廬,以爲省愆畢命之計矣。聖度天大,無所不包,敍命纔下,恩典隨降,旣加以資,又錫之以田僮,此雖循故常而備事例,非專爲酬其勞報其功也,而第念賞罰者,卽國家所以勸懲之大用也。一或舛施,則所係誠不細,從古帝王之必審必愼乎此者,豈偶然哉?臣之所奉使,幹一事也,而旣以不善周旋被罪,則有何勞勩可錄而施賞乎?有罪蒙賞,斷無是理,不惟臣之悚恧不安,轉加一倍,其於國體之失,宜亦非細,故臣雖無恥,何敢冒受,下以增戾於一身,上以貽累於淸朝乎?玆敢冒萬死,仰控血懇,伏乞聖慈,俯垂諒察,命攸司,收還加資與恩賜,以重賞典,以安私分,千萬幸甚。
尹弘离,以都摠府言啓曰,入直軍士,中日習射事,限勅使回還間,啓還姑停矣。今則旣已回還,今日爲始,中日習射,請出標信。傳曰,知道。
又以兵曹言啓曰,當日幼學李迪稱名人,自丹鳳門入來,差備門外擊錚,極爲駭愕,令攸司囚禁治罪,同門守門將具左翼,常時不能禁斷雜人,以致闌入,亦難免其責,推考,何如?傳曰,允。
韓聖佑啓曰,今日爲政事,命下矣。廳中,只有臣聖佑,右承旨李德成,同副承旨尹弘离,臣則以該房當進吏批,而兵批政廳,則無進參之員,何以爲之?敢稟。傳曰,同副承旨進去。燼餘
上在昌德宮。停常參·經筵。
謝恩,文學李㙫。
伴送使書目,勅行,今月二十日嘉山止宿事。
伴送使書目,今月二十二日瑞興止宿事。
以洪禹瑞爲假注書。
待敎趙泰億,辭職上疏。入啓。答曰,省疏具悉。爾其勿辭察職。
府啓,請還收炤兄弟放歸田里之命,亟命絶島定配。同前答曰,勿煩。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。同前請還收科獄罪人酌處之命,更〈加〉嚴鞫,期於得情。同前請還收考官獄事酌處之命。同前請行司直尹就商罷職。同前答曰,勿煩。
慶尙監司朴權上疏。大槪,敢陳私懇,冀蒙矜許事,入啓。答曰,省疏具悉。卿其依疏辭歷省焉。
宗簿直長李秀憲,璿源閣修改後,入來。
政院啓曰,以弘文館上下番之俱空,昨日政,差出副校理崔昌大,而再違召牌,今又罷職,玉堂上下番之連日闕直,事甚未安,卽爲牌招政官,差出闕員,以爲牌招入直之地,何如?傳曰,允。
傳曰,副應敎權尙游,校理李觀命,竝帶職放送,牌招入直。
右參贊嚴緝,再度呈辭。入啓。加給由。
歸厚別提宣豪臣,加定官朴振門,卒左議政李世白禮葬後,入來。
左副承旨崔重泰,上疏再呈,入啓。遞差。
忠淸監司書目,公州呈,以刑曹參判洪萬朝辭職上疏上送事。傳曰,還下送。以上朝報
御營廳啓曰,今六月二十五日,新番五哨軍兵點考後,下番軍兵別破陣等賞試射,當爲設行,而大將臣尹就商,方在臺論中,不得行公,以中軍閔涵,代行入直,將官及軍兵等,依前例除標信,出用之意,敢啓。
政院啓曰,卽者御營郞廳,以都提調意來言,本廳夜巡邏,今日當次,而大將臣尹就商,方在被論中,將不得擧行,事甚未安,自政院啓稟變通爲當云,何以爲之?敢稟。傳曰,都提調,似當擧行矣。御營謄錄
左副承旨崔重泰疏曰,伏以臣於前月奉使松都時,爲毒熱所中,飢飽所傷,到松都翌日,暑癨暴發,症勢危重,景缺三字僥倖回甦,遂乃忍耐馳還之後,腹肚弸滿,三焦關格,似缺數字因而屢散,粒食全廢,形神日脫,而政當兩勅擾缺半行趁班之狀,一院諸僚之所目視缺二行半夙夜難曠之憂,而院僚,曾不少缺數字臣又伏枕,倩人僅搆疏本,仰籲缺數字未克登徹,回思前後疏單之入啓,指不可屈缺二字疾病從實上徹,而臣誠有不見信於同席者,足可爲恨矣。臣雖無狀,尙知分義,病狀苟不至大段難强,則必不爲人家懶僕之所爲,顧臣目今濱危之實狀,見臣面目者,莫不爲慮,而院僚不諒,請牌之擧,又從而至,乃左右扶曳,來伏闕外,俟喘息少定,構疏請急,而咫尺之地,終無步趨之望,伏乞聖慈,特垂哀憐於維谷之中,亟賜恩遞,俾令及時調治云云。
慶尙監司朴權疏曰,伏以臣,猥以菲才,忝叨藩寄,頃陳血懇,未蒙恩遞,不得不黽勉冒赴計,第有切迫情事,敢此仰瀆於宸聽之下。臣之父母墳山,在於江原道原州地,初擬未拜辭前,乞暇省掃,而適値客使疊到,聖駕屢動,不敢以私懇煩溷,遷就至今矣。今則除拜已久,辭陛將迫,其間日子,勢難往返於松楸,而原州之距陰竹,大路不過一息,不至大段迂遠,儻蒙聖慈特許,歷入澆掃,則恩波所曁,泉壤亦榮,而人子區區之情,庶可少伸,伏願聖明,俯賜憐察,不勝幸甚。
待敎趙泰億疏曰,伏以臣之謭劣,奉職無狀,一事僨敗,再被臺劾,公議至嚴,罪名至重,杜門省愆,分作淸朝之棄物矣。不意玆者,恩敍遽降,還臣舊秩,臣誠驚隕感激,罔知攸措,而顧臣情勢,萬缺數字終無抗顔復出之理,玆敢悉暴情懇,仰冀缺數字臣於筮仕之初,猥叨匪分之職,逃遁不得,黽勉趨承缺四行但念事之有無,罪之輕重,世有公眼缺數字呶呶紛爭,固非臣之所欲,況今群非已深缺數字設令臣焦唇乾舌,疾聲嗚號,誰復聽信而矜察之也。在身自靖之道,惟當固守毋卞之戒,深愼拭面之怒,抱屈沈默,以謝時議而已。噫,羊腸未上,短轅先摧,急峽難泝,敗舟宜泊,名場一念,頓覺氷冷,回瞻舊踐,寒粟自起,雖欲收召魂爽,再涉危塗,其於怵然駭汗,惶怖而却走,何哉。人臣事君,分義雖嚴,士夫立身,廉節尤重,雖或處等閑之職地,遭尋常之官謗,猶思辭退,不欲苟進,豈有如臣酷被震剝,身名俱辱,而尙何以靦顔忍恥,汚穢近密之地乎。不獨微臣所不忍,而揆以事體,斷無是理,去冬被參之時,前後違召,至於七八,一旬之內,就吏至再,畢竟迫於嚴敎,冒沒供職,而今此再劾,未必不由於自處之未盡,其所爲罪,視前又不啻十倍,則臣之情迹,其有一分何出之勢乎,且臺啓,擬以旣云末減,則譴罷未幾,旋卽牽復,雖出聖慈之哀憐,允非朝論之所許,其不可恃誤恩而蔑臺議也,尤較然矣。伏惟日月之明,無幽不燭,臣情危迫,在所洞察,則誠宜速賜處分,永刊朝籍,不當虛紆包容之眷,使增撕捱之罪也。抑臣人非之極,鬼責隨至,三朔病癨,一味沈篤,委身牀簀,氣息綿綴,特一未絶虛殼猶存耳。使臣而無他難進之端,卽此病形,萬無陳力趨走之望,伏乞聖明,俯賜矜諒,亟命鐫削臣職名,以嚴臺議,以靖私義,無任云云。批答竝見上已上燼餘
上在昌德宮。停常參·經筵。
吏曹啓曰,承旨有闕,政事,取稟。傳曰,當日爲之。
持平韓永祚啓曰,臣於昨日傳啓時,行大司憲尹世紀上來,下諭事,偶致忘却闕啓,臣之昏謬不察,虧損臺例之失,著矣,其何敢一刻仍冒於職次乎?請命遞斥臣職。答曰,勿辭,退待物論。
傳曰,慶尙監司朴權,留待引見。
禮曹參判李益壽,辭職上疏。入啓。答曰,省疏具悉。卿其勿辭,救護母病。
假注書具萬理書啓,臣承命馳往于仁川山亭村判府事崔錫鼎所住處,傳諭聖批,則以爲臣情地危蹙,冒上疏章,伏承聖批,以須念使事,安心上來爲敎,惶感交極,不知置身之所也。臣之所遭,若是等閑彈劾,則疆事爲重,固不敢有所控免,而今臣情勢,實無抗顔朝列之望,旣不得齒列於恒人,則雖奉使奔走之任,亦係朝家職事,其何敢偃然趨命,有同無故之人乎。封疏陳章,已至累次,亦不敢更以文字煩瀆,惟有泯伏村舍,以俟郵罰之加,罪積逋慢,一倍懍惕,不知所達云矣,敢啓。傳曰,知道。
副應敎權尙游,校理李觀命,辭職上疏。入啓。答曰,省疏具悉。爾等勿辭,斯速擧行。
慶尙監司朴權留待引見時,朴世堂思卞錄卞破文字,令玉堂書入事,榻前下敎。
府啓,請還收炤兄弟放歸田里之命,亟命絶島定配。同前引嫌而退,偶來覺察,元非大段,不可以此輕遞言官,請持平韓永祚出仕,新除授行大司憲尹世紀,以伴送使,今方西下,請斯速乘馹上來事,下諭。答曰,不允。處置事,依啓。末端事,竣事後,自當上來,勿爲下諭。
持平韓永祚就職。
觀象監,今日自昧爽至卯時,有霧氣。未時,太白見於巳地。夜一更,流星出天弁星上,入北方天際,狀如鉢,尾長三四尺許,色赤。啓。以上朝報
禮曹啓曰,卽接西氷庫牒報,則闕內染藍時,各殿所用氷丁,內庫專管〈?〉所用氷丁,本庫專管,自是舊規,而近年以來,內庫每稱不足,初頭若干進排之後,移送本庫,使之終始擔當,故庚辰年,則本庫枚報,本曹一依前規施行事,入啓定奪,而厥後,不遵舊例,每自染藍之時,必爲移送內庫,所爲殊未妥當,今年則國用,比前有倍,供上之外,兩勅之行,俱當盛暑,許多差應,元無限量,四梗氷丁,只餘一梗,前頭國用,實難支撑,將不免闕供之患,若自內庫,又有移送藍氷之擧,則生事之患,勢所必至,自本曹,細察本庫事勢,別爲啓稟,尙方藍氷,只使本庫專管,以爲本庫支堪之地云,闕內染藍,則內氷庫專管進排,尙方藍氷,則西氷庫擔當,自是前例,而近年以來,每稱不足,一二日塞責進排之後,移送外庫,不但有違於定奪本意,今番兩度勅行時,諸處進排之數,亦甚浩多,前頭難支之患,誠如本庫所報,事極可慮,今年闕內藍氷,依舊例,自內庫擔當進排之意分付,何如?傳曰,允。
戶曹啓曰,敬寧殿·明陵各項祭享,三年內則自本曹,或爲別卜定,或爲給價,使諸各司進排矣。再朞後則當自奉常寺措備,而元貢物種,常時亦多不足之患,故曾前永昭殿·翼陵,過三年後,一年祭享價米七百餘石,因廟堂定奪,加磨鍊以給矣。今此敬寧殿·明陵三年後祭享物種價,事當一體加磨鍊,而本曹不敢擅便,令廟堂裁量變通,何如?傳曰,允。禮曹謄錄
有政。吏批,以李濡爲內局提調,李光迪爲兵曹參判,崔重泰爲禮曹參議,閔鎭厚爲禮曹判書,校書正字單韓奕。吏曹謄錄
兵批,副司直徐文裕·崔重泰。兵曹謄錄
以李畬爲冬至使,趙泰東爲副使,金栽爲書狀官。
尹弘离啓曰,備邊司郞廳,以大臣意來言,今日賓廳日次,而堂上不齊,不得來會云,敢啓。傳曰,知道。
副應敎權尙游,校理李觀命等疏曰,伏以臣等情勢,有萬分難安者,一日之內,再違召命,分義虧缺,罪戾山積,泥首圓扉,萬戮是甘,不料聖度天大,過於包荒,不待議讞,遽許恩釋,至辱庚牌於囹圄之外,臣等於此,益切惶蹙,罔知攸措,來伏闕外,冒陳危悃,而見阻喉司,不得上徹,勢窮理極,逃遁無路,不得已黽勉入直,而顧念情迹,終有所不可晏然仍據於榮次者。蓋臣等空疏蔑裂之狀,不待人言,自知甚審,久叨匪據,恒懷慙恧,而不能早自引退,以玷淸班,其罪固已多矣。至於所謂思卞錄卞破之役,以臣等謏聞寡見,率爾承當,此又罪也。欲重其事者,不滿於臣等,固其宜也,而日月之明,猶不下燭,日昨辭疏之批,至下從速書入之敎,今也臣等,旣諉以曠直之久,而包羞就列,又托以聖敎之勤,而冒沒承命,晏然若已分之所當爲,而不自知恥,則人之譏誚,又復如何?玆敢不避煩瀆,冒死仰籲,伏乞聖明,曲賜俯諒,亟削臣等之職,以彰當初妄率之罪,特命詞臣中有經學之人,以對揚聖上衛道闢邪之盛意,千萬幸甚。批答見上
敎慶尙監司朴權書。王若曰,一人而職兼於觀察·巡察,入路而責重於嶺南·湖南,蓋其摠兵民之權,實爲我根本之地,矧彼羅氏之舊域,最稱天府之名區,論其物産之饒,則比諸荊·楊之貢,語其風俗之美,則宛然鄒魯之鄕,地大而民殷,土沃而財富,云胡近日,大異前觀,人心漸淆,絃誦廢而詞訟起,歲飢荐繼,民生悴而儲蓄空,昔置左右監司,尙難於分領,今焉大小州縣,咸責其專裁,至若缺數字隣,卽同漢塞之互市,不但供億之費,水運而陸輸缺數字喜人而怒獸,苟非別盤錯之器,何以紓宵缺數行明敏其識,精神滿腹,妙歲高騫缺二行半卿其務恢良圖,祗服寵命,宣布德缺數字利害,則條奏宜頻,仍念海防之疏虞,正急陰雨之備禦,設施興作,何必示人以形,揣摩經營,惟在任事者責,勉戒不須多誥,裁稟自有常規。於戱,一心奉公,節夷險之何貳,三度踰嶺,官刺史之亦榮,母負委寄之恩,益勵澄淸之志,故玆敎示,想宜知悉。知製敎李健命製進出燼餘
申時,上御熙政堂,慶尙監司朴權留待引見時,左承旨韓聖佑,假注書洪泳,記事官韓以原·李縡入待。上曰,方面之任甚重,而嶺南,比他道,幅員尤大,國家之倚畀,豈不重歟?卿須盡心爲之。權曰,小臣,本無才具,疲庸且甚,國家不知如此之狀,寄以重任,豈不欲竭力盡心,而必不無僨敗之事,以此夙宵憂悶罔措矣。上曰,他無稟定之事乎?權曰,本道事實,未見之前,不能的知,故不可預達,雖或有欲達之事,而猶未詳知,下去後,欲以狀聞仰稟,而道臣之職責無他,惟明守令之黜陟而已。臣下去之後,守令若缺數字百姓之事,則所當啓聞論罷,而今年年事如此,此守令之缺數字莫如當初極擇擬差,前頭益加愼簡,是臣所望也。缺三行半一隻所造之價,殆至六七同木,破船修補及改造缺數字歲無之,一年通計,其價幾何?此皆浚民膏澤,誠可悶也。卽今船隻所造制度,必與前有異,而若是之漸大也。此則統制使之所主管,本非道臣之所可爲,而下去後,當與統制使,相議變通而狀聞矣。上曰,下去詳知後,更稟,可也。權曰,近來紀綱,漸不如古,百事稽緩,至於外方獄訟之遲滯,其弊極矣。或有過十餘年者,誠可寒心,五日同推之法,不行久矣。臣下去後,固當申飭守令,而近來官吏之奉行未易,或有推諉留滯者,當論罪啓罷矣。此事,雖不稟定,道臣自可爲之,而但朝家,每以守令之遞易有弊爲難,守令遞易,豈無民弊,而若因一時迎送之有弊,每每不罪,則官吏之慢不畏法者,何以懲戢,而亦豈無因循之弊乎?此後則守令之啓聞罷黜者,不必每每仍任矣。韓聖佑,展讀別諭後,諸臣缺數字上命賜弓箭,權跪受而退。聖佑進伏而啓曰,朴世堂思卞錄,世堂旣已卞破,方欲寫進矣。以副提學鄭澔疏中別擇詞臣有經學人之語,有所引嫌,實爲太過,所謂思辨錄,不過以私智之見,穿鑿破碎,語無倫脊,不成說話,雖使三尺童子見之,必知其可笑,而不難辨解矣。鄭澔在外,不得見思卞錄辭說之如何,故以別擇經學爲言,有若其中有難劈破者然,此實由於不能詳知之故,玉堂,不必深以爲嫌也。此冊,依前成命,投之水火,則後人安得知如許可笑之甚乎?不必投之水火,使人人見之,則自合於闢邪說之義,辨破文字,則使玉堂勿爲引嫌,斯速書進,何如?上曰,斯文之變,莫大於此,投諸水火,旣有成命,則今不可撓改,而辨缺三字令玉堂斯速書入,可也。諸臣以次退出。以上燼餘
上在昌德宮。停常參·經筵。
全羅監司書目,臨陂縣令李廈成,身病沈重,還任無期,罷黜事。
又書目,萬頃縣令崔宇泰,今月十七日遭父喪事。
伴送使書目,勅行,今月二十一日,定州止宿事。
伴送使書目,勅行,今月二十三日,鳳山止宿事。
吏曹啓曰,守令有闕,政事,取稟。傳曰,過國忌後,爲之。
伴送使書目,勅行,今月二十二日,林畔止宿事。
伴送事書目,勅行,今月二十四日,黃州止宿事。
觀象監,今日未時,太白見於巳地。啓。以上朝報
備邊司啓曰,卽見後勅伴送使狀啓,則上勅卜物天銀八百二十兩所盛皮囊及樻子所盛銀煙竹等物,盡爲見失,故小通事·馬頭等,爲先嚴刑鉤問,而一邊發關,各別跟察云,近因連歲荐飢,西路竊發之患,無處無之,而至於勅行卜物之見失,實是曾所未有之事,極爲驚駭,所失之物,今方別爲譏捕,則未渡江之前,或當捕得,而如或未及推得,則他餘等物,雖不得如數備給,銀子則不可不准數以給,事出急遽,無他推移之道,依狀啓所請,姑以平安監兵營及灣上所儲銀子,臨時觀勢,使首譯等,善爲措辭,依數備給,而小通事及馬頭等,稱以分載,與馬夫互相推諉之狀,已涉可疑,而近千銀,白晝見偸之後,多般尋蹤,則必無不得之理,別爲鉤覈跟捕,期於必得之意,兩西監司處,竝爲申飭分付,何如?答曰,允。以上備局謄錄
戶曹啓曰,禮曹啓辭內,卽接典牲署牒報,則本署所封犧牲中羊口,宗廟·社稷大祭所用,一年元貢四十二口,而應用,乃四十三口,則不足一口,故或於親祭時,則自戶曹給價,使貢物主人貿納,而近來,則宗廟夏享大祭,以親臨定式,元貢則宗廟·永寧殿別封之數,至於十七口之多,貢物主人等,每於外方有裕處,給價貿來,喂養進排,而或不免不合之患,臨時給價貿易,亦多生事之弊,莫重祭享供進之物,苟簡此甚,不可無變通之道,曾前猪口不足數,報本道加定,已有前例,則今此羊牲,不可不具由入啓,令戶曹加定封進云,祭用羊口,取考文書,則不足之數,果如本署所報,而旣非閭巷間常有之物,則臨時貿得之際,其不合生事之弊,實不可不慮,而自本曹,無他變通之道,依所報,令戶曹預爲加定,以爲封進之地,何如?傳曰,允事命下矣。羊牲不足之數,分定各道,別單書入之意,敢啓。傳曰,知道。惠廳謄錄
上在昌德宮。停常參·經筵。
司饔參奉洪禹行,磁器燔造後,入來。
傳曰,典獄摘奸,輕囚放釋。以上朝報
尹弘离,以吏曹言啓曰,今此宗廟·永昭殿·敬寧殿·明陵朔祭及永寧殿·宗廟·永昭殿·敬寧殿·明陵秋享大祭祭官,一時塡差,一品及正二品見差之員,宗班·駙馬·卿班中,衆所共知,身有實病,或禫月未終人員,竝皆見差,而正二品,則猶且不足,實無推移之勢,不得已以從二品,依前通融塡差以入之意,敢啓。傳曰,知道。
李德成啓曰,兵曹郞廳來言,今日闕內各處入番軍士,夜巡檢云矣,敢啓。傳曰,知道。已上燼餘
上在昌德宮。停常參·經筵。
伴送使書目,勅行,今月二十三日,良策止宿事。
伴送使書目,勅行,今月二十五日,中和止宿事。
江華留守書目,本府經歷李光朝,今月二十六日遭母喪事。
觀象監,今日自昧爽至卯時,有霧氣。未時,太白見於巳地。夜一更,流星出奎星上,入乾方天際。狀如鉢,尾長三四尺許。色赤。啓。朝報
任胤元,以弘文館言啓曰,卽者副應敎權尙游,遭服制出去,而上番他無推移之道,副□□卽爲牌招入直,何如?傳曰,允。燼餘
上在昌德宮。停常參·經筵。
全羅都事權以鎭,漕運後,還下去。
右參贊嚴緝,三度呈辭。入啓。只遞籌司之任。
右副承旨李震壽,初度呈辭。入啓。給由。
伴送使書目,勅行,今月二十六日平壤止宿事。
韓城君李基夏上疏。大槪,敢陳病勢危篤之狀,冀蒙鐫遞,以便公私,兼附所懷,以備財察事,入啓。答曰,省疏具悉。疏辭,令該曹稟處,卿其勿辭,從速察職。
領敦寧金柱臣上疏。大槪,臣於昨年陞秩封爵之後,前任時解由,時未成出,而未諳事例,全不覺察,每朔廩料,晏然冒受矣。及見行司直尹就商罷職之啓,臣不勝瞿然慙恧,今始陳章首實,伏乞亟命攸司,收臣祿俸,勘臣罪犯,以安微分事,入啓。答曰,省疏具悉卿懇。國舅俸祿,事體自別,卿其安心勿待罪。
兵曹判書金鎭龜,辭職上疏。入啓。答曰,省疏具悉卿懇。卿其安心勿辭,從速行公。
忠淸監司書目,德山呈,以獻納權辭職上疏上送事。啓遞差。
吏曹判書李濡,辭職上疏。入啓。答曰,省疏具悉卿懇。卿其安心勿辭,從速行公。
府啓,請還收炤兄弟放歸田里之命,亟命絶島定配。同前今年麥事大棄,撤賑之後,民無所取食,頷顑乎死之類,暴露於街路之上,所見之慘,有甚於春間,其在子惠之道,不可立視不救,請令賑廳,抄出其尤甚濱死之類,限新穀前,以乾糧從便濟活。故靈光郡守安世徵,沒於任所,其妾李姓人,敢生因喪爲利之計,招致本邑鄕色,先以邑人置毒之言,治喪不謹之說,恐喝威脅,無所不至,使人吏輩,箝口不得發一言,仍索官廳所儲雜物,極其貪黷,又爲親往公庫,掠取木同,舊官刷馬應給之外,勒令官屬輩責率餘馱,而臨時點退,計價捧直,邑人爲其扶助喪葬,計戶收錢,多至累千貫,而初喪時若干費用之外,所餘許多錢貫,竝與其本邑例助累十石米,而盡歸私橐,無一需於營葬之際,有口皆言,莫不駭憤,如此悖惡之人,不可無懲礪之道,請令該曹囚禁,從重科罪。答曰,不允。末端兩件事,依啓。
左副承旨李德成,辭職上疏。入啓。答曰,省疏具悉。爾其勿辭察職。
弼善李彦經,說書金萬謹上疏。大槪,敬寧殿來月朔祭及秋享大祭,王世子親行事,已有成命,而當此無前之酷暑,半旬之間,連次將事,恐有傷於節宣調護之道,敢陳區區憂愛之忱,冀蒙財幸事,入啓。答曰,省疏具悉。爾等疏陳,固知出於憂愛春宮,而第再朞之前,朔望不多,世子情禮,不可不躬行也。
吏曹啓曰,臺諫有闕,政事,取稟。傳曰,明日爲之。
吏曹口傳政事,兼春秋吳命增。
京畿監司書目,長湍呈,以副護軍徐宗泰辭職上疏上送事。啓。答曰,省疏具悉。卿其勿辭,上來察任。
又書目,敢陳道內卽今民間遑急之狀,冀得三處穀物,以救數十日濱死之民命事,上疏上送事。啓。答曰,省疏具悉。疏辭,令廟堂稟處。
忠淸監司書目,淸風呈,以贊善權尙夏辭職上疏上送事。啓。答曰,省疏具悉爾懇。大老之被誣,實是斯文之變,言念世道,曷勝憂歎,爾其體予思想之心,幡然就道,以補不逮。以上朝報
備邊司啓曰,海西荒唐船捕捉狀啓,連續入來,松禾縣所囚,白翎鎭所捉船一隻,人物九名,瓮津縣所囚,小靑島所捉船一隻,人物九名,長淵府所囚,靑石乙仇非所捉船二隻,人物六名,瓮津縣所囚,大靑島所捉船一隻,人物十六名,同島所捉康翊所囚船一隻,人物二十名,通計前後捕捉之數,至於六十名之多,而觀其與譯學問答之語,則皆是山東·登州·福山·蓬萊等縣人民,或稱漁採,或稱漂風,而船中汁物,別無軍器,只有漁採之形,白翎鎭所捉唐船一隻外,皆無標文矣。從前雖或有往來於外洋者,曾無不分彼此境界,任意來泊,如入無人之境者,而今乃不有約條,恣意犯越之狀,殊極痛駭,故辛巳年,奪取票文,別遣齎咨官,具由移咨於禮部,則禮部以別爲治罪禁斷之意回咨,而其後,更無唐船犯境之事矣。今夏復踵前習,連續出來,雖未知彼中海禁,今已解弛,奸民不悛,又復如此,而當此海防申飭之日,不可一任其往來無常,故已爲分付於沿海列邑,別爲瞭望捕捉,而前後所捉之數,至於此多,今方分囚於各邑,使之守直供饋,而許多人物,累日淹留,列邑亦有難支之弊,旣爲捕捉之後,則不可空然放送,使無日後懲戢之道,而辛巳年齎咨官入送之時,廟議以爲,禮部咨文中,旣無解送之語,則不必捉送,票文,渠等手標,足可憑信,人物則不爲捉送,今亦依此,別遣齎咨官,詳〈說〉前後事狀,使彼中更加申禁,而其中有票文者,則送其票文,無此者則使渠等稍解文字者,姓名籍貫,一一列書後,筆執人姓名,亦爲懸錄,與票文一體入送,以爲憑驗之資,齎咨官則令該院定送,文書則令承文院預爲撰出,而所捉人等,竝爲放釋,略給糧饌,各乘其船,使之還歸,而且諭以今將移咨禮部,今後則不可更爲犯越之意,當此農節,沿海列邑瞭望守直之弊,實是難堪之役,而此係邊情,亦不可因此寢閣,以致海防之虧疏,鎭堡諸島等處,近陸止泊者外,從外洋過去者,則不必一一追捕,重貽軍民廢農奔走之弊,而此後則雖有所捉,奪取票文之後,卽爲驅逐,使之乘船還歸,俾無留滯我境之患,宜當。以此分付於黃海監司處,何如?答曰,依啓。以上備局謄錄
吏批,參判獨政,以李萬稷爲臨陂縣令,權大臨爲萬頃縣監,韓征爲海南縣監,林淨爲江華經歷,朴見善爲司僕正,趙相愚爲刑曹判書,李光佐爲副校理,兼春秋單吳命增。吏曹謄錄
尹弘离,以御營廳郞廳,以都提調意啓曰,上下番軍兵等射砲用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳郞廳,以都提調意啓曰,本廳,來九·十月兩朔應立左部前司屬慶尙右道五哨軍兵,八月二十五日京中逢點,九月初一日前部後司軍兵,當爲替代立番,趁期調送事,本道監司·兵使處,依前知會之意,敢啓。傳曰,知道。
又以御營廳郞廳,以都提調意啓曰,本廳,來七·八月兩朔立番前部後司屬慶尙左道二哨·右道三哨,合五哨軍兵七百四名及京案雜色標下軍六百八十八名,已爲逢點整齊矣。來七月初一日,與本廳軍兵替代後,舊軍放送之意,敢啓。傳曰,知道。
韓聖佑啓曰,兼春秋四員內,兵曹佐郞韓以原,以上番方爲入直,刑曹佐郞權大臨,今日政,移拜萬頃縣令,工曹正郞朴聖,遭服制,禮曹正郞李翊漢,身病甚重,方在呈旬中,預備有闕之代,無推移啓下之路。李翊漢,姑爲減下,其代,令該曹口傳差出,以爲備員之地,何如?傳曰,允。
以咸鏡監司狀啓,永興等官韓之先等四名渰死事,傳于尹弘离曰,渰死人等,令本道恤典擧行。
韓城君李基夏疏曰,伏以臣以不材,代匱重任,節次叨冒,殆將十載,名器之玷辱,職務之曠闕,已不可言,而加以素患水土之疾,垂衰益深,平居閉門,喟呻度日,頃蒙恩暇,獲遷父母葬地,閱月勞心,精神銷耗,還朝之後,宿症轉加,而臣仰感洪渥,不敢言病,近日連値擧動,强自驅策,重傷暍濕,泄痢兼作,拒口痰火塞胸,腸〈脫〉頭痛,腰脚痿痺,百病交攻,轉側須人,貼身牀席,日就澌頓,觀此症情,萬無復起爲人之望,豈可使司命重地,爲臣養病之坊乎。伏乞天地父母,亟許鐫免,以幸國事,以安微分,不勝大願。臣於目下事體,竊有慨然者,本欲一陳於筵席,今臣病勢如此,轉動無期,故不得已贅陳於乞免之章。蓋都監體例,與他自別,所屬軍兵,雖有犯罪於法司者,亦必移文進來,然後方許推治,祖宗朝深意,蓋有所在,明白定式,遵行已久,軍卒之賤,猶尙如此,況於將校乎?頃於迎勅擧動時,其時兵曹參議李德成,諉以喧雜,捉致作門將官,徑施棍罰,此誠前所未有之事也。臣卽送言于德成,則答以本曹有把總以下擅自決棍之規,亦未知此規定奪於何時,而考諸謄錄而未見,詢諸一軍而未知,果有此規,而獨軍門不知,則事之疏闊,寧容如是,矇然受棍缺非法之罰,而軍情拂鬱,久而未已,伏望二行缺其訴狀,使之歸示府尹,則濟乃裂其狀,拘其人,毆掠備至,督餉益急云,臣欲問其曲折,發關推捉其監色,則濟尤慍怒,費辭侵轢,全不顧藉,大失事面已極,而厥後始以新頒受敎中,京衙不得推捉外方監色爲言,故臣亦依受敎寢還矣。濟乃捉致旗隊摠,酷施刑杖,以快其心,夫以都監,旣不敢推捉守宰之監色,而守宰,乃反刑杖都監之旗隊摠,則體統之倒置,軍門之不尊,莫此爲甚,臣何足言,有辱朝綱,此而置之,則後弊難防,宜加警責,俾知事體。且今番勅使,出往三田渡時,前京畿監司尹世紀,以都監傳語軍傳呼奔走於其過去之際,捽入決棍,夫傳語軍之次次相呼忙急,事勢之不免,故雖在至尊輦過之時,有不可禁,可以宰臣之過去,而不敢呼走乎?不加恕量,不顧體例,一至於此,臣恐傳語之路,自此而益緩矣。亦宜申明事目,以斷其擅。凡此三件事似微瑣,所係則重,伏願聖明,竝賜財幸焉。批答見上燼餘
上在昌德宮。停常參·經筵。
下直,宣沙浦僉使鄭元石。
右副承旨李震壽,再度呈辭。入啓。加給由。
政院啓曰,今日爲政事命下,而卽者,吏曹郞廳來言,判書李濡未肅拜,參判兪得一病不來,不得開政云。判書李濡,參判兪得一,竝卽牌招,開政,何如?傳曰,允。
明日敬寧殿朔祭正時,四更一點,王世子出宮正時,二更四點,開門,三更一點。
伴送使書目,勅行,今月二十七日,順安止宿事。
伴送使書目,勅行,今月二十五日,義州仍留,二十六日還渡江入去事。
吏曹參判兪得一,牌不進後,辭職上疏。入啓。答曰,省疏具悉。卿其勿辭察職。
政院啓曰,吏曹判書李濡,參判兪得一□□□推考傳旨□□□參判兪得一,則陳疏入啓,判書李濡,更卽牌招,以爲開政之地,何如?傳曰,允。
政院啓曰,吏曹判書李濡,再招不進,推考傳旨,今又捧入,而一日三招,有傷事體,今日之內,勢難開政,判書·參判,明日待開門,竝爲牌招,以爲開政之地,何如?傳曰,允。
江原監司書目,狼川縣監兪準一,病重罷黜事。
禁府,樞拿問。啓。
忠淸監司書目,今月初十日以後,暴雨又爲連下,剗削田畓,沙石汰積,或多永無形止處,坪畓則沈沒腐傷,擧成赤地,人家無數漂沒,淸安則塚墓崩頹,露出棺槨,多至數十處,淸風則一崗久遠九塚崩頹,白骨盡爲流失,□陽則塚墓十餘處頹圮,亦多失棺者,今年水災,係是變異事。
左副承旨李德成,牌不進,依承傳罷職。
戶曹判書趙泰采辭職上疏。入啓。答曰,省疏具悉。卿其勿辭,安心行公。朝報郞廳申命佐校正。日記郞廳李堉書。
上在昌德宮。停常參·經筵。
敬寧殿朔祭後,世子宮·嬪宮,藥房·政院·玉堂問安。答曰,罔極。
政院啓曰,行兵曹判書金鎭龜疏批之下,已至二日,尙未出肅,大政遷就,事甚可慮,判書金鎭龜,卽爲牌招察任,何如?傳曰,允。
右副承旨李震壽,三度呈辭。入啓。遞差。
兵曹判書金鎭龜,牌不進。
伴送使書目,勅行,六月二十八日,肅川止宿事。
京畿監司書目,道內各邑暴雨,累次懷襄,田畓各穀被災之慘,一至此極,民事渴悶事。
禁府,翼哲拿囚。啓。
宗廟朔祭獻官金錫衍,來詣兒房啓曰,今日宗廟朔祭時獻官,□第四□□□□獻爵□□□郞□命□□而奉奠於爵坫之際,大王位□奠之爵爲□□所礙以致□覆,謹依丁卯年受敎,更斟以獻矣。事雖無情,終至改爵,齋郞工曹正郞兪命興,推考,何如?傳曰,先罷後推。
全城君混上疏。大槪,臣於罪廢之中,頃蒙恩敍之命,旣感聖德,且懼分義,不得不力疾以謝恩命,而臣之宿患腰脚之病,近又添㞃,貼身牀席,轉側須人,不意此際,又差太廟大祭獻官,顧臣病勢,不能行步於戶庭之間,決難進參於奔走之列,雖被罪罰,無望祗赴,玆敢疾聲呼籲於天地父母之前,伏乞聖慈,諒臣病重實狀,亟令變通,俾無公私狼狽之患,不勝幸甚事,呈政院。還出給。
刑曹判書趙相愚上疏。大槪,今玆秋曹新命,忽及於病伏垂死之中,臣於是驚惶悶蹙,不知所出,玆敢不避煩瀆,猥陳病重實狀,伏乞聖慈,特垂哀憐,亟許遞改,俾得專意調治,且令職事母曠,公私幸甚事,入啓。答曰,省疏具悉卿懇。卿其安心勿辭,安心行公。
兵曹判書金鎭龜上疏。大槪,臣於昨疏,罄瀝肝血,而聖批邈然,不得不又此陳暴其決難堪承之實狀,嚴召之下,亦未得趨赴,伏乞府垂鑑察,卽命遞改臣職名,仍正違慢之罪,以安私義,以肅朝綱事,入啓。答曰,省疏具悉卿懇。卿勿固辭,速出行公,毋使大政遷就。
中路問安使崔廷龍,入來。
謝恩,左副承旨金萬埰,同副承旨李三碩。
吏曹判書李濡辭職上疏。入啓。答曰,省疏具悉卿懇。卿勿固辭,速出行公,毋使大政遷就。
禮曹啓曰,上年七月傳敎內,太廟五享大祭親行,載在於五禮儀,而此則雖難一如禮文,以禮意推之,一年之內,只行省拜於歲首,實有所未安,從今春秋省拜事,定式擧行事,命下矣。今秋太廟展謁吉日,以何間推擇乎?敢此仰稟。傳曰,以晦間推擇,可也。
又啓曰,命下矣。展謁吉日,卽令日官推擇,則自今月二十三日至二十八日,皆有拘忌,二十二日·二十九日爲吉云,此兩日中,以何日定行乎?敢稟。傳曰,以二十二日定行。以上朝報
禮曹啓曰,今此太廟展謁時,王世子當有隨駕·祗迎·祗送之節,祗迎·祗送則磨鍊擧行,而隨駕一節,何以爲之?敢稟。傳曰,隨駕一節,勿爲磨鍊。
又啓曰,今此仁顯王后再朞祭節目,當爲磨鍊,而曾在丁丑年仁烈王后再朞時,大君行祭服色,該曹以禫後服色黑團領磨鍊以入矣。因傳敎,以淺淡服改磨鍊以行,今亦依丁丑年服色例,以淺淡服磨鍊。祭時哭禮,則謄錄中無可據之文,而固當入於應行節目中,故竝爲磨鍊,而辛酉年仁敬王后國恤時,因該曹□□中祥祭後百官服色卽吉之文,故相臣金錫胄晝講入侍時,依仁烈王后祥祭時例,仍着淺淡服以終其日之意,定奪改付標矣。今此再朞時,王世子,旣以淺淡服行事,則其日卽吉,恐涉未安,今亦依此例,行祭後,以黑團領袍以終其日,至翌日從吉,似合情禮,而參故典禮,無明白現出之處,臣曹不敢擅便,上裁,何如?傳曰,依爲之。以上禮曹謄錄
吏批,參判獨政,以黃啓河爲狼川縣監。
戶曹啓曰,本曹佐郞黃啓河,今日政,移拜狼川縣監矣。啓河以精詳解事之人,兼管應辦歲幣等諸任,而應辦色,則兩勅支過後用下文書,極其浩繁,今方修整,不可付諸生手,且歲幣木棉及紙地捧納之際,頗有擧職之效,狼川縣監黃啓河,今姑改差,仍任本曹佐郞,以責成效,何如?傳曰,允。
趙東期爲刑曹正郞,林世儉爲工曹佐郞,金楙爲刑曹正郞,李光佐爲獻納,學祿單洪夏濟。吏曹謄錄
兵批,權知訓鍊參軍單嚴斗朋,權知訓鍊奉事單卞爾玖,副司直權。兵曹謄錄
上在昌德宮。停常參·經筵。
下直,江陵府使李震休。
江原監司書目,道內各邑,去月初三日以後大雨,沙汰壓埋者六十戶,漂沒者三十四戶,壓死者四十八名,渰死者二十九名,虎囕致死者一名,死亡之多,已極驚慘,而失業之民,永無生活之理,民事極爲渴悶事。
全羅監司書目,全州呈,以去月十八日地震,事係變異事。又書目,本道農事,雨水過多,成川覆沙水沈之患,無邑無之,蟲災蟹損之慘,愈往愈甚,而沿海長興等七邑,亢旱斯酷,田畓各穀,一倂焦枯,民事極爲可慮事。
注書李廷濟上疏。大槪,臣母重患毒疔,多施針藥,大勢似減,而今至二日,餘毒尙肆,且因失血過多,元氣凘頓,症情危惡,臣之情理,萬無離側供仕之勢,乞蒙恩遞,俾事救護,以伸至情事,入啓。答曰,省疏具悉。爾其勿辭,救護母病。
傳曰,吏曹判書李濡,兵曹判書金鎭龜,再疏旣已批下,牌招察任。
謝恩,吏曹判書李濡。
昨日,戶曹啓曰,本曹佐郞黃啓河,移拜狼川縣監矣。啓河以精詳解事之人,兼管應辦歲幣等諸任,而應辦色,則兩勅過後用下文書,極其浩繁,今方修正,不可付諸生手,且歲幣木棉及紙地捧納之際,頗有擧職之效,狼川縣監黃啓河,今姑改差,仍任本曹佐郞,以責成效,何如?傳曰,允。
觀象監,未時,日暈。啓。以上朝報
禮曹啓曰,今此仁顯王后再朞,王世子服色卽吉當否,自該曹問議于大臣及儒臣稟處事,判下矣。在外大臣處,亦爲一體問議,何如?傳曰,允。以上禮曹謄錄
上在昌德宮。停常參·經筵。
伴送使書目,勅行,六月二十九日,安州止宿事。
平安監司書目,祥原郡守車後載,六月二十三日身死事。
以趙聖復爲假注書。
大司成金鎭圭辭職上疏。入啓。答曰,省疏具悉。卿其勿辭察職。以上朝報
上在昌德宮。停常參·經筵。
伴送使書目,勅行,去月三十日,嘉山止宿事。
政院啓曰,行判中樞府事崔錫鼎,前月十六日送西後,宜有上來下諭之擧,而本院以無可據前例之故,其時該房,不爲仰稟矣。卽者,中樞府下人來言,本府亦無謄錄,尙今未行云,事係大臣,而曠日淹滯,殊極未安,自本院,卽爲下諭,而依例遣史官之意,敢稟。傳曰,依爲之。
傳曰,史官三員待命,騎馬九匹立之,秋享大祭所等處內摘奸。
慶尙監司書目,道內農事,自去月初十至十三日,驟雨暴注,川反覆沙,洑潰決,水邊田畓各穀,盡爲水沈,餘存之穀,亦無蘇醒之望,民事誠爲渴悶事。
明日敬寧殿秋享大祭正時,四更一點,王世子出宮正時,三更四點,開門三更二點。
上在昌德宮。停常參·經筵。
弘文館啓曰,仁顯王后再朞後,王世子服吉當否,令本館考出典禮以稟事,命下矣。臣等取攷禮經,無明白可據之文,而杜氏通典云,王儉古今集記曰,心制終二十七月,又稱宋孝建二年,諸公主心禫素衣二十七月乃除,近世文敬公金集所撰疑禮問解續編,有曰,父在母喪,十一月而練,十三月而祥,則心喪之服制,當除於何時,而除於何所耶?或云當依通典,哭除於再朞之月晦,或云當除於禫月或云當除於丁日云云。妄意當二十七月之朔,以吉服入廟參禮,而喪畢,飮食處常之節,在於此時,遇仲月行祀後,當有復寢之禮,未知,何如?金集答曰,鄙意,古無變除之節,旣曰本非服也。何變除之有,若除再朞,則心制果盡於再朞乎,禫月丁日,猶之可也。而終不若待吉祭之朞而復常,無事於變制,而自爲變除之爲當也。大槪孝子壓屈,不得盡三年之制,而只欲盡已之心而已。初無受制之節,寧有變除之節,臣等竊有聖人緣情制服,有壓有伸,內喪在先,十三月而祥,十五月而禫者,明無二尊之義也。禫後心制,以盡三年之期者,達孝之情也。卽禮所謂禮殺而情伸者此也。蓋周而練,再周而祥·禫,而纖徙月樂,此固三年之禮,而變殺之漸也。壓屈之服,雖止十五月,而先王之禮,旣有心喪之制,則當待禫纖徙月樂之朞,卽吉復常,方盡乎天理人情矣。王儉之說,孝建之制,似皆得此意,至於文敬公金集答問之書,尤爲精備,雖非論王朝禮制,達喪之義,可通上下,然則心制卽吉,當在吉祭之朞,今此王世子心制,若除於再朞之日,則是不能洽倣三年之禮,而無以盡夫殺禮伸情之義矣,豈非未安之甚乎。第按文元公金長生所著喪禮備要,吉服在於禫祭條,復寢在於吉祭條,由是則心制卽吉,似當在於禫祭之朞,此與文敬公待吉祭之朞之說,有所差殊,而且按文元公答或人之問,引閒傳之說曰,禫祭,着純吉之服,制訖,着微吉之服,以至吉祭,無所不佩,此則又與文敬公之說相近,以臣等孤陋之見,有難臆斷,惟在聖明,博詢而審處,敢啓。傳曰,知道。
禮曹啓曰,今此仁顯王后再朞後,王世子服色卽吉當否,議于大臣,則行判府事尹趾善以爲,臣素無識見,至於禮家經變之節,尤所昧昧,今於莫重邦禮之下詢,何敢强其所不知,有所仰對乎。第念旣練而祥,旣祥而禫,仍從心制,以終三年,卽有先朝已行之例,以情而言,雖無窮已,以禮而論,自有限節,今於再朞之後,全無變除之節,猶持心制,以倣中月之文,則卽係創制,有難輕議,今世士夫家父在母喪者,雖再朞之後,猶不敢自同恒人,而此則私自致其餘哀而已,旣非典禮所載,則今乃擬議於王朝儀制,亦未知果爲合宜也。聖敎以遽用純吉爲未安者,固出於喪制從厚之盛意,而以臣臆見,不敢論斷,惟在博究廣詢而處之,伏惟上裁。右議政申琓以爲,今此禮官所上儀節,乃據乙亥已行之例,則此所謂喪制從先祖者也。固無議爲,而第父母之喪,天下之通喪,無貴賤一也。朞禫變制,則古聖人制禮之意,出於隨其禮節,而有所降殺也。卽吉與否,惟在於緣人情之所安,而行之者也。今世士大夫父在母喪者,雖在再朞之後,不敢以無禫,而徑先服吉從仕者,誠以禮雖有節,情有所不忍也。父母之喪,自天子達於庶人,此可以推而上之也。聖敎所謂不悖禮經,無憾人情者,恐爲允當矣。臣以謏聞淺見,素昧禮學,惟以臆斷,妄論王朝典禮,罪無所逃矣,惟在聖明,博詢儒臣,參考古禮,講究至當底道理而行之耳,伏惟上裁。行判府事徐文重以爲,臣連經重病之後,精神昏憒,健忘亦甚,不能與人酬酢,況此禮官儀文,非素講論,尤不敢仰對,不勝惶恐云。在外大臣儒臣處,收議郞廳,纔已下去,而在京大臣收議,爲先書入之意,敢啓。傳曰,知道。徐判府事處,更爲問議。
伴送使書目,勅行,今月初一日,定州止宿事。
政院啓曰,近來憲府無行公之員,諫員之官,亦多呈告,連日監察茶時,已極未安,而守令,亦有未署經者,兩司奉命受由在外人員外,呈告未肅拜人員,竝卽牌招察任,何如?傳曰,允。
弼善李彦經,初度呈辭。入啓。給由。
尹植爲假注書。
文學李㙫上疏。大槪,臣卽聞母病添重,情理煎迫,不暇留待替直,徑出禁門之外,伏乞俯賜鐫遞臣職名,仍治擅離直所之罪事,入啓。答曰,省疏具悉。爾其勿辭,救護母病。
經筵廳侍講官權尙游從母故察訪尹擯妻李氏身死,服制已行七日,出仕,何如?啓依所啓施行。
禮曹啓曰,命下矣。更問于行判中樞府事徐文重,則以爲臣於日昨禮官之問議也。病不能仰對,而今承更問之命,惶悚靡容,公家典禮,臣未之詳聞,而以士大夫家通喪之禮言之,則禫日旣已卽吉,飮食之節,亦隨而變,或有除命而行公之時,此可以推而上之也。今日王世子之服,特以無禫之故,仍以心制,過初丁之朞,以盡其月,則反有重於中月之朞,恐非禮家本意,惟在禮官,博詢儒臣,稟旨擧行,伏惟上裁。大臣之意如此,上裁,何如?啓。傳曰,知道。
吏曹啓目粘連,啓下是白有亦,觀此全羅監司閔鎭遠狀啓,則備陳本道今年兩麥大無,民間形勢遑遑,守令之一日曠官,誠甚悶慮之狀,今番殿最居下守令,不待大政擇差,其代催促下送亦爲白有旀,康津,邑宰數遞,仍成弊邑,前縣監柳之厚,淸簡善治,去後追思,以此人差送,則必將大慰民心是如,援擧前例,請令該曹施行亦爲白有臥乎所,殿最守令之必於都目差出,乃是常行之法例,而或有一時變通,徑先差出之擧是白在果,卽今大政雖已過時,當於西銓長出仕之後,則卽爲定行,似不至於一向遷就,不必徑先差出是白乎旀,康津前縣令柳之厚善治之績,曾因邑民之相率來訴,大臣有所陳達於筵席,至有更授他邑守令之敎,而旣在下考之中,勢難擧論,所謂善治者,亦未知其虛實之果如何是白如乎,今則下考蕩滌,道臣之啓聞如此,則善治之狀,亦甚較然,且有茂長縣監李泰淵前任還授之舊例,則特許依此施行,以慰民情,俾爲蘇殘之地,似無妨是白乎矣。厚之康津縣監時解由,時未成出,則莫重金石之典,有難輕議破格,今姑置之,何如?啓依允。柳之厚特爲破格差送,以慰民情。
兵曹判書金鎭龜辭職上疏。入啓。答曰,省疏具悉卿懇。卿之才具,允合此任,曩日人言,非出公心,亟體予意,須勿過辭,從速行公。
傳曰,兵判疏批已下,更爲牌招察任。
院啓,請還收蒙宥罪人崔益望·河海運·李文海·尹以寬等放赦之命,竝爲仍囚,依律定罪。措辭見上請還囚科獄罪人酌處之命,更加嚴鞫,期於得情。請還收考官獄事酌處之命。措辭見上臣〈等〉以行司直尹就商罷職事,論啓矣。聖批不兪,只下推考之命,臣竊以爲未允也。夫國家定制,不可違越,辭受一節,大關廉義,而今此尹就商所坐,乃是冒法喪恥之科,設令出於不察,執法而論之,罪自不輕,況其自明之辭,皆涉苟且,終無以自解於人言,則其可曲加寬恕,不恤公法之嚴乎。事體所在,不可薄責而止,請行司直尹就商罷職,臣以尹就商未出解由,徑受祿俸事,有論啓矣。追後更聞,則冒受之類,不止一二云。風聞所及,雖未能的知,而罪旣同科,則一論一否,有乖臺例,請令該曹,一一査出,以爲一體論罪之地。新除授獻納李光佐,時在京畿驪州地,請斯速乘馹上來事,下諭。答曰,不允。末端三件事,依啓。
傳曰,召對爲之。入侍承旨尹弘离,玉堂權尙游·李觀命,假注書尹植,兼春秋吳命增,史官李縡。
謝恩,兵曹判書金鎭龜。
持平柳鳳輝,牌不進,依承傳罷職。
吏曹啓曰,臺諫有闕,政事,取稟。傳曰,明日爲之。
兵曹判書金鎭龜上疏。大槪,臣於隆批之下,不得不黽勉出肅,祗受命召,而前授守禦之任,體例所在,不可仍帶,伏乞亟命遞改,以幸公私事,入啓。答曰,省疏具悉。疏辭,令廟堂稟處。
兵曹,以李基夏爲右邊捕盜大將。以上朝報
禁府啓曰,前主簿朴熺,移本府處置事,允下矣。朴熺今方拘留於典獄署,卽爲移囚之意,敢啓。傳曰,知道。禁府謄錄
上在昌德宮。停常參·經筵。
未時,太白見於巳地。
繕工奉事李藎,光陵曲墻修築事,出去。
都承旨兪集一,持平韓永祚,三度呈辭,及弼善李彦經,再度呈辭。入啓。遞差。
伴送使書目,勅行,今月初二日,林畔止宿事。
京畿監司書目,楊州牧使李敏英,身病沈淹,差復難期,不得已罷黜事。
右參贊嚴緝辭職上疏。入啓。答曰,省疏具悉。卿其勿辭,安心行公。
左副承旨金萬埰上疏。大槪,臣以衰敗之喘,決無供劇之勢,而迫於嚴召,不得不黽勉趨赴,數日行公,筋力殆盡,已無奔走之望,且臣於見帶分房之任,抑有所難安者,乞賜遞免,以便公私事,入啓。答曰,省疏具悉。爾其勿辭察職。
漢城參軍韓重熙山訟摘奸事,定山地,出去。
假注書洪泳書啓,臣承命馳往于仁川府山井村,判中樞府事崔錫鼎所住處,傳諭聖旨,則以爲臣於屛伏之中,伏蒙史官降辱,以西樞新命,傳宣召旨,臣不勝惶感之至,臣身被重劾,不敢趨命之狀,向來旣已累次控陳,竊想聖明,亦已下燭矣。比因强疾遷次,宿病增㞃,委貼涔涔,凜然有將蹶之虞,毋論情地之悶蹙,卽此病狀,雖欲畏義銜恩,自力趨造,有不可得者,瞻望象魏,只增隕越,罪積違慢,不知所達云矣。敢啓。傳曰,知道。
右議政申琓箚子。大槪,敢陳所懷,冀蒙財幸事,入啓。答曰,省箚具悉卿懇。所失非係大段,則將任遞易,亦似重難,使之勿罷還仍焉。
執義金相稷啓曰,伏聞昨日筵中,儒臣以前縣令李廈成不爲論劾事,侵斥言官,至以誠可慨然爲言云,臣於是不勝瞿然之至。廈成等托以爲其祖伸辨,投進一疏,敢以媢嫉不直,陰戾悍猛等語,乘機幻弄,侵辱大老,少無顧忌,如此醜正之論,宜有糾劾之擧,而第其疏語,專攻前陳疏館學儒生,而臣之兒子,亦參其疏,則臣於此,實有嫌難參涉之端,故含默度日矣,今者非斥之言,出於玉堂公論之地,臣之當初當論不論之失,著矣,何敢一刻晏然於臺次乎,請命遞斥臣職。答曰,勿辭,退待物論。
成均館官員,以同知館事意啓曰,今七月初七日,儒生上旬輪次,當爲設行,而大提學未差,限內不得爲之,今月內無故日退行之意,敢啓。傳曰,知道。
正言孟萬澤啓曰,卽伏聞昨日筵中,儒臣以李廈成不爲糾劾事,侵攻臺臣,至以慨然爲言,臣於此,竊不勝瞿然也。廈成等醜辱先正之言,無復餘地,則今日居臺閣者,固宜趁時論列,而臣以癃疾之人,迫於嚴命,雖或有詣臺之時,施卽呈告,日事跧伏,辜負職責,居常慙恧,非斥之來,實無以自解,其何可一刻蹲冒於臺地乎?請命遞斥臣職。答曰,勿辭,退待物論。
司諫李德英,正言趙道彬啓曰,臣等伏聞昨日筵中,儒臣以臺閣之不論李廈成,大加非斥云,臣等不勝瞿然慙恧之至。廈成等誣蔑先正,無少顧籍,在言責者,固當登時擧劾,而緣臣等疲劣,迄無一言,終使駁正之擧出於公論之地,卽此一款,已難仍冒,而且伏見大臣箚本,則以尹就商罷職之啓斥,以爲過當,臣等訝惑焉。就商所坐,勿論有情無情,其爲冒法則一也。臺閣之論,只當執法而已,若諉之以無情,而曲加寬恕,則此豈論事直截之體乎。爵祿私受之節,廉義所關,以此而謂之微眚薄過,非臣等意慮之所及也。至於由外陞遷之人,不得以解由爲拘,已成謬例云者,尤有所未能釋然,凡由外移內者,只限其見遷之職,而行公而已,若其廩祿,則拘於解由,法例然也,若使不復爲拘,晏然冒受,而曰已成謬例,朝家又從而許其謬例,則金石之典,不亦撓乎。朝家之待將臣,固自有別,而亦不可以將臣之故,專事容貸,一切廢法,此則事理較然矣。臣等之本意,亦非以就商爲知而故受也,設令出於無情,事旣現發,則據法請罪,以臺體則然,而今大臣之言如此,殿下又令因而勿罷,其爲將臣則至矣,獨不念法式之壞損,事體之顚倒乎?臣等孤負職責,詆斥沓至,將何顔面而冒居乎?請命遞斥臣等之職。答曰,勿辭,退待物論。
右副承旨尹弘离上疏。大槪,臣於奏事之際,有昏謬不審之失,伏乞亟遞臣職,以爲妄率者之戒事,入啓。答曰,省疏具悉。爾其勿辭察職。
忠淸監司書目,延豐呈,以副提學鄭澔辭職上疏上送事。啓。答曰,省疏具悉。爾其勿辭,從速上來察職。以上朝報
備邊司啓曰,以戶曹草記,敬寧殿明陵三年後祭享物種,令廟堂裁量變通事,命下矣。奉常寺常時祭享元貢,每患不足,而敬寧殿明陵三年之後,則自奉常寺當爲措備,而一年應用之價,至於七百餘石之多,故曾前永昭殿翼陵三年後一年祭享應入之數,自本寺定奪加磨鍊以給矣。今亦依此,令宣惠廳,與戶曹相議,取考元貢多少,參酌磨鍊,何如?答曰,允。以上備局謄錄
政院啓曰,卽因大臣陳達,御營大將尹就商,有勿罷還仍事,命下矣。尹就商卽爲牌招命召傳授之意,敢啓。傳曰,知道。御營廳謄錄
上在昌德宮。停常參·經筵。
左承旨韓聖佑,初度呈辭。入啓。給由。
吏曹啓曰,來初八日祿都目政事爲之之意,敢啓。傳曰,知道。
副應敎權尙游,校理李觀命上疏。大槪,臣等於長僚疏斥,難安之勢,又加一層,不得不投疏徑出,乞命亟削臣等之職,仍治臣等之罪,不勝幸甚事,入啓。答曰,省疏具悉。爾等勿辭察職。
政院啓曰,新除授行都承旨洪萬朝,時在忠淸道公州地,斯速乘馹上來事,下諭,何如?傳曰,允。
又啓曰,來十一日,文臣殿講日次,取稟。傳曰,爲之。
今春夏等褒貶,所已萬戶孔後贊,文山萬戶李天瑞,光山萬戶具萬禎,以上,中,正防別將趙後抃,下。
大司諫金宇杭啓曰,臣之忝叨言責,已踰月矣,而以有嫌避之端,故旣不得隨參於本院之啓,加以病昏,又未能論一事責一言,虛帶曠久,日事呈告,臣之負職責,多矣。居常慙懼,若無所容,昨伏聞儒臣於筵中,以兩司之不論李廈成,大加非斥云,臣不勝瞿然也。廈成等,於泮儒之疏,苟有痛迫之說,則只據事實,一疏陳辨,夫誰曰不可,而乃敢醜詆先正,略無顧忌,搆捏誣衊,無所不至,況其梟鳳二字,有所祖述,自爲註釋,結之以各有所歸,其言絶悖,其事絶痛,此實斯文厄會,世道變故,而寂寂數月,迄無糾劾之擧,今日居臺閣者,烏得以辭其責哉?臣亦臺諫之一,當論不論之失,無以自解,公議旣發之後,何敢晏然仍冒於職次乎?重患暑癨,數日委頓,俟得少閒,今始來避,而自列之辭,有同譏裸,尤增愧死,請命遞斥臣職。答曰,勿辭,退待物論。
禮曹參議崔重泰,佐郞李宜章,孝陵曲墻修築事,出去。
副應敎權尙游,校理李觀命,牌不進,依承傳罷職傳旨。傳曰,只推勿罷。
謝恩,弼善朴見善。
副應敎權尙游,校理李觀命,再招不進,依承傳罷職。
政院啓曰,副應敎權尙游,校理李觀命,旣已罷職,玉堂他無入直之員,政官卽爲牌招開政,差出闕員,仍卽牌招入直,何如?傳曰,允。
吏曹參判兪得一,牌不進。
禁府啓目粘連,京畿監司放未放啓本云云。本府所管定配罪人放秩尹徵三段,依啓聞施行,他餘罪人乙良,令該曹稟處,何如?啓依允。又啓目,兵曹佐郞權宇亨·韓原正樞元情云云。承服不冬,前府使權克升·成重三,前郡守朴世寶·李世俊元情云云,泛稱遲晩,刑推得情,何如?啓除刑推議處。
參知趙泰耉,牌不進,依承傳罷職。以上朝報
備邊司啓曰,中江開市,例在於八月十五日,依前商賈預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。以上備局謄錄
禮曹啓曰,卽接司圃署牒報,則本署所封西果之未薦新,事極惶悶,今年水災,異於常年,公私田圃,擧皆沈沒,若干餘存,今始結果,形體甚少,成熟尙遠,太廟薦新,僅僅封進,而逐日供上,則萬無連續封進之路,薦新後差退供上,亦有前例,待其成熟間退捧事,依例入啓變通云。莫重享上之物,每請退封,已極未安,而西果時節漸晩,今又差退,則前頭封進日數無多,其在事體,極涉不當,決不容又爲退限,而第今年水災異常,凡百蔬果之類,盡爲傷損,卽今西果,京外諸處,絶無而僅有,一依常年進排之難,果如所報,取考上年謄錄,則有勿爲穿穴二箇封進之例,此固出於一時不得已之事,輒又援例,實爲惶恐,而卽今事勢如此,似宜有變通之道,而係于上供之物,自下不敢擅便,上裁,何如?傳曰,依爲之。以上禮曹謄錄
有政。吏批,以兪集一爲刑曹參判,金盛始爲庇仁縣監,金栽爲文學,李觀命爲副校理,權尙游爲副校理。吏曹謄錄
上在昌德宮。停常參·經筵。
繕工監役黃鍍,順懷墓假監役李顧,孝陵曲墻修築事,出去。
左承旨韓聖佑,再度呈辭。入啓。加給由。
伴送使書目,勅行今月初三日,良策止宿事。
平安監司書目,道內各邑,五月以後,霖雨連仍,山田洞畓,或有沙汰,或爲浦落,汚下田畓,閱月沈陰,消損居多,民事可慮事。
春夏等褒貶,椒島僉使金得輝,遂安郡守吳遂雄,以上,中,長淵府使尹訓甲,下。
右議政申琓箚子。大槪,身病猝㞃,決無自力供仕之望,且於諫臣之避,有不敢晏然者,乞遞臣職名,仍治妄言之罪,以謝臺議,以安微分事,入啓。答曰,省箚具悉卿懇。所患如此,予用慮念。箚末事,於卿少無所嫌,安心勿辭,俟間視事,以副至望。仍傳曰,遣史官傳喩。
京畿監司書目,仁川呈,以判府事崔錫鼎上疏上送事。啓。答曰,省疏具悉卿懇。卿辭至此,正使之任,當勉副焉。仍傳曰,遣史官傳喩。又書目,驪州呈,左參贊李畬辭職上疏上送事。啓。答曰,省疏具悉。卿勿撕捱,須速上來行公。
傳曰,謝恩正使許遞之代,以儀賓宗班中備擬事,分付。
副校理權尙游上疏。大槪,臣於一日之內,累違嚴召,無復臣子分義,揆以邦憲,實合萬殞,而聖度天大,罰止譴罷,敍復之命,不日旋下,恩牌繼降,促令就直,臣誠戴罪含恩,不知死所,不敢不來伏禁扃之外,而顧臣情勢,終無冒昧祗承之望,伏乞亟削臣職名,仍勘臣罪,以肅朝綱事,入啓。傳曰,還出給。
政院啓曰,副校理權尙游上疏,旣有還出給之命,以斯速入來之意,更爲催促,而終不入來,經幄重地,勢將連日闕直,其在分義,事體俱極未安,權尙游從重推考,卽爲牌招,何如?傳曰,允。
謝恩,副校理權尙游。
礪城都正楫,陽原正檣上疏。大槪,新刊璿源譜略,不無疏略之歎,太祖朝以下列聖支裔,謹依中廟例,隨聞抄錄,編成冊子,不避僭妄,冒死敬進,伏願聖明,亟命該寺,特令增修,俾寶牒無憾,聖德益光,不勝幸甚事。入啓。答曰,省疏具悉。爾等盡心抄錄,有此投進,予用嘉之,其令該寺稟處。
備邊司,以趙泰采爲守禦使。
禁府啓目,兵曹佐郞權宇亨議處云云,至於傳軍次知,不能檢飭之失,則禁衛哨官·部將等,俱難得免是白去乎,當該部將拿問後,稟處,何如?啓依允。
同府,李世進拿囚。啓。以上朝報
備邊司啓曰,因兵曹判書金鎭龜兼帶守禦使辭免上疏,有令廟堂稟處之命矣。曾前本兵之長,雖或有兼帶之時,不必許遞,今則以其兼帶禁衛大將,兩軍門勢難兼察,故近例皆以許遞,金鎭龜所帶守禦使之任,今姑改差,何如?答曰,允。以上備局謄錄
有政。吏批,以李衡佐爲典設司別檢,李震壽爲兵曹參知,柳尙運爲掌樂正,鄭纘輝爲平市令,李世奭爲司僕正,朴彙登爲兵曹正郞,朴後蕃爲奉常僉正,李觀命爲吏曹佐郞,李徵海爲工曹佐郞。吏曹謄錄
兵批,以洪受瀗爲知事,金世樞爲五衛將,李仁著爲衛率,李世翊爲僉知,金弘楨爲五衛將,洪處武爲公州營將,李壽民爲羽林將,金錫衍爲同知副護軍,李敍五今加嘉義,訓鍊參軍單朴時雄,訓鍊奉事單李革益,副司直趙聖復·李邦彦·尹植。兵曹謄錄
上在昌德宮。停常參·經筵。
未時,太白見於巳地。
京畿都事趙正緯,道內儒生試取事,出去。
政院啓曰,兩司多官,引避退待,今已累日,他無無故行公之員,處置歸於玉堂矣。卽者副校理權尙游,陳疏到院,雖以齋戒退却,而觀其措語,以諸臺之避,實由其筵白之說爲言,其所引嫌,固有所執,多官處置,一向淹滯,殊甚未安,新除授持平李海朝·李㙫,竝卽牌招,使之處置,何如?傳曰,允。
伴送使書目,勅行,今月初四日,義州止宿事。
禁府啓目,權宇享議處云云。傳語軍次知不能檢飭之失,則禁衛哨官及部將,俱難得免,當該部將等拿問後,稟處,何如?啓依允。
政院啓曰,卽因弘文館草記,下番他無推移之員,令本院稟旨變通事,允下矣。政官所當牌招,開政差出闕員,而今日乃國忌齋戒,何以爲之?敢稟。傳曰,牌招開政。
大司成金鎭圭上疏。大槪,泮儒,近發爲先正伸辨之疏議,而執綱者,始求臣文,旋與疏頭計較利害,嫌其文辭之嚴峻,不但不用,至有追咎之言,今日士習如此,無非臣疲劣,忝據師席之致,乞蒙鐫遞,以全廉義。仍自附爲先正代述義,冒陳其所欲爲諸生而言者,悉辨李廈成構誣先正顚末,以備睿察事。國忌齋戒,留政院。
禮曹參議崔重泰,佐郞李宜章,繕工奉事李藎,光陵曲墻修築後,入來。
政院啓曰,兩司多官,引避累日,尙未處置,殊極未安,新除授持平金栽·韓永祚,卽當牌招處置,而金栽,則方在外,且日勢已暮,持平韓永祚,明日待開門牌招,使之處置,何如?傳曰,允。
修撰崔昌大,牌不進,罷職傳旨。傳曰,只推勿罷,再招不進,依承傳罷職。以上朝報
有政。吏批,以崔昌大爲修撰,金栽爲持平,韓永祚爲持平。吏曹謄錄
上在昌德宮。停常參·經筵。
禮曹正郞金萬益,孝陵正郞曹廷善,順懷墓曲墻,繕工奉事柳光井,穆陵外階砌修築事,出去。
司猛李敍五,加資肅拜。
禮曹啓曰,卽接成均館郞廳所報,館學儒生,因大司成陳疏拜辭,聖廟外仍爲空館,而知館事未差,同知館事洪受瀗知事未肅拜,李寅燁在外,無守廟堂上云,同知館事洪受瀗,以在京單堂上所當進詣守直,而旣未肅謝,家在城外,今已夜深,未及變通,在前如此之時,本館堂上·郞廳,竝入館,今日則本館無行公堂上之故,只以郞廳守直云,莫重守直,不可如是苟簡,今日政院稟處,何如?傳曰,允。
明日仁政殿文臣殿講時,考官二,金鎭龜·兪集一,參考官四,李健命·崔重泰·權尙游·朴泰昌。
政院啓曰,令政院稟處事,允下矣。同知館事洪受瀗,卽爲牌招入泮,勸諭多士,使之還入,何如?傳曰,允。
又啓曰,明日文臣殿講時,命官何大臣進去乎?敢稟。傳曰,右相進去。
伴送使書目,勅行,今月初五日,義州仍留,初六日渡江入去事。
持平韓永祚謝恩後啓曰,臣之前任本職也,病發於遠役之餘,委頓累日,供職無路,尋單請急,倖蒙恩遞矣。不意玆者,新命又降,臣誠感激惶隕,罔知攸處,召牌之下,分義是懼,不得不黽勉祗肅,而臣於詣臺處置,有不可冒當者,李廈成之疏,托以爲祖先伸辨,醜詆先正,無所不至,此誠世道之大變也。臣之處臺職,亦嘗累日,非不知其當論,而廈成疏中,提擧臣外先祖故判書臣李植之事,侵論狼藉,臣於此實有此嫌礙之端,果不敢論列矣。到今公議旣發之後,則臣之前日在臺時,當論不論之失,與諸臺無異,而況於廈成之事,嫌不可參涉,如右所陳,則其何敢晏然職次,處置諸臺乎?請命遞斥臣職。答曰,勿辭,退待物論。
謝恩,知事洪受瀗。
都摠管金柱臣,初度呈辭。以國忌留政院。
傳曰,敬寧殿望祭,世子親行事,分付。以上朝報
上在昌德宮。停常參·經筵。
司饔奉事尹爾楫,磁器燔造事,廣州地,出去。
下直,楊州牧使李天根。判尹宋昌,刑曹判書趙相愚辭職上疏,呈政院,還出給。
黃海監司書目,道內各邑,自五月以後,大雨連仍,田畓各穀,無不被害,西成望斷,至於載寧·安岳·康翎·平山等邑,海溢·蝗蟲·蟹損等災,俱爲害穀,民事可慮事。
成均館官員,以同知館事意啓曰,臣肅謝之後,卽詣本館,率館官出橋門外,招集出齋儒生,以還入之意,反復勸諭,則諸生以爲,臣等伏見李廈成搆誣先正臣宋時烈,罔有紀極,竊不勝駭憤之忱,欲爲同聲合辭,痛卞其情狀,昨日將拜疏詣闕,而忽有一守僕,來傳師長之言曰,吾以見輕於該廳之故,方且陳疏云云,而謄送大槪一本,使之遍示於該廳及諸生,臣等伏見其槪,有曰,執綱者始求臣文,旋與疏頭計較利害,嫌其文辭之嚴峻,不但不用,至有追咎之言。又曰,今日士習如此,臣等於是,聚首驚怪,誠未曉其所以也。蓋臣等之見過於師長,自有顚末,頃者伸辨李翼明之疏也,師長送言于臣等,使之姑罷該廳,以待後日,而臣等之意以爲,大論旣發之後,順承師敎,徑先沮止,則大非爲諸賢辨誣之意,故未能屈意遵奉,終至陳章,而揆諸師生之分,不無難安之情矣。及夫廈成疏之發也,得聞師長,以爲當初所爭,俱是爲公,則到今旣無致憾之意,今番疏草,則當留意云,故臣等果有請文之事矣。大凡館儒之疏,雖出士林之公議,而事實之詳悉,必資先輩長者,故從前館學之疏,或出於搢紳之間,而臨時用舍,實在士子之主張,臣等之諸文,蓋以此也。及說該廳,請得所搆,則師長以爲,無一字改刪,專用其文然後,方可出藁云。抑其意以爲,言論風旨,專出於師席,而必令士子終始奉行也耶。師席事體雖重,而文字一出之後,若或有不合於愚意者,則强屈已見,不敢添刪,恐非重疏事之意也。且臣等,別有疏草者,欲以師長文字,秤停參用,故終不敢以專用之意答之者也。以此辭意,累度拂請,而終不出焉,則一向懇求,亦涉苟簡,不得已將用臣等所草矣。有一儒生來言于臣等曰,師長旣聞參用之意,斷無出藁之理,而卽聞驪州李判書之文且至矣,李判書,卽參贊臣李畬也,不移時,有尹俊爲名人,袖一疏本而來曰,此是驪州所送文也,臣等見其遣意措辭,則與臣等之草本,無甚異同,而其中亦不無採用之節,故將欲參用矣。俊曰,本主之意,必欲專用,不然則何必參用耶。因以怒色相加,旋卽袖去,臣等之意以爲,旣於師長之文,猶不欲專用,則反用他文,亦所未安,故終不强索,則臣等待師長之道,可謂盡矣,而今者師長,乃反謂較計利害,嫌其文辭嚴峻,師長旣不見臣等之疏,則安知夫臣等之計較利害,而有所顧瞻之意,師長之文,旣不出,則又安知文辭之嚴峻,過於臣等之疏耶。臣等爲賢辨誣之誠,豈下於師長之心,而反加情外之言,直驅臣等於假托申辨,右袒廈成之科?噫,爲先正申辨,何等重事,而苟有一分是非之天,孰不知廈成醜正之罪乎?臣等若有顧藉廈成之意,則豈不袖手傍觀於局外,而乃反欲陳章請討也哉?且師長,以士習如此爲言,蓋導之以義理而不從,則責在於士習,而若以不爲專用其文,反謂士習之不美,則雖是師席之言,而爲士者,其可甘心乎?至於追咎之言,初不出於臣等之口,則未知此言何從而出乎?揆以常情,必不然矣。無乃中間造言者,胥動讆言,以致師席之疑阻耶?臣等情迹,萬分臲卼,不敢冒居齋舍,相率出來,而不意聖喩丁寧,有此勸入之敎,臣等固當奉行之不暇,而旣被師席之峻斥,不可晏然復入於賢館,聖敎雖勤,不敢黽勉奉承,秪切惶怖之至云,而終無還入之意,莫重聖廟,連日虛曠,事體極爲未安,何以爲之?敢稟。傳曰,更爲開喩勸入。
又啓曰,命下矣。臣更以傳旨內辭意,勸諭諸生,使之還入,則諸生以爲,今者聖諭復宣,不啻丁寧,臣等得罪師長,旣非微細之故,師長至斥之以計較利害,又以今日士習,直驅於不美之科,則臣等雖欲强顔冒入,而其於忘廉喪恥,爲一世嗤點,何?臣等固知聖廟之不可久曠,上敎之不可坐違,而其在士子廉隅,寧被猥越之誅,不敢晏然承命,冒入齋舍,惶恐罔措云,還爲退去,蓋其所執,以得罪師長,有非泛然廉義之比,決無冒沒入齋之理,其言不無所據,似當有別樣勸諭之擧,何以爲之?敢稟。傳曰,莫重聖廟,不可久曠,斯速勸入,可也。
左承旨韓聖佑,三度呈辭。入啓。遞差。
全羅監司書目,南原呈,以掌令崔啓翁辭職上疏上送事。啓。遞差。
大司成金鎭圭上疏。入啓。答曰,省疏具悉。大老之被誣,世道之危險,予豈不知哉?卿其須勿過嫌,從速察職。
平安監司書目,臣疾病之外,難冒之勢,非止一二,更申血懇,冀蒙恩遞事,上疏上送事。啓。答曰,省疏具悉。卿其勿辭,從速察職。
吏曹啓曰,承旨及臺諫有闕,政事,取稟。傳曰,當日爲之。
今日殿講時,典籍金舜衡,訓導黃燦,正字黃翼鼎,敎授李震葉,博士金楚寶,易略。司正李邦彦,奉事李重培,禮略。正字趙以進,春略。訓導鄭贇,主簿吳守經,正字韓奕書,略說書金萬謹,訓導洪錫九·洪夏濟,直講權始經,書粗。司錄李嘉運,司果金興慶,參奉金辭臣,副正字邊玉明,詩略。典籍韓在垕·朴泰三·趙仲明,著作孫騎龍,詩粗。
備忘記,典籍金舜衡,訓導黃燦,正字黃翼鼎,敎授李震葉,博士金楚寶,各別熟馬一匹賜給。
咸鏡監司書目,咸興越獄罪人,已過三朔,終不得捕,判官鄭宇柱罷黜,其代令該曹擇差,催促下送事。啓。傳曰,只推勿罷。
沔川幼學李錫祉上疏。大槪,李廈成疏中,妄引庚寅之事,誣辱臣祖,不遺餘力,敢陳當時文案及孝廟聖批,瀝血呼籲,冀蒙裁察,俾伸至冤事。入啓。答曰,省疏具悉。疏辭,知道。
吏曹判書李濡,請對入侍,入侍時,吏曹參判兪得一,待明朝牌招察任事,榻前下敎。
政院啓曰,兩司多官,引避退待,尙未處置,事甚未安,掌令朴見善,所當卽爲牌招,而今則闕門已閉,待明朝牌招,使之處置,何如?傳曰,允。以上朝報
有政。吏批,以黃再命爲仁同府使,朴泰迪爲奉化縣監,權尙游爲兼弼善,金普澤爲文學,學諭單韓在垣,朴見善爲掌令。吏曹謄錄
政院啓曰,守禦使趙泰采敎書,旣已啓下,依例牌招,敎·諭書·密符傳授之意,敢啓。傳曰,知道。
又啓曰,守禦使趙泰采,牌不進,推考傳旨,今方捧入,而敎書旣已啓下之後,將臣事體自別,密符傳授,不容少緩,趙泰采更爲牌招,敎書·密符傳授,何如?傳曰,允。
又啓曰,守禦使趙泰采,再招不進,推考傳旨捧入,而密符之不卽傳授,固未安,一日三牌亦未安,待開門牌招,何如?傳曰,允。守禦廳謄錄
上在昌德宮。停常參·經筵。
去夜,政院啓曰,今十三日,乃穆陵修改,而禮曹判書閔鎭厚,以伴送使,時未還朝,參判李益壽,孝陵修改事,旣已出去,本曹他無見存之員,參議有闕之代,令該曹待明朝口傳差出,仍卽牌招出送,何如?傳曰,允。
校理李晩成,亡妻歸葬後,入來。
江原監司書目,本道農事,澇旱相仍,餘存各穀,盡爲枯損,原州等四邑,蟲災又熾,盡蝕豆太,今年凶荒,又復判斷,民間惶急,甚於春夏,高城等四邑,飢死之民,至於四十餘名之多,民事誠極渴悶事。
吏曹口傳政事,以李健命爲禮曹參議。
成均館官員,以同知館事意啓曰,莫重聖廟,不可久曠,斯速勸入,可也事,命下矣。臣傳諭聖敎,反復開喩,且謂雖云拘於廉義,上敎不可終始違拒,聖廟不可累日虛曠,不可不趁速還入之意,委由勸勉,則諸生以爲,臣等伏見師長元疏,則其所以攻斥臣等,更無餘地,臣等相與驚愕,益無所措,師長以爲泮儒發論之後,執綱者故爲遷延,蓋發論後未卽陳章,實緣執綱之或有故或在外而然矣,此豈臣等忽於申卞,故爲退托之計耶。師長亦已悉知其事勢,而今忽有此言,臣實未曉也。求文之由,已悉於昨日所懷,而托文處亦非一二,臣等之意,蓋爲其廣求文字,博采事實而已。所以求文於師長者,亦出此意,臣等元非前欲盡用,後欲不用,只爲見其文而考事實,以資臣等所搆之草,欲明夫太學公議實出於士子之主張,此果近似於反覆之謂耶。師長以見待之異他朝臣爲言,而至於文字言議,欲使之不敢違越,若然則凡爲師長者,設有事理之不合,擧措之乖宜,皆可拘於體貌,而一一奉承耶?師長之所以自尊則至矣,其於導率多士之道,何哉。至於恐忤廈成,屈曲俯仰,外托申辨,內濟顧瞻等語,無非脅勒之意,臣等誠不欲一一陳暴,以傷師生之事面,而其在臣等之廉隅,決不可復入,玆敢席藁泮村,恭俟譴罰云。臣復以前後聖敎,縷縷開說,而諸生偏執已見,了無入齋之意,此緣臣言語未暢,不能導達明命之致,惶恐敢啓。傳曰,不可以過當之斥,一向拘於廉義,屢違君父之命,更爲從速勸入,使莫重聖廟,不至於累日虛曠。
謝恩,禮曹參議李健命。
禮曹正郞曺廷善,繕工監役黃鍍,順懷墓曲墻修築後,入來。
禮曹參議李健命,佐郞李宜章,穆陵曲墻修改事,出去。
戶曹判書趙泰采上疏。大槪,新授之任,萬不近似,驚惶震惕,累日靡定,縮伏私次,若無容措,荐辱召命,未得祗赴,分義掃地,罪戾如山,露章請譴,實非獲已,而喉司退却,不許上徹,狼狽窮蹙,益不知置身之所。不意玆者,嚴召又降,一向逋慢,極涉隕越,不得不趨詣於禁扃之外,而百爾思量,終無冒當之理,玆敢瀝血哀籲,仰瀆宸嚴,伏乞聖慈,察臣才分之不堪,情勢之難冒,將臣新授南漢守禦之任,回畀可堪之人,仍治臣連違召命之罪,以肅朝綱,以安愚分事,入啓。答曰,省疏具悉卿懇。今玆新命,實循公議,意外侵斥,不必爲嫌,卿其勿辭,安心行公。
成均館官員,以同知館事意啓曰,命下矣,臣又招集諸生,宣諭聖旨,不可不趁卽入齋之意,反覆開喩,則諸生等以爲,臣等伏承聖批,溫音渙發,開釋丁寧,責之以君命之不可屢違,聖廟之不可久曠,臣等拜首惶感,相頎翹心,益不知置身之所也。臣等固知君臣分義至重且嚴,不當一向違越,以速逋慢之誅,而第念士子持身,最重者廉義,國家敎育,扶植者土氣,今若君臣之分義,聖喩之申復,而黽勉承順,人以爲太學諸生,重被師長之凌斥,蒼黃出泮,反以君命之難違,冒沒復入,何其進退之無據,至於此云爾,則臣等,將何以自解也。臣等之一身廉隅,固不暇恤,而其於貽羞賢關何哉。臣等玆於聖敎之下,不敢祗承,惶隕震惕,恭俟鈇鉞之誅云。聖旨如是丁寧,諸生猶不奉承,聖廟之空虛,已至四日,誠爲悶慮,何以爲之?敢啓。傳曰,更爲勸入。
禮曹參判李益壽,正郞金萬益,繕工假監役李顧,孝陵曲墻修築後,入來。
大司成金鎭圭上疏。大槪,臣之見凌於士子,不啻轉加,敢陳前後事狀,以冀照燭,伏乞亟遞臣職名,仍勘臣罪,俾令私義粗安,士子快意事,入啓。答曰,省卿疏辭,今日空館之擧,極可駭異,令本館稟處,卿其勿辭,安意察職。
府啓,請還收炤兄弟放歸田里之命,絶島定配。措辭見上先正臣宋時烈,荷三朝賓師之禮,爲一時士林之宗,其道學節義,可以師表百世,自非向來奸凶之巧爲搆誣者,蓋莫不傾嚮而尊師之,不幸世道累遷,百怪都出,至於前縣令李廈成等之疏而極矣。蓋其疏,托以申辨其祖之事,醜辱大老,罔有紀極,斯豈非世道之變,而斯文之厄耶?廈成等許多誣衊之說,比來章牘,各已條分其事實,打破其誣罔,則天日之明,業已洞燭矣。噫,廈成,祖述朴世堂餘論,譸張闔捭,靡所不有,至以媢嫉不直,陰戾悍猛等語,衆口嘈聒,醜辱狼藉,今日人心,雖極乖亂,何敢以如此悖慢之說,重加之於旣骨之大老,而無所顧忌耶。噫,大老己酉之一疏,顯示詆斥之意,而當時其祖,受而巽謝而已矣。三十餘年之後,廈成等誣詆之說,繼出於朴世堂醜正之餘,乃敢乘機助攻,以濟其閃弄粧撰之態,有不忍正視者,況其梟鳳之喩,尤甚絶悖,顯加奬貶,勒定優劣,肆然筆之於奏御之文字,人之無忌憚,一至於此哉,此而置之,將無以示尊賢之義,而杜醜正之慙,請前縣令李廈成,削去仕版,新除授持平金栽,時在京畿廣州地,請斯速乘馹上來事,下諭。竝引嫌而退,事苟可論,少節何觀,而徑引私嫌,殊涉苟且,當論不論,有欠風裁,非斥之來,理難自免,下款所論,雖得臺體,而醜正之罪,未卽劾正,旣失職責,勢難仍在,或因親嫌而未參前啓,或關先世而有難參涉,則論劾處置,俱有所礙,不可以此輕遞言官,請執義金相稷,正言孟萬澤,司諫李德英,正言趙道彬,竝命遞差,大司諫金宇杭,持平韓永祚出仕。答曰,依啓。第一件事,不允。
觀象監,太白見於巳地。啓。以上朝報
政院啓曰,守禦使趙泰采,疏批已下,卽爲牌招,傳授密符,何如?傳曰,允。守禦廳謄錄
上在昌德宮。停常參·經筵。
未時,太白見於巳地。
今月十一日,吏曹判書李濡,請對入侍時所啓,茂山府使閔泳,以曾任蔚珍時,官婢作妾事拿問,而因赦蒙宥,其代權克升,亦以前任龍川時事,方在拿囚中,閔泳罪名,旣非關係邊事,而新差之人,亦且就拿,則此時迎送之弊,雖甚可慮,前茂山府使閔泳,似當有參酌變通之道矣。上曰,仍任可也。又所啓,江界人李廷芳,曾在本道,連捉八虎,而只蒙賜馬之賞矣。上京之後,捉得三虎於西山,此與外方所捉虛實難知者有異,宜有別樣褒奬之擧,而臣於待罪本兵時,連因多事,未及陳達,卽今李廷芳,喫苦旅邸,人多稱冤,似當特施激勸之典矣。上曰,上京後,連捉三虎,與外方捉虎者有異,而尙無激勸之擧,渠之稱冤,不爲過矣。李廷芳,特爲加資。
右承旨任胤元所啓,春間,京畿監司洪受疇爲承旨時,光國功臣兪泓奉祀孫錄用事,陳達於筵中,至蒙允許,外議莫不欽頌聖德,而第受疇所達,有所疏漏,兪泓雖曰改宮參有功,而于時元勳尹根壽等,皆錄於一二等,至今後裔,皆爲冠冕,而其中數三家子孫零替,香火將絶云,事甚矜憐,在聖上酬報之道,似當一體收用矣。吏曹判書李濡,今方入侍,使之考出錄券,搜訪其子孫,一一錄用,何如?上曰,一體錄用,可也。
成均館官員,以同知館事意啓曰,今日更爲勸入事命下之後,招聚諸生,依傳敎勸諭使入矣。諸生聞大司成金鎭圭追陳臚列之疏,繼聞有令本館稟處之命,不敢陳其所懷,相率退去,前頭事勢,誠極悶慮矣。敢啓。傳曰,知道。
工曹判書金構,都摠管金柱臣,再度呈辭。入啓。加給由。
參知李震壽,初度呈辭。入啓。給由。
同副承旨李三碩上疏。大槪,臣之忍死出肅,少伸區區之分而已,病勢難强,末由自力,乞鐫職名,得免瘝曠之罪事,入啓。踏啓字。
文學金普澤上疏。大槪,春坊新命,又及於已試蔑效之身,臣誠惶感罔措,而且於奏請副使李墪之疏,有不敢晏然者,玆敢露章陳暴,乞蒙鐫削,以謝人言事,入啓。答曰,省疏具悉。爾其勿辭察職。
政院啓曰,刑曹判書趙相愚,連日呈告,無意行公,刑獄積滯,委屬可慮,卽爲牌招察任,何如?傳曰,允。
吏曹啓曰,臺諫有闕,政事,取稟。傳曰,明日爲之。
知事洪受瀗上疏。大槪,臣於本館稟處之命,有不敢自當之嫌,乞遞成均之任,更命他堂上或禮官,從速變通,俾無聖廟累日虛曠之患。入啓。答曰,省疏具悉。同知館事之在外者,今姑許改,卽出其代,使之擧行,卿其勿辭行公。今月十一日,吏曹判書李濡,請對入侍時,三司罷散及褒貶居中人員,竝別單書入事,榻前下敎。
刑曹判書趙相愚,牌不進。
禮曹啓曰,連月陰霖之後,旱災此酷,禾穀多有損傷,秋節雖過,自前如此之時,曾有祈雨之例,卽今雨意漠然,民事可慮,祈雨之擧,似不容少緩,初次祈雨祭,風雲雷雨·山川雩祀·三角山·木覓山·漢江等處,不卜日,來十六日設行,虔誠祈禱之意分付,何如?傳曰,允。
開城留守書目,禮曹判書閔鎭厚辭職上疏上送事。啓。答曰,省疏具悉卿懇。卿其勿辭,安心行公。
禮曹參議李健命,佐郞李宜章,繕工直長柳光廷,穆陵外階崩頹處修築後,人來。
傳曰,前持平兪彦明·柳鳳輝·李㙫·李海朝,修撰崔昌大敍用,護軍李世弼·李箕洪·權,司直任堂,正郞朴弼明,司果金興慶·權忭,居中,勿論。
政院啓曰,同知館事之在外者,今姑許改,卽出其代事,命下矣。令該曹口傳差出,仍爲牌招察任,何如?傳曰,允。
吏曹口傳政事,以趙奉采爲同成均。以上朝報
禮曹啓曰,卽接崇陵參奉牒報,則本陵大王陵上,酉戌方·丑方,王后陵上,寅卯方·戌亥間方·申酉間方莎草,前日萎黃之處,庫庫枯損,日漸稀疏,今無更甦之望,且今年雨水過多之故,兩陵上封土,自然融液,漸次退下,自中以下,庫庫有高低不平之勢,而大王陵上辰方,王后陵上寅卯方,所見尤似未安云,依例政府以下進去奉審後,稟處,何如?傳曰,允。
又啓曰,連月陰霖之後,旱災此酷,禾穀多損傷,秋節雖過,自前如此之時,曾有祈雨之例,卽今雨意漠然,民事可慮,祈禱之擧,似不容少緩,初次祈雨祭,風雲雷雨,山川雩祀·三角山·木覓山·漢江等處,不卜日,來十六日設行,處誠祈禱之意分付,何如?傳曰,允。禮曹謄錄
成均館官負,以同知館事意啓曰,大司成金鎭圭疏批,空館之擧,極可駭異,令本館稟處之命下矣。金鎭圭初疏,旣有非斥諸生之語,則諸生之不安,其勢固然,而轉相疑阻,擧措失宜,終至於空館而後已。毋論事之是非,以儒生而被斥於師長,則事體所在,似不宜容易還入,且承嚴敎之後,諸生輩難安之勢,轉加一層,雖欲勸諭,決難聽從,朝家若不別樣變通,則自本館,他無善處之道,敢啓。傳曰,被斥外無故儒生,使之入齋。成均館謄錄
上在昌德宮。停常參·經筵。
大司諫金宇杭,初度呈辭。入啓。給由。
今月十一日,吏曹判書李濡請對入侍時所啓,生民休戚,係於守令,自前每有擇差之敎,而勢有所難行者,蓋緣雜類竝進,以此陞遷,如都目大政,苟不在於實職,則前御中,雖有才能表著者,例不得調用,論其本則只在於選擇初入仕,且初入仕之路,比昔漸廣,各陵殿參奉及京各司參下之數,合而計之,至於一百十餘窠,參上之窠,則反爲不足,以此無以推移調敍,不能精擇守令之弊,亦由於此,李畬曾爲吏曹判書,以改銓法淸仕路之意陳箚,其時領議政崔錫鼎,別爲論列於覆啓之中,陵參奉朔數,欲以十五朔定限,又於榻前陳達矣。以陵參奉,變作直長奉事,旣有商確稟處之成命,而尙今未得擧行矣。臣之淺慮,則陵參奉之變作直長奉事,係是創設,似有難便之端,改定十五朔之限,而雖無淹久之嘆,陞遷之路,尤有狹窄之患,無寧姑爲仍舊,而就京各司參下之窠,稍加變通,作參上之窠,則庶可以疏通,如禁府都事,乃諸司別檢,各驛察訪,或以參上,變爲參下者,多矣,此等窠則今雖更作參上窠,非若創設之比,而京各司參下中,變作直長奉事,則亦與陵參奉之變作直長奉事者不同矣。如是則初入仕之減者,當爲二十餘窠,而參上官之加者,當爲十餘窠,積滯之弊,不至如前,而調用之際,亦自有甄別取舍之道矣。臣於待罪本兵時,陳達以宣傳官武兼參下窠之變作參上窠者,亦爲參上之積滯故也。今此變通之事,大臣之意,亦以爲然,而退出後,更爲商議,別單書入乎?敢此仰稟。上曰,參下則甚多,參上則不足,調用之路,無由疏通,依此變通,別單書入,可也。
禮曹,謝恩使拜表吉日,來九月初十日卯時,方物封裹,同初七日推擇。啓。
伴送使閔鎭厚,入來。
謝恩,禮曹判書閔鎭厚,同副承旨尹弘离,護軍李後勉,兼漢學敎授權尙游·李觀命。
檢閱李縡上疏。大槪,臣猝聞母病添重,情理前迫,頃刻靡定,冒陳血懇,徑出禁扃,乞蒙鐫遞職名,得專救視事,入啓。答曰,省疏具悉。爾其勿辭,救護母病。
明日敬寧殿望祭正時,四更一點,王世子出宮正時,三更四點,開門三更二點。
吏曹啓曰,來十八日都目政事爲之之意,敢啓。傳曰,知道。
咸鏡監司書目,本道農事,六月十二日霖雨開霽之後,點雨不下,已過兩旬,惡風連吹,酷被災損,前頭民事,罔知攸措事。
全羅監司書目,本道長興等沿海邊七邑旱暵之災,一向斯酷,野田已盡焦枯,便成赤地,今年農事,又將不得免凶,民事極爲可慮事。
成均館官員,以同知館事意啓曰,大司成金鎭圭,疏批空館之擧,極可駭異,令本館稟處事,命下矣。金鎭圭初疏,旣有非斥諸生之語,則諸生之不安,其勢固然,而轉相疑阻,擧措失宜,終至於空館而後已,無論事之是非,以儒生而被斥於師長,則事體所在,似不宜容易還入,且承嚴敎之後,諸生輩難安之勢,轉加一層,雖欲勸諭,決難聽從,朝家若不別樣變通,則自本館,無他善處之道,敢啓。傳曰,被斥外無故儒生,使之入齋。
府啓,請還收炤兄弟放歸田里之命,絶島定配。答曰,勿煩。措辭見上
禁府,申復圭拿囚。啓。以上朝報
禮曹啓曰,傳曰,今此䄙嬪之喪,禮葬等事,斯速擧行,祭需從優磨鍊輸送事,分付事,傳敎矣。禮葬等事,依聖敎卽速擧行,而弔祭,依法例擧行,何如?傳曰,允。
傳曰,歸厚署棺板一部,卽日擇送于內需司,分付該曹。以上禮曹謄錄
禁府啓曰,以慶尙監司狀啓,刑曹粘目,泗川前縣監沈瑞輝·申復圭等,移本府處置事,允下矣。申復圭,方待命於本府,卽爲拿囚,而沈瑞輝,曾已物故云,敢啓。傳曰,知道。禁府謄錄
有政。吏批,李基弘爲執義,李熊徵爲咸鏡都事,元聖兪爲工曹參議,李裕民爲正言,李海朝爲正言,尹憲柱爲弼善,金相稷爲司諫,李震壽爲承旨,兼漢學敎授二單,權尙游·李觀命,茂山府使閔泳仍任事,承傳學正單,李重培。吏曹謄錄
尹弘离,以漢城府言啓曰,本府素無典僕,事甚□□,頃年屬公奴婢十口,許屬本府事,入啓蒙允之後,以罪人英淑婢烈伊·禮香·叔香等,移屬本府事,又爲入啓蒙允矣。頃者該院,逆家奴婢分送各司時,只以□□名啓下,移送本府事,前啓中婢烈伊,則稱以混入,自該院,出給於英淑同生娚次重處云,故欲知其虛實,文書及該院啓目移文,取來相考,則烈伊,本以英淑父生時買得首陽臺所生,其買得文記,因事閪失,今己未年呈□□□□矣。烈伊之母,旣是英淑之父所買,則英淑□同爲□孫,而次重旣無傳得文書,攷見戶籍,錄於英淑戶下,其爲英淑婢子,灼然可知,而該院啓目中,泛稱次重買得婢首陽臺所生婢,誤入英淑戶下者,已無所據,至於本無文記,以稱以次重買得文記明白,不可混入籍沒云者,尤是鑿空之說,莫重籍沒奴婢,不可誤爲出給,上項婢烈伊,仍前啓下,移屬本府,其誤決文書,令該院爻周後,院在本府婢案中懸錄施行,何如?傳曰,允。
檢閱李縡疏曰,伏以臣有偏母,素善疾病,風痺之症,積有源委,每於秋夏之交,發作如期,自數日前,顯有再中之漸,頤頰厥冷,手脚麻木,言語艱澁,精神眩瞀,重以毒暑所傷,頭疼兼發,飮啖全却,元氣凘苶,臣本單子,無他兄弟,藥餌扶將,勢難及時,方寸煎灼,頃刻靡定,玆敢冒陳血懇,仰瀆宸嚴,伏乞聖慈,曲賜矜諒,亟遞臣職,俾得專意救護,以伸人子至情,不勝萬幸。批答見上燼餘
上在昌德宮。停常參·經筵。
右議政申琓,禮曹參議李健命,正郞曺廷善,工曹參判柳之發,繕工奉事郭萬績,崇陵陵上莎草有頉處奉審事,出去。
京畿監司洪受疇,右議政申琓陪行事,出去。
敬寧殿祭罷後,世子宮·嬪宮,藥房·政院·玉堂問安。答曰,罔極。
成均館官員,以同知館事意啓曰,被斥外無故儒生,使之入齋事,命下矣。臣等依聖敎抄出在京無故儒生,使之入泮守齋,則儒生數人,先爲入來守齋,仍設食堂,而未入來儒生,令本館郞廳連續招入,而臣等仍爲罷出之意,敢啓。傳曰,知道。
府前啓,以祈雨祭齋戒,今日姑停。
京畿監司洪受疇,落後入來。
工曹判書金構,都摠管金柱臣,三度呈辭,及大司諫金宇杭,再度呈辭,祈雨祭齋戒,留政院。
傳曰,史官四員待命,騎馬十二匹立之,祈雨祭所等處內摘奸。
右議政申琓,禮曹參議李健命,正郞曺廷善,工曹參判柳之發,繕工奉事郭萬績,崇陵陵上莎草有頉處奉審後,入來。朝報
右議政申琓等啓曰,進詣崇陵莎草枯損處奉審,則大王陵上,自酉方至戌方,莎草枯損處,高十四尺七寸,廣十六尺,丑方枯損處,高二尺,廣三尺,癸方枯損處,高四尺,廣三尺,而自辛方至亥方蹲縮處,廣十三尺五寸,高三尺,自艮方至乙方蹲縮處,廣二十尺,高二尺,王后陵上寅甲方莎草枯損處,高十三尺三寸,廣十三尺,乾方枯損處,高九尺,廣六尺,庚方枯損處,高十二尺七寸,廣四尺八寸,自酉方至甲方蹲縮處,廣三十六尺,高三尺矣。莎草則竝皆間間枯損,卽今雖無士色呈露之處,前頭漸當草衰之時,似無蔓生之勢,至於蹲縮之處,則無前霖雨之餘,莎土融液,漸至頹下,仍成蹲縮,修補之擧,似不可已,令該曹擇日擧行,枯損及蹲縮處,竝爲圖形以進之意,敢啓。傳曰,知道。燼餘
上在昌德宮。停常參·經筵。
下直,江華經歷林淨,靈山縣監李河。
都摠管金柱臣,工曹判書金構,三度呈辭,及大司諫金宇杭,再度呈辭,入啓。加給由。
行司直尹就商辭職上疏。入啓。答曰,省疏具悉。卿其勿辭,安心察職。
司諫金相稷啓曰,臣於昨日,待罪憲職,以不論李廈成事,見斥於儒臣,引避見遞,而其時處置之語,頗示譏切,厥後宰臣之疏,又復提論,而遣辭之際,語益深緊,臣之情勢,到此益窮,不可以移拜他職,而晏然復叨於言議之地。且臣曾任諫職時,其時憲臣,以前啓收殺之意,問及於臣,臣以今此考官獄事之徑先酌處,殊乖執法之論,而第念爭論已久,未蒙允兪,其人且死,憑覈無階,則一向相持,止泊無期,今雖停啓,似無所妨之意,有所酬酢矣。其後憲臣,以獨停衆論,見非僚議,而引避之辭,至以問議於出入三司之人爲言,則臣之難安,已不可言,而況其啓辭,更發於本院,則臣以當初與議之人,尤不可參涉於其間,以此以彼,俱難一刻仍冒,請命遞斥臣職。答曰,勿辭,退待物論。
備忘記,今此䄙嬪禮葬時棺板,苟充進排,尙未得可合者,擇送之意,安在?殊甚駭然,歸厚署當該官,姑先從重推考,下人,令攸司囚禁,從重科罪,品好板材,使之卽速廣求進排。
禮曹,行司果朴明義,今月十五日卒逝云,曾拜黃海監司,雖未赴任,已行從二品實職身故人員,例有弔祭致賻之規,今亦依此擧行,何如?啓依所啓施行。
吏曹啓目粘連,啓本是白有亦,觀此江原監司李喜茂狀啓,則麟蹄縣監李洙,六年居官,一心愛民,至今春,至誠賑飢,而李洙瓜遞不遠,民情擧懷憂悶,皆有借寇之願,或限一年,或限半年仍任事,令該曹稟處亦爲白有臥乎所,李洙之愛民善賑如此,上下民情,擧皆惜去,則在前大殺之年,如此善治守令,或有別爲仍任之事,瓜滿遞代,自是金石之典,有雖容易許施,狀啓內辭緣,置之,何如?啓特爲限一年仍任。以上朝報
禮曹啓曰,大臣奉審後啓辭,崇陵大王·王后兩陵上莎草有頉處,擇日修補事,命下矣。似當趁卽擧行,而今此有頉處,尺數雖多,猶與時急修改有異,而莎草着根,最好於十月,故近年以來,輒以十月擧行,今亦依近例,令日官推擇,則來十月初一日卯時爲吉云,以此日時擧行,而事目則臨時磨鍊之意,敢啓。傳曰,知道。以上禮曹謄錄
任胤元,以吏曹言啓曰,本曹直房,年久頹圮,不但官員及下人,無可止接之處,許多文書,亦無藏置之所,不可不急速改造,而本曹旣無物力辦出之勢,得聞杭家籍沒家舍十餘間,在於東郊云,令該曹劃給,以爲取用其材瓦之地,何如?傳曰,允。
上在昌德宮。停常參·經筵。
下直,義州府尹兪命弘。
桃源察訪申拱華,差使員還下去。
昨日傳曰,禮葬,事體重大,第三日入棺,自有定限,而今此䄙嬪之喪,棺材擇送事,下敎之後,趁不得可合之材,故歸厚署當該官從重推考,下吏囚治事,別下備忘矣。卽聞可合板材,尙不進排云,限內似難入棺,豈有如今番禮葬之稽緩者乎?事甚無據,當該歸厚署官員,拿問定罪,下人等,竝囚禁,從重科罪。雖士夫家所儲板材,人定前急急擇執,期於限內入棺,不然則當有重治之事,以此意各別嚴明申飭。
拿問現告,歸厚署別提宣豪臣。
禁府,宣豪臣拿囚。啓。
京畿監司書目,驪州牧使趙爾重,屠牛犯禁,罷黜事。又書目,廣州府尹李濟重,被訓鍊大將疏斥,累度呈狀,曠廢職事,已有多日,亦不可强令行公,不得不啓聞遞改事。令廟堂稟處事。
禁府啓目,哨官李世進,部將柳斗齊元情云云。觀此所供,則與權宇亨招辭相左,不可不詳覈處之,權宇亨處,更推後稟處,何如?啓〈依〉允。又啓目,權克升·成重三·朴世寶·李世俊等議處云云。各營會外,雖與會付穀有異,俱難免虛錄之歸是白乎矣,宥旨前事,似當勿論,上裁,何如?啓竝勿論。
政院啓曰,新除授守令,多有未署經者,司諫金相稷引避經宿,而尙不處置,俱極未安,兩司多官員中,除在外服制受由未肅拜及呈告人員,竝卽牌招,以爲署經處置之地,何如?傳曰,允。
右副承旨李震壽上疏。大槪,旬月之內,除命荐疊,且惶且感,黽勉祗肅,而老母病情,一向無減,情理所在,旣難晷刻離側,至於夙夜輪直之地,尤無所供仕之望,玆敢不避僭猥,冒死陳籲,伏乞聖慈,俯垂矜諒,亟賜遞改,俾得專意救護,以伸至情事,入啓。答曰,省疏具悉。爾其勿辭,救護母病。
大司諫金宇杭,三度呈辭。入啓。遞差。
刑曹判書趙相愚,司書鄭栻,初度呈辭。入啓。給由。
傳曰,初次祈雨祭獻官以下,竝書啓。
府啓,請還收炤兄弟放歸田里之命。措辭見上新除授執義李箕洪,時在忠淸道延豐地,請斯速乘馹上來事,下喩。答曰,不允。下喩事,依啓。
義州別問安使李寅錫,入來。
禮曹佐郞林世弼,在外大臣·儒臣處,收議後,入來。
正言李海朝上疏。大槪,臣恩遞屬耳,敍命特下,薇垣新除,又出於夢寐之外,召牌繼降,分義是懼,黽勉來詣於禁府之外,而顧臣情勢,終無冒進之勢,伏乞聖慈,亟遞臣職,仍治臣罪,以肅朝綱,以安愚分事。及四學儒生李沈等上疏。大槪,臣等,於李廈成醜詆先正之疏,有不忍泯默者,玆敢合辭齊籲於紸纊之下,伏乞聖明,快降明旨,痛斥邪說,使詖淫之徒,不得復作於聖世,以幸斯文,以扶世敎事,入啓。
忠淸監司書目,溫陽呈,以都承旨洪萬朝辭職上疏上送事。啓。答曰,省疏具悉。卿其勿辭,上來察職。
答四學儒生李沈等疏曰,省疏具悉。爲大老辨誣之誠,溢於言表,予用嘉尙焉。
答正言李海朝疏曰,省疏具悉。爾其勿辭,從速察職。
京畿監司書目,水原府使金德基邑弊上疏上送事。啓。答曰,省疏具悉。疏辭,令廟堂稟處。
備忘記,初次祈雨祭獻官右尹沈枰,參判李光迪,各熟馬一匹,僉正李廷樑,正□朴泰昌,經歷宋廷蕃,各半熟馬一匹,典祀官兼大祝典籍尹東魯,正郞金萬益,著作孫騎龍,訓導鄭贇,佐郞李宜章,各兒馬一匹,監察及諸執事以下,各上弦弓一張賜給。以上朝報
戶曹啓曰,備邊司啓曰,以戶曹草記,敬寧殿明陵三年祭享物種,令廟堂裁營變通事,命下矣。奉常寺元貢,每患不足,而敬寧殿明陵三年之後,則奉常寺,當爲措備,而一年應用之價,至於七百餘石之多,故曾前永昭殿翼陵過三年後,一年祭享應入之數,自本司定奪,加磨鍊以給矣。今亦依此,令宣惠廳與戶曹相議,取考元貢多少,參酌磨鍊,何如?傳曰,允事,命下矣。取考元貢,則雖有物種應下多少之不同,擧皆不足,不可不酌量加給,就取其價元數,分定於下三道,而本曹貢物,則應下之外,亦有別祭進排及加用之事,戶曹與宣惠廳相議,依永昭殿翼陵例,參量磨鍊,別單書入之意,敢啓。傳曰,知道。以上備局謄錄
吏曹啓曰,參下官變通別單書入事,旣已定奪於榻前,故更爲就議于大臣,京各司別檢·都事·參奉,各驛察訪之變作參上窠及直長奉事者,平市署一員之復設者,竝爲區別懸錄,別單書入之意,敢啓。傳曰,知道。以上吏曹謄錄
禁衛營郞廳,以都提調意啓曰,今癸未春夏等本營郞廳及將官等褒貶等第,依例磨勘以入,而去壬午秋冬等褒貶,其時不得磨勘,故竝爲磨勘以入之意,敢啓。傳曰,知道。禁衛營謄錄
幼學李沈等疏曰,伏以扶植義理,聖賢之道,而懲討淫邪,春秋之大法也。缺數字子之論人也,嚴之以鈇鉞之誅,律之以繩墨之正,劈劃缺數字天下後世,莫敢非之,孝子慈孫,不能掩之者,誠以義理之公缺數字容以私意壞之也。不幸世道陵夷,邪說肆行,至于今日,李廈成之疏而極矣。臣等伏見其疏,則托以爲其祖伸卞,而誣辱先正臣宋時烈,靡所不至。噫,人言之悖慢,胡至此極也?臣等,固知還給之命,出於抑邪扶正之意,而其疏,旣經喉司,傳播一世,其所誣引粧撰之說,欲售疑亂眩惑之計,則以臣等尊師衛道之誠,亦安敢終無一言,以卞其罔極之誣哉?蓋廈成之搆誣時烈,其脈絡原委,有自來歷,條貫甚繁,有難殫擧,而究其怨毒之所由生,則實在於其祖故相臣景奭之所撰三田碑一事也。嗚呼,丁丑之事,尙忍言哉?冠屨倒置,社稷綴旒,城下之盟,蓋出於萬不得已,而擧國臣民,肉於彊呑,則人臣自靖之義,雖不可責之於凡流,而至於撰進碑文,則志士忠臣,必有吾腕可斷之語,而設或事勢所迫,黽勉承命,權辭塞責,豈無他道,而景奭則不然,其所極力贊揚,容悅醜虜者,至以助兵天朝,謂之得罪於上國,淮民從逆,乃反引咎於本朝,使仁廟至誠尊周之義,終然不白於來後,此景奭之所以不厭於淸議,而時烈之所以寓諷於序文,比擬於孫覿者也。然而孫覿爲金人作文之時,與景奭爲彼虜撰碑之時,事勢緩急,自相不同,若使易地而處之,則安知景奭不作孫覿之文,而孫覿必當景奭之事耶?時烈之引覿譏貶,不爲太過,而今廈成等,不恤公議之嚴切,反逞私心之慍憾,引聖祖面諭之旨,缺數字䕶之計,做白地恩怨之說,爲脅持詬辱之資,自不缺數字愆之欲,蓋而冞彰,其亦可哀而不足怒也。且夫景奭秉銓之時,時烈,已經五品,則謂以前參奉被薦拔去者,實無所據,己丑赴哀之前,時烈,常在湖中,未嘗詣洛,缺半行每詣門屛云者,豈不悖謬乎?況且除拜缺半行之籍,則廈成誣罔之辭,不待臣等之辨白,而已自缺數字若夫四種之說,則廈成所謂時烈積憾之一事,而時烈缺數字爲辨破鑴·穆之議,而其所與大臣論定者,俱主時王之缺數字時烈之獨自主張者,而其時兇黨作爲陷人之機穽,搆誣不測之罪案矣。今廈成,踵其餘套,反以爲彼此意見,始與岐缺二字終不諧協,何其言之巧飾,至於此極耶?若謂之以此挾憾,則其於定論之首相,何無一毫疑貳之端,獨於隨參之景奭,反有含慍底意耶?其强爲捏造之狀,尤可見矣。至於善道凶疏,不但搆誣時烈,關係甚重,則是非善惡,自有公議,固非一人私自怨惡,而其時赦宥之請,亦非景奭之首發,則尤何恚怒之有哉?且夫姻好不諧之說,亦涉猥屑,似此不近之言,雖加之於尋常士夫,亦且見笑,況於坦蕩之君子,而乃敢指擬耶?此正所謂以小人之腹,窺君子之心也,自足爲一世之嗤點,而適彰其譸張之本色也。廈成所以重言復說者,只將恩怨二字,驅持時烈,而其所爲說,旣歸鑿空,則未知受恩而尊慕者何事,挾憾而詆辱者何事耶?只是時烈之定論定見,自一貫於前後,而特其譏斥之言,始發於序文奏疏中故耳。若乃簡札中致意恭謹,謂之前敬後侮,而至謂朱子之與人交也,亦若是耶云爾,則此又不然,景奭之於時烈,年位旣尊,則書辭致敬,自是禮節間事,而至於公是非處,則不可以先輩之故,而有所顧藉也。朱子之與人書,固亦有稱道之語,而與他人說,則或多有貶斥之辭,雖以呂祖謙諸賢,亦不免焉,此豈私喜怒之意耶?若以是而謂之背馳於朱子,則亦可謂求其說,而不可得也。大抵人不必盡善,亦不必盡非,或卽此而褒之,或指彼而斥一人之身,衮鉞不同者,正君子是非之公也。是以,時烈之於景奭,缺數字而稱揚之,又引孫覿事而譏諷之,一篇之中,予缺數字此何異於古之稱揚雄,先許以傳道之功,後誅以缺數字哉?於乎,孝宗大王,缺數字思欲正君臣之大義,繼寧考之素志,缺二行未嘗不眷眷於此,是以,君臣之際,眷遇益隆,論其缺數字語其受知之深,則昭烈之於孔明也。缺數字廈成輩,乃謂時烈非其祖,則亦安得以春秋之說,缺數字孝廟又謂其祖之際會之盛,已居時烈之先,此出於缺數字其於傍觀之竊笑,何哉?時烈平日,旣以春秋之義缺數字嚴辭峻斥,不顧鋒鏑,是亦所樹立缺數字反自悔之理哉?若廈成等之所謂對越缺三行,雖以范鎭·司馬光之志同氣合,伊川·明道之德盛道合,亦不免所見之差異,而廈成輩,乃於搆誣時烈之說,反引浚吉之言,欲以實之,是何異於癸未群奸欲言李珥之非,而往探成渾者哉?其侮賢之罪,一節深於一節矣。至其所引故副提學李端相事,誠有委折,然而端相之平生尊慕,在於時烈,豈有一毫疑貳之心哉?蓋其一時所見之差殊,不解時烈微意,故其書有曰,欲於他日以書質疑於當身,今不欲以此事發口云者,此可見其心之心本非詆斥也。況其後,不聞端相終以此懷疑,而尊信之誠,至老彌篤,則廈成之引此爲證,誠未滿一哂也。噫,廈成之一篇主意,專欲白脫其祖,搆誣時烈,而上引撰述之諸臣,下及世煥等衆人竭力申辨,極意援證者,無非苟且詖淫,而若其陵誌一款,乃其遁辭之尤甚者也。玄宮狀德之文,是何等重事,一毫一髮,有缺數字況我孝廟樹立之宏缺數字固已軒天地耀日月,則其可泯滅而無傳耶?先王旣命景奭缺數字命時烈撰誌文,而景奭之所製,全無一言之及此,缺數字本意則眞所謂德不布揚,有司之過也,是以,先王下敎於缺數字所製行狀中,全沒此事,不可不明白寫出,缺五行先王盛德大業,旣不闡揚於自撰之狀,又欲全沒於納幽之誌者,獨何心哉?無乃三缺二字功之手段,一串貫來,惟恐見忤於彼虜,不暇效忠於先王耶,抑其難洗之累,久爲淸議之所棄,故設此機關,要使氣節之士,合汚而同□耶,是未可知也。臣竊嘗聞之,景奭則於時烈譏斥之後,乃知其非,而不敢自是,至命其子弟,勿令刪去之序文,則卽此一事,可知其慙悔之意,而可謂有寬厚服罪之量,此乃其長處也。今廈成,則以其祖所爲,反若有大節大義,可以誇耀者,先自暴揚於家狀,末乃唐突於章疏,不惟曲爲之周遮,至斥執論之君子,自以爲得計,而殊不知一言之纔出,景奭之微疵隱累,種種綻生,以此論之,廈成不但爲公議之罪人,抑亦得罪於乃祖矣。至於李曼事,廈成又提出別樣邪說,欲售誣辱之計,其心所在,吁亦絶悖。夫時烈秉銓之前,李曼已任西藩,而時烈在銓,纔閱九朔,故及其辭遞之後,曼尙未解前任,則其所謂通其顯職,左右周旋者,未知從何撰出,而至謂大悖於春秋也耶?此正所謂指伯夷爲盜蹠者也。若廈成等狂易慢罵之說,固不足道,而尤可痛者,始作俑之朴世堂也。凌侮朱子,恣毁聖經,實是斯文之罪人,而世堂身親犯之,則尙何憚於誣辱時烈乎?其侮聖醜正之罪,旣陳於前日館學之疏,而聖明固已洞燭矣,雖緣宰臣之言,旋寢放逐之命,而扶陽抑陰之盛意,有可見矣。臣等不必更爲之力辨,而第自世堂鼓妖之後,附麗之徒,益肆邪說,初起於李翼明,而更酷於廈成輩,其譸張變幻之態,源末一色,而至於廈成疏,梟鳳引比之說,亦皆踵世堂之餘誣,强引其祖誄語祭文中,虛美泛稱之辭,擬其祖於鳳梟,則不幾近於羊質而虎皮耶?噫,梟鳳之分,自有定論,而爲其子孫者,恣意品題,妄加褒貶,世間豈有如許可笑事乎?臣等寧不欲與之較爭分別也。大抵時烈之平生大節大義,感孝廟之知遇,欲報之於缺半行斥邪甚峻者,莫不從朱子法門中出來,而缺半行斷不撓奪,故以此而媢嫉傾陷,如世堂·廈成輩者甚衆,是以,伺影之禍,闖發於生前,側目之徒,寔繁於身後,紛然迭出,喚類呼朋,則彼所謂不善者,亂政者,心術之偏駁者,本原之致疑者,非世堂則廈成也,非世堂·廈成則乃世堂·廈成之黨與朋衆也。范致虛,指程子爲邪說,沈繼祖,指朱子爲鬼蜮,則彼明目張瞻,醜罵時烈者,亦今日之致虛繼祖也,然而時烈之大義峻節,不可以此輩之橫詆,有所損害,本原心地,固自若也,則臣等今日之伸卞,亦似煩贅,而第念世道汚下,人心波蕩之日,更添一種邪議於其間,以益疑亂,而終莫之禁,則聖人扶抑懲討之義,果安在哉?此臣等所以同聲齊憤,仰塵紸纊之聽者也。伏願殿下,亟辨邪正,明善惡,使詖淫之說,莫肆於聖世,而義理之天,不至於晦塞,則斯文世道,不勝幸甚。臣等與太學諸生,合辭封章,將欲上徹之際,適因師長陳疏之擧,未免中輟,多士之缺歎,爲如何哉?夫太學執綱,雖欠處事之周詳,而至於計較利害,實是萬萬情外,此豈平日所望於皐比之前者哉?臣等亦以同事之人,固宜一體引咎,而第伏念泮儒陳章,杳無其期,爲賢辨誣,一日爲急,區區嫌礙之端,有不暇顧,故玆敢不待太學之更擧,而相率來籲於宸嚴之下,伏願聖明,亟賜恕察焉。臣等無任云云。批答見上幼學李沈·權彙萬·尹益修·許□□·崔漢傑·鄭最·崔九雲·李□□·權亨萬·金東望·韓從厚·崔普明·尹烒·崔守約·權興萬·鄭五行·李胤夏·辛致復·李忠夏·尹得臣·鄭鎤·李焌·許濟·李晳·鄭弘濟·鄭泰濟·尹燧·李智·金錫奎·李觀箕·金一鑑·尹健·李偉·金泰瑞·金泰胄·李尙晟·魚有濂·朴昌彦·鄭五鳳·徐宗秀·趙一台·任命世·鄭來章·尹靖績·尹最績·尹得麟·金九鐿·權師萬·安相徵·李斗三·柳壽五·鄭驪河·高萬秋·陸鴻漸·余垕·金聲振·辛受濟·梁禹甸·全聖臣·吳守一·尹就殷·房斗平·尹彦玾·李文興·李廷松·吉徽祖·韓五章·李安國·李東佐·李世臣·柳忠德·金萬和·鄭尙質·曺國。已上燼餘
右副承旨李震壽疏曰,伏以臣之母病,已閱兩旬,而諸般症形,一向沈重,左邊尙未運用,神氣有時昏瞀,食飮頓減,肌膚漸脫,連事藥餌,兼試砭焫,乍歇旋苦,進退靡常,眞元漸削,貼在牀席,在臣情理,決難離違病側,瑣直禁廬,而輒以湯撓之私,仰瀆宸聽,義有不敢,尋單請急,誠出於萬不獲已,不料恩由肅下,新命遽降,旬日之除命荐辱,臣仰戴鴻私,黽勉祗肅,區區將護之願,又未免乖左,榮寵雖極,私情亦切。臣於是惝恍危惕,實不知所以爲計也。念臣庸碌,百無一取,而幸蒙聖上曲加湔拂,前後忝竊,每在於宿衛之地,近密之職,臣常銘鏤心肝,只思隕結,而曾蔑絲毫之報,徒增瀆擾之罪,臣誠惶隕萬萬,而無以自容矣。然疾痛之極,必呼父母,今臣情理,若是切急,則其可以屢冒爲嫌,而自阻於仁覆之下哉?伏乞聖明,察臣危迫之懇,遞臣所叨之職,無曠劇地,俾遂至情,千萬幸甚。批答見上
正言李海朝疏曰,伏以臣再忝臺職,輒違召牌,逋慢之罪,實所難逭,而恩遞屬耳,敍命旋下,薇垣新除,又出於夢寐之外,臣誠感激駭惶,不知措躬之所也。臣以世祿之裔,承藉先蔭,猥屬仕籍,而又以不才,倖竊科第,其感戴恩榮,實倍他人,不擇燥濕,唯竭駑鈍,是臣報效之至願,苟其情勢,不至於萬分危蹙,則顧何敢一向偃蹇,自速其辜恩慢命之誅哉?惟是所被人言,不但臣身之汚衊而已。抑亦上累於淸朝,下辱於私門,至今追惟,魂驚夢愕,雖不敢每每提起以煩天聽,而所遭孔慘,聖上遮掩,亦可見天日之明,無幽不燭,體諒危衷,有所愍憐也。臣若以時月差久,晏然趨承,有同恒人,則豈不重辱名器,而亦何以自解於忘廉冒恥之譏也,以此情地,決無冒進之勢,而庚牌又降,分義是懼,黽勉來伏於禁扃之外,而□□□終不得趨謝恩命,臣罪至此,益無所逃。伏乞聖慈,亟削臣職,以肅朝綱,以安愚分,不勝幸甚。批答見上燼餘
上在昌德宮。停常參·經筵。
下直,萬頃縣監權大臨。
大司成金鎭圭,初度呈辭。入啓。給由。
司書鄭栻,再度呈辭。入啓。加給由。
禮曹啓曰,今此仁顯王后再朞後,王世子服色卽吉當否,議于在外大臣·儒臣,則領府事尹趾完,以爲,臣素昧禮文,固不敢妄論邦禮,而該曹磨鍊之儀注,明有援據,無以議爲矣。第伏念聖上體諒世子之情理,欲爲變通,則似無大段不可,今世士大夫家,爲母心喪之人,再朞過後,雖從吉服,而不服華盛之服,必待中月,始乃復常,以畢心喪三年之義,其在從厚之道,不害採用,此禮惟在博詢而處之,伏惟上裁。行判府事崔錫鼎以爲,臣蹤地危縮,自屛田廬,屢違召命,縮伏俟譴,凡係國政朝議,有難冒昧參論,玆於詢問之下,不敢獻議,不勝惶恐。右贊成尹拯以爲,草莾賤臣,殘喘凛凛,匪分職名,尙在身上,沈淹疾病,恐懼煩瀆,自去歲承批之後,泯默縮伏,迄未申籲,長負罪戾,夙夜憂灼,不意今者,禮官遠臨,有此下詢之命,驚惶隕越,罔知所措,臣之賤分迷識,決不敢當儒臣之名,前後收議,一未仰對,乞蒙汰去於問議之列者,非敢矯飾,而螻蟻微忱,無以上格,每令王人,虛辱於三百里外之遠程,臣誠惶恐悶塞,求死不得,今玆詢問之下,又不知所以仰對,罪戾重疊,萬殞難贖,只增悸慄,伏地死罪而已。戶曹參判權尙夏以爲,臣於疾病垂死之中,禮官,以王世子服吉當否,承命來問,臣以草萊賤蹤,且無知識,朝家典禮,何敢輒有所對。第臣伏見聖上下該曹之敎,其參的於天理人情者,眞可謂無所間然,且於邸紙中,得見玉堂諸臣所攷進通典所載集記之說,與夫文敬公金集答人問之言,皆以二十七月,爲卽吉之期,此又可爲不易之定論,臣於此復何容愚賤之見,以犯僭汰之罪哉,伏惟上裁。在外大臣儒臣之議如此,上裁,何如?傳曰,再朞後王世子仍持心制,至二十七月而卽吉,可也。
吏曹,參下官變通別單,義禁府都事五員內,二員參下仍存,三員陞爲參上,典設司別檢三員內,一員以參下仍存,二員陞爲別提,氷庫別檢,四員內,二員以參下仍存,二員陞爲別提,重林察訪,慶安察訪,桃源察訪,金井察訪,麒麟察訪,已上陞爲參上,掌苑署別檢二員內,一員陞直長,一員陞奉事,司圃署別檢二員內,一員陞直長,一員陞奉事,司饔院參奉二員內,一員陞直長,一員陞奉事,社稷署參奉二員內,一員陞直長,一員陞奉事,典獄署參奉一員,陞奉事,啓。
今春夏等褒貶,平安都事鄭海尙,碧潼郡守李雲松,順川郡守柳胤興,殷山縣監柳行三,大同察訪申伯周,以上中,陽德縣監李祥徵下。
京畿監司書目,楊州呈,以司直趙奉東辭職上疏上送事。啓。傳曰,此不過以副使出疆而已,元非可辭之職,此上疏,還出給。
漢城參軍韓重熙,山訟摘奸後,入來。
謝恩,禮曹正郞吳命增。以上朝報
吏批啓曰,今都目政,各其仕滿應遷者,相避及未准朔禁府都事·監察·刑曹·掌隷院郞官,各司久任時推人員,竝擬,何如?傳曰,允。
又啓曰,守令中武弁之窠,不可不擇差,未准朔禁軍將及營將守令中可合人,竝擬,何如?傳曰,允。
又啓曰,黃海·江原兩道監司,瓜滿之代差出,而擬望之人乏少,承旨竝擬,何如?傳曰,允。
傳曰,十考十上,五考五上,連次褒啓,守令·邊將及討逆時別單人員,各別錄用事,言于兩銓。傳曰,前後扈從有功勞人及淸白吏戰亡子孫,各別錄用事,言于兩銓。
傳曰,初入仕,各別擇擬事,分付。
以刑曹判書望單子,傳曰,禮曹參判,李益壽除授。
有政。吏批,以金德基爲黃海監司,洪萬朝爲江原監司,李玄祚爲驪州牧使,鄭推爲晉州牧使,沈極爲尙州牧使,金翼八爲定州牧使,尹就五爲南陽府使,趙遠朋爲南原府使,郭基之爲昌原府使,李泓爲春川府使,鄭來祥爲鐵原府使,李漢珪爲長淵府使,李日觀爲昌城府使,李台望爲寧邊府使,柳必興爲慶興府使,金一夔爲慶源府使,李文白爲嘉山郡守,呂必寬爲大興郡守,李翊漢爲古阜郡守,沈齊賢爲錦山郡守,鄭擔爲金川郡守,劉大老爲順川郡守,金壽益爲文川郡守,閔聖魯爲昌平縣令,宋墁爲鏡城判官,金錫民爲濟州判官,盧世夏爲慶尙都事,金世鎬爲江原都事,洪重禹爲平安都事,金瑗爲咸鏡都事,李禧全爲陰竹縣監,呂渭良爲結城縣監,柳之厚爲康津縣監,鄭以雲爲咸平縣監,安相益爲扶安縣監,洪處宙爲慶山縣令,李後說爲彦陽縣監,金汝錫爲鎭海縣監,李成材爲孟山縣監,全志道爲陽德縣監,趙修爲三水縣監,朴萬恒爲泰川縣監,尹泓爲大興郡守,具泰柱爲桃源察訪,車萬里爲成歡察訪,李嘉運爲栗峯察訪,李任漢爲金井察訪,權緝爲參禮察訪,黃燦爲景陽察訪,李㵓爲自如察訪,李明淵爲省峴察訪,申弼貞爲黃山察訪,金鳴殷爲金郊察訪,鄭錫明爲居山察訪,沈樘爲高山察訪,李溍爲三水縣監,宋相淹爲新昌縣監,金楺爲繕工副正,趙彝重爲贊儀,洪禹鼎爲監察,趙休徵爲漢城參軍,任敾爲廣興主簿,趙尙迪爲宗廟奉事,朴熙晉爲兵曹正郞,李思永爲大司諫,承文正字單具萬理,韓聖佑爲兵曹參知,李世松爲引儀,李世藎爲尙衣直長,辛彙爲典獄奉事,趙泰期爲漢城庶尹,李萬始爲司䆃主簿,王世萬爲繕工奉事,趙相槪爲工曹正郞,任敾爲禁府都事,趙道輔爲宗廟直長,沈泰元爲司饔奉事,李弘廷爲引儀,朴見聖爲濟用直長,吳命增爲禮曹正郞,學正單黃燦,校書著作單金晉來,李光佐爲副校理,金晉重爲典籍,李謙著爲司饔奉事,申厚軾爲刑曹正郞,李震煥爲典籍,洪重範爲禮賓直長,李晩成爲兼輔德,洪禹鼎爲刑曹佐郞,兼春秋單吳命增,吏曹假郞廳單李震葉,李宜璋爲宗簿主簿,崔昌翼爲濟用奉事,鄭世栻爲司宰直長,韓在海爲禮曹佐郞,金敏行爲平市直長,尹之贇爲禁府都事,徐文澤爲廣與奉事,李溥爲司饔直長,李弘廷爲司評,李延休爲司僕主簿。
有政。兵批,以洪璛爲曹司衛將,安相益爲訓鍊僉正,崔鎭樞爲外叱怪萬戶,金翊聖爲別害僉使,金堂羽爲安義僉使,任繼勳爲寧城僉使,全有星爲格浦別將,元世標爲金城別將,李震輝爲禿用山城別將,張守命爲水口萬戶,景九碩爲玉江萬戶,李景膺爲高山里僉使,張萬里爲羅州營將,許鉉爲訓鍊主簿,李重昌爲訓鍊主簿,尹以華爲訓鍊主簿,崔烷爲訓鍊判官,宋時光爲寅火堡萬戶,尹陽遇爲臨淄僉使,崔夢馹爲新門別將,趙松爲兔城僉使,李成材爲訓鍊僉正,金夏鼎爲訓鍊僉正,李潚爲都摠都事,田萬最爲訓鍊判官,梁益茂爲都摠經歷,張友軫爲中樞都事,閔孝重爲蝟島僉使,金顯相爲守門將,韓濟相爲統虞候,金濬爲月串僉使,丁時說爲開門萬戶,趙天立爲南村別將,李得老爲景福宮假衛將,林碩叢爲武兼,林遇碩爲武兼,南泰年爲武兼,尹就商爲訓鍊都正,金命熙爲尙州營將,全聖兪爲白翎僉使,趙泰兼爲平安虞候,金夏鼎爲古今島僉使,李時栽爲淸江萬戶,韓有成爲菁川別將,權璟爲乫坡知僉使,崔大胤爲馬島萬戶,金鍊剛爲加背梁萬戶,訓鍊主簿單趙天立,丁時翼爲守門將,安相漢爲宣傳官,洪璛爲五衛將,朴東采爲守門將,尹衡丁爲訓鍊判官,李景膺爲都摠經歷,沈逵爲訓鍊主簿,李遇春爲守門將,朴荃爲全羅右道水虞候,李學萬爲都摠都事,金得汶爲都摠經歷,朴世重爲都摠都事,柳星河爲都摠經歷,閔遠重爲訓鍊副正,申漢章爲宣傳官,申澤萬爲礪山營將,李守長爲五衛將,李升來爲南原營將,閔後慶爲慶州營將,李碩寬爲全羅兵使,朴文雄爲正方山城別將,洪處武爲兼司僕將,徐文濡爲五衛將,金時獻爲五衛將,張鵬翼爲訓鍊正,東關王廟守直官單嚴斗朋,南關王廟守直官單朴時雄,柳萬章爲忠淸水虞候,徐宗謙爲公州營將,韓翼世爲三陟營將,宋廷蕃爲慶尙兵虞候,李東益爲慶尙水虞候,李厚根爲全羅兵虞候,崔鎭樞爲訓鍊主簿,李尙爲京畿水使,李邦華爲四山監役。
上在昌德宮。停常參·經筵。
司書鄭栻三度呈辭,及刑曹判書趙相愚再度呈辭。入啓。遞差。
政院啓曰,近來兩司無行公之員,憲府每以監察茶時,諫官引避累日,而尙未處置,俱極未安,兩司除在外人員外,竝卽牌招察任,何如?傳曰,允。
工曹判書金構辭職上疏。入啓。答曰,省疏具悉。卿勿固辭,安心行公。
謝恩,正言李海朝。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請還收科獄罪人酌處之命,更加嚴鞫得情。措辭見上請考官獄事酌處之命。措辭見上大司成金鎭圭,職在師儒之長,不能表率多士以興禮讓之風,而代士子構疏,反怒其文之不見用,張皇投疏,極意憤罵,如此擧措,未或前聞也。士子之强罰異議,終至空館,固甚顚錯,而鎭圭苟欲爲大老伸辨,則初不必假士子之名,只當徐觀泮疏之如何,若有未盡剖破者,則陳章追辨,亦似未晩,必令泮儒盡用己文,不參衆論,已非公心,而鎭圭不見士子之文,士子不見鎭圭之疏,則疏語緩緊,彼此難知。謂憚嚴峻之辭,未免臆逆,設有進咎之言,何足深怒,而徑先暴發,沮敗疏事,任敎胄之責,而反與士子之輩,切切爭較於言語之間,至於煩浼天聽,其壞損事體,駭惑瞻聽,莫此爲甚,不可無規警之道,請大司成金鎭圭遞差。正言李裕民,時在全羅道扶安縣任所,請斯速乘馹上來事,下諭。引嫌而退。上款些嫌,不必再避,而停論之時,旣有酬酢,則及今更發,勢難參涉,請司諫金相稷遞差。答曰,不允。末端三件事,依啓。
府啓,請還收炤兄弟放歸田里之命,亟命絶島定配。措辭見上寧越府使任鎭元,曾宰南邑,多有不廉之誚,至今以賊目之,固不可復畀字牧之任,而及授本府,專事肥己,距其邑不遠,淸風之地,大治江舍,廣占田園。又於忠州深峽,素稱膏腴之處,表姓人良田,欲爲盡占之計,初以近千兩之價啗之,誘致衙中,先給之數,不滿其半。詭計成券之後,曾前已賣於它人者及其家舍,竝奪而有之,終不准給其相約之價,使累世奠居之良民,不得保存,流散於嶺外,呼訴於官門,聽聞所及,莫不爲駭。其它伐板而鬻之,造船而賣之,鄙瑣貪縱之事,不一而足。如此之人,決不可置而不論,請寧越府使任鎭元,拿問定罪,表姓人田地家舍,亦令本道,詳査推給。各邑校生之不許納物,卽朝家申嚴之令也,爲守令者,所當奉行無違,而原州牧使魚史徽,曾任淸州時,欲造鄕校東西廡祭享鍮器,招致京匠,先始工役,請價於該廳,不許。蓋成均館兩廡,旣用甕器,八路各邑亦然,則該廳之不許,事體固當矣。使史徽必欲造鍮器,則私自拮据,以充其價,猶或可也,而乃敢擅除校生,勒定人名,十兩之錢,先已捧給者,殆過千餘兩,其貧不能卽納者,至囚次知督捧,未捧之際,史徽內遷,故以其未捧之數,錄之重記,京匠來訴後,官請其推徵,則後官以爲非法,而終不徵給,史徽之不有朝令,勒令納物者,已極駭然,而必使京匠,射利過多者,抑又何故也?至今人言未已,終不可以事在旣往而置之,請原州牧使魚史徽,拿問定罪。答曰,不允。
以禮曹眞瓜變通啓目,傳曰,所謂眞瓜節晩者,若在八月,則猶之可也。卽今七月未過二十日,而本署之官,以不得進排,恐有罪責,徑先頉報,已極無據。該曹所當累度嚴辭退題,必萬不獲已然後,方可啓稟,而輕聽本署所報,至請變通,此漸若長,則將不知御供事體之重大,該曹所爲,亦甚未安。司圃署當該官員,拿問定罪,該曹當該堂上,從重推考,郞廳罷職,此啓目,還出給。
以禮曹氷丁引朔啓目,傳曰,霖潦之災,何歲無之,而今年雨水,雖曰支離,比諸旣往,不甚倍過,氷丁豈盡消瀜,而該庫之官,遽以引朔之意,論報該曹,此去八九月,則容或可也,而方當老炎肆酷之日,徑請引朔,此不過恐有生事之弊,自爲免罪之計,已極無據,若此不已,則將不知御供之爲重大,事之可駭,莫此爲甚,該曹之不爲嚴辭退題,至請變通,尤極未安,該庫當該官,拿問定罪,該曹當該堂上,姑先從重推考,郞廳罷職,此啓辭,還出給。
吏曹判書李濡,兵曹判書金鎭龜初度呈辭。入啓。給由。
觀象監,初昏,流星出牽牛井星上,入巽方天際,狀如鉢,尾長尺許,色白。啓。以上朝報
都政。吏批,以南宮埞爲司贍主簿,崔祥爲長興庫直長,金克礪爲禮賓別提,李延休爲監察,李昌謙爲活人別提,李喜泰爲監察,梁益祉爲尙瑞院直長,洪禹行爲濟用奉事,申命益爲司圃別提,申拱華爲造紙別提,申潚爲廣興主簿,李明升爲司畜別提,徐命新爲西部主簿,金萬興爲引儀,林薰爲尙衣別提,李健命爲江華留守,徐命新爲監察,李泓爲司僕主簿,朴樞爲尙瑞副直長,崔昌大爲獻納,李世楷爲引儀,權㥔爲司饔直長,元萬敵爲活人別提,典籍三單,李命大·金始煥·朴希顔,成揆憲爲平市奉事,朴弼明爲司書,李有壽爲氷庫別提,金宇杭爲都承旨,崔敬中爲禮賓正,鄭文益爲監察,李縉爲三水縣監,權尙游爲兼中學敎授,李光佐爲兼校書校理,李明觀爲濟用副奉事,李世松爲司宰主簿,李明升爲司僕主簿,安絍爲引儀,李寅燁爲同春秋,徐文重爲訓鍊都監都提調,李天果爲直講,姜鋧爲歸厚署提調,閔鎭厚爲知經筵,臨陽君桓爲宗簿提調,申銋爲禮曹參議,申琓爲司譯院都提調,金興慶爲兵曹佐郞,申義命爲典籍,柳格爲直講,刑曹判書望李益壽除授,司畜別提單鄭立,表膺瑞爲軍器主簿,鄭儀爲長興庫主簿,黃爾明爲兼京畿左道水運判官,沈廷輔爲軍資判官,尹世憲爲監察,李觀命爲兼東學敎授,徐文裕爲禮曹參判,李觀命爲兼司書,李光佐爲兼南學敎授,尹百齡爲引儀,權尙游爲水原府使,李渙爲厚陵參奉,李行述爲翼陵參奉,李秉淵爲順陵參奉,成至和爲慶基殿參奉,金萬至爲宣陵參奉,李喜涵爲崇陵參奉,成晩徵爲內侍敎官,白以成爲永昭殿參奉,李秀賢爲莊陵參奉,沈玹爲西部主簿,李世望爲假引儀,尹世恒爲泰陵參奉,李喜相爲慶基殿參奉,李得夏爲假引儀,尹尙任爲東部參奉,李世奭爲司諫,趙光命爲長寧殿參奉,金自光爲中部參奉。
兵批,僉知單趙興璿,僉知單申銋,僉知單張俊,金振漢爲牛仇里萬戶,李仁吉爲武兼,李應斗爲忠翊衛將,申績爲武兼,趙揚爲部將,朴琳爲訓鍊僉正,金琦振爲訓鍊習讀,尹世挺爲宣傳官,李彙千爲守門將,洪禹載爲守門將,皮後相爲林土別將,李益壽爲副摠管,申命相爲訓鍊主簿,崔斗恒爲兼訓鍊習讀,僉知單李喜茂,李瀗爲都摠都事,金宇杭爲副摠管,洪以徵爲都摠都事,李說爲訓鍊主簿,徐宗愈爲洗馬,李必益爲訓鍊僉正,韓範錫爲都摠都事,李相殷爲僉知,强以敏爲魚游澗僉使,李橏爲訓鍊判官,李泰運爲訓鍊主簿,韓以重爲宣傳官,李聖恒爲武兼,李命尹爲宣傳官,具鳳昌爲兼司僕將,車萬壽爲武兼,李益泰爲僉知,許欽爲神方仇非萬戶,金廷煒爲薪智島萬戶,李昌祉〈爲〉波知僉使,梁武徵爲馬島萬戶,柳㵑爲公州營將,崔東奎爲部將,權得平爲武兼,金振聲爲羅州監牧官,僉知單尹廷周,沈逵爲仁遮外萬戶,李學萬爲防踏僉使,李萬全爲蛇渡僉使,李仁碩爲東里僉使,金鼎三爲宣傳官,愼聖任爲訓鍊主簿,崔烷爲都摠都事,金重呂爲訓鍊僉正,金周鼎爲宣傳官,趙隨爲訓鍊主簿,許欽爲訓鍊主簿,崔處大爲都摠經歷,洪禹平爲武兼,朴炫爲五衛將,李亨命爲宣傳官。
行工曹判書金構疏曰,伏以,臣情勢危縮,疾病沈淹,冒上辭單,已滿三度,恭竢遞免,粗伸分義,而加由之命,出於千萬夢寐之外,驚惶震惕,無以自容。臣之情勢,不可更玷朝籍之狀,業已天鑑之所燭,無容更事煩瀆,而震薄危厲之餘,疾病轉痼,神識都昏,長夏淹綿,□□涔涔,聽言則錯前迷後,對人則知面忘名,精神筋力,殆若七八十老人,自分此生,無復當世念矣。水部本職,雖非如劇務緊官,而長官久無行公者,曹務多廢,至於經筵·賓客·籌司·惠局,又是淸重緊劇之任,一日曠職,爲害不淺。況臣虛帶,今幾日月,非但臣之私義未安,其在國體,豈容如是?況三告解官,格例至嚴,雖在無故從仕之人,或有一時之病,猶以此一路,爲釋負就京之計,則今臣情勢病勢,萬萬自別於恒人,而格外加由,恩出尋常,累月祈祝,都歸虛地,公私狼狽,不可勝言,惶感之極,窘蹙益甚。此莫非臣誠未上孚,從前瀝血之號,不能見孚於缺謬恩愈隆,臣罪愈積,不得不冒萬死更申至懇,干冒鈇鉞。伏乞聖慈,俯垂矜憐,將臣本職兼帶,竝賜鐫遞,俾公務無廢,私分得安,千萬幸甚。批答見上燼餘
上在昌德宮。停常參·經筵。
昧爽,有霧氣。未時,太白見於巳地。
罷職現告,禮曹正郞金萬益。拿問現告,司圃別提尹之贇,別檢黃夏弼,氷庫別檢曺夏奇·金鎭泰。
禁府,尹之贇·黃夏弼·洪夏奇·金鎭泰拿囚。啓。
政院啓曰,訓鍊大將李基夏,御營大將尹就商,或陳疏,或呈辭,久不行公,非但軍務積滯,太廟擧動,只隔一日,而一向引入,無意出仕,揆以事體,殊極未安。竝推考,卽爲牌招察任,何如?傳曰,允。
又啓曰,以弘文館草記,下番無他入直之員,令政院稟旨變通事,命下矣。政官卽爲牌招開政,差出闕員,仍卽牌招,使之入直,何如?傳曰,允。
傳曰,近來賓廳,久不開坐,明日來會賓廳事,分付。
傳曰,昌陵展謁吉日,以開月旬前推擇事,分付該曹。
持平韓永祚啓曰,臣於昨日,伏見同僚啓辭,則以原州牧使魚史徽,曾任淸州時,有拿問之請,而臣於此,意見有不可苟同者。蓋外方各邑之以校院事,使校生從便納物於校中,雖曰謬例,比比有之,不特淸州一邑爲然,而聖廟簠簋之以鍮鑄成,儀式之所當然者,成均館兩廡之用磁器,雖緣事力之不逮,而又松都完府,亦用鍮器,則今所謂八方之皆用磁器者,已非實狀。且史徽之欲鑄鍮器,只出於爲聖廟備禮器之意,而其所以使校生納物者,亦非所自創出,若曰,史徽憑藉玆事,其所用處,有未明白,則拿問之請,亦有所據,而旣曰未捧之數,錄之重記,則其用處,無可疑惑,執此可知,而末乃以必使京匠射利過多等語,隱然毆之於黯黮之科,至請廷尉之問者,實非論人平允之道也。臣之意見如此,勢難隨參,其何敢晏然職次乎?請命遞斥臣職。答曰,勿辭。退待物論。
謝恩,訓鍊都正尹就商。
都承旨金宇杭上疏。大槪,銀臺首席,地望自別,非臣陋劣所可承當,且臣疾病難强,夙夜之任,決無奔走之望,冒昧陳懇,今蒙恩遞,以便公私事。入啓。答曰,省疏具悉。卿其勿辭,從速察職。
左副承旨崔重泰上疏。大槪,臣於夏間,暴經癨亂之病,症漸非常,幾死幸甦之後,仍成把抵,自是以來,似癨非癨之疾,種種發作矣。昨於政廳臨罷之時,前症挾外感重發,胸腹之間,如以刃揷,移時昏窒,僅延命脈,舁還私第,委落辛苦,卽今症勢,萬無起動供職之望。僅構文字,仰籲於天地父母之前,乞賜遞改職名,俾尋生路事。入啓。傳曰,曾前金宇杭,論劾崔商翼,以故崔重泰,前後除拜承旨也,不欲與金宇杭爲僚,或陳疏,或呈辭,必遞而後已,卽今雖以病陳疏,而其意則實在於此矣。昔甘寧之殺凌統父也,孫權爲之諭解,使與相容,宇杭之一時彈論,元非讐怨之比,而重泰之每以此控辭,殊極不當。此疏,還出給。
左承旨任胤元上疏。大槪,臣於內局副提調之任,有不可晏然仍冒者,乞賜遞改,以安私分事。入啓。
判府事徐文重箚子。大槪,臣方帶軍門,而昨日政,又差都監之任,事有妨礙,私分難安,乞遞一任事。入啓。答曰,省箚具悉卿懇。箚辭,令該曹考例稟處。
傳曰,今秋展謁,初意則欲行於他陵矣。更思之,世子情理,不可不展謁於明陵。今若展謁於東·西道他陵,則路分爲二,此不可不慮也。玆以昌陵展謁之意,分付,而昌陵展謁後,將展拜于明陵,世子亦當隨駕,以此分付該曹。
左承旨任胤元上疏。只遞副提調。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請還收科獄罪人酌處之命,更加嚴鞫,期於得情。措辭見上請考官獄事酌處之命。措辭見上新除授行大司諫李思永,時在江華府任所,獻納崔昌大,時在京畿仁川地,請竝斯速乘馹上來事,下諭。答曰,不允。末端事,依啓。李思永,交龜之後,自當上來,勿爲下諭。
掌令李夏源啓曰,臣於昨日,以原州牧使魚史徽拿問定罪事,有所論啓矣。卽伏見僚臺之避費辭,分疏强爲崖異,臣不勝瞿然,而繼之以訝惑也。夫校生納物,實爲各邑之弊習,故朝家之前後申禁,不啻嚴明,而史徽不有朝令,擅許納物者,終不免爲違法之歸,則固不可以因循謬例,非所創出,有所容恕,而至於太學兩廡,旣用磁器,外方各邑亦然,而尤不可以松都完府産鍮之地,獨用是器,謂非實狀,而有所周遮也。況事力不逮,則鄕校兩廡之未用鍮器,有何大段欠缺於儀式,而必勒徵貧殘校生輩,苟且充備然後,方可合於爲聖廡備禮器之道耶?且淸州一邑,豈無一箇鍮匠可使者,而必招致京匠之私相親好者,先自始役,已極未妥,而糧炭諸需,皆自官給,畢竟役價,如是過濫。此猶不足,其所捧之數,錄之重記,至令其匠憑藉文書,請其准徵,則人之疑謗,烏得免乎?臣於昨日論啓中,不欲索言,只以京匠射利過多爲言者,實出於平允之意,而今僚臺,反以隱然驅之黯黮,實非論人平允等語斥臣,有若史徽此事,無可疑惑,而臣乃用意求罪,擬律過當者然,臣實未曉也。史徽不法之事,不特一款而已,及莅本州,未聞治聲。今春嶺南移轉穀劃得之後,不卽船運以濟濱死之民,麥事將登之日,始送監色,使之貿錢以來,其時嶺南與關東,市價懸殊。若使史徽,只爲輸運之稍便,有此貿錢之擧,則是不識事務也。如右待秋轉販,取其贏餘,則是恝視賑政,而徒利官家也。此豈朝家所以軫民移粟之意哉?塡壑之民,未蒙實惠,闔境怨讟,久猶未已,臣方以未得竝論,不免疎略,爲自訟,而將欲添入於連啓之時矣。適緣賤疾猝苦,無路詣臺,不得不尋單請急之際,僚臺乃有此引避之擧,至以不可苟同爲辭,臣何敢自以爲是,而一刻仍冒於臺次乎?請命遞斥臣職。答曰,勿辭。退待物論。
校理李觀命,牌不進,依承傳罷職傳旨。傳曰,只推勿罷。
領敦寧金柱臣上疏。大槪,臣情勢不安,病狀添苦,太廟展謁,只隔一日,而末由趨參於從衛之列,伏乞聖明,俯鑑微悃,將臣摠管提擧及扈衛將任,亟賜鐫改,以重國體,以安私分事。入啓。答曰,省疏具悉卿懇。卿勿過嫌,安心行公。
參知韓聖佑上疏。大槪,騎曹新命,旣出於意外,召牌又從而降辱,嚴畏分義,不得不扶曳病軀,來詣闕外,而旣被囚人無限搆誣,決不可抗顔出肅。伏乞聖慈,諒臣病狀之難於自身,察臣情勢之不敢冒進,克許遞免,俾得安意將理,千萬幸甚事。入啓。答曰,省疏具悉。爾其勿辭察職。
京畿監司書目,廣州呈,以持平金栽辭職上疏上送事。啓。答曰,省疏具悉。上款所請,未免太早,下款所陳,殊涉謬戾也。
忠淸監司書目,淸風呈,以戶曹參判權尙夏辭職上疏上送事。啓。答曰,省疏具悉卿懇。今玆陞擢,意非偶然,卿其勿辭,幡然登途,以補不逮。以上朝報
有政。
吏批啓曰,判書呈辭受由,參議未差,小臣獨政下安,何以爲之?敢稟。傳曰,仍爲之。
以權尙游爲水原府使,崔煌爲禮曹正郞,李觀命爲弘文校理,兼春秋單李喜泰。吏曹謄錄
禁衛營啓曰,前正言李㙫,本營郞廳,已爲啓下,而時無職名,令該曹依例付軍職,冠帶常仕,何如?傳曰,允。禁衛營謄錄
兵批,副護軍金鎭圭,副司直金相稷。兵曹謄錄
領敦寧府事金柱臣疏曰,伏以,臣冥行犯科,陳章俟譴,而勿待罪之批,實缺一字誤恩,賤疾添苦,三告祈免,而加給由之命,又出格外,臣誠感悚踧踖,不知攸處,顧臣冒犯之非細,疾病之難强,已暴於前呈疏單,不敢復覼縷疊牀,而臣頃伏見大臣請,仍御將缺二字則曰,國舅亦以此引咎,則可見由外任陞遷之人,不復以解缺數字已成謬例,故銓曹亦不能致察,臣於是一倍慙恧,益無以自解也。臣之冒受祿廩,實是新進生疎未諳法例之致,而今以大臣之箚觀之,則有若謬例,始自臣身,而尹就商因循者然,抑未知就商自外內遷,在臣之後耶?然旣謂之已成謬例,而不復爲法,則臣誠難免忘廉蔑法之罪矣。況官爵之比於祿廩,則尤有輕重之分,而臣之自外陞遷以來,前後兩銓之除拜相續,而不知辭避,晏然行公,自同無故之人,則其爲貪榮喪恥,又奚啻冒受祿廩之比哉?今臣前後所失,非如微眚薄過,終難抱羞因仍冒據,而前患暑病,比來有加,卽今太廟展謁,只隔一日,而亦能缺數字强疾趨參於侍從之列,臣之罪戾至缺一字尤大矣。且臣方缺數字之中,則只當泯缺一字縮伏,恭俟朝家處分,而唯是法駕環衛,不可闕員,故不得不冒昧煩缺數字察臣情勢病勢,將臣摠管提擧及缺數字千萬鐫改,以重國體,以安私分,臣無任兢惶懇祝之至,謹昧死以聞。疏批在上
前司果權尙夏疏曰,伏以,臣缺一字伏垂死之中,慘見亡師之被人詆誣,竊不勝區區痛冤之缺一字,敢以一疏,略暴事實,而其在賤分,猥越極矣。日夕惶懼,譴缺一字是俟,昨伏承道臣傳諭聖批,則臣師所被之誣,果蒙日月之明燭,而憂世道衛斯文之意,溢於辭表。噫,眞可以泣鬼神矣。臣誠感祝,糜粉何酬?惟其末端敦召之辭,禮意愈隆,有非蟣蝨微臣所敢承聞者,臣一倍惶縮,無地自容。不料地部陞擢之命,又出於千萬夢寐之外,臣驚駴震越,汗流浹身。夫亞卿之班,何等峻秩,度支之貳,何等重任,而今乃以庸駑如臣,癃醜如臣者,苟然濫授,不知聖上眞以臣謂可以當此,而不謀於衆,簡自宸衷,不少難愼耶?噫,臣本草萊間一賤夫耳,自少至老,無一事可取,而虛名誤身,上誣朝廷,前後所叨冒者,莫非分外之華貫,非常之榮寵,而及至今日,則又乃無故超遷,猥躋於中大夫之列,此實終古以來所未有之怪事。撫躬踧踖,直令人羞愧欲死,而亦豈意聖朝擧措之顚錯,一至於此也?噫,臣之於仕宦,非不願欲也,而從前除命之下,一未趨承者,非有他故,只爲辭卑居尊之爲可恥也。到今白首之年,貪取崇位,橫金拖紫,偃然於卿宰之班,則此何異於龍斷罔利者流哉?臣雖無狀,決不敢出此也。嗚呼,君臣大義,實出秉彝之天,以臣至愚,亦有一端之未泯,雖情勢狼狽,望斷陳力,一謝天門,少伸犬馬之微誠,自是分義之所當然哉,而痼疾嬰身,此亦未能,主恩冞深,臣罪益大,瞻望宸極,但自悲憐而已。伏乞聖慈,俯賜矜察,將臣本職及曾兼兩任,亟行鐫去,新授資級,亦竝收還,俾臣得以安分畢命,實是天地莫大之恩也。臣無任激切屛營之至,謹昧死云云。疏批在上
左承旨任胤元疏曰,伏以,內醫副提調,自是都承旨例兼之任,而前都承旨洪萬朝,與提調李濡,有相避之嫌,故臣替受恩點,不敢辭避,黽勉行公,已至累日矣。今則洪萬朝,移授他職,而新除都承旨金宇杭,於內局,無相避之事,則臣亦無一刻冒據之義。玆敢仰籲於宸嚴之下,伏乞聖慈,亟遞臣副提調之任,以安私分,千萬幸甚。踏啓字。
行判中樞府事徐文重箚曰,伏以,臣年來衰病日甚,尋常酬酢,尙有不逮之患,所帶諸司提調中禁衛扈衛之任,雖無所爲,旣是軍門,猶懼其不堪。不意昨日政,又差臣以訓鍊都監都提調者,臣已兼帶軍門,不當又爲疊領事,有所妨礙,於臣私分,誠有惶悸難任之懷。伏乞聖明,俯賜體諒,亟命遞改一任,以便事宜,以安微分。取進止。批答見上
尹弘离啓曰,備邊司郞廳,以大臣意來言,今日賓廳坐起日次,而堂上不齊,不得來會云矣,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
李震壽,以禁衛營言啓曰,本營軍色郞廳,前正言李㙫,旣已啓下,而時無職名,依例令該曹付軍職,冠帶常仕,何如?傳曰,允。燼餘
上在昌德宮。停常參·經筵。
夜五更,月入畢星。
慶尙監司書目,南海定配罪人柳命賢,物故事。
承文副正字黃翼再,司果趙道彬,文臣朔試射時,稱病不進,依承傳罷職。
吏曹判書李濡,兵曹判書金鎭龜再度呈辭。入啓。加給由。
校理李觀命上疏。大槪,臣之情迹,萬分難安,決不可復玷邇列,前後違慢,合被重戮,而聖度寬大,罰止問備,惶隕感激,固當竭蹶趨承之不暇,而分義雖重,廉義亦大,終不敢冒昧供職。且於日昨政廳,重得暑癨,昏窒不省,扶曳還家,一倍危劇,以此病勢,決無起動之望,玆敢冒昧萬死,疾聲哀籲,乞蒙鐫削,以安私分,仍治臣罪,以肅朝綱事。入啓。答曰,省疏具悉。爾其勿辭察職。
明日宗廟展謁時,大駕出宮,初嚴,卯初三刻,二嚴,卯正二刻,三嚴,辰初一刻,王世子祗送出宮正時,卯正二刻,開門差早。
禮曹啓曰,昌陵展謁吉日,以開月旬前推擇以入事,傳敎矣。卽今日官推擇,則自八月初一日,至初三日,皆有拘忌,初四日爲吉云。社稷大祭受香齋戒,自初五日至初十日,亦皆有拘忌,十一日則平吉云,而旬前更無可擇之日,何以爲之?敢稟。傳曰,初二日初三日拘忌,不至大段耶?又啓曰,命下矣。更問于日官,則初二日,王世子有大段拘忌,初三日,則乃曆註不宜出行云矣,敢啓。傳曰,以初三日定行。
判決事黃一夏上疏。大槪,奉使無狀,重速臺章,退伏省愆之中,猥荷加資賞賚之典,臣誠惶恧,感恩則有之,而罪旣深矣,始不敢祗謝恩命,位且閑矣,又不敢猥陳私懇,辭受兩難,一味徊惶。不料此際,隷院新命,遽下於千萬夢寐之外,臣於此驚惕罔措,固當竭蹶趨謝之不暇,而辱命失職,此乃人臣之極罪,其不可以聖明之曲貸,淟涊復齒於周行也,決矣。況此詞訟之地,責任甚重,以臣昏愚滓穢之蹤,萬無承當之望,伏乞天地父母,亟命還收臣資級賞典及新授職名,以重官方,粗安微分事。入啓。答曰,省疏具悉。爾其勿辭,從速察職。
左副承旨崔重泰上疏。大槪,臣以疾病慌憒之狀,陳疏籲急,而伏承聖敎,引諭責誨,臣誠震越抑塞,罔知攸措,而叫禁委頓,亦未構章暴實,嚴召之命,又降此際,扶人載鞍,僅到闕外,而卽今病情,實係人鬼關頭。明日擧動,萬無陪從之望,咫尺大庭,亦無趨入之勢。冒萬死疾聲乞丐於仁覆之下,乞賜斥遞,以全生成之澤事。呈政院。還出給。
司諫李世奭上疏。大槪,臣於月前,連忝是職,而賤疾難强,荐違嚴召,迄今惶慄,若無所措。卽者薇垣新命,遽及於伏枕俟譴之除,感恩怵分,豈不欲竭蹶趨謝,而顧臣所苦,源委已涸,三朔委頓,轉成虛勞,氣息如縷,朝夕待盡,雖欲起動,其勢末由。況此太廟擧動,在於明日,而涔涔負席,無計陪從,身帶虛銜,徒招罪戾,伏乞聖慈,亟許遞臣職名,俾得專意調息,以尋生路,以安微分事。入啓。答曰,省疏具悉。爾其勿辭,調理察職。
文學金普澤,司書朴弼明,牌不進,依承傳罷職傳旨,傳曰,只推勿罷。
引見時,掌令朴見善所啓,請還收炤兄弟放歸田里之命,亟命絶島定配。上曰,勿煩。
又所啓,請寧越府使任鎭元,拿問定罪,表姓人田地家舍,亦令本道詳査推給。措辭見上上曰,依啓。又所啓,京兆詞訟之地,郞官不可不擇,而新除授參軍趙休徵,爲人愚騃,目不知書,徒以凶歲納米,得忝蔭仕,人之嗤點,固已久矣。及授本職,物情爲駭,請漢城參軍趙休徵汰去。上曰,依啓。又所啓,新除授四山監役李邦華,素乏才諝,且無名稱,雖以其父之患勞,有此收錄之擧,而其在爲官擇人之道,不可濫授,以玷官方,況當此初入仕愼簡之日,尤不可不精擇,除目之下,瞻聆俱駭,請四山監役李邦華改差。上曰,不允。又所啓,竝引嫌而退。意見各異,不欲苟同,以此引嫌,其勢固然,襲用謬例,不無所失,而拿問之請,擬律乖當。況於避辭,揷入別語,必欲求罪,尤涉苟且,請持平韓永祚出仕,掌令李夏源遞差。上曰,依啓。前啓,原州牧使魚史徽拿問定罪事,停啓。
正言李海朝所啓,請還收罪人崔益望·河海雲·李文海·尹以寬等放釋之命,竝爲仍囚,依律定罪。措辭見上上曰,勿煩。又所啓,請還收科獄罪人酌處之命,更加嚴鞫,期於得情。措辭見上上曰,勿煩。又所啓,請還收考官獄事酌處之命。措辭見上上曰,勿煩。又所啓,持平金栽,疏中語意,雖極至重,兵曹判書金鎭龜,旣被臺臣之峻斥,以此情勢,決難行公,而擧動且迫,故斯速遞改之意,率爾附陳於奏事之際矣。旣承未安之聖敎,且被儒臣之詆斥,則臣之新入臺閣,觸處生疎之失著矣,何可一刻仍冒於職次乎?請命遞斥臣職。上曰,勿辭,退待物論。
引見時,右議政申琓所啓,事甚煩瑣,而心有所不敢自安者,敢此仰達矣。朝紳之間,外方餽遺,固是例事,至於米石之餽問,事甚可駭矣。羅州監牧官金砯,卽臣之寸遠孽族也,頃日有書,兼送米石,其數不貲,招問領來下人,則郞僚及吏胥,以有所餽,合而計之,則其數不少,故心甚驚駭,卽令太僕沒數屬公,仍卽啓罷矣。監牧官,雖與守令有異,且出於無識之致,薄罰不足懲罪,金砯拿問定罪,何如?上曰,依爲之。
校理李晩成所啓,頃日副提學鄭澔之疏,出於爲先正辯誣,大意非不好矣,第於措語中,多不稱停,所謂潛伏言議之地者,似指兪彦明也。彦明於朴世堂,實無一毫顧藉之意,疏中論辯,亦云不少,而只緣語意之有欠別白,至承嚴批,而以此歸之於黨助,已是情外。冒據宰樞之班云者,亦指李寅燁,而此人起自名閥,歷敭華顯,循序而進,致位至此,豈可以一事之差失,遽謂之冒據乎?至於思辨錄辯破時,特選經學士云者,蓋爲重其事,而伊時玉堂諸僚,承命論辯,幾至寫進,因其疏語相繼,引嫌辭避,此事之收殺,誠極可慮矣。臣雖不與於當初辯破之時,旣在一館,嫌無彼此,固不敢妄論玆事,而得見所謂思辨錄,則其所爲說,罔非悖理害道,惟事背馳於朱子註說,照驗則其說之誕妄僭越,自可綻露,而辯破之敎,旣出於闢邪之盛意,則誠不宜因循寢閣。且聞方外之議,館僚雖已辯破之後,其在重事體之道,亦當就正於在外儒臣云,而今則館僚已無寫進之勢,下送思辨錄於在外儒臣,使之一一辯破,似爲得宜矣。上曰,思辨錄,送于在外儒臣,使之辯破以進,可也。晩成曰,然則當爲遣禮官諭之乎,抑遣史官乎?上曰,遣禮官,可也。又所啓,近來玩愒成習,罪囚獄滯之弊,未有甚於此時。大臣,以北道邊將獄事,待金吾堂上,及其時咸鏡監司同入筵中稟處事,曾有定奪,今已經歲。其間豈無一番無故之時,而尙無擧行之事。設使囚人等,罪在罔赦,固當斯速處決,如或有可生之道,則亦宜亟加究覈,俾無旋枉之患,而常囚至此,出場無期。且見北道狀啓,則邊民之坐此囚繫者,必待京獄罪人之結末,可以處決,而以其遷延之故,飢餓愁鬱,生存者,無幾云,尤可愍惻。向者臣以罪過,屢入王獄,見罪囚輩,皆成鬼形,瘐死將迫,不敢望生出獄門,只願速死,妻孥蕩殘家産,奔走券獄,同歸死亡云。毋論罪犯之如何,其情,亦可慽矣,輕重間,斯速處斷之意,各別申飭該曹,何如?上曰,從速稟定,俾得結末事,申明分付,可也。
戶曹判書趙泰采所啓,別軍職,或越等未盡,或解由未出,而受祿者多矣。臣致訝而問之,則以爲無給祿所志,而直爲受出,已成前例云,故更爲査覈,則孝廟朝,有趙壤爲別軍職,拘於解由,不得受祿,因該曹草記,有勿拘之命,故此輩仍以爲常,此當入於査出中乎?此與無端冒受者,有間矣。上曰,先朝,旣有受敎,遂成規例,不當査處矣。泰采曰,此後,何以爲之耶?上曰,有同廳規,勿拘解由,可也。泰采曰,越等受料,則似當査出矣。上曰,所達是矣。依爲之。以上朝報
大臣·備局堂上引見入侍時,右議政申琓所啓,京畿監司洪受疇,以廣州府尹李濟辭狀中,見斥於都監事,有令廟堂稟處之擧,而蓋當初廣州,欲見都監鎭軍案草,而於旗隊長索取草案,鎭軍以鎭無所草案爲對,則拘留一人,使之取來。都監,以爲若欲見軍案,則待其情報,當爲謄書一件,踏印以送,以爲憑信之資云,則廣州,索之不已,故都監,欲知其由,使之起送鄕色而不得,末乃諉以受敎不送,故都監,置而不問之。後廣州怒其軍兵之來,訴於都監,鎭軍二人,構以誣訴,決棍四十度,幾至死境云。境內之人,雖是上司所屬,守土之人,豈不可治,而此則事係都監,而有此移怒之擧,事甚駭異。受敎中外方鄕色云者,蓋以外方推捉之有弊,而廣州不過數十里地,不當以此爲諉。且李基夏疏中,以爲決棍而李濟辭狀,則以爲決笞,笞與棍有異,亦似非實狀矣。近來體統漸壞,守土之凌轢上司者,比比有之,故朝家命令之不行者,多由於此矣。雖是秩高守令,若可罷則直爲啓罷,事體當然,而至請廟堂稟處,而其所措辭,多委曲之意,事體不當,請廣州府尹李濟罷職,京畿監司洪受疇推考,何如?上曰,此事,何至於稟處耶?事關體統,李濟罷職,洪受疇推考,可也。又所啓,此乃黃海監司申銋狀啓也。前者狀啓中,荒唐船咨文中人名,使譯官問之,則名字多有差誤。當初站上馳啓之時,只憑其年紀,而今者詳問,有此相左之弊,故待罪矣。其所差誤者,不過父子兄弟之替來者,而更令捧其手標,筆執着署,依前定奪,放送,宜當,以此分付矣。上曰,依爲之。又所啓,今番謝恩使,已爲差出,而一使當兼兩度謝恩矣。後勅時,皇帝旣送親筆,通官輩以爲,上勅至於疏請而來,甚爲夸大,彼旣夸大如此,則在我之道,當有別樣稱謝之擧矣。外議或以爲,不必別爲稱謝,封典謝恩奏文中,添此一款爲當,或以爲當別爲謝恩,而別爲謝恩,當例有一起方物,故欲爲稟旨擧行矣。上曰,彼人旣以此夸大,若不別爲稱謝,必有不滿之意,更具一起方物,別爲謝恩,似當矣。申琓曰,從前謝恩,或多有三件謝恩兼行之例,今亦依此爲之乎?上曰,曾前多有三度兼行之時,今亦依此爲之,可也。又所啓,頃因江華留守李思永所啓,戊寅所貿之米,旣不能立本,又將空棄,故請移送關西補賑,而厥後因金昌集所啓,又請以李旭所捧,卽償江都矣,關西以過賑無用,不爲取去,若過今歲,則其米當陳棄,誠爲可惜矣。卽今新穀未出,米價頗高,荒年所儲,可以立本,使本府從便區處,俾不空棄,則實爲便當。使本府,趁卽發賣,以爲立本之地宜當,故敢此仰達。上曰,分付爲之,可也。又所啓,荒唐船所捉人衆,所當入送于彼中,而曾在辛巳年,以其回咨中,旣無解送之語,不可捉送,故只奪票文,捧其文標,定送齎咨官矣。依此定奪分付,而外議多以爲荒唐船今方連續出來,前頭之事,有不可料。遲待數月,則前頭所捉,又未知其幾何。與其續續入送,無寧差遲數月,一時收聚入送之爲便。且不過數月,謝恩使當入往,不必別遣齎咨官,附送使行爲當云,故敢達。上曰,附送使行,可也。
戶曹判書趙泰采所啓,嶺南各邑紙僧等,以大小好紙事上言,而下于臣曹矣。當初大小好紙,大同後,大好紙則白米一石,而小好紙則八斗矣。厥後京中紙品,漸不如前,彼中生事可慮,故以其一半,歸于本道,而紙價,則以各邑所在貢木,上下,大紙則一匹,小紙則半匹,而木品麤短,雖當豐歲,比一石米,太半不足。況此凶歉之時,一匹之價,不至爲米三分之一,故紙役苦重,民怨轉甚,卽今三南形勢,將至於僧徒渙散,寺刹空虛矣。旣知民怨之如此,則不可不更加變通,大同所給大小紙一半之價,依京紙廛上下之例,以米分給,京外紙價,無異同之弊,則民怨可弭,而不然,則以其下送一半,還給於京紙廛人,使之如前貿納,申飭捧上,則亦似便當。大臣今方入侍,下詢而處之,何如?右議政申琓曰,此事論議多端,久未決定矣。自國初,使各邑皆置楮田,使之培養者,蓋欲充定紙匠,排設紙所,使紙地自有餘裕之意,而廢閣不行者,久矣。頃年下送大小紙於三南者,實欲守令復其紙所,浮取以納,則漸次可以復産也。久廢之餘,猝難復産,多有弊端,或勒定於寺刹,或分徵於民結。此民怨之所由起,故曾前三南御史,皆言其有弊,監司亦請於京廛,而判府事徐文重,故左議政李世白,皆以爲旣已下送之後,有難更令上送。或以爲當定分數,分定於京外,或以爲當給其價,議久不決,以至於今日矣。臣意亦與諸大臣相同,而但京廛所納之紙,其品太厚不可用,彼此厚薄之間,適中甚難矣。今若依京外民願,竝令京紙備納,則固其所願,而若以更爲移來爲不當,則依當初所定,準納其價,則無論京外,必無怨言,而積年未定諸大臣不決之議,不當率爾行之,詢問其可否而爲之,似當矣。上曰,兩件事中,更爲稟定,可也。又所啓,山城夜操,近因凶歉,停止數年矣。今秋穡事,如不至大段失稔,則當爲設行,而習操時所用賞格木布,多至十數同,本廳無木布出處,每以備局句管布留置山城者,請報取用,而備局輒爲持難,本廳則他無辦出之道,誠爲悶慮矣。宣惠廳豹皮·鹿皮,例爲分定於統兵營,價本則不爲奏徵,而自該廳以貢物,直爲上下矣。今者統營,不知其間委折,上送十五同木於該廳,還出有弊,姑爲捧留,而決非該廳恒式捧留之物,則劃給本廳,使得補用於夜操時賞格,似爲便當,故敢達。上曰,依所達取用,可也。
韓城君李基夏所啓,臣於前月榻前,以都監軍兵夏等衣資,未卽上下,故曾前裁減木六百餘同之代,雖難一時充給,若以三百同,爲先折半輸送,則庶可推移分給事,陳達蒙允,而該曹,以所儲不足,不爲許送,故四月應給之布,到秋未頒,軍兵事勢,萬分切迫,到處相語,擧無保存之心,憂愁鬱悒,生氣索然,輦下宿衛之士,豈可使其如此也哉?臣以此意,送言于兵曹判書金鎭龜,則答以移職兵曹屬耳,近當回報云。又言于戶曹判書趙泰采,則泰采亦爲地部物力果爾罄乏,而都監軍情,亦不可不慮,平安兵營,有遼軍布及別武軍官布,而此乃備邊司所管也,曾任西營,知有此布,今若陳達移用,則似好云,而夏等衣資,至今不給,軍心之落莫甚矣。若待西布取來之期,則衣資頒給,又不知在於何時,軍士之望,又復如何?江都·南漢,俱有待變綿布,若於其中,依前所達之數,三百同先給軍兵衣資,而使戶·兵兩曹,追送裁減代給之木,以補其數,則事似便好,而江都·南漢,自是保障重地,儲置物力之視他尤別,故臣等每以爲軍門儲置之物,今當送置于江都·南漢云爾,則請爲取用於山城者,誠知其未安,而第念軍兵之切急,方至萬分地頭,而軍門物力,匱竭如此,輕重之勢,有異於前日,而該曹,若待秋捧後,卽爲移補其數,則此不過數月借用而已,而其於慰解軍兵之心,則大有所益,大臣今方入侍,下詢而處之,何如?右議政申琓曰,都監,實是輦轂親兵,當初設立之意,旣非偶然,國家所以待之者,有非他軍門之比。臣之曾祖及祖父,皆莅大將,故都監凡事,臣亦稔知矣。近來凶荒,如此,國計蕩竭,雖循例當給之物,渠輩安敢望一如豐年之例,而折半出給,亦不能焉。軍情呼冤,勢所必至,李基夏所達之言,誠然矣。南漢木,固是待變之需,雖不能一如常年之例,或給其半,猶愈於全不充給矣。聞都監有五十餘同云,或給百餘同,則可充其半,未知何如?基夏曰,元數本是六百餘同,今雖減半,必得三百餘同然後,可以都監所儲,充數俵給矣。申琓曰,事勢若然,則姑依所達,先以南漢木移給,待秋以遼木使之充報,而但彼此木品之相當,有不可知矣。上曰,外方旣無那移之處,則南漢爲先取用,追後充補,可也。基夏曰,三百同取用乎?上曰,依爲之。
右議政申琓所啓,此卽東萊府使李壄狀啓,而以長崎島事,更爲狀聞者也。辭意與前狀啓略同,此雖非回啓事,而但初,則以更爲詳探爲言,今始以爲唐船出來者,出於請交之擧,關伯遣三太守,率兵出往,一向請交,則勦滅云云。前後狀聞虛實,固所未知,而推以事勢,似不近理。且初則以爲,五月十八日,當到長崎島,今則以爲,四月二十七日撤歸云。日字如是差異,虛實間,係是邊情,則狀聞之際,所當十分詳悉,而前後辭緣,未免牴牾,此事都歸無實,今不必更問,而邊情所係,事極矇矓,不可無警責之道,東萊府使李壄推考,何如?上曰,依爲之。又所啓,海防關防等事,自上旣命李濡句管矣。今雖移職,濡之受命已久,多有經理區劃之事,不可付諸他人,使之仍管其事,宜當矣。但李濡旣離軍門,凡於此等事,多有牴牾之端,必有軍門兼帶,然後可以考閱文簿,經理軍務之事矣。禁衛營提調前日減去者,以軍兵財賦各有所掌,多有拘礙之故也。兵判,職務甚煩,亦難兼察,李濡差下提調,使之專管海防等事,與本兵相議,似爲便當,故敢此仰達。上曰,似爲使當,依所達爲之,可也。又所啓,太僕所管諸島之有牧場者,多爲久遠宮家及土豪所占,更不得推出,臣嘗慨然,以此陳達,發遣郞廳摘奸後,差出別將,一一推出之意啓達,下送別將矣。厥後各營及前後監司,皆以此至於啓聞,而其中元山,則以水營之故,已爲推給於水營,安眠則以其禁山故,雖乞太僕,所當推,所當推還者,爲其關防之重,皆已出給,而其餘諸島,皆是久遠宮家折受之處,代數旣遠之後,以一時免稅之故,不當仍屬於宮家,或有其宮家知其不當仍執,更不句管,則奸民輩乘時冒占,或多自相買賣,仍作己物,其爲情狀,豈不痛惡乎?皆是土豪與官吏締結者,故脅勒殘民,至於虛張名數,列狀呈訴於監營,故監司爲其不瞞,至有啓聞之擧矣。以其距京不遠之故,詳聞其處物情,則民戶則皆願納稅於太僕,蓋以納稅言之,則地部與太僕無別故也。土豪之如是作挐者,恐其雖或耕食,不得爲己物,故有此抵死違拒矣。地部旣令本邑,納稅於太僕,而以其土豪作梗,監司啓聞之故,土豪令本道,不得納稅於太僕,朝家命令,爲土豪所沮,豈不可痛乎?近因年事之大侵,以其作擾爲慮,姑爲停寢矣。今則秋成已屆,依前啓達,諸宮家有王牌永給者外,竝爲還屬太僕,何如?上曰,依爲之。以上備局謄錄
大臣·備局堂上引見入侍時,戶曹判書趙泰采所啓,頃因臺啓,有未解由受祿査出之命矣。御營大將尹就商,以前任喬桐時解由未出,而連受祿俸,至被臺言,就商旣知而故受也。蓋京畿水使解由,則無拘礙之事,色吏已爲下去,算員亦以無頉告知,而解由文書,傳給本家之際,亦無擧論兼任之事,故就商亦不知其解由之各出,而兵批付同知,吏曹除左尹,而算員掩置,不爲成出,以致祿俸之矇然受出也。此外冒受者有之,今方査出,而府院君,亦以順安解由,陳疏自別,過爲引嫌,頃日聖批誠允當,此則不當在於査啓中矣。上曰,國舅,事體自別,呈官解由,不當入於査覈中矣。右議政曰,國舅,別無拘礙之事矣。上曰,所達誠然,國舅則無拘礙之事矣。吏曹謄錄
大臣·備局堂上引見入侍時,戶曹判書趙泰采所啓,今年水災,近古所無,潦後旱甚,以各道狀啓觀之,則根耕雖云不實,禾穀則茂盛,而臣聞前慶尙監司之言,且聽南來守令所傳,則皆云禾穀茂盛,豐登可占,而木花則未免失稔,八道同然云。綿田似當給災,水沈之災,亦不可不給矣。江原·咸鏡兩道,則水災尤甚,各穀全無西成之望,前頭民事,極爲可慮。此兩道則不可不別樣顧恤矣。災傷事目,必須趁早頒布,而敬差官,必以曾經守令有風稜者,差遣於八月內,趁其未穫之前,各別踏驗,則可無虛實相蒙之弊,敢此仰達。上曰,敬差官,以苦役之故,人多厭避,稱病圖免,以吏曹呈狀觀之,則病甚危重,而及移他職,卽出行公,此由紀綱之陵夷也。此後,申飭吏曹,各別擇差,實病外切勿許遞,及時發送,可也。又所啓,近因凶歉,歲入大縮,兩倉米穀,難支一歲,今年遺在及新捧,合爲十三萬石,而遺在中,亦多流來無面矣。以辛巳一年用下之數計之,則僅支明年四月,以壬午一年之用計之,則至明年二月而止,言念國計,誠爲寒心。若得一萬餘石,推移用下於雜費,則或可支用於歲入之前,而宣惠廳外,他無取用之處,該廳所儲,除一年需用,尙餘二萬餘石,取其中一萬石,畫送本曹,似不可已,大臣今方入侍,詢問後預爲劃給,以助經費,何如?右議政申琓曰,戶曹經用,如是不足,在外時,趙泰采已言於臣矣,旣與句管堂上相議云。依其所達,參酌取用,宜當矣。上曰,依爲之。戶曹謄錄
入侍時,右議政申琓所啓,每年分養馬數六百匹,濟州歲貢馬,各牧場所在之馬,從其多少,充數分給各官矣。今年貢馬,只是二百六十八匹,其中賜給除出後,分養元數,無以充給矣。諸牧場中,南陽牧場之馬,其數頗優,限五十匹捉出,充給分養,何如?上曰,依爲之。又所啓,濟州牧使遞任別馬,似有調習成就之望,故已爲啓稟,而景福將鄭斯玄,使之留養於直所,蓋其處廣闊,草場亦好,便於放牧調習故也。鄭斯玄所帶衛將,今已瓜滿將遞之矣,旣遞之後,出入調養,事多難便,鄭斯玄,分付兵曹,今姑仍存,使之調習馴養,宜當,故敢此仰達。上曰,以此分付,可也。司僕謄錄
李震壽,以都摠府言啓曰,副摠管元德徽,以訓鍊中軍,挾輦軍士抄擇事,除標信,北營進去之意,敢啓。傳曰,知道。
金萬城,以弘文館言啓曰,校理李觀命,疏批已下,更爲牌招入直,何如?傳曰,允。
李震壽,以侍講院言啓曰,今此太廟擧動時,王世子有祗迎之節,陪從祭官,不可不備員,而兼輔德李晩成,兼司書李觀命,以本職不得,弼善尹憲柱,兼文學李光佐在外,兼弼善·兼說書未差,文學金普澤呈告,司書朴弼明陳疏。行公之員,只有輔德臣李世維,說書臣金萬澤,明日陪從,無以備員,事甚未安。文學金普澤,司書朴弼明,竝卽牌招,使之察任,何如?傳曰,允。
金萬埰,以侍講院言啓曰,明日王世子出宮時,陪從宮官,不可不備員,文學金普澤,司書朴弼明,旣承勿罷之命,更爲牌招,以爲備員陪從之地,何如?傳曰,允。
任胤元啓曰,左副承旨崔重泰,牌不進,推考傳旨,旣已捧入矣。明日待開門牌招,以爲擧動時備員之地,何如?傳曰,允。
李震壽,以兵曹言啓曰,明日宗廟展謁擧動時,本曹堂上,不可不備員,而判書臣金鎭龜呈辭受由,參知臣韓聖佑未及肅謝,行公之員,只有參判臣李光迪及臣金澋,而守宮與侍衛,勢難推移,參知韓聖佑,卽爲牌招,以爲推移之地,何如?傳曰,允。
李震壽啓曰,因侍講院草記,文學金普澤,司書朴弼明牌招事,命下矣。今已夜深,明日待開門牌招之意,敢啓。傳曰,知道。
又啓曰,臺諫出仕事,命下矣。今已夜深,明日待開門牌招之意,敢啓。傳曰,知道。
午時,上御熙政堂引見。右議政申琓,戶曹判書趙泰采,韓城君李基夏,行訓鍊都正尹就商,右副承旨李震壽,校理李晩成,掌令朴見善,正言李海朝,假注書尹植,事變假注書洪禹瑞,記注官吳命增,記事官李縡入侍。琓進曰,秋節回來,今已累日,而涼熱朝晝異候,聖體,若何?上曰,無事矣。琓曰,近來籌司諸臣,多有出使之人,故賓廳日次,堂上不能備員,每致煩稟矣。昨日來會之意下敎,極爲惶恐。擧條及臺啓,竝見上
上在昌德宮。停常參·經筵。
吏曹啓目,粘連判中樞府事徐文重箚子云云。箚陳兼帶軍門疊領之有所妨礙,乞蒙遞改一任亦爲白有臥乎所,曾在丙辰·己巳年間,相臣以兼帶兩軍門都提調,事體未安之意,或上箚辭免,或陳達於前席,昨有勉副一任之命是白乎矣,大臣兼帶之任,非臣曹所敢擅便,上裁,何如?啓訓鍊都監都提調之任,勉副。
謝恩,司書朴弼明。
文學金普澤,牌不進,依承傳罷職。
吏曹啓曰,臺諫有闕,政事,取稟。傳曰,明日爲之。
持平韓永祚就職。
大駕詣宗廟,入齋室後,藥房·政院·玉堂問安。答曰,知道。
大駕還宮時,初嚴巳正二刻,二嚴巳正三刻,三嚴午初初刻。
大駕還宮後,藥房·政院·玉堂問安。答曰,知道。
判尹宋昌上疏。大槪,宿病遇暑添劇,症情十分危惡,尋單請急,一向見阻,今日陪從之班,不得進參,迹澁逋慢,罪積瘝曠,惶懼踧踖,若無所容,不得已冒死陳籲,伏乞亟賜鐫罷,仍治臣罪,以肅朝綱,以安私分事。入啓。答曰,省疏具悉。卿其勿辭,安心行公。
開城留守書目,大司憲尹世紀辭職上疏上送事。啓。答曰,省疏具悉。卿其勿辭,安心行公。
禮曹判書閔鎭厚辭職上疏再呈。入啓。答曰,省疏具悉。卿其勿辭,安心行公。
府啓,請還收炤兄弟放歸田里之命,亟命絶島定配。措辭見上請四山監役李邦華改差。措辭見上引嫌而退。率爾陳達,旣非大段。不可以此輕遞言官,請正言李海朝出仕。答曰,不允。處置事,依啓。
伴送使尹世紀入來。
正言李海朝就職。
院前啓,日暮姑停。以上朝報
禮曹啓曰,來八月初三日昌陵親祭時,敬陵·翼陵,依例遣大臣攝行,順懷墓則遣官致祭,而祭文亦爲撰出事分付,何如?傳曰,允。
又啓曰,來八月初三月昌陵親祭事,命下矣。上年敬陵親祭時,明陵祭例,則亞·終獻,不爲磨鍊,以單獻行禮,祭文亦爲撰進,今亦依此例磨鍊擧行,何如?傳曰,允。禮曹謄錄
禮曹啓曰,取考丙子年昌陵展拜時謄錄,則昌陵行祭後,詣翼陵時,敬陵·順懷墓,亦有展謁展拜之節矣。上年敬陵展拜時,則昌陵·翼陵,遣大臣攝行,而王世子,翼陵·明陵,先行展謁之禮後,自上詣明陵奠酌時,亦爲入參行禮矣。今此昌陵行祭後,大駕詣明陵時,敬陵·翼陵,似當有展謁展拜之禮,何以爲之?敢稟。傳曰,依爲之。禁衛營謄錄
禮曹啓曰,昌陵展謁時,將展拜于明陵,世子亦當隨駕,此意分付該曹事,命下矣。王世子方在心制中,隨駕服色,有所難便,以黑團領袍,闕門外祗迎後,直詣明陵,行展謁禮,次詣翼陵,自上展拜時,一時行禮,明陵奠酌時,亦爲入參行禮,似爲便當,以此磨鍊乎?敢此仰稟。傳曰,依爲之。禮曹謄錄
李震壽,以兵曹言啓曰,今此陵幸擧動時及王世子隨駕時,各差備入把本曹驛馬及京畿·忠淸·江原三道驛馬之添補於本曹之數,依前磨鍊,別單書入,而外方驛馬,則今月二十九日,京中逢點之意,兩道監司處,發馬知委。司僕寺添補馬,則從本寺啓下數,分付京畿,使之直爲入把之意,敢啓。傳曰,知道。燼餘
上在昌德宮。停常參·經筵。
一更,流星出危星下,入南方天際,狀如鉢,尾長三四尺許,色白。
江華留守李健命上疏。大槪,卽留寵擢之命,決非如臣庸陋所敢承當。且臣待罪春曹,連署粘啓,嚴敎之下,惶蹙罔措,縮伏屢日,未有處分,玆敢冒死仰籲,伏乞聖慈,亟賜還收新授職名,仍勘臣罪名,以幸公私事。入啓。答曰,省疏具悉。卿其勿辭,從速察職。
左副承旨崔重泰上疏。大槪,伏承聖敎,責誨諄摯,感激震越,罔知攸措,而狗馬賤疾,方此苦重,旣未暇陳暴情實,又未免坐犯違逋,撫躬自悼,但有涕淚。嚴召之命,再降陋巷,到此地頭,身非己有,私義之蹙迫,賤疾之危苦,俱不敢暇顧,忍死趨承,仍參淸從之班,而胸腹窒痛,轉益添劇,扶曳出來,時在慌亂叫號之中,懇乞聖慈,亟遞臣職,俾得安意調治,得延螻蟻之微喘,以全生成之大澤事。入啓。答曰,省疏具悉。爾其勿辭,從速察職。
吏曹判書李濡,兵曹判書金鎭龜三度呈辭。入啓。加給由。
傳曰,明日晝講爲之。
吏曹,前正郞趙權身死,曾經臺侍。啓別致賻。
府啓,請還收炤兄弟放歸田里之命,亟命絶島定配。措辭見上請四山監役李邦華遞差。措辭見上答曰,不允。末端事,依啓。
刑曹判書李益壽上疏。大槪,司寇寵擢之命,遽下於千萬夢寐之外,驚惶震越,罔知攸措,揣量才分,決無冒承之望,不避煩猥,敢暴危悃,乞命將臣新授資給職名,亟許還收,以重名器,以安微分事。入啓。
忠淸監司書目,本道今月初二日·初七日·十六日·十七日,連得驟雨,而道內各邑,不能周洽,尙多旱乾之處,積月霪霖之餘,傷損田穀,斷無蘇醒之勢,民事可慮。懷德縣,十四日雨雹,大如鉛丸,事係變異事。
答刑曹判書李益壽疏曰,省疏具悉。今玆超擢,意非偶然,卿其安心勿辭,從速行公。以上朝報
觀象監官員,以提調意啓曰,天文地理兼敎授俱有窠,而地理學尤係關重,不可一向作闕,幼學高泰齊,所業頗精云。此人,地理學兼敎授差下,使之付軍職冠帶常仕,何如?傳曰,允。
吏批啓曰,判書呈辭受由,參議未差,小臣獨政未安,何以爲之?敢稟。傳曰,仍爲之。
成均博士單崔鼎來,養賢庫直長單閔致龍,奉常副奉事單韓在垣。以申琓爲訓鍊都提調,趙以進爲司錄,李德英爲司僕正,李震栻爲禮曹正郞,李㙫爲文學,李世弼爲掌令。兼地理學敎授單高泰齊。吏曹謄錄
禮曹啓曰,來八月十五日,大殿誕日陳賀時,王世子亦當有行禮之節,而與常時有異,何以爲之?敢稟。傳曰,勿爲磨鍊。禮曹謄錄
左副承旨崔重泰疏,伏以臣之胸腹窒痛之病,蓋是頃刻間死生所關之症,而日昨政廳之臨罷也,此病又復發作,蒼黃出來,辛苦得甦,構疏請急,實出於疾痛呼父母之情,其疏本意,非專指寮席嫌礙之端,而伏承聖敎,引諭責誨,不翅諄至,實同慈父之敎愚子,臣非木石,寧不感激?嚴敎之下,卽當陳章暴實,而委頓牀褥,呻楚憒亂,未遑文字,但自抑塞,召牌之下降,萬無趨入大庭之勢,坐犯違逋,撫躬自悼。勿罷之恩,旣出格外,嚴召之命,旋又下屈,臣是何人,得此異數?到此地頭,身非己有,私義之縮迫,已不敢顧,賤疾之苦重,亦不暇恤,遂乃忍死趨承,仍參陪從之末,而臣之所患,本非肢末外傷之比,胸腹間鳩尾要害之處,如以刃揷,方其起痛,呼吸不通,四肢筋縮,頃刻難保,扶護埴定,僅得回生,而積痰成塊,凝滯不散。醫家謂之胃腕痛苦,不趁時去根,則死生可慮云,而臣以孤露之人,無意護生,且帶職名,亦無自便之暇。疎忽任□□□乍冷,忍耐奔趨之餘,胸腹痛氣,果又復作,精神昏瞀,□□□自起居之班,曳出禁門,僵臥於待漏院,昏綴呻痛,日暮後扶□□僅還私第,粒飮不能近口,若將澌盡。此不但一院諸僚之所共目睹,班行中見臣之顔面者,實皆憂悶者也。玆不避瀆擾之誅,敢暴犬馬之懇,以丐恩遞,欲速醫治,伏乞天地父母,俯憐□□之籲,亟許職名之解,俾延濱死之喘,以全生成之澤焉。批答見上以上燼餘
禮山幼學林柱國等疏曰,初頭缺臣等,竊伏惟先正臣副提學贈吏曹參判金絿,卽己卯名賢也。天資純粹,氣質渾厚,年未弱冠,有志于學,與先正臣文正公趙光祖,文簡公金淨,結爲道義之交,切磋硺磨,麗澤相資,以闡明吾道,興起斯文爲己任,潛心性理,兼通世務,其踐履之篤,存養之深,與兩賢臣,實爲伯仲,一世稱之謂三庵,蓋以靜庵卽光祖號也,沖庵卽淨之號也,自庵卽絿之號也。俱以明體適用之學,當中廟厲精求治之日,其所以論思乎左右,啓沃乎朝夕者,無非格致誠正之說,堯·舜君民之業也。庶幾挽回至治,措世雍熙,三代之盛,可復見於千載之下矣。不幸宵人罔極,北門禍作,群賢腁首,一網打盡,或殞於桁楊,或竄於荒裔,絿則初受淫刑,旋投嶺外,俄又被拿,復遷絶海,備經艱險,幸得不死,而在謫之日,怙恃俱喪,茹痛含卹,奄經三年,及至賜环,奔還鄕里,欲伸追稅之情,遂築室于墓傍,昕夕拜哭,攀擗如初,涕淚所着,草木盡枯,因毁成疾,天奪其壽,至于今,鄕人莫不感其孝而服其義,唯此至行,猶足以作人範而爲世則,況其平生學問之正,道義之醇,如彼卓爾,有可以師表百代者?生而有泰山北斗之仰,歿而有秋陽江漢之思,遺風餘韻,赫然炳炳,歷數百載,照人耳目,凡在章甫之列者,莫不遐慕而起敬焉,則矧玆衣冠所藏之地,杖屨逍遙之處,其所瞻仰而尊奉者,爲如何哉?□□所曁多士合辭,鳩工聚材,將營數畝之宮,以爲揭虔妥靈之所者,寔出於崇賢慕德之至意,而其在聖朝培士氣崇儒敎之道,亦豈非所當先務者乎?缺半行同時同德之士,俱有俎豆之饗,或至四五處竝缺七八字於腏食文廟,則其道學之高明,而爲世所宗者,卽可見矣。獨於金絿桑梓之鄕,尙闕廟享之儀,豈非士林之至恨,而斯道之欠典乎?幸今泰運雍熙,文敎方新,凡諸崇報之典,表章之道,靡不次擧行列,在在絃誦,則此正發揮潛光,修擧曠典之一大機會也。如臣等魯莽滅裂之賤,亦不無感激興起於斯,玆敢相率裹足,來伏闕外,齊聲仰籲於宸嚴之下,伏乞聖明,益篤尊賢之誠,克恢象德之方,下臣等此章于該曹,亟命有司之臣者,絿學問道義之實,俱有本末,有不可以旣往之未遑,而終有所泯沒者,特許立祠,永作芬苾之所,則非但臣等得以伸宿昔慕德尊賢之忱,亦豈不重有光於我聖上興學右文之化哉?臣等無任瞻天望雲祈懇屛營之至。批答見上幼學林柱國·盧世泰·李·金光惠·金斗天·金振南·李欑·金斗光·金佾·林渻·李蕃·韓致亨·金振石·金斗宗·鄭愉·朴峻極·李鳳章·李允泰·李益顯·李松茂·鄭懹·鄭憕·李德秀·李德基·林潚·金萬鍇·崔德三·崔達三·金翊豪·李益傳·姜允徽·李萬齡·金震郁。
禮曹啓目云云,觀此幼學林柱國等疏辭,則以爲先正臣副提學金絿,卽己卯名賢也。天資純粹,氣質渾厚,與先正臣文正公趙光祖,文簡公金淨,結爲道義之交,以興起斯文爲己任,俱以明體適用之學,當中廟厲精求治之日,論思左右,啓沃朝夕,期回三代之盛矣。不幸北門禍作,群賢網打,絿則受刑投裔,備經艱險,以至於天奪其壽,中歲奄忽,生而有泰山北斗之仰,歿而有秋陽江漢之思。玆就桑梓舊鄕,將營數畝之宮,以爲妥靈之所,伏乞聖明,特許建祠亦爲白有臥乎所。絿與趙光祖·金淨,道同矣,德同矣,出處始終又同矣,而彼二賢衣冠所藏,杖屨所及,專祠竝享,在在相望,而金絿尙闕揭虔之所,此所以章甫輩抑鬱慷慨,相率齊籲者也。其在朝家褒節象賢之道,亦不可無崇奉激勵之道。且旣無□□之嫌,又非冒濫之請,依疏辭施行,似合事宜是白乎矣,係是恩典,上裁,何如?啓依回啓施行。燼餘
上在昌德宮。停常參,只晝講。
司諫李世奭初度呈辭。入啓。給由。
政院啓曰,今日晝講事,命下矣。知事李畬·李寅燁在外,金構·閔鎭厚未肅拜,李濡·兪得一呈辭,無無故入侍之員,除在外外,金構·李濡·閔鎭厚·兪得一,竝卽牌招,以爲推移入侍之地,何如?傳曰,允。
知事金構·李濡·兪得一,牌不進。
政院啓曰,卽者知事金構·李濡·兪得一,皆牌不進,推考傳旨,今方捧入,而晝講時刻已過,更爲牌招,何如?傳曰,允。
兵曹判書金鎭龜上疏。大槪,憲臣之言臣事,今已累日,竊意其發啓勘處在,卽不敢遽爲疾痛之呼,今不得一向泯默。伏乞聖明,劃卽遞改臣本兵之職,仍治臣初不力辭之罪,付諸有司,上以不抵於受敗,下以得免於蹈危,千萬幸甚事。入啓。答曰,省疏具悉卿懇。過重之論,不必深嫌,安心勿辭,宜速行公。
禮曹判書閔鎭厚辭職上疏。入啓。答曰,省疏具悉卿懇。卿勿過辭,速出行公。
傳曰,明日晝講爲之。
晝講入侍,同知事兪得一,特進官金錫衍,承旨尹弘离,玉堂李晩成·李觀命,假注書尹植,兼春秋吳命增,史官李縡,武臣申命任。
吏曹判書李濡上疏。大槪,格外加由,惶蹙罔措,坐違嚴召,彌增震惕,敢陳危懇,冀蒙亟遞本職及兼帶氷庫擬調之任,仍治臣罪事。入啓。答曰,省疏具悉卿懇。卿勿過辭,速出行公。
禁府,金砯拿囚。啓。
兵曹啓曰,今此大駕詣昌陵展謁時,道路橋梁晝停等處,依丙子展謁時道路,旣已磨鍊啓下,而今番則與前有異,王世子隨後,直詣明陵時,路由昌陵·敬陵·翼陵三陵,其間節次,不翅難便,大駕自昌陵·敬·翼·明三陵展謁展拜後,因此回駕,則其間道里,至於三十六里,勢將忙迫,故取考上年明陵擧動時謄錄,則勿設晝停,直自蜂峴啓道,不過二十餘里,自明陵至昌陵,亦不過四里許。今亦依此擧行,則王世子先詣明陵展謁,仍詣翼陵,待候大駕,自明陵一時還宮,道路事勢,俱爲便近。田穀所傷處,至於石餘落只,而半是菜瓜之田,今當乘罷之時,亦不大段損傷云,似當有依此變通之道,故敢啓。傳曰,知道。
今日晝講時,兵曹判書金鎭龜改差,卽日開政差出事,及前翰林金相元·趙泰億敍用事,榻前下敎。以上朝報
禮曹啓曰,上年八月,因江原監司狀啓,備局覆啓判付,本道所封各朔進上量減單中,中宮殿·世子宮,八月令生松魚書入付標,啓下分付矣。卽接本道監司移文,則松魚卽三月令,八月朔則元無封進之規,而鰱魚若不得封進之時,則以松魚代封,乃是流來規例云。取考進上謄錄成冊,則八月令生鰱魚七尾,代以生松魚七尾懸錄,而列書兩行之故,不能致察,當初別單書入時,鰱魚·松魚,竝爲書錄啓下矣。今旣知其差誤,則不當仍令封進,生松魚勿爲封進之意,分付,何如?傳曰,允。以上禮曹謄錄
吏批啓曰,判書牌不進,參議未差,小臣獨政未安,何以爲之?敢稟。傳曰,仍爲之。
以鄭是先爲廣州府尹,洪受瀗爲大司憲,光恩君金鎭龜,禁衛提調單李濡,訓鍊提調單尹世紀,御營提調單尹世紀,奉敎單金相元,待敎單趙東億。吏曹謄錄
李震壽啓曰,行大司憲尹世紀,掌令朴見善,持平韓永祚呈辭,執義李箕洪,掌令李世弼,持平金栽在外,今日以監察茶時之意,敢啓。傳曰,知道。
尹弘离,以戶曹言啓曰,司諫李德英,正言趙道彬啓辭,答曰,依啓事,命下矣。未出解由,冒受祿俸者,依傳敎査啓,而越等未爻前,徑先受祿之類,臺啓中雖不擧論,其冒法受食則一也,亦爲査考,別單書入之意,敢啓。傳曰,知道。一體推考。
又以弘文館言啓曰,本館校理李觀命,以訓鍊都監郞廳,今日坐起時晝仕出去之意,敢啓。傳曰,知道。
李震壽啓曰,今日爲政事,命下矣。諸承旨皆已申退,廳中,只有臣震壽及同副承旨尹弘离,兵批政廳則臣以代房當進,而吏批政廳,無推移進去之員,何以爲之?敢稟。傳曰,兼進。燼餘
上在昌德宮。停常參,只晝講。
繕工假監役李顧,敬陵丁字閣修改事,出去。
歸厚署別提李泰亨,加定官金斗星,卒領議政金壽恒遷葬時禮葬事,楊州地出去。
政院啓曰,奉敎金相元,時在忠淸道石城縣其父任所,待敎趙泰億,時在京畿果川地,斯速乘馹上來事,下諭,何如?傳曰,允。
又啓曰,今日晝講事命下,而知事李畬·李寅燁在外,金構·閔鎭厚未肅拜,李濡陳疏,兪得一呈辭,無入侍之員,除在外外,金構·閔鎭厚·李濡·兪得一,竝卽牌招,以爲推移入侍之地,何如?傳曰,允。
謝恩,同經筵閔鎭厚。
吏曹判書李濡,身病出仕。
晝講入侍,同知事閔鎭厚,特進官李光迪,承旨李震壽,玉堂李觀命·李晩成,注書李廷濟,兼春秋吳命增,史官李縡,武臣具鳳昌。
慶尙監司書目,道內今月十四日始雨,十八日開霽,毋論田畓,擧皆周洽,而黍粟立苗稀疎,莖葉不茂,豆太枯損過半,設令盡爲成熟,比之常年,未免失稔。木花,春夏霪霖,太半消融,前月亢旱,亦多傷損,雨水暴注,花房盡落,前頭民事,極爲可慮事。
工曹判書金構上疏。大槪,二日之內,三違嚴召,逋慢之罪,萬殞難贖,冒死哀籲,乞蒙先削臣職,仍治臣罪事。入啓。
今日晝講時,視事縕繹間,頉稟事,榻前定奪。陵幸時道路,勿爲廣治,從官務從省略之意,依前另加申飭事,榻前下敎。
司書朴弼明上疏。大槪,臣於淹病濱死之中,伏蒙恩除,陳章見阻,血懇未暴,嚴召之下,不克祗赴,罪積傲慢,靡所自容,又當擧動臨迫之時,庚牌再辱,一息未泯之前,不敢更爲違逋,不計死生,扶曳趨謝,仍參春宮陪侍之列,而數日直宿之餘,舊患新羔,一時俱劇,舁還私次,人鬼未分,今此春宮拜陵之日,決無驅馳陪從之望。日期不遠,公私狼貝,玆不得不悉暴癃病之實狀,以冀天地父母之特垂憐察焉。懇乞亟遞臣職名,仍治臣前後違慢之罪,以警具僚,以便公私事。入啓。踏啓字。
答工曹判書金構疏曰,省疏具悉卿懇。卿勿固讓,安心行公。以上朝報
備邊司啓曰,今此陵幸時,自上展謁昌陵,仍詣明陵,陵幸時,只爲排設於翼陵,今番當設於何陵乎?敢稟。答曰,依上年例爲之。
晝講入侍時,同知事閔鎭厚所啓,頃臣待罪秋曹,以成川銀店別將李旭事,啓達於榻前,令本道査覈,則本道因兩律啓聞,下該曹,旭之罪狀,在法當死,而事係生殺,所宜詳審,故請令廟堂稟處,廟堂以人命至重,特爲減死,只徵其贓物,以補賑需事,覆啓允下矣。今聞平安監司李世載,啓請梟示李旭,則廟堂以限畢償間,絶島定配覆啓云。臣於今番西行,詳知旭之情狀,節節痛惋,一道人心,無不憤嫉,監司之啓請梟示者,實循民情,而廟堂不欲遽置之死,亦不害於聖明好生之德矣。但當初以懲贜後減死定配,定其罪名,而今因監司之所請梟示,又命限畢償間,絶島定配,則不但旣配絶島之後,萬無備償之理,畢償之後,則又當蒙放,是因監司之啓請加律,而反減其罪也。朝家刑政,恐不當若是,此必廟堂,未及詳察首尾之致,而臣於此事,最爲稔知,故敢此仰達。若令本道因爲嚴囚,時時刑訊,期於畢捧後,發配於絶島,則實爲用法之道矣。上曰,所達誠然,令本道仍囚,畢捧後減死,絶島定配,可也。又所啓,兩西連歲飢饉,又經兩道勅行,民間形勢,罔有紀極。黃海道則今年農事,尤爲慘然,不可無別樣寬恤之典,前頭還上收捧時,只捧新分給,舊還上則勿爲擧論,而新分給未准之處,則依上年例,以舊分給推移收捧,必准新分給之數,亦不爲明春賑救之資。海西民役,比他道最苦,其爲矜惻,殆有甚於關西軍兵身布,只捧當年條,舊未收則姑待年事之稍稔,實合於恤民之道矣。本道啓下上來後,廟堂處分,亦必如此,而卽今民心,若難保朝夕,預降德音,使有所鎭定者,最爲急先之務。況關西,道里甚遠,朝家頒令之前,已始捧糴之政,則追後分付,反益騷擾之端,故敢此仰達。上曰,令廟堂稟處。又所啓,勅行時,自義州,醫生一名,砲手一名,有給馬帶來之規,而醫生·砲手,無邑無之,不必自義州帶來,不但夫馬之有弊,此輩與彼人相與混處,亦不無作弊之端。今後則義州醫生及砲手,勿爲帶來,沿路各邑,次次待令,似爲便當矣。此甚細瑣,雖監司亦可變通,而監司遞易之後,後監司未諳曲折,必不免因循之歸,宜自朝家分付定式矣。上曰,所達誠然,依爲之。又所啓,勅使時遠接使,例有贈物於通官輩,自戶曹磨鍊,下送兩西監兵營,亦有所助,而入給之數,不至浩多,輒有剩餘,或還送本處,或分給員役,實涉無謂。況自戶曹下送之除,夫馬之弊,亦實不貲。今後則分付平安道,一從應入實數,措備待令於義州,過勅後,報戶曹會減,則恐爲便當,故敢達。上曰,依爲之。又所啓,各陵松木,因蟲損,近甚稀疎,故雜木亦爲長養矣。陵幸時陪從下人輩,多有折傷之弊,今番則分付各司,各別申飭,何如?上曰,依爲之。以上備局謄錄
晝講入侍時,同知事閔鎭厚所啓,今年京倉,移轉於海西者,秋成後當爲催促上納,而卽今流丐遍滿,道殣相望,明春設賑,在所不已。若令本道着實捧留於各其邑,仍作明春賑民之資,則亦可以少除載運耗費之弊。臣以此問於吏曹判書臣李濡,則亦以爲然,故敢達。上曰,令該廳稟處。戶曹謄錄
入侍時,閔鎭厚所啓,臣頃承儐使之命,往來西路,其間事情,欲有所達者矣。勅使時,西路各邑,有所謂站紬者,蓋以廚房饌物等事,如或執頉,則以紬給賂,仍成謬例。多則一二同,少不下三四十疋,其弊,罔有紀極,而彼中無用之物,故畢竟爲小通事輩中間竊取之資矣。平安監司李世載,號令嚴明,曾任黃州判官,累經勅行,習知此弊。上年勅行時,嚴勅譯官,革罷站紬之規,通官輩雖甚咆哮,而終不給之,其爲惠於民甚大。世載欲啓聞請賞譯官輩,而藩臣事體,有所不敢。且關西雖減除,而海西稍減其疋數而給之,以此論賞,尤爲過當,故終不啓聞云。今番勅使時,更令譯輩,防塞站紬,則通官輩,初頗生怒,而僅得開諭,及至海西,又引上年事爲言,而索其站紬,以兩西不宜異同之意,牢塞不許。至於各邑禮單,其數頗多,將至累百金,而竝爲防塞,通官輩以此增怒,而終能周旋,後勅時依前勅例,亦不給之。今後則可以永爲革罷,此皆今番先勅譯官之功也。大抵人皆言勅行之作弊與否,係於譯官之手,凡有弊端,必爲歸罪於譯官,有弊則罪之,有勞則不賞,實非勸懲之道。旣知有宣力之勞,則何可以譯官之故,不爲論賞乎?譯官輩赴燕,而得若干通報而來,猶且論賞,況今此除弊,其實效如何耶?若令該院參酌施賞,則似合激勸之道,故敢達。上曰,令該院稟處。司譯院謄錄
李震壽啓曰,備邊司郞廳,以大臣意來言,今日賓廳坐起日次,而堂上不齊,不得來會云矣,敢啓。傳曰,知道。
又啓曰,行大司憲洪受瀗未肅拜,執義李箕洪,掌令李世弼,持平金栽在外,掌令朴見善,持平韓永祚呈辭,今日以監察茶時之意,敢啓。傳曰,知道。
又啓曰,凡親祭時祭文,令藝文提學撰進,何如?傳曰,允。
尹弘离,以司僕寺官員,以提調意啓曰,濟州歲貢進上先後運馬,一時來到之數,二百八十九匹內,二匹,船中故失,十四匹,中路病留,合十六匹計除,實納馬二百七十三匹,禾毛色別單書入之意,敢啓。傳曰,知道。
又以觀象監官員,以提調意啓曰,本監,管測候重事,天文官三員,晝夜直宿,而本監,他無供饋之資,除出日課所印紙地,料理給糧矣。近年以來,印曆比前稍多,紙地每患垂乏,入直官給料等事,尤無變通繼用之道。本監日課紙價,自丙子年權減八分之一,今至五年,而二年條,則上年本監營造時,旣已取用,所餘二年條,猶未受出,令該廳盡數出給,俾免入直官供饋苟簡之地,何如?傳曰,允。
行工曹判書金構疏曰,初頭缺虛縻職名,情地惶蹙,疏單累上,未蒙矜許,益增隕越,靡所容措。今又以經筵入侍之無人,兩日之內,召牌三臨,而竟未得祗承,分義都虧,罪合萬戮,如使臣無此等虛帶之職,則喉司亦豈有循例請招之擧哉?從前臣之所以悶縮危迫,而不能一刻自安者,蓋以此也。一日虛帶,罪積一層,唯此職名一款,前旣爲臣取敗之資,今又爲臣增罪之具,伏惟聖明,旣已脫臣於九死之中,而俾有今日,豈不可曲加哀憐,而解其纏絆,以全終始乎?玆敢瀝血疾聲,嗚呼,於愍覆之下,伏乞聖慈,先將臣經筵·賓客·籌惠局之任,亟賜鐫改,仍許竝遞臣本兼諸職,以幸公私,更治臣違慢之罪,以肅朝綱,千萬幸甚。批答見上燼餘
上在昌德宮。停常參·經筵。
繕工直長柳光庭,昌陵丁字閣及紅箭門,假監役李泌,明陵紅箭門修改事,出去。
左水運判官黃爾明,漕運事,出去。
下直,陽德縣監金志道。
司諫李世奭三度呈辭。入啓。遞差。
假注書尹植改,代洪泳。
京畿監司書目,本月十五六日,雨澤雖未均洽,田畓各穀,庶有回蘇之望,誠爲多幸事。
政院啓曰,憲府無行公之員,連日監察茶時,事甚未安。除在外人外,呈告·未肅拜人員,竝卽牌招察任,何如?傳曰,允。
又啓曰,新除授刑曹判書李益壽,陳疏批下之後,久不肅謝,刑獄積滯,殊甚可慮,卽爲牌招察任,何如?傳曰,允。
謝恩,刑曹判書李益壽。
大司憲洪受瀗,牌不進。
府啓,請還收炤兄弟放歸田里之命,亟命絶島定配。措辭見上請定州牧使金翼八改差。措辭見上忠淸道忠州居幼學朴東健妻李氏,來呈所志於本府,而其夫東健之弟東弼,己卯年身死,其妻姜女,年少無子。其舅欲爲率置家中,則姜女不從而各居,纔過一年,恣行淫穢,與隣漢得哲者潛相通奸。辛巳四月間,得哲乘夜潛入於姜女房中,爲隣女點禮所發覺。點禮奔告於東健,而現捉得哲於奸所,射中三箭,仍爲結縛男女。如此之時,隣里老少,聚會目覩,將欲待明告官之際,得哲解結鑽壁而逃走,故縛送姜女於其娚姜宰成家。姜女又自宰成家,逃走於得哲家。東健搜捕告官推覈,則姜女及得哲,不下一杖,箇箇承款,監司巡到親問時,亦爲吐實無餘,文案昭然,而今牧使爲姜女族黨之故,姜女恃其主倅之緩治,欲爲死中求生之計,終乃變辭,以爲,東健欲奪其田畓,謀殺渠身,結縛男子,投入於房中,構成此獄。其夫東健及兩奴,一倂囚禁,已經屢朔,尙無究覈之擧,將施反坐之律,其夫將陷死地,衷情莫暴,不得不躬自來訴於法府,乞令該曹拿致京獄,劃卽辯覈,俾無反獄之患云云。觀此狀辭,一邊呼訴之言,雖不可準信,而兩班淫獄,係是重大,而姜女等承款,果爲明白,則本官之必欲反案,事極駭然。且遠地婦人,裹足躬來,有此呼冤之擧,則似不無其間隱痛之端,亦不當一切退却。請令本道別定剛明官,詳査前後文案,趁卽處決,俾無呼冤之弊。答曰,不允。末端事,依啓。
吏曹判書李濡上疏。大槪,敢陳軍門提調不宜兼帶之狀,乞收成命,毋損國體事。入啓。答曰,省疏具悉。卿其勿辭察任。
吏曹啓曰,臺諫有闕,政事,取稟。傳曰,明日爲之。
禮曹,今春夏等褒貶,左通禮宋儒龍,氷庫別檢曺夏奇·金鎭泰,昌陵參奉洪致中,以上中。以上朝報
禮曹啓曰,今癸未年春夏等本曹褒貶,限內有故,不得磨勘矣。今始等第以入,而所屬中宗廟署·奉常寺·典牲署·惠民署·東南關王廟·弘文館·藝文館·春秋館·成均館·承文院·觀象監·歸厚署·掌樂院·司譯院官員等,今癸未年春夏等褒貶,各其司提調堂上有故,不得一時磨勘之意,敢啓。傳曰,知道。已上禮曹謄錄
禁府啓曰,昨月令李苾夏手本內,時囚罪人李文興,以年老之人,傷於暑濕,脚膝麻痺,一身困憊,精神昏憒,坐臥不安。且泄患度數,一日之內,六七度云,故使之多般救療之意分付矣。今又手本內,食飮專廢,腹痛如刺,今夜三更量,寒慄鼓頷,頭疼如碎,不省人事云。自前罪人病勢如此,則例有保放救療之規,敢此仰稟。傳曰,依爲之。禁府謄錄
傳曰,今番陵幸時,以御營軍留都,還宮後凡隨駕軍兵,依前例犒饋事,分付。禁衛營謄錄
傳曰,今此陵幸吉時,以寅·卯間申時推擇,而此時在寅末卯初,近於東開之時,自此動駕,還宮之際,不無窘速之患,更以丑·寅間推擇事,分付。禮曹謄錄
尹弘离,以禮曹言啓曰,寧陵丁字閣重建之役,待秋退行事,定奪矣。重建廳堂上,令吏曹差出,以爲擧行之地,何如?傳曰,允。
任胤元啓曰,近來廳中,位甚不齊,而左副承旨崔重泰,今日又以病不爲仕進,卽爲牌招,何如?傳曰,允。
崔重泰,以禁衛營言啓曰,十二番後部中司屬,慶尙右道五哨軍兵逢點實數,六百三十五名,已爲整齊矣。來八月初一日,與內外各處入直軍兵等,依例替代後,舊軍放送之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以御營廳言啓曰,本廳下番別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以兵曹言啓曰,自前陵幸時,交龍旗差備馬,預爲調習矣。今亦依前例,旗與竹,出郊外試習之意,敢啓。傳曰,知道。
又以兵曹言啓曰,一所巡將尹澤所患痢疾,症勢彌留,自數三日稍減歇,連日以病懸頉,實爲未安,故循例書入矣。本廳書員來告曰,尹澤所患,夜來又重,方在危急之中,萬無起動入來受牌之勢云。不得已原單子中改付標以入之意,敢啓。傳曰,知道。
又以兵曹言啓曰,當日驛奴自萬幸稱名人,自宣仁門入來,差備門外擊錚,極爲駭愕,令攸司囚禁治罪,同門守門將朴東采,常時不能禁斷雜人,以致闌入,亦難免其責,推考,何如?傳曰,允。
行吏曹判書李濡疏曰,伏以臣於銓衡重地,斷無因仍蹲據之理,而迫於嚴命,不得不强顔復出,只增恧縮,若無所容,而禁衛提調兼帶之命,實是千萬意慮之外,臣誠驚訝,莫曉其故也。曾前此任,旣設還罷者,蓋緣事勢之有所不便,則乃於近卄年之後,猝二行缺今此兼管之擧,終未免顚倒苟簡,全無意義,其爲損國體而駭群聽,何如也?以臣愚迷之見,反覆思惟,決難冒昧承膺,伏乞聖慈,俯賜諒察,亟遞臣新授禁衛提調之任,以便公私,不勝幸甚。燼餘
上在昌德宮。停常參·經筵。
禮曹佐郞李宜章,在外儒臣處,思辨錄辯破事,尼山·淸風等地出去。
下直,祥原郡守南峻。
判尹宋昌,工曹參判柳之發,刑曹參判兪集〈一〉。
政院啓曰,陵幸日期此迫,本兵擧行事緊,而兵曹判書尹世紀,除拜累日,尙不肅謝,卽爲牌招察任,何如?傳曰,允。
文學李㙫,說書金萬澤上疏。大槪,敢陳春宮展拜昌·敬二陵之宜於情禮,冀蒙裁擇事。入啓。答曰,省疏具悉。疏辭,令該曹稟處。
兵曹判書尹世紀,牌不進後上疏。大槪,新授職名,萬不近似,揣量才分,實無承當之望,嚴召荐降,竟未祗赴,逋慢之誅,益無所逃,伏乞聖慈,俯諒危悃,亟改臣職,回授可堪之人,以重名器,以安私分事。入啓。答曰,省疏具悉卿懇。卿其安心勿辭,從速行公。
掌令朴見善,持平韓永祿啓曰,臣等於昨日傳啓時,掌令李世弼上來下諭事,當爲啓請,而下吏趁不告課,臣等亦且忘忽,以致闕啓,臣等昏謬不察之失著矣。不可晏然於臺次,請命遞斥臣等之職。答曰,勿辭,退待物論。
政院啓曰,兵曹判書尹世紀疏批已下,更爲牌招察任,何如?傳曰,允。
文學李㙫上疏。大槪,臣母病深重,決無離側從官之望,情理甚迫,輒犯瀆擾之罪,分義所在,惶懼靡容,伏乞聖慈,亟罷臣職,仍許除名仕籍,俾得專意救護,以終生成之德事。入啓。答曰,省疏具悉。爾其勿辭,救護母病。
平市令鄭纘輝等上疏。大槪,亡師先正臣宋時烈,重被誣辱於李廈成等之疏,敢陳區區辨白之疏,冀蒙睿察,洞辨邪正事。入啓。答曰,省疏具悉。疏辭,知道。
司書金興慶上疏。大槪,臣之忝叨是職,已至再三,而累試蔑效之蹤,其不可復玷也,決矣。且臣曾塵諫省,隨參一啓矣,反斥之言,大可驚怖,何敢自以爲本意之靡他,而晏然冒進於榮次乎?玆於召命之下,來詣禁扃之外,略暴危懇,徑歸私次,伏乞聖慈,亟削臣職,以安賤分,以謝人言事。入啓。答曰,省疏具悉。爾其勿辭察職。
護軍金鎭圭上疏。大槪,臣於遭罹評彈之餘,厚被罔極之人言,方在怖懍俟罪之際,乃有祭文撰進之命,此非釁孽賤臣所敢冒當。玆敢仰暴危悃,伏乞聖明,亟遞臣藝苑兼任,仍命攸司,勘臣所引罪過,而此外臺議所云,如有近似,夬擧邦刑,以謝人言事。入啓。答曰,省疏具悉。憲臣謬戾之言,不必深嫌,安心勿辭,從速製進。
弼善尹憲柱,牌不進,依承傳罷職傳旨,傳曰,只推勿罷。以上朝報
有政。吏批,以姜楧爲兵曹佐郞,李增華爲司宰奉事,鄭澔爲吏曹參議,李彦經爲司成。漢城參軍韓宗揆,內贍直長柳一運相換。趙泰老爲密陽府使,金興慶爲司書,申懹爲大司成,金相稷爲司諫,尹世紀爲軍器提調。吏曹謄錄
兵批,訓鍊參軍單金戒仁,副護軍趙相愚·金鎭圭·李世奭,副司果朴弼明,副司正洪泳。兵曹謄錄
禮曹啓曰,以陵幸出宮吉時推擇單子,傳曰,今此陵幸吉時,以寅·卯間申時推擇,而此時在寅末卯初,近於東開之時,自此動駕還宮之際,不無窘速之患,更以丑·寅間推擇事,分付事,命下矣。問於日官,則丑時·甲時爲吉,而艮時·寅時,皆有拘忌云,故丑時恐或太早,以甲時推擇以入矣。聖敎如此,以丑時擧行之意,敢啓。傳曰,知道。禮曹謄錄
兵曹判書尹世紀疏曰,伏以臣才識素淺,輪翮無取,而蒙被異數,躐躋卿列,感激涕淚,夙夜兢惕。不意今者,至以本兵重任,猝加於萬不近似之臣。噫,福過則災生,器滿則易溢。一身顚仆,誠不暇言,而顧彼三軍之命,五兵之要,乃使腐懦一書生專之,則終始憒劣迷錯,僨敗國事而後已,此臣之益復懍悸,不知所以自措者也。朝家用人,必須隨才而授職,人臣事君,亦當量力而受任,凡在庶官,尙宜難愼,況此軍部之大任,其可人人而濫授乎?目今朝廷之上,群才彙進,迪簡器用,非無其人,不知殿下奚取於如臣空疎者,畀之以不敢當之任乎?臣聞命悚懼,缺數字谷,嚴召之命,今又下降,而念臣私義,決不可徒貪缺二行數字固已息望,而臣之所遭,亦云疲困,不可以其疏之未及登徹,終自晏然,伏乞聖明,亟垂鑑察,卽改新授之職,回授可堪之人,國事幸甚。批答見上出燼餘
文學李㙫,說書金萬謹等疏曰,伏以惟我王世子,展謁明陵也,緣其時方在衰麻之中,不得遍詣諸陵,此固事勢然也。今則心制雖存,服色已變,其與前年拘礙於禮節者,誠有不同者,而抑又揆之人情,則春宮年過志學,已就外傅,睿質夙茂,溫文日躋,我祖宗在天之靈,其嘉悅於冥冥之中者,豈有異於殿下止慈之心哉?今者將進詣於翼·明兩陵,而獨於昌·敬二陵,咫尺之地,不獲竝行祗謁,則其在幽明情禮,終不免缺闕,竊意隨所懷,不敢以疏末自阻,輒此仰陳,伏願聖明,試加裁擇焉。批答見上
藝文館提學金鎭圭疏曰,伏以臣於頃日,謬叨不稱之職,適値非常之事,初旣見陵於士子,終至被彈於諫官,風敎陵夷,體統壞損,使庠序師生之義,由臣而喪盡無餘,臣罪甚大,而聖朝寬恕,責止恩遞,區區惶感,有不可言,若乃彈文所臚列,蓋是不察臣之本心,未詳事之委折耳。臣伊時所爲,不特自伸其廉義而已,實欲以痛辯先正之醜誣也,而諫臣曾不見諒,乃以爲罪,則亦何庸相較,重傷事面哉?且今臣情迹之臲卼,有大於此者,故不暇與之論辯也。日昨憲臣金栽之疏,極論前史戚里之禍,仍言賤臣之不宜冒受師儒之長,授引古昔,闢闔言辭,雖自諉於先事之戒,其意志所在,蓋不啻罔極矣。臣覽之未卒,毛髮灑淅,骨體俱靑。噫,造士之任,寔係王政之本,固非如臣所當得所可堪,故於設恩之初,嘗以處地多礙,訿毁無已懇辭,而未蒙準許,臣之愚意,竊謂本職爲任誠不輕,而亦有異乎世稱權缺三字分所係,不敢輒事撕捱,遂至黽勉,承命三拜於三缺二行數字執國命作威福者之事,而至於履霜之漸,大易所戒,蓋爲辨亂賊之微而發也。家國同敗云者,語意亦極危怖,有非爲人臣子所可忍聞也。夫今臣果有勢利與氣焰,而趨附羽翼,果有其人,則何不據實指陳,請伸王法,而況亂賊之漸,將啓敗國者,此何等禍故,而不爲明言的論,使有司得而按治,乃以游辭行語,直毆人於赤族之科耶?念臣從前得罪時議,則每以處地爲累,或目之以驕橫,或罪之以縱肆,齗齗紛紛者,大都藉口於戚里二字,而今則囫圇爲言,曖昧構罪,使人欲辨無路,求死不得,此莫非臣未諳時勢,動觸機穽之致也,亦何敢尤人哉?且臣之罪戾,亦自知之,顧臣未嘗不欲遜辭權要,避遠形勢,以守其私分,而只緣恩深義重,未忍自疎本朝,偪側周行,積被指點,乃於平蕩之聖世,謂有親信之私人,坐臣無狀,累及朝政,此實臣之罪也。臣旣受爵不讓,又有此罪,而惠文之倫,時未勘斷,縮伏靜俟,不敢輒上引罪之章,不意此際,乃有先陵親祀祭文撰述之命,臣於是隕蹙悸慄,不知所出。今臣,負罪之臣也,雖於尋常職事,尙不可冒當。況以國之大事,躬親奠告,其體至重,其用極尊,此豈釁孽賤臣所敢泚筆綴辭,而喉司之啓請,聖上之允可者,蓋以臣之見帶藝苑之任,未察其情迹,而有此擧耳,然則臣安得不自列而祈免乎?玆以冒陳危衷,仰浼宸嚴,伏乞聖明,俯垂照燭,亟遞臣提學兼任,仍命司敗,勘臣所引罪過,而其他所云,如有一毫近似於臺疏,夬擧邦刑,以謝人言,千萬幸甚。批答見上
平市令鄭纘輝等疏曰,伏以臣等,缺二行數字俱有生三事一之義,義不忍泯默無言,玆敢相率叫閽,悉陳其源委焉。嗚呼,丙丁之禍,尙忍言哉?我仁祖大王,雖爲宗社臣民之計,終有迫不得已之擧,而其含痛忍冤之心,何嘗一日而少忘哉?所謂三田豎碑,亦是迫不得已之一事,而故相臣李景奭,以其時詞臣,實撰碑文,使景奭苟能仰體仁廟之微旨,善爲說辭於其間,則雖不如初不爲之,而人亦可以推恕之矣。顧乃乞哀求媚,猶恐不及,反以助兵爲罪,倡義爲亂,使仁廟之本意,不白於天下後世,嗚呼,其罪可勝道哉?是以,亡師於景奭侈恩之文,直用宋時譏貶孫覿缺數字文媚虜,終享壽康,而景奭之事,首尾相符,此亡師所寓諷於前,而指實於後者也。蓋覿作某文之後,嘗自言曰,人不勝天久矣。古今禍亂,莫非天之所爲,而一時之士,欲以人力勝之。是以,多敗事少成功,而身以不免焉。孟子曰,順天者存,逆天者亡,蓋謂此也。噫,景奭之所以爲心者,亦若是而已矣。景奭嘗撰孝廟行狀,而全沒其大志大業。先王下敎曰,堯·舜之道,孝悌而已,此爲修身致化之本。且痛慨世事,禮羅賢俊,托之心腹,交修道義,期挽斯世於三代,伸大義於天下,此實先王平日樹立之宏規大範,而今此狀中,不甚擧論。嗚呼,大哉,先王之敎也。及亡師製進誌文,專以此爲篇中主意,有匪風下泉之語,則景奭必欲刪去而後已。若非先王繼述之聖孝,則孝廟志業,將不得昭載於幽宮之誌,可勝痛哉?當先王幸溫之日,亡師退在鄕曲,且有不安之端,不得候問於行宮,則景奭投進一箚,隱然譏斥,至以國綱義理爲言,亡師乃因前日微諷二字之意,而顯斥於引咎之章。蓋世道漸降,人鮮知景奭之釁累,而景奭方且托缺數字詆山林之士,亡師心竊慨然,不得不一吐出胸中之缺二行數字雍容,而亡師之言,則歸之於忿懥而發,還可笑也。然朱夫子嘗自以爲性過忿懥,則忿懥之稱,顧何損於亡師乎?廈成等,又以索瘢於三十年之前爲言,尤見其苟且不成說矣。夫大君子褒貶予奪,自有權度,而語默抑揚,隨時不同,雖以其侈恩之文見之,庚寅之事,在景奭一生事業,最爲可稱,故旣以此贊美景奭,而又以壽而康三字,寓諷於中間,夫三字之出於孫覿,人皆可知,則欲使景奭因此自省而已,何嘗彷彿於引擬之黯黮乎?廈成等,强援諸臣以爲證明之地,欲掩公議,謂出恩怨之私,甚至於亡師之出處大義,心術本原,而恣加誣衊,臣等請具辨破焉。亡師嘗爲文忠公張維作墓文,而其銘末端,有曰,況其初晩,無不異同,惟百世人,究厥始終。其所謂初晩異同者,可見予奪取舍之微意矣。況如故判書李植,自初爭一臣字,又無撰碑文之事,則尤非所可論也。至於故參判趙希逸,前輩流傳,皆以爲初不製進,其評論之語,不少槪於文籍之間矣。近竊見日記所謄傳,則希逸於其時,果有所製進,而朝廷不爲入送虜中云,其文之必不求媚乞哀如景奭之爲者,推此而可知。前輩之不曾深咎希逸者,亦豈以此而然耶?況亡師之作其墓文,只據其家狀而爲之辭,則家狀中沒其實狀,豈亡師意慮之所到,而謂之有私於希逸,誠非常情之所及也。先正臣宋浚吉,當亡師疏斥景奭之後,深慮朝著之紛紜,果以不幸嗟惜等語,累及於知舊書尺之間,而何嘗有是景奭而疑亡師之意哉?況浚吉,以三田事非斥景奭,筆跡實有可攷者。且浚吉之於亡師,嘗稱以泰山喬嶽,其推重尊信,至於如此,則其於大段論議,豈有異同之理哉?若其今無主人之語,此萬萬不近,此非景奭之所虛夸,必是廈成等之所做出,其何足多辨也?故副提學李端相遺集中文字,不過未詳辨師之本意,欲以質問於他日,則此出於尊慕而質疑耶,出於非議而指斥耶?端相之於亡師,處以師友,缺數字尊慕,謂之未契微意,則可也,謂之非斥則安有是理哉?缺數行則豈獨對世煥而有此語耶?旣骨之人,無可憑問,連姻之間,又非公訂,臣等未知此言之果出於何處耶。己亥大喪時,諸大臣與亡師相議,定用時王之制,則景奭有何獨主之事,而亡師亦何怒於景奭哉?向來凶賊輩,假托禮論,網打士林,凡有人心,孰不喪氣,而廈成等,今又掇拾緖餘,肆然提起,至以請放善道自矜,衒其氣味脈絡之同歸一套者,昭然難掩,豈不危怕哉?求婚之說,何等猥褻,而廈成等,筆之於奏御之文,何其無忌憚至此也?初與相議,旋自違背者,實由於景奭,其時景奭書札,今可覆按,而臣等不欲效尤而詳言也。其他所臚列者,無非此類,蓋渠輩方寸間逼塞,皆是怨憾之私,故反以釁起憾生媢嫉疑怒等語,構捏先正,眞所謂以鼠肝蛙腹,而敢疑君子之心也。然則其所引鴻匠之泛稱,及誄文中鳳之一字,皆援其所不當援,無非苟且之甚,而臣等伏聞,己亥大喪,亡師請依朱子君臣服議,亟行方喪,景奭大言以排之,及亡師倡貞陵附廟之大議,景奭又欲立異,將陳於榻前,爲一相臣所沮而止。其實狀,見於亡師己亥之疏,而廈成等,必欲掩諱,豈以此等數款,實爲得罪於公議,而又不可托之於恩怨故耶?亡師早遊大賢之門,名著士林之間,仁廟癸酉,始除齋郞,俄薦大君師傅,甲申,擢拜持平,而皆非景奭秉銓之時,則甄拔慕悅之說,何所據而發也?設令眞有甄拔之事,曳布衣而謝門屛,鄕黨自好者之所不爲,以亡師之賢而乃爲是耶?臣等伏聞,景奭嘗慕亡師之盛名,參尋於邸寓者,非止一二云,竊想亡師亦或有報謝之事,而此在亡師顯仕之後,則又豈有躬攝韋布之理耶?李曼復通之言,與景奭甄拔云者,同一圈套,朝家文籍,今可考信,而白地做成,乃至於此,他尙何說哉?景奭,爵則元輔也,齒則先輩也,其於接見之際,書牘之間,稍存體貌,於禮則宜,方其竄謫,特致勞慰者,亦出於與人爲善之意,而其泛引九罭中語句者,不過如相臣之例稱赤舃,方伯之例稱甘棠而已,曷嘗眞以景奭僭擬於周公之缺數行奮發大志,至誠招來,待以賓師,其密勿都兪者,莫非復讐灑恥之計,而皇天不助,龍御遽昇,亡師終亦罹禍於凶黨之手,千載之下,足令志士隕淚,乃今聖心開悟,泉塗改照,隱卒崇終,靡有餘感,而幺麼廈成輩,猶且鼓煽邪說,恣意陵踏,世道之變,斯文之厄,孰有大於此者哉?廈成等,雖是後生,豈不聞當日之事,而今其言,一則曰,臣祖隨遇力贊,有若與亡師較其功烈者,臣等於景奭,常所羞道,又何忍竝稱亡師於景奭,而辨其高下哉?所可痛者,以孝廟之締構謨猷,歸之於安閑空談,急於詆辱亡師,而乃敢竝誣孝廟,是可忍也,孰不可忍也?然此豈一朝一夕之故哉?背師倒戈者一出,而讒賊之氣勢益張,其所以構捏亡師,指斥本原者,一皆祖述乎彼而求其根柢,則實自賊鑴異端中出來,將至於洪水·猛獸之禍而莫之遏,豈天之喪斯文而終不可捄耶?雖然,此輩亦掩先人之過而益彰其惡,以致當日之事暴揚無餘,晩生後學,知其可恥,抑無乃默誘其衷,作此悖擧,仍使義理稍明於末世者,是亦天意也耶。嗚呼,其亦可哀而不足怒也。臣等目見亡師之受誣,不勝憤慨之忱,敢以已陳之芻狗,略暴於黈纊之下,伏願聖明,洞邪正是非之源,嚴好惡懲討之典,使正議有所恃而斯文永賴,邪說不復作,而世道益明,不勝幸甚。臣等抑又惟念,臣等之發明臣師之心事,實所以發明孝廟之大志大義,故臣等不敢以例書之年號,加之於此,蓋館學章疏,亦有不書之規,故敢用此例,殊極猥僭,而其意則實爲我孝廟也。伏乞聖上,勿以僭妄爲罪,而竝垂察焉。批答見上出燼餘
尹弘离,以弘文館言啓曰,本館校理李觀命,以訓鍊都監郞廳,今日坐起時,晝仕出去之意,敢啓。傳曰,知道。
又以侍講院言啓曰,本院下番四員內,兼司書李觀命,以本職入直玉堂,兼說書未差,說書臣金謹,連日入直,而侍講輪直之際,事多苟簡。且陵幸迫近,宮官不可不備員,新除授司書金興慶牌招,使之察任,何如?傳曰,允。
又以吏曹言啓曰,陵幸時從官,務從省約事,傳敎矣。考見謄錄,則上年敬陵陵幸時,有一依昌陵陵幸時例擧行之命,故隨駕百官,只抄緊司若干員,書單啓下矣。今亦依敬陵陵幸時例爲之乎?敢稟。傳曰,依爲之。
又以侍講院言啓曰,本院上番六員內,兼輔德李晩成,以本職入直玉堂,弼善尹憲柱,自鄕纔以入來,時未肅拜,兼弼善未差,兼文學李光佐在外,文學李㙫連日入直矣,以親病陳疏,受由出去,上番將未免闕直,輔德李世維,弼善尹憲柱,竝卽牌招,推移入直,何如?傳曰,允。
金宇杭,以司饔院言啓曰,今日大殿供上眞瓜及嬪宮供上眞瓜,累次點退,看色捧入之後,自差備內知味,謂以味甚不甘,還爲退出,故又令改納,則司圃署進排人,稱以其所待令眞瓜,旣已乏盡,更不進排,不得已擇其中封進,而莫重御供,如是不合,其在事體,極爲未安,請當該封進官,從重推考,下人令攸司推治,何如?傳曰,依啓。自開月初一日停封。
李震壽,以兵曹言啓曰,來八月初三日昌陵擧動時差備軍及初四日文廟釋奠祭,初五日行社稷大祭,軍合一千二百四十九名內,衛軍三百七十二名計除,其餘不足,八百七十七名,他無推移之路,依前給價,次坊民調用之意,敢啓。傳曰,知道。燼餘
上在昌德宮。停常參·經筵。
下直,栗峯察訪李嘉運。
禮曹啓目,粘連,觀此侍講院文學李㙫,說書金萬謹等上疏,則以爲王世子年前展謁明陵也,方在衰麻之中,不得遍詣諸陵,今則心制雖存,服色已變,進詣翼·明兩陵,而獨於昌·敬二陵,不行祗謁,則情禮終不免缺闕,隨殿下同行展拜,恐不可已是如爲白有臥乎所。王世子卽今服色,固與前歲有間,園陵且異於太廟,則咫尺之近,不行展拜之禮,誠有所缺然於情禮是白乎乃,大駕先詣昌陵,而王世子以其間,行望哭禮於明陵,事勢之不得不已是白去乎,過望哭禮後,又爲轉詣昌陵,則非但有窘速之患,亦不無傷損之慮,依前定奪,一從上年例而行之,似或便當是白乎矣,宮僚旣已據禮而陳疏,則臣曹有不敢擅便,上裁,何如?啓依回啓施行。
司諫金相稷啓曰,臣曾任政院時,方有奏請使臣削奪之啓,臣亦聯名,而副使李墪之疏,至以權辭實對,不省其何等論斥,而臣於其時,泛然看過矣。其後首發之同僚,因此陳疏,以明其啓辭本意之無他,宰臣疏語之失當,而以爲難安之端,則臣之初不詳察,未卽自列之失,已難自解,而日昨判決事黃一夏之疏,亦以例好大談等語,頓加譏切,則難冒之勢,至此而又加一倍。且考官獄事還收之啓,初旣酬酢於停論之時,則今難參涉於更發之後,故頃忝本職,引避見遞,目今本院,此啓尙存,則不可復叨之狀,與前無異。以此以彼,俱不可一刻仍冒,請命遞斥臣職。答曰,勿辭,退待物論。
京畿都事趙正緯,道內儒生,試取後,入來。
政院啓曰,判義禁金鎭圭引入已久,尙不行公。金吾罪囚,甚多積滯,事極可慮,卽爲牌招察任,何如?傳曰,允。
弼善尹憲柱上疏。大槪,臣之老父,重患毒痢,症情危劇,已無頃刻離違之勢,而且臣身有疥瘡方濃潰,此乃傳染之病,決不敢出入於胄筵侍講之列。伏乞聖慈,亟遞臣職,以便公私事。入啓。答曰,省疏具悉。爾其勿辭,救護父病。
成均館官員,以同知館事意啓曰,釋奠大祭,只隔四五日,齋任必須前期入泮,然後可以招集諸生,差定執事,而東一房掌議,尙不入泮出代,祭日迫頭,事多可慮。主管堂上,不可不卽速行公,隨事檢察,新除授行大司成申懹,牌招察任,何如?傳曰,允。
平安監司書目,臣之疾病,漸至沈痼,臣之情地,一倍窮縮,其在公私,決不當淟涊蹲居。更申崩迫之懇,冀蒙恩〈遞〉事,上疏上送事。啓。答曰,省疏具悉。卿勿固辭,宜速察職。
江華留守書目,辭職上疏上送事。啓。答曰,省疏具悉。卿其勿辭,從速察職。
政院啓曰,大司成申懹牌不進,推考傳旨,今方捧入,而釋奠祭,只隔四五日,本館無主管堂上,泮中凡事,十分可慮。大司成申懹,更爲牌招察任,俾無臨時窘迫之患,何如?傳曰,允。
謝恩,司書金興慶。
大司成申懹,再牌不進。
副護軍金鎭圭上疏。大槪,昨陳危悃,猥承溫諭,旣察人言之謬戾,又促祭文之撰進,感激惶隕,不知所出,而顧臣情迹,終不敢自同無故之人,冒進應製之文,復申疾痛之號於閔覆之下,伏乞亟遞臣提學之任,仍治臣輒瀆宸聽,久稽明命之罪,以幸公私事。入啓。傳曰,昨日疏批,旣以祭文製進之意,命下矣。今又連章辭免,殊涉太過,此疏還出給。
江原監司書目,臣於兩臣被彈之事,有不敢獨自晏然者,待罪上疏上送事。啓。答曰,省疏具悉。卿無所嫌,勿辭察職。以上朝報
禮曹啓曰,上年因本曹啓稟,大殿·中宮殿·世子宮所進全羅·慶尙·江原等道三名日物膳,自乙亥量減。咸鏡道三名日物膳,自丁丑停封,而大殿·中宮殿·世子宮,江原道所封朔膳,上年亦因傳敎,限明秋量減矣。量減與停封三名日物膳,則冬至爲始,江原道朔膳,則十月朔爲始,復舊封進之意,分付,何如?傳曰,限明秋姑減。又啓曰,上年八月,因本曹啓稟,三名日諸道所封方物弓帒筒箇,及大鹿皮等六種外,其餘各種,限今秋仍減矣。今冬至爲始,復舊封進之意,分付諸道及開城府,何如?傳曰,限明秋姑減。禮曹謄錄
弼善尹憲柱疏曰,伏以臣濫蒙洪造,得除一邑,榮及於老父老母,養以專城,已過一周年,臣常感泣天恩,不知死所矣。乃者春坊新命,又及於千萬夢寐之外,至有乘馹上來之諭,臣驚惶震惕,罔知置身之所,驅策病軀,擔舁登程,昨纔入城,而臣之老父,年今七十有四歲矣。重患赤痢,度數無算,飮啖全廢,氣息綿綴,方在奄奄中,臣以無兄弟姊妹單獨一身,不忍暫時離側,昨夜召牌之下,未得祗赴,夜深之後,又未得露章陳暴,坐速違慢之罪,恭俟譴罰之來矣。聖度天大,又有勿罷之命,臣誠一倍兢惶,卽當祗謝恩命,而顧此父病,萬分危篤,已無頃刻離違之勢,而且臣夏間,重得疥瘡,滿身濃潰,此乃傳染之病,決不可出入於胄筵侍講之列。伏乞聖慈,俯賜諒察,亟遞臣職,以便公私云云。批答見上出燼餘
大司諫李思永疏曰,伏以臣年衰病痼,不堪居留之重務,曾於春間,累疏祈免,而忱誠未格,批旨過優。臣誠感懼,不敢連事瀆擾,泯默至今,而近來病情添劇,官務益曠,方欲復申前懇,以爲退塡溝壑之計矣。乃於千萬意外,伏見除書,以臣爲司諫院大司諫者,臣聞命以還,惶怖震惕,不知所以自措也。臣本無似,最居人下,從前歷職,罔非踰濫,而至於今日新除,尤見其萬萬不稱也。諫官爲人主之耳目,責任甚重,而一院之長,地望又別,以臣姿性之庸駑,學識之矒暗,其可望補拾激揚,以塞職責之萬一,而豈不重貽詩人鵜梁之刺乎?且臣衰病實狀,如上所陳,以居留之不堪,固難望趨走於臺次,而乃以白首垂死之年,扶曳呼唱於街衢之上,勿論臣心之愧恧,亦想傍觀之嗤點矣。瀝血之辭,匪出飾讓,伏乞聖明,俯垂諒察,亟許鐫遞臣新授諫長之任,以重名器,以安私分,千萬幸甚。批答見上出燼餘
平安監司李世載疏曰,伏以臣前後乞遞之章,實缺數行出於秉彝,而連叨重藩之寄,適會多事之時,不諒才識之淺短,而隨事竭力,不恤精爽之衰耗,而積勞成疾,危惡之症,轉入骨髓,脚部偏枯,筋脈攣縮,頭暈目眩,精神昏瞀。許多公務,一任抛棄,終不可一日蹲冒,而況於戶曹判書臣趙泰采疏中有曰,極意侵斥,無所斟量。又曰,非有顧惜罪囚之意,亦非以覈治抵法爲過當。又曰,引之以不佳之古事,詆辱備至。末乃以彼以臣謂之見欺,誠不欲與之呶呶,直驅臣於捃摭傾陷之科,臣之難安之勢,更加一層,而不可不略陳其梗槪矣。當初李旭之事,非出於營行之發覺,粤在辛巳,銀店累百餘錢,以旭侵虐徵斂之狀,來訴於臣到任之日,而狀內辭意,極其驚駭,故使該庫別將行査,則店人所訴,果不爽實,而稅納不過四百餘兩,此雖痛駭,係是前官差任之人,故不無嫌礙,先以簡書,通其曲折,使之下送,備納其未準之數,則其答書辭意,不以爲可交承間情誼,恐或仍此相阻,仍爲置之矣。厥後店人王貴宗者,以不得伸訴於營門,往呈該曹,移關臣營,使之推査,而及其啓稟後,移送營獄之後,則事體尤重,決不當曲護,而査叩李旭所納冊子及店人文書,銀錢之數,極其浩多,而往來營下時耗費者,則區別減除,取渠之入己實數啓聞矣。若無朝家査令,則已啓下公事,臣何敢任意沒實,以掩十目之所視乎?臣之當其査事,固知不幸,而重臣之疑怒,已萌於此矣。臣於頃日往來灣上之時,旭之買家畜娼,玩法恣行者,已極無嚴,公錢牟利之狀,亦著於本犯之外,故據實馳啓而已,少無侵涉於重臣,而重臣之引咎太過,臣安得晏然而終始默默乎?一番疏辨,在所不已,而臣疏中以子産見欺校人,比諸重臣,朱子按覈仲友,以訂此事者,其果有詆辱之意耶?李旭移囚之後,重臣曾有與臣相通之事,則已知其平日任事之情,有所愍然矣。凡於罪人得情則哀,君子之心,旭之罪狀,當抵死律,則其所顧惜,有何累於重臣,而反謂之極意侵斥耶?最缺數行一遵約束,無所變更,蕭何·曺之後無聞。臣之政爲,雖或相反於前,在重臣惟當參恕,而一事二事,率多致於前事之訾摘,轉輾至此,而辭說極煩,此尤臣之所未曉也。臣若有訾摘之意,而求罪於其時幕屬,則勒奪民馬,用事各庫者,亦有數人,何必取捨於其間,而至於李旭發於民狀,經由該曹,在臣營不敢擅便,而法亦不可低昂而然也。此豈彷彿於訾摘前事乎?無情之事,不免見疑之歸,執法之言,反爲取怨之資,臣之情地,到此窮縮,而難冒之勢,不但疾病之沈痼而已。況前日臣疏中,洛下飛語,旣非尋常誣謗,而置之暗昧,一向噂沓,在臣自守之道,固當付之一笑,而顧臣見帶之職,一路具瞻,則尤何可恬然不動,而淟涊不去乎?玆不避斧鉞之誅,備將崩迫之懇,更爲疾聲哀籲於天地父母之前,伏乞聖慈,憐臣之病,察臣之情,亟許遞罷臣職,以幸公私,千萬幸甚。批答見上出燼餘
行副護軍金鎭圭疏曰,伏以臣以易危之蹤,被罔極之謗,驚怖罔措,煩冤莫狀,而乃於俟罪之中,猥當應製之任,冒上章牘,略暴衷曲,伏奉聖批,慰藉備至,旣察人言之謬戾,又促祭文之撰進,臣於是感激惶隕,不知所出。嗚呼,自古人臣罹讒遭謗,而未蒙其君之見察,抱冤含痛而死者何限,而今臣則以覆盆之幽枉,荷容光之照燭,得古人所不能得之於其君者,臣是何人,而受恩如此哉?仍念臣子之義,身非己有,今臣頂踵,莫非洪造,則雖令蹈赴湯火,尙且不辭。況玆文字之役,其事至榮,非可退避,親祀之禮,其期已迫,不容撕捱,而顧臣所被人言,實覆載之所難容。雖蒙淵鑑,察其情實,而臣之身名,固已僇辱靡餘矣,其何可晏然自居以無故之人,而況司直之論,未知將抵何地,而臣於此際,任詞臣之事,進應製之文,則無亦重加以忌憚之目乎?抑臣又有所怵惕之心者,臣實不學無文,而朝廷以臣家勢之累掌絲綸,意其有箕裘之緖業,猥加奬拔,迭授兩觀文翰之職,而臣缺數行所敢累辭,而臣之情勢,如右所陳,玆敢復申疾痛之號於閔覆之下,伏乞聖明,曲垂諒察,亟遞臣提學之任,仍治臣輒瀆宸聽,久稽明命之罪,公私幸甚。入啓。以特敎,還出給。
李震壽啓曰,行大司憲洪受瀗未肅拜上疏,執義李箕洪,掌令李世弼,持平金栽在外,掌令朴見善,持平韓永祚避嫌退待。今日以監察茶時之意,敢啓。傳曰,知道。
又啓曰,內乘來言,西道旗軍,洗馬爲之云矣,敢啓。傳曰,知道。
又以都摠府言啓曰,都摠管李益壽,除標信,刑曹坐起進去之意,敢啓。傳曰,知道。
又以侍講院言啓曰,本院僚員之不齊,未有甚於近日,而書筵輪直之地,事多苟簡。司書金興慶疏批已下之後,尙不出肅,卽爲牌招察任,何如?傳曰,允。
以平安監司狀啓,理山等官,居入作金信伊等渰死事狀,傳于任胤元曰,渰死人等,令本道恤典擧行。
崔重泰,以兵曹言啓曰,當日前主簿朴熺稱名人,自丹鳳門入來,差備門外擊錚,極爲駭愕,令攸司囚禁治罪,同門守門將李遇春,常時不能禁斷雜人,以致闌入,亦難免其責,推考,何如?傳曰,允。
又以都摠府言啓曰,前頭陵幸時,侍衛不可不備員,而堂上十員內,都摠管李益壽差釋奠祭初獻官實差,晉平君澤差社稷秋享大祭亞獻官實差,副摠管林原君杓差終獻官實差,錦川君榰終獻官預差,已受誓戒,而元德徽以訓鍊中軍,進參軍門。此外無故之人,只是五員,除守宮一員寶劍四員,大駕侍衛及王世子侍衛,無以推移備員,差祭人員,令該曹斯速變通,俾無郊外擧動,侍衛埋沒之弊,何如?傳曰,允。燼餘
上在昌德宮。停常參·經筵。
下直,南陽府使尹就五,成歡察訪車萬里。
成均館官員,以同知館事意啓曰,今七月初七日,儒生上旬輪次,當爲設行,而大提學未差,不得設行,今月內無故日退行之意,曾已啓達矣。大提學時未差出,不得爲之之意,敢啓。傳曰,知道。
政院啓曰,今日乃賓廳日次,兩司當爲來待,而無無故行公之員,除在外及引避退待外,呈告·未肅拜人員,竝卽牌招,以爲推移入侍之地,何如?傳曰,允。
大司憲洪受瀗,牌不進。
政院啓曰,大司憲洪受瀗,牌不進,推考傳旨,今方捧入,而今日賓廳日次引見時,憲府無他入侍之員,大司憲洪受瀗,更爲牌招,何如?傳曰,允。
大司憲洪受瀗,再招不進。
傳曰,大臣·備局堂上引見。
引見時,判義禁金鎭龜牌招察任事,榻前定奪。
今日引見時,寧越府使任鎭元拿囚之代差出事,及江原·咸鏡兩道及兩西守令,不拘署經,給馬發送事及摠管中見差大祭之員,分付兵曹,從速變通事,榻前定奪。
正言李海朝所啓,王法莫嚴於治贓,刑政莫要於懲惡,凡於罪關職汚者,雖有曠蕩之典,其不可輕施肆赦之恩也,明矣。今此蒙宥罪人崔益望·河海雲·李文海·尹以寬等貪汚不法之罪狀,極其狼藉,雖以本道査覈文案觀之,其所犯有不能自掩,則合置烹阿之典,少無可恕之端,而因此赦令,一倂宥釋,有若微眚薄過者然,法意之乖舛,已不可勝言,而日後貪婪之徒,將無懲畏。請還收蒙宥罪人崔益望·河海雲·李文海·尹以寬等放釋之命。上曰,勿煩。又所啓,今此科賊奸慝之狀,一國之所齊憤,而徒以其頑忍不服,淹延累歲之故,徑先酌處,大失刑法。臺啓之旣停還發,必欲准請後已者,蓋爲王法之不可撓,輿情之不可拂也。今若於未承款之前,輕施肆赦之擧,則適足以中奸凶之計,而朝家處分,終欠別白,治奸用法之道,決不可如是苟且。請還收科獄罪人酌處之命,更加嚴刑,期於得情。上曰,勿煩。又所啓,考官獄事,歲已累閱,終未究覈,至有酌處之命,臣竊以爲不然也。蓋此獄肯綮,只在於金戩·李時夏等符同用奸,傳書兩試官一款,而趙大壽事,戩旣自服,大壽亦已勘罪,則卽今究覈,只在於時夏之傳札於吳道一事,而時夏累年在囚,數次刑訊之後,終不吐實。道一之有罪無罪,有難辨覈,則論以獄體,不可以道一之身故,時夏之不服,置於暗昧,徑先酌處。且以朝家事體言之,凡諸重獄,每以歲月之淹延,獄情之難覈,輒加參酌,則罪囚有倖逭之路,王法無可伸之日,其在嚴獄體慮後弊之道,決不可容易收殺,請還收考官獄事酌處之命。上曰,勿煩。又所啓,新除授司憲府掌令李世弼,時在京畿果川地,請斯速乘馹上來事,下諭。上曰,依啓。又所啓,竝引嫌而退。下諭闕啓,偶因遺忘,不可以此輕遞言官。上款引避,雖非大段,嫌不參啓,勢難仍在。請掌令朴見善,持平韓永祚出仕,司諫金相稷遞差。上曰,依啓。以上朝報
大臣·備局堂上引見時,吏曹判書李濡所啓,頃日都目政事時,以議藥同參金自光,擬于中部參奉首望而受點。自光以鄕醫,名稱頗著,士夫家多有見效者矣。曾在數十年前,有議藥參中表表人除職事,自政院啓達定式云,而至於參下,則必有承傳後除職,乃是近例,臣於倉卒之間,錯認備擬,不能無疑。取該院及本曹文書,則前後參下除職者,皆以承傳,而其中有一人,雖無承傳,以承傳懸錄於望單子,此必一時誤錄之致,不足爲可據之例,以此言之,則臣有不察之失,不勝惶恐。姑觀前頭,雖或有所差除,今若仍置,則有關後弊,改差,何如?右議政申琓曰,自光以鄕醫,醫術精明,故臣以議藥同參啓下矣。古規有承傳然後除職,而自光無承傳而除職,故如是陳達,而數十年前除職之人,元無可考之處云,前例之有無,亦不可知矣。上曰,無承傳而直爲除職者,亦有之否?李濡曰,無承傳而直爲除職者,則無之矣。上曰,然則改差,可也。吏曹謄錄
大臣·備局堂上入侍時,右議政申琓所啓,此則全羅左水使蔡以章狀啓也。長興天冠山禁松犯斫人申益禧·朴世煥·魏世璜等,所犯不啻狼藉,所斫之木,大小竝九千餘條,而渠輩終始發明,不爲吐實,卽當施刑輸情,而本營旣非用刑衙門,故不敢擅便,累次鉤問之際,自然稽遲,爲先馳啓云云。此是宥旨前事,金吾竝置勿論中,本道亦已放釋云,不爲回啓之意,敢達。上曰,依爲之。又所啓,此卽全羅右水使邊是泰狀啓也。蝟島僉使朴壽雄,以身病之危重,出陸醫治之意,縷縷牒報,而以邊將不可離鎭之意題送。數日後以奴名呈狀請遞,又以調理察任之意題送矣。厥後問之,則壽雄離鎭越海,來在扶安縣境云,極爲驚駭,卽遣軍官,察其出鎭與否及病勢輕重,則果爲出陸,而病勢則甚重云云。邊倅遞職者,必須面看交代,意有所在。且邊倅及邊將,雖或遞職,未及交代之前,仍差假將,未離鎭前,使之察任,乃是前例,而朴壽雄旣已離鎭出陸,無他變通之路,不得已爲先罷黜,姑以軍官折衝盧萬秋,差定假將,朴壽雄擅離鎭所之罪,令廟堂稟處云云。朴壽雄病勢輕重,雖未知之,而未遞邊將,擅離鎭所,誠極駭然,拿問定罪,何如?上曰,依爲之。禁府謄錄
入侍時,右議政申琓所啓,今此陵幸時,禁衛軍出用之代,建陽門入直軍一百名,西營入直軍五十名,以訓鍊都監餘軍替代事,自兵曹節目啓下,而都監元軍五千二百十五名內,隨駕軍四千四百九十七名,內外入直軍四百八十五名,病軍一百三十九名,受由在喪雜頉軍四十七名,餘者只四十七名,他無推移之路。從前如此之時,以他軍門軍兵,磨鍊推移替立矣。李基夏猝然病重,不得入侍,以臣方兼都提調,要得陳達,故敢此仰達矣。上曰,依爲之。
大臣·備局堂上入侍時,吏曹判書李濡所啓,臣待罪本兵時,津渡別將,陳達差出,而其後凡事,未及措置,卽今不成貌樣,此旣臣之所請變通者,不可不終始周旋,俾有成效,敢達。設置別將,非但爲目前過涉之事,亦有深意。昔在壬辰亂後,倭寇有再逞之虞,其時相臣柳成龍,有所經理,欲守江灘,蓋當初賊兵,由驪州淸心樓下渡涉,故擬於龍津以下各灘設鎭,以爲遮遏之計,旋因賊勢之止息,議雖不行,而其爲制置之方,則實合便宜矣。且聞壬辰倭到臨津南岸,我軍分守北岸,以此不得過江者,至於一旬云,亦可見不可不設鎭江灘之明驗也。近者北城都城當守之論,姑未決定,而要之根本之地,不宜去之,則固守江灘,豈非捍禦之善策乎?甲子适變,大駕至江頭,則船在越邊,勢甚危急,宣傳官禹尙中,泅水取船而來,始得利涉。若不預爲區畫於平常之時,則及乎倉卒之間,又安保其不如前日之患也?卽今津船,其數旣少,而限滿未及改造者,亦多有之。或有內摘奸,則稱以載運公家柴草等物,而謀免執頉,已極虛疎,而津船之外,大小船隻之散處者,自工曹不能一一收拾。今若分屬各津於諸軍門,龍津則有訓局鎭軍,自訓局句管,使別將等統領其軍,檢察津路,三田渡則乃是南漢往來之路,而有甲士倉監官,在津渡近處,使別將兼管,則事亦着實。漢江·露梁·楊花渡等處,亦令禁衛·御營·摠戎三營句管,已差之別將,則聽令於各其所屬之軍門。前頭,則自其軍門,必擇將校中勤幹解事者,直爲差送,以久勤陞遷,各津所管,定其界限,凡船隻之在其界限之內,竝爲搜出,報知工曹,自工曹區別定數,分屬各衙門及本曹之後,修整船案時,付諸別將,當年應納之稅,使別將收捧,分納于本曹及各衙門。凡有船隻執捉之事,則工曹分付別將,使之從其次第,參酌論定。如是則船隻之漏落者,可以現出,有益於該曹,管領之中間操縱,其弊亦除。此乃京江船人輩所願,不特常時形勢之便當,脫有緩急,爲別將者,領率津卒,收聚船隻,使賊不敢輕渡。又爲其載運糧餉之地,則其所以衛都城,固根本之道,無過於此,此臣之必欲預爲之,所以期待他日之得力者也。依此分付擧行,何如?上曰,依爲之。
大臣·備局堂上入侍時,右議政申琓所啓,此乃忠淸監司金演啓本也。營牙兵,與兵使李澤相議,移屬竝前在雜色軍,合爲四千六百名,而無主管之人,故以堂上武臣差出中軍,使之察任,而本營物力疲弊,不成軍門貌樣。禁衛餘軍,在本道者頗多,願得劃給收布,充用於犒賞之資,且請劃給兵營所儲備局所管新選木,以爲補用之資矣。本營旣爲創置牙兵,且置中軍,而營門本無物力,如旗幟·軍器·饋等費,無以辦得,有此陳啓,其爲事勢,誠爲切迫,而所謂禁衛餘軍,乃是京軍門將充闕額之類,今難移給於他處。且兵營新選木,亦是備局之所句管者,兵使巡歷時,則有劃給賞格之規,元來不多,亦難盡數劃給矣。吏曹判書李濡曰,本道牙兵,旣已變通劃給,則軍需亦不可無。臣曾在江原監司時,以道內落講校生,劃給收布,以補軍兵犒賞事,啓聞得請矣。今若依此例劃給,則似好矣。守禦廳牙兵,守堞軍官之類,散在湖西,亦多有之,此乃名存實無,不足以得力於緩急者。前頭軍制變通時,除出劃給,亦涉便宜,而今玆所請,則有難許施矣。上曰,今則似難聽許,依所達爲之,可也。禁衛營謄錄
大臣·備局堂上入侍時,吏曹判書李濡所啓,戶曹判書趙泰采,以戶曹經費之乏絶,有所陳達,請得宣惠廳餘儲米一萬餘石及次歲幣木四五百同,而此出於未詳實狀,故敢達。惠廳遺在米,自今八月至明年新捧前,計其應下之數,則所餘亦過萬餘石,而關東被災特甚,畿甸亦難免凶,前頭災減之外,應捧收米,必將零星,當以他廳所餘之米,推移繼用,決不可以萬餘石,充補其不足之數。以此形勢,誠難移送於戶曹,而至於次歲幣木,以其同入於大同磨鍊,故自惠廳收捧,而因其收用之切緊,不能一一移送戶曹,以致其數甚多,一時責報,其勢亦難。以卽今所儲之木,自八月至明年新捧前磨鍊,則所餘不過數十同,此亦無累百同移送之勢,前頭更爲商確,如有可以推移之道,則同是國事,固當隨便共濟,而次歲幣木,則自今以後,分半使之直納于戶曹,俾無彼此相妨之弊,似合事宜矣。上曰,依爲之。又所啓,鷹師之役,最爲苦重,其爲難支之弊,愈往愈甚,每欲變通,而未得善策矣。議者或以爲宜自宣惠廳,依貢物給價云,或以爲此乃身役,而貢物,則田役,不可相混云。如漁夫貢物,亦自以身役,移入於田役者也,此則似無拘礙之事矣。三南儲置米中,各限四五百石,使之上納,以此分等磨鍊上下,鷹師戶保兵一千八百名,則每一名減定二疋之木,每一疋錢文,則定以二兩五錢,自兵曹收捧,亦可分等磨鍊上下,則足以繼供鷹師之役,比前大歇,必無厭避之理,而隨其闕額,卽爲充定。不然則雖一名,必有罪責之意,嚴立科條,守令亦不敢慢忽矣。鷹師之役,在於松都者亦多云,而納二疋,與騎保無異,則自本府如摠戎牙兵之移屬者,一體作爲束伍,亦無不可矣。上曰,所達似好,依此變通,可也。又所啓,摠戎廳牙兵之在松都者,捧米之役,甚爲苦重,不能支堪,故朝家亦知此弊,欲爲變通,尙未果焉者,以其本廳軍需之無他出處故也。臣今得一變通之道,敢此仰達。三南月課價米一年應捧之數,至於萬餘石,自惠廳分送三軍門,使之備送鳥銃藥丸等物,而軍門取其贏餘,補用軍需矣。但三軍門則規模已成,自有財用可繼之道,雖非此月課價米取贏者,別無大段損益。臣意則以此參酌,移送摠戎廳,而計其牙兵處捧米元數,使得相當,永爲劃給,牙兵則屬之松都,作爲本府軍兵,則摠戎廳旣不乏軍需,牙兵納米之積弊,從此可除,松都無軍,而得千餘名之卒,彼此公私,俱涉便宜,變通之策,無過於此。良役一款,講論已久,出場未易,如此等事,不可不爲先斷而行之,以慰民心矣。上曰,摠戎廳別無此米,則不能成樣。以此之故,牙兵等或上言,或自松都狀聞,極知難堪之弊,而無他變通之道矣。所達似爲兩便,依此爲之,可也。又所啓,勅使時皮物價,曾有自統營備納惠廳之事,中間有變通,豹皮價則仍存,而鹿皮價則革罷,自惠廳給價矣。統營不知委折,上送其價木十五同,所當還送,而姑爲捧留,將欲區處往復之際,戶曹判書趙泰采陳達於榻前,請以此木,移用於山城習操時賞格之資,已爲蒙允矣。旣是統營誤納之木,應爲還送者,而移送守禦廳,事體實涉苟簡,故敢達。上曰,此則仍給,可也。李濡曰,統營不當納之物,本廳姑爲留置,特未及區處,則移送該廳,終有所不可。無已則或可以他木,推移充給矣。上曰,然則以他木,推移給之,可也。宣惠嶺南廳謄錄
入侍時,禮曹判書閔鎭厚所啓,臣自西路上來時,與後勅相値,直路紛擾,由小路作行,路過龜城,仍觀築城處,本府士民,爭來呼訴以爲,高麗時義兵之圍此城也,兵馬使朴犀抗節全城,功烈卓卓,民到于今不能忘,欲依慈山郡崔春命事,立祠以祀,而朝家新有稟令,故不敢始役,願以此歸奏筵席云。蓋朴犀之功,實是前所罕有者,龜民曾已立碑,以寓追思之誠,而到今築城之時,又欲立祠者,其意誠可尙也。西土絶遠之故,渠輩不能躬進叫閽,考之前例,或因筵臣陳達,或因方伯狀聞,許令立祠者,亦多有之。今亦不待渠輩之陳疏,而特命祠享,恐無所妨,惶恐敢達。吏曹判書李濡曰,龜城形勢,乃昌城·義州賊路交會之處,最爲關防要害之地。昔在麗末,朴犀捍敵全城,已有前驗,而舊牒頹圮不修。府使權詢下去之時,臣以不可不完築之意,有所言及矣,聞其到任後,竭心經紀,頗得成就,而力綿未易訖功云。朝家固當另加顧濟,期於畢役,而朴犀之功烈旣如彼,從民願立祠崇奉,則亦必有鎭服一方,感發衆心之效矣。鎭厚曰,臣考見麗史,則高宗十年,蒙兵大入,朴犀·金慶宗等,守龜州城,抗義不下,而其功其節,實爲卓絶千古。今因士民之誠願,爲此兩人立祠俎豆,則可以聳動聽聞矣。上曰,許令立祠,可也。又所啓,臣自龜城歸時,歷入慈母山城,則慈山士民,又有呼訴之事,故敢此竝達。高麗高宗十八年,蒙兵大入時,崔春命抗義全城,功烈卓然。頃於丙子虜亂時,民人有玩夢奇異之事,監司洪命耉,因此立祠矣,俄而洪命耉殉義於此亂,故又爲竝享,厥後朝家特賜恩額矣。崔春命樹功之後,及至高宗二十三年,蒙兵又入,其時副使崔景侯,判官金之佇,俱死於賊,麗史以遇害書之。今者本府士民等以爲,崔春命旣以異代之人,立祠享之,則崔景侯·金之佇之忠節,亦當追享,而係是賜額祠宇,不敢擅自合享,渠輩以道里遐遠之故,亦不得上來叫閽云。此則與新建祠宇有異,特命合享,尤爲得宜矣。上曰,使之竝享,可也。又所啓,濟州牧使李衡祥,曾以本州風雲雷雨祭,非州縣所敢行之意,啓聞,禮曹回啓,使之撤罷矣。今此啓聞中以爲,非但本州爲然,旌義·大靜亦如此,城隍位版,奉安官廳,癘祭時行禮於北郊,此外又造城隍位版,別藏社稷壇,與山川位版竝祭於風雲雷雨,別造之山川位版,疊造之城隍位版,竝宜撤罷,且埋安時告由祭,不爲擧論,令該曹更爲稟處云云。蓋禮雖有有擧無廢之文,而今此濟州事,則雖襲耽羅之舊例,旣非典禮所載,守臣以此狀聞,該曹覆啓撤罷,則今無可論之事。至於旌義·大靜之山川城隍位版,尤極無名,亦當一體埋安,而埋安時,不可無告由之擧。祭文及香祝等事,令各該司擧行,而祭文香祝下去後,隨時卜日埋安之意,亦爲分付於濟州牧使,何如?上曰,依爲之。又所啓,李衡祥狀啓中一條以爲,州縣社稷,只祭正位,無配位則本州則造配位位版,元無行祭之時,只於祈雨祭時,竝祭正位,依風雲雷雨之例,告由埋安之意,令該曹稟處云云。此亦非禮典所載,一體告由埋安,何如?上曰,依爲之。禮曹謄錄
入侍時,右議政申琓所啓,上年失稔,諸道同然,故水陸操,限今春停止,今秋則自當循例爲之,故三南則因其報稟,已令依例擧行。今年農事,三南則以其水田之故,穡事不至失稔,而北道,江原道嶺西,平安道淸南,海西山峽近處,被災尤慘,民事今已判矣。且兩西及畿甸,新經兩勅之行,民力已竭,更無餘地。此五道習操,依上年例,限明春姑爲停止宜當。且虞侯·營將巡歷點閱,從前或令簡其騶率,使之巡點,而旣無大段所益,其於廚傳往來之際,貽弊則不貲矣。戎政雖急,民弊亦不可不念,亦當一體停止,故敢達。上曰,依爲之。守禦廳謄錄
李震壽啓曰,行大司憲洪受瀗未肅拜,執義李箕洪,掌令李世弼,持平金栽在外,掌令朴見善,持平韓永祚避嫌退待。今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,今日內中日試才時,武藝別監金鼎九·李時榮兩人,三放俱中之後,使納號牌,欲知代放與否,則時榮稱以忘未持來,鼎九稱以新入,未及出牌,皆不現納,事甚殊常。中日單子中得中之數,俱爲拔去懸錄。中日試射,事體重大,不可無明査之擧,金鼎九·李時柴等,令該曹囚禁査處,以杜日後奸濫之弊,何如?傳曰,允。
金宇杭啓曰,監察十三員內,七員未署經之故,今此各陵祭祭監及釋奠祭祭監擧動時,東西押班,無以推移塡差云,不可無變通之道。自前如此之時,亦有署前出仕之例,何以爲之?敢稟。傳曰,依爲之。燼餘郞廳申命佐校正。日記〈廳〉郞廳李堉書。
上在昌德宮。停常參·經筵。
掌令朴見善,持平韓永祚就職。
傳曰,上年正月敬陵擧動時,因日寒,留住明陵安香廳,仍向敬陵,故水刺間,使設於翼陵矣。頃於備局草記,泛然看過,使依上年例擧行,而更又思之,今番則當直向昌陵,水刺間,排設於昌陵事,更爲分付。
掌令朴見善啓曰,日昨僚臺,以關東兩倅拿問定罪事論啓,而原州牧使魚史徽事,校生納物,雖曰,謬例,此則史徽初旣疏請,繼又陳白,則其非黯昧可知,而必欲求罪於年過之後,已涉不韙。且其移轉穀一款,初不擧論於啓辭,末乃揷入於避中,論人之道,殊極苟且,故臣於處置之時,置之落科,仍停其啓。至於寧越府使任鎭元事,其所臚列,罪狀誠非泛然,遠外之事,有難臆料,一倂寢停,有違臺體,故臣果連啓蒙允矣。卽伏見江原監司李喜茂疏本,則盛論兩倅被劾之事,而史徽事,全然孟浪,無異於臣之所聞,任鎭元伐板鬻船等事,亦歸虛套,其間實狀,果如道臣狀聞,則臣之不察虛實,矇然連啓之失著矣,何可冒據於臺次乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,過齋戒後爲之。
繕工監役李泌,明陵紅箭門,假監役李顧,敬陵丁字閣修改後入來。
政院啓曰,大司成申懹,再招不進之後,今日亦不出肅,雖未知其疾病之如何,而釋奠大祭,只隔數日,事多窘急,大司成申懹,更爲牌招,何如?傳曰,允。
又啓曰,以侍講院草記,弼善尹憲柱,疥瘡遍身,文學李㙫,親病極重,變通事,允下矣。陵幸迫近,而尹憲柱·李㙫事故如此,不得陪從,則似當今姑改差,何以爲之?敢稟。傳曰,依爲之。
又啓曰,弼善尹憲柱,文學李㙫改差事,命下矣。陵幸時宮官不可不備員,今日雖是齋戒,不可無變通之道,政官牌招,以在京無故人差出,卽爲牌招察任,何如?傳曰,允。
兵曹口傳政事,都摠管二,鄭載崙·趙泰采落點,副摠管以閔涵落點。
禮曹啓曰,來初三日大駕過明陵·翼陵之時,侍衛及陪從之官,禮當壓尊,不得下馬,以此預爲分付,俾無臨時紛擾之患,何如?傳曰,允。
府啓,引嫌而退。臺啓所論,旣許風聞,道臣疏辯,不必深嫌,請掌令朴見善出仕。答曰,依啓。
謝恩,大司成申懹。
右議政申琓,請對入侍。
大司憲洪受瀗上疏。大槪,臣於昨日筵中之敎,尤有所不敢自安於心者,乞賜遞免,仍勘臣罪,以幸公私。且於文廟享典事,竊有憂惕之忱,玆敢附陳所懷,以備裁察事。呈政院,微稟入啓。答曰,省疏具悉。疏辭,令該曹稟處,卿其勿辭行公。
掌令朴見善就職。
京畿監司洪受疇,道路橋梁檢飭後,入來。以上朝報
禁衛營啓曰,今八月初三日昌陵擧動時,建陽門入直軍兵一百名,西營入直軍五十名,以御營軍兵前期代直事,自兵曹節目啓下矣。來初二日,令御營軍兵替代之意,分付,何如?傳曰,允。
又啓曰,今此昌陵擧動時,本營軍兵五哨隨駕矣。本營則千摠李斗千,把摠趙脩,哨官尹選,工匠牙兵六十名率領入直,火藥庫則哨官沈益三,別破陣十五名率領守直之意,敢啓。傳曰,知道。
右議政請對入侍時,申琓所啓,陵幸迫近,而訓鍊大將李基夏,身病甚重,實難起動云,昨日入侍時,欲爲仰達,而事體重大,不敢容易變通,故欲觀今日病勢之如何矣。今聞病勢雖暫歇,而往來作痛,今猶不止,決難跨馬從軍云。訓局以輦下親兵,固當隨駕,而基夏之病勢如此,何以爲之乎?上曰,然則決難跨馬隨行,曾前如此之時,有變通之規,使御營大將,領訓局之軍而隨駕,使摠戎使,領御營軍而留都宜矣。申琓曰,然則使御營廳,領都監軍兵扈駕,而使摠戎使,率御營軍及他軍門餘軍留都之意,當爲分付矣。上曰,依爲之。以上禁營謄錄
政院啓曰,訓鍊大將李基夏身病之故,御營大將尹就商,替率訓鍊軍兵隨駕,而摠戎使李宇恒,以御營軍領率留都事,榻前定奪矣。在前軍門兼察之時,有大將牌招聽傳敎之例,御營大將尹就商,摠戎使李宇恒,竝卽牌招聽傳敎之意,敢啓。傳曰,知道。以上摠戎廳謄錄
上在昌德宮。停常參·經筵。
兵曹佐郞韓以原,道路橋梁摘奸事,出去。
繕工直長柳光廷,昌陵丁字閣修改後入來。
傳曰,訓鍊大將李基夏家,遣御醫,不離看病書啓事,分付。
明日擧動時,大駕出宮,初嚴四更一點,二嚴四更三點,三嚴五更一點。
王世子出宮正時,四更三點,開門,三更一點。
政院啓曰,陵幸擧動,只隔半晝夜,而卽者大雨翻盆,今日內似無開霽之望,若此不已,則決難動駕,而設或向晩快晴,已頹橋梁,猝難更修,新治道路,泥濘必倍,許多軍馬之沒膝顚仆,侍衛班行之不成貌樣,有不可言,而如此陰濕之日,勞動玉體,已極未安,況衝泥動駕,遠出郊外,亦安保其萬全無憂乎?臣等伏見擇日單子,則旬後亦有吉日,改卜日字,退定擧動,實爲宜當,臣等忝在近密之地,不勝區區之慮,敢陳所懷。答曰,二陵旣已受香,決不可退行也。
禮曹啓目,粘連,觀此大司憲洪受瀗上疏,則文廟大祭迫近,諸生無一人入泮者,朝家差出主管堂上,而亦不出肅,今日卽入淸齋之日,而官員及儒生,寂若不知有事于文廟者然,此國朝以來所無之擧。乞命禮官從長稟旨施行亦爲白有臥乎所,釋菜大祭迫頭,而堂上及齊任,皆不行公,將不得成樣行禮,此實太學所無之變,朝家莫大之羞,聽聞所及,無不憂嘆矣。今則大司成,旣已承牌出仕,自當躬自入泮,相勢周旋,本曹無別樣變通之事,上裁,何如?啓。大司成從速入泮周旋,使莫重祀典不至於廢闕事,各別申飭。
吏曹口傳政事,以李彦經爲司僕正。
謝恩,文學趙泰一。
政院啓曰,戶曹判書趙泰采,兼任摠管,尙未出謝,寶劍今又受點,而以情勢不安,陳疏引入,擧動隔宵,事勢窘迫,卽爲牌招,何如?傳曰,允。
兵曹佐郞韓以原,道路橋梁摘奸後入來。
政院啓曰,戶曹判書趙泰采,以兼任都摠管,承牌來詣闕外,陳疏退歸,推考傳旨,今方捧入,而觀其措語,以平安監司疏中辭語,及成均館草記有輕遽等語,引以爲嫌,則俱非大段,而擧動只隔半宵,莫重侍衛將,不得備員,更卽牌招,使無臨時窘急之弊,何如?傳曰,允。
謝恩,都摠管趙泰采。
政院,請對入侍。
右議政申琓箚子。大槪,敢陳微誠,冀蒙察納事。入啓。答曰,省箚具悉。予意不啻牢定,萬萬無退行之理,卿其勿慮焉。
京畿監司書目,高陽等三邑呈,以大雨連注,所治道路泥濘,橋梁漂潰,赤水滿野,人不通涉,極爲悶慮事。
上在昌德宮。
大駕詣昌陵,入幕次後,藥房·政院·玉堂·二品以上·六曹問安。答曰,知道。
酌獻禮後,藥房·政院·玉堂·二品以上·六曹問安。答曰,知道。
仍詣敬陵,入幕次後,藥房·政院·玉堂·二品以上·六曹問安。答曰,知道。
展謁後,仍詣翼陵,入幕次後,大駕·王世子,藥房·政院·玉堂問安。答曰,知道。
展拜後,仍詣明陵,入幕次後,大駕·王世子,藥房·政院·玉堂問安。答曰,知道。
傳曰,還宮時,百官揷羽。
傳曰,自明陵洞口外至出馬橋,捧上言事,分付。
傳曰,自沙峴以北,路邊不爲植炬,事極可駭,査覈科罪。
大駕·王世子,明陵酌獻禮後,大駕·王世子,藥房·政院·玉堂·二品以上·六曹問安。答曰,知道。
大駕還宮,初嚴未正二刻,二嚴未正三刻,三嚴申初初刻。
王世子還宮正時,未正三刻。
大駕還宮後,大殿·世子宮,藥房·政院·玉堂·二品以上·六曹問安。答曰,知道。
政院啓曰,今日一所巡將成弼大,日黑之後,終不入來受牌,闕門已閉,宜有重責,而本院則推考之外,無他請罪之道,成弼大,請從重推考。該廳下人,令攸司囚禁科罪,巡將旣是警夜之任,合有急時變通之擧,何以爲之?敢稟。傳曰,成弼大拿推,巡將單子入之。
禁府,成弼大拿囚。啓。
上在昌德宮。停常參·經筵。
自昧爽至辰時,沈霧。午時,日暈。
大殿,政院·玉堂·二品以上·六曹問安。答曰,知道。
中宮殿·世子宮·嬪宮,政院·玉堂·二品以上·六曹問安。答曰,知道。
藥房啓曰,伏未審夜來,聖候,若何?昨日冒雨動駕,展拜陵寢,升降行禮,日暮還宮,聖躬不瑕有勞傷乎?王世子勞動之餘,氣候,亦復何如?臣等終宵耿耿,不任仰慮之至,敢來問安。答曰,知道。無事,世子氣候平穩矣。
說書金萬謹上疏。大槪,臣之老母,方在臣兄任所矣。數日前,猝聞重患泄痢,症兆危劇,而適當謁陵擧動之時,不敢言私,抑情以過矣,今始仰暴哀籲,蒼黃下去,伏乞聖慈,亟遞臣職,俾得安意往省事。以大祭齋戒,留政院。
備忘記,守陵官礪山君枋,侍陵官申晐,竝加資,參奉李喜聃·朴鏜,進止忠義洪九鼎,進止內官吳時禮·郭後泰,各加一資,資窮者,代加。
史官一員待命,騎馬三匹立之,社稷大祭所內摘奸。
府院前啓,大祭齋戒,今日姑停。
弼善金相稷,文學趙泰一,牌不進,依承傳罷職。
上在昌德宮。停常參·經筵。
自昧爽至辰時,沈霧。
吏曹參判兪得一三度呈辭。入啓。遞差。
傳曰,明朝右相命招,使之卜相。
傳曰,明日開政事,分付。
以宋思翊爲假注書。
忠淸監司書目,堤川縣監尹濂,處事顚錯,民怨且深,罷黜事。又書目,淸州等官,六月大水,人物渰死壓死至於三十二名之多,極爲驚慘事。
東平尉鄭載崙上疏。大槪,猥陳私情,乞得恩暇事。入啓。答曰,省疏具悉卿懇。卿其依辭,安心往來焉。仍傳曰,給由馬。
府啓,杭子炤等兄弟絶島定配之請,出於正王法討奸逆之意,而經年力爭,兪音尙閟,臣竊惑焉。夫杭則宜伏重罪,而止於罄甸云云。請還收炤兄弟放歸田里之命,亟命絶島定配。措辭見上定州以西關雄邑,物衆地大,素稱難治,況凶歲撫摩之政,不可人人而濫授,而新除授牧使金翼八,以常調武弁,素乏名稱,且無履歷,而今猝驟陞,物情爲駭,請定州牧使金翼八改差。答曰,不允。末端事,依啓。
忠淸道生員蔡之涵等上疏。大槪,臣等,於朴世堂侮聖醜正之事,李坦·李廈成等誣辱先正之疏,實不勝憤鬱痛疾之忱,玆敢相率號籲於黈纊之下,而仍請勿寢世堂竄配之命,竝施廈成等逬裔之典,使邪淫之徒,有所懲畏,經傳之旨,不至終晦,以幸斯文事。入啓。答曰,省疏具悉。玆事是非,朝家業已洞燭,而爾等之疏辯,出於至誠,深用嘉尙焉。
左副承旨崔重泰初度呈辭。入啓。傳曰,還出給。
院啓,今此蒙宥罪人崔益望·河海雲·李文海·尹以寬等貪汚不法之狀,極其狼藉。措辭見上請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請還收科獄罪人酌處之命,更加嚴鞫,期於得情。措辭見上請考官獄事,還收酌處之命。措辭見上答曰,勿煩。
今春夏等褒貶,坡州牧使李允文,竹山府使尹遇進,延曙察訪尹榏,平丘察訪鄭麟祥,以上中,抱川縣監趙以健,下。
光恩君金鎭龜辭職上疏。入啓。答曰,省疏具悉卿懇。卿勿固辭,速出行公。
戶曹判書趙泰采辭職上疏。入啓。答曰,省疏具悉卿懇。兩款引嫌,非係大段,安心勿辭,速出行公。
說書金萬謹上疏。入啓。答曰,省疏具悉。爾其勿辭,往省焉。
忠淸監司書目,延豐呈,以吏曹參議鄭澔辭職上疏上送事。啓。答曰,省疏具悉。爾其勿辭,上來察職。
京畿監司書目,果川呈,以待敎趙泰億辭職上疏上送事。啓。答曰,省疏具悉。爾其勿辭,上來察職。
上在昌德宮。停常參·經筵。
禁府,朴熺·朴壽雄拿囚。啓。
今春夏等褒貶,旌義縣監朴尙夏,中。
傳曰,江華留守李健命,留待引見。
傳曰,明日晝講爲之。
賓廳,卜相封入。
忠淸監司書目,靑陽呈,以本縣及大興郡,七月二十七日地震,事係變異事。
都承旨金宇杭上疏。大槪,敢陳病重實狀,乞蒙恩遞,俾得及時調治,以尋生路事。入啓。答曰,省疏具悉。卿其勿辭,調理察職。
賓廳,右議政申琓啓曰,以卜相單子加卜事,命下矣。三公枚卜,事體重大,而至於新卜,非首相則不敢擅便,今此加卜,事異常規,臣不敢獨爲卜入,惶恐敢稟。傳曰,安心卜入。
校理李觀命上疏。大槪,臣之情勢,萬分窮蹙,徑出禁直,恭俟嚴譴,召牌下臨,嚴畏分義,黽勉來詣闕下,而萬無冒昧承命之理,疾聲呼籲,冀蒙鐫削,以安微分事。入啓。答曰,省疏具悉。爾其勿辭察職。
刑曹參議許玧,陽城地掃墳呈辭。入啓。給由。
韓城君李基夏辭職上疏。入啓。答曰,省疏具悉。所患如此,予用慮念,卿勿過辭,調理察職。
護軍金鎭圭辭職上疏。入啓。答曰,省疏具悉。卿其勿辭察職。
院啓,請還收蒙宥罪人崔益望·河海雲·李交海·尹以寬放釋之命。措辭見上請還收科獄罪人酌處之命。措辭見上請還收考官獄事酌處之命。答曰,勿煩。
掌令朴見善啓曰,臣伏見大司成申懹疏槪之出於朝紙者,擧臣姓名,乃以臣前疏自明之語,不可恬然不動爲言,臣於是不無訝惑,而原疏旣未登徹,不但未詳其措語之如何,旣往細微之事,每每提起,恐傷事體,故臣姑隱忍,未卽自別矣。今始略聞則其疏之數臣罪也,有曰,當面侵斥之語,歸之於初不出口,末又以醉中妄發爲言云,臣亦安得默然而已乎?伊時事實,旣悉於臣之前疏,且其委折煩瑣,今不敢疊牀縷陳,而第臣之在懹卽席也,有偶然酬酢,而不過出豪輩不可偏僻任使之言,而此出於堂郞間情愛相勉之意,元無一毫侵逼之言,而暴發聲氣,恣意詬罵,其時擧措,臣亦靦面,莫曉其所以然,而及反以常時相好之語,執謂之面斥,而年過之後,持之不捨,有若以臣眞有所面侵堂上,而後乃匿諱者然,卒又歸之於酒中妄發之科,臣竊怪之。開場考試,堂郞命席,有非私會之所,則有何杯勺酬之擧,而今乃勒驅臣於酒失耶?臣實莫曉其由也。其疏雖未上徹,旣經喉司,衆目皆覩,況臣姓名,已登其疏槪,其所蹈藉,無復餘地,臣雖疲劣,職忝臺閣,其在廉義,不可抗顔而貽辱臺席,亦是臣罪,則已難晏然。且前日李翼明定配之啓,臣亦同參,而至於李坦則旣因特敎而坐罷,故不爲擧劾矣。卽伏見生員蔡之涵等疏本,則盛論臺章之獨漏李坦爲非,末乃以坦與翼明固無異同,坦之卒免者,豈不爲翼明之冤爲言,夫李坦之誣詆先正之罪,果與翼明無甚異同,而輕重間旣已罪罷,則似不必竝論,故臣與其時僚臺,相議不論矣。儒疏之非斥如此,何敢自以爲是,而晏然乎?以此以彼,俱不可冒居,請命遞斥臣職。答曰,勿辭,退待物論。
大司憲洪受瀗上疏。大槪,敢陳病重實狀,冀蒙恩遞,兼附區區所懷,以備財幸事。入啓。答曰,省疏具悉。金砯自有當律,李旭纔已酌處矣。卿其勿辭,安心行公。以上朝報
吏批啓曰,四館積滯,依例秋別遷,何如?傳曰,知道。
侍講院啓曰,本院上番六員內,弼善·文學·兼弼善俱未差,兼輔德李晩成,以本職不能兼察,兼文學李光佐在外,行公之員,只有輔德臣李世維,而當此逐日開延之時,講官不可不備員,弼善文學有闕之代,明日政,必以在京無故人差出,仍卽牌招察任,何如?傳曰,允。以上吏曹謄錄
江華留守李健命,留待引見入侍時所啓,江都以國家保障之地,儲峙軍餉,蓋以爲緩急需用之計,而近年,移轉於各邑,其數甚多,而朝家爲慮轉輸之弊,捧留本邑,翌年又爲分給,而本府所儲,則累年積置,不無腐傷之患,事極可慮。今年年事,雖未判斷,禾穀則頗有登熟之望云。各邑移轉,趁秋畢捧,未凍前運納本府,明春如欲分給,則取用陳米,以爲新舊替換之地,似爲得宜矣。上曰,令廟堂稟處。又所啓,江都內局房軍器,積置已久,而年年摘奸之時,至於環刀箭鋒等物,每每鍊磨,漸至礪削,至於弓子膠角,亦難免年久致傷之患,事甚可慮。京中內弓房年久致傷之患,事甚可慮,京中內弓房新造軍器,費用於賞格者甚多,於賞格之時,取用江都所儲,而京中新造者,下送於江都,數三年一次相換,則不待別樣造備,而似皆精好矣。上曰,此言,誠是,依爲之。以上備局謄錄
吏批,以李聖漢爲淸州牧使,崔鼎炫爲定州牧使,尹以經爲竹山府使,李復仁爲河陽縣監,沈廷耉爲抱川縣監,宋堯卿爲堤川縣監,金鎭玉爲光山縣監,南相夏爲文學,尹挺卿爲長興主簿,鄭同先爲明陵參奉。校書正學單李震亨。礪山君枋今加崇憲,守陵官內官申晐今加正憲,侍陵官以上加資事,承傳。趙匡漢爲中部參奉,李夏源爲慶尙左道災傷敬差官,申琓爲領議政,李畬爲左議政,金構爲右議政,閔鎭厚爲左參贊,李畬兼世子傅,金構付承文都提調,柳鳳徵爲晉州牧使,徐宗泰爲冬至使,韓世讓爲漢城判官。出燼餘
校理李觀命疏曰,缺三行臣之空疎滅裂,初不力辭,猥當辨破之役,厚招嘲抨之議,前此兩疏,只自引咎以彰臣罪,以謝人言而已,何嘗有一毫疑怒之意,而至於黨助之斥,實是縉紳之極恥,今乃無故加之於人,而欲人之甘心自受,鉗口不言,此則尊貴者之所不得於賤隷也。似此道理,臣未之或聞,臣之見解文理,固童子不若,而其言旣曰撓於黨助,廢閣成命,則今雖旋解已說,以爲非指臣身,而見撓於人,至廢成命者,獨不爲詖謠之黨乎?今臣眞有彷彿於此者,何不明言直諫,使臣得以隨事伏罪,而反以或恐二字,費辭抑揚,置之有無之間,而驅之黯黮之域,斥之者易爲言,而受之者無以辨。夫如是則指白爲黑者,不幾近之,而此等氣習,非所望於淸朝經幄之長也。且其咆哱之斥,豪健之誚,蹙踏凌侮,無所顧藉,大損士夫相敬之風,而獨以愼樞機駟不及之說,勉責微臣,臣將唾面待乾,以順其意,而惜乎其不明於古人所謂,責人詳待己廉之戒,而莫之知矣。臣之前後被詆,至至再至三,乍入旋出,疲於酬應,若不奉身決退,杜門斂迹,則未知更有何等醜辱,繼此迭來,臣固不足恤,其於汚衊淸班,何哉?伏乞聖慈,諒臣危迫之懇,亟命刊臣朝籍,粗安微則,仍治臣罪,以肅朝綱,千萬幸甚,臣無任兢惶懇祝之至。答曰,省疏具悉。爾其勿辭察職。出燼餘
副校理李光佐疏曰,伏以臣,自頃以來,荐承召命,感惶交極,不省所措,顧臣偏母宿病深重,經暑益劇,沈委呻苦,氣息廩惙,臣孑然一身,獨自扶護,實無舍去趨命之勢,徊徨累日,理窮情極,疾痛之呼,終不能自已,而缺六行辭受,矢心自畫,前後章疏,敢已質違牌犯科,亦至數十,到今忽然變改,冒沒承當,是爲自欺而欺天,臣雖蒙陋,亦不至爲此,此固聖明之所下燭,通朝之所共悉,如是而猶列名於參錄人中,循常擬除,被以空銜,使論思重任,作一虛席之資,在公則分毫無實事,徒爲瘝廢天職,在臣則恒懷悶迫,解脫不得,勢必至於終陷大戾,而莫之能自救,此於政體,爲乖誤不誠有不可言,而亦豈不重傷於□□不枉一物之盛德耶?臣今藥物之憂,朝夕薰心,雖在他職,固無趨承之望,其爲瘝廢無實事則一也,而惟是見任,則無實之中,尤爲無實,誠不容一日冒帶,故敢索言至此,使臣雖非今日情地,決不敢冒此而前進,有若以儒臣自視者矣。竊伏聞太廟展謁已行,園陵行幸將啓,百僚駿奔,各趨其事,而臣則蠢然自居,若安偃蹇,又於此時,敢煩辭章,臣罪到此,雖萬□而何贖?臣又有竊自痛心者,春間,湖西人李端明,擊鼓陳辭,誣臣甚酷,自古健訟者,乘忿誣人亦何限,而捏飾之巧慘,殆所創覯,臣酷罰餘喘,情事未伸,而意象之外,乃遭此無限橫逆,臣聞禮言不答,反其敬,治人不治,反其智,如使臣樹立有素,誠信自著,有可以孚感乎人者,營葬之地,奚至被人橫奪,人言之罔極,亦奚至此哉?臣誠俯仰痛恨,如不欲生,今伏聞更査時供對之辭,猥得上徹,前後委折,具在於斯,査狀所覈,亦復槪驗其事實,天鑑照臨,伏想有以洞察,臣復何辭,可以縷陳,以重傷事面?獨臣名忝邇列,見此醜誣,羞辱名器,亦無抗顔之理,而以臣今日所處,則他事又不暇論矣。前疏,日昨始退還,故今始冒死陳籲,伏乞聖慈,天地父母,諒臣血懇,亟許鐫遞臣兼諸職。仍。缺二行批答見上
敎江華府留守兼鎭撫使李健命書,王若曰,江都設重險之防,允爲巨鎭,守臣當一面之奇,要得全才,因副擬而特陛,在予心而獨簡,言念畿輔之重地,莫如沁城之一方,據摩尼甲串之城池,金湯益固,作三南·兩西之牖戶,木道相通,介乎處江湖之下流,統喬桐·紫燕諸島而爲唇齒,隱然壯京國之外障,與大興·南漢兩城而爲聲援,故屢朝創設經紀者旣宏,而向日增修制置者尤密,分數營之鍊卒,實叶防守之宜,設百雉之墩臺,蓋爲瞭望之便,由其綜理之不易,必待才智之俱全,任重居留,率多從九卿出,職兼鎭撫,居然制三軍權,必得如尹鐸之於晉陽,可以後繭絲而先保障,必得如寇恂之於河內,可以牧民庶而馭師徒,歷數朝端,無出卿右,惟卿,性質溫雅,識慮明詳,法訓傳家,韋門繼一經之業,高名蓋世,蘇氏映雙璧之輝,論思而長玉署,諫諍而峙薇垣,處之左右而咸適,廉問而巡一道,字牧而治兩邑,試以內外而俱宜,惟望實寔出濟流,故歷敭匪專門閥,延鄒·枚於殿上,固宜討論於詩書,得頗·牧於禁中,愈欲倚仗於緩急,只視才器之允協,寧靳班序之超升,玆授卿以江華府留守兼鎭撫使,卿其深惟簡拔之恩,克盡保釐之責,糧餉固可儲峙,而厲民則反致驛騷,城郭固可繕修,而非時則反興愁怨,若夫島氓之離叛者,務加慰安,所謂海舶之荒唐者,務加詗察,祛弊瘼則當如製錦之日,飭列邑則當如衣繡之時,整戎備之疎虞,意氣如在於對壘,參籌司之密勿,區畫可達於登筵,莫謂捍禦之良圖專在戎閫,亦知功業之能就多出書生,於戱,惟今日受命之方,卽乃家留。缺三行出燼餘
下直,寧邊府使李台望,長淵府使李漢奎,羅暖萬戶申慶汝。
都承旨金宇杭疏曰,伏以臣之衰敗癃殘,已無餘地,夙夜之役,決非所堪,而除旨之下,不敢輒辭,欲效奔走之勞,黽勉行公,園陵展謁之日,忍死陪從,得免顚踣於道路者,寔臣始料之所不及也。再昨問安罷歸之後,本患膈氣,上塞不下,終夕昏窒,幾死僅甦,而仍添外感,寒熱交作,頭部疼痛,最爲苦劇,頹枕叫呼,不能暫擧,多試和解之劑,略無分寸之效,惡心煩悶,粥飮全廢,已過兩日,人鬼未分,種種症情,十分危逆,旬望之間,無望差歇,出納緊任,不容少曠,不得不疾聲仰籲於仁覆之下,伏乞聖慈,俯賜憐察,亟許遞改,俾得及時調治,以尋生路,不勝幸甚。批答見上
副護軍金鎭圭疏曰,伏以臣罪名狼藉,情勢臲卼,而應製之命,適値此際,再暴危悃,以冀諒察,而聖旨申飭,特却辭本,親祀之期已迫,臣分嚴義重,理窮語蹙,遂至勉進文字,有若無故之人,此莫非臣謬忝詞翰之職,而不能早自辭免之致也。其罪已不可勝言,而昨日夙駕園陵,勞擧玉趾,凡百卿士,罔不駿奔先後,而顧臣踪迹,終不敢冒出以齒朝列,只自祗伏郊坰,瞻望羽旄,此不但區區下懷之抑鬱傷嘆,如周南之留滯,揆以邦憲,實有不容寬貸者,且此提學之任,亦不宜一向仍叨以益其罪戾,玆復露章自列,伏願聖明,俯垂照燭,亟遞臣藝苑兼任,仍勘臣不參班行之罪,以靖賤分,以嚴朝綱,公私竝幸。批答見上燼餘
上在昌德宮。停常參,只晝講。
下直,臨陂縣令李萬稷,海南縣監韓征,參禮察訪權緝,嘉山郡守李文白,仁同府使黃再命,東里僉使李仁碩,開雲萬戶丁時說。
持平韓永祚三度呈辭。入啓。遞差。
慶尙監司書目,去月十四日始雨,十七日開霽,久旱之餘,發穗之際,雨澤周洽,誠爲多幸,而暴雨大注,水災偏酷,川反浦落,覆沙水沈之患,在在皆然,義城·靑松·晉州三邑,人物渰死壓死,至於二十一名之多,極爲驚慘事。
京畿監司書目,驪州呈,以副校理李光佐辭職上疏上送事。啓。答曰,省疏具悉。爾其勿辭,上來察職。
政院啓曰,新拜議政府左議政李畬時在京畿驪州地,上來事依例遣史官傳諭,上來時給馬事,京畿監司處亦爲下諭,何如?傳曰,允。
又啓曰,以禮曹草記,本曹堂上,令政院稟旨變通事,命下矣。判書未差之代,後日政事差出,而參議申銋,自其任所交龜後,可以上來,其遲速,姑未逆料,各陵修改時果無推移之勢,則合有變通之道,何以爲之?敢稟。傳曰,改差。
傳曰,明日晝講爲之。
大司成申懹辭職上疏。入啓。答曰,省疏具悉。卿其勿辭察職。
晝講入侍,知事李濡,特進官沈枰,承旨金萬埰,玉堂李觀命·李晩成,假注書洪禹瑞,兼春秋朴聖楷,史官李縡,武臣李萬相。
咸鏡監司書目,辭職上疏上送事。啓。答曰,省疏具悉。卿其勿辭,調理察職。
禁府啓目,前監牧官金砯元情云云。泛稱遲晩,刑推得情,何如?啓姑停刑推,議處。又啓目,前縣監申復圭元情云云。泛稱遲晩,僉使朴壽雄,司勇成必大元情云云。承服不冬,刑推得情,何如?啓除刑推議處。
謝恩,文學南相夏。
吏曹啓曰,臺諫有闕,政事,取稟。傳曰,明日爲之。
備忘記,武臣李萬相,假注書洪禹瑞,今日出入之際,不爲趨蹌,殊甚偃蹇,竝罷職。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請還收科獄罪人酌處之命,更加嚴刑,期於得情。措辭見上請還收考官獄事酌處之命。措辭見上光山,雖一時降號,而物衆地大,素稱難治,所當以曾經州牧,聲績已著者差送,而新除授縣監金鎭玉,雖有名稱,未經字牧,遽授雄州,除目之下,物情未允,請光山縣監金鎭玉改差。引嫌而退。旣往之事,元非大段,不爲竝論,亦有斟量,侵斥之言,何必深嫌,請掌令朴見善出仕。答曰,不允。處置事,依啓。
晝講時知事李濡所啓,今年年事,亦將不免凶歉,賊患已有熾發之漸,至於牛馬竊盜,無處無之,前頭之慮,有不可言,而臣曾任全羅監司時,適値凶年,牛馬賊甚多,臣偶思一策,分付各邑,以其境內所在牛隻,沒數成冊,裁斷一片紙,書某邑某面某里某役某姓名人家牛,禾毛色形體大小疤記有無,又書某年月日着押踏印,如紙牌之爲,分給各其牛主,使之持牛出去時,必竝持紙牌,且令場市及路傍設幕譏察處,凡有持牛去來者,必問其紙牌,如無所持,則執捉告官,推覈處置,故爲賊者,雖或偸取牛隻,至於藏置之紙牌,則實無搜取之路,因此民間牛賊,頓然寢息,及臣待罪西關時,亦如是矣。卽今全羅監司閔鎭遠,方試此法,頗有其效云,而以其他道之不爲竝行,彼此買賣往來之間,有難辨其奸僞之端,以私書通于臣,要自朝家,一體頒行於他道,此事已試有效,則推而行之於他道,似爲便好,牛與馬,俱爲作牌亦可,故敢此仰達。上曰,依爲之。以上朝報
政院啓曰,禮曹草記,本曹堂上,令政院稟旨變通事,命下矣。判書未差之代,後日政自當差出,而參議申銋,身居任所,交龜後可以上來,其遲速姑未逆料,各陵修改時,果無推移之勢,則合有變通之道,何以爲之?敢稟。傳曰,改差。以上吏曹謄錄
咸鏡觀察使黃欽疏曰,伏以臣本乏才具,無所比數,而犬馬之齒,又踰六旬,衰病深痼,神精銷亡,邊藩重寄,初非所堪,而辭不獲免,黽勉叨承,莅任之初,卽値無前大歉,民憂孔急,不敢言私,因仍蹲據,迤至今日,尋常愧懼,若無所容矣。近自十數日來,宿患痰火之症,重發於暑濕積傷之餘,終晝憒瞀,有時昏窒,達夜煩轉,未得交睫,食飮全却,眞元漸脫,觸事遺忘,動輒顚錯,公簿酬應,必致移日,沈淹牀席,漸至危劇,而北土素無醫藥,治療乏技,坐待自盡,臣之情事,亦云慽矣。況此北門爲任,所係最重,揆以公義,尤不可一任其養病,玆敢疾聲仰籲於天地父母之前,伏乞聖慈,俯垂矜察,特許遞改臣職名,以便公私,不勝幸甚,臣無任瞻天望聖屛營祈懇之至,謹昧死以聞。批答見上
金萬埰,以侍講院言啓曰,文學南相夏,初因本院草記,政院將欲出牌之際,聞其下鄕,微稟停止矣,追後聞之,則自鄕纔已上來云,依前草記允下,卽爲牌招察任,何如?傳曰,允。
又啓曰,啓下遠道上言八十一丈內,七十一丈,分下各該司,違格五丈,猥濫五丈,啓字爻周次還入之意,敢啓。傳曰,知道。違格,仍下各該司。
金萬埰,以禮曹言啓曰,去七月二十九日,大臣·備局堂上引見入侍時,禮曹判書閔鎭厚所啓,濟州前牧使李衡祥狀啓中一條云云事,收議於諸大臣而稟處,何如,上曰,依爲之事,命下矣。議于大臣則領議政申琓以爲,凡大小州縣境內,有名山大川之處,皆載祀典,則漢挐以海外名山,獨爲見漏,似欠於禮典,該曹啓辭,所謂五禮儀未成之前,耽羅未順之時,故因此落漏云者,似是實狀,而內附之後,因循未及擧行者也。旣以其虧闕爲欠,則及今追載祀典,無所妨礙,二行缺伏惟上裁。行判中樞〈府〉事□□□,行判中樞府事徐文重病不收議,右議政金構未肅拜,領中樞府事尹趾完,判中樞府事崔錫鼎,左議政李畬在外,不得收議,大臣之意如此,上裁,何如?傳曰,病不收議及在外未肅拜大臣處,問議,宜矣。
又以禮曹言啓曰,今月十五日,宣陵陵上石物塗灰時,本曹堂上一員當爲進去,十五日,誕日物膳箋,又序竝封進時,堂上一員進參,十七日寧陵丁字閣舊閣撤毁時,堂上一員,以重建廳堂上,當爲進去,二十四日明陵陵上曲墻改築時,堂上一員亦當爲進去,而本曹堂上,必須備員,然後可以推移分排,卽今判書未差,參議申銋時在黃海監營任所,未及上來,只有臣文裕,將來諸處,實無推移之勢,似當有前期變通之道,令政院稟處,何如?傳曰,允。
以備忘記,傳于尹弘离曰,武臣李萬相,假注書洪禹瑞,今日出入之際,不爲趨蹌,殊甚偃蹇,竝罷職。
又以義禁府言啓曰,日昨月令醫員鄭道成手本內,時囚罪人朴壽雄,本以抱病之人,猝中風寒,言語蹇澁,食飮全廢,四肢麻痺,行步須人,半身不收云,故使之各別救療之意,分付矣。卽者又爲手本內,頭疼發熱,精神昏迷,病勢大段云。自前罪人病勢如此,則有保放之規,敢此仰稟。傳曰,依爲之。
午時,上御宣政殿。晝講入侍,知事李濡,特進官沈枰,右承旨金萬埰,侍讀官李觀命·李晩成,假注書洪禹瑞,記注官朴聖楷,記事官李縡,武官李萬相。上讀春秋,自夏六月齊人滅遂,止冬單伯會齊侯,一遍訖。觀命進讀,自十有五年春,止春齊人執鄭詹,竝註一遍。上受讀一遍。觀命曰,諸侯有會有盟,會于鄄而不盟者,所以示重愼也。又曰,經書姜氏如齊,蓋文姜,八年之間,不敢如齊,其惡已播,在義當絶,而齊桓詭譎,受其來而不拒者,急於與魯行成也,行事不正如此,故覇業亦不終,終致五公子之禍。晩成曰,齊桓行事,此最無義,故聖人於此,特申衮鉞。觀命曰,言伐言侵,左氏及先儒之說缺三行晩成曰,信者,人君之寶,去兵·食,信不可去,大車無輗,小車無軏,不可以行,信猶是也。信如五行之土,無處不在,苟無信,何以爲國乎?試以近日事言之,法不信於民者,殆非一端,如年分事目,旣給分災,而或不均微,如還上徵捧,旣令三分捧一,而或歸混微,曾無一定之規,官吏莫適所從,惡在其信也,聖上留意於此,凡於政令施措之間,一以誠信爲主則幸矣。上曰,然。觀命曰,齊人殲于遂,此雖一事,爲戒數端,齊桓,以强呑弱,旣非弔伐之師,而不思撫綏安集,乃反遣人戍之,則遂人之服,非心服也,齊人被殲,亦由於乘勢凌蔑之致,穀梁所謂狎敵是也。不審其始,故末終如此,今可戒也。又況亡國餘民,比諸齊人,則其强弱之勢何如,而畢竟齊人見殲於遂者,只緣彼玩怠而此奮發耳。苟能奮發自强,則句踐·燕昭,卒能復讐而刷恥,不然則楚以六千里之大,爲讐人役,國勢之强弱,非所可論,以此觀之,豈非大可戒者乎?胡氏所謂弱者亦可省身,而自立云者,誠是切至之論也。晩成曰,省身自立之說,實是大可警省處也。爲國者,患不能自立,誠能自立,則弱者亦可以敵强矣。以卽今時勢言之,雖因大小强弱之懸殊,畏約至此,而君臣上下,一心奮厲,能如句踐·燕昭之爲,則以我國之疆域,亦豈無自立之道乎?愛養民力,申飭盡備,常使在我者,隱然有難犯之勢,則縱不能復讐雪恥,其於自守之道,可以有餘裕矣。上曰,予當留意焉。觀命曰,復讐雪恥,固不可以一朝期,而修明政事,固結民心,使國勢益張,則何事不可爲?濡曰,遂人之殲齊戍,蓋緣遂君得民心,遺民不能忘也。缺四行上無發落。濡曰,今年年事,亦將不免凶歉,賊患已有熾發之漸,至於牛馬竊盜,無處無之,前頭慮有不可言,臣曾任全羅監司時,適値凶年,牛馬賊甚多,臣深思〈一〉策,分付各邑,以其境內所在牛隻,沒數成冊,裁斷一片紙,書其某邑某面某役某姓名人家牛,禾毛色形體大小疤記有無,又書某年月着押踏印,如紙牌之爲,分給各其牛主使之持,出去時必竝持紙牌,且令場市及路傍設幕譏察處,凡有持牛去來者,必問其紙牌,如無所持,則執捉告官,推覈處置,故爲賊者,雖或偸取牛隻,至於藏置之紙牌,則實無搜取之路,因此民間牛賊,頓然寢熄,及至待罪西關時,亦如是矣。卽今全羅監司閔鎭遠,方試此法,頗有其效云,而以其他道之不爲竝行,彼此買賣往來之間,有難辨其奸僞之端,以私書通于臣,要自朝家一體頒行於他道,此事已試有效,則推而行之於他道,似爲便好,牛與馬俱爲作牌亦可,故敢此仰達。上曰,依爲之。出燼餘
上在昌德宮。停常參,只晝講。
昨日傳曰,頃日歸厚署官員拿問,下人推治事命下後,禁府原情公事則啓下已久,當該下人推治事,刑曹雖久無長官,次官自當擧行,而尙無捧招啓達之事,卽爲問啓。政院啓曰,命下矣,卽招刑曹郞廳,以傳敎內辭意問之,則以爲當初命下之後,卽爲囚禁,遲晩取招,而大凡本曹規例,若有官員及下吏一時就拿之時,則本曹必待禁府科斷,次第勘罪,故該署書員崔海元等,捧招已久,而只因官員之時未結末,不得擧行云矣。敢啓。傳曰,知道。
備忘記,歸厚署別提宣豪臣,禮葬棺板,初不擇送,推考申飭之後,亦不着實擇執,及其就理納供,多般飾辭,以爲欺罔之計,而至使儒臣爲言,此實曾未有,詐不以實之律,在所難免,決杖徒配,書員嚴刑,一體定罪。
政院啓曰,今日臣等因入侍諸臣之言,伏聞天怒震疊,至於大聲以色,雖未詳講官所達之有何觸忤,而竊以爲風霆之怒,不待竟日而止矣,曾不移時,有秋曹問啓之命,繼之有史官·武臣罷職之命,臣等固疑淵衷之有所激惱,及至更鼓屢下之後,又降嚴旨,歸厚該官及該吏,特令杖配刑推,曾不料大聖包容之量,遽有此過重之擧也。該官之初不擇材,固有其罪,而此在今日以前,則處分雖重於此,無所不可,而今因講官一語,不待該府之議讞,有此特勘之擧,無乃有乖於有司存之義,而終有歉於不遷怒之戒耶?況儒臣,處經幄近密之地,自附於有懷必陳,何嘗爲負罪之一微官,乃敢屑屑分疏於咫尺天威之下,而殿下遽下此萬萬情外之敎乎?臣等忝居出納之地,目見君父過擧,敢將憂愛之忱,略陳區區所懷,請加三思,平心舒究,快霽威雷,還收成命,使王府奏讞務歸至當,不勝幸甚。答曰,勿煩。
假注書洪禹瑞罷職,代閔致龍。
禁府,任鎭元·崔宇泰拿囚。啓。
校理李晩成上疏。大槪,前席嚴敎,不勝惶恐,敢於請譴之章,更申未暈之說,乞命鐫臣職名,仍治臣妄言之罪事。入啓。答曰,省疏具悉。爾其勿辭察職。
持平金栽啓曰,臣病伏鄕廬,縣道陳懇,兼附所懷,冀蒙財察,微誠未格,批旨嚴峻,臣誠驚惶恐恧,措躬無所,且山陵展謁,期日已迫,而病狀沈痼,末由進參於陪從之列,不得不悉暴危悃,更入縣道,而見却喉司,終未上徹,進退維谷,益增悶縮,分義所在,不敢一向退伏。今姑扶策上來,黽勉出肅,而顧臣情勢,有難晏然者,蓋今日戚臣之家,從前屢被人言,則毋論其言之是否,固宜益加畏謹,斂避嫌疑,而其所自處,殊失持盈之義,至於近日事,則其駕氣自恣之漸,誠有大可懼者,國言喧藉,有識憂嘆,而臣不敢斥然正呼,以傷大體,故略陳先事之戒,自附無隱之義,庶幾君臣上下交相飭勵,得免祗悔之患,而經省其辭,故意不達,姑欲泛戒,故語不白,不自覺其礙逼欠界,咎嫌旁興,而聖明又未深諒,斥以謬戾,其後前席大臣·諫臣,相繼陳達,皆以爲非云,臣之不諒時勢,妄論巨室之罪,已無所逃,而若其戚臣之疏,譏切尤深,謂臣以構罪於曖昧之地,驅人於赤族之科,此皆前古宵人陷害忠良之目,而反攻之言,乃至於此,臣不勝駭悚之至,臣與戚臣,素所昧昧,情地之不相諒,固無足怪,然臣前疏所陳,則未必非戚臣頂門上一針,而不思却顧深慮之道,乃反疑怒如此,臣竊爲戚臣惜之也。且臣前日輕停重論,以致更發,則雖非本府之啓,兩司持論,理無異同,亦何敢靦然臺次,以益嗤點乎?卽又伏見生員蔡之涵等疏本,則盛斥頃日臺啓不論李坦之失,同僚旣以此引避,則臣亦其時參啓之人也,難安之端,與之無異,以此以彼,俱不可一刻仍冒,請命遞斥臣職。答曰,勿辭,退待物論。
傳曰,明日晝講爲之。
假注書宋思翊出使,代申綎。
晝講入侍,同知事兪得一,特進官兪集一,承旨尹弘离,玉堂李觀命·李晩成,假注書申綎,兼春秋朴聖楷,史官李縡,武臣閔涵。
正言李海朝上疏。大槪,臣之情勢病狀,決不可久叨榮次,敢此呼籲,冀蒙恩遞,兼陳所懷,以備財察事。及花陵君洮上疏。大槪,乞蒙恩暇,往省先隴事。入啓。
司諫李德英啓曰,昨年臣之待罪憲職也,以體例間事,請遞開城留守申懹矣。昨日伏見懹辭國子疏槪之出於朝紙者,則有曰前後被詆於人者,有非尋常相規之語云云。此雖非專指臣身,而臣亦在其中矣,私心固已不安,而只緣原疏之未徹,不見措語之如何,故泯默行公,而及乎掌令朴見善之遜退也,觀其所引之嫌,則卽是臣論懹之事,臣之當此處置,不無所礙,而彼旣只曰被詆,而別無反攻之語,以此爲嫌,人或謂之太過,故黽勉出當矣。卽伏見懹疏原本,則不曰被斥而直曰被誣,一字之間,指意之緩緊,不啻天淵,臣何敢終始默然乎?夫所謂誣者,構虛捏無之稱也,構捏虛無,以成人罪者,此是何等人所爲耶?當初臣之論懹也,不論本事之是非,只就其疏語之噴薄失中處,略曰侵逼前官,詬責郞僚,有欠同朝相敬之義云爾,則此果是捏造之言耶?其疏具在,皆可按覈,未知懹果自以爲辭氣和平,深得遜讓之體,而臣又以不近之言,加之於其身耶?不思反求,而怒人之警責,言之不擇,乃至於此,此豈所望於老成之人者哉?顧臣昧人侵己,冥行不止,以至冒當處置於是非相爭之場,其矇然不察,自損廉義之失,益無所逭矣,何敢一刻仍冒臺席乎?請命遞斥臣職。答曰,勿辭,退待物論。
禁府,宣豪臣,坡州牧馬山驛徒三年定配。啓。
答花陵君洮疏曰,省疏具悉。卿其依疏辭往省焉。仍傳曰,靜嬪及仁城君墓省掃時,澆奠牀備給。
答正言李海朝疏曰,省疏具悉。縷縷進言,亶出於憂愛,予用嘉尙,可不留心焉?第語逼大臣,殊欠和平,予未知其穩當,而疏末事,不必待議讞也。爾其勿辭,從速察職。
校理李晩成,檢閱李縡,牌不進,依承傳罷職。以上朝報
校理李晩成疏曰,伏以臣於昨日筵中,竊附有聞必遞之義,敢陳䄙嬪初喪時,朴姓人憑藉操縱之事,仍請査治,只緣臣言語拙訥,不能該暢,不但未蒙採納,天聽遽震,聲色甚厲,臣〈神〉精隕墜,惶駴罔措,未畢其說,抑鬱而退,愚衷耿耿,終宵未已,玆將前席未盡之懷,復此瀆陳於請譴之章,臣罪萬死,殿下不知臣不肖,旣處以論思之地,上而聖躬闕遺,下而凡百是非,隨事論列,職分當然,今此嫇嬪之喪,旣有禮葬之命,則自有有司存焉,固非外人之所可干涉,而所謂朴姓人中,缺數字作弊,招怨市民之說,喧藉外間,莫不駭異,臣旣有所缺數字爾陳白者,只欲爲聖朝杜弊習而已,寧有一毫他意於其間,而辭不達意,情未見察,疑之太過,責之太急,至以分疏該官爲敎,其他嚴截之旨,有非臣子所敢聞者。噫,君臣情志,貴在交孚,臣於講義之際,以此陳戒,幸蒙印可,而曾未移晷,疑阻至此,豈意大聖人恢弘之德,因一微事,激惱乃爾耶?今臣所陳,何等瑣屑,而猶殿下不少假借,震以雷威,設有事關宮掖,貽累聖德者,莫肯爲殿下言之,臣恐日後狐鼠之輩,必將憑依作弊,益無所憚,豈不大可寒心哉?臣猥叨啓沃之責,旣不能裨補涓露,妄進一言,致使聖上有此無前之過擧,誠無顔面可以一刻蹲冒於榮次,伏乞聖明,亟命鐫削臣職名,仍治臣妄言之罪,以安微分,不勝幸甚云云。批答見上出燼餘
午時,上御宣政殿。晝講入侍,同知事兪得一,特進官兪集一,參贊官尹弘离,侍讀官李觀命,侍讀官李晩成,假注書申綎,記注官朴聖楷,記事官李縡,武臣閔涵。上讀春秋前受音一遍訖。侍讀官李觀命,讀自春秋鄭詹自齊逃來,至稱公子非矣,音訖。上讀新受音一遍訖。觀命進講文義曰,麋,陰物而又害稼者也,魯之所有而陰盛所感,以多爲異,故特書於此,所以譏時政之失也。其時邪說作,正論消,以召災沴,可不戒哉?近年以來,惡虎橫行,囕殺人命,比比有之,此非小變,伏願殿下,開言而杜群枉,益加修省之功,以消災沴焉。李晩成進解曰,蜮亦陰物也。陽淑消而陰慝長,惡氣之應如此,無非時政之所招也。近以全羅監司狀啓觀之,則蟹損之災滋甚云,是何蟲魚之害稼,至於此也?妖不勝德,古人言之,修德禳災,此今日之急務也。上無發落,遂掩卷。觀命進曰,殿下聖學高明,臣等庸陋,有何仰裨,而群下每願頻賜接待者,只欲以外間弊事,聖躬闕遺,隨事箴規,以補其萬一,殿下頻開講席,引接臣僚,凡有陳達,多賜開納,群下想望至治之成,今日登筵伏聽。此下缺
持平兪彦明疏曰,伏以臣冥擿世途,動犯時機,欲忠者國,而上未見信於明主,不理於口,下又索慍於同朝,衆嘲群咻,一身百鏑,吹次投石,暗排明擊,臣處軟地,何以堪之?金普澤雄呼於前,朴見善牝承於後,陵藉醜詆,不遺餘力,而潛伏黨助之斥,從而有鄭澔之疏,大抵一串路脈,專以詬辱爲事,臣雖疲劣,安得默然而已乎?向日殿下之所以處朴世堂者,旣嚴其懲討之典,旋加愍恤之仁,隱其病而寢其配,不害爲威恩之竝行也,竄啓再發,雖曰臺體,而臣則以爲可已而不已者也。若有其火書之擧,出於嚴正之意,而慮或處分失宜,有開後弊,故略有前疏之云矣。殿下批臣以欲傳諸後,此豈臣之本心哉?彼世堂者,特一索隱者流,雖其妄自著述,藏之私篋,其言之悖謬,何足以誣人耳目,爲後日之害也哉?臣竊見朱夫子之言曰,熙寧日錄之出眞蹟,是其徒失計也。使當時擧而焚之,後來傳聞異詞,虛實相半,亦不能使人無溢惡之疑,今之火之與不火,其得失正類此耳。況旣命儒臣逐條辨破,將以是傳之,知其爲僭妄之罪也,則尤宜置其本書,使不得容諱其毁經醜正之迹,如熙寧日錄之爲證,若於今日,火而去之,則後來之虛實相半,安知不如朱子所云云耶?區區愚意,正出於此,而只緣臣辭不別白,致勤嚴敎,適時病劇,違召坐罷,臣情莫暴,一味惶悚,而攻臣者群起,啓劾疏斥,前後相承,如見善,受人口氣,於衒販者,固不足道,缺二行太深,遂以暴怒相加,凡所以缺數字人者,類皆編錄,合成臣案,目臣以媕婀之小人,咎臣以不論於本事,所謂本事,卽相臣頃年受譴時事也,而伊時玉堂之箚,兩司之啓,係是已定之案,亦聖明酌情罪而處之者也,今不必更爲臚列,而夫所謂義理者,天下古今公平正大之物也,今日廷臣,孰不知君臣之義理,懲討之義理,而普澤爲獨知,而自私其心,以爲以是標擧,足以箝勒一世,莫敢誰何,而獨不畏傍觀者之盡得其肝肺乎?其疏所謂假托慰安等語,若以春宮情地,本無足慰安者然。噫,此何言也?相臣當日之箚,再三不已,而至以無致窮竟爲言者,此固爲相臣之大失著,而當其行譴之日,卽有伸赦之論者,豈亦爲相臣地哉?若謂之外托保安之意,內售掩覆之計也,則及其罪名之旣除,敍命之纔下,在朝臣僚,豈專昧義理,而無一人爲言者耶?誠以當初罪黜,責其處義之失當,及今收錄,出於缺瑕之大度也,而普澤之疏,不前不後,必在於相臣造朝之翌日,□伸陵轢之氣,不避狙擊之嫌,而乃猶曰,以廉恥待之,夫廉恥小節,護逆大罪,普澤若果以護逆爲相臣之罪,則宜其請討之不容少緩,而乃以區區小節責之,而望其自處,甄明義理之論,果如是耶?臣本欲存朝廷之事面,而其體益壞,惡小臣之缺而其氣益張,是亦臣之罪也。臣之無似,固已聖明之所俯燭也,果如普澤之所云,則今日朝廷,雖甚乏人,烏用是媕婀回互,顧瞻前後之小人爲哉?謂普澤,乘氣凌駕,含憾反詈,則安有冠笏簪紳,而受人蹴踏如臣者,而可以事君也哉?臣以孤根弱植,見忤巨室,已知踪迹難容於世,而如韓原正樞之事,實是世變之大者也,發狠於臺閣之議已,乃敢踵門毆辱,而爲報復之計者,古未嘗有也。聞其供辭。缺此下出燼餘
上在昌德宮。停常參,晝講。
內贍直長李培,柴場監刈事,廣州地,繕工奉事王世萬,草薍監刈事,高陽地出去。
下直,水原府使權尙游,鐵原府使鄭來祥,安義僉使金堂羽,寧城僉使任繼勳,古今島僉使金夏鼎,昌原府使郭基之,薪智島萬戶金廷煒,金郊察訪金鳴殷,庇仁縣監金盛始,順川郡守劉大老,陰竹縣監李熺全。
都承旨金宇杭再度呈辭。入啓。傳曰,還出給。
左副承旨崔重泰上疏。大槪,臣自奉嚴命以後,分義是畏,黽勉供職,已踰旬望矣。卽今情勢,有難自安者,陳疏仰控,未及登徹,而嚴召之命,今又下降,進伏闕外,暴籲血懇而退歸,乞賜鐫改,以安微分事。入啓。遞差。
政院啓曰,今日晝講爲之事命下,而校理李晩成罷職,講官不得備員,何以爲之?敢稟。傳曰,停。
又啓曰,以弘文館草記,無在京行公之員,令政院稟旨變通事,命下矣。政官卽爲牌招開政,差出闕員,何如?傳曰,允。
大司諫李思永,江華留守遞來。
傳曰,判義禁金鎭龜,前後違牌非一,以卽今情勢言之,似難行公,必有變通之擧,然後可無滯囚之慮,判義禁今姑改差,今日政差出。
吏曹判書李濡上疏。大槪,臣等承牌,來到闕外之後,始得見諫臣之疏,其所論斥銓任者,實非尋常,決難抗顔冒進,以增其罪戾,玆敢略陳危悃,冀蒙譴罷事。入啓。答曰,省疏具悉卿懇。卿其勿辭,安心行公。
正言李海朝啓曰,臣昨陳一疏,略貢愚忱,而今承予用嘉尙之批,臣誠感激,莊誦不已,而第以語逼大臣,殊欠和平爲敎,臣不勝瞿然之至。臣於大臣,非敢有意侵逼,只以擧措間事,草草論及,臣方以志氣摧頹,言議軟巽爲愧,而聖敎反以爲未知穩當,臣於此已極慙悚,而且伏見憲臣避辭,則以臣向日筵中陳達之言,爲引嫌之一端,而至有不量時勢,妄論巨室等語,臣之不安,又加一層矣。憲臣之避,旣自謂辭不達語不白,則臣之伊日所陳,亦不過以語不別白,混倂論斷爲非,何嘗斥其妄論巨室,而其所爲言,乃至於此耶?然旣有譏切之意,則臣安晏然而已乎?本院,且有光山縣監金鎭玉改差之啓,而臣與金鎭玉,有舅甥應避之嫌,法不當參涉,以此以彼,俱不可仍冒於職次,請命遞斥臣職。答曰,勿辭,退待物論。
副護軍徐宗泰上疏。大槪,所叨館職,決無强顔之理,在外伏承批旨,而不敢爲趨承之計,方因病劇,就醫舁還京裏,工曹之除,使命之差,又出夢寐之外,惶懍悶塞,不知所措,臣之積病,朝夕待盡,深有顚仆道路之慮,不得不冒萬死哀籲於仁覆之下。伏乞鐫削臣提學職名,以嚴國體,正使之任,亟命變通,使使事,毋致僨誤,仍命重勘臣不盡臣義之罪事。入啓。傳曰,還出給。
持平兪彦明上疏。大槪,臣於向日,忝叨本職,旣有妄言之失,又犯違慢之罪,衷情莫暴,詬辱沓至,杜門訟悔,甘爲棄物,今玆牽復,出於意外,而顧臣廉義,不可復冒,以玷淸朝之臺閣。伏乞亟削臣職名,仍命銓曹,永勿檢擧,以重名器,以安微分事。入啓。踏啓字
黃海監司金德基上疏。大槪,海西藩臬之命,遽下於千萬夢寐之外,驚惶感激,不知所措,顧臣才分,萬萬不稱,交龜在卽,先此陳情,伏乞聖慈,諒此方面之重,察臣由中之懇,亟命鐫改臣職名,以重官方,以安微分,公私幸甚事。入啓。答曰,省疏具悉。卿其勿辭,速往欽哉。
同副承旨尹弘离上疏。大槪,臣於同僚之疏,有難晏然於榮次者,乞命先遞臣職名,以爲易言者之戒事。入啓。答曰,省疏具悉。爾其勿辭察職。
政院啓曰,吏曹判書李濡,疏批已下,似當更爲牌招開政,而日勢已暮,政事何以爲之?敢稟。傳曰,明日開政。
京畿監司書目,果川呈,以掌令李世弼辭職上疏上送事。啓。答曰,省疏具悉爾懇。爾其勿辭,上來察職。以上朝報
禮曹啓曰,傳曰,星州·安東關王遺像有無,令本道啓聞矣。昨見本道狀聞,星州則果有遺像及廟宇,而自官置守直軍,隨毁修補,安東則置諸寺刹處,使僧人守護云,殊欠着實,令該曹稟處事,分付事,命下矣。星州·安東兩邑所在,關武安王遺像及廟宇,皆當初唐將之所建設,而星州則旣自本官隨毁修補,不廢守護,安東則中間移建於寺刹近處,又使僧人守護云,自是一體廟宇,而安東之獨委於僧人之徒,亦無自官守護之事,殊欠着實之意,誠如聖敎,令本官定廟直,修補廟宇,一如星州例施行,宜當,以此分付本道,何如?傳曰,允。朝報
上在昌德宮。停常參·經筵。
政院啓曰,兩司無行公之員,多官引避退待,皆以經宿,監察茶時,亦甚未安,除在外及引避人員外,行大司憲洪受瀗,行大司諫李思永,掌令朴見善,竝卽牌招察任,何如?傳曰,允。
又啓曰,吏曹判書李濡,今日又爲牌招不進,推考傳旨,今方捧入,而命下二日,尙未開政,事極未安,更爲牌招,何如?傳曰,允。
玉堂箚子。大槪,敢陳瞽說,以備裁察事。入啓。答曰,省箚具悉。已諭於前席矣,決不可撓奪也。
靈愼君瀅,楊州地掃墳呈辭。入啓。給由馬,澆奠牀備給。
掌令朴見善啓曰,伏見前持平兪彦明疏本,則怒臣前日論劾之事,反詈之言,無所不至,臣不勝駭惑,繼之以一笑也。臣雖疲劣,不敢與年少氣銳之輩,呶呶爭辯,以傷事體,而旣被其無限醜辱,亦安得泯默而已乎?蓋朴世堂,毁經侮聖,不但一世之所憤惋,抑亦天日之所洞悉,則彦明不恤公議,敢生營護之意,掇拾其門徒之餘論,乃以篋笥私藏等語,肆然登諸章奏,至請勿火其書,尤極詖遁,似此論議,實是常情之外,至於金普澤,當初所論,措語之間,或失和平底道理,而居臺閣者,就處本事之是非,直陳所見之白黑,夫孰曰不可,而彦明不顧義理之本源,先懷顧瞻之私計,飾辭依阿,用意排擊,似此態色,自然透露,此臣之不得不據實論列,略加規警,而不思反求之道,恚怒於論己之人,恣意噴薄,終以口不可言之辱,筆之於奏御文字,此誠國朝以來未有之擧,臺閣之羞恥,莫此爲甚。彦明之所怒於臣者,蓋出於當初啓辭中首竄二字,此果着題之語,而面目不好,故卽爲刪改矣。彦明以此蓄憤,誠是意外,臣妄論一臺官,反受其如許醜詈,非但臣之羞恥,亦關風習,決不可抗顔於職次。且臣伏聞日昨筵中,重臣以臣所論前定州牧使金翼八履歷,不少陳白,而有若以臺啓之爽實者然,臣不勝瞿然。蓋臺啓所謂無履歷者,卽指未經縣邑,而言翼八爲人才望,臣未知其如何,而第論其踐歷,則摠府·訓院討捕之外,曾未經一縣邑,遽爾驟陞於西關大州,除目之下,物議譁然,故臣果隨聞論遞矣。主銓之臣,至達於前席,臣以論啓之人,勢難晏然,且臣於頃日就職時,猝患毒痁,僅僅擔舁而還,累日委頓,未卽自列,臣之當避不避之失,尤無所逃,以此以彼,俱不可仍冒,請命遞斥臣職。答曰,勿辭,退待物論。
谷山府使李泰長,差使員上來。
江原監司洪萬朝上疏。大槪,不意關東藩臬之命,忽及於賤疾沈痼之中,驚惶感激,靡所容措,前後恩除,一未趨謝者,只緣病勢之難强,而輒事瀆擾,分義尤有所不可,敢舁疾跋涉,來伏江郊,而自量才分,萬無承當之望,乞賜遞改,以幸公私事。入啓。答曰,省疏具悉。卿其勿辭,速往欽哉。
禮曹參議趙泰東上疏。入啓。答曰,省疏具悉。爾其勿辭察職。
謝恩,左副承旨李震壽,右副承旨尹弘离,同副承旨黃一夏。以上朝報
吏批啓曰,判義禁,今當差出,而當品中可擬之人絶乏,不得已以二望備擬以入之意,敢啓。傳曰,知道。以上吏曹謄錄
傳曰,判義禁望單子,問于大臣,正二品中加望。吏批啓曰,判義禁問于大臣,正二品中加望事,命下矣。問于大臣,則領議政以爲,以諫臣之疏斥,方在惶恐俟罪中,不得薦望云,右議政以爲,此非所敢容議云,而亦不薦望,何以爲之?敢稟。傳曰,更問薦望。
又啓曰,判義禁更問薦望事,命下矣。更問于大臣,則領議政申琓以爲臣以廟堂議薦乖宜,重被諫臣之疏斥,方在俟罪之中,雖有嚴命,終不敢薦望,不勝惶恐云,右議政金構以爲,臣方在縮伏震悸之中,再命下詢,終不敢承命,益切惶懍云,敢啓。傳曰,知道。
傳曰,判義禁金鎭龜,前後違牌非一,以卽今情勢言之,似難行公,必有變通之道,然後可無金吾滯囚之慮,判義〈禁〉,今姑改差,今日政差出。以上吏曹謄錄
校理李觀命箚曰,伏以近因李晩成一言,淵衷激惱,辭氣非常,處分失中,臣再入經席,目擊無前之過擧,誠意淺薄,言語拙訥,終不能開陳事理,匡救闕失,草草數語,反承嚴敎,惶懼縮恧,退伏直廬,中夜不寐,耿耿憂歎,臣未蒙見斥之前,則一日在職,而亦有其責矣。何敢自疎於聖明之前,而終復泯默,不望日月之更乎?噫,言路之閉塞,極矣。今日盈庭之士,豈盡不能言者,特不敢言耳。何者,視殿下訑訑之色,畏殿下易發之怒也。若其軟巽無恥者,固無足道,雖自謂稍有知識者,事有關於宮禁,則亦必曰無補於事,徒爲激成君父之過擧,大小相戒,含默成風,雖人以世降士乏氣節,此豈但臣子之罪也?亦殿下之所當惕念者也。晩成之言,事雖微細,亦關宮禁,則蓋近日所罕聞也。殿下於䄙嬪之喪,凡百斂葬之節,另加申飭者,蓋出於悶憐纔免懷之王子,俾無他日之餘憾也,群下孰不仰認聖上惻傷之意哉?第晩成之心,以爲水旱飢饉,殿下之赤子,顚連溝壑,亦有不能掩其骴者矣。近年山木皆童,東園祕器,亦不如古,且禮葬之事,自有主管者,而此輩,因緣憑藉,害及官司,道言喧藉,而獨聖上未之察,故欲望命加究覈,使國人,明知其不盡出於上命,以光聖世昭儉之化,此固何負於聖明哉?況該司官吏,與後宮族屬於晩成是等閑人,亦何有愛憎之偏乎?前此位高者,雖有擇木缺貽弊,始非晩成之所聞知,則又何責其吐剛茹柔,而謂之用意不公耶?設使其言有過於事實者,不過聽聞之,而言缺世所忌諱者,本非一身之利,何可認爲奇貨也?缺一行殿下慮不出此,遽生疑怒,聲色震厲,語不暇擇,自損肅穆之容,徒肆血氣之憤,經夜而怒不釋,臨筵而氣益激,不待廷尉之當,而徑勘小吏之罪,何殿下示人不廣,乃至於此也?伏況史臣之私言,何自而至紸纊之下哉?此不幾於衛國之監謗乎?朱子陳戒其君,而必曰內言不出,外言不入,外言不入,則人主之所當龜鑑也。今殿下若復寄耳目於掖庭之缺自此群臣,將重足而立,救過免罪之不暇,誰復爲殿下盡言,而讒慝之說,亦不無因此而漸進矣,此豈國家之福乎?嗚乎,聖上春秋,已屆不動心之年矣。經學念書,亦遍講矣。臣民之所想望者,正在於克已而復禮,迓續乎景命,成先王未究之志,以重光于烈祖,而今於至微細,無可怒之事,終不能忍性而容受,自損聖德,此猶如此,他尙何望?凡人之性,偏者不能自知,則已,苟或知之,何患乎難克?殿下亦嘗下敎曰,予病多在躁暴,殿下亦自明言,而隨事發見,終難克去,何也?無乃明睿所照,雖能反省,而善端之發,不能擴充,天理人欲,互相爲用耶?自有此事已數日矣,乙丙淸讌,夜氣靜寂之時,伏想易孟子諒之心,油然泉達,忿懥好勝之私,豁然霧消,不遠之復,必無待於七日矣,微臣之日夜祈祝,惟在此也。伏乞聖明,善推前日言病之心,翻然改悟,用力於顔氏不遷不貳之功。昨者傳敎之未安者,一下反汗之命,召還言事之臣,該司官吏,更付有司,原情定罪,以缺大聖人所作爲,出尋常萬萬也。臣不敢以作承嚴敎爲嫌,思欲更暴微誠於筵席矣。卽今開筵未易,不勝憂愛之忱,略陳瞽說,惟聖明垂察焉。取進止。批答見上
禮曹參議趙泰東疏曰,伏以臣情地危蹙,蹤迹臲卼,冒陳一疏,悉缺一行激益不知所出也。第臣與本曹之長,有友壻之嫌,今此所叨,缺數字應遞之科,無容臣費辭控免,而惟是使事,尙在身上,情勢所迫,不得不復此呼籲焉。出疆之行,義同往役,除非癃廢之人,本無可辭之理,臣雖無狀,亦能知此,而顧臣向來所被人言,實非等閑參劾之比,雖時移事往,收錄不替,其所汚衊之言,固自如也。朝家律人,貪墨居先,士夫行身,廉隅爲重,臣旣負累,迄未昭晣,居常對人,尙且靦然,況可攝朝衣而立朝班,廁臣工之末,充使价之重哉?今臣若包羞忍詬,乘機冒進,則勿論其喪恥忘廉,以益其罪過,其所以汚朝廷,而辱名器,爲如何哉?如臣陋劣百不猶人,而通籍十年,偏蒙異渥,撫躬圖報,隕結爲期,至於半年赴燕之役,寧有一毫憚勞之意,而所遭不幸,自分廢置,雖荷殿下開釋切至,而反覆思惟,終難冒沒,不避鈇鉞之誅,更瀆崩迫之懇。伏乞天地父母,特加照察,亟命有司,先將所帶之職,照例遞解,仍許使命之鐫改,以重國事,以安微分,千萬幸甚。批答見上
江原監司洪萬朝疏曰,伏以臣屛伏田廬,疾病纏繞,恩命屢下,一未趨謝,不計顚仆,强疾登途者,非敢爲供職之計,欲伸區區私悃,而不幸跋涉之餘,諸症添劇,僵臥旅舍,奄奄欲絶。一疏陳懇,誠非獲已,而聖批溫諄,不賜譴罷,繼有關東藩臬之命,臣誠驚惶罔措,感涕自零。顧臣不才,濫際洪造,歷試內外,華顯已極,至於前後按藩四道,五節缺曠世之異數,搢紳之所艶,雖使臣糜身粉骨,其何以報答萬一乎?況以衰病之喘,置諸優閑之地,亦出天地〈生〉缺成之德,在臣分義,固當趨命之不暇,而竊聞本道飢荒,今歲尤甚,目今嶺西流民,襁屬道路,想其酬應不缺常時以臣已試蔑效之才,添以積年沈痼之疾。此下缺出燼餘
尹弘离啓曰,明日宗廟秋奉審相値,視事,頉稟。傳曰,知道。
又啓曰,備邊司郞廳,以大臣意來言,今曰賓廳坐起日次,而大臣未肅拜,堂上不齊,不得來會云矣。敢啓。傳曰,知道。
李震壽啓曰,卽今廳中,位甚不齊,而右承旨金萬埰,同副承旨尹弘离,俱以病不來,竝卽牌招察任,何如?傳曰,允。
金宇抗,以禮曹言啓曰,傳曰,仁嬪祠宇,旣已造成,告由及奉安祭祭文,令知製敎撰出,行祭日字,一從本家推擇爲之事,命下矣。行祭日子,問于本家則以今月二十四日擇定云。告由祭,則同日曉頭先行,奉安祭則奉安後隨時設行,而兩處祭物,令奉常寺精備,獻官·執事,亦令吏曹差出擧行事,分付各該司,何如?傳曰,允。
尹弘离,以謝恩正使錦平尉朴弼成言啓曰,今此赴京見差譯官中,幹事之人乏少,自前亦有別啓請之規,行司猛金翊漢帶去,何如?傳曰,依啓。
金萬埰啓曰,待敎趙泰億,自鄕上來,陳疏到院,纔已退却,而卽今史局一空,連以兼春秋代直,揆以事體,殊極苟簡,趙泰億,卽爲牌招察任,何如?傳曰,允。
尹弘离,以兵曹言啓曰,當日前權管李興祥稱名人,自丹鳳門入來,差備門外擊錚,極爲駭愕,令攸司囚禁治罪,同門守門將丁是翼,常時不能禁斷雜人,以致闌入,亦難免其責,推考,何如?傳曰,允。
又啓曰,新除授同副承旨黃一夏,卽爲牌招察任,何如?傳曰,允。
又啓曰,待敎趙泰億推考傳旨旣已捧入矣。莫重史局,不可久曠,更爲牌招入直,何如?傳曰,允。
有政。吏批,判書李濡進,參判未差,參議鄭澔未肅拜,行都承旨金宇杭進。
兵批,判書尹世紀病,參判李光迪,參議金澋,參知韓聖佑進,左副承旨李震壽進。
吏批啓曰,新除授平安都事洪重禹呈狀內,母病深重,決難赴任云。故待其向歇赴任之意論題矣。以其病勢一向無減,呈狀至於三度,可見其情理之切迫,而卽今災傷覆審之行方急,改差,何如?傳曰,允。
又啓曰,明陵參奉鄭同先呈狀內,方在利川,猝得大腫,今纔針破,完合無期,前頭山陵三年後新舊官,當有交代傳掌之事,以此病勢,三四日內肅謝行公,斷無其望,斯速入啓處置云,旣有實病,而卽今事勢有難等待三十日之限,改差,何如?傳曰,允。
又啓曰,明陵參奉許玧,除授之後,久不出肅,今聞方在忠州地,身病深重,勢難趁卽上來云。亦爲改差,俾得及期交替,何如?傳曰,允。
吏批,以黃一夏爲承旨,崔正大爲副校理,孟萬澤爲持平,李萬吉爲歸厚別提,任堂爲司成,李寅燁爲知春秋,洪禹翰·李師亮爲明陵參奉,李宜晩爲平安都事,趙以達單付承文著作,權爲獻納,崔重泰爲禮曹參議,李墪爲判決事,尹世紀爲同春秋。
兵批,以崔重泰·兪彦明爲副司直。燼餘
上在昌德宮。停常參·經筵。
繕工假監役李泌,明陵臺石運入事,出去。
左水運判官黃爾明,漕運後入來。
下直,定州牧使崔鼎鉉,抱川縣監金晛,金川郡守鄭擔。
黃海監司金德基上疏。大槪,臣猥上辭疏,未蒙恩遞,反承往欽之敎,感激惶悶,尤不知所出。交龜上來之後,急於納符,黽勉出肅,顧臣才分,終無冒據重寄之望,且臣情理,有不宜冒法遠赴,以傷朝家孝理之化,更申血懇,亟命遞改,以存公法,以安私悃事。入啓。答曰,省疏具悉。疏辭,令該曹稟處。
禮曹判書趙相愚辭職上疏。入啓。答曰,省疏具悉。卿其勿辭,安心行公。
高敞縣監洪楫,差使員上來。
忠淸監司書目,延豐呈,以執義李箕洪辭職上疏上送事。啓。答曰,省疏具悉爾懇。今玆陳疏,予已洞燭矣,爾其勿辭,上來察職。
禁府啓目,前府使任鎭元元情云云。承服不冬,刑推得情,何如?啓除刑推議處。
黃海監司書目,道內各邑農事,五月以後,雨水過多,六月以後,旱乾尤酷,又有蟲風海溢等災,田畓各穀,慘被其害,黍粟唐稷,掛鎌無處而七月望後,始得節晩之雨,根耕豆太,今始開花,晩付種稻穀,亦復發穗,秋氣漸緊,霜期不遠,西成未必,民事節節可慮事。
假注書宋思翊書啓,臣承命馳往于驪州睡谷村,左議政李畬所住處,傳諭聖旨,則以爲臣於萬萬夢寐之外,忽聞萬萬不近似之職名,加於身上,史官繼臨,傳宣聖旨,驚魂未定,五情都錯,不知聖朝謬擧,何以至此。公議所在,宜有劾正之論,臣只得悚伏恭俟而已,不敢輒有所達云矣。敢啓。傳曰,知道。
政院啓曰,兩司多官,引避退待,今已經宿,尙未處置,憲府亦以監察茶時,俱極未安,除在外外兩司呈告未肅拜人員,竝卽牌招察任,何如?傳曰,允。
又啓曰,以弘文館草記,莫重禁直,一向久曠,事甚未安。令政院稟旨變通事,允下矣。政官卽爲牌招開政,闕員差出,何如?傳曰,允。
持平孟萬澤上疏。大槪,柏府誤恩,遽及於病伏沈淹之中,臣誠惶隕震越,不知所出,在臣分義,固當竭蹶趨承之不暇,而第臣於前月,忝叨薇坦,引避得遞,而伊時憲臣處置之語,譏斥備至,卽一彈文,臣至今思之,愧恧彌深,今雖欲貪榮畏義,忍恥冒出,其於玷辱臺閣何哉?嚴召之下,不敢偃伏,扶曳來到於禁扃之外,而顧臣情迹,決無復叨言責之望,咫尺天陛,末由入謝恩命,臣罪至此,益無所逃。伏乞聖慈,亟賜鐫罷,仍治臣失職之罪,以安賤分事。入啓。答曰,省疏具悉。爾其勿辭,從速察職。
大司憲洪受瀗上疏。大槪,臣病裏承召,不免累違嚴命,惶隕罔措,此際又以兩司處置,庚牌復臨,臣之病勢,雖一樣無減,分義所在,亦不敢終始違慢,忍死舁闕下,試欲入謝恩命,進詣闕內數步地,力盡氣喘,幾至垂死之境,不得已陳暴實狀。伏乞亟賜鐫免臣職,仍治臣罪事。入啓。答曰,省疏具悉。卿其勿辭行公。以上朝報
黃一夏啓曰,啓下京中上言二百二十三張內,一百七十九張,分下各該司,違格五張,猥濫三十九張,啓字爻周次還入之意,敢啓。傳曰,知道。出燼餘
吏批啓曰,明陵參奉許玧改差之代,昨日政以洪禹翰,擬受點矣。今聞禹翰,乃本曹參議鄭澔甥姪云,法當相避,改差,何如?傳曰,允。
以李光佐爲校理,申思喆爲明陵參奉。
尹弘离,以兵曹言啓曰,今月十四日行宣武祠祭,及同日行敬寧殿再朞王世子親臨祭,十五日行各陵殿秋夕祭,同日大殿陳賀時,各樣差備軍,十六日行三角·木覓·漢江等處缺數字合五百六名,內衛軍二百六十名計除,其餘不足二百四十六名,他無推移之路,依前給價次坊民調用之意,敢啓。傳曰,知道。
前府使李箕洪疏曰,伏以臣跧伏田廬,痼疾纏身,缺數字廢棄之人,頓無當世之意,惟有杜門調養,尋繹舊業,缺數字之乘馹上來者,臣伏地拜受,惶隕罔措,不知置身之所。缺數三字聖明何取於臣,而有此新除收召之擧耶?臣繞壁於終宵,缺數三字流。竊伏念,臣以至愚極陋,百不及人,盜竊虛名,誤辱恩缺數字頃歲以來,屢叨憲職,懇辭乞免,期於蒙遞而後己者,豈有缺數字誠以自知甚明,公議可畏,不敢冒僞抗顔,犯負乘之懼,浼聖明之名器故也。況此亞憲之職,卽古之中丞,而爲任最重,尤不可冒出而承當也決矣。臣聞人臣事君,守身爲上,報恩次之,能守其身,卽是報恩,與其不量而進,貽羞於國家,無寧守身丘壑,以全其愚之爲愈也?其所以守身而不爲國家之羞者,亦豈非報君恩之一道也?且臣以望七之年,頃遭私慽,懷緖悲傷,舊病添劇,神昏氣苶,無以自振,雖欲黽勉趨赴,以謝恩命,其路無由,伏乞聖慈,俯垂矜察,亟遞臣職名,仍治臣違命之罪,特命刊去仕籍,永不檢擧,得以安意沒齒,則實天地終始生成之恩也。抑臣又有所區區痛迫者焉,臣竊伏見李廈成等疏,醜辱臣師文正公臣宋時烈,不遺餘力,指虛爲實,指無爲有,一字一句,罔非出於構捏侵害之計,此與昔時凶黨之誣陷臣師者,同一關捩也。噫嘻痛哉,人心世道之變,胡至於此極耶?自有此事以來,臣不勝扼腕憤痛,亟欲走至輦下,一暴其冤誣之狀,而疾病垂死,無路致身,不免挨過數月,抑鬱度日矣。今者旣入乞免文字,則誠不欲終默,以負事一之義,而但臣得見諸臣伸辨之疏,雖有詳略之不同,而合諸說而觀之,則其所辨白者,亦可謂畢陳無漏矣。何幸我殿下睿智出天,聖學高明,於朴世堂之事,斥之廓如,又命還李廈成等嘗試之疏,嚴示痛絶之意,則聽聞所及,孰缺數字我殿下衛道尊賢之盛德哉?殿下於諸臣之疏,旣缺洞燭無餘,則臣不欲復爲架疊之說,仰溷天聽也。第念臣缺一生所信服而學之者,朱子也。其爲學知行之方,居家齊正,缺數字法,事君出處之正,論人邪正之嚴,無一不本於朱子之缺四五字孝廟闡明大義,惟悉不白於天下後世,則其於景奭之事缺三四字深惡而痛絶之哉?今廈成等構誣罔極,最在此款,則其他缺數字近之說,爽實之語,亦可推知,而欲以此敢誣於聖明之下,豈不痛心哉?然廈成等構誣之言,非廈成之所創,一皆由於缺之所作俑,而世堂之侮賢醜正,亦有所自來,則在今日,正缺數字本塞源,以一學者之趨向然後,朱子之道賴而不墜,臣師尊信朱子之志,亦賴以益明,人心世道,庶或不至於淪喪之域,伏願殿下,益篤重道之誠,益嚴斥邪之義,使斯文終幸焉,千萬幸甚。批答見上出燼餘
禮曹判書趙相愚疏曰,伏以臣年旣老矣,病且痼矣。望絶從官,死亡無日,是以每有除命,輒事祈免,臣亦知其支離猥越,不勝惶悚,而病痛之極,不得不呼籲父母,臣罪萬死,向者伴送之任,秋曹之除,疾勢添劇,鬼事日迫,連將血懇,冒干宸嚴,幸賴聖慈,憐其病而愍其情,特許遞改,恩深肉骨,感涕無從,惟思退伏田廬,調息數歲,俟病少間,庶效微勞。曾未數旬,又有此春曹恩命。臣驚惶震悸,直欲循墻而不得。顧此春曹之長,自是一代之重選,而掌一國之典禮,于以和神人辨等威,使典章無闕,禮敎興行,實是莫重之任也。雖使聰明博達,以知禮自任者處之,猶懼其有失也。況如臣之庸愚無識,其於節文儀則,國家故實,素所昧昧者乎?且臣年來疾恙侵尋,精神消耗,前忘後失,觸事矇然,其於此職,尤不近似,在殿下愼簡之道,缺數字濫加輕授,以致公器之混淆,職事之僨敗也哉?臣之疾病才分,萬無一分承當之理,玆敢不避煩瀆,冒死仰籲於紸纊之下,伏乞聖明,俯諒危迫之懇,亟遞臣新除職名,回授可堪之人。以重。此下缺出燼餘
金萬埰啓曰,來十二日國忌齋戒,十三日·十四日國忌,十五日誕日,此四日視事,頉稟。傳曰,知道。
又啓曰,來十五日儒生殿講日次,而誕日相値,頉稟。傳曰,知道。
尹弘离啓曰,行大司憲洪受瀗,持平孟萬澤未肅拜上疏。入啓。執義李箕洪,掌令李世弼任外,掌令朴見善,持平金栽避嫌退待,今日以監察茶時之意,敢啓。傳曰,知道。
金萬埰,以弘文館言啓曰,本館下番闕直,今已累日,而新除授副校理崔昌大,亦在外,他無在京行公之員,莫重禁直,一向久曠,事甚未安,令政院更爲稟旨變通,何如?傳曰,允。
又啓曰,啓下京畿上言一百四十二張內,一百十八張,分下各該司,違格四張,猥濫二十張,啓字爻周次還入之意,敢啓。傳曰,知道。違格,仍下各該司。
黃一夏啓曰,監察十三員內,七員未署經,一員受由下鄕,只有五員,而來頭宗廟各殿,及諸陵祭祭奠,無以塡差,自前如此之時,亦有啓稟署前出仕之例,何以爲之?敢稟。傳曰,依爲之。
行大司憲洪受瀗疏曰,伏以臣疾病支離,今至三朔,尙無一分之減,委身牀席,轉側須人,疏單請急,實出於萬不獲己,而喉司不諒,一例退却,每以茶時處置等事,混請牌召,前後違命,非止一再,臣之辜犯日積,惶悶莫甚之際,今者以兩司處置,庚牌又降。臣於此,情窮勢縮,誠不知措躬之地,不計顚踣道路,一番出肅,少伸分義,是臣之願,玆以忍死擔舁,來到闕下,仍欲詣臺,行至門內數步地,氣力漸至澌頓,精神昏憒,脚戰氣喘,若將頃刻垂絶,數人扶挈,猶不能投前進,不得已曳還闕門之外,昏窒移時,僅僅收召,精神,略構短疏,陳暴實狀之如此,伏乞聖慈,俯賜諒察,亟命鐫遞臣職名,仍勘臣之罪律,以幸公私,不勝大願。批答見上燼餘
上在昌德宮。停常參·經筵。
繕工監役黃鍍,宣陵石物塗灰事,出去。
繕工臨役金盛大,寧陵丁字閣重建事,出去。
吏曹啓目,粘連啓下是白有亦,觀此黃海監司金德基上疏,則父母年歲,俱過七十,海西道里,乃是三百里外,情理不宜遠赴,法例不可乖違,亟命遞改亦爲白有臥乎所,親年七十,勿敍三百里外之文,卽指守令而言,按道之臣,雖與守令有別,其不忍離違遠赴,情理固無異同。故前後如此之人,特爲許遞,已成近例,黃海監司金德基,今姑改差,何如?啓依允。
禮曹佐郞李宜章,在外儒臣處,思辨錄辯破事,問議後入來。以上朝報
傳于黃一夏曰,歸厚署外棺板一部,擇送于內需司事,言于該曹。
傳于黃一夏曰,石灰二百五十石,送于內需司所捧處事,言于該曹。
傳于黃一夏曰,明陵守·侍陵官處,假家各十間,依例劃給事,分付該曹。
尹弘离啓曰,行大司憲洪受瀗未肅拜,執義李箕弘,掌令李世弼任外,掌令朴見善,持平金栽避嫌退待,持平孟萬澤未肅拜,今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。燼餘
上在昌德宮。停常參·經筵。
典牲主簿李需命,柴場監刈事,楊根地出去。
沙斤察訪崔翊周,開城敎授李再昌,差使員上來。
禮曹啓曰,思辨錄辯破事,發遣郞廳,依傳敎傳諭于在外儒臣,則左贊成尹拯以爲,垂死賤臣,昨於詢問之下,無以仰對,日夜踧踖,祗俟誅殛,不意卽者禮官又臨,臣誠惶悸,置身無地。喘息雖存,神識全昧,匪分職名,尙在身上,而亦不敢申籲,則其尸居餘氣,無復有生人之理者,天日可以下燭矣。乞蒙汰去於儒臣問議之列者,實非敢矯飾,而螻蟻微忱,上格無路,前纔虛還,復又繼至,賤臣罪戾,已不暇言,而朝廷事體,豈容有此?今玆思辨錄辯破之事,又不敢承當,震辱隆命,每至於此,惶恐戰灼,伏地俟罪而已。戶曹參判權尙夏以爲,千萬意慮之外,禮官以思辨錄辯破事,承命遠地,臣誠驚駴悚蹙,罔知攸措,臣以草莽賤踪,其於朝家事,本不宜參涉,況臣素無學識,加以老病昏耗,似此斯文重事,何敢有一分承當之望哉?向者校理臣李觀命,與臣弟臣尙游,承受此任,有所辨析,業已成書,臣弟嘗謄送草本於臣。故臣略爲看閱,則其所論辯,大抵明白詳悉,更無可以大段添刪者矣。彼二臣者,雖自引嫌,不敢呈進,而其在朝家事體,似不可舍已成之書,而更畀別人,其在賤臣之道,亦不可忘越俎之嫌,而架疊爲說,明命之下,不敢冒承,不勝惶恐云矣。敢啓。傳曰,更往辯破。
政院啓曰,兩司多官,引避累日,尙未處置,憲府連以監察茶時,監察未署經者,亦至七日之多,俱極未安,除在外外呈告未肅拜人員,竝卽牌招察任,何如?傳曰,允。
持平孟萬澤,牌不進,依承傳罷職傳旨。傳曰,只推勿罷。
洪原縣監李振海,草芝萬戶閔宣重,差使員上來。
明日敬寧殿再朞祭正時,四更一點。
王世子出宮正時,三更四點,開門,三更二點。
大司憲洪受瀗啓曰,臣病情沈淹,長在委頓中,前後牌召,一未趨承,再昨嚴召之下,忍死舁到闕下,而病勢添重,不能運步詣臺,陳疏徑退,恭俟譴罰之加矣。不自意未蒙恩許,反承勿辭行公之命,臣誠惶感罔措,不知死所。今日又以兩司處置,庚牌奄辱,到此地頭,理不可得以賤疾爲辭,未死之前,只欲一謝恩命,少伸臣子之分義,扶挈寸進,十步九踣,僅僅祗肅之後,還到臺廳,喘息未定,憲吏以臺諫避草來示,當爲處置云。臣不暇考見猛省。頃日正言李海朝,疏論向來銓官之罪,不遺餘力,至以不問才格高下,人器稱否,惟視請牘多少,囑主貴賤,以爲升降取舍爲言,其爲臚列罪狀,不啻縷縷。臣頃忝銓任,累經大政,遞任亦未經歲,則其所詆斥,未必非指臣身而發也。當初病伏昏昏,未卽陳疏請譴,到今以被參之人,晏然處置臺諫,則非但廉隅掃地,事理亦且乖舛,其不可一刻仍冒,玷辱臺端也決矣,請命遞斥臣職。答曰,勿辭,退待物論。
歸厚署別提李泰亨,加定官金斗星,卒領議政金壽恒遷葬時,禮葬後入來。
大殿受灸後,大殿·中宮殿·世子宮·嬪宮,藥房·政院·玉堂問安。答曰,知道。
大殿受鍼後,大殿·中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
受鍼時,藥房提調,率醫官直宿事,榻前定奪。
酉時,上御熙政堂,聖候不寧,受灸入侍時,右承旨金萬埰,假注書申綎,記注官朴聖楷,記事官李喜泰入侍,藥房提調吏曹判書李濡,都承旨金宇杭,亦入侍。醫官金有鉉·崔聖任·李應斗·鄭斗俊·丁時梯·權聖徵·崔萬尙·吳重卨·崔命錫,阿是穴受灸三七壯後,金宇杭啓曰,症候加減,若何?上曰,稍歇矣。醫官曰,當初四末厥冷矣。今則皆溫,玉體頗有汗缺數三字灸鹽付下部掌心。上曰,依爲之。提調缺數三字退閣門外,大殿受灸後,藥房·政院·玉堂口傳問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
大殿受鍼時,吏曹判書李濡,都承旨金宇杭,假注書申綎,記注官朴聖楷,記事官李喜泰入侍。李濡啓曰,聖候,若何?上曰,痛不堪忍。李濡,以醫官言啓曰,太衝左右穴·三里左右穴·合谷左右穴,受鍼,何如?上曰,允。受鍼後,進薑茶湯。李濡啓曰,使醫官診脈,何如?上曰,允。醫官以次入診後,皆曰脈候比當初似爲稍愈,而未缺數字之言皆如此,進藥,何如?上曰,允。行氣香蘇散一器進御,缺數字正果少許進御。上曰,雖正果砂糖,未能嚼矣。自上上年此缺數字年發作,根柢已成矣。金宇杭問醫官曰,何症耶?醫官曰,疝症。今正月·三月如此,夏間平安,今又如此,必是挾感而然也。李濡啓曰,伏聞自未時初,已有發動之機,而臣等未克知之,出而在家,聞卽趨走進來,而時刻遲延,以至症候發作之境,自上已知其病源,則未及熾發之前,何不卽爲下敎,使之䂊防乎?若趁卽治療,豈至此境乎?上曰,初甚微微,不料到此境矣。頃刻猝重,以至未能鎭定矣。李濡啓曰,此後如有幾微,豫爲下敎,趁卽治療,臣等缺數字金宇杭啓曰,朝夕水刺,臣等未知何許進御,而受灸缺數三字後必有虛乏之氣,進穀氣,何如?上曰,穀氣此時甚不好也。醫官曰,穀氣果不好,待少歇後木麥水可也,而今姑不可也。李濡啓曰,人多入侍,殊甚擁鬱,姑爲退出,以待於外矣。上曰,依爲之。提調以下俱出伏於門外,上謂醫官曰,凡人寢食,皆有其時,而予則不然,凡文書未嘗一覽,或至再三遍閱,使無積滯之藥,故或午後始食,或夜深不寢,性道亦不寬緩,凡事未嘗置之,火症漸熾,以至如此,予非不知病根之所由,無可奈何耳。提調以下更爲入侍,李濡啓曰,伏聞玉候似愈,臣等不勝喜幸,而第此時語音高大,氣必損傷,臣等竊悶焉。且伏聞萬機煩多,不遑寢食,以致病根,臣等尤不勝憂愛之至,凡病不知則已,旣知其幾,則何不趁卽治療乎?機務雖繁,寢食則必以其時,不使病勢漸熾可也。況我殿下,春秋已高,尤可謹愼,凡治病之道,莫如安心靜慮,伏顧自此後別定工夫,寢食以時,喜怒中節,則火不得用事,病不得自發,政令又從而和平矣。金宇杭啓曰,不遑暇食,文王盛德,缺一字也,臣等亦當以勤政勸勉,而伏聞天語,機務煩多,以缺數三字失時之。故致有病根,今殿下春秋已高,玉體之。此下缺出燼餘
上在昌德宮。停常參·經筵。
禮曹參議徐文裕,正郞李震栻,宣陵石物塗灰事,出去。
中宮殿·世子宮,藥房·政院·玉堂·二品以上問安。答曰,知道。
藥房啓曰,伏未審夜來,聖體調攝,若何?昨日受灸受鍼,進御行氣香蘇散一貼之後,膈間陞降,作痛之候,更不發作,而寢睡亦得安穩乎?今日臣等,與諸醫必須趁早入診後,可以議定當進之藥,臣等終宵憂慮,敢此問安,竝爲仰稟。答曰,知道。膈間升降作痛之候,鍼灸之後,姑不發作矣。
傳曰,敬寧殿,宗室以下,明陵守陵官以下,竝書啓。
今日入診時,禮曹判書趙相愚,牌招察任事,及奉敎金相元,牌招察任事,榻前定奪。
政院啓曰,兩司多官之引避退待,已至六七日,而昨日大司憲洪受瀗,又爲引避,持平孟萬澤,只推命下之後,尙不出肅,以致處置無期,事之未安,莫此爲甚。兩司之官,除在外竝卽牌招察任,何如?傳曰,允。
藥房啓曰,臣等入診退出之後,與金有鉉·崔聖任等諸醫商議,則皆以爲自上膈間升降作痛之候,雖己減歇,呼吸之際,猶有牽引之氣,此由於挾感餘症,未盡和解之致,去夜所進行氣香蘇散,本方麻黃代,靑皮加,山査肉。山梔炒黑各一錢,加進二貼宜當云,此藥二貼,卽爲劑入之意,敢啓。傳曰,知道。
謝恩,禮曹判書趙相愚,奉敎金相元。
大司諫李思永,牌不進。
持平孟萬澤,牌不進,依承傳罷職。
大殿·中宮殿·世子宮,藥房·政院·玉堂·二品以上·六曹夕問安。答曰,知道。
嬪宮,藥房·政院·玉堂問安。答曰,知道。
今日藥房入診時,上曰,領相,必以頃日正言李海朝之疏,有所不安,而其疏所論諸臣之事,皆無大端指的,而至以輕假公爵等說,侵逼大臣,故以殊未穩當爲批矣。待大臣陳疏,欲爲辯破,而尙無陳疏之擧,至於判義禁薦望,再次力辭,終不爲之,可知其惶蹙不安矣。以此爲嫌,一向引入,殊涉太過,速爲安心行公之意,別遣史官傳諭。
吏曹啓曰,臺諫有闕,政事,取稟。傳曰,明明日爲之。
明日陳賀時,開門差早。
今日入診時,上曰,頃者徐宗泰陳疏,至辭冬至使之任,此固無前之事,臣子之道,雖有情勢之不安,至於使事,有同往役之義,故不敢辭避,而徐宗泰須膺北路掌試之命,亦且終始過辭,必不欲往,朝家終爲差遣,而事體則極爲未安,今差冬至使,又爲疏辭徐宗泰,果有難强之疾,則大臣或他人可言,而當之者陳疏顯辭,曾所未有,其在分義,極爲未安。原疏則還爲出給,而終不可無警責之道,徐宗泰從重推考。
入診時,上曰,今日,乃敬寧殿再朞之日,愴悼益新,自內設行別茶禮,將欲親臨矣。意外有未寧之候,遣世子攝行,缺然甚矣。敬寧殿奠酌禮,以今月晦間推擇事,分付提調。李濡曰,日月易邁,敬寧殿再朞奄至,臣民之痛,何可仰達?奠酌禮,卽今上候方在調攝中,徐待快復後定行似宜矣。上曰,以晦間推擇行之,似無不可矣。
藥房問安。答曰,知道。膈間痞滯之候,猶未快祛,寢睡安穩矣。勿爲直宿。以上朝報
禮曹啓曰,敬寧殿奠酌禮,今月晦間推擇事,命下矣。卽令日官推擇,則今八月三十日午時爲吉云,以此日時擧行事,分付,何如?傳曰,允。朝報
上在昌德宮。停常參·經筵。
禮曹判書趙相愚,工曹參判柳之發,寧陵丁字閣重建事,出去。
明陵守陵官,礪山君枋,參奉朴鏜·李喜聃,忠義洪九鼎,入來。
假注書閔致龍書啓,臣承命馳往于闕門外,議政府領議政申琓所住處,傳諭聖旨,則以爲臣重被臺臣之疏斥,方在縮伏俟罪之中,而當此上候未寧之時,不敢偃然退去,夜半蒼黃,來伏闕外私次,憂遑悶迫,罔知攸措之際,不意史官,來傳聖諭,十行綸音,辭旨丁寧,至以臺疏所論,開釋備至,乃有引入太過,速出行公之敎,臣於是,惶恐感激,不知所以自處也。臣之從前再次引嫌於判金吾薦望之時,亦不敢陳章請譴於臺避未處置之前者,雖因情勢惶縮之致,慢命之罪,已無所逃,而況今別諭之下,在臣分義,惟當不顧廉隅,竭蹶趨承,而以臣情迹,雖蒙格外之恩,固不敢仰恃天眷,冒沒趨命,咫尺天門,無路入謝,臣罪至此,尤萬萬矣。將具一箚,仰請違慢之罪云矣。敢啓。傳曰,知道。
大殿·中宮殿·世子宮,政院·玉堂·二品以上·六曹問安。答曰,知道。
中宮殿·世子宮,藥房問安。答曰,知道。
嬪宮,藥房·政院·玉堂問安。答曰,知道。
政院啓曰,今日陳賀時,兩司當爲入參,而諫院無行公之員,行大司諫李思永呈辭,正言李裕民纔已上來,而未及肅謝,竝卽牌招,以爲推移進參之地,何如?傳曰,允。
大司諫李思永,牌不進。
謝恩,正言李裕民。
禮曹啓曰,命下矣。敬寧殿奠酌禮吉日,卽令日官推擇,則今月三十日午時爲吉云,以此日時擧行事,分付,何如?傳曰,允。
備忘記,敬寧殿宗室晉平君澤,林原君杓,海豐君燧,東昌都正炡,行雲興守,行光善副正漳,竝加資,臨昌君焜,半熟馬一匹賜給,參奉閔厚重·李泰坤竝直長除授,宋堯佐上弦弓一張賜給,忠義李晠·趙儀獻·韓永世·李志洵,竝東班職敍用,李喜泰上弦弓一張賜給。
備忘記,敬寧殿都薛里,邊義賢·楊珽,竝加資,薛里呂起陽·金興斗,各半熟馬一匹,酒房崔以業·金兌泰與進止申珀·李枝泰·許任,各兒馬一匹,吳信憲·南溟翼,各上弦弓一張賜給,奏時官周誠元。池燦雨令本衙門,高品付祿。
備忘記,敬寧殿飯監,金善·金起淵,竝飯監除授,別監高一成·白實·盧碩興,守僕韓永白·申應明·李貴元·李守萬,各色掌李成一·尹振起·安春立·金龍元·張命·李貴金·李碩·尹興佑·鞠時建·姜聖渭·安占·林士達·李忠善·金仁善·徐宗哲·李禮仁·南好益·黃貴祥·許望·金重欽·金始泰·金守命·李實,竝限三年免役,而已免役免賤者,妻子中限三年免役,別監徐守敬·徐後績,竝限二年免役,各色掌尹廷碩,限一年免役,各色掌林時永·安後益·奠吏二名·事知守僕一名·水工六名·照刺赤四名·房直十四名·奏時使令二名等,令該曹米布分等磨鍊題給,而免役中私賤,則依他例代免。
備忘記,明陵守陵官礪山君枋,加資,內廐馬鞍具一匹外,其奴婢六口,田五十結賜給,侍陵官申晐加資,內廐馬鞍具一匹外,其奴婢四口,田三十結賜給,參奉朴鏜·李喜聃,竝六品遷轉,各兒馬一匹賜給,忠義洪九鼎,陞授東班職,進止內官郭後泰·吳時札,各兒馬一匹,李擢·金時輝,各上弦弓一張賜給。
備忘記,明陵奠禮金興順,司鑰除授,崔泰岦米布題給,飯監朴義宗,守僕金業同·李貴永·各色掌李根逸等十五名,竝限已身免役,而已免役免賤者,子孫妹壻中,從自願限己身免役,李時兌·李碩齡,限三年免役,房直權榻善等二名,限三年依他例代免。
領議政申琓箚子。大槪,情勢窮蹙,昨於別諭之下,終不敢冒昧祗承,玆敢略暴危懇,陳章請譴,乞命先解臣相職,仍遞內局之任,以謝人言,以安私分事。入啓。答曰,省疏具悉卿懇。卿之才德,允合元輔,何用撝謙至此哉?臺臣疏語之至當,予已知之,而亦有所開釋,則一向引嫌,無已太過?卿其須體至意,安心勿辭,速出視事,以副朝野之望。仍傳曰,遣史官傳諭。
藥房啓曰,臣等入診退出之後,與金有鉉·崔聖任等,諸御醫商議,則皆以爲上候,大勢則幾至差減,而痰滯之候,猶未快祛,此由於膈間痰熱,未盡開豁之致,柴陳湯加山梔·薑汁炒黑·吉梗各一錢,枳角·黃連。薑汁炒各七分,連進三貼宜當云,此藥三貼,卽爲劑入之意,敢啓。傳曰,知道。
大殿,藥房·政院·玉堂夕問安。答曰,知道。二品以上·六曹夕問安。答曰,知道。勿爲問安。
中宮殿·世子宮,藥房·政院·玉堂·二品以上·六曹夕問安。答曰,知道。
嬪宮,藥房·政院·玉堂夕問安。答曰,知道。
禮曹參判徐文裕,正郞李震栻,繕工監役黃鍍,宣陵石物塗灰後入來。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請還收科獄罪人酌處之命,更加嚴刑,期於得情。措辭見上請還收考官獄事酌處之命。措辭見上請光山縣監金鎭玉改差。措辭見上新除授獻納權,時在忠淸道韓山地,請斯速乘馹上來事下諭,竝引嫌而退,當初疏論,雖出無隱,泛斥戚臣,語欠明白,宰臣疏語,大抵自咎,則以此引嫌,無已太過?有懷畢陳,臺體則然,嫌不參涉,自有近例,聲色互加,殊欠相敬,卽此一款,不可仍在,諫臣疏語,不過泛論,而嫌難處置,其勢固然,請司諫李德英,正言李海朝,大司憲洪受瀗出仕,持平金栽,掌令朴見善遞差。答曰,不允。下諭及處置事,依啓。以上朝報
禮曹啓曰,漢挐山祀典當否,發遣郞廳,問議于在外大臣,則領府事尹趾完以爲,國中名山,靡有不祀,獨漢挐山,不入於祀典,本州啓本中五禮儀纂成時,本州乍順乍逆云者,非是考據之言,無亦以海外別區,不同內服而然耶?國典所無之祀,今雖創行,而第以如許名山,終不報祀,旣涉欠闕,本州事體,又與諸道州郡有異,若令本州,春秋享祀,如諸侯祭封內山川之禮,則似或無妨,而非臣淺見所能臆斷,惟在該曹稟旨而處之,伏惟上裁。行判府事崔錫鼎以爲,臣情地危蹙,病伏荒村,凡於邦政,理與議,今此祀典,詢問之下,亦不敢循例獻議,第深惶恐。左議政李畬以爲,臣猥叨新命,今至數日,惶感震悸,莫知所出,惟公議之駁正是俟,章牘陳籲,亦有不敢矣。此際禮官,以漢挐山祀典當否,承命□□□□□□悚懍伏地俟罪云,大臣之意如此,上裁,何如?傳曰,漢挐山,以海外名山,獨不入於祀典,未免欠闕,依領議政議施行宜矣。以上禮曹謄錄申命佐校。郞廳李堉書。
上在昌德宮。停常參·經筵。
禮曹佐郞李宜章,在外儒臣處思辨錄更議事,尼山等地出去。
司饔直長李溥,白土掘取事,晉州地出去。
下直,錦山郡守沈齊賢,昌城府使李日觀,康津縣監柳之厚,竹山府使尹以經,水口萬戶張壽命,三水縣監李潽,大興郡守尹泓,景陽察訪黃燦,兎城僉使趙松,自如察訪李㵓。
大司諫李思永,正言李裕民,判決事李墪初度呈辭,及大司憲洪受瀗,司諫李德英,就職後□□□□□□□□□大殿,政院·玉堂·二品以上·六曹問安。答曰,知道。勿爲問安。中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入湯藥,旣已進御,而膈間痞滯之候,有開利之效,寢睡亦得一向安穩乎?臣等不任區區憂慮,敢來問安。答曰,知道。
慶尙監司書目,永川郡守權守經,今月初六日身死事。又書目,大丘判官金重禹,冒犯禁令,欺瞞營門,罷黜,其代,令該曹極擇差出,催促下送事。又書目,蔚山府使羅學川,八月初六日,遭父喪事。江原監司書目,原州牧使魚史徽,以被彈事上京,呈狀不來,不得已罷黜事。
昨日藥房入診時,提調李濡所啓,近來朝紳中,雖無大段事故,而或稱病或下鄕,無故行公之人絶少,百事苟艱,君臣之義,無所逃於天地之間,何敢一向自便若是耶?玉堂之官,只有數人入番,今則一人坐罷,上下番不備已久,新錄亦且無期,事甚可憫矣。崔昌大·李光佐·任守幹·李肇,皆帶館職,亦在近畿,一番陳疏之後,尙無聲息,其中任守幹,則尤無大段可嫌之端,而稱以病故,終不上來,極爲未安,別樣警責,使之斯速上來,似爲推移入直之地似好,故敢達。副提學金宇杭曰,任守幹則一番陳疏之後,不得再疏,故以奴名呈病,自本道上送,而事無前規,殊涉猥濫,故還爲下送,除職己久,尙不上來,事體分義,俱爲未安矣。上曰,別無大段事故,而一番陳疏之後,尙不上來,未安甚矣,從重推考,催促上來可也。李濡曰,其他三人,一體爲之乎?上曰,一體爲之,可也。
前工曹判書金構上疏。大槪,廢伏思愆之中,忽聞萬萬不敢當之新命,驚惶隕越,五情失守,莫知置身之所,閉縮逾旬,以俟公議,而尙未有聞,不得不冒死控籲,懇乞亟收誤恩,改卜賢德,以幸國事,以安賤分事。入啓。答曰,省疏具悉卿懇。卿有才有德,允叶輔弼,何用撝謙若是乎?宜體至意,安心勿辭,速出論道,以副上下之望。仍傳曰,遣史官傳諭。
奉敎金相元上疏。大槪,臣之偏母,重得泄痢,甚非細云,適値玉候未寧之日,不敢言私,黽勉在直矣。卽聞夜來,症勢十分危惡,至情所迫,急於歸救,玆敢冒陳血懇,徑出禁門。伏乞聖慈,亟遞臣職,俾得專意救護,仍治臣擅離直次之罪,以警具僚事。入啓。答曰,省疏具悉。爾其勿辭,救護母病。
同知金錫衍上疏。大槪,敢陳私懇,乞蒙恩暇事。入啓。答曰,省疏具悉。卿其安心往來焉。仍傳曰,給由馬,澆奠牀備給。
正言李海朝就職後啓曰,臣不揆狂僭,妄進一疏,旣承未安之聖批,昨又伏見大臣箚辭,則縷縷自是,不少見諒,臣不勝瞿然訝惑之至。備局擬薦,雖云不拘於常格,銓衡之職,乃是極選,而本曹未曾通擬,前望亦自有人,則獨當備局之薦,不顧姻婭之嫌,混同備擬,殊非遠嫌之道,從前以亞席,擬銓長者,雖有親嫌,自是例遷,則不可爲今日之證,而旣曰超遷之窠,亦避其嫌,何獨於淸要之選,不欲强避乎?守禦之任,專保障之責,緩急之所恃賴,而曾按西關,治效蔑聞,纔擢地部,才績未著,則何可諉以門闌傳襲之任,而疊授於人望之外乎?司馬之長,國之重任,而陞資屬耳,實職未加,不待循序,越次擬薦,則物議之來,烏得免乎?至於御將,當初所坐,若出無情,則徐議甄錄,尙且未晩,由外陞遷,未聞解由之不拘,國舅事體,不當援比於他人,而强爲拗引,終至牽復,則其可謂之不請仍任乎?臺官駁之,而大臣仍之,不復留難,因成式例,則一大臣足矣。置臺閣,將焉用哉?此等施措,臣未知一循公議,允合事體,故臣之所論,只欲重名器,而恢公道,輕假公爵云者,亦不過摭實規警之意,初無過當之語,而殿下旣以此斥之,本無疑阻之事,而大臣又以此詆之,事若有大於此者,則孰肯觸忤大臣,而爲殿下深言之乎?大臣之公忠無私,果自期於武侯,而臣以疑阻之褊心,言不稱量,則固有罪矣。第若武侯之賢,必無此等闕失,而雖有如臣妄言,亦當容受,必不輕加以疑阻之言矣。臣一言發口,無所裨補,而徒事引避,瀆擾於靜攝之中,臣罪至此,益無所逃,何可一刻仍冒於臺次乎?請命遞斥臣職。答曰,今觀避辭,譏切大臣,轉加一層,良可異也。勿辭,退待物論。
弼善李彦經上疏。大槪,請仍前由暇,往葺母墳,以伸人子至情事。入啓。答曰,省疏具悉。爾其勿辭,往來焉。
司諫李德英上疏。大槪,臣之情勢,決無因仍蹲冒之理,玆敢露章自列,而旣有區區所懷,附陳祈免之疏,乞賜裁幸,仍許遞改,以安愚分事。及校理李觀命上疏。大槪,冒陳血懇,乞蒙一日之暇,往見老母之行,而喉司諉以僭越,不爲捧入,以抑至情,無路仰達,此臣誠孝淺薄,不能見恕於同朝之致,愧恧罔措,而仍據榮次,終不就別老母,自陷於名敎之罪,則實有所未忍者,玆敢留疏徑出,仰請鈇鉞之罪事。及兵曹判書尹世紀上疏。大槪,誤膺重任,致速臺章,縮伏累日,迄無處分,不得不冒陳血懇,伏乞聖慈,俯諒危悃,亟遞臣本職及兼帶春秋之任,以謝人言,以安微分事。入啓。
戶曹判書趙泰采上疏。入啓。答曰,省疏具悉卿懇。意外侵斥,不必深嫌,安心勿辭,從速行公。
答司諫李德英疏曰,省疏具悉。上款所陳,已諭予意,而李海朝·兪彦明事,所論極其明白也。爾其勿辭察職。
校理李觀命上疏。入啓。傳曰,還出給。
答兵曹判書尹世紀疏曰,省疏具悉卿懇。意外侵斥,不必深嫌,安心勿辭,從速行公。
都承旨金宇杭,左副承旨李震壽,同副承旨黃一夏上疏。大槪,臣等猝被儒臣詬辱,決難抗顔於榮次,乞賜遞改,以謝入言,以安微分事。入啓。答曰,省疏具悉。卿等勿辭察職。朝報
上在昌德宮。停常參·經筵。
繕工奉事郭萬績,明陵石物鍊正事,出去。
晉平君澤,礪山君枋,林原君杓,海豐君燧,加資肅拜。
傳曰,史官一員待命,騎馬三匹立之。崇陵忌辰祭所內摘奸。
政院啓曰,新除授左承旨任舜元,時在京畿廣州地,斯速乘馹上來事,下諭,何如?傳曰,允。
校理李觀命牌不進,依承傳罷職傳旨。傳曰,只推勿罷。再招不進,依承傳罷職傳旨。傳曰,只推勿罷。朝報
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,冷雨終宵,伏未審夜來,聖體調攝,若何?前劑入柴陳湯,當盡於昨日,膈間痞滯之候,益有差減之效,而寢睡一向安穩乎?水刺之節,亦復何如?今日入診,詳知症候後,或停藥,或更議繼進之藥宜當,臣等憂慮未己,敢來問安,竝此仰稟。答曰,知道。膈間痞滯之候,日益差減,寢睡安穩,勿爲入診。問于侍醫官,停藥當否,議定宜矣。
正言李裕民啓曰,臣伏見司諫李德英疏本,以臣日昨處置事,大加非斥,至以如此臺體,曾所未見爲言,臣不勝瞿然之至。憲臣之疏論戚臣,不夤於有懷無隱之義,而事無指的,語不別白,泛引前古戚畹橫肆之弊,末乃結之以履霜堅氷之語,有若論大奸巨慝之憑勢作威者然,實有乖於論人平允之道。故以此措辭,置之落科矣。今者右僚不復徐究,直加嘲侮,臣實未曉也。臣來從下邑,新入臺閣,多官處置,猝然當之,此言議之來,固己紛紛,而被人譏斥,至於如此,何可晏〈然〉仍冒於職次乎?長路撼頓之餘,賤疾猝劇,不能運動,俟得少間,今始來避,所失尤大,請命遞斥臣職。答曰,勿辭,退待物論。
禮曹佐郞林世弼,漢挐山祀典當否,在外大臣處,問議後入來。
藥房再啓曰,伏聞入侍醫官之言,自上膈間痞滯之候,幾盡差愈,脈度平和,與常時無異,苦曰湯劑,不必連進,今姑停止宜當云矣。敢啓。答曰,知道。朝報
上在昌德宮。停常參·經筵。
下直,金井察訪李任漢,抱川縣監沈廷耉,孟山縣監李成材,臨淄僉使尹陽遇,寅火堡萬戶宋時光,防踏僉使李學萬,加背梁萬戶金鍊剛,玉江萬戶景九碩。
京畿監司書目,龍仁縣令宋相曾,不待受由,徑先上京,無意還任,不得已罷黜事。
政院啓曰,近來憲府,無行公之員,監察七員,尙未署經,且以連日監察茶時,尤極未安,呈告在外外,未肅拜人員,竝卽牌招察任,何如?傳曰,允。
右議政金構上疏。大槪,瀝血之籲,未蒙矜諒,寵喩隆重,不敢承當,惶感隕越,益無所措,冒萬死更申前懇,乞蒙亟賜開許,以幸國事,以安微分事。入啓。答曰,省疏具悉卿懇。纔諭至意,更何多誥?卿其須念時事之孔艱,安心勿辭,速出論道,以副如渴之望。仍傳曰,遣史官傳諭。
戶曹判書趙泰采上疏。大槪,更申危追之懇,冀蒙曲遂之恩,以安賤分事。入啓。答曰,省疏具悉卿懇。保障重任,方以得人爲喜,不協之論,斷非平允,蔑聞之斥,意在好勝,則一向引嫌,無已太過?須體此意,安心行公,毋使緊務久曠。
江原監司洪萬朝上疏。大槪,乞得恩暇,往省父母墳事。入啓。答曰,省疏具悉。卿其依疏辭往省焉。
錦平尉朴弼成上疏。大槪,出疆之期不遠,乞蒙恩暇,往省父母墳塋,以伸至情事。入啓。答曰,省疏具悉。卿其安心往來焉。仍傳曰,給由馬。
黃海監司任胤元上疏。大槪,海臬新除之命,忽下於千萬夢寐之外,驚惶震駴,措躬無所。顧臣庸下之才,終無冒當之理,乞賜遞改,以重官方,以安愚分事。入啓。答曰,省疏具悉。卿其勿辭,速往欽哉。
司諫李德英啓曰,日昨同僚處置憲臣之辭,大失臺體,故臣於前疏,略有所論矣。伏見同僚避辭,則乃曰,不復徐究,直加嘲侮,臣竊哂之。噫,欲戒於後,宜鑑於前,憲臣之引古爲言,正得此義,而至於履霜堅氷之喩,亦謂始之不謹,終必有悔云爾。雖似泛論,而意則切至,何必指摘某事,然後方可謂之明白耶?大抵立落之分,只在所執之當否,泛斥與指摘,非所可論,今同僚,欲置之落科,而求說不得,强爲此題外之語,其牽私意,而蔑公議,莫此爲甚,訾議之來,烏得免乎?雖然,勿論其言之如何,其所引避,旣緣臣言,則臣何敢參涉於處置之際乎?且臣伏見韓原正樞供辭,其縷縷自明之語,無非巧飾,而至曰,臺官一從兪彦明之指使,以不成說不近理之語,勒成罪案,臣不勝駭惋之至。樞之往來南中,到處作弊之狀,自南來者,莫不傳說,而論啓之後,益聞所不聞,則不惟南中爲然,近畿村民·寺僧,亦多其攫挐之患,視若梟狼,宗班亦皆棄而不齒,聞有臺啓,莫不爲快云,而情狀敗露之後,猶不自悛,飾辭納招,節節發明,誣辱名官,侵逼臺臣,略無顧忌,誠可痛也。囚人抵賴之言,不足與較,而指斥之言,旣謄公案,則臣安得默然而己乎?以此以彼,俱難仍冒,請命遞斥臣職。答曰,勿辭,退待物論。
持平韓永祚,牌不進,依承傳罷職傳旨。傳曰,只推勿罷。
京畿監司書目,仁川呈,校理崔昌大辭職上疏上送事。啓。答曰,省疏具悉。爾其勿辭,上來察職。又書目,臣於大臣上疏措語,有不敢晏然者,請遞事上疏上送事。啓。傳曰,還出給。又書目,驪州兼任利川呈,以左議政李畬辭職上疏上送事。啓。答曰,省疏具悉卿懇。卿之德望,允協台司,何用撝謙,若是其過乎?大拜事體自別,而道臣之還送前疏,未免失着,特施問備之罰,以示警責之意。卿其安心勿辭,卽日就道,用副上下之望。仍傳曰,遣史官傳諭。
兵曹判書尹世紀上疏。大槪,敢申血懇,冀蒙恩遞,以謝公議,以安微分,不勝萬幸事。入啓。答曰,省疏具悉卿懇。卿之才具,實合此任,實職之經不經,何係大段,而强爲起鬧,益致不靖?予實慨然也。於卿,別無一向引入之事,安心勿辭,速出行公,毋曠重務。
右承旨金萬埰辭職上疏。入啓。答曰,省疏具悉。爾其勿辭察職。
工曹判書徐宗泰辭職上疏。入啓。答曰,省疏具悉。卿勿過辭,須速製進。
判尹宋昌上疏。大槪,猥陳私悃,乞遞職名,往省母墳事。入啓。答曰,省疏具悉。卿其勿辭往省焉。以上朝報
傳曰,昨見京畿監司狀啓,依癸酉秋齋厚陵親臨奉審之例,昌·敬兩陵,及順懷墓,道臣秋奉審,有稟旨之事矣。今番則與前有異,頃日親臨時,大王陵寢則奉審,而王后陵,及順懷墓,則不得親臨,只爲瞻望,道臣奉審,今若停止,則今年秋奉審,未免廢閣,昌·敬王后兩陵,及順懷墓,道臣奉審,依前擧行事,分付。以上禮曹謄錄
黃一夏啓曰,宗簿寺官員,以提調意啓曰,去二月二十六日,備局堂上引見入侍時,右議政申琓所啓,上年璿源錄修正後,旣已奉安于五臺山·太白山,而赤裳山,則待今春奉安,中宮殿缺數三字收之後,今秋奉缺四五字事,曾己定奪矣。目缺四五字此,方當賑飢,廚傳缺五六字行,今姑停止,待秋與中宮殿寶牒,一體分藏於三處,似爲合當事蒙允矣。卽今注書缺牒,旣己修正,秋節亦且向晩,本寺堂上·郞廳,依前定奪,奉安于太白·五臺兩處,赤裳則鱗次奉安,似合事宜,書吏·庫子等,依例給馬下送,而自前例有監司陪行之事,而夫馬廚傳之弊,亦不可不慮,今番則姑勿陪行,以除一分之弊事,各道監司處行移,何如?出燼餘
江原監司洪萬朝疏曰,伏以臣之父母墳塋,在於高陽地,而近緣臣流落他鄕,疾病沈痼,省缺三四字闕久矣。今當受任藩臬,辭陛有期,松楸入望,霜露增感,敢將至懇,猥瀆宸嚴。伏乞聖明,特許恩暇,俾得往來,以伸人子至情,幸甚。批答見上
右承旨金萬埰疏曰,伏以臣,得見校理李觀命侵攻本院之疏,不勝瞿然之至。臣於昨午與諸僚同坐之中,其疏到院,見其措語,情境切迫,臣以當捧之意發言,則同僚或缺四五字切,事係規外,況今玉署一空,不可捧入云,諸缺二字理之言,臣不敢一向崖異,終至退却矣。今者諸僚,以此陳疏,缺一字列,則臣於此,有不敢獨爲晏然者。且臣昨日申退之後,寒感猝發,所缺數字火之症,乘時添劇,咳喘大發,達夜不止,委頓涔涔,末缺五六字聖慈,亟命遞改臣職,以便公私。此下五六字缺批答見上
副校理崔昌大疏曰,伏以臣於前月念後,在仁川村舍,伏見政目,除臣獻納,旋奉有旨,速臣上來,夫臣病狀之危頓,情跡之臲卼,固無趨朝家供職之理,而偃伏鄕廬,遙煩控免,亦有所惶悚不敢者,擬欲進身京輦,自陳情曲矣。所患缺四五字經夏涉秋,一味澌綴,日復一日,未能自振,悠冉之間,奄過旬餘,旣不能便尋初計,則方治疏入縣道,暴此情形,乃於日昨,移臣爲副校理,召旨狎降,顧以不肖之身,學識無所取,材力無缺一字任,而淸官顯職,長在身邊,積犯逋慢,死有餘勘,而誅罰不行,寵視如舊,前任未及辭乞,新除已復來加,心非木石,寧不知感?不幸身嬰痼疾,形症危惡,一年二年,有加無損,喘喘焉愁居懾處,常抱死生之憂,生逢聖世,便成廢人,曾不竭其筋力,盡其知思,以身效其尺寸,仰孤如天之恩造,俯愧宿昔之心期,每聞除命,心不皇寧,惶懼之餘,繼以嗟缺二三字委頓尫脫之狀,瑣陋煩猥,有不敢悉聞,而惟是氣虛肉削,缺二行凡玆病形,皆屬難治,有一於此,猶將盡廢餘事,專意治療,缺二字羸憊之有素,而迭起交攻,無一日之蘇安,其望束帶纓冠,缺二字而任奔走乎?日者,躬祀園陵,百僚駿奔,又伏聞玉體愆和,內庭方設起居,區區犬馬之誠,豈不亦懸心?屬車結缺二字宸極,而廢然塊居,無以自力,惟有伏地悸恐,撫躬惶憫而己。若臣情迹之不安,又有大焉。向來臣父所被人言,指謂非常,而罪名未勘,情事缺一字自屛鄕曲,長抱危懍,臣之踪地,又何敢自同恒人,冒居榮次乎?然此猶就身無疾病,跡在班行者言之耳。玆不復費辭自列,而微臣難進之義,想在天鑑之俯燭矣。臣之本職,不啻緊重,固不容癏曠,而況今僚員不備,對直久空,又烏可一任虛帶,坐致公私之兩妨也哉?伏乞聖明,憐臣病狀之難强,察臣情跡之綦危,亟命遞臣職名,俾臣得專調治,而官無廢職之患,不勝萬幸。批答見上出燼餘
左議政李畬疏曰,伏以臣,積罪如山,而終逭刑章,沈病垂盡,而尙存一息,又自前月來,感傷重發,症情彌留,出疆遠役,非可遲回,而不能登時赴朝,車駕謁陵,太僕事重,而不能參檢提務,且聞泮儒,謬擧臣名,至達對辭,臣撰送疏文,怪駭莫甚,其後撰文之人,雖自有疏,而委折未明,臣終不得自安。本月初一日,拜章請譴,兼有陳暴,仍乞盡鐫所帶諸職。只以使任承命,蓋臣之不容復廁淸朝,業己悉陳於前後,庶幾天日之鑑臨,〈悉〉燭靡遺,臣方伏地攢禱,佇蒙處分,而不意聖明,不復裁察,反加以千不近萬不近之職名,至於史官遠臨,傳宣召旨,所上之疏,則爲道臣所却還,不得上徹矣。臣聞命以來,驚疑震悸,五內靡定,莫知所以自措也。臣本以不肖,濫竊榮寵,當位在下大夫之列,涯分已溢,力不當任,辜恩負職,得罪忠孝缺一字自悼,寧復世念,而猶不能守死無變,以全匹夫之志。頃歲一出,禮義全喪,遂至靦然於六官之首,三孤之班,狼狽狓猖,無復缺二字竟釁負蹈藉,謬辱備至,玷累名器,羞浼淸世,臣罪至缺一行生,則臣無用之實,更無可掩,聖明亦宜諒臣之情缺數三字乃罪愈彰而位愈隆,力愈僨而任愈大,臣方以旣往見帶之缺二字敢仍冒,告乞解免,而至又登之百僚之具瞻之地,欲以任百責而扶顚危,求國事之無敗,不亦左乎?人君之職,在於論相置相之得失,而興衰安危,係焉,此有國之所致愼也。在昔如夢卜之相,契合尙矣,其餘必歷試以職,明庶以功,然後登庸之,降至後世,致治之君,莫不謹於任相,以興功業,況在艱虞之際,可無愼乎?若臣之庸疎鈍拙,無一職能辦一善可錄,理宜黜退,而反躋三事之位者,殆古今之所未有也。雖歇後作相,時事可知者,其墮虛落空,猶不至於是也。臣實不暇自恤,而憂在國家,豈不懍然心寒乎?是聖明,雖偶有未察,而謂當有公議之駁正矣。今至累日,迄未有聞,亦不容一向泯默,玆敢冒死□□聖明,俯垂察諒,亟收成命,改缺一字賢德,以重國事,以安愚分,不勝萬幸。批答見上
右議政金構疏曰,伏以如臣無狀,猥被殊眷,叨此萬不近似之職名,憂遑煎迫,罔知所出,瀝血陳懇,仰冀體諒,而伏奉聖批,寵諭過隆,近侍傳宣,恩禮非常,至以速出論道爲敎,是豈臣之所敢一分承當者哉?驚惶感激,汗淚交迸,戰恐危慄,累日靡定,臣於前疏,其責任之難堪,人器之難稱,時事之難爲,略而不論者,誠以臣之庸陋滓賤,只合急速鐫改,有不可擬議比論於其間故耳。而今殿下,初旣不擇,而輕授重負,繼以不審,而驟加恩禮,有若以臣,眞可以承乏苟充於大臣之數者然,臣心愧懼,固不可言,四方觀聽,將謂斯何。從古以來,國之治亂,未有不由於輔相之賢否者,缺數三四字人物眇然,如古之大臣者,雖不可得,然必極擇一時之彦缺數行康,此固非平常無故之人所可堪承,況如臣者,人所賤惡缺數字平常無故之人,又不可及,豈容一任叨竊,冒居群彦之先,置缺一字不近似之地乎?矧今國勢扤隉,朝象判渙,虞憂溢目,莫知攸屆,此時置相,不比平日,以殿下之明聖,豈不知時事之至於如此,賤臣之決不可堪,而猶且虛授,何哉?若曰,姑且試可,則政府非試可之地,而臣之蒙被任使,二紀于玆,醜拙已著,無待於更試矣。居官僨敗,孰非貽害於國家,其任重者,所傷尤大?臣於今日,忝竊非一,而輒至於僨敗,凡今國勢之所以日卑,朝廷之所以不尊者,未必非賤臣之故,況可更進於是,而冒受隆委,旋卽僨敗而去,則其所傷害,將不可救藥矣。是則臣,睹寵若驚,不敢承命者,非爲臣一身之私而已。史稱宋仁宗相富弼曰,弼,深爲人所中傷,今來焉能不顧慮,竟以多顧慮少建明而罷,以弼之剛大正直,猶尙如此,今臣之愚,視古人,無能爲役而前後中傷,非止一再,摧敗沮喪,無復餘氣,雖欲勉强策勵,冒昧自效於樗散之末,亦不可得,況此時而此任乎?與其知而不避,冒必至之患,毋寧揣分自靖,受違命之誅?此臣之苦心切意,非假外飾,伏乞聖慈,察臣不似之實狀,諒臣由中之至懇,勿拘虛文,亟收成命,令國事不至壞敗,賤分得以粗安,千萬幸甚。批答見上
兵曹判書尹世紀疏曰,伏以臣,情勢窮蹙,不暇緩聲,猥陳乞免之章於玉候靜攝之中,死罪死罪,而不惟不加嚴誅,反降溫批,未蒙許遞,臣誠一倍悚感隕越,不知置身之所也。顧此本兵之長,國之重任,如臣庸瑣陋劣者,其不可堪任,不待人言,自知甚明,況臣恩擢屬耳,遽受此任,臣心危懍,亦駭其太驟,物議之來,烏得免乎?噫,疾走必顚,滿器易溢,過福之災,理所必至,公議可念,私分亦猥,言出肝膈,非敢一毫欺飾,伏願聖明,俯諒危悃,亟遞臣本職兼帶同春秋之任,以安微缺一行於卿,別無一向引入之事,安心勿辭。批答見上
判尹宋昌疏曰,伏以臣之母墳,在於楊州六十里之地,而緣臣疾病事故之連仍,不得省掃,已至多年,霜露之感,常切于中,今夏雨水,塋域多被頹圮,修治之擧,不可少緩,而顧此京兆之任,事務煩劇,決不可仍帶往來,致有瘝曠之弊,玆敢冒死仰籲於天地父母之前。伏乞聖慈,俯賜矜察,亟命遞改臣職名,俾得及時下去,獲伸至情,千萬幸甚。批答見上
黃海監司任胤元疏曰,伏以臣本庸下,百無肖似,猥蒙洪造,歷試內外,絲毫無補,愧懼徒積矣。海臬新除之命,忽下於千萬夢寐之外,驚惶震駴,不知置身之所也。夫方面之寄,爲任甚重,主一路巡宣之責,兼外臺風憲之職,苟非才望素著,器識通敏者,其不可人人而輕授也,明矣。矧玆海西之域,歲飢荐仍,而民生殿屎,海舶陸續,而防關疎虞,此時按道之任,尤難其選,決非如臣空疎者,所可濫叨。臣雖貪榮戀寵,冒沒往赴,其於物議之嗤點,職務之僨敗,何哉?百爾思度,終無承當之理,玆暴實狀,仰瀆宸聽,伏乞聖明,亟許遞改,以重官方,以安愚分,公私幸甚。批答見上出燼餘
上在昌德宮。停常參·經筵。
自昧爽至卯時,有霧氣。午時,日暈。
下直,尙州牧使沈極,咸平縣監鄭以雲,寧越府使柳命雄,慶基殿參奉李喜相,蛇渡僉使李萬全。
中宮殿·世子宮·嬪宮,藥房問安。答曰,知道。
藥房啓曰,伏未審數日來,聖體調攝,若何?膈間痞滯之候,其已快復,而寢睡·水刺之節,亦復如常乎?臣等憂慮未已,敢來問安。答曰,知道。今己如常矣,勿爲問安。
東平尉鄭載崙上疏。大槪,伏蒙恩暇,數日後將爲登程,而還朝之期,當在三十日之後,所兼摠管之任,決不可仍帶往返,亟許遞改事。入啓。答曰,省疏具悉。卿其勿辭,安心往來焉。
修撰任守幹,牌不進,依承傳罷職傳旨。傳曰,只推,勿罷。
京畿監司書目,果川呈,以掌令李世弼病重,上去不得事。啓。遞差。
平安監司書目,臣於憲臣·重臣之疏,俱有難安之勢,而素患風痺之症,入秋轉劇,以此病情,萬無供仕之望,亟賜遞罷,以幸公私事,上疏上送事。啓。答曰,省疏具悉。卿其勿辭,宜速察職。
修撰任守幹,再招不進,依承傳罷職傳旨。傳曰,禁推。以上朝報
傳曰,卒䄙嬪發引後,墓所成殯·破殯兩奠,令本官備給事,分付。以上禮曹謄錄
平安監司李世載疏曰,伏以臣之疾病,決無一日供職之望,而前後恩批之下,有不敢更爲煩瀆,病伏惶憫之中,得伏見戶曹判書趙泰采,大司憲洪受瀗疏本,臣之情勢,轉益難安矣。當初啓聞,只是懲惡之意,斷斷無他,而重臣之引咎太過,且驅臣於侵軋之科,臣之疏辯,所不可已,果誰迫之,果誰應之?彼此事狀,業已聖明之所洞燭,固不足一向呶呶,重傷事體也。第書札往復之事,伸暴顚末之際,略爲提擧,實出於不獲已也。若論以古人焚簡之義,則重臣咎臣之言,臣安得免也?且憲臣疏中,勒奪民馬,用事各庫,引而不發,有若掩匿云者,尤不勝瞿然之至。臣疏中揷入此事,旣是前疏未發之言,亦不擧其姓名,臣果有泛論之本矣。然此有曲折,旭缺一行者乎?不可不一番辯釋,而軍官兪珉缺一字·廷立等,本以旭同議,亦多有犯科之事,臣果有求罪於其付幕屬,而欲訾前任時事,則惟當一體發覺,置而不問者,蓋爲其訾謫之疑,而至於旭事,有難原恕於啓下罪人而然也。此節,有可以證臣本意。故以數人之用事者,添入於遣辭之間,而不覺語意之糢糊,事端藤葛,臣之昏謬,至此而極矣。況臣風痺之症,入秋轉劇,起居須人,精神昏昧,已無復起爲人之勢,而情地之難冒,愈往愈甚,不得不更將崩迫之懇,冒萬死,疾聲哀籲於仁覆之天,伏乞聖慈,察臣情病,亟許遞改,以重藩任,以延殘喘,千萬幸甚。批答見上
東平尉鄭載崙疏曰,伏以臣,猥陳私懇,獲蒙恩暇,追遠微誠,庶幾小伸,而給馬往來之命,又出分外,臣感激異數,惟有涕淚。第臣所帶摠管之任,職在宿衛,決不可仍帶遠出,念臣先墓,道路云邈,雖攢程作行,往來之間,當費三十餘日,而況於其間,或關雨,或淹病,有難保其必無,又不知費了幾許日字,而方可還朝,一向虛帶,不但臣私分之不安,輪直之苟簡,亦不可不慮,伏願聖明,亟遞臣摠管之任,俾得隨意往來,不勝幸甚。批答見上出燼餘
上在昌德宮。停常參·經筵。
京畿監司洪受疇,道內各陵奉審事,江原監司洪萬朝,掃墳事,高陽地,尙衣僉正李耋,柴場監刈事,楊根地出去。
大司憲洪受瀗,大司諫李思永三度呈辭,及右承旨金萬埰再度呈辭,以國忌齋戒,留政院。
副司果兪彦明,文臣朔試射時,稱病不進,依承傳罷職。
政院啓曰,諫院多官,引避有日,尙未處置,憲府,連以監察茶時,俱極未安,除在外及呈辭入啓,呈告未肅拜人員,竝卽牌招察任,何如?傳曰,允。
礪山君枋上疏。大槪,敢陳私懇,乞收新除資級,以安微分,兼附區區愚見,以備裁察事。留政院。
持平韓永祚謝恩後啓曰,臣於昨者,病狀危苦,坐違嚴召,恭俟重譴,而勿罷之命,特出格外,臣誠惶隕狼狽,罔知攸處。不意玆者,以諫臣處置,庚牌復降,臣含恩畏義,不得不力疾肅命,而第臣之前任本職也。隨參於前定州牧使金翼八改差之啓矣。厥後重臣筵奏,盛稱翼八之軍門履歷,有若以臺啓爲爽實者然,其時右僚,旣以此引避,則臣以聯名隨參之人,獨難晏然,而且於諫臣處置,有不敢容喙者。夫兩諫臣之所爭論者,實由於日昨憲臣之疏論戚臣事,而所謂戚臣,於臣,有內外兄弟應避之嫌,則其何敢參涉於處置之際乎?以此以彼,俱不可仍冒於臺次,請命遞斥臣職。答曰,勿辭,退待物論。
持平朴熙晉,牌不進,依承傳罷職。
吏曹啓曰,臺諫有闕,政事,取稟。傳曰,過國忌後爲之。
假注書申綎改,代徐命遇。
領議政申琓箚子。大槪,情勢轉益臲卼,決無蹲居之理,不避瀆擾,復申號籲,乞賜遞免,以快人心,以安微分事。入啓。答曰,省箚具悉卿懇。日昨李海朝之疏,語欠稱停,固已不快,而避辭中云云,一節轉深,略不顧藉,豈不可駭之甚者乎?噫。朝論携貳,好惡不公,少有不愜,恣意詬辱,此誠末路之痼弊,心常憂歎矣。矧今四件事,寧有一毫私意於其間?而海朝之譏詆至此,其意所在,不難知也。卿若過自引嫌,則不惟有損於事體,國事之日益判渙,尤不可不念也。卿其思君臣之大義,此等喜事之論,勿之介懷,卽起視事,毋孤虛佇之望。仍傳曰,遣史官傳諭。
政院啓曰,兩司處置,歸於玉堂矣。卽者校理李觀命,以嫌難參涉之意,陳疏到院,諫臣避辭中一款,卽論列戚里事,而前大司成金鎭圭,乃觀命之從妹夫,則引以爲嫌,實有所執,原疏,以國忌齋戒,纔已還却,而兩司多官,相繼引避,不得處置,事甚未安,何以爲之?敢稟。傳曰,明日政官牌招開政。
觀象監,自初昏至三更,電光。四更五更,雷動電光。啓。朝報
尹弘离,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
金宇杭啓曰,近日廳中,位甚不齊,左承旨任舜元在外,右承旨金萬埰呈辭受由,左副承旨李震壽,累日病不仕進,出納之際,事甚苟簡,左副承旨李震壽,牌招察任,何如?傳曰,允。
又啓曰,假注書徐命遇,時無職名,付軍職,冠帶常仕,何如?傳曰,允。
李震壽啓曰,兵曹郞廳來言,今日闕內各處,入直軍士夜巡檢云矣。敢啓。傳曰,知道。
領議政申琓箚曰,伏以臣之情勢,決無冒出蹲據之勢,而缺恩命,敢上請譴之章,略暴危懇,伏惟聖上垂察焉。臣旣忝在大臣之位,何可以攻臣之言,介懷相辯,重傷事體也哉?第於□假公器等語,看來危怕,此無非臣平日言行,不能見孚於同朝之致也。臣於前箚中自咎之餘,偶有疑阻二字矣。伏見臺臣避辭,滿紙張皇,一節深於一節,直驅臣於循私滅公之科,譏嘲蹈藉,無復餘地,□何由致此,而臣身則雖可辱,獨不念朝家體貌乎?噫,以聖上則哲之明,不知臣不肖,甄擢眷遇,卒置臣於元輔之位,臣亦由感激,恒以糜粉爲期,不能早自斂退,皆臣之罪也。且臣,性本拙劣,跡且孤危,在家立朝,俱無親黨之助,沐恩承惠,徒依日月之光,涓埃蔑效,盈滿招損,人之爲言,固無足怪,而念臣跡,斷不可仍冒鼎席,貽辱朝紳,伏乞聖慈,察臣情地之臲卼,憐臣衷懇之危迫,將臣所帶相職,竝許鐫改,以快人心,以安私分,不勝幸甚。取進止。批答見上燼餘
上在昌德宮。停常參·經筵。
政院啓曰,以兩司處置事,有今日開政之命矣。新除授臺官,竝卽牌招,使之處置,何如?傳曰,允。
謝恩,持平李相周。
掌令朴見善,牌不進,依承傳罷職傳旨。傳曰,只推勿罷。
府啓,竝引嫌而退,前後所論,雖不擇發,官師相規,猶存風裁,陳疏論辯,大意旣好,僚臺嘲譏,何須爲嫌?前啓爽實,姑舍勿論,旣有親嫌,宜不可否,憲臣疏語,實爲藥石,而竟置落科,烏得無議?請正言李海朝,司諫李德英,持平韓永祚,竝命出仕,正言李裕民,遞差。答曰,依啓。
前啓,以國忌齋戒,今日姑停。朝報
李震壽啓曰,今日爲政事,命下矣。都承旨金宇杭病不仕進,左承旨任舜元在外未肅拜,右承旨金萬埰呈辭受由,廳中只有臣震壽及右副承旨尹弘离,同副承旨黃一夏。兵批政廳,臣以該房當進,吏批政廳,何承旨進去乎?敢稟。傳曰,右副承旨進去。
有政。兵·吏批座目缺
吏批啓曰,新除授驪州牧使李玄祚除授,己過一月,尙不肅謝,觀其呈狀,病勢深重,決無赴任之望云,本州以蕩殘之邑,當此秋務方急之日,一向曠官,誠爲可慮。驪州牧使李玄祚,依近例罷黜,何如?傳曰,允。
吏批,以吳鼎周爲社稷令,沈玹爲監察,朴弼揆爲工曹佐郞,柳鳳輝爲龍仁縣令,尹天成爲兵曹佐郞,閔鎭元爲相禮,李相周爲持平。
兵批,以李世弼爲副護軍。燼餘
上在昌德宮。停常參·經筵。
二更,流星出天園星下,入東方天際,狀如拳,尾長二三尺許,色黃。
禮曹參議崔重泰,佐郞韓在誨,明陵曲墻改築事,出去。
江原監司洪萬朝,右尹沈枰,掃墳後,入來。
烏城君炯淵,加資肅拜。
正言李海朝就職。
右參贊閔鎭厚上疏。大槪,猥陳私懇,乞蒙恩暇,俾得將母南下,以伸人子至情事。入啓。答曰,省疏具悉。卿其安心,將母往來焉。
大司憲洪受瀗,大司諫李思永三度呈辭,及右承旨金萬埰再度呈辭。入啓。遞差。
正言李海朝啓曰,臣之日昨避辭,只緣大臣箚陳之語,略暴臣意之無他而已,決無添揷之言,有何譏詆之意?而聖明不諒,反以譏切轉加,良可異也。爲批,大臣深怒,又以譏嘲蹈藉,不念體貌爲言,至於可駭之甚,其意不難知之,聖敎則臣尤不勝惶駴悚縮之至。昔在宣廟朝,大司憲鄭甲孫,論斥大臣河演,吏曹判書崔府於筵中曰,崔府不足數,河演稍知事理,而用非其人,宣廟怡顔兩解之,旣退,兩臣汗流不敢言,甲孫笑曰,各盡其職,非敢相害也。正言金誠一,亦以受貂賣爵,面劾吏判盧守愼,宣廟下敎曰,盧判,豈貨居者歟?守愼遜謝而已。祖宗朝君臣公卿間,氣像如此。故能做隆平之治,其時臺臣,豈皆不知體貌而然耶?今臣之於大臣,設或有侵逼譏諷之言,觸忤當國之首相,非爲一己之私利,則惟宜優容寬假,以恢言路。況此草草數語,意在規警,而大臣之怒色相加,已非休休之量,殿下之嚴斥摧折,亦有歉於聖祖涵容之大德。臣之庸駑,雖不足比數於言議之列,語犯大臣,輒不免駭異臺官,則臣恐從今以後,人皆緘口囚舌,莫肯爲殿下盡言,而衛國之事,將日非矣。且臣伏見司諫李德英疏本,則費盡心機,詬斥備至,誠可笑,而不足辯矣。臣疏所論諸臣之事,旣已備盡於避辭之中,今不爲架疊之言,而臣於當初,不過誦其輿論,煩於天聽,右僚豈曾全無所聞,亦豈以其論薦,謂盡出於公心,允愜於物議,而今其爲言,一切反是,抑或心知其非,而急於營救,未暇恤其言之不誠乎?大臣薦人,固其職矣,而雖有不滿於人意者,皆諉之於旣許推薦,而莫敢矯非,則此同右僚獨得之義理,而非臣之所敢知也。右僚之私憂隱歎者,每只在於大臣諸宰之皆懷不安,則可想其爲國忠慮,持論和平,譏臣之跡涉喜事,固無足怪,而論議多岐之害,同心共貞之義,臣於前疏,亦已備論,捃摭敲撼之態習,豈如臣新進迂拙者,所可效倣乎?古人之與大臣,爭是非之風,雖不可責之於今世,賢如姚崇,而只以言語之失,劾之以諛臣,才如晏殊,而不顧翁壻之親,斥之以奸邪,以今觀之,誠亦過矣,而未聞當時,加之以敲撼之罪,其耳目言責之地,雖欲發一言論一事,惟恐朝著之不靖,或慮卿相之難安,依阿承順,有是無非,而方可合於蕩平保合之道,則必以聾啞之徒,盡充臺省,然後可無觸激之意,而庶免喜事之斥矣。臣於諸臣,或族從不疎,或世好不泛,曷嘗有求過之意?而右僚今乃斥臣以略略說過,泛論其事,峻其結語,微露意向,有若臣抑揚捭闔,用意構捏者然,吁亦異矣。臣疏論列,非止議薦一事,又非有意深詆。故只擧事體,槪論於疏中,而右僚投疏之日,亦旣知臣之引避,在於其時,則少頃遲待,畢究臣言,論斥臣者,尙且未晩,而汲汲先着,乃以微露不發,强爲藉口之資,平心論人者,果如是乎?攻其事,無攻其人者,政是臣之雅意,而右僚反引此語,以爲攻臣之證,又以不爲直劾其人,爲臣之罪,此果成說乎?不待臣辯論,其言之自相矛盾,乃至於此,無乃明於責人,昧於修辭而然耶?攻其人,毋攻其黨者,固是就事論事之體,而臣則只攻其事,未聞有黨,豈若右僚知之,而臣未及聞耶?旣不攻其人,則又何其黨之可論乎?人之爲言,少有不利於己,則其爭也雖公,輒以黨之一字,借爲護己箝人之欛柄,右僚所謂朝著殆空者,職由於此等偏私之論,近日朝議之分裂,人心之泮渙,果盡由於臣之一疏乎?臣以擧措間事,微婉其辭,而詬詈沓至,疲於應辯,設令言之深切,有加於此,則擠之以何術,而驅之於何境也?臣性本愚戇,未諳世態,不能媕婀循默,投合苟容,徒激微忱,妄觸時諱,受人咀嚼,固其自取,而今日世道,雖曰汚下,誠不料苟且庇護之言,乃出於臺閣之上,與之爭辨,臣竊恥之。雖然旣被其無限詆斥,而殿下又奬以明白,則臣之難冒之勢,於此亦可決矣。臣一言轉喉,衆鏑叢身,誠非隻手所可用遮,陷罹罟穽,固己自料,而以此引避,至再至三,亦極疲軟,其何可一刻仍居於職次乎?請命遞斥臣職。答曰,勿辭,退待物論。
右議政金構上疏。大槪,冒萬死更申前懇,乞蒙矜諒,亟寢成命,以幸公私事。入啓。答曰,省疏具悉卿懇。再宣懃懇之旨,而情志未孚,又上巽讓之章,不覺愕然,無以爲諭。卿其體予至意,速出視事,以濟時艱。仍傳曰,遣史官傳諭。
禁府照目,副修撰任守幹矣,再招不進,罪笞五十贖,解見任別敍私罪。啓依允。勿解見任。
又啓目,前萬頃縣令崔宇泰原情云云。承服不冬,刑推得情,何如?啓姑停刑推議處。
都承旨金宇杭上疏。大槪,臣於任守幹之供辭,有不可晏然於榮次者,乞賜遞免,以謝人言,以安私分事。入啓。答曰,省疏具悉。卿其勿辭,從速察職。
礪山君枋上疏。入啓。答曰,省疏具悉卿懇。疏辭,令該曹稟處,卿其安心勿辭焉。
吏曹啓曰,承旨及臺諫有闕,政事,取稟。傳曰,明日爲之。
謝恩,副修撰任守幹。
玉堂箚子。大槪,冒陳瞽說,冀蒙察納事。入啓。答曰,省箚具悉。日者李海朝疏中所論數件,此不過擧措間事,而結語至深,不但在於就事論事,灼然可知,而及其避嫌也,滿紙張皇,譏侮轉加,必如是而後,方可合於勤攻闕失耶?噫。世道日降,朝議潰裂,好惡亦隨而不同,一有不愜,輒事攻擊,則將使廊廟殆空,朝著無完人,雖欲做國事,誰與爲之?思之至此,不覺心寒也。李德英之疏,有何迎合取媚底意,而汲汲斥去,惟恐不及,誨責之請,至及處置之憲臣,其推波助瀾,敲撼大臣之態,固不可掩矣。噫。處論思之地,恣意黨論,略無忌憚,予實痛歎也。朝報
弘文館缺箚曰,伏以今日國事,亦云殆哉,朝廷者,四方之根本,而朝廷缺私意橫流,不顧是非之所在,唯以掩護蔽遮,缺習俗己痼,牢不可破,一有被參於臺議,則缺者,必悅於心,謀成釁隙,事之本領,姑置度外,缺是非顚倒,白黑眩幻,可勝歎哉?日者正言李海朝之二行餘缺消融妥帖,偕之蕩平之道,國事之共濟,猶可望缺於淸朝言議之地,斥之以喜事,詆之以敲撼,滿紙張皇缺歸趨,不過力排公議,以自售其迎合取媚之計,缺而直驅言事之人於黨伐之科,挑起群猜,激成缺而亦不暇恤,竊竊然阿其所好之猶恐不及,信如其言,雖有缺默,必若衛士之莫敢矯非,然後方可免於譏責缺目今奉公守職之義衰,喜同逞憾之習成,澟澟有缺於其間,構捏虛無,醞釀疑怒,揚波於將倒之際,毁棊於垂攻之時者,亦獨何心?噫,國爲公,身爲私,公大而私小,故士夫立心,必先公而忘私,或有觸忤當路,不免於禍者,猶此爲之,今也假殿下臺閣之任,而急於營護,不得其說,則强做此喜事敲撼之目,欲以疑惑聖聰,陰中言者,所得於私者,抑未知幾何,而公之受病者,有不可勝言矣。此而置之,將無以重臺閣而鎭浮議,請司諫李德英罷職。且伏念近日臺閣之上,氣象消沮,當一微事,鮮不狼顧失操,大司諫李思永,朝家寵之,垂老之年,置之諫諍之列,而感激圖報,常情之所不已,當國事乖張之日,豈無一分可言?而徒懷規避之圖,莫念分義之嚴,數日之內,五違召命,其在事體,寧容如是?至於持平李相周之處置李海朝也,欲加顯斥,則心知不可,明言是非,則有所不敢,左右牽掣,下語崎嶇,稱之以語不擇發,而亦不得不處之立科,其所用意,可謂勞矣。若此之類,聖上不可〈不〉明降誨責,以厲其疲軟之習,竝乞睿照。取進止。批答見上燼餘
上在昌德宮。停常參·經筵。
未時,太白見於巳地,未時,日暈。
歸厚署別提李萬吉,加定官,馬泰齊卒䄙嬪禮葬事,衿川地,出去。
下直,泰川縣監朴萬恒,京畿水使李尙,平安兵虞侯趙泰謙,慶尙左兵虞侯宋廷蕃,古阜郡守李翊得,居山察訪鄭碩明。
持平韓永祚啓曰,大凡臺閣處置之規,立落是非,必分明,然後去就可以無拘,而日昨臣之避辭中上款事,蓋因重臣筵奏之斥臣所論金翼八之啓也。臣之避辭,則以爲重臣伸救之語,有若以臺啓爲爽實者然,而未嘗自謂爽實矣。伏見僚臺處置措語,則截去臣避辭之上下句語,直謂之前啓爽實,姑舍勿論,此其下語,直以臣所論,歸之爽實之科矣。夫爲臺臣,而論人爽實,則在法應遞,而只以下款嫌礙之端,强請出仕,無論其臺體得失之如何,處置措語,旣曰前啓爽實,則臣便爲當遞之人。旣以當遞之人,倖其不遞,而因仍苟冒,從古以來,曾無此例。臣雖欲靦然冒沒,何可得也?昨於就職時,卽當引避,而素患胸痛暴發,頃刻難忍,急急曳出,未暇自列,俟得少間,今始來避,其應避不卽避之失,尤損臺例,決不可一刻抗顔於職次,請命遞斥臣職。答曰,勿辭,退待物論。
兼春秋朴聖楷書啓,臣承命馳往驪州睡谷村左議政李畬所住處,傳諭聖批,則以爲臣以病廢之身,濫叨匪據,惶怖罔措,逃遁無路,冒死陳籲,冀蒙收回,而不意史官復臨,傳宣批旨,奬諭之隆,尤非無狀賤臣,所敢承當者,至以前疏未徹,問備道臣,令臣卽日就途,臣益增隕越,無地自容,謹當更以一疏,申暴危悃云矣。敢啓。傳曰,知道。
禮曹,冬至使拜表吉日,來十月二十八日辰時,方物封裹,同月二十四日推擇。啓。
戶曹判書趙泰采上疏。大槪,臣之情勢,決無一刻蹲冒之理,再陳血懇,冀蒙矜許,而微誠未格,聖批冞隆,奬飭猥至,諭釋溫諄,俟譴之中,叨此異數,私心惶感,實無涯極。第念臣臲卼之跡,終不可復塵朝端,不避瀆擾之誅,更申崩迫之懇,伏乞亟垂諒察,夬賜處分,則使職務無曠,私分粗安,不勝幸甚事。入啓。答曰,省疏具悉卿懇。卿勿固讓,安心行公。
校理李觀命上疏。大槪,嚴旨之下,惶隕罔措,不得不陳疏徑出,乞蒙鐫削,仍勘臣敲撼黨比之罪,以申王法,以安微分事。入啓。遞差。
左副承旨李震壽上疏。大槪,母病添苦,情理煎迫,乞蒙恩遞,俾得專意救護事。入啓。答曰,省疏具悉。爾其勿辭,救護母病。
京畿監司書目,坡州牧使李允文,殿最之後,親病受由,久不還任,罷黜事。
慶尙監司書目,金海府使權擇,身病澌極,官事久曠,不得已罷黜,其代,令該曹擇差下送事。
謝恩,右承旨金澋。
兵曹判書尹世紀上疏。大槪,瀝血陳懇,再瀆宸嚴,微誠未格,竟靳允許,數行聖批,辭旨懃隆,臣誠感激隕越,不知死所,而顧臣所遭,其在廉隅,終有所不敢淟涊蹲據者,伏乞聖慈,俯諒臣情勢之轉益窮蹙,亟遞臣本職及兼任,以謝物議,以安微分事。入啓。答曰,省疏具悉卿懇。卿勿固讓,安心行公。
輔德李世維辭職上疏。入啓。答曰,省疏具悉。爾其勿辭,調理察職。
司書宋宅相,牌不進,依承傳罷職傳旨。傳曰,只推勿罷,再招不進。傳曰,禁推。
傳曰,眞殿睟容,久未得瞻拜,酌獻禮以開月旬間,涓吉擧行,而今後三年一省拜事,言于該曹。以上朝報
禮曹啓曰,命下矣。酌獻禮吉日,令日官推擇,則來九月初六日·初九日皆吉云,以何日定行乎?敢稟。傳曰,以初六日定行。以上禮曹謄錄
黃一夏啓曰,去三月十九日,寧陵丁字閣重建廳堂上請對入侍時,丁字閣重建之役,旣已待秋退行,而碑閣營建事,因承旨陳達,再設都監有弊,重建時,一體爲之事定奪矣。丁字閣重建,今方始役,碑閣營建,一體擧行事,分付,何如?傳曰,允。出燼餘
李震壽,以御營廳郞廳,以都提調意啓曰,今二十五日,南小門洞新番五哨軍兵點考後,下番軍兵賞格試材,當爲設行,而大將尹就商,方在陳疏中,不得行公,以中軍閔涵代行,入直將官,及軍兵等,依例除標信出用之意,敢啓。傳曰,知道。出燼餘
敎京畿水軍節度使兼三道統禦使·喬桐府使李尙書,王若曰,山河設襟帶之雄,海防爲重,古今選藩垣之寄,畿輔居先。苟非其人,曷膺是任?睠彼桐府鎭壘,實是沁海要衝,據上游之地形,控扼三路。亘長江之天塹,扞衛兩道。不特藉詰戎禦侮之功,節制郡邑,抑亦有牧民御衆之責,坐理方隅。比因饑歲之洊臻,重以督師之癏職,綢繆牖戶之多缺,戎務廢隳,供給誅求之寔繁,民力凋弊。要須有才而有智,可屬此任於此時。惟卿,玉派分淙,珠軫傳業。郞署發跡,早被精鑑於廊巖,字牧分憂,夙恢利器於盤錯。績用克彰於西臬,關海永靜於東陲。冰檗淸標,三州之感惠素著,干城宿望,兩局之注擬彌隆。惟其歷試而己能。是以僉擧而咸可。玆授卿以京畿水軍節度使兼三道統禦使·喬桐府使。卿其深惟策勵之意,毋負委宰之恩。得地利貴得民,宜先革弊之政,使舟楫如使馬,務合節度之權。積峙糇糧,戒常軫於掊克,繕完器械,念如及於衣袽。海舶之出沒非常,宜存暮夜之慮,戎務之講肄定急,寧緩陰雨之謨?凡諸保障所關,亦須次第而擧。於戱,御荊門之戰艦,寔由岑彭之謀猷,蠲晉陽之繭絲,允賴尹鐸之寬恤。肆古人所先務者,況今日其可忽乎?故玆敎示,想〈宜〉知悉。知製敎安垕製進
兵曹判書尹世紀疏曰,伏以臣,瀝血陳疏,再瀆宸嚴,微誠未格,恩許尙閟,數行聖批,辭旨勤隆,奬臣之才具,諭臣以勿辭,臣奉讀以還,汗淚交下,誠不知死所,在臣分義,惟當感激殊恩,不顧其他,而第廉隅一節,士夫大閑,今若不恤人言,揚揚冒出,則是喪失廉隅,不識世間羞恥事者,其而何物,事君也哉?且臣,論其人,則雖甚陋劣,顧其職,則班聯八座,以朝廷事體言之,決不可耐彈冒沒,淟涊蹲據也,明矣。況此本兵事務之鞅掌,比他司尤係重緊,而緣臣曠日屛蟄,一任其積滯,此亦臣之罪也。伏乞天地父母,諒臣情勢之轉益窮蹙,終難冒據之狀,亟遞本職及兼任,以安微分,以謝物議,公私萬幸。臣無任隕惶祈懇屛營之至。謹昧死以聞。批答見上出燼餘
左副承旨李震壽疏曰,伏以臣之母病,于今三朔,連試砭焫,訖無顯效,又自數昨,諸症似有所加,達宵失寐,呻吟不二,情理所在,實難離側,而今日再政時,臣以疏房,當進政廳,不敢言私,黽勉赴公矣。得朝來消息,則神氣一倍昏苶,左邊浮氣尤盛,運用視前益艱云。臣心神慌亂,不能自定,至於歸護,封章籲呼,伏乞聖慈,是賜矜諒,亟遞臣職,俾得專意救護,不勝幸甚云云。批答見上出燼餘
上在昌德宮。停常參·經筵。
申時,日暈。四五更,月暈。
中宮殿,藥房問安。答曰,知道。
藥房啓曰,伏未審此時聖體,若何?昨伏聞醫女所傳之言,中宮殿近有右邊便毒之候,未卽消散,不無成膿之患,左邊亦有結核之氣云。臣等不勝驚慮之至,卽令醫女趁早入診,詳知症候後,可以議定鍼藥,敢來問安,竝此仰稟。答曰,知道,無事矣。再啓曰,伏聞入診醫女來傳之言,中宮殿右邊便毒之候,今已熟濃云,臣等與李應斗·權聖徵諸鍼醫等商議,則皆以爲腫處,旣己熟濃之後,則不可不趁速鍼破云,卽使醫女隨時受鍼之意,敢啓。答曰,知道。
中宮殿受鍼後,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房口傳啓曰,中宮殿,纔已受鍼破腫,臣等不敢退在,率諸醫,自今日直宿,醫女亦爲差備待令之意,敢啓。答曰,知道。
持平李相周啓曰,臣猥以庸陋,新忝臺省,猝當多官處置,惟信已見而立落矣。今者儒臣之箚,大加譏切,極意醜詆,斥之以用意,斷之而疲軟,至請明示誨責,臣於此,不勝愧蹙駭惑之至。夫李海朝之疏避,懷欲必陳,而語欠稱停,則此臣所謂不擇發者也。意在相規,而不避大官,則許以風裁,置之立科者,蓋以此也。凡臺閣處置之規,措辭立落之際,或初否而後可,或始抑而終揚,不一其規,從前何限?而儒臣之斥,以心知不可,有所不敢者,何所據而發也?臣以疎逖之蹤,其於今日朝紳間,元無彼此愛憎之可言,則其所謂左右牽掣者,誠未滿一哂也。至於持平韓永祚之避辭歸趣,惟在於親嫌,而旣往之事,不甚關係,故於其處置也,不過以姑舍勿論,爲行語間辭耳。旣出之後,又爲引避,尤是意外,此則臣不敢强辯,而儒臣箚辭,卽一彈文,縮伏仄聽,更無駁正之擧,顧臣所叨臺職,不可一向虛帶,今始抗顔來避,請命遞斥臣職。答曰,勿辭,退待物論。
戶曹啓曰,卽接廣興倉所報,來九月朔頒料次,倉官進去于領議政申琓,右議政金構家,請受祿牌,則領議政以爲時未出仕,亦在俟罪中,右議政以爲時未肅謝云,祿牌俱不出給。係是大臣祿捧,何以爲之?敢稟。傳曰,竝令倉官輸送。
傳曰,史官一員待命,騎馬三匹立之。徽陵忌辰祭所內摘奸。
吏曹啓曰,守令有闕,政事,取稟。傳曰,過國忌後爲之。
政院啓曰,卽見弘文館草記,以上番闕直,令政院稟旨變通事,允下矣。在前如此之時,雖値齋戒日,有政官牌招開政,闕員差出之例,今亦似當依此爲之,敢稟。傳曰,依爲之。又啓曰,春坊兼實官,或未差,或在外,只有輔德李世維,司書宋宅相,而輔德李世維身病受由出去,司書宋宅相方在禁推中,上下番一空,書筵及問安,無一進參之員,此實前所未有之事,事之寒心,莫此爲甚,在外人員,似當有變通之道,何以爲之?敢稟。傳曰,兼文學李光佐改差,竝與未差之代,今日政差出。
禮曹啓曰,命下矣。眞殿酌獻禮吉日,令日官推擇,則來九月初六日·初九日,皆吉云,以何日定行乎?敢稟。傳曰,以初六日定行。
禁府,宋宅相拿囚。〈啓〉。
兵曹判書尹世紀,牌不進。
判決事李墪再度呈辭,以國忌齋戒,留政院。
謝恩,文學朴彙登。
吏批,以趙泰東爲兵曹參議,金世樞爲金海府使,白時耉爲平山府使,申必淸爲坡州牧使,李肇爲副校理,李喜聃爲尙衣別提,朴鏜爲造紙別提,金始煥爲禮曹佐郞,明廷耉爲直講,李遇春單兼養賢庫奉事,朴彙登爲文學,兵曹參議韓聖佑,參知趙泰東。兵批,以李觀命爲副司直。
金澋,以禮曹言啓曰,上年因本曹啓辭,殿庭軒架及前後部鼓吹,限明秋更稟事下敎矣。今此永禧殿酌獻禮還宮時,殿庭軒架及前後部鼓吹,何以爲之?敢稟。傳曰,待明秋更稟。
又以禮曹言啓曰,今八月三十日,敬寧殿親祭奠酌時,王世子當爲陪進參禮,而上以冕服行禮,王世子服色,與常時有異,不爲磨鍊之意,敢啓。傳曰,知道。燼餘
上在昌德宮。停常參·經筵。
中宮殿·世子宮,藥房·政院·玉堂·二品以上·六曹問安。答曰,知道。
大殿,政院·玉堂問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來聖體,若何?中宮殿,昨日受鍼破腫之後,症候加減,何如?今日使醫女趁早入診後,與諸醫議藥宜當,臣等終宵憂慮,敢來問安,竝爲仰稟。答曰,知道,無事。內殿症候,已言于醫女矣。
政院啓曰,大司憲兪得一,掌令朴見善,正言金興慶未肅拜,大司諫黃欽,獻納權,執義李箕洪,掌令〈崔〉啓翁在外,正言李海朝,持平韓永祚·李相周引避退待,司諫李德英,被玉堂箚論後引入,不爲行公,兩司多官,引避累日,尙未處置,監察及守令,多有未署經,監察茶時,亦甚未安,除在外人員,大司憲兪得一,掌令朴見善,司諫李德英,正言金興慶,竝卽牌招察任,何如?傳曰,允。
謝恩,正言金興慶。
大司憲兪得一,牌不進後上疏。大槪,新命忽降於杜門縮蟄之中,已試之地,不宜再誤,而且臣情病兩苦,尤無自力冒出之勢,坐違嚴召,益增惶隕,懇乞遞臣本職及兼帶經筵之任,以謝臺議,以安愚分,仍勘違慢之罪,以肅朝綱事。及兵曹判書尹世紀上疏,大槪,三上辭章,五違召命,誠未格天,尙靳允許,罪積逋慢,不加嚴誅,臣誠惶蹙,罔知容措。臣之情勢,若有一分抗顔冒出者,則當此坤候未寧,百僚憂遑之時,何敢偃伏私次,以益其罪戾也哉?且臣素患痰病,觸寒添劇,藥餌無效,委臥牀席,伏乞聖慈,俯諒臣情地之危迫,病狀之難强,亟遞臣本職及兼任,以安微分,以延殘喘,不勝幸甚事。呈政院,還出給。
司諫李德英,牌不進,依承傳罷職傳旨。傳曰,只推勿罷。
掌令朴見善,牌不進,依承傳罷職。
藥房啓曰,卽伏聞入診醫女來傳之言,中宮殿破腫處,連貼糯米膏,膿汁順出,浮高之氣,亦似消減,而左右脈度浮洪云。故臣等與諸醫商議,則皆以爲破腫之後,雖無大段症候,脈度之浮洪,似由於微有熱候之致,金銀花茶,調牛黃末,時時進沈,以爲淸熱消毒之地,湯藥則姑待數日,更爲議定宜當云,金銀花茶五貼,牛黃一部,爲先封入之意,敢啓。答曰,知道。
領議政申琓箚子。大槪,日昨聖批隆重,臣誠感泣,而顧臣情勢,決無抗顔承當之理,不避瀆擾,復事呼籲,伏乞先遞臣相職,及藥院提調之任,仍治臣罪,以伸公議,以安私分事。入啓。傳曰,遣史官敦諭。
院啓,引避而退,當初疏論,旣出相規,前後引避,爲存臺體,聖敎嚴責,不必深嫌,僚臺詆斥,在我何嫌?請正言李海朝出仕。答曰,依前啓,以國忌今日姑停。
奉常主簿吳守經,柴場監刈後,入來。
吏曹啓曰,臺諫有闕,政事,取稟。傳曰,明明日爲之。
中宮殿·世子宮·嬪宮,藥房·政院·玉堂夕問安。答曰,知道。
夜五更,月犯軒轅第二星,月暈,白雲一道,如氣起自乾方,直指東方,長五六丈,廣尺許,漸移暈南,良久乃滅。以上朝報
御營廳啓曰,本廳九·十月兩朔立番,左部前司,屬慶尙右道五哨軍兵,七百十七名,及京案雜色標下軍,六百八十八名,已爲逢點整齊矣。來九月初一日,與前部後司軍兵,替代後,舊軍放送之意,敢啓。傳曰,知道。
又啓曰,本廳來十一月·十二月兩朔應立,左部左司,屬慶尙右道五哨軍兵,來十月二十五日,京中逢點,十一月初一日,與左部前司軍兵,當爲替代立番,趁期調送事,本道監兵使處,依前知悉之意,敢啓。傳曰,知道。
又啓曰,今此下番軍兵別破陣等,射砲·用劍試才賞格,從分數多寡,以本廳所儲木綿,面給後,別單書入之意,敢啓。傳曰,知道。以上御廳謄錄
敎江原監司洪萬朝書,王若曰,堯咨四岳,統九牧而宣風猷,周置十連,比諸侯而作藩屛。苟非人則不可,膺是任者蓋難。玆撤密邇之班,俾攬澄淸之轡。睠彼濊貊之偏域,實同胊界之東門。畫野分州,自古幅員之褊隘,依山竝海,至今人物之蕭條。和泥煮浪之氓,本無恒産,帶燒耕雲之俗,靡有定居。軍制則無兵·水營節制,獨專於方伯,地形則接南·北路關防,實當於險要。故懷綏制置之艱,有倍於他道,而事力人民之盛,不及於三南。況今旱澇之連仍,重以峙流之枯渴。方秋而散亡者相繼,邑里半爲荒墟,經歲而流逋未還,卒伍徒成虛簿。憂遑一念,宵缺數三字今日之旬宣,重於曩時之掄選。惟卿,姿儀端敏,器度缺八九字洊膺寵擢,早綴螭頭之侍,遂闢顯途。此下缺
領議政申琓箚曰,伏以臣,猥叨萬分不堪之職任,又有萬分難安之情勢,連章控籲,恭竢誅罰,不料昨批,開釋敦勉,丁寧懇惻,聖批愈隆,而臣罪愈彰,臣誠感泣惶悚,不知死所。噫,臣之愚魯庸下,律之於古大臣□□□度,虛受之弘量,非所敢望,而橫逆之來,直受不報,臣之平日所嘗自勉。故前後箚中,未嘗有侵逼臺官之語,而前以疑阻二字,旣招滿紙嘲侮,後以蹈藉一語,復受無限侵詆,揆以古人唾面不拭之義,則無非臣之所自取。臣於今日,寧欲無言,而秪緣臣不肖,久忝匪據,臨事發言,動輒群猜,臺章所及,廊廟殆至空虛,餘波所激,臺閣亦不寧靖,語其本源,則無非臣罪,而公議之至嚴,於此,益可見矣。臣雖欲貪恩戀寵,包羞忍恥,强顔冒居於百僚之上,有不可得,而身帶保護之任,頃當聖候違豫之日,旣不能趨參於起居之列,又伏聞中宮殿,今方受灸之擧,而亦不得。以下缺批答見上燼餘
初昏,上御大造殿西溫堗,藥房受灸入侍時,副提調金宇杭,注書李廷濟,記注官吳命增,記事官李熙泰,醫官金有鉉·崔聖任·丁時梯·李應斗·鄭斗俊·權聖徵·崔萬尙·吳重卨,提調以下進伏。上御雀舌茶一甫兒許。上曰,自丹中上下,皆牽引作痛矣。又下敎曰,頃受灸於上下,皆上衝矣。有鉉曰,命骨上乎?此八行缺上曰,姑觀加減,可也。有鉉·聖任,皆曰,四末寒氣似歇,而頗有溫氣矣。提調以下暫出戶外,於楹俯伏,小間復爲入侍。上曰,此時則痛勢尤加,阿是穴受灸,可也。自上呻痛之音轉劇。宇杭曰,上候未寧,若是緊重,提調李濡,不可退在,留門招入,何如?上曰,唯。臣廷濟出而分付時,醫官等,更請灸鳩尾穴。上曰,唯。聖任曰,鳩尾穴受灸矣。又曰,十五壯畢灸矣。提調李濡入侍,濡曰,卽今則何如?上曰,似小間矣。濡曰,午間引接之時,臣不敢瞻望。洪萬朝方辭朝遠出,故暫爲瞻望,則玉色頗紅,似有氣上上候云,方以爲慮,未知有進御之物乎?有鉉曰,水柹數介進御云矣。宇杭曰,此症候每每如許,須思預備之道爲宜,臨時只用救急之劑,而不能預備而去根,實爲伏歎矣。聖任曰,三昨亦有此症候矣。下十許行缺上曰,大臣疏批,不可經宿,命金宇杭書下云云。見原疏之下臣廷濟出而分付入來。宇杭曰,大臣在城外,卽今城門已閉,待開門遣史官事,敢達矣。上曰,依爲之。有鉉·聖任,以淡薑湯,和神保元十九丸以進,上進御畢後,聖任曰,此藥效速,或似小間乎?上曰,比前頗小間矣。移時,上,下敎曰,痛候尤似得間,提調以下,姑爲出去,可也。濡曰,當出待於閤門外矣。皆出燼餘
未時,上御熙政堂,江原監司洪萬朝留待引見時,江原監司洪萬朝,右承旨金澋,假注書徐命遇,記事官〈李〉喜泰,記注官吳命增入侍。行吏曹判書李濡,亦爲請對。上謂洪萬朝曰,江原道雖當常時,異於他道,而況今連値凶荒,前頭救民之策,實爲茫然,卿其盡心焉。萬朝對曰,聖敎如此,纔分所及,缺二字盡心,而第臣前已屢經是任,曾乏絲毫之效,況今衰病病甚,當此賑缺二字敗必至,以是惶恐。此下缺
李濡所啓,慶源府使金一夔,除授之後,以病呈狀,尙無赴任之意。蓋聞其曾前,屢經北路察訪及守令,其病出於劇寒所傷,實狀如此,似非厭避,旣難强迫赴任,則宜有變〈通〉矣之道,而亦不可循例罷黜,故敢達。上曰,罷黜可也。出擧行條
又所啓,北道守令,或有文窠,或有貳窠,而慶源則乃文武間間交差之地,今當以文臣差送,而堂上文官之可擬於守令者絶乏,若或不問〈門〉地之如何,苟充差送,則實爲無益,反不如□□武弁擇差之爲愈。今此金一夔罷黜之代,以武弁差送,何如?上曰,唯。在得人,無間文武,以武臣差送,可也。出擧行條出燼餘
前工曹判書金構疏曰,伏以臣三疏陳辭之已竭矣,而聖旨愈隆,開允尙靳,至以情志未孚,不覺愕然爲敎,臣惶感隕越,汗淚交下,以首頓地,震悸不定,欲申號籲,但增抑塞,不知所云。臣之情實,前疏疏盡,而然其槪論大致,不能條列而細盡,豈或高明之德,猶有所未悉乎?臣雖頑同木石,豈不知聖眷非常,粉糜莫酬,而惟是所叨之職,非循例充差之比,量時度分,萬無堪承之理故耳。槪國家之置輔相,非苟欲榮其人,將使贊襄機務,以平庶政,人臣之膺是任,非求以利其身,將欲盡忠殫慮,仰補治化,故有其位而無其才,則不可爲也。缺七八字有位有才有時,而不爲人所信服,則不可爲也。目今缺數三字端,難以疏擧,無事不弊,無處不病,而最是朝廷,爲政化缺數三字判渙離沮,莫可收拾,雖使力量才猷,加臣數信者當之,猶缺數三字爲,況臣之庸陋滓賤,非惟不足而鎭定,而反爲缺六七字足以調娛,而反爲其所誚侮,以時。此下缺燼餘
上在昌德宮。停常參·經筵。
全羅左道,災傷敬差官崔敬中,出去。
下直,江原監司洪萬朝,慶尙左水虞侯李東益,牛仇萬戶金振漢。
中宮殿·世子宮·嬪宮,藥房·政院·玉堂問安。答曰,知道。中宮殿·世子宮,二品以上·六曹問安。答曰,知道。大殿,政院·玉堂問安。答曰,知道。
藥房啓曰,伏未審夜來聖體,若何?中宮殿症候,亦復,何如?昨日封入金銀花茶,牛黃,其已調進,而腫處膿汁,一向順出乎?今日使醫女入診宜當,臣等憂慮未弛,敢此問安,竝爲仰稟。答曰,知道。無事。內殿症候,已言于醫女矣。輪回直宿。
京畿監司書目,坡州等官呈,以今月二十一·二日,雨雪交下,未及收獲之穀,慘被其災害,民事可慮事。
政院啓曰,右副承旨尹弘离,甥姪幼學慶昌會身死,服制已行四日,出仕,何如?傳曰,允。
傳曰,江原監司洪萬朝,留待引見。
兼司書李觀命上疏。大槪,負罪惶蹙之中,有情理之萬分悶迫者,冒死哀籲,乞蒙恩遞,往省病母,以伸至情事。入啓。答曰,省疏具悉。爾其勿辭,往省焉。
正言李海朝,牌不進,依承傳罷職。
同副承旨黃一夏書啓,臣敬奉聖旨,敦諭于領議政申琓處,〈則〉以爲臣以不肖不似,獨當鼎軸,凡於施措之間,動拂時議,重速臺章,臣旣只自引咎,不欲與年少臺官,有所相抗,而前後避辭,轉輾層加,至於玉堂之箚,臺閣上議,迭出橫生,無非臣之所自取,而公議之至嚴,於此益可見矣。臣之情勢,決無抗顔冒出之理,連章請急,實出於萬不獲已,而不料近侍來臨,傳宣聖諭,辭旨勤摯,臣奉讀未半,不覺汗淚之交下也。臣是何人,叨此異數,聖批愈隆,臣罪愈大,臣固當竭蹶趨承,泥首請譴於殿陛之下,而顧臣所遭,實非尋常,則雖不敢一時規警之言,有所介懷,而當此公議方張之時,何敢諉以分義,冒昧承當乎?且人非之外,鬼責亦至,數日以來,重得外感,所患眩症,乘時添劇,方在昏瞀中,雖於箚辭中,只以情勢爲重,未暇言病,而卽今症情,雖欲不計廉隅,强起趨命,有不可得,感泣悶蹙,不知所達,俟得精神少定,當以一箚,仰請威命云矣。敢啓。傳曰,知道。
參知趙泰東上疏。大槪,臣之情地危蹙,理難冒玷於班行,出疆之任,義同往役,雖不敢爲更辭之計,而所叨新命,決無苟然就列之勢,乞蒙鐫遞,得以軍銜赴燕,以全私義事。入啓。答曰,省疏具悉。爾其勿辭,察職。
大司憲兪得一辭職上疏。入啓。答曰,省疏具悉。卿其勿辭,從速察職。
中宮殿·世子宮·嬪宮,藥房·政院·玉堂夕問安。答曰,知道。
吏曹判書李濡,請對入侍。
政院啓曰,臣伏見全城君混推緘,其所滿紙張皇,無非噴薄猥雜之辭。或曰,卽以私書,通于銓官,或曰,一向督迫,必欲生事而後已,或曰,近來朝廷之凌轢宗班,自爲能事。故大君·王子,亦論之說,至發於筵席云云,其他縷縷自明之言,皆出於忿懥,伊日病狀,果如推緘中所陳,則只當據實供對而已,而語不知擇,猥褻至此,其在事體,不可無警責之道,從重推考,何如?傳曰,允。
右議政金構上疏。大槪,瀝血三籲,聖批愈隆,惶蹙隕越,罔知攸處,冒萬死畢暴忱懇,乞蒙亟賜準許事。入啓。答曰,省疏具悉卿懇。予意已竭,巽讓愈懇,自愧誠淺,無以爲喩。卿其須念時事,卽起造朝,用副虛竚之望。仍傳曰,遣史官傳諭。
正言金興慶上疏。大槪,恭竢罪譴,敢暴難冒之狀,兼陳愚衷,略效一日之責事。入啓。
司諫李德英上疏。大槪,臣酷被儒臣之箚駁,罪名醜惡,驚惶震慄,自分嚴誅,聖度天大,曲賜照察,旣靳準請,因加辯釋,感極涕零,不知死所,蹙伏累日,迄無處分,情窮勢極,罔知攸措,不得不冒萬死,畢暴危悃,請鈇鉞之誅,伏乞亟削臣職,仍勘臣罪,以快人心,以謝物議事。入啓。
右副承旨尹弘离上疏。大槪,臣於諫臣匪人之斥,決不可含羞忍恥,一刻蹲冒於榮途,伏乞聖明,亟命遞罷臣職,以伸臺議,以安賤分事。入啓。
今日吏曹判書李濡請對入侍時,禁府輕囚,令次官處決事,榻前下敎。
上候未寧,藥房提調以下入診,入診時受灸事,下敎。
大殿受灸後,大殿·中宮殿·世子宮·嬪宮,藥房·政院·玉堂問安。答曰,知道。
禁府照目,司書宋宅相矣,牌不進,罪答五十贖,解見任別敍,私罪。啓依允。功減一等。
江原監司洪萬朝,留待引見時,原州牧使李寅錫,催促發送事,榻前定奪。以上朝報
傳曰,王子封爵,元無一定之規,或於六七歲,或於十餘歲爲之矣。今此䄙嬪之喪,旣有主祀之人,則事體與閭閻自別,雖未長成,傍題不可以兒名書之,且王子封爵,旣無早晩,差退數月,則當爲六歲,事勢如此,似不可已,明日開政封爵事,分付。
傳曰,王子封爵官敎,肅拜時傳給例也,而今則不可卽爲肅拜,官敎今姑內入,後日肅拜時傳給事,分付該曹。
政院啓曰,今以王子封爵事,有明日開政之命,今此䄙嬪之喪,主祀之人,宜有名號,臣等非不知聖意所在,而伏念王子,方在幼穉之年,不但封爵太早,況䄙嬪爲王子所生之母,喪制在身,葬禮未行,則封以爵號,加以冠冕,大有乖於禮法,決不可容易擧行,令禮官博考典禮後,稟處,實合事宜。臣忝居近密,區區所懷,惶恐敢啓。傳曰,今玆封爵,出自上命,則未知其未安,而第令禮官,卽考典禮,亦卽問于大臣,稟處。
傳曰,王子封爵事,令禮官問于大臣稟處事,旣已命下,卽爲擧行,不至犯夜事,分付。
傳曰,王子封爵,明日開政事,旣已分付,則承旨有闕,政事,何爲之取稟耶事,命下矣。王子封爵事,因本院啓辭,有令禮官,卽考典禮,問于大臣之命,收議稟啓之際,明日開政與否,姑不可知。故承旨有闕,政事玆以仰稟矣。傳曰,知道。
禮曹啓曰,命下矣。問于大臣,則領議政申琓,以爲臣素昧禮經,且未諳古事,何敢臆對於如此變禮,而嘗見漢史,皇子或在襁褓,而立爲諸侯王,且武帝於王夫人之喪,使之立其子閎爲齊王,以此見之,則帝王家事,與士庶不同,抑或由於禮文未備而然耶?此外歷代及國朝,必有可考之禮,而倉卒之間,未暇博考,只以前日所記,敢此仰對。惟有聖明,命禮官及儒臣,參考禮經及歷代典禮而行之,伏惟上裁。行判中樞府事尹趾善,病不收議,右議政金構,方在辭免中,不敢獻議云。大臣之意如此,上裁,何如?傳曰,我朝王子封爵之早晩,不但無一定之規,以古事及大明集禮觀之,年幼冊拜者有之,則政院啓辭中,太早之說,已未可曉,而大抵帝王家事,與匹夫不同,自昔然矣。況今事勢,亦不可已,反覆思惟,終不覺其未安也。依前下敎擧行。以上禮曹謄錄
引見入侍時,江原監司洪萬朝所啓,本道民事,萬分切迫,公私各穀,蕩竭無餘,雖欲賑民,無處著手,誠可悶慮。今聞道內各衙門屯田,及諸宮家折受處收稅之穀,其數頗多云,小臣下去後,知其穀數,留作賑資,其代則自賑廳備償,似爲便好,故敢達。上曰,自前如此事,賑廳不爲還報,以是爲難矣。吏曹判書李濡曰,監司赴任,使之知數狀聞,仍留賑民後,元數,自賑廳代給,實爲便好,監司所達誠是矣。上曰,監司赴任後,狀聞處之,可也。以上賑廳謄錄
吏曹判書李濡請對入侍時所啓,今年農事,畓穀則茂盛,而爲節晩冷雨所傷者,亦多有之,田穀則擧皆失稔,而峽邑被災尤慘,折長補短,大抵不得免凶,連歲如此,明春則飢饉之患,必益甚,不可不預爲所排,而賑廳累年所儲,散之殆盡,旣無還捧之望,雖欲聚穀,亦無財力,卽今所存,只是發賣價錢五六萬,而流來銀二萬兩,以此所貸幾何,兵曹禁衛營,則臣所纔經之處,木布不無餘地,其他衙門,亦隨其有裕者,竝爲除出,以三南各樣身布應納之數,爲先相換於各其衙門。或從民願,以米代捧,或本木,就其市直稍勝處貿直,而如全羅道各山城軍餉穀,則沿邊近處分給者,捧留其邑,以爲推移相換之地,則輸運之路亦便矣。自前賑救之時,各衙門米布穀物,或有啓下取用之擧,今春亦且如是,而此則乃是相換之事,別無所損於該衙門,而可除外方身布輸納京司之弊矣。且自本廳,定送解事之人,使之趁此時周旋,而如有能辦者,別爲論賞,亦無不可,各該衙門木布除出處,退去後,當爲相議於大臣,別單啓下矣。上曰,依爲之。以上御廳謄錄
又所啓,前日全羅監司閔鎭遠下直時,以內醫院所納靑大竹瘦細,由於竹田不能培養之致,各定竹田直,以儲峙米給料之意,有所陳達於榻前,遂有令該曹稟處之命矣。此事有不然者,設置大同之法,乃所以救民弊,而其收米應役,自有定限,近年以來,連値凶歉,歲入常縮,用度漸廣,已有難支之勢,科外之費,決不可輕開其路,而竹田之不善培養,其責專在於守令,苟能着實留意檢飭,則必有其效,或不如是,則今雖別爲給料於竹直,徒費公穀,而實無所益矣。各邑鄕廳作廳,例多募入收米私用者,如此之類搜出,定爲竹直,且定奉足二人,除其身役及煙役,使之守直,則不必以儲置給料,而亦可以培養,以此分付本道監司,何如?上曰,依爲之。以上戶曹謄錄
上在昌德宮。停常參·經筵。
慶尙左道災傷敬差官李夏源,出去。
下直,淸州牧使李聖漢,江原都事金世鎬,昌平縣監閔聖魯,全羅兵虞侯李厚根,統虞侯韓濟相,神方仇非萬戶許欽,外怪萬戶崔鎭樞。
昨日江原監司留待,吏曹判書李濡請對引見時,兩司出入,罷散人員,敍用事,榻前下敎。
戶曹啓曰,來九月朔頒料,依傳敎,令倉官輸送于領議政申琓,右議政金構家,則領議政申琓,以爲時未肅謝,方在縮伏之中,情勢難安,右議政金構,以爲時未肅謝,方在陳疏中云,竝皆不受,係是大臣祿俸,何以爲之?敢稟。傳曰,令倉官輸送。
大殿·中宮殿·世子宮,政院·玉堂·二品以上·六曹問安。答曰,知道。嬪宮,政院·玉堂問安。答曰,知道。
傳曰,藥房都提調處,有面諭事,卽爲入來之意,遣史官傳諭。
大殿受灸後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安,答曰,知道。
藥房啓曰,昨夜自上膈間牽痛之症,又復發作,亶中穴七壯,阿是穴十五壯受灸,且進蘇合元五丸之後,痛候稍定矣。今朝未及問安之前,又有招入醫官之命,臣等不勝驚惶。卽爲入侍,則痛候又緊,獨陰左右穴,各五壯受灸,行氣香蘇散,加神麯炒·山査肉各一錢,一貼進御之後,痛候似有少間。故臣等退出閤門外矣。因入侍醫官來傳,伏聞膈間不平之氣,猶未止歇,神保元十五丸,又爲進御之意,旣已商議啓達。此藥進御之後,症候加減,又復何如?臣等更爲入診,議定當進之藥宜當。中宮殿症候,伏聞醫女所傳之言,寢睡未得安穩,腫處亦有作痛之候云。臣等無任仰慮之至,卽令醫女入診後,與諸醫商議定藥之意,竝此仰稟。答曰,知道。痛候頗得鎭定矣。
京畿監司書目,砥平縣監崔後徵,節祭祭官,病不進參,罷黜事。
平安監司書目,直路及三縣段,田穀雖爲失稔,畓穀擧皆稍實,而峽邑被災,無異上年,民事可慮事。又書目,嘉山等六邑,今月初九日,或十三日,雨雹交下,雲山·龜城兩邑,十一日·二日霜降緣由事。
今日入診時,永禧殿酌獻禮退行事,及敬寧殿奠酌禮差退事,榻前下敎。
謝恩,領議政申琓。
藥房啓曰,都提調自今日直宿之意,敢啓。傳曰,知道。
藥房再啓曰,入診退出之後,臣等與金有鉉·崔聖任等,諸御醫商議,則皆以爲上候痛候大勢,雖已鎭定,左右脈度帶數,而尙未和平,此由於感傷之候,未盡和解之致,行氣香蘇散本方,羌活代桔梗,麻黃代靑皮,加山査肉·神麯炒·山梔仁炒黑各一錢,加進一二貼宜當云,此藥一貼,爲先煎入,而中宮殿症候,朝因入診醫女所傳之言,諸醫等,以爲受鍼處,夜間微有痛候,而膿汁順出,別無大段症候云,依前啓辭,姑以金銀花茶,納牛黃末,時時進服宜當云矣。敢啓。傳曰,知道。
大殿·中宮殿·世子宮,藥房·政院·玉堂·二品以上·六曹夕問安。答曰,知道。嬪宮,藥房·政院·玉堂夕問安。答曰,知道。
護軍李昌肇京畿水使,遞來。
政院啓曰,今日爲政事命下,而入診退出之後,日勢已晩,當此上候未寧之中,望筒出入,亦甚未安,姑待明日開政之意,敢啓。傳曰,知道。
寅初,上御大造殿西溫堗,藥房入診入侍時,藥房提調李濡,副提調金宇杭,注書李廷濟,記注官吳命增,記事官李應斗·鄭斗俊·權聖徵·崔萬尙·吳重卨提調以下進伏。濡曰,上候又此加劇,驚慮罔涯,湯藥何不强進耶?頃日進藥後,亦得差減矣。上缺四五字痛聲益劇。濡曰,諸醫今以爲獨陰穴缺五六字上曰,唯。聖任曰,獨陰穴點穴矣。又曰,受灸事敢缺一字。又啓曰,三壯乎,五壯乎?上曰,五壯,可也。五壯畢後,濡曰,今則何如?缺字上曰,似小間矣。濡曰,此時湯藥進御,甚缺六七字臣曾聞之矣。巡將尹恬來言,頃於缺七八字腹痛,百藥無效云,間或緊歇,而終缺八九字槁,臣試言其前所聞,而使之服之,則其後恬來缺二三字服所言之方,而病已去根云故,臣或慮此方之缺數字言於醫官,而旣無見於方書,只是經驗之方,而試之於至尊之地,終爲未安,不敢仰達矣。方藥則以馬蹄所踶石拾取,浸於溫水中,去石進服,則有效於胸腹痛云。上曰,試之似無害矣。濡曰,臣等退出門外,此方試用與否,商確仰達矣。上曰,依爲之。遂退出。燼餘
午時,上御大造殿西溫堗,藥房入診入侍時,都提調申琓餘竝同上醫官趙慶基·洪浣亦爲入侍,申琓進曰,上候又爲猝重,驚遑罔涯,卽今何如?上曰,卽今則頗似鎭定矣。琓曰,此症候源委非細,年年屢發,慮念萬萬,前日臣之爲提調時亦然,昨年又發,極爲伏憫,第其時則移時卽爲鎭定矣。今番若是彌留,蓋雖常人之病,年久未去根,則自至深痼,憂慮尤切矣。琓又曰,小臣俟罪之中,上候未寧,不敢坐私第,來待闕外,而不得入參,缺二字至爲惶恐,中宮殿受灸時,亦未得入參問安。卽今。此下缺出燼餘
上在昌德宮。停常參·經筵。
下直,原州牧使李寅錫,龍仁縣令柳鳳輝,奉化縣令朴泰迪,彦陽縣監李後說,高山里僉使李景膺,全羅右水虞侯朴荃,慶山縣監洪處宙。
大殿,政院·玉堂·二品以上·六曹問安。答曰,知道。中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?昨日煎入湯劑,已爲進御,而膈間不平之候,益有差勝之效乎?今日臣等與諸醫入診後,前藥連進與否,議定宜當,而中宮殿症候,夜間亦復,何如?臣等無任仰慮之至,敢此問安,竝爲仰稟。答曰,知道。湯劑進御,而膈間不平之候,比昨差勝,內殿症候,已言于醫女矣。再啓曰,臣等入診退出之後,與金有鉉·崔聖任,及諸御醫等商議,則皆以爲卽今上候膈間不平之氣,幾至如常,脈度亦已和緩,而脾胃脈,虛軟無力,此由於連日未寧,水刺不得進御之致。此時苦口湯藥,不必仍進,姑爲停止,過數日,更議治本之劑宜當云矣。敢啓。傳曰,知道。
禁府啓曰,前府使河重圖原情云云,泛稱遲晩,刑推得情,何如?啓除刑推議處。
今日藥房入診時,前校理李晩成,前檢閱李縡敍用事,榻前下敎,未肅拜臺諫,及今日政差出臺諫,明朝竝牌招,守令署經事,榻前定奪。
大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂夕問安。答曰,知道。
京畿監司書目,驪州兼任陰竹呈,以左議政李畬辭職上疏上送事。啓。答曰,省疏具悉卿懇。纔諭至意,復何多誥?過當之言,不必深嫌,卿其體寡昧之思想,念視事之多難,幡然造朝,毋孤企望。仍傳曰,遣史官傳諭。又書目,砥平縣監崔後徵,節祭祭官,病不進參,罷黜事。啓。傳曰,只推勿罷。
自昧爽至卯時,沈霧。巳午時,日暈。啓。以上朝報
禮曹啓曰,今八月三十日,敬寧殿親臨奠酌時,王世子當爲陪送參禮,而自上以冕服行禮,王世子服色,與常時有異,不爲磨鍊之意,敢啓。傳曰,知道。
又啓曰,取考謄錄,則近年永禧殿酌獻禮時,行禮吉時,及齋戒等事,曾因本曹啓稟,不爲擧行矣。今亦依近例,不爲磨鍊之意,敢啓。傳曰,知道。以上□□
黃一夏,以兵曹言啓曰,當日學生朱士明稱名人,自金虎門入來,差備門外擊錚,極爲駭愕,令攸司囚禁治罪,同門守門將洪禹載,常時不能禁斷雜人,以致闌入,亦難免其責,推考,何如?傳曰,允。
金澋啓曰,今日開政事,命下矣。諸承旨皆申退,廳〈中〉,只有臣澋,及同副承旨臣黃一夏。吏批政廳,則都承旨金宇杭,自藥房當爲進參,而兵批則何承旨進去乎?敢稟。傳曰,同副承旨,進去。
吏批,行判書李濡進,參判未差,參議鄭澔在外,都承旨金宇杭進。兵批,判書尹世紀同春秋未肅拜,參判李光迪進,參議韓聖佑病,參知趙泰東未肅拜,同副承旨黃一夏進。
吏批,以洪受瀗爲判義禁,任堂爲掌令,趙道彬爲正言,崔昌大爲校理,洪重休爲說書,朴錫昌爲慶源府使,李縡單付檢閱,李彦經單付兼掌令。兵批,南相夏爲司果,金萬謹爲副□正。以上出燼餘
午時,上御大造殿西溫堗,藥房入診入侍時,都提調申琓,提調李濡,副提調金宇杭,注書李廷濟,記注官吳命增,記事官李喜泰,醫官金有鉉·崔聖任·丁時梯·鄭斗俊·趙慶基·崔萬尙·李震成諸臣進伏。琓進曰,晩後上候,若何?上曰,缺二字藥矣。琓曰,向日未寧時,小愈之後,言語呼吸之缺二字牽仍之候矣。今則何如?上曰,卽今缺二字如此矣。琓曰,夜間或有進御之物乎?上曰,昨日困惱,或眠或覺,夜間無進御之物矣。三字缺氣太虛爲可悶矣。以下六行缺上曰,唯。琓曰,此症候夜委臣以前後之□聞之矣。雖尋常士夫,稍知攝養者,不食申後之飯,而水勅每每失時,朝則午進,夕乃夜進,此豈非致傷之由矣?國事雖重,保護之道,不宜如是,此後則萬機雖煩,兩時水刺,必勿失時,從容聽斷,深加保養之道,臣民無□之祝矣。上曰,當留意焉。琓啓曰,事似微細,關係事體,敢達。御醫崔聖任,有所相訟事,自秋曹,直擧其名出牌,使洞任囚捉云,處地雖卑,旣已御醫,爵秩且高,常常入侍,不可擧名推捉,且前日堂下醫官,亦有如此之事,自藥院草記,當該官員,或推或罷,蓋非爲渠輩地,以其御醫,事體自別,與□漢一體囚捉,事極未安故也。今亦推考該郞,論罪下吏,以防日後之弊,何如?李濡曰,□舌輩則或徵債二字缺有推捉之擧云,而御醫則事體自別,況聖任旣往守令,秋曹仍可擧名推捉乎?如此事,堂上依例題下該掌,則下吏告于郞官,而出牌此下缺八九行上曰,應入,而正二品中,又爲加望,可也。濡曰,臣於頃日,有疎漏之事,敢達。兩司罷散人,請敍別單啓下,而玉堂則未及稟請,李晩成向日坐缺二字只以嚴敎之下,惶恐不敢赴召故也。此當一體請敍,而臣缺二字陳達之故,自上處分,有若區別方外,則不知委折,或多疑惑,臣不敢自安,敢達。以上出燼餘
上在昌德宮。停常參·經筵。
下直,密陽府使趙泰老,晉州牧使柳鳳徵,扶安縣監安相益,驪州牧使宋廷奎,鎭海縣監金汝錫。
大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?膈間不平之氣,已盡和平,寢睡一向安穩,而昨夕饅頭少許進御之後,更無所進乎?中宮殿夜間症候,比前加減,何如?臣等憂慮未弛,敢此問安。答曰,知道。膈間別無牽引之候,人定後,又進饅頭少許,而寢睡猶未如常,內殿症候,詳言于醫女矣。
判決事李墪三度呈辭。入啓。遞差。
右議政金構上疏。大槪,不避瀆擾之誅,敢申危懇,亟許鐫改,以幸公私事。入啓。答曰,省疏具悉卿懇。勤懇之旨四宣矣。謂卿體諒,出而視事,巽辭之章,奚至於五上之多耶?愕然且慙,寧欲無言。矧今朝論分裂,氣象不佳,調劑保合之責,深有望於輔臣者,尤不可恝視也,明矣。卿毋困我,卽日造朝,以濟時艱。仍傳曰,遣史官傳諭。
大殿,二品以上·六曹夕問安。答曰,知道。勿爲問安。中宮殿·世子宮,二品以上·六曹夕問安。答曰,知道。大殿·中宮殿·世子宮·嬪宮,藥房·政院·玉堂夕問安。答曰,知道。以上朝報
來九月初一日,新舊軍合操日次,而大將臣尹就商有身病,不得行操爲白臥乎事。傳曰,莫重操鍊,不可頉啓,斯速擧行之意,分付。御廳謄錄郞廳申命佐校正。日記〈廳〉郞廳李堉書。
上在昌德宮。停常參·經筵。
大殿,政院·玉堂·二品以上·六曹問安。答曰,知道。中宮殿·世子宮,藥房·政院·玉堂·二品以上·六曹問安。答曰,知道。
藥房啓曰,伏未審夜來,聖候調攝,若何?昨日問安之批,有寢睡猶未如常之敎,夜間則未知安穩乎?昨昏,伏聞入侍醫官之言,則饅頭·白粥少許,雖有所進,而因口味之淡,進御之節,尙未復常云。臣等今日率諸醫入診後,進藥當否,更爲議定宜當。中宮殿症候,夜間亦復,何如?臣等憂慮未弛,敢此問安,竝爲仰稟。答曰,知道。寢睡安穩,口味之淡,比昨差勝,內殿症候,已言于醫女矣。自今日輪回直宿。再啓曰,入診退出之後,臣等與諸醫等商議,則皆以爲卽今上候,幾盡平復,脈度和緩,而水刺之節,雖未如常,口味之淡,比昨差勝,此時苦口湯藥,不必强進,更觀數日,議定當進之藥宜當云矣。敢啓。答曰,知道。
政院啓曰,大司憲兪得一未肅拜,執義李箕洪,掌令崔啓翁在外,掌令任堂呈辭,憲府無行公之員,持平韓永祚·李相周引避累日,尙未處置,監察茶時,亦甚未安,除在外人外,呈告未肅拜人員,竝卽牌招察任,何如?傳曰,允。
答司諫李德英疏曰,省疏具悉。過激之論,危險之說,不須爲嫌,爾其勿辭,從速察職。
答正言金興慶疏曰,省疏具悉。有懷疏陳,未爲不可,而第其所論,未必盡出於公平也。下款附陳予意,本自如此矣,爾其勿辭察職。
答參知趙泰東疏曰,省疏具悉。疏辭,令廟堂處之,爾其勿辭察職。
答右副承旨尹弘离疏曰,省疏具悉。爾其勿辭,從速察職。
今日藥房入診時,戶曹判書趙泰采兼帶守禦使,今姑改差,卽爲牌招,本職察任事,及兵曹判書尹世紀牌招察任事,榻前下敎。
謝恩使拜表十餘日差退事,榻前定奪。
兵曹判書尹世紀,戶曹判書趙泰采,大司憲兪得一,牌不進。
府啓,請還收炤兄弟,放歸田里之命,亟命絶島定配。措辭見上竝引嫌而退,處置措語,雖欠詳備,在我無失,何必爲嫌,置諸立科,旣得臺體,下語差失,何必追咎?請持平韓永祚·李相周,竝命出仕。新除授掌令崔啓翁,時在全羅道南原地,請斯速乘馹上來事,下諭。答曰,不允。處置及下諭事,依啓。
右副承旨尹弘离初度呈辭。入啓。傳曰,還出給。
大殿·中宮殿·世子宮·嬪宮,藥房·政院·玉堂夕問安。答曰,知道。
今日藥房入診時,上曰,左相再疏纔已批下,不久必當造朝,而右相五疏批下,尙無造朝之期,此時國事,誠爲可慮,更遣史官,從速行公之意,傳諭可也。都提調申琓所啓,有情理矜惻之事,孝理之下,宜有軫念之道,敢此仰達。宣川定配罪人趙大壽,有老母素多疾病,而一兄先死,只是獨身,被罪遠謫之後,母病漸重,奄奄將盡。故臣於春間,陳達筵中,大壽蒙恩來見,而病勢一向危篤,罪人不敢久留,僅過月餘,卽還配所矣。今聞其病母,竟死於數日前云,自前罪謫之人,遭父母之喪,則或因大臣筵臣陳達,許令來見喪葬者,亦多有之,今亦依此例,使之奔喪,過葬後還送,何如?上曰,旣有前例,依爲之。
戶曹啓曰,今九月朔頒料,依傳敎,更令倉官輸送于領議政·右議政家,則領議政領受,右議政以爲時未肅謝云,又辭而不受,係是大臣祿俸,何以爲之?敢稟。傳曰,肅謝後輸送。
正言金興慶啓曰,如臣譾劣,累玷言責,年少識昧,自知不似,而前後聖恩,報答無階,只欲臨事不避,有懷無隱,敢附愚衷於辭疏之末矣。卽伏承聖批,以未必盡出於公平爲敎。臣固知草草陳腐之言,不足大槪於聖心,而區區愚意,亶在於就事論事,略效規正之義,扶植言者,冀恢聽納之路,而一循是非之公,斷無好惡之私,則有何不公不平之語,而聖明不諒,有此未安〈之〉敎?臣於是,惶愧恧縮,不敢晏然臺次也,決矣。且伏見右副承旨尹弘离疏本,則以臣疏中一轉語,過自爲嫌,而多費辭說,至以慍憾爲言,誠不滿一哂。處置立落,自是臺閣上例事,則豈無怒意於當時,寧有深感於今日耶?蓋其匪人二字,卽人不稱職之謂也。此不過過去文字,而弘离之以此深怒,抑獨何哉?至若銀臺匪人等語,固非臣意慮之所到,而今乃求出言外之意,以爲較辨輕重之端,此無乃心知其不稱,自發於言語之間耶?臣竊笑之。臣旣承聖敎之未安,又被承宣之反斥,以此以彼,不可仍冒,不得不瀆擾於玉候靜攝之中,臣罪尤大。請命遞斥臣職。答曰,勿辭,退待物論。
右副承旨尹弘离,牌不進,依承傳罷職傳旨。傳曰,只推勿罷。以上朝報
禁衛營郞廳,以都提調意啓曰,春間因前大將李濡所啓,海西別驍衛,限秋成停番矣。自十月立番之意,當前期分付,而大將臣尹世紀,時未行公,有難等待,十月·十一月,當四五番別驍衛,依例次第調送之意,分付本道,何如?傳曰,允。禁衛營謄錄
上在昌德宮。停常參·經筵。
夜一更,流星出北落師門星上,入南方天際,狀如拳,尾長三四尺許,色赤。五更,有霧氣。啓。
司諫李德英初度呈辭。入啓。給由。
大司成申懹三度呈辭。入啓。遞差。
大殿,政院·玉堂問安。答曰,知道。二品以上·六曹問安。答曰,知道。勿爲問安。中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞醫官等之言,昨夕水刺,頗有所進云,臣等不勝喜幸之至。夜間寢睡,亦得安穩,而中宮殿症候,比昨何如?臣等憂慮未弛,敢此問安。答曰,知道。寢睡安穩,內殿症候,已言于醫女矣。
持平韓永祚就職。
持平李相周,牌不進,依承傳罷職傳旨。傳曰,只推勿罷。
假注書閔致龍書啓,臣承命馳往于崇禮門外,右議政金構所〈住〉處,傳諭聖敎,則以爲臣以萬萬不似之人,叨此萬萬不似之職,前後控籲,情窮勢極,而聖明不諒,批旨愈隆,惶隕窘蹙,罔知攸措。方將更申餘蘊,以冀日月之照察,不意今又特遣近侍,諭令速出,恩禮之重,萬死莫酬,如使臣有〈?〉毫承當之望,則當此國事艱虞,聖心焦勞,玉候違豫,百僚憂遑之日,尤何敢息偃在家,不念分義之嚴乎?誠以臣情跡危辱,不可以冒居高位,才識昏劣,不足以擔當國事,反覆揣量,終無抗顔就列之理,虛辱寵眷,孤負委托,臣罪至此,益無所逃,伏地震越,不知所達,當以一疏,悉暴危衷,仰請嚴命云矣。敢啓。傳曰,知道。
禮曹佐郞李宜章,思辨錄辯破事,在外儒臣處,更議後,入來。
謝恩,直講李宜章。
大殿,藥房夕問安。答曰,知道。大殿,政院·玉堂夕問安。答曰,知道。勿爲問安。中宮殿·世子宮·嬪宮,藥房·政院·玉堂夕問安。答曰,知道。
右議政申琓上疏。大槪,別諭之下,惶隕益深,虛辱寵命,罪合萬殞,而顧臣情勢,終難冒出,不得不冒死更籲,冀蒙矜諒,伏乞亟收不敢當之職名,以幸國事。以安微分事。入啓。答曰,省疏具悉卿懇。前後敦勉,不啻勤懇,巽牘繼至,造朝漠然,是何君臣之間,情志之不孚至此哉?殊非所望於卿者也。卿罔或改圖,使予心抑鬱而添疾也,卿無困我,卽起視事,以副如渴之望。仍傳曰,遣史官傳諭。
右副承旨尹弘离上疏。入啓。答曰,省疏具悉。爾其勿辭,察職。
繕工奉事郭萬績,明陵曲墻改築後,入來。已上朝報
禮曹啓曰,卽接䄙嬪禮葬官奇報,則自八月三十日爲始赴役,而龍尾後修補之處浩多,莎草浮取之所甚遠,諸處役事,分把軍定之後,所餘若干之軍,無推移之勢,參商事勢,不足軍三百名,限二日赴役事,入啓變通云。禮葬時,旣有應給軍丁之數,則今雖加給,而役處浩多,果如所報,則不可不加給,以爲畢役之地,而不足軍一百名,限二日,令本道參酌定送,何如?傳曰,依啓。限五日赴役。禮曹謄錄
上在昌德宮。停常參·經筵。
夜四更五更,有電光。
忠淸左道災傷敬差官鄭栻,出去。
宗簿提調臨陽君桓,主簿李宜璋,御牒奉安事,奉化等地,出去。
重林察訪李肇源,差使員還下去。
下直,慶尙都事盧世夏。
大殿,政院·玉堂問安。答曰,知道。中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?寢睡一向安穩,而水刺之節,日益差勝乎?過數日,當進之藥,議定之意,曾已啓達矣。今日臣等,率諸醫入診,商議完定宜當,中宮殿症候,夜間亦復,何如?臣等憂慮未弛,敢此問安,竝爲仰稟。答曰,知道。寢睡安穩,水刺日漸差勝,內殿症候,已言于醫女,勿爲入診,議定治本之劑,而亦勿直宿宜矣。
再啓曰,伏承問安之批,以勿爲入診議定治本之劑爲敎矣。臣等與諸御醫,反覆商確,則皆以爲卽今上候,雖已平復,語其原委,則氣血不足,痰火用事之致,滋陰健脾湯,加黃連薑汁炒·枳實各一錢,連進累十貼,以爲補氣血,治痰火之地宜當云,此藥五貼,爲先劑入之意,敢啓。答曰,知道。
司諫李德英再度呈辭。入啓。加給由。
禮曹啓曰,思辨錄辯破事,發遣郞廳,更往傳諭于在外儒臣,則左贊成尹拯,以爲草莽賤臣,殘喘垂死,匪分職名,尙未鐫免,不敢瀆籲,長負罪戾,禮官又臨,罔知攸措。螻蟻微分,與前無異,虛辱隆命,一至此極,惶恐悸慄,祗俟誅殛而已。戶曹參判權尙夏,以爲臣於向日思辨錄辯破之命,不敢冒昧承當,方切惶愧之至,不意禮官復臨,更申前命,臣於是,益復駭惑,莫知所出。臣竊念此事,自是經幄諸臣之職,本非在野微賤者之所可冒當,況當初受命之臣,已有成書,雖事端忽生,過自引嫌,不免臨進還停,而要其爲說,明辨無餘,今其書尙在二臣之所,若命玉堂徵入,用備睿覽,頒示中外,則亦足使一世,曉然知朴世堂謬悖詖淫之狀,何必舍此,而更命他人,强爲疊牀之擧,無益於論辯,有損於事體哉?以臣愚迷之見,終不敢承命,席藁俟罪,只自震越而已云矣。敢啓。傳曰,知道。
政院啓曰,兩司無行公之員,諫院處置,已經累日,憲府茶時,連以監察替行,事甚未安,除在外疏單入啓人外,竝卽牌招察任,何如?傳曰,允。
僉知李喜茂,江原監司遞來。
謝恩,僉知李喜茂。
司書宋宅相上疏。大槪,春坊除命,出於夢寐之外,庚牌繼降,而適緣父病危重,坐違嚴召,格外異數,反有勿罷之命,再牌之下,不敢偃然在家,祗詣闕下,陳暴危悃,而拘於喉司,情志悶塞,蒼黃徑歸,終未免再犯逋慢,只俟譴何,而聖度天大,誅罰不加,圓扉纔脫,職名依舊,感祝天恩,益切隕越,又値玉候違豫,百僚憂遑之日,不敢不出而祗謝,仍就禁直矣。卽聞父病,夜來添劇,症情危惡,臣方寸憒亂,不能自定,不避僭越,冒死仰籲於靜攝之中,乞賜遞改,俾救父病,以伸至情事。入啓。答曰,省疏具悉。爾其勿辭,救護父命。
大司憲兪得一辭職上疏。入啓。答曰,省疏具悉。卿無所嫌,勿辭察職。
傳曰,王子封爵,元無一定規,或於六七歲,或於十餘歲爲之矣。今此䄙嬪之喪,旣有主祀之人,則事體與閭閻自別,雖未長成,傍題不可以兒名書之。且王子封爵,旣無早晩,差過數月,當爲六歲,事勢如此,似不可已。明日開政封爵事,分付。
傳曰,王子封爵官敎,肅拜時傳給,例也。今則不可卽爲肅拜,官敎今姑內入,後日肅拜時傳給事,分付該曹。
正言趙道彬啓曰,臣曩忝諫職,自速顚躓,杜門蟄伏,一味悚惕,分爲淸朝棄物,不意新命謬及,恩召繼降,猥陳辭疏,見阻喉司,銜恩畏義,不得已冒昧出肅,而僨敗之蹤,決難復叨於己試之地,旋卽尋單,方切悶縮,適於此際,以僚臺處置,庚牌復辱,今方祗詣,而臣於此際,有不敢參涉者,僚臺疏中所謂諫臣所陳,寔出於官師相規之義云者,蓋指前正言李海朝之疏,而海朝所論諸宰中,至有侵及臣季父,戶曹判書臣趙泰采,內舅兵曹判書臣尹世紀之語,則臣何敢有所可否於立落之際乎?尤不可晏然仍冒,請命遞斥臣職。答曰,勿辭,退待物論。
掌令任堂初度呈辭。入啓。給由。
右副承旨尹弘离,牌不進,依承傳罷職。
京畿監司書目,驪州兼任陰竹呈,以校理李光佐辭職上疏上送事。啓。遞差。
政院啓曰,今以王子封爵事,有明日開政之命,今此䄙嬪之喪,主祀之人,宜有名號,臣等非不知聖意所在,而第伏念王子,方在幼稚之年,不但封爵太早,況䄙嬪爲王子所生之母,喪制在身,葬禮未行,則封以爵號,加以冠冕,大有乖於禮法,決不可容易擧行,令禮官博考典禮後,稟處,實合事宜。臣等忝居近密,區區所懷,惶恐敢啓。傳曰,今玆封爵,出自上命,則未知其未安,而第念禮官,卽考典禮,亦卽問于大臣,稟處。傳曰,王子封爵事,令禮官問于大臣稟處事,旣已命下,卽爲擧行,不至犯夜事,分付。
記事官李喜泰書啓,臣承命馳往于驪州睡谷村左議政李畬所住處,傳諭聖批,則以爲臣再陳血懇,佇蒙開許,而聖批愈隆,又遣史官臨宣,不知聖明,何得於不肖微臣,而謬加恩數,一至於此?惶駭震越,益無所容。國家名器至重,終不敢越分冒進,違慢之罪,萬死猶輕,當復陳疏,畢暴情悃云矣。敢啓。傳曰,知道。
吏曹啓曰,承旨有闕,政事,取稟。
持平李相周,牌不進,依承傳罷職。
政院啓曰,傳曰,以王子封爵,明日開政事,旣已分付,則承旨有闕,政事,何爲取稟耶事,命下矣。王子封爵事,因本院啓辭,有令禮官,卽考典禮,問于大臣之命,收議稟啓之際,明日開政與否,姑不可知。故承旨有闕,政事玆以仰稟矣。傳曰,知道。已上朝報
禮曹啓曰,今九月初一日,藥房入診時,謝恩使拜表,十餘日差退事,榻前定奪矣。拜表吉日,令日官推擇,則今九月二十一日卯時,方物封裹,同月十八日爲吉云,以此日時,原粘目中,改付標以入之意,敢啓。傳曰,知道。
又啓曰,政院啓辭云云事,傳敎矣。大臣前發遣郞廳,今方問議,而以臣等孤陋之見,前史古禮可證可據之文,猝難遍考,雖以邦家所用五禮儀言之,亦無明的援證之節,第考先正臣鄭逑五服沿革圖,則其中有公子服一款,以爲諸侯之妾子,爲其母服喪,諸侯在,則練冠麻衣縓緣,旣葬除之,以此言之,王子喪制未除之前,遽議封爵,似有乖於禮法,區區臣等之意如此,惶恐敢啓。傳曰,知道。
又啓曰,政院啓辭,傳曰,今玆封爵,出自上命,則未知其未安,而第令禮官,卽考典禮,亦卽問于大臣稟處事,命下矣。議于大臣,則領議政申琓,以爲臣素昧禮經,且未諳古事,何敢臆對於如此變禮,而嘗見漢史,皇子或在襁褓,而立爲諸侯者,且武帝於王夫人之喪,遣使立其子閎爲齊王,以此見之,則帝王家事,與士庶不同,而抑或由於禮文未備而然耶?此外歷代及國朝,必有可考之禮,而倉卒之間,未暇博考,只以前日所記,敢此仰對,唯在聖明,命禮官儒臣,參考禮經及歷代典禮而行之,伏惟上裁。行判中樞府事尹趾善,行判中樞府事徐文重,病不收議,右議政金構,方在辭免中,不敢獻議云,大臣之意如此,上裁,何如?傳曰,我朝王子封爵之早晩,不但無一定之規,以古史及大明集禮觀之,年幼冊拜者有之,則政院啓辭中太早之說,已未可曉,而大抵帝王家事,與匹夫不同,自昔然矣。況今事勢,亦不可已,反覆思惟,終不覺其未安也。依前下敎擧行。
又啓曰,今九月二十九日,中宮殿誕日陳賀時,王世子亦當有行禮之節,而與常時有異,依大殿誕日陳賀時例,不爲磨鍊之意,敢啓。傳曰,知道。已上禮曹謄錄
上在昌德宮。停常參·經筵。
典牲主簿李需命,柴場監刈後,入來。
下直,白翎僉使全聖兪。
禮曹啓曰,傳敎矣。大臣前發遣郞廳,今方問議,而以臣等孤陋之見,前史古禮可證可據之文,猝難遍考,雖以邦家所用五禮儀言之,亦無明白證援之節。第考先正臣鄭逑五服沿革圖,則其中有公子服一款,以爲諸侯之妾子,爲其母服喪,諸侯在,則練冠麻衣縓緣,旣葬除之,以此言之,則王子喪制未除之前,遽議封爵,似有乖於禮法,區區臣等之意如此,惶恐敢啓。傳曰,知道。
又啓曰,命下矣。議于大臣,則領議政申琓,以爲臣素昧禮經,且未諳古事,何敢臆對於如此變禮,而嘗見漢史,皇子或在襁褓,而立爲諸侯王,且武帝於王夫人之喪,使使立其子閎爲齊王,以此見之,則帝王家事,與士庶不同,而抑或由於禮文未備而然耶?此外歷代及國朝,必有可考之禮,而倉卒之間,未暇博考,只以前日所記,敢此仰對,惟在聖明,命禮官及儒臣,參考禮經及歷代典禮而行之,伏惟上裁。行判中樞府事尹趾善·徐文重,病不收議,右議政金構,方在辭免中,不敢獻議云。大臣之意如此,上裁,何如?啓。傳曰,我朝王子封爵之早晩,不但無一定之規,以古史及大明集禮觀之,年幼冊拜者有之,則政院啓辭中太早之說,已未可曉,而大抵帝王家事,與匹夫不同,自昔而然矣。況今事勢,亦不可已,反復思惟,終不覺其未安也。依前下敎擧行。
傳曰,二王子昍爲延齡君。
大殿·中宮殿·世子宮·嬪宮,藥房·政院·玉堂問安。答曰,知道。中宮殿,二品以上·六曹問安。答曰,知道。勿爲問安。世子宮,二品以上·六曹問安。答曰,知道。
藥房啓曰,伏未審夜來,聖候調攝,若何?寢睡水刺之節,漸至如常,而昨日劑入湯藥,其已進御乎?中宮殿夜間症候,何如?臣等憂慮未弛,敢來問安。答曰,知道。水刺幾盡復常,湯藥自今日進御,而內殿症候,已言于醫女矣,勿爲逐日問安。
司諫李德英三度呈辭。入啓。遞差。
領議政申琓箚子。大槪,日昨迫於嚴命,不得不冒昧祗承,而臣之情勢,決不可抗顔蹲據,乞遞臣相職,及內局提調之任,以重國體,以安微分事。入啓。傳曰,遣承旨敦諭。
持平韓永祚啓曰,今者諫臣處置,歸於本府,而第臣於正言金興慶處置,有不可容喙者,蓋興慶之避,職由於疏批之未安,而原其疏語,則其中一款,盛論光恩君臣金鎭龜兄弟事,而鎭龜兄弟,卽臣之外兄,旣有應避之嫌,其何敢參涉於是非可否之際乎?臣於此勢難仍冒,請命遞斥臣職。答曰,勿辭,退待物論。
兼春秋李喜泰書啓,臣承命馳往于驪州睡谷村左議政李畬所住處,傳諭聖批,則以爲再陳血懇,佇蒙開許,而聖批愈隆,又遣史官臨宣,不知聖明,何取於不肖微臣,而謬加恩數,一至於此。惶駭震越,益無所容。國家名器至重,終不敢越分冒進,違慢之罪,萬死猶輕,當復陳疏,畢暴情悃云矣,敢啓。傳曰,知道。
禮曹,謝恩使拜表吉日,今月二十一日,方物封裹,同月十八日,改推擇。啓。
忠淸監司書目,淸風呈,以執義李箕洪辭職上疏上送事。啓遞差。又書目,延豐呈,以吏曹參議鄭澔辭職上疏上送事。啓。答曰,省疏具悉。爾勿過辭,從速上來察職。又書目,淸風呈,以吏曹參判權尙夏辭職上疏上送事。啓。答曰,省疏具悉卿懇。已諭至意,更何多誥?卿其體予思想,趁此秋涼,幡然造朝,以副士林之望。
謝恩,左副承旨李喜茂,右副承旨李震壽。
以申䨵爲假注書。
右議政金構上疏。大槪,批旨切峻,惶霣欲死,畢暴危忱,冀蒙處分事。入啓。
京畿監司書目,仁川呈,以校理李肇辭職上疏上送事。啓。答曰,省疏具悉。爾其勿辭,從速上來察職。
副修撰任守幹上疏。大槪,臣之宿疾,自昨復發,今朝起居之列,亦不能進參,惶隕俟命,而禁直中不可一向養病,冀蒙恩遞,俾得退伏私次,從便調治,以延殘喘,且附狂瞽之說,以備裁幸事。及判義禁洪受瀗上疏。大槪,金吾寵擢之命,出於千萬夢寐之外,驚惶震駭,罔知攸措,縮伏憂惕,恭竢物議,今至累日,尙無駁正之擧,不得不冒萬死,哀籲於天地父母之前,伏乞亟垂矜諒,還收新授資級職名,以重名器,以安微分事。入啓。
政院啓曰,以侍講院草記,無他推移入直之員,令本院稟旨擧行事,允下矣。卽今見存之員,只有司書宋宅相,昨以親病受由,今難遽請出牌,輔德弼善未差之代,所當開政差出,而日勢已暮,明日待開門,政官牌招,闕員竝爲差出,仍卽牌招察任,何如?傳曰,允。
右議政金構上疏。傳曰,遣承旨敦諭。
答判義禁洪受瀗疏曰,省疏具悉卿懇。今玆陞擢,實循公議,安心勿辭,從速行公。
答副修撰任守幹疏曰,省疏具悉。所陳之事,未知其一一得中,克建皇極之說,大義則好,而下款事,已諭予意矣。爾其勿辭察職。
弼善李彦經辭職上疏。入啓。遞差。以上朝報
有政。吏批,以兪集一爲咸鏡監司,尹志和爲平安都事,李柱天爲高山察訪,金鳴夏爲奉常判官,李喜茂爲承旨,典籍單崔慶湜,權始經爲兵曹正郞,朴弼明爲持平,申銋爲判決事,李世維爲司諫,李世奭爲執義,璿源殿參奉朴泰古,長寧殿參奉邊震一相換,承文副正字單朴始采。吏曹謄錄
兵批,副護軍李墪,副司直申懹·李光佐,副司正申䨵。兵曹謄錄
上在昌德宮。停常參·經筵。
大殿·中宮殿,政院問安。答曰,知道。勿爲問安。世子宮·嬪宮,政院問安。答曰,知道。
政院啓曰,監察未署經九員,守令未署經,亦至四員,而其中或有夫馬來滯京邸,已近四朔,其弊不可不慮,且諸臺引避,已經累日,尙未處置,亦甚未安,兩司之官,除在外及呈辭入啓外,呈告未肅拜人員,竝卽牌招,以爲趁今處置署經,何如?傳曰,允。
又啓曰,金吾滯囚已久,事甚可慮,而判義禁洪受瀗辭疏批下之後,尙未出肅,卽爲牌招察任,何如?傳曰,允。
掌令任堂三度呈辭。入啓。遞差。
右副承旨李震壽書啓,臣敬奉聖旨,敦諭于領議政申琓處,則以爲臣之情勢,實無抗顔冒出之望,而適當玉候違豫之日,又承面諭之命,臣在闕下咫尺之地,只以一身之廉隅,偃蹇違慢,誠是分義之所不敢,故不得不竭蹶趨承,入侍前席矣。及承意外開釋敦勉之敎,則又逃遁不得,仍就藥院之直者,僅盡臣子分義而已。不敢爲仍爲冒出之計,以罷直之日,爲臣更籲之期,幸今聖躬,已臻康復之域,玆敢退伏私次,更申前懇者,實出於萬不獲已也。不料今者,近侍臨宣,聖諭懃懇,至以情志不孚爲敎,責之以同休共戚之義,臣奉讀未半,惶隕感泣,誠不知置身之所也。如使臣可以出而鎭定朝議,有裨於國事,則臣何敢以一身之利害,有所計較,而臣若一出,則適足使國體壞損,臣身顚沛而已。此臣所以寧受違命之誅,不敢冒昧復出,重誤國事,貽累聖德也,明矣。伏地惶悚,不知所達,當以文字,仰請譴罰云矣,敢啓。傳曰,知道。
黃海監司書目,延安呈,以去月二十二日,雷火入明倫堂東上房,柱椽三四處缺裂,變異事。
政院啓曰,黃海監司申銋,以延安鄕校明倫堂,柱椽門楣,雷震裂破事馳啓,事之驚駭,莫此爲甚,延安縣監,不爲親進看審,只令鄕所摘奸,極涉慢泛,而道臣終無警責之事,慰安祭,不可不趁卽設行,而香祝下送之意,亦不擧論於狀啓中,揆以事體,殊甚疎漏,黃海監司申銋,從重推考,何如?傳曰,允。
傳曰,敬寧殿奠酌禮,永禧殿酌獻禮差退矣。令該曹更爲擇日以入事,分付。
謝恩,參知趙泰東,輔德金相稷,弼善朴彙登,司諫李世維。
持平朴弼明,牌不進,依承傳罷職。
黃海監司任胤元上疏。入啓。答曰,省疏具悉。卿其依疏辭往省焉。
禮曹啓曰,命下矣。自上方在未寧之中,姑待平復,當爲稟啓矣。聖敎如此,兩殿奠酌酌獻禮吉日,以何間推擇乎?敢稟。傳曰,以望間念前,推擇,可也。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請還收科獄罪人酌處之命,更加嚴刑,期於得情。請還收考官獄事酌處之命。竝措辭見上光山雖一時降號,而物衆地大,素稱難治,所當以曾經州牧,聲績已著者差送,而新除授縣監金鎭玉,雖有名稱,未經字牧,遽授雄州,除目之下,物情未允,請光山縣監金鎭玉改差。新除授行大司諫黃欽,以咸鏡監司,時在任所,請斯速乘馹上來事,下諭。竝引嫌而退,疏陳所懷,臺體固然,未安之批,不必深嫌,反斥之言,在我何損?嫌難處置,其勢亦然,不可以此,輕遞言官,請正言金興慶·趙道彩,持平韓永祚,竝命出仕。答曰,不允。改差及處置事,依啓。大司諫黃欽,交龜後自當上來,勿爲下諭。
領議政申琓箚子。大槪,情勢窮蹙,坐違恩諭,惶隕罔措,恭竢譴罰,乞遞相職,仍治違慢之罪,以嚴國法,以安私分事。入啓。答曰,省疏具悉卿懇。予之至意,屢悉於箚批,面諭於前席,而只緣情志之不孚,連章祈免,棄予如遺,缺然且慙,無以爲懷。卿其體前後心腹之懇,念一體相須之義,卽起視事,勉副予望。仍傳曰,遣史官傳諭。
吏曹判書李濡上疏。大槪,敢陳危悃,冀收守禦新命,以重國事,俾安愚分事。入啓。答曰,省疏具悉卿懇。兼任許改,蓋慮本職之久曠,而一向控免,無意供仕,予以爲過也。卿其宜體此意,卽出行公。
禮曹啓曰,命下矣。令日官推擇,則敬寧殿奠酌禮,今九月十三日巳時,永禧殿酌獻禮,今九月十九日爲吉云,以此日擧行,何如?傳曰,允。
傳曰,戶曹判書趙泰采疏批已下,明朝牌招察任。
傳曰,延齡君祿俸,今番則乃是初受,依舊例頒給,此後則一依近例減給事,分付。以上朝報
禮曹啓曰,因大臣獻議,傳曰,漢挐山以海外名山,獨不入於祀典,未免欠闕,依領議政施行宜矣事,命下矣。取考祭享謄錄及香室儀軌,則名山大川節祭,正月·二月·八月竝爲設行,而三角山·松嶽山·智異山·竹嶺山·天佛山·主屹山·紺岳山·義館嶺·鷄龍山·錦城山·木覓山·五冠山等祭祝文中,無國王姓諱,以此觀之,則今此濟州漢挐山祭禮,及祝文式,依雉岳山等祭禮擧行,似合事宜,以此分付,何如?傳曰,允。
又啓曰,再朞後,王世子仍持心制,至二十七月而卽吉事,議大臣,判下矣。二十七月,所當卽吉,而別無卜日行祭之事,則來十月初一日,因朔祭,黑團領袍將事,祭後着吉服還宮,似合禮意,而禮典旣無明白可據之文,臣曹有難臆斷,何以爲之?敢此仰稟。傳曰,依爲之。
又啓曰,傳曰,敬寧殿奠酌禮,永禧殿酌獻禮差退矣。令該曹更爲擇日以入事,命下矣。自上方在未寧之中,姑待平復,當爲稟啓矣。聖敎如此,兩殿行禮吉日,以何間推擇乎?敢稟。傳曰,以望間念前,推擇,可也。
又啓曰,敬寧殿奠酌禮,永禧殿酌獻禮吉日,以何間推擇事草記,傳曰,以望間念前推擇可也事,命下矣。令日官推擇,則敬寧殿奠酌禮,今九月十三日巳時,永禧殿酌獻禮,同月十九日爲吉云,以此日擧行,何如?傳曰,允。
傳曰,王世子,永昭殿親祭事,依肅寧殿例擧行之意,曾已傳敎矣。到今又有敬寧殿親祭,而親祭則與永昭殿一體也。若親祭時,則王世子當下令於侍講院,本院自當擧行,該曹有何稟定之事乎?此草記還出給。
禮曹啓曰,敬寧殿再朞前五享大祭,王世子親行事,啓稟擧行矣。卽今服吉之後,則與三年內時有異,且考肅寧殿謄錄,則王世子親祭,待下令擧行,而今則永昭·敬寧兩殿,王世子親祭,臣曹不敢循例仰稟,何以爲之?敢稟。禮曹謄錄
有政。吏批,以韓在誨爲良才察訪,李頤晩爲直講,李思永爲刑曹參判,兪得一爲吏曹參判,朴彙登爲弼善,金相稷爲輔德,李震煥爲禮曹佐郞,李世弼爲掌令,趙泰一爲文學,李寅燁爲大司憲,兼春秋爲,柳鳳輝·尹會·權以鎭·李大成·盧世夏·李龜齡·金世鎬·金鍰·尹志和·呂必重。吏曹謄錄
兵批,副護軍李箕洪,副司直李德英。兵曹謄錄
上在昌德宮。停常參·經筵。
下直,大丘判官李徵海。
中宮殿·世子宮·嬪〈宮〉,藥房問安。答曰,知道。
藥房啓曰,冷雨終宵,伏未審此時,聖體調攝,若何?前劑入湯藥,連已進御,而寢睡水刺之節,已盡復常乎?中宮殿症候,亦復何如?臣等憂慮未弛,敢來問安。答曰,知道。無事。湯劑連進。內殿症候,言于醫女矣。
吏曹啓曰,臺諫及守令有闕,政事,取稟。傳曰,當日爲之。
左副承旨李喜茂書啓,臣承命馳往于崇禮門外,右議政金構所住處,敦諭,則以爲臣瀆擾已多,逋慢已極,不敢更望寬恩,只俟鈇鉞之誅,伏蒙聖慈,特遣近侍,臨宣至意,諭之以倚仗無所,勉之以擺脫嫌疑,十行勤懇,逈出尋常,非臣賤微,所敢承當,惶恐感激,不知死所。弘濟時艱,固非臣之所敢望,而出處進退,人臣之大節,係焉,臣之前後汚衊,無復餘地,則毋論人言之虛實,與臣之芥滯與否,其身名謬辱則極矣。雖閑慢舊趼,尙無復玷之理,況進於是,而冒據百僚之首乎?天地至仁,無物不遂,聖人用人,不枉其性,今臣苦切之懇,若非天地父母哀憐而矜察之,臣復何望哉?聖恩至隆,恩禮非常,臣雖欲强其不忍,黽勉承命,忽念前事,骨驚心惶,輒復廢然而返,終於不敢出而已,此臣本心羞惡之端,泯滅不得者也。螻蟻微臣,屢抗嚴命,跡涉徼寵,罪在慢上,伏地震慄,萬戮是俟。五情失守,不知所達云矣,敢啓。傳曰,知道。
都承旨金宇杭上疏。大槪,臣素患癖塊之症,自昨夕,有復據之漸,而今日問安,不敢退在,强起入來矣。纔及闕門內,忽覺渾身寒淅,胸膈隔塞,頭目暈眩,精神迷憒,僅到藥院,脈沈肢冷,委倒悶絶,不能出參於起居之禮,玆敢疾聲呼籲於仁覆之下,伏乞聖慈,特賜矜察,亟遞臣職,歸家調治,俾尋生路事。入啓。答曰,省疏具悉。卿其勿辭,調理察職。
正言金興慶就職後啓曰,臣引避累日,一味惶蹙,處置請出,出於意外,臣不得不承命來詣,而第伏見前承旨尹弘离再疏,則復申前說,語益張皇,而提起臣前疏中擧正二字,縷縷爲言,當初下語,非有深意,而今乃追生疑怒,齕之不已者,誠可異也。臣雖不欲索言辯論,以傷同朝忠厚之風,而旣被其詆斥,理難晏然於臺次。且臣於本院考官獄酌處還收之啓,有難苟同,曾以賤見,附陳於辭疏之末矣。今不可參涉於是啓,則亦何敢苟然仍冒乎?請命遞斥臣職。答曰,勿辭,退待物論。
政院啓曰,金吾之無長官,已過數月,而判義禁洪受瀗,昨違召牌,而又爲陳疏,無意行公,許多罪囚之一任其積滯,委屬可慮,洪受瀗更爲牌招察任,何如?傳曰,允。
兵曹判書尹世紀辭職上疏。入啓。答曰,省疏具悉卿懇。臺臣疏語,元非大段,則不體開釋之意,一向引入,無乃太過乎?卿其須勿撕捱,從速行公,毋曠職務。
傳曰,兵曹判書尹世紀疏批已下,本兵重任,不可久曠,卽爲牌招察任。
謝恩,判義禁洪受瀗,同春秋尹世紀。以上朝報
有政。吏批,以孟萬澤爲持平,金鼎臣爲光山縣監,崔柱岳爲高城郡守,洪萬選爲監察,金始徽爲旌善郡守。禁府都事韓配義,掌苑別提洪重亨,相換,典籍單閔致龍。吏曹謄錄
上在昌德宮。停常參·經筵。
夜三四更,雷動。
京畿都事趙正緯,災傷覆審事,出去。
尙衣僉正李耋,柴場摘奸後,入來。
都承旨金宇杭初度呈辭,及司書宋宅相再度呈辭,以國忌齋戒,留政院。
右議政金構上疏。大槪,恩諭之下,又未趨承,孤負隆私,萬戮猶輕,冒死申籲,乞伏慢命之罪,以嚴邦憲,以安賤分事。入啓。答曰,省疏具悉卿懇。卿之前後上章,輒以曩日所遭,爲大不安之罪,而第其慘被搆誣,予已洞燭,而縷縷開示,則一向過嫌,不體我懃懇之意者,殊非所望於輔臣者也。矧今艱虞溢目,而首相引入,左揆在野,卿又連章,致令廊廟空虛,獨使予焦憂,是豈與共休戚之義乎?玆不多誥,卿毋困我,卽起視事,少慰予日夕思想之心。仍傳曰,遣史官傳諭。
以韓重熙爲假注書。
院啓,引嫌而退,當初論啓,非有深意,則承宣疏辯,在我何損?附陳意見,似無不可,而旣未連啓,勢難仍在,請正言金興慶,遞差。答曰,依啓。前啓,以國忌齋戒,今明日姑停。
京畿監司書目,驪州呈,以左議政李畬辭職上疏上送事。啓。傳曰,遣承旨敦諭。
吏曹啓曰,臺諫有闕,政事,取稟。傳曰,過國忌後爲之。
上在昌德宮。停常參·經筵。
辰時,雷動。
中宮殿·世子宮·嬪宮,藥房問安。答曰,知道。
藥房啓曰,夜來風雨,伏未審聖候調攝,若何?寢睡及水刺之節,皆已復常乎?前入湯劑,當盡於今日,五貼又當劑入,而中宮殿症候,亦復何如?臣等憂慮未弛,敢來問安。答曰,知道。寢睡水刺,今已復常,內殿症候,已言于醫女矣。
副修撰任守幹上疏。大槪,臣於直中,卽見鄕信,則老母宿病,自昨一倍添劇云,不得不冒萬死,徑先出去,伏乞刊臣職名,俾得及時歸護事。以國忌,留政院。
兵曹參議韓聖佑再度呈辭,以國忌,留政院。
政院啓曰,卽者副修撰任守幹,聞其母病猝劇,陳疏徑出,原疏以國忌,不敢爲捧入,而玉堂上下番俱空,無他推移入直之員,明日開政時,闕員雖可差出,而一夜闕直,亦甚未安,在前如此之時,雖値國忌,亦有政官牌招開政,差出闕員之時,今則何以爲之?敢稟。傳曰,依爲之。以上朝報
有政。吏批,以金相稷爲執義,朴台東爲正言,李光佐爲副校理。吏曹謄錄
兵批,以沈漢柱爲翊衛,李東馣爲五衛將,李昌肇爲副摠管,金鎭龜爲都摠管,韓時相爲習讀。訓鍊參軍單全友益,訓鍊奉事單金戒仁,副司果金興慶,江華中軍單李萬枝。兵曹謄錄
政院啓曰,敎書旣已啓下,守禦使李濡,卽爲牌招,密符敎諭書傳授之意,敢啓。傳曰,知道。守禦廳謄錄
上在昌德宮。停常參·經筵。
司僕主簿李泓,牧場摘奸事,全羅左道出去。繕工奉事王世萬,柴場監刈後,入來。
下直,濟州判官金錫民,省峴察訪李明淵,仁遮外萬戶沈逵。
副修撰任守幹上疏。入啓。答曰,省疏具悉。爾其勿辭往省焉。
咸鏡監司兪集一辭職上疏。大槪,北門鎖鑰之任,決非如臣庸疎陋劣,已試蔑效者,所可堪承,聞命驚惶,罔知所措,徊徨屢日,敢暴血懇。伏乞聖明,亟命遞改臣新授職名,不勝公私幸甚。入啓。答曰,省疏具〈悉〉。卿其勿辭,速往欽哉。
成均館官員,以同知館事意啓曰,今九月初九日,儒生上旬輪次,當爲設行,而大提學·大司成,俱未差出,限內不得爲之,今月內無故日退行之意,敢啓。傳曰,知道。
吏曹,執義李世奭身死。啓別致賻。
政院啓曰,昨日政,新除授副校理李光佐,時在驪州地,本館無啓請下諭之員,而玉堂上下番,更無推移入直之勢,似當有變通之道,何以爲之?敢稟。傳曰,都堂錄,斯速爲之。又啓曰,近因憲府無行公之員,許多監察,及守令,尙未署經,事甚未安,憲府之官,除在外人外,呈告未肅拜人員,竝卽牌招,以爲趁速署經之地,何如?傳曰,允。
臨昌君焜上疏。大槪,伏乞遞臣宗親府有司堂上之任,以存體例事。入啓。答曰,省疏具悉。卿其勿辭行公。
瀛昌君沈上疏。大槪,臣之兼帶宗親府有司之任,不可晏然仍冒,乞蒙恩遞,以重事體,俾安微分事。入啓。答曰,省疏具悉。卿辭如此,有司堂上勉副焉。
謝恩,執義金相稷。
政院啓曰,以侍講院草記,無他推移入直之員,令政院稟旨擧行事,允下矣。政官卽爲牌招,差出闕員,仍卽牌招入侍,何如?傳曰,允。
府啓,請還收炤兄弟,放歸田里之命,亟命絶島定配。措辭見上新除授大司憲李寅燁,時在忠淸道鎭川地,掌令李世弼,時在京畿果川地,持平孟萬澤,時在忠淸道溫陽地,請竝斯速乘馹上來事,下諭。答曰,不允。下諭事,依啓。
執義金相稷啓曰,臣於前春,以長湍府使崔鎭漢罷職事論啓,而仍有令本道査覈之命矣。今聞査狀,旣已上來,而闔境嗷嗷之民怨,盡歸風聞失實之科云,臣於是,竊不勝瞿然,而繼之以訝惑也。夫外方守令之行査,前後何限,而未聞有得其實狀者,蓋査官則不過隣邑之守宰,所問之人,亦其平日所信任之官吏也。以隣邑之守宰,問於平日所信任之官吏,其間實狀之不能覈得,其勢固然。今此鎭漢,則況其妻家,又在本邑境內,其査事之得脫,又何足怪乎?雖以査覈文案中一事言之,本邑上年應役實結,一千九百九十七結零,而氷丁收捧之數,則只是九十九八結,未知九十九八結之外,其餘一千二百餘結之多,則用於何處,而至令邑底居民,有此給料添捧之擧耶?此外査語,亦多有矇矓可辨者,而第臣之以此事引避者,前後累矣。不但臣身之疲困已極,事體之損傷,亦且不細,在身自處之道,惟當咋舌追悔之不暇,其何敢復此呶呶,徒事瀆擾而已耶?査事旣已歸虛,則論啓臺官,實無晏然在職之理,且臣頃忝諫省時,僚臺以義州府尹尹弘离遞差事發論,而臣之意見,有不可苟同者,故有所引避矣。日昨辭疏,更復提論,至以將欲擧正,遽被沮黜爲言,而要其指意,亦未必不在於臣,則情勢之難,又加一倍,以此以彼,俱不可一刻仍冒,請命遞斥臣職。答曰,勿辭,退待物論。以上朝報
有政。吏批,以崔錫恒爲平安監司,李德英爲輔德,金始煥爲兵曹佐郞。校書正字單邊玉明,成均博士單洪錫九。吏曹謄錄
禮曹啓曰,卽接永昭殿參奉牒報,則去夜大風,正殿北邊階砌上大栗木一株,南邊後園上大栗木一株摧折,西邊中栗木一株折落云,正殿至近之地,樹木有此摧折之患,極爲驚駭,依例慰安祭,不卜日來十一日設行,而摧折之木,則行祭後卽爲斫去之意,分付,何如?傳曰,允。
又啓曰,漢挐山祭禮,及祝文式例,雉岳山等祭例擧行事,啓下矣。獻官則本州牧使親行,諸執事則以前朝官與儒品中差定,或牧使有故,則以大靜·旌義兩邑守令代行,祭物則一依本道智異·錦城山等例,措備擧行之意,本道監司處,分付,何如?傳曰,允。
又啓曰,敬寧殿再朞前五享大祭,王世子親行事,啓稟擧行矣。卽今服吉之後,則與三年內時有異,且考肅寧殿謄錄,則王世子親祭,待下令擧行,而今則永昭殿·敬寧殿兩殿,王世子親祭,臣曹不敢循例仰稟,何以爲之?敢稟。傳曰,王世子,永昭殿親祭事,依肅寧殿例擧行之意,曾已傳敎矣。到今又有敬寧殿親祭,而親祭則與永昭殿一體也。若親祭時,則王世子當下令於侍講院,本院自當擧行,該曹有何稟定之事乎?此草記還出給。禮曹謄錄
以延齡君爲宗親府有司堂上。宗親府謄錄
上在昌德宮。停常參·經筵。
夜二更三更,有霧氣。五更,流星出天蒼星下,〈入〉西方天際,狀如鉢,尾長三·四尺許,色赤。
中宮殿·世子宮·嬪宮,藥房問安。答曰,知道。
藥房啓曰,雨後日氣涼冷,伏未審此時,聖候調攝,若何?而前入湯劑,連日進御乎?諸醫等皆以爲滋陰健脾湯,固是治本劑,兼進朱砂安神丸,以爲鎭納浮淄之火,尤爲合當云。此藥一劑,爲先劑入,而中宮殿症候,亦復何如?臣等憂慮未已,敢來問安,竝此仰稟。答曰,知道。無事。湯劑連進。內殿症候,已言于醫女矣。
黃海監司書目,康翎縣監趙萬齡,今秋釋奠時,莫重祭享所用,肉醢所入偸食之色吏,不爲報營請罪,終難免掩置之責,罷黜事。啓。傳曰,只推勿罷。
司書宋宅相三度呈辭。入啓。遞差。
右議政金構上疏。大槪,累次申籲,荐蒙恩批,聖眷愈隆,臣罪愈積,進有冒沒之恥,退有違慢之誅,惶隕窘蹙,無地自容,更冒萬死,畢暴危悃,伏乞亟收成命,議臣罪罰,以嚴國法,以安私分事。入啓。傳曰,遣承旨敦諭。
吏曹參判兪得一辭職上疏。入啓。答曰,省疏具悉。卿其勿辭,從速察職。
輔德李德英上疏。大槪,滓穢賤臣,幸蒙恩遞,仰戴洪私,分作棄物,不意春坊新命,遽及於杜門省愆之中,驚惶震惕,罔知攸措。嚴召之下,不敢坐違,來伏禁扃之外,而顧臣所遭,實是朝紳之深恥,豈敢晏然復齒於名途,重貽淸朝之差辱哉?玆敢疾聲呼籲於紸纊之下,伏乞亟削臣職,仍治臣罪,以謝人言,以勵世道事。入啓。答曰,省疏具悉。爾其勿辭,從速察職。
府啓,請還收炤兄弟放歸田里之命,絶島定配。措辭見上引嫌而退,當初論啓,旣據其實,到今査脫,不足取信,前所引避,自有意見,諫臣疏語,何必爲嫌?請執義金相稷出仕。答曰,不允。處置事,依啓。
左尹李國華上疏。大槪,臣於本府郞廳推考,禁吏決棍之事,有不可獨自晏然者,乞遞臣職,仍治臣罪,以安私分,以存公法事。入啓。答曰,省疏具悉。卿其勿辭察職。
禁府啓目,金砯議處云云,當初載米行賂於大臣之門,蓋出於慢侮蔑法之意,其罪已難原恕,而及其嚴問之下,不以實對,所饋穀物,歸之私庄所出,其石數,旣稱不貲云,而亦不明白現告,各家所送,混然都錄,欲爲藉重從便推傳之地云者,實是隱然掩匿之計,其爲罪狀,尤極痛駭,刑推得情,何如?啓依允。
又啓目,權宇亨更推云云,郞廳分在館內外,各有所掌,只事把守一事,元無干涉於傳語云,不可不更爲詳覈處之。所謂館所郞廳,卽爲拿問後,稟處,何如?啓依允。
又啓目,成弼大議處云云,莫重巡將,未及受牌,殊甚可駭,當初落點單字,始傳於日沒之後,下輩傳報,亦甚稽緩,則渠之馳進闕下,未及門限,事勢或然,不無可恕之端,似當分揀,而所係重大,自下不敢擅便,上裁,何如?啓放送。
又啓目,河重圖議處云云,宥旨前事,似當勿施,上裁,何如?啓勿論。
執義金相稷就職。
李震壽啓曰,備邊司郞廳,以大臣意來言,今日賓廳坐起日次,而上候方在靜攝中,不得來會云矣,敢啓。傳曰,知道。
又以侍講院言啓曰,本院實兼官十員內,兼輔德·兼弼善·兼文學司書·兼說書未差,文學趙泰一,兼司書李觀命,說書洪重休在外,輔德李德英承牌來詣闕外,陳疏退去,只有弼善臣朴彙登,獨爲入直,事之苟簡,莫此爲甚,且明明日,師領議政申琓相見禮時,不可不備員,實官有闕之代,雖得差出,尙患未備,在外人員上來遲速,旣未可知,合有變通之道,令政院斯速稟旨擧行,輔德李德英疏批已下,更爲牌招三字缺察任,何如?傳曰,允。
又以承文院官員,以都提調意二字缺本院前權知副正字洪禹瑞,方在罷職中,依例肄習官啓下,付軍職,冠帶常仕,何如?傳曰,允。
又以承文院官員,以都提調意啓曰,本院提調,卽今無故行公者,只有一員,前頭謝恩使,行期漸近,而文書査對,將不成貌樣,行吏曹判書李濡,工曹判書徐宗泰,禮曹判書趙相愚,戶曹判書趙泰采,兵曹判書尹世紀,刑曹判書李益壽,行司直李墪,吏曹參判兪得一,禮曹參判徐文裕,都承旨金宇杭,提調差下,使之察任,何如?傳曰,允。
李震壽啓曰,以侍講院草記,有令政院稟旨擧行事,允下矣。世子師行相見禮時,宮僚。五行缺
右議政金構疏曰,伏以臣,荐蒙異數,誠不勝其惶懼悶迫之至。冒死哀籲,乞伏刑章,而威譴不加,溫批反降,懇諭丁寧,至擧前事,開釋備至,無復餘蘊。至於獨使予焦憂,少慰予思想之敎,則臣奉讀再三,心骨俱摧,精爽震悸,不知處身之所也。如臣無狀,乃敢坐徼受寵如此,死亦不足以塞責。臣以一介賤微,偏蒙渥澤,頂踵毛髮,無非殿下之賜,生死肉骨,未足爲喩,殞首結草,縱期他日,自恨此生,無復少答涓埃之路矣。今忽叨此非分之職,任以經濟之策,苟使臣有一分報效之望,則何敢徒守廉隅,偃蹇漶漫,以自陷於孤恩負國之罪?禮數之殊異如此,眷顧之非常如此,冤訴之洞釋如此,臣雖頑鈍,粗識分義,感恩懼罪,自倍他人。何敢冥然不動,有同木石之無知哉?至此而猶不敢承命者,是有大不忍者存焉耳。士夫持身,廉隅是重,一有放過乎此,則賤侮危辱,而喪其所以自守,二字缺不保,失其所以報國。是故人臣事君,以立身爲本,而此非爲彩四字缺國也。凡人仕宦於朝,當退之義非一,年老病深而退,才力八字缺爲世僇辱則退,而其中謬爲五行缺聖明也。其惟得蒙照察之故,臣敢陳章二字缺以廉隅爲言也。假令臣冒沒趨走,粗效尺寸之勞,猶不如許其自靖,而沒齒思愆,使國人知淸朝宰相,猶有不可全喪廉隅者,則其裨益風化,所關非細,得失輕重,況不可以彼而易此,況冒出而無報效之可望者歟?臣自承批諭以來,憂遑煎灼,五情迷亂,窘縮之極,無地轉身,進有冒沒之恥,退有慢命之罪,廉隅分義,勢難俱全,兩端在中,氷炭交戰,夜而繼日,忘寢廢食,欲更申餘懇,而撕捱已極,亦所不敢,遲回反側,以至數日。又竊自念,理窮則變,勢極則反,今臣情地,可謂窮且極矣。若有不辭未盡暴於君父之前,而先自阻於日月之照,則非臣子之義,虛帶重任,一向縮伏,尤非賤分之所敢安節。故席藁私次,瀆冒鈇鉞,涕泣鳴號於三字缺聽,非敢更望苟全,以虧常憲,伏乞聖慈,俯垂諒懇,亟收成命,議以刑章,以重國法,以安愚分,千萬幸甚。疊傳于李震壽曰,遣承旨敦諭。以上燼餘
上在昌德宮。停常參·經筵。
訓鍊都監郞廳金洵,柴場摘奸事,春川等地,出去。
承文正字具萬理,卒䄙嬪禮葬時題主官,衿川地,出去。
氷庫別提李有壽,草薍監刈後,入來。
都承旨金宇杭,兵曹參議韓聖佑三度呈辭。入啓。遞差。
政院啓曰,以侍講院草記,有令政院稟旨擧行事,允下矣。世子師行相見禮時,宮僚不可不備員,而文學趙泰一,兼司書李觀命,說書洪重休,竝在外未上來。相見禮日字已迫,不可無變通之道,何以爲之?敢稟。傳曰,竝改差。
又啓曰,因本院啓辭,春坊在外官員竝改差事,命下矣。世子師相見禮,迫在明日,政官卽爲牌招開政,春坊闕員,盡數差出,仍卽牌招察任,何如?傳曰,允。
右承旨金澋書啓,臣承命馳往于崇禮門外,右議政金構所住處,敦諭則以爲,臣情勢危蹙,累抗嚴命,而聖度天覆,眷遇不替,誅罰不下,恩禮無前,臣猶敢一向撕捱,虛辱受寵,積其違慢,罪當萬戮,而鴻私曲貸,異數荐加,又遣承宣,勉諭勤摯,其責望之切,奬飭之重,俱非螻蟻賤臣,所敢承聞,震悚崩灼,汗淚交迸。臣之情實,固已備懇於前後章疏,而到此地頭,惟有惶隕乞死而已,不敢更有所煩瀆。加以賤疾方苦,神思不勵,且被非常之命,戰越失次,尤不知所達。如得須臾無死,復逭刑章,則從當收召魂魄,更具文字,仰請鈇鉞之誅云矣,敢啓。傳曰,知道。
禁府,申慶濟拿囚。啓。
弼善朴彙登上疏。入啓。答曰,省疏具悉。爾其勿辭,察職。
文學金栽,牌招肅拜。
明日王世子,與師領議政申琓相見禮正時,巳初初刻。以上朝報
有政。吏批,以金栽爲文學,金興慶爲司書,崔慶湜爲禮曹佐郞,李思永爲都承旨,金萬埰爲兵曹參議,權益隆爲監察,洪萬選爲掌樂僉正。承文提調十,李濡·徐宗泰·趙相愚·趙泰采·尹世紀·李益壽·李墪·兪得一·徐文裕·金宇杭。吏曹謄錄
兵批,以李溶爲黃海兵使,李碩輔爲五衛將,朴思敦爲五衛將,李慶華爲僉知,吳尙欽爲武兼,姜碩望爲鐵串僉使,金礬爲守門將,金夏鼎爲別害僉使,趙敬錫爲僉知。副司直金宇杭·韓聖佑,副司直趙泰一,副司果宋宅相,副司正洪重休,同知單李世載,濟州監牧官單金羽遷。兵曹謄錄
司僕寺官員,以提調意啓曰,全羅左·右道牧場內宜松山,發遣郞廳,摘奸定界事,旣已啓稟蒙允。本寺郞廳,今當下送,而且左右帥臣,以諸島設鎭事,纔有啓聞。海防雖重,馬政亦大,不可以一張狀聞,有難容易變通,下去郞廳,通關于水營,亦爲眼同摘奸後,地勢要害,事之便否,使之別單書啓,以爲詳量稟處之地,而第近年以來,連歲凶荒,稅入大縮,將不成樣,事甚可慮。郞廳下去時,田畓災實,亦宜看審,應行節目,別單書入,使之依此擧行,而慶尙道晉州監牧官所管牧場,亦有弊端,而慶尙道與全羅道,乃是接界之地,道路不遠,左道摘奸郞官往來時,亦令一體看審。忠淸道唐津地蓋串,亦以舊日馬場,因懿惠公主房賜給,廢棄已久矣。年代旣遠之後,當此舊牧場收拾之日,不可一向棄置,令本官與瑞山監牧官,眼同摘奸後,還屬本寺,且黃海道甕津昌麟島,亦以馬場,乙卯年因本道監司啓聞,所江鎭蘇殘間,限十年許借矣。今至三十年之久,當此馬場日縮之日,不可仍爲許給,亦爲還屬本寺,以爲牧馬之地,何如?傳曰,允。戶曹謄錄
以輔德李德英,牌不進,罷職傳旨,傳于李震壽曰,推考傳旨捧入。已上燼餘
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,日氣寒暖不適,伏未審此時,聖候若何,而中宮殿症候,亦復何如?臣等憂慮未已,敢來問安。答曰,知道。無事。內殿症候,已言于醫女矣。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請〈還收〉科獄罪人酌處之命,更加嚴刑,期於得情。請還收考官獄事酌處之命。竝措辭見上答曰,勿煩。
傳曰,黃海監司任胤元,留待引見。
謝恩,輔德李德英。
左副承旨李喜茂上疏。大槪,臣新遭重慽,纔經成服,明日敬寧殿奠酌禮時,臣當陪從,而累日喪次,身旣犯染,只過一晝夜之後,遽爾執事於行禮之際,有所未安,伏乞聖明,亟許鐫遞臣職,以便公私事。入啓。答曰,省疏具悉。爾其勿辭察職。
右議政金構上疏。大槪,荐被異數,惶恐無地,罪積違慢,萬殞難贖,冒死申籲,乞蒙照察事。入啓。答曰,省疏具悉卿懇。如渴之旨九宣,而巽讓之章十上,是何情志之阻隔,一至於此耶?愕然且慙,寧欲無言。噫,當此憂虞溢目之秋,任卿以台鉉之重,予固不可舍卿,卿亦不忍棄予也,決矣。卿其體諒,卽起視事,毋孤日夕之望。仍傳曰,遣史官傳諭。
府啓,請還收炤兄弟,放歸田里之命,亟命絶島定配。措辭見上答曰,勿煩。
司書金興慶,再招不進,依承傳罷職。
忠淸監司書目,韓山呈,以獻納權辭職上疏上送事。啓。答曰,省疏具悉。爾其勿辭,上來察職。
明日敬寧殿奠酌禮時,出宮正時,巳初初刻,奠酌禮正時,巳正初刻。
承文正字具萬理,卒䄙嬪題主後,入來。
禁府照目,前縣監申復圭矣。餉穀虛錄,罪杖一百,徒三年,喪前所犯贖,告身盡行追奪,私罪。啓依允。
又啓目,金砯刑問一次不服,加刑得情,何如?啓依允。
又照目,氷庫別檢曺夏奇·金鎭泰等矣。當初論報禮曹,至有引朔之請者,蓋引上年前例,非無端創始之比,不無可恕之道,而預慮生事,欲爲前頭免罪之地,罪杖八十贖,竝只公罪。啓功議各減一等。
又啓目,粘連,權宇亨,以次知結束吏之官,亦不可謂全然無失,與柳斗齊·李世進,分輕重照律,申慶濟段,放送,何如?啓依允。
又照目,前僉使朴壽雄矣。身爲邊將,不敢擅離,自是當然之法,不待水使分付,猝然出來陸地,罪決杖一百,罷職,邊遠充軍,告身盡行追奪,私罪。啓功減一等。
又照目,前別提尹之贇·黃夏弼等矣。當初論報,非渠等創始之擧,實引上年前例,容有可恕之道,而莫重御供之物,慮其難繼,至於稟報該曹,欲爲前頭免罪之地,罪各杖八十贖,竝只公罪。啓功減一等。
黃海監司任胤元,留待引見時所啓,道內守令,卽今皆是南武,而文官絶少,前頭如有設科之事,則考官似難推移塡差,誠可悶慮,今後則令該曹隨其窠闕,間間差送文官,何如?上曰,依爲之。右承旨金澋所啓,頃以玉堂闕直事,因本院啓稟,而有都堂錄斯速爲之之敎矣。其後聞領議政申琓之言,則政府館閣堂上,與吏曹參判或參議及郞官有之,然後可以爲之云,而卽今吏曹參判兪得一,引嫌不爲行公,參議鄭澔,在外未及上來,郞官則只有李觀命,而亦無職名,差待此等官備員,則前頭遲速,有未可知,而玉堂上下番闕直,今已累日,此實前古所未有,事之未安,莫此爲甚,卽今玉堂在外人員,曾已推考,而尙不上來,似當更有別樣申飭之擧矣。上曰,頃日疏批已下,而尙不上來,殊甚未安,從重推考,使之從速上來,可也。以上朝報
黃海監司任胤元,留待引見時所啓,頃因京畿監司啓聞,有校生停講之擧,而海西則連年凶荒之餘,屢經客使之往來,民生之飢困,比於畿甸而甚矣。本道校生考講,亦依京畿例,自今秋限明春,停止,何如?上曰,依爲之。
禮曹啓曰,去己卯年莊陵復位時,依北道諸陵例,五年一奉審事,定奪矣。今年當次,本曹堂上進去奉審之意,敢啓。傳曰,知道。禮曹謄錄
捕盜廳啓曰,因本廳軍官李萬杓之來告,得一賊漢,搜來其家藏,則衣服器皿雜物,皆非渠家可有之物,而內字號一馬牌,亦在其中,故其出處,今方推覈,馬牌則爲先移送該曹之意,敢啓。傳曰,知道。
下直,結城縣監呂渭良。已上燼餘
上在昌德宮。停常參·經筵。
大駕詣敬寧殿入幕次後,藥房·政院問安。答曰,知道。奠酌禮後,藥房·政院·二品以上·六曹問安。答曰,知道。
吏曹參判兪得一初度呈辭。入啓。給由。
同副承旨黃一夏書啓,臣敬奉聖旨,馳往于驪州睡谷村左議政李畬所住處,敦諭則以爲,臣三章瀆籲,畢暴血懇,而天聽愈邈,恩禮益隆,至遣承宣,臨諭於蓬蓽之下,十行絲綸,丁寧諄切,奬予責勉,迥絶尋常,非臣愚陋賤分,所敢承當,惶駴震越,汗淚交迸,臣何等微末,被如許恩數?固知晷刻稽淹,罪合萬死,而畢竟僨敗國事,爲罪尤重?反覆思量,終不敢承命,惟當申章請譴,伏地悚慄,祗俟嚴誅云矣,敢啓。傳曰,知道。
府啓,請還收炤兄弟,放歸田里之命,亟命絶島定配。措辭見上答曰,勿煩。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請還收科獄罪人酌處之命,更加嚴刑,期於得情。請還收考官獄事酌處之命。竝措辭見上答曰,勿煩。
全羅監司閔鎭遠疏曰,伏以臣,猥以無似,謬膺重寄,觸事憒憒,愧懼恒切,而歲又大侵,民將盡劉,儲蓄俱竭,拯濟無策,夙宵焦迫,罔知攸措,加以素患痰火之病,年來漸痼,精神昏瞀,胸膈痞塞,强應公務,動輒顚錯,日者數旬,驅馳之餘,一倍添劇,吐瀉無算,食飮專廢,火熱上升,頭䐉如碎,負席涔涔,宛轉叫呼,多般治療,少無其效,念臣此病,有非偶然猝發之比,旬月之內,決難復起爲人,荒歲賑救之責,斷不可一任其癏曠,朝廷軫恤一路生靈,則必須早解臣職,別擇忠勤才智之士,畀以方面,責以成效,然後庶有其蘇之望矣。抑臣伏聞頃日臺臣疏論外戚,而有曰位高則驕,勢盛則橫。噫,此正臣藥石之戒也。臣以戚畹小臣,無功驟遷,忝二品崇班,按一路軍民,則位高勢盛,臣固然矣。驕橫二字,雖臣平日所自勉戒者,而亦安敢自謂我無此失也?卽此一款,已極難安,而且伏見憲府論劾趙二字缺之啓,以凶歲納米爲言,夫二字缺之補官,實由於臣,則臣安得晏然而已?其所謂納米之四字缺實狀,臣不得不略陳焉。蓋臣於二字缺年,受湖西監賑之九行缺實在於臣,而臺臣之不爲竝論臣身者,豈欲容臣之有所自處耶?仍伏念此輩累百口全活之功,在朝家酬勞之典,不宜忘忽,而見今未補官,尙多其人,前後聖敎之一字缺下,不止一二,而今番大政,又無一人之調敍者,徒使失信之名,歸於朝廷,緣臣奉使無狀,致令已仕者,得納米之目,未仕者有失信之怨,此皆臣之罪也。在臣私義,只合屛退自廢,庶待此輩之盡數調用,然後更立於朝,決不當欺誑小民,獨享崇寵也。伏乞聖明,下詢廟堂,如以爲此輩活人之功,不必酬報云,則亟收前下承傳,仍治臣下欺富戶,上累官方之罪,不勝幸甚,謹昧死以聞。答曰,省疏具悉。卿勿過辭,從速察職。已上燼餘
上在昌德宮。停常參·經筵。
禮曹參議崔重泰,佐郞崔慶湜,長陵石物塗灰事出去。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖候,若何?昨於敬寧殿奠酌之禮,靜攝之餘,不瑕勞傷乎?前入湯劑,已盡於昨日,五貼今當更爲劑入,而中宮殿症候,亦復何如?臣等憂慮未弛,敢來問安。答曰,知道。無事。內殿症候,詳言于醫女矣。
全羅監司書目,臣病狀難强,情勢難安,辭職上疏上送事。啓。答曰,省疏具悉。卿勿過辭,從速察職。
禁府,朴壽雄廣州府徒三年充軍。啓。
弼善朴彙登上疏。大槪,臣於日昨直廬中,猝患感冒,宿疾兼發,扶曳還家之後,一味添劇,晝夜叫苦,殆不省事,意外召命,遽下此際,分義是懼,忍死趨詣禁扃之外,而顧臣病狀,決無自力就職,不得不投疏徑歸,臣罪至此,萬殞猶輕,兼附區區所懷,以備裁察事。入啓。答曰,省疏具悉。憂愛春宮,縷縷進言,予用嘉尙?可不留意焉?自銓曹,擧行二條,亦宜申飭,爾其勿辭,從速察職。
李震壽,以義禁府言啓曰,卽接月令醫員黃世耉手本內,罪人樞病勢看審,則本以抱病之人,久處冷地,猝得痢疾,度數頻數,食飮全廢,元氣大敗,症勢非輕,而自前罪人病勢如此,則有保放救療之規,敢此仰稟。傳曰,依爲之。以上燼餘
上在昌德宮。停常參·經筵。
掌院別提元萬東,果園摘奸後,入來。
下直,全羅兵使李碩寬,堤川縣監宋堯卿。
政院啓曰,今日賓廳日次,兩司當爲來待,而時無行公之員,除在外人員外,執義金相稷,持平韓永祚,正言朴台東,竝卽牌招,以爲推移入侍之地,何如?傳曰,允。
京畿監司書目,驪州呈,以左議政李畬上疏上送事。啓。答曰,省疏具悉卿懇。卿之宿德雅望,允叶輔弼之任,今玆枚卜,亦云晩矣。此時扶顚之責,深有望於卿者,則其在同休共戚之義,不宜袖手恝視也,決矣。卿毋困我,幡然造朝,勉副如渴之望。仍傳曰,遣史官傳諭。
輔德李德英上疏。大槪,臣於禁直之中,聞父病添重,至情所迫,不容暫留,略具短疏,仰徹宸嚴,不遑待批,徑出禁門,伏乞亟削臣職,仍治臣擅離直所之罪,不勝幸甚事。入啓。答曰,省疏具悉。爾其勿辭,救護父病。
傳曰,大臣·備局堂上引見。
引見時,戶曹判書趙泰采從重推考,牌招察任事,及吏曹郞官口傳差出事,榻前定奪。咸鏡監司兪集一改差事,榻前下敎。
執義金相稷所啓,請還收炤兄弟,放歸田里之命,亟命絶島定配。措語見上上曰,勿煩。正言朴台東所啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。又所啓,請還收科獄罪人酌處之命,更加嚴刑,期於得情。措語竝見上上曰,勿煩。前啓,考官獄事酌處之命還收事,停啓。
禮曹參議徐文裕上疏。大槪,敢陳私懇,奉使行過之路,歷省父母墳事。入啓。答曰,省疏具悉。卿其依疏辭歷省焉。
吏曹口傳政事,以李觀命爲吏曹佐郞。以上朝報
弼善朴彙登,牌不進,罷職傳旨。傳曰,只推勿罷。
引見時,兵曹判書尹世紀所啓,北虞侯全百祿之瓜限,乃上年十二月,而上年十月間,以邊將詗察事,因大臣陳達,有姑令仍任之命矣。今則已無可探者,不可無變通出代之道矣。上曰,不可久爲仍存,出代,可也。
領議政申琓所啓,此時凡事,戶判之主掌者甚多,而卽今判書趙泰采,自上旣已許遞兼任者,欲爲專察本職之意,而一向引嫌,尙今不出,以情勢言之,則小臣亦何敢出,而迫於嚴命,惶蹙出仕矣。泰采之尙今不出,誠爲未安,況方物封裹,只隔數日,特爲從重推考,仍卽牌招,使之從速察任,何如?上曰,守禦之任,元無可遞之事,而每以此引嫌,故頃日許遞者,蓋欲使本職之行公,而尙不出仕,殊非勉副之本意也。欲以此意,傳敎矣。所達如此,依爲之。
又所啓,京畿監司洪受疇狀啓中,又陳初不付種處給災事,而初不付種而白地徵稅,則民之稱冤,宜矣。朝家豈不知民怨之可念,而第初不付種之處,從前元無給災之規,亦以虛實相蒙之弊也。上年欲知守令勸農之勤慢,使各邑初不付種之處,成冊以報之後,各邑執此爲言,旣捧成冊之後,不許給災,民皆歸怨云,故地部不得不給災矣。今年朝家,旣無成冊之令,而各邑因上年謬例,乃有此請矣。不特畿甸,諸路皆然,若許畿甸,則諸路又當效尤,前頭紛紜之請,將何辭防塞,而如是之際,朝家之所失,又不知其幾許矣。當此國儲蕩竭之日,前頭之事,將不成貌樣,豈非大可憂者也?推此言之,則仍陳田樹木成林,徵稅之處,亦多有之,此亦當給陳,而從前不得許給者,亦慮如是之弊矣。但今年畓穀雖豐,田穀失稔,此所謂一半農事也。若以畓穀稍稔之故,積年逋欠,未及收身役,一倂徵納,則民必不堪矣。有司之臣,當以軫恤爲意,自上亦當惻怛爲念,使國力有所支持,生民得以保存,此誠今日上下之所當勉者也。新舊還上,及凡干徭役身布等事,當與廟堂諸臣,商確講定,以俟睿裁矣。上曰,還上及身布等事,當與廟堂諸臣商確,講定節目,宜當矣。初不付種處,則上年收捧成冊者,初非給災之意也。蓋緣旣捧成冊,故不得已給災,今則決難許給矣。
行吏曹判書李濡所啓,臣於良役變通之事,受命已久,而此乃國家大事也。非臣一人所可獨擅,且緣職務繁劇,尙未講行,私憫惶隕,如負罪戾。卽今堂上中閔鎭厚,下去全羅監營,李寅燁之來,姑無其期,小臣獨在,無與相議,漸至遷就,誠爲可悶。今若別爲設局,差出郞廳,且以練達時務之人抄出,啓下堂上,與之逐日會議,次第擧行,則數月之內,可以就緖,問于大臣而處之,何如?領議政申琓曰,小臣亦嘗以此事,欲爲仰達矣。國家欲除民弊,使之變通,而今此閱歲,迄未擧行,蓋其句管堂上三人同議,然後可以有爲,諸臣多故,不得齊會,以至於此矣。海防良役等事,李濡旣承上命,豈欲遷就,而事勢使然,實爲可慮,若使設廳,別立名號,仍坐於備局,而諸堂上及次知郞廳,着實講行,則寧有悠泛之患乎?李寅燁情勢難安,不敢上來,而向日之事,原其本意,則豈是欲爲推諉於同事人而然哉?聖明過疑其心跡,故惶恐不敢自安矣。聖明若或洞察其心事之不然,則何敢每每引嫌乎?李寅燁處,特爲分付,使之斯速上來,同議變通,未知何如。兵判本職,雖多劇務,而旣在本兵,亦不可不同議講定矣。上曰,別爲設廳作號,則似勝於備局之循例開坐,依所達着實擧行事,分付,可也。濡曰,軍制變通事,兵判則當與同議,而朝臣中兪集一·朴權,俱稱明敏,曉解世務,臣欲與兩人同事,而朴權則出爲慶尙監司,兪集一今又爲咸鏡監司,殊爲可惜,已出者雖難還入,未去者猶可留之,此時北關重藩,固宜擇送,而今此變通之事,實是一國革弊之大政,不特爲一道之利害,則自有內外輕重之別,而當初以備局堂上句管,今於別爲設局之後,則可以直爲差下堂上矣。上曰,今此二人中,朴權則已爲出外,而兪集一則未及下去,變通,何如?申琓曰,朴權之出,亦爲惜之,而適於其時,南方有事,故不得已差送矣。兪集一熟知弊瘼,可用於內,而卽今北門鎖鑰,非他道之比,且當飢荒之時,按藩之任,尤當愼簡,故以集一擇差,旣已差出,方將下去之時,又爲留之,亦似重難,而李濡旣言同爲變通之事,而且以內外輕重爲言,惟有自上處分耳。上曰,北道雖重,今玆軍制之變通,實關於八路戎政,其任尤重,不可不擇。兪集一今姑改差,以爲同議於軍制之地,可也。
韓城君李基夏所啓,都監軍兵,異於他軍,率妻子上來,晝夜宿衛,自朝家所當各別軫恤,而近年以來,連値歲侵,砲保價布,亦入於裁減之中,戶·兵曹裁減代木,又因其所儲乏絶,不得出給,前歲平安兵營木,頃者南漢待變木,啓達取用,皆緣萬不得已。禁·御兩營軍兵,則旣有保木推移之道,故春秋每行賞中日,至於都監不得裁減之代,則他無出處,故中旬之未得設行,其勢固然,而軍心之缺望,甚矣。臣在外,相議於兵判,則江都方有下送木五百同云,此木中一百同,取用於中旬賞資,似好矣。下詢于入侍諸臣,而處之,何如?兵曹判書尹世紀曰,江都木下送事,卽今右相在兵曹時變通者也。軍門如彼,固當相濟劃給,而旣是大臣定奪,則小臣有難擅便矣。上曰,都監中旬,本有一年四等之規,而厥後減爲之等,今以無賞布之故,二等中旬,亦不得行,則軍兵必有落莫之歎,江都移送木一百同,劃給都監,可也。
謝恩使錦平尉朴弼成啓曰,凡使行之彼中往來時,賂遺於諸衙門及通官者,例是數千餘金,譯輩所齎者,若非有裕,則誠無以收合費用。自前銀貨,專靠於倭人,而今番則萊銀阻絶,且目今閭閻間,銀貨絶貴,他無周旋之路,前頭方物呈納時,必有生事之患,臣等之沿路受困,固不足言,而若是至觸怒生梗,則其貽辱國命,爲如何哉?不可無別樣變通之道。自前如此之時,或有各衙門銀貨許貸之規,今亦依前例,令有銀貨諸衙門,從優許貸,俾免畢竟狼狽之患,何如?傳曰,依啓。
備邊司啓曰,會寧·慶源開市事,北京咨文今已出來,以此分付該道,使之依例擧行,而回咨,令承文院撰出,付送於前頭使臣之行,何如?傳曰,允。
引見時,領議政申琓所啓,此乃全羅監司閔鎭遠狀啓,而巡歷時,以民人等呼訴事啓聞,而請許給分數災,仍陳災旱田災事,及身役價布,尤甚邑減半,之次邑則以米錢,從自願代捧事,及舊還上一切停捧事也。槪聞南中近峽處,雖云失稔,而非如海西·關東之比也。故當初事目中,只許給綿田災,而綿田給災,實是曾所未有之事,則今以許多名目給災,則虛實相蒙之弊,不可不慮,給災之路漸廣,則朝家所失田結,將至幾許耶?旱田不許給災者,以其一年兩耕故也。今年則以水災之故,勿論田畓水沈及全不掛鎌之處,竝給全災者,寔是朝家之惠澤,而又請規外之災,似難許施矣。綿田及水沈處,竝給全災,則其他被災之處,自當推移,故從前不廣給災之路者,蓋以此也。役價減半之請,米錢從願之事,及舊還上停捧與否,則待戶判出仕,從容商確,講定節目,以爲啓下施行之地矣。上曰,金昌集,曾爲戶判時,仍陳給災之請,已爲覆啓不給,而全數災則多有虛實相蒙之弊,不當輕許矣。又所啓,全羅監司閔鎭遠狀啓中,又陳各衙門·諸宮家·司僕田畓,執卜太重,而雖被災之年,本無給災之事,民多呼冤,且斗斛最大,亦多有差人作弊之端,故請令與該邑守令,打量作結之後,被災處一一給災,行用斗斛,亦爲較正,上納時元外所入之數,輒依稅米例捧上,其中差人之橫濫者,一遵前日榻前定奪,自本道囚治事也。各衙門·諸宮家田畓,同是一國之事,則其在憲府一體之義,不當有所差異,以致民怨,而差人輩如有作挐之弊,亦當隨發重治,而旣已定奪於榻前,似當依此擧行,而改結正斛等事,亦當使之依狀啓施行矣。上曰,依爲之。又所啓,此乃忠淸監司金演狀啓,而請許給旱田災事也。諸路木花之不實,朝家旣已備知,故災傷事目,更許給災,此必未見事目之前狀請矣。旱田則曾無給災之規,而今年以水災之故,許給水沈及全不掛鎌等災,則何可許給分數災,以致虛實相蒙之弊耶?在外相議,則諸臣皆以爲三南,則不當給分數災云矣。上曰,事目已定,決不可給之矣。又所啓,此乃前江原監司李喜茂狀啓,而本道水旱之災,前古所無也。及至秋節,田無所收,飢民之流散相繼,前頭懷保之策茫然,旱田不可不給災,且公賤身貢,軍兵身布,請令廟堂稟處蠲減事也。大抵嶺西凶荒特甚,雖旱田,亦令給災,與北道一體爲之,旣定事目啓下,此亦未見事目時狀請者也。公賤軍兵身布減除事,則考見前例,曾無全減之時,乙亥則減三分之二,上年則減三分之一矣。嶺西連年慘被災害,今年又甚於上年,依乙亥年例,減其三分之二,以示朝家軫恤之意,未知何如。上曰,依乙亥年例?減給?可也。又所啓,此乃京畿監司洪受疇狀啓,而道內近峽處失稔,近古所無,黃海·江原兩道,旣有給災之事,則畿邑之與嶺西接界者,在朝家軫恤之道,似無彼此之別爲言矣。朝家特軫嶺西民事,許給田災,則畿邑之接界,均被災害之處,亦當一體給災,令本道監司,精抄尤甚之邑,與嶺西一樣給災,則似無不均之患矣。上曰,依爲之。又所啓,曾以承文院分館事,有所陳達,而有斯速擧行之命矣。厥後終不擧行,故詳問委折,則以爲本院規例,必有上博士,然後可與同僚相議爲之,而卽今上博士當次者,乃李道原,而罷散在鄕之故,昨年分館時,亦不擧論,洪萬通方爲之次,則可當上博士之任,而以身病危重,不得上來,又其次,乃朴始采,而雖已自鄕上來,拘於廳規,若無朝令,則不可以右位之現存,而冒當上博士之任云,分館之尙此遷延,事甚不當矣。之次之代行上博士,亦有前例,令朴始采與卽今在京無故院僚,從速開坐,以爲分館之地,何如?上曰,依爲之。吏曹判書李濡所啓,卽今國事不成貌樣者,多矣。至於玉堂上下番之俱空,已過累日,自前間或一夜闕直,而未有如是久曠之時,此乃三百年來所無者,豈不寒心哉?都堂錄斯速爲之事命下,而考見前例,則必有吏曹參議·參判及郞廳而後,可以爲之矣。郞官擬望之人,只有李光佐·崔昌大·李觀命,而李光佐·崔昌大,皆在外不爲上來,無故者李觀命一人而已,而觀命亦以頃在玉堂時陳箚事,情勢有所不安,擬望於郞官,雖或受點,若不行公,則殊無差出之意,是爲可慮。蓋向日李德英之疏語,有若朝著眞有携貳之端,此固欠當,李觀命之箚罷,亦涉太過,而一時爭辨之際,雖或至於如此,輒以黨論目之,則轉輾疑阻,實非所以鎭靜之道也。觀命之不敢自安者,正在於此,自上宜加諒察,而都堂錄速成策,惟係於郞官之趁速差出,故如是仰達矣。上曰,卽爲差出郞官,可也。右副承旨李震壽曰,吏曹郞官差出事,命下矣。今日開政差出乎?上曰,口傳差出,可也。備局謄錄
禁府啓曰,忠淸道放未放啓本中,未放秩罪人朴萬鼎·朴涏等,該吏誤以稟秩抄出,故以仍配回啓矣。啓下之後,始知其誤認,臣等難免不察之失,不勝惶恐,該吏自本府治罪,元粘目中改付標以入之意,敢啓。傳曰,知道。禁府謄錄
入侍時,訓鍊都正尹就商所啓,臣所帶軍門之備置銀貨者,意有所在,而間或貸銀於市民等處,使之存本取利,以補軍需者,蓋慮財貨之減縮故也。曾於甲戌年分,薪鐵廛市人姜英燁等十八名,願貸銀貨,故本廳銀子一千兩,依願許貸,利息則以薪鐵計捧,本銀則限周年還納事,有所定式矣。其後市民等,願留本銀,逐年納利,故本廳亦有鐵物取用之處,仍爲留貸,尙未還捧者,實由於事勢之如此,而大抵軍門財貨,他各司銀布自別,則不可以生息之多納,輕許蕩減其本銀,不意今者,本廛銀貨中七人,遽生以利減本之計,飾辭上言,啓下京兆,直以本銀蕩減,覆啓蒙允。此則京兆不審貸銀曲折之如許,亦未諳軍需有別之本意也。在前存本貸銀者,非獨此也。若開此路,則諸軍門貸銀之人,必將效尤,後弊難防,今此上言覆啓內辭緣,今姑置之,所貸本銀,嚴督還捧,何如?上曰,依爲之。又所啓,本廳別破陣,每朔立番者三十五名,而保人多在於江原·黃海等道矣。兩道失稔,甚於往年,此等保布,萬無徵捧之勢,在前如此之時,則或有減半立番之規,別破陣立番之數,今亦減半,何如?上曰,依爲之。兵曹判書尹世紀所啓,海西別驍衛,自十月上番事,已爲啓達蒙允矣。本道今年農事,亦未免失稔,而峽邑爲尤甚,前頭上番之類,多在於峽邑,渠輩以自備糧立番之卒,不得捧奉足,糧資之難,與前春無異,群議以爲海西軍兵,此時上番,誠爲可慮云,似當限明秋,仍爲停番,宿衛軍兵一切停番,事體未安,何以爲之?敢稟。上曰,今年亦爲停番,可也。訓鍊都正臣尹就商所啓,御營廳馬兵,多在於海西山郡,而當此饑荒之時,裹糧上番,其勢亦難,今依禁衛營別驍衛之例,限明秋,一體停番,何如?上曰,依爲之。御營廳謄錄
大臣·備局堂上入侍時,左議政李畬所啓,今此摠戎使李宇恒狀啓,以爲本廳壯抄軍三抄,每年十月爲始,至明年正月,輪回入直於西營,牙兵一哨,亦爲入番於本廳,今年亦當依前例上番,而本廳素甚凋殘,且自松都米減給之後,所捧大縮,放料之資,每患不足,壯抄則乃宮城外宿衛之卒,不可變通,而至於牙兵,則守直本廳,非但不緊,以放料不足,曾有停番之例,今亦依停番事,請令廟堂稟處云,壯抄則宿衛宮城,事體重大,而乙丙以後,亦有牙兵一體停番之時矣。卽今畿甸凶荒,比他道尤甚,牙兵當依前例停番,而壯抄停番,有不敢擅便,敢此仰稟。上曰,竝爲停番,可也。摠戎廳謄錄
李震壽啓曰,以都摠府,今日入直軍士,中日習射,請出標信。傳曰,知道。
李震壽,以兵曹言啓曰,今月十八日謝恩使方物封裹,差備軍八十七名,及社稷告還安祭差備軍五十四名,十九日永禧殿酌獻禮,親臨擧動時,差備軍六百八十七名,合八百二十八名內,衛軍二百九十八名計除,其餘不足五百三十名,他無推移之路,依前給價次坊民調用之意,敢啓。傳曰,知道。
又啓曰,今月十九日,永禧殿酌獻禮擧動時,本曹兩驛騎馬四十匹內,除病蹇馬,各差備應把之數,無以推移,依前例,京畿驛馬,限六匹補把,以充不足之地事,本道監司處分付,何如?傳曰,允。
以侍講院弼善朴彙登,牌不進,罷職傳旨,傳于任舜元曰,推考傳旨捧入。
任舜元,以漢城府言啓曰,三江馬役,極其煩重,故近年以來,奸民輩連續投屬於各軍門,及各司匠人之役,餘存絶少,至於罷契者居多,而其中西部甕里契,尤有甚焉。常時應役,已難支堪,卽今沈義輸運之役,乃是通一年巨役,而將無以責立,必須別樣變通,然後可免生事之弊。今番沈義輸運之役,勿論內東山匠人,尙衣院·內需司·內酒房·工房啓下匠人,烽燧軍內吹螺赤,諸上司奴子,三江,一體使役之意,奉承傳施行,何如?傳曰,允。
左議政李畬疏曰,伏以臣,披瀝腔血,控籲至三,辭意已竭,而綸音諄切,有逾十行,奬諭之隆,責勉之重,非臣賤分,所敢承當,臣伏地震越,但有涕泗交流而已。噫,立身本朝,遭遇聖君,陳力效忠,輔佐治理,此豈非人臣之願哉?況臣以世祿之家,自始登朝,最被殊私,糜身粉骨,無以仰酬,苟有涓埃之效,可以少補於聖政,則顧獨何心,盤桓荒野,自甘於逋慢之誅哉?顧念臣之情事,固聖明之所俯燭也。臣竊科通籍,本圖榮進,未嘗不欲仕也,誠以至蒙奬擢,濫竊名器,鵜梁可羞,負乘爲災,上孤主恩,下慽親心,獲罪忠孝,有靦神人,不敢以簪紱爲榮,爵祿爲利,安於除名之下,怵惕懍怖,如陷大戾,而血辭哀籲,輒混歸於例讓,莫能自達其衷懇,臣之辭訣明時,自同於絶倫之士,則義有所不敢,欲奉令趨事,以效其匪躬之忱,則力有難强,去就兩難,進退皆罪,作一天地間失所抱枉之人,其情誠慽,其勢誠隘矣。頃歲入朝,不能抵死守志,終至狼狽謬辱,無復餘地,其始臣非不知畢竟至此,而冒沒承命,遂使名器玷辱,朝著羞浼,此其爲罪,雖萬戮奚贖哉?臣每中夜追思,不覺汗發被體,竊自以爲始聖上終使臣之本意,豈欲其九字缺狀已騷,而朝家謬擧之失已著,雖以簪十字缺來情實,則宜無遺燭,自此廣得其才一字缺矣。誠不意今玆新命,又有大不然者,至加以論道經邦,扶顚支危之責,而不復難愼者,其爲朝廷之謬誤,孰有大於此者乎?臣聞命彌月,驚疑惶惑,實不省聖意之所存,豈以天鑑之明,謂臣眞可以堪此任也?特以鼎席之不可曠,而臣資給猥崇,不計臧否,姑以循序備位,則帝王置相圖治之意,決不可虛擲如此,此雖在治平無事之時,猶足以損國體,況於艱虞之日乎?今臣若又貪恩怵義,不揣己分,不思諐尤,靦然冒就於百僚之上,卒以僨敗國事,則其罪輕重,視旣往,又當如何哉?臣雖無狀,亦不敢爲此也。臣旣異木石,非常之禮,罔極之恩,寧不感激思報,而顧所施,非其人也。虞人死不赴大夫之招,而孔子取之,此亦一義也。臣之不敢趨命,於此決矣。臣固萬死萬死,敢復悉暴哀悃如右,伏乞聖明,容臣前後號籲,非出飾讓,諒臣本末情跡,有異他人,亟命收還臣職名,以重輔弼之任,仍勘臣罪,以嚴慢命之科,不勝大幸,臣無任戰恐哀懇,席藁俟罪之至,謹昧死以聞。答曰,省疏具悉卿懇。卿之德望,允叶輔弼之託,今玆枚卜,亦云晩矣。此時扶顚之責,深有望於卿者,則其在同休共戚之義,不宜袖手恝視也,決矣。卿無困我,幡然造命,勉副如渴之望。疊出仍傳于李震壽曰,遣史官傳諭。
午時,上御熙政堂,大臣·備局堂上引見。領議政申琓,行吏曹判書李濡,兵曹判書尹世紀,韓城君李基夏,行訓鍊都正尹就商,右副承旨李震壽,執義金相稷,正言朴台東,假注書申䨵·韓重熙,記注官朴聖楷,記事官李縡入侍。申琓進曰,秋雨支離,日氣不調,聖候,若何?上曰,無事矣。擧條見上臨罷時,金相稷曰,臣有區區所懷,敢此仰達。初不付種處,終不給災,則窮民之失望,可想。不爲給災,雖出於勸農之意,白地徵稅,反爲興怨之端,初不付種處,最多之邑,則論罷守令,仍許給災,似合於朝家恤民之道矣。李震壽曰,連年荐飢之餘,旣乏儲蓄,今者雨水之時,不得付種,此豈農民之所欲?實緣窮乏之致也。到今不許給災,則其爲稱冤,如何?更詢于大臣而處之,似好矣。上曰,大臣之意,何如?琓曰,臺臣·承旨之言,誠是矣。小臣非不知給災之爲宜,而名目旣廣,則朝家之所失不些,故議者纔以終難給災之意,陳白者,此也。相稷曰,初不付種處,守令別樣論罪,則非徒有異於勸農,亦必不以初不付種處,虛張報司八行缺太亦不得成實,民之窮困,必倍於缺甚多,特許於畿甸,則實合於重根本之道矣。上曰,臺臣·承旨之言雖是,若許於畿甸,則他道之齊請,必不勝其紛紜,似涉重難矣。燼餘
上在昌德宮。停常參·經筵。
下直,平山府使白時耉,魚游澗僉使强以敏。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?昨日引接臣僚,酬酢移時,不瑕有妨於靜攝之節,而中宮殿症候,亦復何如?近日連聞醫女所傳之言,前日受灸處,雖有生之勢,或浮或減,亦有微痛之候云。今日令醫女詳細診察,然後當與諸醫,議定當進之藥,臣等憂慮未弛,敢來問安。答曰,知道。無事。內殿症候,已言于醫女矣。
全羅監司書目,長城府使李萬東,身病猝重,官事曠廢,不得已罷黜事。
王世子下令曰,今此冬享大祭,永昭殿親行事,分付。
光恩君金鎭龜上疏。大槪,頃日憲臣之論繼起,而論臣者,非止一人臣,故杜門泥首,日俟憲典,不敢爲自列之計,不意有摠府新命,以臣負犯,決不敢抗顔就列,宿衛之地,不容虛帶,前頭擧動時,尤不可不備員,玆敢冒死仰籲,伏乞亟遞臣摠管之任,仍命勘正臣自恣無忌憚之罪,以少伸王法,而謝國人事。入啓。答曰,省疏具悉卿懇。卿其安心勿辭,從速行公。
觀象監,今月十五日夜一更二更,月廻木星·士星,有霧氣。自三更至五更,月暈廻木星。啓。
政院啓曰,以侍講院草記,令本院稟旨擧行事,允下矣。卽今春坊實兼官,或有闕未差,或疏單受由,只有文學金栽,獨爲入直,書筵進講之時,不得備員,事甚未安。令〈政〉官牌招開政,實兼官有闕之代,卽爲差出,仍卽牌招察任,何如?傳曰,允。
戶曹判書趙泰采辭職上疏。入啓。答曰,省疏具悉。卿勿撕捱,速出行公。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請還收科獄罪人酌處之命,更加嚴刑,期於得情。措語見上答曰,勿煩。
政院啓曰,戶曹判書趙泰采疏批已下,且方物封裹已迫,更爲牌招察任,何如?傳曰,允。
藥房再啓曰,卽伏聞入診醫女之言,且與諸醫等商議,則皆以爲中宮殿症候,破腫已至二十餘日,而膿汁完合,未易排膿,生之劑,不可不及時進用,蠟礬丸先進一劑宜當云,此藥卽爲劑入之意,敢啓。傳曰,知道。
謝恩,兵曹參議金萬埰,司書李㙫。
禮曹,永昭殿王世子親享時,齋戒單子,傳曰,世子親行祭享時,承傳敎後,下令於侍講院,侍講院草記啓下後,分付於該曹擧行,事體當然,不爲啓稟,直爲分付於該曹,事體未安。侍講院官員推考,今後則依此擧行之意,分付。已上朝報
禮曹啓曰,敬寧殿再朞後,朔望祭,依宗廟例,以單獻行之矣。來十月初一日朔祭,王世子親行,則與常時朔望攝行有異,似當以三獻磨鍊,而肅寧殿前例,亦無現著可據之例,臣曹不敢擅斷,何以爲之?敢稟。傳曰,以三獻磨鍊。
下令曰,今此冬享大祭,永昭殿親行事,分付。已上禮曹謄錄
觀象監官員,以領事提調意啓曰,天文學別設兼敎授安鼎基遷轉之代,久未塡差矣。前察訪崔天璧,久任本職,頗解術業,依例差下,付軍職冠帶,常仕,何如?傳曰,允。
有政。吏批,以李㙫爲司書,李光佐爲兼司書,金鎭圭爲刑曹參判,李海朝爲兵曹正郞,都永夏爲典籍,李世瑗爲掌樂主簿,徐敬祖爲長城府使。吏曹謄錄
兵批,同知單李顯徵,僉知三單,閔海楫·李震殷·李守長,副司直兪集一。兵曹謄錄
禮曹啓曰,本曹堂上,莊陵奉審事,今將下去,奉使印信一顆,依例賚去之意,敢啓。傳曰,知道。禮曹謄錄
李震壽啓曰,行大司憲李寅燁,掌令崔啓翁·李世弼,持平孟萬澤在外,執義金相稷,持平韓永祚呈辭,今日以監察茶時之意,敢啓。傳曰,知道。已上燼餘
光恩君金鎭龜疏曰,伏以頃日憲臣金栽引避之辭,蓋申論其前疏之意,而所以罪狀臣身,有非前疏之所嘗及焉者。前疏指擬之非常,直令人心骨俱寒,而彼旣諉以先事之言,臣故乞解兵柄,而仍請初不力辭之罪而已,及見其避辭,則有曰,殊失持盈之戒。又曰,近日事有駕氣自恣之漸,國言喧藉,有識憂歎。噫,以臣情跡,宜退而不退,雖因恩深義重,適以貽累速戾,欲以此加臣不能持盈之罪,則臣固自服,而第念臣平生區區所自勉者,惟在於謹愼,況備經百罹,危厲在心,苟不至於病風狂奔,則于何以敢爲駕氣自恣乎?抑將以臣之勉就匪據,歸之於駕氣自恣,則其疏旣顯言曰,受而不辭,而其避則曰,不敢斥然正呼,此必欲以他事,有所指準於前疏之所未嘗及焉者也。夫栽之始以先事之戒,轉作已然之案,乍泛乍緊,不復的論者,想必謂臣自作之孽當自知,而臣誠悚慄惝怳,不省端倪?惜乎,淸朝司直之論,何不明言臣駕氣自恣之狀,俾令省其宿負,擧其公法,而乃爲此囫圇而止也?臣遭此事以來,寢食俱忘,幾不欲生,繼得見司諫李德英之避辭,釋栽前疏履霜之語,以爲始之不謹,終必有悔。噫,文言程傳中語,臣不忍提起,而用其語者,當知其意,人臣而得此言,尙何以自立,而其在國體,亦宜亟擧缺已也。臣又得見正言金興慶之疏,謂臣缺自處之無忌憚,甚矣。其視栽所言,尤爲嚴峻,而若乃羽翼一語,又以實栽前疏之意,臣於忝叨匪據之初,固以前日人言,瀝血控免,而其卒之,黽勉承命,且緣顧畏義分,不敢逃遁故耳。今乃歸之於無忌憚之科,臣亦更何言哉?且臣之一家,孤危釁累,不惟素乏黨援,抑亦人皆避忌,此實一世之所知也。栽之所論,實非常情之所可料,而興慶又從以證成之,凡臺閣論議之際,因其意見,略有左右,世所恒有,而輒加之以羽翼之名,亦何患無辭,而況興慶之所指,謂臣羽翼者,曾於論事之際,與臣相岐而劘切者,非止一事,今之勒加此指目,其果摭實之論耶?栽一人之外,繼起而論臣者,又至於此?臣故杜門泥首,日竢憲典,不敢遽爲自列之計矣。不意昨者,有摠府新命,以臣負犯,尙逭誅殛,實非所期,況可以抗顔就列,有若平人者乎?宿衛輪直之地,不容暫時虛帶,前頭擧動時,尤不可不備員,玆冒萬死,仰籲宸嚴,伏乞聖明,亟遞臣摠管之任,仍命有司,爲先勘正,臣自恣無忌憚之罪,少以伸王法謝國言,不勝幸甚。
戶曹判書趙泰采疏曰,伏以,臣情地危蹙,無一毫冒進之望,病伏沈痼,有萬分難强之勢,露章尋單,俱非獲已,而喉司不諒,一向退却,狼狽窮迫,罔知攸處。不意此際,特下問備之罰,繼降嚴召之命,揆以分義,惟當黽勉承命,殫竭供職,而第臣向日所遭,有非尋常,臺臣避辭,竝擧臣履歷而論斥,其意不專在於劾去將任而已,則固不可以兼帶卸解爲慰,而冒沒更出,以自取其無限顚敗,臣將徒恃君寵,不恤人言,唐突趨〈走〉,摘埴冥行,而復招一層譏謗,則臣身僇辱,縱不暇言,其於累淸朝,而傷理化,何哉?且臣素患痰火之症,復發於涼生之後,頭目暈眩,有時昏倒,支節痲痺,不良運用,乍觸風寒,痛氣斗劇,連事湯灸,症情無減,廢食失眠,委頓度日,雖使臣無情勢之如上所陳者,卽今病狀,實係危篤,自力祗承,其勢末由,缺臣雖冥頑無狀,亦豈不念曠職缺垂死之喘,無望復起,坐犯逋慢,自速重戾,臣情到此,亦云慽矣。玆敢席藁哀籲,仰俟處分,伏乞聖明,俯垂矜察,亟命鐫削臣職名,毋使重務久曠,仍令攸司勘臣罪犯,以幸國事,以肅邦憲,不勝大願。批答竝見上燼餘
上在昌德宮。停常參·經筵。
內贍奉事李培,柴場監刈後,入來。
下直,和順縣監金致鳳。
禁府照目,佐郞權宇亨,哨官李世進,部將柳斗齊等矣,兵曹節目內禁衛軍二百名,哨官領率,部將眼同檢擧,飛傳云云,則今此傳語稽傳之罪,雖在於部將廳書員,及直傳語軍士輩,而不能檢飭之罪,哨官·部將等,在所難免,書給傳語,乃結束之任,則權宇亨,以次知結束吏之官,亦不可謂全然無失,與柳斗齊·李世進,分輕重照律罪,權宇亨段,笞四十贖,付過還職,李世進·柳斗齊等段,各杖八十贖私罪。啓依允。功減一等。又啓目粘連,任鎭元更推云云,任翊夏妻父李弘逸,買給家舍於其女壻爲白有如可,移買淸風·忠州田畓家舍,別給於任翊夏處,官斜踏印文書,竝皆明白,則任鎭元之別無干涉於其間者,可以知之。其矣所供內稱冤,果是實狀,似當有分揀之道,上裁,何如?啓放送。又啓目粘連,全羅監司放未放啓本云云,本府所管定配罪人未放秩乙良,依啓聞仍配,而稟秩中金泰興·趙達善·柳命堅等,罪名旣重,不可輕議,竝只仍配宜當,而沈檀·睦林一等段,竄配已久,屢經大霈,前後道臣,連置於稟秩中,似當有參酌之道,而罪名旣重,自下不敢擅議,上裁爲白乎旀,他餘罪人段,令各該司稟處,何如?啓依允。沈檀·睦林一乙良,仍配。
政院啓曰,方物封裹只隔一日,而戶曹判書趙泰采,昨日違牌,今又呈辭,無意行公,誠甚未安。從重推考,卽爲牌招,使之趁速察任,何如?傳曰,允。
右議政金構上疏。大槪,冒萬死更申前懇,乞蒙開許事。入啓。傳曰,遣承旨敦諭,仍與偕來。
禮曹參議崔重泰,佐郞崔慶湜,繕工監役李善英,長陵石物塗灰後,入來。
吏曹參判兪得一三度呈辭。入啓。傳曰,還出給。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請還收科獄罪人酌處之命,更加嚴刑,期於得情。措語竝見上答曰,勿煩。
歸厚別提李萬吉,加定官高泰齊,卒䄙嬪禮葬後,入來。
漢城判官韓世讓,山訟摘奸事,楊州地出去。
刑曹判書李益壽上疏。大槪,乞遞臣本職,及槐院提調之任,以安微分事。入啓。答曰,省疏具悉。在法應避,則當令次官覆奏,卿勿過辭,安心行公。
文學金栽上疏。大槪,臣病勢之外,又有情勢之難安者,冒萬死陳章自列,徑出禁闥,伏乞聖慈,亟遞臣職,仍治臣罪,以快人心,以肅朝綱。且令臣及時調治,以尋生路事。入啓。答曰,省疏具悉。爾其勿辭察職。
輔德李德英上疏。大槪,伏蒙恩暇,救護父病,感激鴻私,不知死所,第臣父病,一向沈綿,實無一刻離側之勢,嚴召之下,不得不來詣闕外,顧臣情理之外,又於重臣之疏,有不敢冒進者,玆敢冒死陳籲,乞削臣職,以幸公私事。入啓。答曰,省疏具悉。爾其勿辭察職。
開城留守書目,新除授平安監司,辭免上疏上送事。啓。答曰,省疏具悉。卿其勿辭,速往欽哉。
忠淸監司書目,延豐呈,以吏曹參議鄭澔病重,上去不得事。啓。傳曰,此狀啓還爲下送。以上朝報
御營廳啓曰,前司書金興慶,本廳軍色郞廳,已爲啓下,而方在罷散中,時無職名,令該曹,依例付軍職,冠帶常仕,何如?依允。御營廳謄錄
李震壽,以義禁府言啓曰,卽接月令醫員黃世耉手本,則保放罪人李文興病勢,今已向歇云,還囚之意,敢啓。傳曰,知道。
又以禮曹言啓曰,今此永禧殿冬享大祭,王世子親行時,應行節目,當依肅寧殿親祭時例磨鍊,而取考肅寧殿謄錄,則世子出還宮時,依懿廟親祭時例,皆用翼善冠·衮龍袍,與五禮儀大中祀時,出還宮時,絳紗袍儀節差異,當時引用懿廟時例,未知得當。今此大祭親行時,依五禮儀,以絳紗袍磨鍊擧行,何如?傳曰,允。
疊謝恩正使錦平尉朴弼成啓曰,凡使行之彼中往來時,賂遺於諸衙以及通官者,例差數千餘金,譯輩所賚者,若非有裕,則誠無以收合費用,故自前銀貨,專靠於倭人,而今番則萊銀阻絶,且目今閭閻間銀貨絶貴,他無周旋之路,前頭方物呈納時,必有生事之患,臣等之沿路受困,固不足言,而若至於觸怒生梗,則貽辱國命,爲如何哉?不可無別樣變通之道,自前如此之時,或有各衙門銀貨許貸之規,今亦依前例,令有銀貨諸衙門,從優許貸,俾免畢竟狼狽之患,何如?傳曰,依啓。
李喜茂,以都摠府言啓曰,今此永禧殿酌獻禮擧動,只隔一日,寶劍單子明將書入,而都摠管鄭載崙受由在外,金鎭龜時未肅拜,副摠管閔涵·李昌肇進參軍門,元德徽身病危重,方在委頓之中,無故人員,只是五員,除寶劍守宮,則駕後侍衛,及大駕出還宮,王世子祗迎時,無推移侍衛之員,令該曹斯速稟處,俾無臨時窘急之弊,何如?傳曰,允。
黃一夏,以侍講院言啓曰,輔德李德英以親病受由,弼善朴彙登呈辭受由,文學金栽連日入直矣,以病勢情勢,陳疏徑出。四行缺
黃一夏,以漢城府言啓曰,因前主簿朴熺,擊錚原情內辭緣,果如所供,則極可駭異,不可不明覈處之,令京兆發遣公正郞廳,詳細摘奸圖形以啓事,命下矣。本府郞廳,今當發遣郞廳及書吏,所騎馬,令該曹依例題給,何如?傳曰,允。
李喜茂,以備邊司言啓曰,本司武郞廳副司果裵泰期,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
黃一夏啓曰,侍講院文學金栽,以其病狀之難强,情勢之難安,陳疏徑出,原疏則雖已捧入,莫重禁直,不待交替,徑先出去,揆以事體,殊涉未安,推考,何如?傳曰,允。
以忠淸監司金演狀啓,吏曹參議鄭澔病重,上去不得事,傳于黃一夏曰,此狀啓,還爲下送。已上燼餘
刑曹判書李益壽疏曰,伏以,今此啓下,忠淸道罪人放未放啓本內,本曹所管,當爲覆啓,而稟秩中,禮山定配罪人李翼明,卽臣之內從兄也。在法應避,不敢可否,伏乞亟賜遞改臣職名,俾無稽滯之弊,幸甚。且伏見以臣差下槐院堂上之任,臣伏切瞿□□□特許收還,以安微分,千萬至祝。
輔德李德英疏曰,伏以,臣伏蒙恩由,救護父病,感祝鴻私,不知死所,第臣父所患,一向彌留,綿綴之氣,澟澟有朝夕之憂,其在情理,實無一刻離側之勢,將欲更具一疏,仰請恩遞,此際以僚員之徑出,召牌遽臨,嚴畏分義,來詣闕外,而顧臣私情,萬分切急。且伏見光恩君金鎭龜之疏,以臣前日避辭中,始之不謹,終必有悔之語,大有不平之意,臣竊訝惑焉。同僚前日疏中履霜一句語,雖或引喩之至重,至擧文言程傳而爲之言,臣於此,已覺不安,而況臣與同僚,雖有避辭之不同,而若其大意所在,則彼此無異,而今同僚旣因重臣之疏,不敢自安,至於□□臣之去就,宜無異同。以下缺
文學金栽疏曰,伏以臣,寒疾卒劇,去死不遠,陳疏請急,見阻喉司,與其僵斃直廬,無寧歸死私次,奔出禁闥之外,恭竢鈇鉞之誅,而大何不加,召牌又臨,適値僚員一空,直宿無人,不得已扶曳歸家,而病情沈篤,無望起動,昨日書筵,未免頉稟,今日晝講,亦不得入侍,臣罪至此,萬殞猶輕,惶窘踧踖,不知所措矣。卽伏見光恩君金鎭龜疏本,則發怒於前後臺臣之疏避,自是尤人,大肆憤薄,而屢擧臣名,蹙踏尤甚,臣不勝駴悚之至。臣之頃日一疏,固出於先事相戒之意,而旣承未安之敎,又被反斥之言,其後避辭,不得不略擧實狀,而至其所謂近日事云者,自有所指,人孰不知,而今者重臣,賺攬自當,費盡辭說,豈以鴒原之情,欲效分痛之義耶?近年以來,搢紳之間,公道不行,黨比掩遮之習痼,刺擧警勵之風廢,一有人言,輒疑其心,求釁於文字之中,起嫌於辭意之外,積成猜怒,互相觝軋,重臣亦不免於此,一則曰,惝怳不省端倪,二則曰,淸朝司直之論,何不明言,三則曰,非常情之所料,滿紙譏切,全無顧藉,自稱以謹愼者,果如是乎?雖然,臣之疏論,非有深意,而一扶一抑,節拍層生,轉輾周羅,爻象不佳,臣則非臣始慮之所及也。論人之體,貴在平實,是非之分,當付公議,臣亦何敢强自呶呶,以傷事體,而今臣所被,實非等閑,已難淟涊蹲冒,以益玷辱,而且臣於日昨問備之命,又有所惶殞難安者,王世子親祭,下令於本院,事非曾經,臣亦生疎,不復稟啓,直爲擧行,致有嚴敎,始覺其謬,尸職之罪,益無所逃,以此以彼,決不可厭然於職次,而賤疾自昨添劇,達夜昏倒,不省人事。今始陳章自列,徑出闕門,伏乞天地父母,察臣病狀之難强,諒臣情勢之危蹙,亟遞臣職,仍治臣罪,以快人心,以肅朝綱,且令臣急時調治,以尋生路,不勝幸甚。批答竝見上燼餘
上在昌德宮。停常參·經筵。
下直,蔚山府使姜世輔。
司圃別檢李彦緯,位田收稅事,開城府等地,出去。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?前入湯劑,當盡於今日,五貼又當劑入,而中宮殿症候,亦復何如?臣等憂慮未弛,敢來問安。答曰,知道。無事。內殿症候,已言于醫女矣。
右副承旨李震壽書啓,臣敬奉聖旨,敦諭于右議政金構處,則以爲臣瀆擾已多,支離亦甚,縮伏恭俟,不敢更籲者,敢望愍覆之天,有所矜憐,亦冀持久之間,公議或發,而奄過累日,未聞他端,不得不冒死申懇,仰請斧鉞之誅矣。聖眷愈隆,恩數益加,復遣承宣,勉諭勤摯,十行溫綸,迥出尋常,至於仍與偕來之命,此是從前待大臣之殊禮,臣之滓賤,何故得此?莊誦再三,感淚盈襟,驚悚慄〈震〉,惶汗洽背,不知置此身於何地也。如使臣冒出,而可以報效萬一,則亦當不計一身廉隅,前頭顚沛,仰承寵命,少伸分義,何敢苦爲撕捱,坐徼異數,至再至三,不知嚴畏哉?目今人心世道,如水益下,設令臣初無情勢之難安,自量已審,萬無一分可爲之望,況以臣之情勢,靦然承當,只同喪失廉隅,更無餘地而已,則畢竟於公私,何如哉?反復思惟,決不敢以賤臣之故,羞汚朝行,貽累聖德,屢抗嚴命,虛辱恩禮,臣之罪戾,萬戮猶輕,區區至願,惟有遄蒙威譴而已,伏地涕泣,不知所達云矣。臣旣承偕來之命,仍留之意,敢啓。傳曰,罄竭至意,更何多誥?此時望卿造朝,不啻大旱雲霓,卿其不我遐棄,卽起偕來,用副虛竚之望事。更爲傳諭。
備邊司郞廳,以領議政意啓曰,方物封裹,在於今日,方將開坐,而戶曹判書趙泰采,以主管之人,連日違牌,尙不行公,事甚未安,卽爲牌招,使之察任,何如?傳曰,允。
弼善朴彙登三度呈辭。入啓。遞差。
明日,永禧殿酌獻禮擧動時,出宮初嚴,卯正一刻,二嚴,辰初初刻,三嚴,辰初三刻,開門差早,王世子祗迎出宮正時,辰初初刻。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請還收科獄罪人酌處之命,更加嚴刑,期於得情。措語竝見上答曰,勿煩。
府啓,請還收炤兄弟放歸田里之命,亟命絶島定配。措語見上答曰,勿煩。
兵曹口傳政事,以咸陵君極爲都摠管,以金宇杭爲副摠管。
判決事申銋上疏。大槪,臣情病難强,昨進辭疏,見阻喉司,黽勉祗肅,而政院請推之啓,及石奎瑞子上言事,有不敢晏然者,賤疾添劇,明日擧動,末由陪從,亟遞臣職,仍治臣罪事。入啓。答曰,省疏具悉。爾其勿辭察職。
政院啓曰,以侍講院草記,王世子祗迎祗送時,宮官不可不備員,有闕之代,以在京無故人,差出事,令政院稟旨擧行事,命下矣。政官卽爲牌招,開政差出,何如?傳曰,允。
右副承旨李震壽書啓,臣敬奉聖批,傳諭于右議政金構,則以爲臣於敦諭之下,輒敢復拒嚴命,伏地隕越,恭俟嚴誅,誠不自料聖眷靡替,寬臣逋慢之罪,恕臣煩瀆之僭,賜以溫批,旨意隆重,臣之危衷苦懇,似若得蒙照察於體下之仁,畢竟卽起偕來之命,敦迫依舊,則臣於是,惶恐窘蹙,無地自容,區區賤悃,附達於承宣,亦有所不敢者,謹當更具一疏,仰請嚴誅,而村巷僻陋,近侍臨守,恩命久辱,事體重損,臣益復震悚,五情迷錯,無以勵思措意,綴成文字,若蒙收還偕來之命,俾臣得以收拾心神,畢暴忱誠,則公私幸甚。悶迫之極,僭率至此,尤增死罪云。臣則仍留,以前聖批,更加敦勉之意,敢啓。傳曰,知道。
京畿監司書目,富平呈,以校理崔昌大辭職上疏上送事。啓。答曰,省疏具悉。爾勿過辭,上來察職。
輔德李德英,牌不進,依承傳罷職。
禁府,兪世基龍川府,金戩吉州牧,李時夏興陽縣,邊遠充軍,沈益昌郭山郡,李礥靈光郡,還發配所,洪旣濟·洪己男放送事。啓。
弼善任堂,牌不進,依承傳罷職傳旨。傳曰,侍講院闕員,今日變通差出矣。弼善任堂,又爲牌不進,近來宮官不備之故,不計國忌,而開政差出,或非時開政差出,而隨卽違牌,若此不已,則徒損事體而已,備員無期,今日國綱,雖曰解弛,事之寒心,不料至此之極也。輔德李德英,雖行公,其數猶且不足,雖以罷職傳旨啓下,還爲爻周,輔德李德英,弼善任堂,一體推考傳旨捧入,明日待開門牌招察任。已上朝報
禮曹啓曰,今此永昭殿冬享大祭,王世子親行時應行節目,當依肅寧殿親祭時例磨鍊,而取考肅寧殿謄錄,則世子出還宮時,依懿廟親祭時例,皆用翼善冠·袞龍袍,與五禮儀大中祀時,出還宮時絳紗袍儀節差異,當時引用懿廟時例,未知得當,今此大祭親行時,依五禮儀,以絳紗袍磨鍊擧行,何如?傳曰,允。已上禮曹謄錄
禁府啓曰,試獄罪人等議啓公事,郭山郡定配罪人沈益昌,靈光郡定配罪人李礥,還發配所事,旣已啓下矣。依例發遣府羅將,配所押送之意,敢啓。傳曰,知道。禁府謄錄
有政。吏批,以任堂爲弼善,兼天文學敎授單崔天璧,校書副正字單孫景翼,學錄單韓在垣,平安兵使審藥張世萬。吏曹謄錄
兵批,以金宇杭爲副摠管,咸陵君極爲都摠管,副護軍任鎭元·朴彙登,副司果金興慶。兵曹謄錄
任舜元啓曰,小臣,方物封裹進去,下直。傳曰,知道。五行缺
李喜茂,以都摠府言啓曰,今日入直軍士,中日習射,請出標信。傳曰,知道。
又啓曰,副摠管李昌肇,以禁衛中軍軍兵等中日試放事,除標信,訓鍊院進去之意,敢啓。答曰,知道。
李喜茂,以御營廳言啓曰,前判書金興慶,本廳軍色郞廳,已爲啓下,而方在罷散中,時無職名,令該曹付軍職,冠帶常仕,何如?傳曰,允。
金澋啓曰,明日永禧殿酌獻禮時,承旨六員,俱爲執事,而右副承旨臣李震壽,以右議政偕來事,方往崇禮門外,明日擧動時,承旨不可不備員,何以爲之?敢稟。傳曰,擧動時則入參,可也。
李喜茂啓曰,今日爲政事,命下矣,都承旨李思永,右承旨金澋,旣已申退,左承旨任舜元,以方物封裹,進去政府,右副承旨李震壽,以右議政偕來事,方在門外,廳中,只有臣喜茂,及同副承旨黃一夏,兵批政廳,則臣以該房當進,而吏批,則無推移進去之員,何以爲之?敢啓。傳曰,吏兵批兼進。已上燼餘
判決事申銋疏曰,伏以臣,情勢病狀,有萬分難强者,昨進辭疏,見阻喉司,不得已親納密符,黽勉祗肅,而第臣於政院請推之啓,實有所不敢晏然者,凡干邑事,守令如或有故,則鄕所例爲替代,故轉啓之際,請罪一款,不能添入,此固臣昏謬不察之罪,而慰安祭,則啓聞之後,意謂該曹,卽有稟定之事,而又未能啓稟,缺疎漏,非比一時做錯之失,而罰止於問備缺半行且於瑞興徒配罪人石奎瑞之子上言事,難安之勢,尤有甚焉。奎瑞,初以全家減其徒年,罪名旣重,到配未久,一朔之內,連有赦令,初巡則不得擧論,後巡則置諸稟秩,以俟法曹之覆啓處分,則臣有何一毫偏係之私,而其所爲言,有若眞有嫌怨,全不擧論於兩赦者然。伊時狀本,已經睿覽,而敢爲此言,隱然僥企,恣意侵誣,略無顧忌,徒配罪人,未得蒙宥者,奎瑞外,亦有數人,非但本道爲然,諸道亦多有之,而未聞有稱冤遡訐者,如此漢所爲者,此無他,始以構誣土主,得伸己志爲利,末乃誣詆之言,繼及於道臣,而望倖之計,又從而得售,臣之受侮,固不足恤,而前頭之弊,恐無以防塞,豈不寒心?臣之前後所遭,俱難冒居職次,而且臣長路驅馳之餘,宿患諸症,觸風添劇,扶舁還家,達夜痛楚,委頓牀席,不省人事,以此病狀,萬無起動供職之望,明日擧動,末由陪從,伏乞聖慈,亟遞臣職,仍治臣罪,不勝萬幸。
校理崔昌大疏曰,伏以臣於向日,猥陳病狀之沈頓,情勢之危蹙,庶幾天日之照燭,獲免職名之虛叨,及承聖批,未蒙矜許,臣誠憮然失心,不省所出,旋聞重臣筵白,辭旨嚴截,責之以大義,罪之以自便,因有問備催促之命,臣復震悚悶隘,益無措身之地也。然臣於痼疾難强之外,情跡之難安,實無冒居榮次之理,非惟私心之已決,抑亦擧朝之所悉,雖以重臣奏語觀之,謂有可引之端,似已見諒於此矣。旣又伏聞玉體愆常之節,復發於旬月之間,患證殊不輕歇,藥治亦頗蒼皇,區區犬馬之戀,曷勝其驚憂焦慮之誅哉?雖未敢遽詣闕庭,自齒班行,而身造輦下,得以時承聞起居,少紓其戀係之憧憧,實臣忱情之所難抑,方將起身登途之際,又患暴下之症,昏倒澌泯,累日僅甦,而本病虛勞,因之增劇,百證交攻,危綴一倍,荏苒遷就,又及旬時,雖幸玉候旋瘳,天和遄復,而臣之鬱悵悼懼,誠不能爲懷也。日者,又伏奉諭旨,遷臣校理,使臣上來,夫臣於兩月之內,遷職者三,被召者四,以臣惶感之私,固當黽勉趨承,少酬恩意之萬一,而況聞近日,館僚多故,供職無人,禁省無直宿之員,經幄無顧問之所,臣雖至頑,豈不念事體之壞損,分義之虧缺哉?顧臣情地,非如些少廉隅之比,自以父子一體也。寵辱憂慶,理無差殊,而今臣父所被人言,旣甚非常,懍懼危惕,自屛荒野,惟譴罰是竢,臣之賤分,其可自同餘人,揚揚出入於榮進之地乎?又渠能仰首伸眉論可否,自盡論思獻替之責乎?不惟私義之所不當出,抑恐朝家事面,亦不容易,雖重被誅責,決不敢冒昧承命,玆不得不復尋章牘,輒煩辭乞。伏願聖明,深加體諒,少寬僭猥之誅,亟命鐫削臣職名,使微分獲安,而職掌無曠,不勝兩幸。批答竝見上燼餘
上在昌德宮。停常參·經筵。
夜五更,月入東井星。
謝恩,弼善任堂。
禁府照目,李文興子弟,做此無前之悖擧,不能禁抑之罪,杖八十贖,奪告身,三等私罪。啓依允。
大駕詣永禧殿入幕次後,藥房·政院問安。答曰,知道。
酌獻禮正時,巳正三刻。酌獻禮後,藥房·政院·二品以上·六曹問安。答曰,知道。
大駕還宮,初嚴,未初二刻,二嚴,未初三刻,三嚴,未正初刻。
傳曰,傳宣之批,已竭心腹之懇,而巽讓益切,引嫌太過,漠然無造朝之期,言念國事,憂鬱殊甚。纔遣近侍,復申至意,謂卿體諒,卽日偕入矣。緣予誠淺,莫回卿心,慙靦之極,實不知所以爲諭也。今予有事眞殿,臨此齋宮,想卿所住,不遠而邇,思卿愈切,不啻飢渴食飮而已,卿其諒哉,卽起偕來,待卿之至,方欲回鑾,毋孤虛佇之望。仍傳曰,遣史官,傳諭于右議政處。
大駕還宮後,藥房·政院問安。答曰,知道。
謝恩,右議政金構。
傳曰,右議政引見。
府前啓,日暮姑停。
吏曹參判兪得一上疏。大槪,臣之決不可忘廉冒出之狀,已悉於前上辭本,中心有定,可證天日,而瀝血之懇,未蒙開許,三告還給之命,又出於千萬意外,驚惶失圖,跼蹐靡容。昨於宣召之下,又未祗赴,今日眞殿擧動,亦無以趨參於扈蹕之班,臣於此,由恩而積罪,以榮而爲恥,不得不昧死申籲,畢暴情懇,伏乞聖明,亟遞臣所帶本職,使臣不蹈於大何,不喪其素志,以幸國事,以安賤分事。入啓。傳曰,還出給。
正言朴台東啓曰,本院前啓考官一事,當初所論,雖出於明覈之意,及今根本旣沒之後,終無憑問之地,而猶且謄傳故紙,一向相持者,非但有損事體,亦非誠信之道,故臣於日昨,果爲停啓矣。今聞物議,以臣獨停重發之論,爲非云,臣之率爾妄停之失,著矣。其何敢晏然於臺次乎?請命遞斥臣職。答曰,勿辭,退待物論。
礪山君枋,掃墳後,入來。
觀象監,卯時辰時,日暈。啓。
右議政引見時,左副承旨李喜茂所啓,小臣纔以關東藩任遞來,有區區所懷,敢此仰達。江原道,土瘠民貧,生理孔艱,上年値無前大凶,而幸賴聖上賑救之恩,一道人民,得免死云矣。不幸今年,旣失麥秋,又値水災,旱田各穀,全無所收,流散相繼,一道殆空,各邑守令,凡干用資,賴於火田,而今年火田之失稔特甚,守令亦無支過之策,皆有革邑撤守之請,況於賑民,以何穀救之耶?卽今他道,則猶不至於凶荒,自朝家若專意東方,則庶有救濟之路,兩湖還上,趁速移給,各別賑救之意,下詢于入侍大臣,而處之,何如?上曰,江原道與他道有異,皆是山峽之地,故土瘠民貧,少有水患,輒先被災,今年水災,又甚於昨年,似當有別樣濟活之道,大臣之意,何如?右議政金構曰,江原道水田絶少,都是山田,凡田穀,宜旱而不宜水,故每有水災之時,被災尤甚於他道,今聞嶺東則猶不至於全然失稔,而嶺西之與北道·海西接界處,則流散相繼,閭里空虛,自朝家當有移粟全活之擧,然後庶可少得存濟,而臣於春間,句管賑廳矣。所儲穀物,已盡於諸道移賑,又罄於都民發賣,卽今所存,竝皮穀僅至三萬餘石云,以此些少之穀,何以全活一道耶?民爲盡劉,則賑穀之外,軍餉亦不暇惜矣。新監司到任之後,以急時賑救之意,纔已伏聞,聖敎又如此,豈敢視之歇后?當有別樣拯救之道矣。上曰,江原道凶荒如此,着實賑救,可也。又所啓,上年自上有西北武士各別收用之敎,故西北出身輩,聞風來集於都下,至於千餘人之多,其中十人,則以試射得參於給料之窠,而其餘則未免飢餓,誠爲可矜,立揚王庭,本來人臣之至願,老死窮荒,豈是渠輩之所欲?一聞收用之聖敎,如是坌集於都城,以別樣調用之意,分付于各軍門及該曹事,下詢于大臣而處之,何如?上曰,大臣之意,何如?右議政金構曰,渠輩雖非盡爲可用者,而擧懷希望之心,擇其可用者用之,則可以聳動矣。至於通淸一事,每有傳敎,而終歸虛套。且內三廳則關西之人,多有被選者,而北道武才,不下於關西,而以其本道無薦主之故,無一人得參者,以事體言之,北道乃龍興之地,豐沛之鄕,似當各別收用。或分付西銓,使開此路,以爲激勸之地,則一人得官,百人咸悅矣。上曰,西北一體,而西關則旣有得參於內三廳之類,北道不可異同,承旨之言,大臣所達,皆是兩件事,竝爲分付于各軍門及該曹,可也。西北人才,全棄不用,殊非一視之意,予常慨然,累下傳敎,非止一再,而其中文臣通淸者絶無,以頃年楊顯望事言之,旣通之後,衆議紛紜,終至更塞,同是一國之人,而如是不均,朝家申飭之意安在哉?每欲以此,傳敎矣。言端旣發,故及之矣。金構曰,事理則如此,卽今可合通淸者絶少,蓋緣朝家待之卑薄,渠輩之自處,亦隨以汚下,以至如此,若漸次收用,得通淸路,則庶可以丕變習尙,振作人才矣。上曰,通淸之路旣塞,故人無興起之心,仍至於卑微,豈不可惜乎?大抵才不借於異代,若開此路,豈無其中可合之人耶?李喜茂曰,使北道武臣,得參於內三廳,雖有成命,旣無薦主,則無以調用,自朝家宜有別樣變通之道矣。金構曰,破格變通後,似可爲之,而該曹則不得擅改格例也。上曰,破格變通,可也。備局謄錄
工曹啓曰,頃因吏曹判書李濡所啓,京江各津,分授於諸軍門,而自本曹修正船案,付諸各津別將,當年稅,使別將收捧,別納于本曹及各衙門事,旣有成命矣。船隻之自本曹收稅,其來蓋久,而尙有漏落不能收拾之弊,則況新設別將,事體尤輕,其何以統攝收捧,轉納本曹,而船人等難堪之弊,比前必倍,然而今此變通,出於經遠之慮,責其緩急得力,則有難輕議。本曹所當依此擧行,而卽今各津之分屬諸軍門,定其界限之事,未及區畫成緖,而京江船稅,今當收捧之節矣。本曹遺儲,罄竭已久,大小上下,無以成樣,數多津船改造,今方開役,而事力不繼,尤甚悶迫,變通之事,姑難遲待,京江船稅,今姑收捧,以爲依例船役補用之地,何如?上曰,允。禁府營謄錄
李思永啓曰,眞殿奉審出齋宮之時,內侍未卽傳圭,致有遲延之弊,當該內侍推考,何如?傳曰,允。
李喜茂,以兵曹言啓曰,今九月二十日,禁軍等戎器點考,設行於盤松亭矣,入直禁軍等,依前例除標信,出來進點之意,敢啓。傳曰,允。
又以兵曹言啓曰,禁軍將七員,別軍職十五員,禁軍七百二十六人,所受官私馬,今冬等馬草價四十四同四十四匹,以餘步布·餘丁木,推移分半上下之意,敢啓。傳曰,知道
吏曹參判兪得一疏曰,伏以,螻蟻賤臣,至微極劣,不過爲空去之一庸夫,而自貪非分之榮,終招過福之災,向日臺疏,風采可尙,而在臣廉義,爲恥固大矣。君召而不竢駕,臣嘗得之於聖訓,而數月以來,違忤召命,殆至於數十遭,是臣立朝後,所未有者,情迫理窮,雖出於萬不獲已,而其罪莫大矣。銓部非虛假之器,聖恩無再誤之理,兼帶諸任,又多有瘝曠之弊,則其受病於國家者,亦大哉。臣於此,由恩而積罪,以榮而爲恥,上累國政,下誤臣身,屛伏跼蹐,恒若難容於聖世大化之中,如此而其可出而行公乎?玆敢披瀝肝血,封章陳乞,而未蒙開許,三告請急之單,至有還給之命。噫,上天孔邇,而不諒人只,白日至明,而獨漏臨照,臣以首頓地,竊自傷恨於區區誠懇之不能見孚於君父也。抑又思之,宜罪而不加威怒,當黜而未便鐫遞,聖恩之罔極,臣非不知,而君之於臣,雖□以恩數不許缺,感激知遇,尤當以廉隅自勵,缺大夫之招,而聖人取之。孔子又曰,匹夫不可奪志也。臣於前疏,悉陳本職決不可冒出之狀,中心有定,可證天地,仰惟聖明,亦必下燭,今若不恤人言,徒恃寵靈,晏然復據舊事,則是所謂不識人間有羞恥事者,將何顔面,復立於淸朝搢紳之間,事我殿下哉?且臣有大可憂者,延拖撕捱,而不卽辭避,則是曠其職也。嚴畏戀係,而有所冒沒,則是枉其心也。曠職則公務多害,枉心則身名俱辱,爲人臣曠職枉心,而不知懼,則終必廉恥掃地,利欲滔天,而國無所賴,今臣不貲之臣,誠不足惜,其傷於聖化,壞於禮防者,爲如何哉?是以鎭日違召,罪合顯戮,而臣不敢顧也。彌月抱痾,命付造物,而臣不敢言也。新兼槐院之任,亦係文苑淸選,而臣不暇辭也。名登上言人誣毁之書,而臣不暇辯也。駕幸眞殿,百僚環侍,而臣獨杜門斂跡,未從大夫之後,臣之情地,其亦慽矣。勢窮無所措躬,事急不容緩聲,只乞聖明,曲賜憐察,卽遞臣所帶本職,使臣不蹈於大何,不喪其素志,上下相親,俾無虧缺於以禮以忠之訓,則臣於明日,卽當束帶趨朝,赴湯蹈火,俱所不辭也。臣聞古語曰,富貴易得,名節難保,三復斯言,不覺感歎,臣無任云云。批答見上燼餘
上在昌德宮。停常參·經筵。
下直,慶興府使柳必興,河陽縣監李復仁。
記注官吳命增書啓,臣承命馳往于驪州睡谷村左議政李畬所住處傳諭,則以爲臣控籲已瀆,猶不知止,誠出於萬不獲已,而批旨愈益靳固,恩數愈益隆重,承宣纔返,史官又臨,十行天札,懃懇丁寧,奬褒之過,責勉之深,萬非所宜施於庸陋逋廢之賤臣者,臣實自顧,不知何以得此於聖明?慙悚震悸,但有涕泣,以臣才分,以臣情迹,此時輔弼之任,斷無承當之理,而臣生畎畝,坐徼異數,每使王人遠辱,國體益損,其爲罪戾,尤無所逃,誠不敢一向退伏,復有陳乞,惟當進詣近郊,以請威命之誅,而自數日來,又患重感,宿患添劇,外寒內熱,煩瞀悶塞,若將頃刻殞絶,更觀四五日,如得少定,庶可舁載前進,而卽今病勢如此,無望起動。揆以分義,萬殞猶輕,席藁隕越,不知所達云矣,敢啓。傳曰,知道。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?昨於眞殿,躬行奠獻,趁早動駕,臨夕還宮,不瑕有勞傷之患,而中宮殿症候,亦復何如?臣等憂慮未弛,敢來問安。答曰,知道。無事。內殿症候,已言于醫女矣。
明日拜表時,開門差早。
傳曰,史官五員待命,騎馬十五匹立之,津船內摘奸。
吏曹啓目粘連,觀此江原監司洪萬朝狀啓,則伊川府使崔擎宇,以今春善賑,旣入於褒啓中,瓜期將迫,解歸不遠,失此賢守,許多民命,將無以保存是如,枚擧民人等呈狀,請依麟蹄縣監李洙例,姑許仍任亦爲白有臥乎所,關東荐飢之慘,旣是朝家所知,則瓜滿遞代,雖是金石之典,前日麟蹄邑倅之罷格仍任,蓋出於此,則今此伊川府凶荒尤甚,府使崔擎宇善治之績已著,亦爲姑許,限麥秋仍任,以副一境民人之望,恐無不可,而狀啓中所陳殺獄罪人逃躱,過限未捕者,係是應罷之罪,則仍任一款,有難輕議,令該曹稟處,何如?啓特爲決杖,限麥秋仍任。
右議政金構箚子。大槪,臣所曾兼諸司提調,令該曹照例處置事。入啓。答曰,省箚具悉卿懇。箚辭,令該曹稟處。
京畿監司洪受疇,道內各陵奉審後,入來。
弼善任堂上疏。大槪,臣頃叨南邑,重傷水土,脚部不仁,專不運用,轉成痿癖之症,坐臥行步,必須人扶,當此書筵數開之日,末由趨造升降,入參於陪從之列,玆敢呼籲於天地父母之前,伏乞聖慈,俯垂矜憐,公私幸甚事。入啓。答曰,省疏具悉。爾其勿辭察職。
忠淸左道災傷敬差官書目,淸風府使李蕃,災傷差錯,罷黜事。以上朝報
御營廳啓曰,本廳別破陣林墪,自當部不審其有無役,泛然密封,中禁啓下矣。凡係軍卒之類,不得移定他役,自是事目,若開此路,有關後弊,今此林墪,還存本役,何如?傳曰,依允。御營廳謄錄
任舜元,以內醫院官員,以都提調意啓曰,駞酪粥自十月初一日,當爲封進,依前例擧行事,預爲分付司僕寺之意,敢啓。傳曰,知道。
李喜茂啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
李震壽啓曰,史官五員待命事,命下矣。史官不備,宣傳官三員代送之意,敢啓。傳曰,知道。已上燼餘
弼善任堂疏曰,伏以臣,疎迂蔑裂,百不猶人,雖在少壯之時,固不可濫廁華貫,而及今衰敗已極,精力不逮,重以素患脚痺之症,便成癃廢之人,跬步之間,亦隨扶腋,向者叨忝是職也,再速逋慢之誅,終至置對之境者,實非臣偃蹇自便之計。蓋其跛躄之疾,有不能出入講筵之故耳。臣之此病,實是通朝之所共知,故竊意銓曹,不復提擧於官員之窠矣。不料適會承乏,又叨新命,召牌繼降,臣驚惶罔措之中,非不知分義之至嚴,僚員之不齊,而顧此病狀,決無趨承之望,況且眞殿親祀,世子祗迎之時,奔走執禮,尤無其路,臣百爾揣度,終未祗赴,一倍惶蹙,惟俟譴罰,而勿罷之命,旣出格外,繼下備忘,辭旨嚴峻,有非臣子所敢聞者,臣誠震惕惶悶,措躬無地,召命再宣,擧動又迫,臣不計顚仆,扶舁出肅,仍爲入直,而第臣沈痼之疾,初祟於瘴邑,重嬰奇疾,十餘年間,類中者數矣。半生調治,一脈未絶,奄奄牀席,朝夕待盡,多般醫藥,幸得少甦,而脚部不仁,全不運用,坐臥行步,不能隨意,雖於戶庭之間,必匍匐起援而轉動,前後除拜,若係閑慢之職,則雖或黽勉祗謝,而出入闕庭之際,輒要人扶,僅成拜跪,有駭瞻視,而昨日陪衛往來,左右扶腋,僅僅就列之狀,王世子亦且俯燭,而想必矜憐也。當此書筵日開之時,以臣蹣跚之疾,末由升降趨走,入參於侍講之列,瞻望講席,徒增隕越,玆敢疾聲呼籲於天地父母之前,伏乞聖明,俯垂矜諒,特賜鐫遞,仍令該曹,勿復備擬於官僚之窠,仍治臣違命之罪,以警具僚,以安微分,不勝幸甚。批答見上
右議政金構箚曰,伏以臣,蒙被異恩,不得不冒昧出謝,惶隕愧縮,無以自容,而曾兼司饔院·內資寺·濟用監·惠民署提調,法例不可仍帶,伏乞令該曹照例處置,幸甚。取進止。批答見上燼餘
上在昌德宮。停常參·經筵。
下直,高城郡守崔柱岳。
謝恩正使錦平尉朴弼成,副使徐文裕,書狀官李彦經,出去。
政院啓曰,兩司無行公之員,監察茶時,處置經宿,俱涉未安。且今日拜表擧動時,亦無以備員進參,除在外人員外,執義金相稷,持平韓永祚,司諫李世維,竝卽牌招察任,何如?傳曰,允。
漢城判官韓世讓,山訟摘奸後,入來。
傳曰,謝恩正·副使,書狀官,留待引見。
吏曹啓目粘連啓下是白有亦。觀此右議政金構箚子,則曾兼諸司提調,令該曹照例處置亦爲白有臥乎所,司饔提調,則雖是都提調衙門,大臣旣已兼帶,似難仍兼,內資寺·濟用監·惠民署,則俱是單提調衙門,亦不可仍兼是白乎矣,事係大臣,自臣曹不敢擅便,上裁,何如?啓依回啓施行。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請還收科獄罪人酌處之命,更加嚴刑,期於得情。措辭竝見上引嫌而退,當初停論,旣有意見,意外物議,何必爲嫌?請正言朴台東出仕。答曰,不允。處置事,依啓。
府前啓,日暮姑停。
京畿監司書目,仁川呈,以副校理李肇辭職上疏上送事。啓。傳曰,此上疏,還爲下送。
觀象監,巳午時,日暈。未申時,日暈右珥。夜自三更至五更,月暈。啓。
金澋,以漢城府言啓曰,京山松木蟲九字缺,間或發民拾取,雖不無一時之效,而終不能十四字缺,監役官所報,則當此深秋霜降之節,又四字缺,有甚於春夏云,此實係關災異,有非人力所可禁止,而亦不可諉之無可奈何,而不思所以除去之方,依前調發五部坊民,排日拾取,而近來國綱解弛,謀免落漏者居多,無論士夫家·各衙門軍兵,及他常時除役之類,一從戶數,各出一丁,一一計役,而如有如前拒逆謀避,或受賂落漏之弊,則使部官一一摘發,報本府,以爲入啓科罪事地,而曾前拾蟲之時,排日甚促,故許多坊民紛踏之中,赴役與否,無以區別,而監董之官,亦不留意檢飭,致有疎漏不實之弊。五部坊民,一倂調用,何等重事,朝家之爲此擧,實出於不得已,而徒煩役民,實無其效,誠爲未安。今番則稍寬其日數,自今二十五日,限二十九日而止,監役官·部官,眼同看檢拾納,放送之時,亦爲一一點名,以防其用計漏落之弊,而畢役之後,發遣本府郞廳,摘奸其中尤甚不勤拾取之處,則當該官吏,亦隨其輕重論責,似爲着實之道,依此擧行,而其間施爲之可以隨便爲之者,自本府參量分付,何如?傳曰,允。
李喜茂,以都摠府言啓曰,今日入直軍士,當爲中日習射,而拜表相値,不得爲之之意,敢啓。傳曰,知道。
又以御營廳言啓曰,本廳別破陣林墪,自當部不審其有無役,泛然密封,中禁啓下矣。凡係軍卒之類,不得移定他役,自是事目,若開此路,則有關後弊,今此林墪,還存本役,何如?傳曰,允。
李震壽,以義禁府言啓曰,卽接月令醫員金亨耉手本,則罪人愼之逸,本以虛弱之人,積年滯獄之餘,元氣大虛,精神昏迷,發熱八字缺有淋,小便不通,症情非輕云。自前罪人七字缺,有保於救療之規,敢此仰稟。傳曰,依爲之。
又啓曰,臺諫出仕事,命下矣,今日暮,明日待開門牌招之意,敢啓。傳曰,知道。
又啓曰,今月二十日,津船內摘奸時,各津船隻,及各門部將軍士等有頉處,察推事,命下矣。該曹書吏,及衛將所書員,竝爲捉來,一一査問,則船隻段,寧陵磚石載運,及內司郊草載運事,出用而俱有文書,部將段,戎器點考時,除標信出去,軍士段,各處所分半取用,亦有文書,各樣執頉處,竝係公事,似無可罪之意,敢啓。傳曰,知道。
傳于任舜元曰,謝恩正·副使,書狀官引見。
巳時,上御宣政殿,謝恩正·副使,書狀官,留待引見入侍時,正使錦平尉朴弼成,副使禮曹參判徐文裕,書狀官司成李彦經,左承旨任舜元,假注書申墪,記事官李喜泰,記事官李縡入侍。上命正使朴弼成至前。上曰,有稟定事?弼成曰,今番則無他稟定之事矣。副使徐文裕曰,今番無幹事,故別無稟定之事矣。弼成曰,小臣屢奉使命,歲幣外白綿紙,每多執頉之時,甲戌年以白綿紙不好之故,幾至生事,譯輩僅僅彌縫矣。今番則以別樣申飭之意,送言于戶曹,姑未知紙品之如何,而如有如前執頉之擧,則可慮。上曰,然矣。文裕曰,彼中當初所送紙地皮物,曾未知何樣好品,而近來則彼人每出我前捧者曰,前後何如是懸殊云云。以此言之,近來所送,必不如前,故每有執頉之弊矣。書狀官李彦經曰,近來譯舌輩八字缺欺慢作弊之時云,今行如有如此者。半行缺上曰,觀勢爲之,可也。使臣前奏畢。上曰,萬里行役,無事爲之,仍賜耳掩藥物。又賜饌各一牀,宣醞各六杯,承旨以下,亦與焉。諸臣遂退焉。以上燼餘
上在昌德宮。停常參·經筵。
禮曹佐郞崔慶湜,繕工奉事郭萬績,崇陵莎草修補事,出去。
軍器判官許鼎,柴場摘奸後,入來。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?昨伏聞醫女所傳之言,中宮殿症候,瘡口下邊,復有作痛之氣云,未知夜間加減,何如?今日使醫女,趁早入診後,可以議定當進之藥,臣等無任憂慮之至,敢來問安,竝此仰稟。答曰,知道。無事。內殿症候,已言於醫女矣。
以徐命遇爲假注書。
持平韓永祚啓曰,臣於昨日,與正言朴台東相遇於臺廳,則台東以爲考官事之停啓,物議云,何?有問于臣,臣以重發之論,一人獨停,有違臺例答之矣。其後台東,以獨停前啓,見非物議引避,未知其所謂物議,別有所聞歟,抑指臣伊日所答而言之耶?是未可知也。台東旣於與臣間答之後,引以爲嫌,而到今處置請出,則臣之前言,自不免爲妄率之歸,廉義所在,何敢厭然仍冒臺席乎?請命遞斥臣職。答曰,勿辭,退待物論。
藥房再啓曰,卽伏聞入診醫女所傳之言,且與諸醫商議,則皆以爲中宮殿症候,瘡處膿汁,今猶不止,收斂未易。且有下邊堅硬作痛之氣,托裏消毒飮,加柴胡·貝母·皁角刺炒各一戔,靑皮七分,連進五貼,又以眞油,乘溫灌入瘡口,以爲生止痛之地,宜當云,令醫女更爲入診,試用其方,而湯藥五貼,爲先劑入之意,敢啓。答曰,知道。
李思永啓曰,同副承旨黃一夏,今日不爲仕進,同副之不得病狀,例也,出納之際,亦甚未安,卽爲牌招察任,何如?傳曰,允。
李喜茂啓曰,持平韓永祚,再啓煩瀆,退待物論矣。傳曰,知道。已上燼餘
上在昌德宮。停常參·經筵。
執義金相稷啓曰,昨者,僚臺引避退待,臣當處置,而第觀其避辭,則乃考官獄事停啓之後,有所問答於諫臣事也。臣於狀啓初停之日,有所酬酢之言,累忝臺省,皆以此引避見遞,則今於玆事,實難可否。且於再昨拜表擧動罷歸之路,猝遇一品崇宰,未及隱避,只爲回馬於路左,雖緣忙迫,有損體禮,卽當以此詣臺自列,而適緣賤疾添苦,今始來避,所失尤大。以此以彼,不可仍冒於臺次,請命遞斥臣職。答曰,勿辭,退待物論。
正言朴台東啓曰,日昨臺廳遇憲臣,以考官一啓停論之事,有所云云。且聞外議,亦以獨停爲非云,故臣以此引避,處置請出,實是意外,臣固已不安,不得不尋單縮伏矣。昨日憲臣,以伊日酬酢之語,至於引避,而以處置請出,謂之難冒之端,則臣之不當出而苟出者,於此益著矣,決不可一刻仍居,重損臺體,請命遞斥臣職。答曰,勿辭,退待物論。
司諫李世維啓曰,臣自秋,重得痰癖,乍緊乍歇,長在呻吟昏憒之中,凡干物議,全不聞知,日昨恩暇下鄕也。症情添苦,實難起動,而伏聞擧動日期迫臨,不敢帶職偃伏於鄕廬,强疾作行,僅得趨參於陪從,所患一倍危劇,決無更起供仕之望,而再昨召牌遽降,又不敢偃然違慢,忍死就列,處置僚臺矣。昨伏見憲臣避辭,不勝瞿然之至,蓋僚臺之引避,以頃日停啓事也。當初停論,臣意亦然,故處置之際,率爾請出矣。今者憲臣避辭中所謂重發之論,一人獨停,有違臺例云者,果是臺閣上通規,而反以妄率自咎,至於引避,則臣之不顧臺例,處置乖當之失,著矣。旣在應遞之科,不宜一刻晏然,而刺痛涔涔,無計趨造,今始扶曳來避,所失尤大,請命遞斥臣職。答曰,勿辭,退待物論。
政院啓曰,去月二十七日,江原監司洪萬朝,留待引見時,以道內所在各軍門屯田,及諸宮家折受田畓穀物,竝爲留補賑資,而自賑廳還報事陳達,而吏曹判書李濡,亦以此意啓達,則自上以監司赴任後狀聞處之,下敎。此當出於擧行條件,而其日夕,因聖候未寧,過累日後,他擧行條件,始爲書入,而此一款,未免落漏,當該注書,難免疎漏之責,請推考。臣以伊日入侍承旨,亦有不能檢察之失,不勝惶恐,擧行條件追後書入之意,敢啓。傳曰,知道。
去月二十七日,江原監司洪萬朝留待引見時所啓,本道民事,萬分切迫,公私各穀,蕩竭無餘,雖欲賑民,無處着手,誠可悶慮。今聞道內各衙門屯田,及諸官家折受處收稅之穀,其數頗多云,小臣下去後,知其穀數留作賑資,其代則自賑廳備償,似爲便好,故敢達。上曰,自前如此事,賑廳不爲還報,以是爲難矣。吏曹判書李濡曰,監司赴任之後,使之知數狀聞,仍留賑民後,元穀自賑廳代給,實爲便好,監司所達,誠是矣。上曰,監司赴任後,狀聞處之,可也。
觀象監,夜五更,月入軒轅右角星內。啓。以上朝報
御營廳啓曰,別抄武士·別武士,及別破陣·京案標下軍兵秋等試才,射砲用劍賞格,從分數多寡,以本廳所儲木綿,面給後,別單書入之意,敢啓。傳曰,御營廳別武士李世逿,柳葉箭邊五中,殿試直赴。御營廳謄錄
李喜茂啓曰,行大司憲李寅燁,掌令崔啓翁·李世弼,持平孟萬澤在外,執義金相稷呈辭,持平韓永祚避嫌退待,今日以監察茶時之意,敢啓。傳曰,知道。
又啓曰,執義金相稷,正言朴台東,司諫李世維,再啓煩瀆,退待物論矣。傳曰,知道。已上燼餘
上在昌德宮。停常參·經筵。
下直,平安都事尹志和,鐵串僉使姜碩望,黃山察訪韓永熙。
中宮殿·世子宮·嬪宮,藥房問安。答曰,知道。
藥房啓曰,霜寒漸緊,伏未審夜來,聖候,若何?前入湯劑,已盡於昨日,五貼今當劑入,而中宮殿症候,亦復何如?臣等憂慮未弛,敢來問安。答曰,知道。無事。內殿症候,詳言于醫女矣。
政院啓曰,持平韓永祚,執義金相稷,正言朴台東,司諫李世維,引避退待,而大司憲李寅燁,掌令崔啓翁·李世弼,持平孟萬澤,大司諫黃欽,獻納權,正言趙道彬,竝在外,玉堂諸官,亦無在京之人,前頭處置,杳無其期,事甚可慮,合有變通之道,何以爲之?敢稟。傳曰,獻納權改差。
京畿監司書目,高陽呈,以謝恩副使禮曹參判徐文裕辭職上疏上送事。啓。答曰,省疏具悉。疏辭,令該曹稟處。
吏曹啓曰,臺諫有闕,政事,取稟。傳曰,當日爲之。
京畿監司書目,臣連被山訟人之構誣,乞遞職名事上疏上送事。啓。答曰,省疏具悉。卿無所嫌,勿辭察職。
吏曹啓目粘連,觀此謝恩副使禮曹參判徐文裕上疏,則今旣奉使出疆,所帶春曹佐貳金吾兼任,特許遞改亦爲白有臥乎所,本兼兩任,俱係緊重,不可仍帶往來,所當姑爲許遞是白乎矣,宰臣進退,臣曹不敢擅便,上裁,何如?啓依回啓施行。以上朝報
吏批啓曰,今此在外獻納變通改差者,旣爲兩司引避,諸臺處置,而擬望之人乏少,亦無無故在京者,只以在外之人備擬以入,則殊非變通之意,曾前如此之時,或因筵臣陳達,有勿拘解由擬望之擧,而今於開政之後,直爲啓請,亦有所不敢,何以爲之?敢稟。傳曰,依爲之。以李喜朝爲淸風府使,黃鎬爲金海府使,金翼八爲鳳山郡守,李震休爲咸鏡監司,嚴緝爲開城留守,李聖漢爲淸州牧使,尹憲柱爲獻納,金宇杭爲同義禁,金宇杭爲禮曹參判。吏曹謄錄
政院啓曰,平安監司□□□啓及啓本,竝四度來呈,而盡失封標,私自坼見之狀分明,稽滯亦過數十日,故推問曲折,則吏曹書吏,出給界首官主人,來呈本院,西路狀啓,撥上飛傳,直呈本院,自是當然,而吏曹書吏,何以得之,而亦何以私自拆見,稽過數十日乎?中間必有奸狀,事甚可駭,吏曹書吏,及界首官主人,令攸司囚禁詳査,各別重治,何如?傳曰,允。刑曹謄錄
李喜茂,以都摠府言啓曰,今日入直軍士,中日習射,請出標信。傳曰,知道。
李思永啓曰,同副承旨黃一夏遭服制,右副承旨李震壽,自昨日病不仕進,非但出納之際,事多苟簡,西壁之連日呈病,殊甚未安。李震壽卽爲牌招,何如?傳曰,允。
又以御營廳言啓曰,本廳別抄武士,及別破陣·京案標下軍兵秋等試才,射砲用劍賞格,從分數多寡,以本廳所儲木綿,面給後,別單書入之意,敢啓。傳曰,知道。
備忘記,傳于李喜茂曰,別武士閑良李世逿,柳葉箭五中,直赴殿試。
李喜茂,以兵曹言啓曰,今日將官朔試射時,入直訓鍊都監把摠哨官,及禁衛營哨官等,依前日榻前定奪,以他員代直,出射之意,敢啓。傳曰,知道。
又啓曰,假注書徐命遇身病猝劇,不得察任,今姑改差,他假注書差出,何如?傳曰,允。已上燼餘
京畿監司洪受疇疏曰,伏以,臣頃因各陵奉審,行在途中,得見廣州人李,以山訟事,擊錚構捏臣身,不遺餘力,臣看來不勝瞿然,卽構一疏,走呈喉司,而適値上候未寧,凡公事不入之日,未免還送。且聞訟隻,棄其決得之山,終歸不用之地,則更無可爭之端,不必强辯其是非,故不敢以不緊之事,煩聒於靜攝之中,荏苒至今,一味惶悚矣。卽伏見前主簿朴熺擊錚原情,以臣拖引舊典,不用受敎,爲臣之案,臣於是,尤不覺一倍驚懍,日者,朴熺呈狀於臣營曰,其八代祖監察朴種墳山,在於楊州金村面,累百年守護矣。今者判書金昌集,占穴於龍尾上僅十步之地,將葬其父母矣。祖亦有職名,所恃者金石之舊典而已。速定訟官,尺量處決云,故臣卽定査官於楊州牧,使之依所願,尺量以報矣。及見其山圖與所報,則以爲此山都局,皆是金政丞家墓山,而朴種墓之距昌集新營葬處,四十五步一尺七寸,所謂朴種塚上,大木根盤結,莎草崩頹,積年廢棄,古老人皆以爲金家山所,八十餘年樹木長養處,而曾於金家先世,及李挺魯祖孫入葬之時,朴哥居在不遠之地,而未聞有禁爭之事云?臣以其狀辭,參考法文,則大典喪祭條,監察六品職,當爲四十步,而定限之外,今復有五步一尺七寸餘地,此非朴哥當禁之地,故依法決折題送矣。今者朴熺之言曰,査官剩作步數,以報巡營,二行缺丙辰受敎內,有墓山內龍虎內養山處,勿許他人入葬之文觀之,則養山二字,實爲肯綮,今此墓山龍虎之內,旣是金家之養山,而朴熺之廢棄失墓,如右所陳,則臣之以步數決給於金家者,亦何嘗有悖於受敎之本意耶?且渠初欲以舊典步數爲主,步數旣過,而不利於舊典,則末又歸咎於受敎之不遵,其言矛盾錯亂,有不足多辯,仍竊伏念,臣以萬萬無似之身,蒙被異數,擢置重任,跬步食息,不忘隕結,而只限才智淺短,恐不能報答涓埃,若於決訟之際,或循於私情,或拘於形勢,低昂法文,隨意與奪,則不但上負聖明,下負臣心而已。邦有常憲,罪難容誅,而擊鼓訟冤,相繼而至,則臣何敢委之以彼此誣罔,而晏然於職次乎?玆敢仰籲於天地父母之前,伏乞聖明,亟遞臣職名,以謝人言,以安私分,不勝幸甚。
禮曹參判徐文裕疏曰,伏以,臣今已奉使出疆,還歸之期,當在五·六朔之後,臣之所帶春曹佐貳·金吾兼任,無非緊重之任,不宜仍叨以去,以益其曠闕之弊,伏乞聖明,特許遞改臣禮曹參判,及同知義禁府事,以便公事,以安私分,不勝幸甚。批答竝見上燼餘
上在昌德宮。停常參·經筵。
下直,坡州牧使申必淸。
弼善任堂再度呈辭。入啓。遞差。
政院啓曰,今日賓廳日次,兩司當爲來待,而或在外,或引避退待,無無故之員,只有獻納尹憲柱,而亦未肅拜,尹憲柱,卽爲牌招察任,何如?傳曰,允。
以申綎爲假注書。
謝恩,獻納尹憲柱。
傳曰,大臣·備局堂上引見。引見時,前奉敎金相元,待敎趙泰億敍用事,榻前下敎。
右邊捕盜大將李基夏改差事,榻前定奪。
吏曹參判兪得一推考,牌招察任事,榻前下敎。
今日引見時,獻納尹憲柱所啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請還收科獄罪人酌處之命,更加嚴刑,期於得情。措辭竝見上上曰,勿煩。又所啓,竝引嫌而退,旣有物議,與之酬酢諫臣引避,在我何嫌,參涉停論,不須假言,犯馬宗宰,在例當遞,欲寢重論,宜待消詳,擅自獨停,大失臺體,獨停重論,宜置落科,强請出仕,未免乖當。請持平韓永祚出仕,執義金相稷,正言朴台東,司諫李世維遞差。上曰,依啓。
輔德李德英,司書李㙫上疏。大槪,臣等於王世子心制卽吉之節,竊有所疑難於私心者,敢陳淺見,仰俟裁幸事。入啓。答曰,省疏具悉。疏辭,令禮官稟處。
兵曹,以尹就商爲右邊捕盜大將。
左副承旨李喜茂上疏。大槪,臣有昏謬做錯之失,敢此露章請罪,乞削臣職,以爲人臣不職者之戒事。入啓。答曰,省疏具悉。爾其勿辭察職。
引見時,領議政申琓所啓,北道·江原之嶺西·海西之峽邑,年事大無,而其中北道尤甚,嶺南穀物,不可不急速移轉,以爲濟活之策,若待春間爲之,則其前必多顚壑之患,雖欲船運,往來之際,已無及矣。必須預爲講究,趁冬前,次次運致於北道接界之邑,以爲明春解氷運去之地,然後似無後時之患,分付賑廳,預講輸運之策,宜當矣。上曰,所達誠然,依此分付,可也。吏曹判書李濡曰,在前以曾經臺侍者,有差送督運御史之例矣。今此嶺南穀物移轉時,亦當有督運之擧矣。上曰,曾前督運之官,果有差出之議,而謂其有弊,還爲中止矣。李濡曰,然則使本道都事督運,似爲便當矣。上曰,依爲之。
右議政金構所啓,玉堂空虛,殆涉一月,往來時見之,則閉門寥闃,氣象蕭索,此誠三百年來所無之事,豈不大可寒心哉?都堂錄,旣有成命,不可不急時爲之,而吏曹堂郞,俱引嫌不出,兪得一,以情勢難安,不敢行公,而廟堂薦望,不拘相避,自是通規,則臺臣之當初疏語,未免落空,況初旣遞銓職,其後憲長及復授本職,連次違牌,終不肯出,前後累度陳疏,辭單三入,其自處可謂盡矣,而疏單皆還給之命,乃是異數,猶且撕捱,必欲得遞乃已者,實爲太過。且聞李觀命情勢不安之中,又以頃日筵中,銓郞勢焰之敎,尤爲惶恐,不敢行公。如是之際,都堂錄漸漸遷延,完了無期,誠爲可悶。吏曹判書李濡曰,都堂錄,不可不急速擧行,而大臣雖已備位,本曹堂郞未備,漸至遷延,玉堂一空,實是無前之變,遇非常之事,不可以常例處之,今月內定日,以爲促令擧行之地,何如?上曰,大臣所達,是矣。兪得一疏單還給之後,一向引入,誠爲太過,推考,使卽察任。李觀命則頃日下敎,不過泛然,非指渠而言,使之卽速出肅,都堂錄,今月內定日,斯速擧行,可也。上曰,頃以西北人通淸事,傳敎矣。甲子·乙丑年間,楊顯望乍通旋塞,此後絶無更爲收用之擧,均是一國之人,而如是全棄,誠爲慨然,吏判之意,何如?吏曹判書李濡曰,西北人各別收用,自前下敎,非止一再,而尙無實效。蓋緣我國習俗已痼,賤待西北,毋論文武,竝皆擯斥,實爲慨然。天之降才,固無間於西北,而近來則特異之才,亦未易得,然若就其中甄拔,則豈無一二可用者乎?當待僚席及郞官之出仕,相議通淸,而但未知臺閣上,果無異議也。右議政金構曰,頃日下詢時,臣旣陳達,而習俗猝難禁之,須持以積久,然後可以有效,此後雖有攻擊之論,連續通擬,則漸漸慣熟,可以成習,若以一時物議,旋爲阻塞,則豈有可行之期乎?上曰,大臣之言誠然,西北人中,豈無一二可用者乎?楊顯望時,物議朋興,旋卽阻塞,其後終無一人通淸者,我國習俗,本來如此,若待衆議歸一而後通淸,則實無其期,此後斷然爲之,可也。已上朝報
大臣·備局堂上引見入侍時,領議政申琓所啓,此卽黃海監司申銋狀啓也。以爲江都受來移轉米太,竝爲一萬石,當爲待秋,收捧還納,雖在農事如常之時,而不可有徵捧之勢,運致船所,其弊甚多,況今秋事失稔,已爲判斷,收捧之難,已不可言,而驅策疲民於輸運之役,誠所不忍。且延白雖免凶,所食皆是峽邑,其勢極難,本道還穀甚少,若逢凶年,則每自他道移粟,今此米太,特許留作本道之糴糶,而以湖南之巡檢營,湖西之安興倉米太,推移充代,則事甚便當,而朝廷又欲使之還納本所,則不如今春田稅作錢事,酌定價錢,亦甚多幸,民間情願如此,請令廟堂稟處矣。江都米太,卽軍餉所用,豈不重大,而當初移轉,實出於救活飢民之意,不卽備償,每每蕩減,則軍餉日縮,亦甚可慮。且聞湖南之檢營,湖西安興倉,所儲不多,誠無推移之道矣。然海西連値凶荒之餘,旣經兩度勅使,今歲凶歉,又是前古所無,許多米太,實無徵捧之路,若許留作還穀,則在本道,蒙惠雖多,於江都,所失不貲,無寧許其作錢,以除輸納之弊,則海西庶可保存,軍餉不至虛疎,似爲兩便矣。在外與諸臣相議,則皆以爲然,江都移轉米太,特令作錢上納,何如?吏曹判書李濡曰,江都軍餉,不卽還納本所,實涉重難,而若値凶歲,則亦不可膠守當規,海西災荒,今年尤甚,誠難督令運納,而仍留本道,則軍餉未免虛疎,宜許作錢,而請比市直,差減其價,則民可蒙惠,以其錢輸致江都,前頭自賑廳推移相換,則彼此似爲便當矣。右議政金構曰,延白·安岳等處,則畓穀豐熟,或可備納,新溪·遂安·兎山等峽邑,則被災尤甚,作錢亦難,似當有分等之擧矣。申琓曰,以狀啓觀之,延白則初不受其移轉矣。上曰,使之作錢上送事,分付,可也。又所啓,良役軍制變通事,自正月爲始,而迄今遷就,事甚未安,今當設爲名目,啓下堂郞,以爲斯速擧行之地,而第其名號,或曰,當稱良役廳,或曰,當稱整釐廳,或曰,當稱良役査正廳,而以名義言之,正釐似好矣。吏曹判書李濡曰,始初本意,專主良役軍制,而良役變通之時,則凡干軍制之弊,皆在其中矣。外而郡邑,內而各司大段弊端,亦因而變通,實合事宜,以釐正廳爲號,似好矣。右議政金構曰,今玆變通之擧,畢竟利益,未知何如,而正釐之稱,包括過大,當初聖敎,專爲良役之變通,則今以良役句管廳,或以査正廳,爲名似好,然而名號取舍,元無關重,惟在於斯速講究,擧而行之耳。上曰,正釐之稱過大,以釐正廳爲名,可也。申琓曰,名號旣定,臣等退去,堂郞可合人,不可不卽爲啓下矣。上曰,依爲之。又所啓,此卽統制使洪夏明啓本也。曾因暗行御史書啓,戶曹所屬沿海船稅·鹽稅,責徵於破亡之處,民不支堪,故有搜括代定之擧,而本營假倭船,非但用之於常時水操,實爲臨亂緩急之慮,今屬兵曹,則前頭水操時,假倭船,何處得來?且統營,元無自國家劃給之物,前有屯倉等所捧之處,而今皆罷之,若失此船,誠爲難支云。前監司趙泰東上疏,則以爲戶曹案付鹽釜船隻隣族,爲莫大之弊,因繡衣書啓,有搜括充補之事,而統營句管之船,其數千餘隻則,豈不可以百餘隻見失,爲悶乎?再度移關之後,毋論各樣所屬,皆已代定,而在任之時,更無所言,遞歸之後,始爲啓聞云矣。臣在外與諸臣相議,則統營,重地也。初無劃給之物,專以海利爲用,而今若一一釐正,處處見奪,則將不成貌樣矣。然而船隻之數旣多,而自戶曹行關移屬之後,以假倭船藉重,欲爲仍執,此若盡許,則又自巡營,搜括充定之際,其弊亦多矣。自古將師,必有財貨,然後可以探知敵情,得人死力,故統營私用之物,朝家所不知者亦多,而任其所用者,意蓋有在也。此則在統營,所失無多,在巡營,搜括有弊,似當依當初所定,移屬戶曹矣。右議政金構曰,統營號稱雄官,而皆是空中網取之利也。御史及年少名官之見之者,以爲過饒,或有所云云,而將師之臣,不可不豐其財貨,今若此次次被奪,則可悶,故洪夏明之狀啓,似出於此矣。雖然,許多船隻中,只失百餘隻,其在統營,無甚關損,若自戶曹,捨此而責其代,則必致騷擾,民受其害,姑依當初移定,仍存於戶曹,似可矣。上曰,依爲之。又所啓,此乃平安監司李世載狀啓也。曾前乙丙饑歲,以山城軍需,因各邑各鎭,請報貸去,使差人貿穀,各其邑鎭,以爲立本之地,而各以其時市直,折銀糶糴,依例取耗,以待穀貴,營門則以折價之數,懸錄重記,以銀子四兩折價,待時發賣,以充其數矣。數年前,五千一百九十餘石之米穀,發賣於穀賤之時,而大米捧價一兩,小米則捧八錢之故,元定折價,自然減縮,本錢之米,更無所餘,今若依重記畢捧,則孑遺窮民,充報無路,日後之弊,不可勝言,山城軍需,自本營不敢直爲蕩減,空中欠縮銀四千八百五十六兩零,特爲蕩減事,請令廟堂稟處矣。米穀或貴賤,貴時折價,穀賤時發賣,則元定折銀之減縮,勢所固然,當此大無之日,實無督捧之路,空中欠縮者,特許蕩減,以紓民力,似宜矣。吏曹判書李濡曰,此則臣爲本道監司賑恤時事也。當初以銀折價留置之米,蓋欲待歲減價發賣,一爲賑民,一爲立本,而乃於常年發賣,以致減縮之數,至於此多,此實本道不善處置之事,而無他徵出之處,恐爲日後之弊,故監司之請爲蕩減者,此也。右議政金構曰,旣成民弊,則蕩滌固宜,而隨縮隨減,實近來弊習,以他道言之,湖南檢營米,前至十萬石,今則餘數,只是二萬石,南漢逋欠,因一守令陳請,盡爲蠲除,而厥後未捧,又歲益增加,蕩減之弊,有如此矣。凡常人之情,舊還未收旣多,則新還上,不敢不備納,而旣滌未收,則新還上之中,又復積逋,除流亡絶戶外,誠不宜續續蕩減。況此事則出於營門之不善處置,使營門料理備納,恐合事宜矣。上曰,右相所達,是矣。勿爲蕩減,使營門料理充數,可也。又所啓,此亦李健命狀啓也。江都沿邊城堞頹圮處,頃日中使摘奸入來,而三軍門所築處,體城之頹落,或一百三四十步,或二百三十餘步,女墻頹落,皆過百數十堞。本府物力,難以擔當,當初監董之人,不能着實董役,每有此患,今依年前本府之請,令各軍門監董人,分輕重科罪,仍前修補事也。本府異於他處,分屬三軍門,使之董築,而限以十年後,令本府擔當矣。此後又不知幾番傾頹,而本府物力,實難獨當,前日監董之人,罪之可罪矣,而未聞論罪之擧,今更嚴飭分付,使三軍門擇送解事者,待豐隙改築,似可矣。右議政金構曰,監董之人,固有罪,而土性亦有使然者,沙石所雜之土堅固,而海邊潤濕之土,易致崩潰,每値潦雨,旋卽頹落,此役無可已,實爲可慮。吏曹判書李濡曰,江都土城修築之後,軍門不可每每擔當,自今以後,以耗穀,定數劃給本府,使之隨毁隨補,則可爲永久之制矣。上曰,然矣。此役無時可已,前頭變通劃給,可矣。申琓曰,三軍門不可爲,則惟當使本府修築,而本府物力,亦難支當,則當爲別樣變通耶?李濡曰,旣爲大計,劃給耗穀,則可以修築,而江都凡事,規模未定,前頭亦不可無變通釐正之道矣。上曰,規模旣定之後,更爲議處,可也。又所啓,此亦江華留守李健命狀啓也。前因備局關文,大淸浦水門,令本府摘奸,而今此健命啓聞中,以爲居民,請於大淸浦,屈串浦,改造虹造霓門,而親往看審,則大淸浦浦口最闊,水門處,巖石中峙,潦雨之時,水勢壅遏,以致田畓之被災,而前者水門設置之時,爲慮工役之浩大,不設五處,只設二門,屈串浦,虹霓作門,則可無停蓄之患,而中立石柱,兩邊作門,故兩處田畓,通計累百石落只,年年水沈,人民失業,而軍門不諒民弊,遷就至今矣。大淸浦屬於御營,屈串浦屬於訓局,從民願,令兩軍門,趁時改築云,守臣之言如此,累百石落只,田畓廢棄,誠爲可慮,卽使兩軍門,發遣解事人,往見形勢,依所報改築,以除民弊,何如?右議政金構曰,小臣曾經江都之任,而至於築城事,不以爲好,今亦不敢容議矣。古者江都,四面沮洳,船無可泊處,今則昔之沮洳,變爲堅硬,船路四通,處處可泊,雖云山川陵谷,有時變遷,而未必不由於築城之故也。作畓亦是禁令,蓋慮其泥濘之地,漸至乾燥矣。四面今爲泊船之處,更無可恃,反欲築城以守,而周回至於一百卄餘里,如是廣闊之城,以何軍兵,使之排立拒守乎?議者或曰,前後之爲留守者,相繼增築,則不過十年,可以畢工云,而前之所築,旋卽頹圮,猶未及修補,則其何能年年增築,以盡百二十里之廣乎?今此虹霓門改造役,又責於兩軍門,則若干物力,尤難支當,頃年文殊築城後,朝家頗有悔意,今宜審思而處之也。申琓曰,江都事,臣雖不見,而亦嘗稔聞,故頃者北城議築時,亦有所達矣。國家以江都爲保障,而今則地勢與前有異,前日沮洳之地,盡成馳騁之場,四面皆爲受敵之地,此豈可恃處乎?三軍門物力,盡入於築城之役,而以其地皆是沙土易潰之地,數年之內,皆有崩潰之患,此不但由於人事之未盡,皆是地勢之使然也。若以此言,與其盡其物力,而終爲不可恃之地,無寧趁其費少之時,節其爲愈,而朝家旣不能棄之,而兩處田畓,皆是人民耕作之處,民願如此,似當改築故耳。吏曹判書李濡曰,臣於今春,往審江都土築處,石築當否之時,雖未能遍見土築周回,而大抵易頹者女城,至於土城,則無大段所傷,其中甲串鎭邊所築,則女城亦甚完固,此由於其時任事之人,着實用力之致,以此推之,他處之每每頹落者,可知其不善用力之狀也。浦邊沮洳之地,未始土築之前,已不如昔時,變成乾燥處,不可泊船,故築土城以爲障蔽之計,而其高幾至數丈,其於守禦之方,實有愈於無障,旣築之處,不宜中廢修補之設,其未築之處,則姑觀前頭,或設墩臺,似好矣。且文殊山城,議者或以爲不緊,臣意亦然,而及其目擊,異於所聞,自甲串望見山形壓甚,有妨於江都,旣築之後,則棄之可惜,其間設築處,千餘步,今若改築,使通津府使移入,添以金浦一邑,作爲巨鎭,則其有益於江都之聲勢,亦大矣。金構曰,以文殊,不棄於賊,而能爲守之,則其爲聲援得力,甚大,而卽今兵力,江都猶患難守,況竝守兩城乎?若使文殊,民物倉庫,完全充實,成一巨鎭,則豈不好哉?此則難望,而以卽今形勢,卒遇變亂,棄而不守,爲賊所據,則其爲江都之害,當如何哉?濡曰,江都事,綱領規模,多有未備,今於軍制變通之日,亦當從長商確,可罷者則罷之,可修者則修之耳。上曰,江都之稱爲國家保障者,久矣,而今如大臣之言,實非可惜之處,然非比倉卒節定事也。當從容議定,先使當該軍門,往審處之,可也。
右議政金構所啓,軍兵身役中,有四五疋徵捧者,有一疋徵捧者,役之不均,莫此爲甚,而至於水軍,尤是七般賤役也。每歲納布三疋京畿者,其役尤苦云,以給代之故,其弊如是,何異於陸軍,而偏苦至此,一依陸軍之例,減其一疋,而似爲得宜矣。吏曹判書李濡曰,水軍之最急先變通,臣固已量度,而至今未能稟定者,以朝家多有故也。設廳後,則水軍·烽軍等役,可以次第講究利病而行之,非今日榻前所可節定也。金構曰,如知其非,何待來年?秋捧已始,必須趁日分付,然後自今秋,民蒙實惠矣。領議政申琓曰,水軍甚爲賤役,故民皆如就死地,今則朝家已許赴擧,不至如前厭避,而猶夫如前者,以其納布,比他最重也。先爲變通,然後可除其冤苦,而第民役及軍制,方議變通也。他軍門未變之前,先爲變通,恐有日後妨礙之端耳。濡曰,水軍三疋,自有收用之處,而今者輕先減布,則其所支用,必無出處,臣所持難者,此也。大體旣定,則自當變通者,減矣。金構曰,春初備忘旣下之後,今至一年將盡,而尙無一事擧行,民將失望,故臣欲以此事,先爲除弊蒙惠之一端矣。水軍之布,只是給代於鎭下軍,下軍則率其妻子,居生爲底,一年之內,又役不多,雖送一疋半,未爲不足,故代立者,不以爲苦,而其半則歸於他用,今雖減一疋,決無不足於給代之理,何必充給其所減之數,而乃可行矣。濡曰,大臣之言,大體固好,而臣意則有些曲折,欲爲講究區處之道,而從容稟行,俾無窒礙之端耳。上曰,設廳後,此一事卽爲稟定,可也。備局謄錄
禮曹啓曰,健元陵丁字閣有頉處,本曹堂上郞廳進去奉審事,啓下矣。今月二十九日,崇陵陵上莎草修補事,本曹堂上,當爲進去,而日字已迫,以崇陵進去堂上郞廳,兼詣健元陵奉審,何如?傳曰,允。禮曹謄錄
入侍時,領議政申琓所啓,因諸道道臣狀聞,推奴徵債等,使之停止,而京中則未及定奪,似當一體停止矣。以此分付,何如?上曰,依爲之。韓城君李基夏曰,軍需,則不可不徵債,依上年例,許其督俸,何如?上曰,軍需異於他事,督捧,可也。李基夏曰,軍器寺,亦當一體爲之矣。上曰,依爲之。右議政金構曰,臣於軍門徵債事,有所懷敢達。譯舌輩,往北京時,貸出銀子數三千兩於軍門,雖不得贏餘,自當有本色,而一不償納,長作逋欠,軍門銀貨,徒擁虛簿,情狀極爲絶痛,不可不別樣重治,以爲督捧之地矣。上曰,軍門負債之類,着實督捧,可也。禁衛營謄錄
李喜茂,以兵曹言啓曰,摠府郞廳·中樞府郞廳·訓鍊院實官·宣傳官·武臣兼宣傳官·部將·各廳將官等朔試射時,御營廳把摠閔得聖未滿四中,依例汰去,何如?傳曰,允。
又以兵曹言啓曰,今日二所巡將李震殷受點之後,本廳書員來告曰,巡將李震殷病勢極重,方在奄奄危急之中,決無起動受牌之勢云,不得已原單子中改付標以入之意,敢啓。傳曰,知道。
以尹就商爲捕盜大將。
李喜茂啓曰,新除授右邊捕盜大將尹就商,卽爲牌招,命召·大將牌·傳令牌,竝爲傳授之意,敢啓。傳曰,知道。
午時,上御熙政堂。大臣·備局堂上引見時,領議政申琓,右議政金構,吏曹判書李濡,刑曹判書李益壽,韓城君李基夏,左副承旨李喜茂,獻納尹憲柱,假注書申綎·韓重熙,記注官朴聖楷,記事官李縡入侍。領議政申琓啓曰,日氣寒暖不適,聖候,若何?上曰,無事矣。此下見上申琓所啓,今年農事,雖云失稔,畿甸則不至大凶,盜賊竊發之患,近益熾盛,譏捕之事,不可少緩矣。京中則左右捕盜廳,專掌其任,而大將李基夏,旣有身病,軍務且劇,其於治盜之任,有難兼管賊黨之際,或不無遲滯之弊,實爲可慮,所帶捕盜大將,今姑許遞,而以武弁中,有聲望可合之人擇差,以爲專責治盜之地,似當矣。上曰,依爲之。金構所啓,近來連値凶荒,民生失業,公私俱困,中間謀利之輩,因此漸多,此固時勢之使然,而亦由於各衙門征利之弊矣。伏聞忠州樓巖船稅,自訓局定監官句管事,旣已定奪分付云,此事必多弊,臣曾任淸風時,略知其事,沿江之民,以此爲生利,八字缺赴故無致敗二行缺,自官勒定,則其弊又將如南中矣。且旣自訓局行關,而又有呈狀於賑廳,而欲占者,又有圖謀於禁衛營·守禦廳等處者云,卽此一處,而爭占如此,若先許先處,則將來各處津路,爭相圖占,其弊難防,朝家事體不容如是,都提調及大將,今方入侍,以此下詢,使之還寢,何如?申琓曰,臣不知利害之如何,而嶺南船卜,率多遲滯,爭占之弊,不可不妨,而龍津旣有別將,此處乃是龍津上流,多有爭利濫雜之弊,定送別將,使之句管,則似有管攝之道,而大將李基夏,以三字缺,故差人下送矣。厥後聞之,則各衙門爭相窺覘云,僚相所謂征利之說,似爲合當,只在事之當否而已。刻印·銷印,古人稱之,旣設還罷,有何所妨耶?李基夏曰,頃於榻前,吏曹判書李濡陳達,京江津頭,各設別將,而至於龍津,則使訓局仍以句管,兼察船隻事,命下矣。龍津之於樓巖,則其於譏捕之道,似有所益。且以寶蓮山煮黃事,曾前定奪,方有煮取之事,役巨力綿,今若定送別將,使之管攝其船隻,以爲從便收稅,補用於煮黃之資,則似爲便好,故以此意相議於都提調,有此之擧,而此非募民之事,則有何民弊乎?纔以發關於三南,使之知委,今又還寢,未知事體何如。金構曰,民間貽弊曲折多端,臣不敢煩達,而大體不是,若必欲爲之,則依水站例,設官專掌,可也。不可以牟利輩,差出監官,任以重權,昨見全羅監司狀啓,沙津浦居民,亦以流散云。此等事,何可謂民弊乎?李濡曰,此事果有來言於惠廳者,臣意其有弊端,不爲許施,而所謂樓巖船隻,運載嶺南大同錢布時,自相爭奪,强者則雖非完固之船,貪多致敗者有之云。旣係本廳上納之物,若令定式均載,則庶無此弊,試爲査問於本官,處之爲計矣。訓局事,今始聞之,而自軍門,差送監軍收稅之擧,實未知其得當,有損大體,罷之,宜矣。一行缺李喜茂啓曰,左右史不備,自前如此之時,必有變通之道,今亦下詢而處之,何如?上曰,金相元·趙泰億事耶?趙泰億以到記摘奸事,引避不出,而金相元,又從而引避,未知其可也。申琓曰,史局至重,不可每每引嫌而空虛矣。上曰,此兩人敍用,可也。疊獻納尹憲柱所啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。上曰,勿煩。又所啓,請還收科獄罪人酌處之命,更加嚴刑,期於得情。上曰,勿煩。又所啓,持平韓永祚,以臣於日昨,與正言臣朴台東□□。上曰,處置措語告達焉。憲柱曰,竝引嫌而退,旣有物議,與之酬酢諫臣引避,在我何嫌?參涉停論,不須暇言,犯馬宗宰,在例當遞,欲强出仕未免乖當。請持平韓永祚出仕,執義金相稷,正言朴台東,司諫李世維遞差。上曰,依啓。
金構曰,朝廷爻象,近多可慮,欲有所陳達,而今日日勢已暮,故不敢矣。上曰,如有所達之事,陳達,可矣。構曰,頃日李海朝·李德英·李觀命等事,皆出於一時爭論相激,非有分明黨比之事,而自上或疑其有黨,則非實狀也。臣請歷陳首尾事狀焉。趙泰采以淸望則再經亞銓,以才望則已經□□,方爲戶判,其履歷地望,有何不可於守禦之任,而其時有一兩人當先之論,此不過先後次第爭些子,元非大段而然,士友間以此云云者,則果有之,海朝之言,非白地做出也。尹世紀之兵判,則自前固有以嘉善,直拜兵判者,而必皆自少歷揚極望者,爲之拜官除職,履歷亦重,以黃忠之雄勇,昭烈以爲後將軍,關·張不悅,尹世紀履歷不足之說,亦其時果有云云,亦非海朝白地做出也。廟堂主意,以爲淸望與才望不同,兵·戶判,異於吏曹,當以才局處之,固有意見,而其以爲履歷不足者,亦非異事,末世人心,雖微細之事,易致嘵嘵,故如此,海朝疏辭,初若泛然,末乃結語極重,不似就事論事之體,故見之者疑其別有他意,至以爲首相所用者,將一切掃空,此李德英之疏,所由發也。德英疏中,以敲撼喜事等語,徑先相加,面目不好,李觀命驟見而駭之,以爲海朝之言,旣非所自做出,而德英之如是攻斥,有若以臺官,爲做出所無之言,欲爲傾軋之計者然,遽生憤怒,至於箚駁,而其措語之過激,甚矣。首尾事狀,不過如此,而德英疏中,引用古語,帶得一黨字,觀命箚中,亦有黨論層生,私意橫流等語,故自上疑其果有黨論,批旨嚴峻,至恣爲黨論之敎,此皆空中生出,非有實事也。諸臣皆是儕輩,情意相通,非乘時傾軋之人也。今若自上,洞燭實狀,勿留胸次,愛情保護,同聽竝觀,無所疑阻,則諸臣亦當自然消釋,捐棄細故,偕之大道矣。不然,聖心一有係着,處分或差,則作於其心,害於其事,雖初無實事,轉輾乖激,無中生有,必爲國家之深患,此臣區區之憂也。上曰,大臣所達,好矣。海朝之事,非以就事論事爲非也,疏中初頭發言□□而末梢結語,極爲過重,及其避辭,又加一節。缺構曰,就事論事,自美事缺半行,一事觀之,其所論斥,亦非細故,而談笑相對,氣象甚好,就事論事,何可已也?第近來,則好惡多岐,雖曰就事論事,其中或有所挾雜者,此爲可悶也。上曰,然矣。構曰,戶判方呈辭受由,而旣因臺言許遞,守禦使到今更無難安之事,臺臣再避,雖竝及西關與度支事,而若非絶人之才,受重任一兩月,才績便著者,未易得,西關治效云云之斥,亦非大段,設令臺諫所論皆是,苟非大段過咎,則受國重任,不能每事盡善,而一被侵斥,輒卽遞改,則豈有全安之人乎?上曰,兼職旣遞之後,本職一向引嫌,未知其可也。燼餘
上在昌德宮。停常參·經筵。
禮曹參議崔重泰,莊陵奉審事,出去。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?中宮殿症候,亦復何如?前劑入托裏消毒飮五貼,當進於今日,而伏聞醫女所傳之言,則數日來微有惡心之候,諸醫等皆以爲此時苦口湯劑,不必連進,姑爲停止,以觀前頭症候,而更爲議定,宜當云。臣等憂慮未弛,敢來問安,竝此仰稟。答曰,知道。無事。內殿症候,已言于醫女矣。
刑曹參判金鎭圭上疏。大槪,積被齮齕,情迹危懍,不意除命,乃降於杜門屛伏之中,感激雖深,悚蹙冞加,不敢輒上章牘,徊徨浹旬,冒申疾痛之呼,伏乞聖明,亟遞臣職名,仍命攸司,按臣此疏及前後論臣者之言,勘定罪名,以謝人言,以安私分事。入啓。答曰,省疏具悉。卿其勿辭,安意察職。
傳曰,今觀政官書啓,吏曹參判兪得一待命矣,勿待命事,分付。
禁府,成萬閣拿囚。啓。
領議政申琓箚子。大槪,黽勉冒出之餘,又添難安之端,乞遞職名,以安私分事。入啓。答曰,省箚具悉卿懇。右揆所陳,意在消融,則於卿,有何不安之端乎?亟遵前旨,安心視事,毋孤予望。仍傳曰,遣史官傳諭。
吏曹啓曰,臺諫有闕,政事,取稟。傳曰,當日爲之。
京畿監司書目,驪州呈,以副校理李光佐辭職上疏上送事。啓。答曰,省疏具悉。爾其勿辭,上來察職。
觀象監,夜二三更,巽方·坤方,有氣如火光。五更,月入太微東垣左執法星內。啓。以上朝報
有政。吏批,以李海朝爲正言,李晩成爲宗簿正,李東郁爲江陵府使,任埅爲弼善,金鎭龜爲左參贊,金相稷爲司諫,李世維爲執義,金盛道爲內侍敎官。承文著作單具萬理,待敎單趙泰億,養賢庫直長單崔鼎來,江原道審藥金德三。吏曹謄錄
兵批,副護軍徐文裕·李世維·任堂·朴泰圭,副司直金相稷·朴台東,副司正申綎。兵曹謄錄
禁府啓曰,卽接月令醫員金亨耉手本,則保放罪人崔宇東,病勢今已差歇云,還囚之意,敢啓。傳曰,知道。禁府謄錄
刑曹參判金鎭圭疏曰,伏以,臣於曩日,重被憲臣金栽之疏論,略自陳白於辭免應制之章矣。其後栽又引避,齮齕益深,諫臣李德英·金興慶,接武而起,其所以扶植憲臣之論,愈出愈緊,臺閣方生之議如此,則按法定罪,當在早晩,臣故杜門屈首,不敢有所論辯。不自意,聖敎收錄於積謗之中,復授以貳卿之任,臣感激雖深,悚蹙冞加,而栽又因臣兄之疏,力攻臣身,臣之情地,轉益臲卼,亦安得絶無一言以暴其危悃也哉?蓋栽,始於其疏,極論前史,載臣驕橫之禍,仍言師儒之長授受之竝失,結之以羽翼氣焰,履霜往轍,言甚危怖,而事無指的。及其避事,則又曰,自處殊失持盈,近事駕氣自恣,而又以爲不敢斥然正呼。日昨之疏,則又云,近事自有所指,謂臣兄替臣分疏,而斥之以鴒原分痛,然則其所云云,其指臣身,而臣兄混被株連矣。念臣質旣陋劣,疏且嫌礙,而揚歷已多,兢惕常切,故於權要,期以遜辭,區區自勉,固在持盈,而人之爲言,胡乃至此?且臣之始授師儒之長,在於三歲之前,而栽,以受而不辭爲罪,此蓋追咎旣往也,而其避辭,則乃擧近事,何其前後語意之相盭也?且所謂近事,未知所坐之如何,而凡爲言官者,雖在乘輿之尊,廟堂之重,猶且直言不諱,今何獨顧藉賤臣,不敢斥呼也?況臣果有駕氣自恣之事,則此何等罪惡,而何乃斥而不發,無所指陳也?二行缺眩惑,莫知何故,而要之其意,必有深怒一字缺臣,將置臣於湛滅之科耳,夫豈爲朝暮齏鹽之受而不辭而已哉?若夫文言程傳之所訓,係關倫紀,爲人臣子而果有此漸,則是宜早加其辯,亟正其誅,何可泛引於行語之間,隱然爲陷人之資,而德英褒彼則曰,藥石切至,罪此則云,不謹有悔,何其急於扶植時議,而不暇考究聖賢之訓也?至於興慶,則泮儒疏事,非栽所論,而强引曲解,以實含糊之言,臺臣相爭,於臣何關,而替人移〈?〉以證叵測之目,此豈但右栽?蓋自有所由而然矣。臣非不知悉辯其由之爲快,而不爲索言者,爲朝廷惜事體故耳。顧臣泮職時疏事,不特爲自伸廉義,實欲以痛辯賢誣之狀,已詳於前日所陳,今不敢煩放以溷天聽,且彼臚列之語,擧出抑勒,亦不必叫怒爭辯,而惟是臣處地之卑賤,踪跡之孤危,擧世所共知也,臣雖至愚,豈自謂地望氣勢之可恃,而乃欲以威力脅制士子耶?前者李海朝之論臣,固已不相見諒,而今此興慶,極力擠軋,殆無餘地,蓋欲藉手此事,甘心於臣也,臣亦尙何言哉?抑臣有蘊結於中,而欲一陳暴者,記在乙亥,吳命峻,怒臣之論時相南九萬,橫加構誣,目以戚里驕橫,是後又以伸辯先正臣宋時烈之被誣,不悅者累日,此爲臣罪案,甚至竝及兄弟。今之人言,又出於爲賢辨誣之餘,前後構臣之每每如此者,豈以臣不量時勢,妄有所尊斥,故輒以處地爲罪而然歟?是雖未可〈?〉也,而如臣者,苟有氣勢與羽翼,則豈其顚頓相續,而援救無人耶?人言之無極,不待多談,而於此自可辯矣,然而私心所痛恨,以臣不肖,濫際洪造,旣不能決意引退,又未解與時俯仰,積被忌嫉,厚招誣衊,以致上辱淸朝,下累同氣,其罪固大,而況今言臣者,不啻三至,則安敢望慈母之杼終不投也?臣故夙夜畏懼,忘寢與食,惟日俟譴何之加,則尙不敢自居大夫之列,而輒煩章牘哉?是以,眞殿親祀之不得陪班,宜其引罪,而亦有所不遑者矣,徊徨浹旬,始敢冒伸疾痛之呼。伏乞天地父母,俯垂諒察,亟遞臣職,命攸司,按臣此疏及前後論臣者之言,勘覈罪名,以謝人言,以安私分,不勝幸甚。批答見上
領議政申琓箚曰,伏以,臣於向日臺疏,實無芥滯於中,而其不安之心,則何嘗去懷也?二行缺當初諫臣及被斥諸臣之事,而其中兩臣所達,謂出於外間物議,以諫臣非有敲撼之意爲言,臣於此,尤不勝瞿然之至。噫,以人事君,自是大臣之職,臣雖無狀,恒欲盡心奉公,少答如天之聖恩,而非但識慮淺短,且當朝議携貳之日,注措可否,何能一一允副於物情耶?臣於前日之疏,亦以此自訟自劾,而今此僚相之言如此,臣固知其慮,出於消融調娛之意,而臣之難安之意,於此又添一料矣,有不可因仍冒居於元補之任。伏乞聖明,亟遞臣職名,仍治臣誤擧之罪,以謝物議,以安私分,不勝幸甚。批答見上
校理李光佐疏曰,伏以,臣於二行缺仁天憫覆之私,慈母顧復之恩,非臣粉骨糜身所可仰酬之萬一,矧臣之所自盡於館錄者,實是披心瀝血之懇,而今玆準請,若有以垂諒於螻蟻之下忱,庶幾因此而獲遂分願,終得以全私義免大戾也,則此之喜幸,又不啻若脫幽蔀,而覩陽春,臣方感攢忻祝,自詑鄕隣矣。不料曾未數月,復還前職,除旨儼降,館銜如舊,臣誠惝怳失圖,踧踖驚顧,殆不省置身之所。此殆臣之無狀,誠意淺薄,不足以感激乎天心耳,撫念慙悚,尙復何言?況臣情實,固已罄陳於前,復有何辭,敢以仰瀆?獨念聖主御世之道,必使群下全其廉恥,一其終始,使身名無大玷闕,然後擧而使之,方可以快瞻聆而正事猷。今也則不然,必命之捐其廉恥,易其終始,惟趨走承奉是事,而進退辭受之重,都有不暇顧焉,則當之者,其行玷矣,其本闕矣,更將何所執守,以奉上而圖事,國家亦安用此人也哉?玆者,實非國家之利也。臣之前疏所謂,雖被大何,決不敢承命云者,蓋不獨爲一身事而已,而私竊矢心,而質言者也。如臣毫髮矯飾,以爲過情之辭,鬼神必殛之矣。如是而旣遞旋除,牽綴無窮已,上焉而曠職爲積弊,下焉而違命成大戾,政道之乖誤,已不可言,而在臣,寧不甚悶迫哉?仰惟明明天鑑,洞燭萬彙,縱或遺照於前,必將曲察於後,臣今日夜所祈望者,惟在於此而已。此際伏聞因喉司陳請,有重推催促之命,臣益復惶恐隕蹙,欲攢地以入,而不可得也。伏覩上敎,若曰,疏批已下,尙不上來,殊甚未安,從重推考云,臣則前疏蒙遞,固不在承批諸臣之數,而喉司混捧推旨,臣尤悶焉。事勢到此,則臣子之分宜不敢漏刻稽淹,縱不能爲肅命供職之計,猶當疾趨輦下,躬自陳懇,故方將束裝戒行,而臣母宿病,至今彌留,沈委呻苦,氣息懍綴,臣獨自扶護,誠不忍暫離,欲發還止,乍出復入,方寸戰越,莫知所處。臣之情事,可謂窮蹙,時日漸多,泯伏尤罪,玆不得不更煩縣道之疏,仰請鈇鉞之誅。方寫此疏,又以講院兼任有召命,臣罪愈深,而二行缺仍命遞臣兼帶三任,俾臣護病母以伸至情,且復下臣吏議,重勘前後負犯,以少安私心焉。批答見上燼餘
上在昌德宮。停常參·經筵。
下直,鏡城判官宋墁。
禮曹啓曰,粘連輔德李德英,司書李㙫上疏云云。今此王世子卽吉之節,初因聖敎,自本曹問議于大臣,又令儒臣博考典禮,定以二十七月之限,則可以不悖於禮經,無憾於人情矣。乃者宮官疏陳,出於愼重之意,而第念帝王家禮制,其於吉凶變除之節,與大夫·士有所不同,先朝已行之禮,是也。吉服之係於禫祭條,載於文元公金長生所撰喪禮備要,而人家禫祭之行,只取正日,不以初·中·終爲拘,則只限其月數,不計其日數者,蓋可見矣。當初以初一日卽吉,參酌稟定者,亦出於此是白如乎,今以朔日謂之太遽者,雖無可據之文,禮宜從厚,不無所見是白乎矣,王世子私親心制之不滿云,其爲可疑,誠有如宮官所陳者。通典曰,凡不得服者,皆有心喪之禮,喪禮備要心喪三年條曰,庶子爲父後者,雖不服,申心喪,又曰,庶子爲父後者,爲其母,此爲上下通行之禮是白在如中。王世子於私親之喪,方在重喪之中,心制一款,初無講定之事,而可據禮文,如上所陳,應爲心制,似無可疑,則再朞前卽吉,亦非殺禮伸情之義,十五日望祭卽吉,則可無太據之嫌,而亦無憾於私喪自盡之誠是白乎矣。上項兩款,俱係莫重典禮,而旣無明白可據之文,臣曹不敢擅便,上裁,何如?啓議大臣稟處。
判府事徐文重箚子。大槪,敢陳病狀,乞遞廚院都提調之任事。入啓。答曰,省箚具悉卿懇。卿其安心,勿辭行公。
輔德李德英上疏。大槪,臣離違病父,久鎖禁直,區區情懷,有不能自堪,而僚員不齊,替直無人,抑情遲回,以至累日矣。卽聞臣父所患,轉輾沈重,氣息綿惙,病中思想,有加平日云,至情所在,頃刻難留,玆敢疾聲仰籲於天地父母之前,亟命遞臣職名,俾得及時歸護事。入啓。答曰,省疏具悉。爾其勿辭,救護父病。
兵曹判書尹世紀上疏。大槪,臣於逐日奔走公務之餘,宿病沈劇,已無供職之望,且有情勢之不可終始冒據者,伏乞聖慈,亟遞臣本兼諸任,俾得及時醫治,以延殘喘,兼謝當時物議,公私萬幸事。入啓。答曰,省疏具悉。卿勿過嫌,安心行公。
京畿監司書目,果川呈,以掌令李世弼辭職上疏上送事。啓。答曰,省疏具悉爾懇。爾勿過辭,上來察職。
待敎趙泰億,牌不進,依承傳罷職傳旨。傳曰,只推勿罷。
待敎趙泰億上疏。大槪,臣之前後坐罷,至于再三,又蒙恩敍,庚牌臨門,臣感激惶霣,靡所容措,而情窮理極,又不免自速違傲之科。不料格外只推,荐降召命,臣於是一倍震悚,五情失守,不得不來詣禁扃之外,而顧臣頃日所遭,實非一時規警之比,情實莫暴,蹤跡危蹙,百爾思量,終難冒進。玆又陳疏徑退,分義虧缺,萬戮是甘,伏乞聖明,俯諒疾痛之號,亟命鐫削臣職,仍令有司,勘臣負犯,以肅朝綱,以靖私義,不勝萬幸事。入啓。傳曰,還出給。
右議政金構箚子。大槪,敢陳危懇,乞賜遞免,仍治臣妄言之罪,以安私分事。入啓。答曰,省箚具悉卿懇。筵奏本意,予已知之,須勿引嫌,安心視事,以副予望。仍傳曰,遣史官傳諭。
李喜茂,以兵曹言啓曰,當日出身趙世球稱名人,自丹鳳門入來,差備門外擊錚,極爲駭愕,令攸司囚禁治罪,同門守門將李彙千,常時不能禁斷雜人,以致一字缺入,亦難免其責,推考,何如?傳曰,允。以上燼餘
李震壽啓曰,行大司憲李寅燁,執義李世維,掌令李世弼·崔啓翁,持平孟萬澤在外,持平韓永祚呈辭,今日以監察茶時之意,敢啓。傳曰,知道。
任舜元,以吏曹言啓曰,今此冬享大祭亞獻官,例以正二品塡差,而除老病·公故·在外人員外,實無推移之路,宗廟亞獻官,不得已以從二品塡差之意,敢啓。傳曰,知道。
以宗廟冬享大祭獻官單子,傳于任舜元曰,凡大祭亞獻官,以正二品塡差,例也,獻官差定之時,正二品若或不足,則永昭殿·敬寧殿,以從二品塡差,容或可也,而至於宗廟享祀,事體極重,自今以後,必以正二品塡差事,永爲定式施行,可也。
任舜元以吏曹言啓曰,命下矣。今此冬享大祭獻官,毋論外朝與宗班,正二品中,除年老·有實病·因公故在外應頉者外,無故之人絶無,不得已以從二品通融塡差之意,有所啓達矣,傳敎辭意如此,有單子還給之命,不勝惶恐,而事勢如上所陳,無他變通之道,以宗廟亞獻官實預差,與敬寧殿亞獻官實預差相換,改書單子以入之意,敢啓。傳曰,知道。
金澋以侍講院言啓曰,本院實兼官十員〈內〉,兼輔德·兼弼善·兼文學·兼說書俱未差,新除授弼善任埅,文學金栽,兼司書李光佐竝在外,只有輔德臣李德英,司書臣李㙫,連日入直矣,輔德李德英,以親病陳疏受〈由〉出去,上番無他推移入直之員。新除授說書金相元牌招,以爲姑陞入直之地,而弼善任埅,時在全羅道靈光郡任所,書筵入番事緊,斯速乘馹上來事,下諭,何如?傳曰,允。
右議政金構箚曰,伏以,臣昨伏見首相辭免箚本,誠不勝瞿然失圖也。近來朝家,値有可憂,以首相平日體國之純誠,其欲消融調劑者,未嘗不與臣同,而第其事端棼淆,辭說自多,況伊日引對淹久,已極未安。臣亦氣乏神疲,未暇詳緩,辭不達意,致令首相因此不安,此誠臣疎率之罪也。今夫年少數輩,互投章疏,轉成乖激者,亶由一時爭論,不相下之致,非直有分明角立之勢也。世路愈隘,議論漸岐,國家所調用,不過一邊之人,位列殆空,無以備員,而若於其間,又因一時言論之失,處分或差,則朝著之間,漸成畦畛,其流之害,將不可勝言。故臣之主意,不在於辯論是非,而在於推明首尾,事狀之如此,欲望聖心無所係着,咸囿於蕩平之中,而使諸臣捐棄細故,戮力同心,以奬王室,旣欲其消融調劑,而反又辨別其是非,考較其得失,則恐未免爲更生枝節之歸,故其所爲說,固欠別白,筵席之言,聽聞易差,而首相之以此引避,非臣本情,臣誠愧懼惶蹙,無以自容,其何敢晏然仍冒乎?伏乞聖慈,亟遞臣職,仍治臣妄言之罪,以安私分,不勝幸甚。取進止。批答見上
兵曹判書尹世紀疏曰,伏以,臣痼疾在身,不以完人自處已久,少失將攝,輒至危苦之境。再昨以上番軍點閱事,開坐禁營,久坐冷廳,重觸風寒,罷還之後,委頓昏眩,食飮幾至全廢,達宵痛不能定,實無自力起動之望,而昨日宮城及都城巡檢事,旣與水曹京兆相議出令,一時疾恙,有不敢顧,强起扶將,僅得竣事,而登陟之際,失汗過多,因渴飮冷,亦不知戒,心神戰,有若薄寒中人,五六行缺當時云云之言,陳達於筵中云。筵席嚴祕,雖未得其詳,臣之難冒之狀,於此益可見矣。伏乞聖慈,俯諒臣疾病之沈痼,情勢之臲卼,亟許遞改臣本兼諸任,俾得及時調治,以延殘喘,兼謝物議,公私萬幸。批答見上
輔德李德英疏曰,伏以,臣情勢臲卼,旣不可冒居榮次,父病沈重,又不可離側供職,不得不坐犯違慢之罪,恭竢誅罰之加矣。不意旣罷之後,特令牽復,傳敎辭旨極嚴,有非臣子之所敢聞者,到此地頭,不敢復言私義,冒沒承牌,仍就禁直,不但羞惡一念橫在肚裏,離違病父,久失扶護,區區情懷,有不能自堪,而只緣僚員不齊,替直無人,抑情遲回,以至今日矣。卽聞臣父所患,一倍添重,粥飮全廢,夜不交睫,綿綴之氣,益復奄奄云。至情到此,不得强抑,玆敢疾聲呼籲於天地父母之前,伏乞聖慈,特命鐫遞臣職,俾得及時歸救,以伸情理,不勝幸甚。批答見上
掌令李世弼疏曰,伏以,臣伏奉承政院諭旨,以臣爲司憲府掌令,令臣斯速乘馹上來者,臣聞命惶愧,繼以憫隘。臣之不敢冒承本職之由,前旣備陳,殫竭無餘,今不容更爲支離之說,仰浼聖聰,而姑且以朝家綜名覈實之道言之,臺憲之職,何等責任,而豈可使如臣萬不近似者,每每冒叨,以貽淸朝之羞也哉?亦宜早置澄汰之科,永刊淸顯之籍,俾無至於隆恩重誤,名器再辱,而今玆新除,復如前日,乍遞旋授,不啻再三,首尾相繳,無所限節。此殆由臣前後哀籲同於例讓,肝膈之懇,無以畢露,銓部注擬,又不審擇,臨政按簿,苟然充數故耳。臣若不諒本分,不畏公議,乃於一朝,猝改前守,諉以嚴命,抗顔冒出,則微臣喪失廉義,固不足言,而亦豈不有傷於聖朝則哲之明體下之仁乎?臣於此,揣分畏義,兢惶怵惕,竟不敢冒進,臣之情勢,可謂窮蹙矣。且臣自月初,重患感傷之疾,委頓昏痛,人事都盡,露章控免,尙此遷就,臣罪至此,尤無所容,伏願。以下缺批答見上燼餘
上在昌德宮。停常參·經筵。
夜五更,流星出南沙星上,入巽方天際,狀如拳,尾長三·四尺許,色赤。
中宮殿·世子宮·嬪宮,藥房問安。答曰,知道。
藥房啓曰,風寒澁緊,伏未審夜來,聖候,若何?前入湯劑,當盡於今日,五貼更爲劑入,而中宮殿症候,亦復何如?臣等憂慮未弛,敢來問安。答曰,知道,無事。內殿症候,已言于醫女矣。
禁府,趙世球拿囚。啓。
戶曹判書趙泰采三度呈辭。入啓。加給由。
明日陳賀時,開門差早。
政院啓曰,以侍講院草記,僚員不齊,上番闕直,書筵獨爲入侍,事極未安。且前頭祭享,王世子當有親行祭享之禮,宮官尤不可不備員,令本院稟旨變通事,允下矣。弼善任埅,文學金栽,兼司書李光佐,俱在外,輔德李德英陳疏受由,說書金相元親病危重,實難行公,在前如此之時,或有變通之擧,今則何以爲之?敢稟。傳曰,輔德李德英,說書金相元改差。又啓曰,因本院啓辭,輔德李德英,說書金相元,竝改差事,命下矣。政官卽爲牌招開政,輔德·說書之代,竝爲差出,仍卽牌招察任,何如?傳曰,允。
吏曹參判兪得一辭職上疏。入啓。答曰,省疏具悉。日者臺疏,只論姻嫌,而殊不知廟堂薦望元無所拘,則旣遞復授之後,猶執前見,一向撕捱,果何所據,予實未曉也。卿其須念分義之至嚴,卽出察職。
忠淸監司書目,牙山呈,以持平孟萬澤辭職上疏上送事。啓。答曰,省疏具悉。爾其勿辭,從速上來察職。
謝恩,說書洪重休。以上朝報
有政。吏批,以宋正明爲兵曹正郞,林濩爲靈光郡守,李晩成爲輔德。校書博士單金晉來,京畿檢律鄭碩崙。吏曹謄錄
兵批,副護軍李德英,副司正金相元。兵曹謄錄
今九月二十九日,七番禁軍及新舊軍兵等,合操日次,而大將臣尹□□,方在呈辭中,不得行操爲白臥乎事。傳曰,此單子還出給,明日行操事,分付。禁衛營謄錄
李喜茂以兵曹言啓曰,謝恩使所啓,各衙門銀貨許貸事,定奪矣。從前譯舌輩,貸出本曹及禁衛營銀貨,時未還捧之數,多至一萬三千二百兩。宿債未捧,又爲出給,則其勢必至於難捧之境,事甚可慮。本曹及禁衛營銀貨,不得出給之意,敢啓。傳曰,知道。以上燼餘
李震壽啓曰,行大司憲李寅燁,執義李世維,掌令李世弼·崔啓翁,持平孟萬澤在外,持平韓永祚呈辭,今日以監察茶時之意,敢啓。傳曰,知道。
李喜茂以備邊司言啓曰,釐正廳堂上·郞廳,依榻前下敎,別單書入之意,敢啓。傳曰,知道。
吏曹參判兪得一疏曰,伏以,臣於本職,萬無冒出之理,請急於三告之單,陳情於再上之疏,庶幾高天聽卑,大明垂照,有所亟賜鐫遞,少靖私分矣。不料疏單還給之命,繼下於數日之內,憫隘惶蹙,靡所容措。此誠臣之忱誠淺薄,終無槪聖心而回聖聽,自憐自欺,彷徨踧踖,有若失所抱枉之人,奔走籲丐於天地之間,其在我聖上盛德大化,豈不爲一端虧缺乎?噫,以臣廉義言之,決不可以忘恥趨榮,玷辱淸朝,以今職事言之,亦不可以撕捱持久,一任瘝廢,速遞臣職,然後曹務可擧也,禮防可立也。如不遞臣職,則不但臣罪日積,抑恐國體日損,上而失聖君體使之道,下而啓朝臣無恥之習,臣之此言,非爲臣一身之地,實爲國家言也。故朱子曰,士大夫辭受出處,非獨一身之事,其所得失,關風俗之盛衰,豈不大可懼哉?伏況聖上之所以置身顯秩,勉臣供職者,非賤惡也,乃眷待也。臣雖愚劣,亦不至於全無知識,若蟲豸者然,則寧不感激於聖恩之罔極,怵畏於分義之至嚴,而一出於喪失廉恥,則恐無以立身事君也。臣之終始陳乞,期於必遞者,只在於此,而聖明之不諒下情如此,臣誠抑塞悸恐,五情失守,不敢以章牘更聒凝旒,閑蟄潛伏,只竢處分矣。昨伏聞聖敎丁寧,使之推考察任,筵席事祕,未得其詳,而豈左右以堂錄事,請臣促出,廁臣於此,益知朝家擧措之失當也。玉堂之關,空虛槪久矣,臣於杜門俟罪之中,亦以此憂歎慨恨,而一日不遞臣職,則堂錄亦稽一日,一旬不遞臣職,則堂錄亦稽一旬,其爲無益而有害,亦甚較然。臣嘗見本朝二行缺天下之務者也。顧身進退,在缺無異缺之一塵,而在臣身,大關廉隅,臣於前疏,以天日爲證者也,朝家知臣之必不可出,而强臣以必不可爲,使職事久曠者,無乃有乖於祖宗朝美規乎?進退路窮,置身無地,不得不走伏金吾之外,仰請鈇鉞之誅,而不惟不加之罪,至有勿待命之敎,不知賤臣何以得此於聖明也。山高海深,報恩無階,以首頓地,感淚自零,誠欲承命就列,而身名一玷,沒世不磨,更無以抗顔於朝著,此臣之終不敢冒進者也。伏願聖明,體諒而憐察之,爲先遞臣本職,卽授可堪之人,以便公私,仍治臣辜恩違命之罪,俾臣粗安賤分,勉事聖君,不勝萬幸。批答見上
持平孟萬澤疏曰,臣於本月□日,祗受恩旨,以臣爲司憲府持平,仍令臣斯速乘馹上來者,臣聞命震惕,精爽飛越。仍伏念螻蟻賤臣,受恩最深,忝竊臺端,蓋有年所,而稟性巽軟,見識昏愚,旣未能出一言論一事,以效職責,而□□痿癖之疾,轉成癃廢,陳力就列,亦無其路,前後除命,輒事控免,有臣如此,尙安用之?此臣之所以日夜自頌於心者也。果於夏間,重被臺斥,頃叨本職,以此陳暴,而未蒙矜許,情志益蹙,三日之內,再違嚴召,逋慢之誅,自知難逭,而聖恩曲貸,罪止譴罷,此則雖荷日月之明,亦燭難冒之實狀,而若其本義虧缺,則已無餘地,一味惶霣,無所容措矣。去月望間,適得時令所患,脚疾乘虛苦劇,醫師或言,四末之病,多係風濕,若非脾氣所祟,則宜浴溫水云,而臣亦自意痛根已痼,腰脅肘膝之間,灸灼迨遍,而首尾兩載,迄無分效,與其坐而待斃,毋寧一試之爲愈。故乃於念後,擔舁登程,今月初,僅至溫陽湯泉,累日試浴,則行動之時,微覺有效,而秋節已暮,冷雨連仍,出入之際,未免觸寒,久乃精神憊倦,虛汗如漿,飮啖全廢,嘔逆兼發,頭暈而不能擧,目眩而不能視,有時昏窒,頃刻莫保,欲歸則氣息綿綴,行役爲難,三四行缺情勢所迫,不得不仰籲於仁覆之天,伏乞聖慈,特垂哀憐,將臣新授憲職,亟賜鐫遞,使言地毋曠,殘喘得延,不勝萬幸。批答見上燼餘
上在昌德宮。停常參·經筵。
申時,日暈。
下直,乫坡知僉使李昌祉。
右議政金構,繕工提調洪受瀗,禮曹參判金宇杭,崇陵兩陵上莎草修補事,出去。
京畿監司洪受疇,右議政陪行事,出去。
中宮殿誕日,大殿·中宮殿·世子宮·嬪宮,政院問安。答曰,知道。
京畿監司洪受疇,落後入來。
戶曹判書趙泰采上疏。大槪,賤疾沈痼,無望供仕,長單請急,實非獲已,而三度加由,出於格外,臣誠惶感,不知所出。玆敢冒死控辭,悉暴病勢,終難冒出之狀,乞命速賜遞改,仍治撕捱瀆擾之罪,以肅朝綱,以警具僚事。入啓。
正言李海朝上疏。大槪,妄陳一疏,譏斥四至,尙免譴何,亦荷聖恩之曲貸,而薇垣新命,遽及於夢寐之外,惶感震惕,惟當趨承之不暇,而顧臣情地之危蹙,不一其端,決不可以收錄爲榮,晏然復玷於言議之地,乞蒙恩遞,以安愚分事。入啓。
吏曹啓曰,來十月初一日,祿都目政事爲之之意,敢啓。傳曰,知道。
禮曹啓目,粘連。議于大臣,則領議政申琓,以爲臣謏聞寡識,素昧禮經,日者王世子卽吉當否議定之時,敢以臆見,有所仰對者,只知其二十七月之限,不悖於禮經,無憾於人情,而旣無禫祭,則惟當計其日數,取其丁日,不必以初終爲拘,亦不以淹速爲嫌,故伊時上敎,蓋取先儒之說,有所斷定,而私親心制一款,則自下有不敢仰請矣。今者宮官之欲爲講定於未卽吉之前者,意有所在,禮官所引通典,及喪禮備要心喪條等說,有似襯貼於今日之事,則進見及燕居等節目,當有所別,以示殺禮申情之意,而旣無古今明白可證之例,惟有禮官參考典禮,商確稟定而已,伏惟上裁。右議政金構,以爲今此宮官疏中所論卽吉之節,當初稟定,只取二十七月之限,則日數淺深,恐不必深拘,而第旣有先正論說,則據而行之,亦無不可。至於私喪心制一款,庶子爲父後者,爲其母申心喪,禮有明文,蓋母子之情,無往不申,雖有所壓屈而不敢服,私喪自申,禮所不禁,禮官所論,似爲有據,而臣於禮學,素所昧昧,何敢輕論以犯汰哉之誚乎?惟在聖明,博考廣詢而處之,伏惟上裁。判府事尹趾善·徐文重病不收議,領府事尹趾完,判府事崔錫鼎,左議政李畬在外,不得收議,大臣之意如此,上裁,何如?啓病不收議大臣處,更爲問議。又啓目,粘連。更議于病不收議大臣,則判府事尹趾善,以爲旣以無禫之故,盡其月而卽吉,則似無太遽之嫌,而第私親心制一款,誠如禮官所引通禮,及喪禮備要心喪條等說,以十五日卽吉,則私喪自申,事爲便宜,而臣素昧禮學,不敢質言,伏惟上裁。判府事徐文重,以爲臣於前日獻議時,王世子卽吉之節,誤認以擬盡十月之朔,乃以無禫之故,以盡其朔,反重於中月之制爲獻矣。及伏見判付辭緣,始覺其昏謬不省,惶悚靡容,今以十月朔卽吉,則是心制盡於九月晦日,誠有太遽之嫌矣,今依禮曹啓辭,以十五日擧行,則私喪之制亦盡,事爲便宜,而此無禮經可據之文,亦不敢質言,伏惟上裁。大臣之意如此,上裁,何如?啓十月望祭卽吉,宜當。
答戶曹判書趙泰采疏曰,省疏具悉卿懇。卿勿撕捱,從速行公。
答正言李海朝疏曰,省疏具悉。爾其勿辭,從速察職。
政院啓曰,以侍講院草記,令政院稟旨變通事,允下矣。敬寧殿朔祭,王世子親行之禮,只隔一宵,宮官備三員,然後可以執事,而輔德李晩成,弼善任埅,文學金栽,兼司書李光佐俱在外,卽今行公,只有入直二員,合有趁卽變通之擧,何以爲之?敢稟。傳曰,文學金栽改差。又啓曰,因本院啓辭,文學金栽改差事命下矣。政官卽爲牌招開政,文學有闕之代差出,仍卽牌招察任,何如?傳曰,允。
禮曹啓曰,來十月初一日,敬寧殿朔祭,王世子親行後,卽吉事,啓下矣。今因大臣獻議,旣已退行,則朔祭似當攝行,而初六日永昭殿冬享大祭,王世子親行時,心制未盡,則服色有所難便,何以爲之乎?敢稟。傳曰,永昭殿冬享大祭,勿爲親行,敬寧殿朔祭,則未卽吉之前,仍爲親行,無妨矣。
明日,敬寧殿朔祭正時,四更二點,王世子出宮正時,三更四點,開門三更二點。
備邊司郞廳,以領·右相意啓曰,冬節已屆,事務方緊,諸道徭賦及新舊還上,隨災實區別分等,定分數分付之擧,俱不容少緩,度支之長,不可不同議,待其出仕,商確講定之意,曾已陳達於榻前矣。戶曹判書趙泰采,旣因臺疏,許遞兼任,則更無可嫌之端,而仍爲引入,久不行公,不但職務之曠廢,成命已下之後,尙今遷就,事甚未安,至於三度加由,恩出格外,尤不當一向撕捱。戶曹判書趙泰采,卽爲牌招察任,何如?傳曰,允。
文學朴台東,牌招肅拜。
成均館官員,以同知館事意啓曰,今九月初九日,儒生上旬輪次,今月內無故日退行事,曾已啓達矣,大提學·大司成,俱未差出,限內不得爲之之意,敢啓。傳曰,知道。以上朝報
有政。吏批,以朴台東爲文學,學諭單李德華。吏曹謄錄
兵批,副司直金栽。兵曹謄錄
李喜茂啓曰,今日爲政事命下矣。諸承旨皆已申退,廳中只有臣喜茂及右副承旨李震壽,兵批政廳,則臣以該房當進,而吏批,則無推移進參之員,何以爲之?敢稟。傳曰,吏·兵批兼進。以上燼餘
任舜元啓曰,承文院官員,以都提調意啓曰,本院製述官元萬敵遷轉代,以吏文學官李昪陞差,學官之代,以通德郞柳重謙差下,竝付軍職冠帶常仕,何如?傳曰,允。燼餘郞廳申命佐校正。日記〈廳〉郞廳李堉書。
上在昌德宮。停常參·經筵。
敬寧殿朔祭後,世子宮·嬪宮,藥房·政院問安。答曰,罔極。中宮殿,藥房問安。答曰,知道。藥房啓曰,伏未審夜來,聖候,若何,而中宮殿症候,亦復何如?臣等憂慮未弛,敢來問安。答曰,知道,無事。內殿症候,已言于醫女矣。
全羅都事書目,高山縣監李漢宗,災傷差錯,罷黜事。
傳曰,寧陵丁字閣重建廳堂上以下及員役·工匠,竝書啓。
傳曰,明朝,弘文提學徐宗泰命招。
京畿監司書目,砥平縣監崔後徵,病勢深重,罷黜事。
府啓,請還收炤兄弟放歸田里之命,亟命絶島定配。措辭見上新除授執義李世維,時在京畿豐德地,請斯速乘馹上來事,下諭。答曰,不允。下諭事,依啓。
右議政金構,禮曹參判金宇杭,繕工提調洪受瀗,直長郭萬績,禮曹佐郞崔慶湜,崇陵莎草奉審後,入來。
禮曹判書趙相愚,工曹參判柳之發,繕工監役金盛大,寧陵丁字閣重建後入來。
傳曰,戶曹判書趙泰采,旣遞兼任,又復開釋,則更無可引之嫌,而三度加由之後,一向違牌,無意出仕,終未免廉隅太勝之歸,宜有警責之道,從重推考,明朝更爲牌招,無使重務久曠。以上朝報
有政。吏批,以郭始徵爲穆陵參奉,徐宗泰爲濟用提調,趙泰采爲司饔提調。吏曹謄錄
兵批,以黃世良爲開雲萬戶,李潚爲訓鍊僉正,柳重茂爲文兼,洪受瀗爲知事,金應運爲忠壯將,邊永淸爲忠翊將,都振元爲助羅萬戶,梁應淇爲景福宮假衛將,李東秀爲部將,李宇亨爲部將,安夢齡爲忠壯將,張鵬翼爲司僕將,尹澤爲五衛將,朴泰圭爲北虞候。兵曹謄錄
上在昌德宮。停常參·經筵。
政院啓曰,弘文提學徐宗泰,待開門牌招事,命下矣。卽者徐宗泰,牌招不進,更爲牌招乎?敢稟。傳曰,依爲之。
工曹判書徐宗泰上疏。大槪,臣於館職,旣被政官據公議而顯斥,則其不可叨冒之狀,事理甚明,輿論皆然。日者應製之事,嚴命出於以臣曾參文衡,而臣亦非敢自處以時任而然也,此銜未解之前,無一日自安之理。不意玆者,以見帶館職,召牌再降,怵畏分義,趨詣闕下,而臣之情地,於館閣職事,雖被重誅,決不敢强顔冒進。仍自直歸,席藁俟命,伏乞鐫削臣提學職名,重勘臣罪,以安微分事。入啓。傳曰,徐宗泰每以弘文提學辭免,事甚過矣,上疏還出給,更爲牌招。
謝恩,同經筵趙泰采。
政院啓曰,弘文提學徐宗泰,承牌來詣賓廳矣。傳曰,書題書入。
傳曰,都承旨持此書題,與弘文提學,偕往泮宮,儒生等製述以來。
副校理李肇上疏。大槪,臣久逋朝命之罪,不可倖免,抑情上來,猥暴危悃,敢請嚴誅,不意見阻喉司,召牌荐降,嚴畏分義,不敢不來詣禁扃之外,而顧臣負犯,旣不可以晏然承命,且臣區區愚意,亦有所不敢徑就職次者,乞削臣職,仍治臣罪事。入啓。踏啓字。
政院啓曰,卽者弘文提學徐宗泰,送言于本院曰,今日日勢已暮,收券詣闕,勢將昏黑,考較之際,似爲窘急。自前如此之時,則例有兩提學同參考取之規,以此意先爲稟啓,牌招似當云。考諸日記,則亦有前例之可據,藝文提學金鎭圭,卽爲牌招,使之來詣闕內,何如?傳曰,允。
注書李廷濟上疏。大槪,乞蒙恩暇,往省父病,以伸至情事。入啓。答曰,省疏具悉。爾其勿辭,往省焉。
吏曹佐郞李觀命,牌招肅拜。
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,冬令已屆,風寒漸厲,伏未審夜來,聖候,若何,而中宮殿症候,亦復何如?臣等憂慮未弛,敢來問安。答曰,知道,無事。內殿症候,已言于醫女矣。
備忘記,居首進士金始炫,直赴會試,之次進士趙遠命·趙鎭禧,進士李廷熽,各給一分。
備忘記,寧陵丁字閣重建廳堂上判書趙相愚,參判柳之發,各半熟馬一匹賜給。參判兪集一,參議朴權,判書閔鎭厚,竝勿論。監役官監役金盛大,兼監役參奉任澋,竝六品遷轉。相地官朴振門,不粧弓一張賜給。奏時官以下員役·工匠等,令該曹,米·布分等磨鍊題給。
前左參贊李畬上疏。大槪,臣在鄕陳籲,輒辱近侍遠臨,尤增惶悸。力疾上來,僅抵京江,席藁申懇,冀蒙察諒事。入啓。傳曰,遣承旨敦諭,
上在昌德宮。停常參·經筵。
禁府啓目,金砯刑問三次不服,加刑得情,何如?啓依允。
以洪泳爲假注書。
工曹參判柳之發上疏。大槪,臣於賜馬之命,自知愧恧,不敢虛受,乞賜諒察,仍收成命,以重賞典,以安微分事。入啓。答曰,省疏具悉。卿其勿辭焉。
左承旨任舜元書啓,臣敬奉聖旨,馳往于纛島村舍,左議政李畬所住處,敦諭,則以爲臣以萬萬無似,濫被非常之恩禮,一至於此,惶怖震越,置身無地,不敢更有控乞,益增罪戾,而舟行添感,病勢方重,一身縮束,頭痛苦劇,無以自力起動,稍俟少定,謹當進詣闕下云矣,敢啓。傳曰,知道。
慶尙監司書目,臣巡到山陰縣,則還上擧案中,分給之數,以留庫樣懸錄,摘奸之際,又有周遮欺瞞之事,同縣監金裕慶罷黜,其代急速差出,下送事。
吏曹參判兪得一辭職上疏,再呈。入啓。答曰,省疏具悉。卿勿固辭,從速察職。以上朝報
政院啓曰,以本月宮城外內摘奸單子,有頉處察推事,命下矣。西營入直禁衛哨官方斗齡,軍士李崇等五十名,本營入直,步軍李碩柱等六十四名,以中日試才,南伐院進去,御營廳入直哨官李弘邁,軍士黃愛奉等一百六名,東營入直,哨官金益相,軍士姜益良等一百九名,亦以中日試才,南小營進去,適與中日相値,不得逢點,其勢固然。且各軍士,夜則直宿,晝則分繕工出用,乃是流來規例,而昨日自分繕工,論報該曹,出用各處軍士於宗廟·永昭殿·慶德宮·關王廟·芳林苑·慕華館·都摠府·儀賓寺·義禁府當直等,諸處修改之役,而軍堡軍四十名出用官文書,旣已現納,似無可罪之事,敢啓。傳曰,知道。禁營謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?前入湯劑,已盡於昨日,五貼今當劑入,而中宮殿症候,伏聞醫女所傳之言,右邊瘡口,漸有生肌之勢,而左邊結核處,似已成膿云。今日令醫女趁早入診,更加詳審後,議定受鍼與否,宜當。臣等憂慮未弛,敢來問安,竝此仰稟。答曰,知道,無事。內殿症候,已言于醫女矣。
吏曹啓曰,守令有闕,政事,取稟。傳曰,明日爲之。
待敎趙泰億牌不進,依承傳罷職。
傳曰,史官二員待命,騎馬六匹立之,大祭所內摘奸。
戶曹啓曰,卽接廣興倉所報,則去九月朔在外時祿俸,及今十月祿俸頒料次,倉官進去于左議政李畬所住處纛島,請受祿牌,則以爲時未肅謝,祿牌不爲出給云,係是大臣祿俸,何以爲之?敢稟。傳曰,令倉官輸送。
藥房再啓曰,卽伏聞入侍醫女所傳之言,中宮殿症候,左邊結核處,雖似有膿氣,而猶未熟膿云,故與諸醫等相議,則皆以爲凡痰腫,日久彌留,熟膿未易,姑以消毒膏,和白丁香,連續貼付當處,以爲替鍼之法宜當云,敢啓。傳曰,知道。
上在昌德宮。停常參·經筵。
下直,慶源府使朴錫昌,鳳山郡守金翼八。
持平韓永祈三度呈辭。入啓。遞差。
文學朴台東上疏。大槪,胄筵輔導之任,決非如臣滅裂者所可堪承,而適値敬寧殿朔祭,召牌夜臨,未暇控辭,黽勉趨承禁直有日矣。卽伏聞老母,宿病之外,重感風寒,症情添劇,昏昏委頓,氣息澌綴,離違累日,一倍思見云。臣方寸憒亂,頃刻難留,不得不疾聲呼籲於天地父母之前,伏願聖慈,俯垂矜念,亟許鐫遞,俾臣得以專意救護,且使宮僚,無致曠職之弊事。入啓。答曰,省疏具悉。爾其勿辭,救護母病。
忠淸監司書目,海美縣監呂必重,處事顚錯,虧損事體,罷黜事。
以李遂大爲假注書,以韓在垣爲假注書。
護軍吳重周,全羅兵使遞來。
禮曹判書趙相愚上疏。大槪,臣於賜馬之命,自知愧恧,不敢虛受,乞收成命,以重賞典,仍遞職名,俾延殘喘,千萬幸甚事。入啓。答曰,省疏具悉。卿其勿辭,安心行公。
忠淸監司書目,鎭川呈,以大司憲李寅燁辭職上疏上送事。啓。答曰,省疏具悉。卿其勿辭,宜速上來行公。
全羅監司書目,和順縣監洪禹翊,陞授永川郡守之後,因病勢之危篤,不得離發,九月二十六日,仍爲身死事。以上朝報
有政。吏批,以呂必寬爲永川郡守,林世儉爲高山縣監,具後翼爲砥平縣監,趙彝重爲召村察訪,成瑍爲海美縣監,權世恒爲直講,金慶賚爲典籍,全起濟爲典籍,李壽觀爲工曹佐郞,李㙫爲持平,兪集一爲知敦寧,李晩成爲校理,李宇春爲掌樂主簿,朴春阜爲贊儀,宋正明爲司書,學正單李遇春。吏曹謄錄
兵批,僉知單全百祿,副司正洪泳,權知訓鍊奉事單崔好仁,權知訓鍊奉事單崔始益。兵曹謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何,而中宮殿症候,亦復何如?臣等憂慮未弛,敢來問安。答曰,知道。無事。內殿症候,已言于醫女矣。
政院啓曰,憲府多官俱在外,連以監察茶時,事甚未安,新除授持平李㙫,卽爲牌招察任,何如?傳曰,允。
謝恩,持平李㙫。
府啓,請還收炤兄弟放歸田里之命,亟命絶島定配。措辭見上答曰,勿煩。
司書宋正明上疏。大槪,臣頃忝下邑,重速臺評,罪止譴罷,一味悚縮,不料恩敍特降,繼有郞署之除,黽勉祗肅,粗伸分義,春坊新命,又下於千萬夢寐之外,惶隕感激,不知死所。昨日嚴召之下,情迹危蹙,竟犯逋慢之科,而勿罷之命,出於格外,兩日之間,庚牌再臨,嚴畏分義,不得不趨詣禁扃之外,而滓穢之蹤,決無〈復〉叨榮次之理,玆敢陳章呼籲,伏乞聖慈,亟許鐫改臣職名,俾安微分事。入啓。答曰,省疏具悉。爾其勿辭,從速察職。
政院啓曰,來十一日,文臣殿講日次取稟。傳曰,親臨爲之。
謝恩,司書宋正明。
全羅左道災傷敬差官書目,興陽縣監安弘錫災傷差錯,罷黜事。以上朝報
禁府啓曰,月令醫員李震芳手本內,時囚罪人喪人崔宇泰,本以抱病疝氣之人,居處冷地,添得傷寒,頭疼發熱交作,脹氣亦發,呼吸喘急云,故使之多般救療之命分付矣。今又手本內,疝氣上衝,腹部脹滿,氣息喘急云。自前罪人病勢如此,則有保放救療之規,敢此仰稟。傳曰,依爲之。禁府謄錄
上在昌德宮。停常參·經筵。
右副承旨李震壽三度呈辭。入啓。遞差。
左議政李畬箚子。大槪,臣所兼帶諸司提調,乞命照例處置,仍請還寢未出仕前祿俸輸送之命,以安私分事。入啓。答曰,省箚具悉卿懇。箚辭令該曹稟處,卿勿過辭,安心領受焉。
府啓。請還收炤兄弟放歸田里之命,亟命絶島定配。措辭見上答曰,勿煩。
京畿監司書目,仁川府使徐宗憲民瘼上疏上送事。啓。答曰,省疏具悉。疏辭,令該曹稟處。
吏曹啓曰,承旨有闕,政事取稟。傳曰,明日爲之。
禮曹參議崔重泰,莊陵奉審後入來。
同敦寧兪集一上疏。大槪,臣本才疎望微,從前踐歷,罔非忝竊,頃叨北藩重任,曾是夢寐之外,幸蒙恩遞,仍差釐正堂上,解卸重負,雖極感隕,而所差之任,決非如臣空疎譾劣者所可堪承。日昨新除,不敢出肅,慙恧惶蹙,罔知所措,意外召牌降辱,含恩畏義,不得不祗詣禁扃之外,而顧此釐正,國家大事,反覆思惟,決無承當之理。玆敢冒死呼籲,伏乞聖明,亟賜遞改,以安微分,不勝公私幸甚事。入啓。答曰,省疏具悉。卿其勿辭,從速察職。
校理崔昌大上疏。大槪,頃奉聖批,不蒙恩遞,格例所拘,無路申懇,理窮計極,逃遁不得,昨纔舁疾入城,來伏私次,而顧臣情迹之臲卼,不以時月之稍間,有所差殊。目今館直久空,事體大壞,臣雖至頑,亦豈全然不恤,而反覆思量,終無冒昧承命之理。臣之此來,特以致身輦下,竭辭力免,猶愈於一向偃伏,頑然不動,固不敢爲趨朝供職之計云爾。玆敢露章自陳,冀蒙鑑諒,伏乞聖明,亟遞臣職名,仍命選曹,勿令檢擧於備擬,俾臣得全私義,而公無曠職之患,不勝萬幸事。入啓。答曰,省疏具悉。爾其勿辭察職。
京畿監司書目,廣州呈,以修撰任守幹辭職上疏上送事。啓。答曰,省疏具悉。爾其勿辭,上來察職。又書目,果川呈,以掌令李世弼辭職上疏上送事。啓遞差。
夜一更,月暈,五更,北方有氣如火光。以上朝報
備邊司郞廳,以三公意啓曰,諸道災實,分作啓聞後,新舊還上及諸般身役徵捧之數,方可以有所憑據,其次磨鍊,亦必趁秋末冬初,卽爲啓下分付,然後可無後時之弊,而卽今入冬已久,諸道分等狀啓,只京畿·全羅兩道外,皆未及來到,殊涉稍緩,六道監司竝推考,各邑被災尤甚·之次·稍實,一從實狀,十分精審區別,急速啓聞之意,分付,何如?傳曰,允。備局謄錄
禁府啓曰,卽接月令醫員金始南手本,則罪人喪人金寶命,猝得傷寒,頭痛胸滿,熱候極重,晝夜譫語,氣息喘急,且下衄血,症甚危惡,而自前罪人病勢如此,則有保放救療之規,敢此仰稟。傳曰,依爲之。禁府謄錄
備忘記,長番內官趙爾恒,莫重公事,誤踏啓字,極爲非矣,推考。禁營謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?前入湯劑,當盡於今日,五貼今當劑入,而中宮殿症候,亦復何如?臣等憂慮未弛,敢來問安。答曰,知道。無事。內殿症候,已言于醫女矣。
政院啓曰,卽者吏曹郞廳來言,今日爲政事,命下矣,判書李濡病不來,參判兪得一未肅拜,參議鄭澔在外,不得開政云。判書李濡,參判兪得一,卽當牌招,而今日與罪人行刑相値,待明朝,政官竝爲牌招,使之開政,何如?傳曰,允。
咸鏡監司書目,北靑判官朴璿,推治上官幕屬,其處事之顚妄,莫此爲甚,爲先罷黜,其代極擇差送事。
以徐命遇爲假注書。
刑曹,賊人趙貴漢,當日西小門外行刑。啓。
戶曹啓曰,依傳敎,左議政李畬出肅後,去九月朔在外時祿俸,及今月朔祿俸輸送,則十月朔祿俸領受,而九月朔祿俸,則以在於未肅拜前,辭而不受云,係是大臣祿俸,何以爲之?敢稟。傳曰,更爲輸送。
吏曹啓目,粘連啓下是白有亦。左議政李畬所帶三司提調,乞命該曹照例處置亦爲白有臥乎所,司僕寺則提調一員,大臣旣已兼帶,似難仍兼,司譯院則雖是都提調衙門,大臣亦已兼帶,長興庫則乃是單提調衙門,俱不可仍兼是白乎矣,事係大臣,自臣曹不敢擅便,上裁,何如?依回啓施行。
吏曹判書李濡上疏。大槪,敢陳病狀,冀蒙先遞本職,及內局提調之任,以便公私事。入啓。答曰,省疏具悉。卿其安心勿辭,調理行公。
府啓,請還收炤兄弟放歸田里之命,亟命絶島定配。答曰,勿煩。
校理崔昌大牌不進,依承傳罷職。
傳曰,賓客一員在外,一員未肅拜,二員未差,書筵無入侍之人,明日政,未差之代差出事,分付該曹。
刑曹參判金鎭圭辭職上疏。入啓。答曰,省疏具悉。卿勿固辭,從速察職。
左議政李畬箚子。大槪,臣於前月祿俸,終有不敢冒受者,敢復冒伸,乞收成命事。入啓。答曰,省箚具悉卿懇。卿辭至此,令該曹稟處。
以專經文臣親臨殿講書啓,傳曰,親臨殿講,事體重大,而當講之員,只是十餘人,雜頉太多,事體未安,書啓,改書以入。
一更至四更,有霧氣。五更,流星出五車星上,入乾方天際,狀如鉢,尾長四·五尺許,色赤光照地。啓。以上朝報
禁府啓曰,以南兵使狀啓,刑曹粘目,北靑判官朴璿,移本府處置事,允下矣。朴璿自任所時未上來,依例發遣府羅將,拿來,何如?傳曰,允。禁府謄錄
上在昌德宮。停常參·經筵。
政院啓曰,今日賓廳日次,兩司當爲入侍,而諫院多官,或在外,或呈告·未肅拜,時無行公之員,除在外人外,呈告·未肅拜人員,竝卽牌招,以爲推移入侍之地,何如?傳曰,允。
京畿監司書目,都事趙正緯,本月初九日申時量,身死事。
判尹宋昌三度呈辭。入啓。遞差。
平安監司崔錫恒,開城留守遞來。
傳曰,長番內官金千鎰·朴纘文等,御前出入之時,非但無敬謹之心,吏批望筒,卽爲入啓,落點之後,方欲引見,而其爲緩緩入啓之狀,殊甚可駭,竝拿問定罪。
明日,宣政殿親臨殿講時,殿座正時,辰正三刻,開門差早。
殿講時,考官三員,以金構·尹世紀·金宇杭落點,參考官四員,以安垕·崔重泰·李觀命·朴台東落點。
傳曰,大臣·備局堂上引見。
謝恩,同副承旨申銋,右副承旨黃一夏。
今日引見時,吏曹參判兪得一改差事,榻前下敎。
禁府,金千鎰·朴纘文拿囚。啓。
引見時,司諫金相稷所啓,臣於頃年,以陜川郡守金洵捉虎論賞還收事,有所論啓,而仍有令廟堂稟處之命矣。今日筵中大臣,以此有所陳達,臣於是,不勝瞿然之至。洵之捉虎,旣非親自射殺,則有同指示,若開此路,則不但莫重賞典有所濫觴,亦不無掠取邑人之功,妄希恩賞之弊,故敢以還收之意,有所論列矣。大臣至以當初啓語,有乖廟堂本意,有所非斥,臣何敢晏然仍冒於言地乎?請命遞斥臣職。上曰,勿辭,退待物論。持平李㙫所啓,請還收炤兄弟放歸田里之命,亟命絶島定配。措辭見上上曰,勿煩。
引見時,右議政金構所啓,釐正廳堂上中,閔鎭厚則不久當還云,而至於李寅燁,則伊時被斥於儒臣,且以批旨之未安,故下鄕之後,尙不上來,此事本由於臣,故敢達。築城·賑民,均是國事,非關己私,可否相爭,何害彼此?其時寅燁於此二事,意見有些不同,陳疏論辯之際,措語不能無失,而此固出於論其是非,語勢自然如此,非有他意,儒臣疏斥,已涉太過,批旨又有風習不美之敎。此則雖非本情,今或於疏批中,或於筵席間,別爲開釋,然後方可上來行公矣。寅燁雖似遲鈍,而留意世務,且以連被寵擢,感激思報,日夕孜孜,卽今擔當國事,盡其心力者,少有其比,誠不易得,而因一微事,退去不來,當此人才眇然之時,實爲可惜矣。上曰,其時寅燁疏語,殊爲欠當,而亦不可每以此爲咎,別爲開諭,使之上來,可也。戶曹判書趙泰采所啓,日昨因左相箚辭,有令該曹稟處之命矣。丙寅年間,有所定式云,而厥後無一定之例,倉官輸送時,或有不受者,或有領受者,不一其規,自臣曹不敢擅便,問于大臣而處之,何如?左議政李畬曰,臣季父拜相時,未出仕事,祿俸再三力辭,仍有稟定之命,其時領議政金壽恒,亦以爲然,因以定式矣。近來國事,勿論大小,不成綱紀,凡有條令,類多掩置,不爲擧行,誠爲寒心,而臣則適以一家事,知有定式,故不敢冒受,此事初旣稟定,則今無更議之端,只當申飭施行矣。上曰,旣有其時定奪,則依此爲之,可也。
夜一更二更,月暈。
引見時,左副承旨李喜茂所啓,江原道凶荒特甚之故,廟堂爲軫還穀捧上之難,尤甚邑則特令隨力捧上,而至於移轉,則使之折半收俸,仍留本邑,旣留本邑,則可作賑資,各邑守令,孰不欲盡力督捧,而但流散相續,無處可捧,雖是移轉,亦難定數捧之矣。領議政申琓曰,關東四邑,尤甚被災之狀,朝家旣已備知,凡於貢賦徭役蠲除,比他道尤別矣,移轉乃是軍餉,姑以折半收捧,頒降事目,而前頭當觀道臣啓聞,方有所區別變通矣。左議政李畬曰,江原道,嶺東則差勝,而嶺西尤慘,臣家近嶺西,目見流離之狀,監司狀聞中,八邑則當如救焚拯溺,然後可濟矣。李喜茂曰,尤甚處,則有根着之品官亦多流散,其他小民,可以推知,旣已流散之後,雖欲捧之,何以徵出乎?李畬曰,廟堂固以折半頒令,而旣令捧留,則亦當爲賑資,不必更減,而臣意則江原之嶺西八邑,黃海之遂安·谷山·兎山·新溪等處,古今所無之飢荒,朝家今方講究賑救之策,而目今絶食之民,無所恃賴,擧皆流散,若至明春,則恐無可救,國家須料理,不惜某穀,推移轉輸,使民知有所恃而不死,然後流散者,可以還集,只令監司,泛然賑救,恐不足以綏懷其心。在前有監賑御史差送之規,今亦以侍從臣,擇差以送,使之撫綏賑活,百姓聞朝家差遣御史,庶知濟活之本意,其於賑救之道,亦當着實,故敢達。申琓曰,曾前北道·平安·忠淸道,別遣御史,專委一道,不無往來廚傳之弊,而亦不無其效,今若特爲差遣,則講究賑政,宣布德意,民將咸悅,且往來處不多,而亦皆接界,各別差遣,宜矣。金構曰,盡管一道,則不無廚傳之弊,而旣使專管,則比諸監司之在遠聞見,泛應衆務,似爲切實,而今年凶荒,山峽尤甚,山脊左右接略處,往來看檢,別樣救恤,則可以民蒙實惠矣。吏曹判書李濡曰,江原道凶荒特甚,不可不別爲救濟,而發遣監賑御史,則或不無弊端,使都事兼管賑事,往來看檢,或有稟定廟堂之事,則亦爲馳進京中,以聽指揮,恐合事宜,故曾以此意,陳達蒙允矣。御史則姑觀前頭形勢,別遣審視,黃海道亦依江原之例,使都事兼管賑事,似涉便當矣。李畬曰,在前固亦有令都事檢察之例,而今年嶺西災邑尤甚處,不可以常例救之,百姓旣無可恃處,而只望朝家軫念之惠,若特爲別立名目,則遠近庶知朝廷德意,而且凡事,當直爲狀聞,其視都事,輕重自別,別遣御史,恐不可已矣。嶺西諸邑被災,亦不無甚不甚之異,施賑之道,宜有緩急,御史下去審視,可以分等爲之,而若其廚傳之弊,則御史·都事,無甚異同,而論其事體之輕重,則都事檢察,終歸泛然矣。戶曹判書趙泰采曰,乙亥年間,西·北兩道,則遣監賑御史,臣差是任,而以母病旋遞,其時朝家,爲慮道路脩遠,本道狀聞往復之際,事不可及時,故特遣御史,以爲監賑之地,而今此嶺西則道里不遠,監司這這狀聞,足以隨事變通。況自賑廳,方有料理接濟之事,雖不別遣御史,可以救濟。至於海西則遂安等四邑,監司所住處,不過二三日程,而黃州·鳳山沿海等邑,年事稍優,且有國穀,互相移救,則豈無拯救之道,而爲此四邑,至遣御史,以貽廚傳之弊乎?御史若專管賑事,則監司不無牽礙不便之勢,臣意則專委監司,使都事往來看檢,似爲着實矣。李喜茂曰,臣聞關東古事,祖宗朝關東大凶,故判書黃喜,以位高宰臣,出爲按廉使,奔走救濟,民多全活,至今三陟,有頌德之碑,故臣亦見之矣,嶺東原·橫等有畓處,年事稍優,而雖是一邑之中,無畓之民,未免飢餓,其餘各邑,全無畓穀,故年事之慘酷,大都皆然,非但八邑爲然也。旣遇此非常之災,不可無別樣救濟之道,監賑御史差遣,豈不宜哉?李濡曰,江原道凶荒,實爲尤甚,咸鏡道六鎭亦然,差遣御史一人,則彼此道路絶遠,勢難往來兼察,海西則尤甚處,只是四邑,延白等地,畓穀頗登,自本道亦可以推移救濟,臣意則江原·咸鏡兩道,各遣御史一人,可矣。申琓曰,北道六鎭,皆被災害,而其中慶源·慶興·穩城等邑,尤爲最甚,民人之死亡相續,官屬至有自投江中而死云,聞極驚慘,如此等處,朝家不可不別樣顧恤矣。李濡曰,北道則有評事,而與都事有異,以評事兼監賑之任,宜矣。上曰,慶源·慶興慘酷矣。申琓曰,評事與都事有異,例以有名望者差遣,可以彈壓一道,使之句管賑事,宜矣。上曰,以狀聞觀之,江原之嶺西,被災尤甚,自秋流離甚多云,別遣監賑御史,北道則評事句管,可也。金構曰,八道中,江原道尤甚,海西沿海則稍勝,而新溪·谷山·兎山等處,則與江原道無異云,別遣御史,則此四邑兼管,似好矣。上曰,一人兼管,則似不專一,海西則使監司盡心爲之,可也。李濡曰,故判書朴長遠,爲江原監司時,適値凶荒,使都事兼管賑事,故臣之前所達者此也,今若別遣於江原道,則黃海道尤甚四邑,不可不使都事兼管賑救矣。上曰,依此分付,可也。
引見時,戶曹判書趙泰采所啓,還上代捧事,以尤甚邑啓下,而田穀還上,則毋論尤甚·之次,誠難以本色準捧,朝家若預許一體代捧,則不至於難捧之境,而民亦不甚困,故昨與大臣商議,欲待諸道狀啓,稟處矣。左議政李畬曰,今年豆太,實難以本色捧之,畿邑則視江原·黃海兩道差勝,而豆尤大無,如此等處,似當先許代捧,此事固不宜輕許,而今年事勢,只當多聚穀物,以救民命矣。領議政申琓曰,不但豆太失稔,凡穀皆然,節目中旣已備陳,而戶判所達誠然矣,與其不得收捧,毋寧代捧雜穀,期於准捧,此則不必待諸道狀聞故耳。泰采曰,不過以租代捧矣。上曰,依所達爲之,可也。吏曹判書李濡所啓,近畿之民,亦多有爲虎囕死之類,別爲査出其不報之守令,論罪,則必有警惕之道,以此竝爲分付監司,似當矣。上曰,依爲之。左議政李畬所啓,頃日泮儒,擧臣姓名爲言云,臣退處鄕曲,章甫之論,安有所與,而以臣製送疏文爲說者,事極可駭。追後聞之,則其時大司成金鎭圭,製出疏本,而有一怪駭儒生居間,欲令泮儒用其文,作爲怪擧,齋任輩之誤認宜矣,亦非鎭圭之所知,而其時鎭圭前後所爲,大段謬錯。師生之間,如有所疑,則理當質問,無苟從之道,太學儒疏,豈可以師長之文,而不敢變動字句乎?齋生以被責於師長,而至於空館,此固太過,而年少士子輩,雖有過激,旣稱爲士氣,則不可摧折,祖宗朝所以扶奬者,非他,爲是國家元氣之所關,而他日臺閣·廟堂,皆從此而出故也。其時空館之擧,固爲輕率,然此出於不安之致,而鎭圭之疏,以此爲無狀,至使聖上處分,有他儒生招入之敎,而空館儒生,則一竝斥退,此實爲過擧。在前或有空館之擧,則必使其出者還入,或遣重臣勸入乃已,曾未有如今番之事也。臣在鄕時,不敢言及他事,而此則語關臣身,故因其自暴,略有所論,而道臣還爲下送,不得上徹,其後則新被除命,惶恐不得更陳他語,而所懷則如此,故敢達矣。上曰,當初金鎭圭疏,驟看驚駭矣,追後思之,處分亦過,大臣之言,是矣。左議政李畬曰,士氣之於國家,關係甚重,而齋儒潰散,不成學宮貌樣,日者自上特行別製,士心頗聳動,似當還集,而空館之規,拜辭而退,入亦拜謁,以道理言之,非自上許入,則更無入泮之路。其中或不無知名者,而國家處分,實爲失當,事雖旣往,深恐聖上或因此輕視賢關,不敢不陳矣。右議政金構曰,空館事,朝家處分固失當,而金鎭圭所爲,大段非矣。其時知館事趙泰采,當以更加敦勉還入之意啓達,而乃以自下無變通之道爲啓,致令自上有他儒生勸入之敎,物議皆以爲非矣。釋奠祭則雖得設行,而不得預爲齋戒,僅成貌樣,此後渠輩,雖或往來泮中,以去就義理言之,實爲無據。渠輩將未免與聖朝永阻,而今聖意開釋,旣以後悔爲敎,雖有未入者,豈不感動乎?若欲存國家待士之道,而開其復入之路,則其時退去者,不可不更爲開釋,使之還入矣。上曰,尙有不入者乎?戶曹判書趙泰采曰,齋任則雖不入去,而其中或有入去者云矣。左議政李畬曰,時無齋任,不成館規云,敦諭則今雖後時,而自上若別爲下敎,使諸生知之,則猶勝於仍置矣。右議政金構曰,鎭圭疏中,以士習不美爲言,故致有空館之擧,而其所謂香橋齋會,無前駭擧云者,自上亦疑其言,而聞香橋齋會,亦有前例云,鎭圭似未及知矣。左議政李畬曰,臣亦未詳泮規,而諸生不安於齋舍,則會坐香橋外,若齋會之爲,則固有之矣。鎭圭有固執之病,而李廈成之疏,實爲莫大之世變,故鎭圭本情,非有他意,必欲爲儒賢,洞辯其誣,轉輾至此,然諸生所爲,雖有失當,何可深責?鎭圭事,非矣。上曰,鎭圭病痛,果在於固執,雖知其非,而必爲務勝矣。行吏曹判書李濡曰,大臣以敦諭則後時爲言,且聞儒生或有入去者云,渠輩不待諭入而自入,則蹤跡苟簡,雖十人之中,九入而一不入,猶爲不入也。自上旣知其時處分之失當,以此意下敎于大司成處,使之開諭盡入,則好矣。上曰,其時處分失當之意,纔已下敎矣,以此傳敎勸入事,分付本館。右議政金構所啓,前郡守金洵,卽臣之三寸叔父也。其論賞一款,臣雖有所懷,不敢與論,而今旣有加資還收之命,其前受賜馬之賞,似當還收矣,今因捉虎之說,臣有欲達之事矣。前禁軍將李諿,曾爲開城府中軍,有敎人設陷穽,捉得二虎之功,因留守狀聞,至於加資,敎人設穽,雖曰精巧,鄕里之人所謂陷穽捉二虎者,何至於指敎之人,加以重賞乎?其時備局覆啓,辭意以加資爲不當,令該曹稟處,而該曹誤認,以閔銓援例,閔銓則親自射殺,與自不同,事雖稍久,似當有更考處置之道矣。上曰,金洵賜馬還收,而李諿事,更考稟處,可也。
引見時,領議政申琓所啓,連歲飢荒,賊患熾盛,畿甸尤甚,前日則若聞盜賊竊發之患,人皆驚慮,而近來守令,不報營門,道臣亦不狀聞。楊根·砥平等地,多有明火賊殺掠之患,人皆傳說,而今至數旬,尙無狀聞之事,畿甸如此,則外方可知。守令旣無誠心捕捉之意,竝與狀報而闕焉,監司亦豈無所聞,而又無啓聞之事,監司·守令,皆可有警責之道矣。且惡虎橫行,囕殺人命,誠是莫大之變,故前日隨其所報於營門,一一啓聞,而啓聞之後,皆出於朝報,故人之見之者,莫不驚駭,而近日各道,全無狀聞之事,喉司亦不出於朝報,有若全無虎患者,而畿甸之內,惡虎橫行,無異於前日,而人無驚駭之意,視爲尋常,豈不大可寒心者哉?頃見价川郡守所報,則旬日之內,囕殺之患,至於六人之多,此豈獨价川一郡爲然哉?其他山郡之間,尙多有此患,而以其不報之故,監司旣不得聞,而亦不狀聞矣,此豈非可駭之甚者乎?臣於前日,以別爲捕捉之意,前後陳達者,不知其幾許,而皆無捕捉之效,此乃守令不能奉行朝令之致也。前陜川郡守金洵,捕捉惡虎五頭,臣以別樣論賞之意,陳達於榻前,有加資之命,而厥後臺啓,以捉虎指示論賞不當之意陳啓,終至於廟堂覆啓,還收其資矣。臣之本意,以爲守令之親自射殺者加資,固是事目,而金洵親自領率將校,捉得惡虎五頭,則其所爲民除害,當爲別樣論賞,以爲激勸他邑之意也。其時臺啓,固失臣之本意,而人心由此解體,傍邑武弁守令,或不無爭相慕效者,而金洵加資還收之後,更無興起之人,而平安監司崔錫恒,以其時監司,詳知事狀,故每爲朝廷,惜此擧措矣。頃者黃海監司申銋,亦以靑丹察訪張翊文捉虎論賞之意,再度馳啓,而其中亦論金洵加資還收後,守令更無留意於虎患者云矣。金洵當其加資之時,捉得惡虎五頭,厥後又捉三虎,合計前後,則爲八頭矣,臣意以爲金洵,還收其加資,然後人心庶有興起激勸之道矣。左議政李畬曰,捉虎事目中,有捉六頭,則守令賞加之條矣。上曰,此則金洵加資後,更定矣。左議政李畬曰,旣有事目,自今惟當申明施行矣。吏曹判書李濡曰,此有曲折,在前守令,必以親自射殺者加資,故或有非其實狀,而稱以親自射殺,冒受賞典者,至於領軍捉虎之守令,則無論賞事目,故金洵之事,大臣陳達,別爲加資之後,臺諫之論啓還收者,蓋以有違於親殺事目之故也。其後群議,以爲守令之領軍捉虎,開其論賞之規,則實合於除害之道,不必專以親殺爲主,遂有改事目啓下之擧矣。領議政申琓曰,捉虎論賞節目,小臣與知之,而此則金洵加資還收後節目也。朝家旣以六頭爲限,而洵之所捉,至於八頭,而竝在於節目未定之前,不得蒙賞,豈不冤乎?吏曹判書李濡曰,金洵之領軍捉虎,可見着實留意之狀,大臣一時陳達,別爲論賞,固無拘於常例,而若以事目論之,則在於令前,故臺啓蓋以此也。左議政李畬曰,張翊文則所捉只是一頭,雖云惡虎,重賞則似過矣。上曰,金洵捉虎,狀啓中五頭乎?領議政申琓曰,狀啓中則五頭,而其後又捉三頭矣。上曰,金洵之加資還收後,人皆解體,金洵還爲加資,兩件事竝申飭,可也。左議政李畬所啓,臣新自鄕來,近間虎患,則姑無所聞,而賊患日漸熾盛,以臣所居之地論之,二十里之間,竊發之處,非止一二,而州縣無驚動之意,多不報聞,其疎於戢捕,可知矣。此爲討捕使之任,而監司亦難免不爲檢飭之失,推考警責,使之各別申嚴捕捉,似當矣。上曰,監司·討捕使,推考申飭,可也。以上朝報
備邊司啓曰,本司堂上,無故行公者甚少,每於開坐之時,因不得備員,出令還寢者,數矣,且有司堂上三員,亦未得差出矣。吏曹判書李濡,知中樞府事洪受瀗,工曹判書徐宗泰,右參贊閔鎭厚,吏曹參判兪得一,竝本司堂上差下,而李濡·閔鎭厚·兪得一,則使之仍察有司之任,何如?答曰,允。
入侍時,吏曹判書李濡所啓,良役變通之事,尙今遷就者,蓋緣近來朝廷凡事未備之致,殊甚悶慮,故旣已陳達設廳,以爲趁速擧行之地,而小臣衰病已深,職務漸煩,勢難着實周旋。此實關係國家大計,臣之本職及兼帶諸任,一倂解免,則專意於釐正,庶爲一分補效之道,而一時乞遞,雖有所不敢,至於禁衛提調,則當初差下,實爲無名,一國軍制之變通,非禁衛一提調之所可爲。若曰,本營形勢,不可不還設提調,則猶或可也,今乃只爲軍制變通,猝然啓下已罷之提調,有非事體之所宜,而自罷提調之後,二十年之間,一營錢布·軍兵·大小事務,專歸大將,而一朝分而貳之,有若奪其權,亦涉不便。臣以是陳疏,且於榻前,屢次陳達,未蒙開許,其後雖不敢更爲煩瀆於靜攝之中,而亦不敢察任矣。今則若爲設廳,京外各樣軍制,皆當句管釐正,禁衛提調,尤無仍帶之理,爲先遞改,公私幸甚。上曰,有勿辭之敎,而今又辭免,不可每每强迫,依所達許遞焉。
領議政申琓所啓,此則咸鏡監司黃欽狀啓也。咸興囚推蔘軍罪人魚面土兵姜義生之代,姜汝達代囚,而問其當初代囚之由,則汝達以爲庚辰年捉囚時,義生病重,不得運動,故監軍官稱以首土兵捉去,矣身卽爲捧招,仍爲捉囚,故初不知其由,厥後義生病差就囚,故以其同生,而替捉不干之人,已極可駭,而累度刑訊推覈之時,汝達以義生自處,曾無發明之事。前後啓聞之時,皆以汝達錄啓,及其私自放歸之後,本官推覈之時,始爲覺察,迹涉可疑,事亦可駭矣。本官則固當推考,而監司亦不無不察之失,當初捉去軍官,亦當査問其前後曲折而處之矣。左議政李畬曰,莫重罪囚,當初捉送時,以他人代替,而爲其倅者,不能詳察,如是誤認,事甚可駭。事發之後,誤捕之官吏,宜有明覈論罪之擧,而監司狀啓,亦甚泛然矣。右議政金構曰,莫重死囚,刑吏·獄卒,任意換替,尤爲可駭,而狀啓中,無論罪之事矣。申琓曰,監司不爲査覈,直請放送,事涉矇矓矣。李畬曰,三水郡守,不當免罪,監司亦宜推考矣。金構曰,地方官不察之罪,尤大矣。申琓曰,狀啓如是不明,更令査問,何如?上曰,狀啓不爲分明,更令本道査問後處之,可也。又所啓,此乃黃海前監司申銋狀啓也。黃州民戶,不滿九千戶,田不過六百結,凡百民役,皆自此出,況此外兵使又兼牧使,一邑兩官,固已難堪,而加以虞候·譯學·偏裨·審藥等,一年所供米,幾至千餘石,布又累千餘疋,而且新舊迎送之費,責出於民者,厥數甚夥然,其所難支如此,而近來十三朔之內,兵使之遞易,至於三次,庫儲蕩然,誠爲可慮。金正說前爲判官時,兼牧革罷事報狀,而未及擧行矣,卽今形勢,革罷兼牧,然後邑力可支,民情皆然。黃州,以西路雄邑,至於莫可收拾之域,宜先革罷兼牧使及挈眷之規,以紓一分之弊,必以三司出入有聲望者差遣者,庶可蘇殘,令廟堂,稟旨變通云。本州以□路頭站,酬應倍他,漸至蕩敗,而兵使兼牧之後,虞候·褊裨·譯學·審藥等支供,一年所用米千石,布累千疋,而至於雉鷄·油淸·魚鹽·柴草等雜費,不入其數,而迎送夫馬,亦責民結,如有數遞之弊,則民力之難支,已不可言。曾前平安兵使兼安州牧使時,邑力蕩殘,民役難支,因本民狀訴罷兼牧,因給十年耗穀,安州得以蘇完矣。今此黃州之弊,至於莫可收拾,道臣狀聞又如此,固宜變通,革罷兼牧,以三司出入有風力者,差遣牧使,則可以蘇殘,不然則除其挈眷,以保民力爲言,而諸議,皆以革罷爲宜。安州亦爲革罷兼牧之例,依此爲之,似好矣。左議政李畬曰,海西連歲飢荒,黃州爲大邑,蕩敗特甚,必須別樣除弊,方可支保,黃海兵使之兼牧挈眷,雖未詳其創設本意,而以卽今形勢言之,本州緣此,旣難支保,或除挈眷,或罷兼牧,宜有變通之道矣。右議政曰,黃州之雄饒,爲西路之最,小臣待罪黃海監司時,不至如是蕩敗矣。今則更無餘地,當初挈眷之由,雖未詳知,而一邑之中,兩官內行,其弊尤甚,黃覇所謂送舊迎新之弊者,平時讀書,不覺其言之切於事情如此,及爲外任後見之,則其弊果爲甚鉅矣。雖除挈眷,兼牧猶存,則供億體制依舊,只其衙屬不率往而已,殊無變通之意矣。李畬曰,旣爲變通,則別出牧使似勝,右相之言〈是〉矣。上曰,安州亦罷兼牧使,而始得蘇完,此亦依此革罷,而別置牧使則似勝,依所達爲之,可也。李畬曰,凡事變通,初宜愼審,下詢諸宰而處之,何如?上曰,各陳所見。吏曹判書李濡曰,黃州凋弊已極,故有此議久矣,固當變通,而蓋亦由於守令或不得人,以致蕩敗,判官則以蔭官中擇差之道旣廣,至於文官,兩司出入之人,常患擬望苟簡,下此一等,則其所差送者,未必爲蘇殘之方,反不如判官之時,而本邑連歲飢荒,官家形勢之難支如此,則姑爲除挈眷,似宜矣。戶曹判書趙泰采曰,臣往來西路時,已聞兼牧之弊,兵使旣持威權,而又兼牧使,弊端甚多,雉鷄·油淸及衙眷往來之際,弊亦不貲,今以狀啓觀之,亦然矣。兵使掌一道軍兵,脫有緩急,安有挈眷之理乎?若罷兼牧,事勢便好,而第分貳之際,不能無弊矣。刑曹判書李益壽曰,黃州邑弊之如何,臣未得詳知,而不欲變通則已,如有不得已更變之事,則設置牧使,似爲得宜,仍存兼牧,而只除挈眷,則不成官制,且有掣肘之弊,依右相所達,別置牧使宜矣。韓城君李基夏曰,臣不知黃州事,而以他兵營言之,支供之物,自有定限。今此黃州,如是蕩敗,則兵使支供之中,可以減除者減之,自兵營料理用之無妨。況聞在前則判官物力,極爲豐足云?卽今蕩敗,此不過不能收拾之致,臣意則仍存判官,擇送可合者,則似好矣。訓鍊都正尹就商曰,黃州以兩西道路大站,官家蕩殘,民不支堪,故道臣有此狀聞變通之擧,姑未知前頭利害之如何,而臣意則姑除挈眷,以曾經臺侍之人,別爲差送,以爲蘇復之地,似爲得宜,若分營州,則物力亦隨而罄竭,此亦不可不念也。上曰,只除挈眷,則難以除弊矣。申琓曰,李基夏以姑存爲言,而兵使則有戎權,本官不能與之抗衡,若欲除弊,則莫如分而貳之也。金構曰,李基夏以定式爲言,大同設行處,則可以定式,而海西則以未行大同之故,各營凡百,皆無定式,而雖强爲定式,臨時推移,誰能禁之乎?事體與他道異矣。左議政李畬曰,海西不如是,則流來之規,不必變通,而數年之間,飢荒特甚,別樣除弊,然後民可保,邑可支,分置牧使之際,宜有若干窒礙之端,然若於邑弊,所除者多,則不必盡拘,臣意則變通,宜矣。上曰,若置兼牧使,而只除挈眷,則無除弊之意,依前敎罷之,可也。
右議政金構所啓,釐正設廳已久,而尙不得一番開坐,良役變通,遷就至今,民蒙實惠,似無其期。自今以後,則雖一二員,不計國忌,逐日來會,使之趁速擧行,何如?上曰,所達好矣,依爲之。
引見時,領議政申琓所啓,此則慶尙監司朴權狀啓也。農事形止,前日馳啓,又此啓聞,以年分事目內,無晩移秧全不掛鎌處給災之語,民皆稱冤云。本道土沃,常年則市價頗優,而今年則一兩之直,米僅二斗,比乙丙不甚相遠,各年身布,若盡數收捧,則民必難支,令廟堂稟處云云,而今年水災最甚,故被災處則給災之意,已爲頒降於事目中,而至於晩移秧全不掛鎌處,則曾無給災之規者。蓋失時移秧,以致全不掛鎌者,其失在於不爲勤農之致也,亦不可創開無前之規,而身役則朝家亦慮一時徵捧之難,從其災實,或許退捧,或許減捧,皆在事目中,不必更論矣。上曰,然矣。又所啓,此亦慶尙監司朴權狀啓也。道內木花之大無,朝家亦已知之,而各邑田稅木·大同木·軍兵身布甚多,而市上木布絶貴,無以徵納,千百爲群,處處呼訴,許多之物,蠲免爲難,而旣無收捧之勢,若或以錢代納,則國家無所損,而可除一道呼冤之弊,統營·水營各鎭浦防軍身布,爲先以錢代捧事,一邊分付而馳啓云。此則朝家業己許以折錢收捧,又無回啓之事矣。上曰,然矣。又所啓,此則黃海監司任胤元狀啓也。各衙門新舊還上,今方收捧,而今年田穀,尤甚失稔,若干餘存,今已取食無餘,實無本色備納之勢,一依朝家定式,當以相當穀支計代納,而莫重國穀,不待朝令,徑請代捧,雖涉猥越,若不許代捧,則決無可捧之路,令廟堂稟旨云,而此等事,朝家旣已備知其難捧,已許代捧於事目中,惟當依此擧行而已,更無回啓之事,故敢達。上曰,然矣。
入侍時,領議政申琓所啓,吏曹判書李濡,以黃州牧使難得可合之人,爲言於臣,臣於此,亦有仰達。州牧可合之人,實爲難得,從前抄啓,臨政差除,而前日抄啓之人,幾盡死亡,餘者甚少,故判府事崔錫鼎在銓時,以更爲抄啓之意,陳達蒙允,而未及爲之,臣待罪銓曹時,更爲抄啓之意,陳達於榻前,聞見曾經守令治績最著之人,欲爲抄啓,而因遞職未果矣,國家用人之道,必須儲養,然後人才可得矣。卽今人物眇然,如古人之治績者,雖未可得,就其中察其能否,甄拔用之,則豈無可合之人,而至於武弁,不須擢用將領等薦,皆所以儲用之意,而近來絶不得見。臣意則以爲州牧可合人,令銓曹別單書入,以爲需用之地,不須擢用將領等薦,廟堂與兵曹及兩局大將,相議抄啓之後,次次調用,實合於用人之道矣。李畬曰,此事臣在銓曹時,已有成命矣,令諸道監司,各別抄啓善治守令,而至今遷就,宜速磨勘,以爲依據備望之地矣。上曰,依爲之。備局謄錄
有政。吏批,以姜柍爲北靑判官,鄭東虎爲興陽縣監,金普澤爲京畿都事,趙相愚爲右賓客,洪受瀗爲左賓客,趙泰一爲兵曹正郞,權爲輔德,閔厚重爲司宰直長,任堂爲掌令,申銋爲承旨,兼春秋單尹天成。
兵批,副司正李遂大,副護軍李世弼,副司直李震壽·韓永祚,副司果兪彦明·金普澤·鄭東虎·鄭啓章·金南賮。兵曹謄錄
入侍時,刑曹判書李益壽所啓,入侍旣久,時刻差晩,而有不得已定奪事,敢此仰達。死罪行刑之任,例以死囚中,從自願免死者擧行云,此是流來口傳,而無文書可據,故閔鎭厚爲本曹判書時,陳白定奪。畿邑討捕營中,曾經行刑者,使之上送矣,自長湍送來一漢,而今年夏間,罪人行刑時,抵死拒逆,故多般誘脅,僅使行之矣。昨日罪人行刑啓下之後,如前拒逆,終不肯行,本曹郞廳及典獄官,以此意送言,倉卒不得善處之道,捉致去毛匠,驅迫爲之,而此旣無前例,故亦爲稱冤云。日後拒逆,又如今日之爲,則事將臨時狼狽矣。聞軍器寺竊銀罪人,欲自願爲之云,而旣是死囚,自臣曹有難擅便,而第念雜犯死罪,比諸殺人應死之類,或有所間,下詢大臣,何如?上曰,頃日閔鎭厚所達莫亂者耶?李益壽曰,此漢果是莫亂爲名者矣,去毛匠之行刑,亦出規外,則渠之稱冤,不無所據,事雖微細,而不可不變通矣。上曰,此是雜犯死罪,何如?領議政申琓曰,雜犯死罪中,前亦有此規,渠又自願,則許之無妨矣。左議政李畬曰,雖有流傳之言,無文書可據,故刑官似以此爲難,而若有前規,則依此爲之,似可矣。右議政金構曰,卽今事勢,不可無變通,而流例如此云,則變通,似當矣。上曰,以此爲之,可也。李益壽又所啓,全羅監司閔鎭遠狀啓,故靈光郡守安世徵妾,因喪濫取官木五同十七疋,還徵之意,覆啓允下矣。旣徵之後,處置爲難,除出充用於啓覆文書紙貿易之價,及公廨修補之役矣,更思之,靈光官木,非本曹應管之物,則自本曹取用,甚無意義,移送賑廳,何如?左議政李畬曰,此非刑曹所用,移送賑廳,宜當矣。上曰,依爲之。
入侍時,領議政申琓所啓,平安監司狀啓中,順安縣令李喬岳等推考緘答中,中和府使柳憲章,亦爲落漏,監司殊涉不察,李世載推考,使之更爲啓聞,何如?上曰,依爲之。刑曹謄錄
入侍時,訓鍊都正尹就商所啓,臣待罪捕廳,有懷敢達矣。捕盜軍士元數不多,而書員·使令,亦入其中,故使喚實數,不過四十餘名,其所爲名,極其偏苦,夜則巡邏,晝則窺伺,殆無暇隙,而諸處小分軍之役,無日無之,故願立鮮少,每當責立之時,苟簡莫甚。至於祭享時,猪羊擔負,亦以刑杖衙門不潔之軍,常常出用,非但事體之未安,當此賊徒熾盛之日,譏捕重事,難以責效也。曾前勿爲出用,意有所在,自今以後,則左·右捕盜軍士,凡於別設都監及勅使與科場時,禁盜軍責應之外,祭享時擔負,及凡諸小分軍·拾箭軍等役,永勿出用之意,奉承傳施行,何如?上曰,依爲之。左捕廳謄錄
禮曹啓曰,傳曰,親臨殿講,事體重大,而當講之員,只是十餘人,雜頉太多,事體未安,書啓改書以入事,命下矣。專經文臣被抄元數一百二人內,外任二十人,作散二十九人,未分館五人,在喪八人,罷職四人,受由在外十四人,下鄕六人,出使二人,翰林下番一人,通計雜頉八十九人,無故應講者,只是十三人。親臨殿講,應講之員,如是數少,事體之埋沒,誠如聖敎,而無加書以入之員,作散者皆是鄕人,在京者只數人,而無故應講與否,亦未可知。自本曹他無變通之路,何以爲之?敢稟。傳曰,應講之員,作散·在京,只數人云者,此非草記之事,該曹所當知悉擧行,此草記還出給。又啓曰,專經文臣應講員數甚少,事體埋沒,而他無變通之道,作散人及新及第未分館中,搜問無故在京者,令該曹口傳付軍職,以爲進參之地,何如?傳曰,允。禮曹謄錄
入侍時,訓鍊都正尹就商所啓,各軍門所捧三南保布,自賑廳從其願作米取用事,有所定奪,係是賑政大事,則軍門形勢,雖有窒礙之端,固不敢仰達,而禁衛保布,則以兵曹木二百同劃給之故,不爲擧論云。若如此則御營保布,必將多入於作米之中,前頭雖自賑廳代給銀錢,綿布·銀錢,用道各異,明春許多標下軍衣資,上番鄕軍賞格,員役朔布等物,實難推移,而第禁衛營,與兵曹衙門旣別,則以兵曹木之劃給,獨不入於作米之中,非但事有不均,軍門支用,亦不可不慮。兩南·湖西三道保布,本廳木六十同,禁衛營木六十同,合一百二十同,除出劃給於賑廳,換貿穀物,則於賑廳,別無所損益,而兩軍門調用,俱得平均,賑廳句管堂上,今方入侍,下詢而處之,何如?吏曹判書李濡曰,江原·咸鏡兩道,飢荒特甚,而無計賙賑,賑廳元無所儲,而他無生穀之道,在前啓下取用於各衙門者,非止一再,而今年木花大無,身布徵捧必難,使之從自願作米取用,而代給銀錢於本衙門,則別無所損,而其於救民之方,實爲便好,故臣於頃日,陳達蒙允矣。此等事,自外亦可商確以處,而如是持難,未知其可矣。上曰,出而相議,兩營均定其數,可也。御營廳謄錄
入侍時,吏曹判書李濡所啓,頃日觀象監,以天文書印出紙啓下,直爲分定於三南矣,雖是啓下應得之事,所當關由於各其衙門,而該監之直自分定,實是前所未有,極爲非矣。此等書冊印出紙,事係經費,故戶曹例爲磨鍊上下,或有分定之擧,非宣惠廳所可爲者。且念當此凶歲,宜思節省之道,凡不緊印出之役,減其浮費,在所不已。只以若干件,定數磨鍊印出事,分付該監及該曹,何如?上曰,依爲之。宣惠廳謄錄
引見時,前營將李升來·張萬里,本道充軍之命還收,罷黜事,榻前下敎。
以正言李海四字缺進罷職傳旨,傳于李喜茂曰,推考傳旨捧入。
四字缺傳曰,大臣·備局堂上引見。
以禮曹草記,傳于任舜元曰,應講之員,作散·在京,只數人云者,非草記之事,該曹所司知悉,此草記還爲出給。
任舜元以禮曹言啓曰,專經文臣應講員數甚少,事體埋沒,而他無變通之道,作散人及新及第未分館中,搜問無故在京者,令該曹口傳付軍職,以爲進參之地,何如?傳曰,允。
傳于李喜茂曰,長番內官金千鎰·朴贊文等,御前出入之時,非但無敬謹之心,大臣·備局堂上,旣已來詣於闕門之外,吏批望筒,亦已入啓,故欲於落點後引見,筆硯四字缺取來,而其緩緩擧行之狀,殊甚可駭,竝拿問定罪。
五字缺行判書李濡進,參判兪得一未肅拜,參議鄭五字缺郞李觀命身病受由,都承旨李思永兵批四字缺紀進,參判李光迪進,參議金萬埰進,參十二字缺旨李喜茂進,七行缺。
備邊司,平安兵使薦,李惠疇·李有八字缺惠疇落點。
黃一夏以兵曹言啓曰,今十月十一日,賓廳五字缺晝講日次,而親臨殿講相値,不得爲之之意,敢啓。五字缺
兵曹口傳,以兪彦明·金普澤·鄭東虎·鄭啓章·金南五字缺以李登佐·洪夏濟·李遂大·尹柱爲副司勇。燼餘
十月初十日,上御熙政堂,大臣·備局堂上引見。領議政申琓,左議政李畬,右議政金構,行吏曹判書李濡,戶曹判書趙泰采,刑曹判書李益壽,韓城君李基夏,行訓鍊都正尹就商,右副承旨李喜茂,司諫金相稷,持平李㙫,假注書徐命遇·韓在垣,記注官朴聖楷,記事官李縡入侍。申琓進曰,近日寒暖甚不調,伏未審聖候,若何?上曰,無事矣。擧措見上琓曰,張萬里·李升來等,差備營將之後,萬里則方欲赴任之際,身病猝重,極其危惡,以致辭朝之遲滯,升來則以七十之餘,又爲落馬重傷,不能運動,該曹慮其厭避,施以充軍之律矣。邊倅則例有充軍之律,而至於營將,則元無前例,且雖武弁,旣是實病,而直施充軍,殊涉太過,兩局大將,亦甚稱冤,充軍則還收,而準期不敍,以爲懲後之地,似可矣。李基夏曰,臣頃因尹就商所言,知其實狀矣。尹就商曰,張萬里,甲山府使瓜遞後,當爲軍門千摠,而聞其病,初不至沈篤矣,及其下直時,病勢增重,至於死境云,李升來則往其父母墳山,中路落傷,不能起動云。其時難於取舍,以爲厭避之計,有關後弊,施以充軍之律,而蓋其病狀,則實然,而非爲厭避矣。上曰,然則還收充軍,準期不敍,可也。李濡曰,此果托病,則雖無厭避之意,而固當準期不敍,實病旣如此,則與守令有異,直施準期不敍之律,未知如何也。金構曰,果如李濡所達,旣是實病,則元無可罪之事,而朝令不嚴,紀綱解弛,多有稱病而圖遞者,誠爲可駭。暗行御史·北評事厭避之弊,古無而今有之,蓋我國家,情勝而法廢,是極痛惋。古人云,待將禦將各異,嚴明而禦之,推食而待之,設欲厭避,托病而曲許,則後弊可慮,今此充軍之減,法意太輕,其於關後弊,如何?上曰,旣知實病,罷黜,何害?出榻敎上曰,都堂錄,九月內爲之事,分付矣,至今不擧行,極爲未安矣。琓曰,聖敎至當矣,初緣政府西壁·吏曹不備,堂郞不卽擧行矣,卽今郞廳新出,而亦方呈狀,以此尙不得爲之矣。構曰,西壁則旣有閔鎭厚,吏曹雖備六員,亦可爲之,而蓋緣參判之固辭不出,尙不得擧行矣。日昨疏批,使之速出,而李海朝之疏,又提薦望時事,有所侵斥,故難於出仕,前後批旨,雖不尋常,而臺疏如此,其所不敢出之勢,更加一層矣。都堂錄,以此遷就,完薦無期,必須趁速變通,然後可完新錄矣。上曰,參判,以李海朝再疏,尤爲不安,而海朝之疏,渠以鄭澔疏語,爲不實矣。琓曰,海朝疏出,而如臣之情勢,尤爲不安,因此不得不陳箚,故不敢有所陳白,而其疏專以避姻嫌爲言,臣與臺臣,少無爭辯之意,而銓望之入不入,亦無所言,今其疏尤無擬望事云者,誠可異矣。上曰,李海朝,以無是事爲言矣。李畬曰,苟無是事,則鄭澔,亦豈陳達於疏中乎?海朝疏語,不成說矣,兪得一則不安之中,臺諫又如此,其不欲仕,宜矣,使臣之道,禮爲重,得一之限罪而不敢出者,亦不無所執,速卽處置,然後都錄,亦宜爲之矣。金構曰,李海朝初疏中,不言指首相,末因鄭澔疏,以爲卽今之右相,有若以鄭說爲不實者然,左相所達是矣。頃日筵臣,以此仰達者,只以其語涉臣身,而有所云云矣。以事體言之,人言吾事,非則非之,不非則是之而已,必也逐條是是,然後,方可謂之是乎。雖庶官,不可如是,況居大臣之位,言言事事,而是是非非,然後方可謂之信乎?事體固不宜如是矣。趙泰采缺李海朝,疏累發之後,臣承牌詣闕,欲陳其曲折,而政院以三度加由,缺不得不黽勉承命,而鄭之初疏,以爲其時亞銓,有缺停當樣爲言,其陳疏時,若果停當,則參判豈有不知之理乎?其時臣疏若登徹,則自上必知其曲折矣。臣於病入時,鄭澔爲參議,來言無交代之人,旣遞之後,何以處之云,臣答以新通有二,不患乏人云云矣。其後五六日,鄭澔來問首席,首席亦以爲可矣,其時旣已停當於政席而備望,故鄭疏有所云云,而陳疏則今彼以不詳爲言者,不亦左乎?李畬曰,李海朝初疏,不得其當矣,朝有異議,則論之無不可,此爲奬許之事,而今乃以鄭澔事,論列不止,以至侵及於三堂上,年少務勝之事,實爲不當矣。上曰,海朝必欲務勝,以鄭澔事爲不實,以此得一愈益不安,其所辭免,勢固然矣。畬曰,參判速卽處置,然後都堂錄,可以爲之矣。上曰,李海朝再疏,必欲務勝,以澔言歸之虛疎,參判轉益不安,如此之後,更出未易,一向撕捱,徒傷事體,姑爲遞差,可也。構曰,李晩成事,臣欲陳達未及,而恩敍旋下,解釋無餘,聖德至矣。當初因一微事,玉音弘厲,至徹于外,玉署之臣,言一微官之事,請査無階之地,極涉非矣。槪以常情言之,有稚昧而喪其母,則爲之惻念,例□他人,今此聖意,固出於無憾,而晩成乃以未詳之事仰達,固涉非矣,而第其爲人,儕輩亦推翊,固是大用之材,而第其人也,殆似疎率,故其言如此,非有他意而然也。事雖旣往,而伊日上敎,固是過擧,故敢達。臣在鄕時,未詳其曲折,而入城後聞之,則晩成已受恩點云,聖上想必開悟於伊日過擧,群下孰不欽仰乎,晩成昵侍經幄,豈爲一歸厚官而發哉?蓋因其所聞,終恐有害於聖德,而有所云云也。宮禁事體,至嚴且祕,凡所欲陳者,每囁嚅而不敢,必十思開端,而聖明如是激惱,外人何知其間委折乎?臣在田野,得聞此報,心甚憂憫,此後則勿爲如此過擧,是臣區區之望也。構曰,臣頃聞藥房入侍時下敎,且聞醫官等所傳之言,聖躬之激惱,蓋由於此等處云。近來玉色稍瘦,不如常時,臣民之慮,容有其極,許多公事,必盡酬應後,方御水刺,以致中氣之虛乏。且於臺論之涉於偏論過激者,則聖心自然激惱,旋又思念而止之,其時心氣,亦覺不樂云,此甚可憂。凡干公事,不無時急酬應者,而又何必至於玉體之傷損,丙枕之不安乎?大凡筋力有可及之而怠惰,則是爲可悶,而若其精神之不逮,日力之不足,則惟當斟酌酬應,不必因此,而至於喜怒之無節,缺奏事上前,有所拂意,玉音嚴厲,威怒備加,缺畢陳曰,天子喜怒,固有其節,一時辭氣,非天子之□□其言森嚴,上爲之霽怒和平云,帝王之度,於其可罪而罪之,則雖誅戮何過,而若或出於激惱,則非但害於事,將至害於政,而今我聖躬,則因此爲氣候之病,此爲第一憂悶,而若其害政,則反爲第二病也。自今以後,生殺廢置,一付之公,而已無所預,則庸何有害於心神乎?李喜茂曰,李晩成之事,毋論其實虛,言者雖或過中,自上每視恢張之意爲當,而當初之處分,終有害於言路矣。上曰,兩大臣陳戒切至,予當留心焉。琓曰,聞前後使臣及通官之言,歲幣升數,不及前日,前頭必至生事云。且聞戶判之言,金譯於癸酉年赴京,聞禮部潘哥之言,東國歲幣,必將生事,自本國若欲減幣,則皇帝必減給,雖折銀納,亦必從之云云。外議皆以爲歲幣八百餘疋,一疋之價米二石,米二石價爲銀一兩半,以此相計代納,則無馱運之勞,費米之弊云,而亦嘗問議於原任大臣處,亦皆爲便云。此事若成則頗好,而自此必行賂,然後可成,成則大幸,不成亦似無害,下詢入侍諸臣,何如?畬曰,果如所言,折銀以代,則可除夫馬之弊,又無生事之慮,可謂多幸,而卽今利病事狀,姑難斟酌,未知何以則好也。構曰,卽今所送之幣,難保無事,而但京貢,例以土産,前日銀器之請,亦以非土産不納,且東萊銀貨之縮,凡諸所用,至貸於各軍門,已極苟簡,且萊府□商處,受價本而不爲上納,故銀貨極貴,卽今地銀不多,以天銀計之,則爲四千餘兩,若過一二年,則當至萬餘兩,固已難支。且雖以他物代納,亦無當之者,白綿紙,彼每責之,亦且斤重難致,至於虎皮,若以米代納,則雖折半,亦爲稍勝。潘哥之言,或可全減云,而若陳其重難之意,則或不無減半之道,而彼中事情,姑未預料,未知何以則好也。琓曰,萊銀果絶,則奚但歲幣?交隣之義,誠爲無據。且我國銀貨,固多産處,而只緣無着實爲之者,不得採吹,誠爲歎惜矣。喜茂曰,貢者必以方物,雖欲以銀請代,恐彼不聽矣。上曰,彼人不必以方物而責之也。趙泰采曰,歲幣半納瀋陽,半納內府,所捧之意,蓋爲土産,而第聞其言,得其全免,亦似無難云,卽今若難遽請,則先送幹事譯官,探知彼意後,處之未晩矣。畬曰,更觀彼之氣色後處之,事似完備矣。上曰,卽今歲幣則未及周旋,而不久節使當入去,使譯輩探知而處之,可矣。燼餘
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何,而中宮殿症候,亦復何如?臣等憂慮未弛,敢來問安。答曰,知道。無事。內殿症候,已言于醫女矣。
政院啓曰,來十五日儒生殿講日次,取稟。傳曰,爲之。
備邊司啓曰,本司堂上無故行公者甚少,每於開坐,因不得備員,出令還寢者數矣,且有司堂上三員,亦不得差出矣。疊行吏曹判書李濡,行知中樞府事洪受瀗,工曹判書徐宗泰,右參贊閔鎭厚,吏曹參判兪得一竝本司堂上差下,而李濡·閔鎭厚·兪得一,使之仍察有司之任,何如?傳曰,允。
今日親臨文臣殿講時,典籍金舜衡易略,敎授李震葉易粗,博士金楚寶易通,司果金南賮易略,司果宋宅相·李聖佐禮粗,司錄趙以進春略,訓導洪錫九,著作韓奕書略,司果洪夏濟書通,司果金興慶,參奉金舜臣詩略。
今日專經文臣親臨殿講時,自今以後,專經文臣,以背講改定式事,榻前下敎。
備忘記,居首博士金楚寶,司果洪夏濟,各半熟馬一匹賜給。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請還收科獄罪人酌處之命,更加嚴刑,期於得情。措辭見上引嫌而退,請收恩資,初旣有見,大臣之泛論,今豈深嫌?請司諫金相稷出仕。答曰,不允。處置事,依啓。
禁府,金千鎰·朴纘文拿囚。啓。
兵曹正郞權始經,司正金萬謹,文臣殿講不通,依承傳罷職。
京畿監司書目,陰竹呈,以吏曹參議鄭澔辭職上疏上送事。啓。答曰,省疏具悉。爾其勿辭,須速上來察職。
專經文臣親臨殿講時,左承旨任舜元所啓,今此親臨殿講時,講官中趙泰一·宋正明等,俱爲稱病不進,依承傳罷職之意,敢達。上曰,此必故犯之致,竝推考,可也。
中宮殿,藥房問安。答曰,知道。朝報
黃一夏啓曰,行大司憲李寅燁,執義李世維,掌令崔啓翁,持平孟萬澤,俱在外,掌令任堂未肅拜,持平李㙫陳疏,今日以監察茶時之意,敢啓。二行缺命,司書宋昌明,卽爲牌招,以爲入直之地,新除授輔德權,時在忠淸道韓山地,書筵入番事緊,斯速乘馹上來事,下諭,何如?傳曰,允。
黃一夏啓曰,臺諫出仕事,命下矣,而今日暮,明日待開門牌招之意,敢啓。傳曰,知道。
吏曹參議鄭澔疏曰,伏以,蟣蝨小臣,跧伏田廬,疾病支離,累違朝旨,職名在身,一味惶縮,冒上病狀,冀蒙恩遞矣。前月之末,本縣吏,持監司關文,諭以所上辭狀,有還爲下送之敎,臣於垂死病中,承此嚴旨,不任震怖戰慄,五內靡定,四體不附。一身死生,有難暇計,作勢起動,擔舁就道,寸寸前進,行到陰竹縣境,宿患疝痔·痰火諸症,觸冷添劇,氣逆上衝,頑痰用事,有時昏窒,不省人事,不得已舁入閭舍,調息數日,大小諸症,日以危惡,死生迫頭,實無一分自力强進之勢,玆敢陳暴情狀,疾聲呼籲於宸嚴之下。大抵臣之當初不敢遽進,蓋由於情迹之有大不然者,而及承聖批,以爾勿過嫌從速上來爲敎,開錄曉諭,不啻諄復,則臣何敢一向撕捱,不卽趨命,終速違慢之誅乎?不幸賤疾彌痼,入秋以來,一倍危劇,種種症情,非不欲一一詳列,而有同病錄,近於猥褻,只擧大略,草草附陳,聖明必視以近日臣僚之托病例辭者之比,而有所不槪於聖心,致有還送缺此亦臣誠未上格之致,尙誰尤哉?卽今則雖欲覼縷病狀,神氣澌頓,缺致身於文字之間,伏乞聖明,天地父母,矜臣病半行缺遞改,俾免僵死於道路之側,或蒙天幸,獲延殘喘,缺則異時聖明,拂拭任使,使之宣力效忠,豈無其日,小臣亦豈無陳力就身,小補涓埃之報乎?神迷氣渴,語無倫眷,臣無任云云。批答見上燼餘
辰時,上御宣政殿。專經文臣殿講時,右議政金構,兵曹判書柳世紀,禮曹參判金宇杭,戶曹參議安垕,禮曹崔重泰,吏曹佐郞李觀命,文學朴台東,都承旨李思永,左承旨任舜元,右承旨金澋,左副承旨李喜茂,右副承旨黃一夏,同副承旨申銋,假注書洪泳·徐命遇,記注官朴聖楷,記事官李縡入侍。任舜元進曰,講官中趙泰一·宋正明等,稱病不進,罷職,何如?上曰,迹涉故犯,推考,可也。徐命遇呼成均館典籍金舜衡進講,舜衡講易。洪泳收栍進伏上前曰,一通六略矣。上曰,講規曾以臨講,故居首者給上弦弓,而中間南九萬稟定,更以背講爲定,居首者給半熟馬矣,若使臨講,則孰有不通者乎?金構曰,臣自甲戌後,連爲待罪藩臬,故不知其改式與否,自今更爲定式施行,似無不可矣。任舜元曰,臣等不能深考日記,聖敎旣下之後,亦不能分明仰對,尤極惶恐,更爲詳考日記以入,何如?缺二行曰,今因成命,而改令背講,則決無應講者,自今以後,改定背講,似爲便好矣。金宇杭曰,文臣之通經者旣難,而今於無心中,使之背講,則必無能爲者,以今後改定式,似好矣。構曰,旣有定式,而不能擧行,事體苟簡,而卽今事勢,有未及行矣。上曰,旣始臨講,不可猝改,仍使臨講,此後則背講事,定式施行,可也。命遇又呼中學分差兼敎授李震葉進講,震葉進講易。泳收栍進伏曰,二略五粗矣。命遇呼校書館博士金楚寶進講,楚寶講易。泳收栍進伏曰,四通二略一不矣。命遇呼副司果金南賮進講,南賮講易。泳進伏曰,純略矣。命遇呼副司果宋宅相進講,宅相講禮記。泳進伏曰,五粗一略一不矣。命遇呼副司果李聖佐進講,聖佐講禮記。泳進伏曰,六粗一不矣。命遇呼議政府司錄趙以進進講,以進講春秋。泳進伏曰,二通四略一粗矣。上命諸臣小退。諸臣退待閤門外,未時更爲入侍。命遇呼兵曹正郞權始經進講,始經講書傳。泳進伏曰,純不矣。命遇呼司正金萬謹進講,萬謹講書。泳收栍進伏曰,五不二粗矣。命遇呼中學訓導洪錫九進講,錫九講書。泳進伏曰,三通四略矣。命遇呼校書館著作韓奕進講,奕講書傳。泳進伏曰,五略二粗矣。命遇呼副司果洪夏濟進講,夏濟講書傳。泳進伏曰,四通三略矣。命遇呼副司果金興慶進講,興慶講詩。泳進伏曰,純略矣。命遇呼奉常寺參奉金舜臣進講,舜臣講詩。泳進伏曰,六略一粗矣。遂畢講。金構進曰,易·詩俱有通者,課次,何以爲之?上曰,先周易。構曰,出外課次乎?上曰,因於榻前爲之。遂課次以進。以備忘記傳曰,四通以上二員,各半熟馬一匹賜給。諸臣遂次罷出。以上燼餘
上在昌德宮。停常參·經筵。
下直,金海府使黃鎬。
司諫金相稷就職。
備邊司啓曰,全羅右水使狀啓云云。靈巖郡船隻,致敗於不遠之地,而常時不能檢飭,又不能詳審險易風色,有此致敗之擧,郡守白漢相罷黜,何如?啓依允。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上答曰,勿煩。前啓,科獄罪人等酌處之命還收事,停啓。
政院啓曰,因侍講院草記,敬寧殿望祭,王世子親行時,宮官不得備員,令本院稟旨擧行事,允下矣。說書洪重休受由下鄕,輔德權,弼善任埅,兼司書李光佐,皆在外未上來,似當有變通之道,何以爲之?敢稟。傳曰,說書洪重休,兼司書李光佐,竝改差。又啓曰,兼司書李光佐,說書洪重休改差事,命下矣。政官卽爲牌招開政,而日勢已暮,明日待開門牌招開政差出,仍爲牌招,使之察任,何如?傳曰,允。
左參贊金鎭龜辭職上疏。入啓。答曰,省疏具悉卿懇。卿勿固辭,安心行公。
咸鏡監司書目,臣於廚院請推封進官之啓,有不敢自安者,玆敢露章自首,乞蒙譴何,以爲人臣不謹者之戒事,上疏上送事。啓。答曰,省疏具悉,卿其勿待罪。
京畿監司書目,坡州呈,以執義李世維辭職上疏上送事。啓。答曰,省疏具悉。爾其勿辭,上來察職。
夜自一更至五更,月暈廻木星·土星。
黃一夏啓曰,行大司憲李寅燁,執義李世維,掌令崔啓翁,持平孟萬澤在外,掌令任堂未肅拜,持平李㙫陳疏,今日以監察茶時之意,敢啓。傳曰,知道。
又以兵曹言啓曰,今番迎勅擧動時,及陵幸擧動時,啓下本曹,上言七十九張內,七十一張回啓,八張,限內未及現身,依例勿施之意,敢啓。傳曰,知道。
議政府左參贊金鎭龜疏曰,伏以,罪名至重,情勢至危,冒上一疏,乞就鈇鉞,聖度涵貸,諭令安心,臣誠含戴,如死獲生。第於私則彌增悚懼,尋單屛伏,內訟辜恐,繼於千萬不圖,有參贊新命,聖恩愈隆,臣情愈感,除書之下,累日矣,而寢夢猶有餘悸也。臣於今日,得逭刑誅,息偃自便,實非始望所及,淸朝司直之倫,不知更有何掠勘處,每接邸紙,輒疑其有臚列臣罪之語,何則?誠以罪釁日積,公議可畏故耳。夫如是而加以甄錄之恩,置諸顒望之職,此於朝家黜陟之道,旣甚乖謬,其在賤臣廉義,豈容晷刻晏然哉?且摠府輪直之任,旣不宜曠日虛帶,況胄筵觀講之事,莫重之擧也。前有聖敎勤篤賓客侍講,聖意夫豈偶然也?臣之俟譴,姑不暇論,而遽又有故,只令直僚入侍,纔有未差之員,特命差出之擧,臣之曠職之罪,益無所逃。玆故不避煩猥,悉暴危懇,伏乞聖明,俯賜諒察,將臣職及摠管賓客等兼任,竝許鐫免,以便公私,不勝大凡臣無三字缺懇之至。答曰,省疏具悉卿懇。卿勿讓,安心行公。
咸鏡監司黃欽疏曰,伏以,臣伏見廚院啓辭,以本道九月一行缺慄之至。凡進上物種,或味變,或闕封,則固是封進官之罪,而斗量監封,則營門之任也。臣於伊日,纔遭重慽,未經成服,不得躬親監封,權令下官代行,而及到廚院,致有升合之縮。夫享上之供,乃臣子誠心敬謹之地,而有此不謹之失,則臣以主管應封之人,何可移罪於封進之官,而倖免罪罰乎?玆敢席藁官次,露章自首,伏乞聖明,亟命有司,先治臣罪,以爲人臣不謹者之戒,千萬幸甚。無任屛營俟罪之至。答曰,省疏具悉,卿其勿待罪。
司憲府執義李世維疏曰,伏以,臣以疾病沈痼之中,以亡伯喪家在於豐德地,祥期迫在數日,故頃遞諫職也,卽日扶病下來,而行路疾作,日夜叫苦矣。本月初五日,伏受承政院成貼有旨,以臣爲司憲府執義者,臣驚隕震駭,五情失守,顧玆風憲亞席,何等譏責,而纔遞薇院,又此叨承,臣是何人,荐辱寵命至斯哉?只自撫躬徊徨,添一疾痛也。臣之忝叨言官,前後非一,而絲毫蔑效,動輒僨敗,正緣臣見昏昧,資性愚樸,雖於筋力奔走,自矢水火不避,而至於上下論議之地,實非勉勵之所可强爲者也,未知聖朝何所取於臣,而有此誤恩之輒加也。然臣惟知分義之至嚴,冒昧之嫌,有不暇顧,聞命之日,不敢少留,擔舁就道,而行未十數里,痛勢添劇,僅到坡山,奄奄垂盡,累日調理,症情添加。蓋臣之此病,自少宿患,疾蔽心覈,神識瞀〈?〉,升降流注,觸處患痛,乘寒一發,則累朔沈淹,要之必死之疾也。卽今症情,萬無自力前進之勢,不得不縣道封章,哀籲於仁覆之天,伏乞聖明,特加憐察,亟賜遞改,俾得安意調治,以延殘喘,實終始生成之恩也。臣無任兢惶祈懇之至,謹昧死以聞。答曰,省疏具悉。爾其勿辭,上來察職。已上燼餘
上在昌德宮。停常參·經筵。
下直,黃海兵使李溶。
中宮殿·世子宮·嬪宮,藥房問安。答曰,知道。藥房啓曰,風威釀寒,伏未審夜來,聖候若何,而中宮殿症候,亦復何如?臣等憂慮未弛,敢來問安。答曰,知道。無事。內殿症候,已言于醫女矣。
政院啓曰,近來連以監察茶時,事甚未安,掌令任堂呈辭,入啓,持平李㙫呈告,除在外人員外,呈告人員,卽爲牌招察任,何如?傳曰,允。又啓曰,左承旨任舜元,左副承旨李喜茂兩人,一時連日呈辭,不但事體未安,今日爲政事命下,而右承旨金澋受由在外,廳中位甚不齊,事多苟簡,任舜元·李喜茂,竝卽牌招察任,何如?傳曰,允。
藥房再啓曰,卽伏聞醫女所傳之言,中宮殿症候,右瘡口幾至完合,左邊結核處,連貼消毒膏,兼施替鍼之法,昨昏已爲濃潰,膿汁多出云。臣等伏不勝喜幸之至,卽與諸醫商議,則皆以爲今則當以糯米膏,連續貼付云矣,敢啓。答曰,知道。
掌令任堂初度呈辭。入啓。傳曰,還出給。
平安監司崔錫恒上疏。大槪,臣於辭陛之前,乞得數日之暇,往省父墳事。入啓。答曰,省疏具悉。卿其依疏辭往來焉。
右議政金構,廣州地焚黃呈辭。入啓。給由馬,澆奠牀備給。
知事洪受瀗辭職上疏。入啓。答曰,省疏具悉。卿其勿辭,安心行公。
府啓,請還收炤兄弟放歸之命。措辭見上答曰,勿煩。
政院啓曰,全羅監司閔鎭遠,以靈光前郡守任埅,啓請仍任矣,任埅所遷之職,不是凡職,春坊之官,與三司無異,則本郡之民情事勢,雖或如此,藩臣敢以仍任之意,直請狀聞,其在事體,殊涉未安,推考,何如?傳曰,允。
京畿監司書目,高陽呈,以校理李晩成辭職上疏上送事。啓。答曰,省疏具悉。爾其勿辭,從速上來察職。
夜三更,月暈。啓。以上朝報
禁府啓曰,科獄罪人等,酌處還收事,旣已停啓,依前日大臣收議公事判付,各人等絶島配所磨鍊書入之意,敢啓。傳曰,知道。禁府謄錄
有政。吏批,以任璟爲南部主簿,李觀命爲文學,趙儀獻爲敬寧殿參奉,金宇杭爲吏曹參判,東平尉鄭載崙爲典牲提調,申慶濟爲靈巖郡守,金宇杭爲內資提調,閔鎭厚爲惠民署提調,趙相愚爲司譯提調,李益壽爲長興庫提調,韓永祚爲兵曹佐郞,權宇亨爲兵曹正郞,兪彦明爲兵曹正郞,李震殷爲判決事,金鎭龜爲司僕提調。承文博士單趙以進,校書著作單李震亨。吏曹謄錄
兵批,以李惠疇爲平安兵使,元德夏爲南虞候,崔樸爲北虞候,李濡爲都摠管,金重鼎爲都摠都事,朴昌潤爲南原營將,柳文燧爲羅州營將,副護軍宋昌,副司直兪得一,副司正洪重休·徐命遇。兵曹謄錄
備邊司啓曰,曾以各道新舊還上及諸般身役,隨其被災輕重,分等區別磨鍊啓稟之意,已爲定奪矣。諸道災實分等狀啓,雖未及畢到,節序漸晩,秋捧爲急,而開倉捧糴,例以十月初一日爲始,必須急急分付,然後諸道可以依此擧行矣。諸道災實啓聞之規,從前分爲三等,而近年以來,欲廣其給災之路,尤甚邑外,又以尤甚之尤甚,作爲名目,故曾前以法例分三等之意,申飭諸道,而諸道猶踵前習,事甚不當。所謂尤甚之尤甚邑,直以尤甚邑施行,所謂尤甚邑,則與之次邑,不甚相懸,竝以之次邑施行,與稍實邑,分爲三等,以遵定式,新舊還上及諸般身役徵捧之數,差次磨鍊以啓,而今年年事,未免凶歉,前頭或不無設賑之擧,其所賑資,專靠於還穀,若不依此事目準數收捧,則他無着手之處,至於新分給,則從前大侵之歲,亦皆盡數收捧者,意有所在,江原·黃海·平安·咸鏡等四道,尤甚邑外,一依事目收捧,其中尤甚邑本穀難捧之處,則軍餉竝以他穀,依定式許令代捧,必以準數爲限,而未收之邑,則守令竝令啓聞論罪,諸般身役及軍兵闕額·簽補等事,竝依此擧行之意,知委諸道,何如?傳曰,允。禁府謄錄
黃一夏以兵曹言啓曰,□□趙震亨,閑良權俊弼,幼學姜後迪等捕賊捉得事,有加資之命矣。趙震亨未資窮,姜後迪·權俊弼,係是儒品,何以爲之?敢稟。傳曰,竝特爲加資。
弘文館校理李晩成疏曰,伏以,臣於頃日,妄進瞽言,衷悃未暴,嚴責反加,臣雖萬死,不足塞愆,屛伏田里,一味凜惕,乃者恩敍遽下,收錄不置,纔拜宗正,旋移宮官,館職之命,又出意外,除旨聯翩,恩數洊疊,非臣糜粉所可酬報,感激兢惶,但有涕淚。因念臣,猥以無似,曲被誤恩,忝侍帷幄,頻蒙晉接,凡有論奏,輒賜開納,妄以爲有君如此,何敢有隱?適因所聞,率爾仰陳,事雖至微,意在必達,此心斷斷,神鬼可質,而天怒遽震,誨責甚切,嚴父詔子,無以踰此,隕越雖極,鏤刻亦深,第於聖敎中,用心不公等語,誠有所危怖欲死者,爲人臣而懷私以事其君,則是乃罔上蔑義者之所爲也,此其罪奚止於譴責而已哉?設令某事眞有可論,而不論者,此非臣所聞而所知,則夫豈掩護於彼,苛摘於此,用意而有所左右哉?噫,君臣之間,貴相知心,以殿下日月之明,天地之仁,何遽致疑於萬萬情外,而祗緣臣事君無狀,情志不孚,一言纔發,疑阻至此,皆臣自取,尙誰尤哉?於敵以下,受如此斥責,尙且然自失,而況王言一出,罪名斯彰,人臣負此,將安所歸?雖荷聖度涵貸,得逭刑章,心焉悚恧,若無所容,其何敢彯纓束帶,復廁周行,重貽淸朝之羞辱哉?目今禁直之空虛,殆浹兩月,是實前所未有,臣雖蠢頑,豈不念分義之嚴,事體之重,而顧此情勢,萬分危迫,寧被違忤之罪,決無自進之望,不得不疾聲呼籲於仁覆之天。伏乞聖慈,特賜矜憐,亟許遞臣職名,仍命有司,勘臣違命之罪,以嚴朝綱,以安微分,不勝幸甚。臣無任惶悚屛營之至,謹昧死以聞。批答見上
知事洪受瀗疏曰,伏以,臣伏受敎旨,以臣爲世子右賓客,又伏見備局草記,差臣以本司堂上,臣始驚疑,繼之以惶蹙也。夫胄筵羽翼,爲任甚重,籌司機務,厥責最緊,雖使德望俱存,幹敏兼備者當之,猶恐其難稱,況臣本以空疎庸駑,百無一能,只以殊恩過寵,致位至此,而涯分已溢,衰病且甚,雖尋常職務,尙不免尸素之譏,矧於此等萬萬不似之任,豈有一毫堪承之望哉?且臣於議讞之任,亦有所不容仍冒者,蓋北路犯越獄事,曾因大臣陳達,自上有當時按獄道臣·金吾堂上,同爲入侍稟處之敎矣,今已閱歲,尙未奉行者,實未知緣何遷就之至此,而及臣之忝叨是職,亦已經月,則所當亟遵前旨,登時稟決,而前患脚痺之症,日益沈痼,不敢趨蹌入侍之勢,與前無異,又未免爲擔閣成命,依舊二行缺以重官方,以幸國事,不勝大願。批答見上
平安監司崔錫恒疏曰,伏以,臣之父母墳,在於京畿楊州地,公故連仍,久闕省掃,今當遠出,益切霜露之感,伏乞辭陛之前,特許數日之暇,以伸至情,不勝幸甚。批答見上燼餘
上在昌德宮。停常參·經筵。
三更,月暈。
訓鍊都監郞廳金洵,柴場摘奸後入來。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?前入湯劑,當盡於今日,五貼今當劑入,而中宮殿症候,左邊結核處濃潰之後,膿汁一向順出,而浮高之氣,亦漸消減乎?臣等憂慮未弛,敢來問安。答曰,知道。無事。內殿症候,已言于醫女矣。
明日敬寧殿望祭正時,四更一點,王世子出宮正時,三更四點,開門三更三點。
明日仁政殿儒生殿講時,考官二員,以徐宗泰·李光迪落點,參考官四員,以洪璛·元聖兪·李德英·李裕民落點。
兼文學李觀命上疏。大槪,昨於召命之下,不敢坐違,趨詣闕外,方欲陳章乞免,而禁扃已閉,未免違牌之歸。退歸私次,恭俟大何,勿罷之命,又出格外,惶隕感激,罔知攸措。揆以分義,固當竭蹶祗肅,而顧臣情勢,決無冒昧供職之望,猥陳血懇,冀蒙矜察,乞遞臣本兼之職,以安私分,仍治臣違慢之罪,以肅朝綱事。入啓。答曰,省疏具悉。爾其勿辭,從速察職。
禁府,宋晟濟州牧,李聖輝羅州牧智島,吳碩夏大靜縣,洪受禹巨濟縣,金麟至順天府防踏鎭,李秀哲康津縣古今島,李道徵興陽縣鹿島,朴泰晦珍島郡,鄭順億羅州牧黑山島,閔時俊旌義縣,朴弼渭珍島郡金甲島,爲奴定配。啓。
政院啓曰,明日仁政殿儒生殿講時,命官何大臣進去乎?敢稟。傳曰,左相進去。
江原監司書目,高城等官呈,以燒死·囕死,至於十名之多,極爲驚慘事。
謝恩,兼文學李觀命。
司直兪得一上疏。大槪,籌司新兼,決非拙劣如臣,所可堪承,乞蒙鐫遞,以便公私事。入啓。答曰,省疏具悉。卿其勿辭,從速察任。
江原監司書目,江陵呈,以咸鏡監司李震休辭職上疏上送事。啓。答曰,省疏具悉。卿其勿辭,往哉惟休。以上朝報
兵曹啓目,癸未八月初五日,成均館官員,以獻官意啓曰,臣於今初四日四更頭,以釋奠獻官,祗奉香·祝,行到杷子橋東路,御營若干兵,當街設陣,不許衝過,臣以爲雖些少軍卒,旣成行陣,則未聞將令之前,軍校之不敢擅開,固爲得體,使之走通於主將,主將答云,香·祝雖重,轅門不可以輕入,臣竊駭訝焉。夫轅門開閉,必待將令,蓋所以嚴軍法而戒不虞,若令眞知有陪御諱之行,卽當開壁祗送之不暇,而當該將臣,倉卒之間,不復審量,率爾防塞,全沒敬畏。臣非不知更爲往復,而如是之際,莫重香·祝之遲徊路中,實爲大段未安,終至取路偏側,苟艱奉過,虧損事體之失,臣固難免,極涉惶恐,而其在謹重之道,亦不可不一番定式,令該曹稟處,何如?傳曰,允事命下矣。軍門事體,至嚴且重,結陣之後,則雖有法駕臨幸之擧是白良置,必須令旗標信號令,然後方爲開壁,則今此陵幸時,深夜之中結陣之際,香·祝雖重,旣無信驗,則不爲開壁,事理當然,自結陣之外,香·祝奉行,似無苟艱之事,亦非定式施行者,草記內辭緣,置之,何如?傳曰,允。禁衛營謄錄
司僕寺啓曰,江華鎭江場,與他牧場自別,每年一度看檢事,曾已定奪矣。本寺僉正洪重箕,今月內依例給馬以送,何如?傳曰,允。司僕謄錄
咸鏡道觀察使李震休疏曰,伏以,臣猥以駑姿,過蒙洪造,歷試內外,莫補塵露,居恒愧懼,若隕淵谷。昨歲湖藩,果速官謗,罷官歸田,杜門省愆,遄還洛下,再忝秋曹,含恩畏義,黽勉供職,及叨下邑,强疾來赴,而邑弊民貧,莫效芻牧之責,益切兢惶,恭俟譴何,不料北關新命,遽及於千萬夢寐之外,臣誠感激隕越,靡所容措。藩臬旬宣,孰非重任,而北門鎖鑰,尤宜愼簡,況聞本道年事大歉,講究荒政,不容少緩,豈可使蔑效僨事者,忘廉冒進,以取一世之譏議乎?揣量才分,萬無承當之望,陳暴情實,敢干紸纊之聽,伏乞聖慈,察臣至懇,非由例讓,亟許遞改臣職名,以重官方,以安私分,不勝萬幸。臣無任屛營祈懇之至。答曰,省疏具悉。卿其勿辭,往哉惟休。
行副司直兪得一疏曰,伏以,臣於日昨,伏蒙聖恩,得以解免銓職,庶幾脫身於濕衣,抗顔於淸朝,感德如天,無報罔極。仍竊伏念,投閑置散,是臣拙分之所當然,杜門五字缺康衢之民,祝聖歌恩,伏聞備局啓,以臣爲本司堂上二行六字缺徼利害,本非臣經心置慮者,一朝使之酬應八路,贊助三公,則夫所謂農桑棗栗,亦可以訏謨廊廟耶?噫嘻殆哉?寵利太過,則愆尤自至,涯分已溢,則災殃必隨,此天理之昭然,而古人之至論也。今臣望微而歷踐淸華,才疎而叨冒樞要,竝挐兼取,迷不知止,則終必害于身累于國,豈不大可懼哉?伏惟聖明,俯察微悃,遞臣備局堂上之任,以便公私,不勝萬幸。臣無任惶悚祈懇之至。批答見上
侍講院啓曰,明日敬寧殿王世子望祭親行時,宮官將無以備員,兼文學李觀命,旣有只推之命,更爲牌招,以爲進參之地,何如?傳曰,允。已上燼餘
兼文學李觀命疏曰,伏以,負罪賤臣,郵罰不加,恩命沓臻,惶殞感激,措躬無地。昨於召命之已下,不敢偃然坐違,趨赴闕外,以爲陳情乞免之計,而章未及徹,禁扃之開,未免違牌之歸,臣罪至此,尤無所逃。席藁私次,方俟大何,不意聖度寬大,又下勿罷之命,揆以分義,固當竭蹶祗肅,無忝罪戾,而顧臣情勢,實有萬分難冒者,何敢妄恃包容之德,不思自靖之義,忘廉喪恥,唐突承命,重貽搢紳之辱哉?臣之至愚極陋,無所比數,而前後忝竊,罔非踰分,久蹲榮次,以速譏嘲者,固臣罪也,而若其生平所自勉,則無或隨人黨比,以害國事者,耿耿于心耳。頃忝玉署,妄陳一箚,上以冀聖明之恢廓言路,下以竊附於官師相規,而辭不精切,指不分明,未蒙殿下之俯察,誨責嚴截,敲撼黨論等敎,有非人臣所敢聞者,追思惶怖,若隕淵谷。噫,臣一言不當,反以其所自勉者,見疑於君父,負此罪名,而無以暴白,誠無顔面可以自顯。不獨此也,伊時李德英反詈之言,極其狼藉,怒臣箚語,切中其病,不顧事體,惟以惡言詬辱,務快其心,直臣於構捏陷人之科,若其如報私讐,別有機關之說,造意巧密,下語陰險,令人戃怳,莫測其何說,而末乃言議之乖舛,辭氣之鄙倍,詬臣罪臣,無復餘地。臣誠懦弱,實無氣力可以抵當其鋒刃,而旣被其無限汚衊,亦何敢晏然而已乎?當初李海朝之疏,只出於有懷必陳,而彼其急於營護所好,扣出言外之旨,設意粧撰,乃以敲撼攻黨之言,眩惑天聽,以殿下之明聖,亦不能無疑於缺一箚,實出於憂愛之忱,曷嘗有一毫他意哉?藉令臣言,果有二行缺忿狠輕重折辱,固其勢也。然而臣雖無狀,所叨者論思之職也。陳箚請罷,亦非疏章泛論之比,若使其心,少恤公議,則亦何可不思自反,恣意胡叫,至於此極耶?此無非如臣疲軟,濫叨非據,言論無所取重,人之被劾者,亦無忌憚,若是則雖欲懷羞忍恥,陳力就列,而人皆輕侮,動輒取辱,何職事之敢圖乎?臣於此,絶意從宦,庶幾無復取笑於同朝,言實由中,情亦慼矣。伏乞聖慈,諒臣情跡之危蹙,亟賜遞改臣本兼之職,俾得杜門省愆,粗安微分,仍治臣違慢之罪,以肅朝綱,千萬幸甚。批答見上燼餘
上在昌德宮。停常參·經筵。
夜一更二更,有霧氣。四更,月入畢星。
王世子卽吉後,世子宮,藥房·政院·二品以上·六曹問安。答曰,罔極。嬪宮,藥房·政院問安。答曰,罔極。中宮殿,藥房問安。答曰,知道。藥房啓曰,日氣陰寒,伏未審夜來,聖候,若何,而中宮殿症候,亦復何如?臣等憂慮未弛,敢來問安。答曰,知道。無事。內殿症候,已言于醫女矣。
儒生殿講參考官李德英病,代朴台東。啓。
護軍李德英殿講參考官,稱病不進,依承傳罷職。今日殿講時,進士洪尙賓,生員蔡膺福,易通,生員金安世,幼學朴相一·吉景祖,易粗,幼學李震昌,孟粗。
晉平君澤上疏。大槪,猥將私懇,仰瀆宸嚴,乞蒙恩暇,以伸至情事。入啓。答曰,省疏具悉卿懇。卿其安心往來焉。仍傳曰,祖父墳拜掃時,澆奠牀備給。
判府事尹趾善箚子。大槪,略陳兼司,蕩敗難支之勢,以備裁處事。入啓。答曰,省箚具悉卿懇。箚辭,令廟堂稟處。
備忘記,居首進士洪尙賓,生員蔡膺福,各給二分。
吏曹參判金宇杭上疏。大槪,新授銓部佐貳之任,決非如臣空疎譾劣者,所可堪承,昧死呼籲,乞賜遞改,以重官方,以安微分事。入啓。答曰,省疏具悉。卿其勿辭,從速察職。
判府事尹趾善箚曰,伏以,國之大事在戎,而軍器方,實爲武庫根本之所。本寺藏戎器之外,凡係封進之物及外方之有所請得,皆自本寺擔當而責應,其所需用物力,極其浩多。從前所以支堪者,蓋賴於貢物之有裕,以外方月課鳥銃,自外方打造下送,而受價於宣惠廳,故得以取贏,能免蕩敗之患矣。自中年以來,嶺南·京畿·平安·咸鏡四道貢物價,永爲減除,所謂外方,又從以見失之後,已有難支之勢,而近年以連歲凶荒,若干所餘貢物,減之又減,尙不得復舊,計一年六字缺一年之需用,不得不傾出舊儲之稍餘者以繼之,今又罄九字缺豈非可憂之甚者乎?永減之貢物,旣不可以猝復,權減者,亦姑無復設之期,而若無及今變通之事,則將無以牽補支過。三南月課鳥銃·火藥·鉛丸等物,或諸軍門分掌,或自賑廳主管,而本寺反不得預焉。以法例言之,則本寺以造成各樣戎器之司,宜先主掌而後,可及於他衙門,而況今本寺蕩殘之甚,又非諸軍門之比,則雖不可盡數還屬於本寺,而宜取諸軍門之所掌月課,一體分授,至於賑廳一字缺雖因年來賑資之難辦,乃有此擧,而本非應行之事。且賑廳之所以傳送于各道者,不過逢授於某某人,取其贏餘而已,則莫重戎器所需,不可委之於閑雜人,而卽所補賑資者,亦幾許也耶?卽今賑廳,若以明春賑資,猶欲資其萬一之補,則彼此罔非公物,有無固宜相濟,其贏餘,姑許量宜取用,以俟賑事之停罷,而更議之,亦無不可,此則於賑廳無所損,而本寺不無所益。且以精飭戎器之道言之,本寺之專管造成者,亦豈與外方人之苟充收納者比耶?此皆事理之當然者矣。臣旣衰廢有年,不敢與知於朝家大小事,而見帶本寺提擧之任,故不得不以形勢之切急,事例之可據者,有所陳列,伏乞詢諸廟堂而處之幸甚。取進止。答曰,省箚具悉卿懇。箚辭,令廟堂稟處。已上燼餘
吏曹參判金宇杭疏曰,伏以,庸陋小臣,百無一取,過蒙洪造,曲被剪拂,踐歷華顯,忝躋亞卿,涯分已溢,惶懍靡容,不意玆者,新除恩旨,忽下於千萬夢寐之外,驚顧惝怳,精爽飛越,罔知所以自措也。夫銓衡之地,世稱極選,責任之重,非比他司。雖在副貳,亦所愼簡,決非如臣空疎譾劣者,所可濫竽,而今乃擧擬於人望之外,天點之下,又及於臣,不知是職,何爲而驟加於臣身哉?國家官人之道,必察其賢否,審其然否,然後用適其器,無曠天工。庶班末官,莫不皆然,而至於銓部,尤重其選,由郞官而至佐貳,自有儲望,取舍擧措之間,無得以移易者,政體然也。卽今時望所歸,不無其人,而猝以臣之萬萬不似,苟然充位,必使冒據,則其爲拂公議而辱名器,莫大於此,臣何敢貪戀榮寵,不顧嗤點,若固有之,晏然堪承乎?世道不幸,論議岐貳,朝廷之上,百事苟簡,用舍之際,其路甚狹,乏人之歎,無處不然。卒有此大段謬擧,是誠出二行缺黽勉奔走,公務之外,絶無過從,人情世態,有同聾瞽,鑑識甄別,又何可與論乎?人物進退之權,固在長官,而佐貳獨政,亦或有時,假使臣徒懷感激,冒沒承當,欲循物議,則臣所昧昧,獨任己見,則必取僨敗,其於孤聖恩,而瘝厥職,何哉?反復思之,終難强進,昧死呼籲,誠非獲已,言出肝膈,毫無外飾。伏乞聖慈天地父母,俯賜諒察,將臣新授職名,亟許遞改,以重國政,以安微分,不勝幸甚。批答見上
晉平君澤疏曰,伏以,臣祖父信城君臣珝墓山,在於楊州地,歲月滋久,塋域崩壞,霜露之感,到此益切。將欲展省,仍營改莎,儻蒙旬日恩暇,則可得往返完役。且臣亡父墳山,距祖墓數里許,欲於改莎後,轉往瞻掃,私情切至,玆敢冒死仰籲於天地父母之前,伏乞聖慈,俯諒微悃,特賜矜允,俾伸至情,不勝幸甚。批答見上
任舜元以內醫院官員,以都提調意啓曰,今年進上臘藥,依前磨鍊,則庫中現存唐材不足之數,犀角三斤半,龍腦一斤一兩,雄黃一斤六兩,沈香二斤二兩,訶子二斤,朱砂一斤十一兩,白丹一斤,丁香三斤半,肉豆寇一斤,厚朴一斤,附子八兩,甘松十兩,三乃子十兩,琥珀九戔,蓽發一斤,眞□九戔,甘遂三兩,肉桂皮一斤,而牛黃則年例臘藥時,所□□□□□該曹斯速進排,何如?傳曰,允。燼餘申命佐校。郞廳李堉書。
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,風寒凜冽,伏未審夜來,聖候,若何,而中宮殿症候,亦復何如?臣等憂慮未弛,敢來問安。答曰,知道。無事。內殿症候,已言于醫女矣。勿爲逐日問安。
府啓,請還收炤兄弟放歸田里之命,亟命絶島定配。措辭見上答曰,勿煩。
吏曹啓目,粘連全羅監司狀啓云云。近因三司出入之人,多在外邑,每於注擬之際,苟簡莫甚,故曾以迎送,雖涉有弊,內外輕重自別之意,有所陳達於榻前,而今此靈光郡守任埅之啓請備擬於□□之望者,蓋出於事勢之□□□是白如乎,狀啓所陳,雖如此,有難許令仍任,而此時官事之久曠,殊甚可慮。交代郡守林濩,適在於道內,使之除朝辭,直爲赴任,以除一分之弊,實合□便,以此回移,何如?啓依允。
以李焌爲假注書。
傳曰,日寒如此,宿衛軍士,空石題給。
傳曰,日寒如此,薄衣軍士,襦衣題給。
明日王世子朝講正時,辰正初刻,
傳曰,嬪宮冠禮,以開月念間,推擇以入事,分付該曹。以上朝報
禁衛營啓曰,本營大旗幟,渝色不用,故纔已新造矣。今十月十八日,神武門外,旗祭設行之意,敢啓。傳曰,知道。禁衛營謄錄
李喜茂啓曰,卽者侍講院書吏來言,明日書筵朝講事令下,賓客當爲入參,而左賓客金鎭龜,本職未肅拜,右賓客洪受瀗,未行相見禮,左副賓客趙相愚,未肅拜,右副賓客閔鎭厚在外,無推移入參之員云。左賓客金鎭龜,卽爲牌招,朝講入參之地,何如?傳曰,允。
又以兵曹言啓曰,明日武臣堂上朔試射時,試官柳之發·沈枰,備擬以入,而沈枰受點矣,身病猝劇,方在呈告中,首望柳之發身病云。不得已改望以入之意,敢啓。傳曰,知道。燼餘
上在昌德宮。停常參·經筵。
司饔奉事尹爾楫,磁器燔造後入來。
謝恩使書目,正使朴弼成,猝得口眼喎斜之症,症勢甚重,不得前進,請令廟堂,斯速稟旨變通事。
工曹參判柳之發上疏。大槪,病情危苦,末由自力,乞賜遞免,以延殘喘,兼陳所懷,冀蒙裁察事。及同副承旨申銋上疏。大槪,臣賤疾危重,徑出直廬,又違嚴召,罪當萬死,而只推之命,出於格外,惶感罔措,不覺汗淚之交迸。臣之所患,斷無一分自力之勢,玆敢冒死呼籲於蓋高之聽,伏乞亟賜鐫遞,仍治臣罪,以延殘喘,以肅朝綱事。入啓。
正言李海朝啓曰,臣之情勢病狀,十分危苦,坐違召牌,合被重譴,而勿罷之命,出於格外,臣誠惶感,不敢一向偃伏,黽勉出肅,而終難仍冒之狀,伏想聖明,必已俯燭矣。且臣伏聞日昨筵中,大臣,以臣疏中論及鄭澔事,交相非斥云。筵席語祕,雖未得其詳,臣於此尤不勝慙悚瞿然之至。臣之避辭,雖有本曹未曾通擬之語,苟知其事實之不然,則一語差爽,初非異事,臣亦何心,必欲强辯,以爲角勝之計哉?第臣終始所聞,與澔疏語,或不無逕庭,而且臣前疏,旣以當初首席,何不提起此事爲言,則右揆之終無一言陳辯,而今乃謂不欲呶呶提論者,抑何故歟?右揆向日落空之說,以朝報見之,則專指廟堂擬薦之不拘相避而已,及今奏對之際,又不明言其時通議完定之委折,以破人疑惑,但曰頃者語端,有所云云,而人皆以過語泛聽。夫玆事肯綮,只在於銓望停當與否,此豈行語泛及之事,而强引此爲證耶?臣誠愚昧,終莫能領悟,而伊日大臣,至以士夫之間,疑不當疑,據理斥臣,則毋論本事是非,疑人於不當疑之地,必立己見,護過飾非,實是士夫之所深恥,公議之所不容,而年少務勝之聖敎,寔出於寬暇之盛意,得免譴何,於臣亦幸,其不當晏然於榮次,則益可決矣。臣之如許情勢,宜卽詣臺自列,而賤疾適苦,旣難强赴,且不欲索言,以傷事體,略構短疏,仰暴危懇,而見阻喉司,終未登徹,不得已扶曳病軀,今始來避,所失尤大。以此以彼,俱不可一刻苟冒於臺端,請命遞斥臣職。答曰,勿辭,退待物論。
備邊司啓曰,卽見謝恩使狀啓,則正使朴弼成,行到嘉山郡,猝得感冒,而症情不至大段,故强疾作行,到宣川府,口眼喎斜,食飮全廢,雜施鍼藥,少無顯效。使事不宜少緩,故黽勉就途,中路精神憒亂,不省人事,僅到車輦站,渾身不能收拾,粒米不能咀嚼,只以稀粥呑下。病狀旣是風症,雖累日調治,決無出疆之望,且將與節使之行相値,事多難便,請令廟堂稟旨指揮云矣。朴弼成所患,卽是風病,非如偶然傷感之比,而卽今病情,澌頓牀褥,不能運身,則以此病狀,使無驅馳作行之望,使事緊重,亦不可留駐治療,必須急急變通,差出其代,催促下送,然後可無使行留滯之患。曾在丙子,已有急差使臣,限日下送之前例,今亦依此令該曹,當日內口傳差出,仍令急速治裝下去,而副使及書狀,則因廚傳有弊,仍爲前進云,想必留駐於灣上,令政院以此意,竝爲下諭,宜當,敢啓。傳曰,知道。儀賓宗班中擬望。
吏曹口傳政事,謝恩正使,以礪山君枋,落點。
府啓,請還收炤兄弟放歸田里之命。答曰,勿煩。
備邊司郞廳,以三公意啓曰,都堂錄,從速爲之事,旣有成命,而因吏曹堂上不備,未得擧行矣。今則吏曹參判,已爲變通差出,而政府西壁,以應爲進參之員,左參贊金鎭龜,時未肅謝,右參贊閔鎭厚,今方在外,上來遲速,有難預料,不可等待,一向遷就。閔鎭厚,今姑改差,以無故人,卽爲差出,與金鎭龜竝爲牌招,以爲從速完錄之地,何如?傳曰,允。
禮曹啓曰,傳敎矣。嬪宮冠禮吉日,令日官推擇,則來十一月十九日巳時,坐向西北爲吉云。以此日擧行,何如?傳曰,允。
備邊司啓曰,頃日本司堂上差出者,蓋爲無故行公之人甚少,不得備員開坐故也。今日之坐,稱病不進者,至於七員之多,而新差堂上,無一員來參,不但事甚苟簡,其在事體,亦涉未安。請竝推考,而新差堂上洪受瀗·徐宗泰·兪得一,卽爲牌招,使之察任,何如?傳曰,允。
同副承旨申銋上疏。踏啓字。
政院啓曰,因備局草記,右參贊閔鎭厚,今姑改差,以無故人卽爲差出事,允下矣。今日則日勢已暮,明日待開門,政官牌招,開政差出,何如?傳曰,允。
答工曹參判柳之發疏曰,省疏具悉。陳戒之誠,深用嘉尙。御史之稱以巡撫,反覆思惟,不若稱以監賑之爲便也。卿其勿辭察職。以上朝報
備邊司啓曰,謝恩正使改差,副使以下,使之留待灣上事,自政院旣以下諭矣。正使差出後,職名當爲改書於咨文,不可仍用。在前如此之時,已爲改書以送之例,今亦依此,令承文院急速擧行,以爲使臣下去時齎去之地,而且考謄錄,則曾前丙子年,以使臣中路遞易,使事稽滯之故,別爲移咨於禮部,亦令該院,撰出咨文,順付於使行,何如?答曰,允。又啓曰,頃日本司堂上差出者,蓋爲無故行公之人甚少,不得備員開坐故也。今日之坐,稱病不進者,至於七員之多,而新差堂上,無一人來參,不但事甚苟簡,其在事體,亦涉未安。請竝推考,而新差堂上洪受瀗·徐宗泰·兪得一,卽爲牌招,使之察任,何如?答曰,允。
又啓曰,謝恩正使,今已差出矣。拜表之後,因大臣病遞,到彼日字,將未免稽遲。雖以此意,別爲移咨,新差正使,不可不急速下送,俾無使事淹滯之弊,必於四五日內,治裝發行之意,分付,何如?答曰,允。已上備局謄錄
禮曹啓曰,來十一月十五日冬至,大殿·中宮殿陳賀時,王世子,亦當有行禮之節,而早出大庭,冒寒行禮,恐有乖於致愼之道。王世子陳賀一節,何以爲之?敢稟。傳曰,權停。已上禮曹謄錄
工曹參判柳之發疏曰,伏以,臣桑楡之景,已至望八,疾病危苦,末由自力,鍼灸請急,萬不獲已,而有涉猥越,曷勝惶蹙?至蒙恩由,專意調治,生成之澤,感戴而已。第臣筋力摧敗,精神衰暮,報答蔑效,驅策無路,虛帶職名,一味愧懼。伏乞聖明,曲察至懇,亟許遞改,以延殘喘,不勝萬幸。臣於疏辭中,固不可贅及他說,而竊有區區所懷,敢此附疏,伏惟聖明裁察焉。臣於垂死病中,猝聞夜半冬雷之聲,驚起獨歎曰,當此聖明之世,此變之作,無歲無之,有甚禍機,伏於冥冥中耶?耿耿不寐,仍伏想聖明九重之裏,亦有以憂懼惕然,思所以弭災之策耶?仁愛之天,警告至此,伏惟聖明,無少慢忽,益加修省焉。且臣伏聞江原道嶺西之民,流散殆盡,將至虛空。道聽道說,雖不可盡信,臣以寧陵重建廳堂上,奉命往來,頻逢扶〈老〉携幼,執瓢丐乞者,問其居住,答以嶺西。以此目覩者推之,則其所云云,似不至全然爽實矣。臣在往年,請罪本道監司,遍見嶺東·西,嶺西則山溪之外,俱是瘠薄之地,水田絶無而僅有,嶺東則水田,居於旱田十分之八。且今年年事稍稔,專在水畓,嶺東或有可賴之望,嶺西必有難保之患矣。嶺西十七邑中,雖不無若干差勝之處,嶺東九群,亦不無一二邑失稔之處,總而論之,均是凶荒,言念民事,寧不哀愍?朝廷爲此之慮,有身役者,旣減三分之二,本道監司洪萬朝,至請京各司穀物,留置設賑,且有御使監賑之命。朝家之於本道,可謂靡所不用其極,而有役之民,散之四方,則一分之役,徵於何處,公田雖多,與夫私田一樣無收,則所得幾何?民役之減,徒歸八字缺無實效。至於監賑御史,本道儲蓄,無一分二行缺救焚拯溺者乎?臣之賤慮,卽今各司及諸軍門所儲,雖曰板蕩,別爲拾合則,四五十同木綿,三四千貫錢文,豈有不得辦出之理哉?抄選名望可使者,稱以巡撫,持此先往于嶺西等邑,勿論軍民,持弓放砲者,一一聚會於官門,其中得中者,則〈毋論〉其多寡,賞賜頗優,則不但有光於宣布德意,將散之民,旋有安頓之意,旣散之民,亦有還集之望。以此轉賣,得以聊賴,則庶有安保冬前,得支明春之道,而龍蛇赤子,亦或變爲良民矣。夫然後速議移粟,救活嶺東·西飢民,則朝家德澤,遍及生靈,而可不替於終始矣。請令廟堂,遄加商量而奏處,俾慰一方顚連將死之類,則臣之一得之愚,或不無少補。伏惟聖明,不以人廢言。臣無任祈懇戰灼之至。批答見上
同副承旨申銋疏曰,伏以,臣於日昨文臣殿講之日,天威咫尺,不敢以老病,自脫去所着帽掩,以致頭䐉終日受寒,渾身如縛,百節皆痛,有頃刻難支之勢,日暮罷出之後,委身直廬,不省人事,累日僵臥直廬,有同閑人,臣心惶悶,實惟萬倍矣。且臣竊自惟念,臣之從前釁累,誠有歿身難貸者,而過蒙聖慈含容剪拂之恩,忝叨匪據,至於今日而極矣。以臣疎賤之蹤,復得昵侍淸光,職在近密,眞同換骨,而其爲感激榮幸,非臣糜粉所可仰報。臣雖無狀,豈不思所在致死之義,以自效區區犬馬之誠哉?顧臣所患,非比一時偶感,源委旣深,缺其醫治之效,消渴之症,又從而兼發,危兆層疊,二行缺斷無是理,而症情非細,急於醫藥,不得已冒死徑出,而狗馬之疾,愈往愈甚,召命之下,竟未祗赴,臣罪至此,益無所逃,而只推之命,尤是格外,病伏惶感,不覺汗淚之交迸。臣若有一分自力之勢,何敢孤負恩命,自陷於逋慢之誅哉?目今旬日之內,決無復起供職之望,玆敢疾聲哀籲於蓋高之聽,伏乞亟賜遞改,仍治臣罪,以延殘喘,以肅朝綱,公私不勝幸甚。批答見上燼餘
上在昌德宮。停常參·經筵。
夜一更至三更,月暈。
中宮殿·世子宮·嬪宮,藥房問安。答曰,知道。
藥房啓曰,風寒漸嚴,伏未審夜來,聖體,若何,而中宮殿症候,亦復何如?臣等憂慮未弛,敢來問安。答曰,知道。自再昨有感冒之候。內殿症候,已言于醫女矣。再啓曰,伏承問安之批,自再昨有感冒之候爲敎,臣等伏不勝驚慮之至。臣等與諸御醫等入診,詳知卽今症候,然後可以議定當進之藥,敢此仰稟。答曰,問于入侍醫官,議藥宜矣。三啓曰,卽伏聞入診醫官崔聖任·金有鉉等所傳之言,仍與諸御醫等商議,則以爲自上自數日前,有感冒之候,而卽今脈度沈數,咳嗽頻發,喉間不利,且有淸涕之候。此是風寒外襲之致,蔘蘇飮,加柴胡·黃芩·桑白皮各一錢,連進二三貼,以爲趁時和解之地,宜當云。此藥三貼,卽爲劑入之意,敢啓。答曰,知道。
黃海都事書目,遂安郡守吳遂雄,災傷差錯,罷黜事。
右議政金構箚子。大槪,冒陳難安情狀,乞蒙鐫免,以安微分事。入啓。答曰,省箚具悉卿懇。於卿少無引嫌之事,安心行公,以副予望。仍傳曰,遣史官傳諭。
謝恩,右副承旨李喜茂,同副承旨黃一夏。以上朝報
有政。吏批,以任堂爲江界府使,朴彙登爲黃州牧使,李廷樑爲遂安郡守,兪集一爲禮曹參判,宋宅相爲兵曹正郞,兪得一爲大司成,吳命增爲兵曹佐郞,權爲掌令,宋昌爲右參贊,洪璛爲承旨,兼持平金栽。吏曹謄錄
兵批,副護軍閔鎭厚·柳星彩·朴泰圭,副司直申銋,副司正李焌,黃土岐權管單李爾發,趙脩爲黃海兵虞候,洪淨爲五衛將,權聖徵爲忠翊將,邊是泰爲忠淸兵使,金始慶爲五衛將,李惟馨爲五衛將,吳重周爲羽林將。兵曹謄錄
右議政金構箚曰,伏以,臣誠疎愚,不量時勢,妄論一事,雖其意不在調娛,而反惹訾議,追思愧悔,無以爲容。卽又伏見正言李海朝避辭,益不勝瞿然。玆事梗槪,臣已略陳於前席,旣曰廟堂薦望,不拘相避,且取銓曹將欲擬差之人,尤無可嫌。又曰被誣於人,而不一陳辯,則其言之非虛,可知。此其意指,已自分曉,臺臣所謂逕庭者,何事,未能自悟者,何語?夫旣責人之不明言,則又何不明言某事逕庭,某語難悟,而顧乃藏頭隱跡,欲說不說,似有無限疑端,留在胸次,而不能自遣耶?臣之自初陳達,在臺臣,未與鄭澔爭辦之前,而其前疏所斥,只在不避姻嫌一事,則臣所謂落空,正指此事,有何不可泛詮之理,而何以曰肯綮,在銓望停當?前後筵席,未有自上詢問之時,而今其言如此,無乃事狀,前後不能的記,而筵席說話,傳聞未詳耶?初以疑澔,今又疑臣,轉輾疑人,何時可了?臣以無似,忝居大臣之列,被人指證,已極困苦,見疑於人,又至於此,其不可靦然仍冒也決九字缺諒情勢許遞,以安私分,不勝幸甚。批答見上
李喜茂啓曰,行大司憲李寅燁,執義李世維在外,掌令任堂,持平李㙫呈辭,掌令崔啓翁,持平孟萬澤未肅拜,今日以監察茶時之意,敢啓。傳曰,知道。
黃一夏啓曰,侍講院司書宋昌明,以身病陳疏徑出。雖未知其症勢輕重之如何,而不待替直,徑先出去,事甚未安。不可無警責之道,推考,何如?傳曰,允。燼餘
上在昌德宮。停常參·經筵。
夜一更,有霧氣。三更,月暈。
京畿都事金普澤,道內災傷覆審事,出去。
謝恩,左參贊金鎭龜。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。藥房啓曰,日氣陰寒,伏未審夜來,聖候調攝,若何?昨入蔘蘇飮,其已進御,而有和解之效乎?中宮殿症候,亦復何如?臣等無任區區仰慮之至,敢來問安。答曰,知道。夜來得汗頗洽,而中宮症候,已言于醫女矣。
忠淸監司書目,淸風兼任丹陽呈,以前司果權尙夏病重上去不得事。啓須勿固辭,安心就途,以補不逮事,回諭。
政院啓曰,右參贊宋昌,今日都堂錄,當爲進參,而牌招不進,推考傳旨,今方捧入,而聞其同生弟服制未盡。未卽肅謝,似或由此,而都堂錄,不可不備員,服制亦當不計,卽爲更招,以爲進參之地,何如?傳曰,允。又啓曰,近日兩司多官,或呈告·未肅拜,或在外,連以監察茶時,正言李海朝,引避累日,尙未處置,俱甚未安。兩司之官,除在外人員外,呈告·未肅拜人員,竝卽牌招察任,何如?傳曰,允。又啓,今日弘文錄·都堂錄時,吏曹參判,當爲進參,而金宇杭,時未肅拜,卽爲牌招察任,何如?傳曰,允。
謝恩,吏曹參判金宇杭,持平孟萬澤,左副承旨洪璛,掌令崔啓翁。
護軍金重元,黃海兵使遞來。
禮曹,知中樞府事李玄錫,當日卒逝云。自今月二十日至,停朝市,弔祭致賻,依法例擧行,何如?啓依所啓施行。
府啓,請還收炤兄弟放歸田里之命,亟命絶島定配。措辭見上新除授掌令權,時在忠淸道連山地,請斯速乘馹上來事,下諭。答曰,不允。下諭事,依啓。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上引嫌而退。當初疏論,雖得臺體,通擬一款,未免差爽,疏避措語,終涉務勝,請正言李海朝,遞差。答曰,不允。處置事,依啓。
傳曰,弘文提學徐宗泰,初牌不進,致有再招之啓。牌不進頻數,未有甚於近來,事體已極寒心,而今日査對及都堂錄,宗泰,以應參宰臣,必須其進參,然後方可開坐,而每以違牌,爲尋常底事,尤涉未安。徐宗泰,從重推考,更爲牌招,査對,都堂錄,使之今日內參坐擧行。
都堂錄,七點朴弼明,六點權以鎭·李宜顯·南就明·趙泰一·李㙫·金興慶·柳鳳輝·李晩堅·趙道彬·李海朝。
黃一夏,以戶曹言啓曰,今此謝恩正使錦平尉朴弼成病代,礪山君枋及帶軍官等元單子中,改付標以入,賜米衣資,依前例磨鍊,別單書入,而元別盤纏及自本曹例送別路費等物,旣已上下於前使臣處,自灣上當爲移給。以此分付行中之意,敢啓。傳曰,知道。已上燼餘
上在昌德宮。停常參·經筵。
巳時,日暈。夜自一更至五更,有霧氣。
右議政金構,焚黃事,廣州地出去。
京畿監司洪受疇,右議政陪行事,出去。
下直,淸風府使李喜朝。
司饔直長李溥,白土掘取事,晉州地出去。
禮曹佐郞崔慶湜,卒兵使申益恬致祭事,仁同地出去。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?卽伏聞昨夕入侍醫官所傳之言,自上取汗之後,煩熱脈數之候,稍似減歇,咽喉亦似開利,而咳嗽猶未止息,水刺不能如常云。前入湯劑,夜間其已進御,而卽今症候,已有差減之效乎?臣等,今日與諸御醫入診,可以議定繼進之藥,而中宮殿症候,亦復何如?臣等無任仰慮,敢此問安,竝此仰稟。答曰,知道。症候姑無加減。內殿症候,已言于醫女。問于入侍醫官,議官,宜矣。再啓曰,卽伏聞入侍醫官金有鉉·崔聖任等所傳之言,仍與諸醫商議,則皆以爲自上夜來湯劑進御之後,連有汗氣,脈數煩熱之候,比昨減歇,水刺所進,亦且差勝,咳嗽猶未快止,前劑入蔘蘇飮,加進一貼,宜當云矣。敢啓。答曰,知道。
昨日承文院官員,以都提調意啓曰,今日政府合坐,將爲都堂新錄,兼行黑草査對,而近來紀綱解弛,應參之員,未易齊一。日晷甚短,兩事兼行,勢必窘速,故臣等,早朝先已來會,而承文院堂上,吏曹判書李濡一人外,擧皆稱病不進,事極未妥。其中工曹判書徐宗泰,則係是使臣,且兼館閣堂上,若不來參,則査對及都堂錄,皆將不得開坐,而亦爲不進,尤極不當。除有故人外,竝推考,卽爲牌招進參,何如?傳曰,允。又啓曰,以黑草査對,堂上不備之故,纔已啓請牌招矣。卽聞徐宗泰·李益壽·李墪,皆違牌不進,事甚未安。他堂上則猶可推移備員,而至於徐宗泰,則方爲正使,且帶館職,必須進參,然後査對及都堂錄,方可開坐,更爲牌招,使之進參,何如?傳曰,允。
以尹植爲假注書。
吏曹啓曰,臺閣有闕,政事,取稟。傳曰,明日爲之。
掌令崔啓翁上疏。大槪,敢陳遇災修省之道,兼附區區所懷,冀蒙採納事。以停朝市,留政院。
京畿監司洪受疇,落後入來。
謝恩,五衛將李惟馨。
府啓,請還收炤兄弟放歸田里之命,亟命絶島定配。措辭見上答曰,勿煩。
下直,淸風府使李喜朝。
洪璛啓曰,備邊司郞廳,以大臣意來言,今日,賓廳坐起日次,而上候方在未寧中,不得來會云矣,敢啓。傳曰,知道。已上燼餘
上在昌德宮。停常參·經筵。
大殿,二品以上·六曹問安。答曰,知道。勿爲問安。政院·玉堂問安。答曰,知道。中宮殿·世子宮,藥房·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?蔘蘇飮,其已更進一貼,而症候比昨益有差勝之效,咳嗽亦漸止息乎?臣等與諸御醫入診後,可以議定繼進之藥,而中宮殿症候,亦復何如?臣等無任區區仰慮,敢來問安,竝此仰稟。答曰,知道。症候,比昨差勝,湯藥,進御,而內殿症候,已言于醫女,問于入侍醫官,議藥宜矣。
左尹李國華三度呈辭。入啓。遞差。
府啓,請還收炤兄弟放歸田里之命。措辭見上答曰,勿煩。
藥房再啓曰,卽伏聞入侍醫官金有鉉·崔聖任等之言,且與諸醫商議,則皆以爲卽今上候,脈數煩熱等症,幾盡和解,咳嗽不至大段,喉間亦且開利,水刺所進,日漸差勝,此時苦口之劑,不必連進云。臣等伏不勝喜幸之至。湯藥,今姑停止之意,敢啓。答曰,知道。
司書宋正明,牌不進,依承傳罷職傳旨,傳曰,禁推。
兼文學李觀命上疏。大槪,乞蒙恩遞,往覲母病,以伸至情事。入啓。答曰,省疏具悉。爾其勿辭,往省焉。
京畿監司書目,驪州呈,以右參贊閔鎭厚辭職上疏上送事。啓。答曰,省疏具悉。卿勿過辭,上來行公。
江原監司書目,辭職上疏上送事。啓。答曰,省疏其悉。卿其勿辭,調理察職。
掌令崔啓翁上疏,入啓。答曰,省疏具悉。縷縷進言,出於憂愛之誠,予甚嘉尙,可不留意焉?疏末從便變通事,令該曹稟處,而罪人之分配諸島,未知其必出於懷私也。以上朝報
備邊司啓曰,謝恩使行,稽滯已久,新差正使,必於四五日內下送之意,旣已啓請分付矣,今至五日,尙未發程。當冬萬里之行,雖難猝急治裝,使事爲重,殊甚未安。更爲催促,以二三日內發行,而旣發後,又必趲程西下,趁速渡江之意,申飭分付,何如?答曰,允。已上備局謄錄
有政。吏批,以閔鎭厚爲漢城判尹,李岋爲軍器僉正,兪彦明爲正言,李海朝爲副校理,李㙫爲修撰,趙道彬爲副修撰,任守幹爲校理,趙泰一爲修撰,尹就商爲左尹,李琩爲禮曹正郞,李萬齡爲宗簿正,朴台東爲正言,朴熙晉爲持平,李墪爲同敦寧,朴師東爲兵曹正郞。校書正字單陳斗柄,養賢庫主簿單閔致龍。吏曹謄錄
兵批,副護軍元德夏·金洵,副司果李海朝,副司正尹植。兵曹謄錄
右參贊閔鎭厚疏曰,伏以臣,猥蒙恩暇,將母南下,闔門相對,感祝聖德,惟思糜身隕首,以效涓埃之報,豈敢徘徊盤桓,以速六字缺殘疾猝劇,奄奄有莫保朝暮之一行半缺爲人,而設令賴天之靈,或尋生道三字缺朝端,則決不可以旬月爲期,瞻望霱雲,莫由奮飛,撫躬悲悼,尙何言哉?迤取迂路,踰越由限,厥罪不輕,俱載典章。令臣一擧而犯此二科,有不當厭然自掩者。玆敢冒死首實,投章縣道,伏乞殿下,亟命有司,照法勘處,以勵群上,以安微分,不勝幸甚。且臣竊伏聞廟堂,以臣啓差備局有司堂上。臣病裏驚惶,不知置身之所。臣過被誤恩,忝居卿班,間嘗例帶籌司,與聞軍國重事,而隨逐隊行之外,了無一事猷爲,臣尋常慙懼,若墜淵谷。見今所叨本職,亦豈臣所可堪者,而區區之心,每以解此兼管。司中凡事,其視例帶,輕重較別,從前膺是選者,莫非一世之雋望,則其不可人人之所冒據也,明矣。如臣之迂疎迷滯,已試蔑效,仰惟則哲之明,何所不燭,而遽爾輕授,不恤其顚沛,臣固不足惜,奈國事何哉?臣以應被罪罰之人,宜不敢妄有祈免,而遲待奏當,晏然自在,有愧臣心,亦損國體,不得不竝此號籲於請譴之章,惟願聖明,俯垂諒察,將臣新兼備局堂上之任,先行政正,少解中外群情之駭惑焉。臣無任惶怖隕越之至,謹昧死以聞。批答見上
掌令崔啓翁疏曰,伏以,無狀如臣,病與衰謀,自分溝壑之終,甘心逋慢之誅者,歲月已多。今日之力疾起身,復入脩門,不但聖恩重疊,一味惶恐,坤位維新,朞月期周,分義所在,有不遑自安,祗願一瞻象魏,少伸區區之忱而已,非敢爲廁名榮次,玷辱名器之計也。臣之不才抱病,臣隣之所共知,雖欲奔走服勤,其勢末由,而若終無一言而退,則辜負國恩,臣罪爲大矣。玆因皇天示警之災,敢進漆室戀葵之誠,伏乞殿下留神焉。臣於今十五日,阻雪旅店,念切時事,中夜無寐,忽聞雷聲震驚,無異盛夏,不覺撫枕而歎曰,嗟乎,以吾君之盛德,乃有是非常之變耶?豈上天仁愛我殿下,而降災異以警告之耶?臣竊以爲殿下,必有大警動,而廣求直言,以補闕失矣,到今累日,寥寥無所聞,何耶?臣謹按詩傳,十月之交,日有食之,詩人尙以爲憂。況今雨雪之中,有此震雷之作乎?抑又春秋,以周三月震雷,謂之陽失節,則陽月雷,可謂失節之甚矣。未知何樣憂虞,伏於冥冥之中耶?此誠君臣上下,惕慮憂勤,協恭和衷,思所以五字缺道,不宜若前日之泄泄沓沓,而幸其無大禍也。且臣竊四行缺之敷腴,凡有忠慮者,莫不深憂,臣不敢知其故安在?夫子之所愼者三,疾居其一,而及其疾病曰,丘之禱久矣。觀於此言,可知其平日之所養矣。疾病之來,雖曰人所難免,不能愼而致之者,實多有之。聖人在色之戒,殿下之所必愼,而聖躬之違豫,不一不再,則群臣望祝之誠,未能無惑志於此,臣不敢知,殿下果無歉於愼疾之道耶?如有一毫不自愼者,則無怪乎肌膚之自損,而衰謝之自至也。臣竊爲殿下憫之。嗚呼,尋常匹夫,尙知自愛其身,惟恐髮膚之毁傷。況殿下,以堂堂大君,受皇天付卑之重,守祖宗艱大之業,負生民顒若之望,而豈不能自愛,致有毁傷之節耶?臣嘗觀醫書,以心屬火,以腎屬水,水火相濟,然後人之身,得以安焉。伏覩殿下,前後下敎,每以痰火爲憂,燥暴爲戒,臣愚竊恐聖躬失養,而水與火,不能相濟,以致內爍而有妨於養性,外憾而有妨於養德也。伏願殿下,深加省念,以朱子之訓,爲法焉。抑又聞,傳曰,國家將亡,必有妖孽。竊觀近年,天災時變,人妖物怪,可驚可愕者,不一其端,將亡之徵,可謂棘矣。然未有若朋黨奢侈二禍之酷也。國人皆曰,朋黨奢侈,必亡家國。蓋以自古在昔,未有朋黨如此,奢侈如此,而不覆其國者也。滿朝之臣,非不知此,而惟朋黨是茂焉,惟奢侈是祟焉,吁亦異矣。伏惟殿下之心,非不欲祛朋黨,而偏私未祛,是非無定,不免以身爲主,而隨時左右,非不欲祛奢侈,而宮中高䯻,有增無損,以啓四方效則,而滅義恣行。正己而物正,古有明訓。不自治而能治人,非臣所聞也。易曰,火在天上,大有,君子以,遏惡揚善。殿下果能大明無私,克體天上之火,則善惡畢照,遏揚得精,君子小人,各以類分,而朋黨之弊,自可消矣。書曰,愼乃儉德,惟懷永圖。殿下果能躬行節儉,以率宮中之人,則表端影直,風行草偃,百四字缺懷永念,而奢侈之弊,亦可熄矣。苟或不然,徒有祛弊四行缺斯,而萬億年無強之休,可前卜矣,豈不盛哉,豈不偉哉?嗚呼,出治之本,固在於一人,而措治之方,亦係於群工。夫三公論道,六卿分職,以亮天工,以熙庶積,經邦之大經耶?竊觀近來,大經委地,百隷怠官,咸懷苟祿容身之計,莫念奉公效忠之義,鷄鳴而所孶孶者,不過乎官資崇卑而已,子女玉帛而已,不然則黨同伐異而已也。至於注擬之際,奔競成風,一官有闕,囑書百至,銓官操筆,茫不知所書,惟視勢力之厚薄,莫問人才之當否,惟貨其吉者,亦行於其間,錢守令·銀閫帥之說,喧騰於道路,甚至於各倉庫直,各司胥吏之有缺當補者,大臣·重臣,請託紛紜,倉官司官,罔敢下手,以至外方監官·別將差遣之類,莫不如是,噫嘻甚矣。大臣·重臣之職,豈端使然哉?公卿如是,則大夫士以下,又何說焉?抑又儒士之初筮仕也,例謁銓官,稱誦其盛德,雖擬望而未授職者,亦必造門而致謝焉。凡此數件事,數十年來,已成常法,人習見聞,恬不爲怪,嗟呼,公卿而安行鄙夫之事,士子而甘爲醜女之行,如是而可望朝綱之整肅,民俗之淳明乎?此而置之,終必至於人不人而國不國,豈非痛哭流涕處也?伏願殿下,以臣此疏,下詢于朝臣,臣言如妄,亟施誣妄之律,如其不妄,克加董正,使之一洗舊習,以與一國更始焉,則國家幸甚。抑惟民爲邦本,本固邦寧,而今日之邦本,可謂蹶矣。生民休戚,繫於守令,守令治否,係於監司,監司得其人,則守令之不治者,可以去矣。竊觀近來,諸道殿·最,多不以實,宜下考者,例擬於中,宜於中者,例擬於上,下考絶尠,而上課居多。守令之宜上者果多,宜下者果尠,則生民豈無愁冤之理乎?以此可想監司之多不得其人矣。朱子所謂監司不擇,守令貪職,政煩賦重,元元失職者,正爲今日道也。且暗行御史之廉問郡邑也,守令治否,非不知也,而抵法之類,率皆無勢六字缺之弊,又有甚焉,而曾未聞有所論刻,則御使之多不四行缺也。上不貪欲,則下必知恥而不竊,此雖俚語,其意則深切。誠得賢才,畀以字牧,則民免滔溺,而自無爲盜之患矣。伏願殿下,別擇朝臣中剛正有風力者,俾充監司·御史,申戒以無蹈前轍,務循至公,申明銓曹用人之法。凡守令·閫帥之以廉謹得名,而居上與褒啓者,書之一秩,特賜寵賚,又不次而用之,以貪汚得名,而居下與被劾者,亦書之一秩,雖有大赦,勿許蕩滌,而永不擬望於外任,甚者烹其人,則賞罰有章,勸沮有道,人知所從,各自飭勵,廉恥之俗,庶可興,而民物之困,庶可休矣。伏願殿下,勿以臣言爲迂,而采施焉,則生民幸甚。嗚呼,人主一身,萬化之原。君不正而國能正者,未之有也。必欲正國,不可他求,唯在乎納諫而已。竊覵殿下,有納諫之量,而無用諫之實。凡於遜逆之言,不能無從違之偏,或外施從說之色,而內無改繹之意,亦或有雷霆震疊之時,而無吁咈從容之氣,朝臣之有識者,仰屋而竊歎。或以諫爲戒,或以諫爲無用,百僚解體,含默成風,此豈聖世之事,而太平之氣像哉?臣聞從諫不咈,成湯之所以檢身也,不諫亦乂,文王〈之〉所以純德也。伏願殿下,以成湯爲法,以文王爲師,從事於從諫不咈之道,以至於不諫亦乂之域,則殷·周之盛,庶幾復見於今日矣。孟子曰,苟好善則四海之內,皆將輕千里而來,告之以善。如臣愚妄之言,或蒙採擇,則嘉謀嘉猷,必將四面而至,國之不治,非所憂矣。惟聖明之留意焉,則幸甚幸甚。嗚呼危哉,此何等時世也?天降喪亂,饑饉荐臻,周餘黎民,將靡有孑遺,東西北路,姑舍勿論,且以臣之沿道所見聞,則維幸三南,雖曰稍勝,極備極無之災,無邑無之,民物遑遑,若不保朝夕,哀此人斯,何罪何辜?綿田給災,雖有朝家處分,洪鑪點雪,未足爲一分之惠政,水田失稔,多有甚於綿田,而給災之令,曾未有及,實結之數,無異常年,不知生靈,何物而應役,何物以救死乎?目今時節已晩,年分已畢,終未能許給四行半缺命,五年濡滯之獄,一朝而折之,未知其果得有服之道,至於配所,厥罪惟均,而乃取三居之義者,何哉?維彼罪犯,實是前古所未聞,而法律所未論也。國人之有口者,皆曰可殺,而施刑不嚴,不卽吐實,此則非獨渠等之罪也。至於親臨禁府之日,渠乃放大聲胡叫於天日之下,極其稱冤,終不輸情,伊時之目見耳聞者,莫不駭憤,以爲萬斬無惜,而國典寬大,迄今生全,絶島爲奴,可謂末減之末減夫。論其罪狀,宜無異同,觀其配所,顯有區別,或定以絶域,或定以近地,或父子而同一境,容私之迹,有不可掩,用法之道,豈容如是?抑未知彼罪犯,果有輕重而然耶?彼等之不死而生,已足爲幸,況可名爲配絶島,而實置之近地,有若尋常負罪者然乎?伏願殿下,特加裁察,責禁府堂上以懷私枉法之狀,竝逐罪人於遠島絶域,以與一國同棄焉,則人心庶幾知警,後弊庶幾可防矣。臣本庸陋,濫蒙洪造,前後受恩,二十年餘,徒懷犬馬之誠,未有涓埃之報,今病且死,無復所望,敢盡肝膈之要,以效芹曝之獻,而氣竭神昏,辭不達意,觸犯多矣,鄙俚甚矣。瞻望雲天,俯伏待罪,臣無任兢惶隕越激切祈懇之至,謹昧死以聞。啓下戶曹疏批在上已上燼餘
上在昌德宮。停常參·經筵。
大殿,政院·玉堂問安。答曰,知道。
藥房啓曰,伏未審夜來,聖候調攝,若何?煩熱·咳嗽等症候,已盡和解,寢睡·水刺之節,日漸差勝,而中宮殿症候,亦復何如?臣等憂慮未已,敢來問安。答曰,知道。咳嗽等症,益有差勝之效。內殿症候,已言于醫女矣。勿爲逐日問安。
府啓,請還收炤兄弟放歸田里之命,亟命絶島定配。措辭見上科獄罪人所犯罪狀,固無異同,禁府分配,乃有區區,或以遠島,或以近島,顯有循私之迹,請當該堂上,從重推考,竝配罪人於遠島絶域,以警人心,以防後弊。答曰,不允。
政院啓曰,侍講院輔德權,弼善任埅,在外,兼輔德·兼弼善·兼司書·說書·兼說書,皆未差,文學朴台東,移拜正言,兼文學李觀命,以病母相見事,今方下直出去,司書宋正明,就理,上下番一空,今日書筵,旣無進參之人,禁直亦已空虛。政官牌招開政,有闕·未差之代,竝爲差出後,牌招察任,何如?傳曰,允。
刑曹參判金鎭圭辭職上疏。入啓。答曰,省疏具悉。卿其勿辭察職。
以沈尙尹爲假注書。
京畿監司書目,永平呈,以李義京家,十月十四日夜,大虎突入,義京妻金召史,爲虎囕死事。
兵曹判書尹世紀上疏。大槪,臣於臺臣之疏,有不敢晏然職次者,伏乞聖慈,亟罷臣職,下臣司敗,仍勘臣罪,以謝公議,以肅朝綱事。入啓。答曰,省疏具悉卿懇。卿其勿辭,安心行公。
修撰趙泰一上疏。大槪,禁林新除之命,遽及於不文無識癃痼將死之臣,驚惶震駭,直欲逃遁,而不可得也。昨日逋召,只蒙薄罰,荐承庚牌,不敢再違,玆詣闕外,而臣之不可冒進者,非止一二,不得不陳疏徑退。乞蒙刊名新錄,以重名器,仍治臣罪,以勵臣工事。呈政院。政院啓曰,修撰趙泰一,承牌詣闕,仍呈辭疏,而其措語,以都堂錄遺珠等語,爲難安之端,此雖與尋常辭職,語意差殊,其所謂難〈安〉辭職中一料,元非別陳所懷,故臣等,相議不捧矣。今者更以阻搪沮遏等語,侵斥本院,此上疏,何以爲之?敢稟。傳曰,勿爲捧入。
謝恩,修撰李㙫,副修撰趙道彬。
謝恩,文學韓永祚。以上朝報
有政。吏批,以韓永祚爲文學,金樞爲軍器判官。吏曹謄錄兵批,副護軍李國華,副司果金鎭瑞,副司正沈尙尹。兵曹謄錄
刑曹參判金鎭圭疏曰,伏以臣之情地,危怖崩蹙,旣無復廁周行之理。又重以違慢召命之罪,再陳血懇,冀蒙譴責,而輒承溫批,臣誠惶霣感激,不知所出。今臣固不可冒進,而亦不敢每上文字,連事撕捱,屬値陰陽之冠,見侵不蟄之中,人非旣極,鬼責又迫,故敢引疾請急,而亦阻喉司,未卽登徹矣。仄聞日昨筵席,大臣,論臣泮職時疏事之謬錯,而至以使聖上斥退空館儒生,爲臣之罪,臣於此誠不勝悸恐疑惑也。臣嘗以此事,有所自列,則不宜重煩葛藤,以慁黈纊,而今者大臣,又以爲言,玆不得不略爲陳暴,以請郵罰耳。念臣當時之事,儘有委折,實係廉義體統之所不可已,且其本意,固出於爲先賢明辨厚誣也。大臣,亦知臣本意之所在,而乃以前後所爲,爲非,豈其雖知臣本意,未詳事〈體〉之委折而然耶?蓋士子輩,旣求疏本,而追咎其求文者,語甚未安,此臣所以不得晏然也,何嘗使之不敢質疑而變動字句耶?及强爲空館之駭擧,勒罰守齋之多士,而其罰之目,指斥臣身,且其所懷之啓,罔非侵軼於臣,則臣之疏陳事狀,而乞被不職之罪,不但爲一身廉義,亦欲以稍存師生之體統也。學宮之事,有異朝政,非外人所可盡詳,大臣之未詳委折,而驟聞致訝,固未必深歎,而自五字缺間之齒舌紛紜,至及臣之所不知所不爲四行五字缺不復覼縷矣。至於香橋齋會之有前例云者,在前泮儒之將爲空館,衆議歸一,相與列坐香橋,則有之,而未嘗有與齋生相岐,分出香橋,强設齋會,勒罰齋生之時矣。大臣抑或得於傳聞,未辨其列坐與施罰之不同,又未考臣前疏,而有此言耶?此固按覈而可知,臣何敢以有爲無,誣罔天聽哉?且大臣,謂臣前疏,以空館之擧爲無狀,所謂無狀者,非臣疏語,無乃誤記歟?大臣又於此事,至題品臣之性質,而聖敎亦復甚嚴,臣聞來尤極悚恧。臣之區區所行,只欲以伸廉義·存體統,蓋非所樂爲也。臣雖愚迷,豈敢知非而故爲固執務勝哉?顧臣處匪據之任,當不幸之際,尊賢之誠,旣未得遂,自處之義,乃反爲罪,諫官抨彈,已出情外,而金興慶之傅會構陷,又藉口此事,臣之跋疐,可謂甚矣。大臣所陳,雖差殊於彼,而若其體貌之重,有加於一二臺議,臣安敢自謂無失,而不引以爲罪哉?仍念昔在丙寅,今領議政臣申琓,以大司成警責泮儒之點退饌品,泮儒引嫌捲堂,其時同成均故相臣申翼相,以捲堂旣無據,又不還入,施罰而招入他儒。又於庚辰,大司成尹德駿,欲禁頒柑時士子紛挐之習,請着鎖枷杻,儒生有疏論其非者,則臺官以爲,不顧師生之義,請施儒罰。丙寅之事,人皆許其能持體統,庚辰之事,亦未聞以不能扶奬士氣,爲非矣。今臣所爲,無論與前事異同,士子空館之可駭,旣過於昔之捲四字缺齋儒,而目以臣身與書啓之公肆侵軼,四行缺得逭刑章,斷無是理。伏乞聖明,亟命攸司,勘臣所陳罪過,以盡盛朝待士之道,千萬幸甚。批答見上
兵曹判書尹世紀疏曰,伏以如臣無似,猥叨重任,尋常感激,不知死所。夙夜惶悶,恐負隆恩,思欲竭誠奉公,少效塵露,而才識魯下,病且纏身,臨事非不欲纖悉,而率多顚錯,文簿非不欲詳察,而未免謬〈漏〉。日昨統制使洪夏明,全羅右水使邊是泰狀啓覆奏中,誤引守令除授之例,致有還給之命,臣誠驚惶震悚,罔知攸措。玆事,果於壬午六月筵中定奪,而厥後臣曹,亦有因循前例之事,故臣亦矇然不察,仍用舊套,不識之罪,實無所逃。且臣伏見掌令崔啓翁疏語,深斥兩銓奔競請囑之弊,至以錢守令·銀閫帥之說,喧藉道路,爲言。臣誠繼之以駭悚,自不覺其媿汗之浹背也。臺四行缺下臣司敗,仍勘臣罪,以謝公議,以肅朝綱,不勝幸甚。批答見上燼餘
上在昌德宮。停常參·經筵。
夜五更,月犯太微西垣第三星,月暈。
司僕僉正洪重箕,牧場看檢事,江華地出去。
府啓,請還收炤兄弟放歸田里之命,亟命絶島定配。措辭見上科獄罪人所犯罪狀,固無異同,而禁府分配,乃有區別,或以遠島,或以近島,顯有循私之跡。請當該堂上,從重推考,竝配罪人於遠島絶域,以警人心,以防後弊。新除授司諫院正言兪彦明,時在京畿衿川地,請斯速乘馹上來事,下諭。答曰,不允。末端兩件事,依啓。
政院啓曰,大臣,以錄事送言曰,明日方物封裹,咨文査對時,政府西壁,當爲進參,而左參贊金鎭龜,有嫌礙之端,右參贊宋昌服制未盡,不得進參,令本院變通云。宋昌,明日待開門牌招,使之進參,何如?傳曰,允。
政院啓曰,因侍講草記,下番連日闕直,旣甚苟簡,開筵之際,不得備員,尤爲未安,令本院稟旨變通事,允下。政官,所當趁卽牌招開政,而今日日勢已暮,開政差出,牌招入直之際,必致犯夜,明日待開門,政官牌招開政,闕員差出後,仍卽牌招察任,何如?傳曰,允。
吏曹判書李濡上疏。大槪,敢陳危悃,冀蒙亟遞臣職,仍正臣罪,以肅朝綱,以快人心事。入啓。答曰,省疏具悉卿懇。卿其勿辭,安心行公。
李思永啓曰,玉堂上·下番,今已備員矣。視事,當爲取稟,而上候方在未寧中,平復間頉稟。傳曰,知道。已上燼餘
上在昌德宮。停常參·經筵。
辰時至未時,日暈。
右議政金構,焚黃後入來。
下直,平安監司崔錫恒。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?寢睡·水刺之節,日漸復常,咳嗽亦已止息,而中宮殿症候,亦復何如?臣等憂慮未已,敢來問安。答曰,知道。咳嗽·水刺之節,日漸差勝。內殿症候,已言于醫女矣。
政院啓曰,注書李廷濟,同姓六寸妹幼學柳沆妻孺人李氏身死,出嫁降等,服制已行四日,出仕,何如?傳曰,允。
府啓,請還收炤兄弟放歸田里之命,亟命絶島定配。措辭見上答曰,勿煩。
謝恩,修撰趙道彬。
校理任守幹上疏。大槪,冒昧萬死,敢陳血懇,冀蒙矜許事。入啓。答曰,省疏具悉。疏辭,令該曹稟處。以上朝報
禮曹啓曰,因礪山君陳疏,敬陵洞口防築處,浮出大石,築開水口,峯峴開小路一款,臣曹,親進看審事,蒙允矣。開小路處,本曹堂上·郞廳,今當進去,看審後稟處,而至於防築之役,乃是浮石巨役,値此凍節,勢難始役,別定監役官,待明春解凍後,料理擧行之意,分付,何如?傳曰,允。以上禮曹謄錄
有政。吏批,以鄭栻爲兵曹正郞,李晩堅爲副修撰,趙道彬爲修撰,權世恒爲司書。吏曹謄錄兵批,無政事。已上燼餘
敎平安監司崔錫恒書,王若曰,國勢到十分地頭,予不遑于旰昃。廟議重兩界方面,肆歷選乎賢能,故轍留務於松都,俾專宣化於箕壤。睠彼平安一道,實是仁賢舊封。劃長河而分疆,大小四十餘城邑,接重溟而立界,延袤七百里幅員。堅甲利兵,素稱軍容之盛,魚鹽財賦,最號物力之殷。地勢夷夏之相交,俗習羯夷而難化。自經喪亂以後,冠蓋相屬於道途,荐罹饑癘之災,杼軸已空於閭里。矧凋弊益甚於今日,伊豐饒豈比於曩時?誠求責應之旣多其端,關防形制之無一可恃。每念蔀屋之疾號,若恫乃身,必賴棠茇之旬宣,與我共理。缺三四行兼全,銅符著循良之績,累跰匪懈,銀臺殫夙夜之勞。雖形模婦嬬無殊,而精神丹靑莫狀。觀風嶺俗,遍施膏澤於群枯,問俗麗都,繼膺簡擢於峻秩。念舊京管鑰之任,曾未幾時,顧邊扃屛翰之臣,尤難其選。庸申移此就彼之命,蓋由先急後緩之謨。玆授卿平安道觀察使兼兵馬水軍節度使巡察使管餉使平壤府尹,卿其往卽乃封,祗愼厥職。御史如束濕,振刷威稜,律身如飮冰,立變精采。績考七事,克嚴黜陟之章,敎宣八條,丕闡導齊之化。民生困瘁,若保之惠當先,戎政闊疎,百虞之戒寧忽?濟寬猛於聽斷之日,革貪汚於澄淸之風。緩則多廢,急則致棼。更張唯在合度,小者卽決,大者驛聞,專稟亦當適宜。固知其恢恢有餘,奚待此申申而告?於戱,方岳責大,節制權尊,阻朝儀於陛辭,那無北望之戀?待邊封之枕奠,庶寬西顧之憂。故玆敎示,想宜知悉。戶曹參議安垕製進。
校理任守幹疏曰,伏以,臣近年以來,屛伏□□犯逋慢之嚴誅者,非但膏肓沈沒,力不能從宦。蓋以臣之老母,衰疾侵尋,長在牀褥,其在情理,不可違棄親側,隔遠京鄕,以圖榮進。向者累月沈苦之餘,幸得少間,適會館直之久曠,不得不黽勉入來,雖跡托扃禁,而望雲之思,恒切于中,數日無書,夢寐不寧,乍得鄕信,輒復驚疑。昨聞老母,又患泄痢之症,元氣一倍綿綴云,臣五情煎擾,不能自定,而亦不敢干冒宸嚴,每請歸覲,臣之情地,實涉狼狽,進退可謂兩難。臣聞乾坤,曲遂萬物,各得其所,聖明在上,匹夫皆獲自盡。凡民之痾痒疾病,擧切于君上之一身,今臣缺至於疾病,豈可自疎於四行缺家食,甚窘贍生,多闕菽水之缺臣之所以將老歸田者,誠欲戮力耕稼缺勤,家事之旁落,歲以益甚,荒年鄕村之缺隣貸,其路甚艱,鶴髮慈母,至有忍飢之時,臣誠憂傷痛迫,寧欲無生。臣母年今七旬,種種疾恙,苦歇無常,藥餌之物,亦復難繼,盤匜之供,每歎不充。且以十口飢寒,復貽親憂,勞瘁多端,眉頭不展,臣不能負米行傭,以爲南陔之養,而春暉難報,夕照如飛,微臣寸草之情,當復如何?目今堂錄旣完,館僚甚多,庸陋如臣,不必濫廁於其間,適有事先壟,得蒙恩暇,明將拜辭。玆冒萬死敢陳血懇,仰籲憫覆之天,伏乞聖慈,特推錫類之仁,深憐反哺之情,俾令臣得典一邑,以爲一日之養,則臣之志願,此焉已足,敢不死生隕結,以爲萬一自效之地乎?臣無任祈懇之至。批答見上燼餘
上在昌德宮。停常參·經筵。
謝恩正使礪山君枋,出去。
傳曰,史官一員待命,騎馬三匹立之,翼陵忌辰祭所內嫡奸。
政院啓曰,卽者侍講院,以下番連日闕直,事體未安,令政院稟旨變通,草記允下矣。在前如此之時,雖値齋戒,有政官牌招開政之例,政官卽爲牌招開政,差出闕員,仍卽牌招察任,何如?傳曰,允。
府前啓,國忌齋戒,今明日姑停。
承文院官員,以都提調意啓曰,近來紀綱解弛,新進怠慢,避事之習益甚,今日政府査對,本院郞廳,無故進參者,只有二人,而兼博士趙以進,自稱右位,以司錄方在府內臨事,推諉於未出仕之下位,不欲參坐。累度催促,終不入來,只令一郞廳,參行査對之事,其不顧事體,偃蹇自便之狀,殊極可駭,不可無別樣警飭之道。趙以進罷職,何如?傳曰,允。
校理李晩成,牌招肅拜。
左議政李畬箚子。大槪,敢陳難安情迹,乞蒙遞免事。入啓。答曰,省箚具悉卿懇。臺疏云云,大不近理,以此引嫌,決知其過也。卿其安心勿辭,卽起視事,以副予望。仍傳曰,遣史官傳諭。
右議政金構箚子。大槪,冒陳危懇,冀蒙亟許鐫免,仍乞速賜處分,以幸公私事。入啓。答曰,省箚具悉卿懇。臺疏云云,大不近理,以此引嫌,決知其過也。卿其安心勿辭,卽起視事,以副予望?仍傳曰,遣史官傳諭。
謝恩,司書宋宅相。以上朝報
有政。吏批,以宋宅相爲司書,趙泰徵爲果川縣監,成任爲直講,分差兼南學敎授單,典籍全起濟,分差兼西學敎授單,典籍都永夏,西學訓導單,洪夏濟。吏曹謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道
藥房啓曰,伏未審夜來,聖候調攝,若何?停藥已至累日,咳嗽等症候,及寢睡·水刺,日漸差勝乎?前進滋陰健脾湯,以連進五十貼爲限,而四十五貼劑入之後,因感冒之候,姑爲停止矣。五貼則平復後當爲劑入,而中宮殿症候,亦復何如?臣等憂慮未弛,敢來問安,竝此仰稟。答曰,知道。幾盡差愈。內殿症候,已言于醫女矣。
吏曹口傳政事,以韓重熙爲司錄。
領議政申琓箚子。大槪,敢暴危懇,祈蒙鐫免事。入啓。答曰,省箚具悉卿懇。已諭予意於兩大臣箚批矣。卿其安心勿辭,卽起視事,以副予望。仍傳曰,遣史官傳諭。
右尹沈枰三度呈辭。以國忌留政院。
上在昌德宮。停常參·經筵。
禮曹參判兪集一,佐郞林世弼,明陵·蜂峴間小路處看審事,出去。
平安監司書目,殷山縣監柳行三,今月十一日身死事。又書目,今月十一日〈至十〉五日,連次雷動,事係變異事。
江原監司書目,橫城縣監李景華災傷差錯,罷黜事。
忠淸監司書目,德山呈,以今月十五日雷動,事係變異事。
掌令崔啓翁啓曰,臣僻在遐鄕,不識世情,未能隨俗俯仰,唯知事君無隱之義,目擊時艱,不勝慨惋,敢陳一疏,略有所論列。蓋言近來弊端,而至於銓注間事,則惜乎淸朝之上,有此道路喧騰之說,故附陳疏末,以備官師相警之道矣。不意大臣·重臣,箚疏迭出,過自引嫌,殊欠和平,此實臣之所未曉也。臣伏見諸大臣箚批,有臺疏云云,大不近理之敎,益不勝惶悚之至。臣之妄言之罪,難冒之勢,至此決矣,而昨因賤疾,今始來避,所失尤大。請命遞斥臣職。答曰,勿辭,退待物論。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上凡外方送舊迎新,夫馬責立之際,宂費不些,貽害甚多,當此軍民俱困之日,此不可不慮。新除授忠淸兵使邊是泰,以全羅右水使,移拜此任,近來武將,雖曰乏人,亦豈無一二可合閫職者,而必使移彼換此,以致兩道迎送之弊乎?請忠淸兵使邊是泰,今姑改差,仍置前任。騎省郞官之從前申飭,必令擇差者,意非偶然。正郞權宇亨,當初除拜佐郞之時,已多物議之嗤點,又於頃日就理也,聞其所坐,不過微眚,而乃欲推諉於同僚,終至緩引,及彼置對,事歸無實,風習不美,不可以事過而置之。佐郞吳命增,地望素輕,行己卑陋,固不合於淸選階梯之職,而且曾在春曹郞官時,招致醫女於入直之所,至有駭擧,人多傳笑。如此之人,決不可置而不論。請兵曹正郞權宇亨,改差,佐郞吳命增,汰去。答曰,不允。
右尹沈枰三度呈辭。入啓。只遞本職。
明日拜表時,開門差早。
府啓,請還收炤兄弟放歸田里之命,亟命絶島定配。措辭見上日者泮儒之有疏擧也,士人尹浚,取金鎭圭所構疏草,僞作他人抵李判書書札,而裹其紙外面,書以驪州李判書所送,巧爲取信之資,袖往疏廳,假稱某之所製,藏名藉重,必欲專用其文,疏儒輩不爲曲從,則又交構於師生兩間,終使賢關,大起不靖之端,此豈士子所可忍爲之行也?擧世喧傳,莫不駭憤。此而置之,名爲士子而資行奸細之習者,將無所顧忌。請士人尹浚,令攸司囚禁科罪。引嫌而退。隨聞論列,誠得臺體,箚批未安,不必爲嫌,請掌令崔啓翁出仕。答曰,不允。處置事,依啓。
禮曹參判兪集一,佐郞林世弼,明陵·蜂峴間小路看審後,入來。
政院啓曰,死囚啓覆,例於立春前擇日爲之矣。來十一月十三日初覆,二十一日再覆,十二月初三日三覆,推擇爲之之意,分付該曹,何如?傳曰,允。
知事洪受瀗辭職上疏。入啓。答曰,省疏具悉。卿其勿辭,安心行公。
京畿監司書目,臣於掌令崔啓翁之疏,有不敢晏然者,乞遞職名事,上疏上送事。啓。答曰,省疏具悉。卿其勿辭,從速察職。
禁府,朴璿拿囚。啓。以上朝報
備邊司啓曰,謝恩正使病遞之代,急速差出,至於自本司啓辭,催促發送者,非但使事稽滯之慮,亦以前後使事,相距不遠,則事體不安故也。今聞其行期,欲以來月旬後渡江云,若然則比常行程道,返爲遲緩。初旣不卽發行,今又緩緩渡江,殊無嚴朝命重使事之意,委屬未便,正使礪山君枋,從重推考,使趁來月初五日前,必爲渡江事,更加催促分付,何如?答曰,允,
上在昌德宮。停常參·經筵。
冬至正使徐宗泰,副使趙泰東,書狀官金栽出去。
宗簿提調兪得一,直長李秀憲,璿源錄奉安事,茂朱地出去。
下直,永川郡守呂必寬,砥平縣監具後翼。
備邊司郞廳,以三公意啓曰,謝恩正使病遞之代,急速差出,至於自本司啓辭,催促發送者,非但使事稽緩之可慮,亦以前後使行,相距不遠,則事體未安故也。今聞其行期,欲以來月旬後渡江云,若然則比常行程途,反爲遲緩。初旣不卽發行,今又緩緩渡江,殊無嚴朝命重使事之意,委屬未便,正使礪山君枋,從重推考,使趁來月初五日前,必爲渡江事,更加催促分付,何如?傳曰,允。
王世子生辰日,大殿·中宮殿·世子宮·殯宮,政院·玉堂問安。答曰,知道。世子宮,二品以上·六曹問安。答曰,知道。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?寢睡·水刺之節,日漸差勝,而中宮殿症候,亦復何如?臣等憂慮未已,敢來問安。答曰,知道。今已差愈。內殿症候,已言于醫女矣。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上凡外方送舊迎新,夫馬責立之際,宂費不些,貽害甚多,當此軍民俱困之日,此不可不慮。新除授忠淸兵使邊是泰,以全羅右水使移拜此任,近來武將,雖曰乏人,亦豈無一二可合閫職者,而必使移彼換此,以致兩道迎送之弊乎?請忠淸兵使邊是泰,今姑改差,仍置前任。騎省郞官之從前申飭,必令擇差者,意非偶然,正郞權宇亨,當初除授佐郞之時,已多物議之嗤點,又於頃日就理也,聞其所坐,不過微眚,而乃欲推諉於同僚,終至援引,及彼置對,事歸無實,風習不美,不可以事過而置之。佐郞吳命增,地望素輕,行己卑陋,固不合於淸選階梯之職,而且曾在春曹郞官時,招致醫女於入直之所,至有駭擧,人多傳笑。如此之人,決不可置而不論。請兵曹正郞權宇亨,改差,佐郞吳命增,汰去。答曰,不允。末端事,依啓。
府啓,請還收炤兄弟放歸田里之命,亟命絶島定配。措辭見上日者泮儒之有疏擧也,士人尹浚,取金鎭圭所構疏草,僞作他人抵李判書書札,而裹其紙外面,書以驪州李判書所送,巧爲取信之資,袖往疏廳,假稱某之所製,藏名藉重,必欲全用其文,疏儒輩,不爲曲從,則又交構於師生兩間,終使賢關,大起不靖之端,此豈士子所可忍爲之行也?擧世喧傳,莫不駭憤,此而置之,名爲士子,而恣行奸細之習者,將無所顧忌。請士人尹浚,令攸司囚禁科罪。答曰,不允。末端〈事〉,依啓。
司諫金相稷啓曰,臣於去秋,重得寒疾,閱月沈綿,幾死僅甦,雖或迫於嚴命,扶曳詣臺,而少有勞動,神昏氣乏,近因日寒,益復添苦,不得不連尋長單矣。病伏中,得伏見掌令崔啓翁疏本,則盛論近日御史之多不得人,而至以守令之抵法,率皆無勢閫帥之侵漁,曾無論劾等語,有所詆斥,臣於是不勝瞿然之至。臣之本不合於廉問之任,臣亦自知,而臣於前年春,迫於嚴召,不敢力辭,黽勉承命,而旣不能有所擧該,終歸於畏勢蔑公之科。若論御史之不得其人,則臣實爲首,非斥之來,實所甘心,而第明知守宰之不治,而畏憚而不敢論,稔聞帥臣之侵漁,而顧忌而不敢劾,則其巽軟疲劣之狀,不特不合於御史而已,尤不當一刻苟充於淸朝耳目之任,亦明矣。臣何可以其言之不爲指斥爲幸,而晏然仍冒於言議之地乎?近緣賤疾添苦,俟得少間,今始來避,所失尤大。請命遞斥臣職。答曰,勿辭,退待物論。
上在昌德宮。停常參·經筵。
四更,流星出五諸侯星下,入坤方天際,狀如鉢,尾長三四尺許,色白。
府啓,請還收炤兄弟放歸田里之命,亟命絶島定配。措辭見上答曰,勿煩。
政院啓曰,科獄罪人等改配事,允下。今已累日,而判義禁洪受瀗,陳疏批下之後,尙不擧行,事甚未安。禁府諸堂上,竝爲牌招,使之趁速擧行,何如?傳曰,允。
備邊司郞廳,以三公意啓曰,吏曹判書李濡,判義禁洪受瀗,戶曹判書趙泰采,兵曹判書尹世紀,因臺臣之疏,久不行公,所帶之職,俱是緊重之任,不當一向引入,以致曠職之弊,竝卽牌招,使之察任,何如?傳曰,允。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請忠淸兵使邊是泰,今姑改差,仍置前任。措辭見上引嫌而退。憲臣疏論,非有指的,以此引嫌,殊涉太過,請司諫金相稷,出仕。答曰,不允。末端兩件事,依啓。
侍講院啓曰,來十二月初二日,王世子行會講禮之意,敢啓。傳曰,知道。
政院啓曰,王世子會講,迫在再明,而卽今賓客,只是左賓客金鎭龜一員,而莫重盛擧,一員進參,事甚未安。右賓客洪受瀗,左副賓客趙相愚,竝待明朝牌招,使之明日行相見禮,再明日入參會講,何如?傳曰,允。
吏曹參判金宇杭上疏。大槪,召牌之下,不得不趨詣於闕外,而臣於本職及兼帶金吾之任,決無晏然仍據之理,冒陳危懇,乞蒙遞改,以幸公私事。入啓。答曰,省疏具悉。卿其勿辭,從速察職。
修撰李㙫上疏。大槪,臣於直中,猝聞母病添重,情理煎迫,冒陳衷懇,冀蒙恩遞,俾得及時救護事。入啓。答曰,省疏具悉。爾其勿辭,救護母病。
左議政李畬箚子。大槪,敢陳儒生械治之未安,冀蒙裁察事。入啓。答曰,省箚具悉卿懇。尹浚之事,極可駭異,一番囚治,在所不已,卿其安心焉。仍傳曰,遣史官傳諭。
政院啓曰,卽者因侍講院草記,以會講事體有別,宮官,例爲全數入侍,而上·下番入直之外,他無見存之員,令政院稟旨變通事,允下矣。王世子會講,實是莫大之盛擧,不可不備員入參,政官待明朝,牌招開政,差出闕員,仍卽牌招察任,而但頃日開政時,兼官及說書備擬之人,絶乏,在外輔德·弼善,設或變通,亦無可擬之人,竝不得差出之意,自政廳啓稟矣。今番則各別從便變通,差出實·兼官事,亦爲分付該曹,何如?傳曰,允。
忠淸監司書目,公州牧使鄭堥,差員見差之後,累度辭免,致有臨時改定之擧,罷黜事。啓。傳曰,只推勿罷。又書目,身病上疏上送〈事〉。啓。答曰,省疏具悉。卿其勿辭,從速察職。
又書目,鎭川呈,以大司憲李寅燁辭職上疏上送事。啓。答曰,省疏具悉卿懇。一時過當之批,不宜深嫌,須勿固辭,上來行公。
京畿監司書目,廣州呈,以副校理李海朝辭職上疏上送事。啓。答曰,省疏具悉。終始務勝,侵逼大臣,一至於此,良可異也,爾其勿辭,上來察職。郞廳申命佐校正。日記〈廳〉郞廳李堉書。
上在昌德宮。停常參·經筵。
下直,助羅萬戶都振元。
中宮殿·世子宮·嬪宮,藥房問安。答曰,知道。
藥房啓曰,寒威轉嚴,伏未審夜來,聖候調攝,若何?寢睡·水刺之節,日漸復常,而中宮殿症候,亦復何如?臣等憂慮未已,敢來問安。答曰,知道。無事。內殿症候,已言于醫女矣。
謝恩,左副賓客趙相愚。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上答曰,勿煩。
司諫金相稷就職後啓曰,日昨正言李海朝,因筵席陳達之語,有所引避,第觀其措語,則所爭,只在於銓望通擬與否,而前日銓官之疏,已陳其時通擬委折。厥後大臣·重臣,以同時居銓之人,又爲繼達於筵中,以明其不誣,而伊日僚臺之避,亦不明言其所聞之必信,則傳說差爽,實非異事,故臣於伊日,與同僚承牌詣臺相議,措辭處置矣。今者儒臣,又以此陳疏,至以不敢崖異,不足深責等語,大加非斥,有若承望旨意者然,臣竊訝焉。儒臣若已明知其實狀,則何不於其時引避之辭,質言索論,俾知其言之不爽,而乃於處置之後,反咎處置之人,若是甚力耶?逆探於僚臺未言之前,而先爲揣得,是臣淺慮之所未及也。然而旣被其詆斥,理難晏然在職,而若令儒臣所言,果爲不爽,則處置乖當之失,亦所難免。請命遞斥臣職。答曰,勿辭,退待物論。
政院啓曰,災邑守令,今當爲催促發送,而因憲府之位不齊,未署經者二人,憲府官員,除在外人員外,竝卽牌招,使之署經,何如?傳曰,允。
明日王世子會講正時,午初初刻。
傳曰,延礽君夫人揀擇事,言于該曹。
京畿監司書目,高陽呈,以冬至副使參知趙泰東辭職上疏上送事。啓遞差。
修撰趙道彬上疏。大槪,召牌之下,分義是怵,玆敢祗詣闕外,而顧臣父病沈篤,卽今情理,決難一刻離側,不得不露章徑退,臣罪至此,實無所逃。伏乞聖慈,察臣崩迫之懇,亟遞臣職,俾得專意救護,仍治臣違傲之罪,以警具僚,以肅朝綱事。入啓。答曰,省疏具悉。爾其勿辭,救護父病。
謝恩,輔德李萬齡。
持平朴熙晉啓曰,卽伏見大臣箚論尹浚事,臣不勝瞿然,繼之以訝惑也。末世士習,雖曰不古,其秉心制行,自有道理,間或有言論失中,處事妄率,則只施儒罰,用示規警者,待士之道,誠然,而非可論於桎梏箠楚故也。今浚則不然,若欲爲先正辯誣,構疏借疏,光明正大,夫誰曰不可,而僞作休紙,假稱某文,交構於師生之間,起鬧於搢紳之上,用意之回互,行己之卑賤,實輿儓駔儈之所羞,人心之憤惋,久而未已,而疏儒之外,曾無目見其事狀,置之疑信,莫有論者。頃伏見大臣筵奏之出擧行條者,前日所聞,至此益驗,臣果論列,而此亦奸細之輩,決不可以士子待之,宜示懲惡之道,故以囚禁科罪,爲請矣。今大臣,以連累諸生爲慮,以械治未安爲言,有若以臣囚禁之啓,爲乖當者然,臣於此何敢自謂無失,而晏然於臺次乎?請命遞斥臣職。答曰,勿辭,退待物論。
獻納尹憲柱啓曰,臣於待罪南陽時,有一奸民,偸竊他人之屍體,誣稱其弟之物故,臣未能燭其奸狀,循例檢尸後,成給立案矣。今因屍親之呈訴,事乃發覺,臣名亦入於道臣狀聞,方在法曹照勘之中,臣何可諉之於無情之事,而晏然於臺次乎?方欲以此自劾矣。卽伏見副校理李海朝疏本,則提起臣日昨處置之事,詬罵凌蹴,不遺餘力,臣不勝駭惑也。夫玆事旨意肯綮,只在於銓望通擬與否,而伊時銓官,旣已疏辯其委折,大臣·重臣,以同時在銓之人,又爲繼陳其不誣,而僚臺避辭,又不明言其所聞之不爽,則處置之際,目之以差爽,置之於落科者,此固臺體之所當然,有何臆逆句斷之意,而今於疏中,盛氣張皇,至以不敢崖異,不足深責等語,大加非斥,無所顧藉,吁亦異矣。儒臣,若自信其所聞不爽,則何其含糊泯默於當日避辭中,而今乃反詈處置之人,一至於此極耶?誠可笑而不足怒也。雖然,旣被其無限醜辱,何可抗顔於臺省,以貽淸朝之羞乎?以此以彼,俱不可一刻仍居於職次,請命遞斥臣職。答曰,勿辭,退待物論。
吏曹判書李濡上疏。大槪,情勢危蹙,前後五犯違慢之誅,席藁私次,敢申哀籲,冀蒙亟賜譴斥事。入啓。答曰,省疏具悉。銀錢之說,萬不近理,予豈以此疑銓官?卿亦不宜過自引嫌,須體此意,安心行公。
弼善朴泰昌,牌不進,依承傳罷職。
傳曰,吏判再疏批下,明朝牌招察任。
京畿監司書目,高陽呈,以冬至上使工曹判書徐宗泰辭職上疏上送事。啓。答曰,省疏具悉。疏辭,令該曹稟處,卿其勿辭往來焉。以上朝報
禮曹啓曰,自前揀擇時,例爲禁婚矣。今亦依前例,自今日爲始,禁婚,何如?傳曰,允。禮曹謄錄
有政。吏批,以李萬林爲殷山縣監,丁道徽爲橫城縣監,李世載爲右尹,南迪明爲兵曹正郞,愼爾定爲禁府都事,朴泰昌爲弼善,李震煥爲兵曹佐郞,金南賮爲奉常主簿,李萬齡爲輔德,洪重禹爲兵曹正郞。吏曹謄錄
兵批,副司直沈枰·李國華,司果李惟馨·柳星彩·李震壽·申銋·金始慶·洪淨·李世弼·金栽·權世恒,司正洪重休。兵曹謄錄
上在昌德宮。停常參·經筵。
夜自一更至四更,電光。
禮曹啓曰,延礽君夫人揀擇事,言于該曹事,傳敎矣。處女單子,自某歲至某歲揀擇乎?且京中及外方,當爲知委,而京中則今十一月二十日,中道十二月初十日,遠道十二月二十日,定限,捧單上送事,發馬行移,何如?傳曰,依啓。自乙亥生至癸酉生,捧單,而初揀擇,當在臘月念後,以此知委,而各別嚴飭,毋得落漏,可也。
政院啓曰,因玉堂草記,闕員,令本院稟旨變通事,允下矣。政官牌招開政,闕員差出,使之推移入直,何如?傳曰,允。又啓曰,今日王世子會講,兩司當爲進參,而大司憲李寅燁,掌令權,皆在外,持平朴熙晉,引避退待,掌令崔啓翁,陳疏,執義李世維,持平孟萬澤,竝呈辭,憲府無行公之員,今日茶時,亦以監察代行。除在外及引避人外,竝卽牌招,以爲從速處置,推移入參,會講之地,何如?傳曰,允。
傳曰,憲府臺諫承牌入來處置之際,會講時刻,必當差遲,先入來臺諫,入參會講後,處置之意,分付。
刑曹參判金鎭圭三度呈辭。入啓。只遞本職。
府啓,請還收炤兄弟放歸田里之命,亟命絶島定配。引嫌而退。械治士子,雖似過當,據法請罪,臺體則然,大臣箚論,不必爲嫌。請持平朴熙晉出仕。措辭見上答曰,不允。處置事,依啓。
傳曰,前校理崔昌大,修撰趙泰一,持平朴弼明,司書金興慶,竝敍用。
正言朴台東啓曰,臣於日昨詣臺之時,持平朴熙晉,以士人尹浚囚禁科罪事,有問於臣,臣略有所答之語矣。今者大臣,以尹浚械治之過當,至於陳箚,憲臣,旣以此引避,則臣以伊日同在臺廳相與酬酢之人,亦安得獨爲晏然而已乎?請命遞斥臣職。答曰,勿辭,退待物論。
輔德李萬齡上疏。大槪,臣於服闋之後,叨此宗正之除,感激殊數,擬以祗謝,纔自鄕廬,來至洛下,而今玆春坊之命,出於千萬夢寐之外,召牌繼降,勸講之任,地望自別,決非如臣空疎者,所可堪承,而含恩畏義,黽勉趨謝,仍參盛禮,而第臣之情勢,萬分難安,終有所不可冒居榮次者。玆敢仰籲於宸嚴之下,伏乞亟遞臣職,以安微分事。入啓。答曰,省疏具悉。爾其勿辭察職。
右議政金構箚子。大槪,被人詬詆,理難蹲冒,乞賜斥退,以存事體,以安愚分事。入啓。答曰,省箚具悉卿懇。日昨李海朝之疏,不顧事體,專事務勝,侵詆大臣,不遺餘力,豈非未安之甚者乎?於卿小無所嫌,安心視事,以副至望。仍傳曰,遣史官傳諭。
咸鏡監司書目,臣之賤疾,一向危苦,擔載作行,寸寸前進,而決無陳力供職之望,新除諫省重任,不可久曠,冀蒙恩遞,粗安私分事,上疏上送事。啓。答曰,省疏具悉。卿其勿辭察職。以上朝報
吏批啓曰,以政院啓辭,玉堂闕員差出事,命下矣。新錄及曾經人,多在罷散中,無故可擬之人,絶乏,合有變通之道,何以爲之?敢稟。傳曰,書入。又啓曰,判書病不來,參議在外,小臣獨政未安,何以爲之?敢稟。傳曰,仍爲之。以李命大爲禮曹佐郞,李墪爲刑曹參判,李堂爲禮賓主簿,朴弼明爲修撰,李頤晩爲濟用監正,韓聖佑爲兵曹參知,朴見善爲宗簿正,金致龍爲弼善,兼春秋單崔慶湜。吏曹謄錄
禮曹啓曰,今此王子夫人揀擇事,命下矣。揀擇單子,則旣已分付於京中及外方,而單子收捧時,國姓,當代異姓八寸親,貫籍不同李姓,父母未俱全者,依前揀擇時例,勿爲捧單,而此四件,則亦不入於禁婚之中,至若中人·庶孽,則似無擧論,依前例許婚,何如?傳曰,允。禮曹謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,風寒甚厲,伏未審夜來,聖候調攝,若何?滋陰健脾湯,上候平復後,劑進之意,曾已定奪矣。五貼,今當劑入,而中宮殿症候,亦復何如?臣等憂慮未弛,敢來問安。答曰,知道。無事。內殿症候,已言于醫女矣。
持平朴熙晉就職後啓曰,庸陋如臣,濫叨言責,絲毫莫補,愧懼徒切,論一浚事,何等微瑣,而大臣救解,至謂械治之未安,臣故引避,恭俟物議,處置請出,黽勉就職,而第處置措辭中,謂之過當,强請出仕,此固不敢晏然之一端。且囚人之供,張皇臚列,無非遁辭,蓋其疏草,自驪江上來之說,有一士人,歷見浚而詳聞之,先入疏廳,傳言於齋任,齋任之見浚而問之者,蓋以言根之出於浚故也。浚之答以李判書所送云者,不啻明白,而今反以其言之出於齋任,而不出於渠爲辭,其誰欺乎?至於援引前後疏儒,假稱某文之說,責臣以何不追罪前日之事云云,此尤可駭也。如浚之黯黮回互,假名僞稱,巧作他人休紙,裹疏草以資取信,實曾所未聞者,而或稱全不近理,或稱過聽勒成,侵斥臣無所不至,及至更招,無一辭就服,則今不宜呶呶辯說,以傷事體,而旣經睿覽,則亦安得默然而已乎?且念前後疏儒之有罪犯,而囚繫編配者,亦何限,而至於浚奸細之行,有不可以士子待之,渠亦旣已遲晩,更無餘地,則司寇之稱以事係儒疏,請令該曹施罰,直歸於學士齋任坐微眚薄過,而略示黌舍之罰者,臣實未曉其故也。如臣無似,言不見重,法曹奏當,終至輕歇,有若以今日囚治之請,爲過當,臣之疲軟,不足以任臺責者,卽此可見,其何可晏然於職次乎?請命遞斥臣職。答曰,勿辭,退待物論。
刑曹啓目,士人尹浚元情云云。旣已遲晩,所當照律,而尹浚,設有陳疏時處事可駭之擧是白良置,當初事端,旣係儒疏,自本曹擬律勘罪,固涉過當,令該曹參酌施罰,恐或得宜,上裁,何如?啓依所啓施行。
掌令崔啓翁上疏。大槪,敢陳情勢之難安,冀蒙恩遞,兼附區區所懷,以備裁察事。入啓。答曰,省疏具悉。金砯之事,雖極可惡,直用烹阿之典,似乎過矣。爾其勿辭察職。
修撰李㙫·趙道彬,再牌不進。傳曰,禁推。
副修撰朴弼明,牌不進。傳曰,禁推。
兵曹判書尹世紀辭職上疏。入啓。答曰,省疏具悉卿懇。已諭予意於東銓疏批矣。須勿過辭,安心行公。
傳曰,兵判再疏批下,明朝牌招察任。
京畿監司書目,驪州呈,以判尹閔鎭厚辭職上疏上送事。啓。答曰,省疏具悉。卿勿過辭,須速上來行公。
上在昌德宮。停常參·經筵。
下直,別害僉使金夏鼎。
以李重培爲假注書。
政院啓曰,持平朴熙晉,昨日引避,諫院多官處置,亦歸憲府,而執義李世維,持平孟萬澤,竝呈辭,掌令崔啓翁,茶時後入來臺廳,亦爲引避,而其所引嫌,元非可嫌,故退却不捧,則旋卽呈辭出去,憲府除在外人外,呈告人員,竝卽牌招,使之處置,何如?傳曰,允。又啓曰,以弘文館草記,下番連日闕直,事體未安,本館闕員,令本院稟旨變通事,允下矣。政官卽爲牌招,使之開政差出,仍卽牌招察任,何如?傳曰,允。
謝恩,參知韓聖佑。
掌令崔啓翁啓曰,日昨持平朴熙晉,避嫌處置,臣實當之,而尹浚之事,自外面觀之,則以士子爲名者,啓請械治,似或過當,而以其處事言之,則回譎不正,有甚於穿窬,據法懲治,在所不已,故以械治士子,雖涉過當,據法請罪,臺體則然,措辭而請出矣。朴熙晉就職之後,旋卽引避,而以過當二字,爲引嫌之一端,臣於此,已深瞿然。且於向日諫院處置正言李海朝也,同在臺廳,亦有酬酢矣。今者兩司處置,歸於臣身,以此以彼,俱有所嫌,臣何敢晏然當之乎?請命遞斥臣職。答曰,勿辭,退待物論。
執義李世維啓曰,臣於痰病沈苦,日夜叫苦之中,召牌又降,分義是懼,不得不忍死詣臺,而第本府定規,持平·掌令,例爲城上所,凡於連啓處置,皆城上所之任也。今日以處置事,牌招諸僚,持平孟萬澤,旣已承牌入來,則固當留待掌令之引退,仍爲處置諸臺,而纔入闕門,旋卽呈單而去。臣雖疲劣,何以右位,越樽替當耶?乖損事面,莫此爲甚。此無非如臣無似,忝居亞席,見輕同僚之致,何敢一刻仍冒於臺次乎?請命遞斥臣職。答曰,勿辭,退待物論。
持平孟萬澤啓曰,臣痼疾纏髓,症情危苦,尋單丐免,實出於萬不獲已,而見阻喉司,方在悶蹙矣。朝者因兩司處置,召牌遽降,嚴畏分義,不敢以賤疾坐違,忍死扶曳,祗詣闕中,則掌令崔啓翁,以城上所未及入來之故,納牌之後,旋爲退歸矣。午後始見右僚避辭,則以持平朴熙晉之避,引以爲嫌,而臣於伊日處置,與右僚相議措辭,則難安之勢,與右僚無異,故將欲詣臺自劾,纔入闕門,府吏,又以執義李世維避辭,來示,臣看來不勝瞿然,繼之以訝惑也。本府城上所之任,自下達上,春夏則持平當之,秋冬則掌令當之,當次之員,必有故,然後當可以替代,則右僚無故之日,臣以下僚,似無替當之理,長僚所謂固當留待,仍爲處置等語,有非淺慮之所敢到也。雖然旣以乖損事面爲斥,則臣之墜落臺規,於是乎著矣。以此以彼,俱不可一刻仍冒於職次,請命遞斥臣職。答曰,勿辭,退待物論。
禁府,李㙫·趙道彬·朴弼明拿囚。啓。以上朝報
吏批啓曰,玉堂長官,今當差出,而擬望之人乏少,本曹堂上中備擬,已有前例,今亦竝擬,何如?傳曰,允。以南迪明爲安州牧使,權宇亨爲直講,鄭澔爲副提學,柳亨運爲典籍。吏曹謄錄
上在昌德宮。停常參·經筵。
司僕僉正洪重箕,牧場看檢後,入來。
中宮殿·世子宮·嬪宮,藥房問安。答曰,知道。
藥房啓曰,風寒澟冽,伏未審夜來,聖候,若何,而中宮殿症候,亦復何如?臣等憂慮未已,敢來問安。答曰,知道。無事。內殿症候,已言于醫女矣。
刑曹判書李益壽,參議許玧上疏。大槪,敢陳難安之情勢,乞遞臣等之職,以安私分事。入啓。答曰,省疏具悉。卿等勿辭察職。
開城留守書目,今月初二日夜,風雨大作,雷震迅裂,事係變異事。
傳曰,今日引見時,判義禁,使之入侍,承旨則都承旨入侍。
左承旨任舜元三度呈辭。入啓。遞差。
同義禁沈枰辭職上疏。入啓。答曰,省疏具悉。卿其勿辭察任。
吏曹啓曰,承旨有闕,政事,取稟。傳曰,明日爲之。
玉堂箚子。大槪,請司諫金相稷,獻納尹憲柱,正言朴台東,持平朴熙晉,掌令崔啓翁,執義李世維,持平孟萬澤,竝命遞差事。入啓。答曰,依啓。
傳曰,大臣·備局堂上引見。
引見時,左尹尹就商所啓,延礽君夫人揀擇事,命下矣。卽爲發牌,知委士夫家,自乙亥生,至癸酉生處女單子,數日內收捧之意,分付,而第以上年揀擇時事言之,帳籍時處女落漏之意,仰達,別樣傳敎後擧行,而上年戶籍時,士夫家處女,勿爲漏籍之意,亦爲申飭矣。卽今處女入籍之數,欲爲明知,考出帳籍,則除國姓及他貫李氏外,其他處女,僅至五十家,以此觀之,則可知其漏落之狀,而其中四祖無顯官者,過半,不可無別樣申飭之道。雖不入籍,自首呈單之家,則宜無可罪之事,而以有爲無,終不自首之家,則家長,各別論罪,庶無如前欺隱之弊,故敢此仰達。上曰,此由於國綱解弛之致,極爲寒心矣。領議政申琓曰,國無紀綱,每事如此,隱漏見發者,各別論罪事分付,似可矣。尹就商曰,上年捧單時,初則甚少,而傳敎之後,捧單之數,頗多矣。上曰,所達是矣。隱漏見露,則家長各別論罪,而部官,亦爲論罪之意,分付,可也。
吏曹判書李濡所啓,江原監司洪萬朝,請得空名帖,以補賑資,而此事,實有濫觴之慮,有難輕許。且本道饑荒特甚,雖有帖文,募粟未易,故欲自賑廳從便料理,移送賑資矣。洪萬朝,又有私相通議者,嶺東則或有募得之路,空名帖參酌啓下後,量宜下送于本道,亦自賑廳,募粟於三南等處,以爲移送之地,何如?上曰,依爲之。又所啓,外方守令之欲送文官者,意有所在,而近來文官數少,兩司及騎省,實難備擬。黃州牧使,以文官變通差送,而今番安州牧使擬望之人,絶少,僅僅備擬,今後黃州牧使,則一依海州之例,勿論文·南,通擬似當,故敢達。上曰,文·南中擇送,可也。兵曹判書尹世紀所啓,全羅右水虞候朴荃,赴任後,以加里浦僉使金鼎鳴之爲四寸相避,故請罷矣。虞候,如都事之與守令相避,則未赴任虞候,當遞,而從前因循謬例,不爲區別,荃之赴任,槪出於不識規例之致。水使之直請罷黜僉使,亦甚未妥,而荃旣赴任,則雖不可照例請遞,自今以後,定式之事,敢此仰達。上曰,未赴任虞候,當遞,而此則旣已下去,今姑置之,此後則明爲定式,可也。左議政李畬所啓,江原道監賑御史,纔已差出,淮陽等八九邑尤甚處,御史,可以句管監賑矣。御史監賑,每趁春間設賑時下去,而卽今嶺西事勢,異於他處,民將無遺,且自本道無料理賑資之勢,御史必於冬前下送,撫綏流散之民,詳察形勢,歸告廟堂,可以商議處之。且春間設賑之時,御史,亦不必恒留其處,旣爲料理賑資之後,則觀勢往來檢飭,亦似便好,今姑使之下去,審察形勢而來,似宜矣。申琓曰,預爲下送,必須商量道內形勢,然後或還告廟堂,或隨便狀聞,往復商確,議定設賑之策,似宜矣。上曰,依爲之。又所啓,嶺西八九邑,廟堂之意,必欲極力救濟,元無所惜,而非但國無所儲,雖有略干轉餉之資,陸地則深谷峻嶺,水路則淺灘險惡,轉輸極難,其他略干所捧,勢當盡數留置,以補賑資,而當初本道狀聞,尤甚八九邑內,淮陽等四邑,則以尤甚之尤甚,諸般身役,一皆全減,其餘四五邑,減三分之二,固爲大惠,然前歲凶荒,不至如今年,而諸般身役,三分減一,許令退捧矣。今年則所減,雖加多而猶有上納,將不免徵督於垂死之民,民必致怨,且其應捧者,其數些少,今年嶺西尤甚邑諸般身役,未盡減者,竝令退捧,以爲保存之地,何如?申琓曰,淮陽等四邑,旣皆全減,其餘減三分之二,今年事勢,雖略干所捧,其勢誠難,朝家所失則不多,而爲惠則大矣。今姑退捧無妨矣。金構曰,年年退捧,徒爲延拖之歸,而與其終不收捧,無寧退捧,以示朝家德矣,爲好矣。上曰,依前一體退捧,可也。
引見時,上曰,近來紀綱漸至解弛,臣僚不知分義之嚴,牌不進申飭,一年之內,至於三四次,而終無嚴畏之意。近來玉堂之官,連次違牌,至於朴弼明,則不但今番玉堂,曾除春坊·臺諫,每每違牌,若有身病,則或出仕或引病,亦無不可,而終始違慢,分義事體,豈容如是乎?宜有別樣懲礪之道,而牌不進申飭,欲除紛撓之弊矣。曾前則玉堂新錄之人,初疏不捧之後,例爲肅謝行公,而今則再招不進,此乃無前之事,而後必效尤,非但無申飭之意,又有前日所無之弊習,極爲駭然矣。領議政申琓曰,近來違牌之弊,臣曾已屢次陳達,今日亦欲陳達而未及矣。玉堂上下之闕番,殆至一朔,此固國朝三百年以來所未有之事,而新錄之人,又復如此,誠可寒心。曾前若有親病危急之人,或有陳疏出去之事,而至於身病,則不敢徑出,而喉司,若知其病重實狀,則亦有啓稟變通,然後方爲出去,而卽今則少有疾病,輒自投疏出去,未知此習創於何時,而誠極寒心矣。上曰,新錄玉堂,再招不進,此實無前之事,而身病徑出者,甚多,極爲寒心矣。左議政李畬曰,臣新從外來,參行都堂錄,不知堂錄而見漏者幾人,而以遺珠爲嫌,有所疏陳,被錄者,若無疵議,則以此引避,實過矣。上曰,趙泰一之疏,云然,而旣已完錄之後,雖有疏陳,決難續續加減,似爲無益矣。左議政李畬曰,以此疏陳之後,廟堂則難安,而被錄者,終無難安之事矣。上曰,在自己廉隅,安有不可行公之事乎?領議政申琓曰,不合者,參錄云,則或爲不安之端,而當參者,漏落云,則被錄之人,終無不安之端矣。左議政李畬曰,在前在禁直者,親病或情勢萬分切迫之外,曾無徑出之規,近來則以身病徑出者,比比有之,極爲寒心。如此之人,則似當別爲立法嚴飭矣。右議政金構曰,以虞人死不敢往之義,言之,亦有萬分難安之情勢,則固難應命,而近日則以一時難安之勢,數數違牌,只推勿罷之命,乃是特恩,而旋又違牌,有若例事,安有如此分義乎?上曰,只推勿罷,出於不得已之擧,而春坊之官,政院啓請變通,一月開政,殆無虛日,一招不進,只命推考,則再招又復不進,今日開政,差出闕員,則明日又復坐罷,一月之內,開政殆過二十日,便同兒戱,安有如此事乎?右議政金構曰,甲戌初本兵之長,有四牌不進之擧,其時則以此爲極未安矣。今則微末之官,牌招不進,不但止於四度,而視之尋常,足以知世變矣。上曰,朴弼明,曾除春坊·臺諫,有召輒違,習以爲常,安有如許事耶?朴弼明病狀,何如耶?右議政金構曰,曾聞其有病,而亦豈止於一向難强耶?領議政申琓曰,臣亦雖是相識之人,近久不見,未知有何大段疾病矣。上曰,雖有實病,或行公或引病,無所不可,而朴弼明,則凡有除命,輒以違慢爲常事,專不識分義,如此之人,別爲出補,使知警責之道爲宜。且固城之文臣差遣,蓋爲彈壓之意,而每以疲弊文官,差送,有乖立法之意,朴弼明,固城縣令差送,固城縣令,則遞付京職,可也。吏曹判書李濡曰,朴弼明,本來殘病,今番則似不但爲病故,旣爲警責,而有此補外之擧,則經幄之臣,送于水土甚惡之地,殘病之人,關係死生,其於警責之道,實爲太過,更加參量,或改以他邑,似當矣。上曰,李㙫·趙道彬,肅謝入番之後,以親病引入矣。左議政李畬曰,朴弼明之連次違牌,固爲有罪,而今番則似不無所由,然固城地遠,且是病鄕,經幄新錄之人,一朝出補病鄕,終爲急迫,今姑任使,前頭又有如此之弊,則施以此等罪罰,似爲得當矣。上曰,趙泰一之疏,新錄之人,終無不安之端,而朴弼明,則前後違牌,習以爲常,所見駭異,故有此命矣。領議政申琓曰,朴弼明前後違牌,終不供職,誠爲非矣。此所以有今日下敎,而今番則同僚皆違牌,而朴弼明,獨無承牌之理。一時違牌者,三人,所引之嫌,乃是一事,則三人之中,弼明獨被譴罪,似爲冤矣。上曰,當參者,或有落漏,則新錄之人,有何不安乎?右議政金構曰,進退之義,每以辭避爲勝,故年少之人,或動於人言而如此,今日下敎,可謂至當,而初頭難安,勢或似然矣。領議政申琓曰,新錄之人,情勢一樣,而朴弼明,獨以前事,一朝遠補,事似太過,聖明,似當量處,而下敎辭意,如是嚴截,則渠亦何敢一向違拒耶?姑觀前頭論罰,亦似未晩矣。右議政金構曰,前日之事,未知如何,而今番違牌,不無其由,不爲原情,直補遠地,似乖原情定罪之道。今此聖敎嚴峻,渠必於疏章,有所陳暴,視其自陳而處之,似宜矣。李濡曰,警責之道,他邑則或無不可,而遠補病鄕,處分終涉太過,參酌處之,何如?右議政金構曰,今番則參酌處之,後復如此,則此等處分,亦不可無,前日旣已累次申飭矣,此後必有懲戢之道矣。卽今難安之勢,與他人無異,而獨爲遠補,終有乖於參酌定罪之道矣。左議政李畬曰,今此上敎,本出於欲爲任使之意,非實惡其人也。若黜補病鄕,傷病而歸,則雖欲任使,其可得乎?聖敎嚴截如此,今後則渠輩,亦當不敢如前違牌,姑觀原情而處之,後有如此之事,則雖黜補固城等地,亦無不可矣。上曰,牌不進之弊,非止一再,故實難禁斷。朴弼明,欲爲遠補矣,大臣所達急迫云云之言,似然,今姑參酌,後復如是,則從重科罪事,各別分付,申飭,可也。李濡曰,禁直徑出之弊,亦當嚴立科條矣。上曰,侍講院徑出,比比成習矣。吏判李濡曰,政院之事,亦爲非矣,今番任守幹,本居墓下者,在直纔數日,以加土呈辭,春坊之官,亦有以掃墳受由者,掃墳則又無時日早晩,而禁直無以推移之際,輒捧此等呈辭,殊甚不當矣。上曰,此後如此之類,政院,詳察處之,而禁直徑出,別爲定式,可矣。右議政金構曰,祖宗朝,有自玉堂除邑倅者,而無替直之人,以前任玉堂,仍爲進講,至於七日云。當時紀綱之嚴如此,此固不敢望,而身病不至大段,輒必徑出,安有如此之理乎?何以定式,則爲當耶?右議政金構曰,外司闕直,例爲罷職,而禁中闕直,理當加重,不待政院及本官·本院之稟啓,而徑先出去者,拿推,以奪告身照律,似可矣。上曰,依此定式,可也。以上朝報入侍時,領議政申琓所啓,校書館,本無物力,只以唱準收布,僅得支過矣。己卯良丁査正時,備局,不諒本館形勢,唱準三十餘名,直爲罷定之故,本館形勢,萬分切迫,下吏輩,以無料布,擧懷自退,至於御覽書冊印刊之時,不能成樣,誠爲悶慮,而旣已定額定數之後,他無變通之道,因循至今矣。今此備局良丁査正時,嶺南,有本館刻手保七百餘名,而此則本館所不知者,不過冒錄閑遊者矣。本館形勢,至今不可無變通加額之道,而此與無端劃給者,有異,今此嶺南刻手保,特爲劃給,俾爲支撑之地,何如?上曰,依爲之。吏曹判書李濡曰,刻手保人之數,多於唱準,闕額補闕之後,餘數置之,似可矣。申琓曰,當初定額,本來不多矣。上曰,今姑定給闕額之數,可也。又所啓,州牧不次將領抄選事,臣曾已仰達。州牧則屬之吏曹抄錄,議於廟堂爲之,而不次則當自廟堂爲之云,擧行條,改付標以入,兵判與兩局大將,同會備局,可合不次將領之人,一體抄選,以爲循次調用之地,何如?上曰,依爲之。又所啓,平安兵使柳星彩,以龜城築城事馳啓,而龜城屬邑泰川之外,或有獨鎭,或屬他山城,分屬難便。且再經勅行之餘,調發民丁,騷擾可慮,欲以龜·泰兩邑,合爲主人,以其境內之民,燔甓燔灰,所入物力,備局句管木,爲工役料糧之地,而前後龜城之民,偏苦,不可無慰悅之道,本府收稅米,限今年減給,民丁有身役者,或全減,或減半,則民必忘其旣往之勞,盡心將來之役,而朔州等三四邑,亦爲分付,使之分排使役,空名帖文,亦爲請得,召募僧俗之計,令廟堂稟而擧行云。此城,乃前朝克敵之處,賊路要衝之地,故留意修城者,久矣。權詢,今築五百餘步,通計徐瑱·韓根等所築一千一百二十三步,一樓,亦甚完固云。至於分付隣邑,調丁助役,則彼地至近,煩擾可慮。且非一朝一夕可畢之役,分屬近邑,隨便了當事,分付道臣,使之相議爲之,龜民勞苦,不可無慰悅之擧,或除收米,或減身役,則爲好矣。左議政李畬曰,此城事,當初臣亦參聞矣。本不欲廣役民丁,聞權詢,素善築城,故其時差送,以爲料理修築之地而已。邑少城大,至今未就,若屬傍邑,則聽聞益煩,只使龜城,獨當完役,則民役難支,今宜特減他役,以紓民怨,而莫如久任權詢,使之料理了當矣。右議政金構曰,此城事,初欲其不煩聽聞,自官料理了當,而漸至張大,至有近邑調丁之請,兵使往來看檢,亦豈無煩擾之端乎?莫如委諸監司,從便指揮耳。吏曹判書李濡曰,龜城,乃朔州·義州賊路交會之處,極邑要害之地,今此築城,在所不已,而以一邑之力,勢難完畢,收米及各樣身布,全屬本府,又自監·兵營顧助,而民以他邑管餉牟穀,劃給,則庶可以成就矣。至於定屬邑軍丁調用事,有所不便,不但龜城附近,無可屬之邑,設或新屬,若令新屬之民,卽爲赴役,則必不無煩擾呼冤之端,優給財力於龜城,則亦不患無役之民矣。上曰,不可附之生手,權詢,雖云瓜滿,使之久任了當,而本府收米及身役,竝爲減除,監·兵營亦爲顧助,爲好矣。申琓曰,近邑旣無可屬之邑,則當本府與泰川,同力築之,而監司,旣爲一道之主,與兵使同爲句管,而凡干調丁役等事,隨便爲之,俾無煩擾之弊,則似爲着實,而空名帖,則從前城役,每有請得事,想必同於召募僧俗之事矣。此亦量宜下送矣。李畬曰,雖以築城言之,分屬傍邑,未必皆能堅固,莫如專任權詢,準限六年仍任,國事爲重,未爲不可,而龜民之三年城役,竭力勞苦,實爲可矜,收米身役,盡數特減,仍令權詢,完了城役,似可矣。金構曰,吏判所達龜民收米身布,給之本邑,使之料理云者,非矣。旣已徵捧於民,則雖給本官,民則不蒙其惠,必得減除不捧,然後可爲慰悅之道。龜城土地不廣,雖蠲其賦役,朝家所失,不多矣。空名帖,則下送于監司處,募民完役,宜矣。李濡〈曰〉,空名帖,則爲賑民萬不得已外,不宜輕許,致有濫觴,只爲任使人論賞激勸之資,成送若干,可也。上曰,空名帖,參酌給送,可也。上曰,北路蔘獄,尙未處決,判義禁·都承旨,使之入侍矣。判義禁洪受瀗曰,此獄,頃因領相陳達,有當時按道之臣,與金吾堂上,同爲入侍稟處事,定奪矣。其後諸臣,齊會未易,至今遷就,臣之待罪本府,亦已久矣,所當卽爲擧行,而臣有痿癖之疾,無計入侍,前者以此陳疏請遞矣。意謂有別樣變通,似非臣所可擔當者,故其文案,亦未詳閱,而蓋愼之逸·洪時紀等罪犯,關係甚重,臣以有司之臣,不敢輕議其酌處當否矣。都承旨李思永曰,卽今在囚者四人,而三水郡守愼之逸,則眼前使喚官屬七人,犯越,七日之後,還歸,兩人中,銃丸·鐵丸出入之處分付,故渠等,不敢抵諱。卽今承服敎誘犯越之事,渠雖發明,而安可免犯越之罪乎?洪時紀,則本鎭土兵,與三水官人,無同謀一時犯越之事,渠雖發明,而本鎭土卒犯越之狀,一一承款,少無可疑之跡,則渠亦何敢發明乎?趙衛漢,則不參於長嶺射會,本道推覈時,犯越之狀,未著,而江界蔘商十餘駄,地稅木各一疋,魚面土卒,則收捧納三水云。三水官人等則曰,趙衛漢收捧,不送三水,而渠爲入己云,互相推諉,而貂皮二十五令,送于江界,換銀五十兩,入己之事,本鎭土卒·軍官·色吏·三水所囚人等,皆陳白,以此推問,而此事,渠雖欲發明,而三·甲人等,皆言之矣。柳渭則本鎭土卒一人犯越之事,土兵吐實,而色吏與軍官,嚴刑二次,終始發明,此則犯越之狀,未著矣。左議政李畬曰,小臣,曾以金吾之任,閱見文案,今雖未能詳閱,而此事,初出於洪時紀所管之堡,則如法點閱,其餘則弛禁,故以私書發告於監營,而其實則之逸·時紀,皆有所犯,土兵無不通知,故時紀之罪,亦因其仇嫉,狼藉發露,一體訊問,然時紀,旣爲告目者,則他邊將罪狀,須先盤問於時紀,然後可以得其愼實,故小臣曾請更推於時紀,則又變前說,有若得於流傳之言,而歸其言根於已死土卒,其情狀,益可痛,以此加刑矣。當初雖以長嶺射會,爲結約之證,而其實則參會之人,不盡犯法,不可以射爲斷,而時紀·之逸,犯法則明矣。但當初取服之土兵,復皆變辭,渠亦不服矣。趙衛漢,則以請來蔘商及收取貂皮,仍囚,而犯越之罪,則未著。柳渭事,則都承旨之言,然矣。禁府所囚四人外,北路土卒囚禁者,積滯,無論有罪無罪,累年未決,饑餓困苦,妻子呼號,念之愁慘。北路連歲飢荒,而災未必不由於此等怨鬱之致矣。領議政申琓曰,此獄,乃臣前歲所達,請從速參酌處之,而尙今不服,極爲矜悶矣。以外面觀之,則皆似無犯越之事,而至今五年,終未得實,北路所囚,死者亦多,而尙有十餘人在囚者,父母妻子之養獄奔走,農事皆至廢棄,實爲愁慘,固足以上干天和,而金吾所囚邊倅及邊將,皆是貧窮之人,固繫累年,妻子至於行乞於道路者,亦極慘惻矣。以獄體言之,則當初取服之人,皆以變辭,以其時納招,爲不勝杖之致,抵死發明,今雖十年,決無就服之理。且當初獄情,亦不十分明白,臣意則前日犯越之人,或因赦令,減死定配者,亦有之矣。與其不能明覈,徒令庾死於獄中,無寧特施好生之德,參酌貸死之爲愈,宜矣。且與生事於彼中者有異,而中間累經大赦,此時,特貸其死酌處,則似好矣。左參贊金鎭龜曰,臣於待罪判義禁時,往問故相臣李世白之病,仍傳三水罪人等酌處之聖敎,則世白以爲,旣不得明覈,則酌處,果合於聖朝好生之德,而但犯越之罪,旣係當死之律,而輒施寬典,則邊禁易解,後弊可慮云,此言誠是矣。凡罪人,有罪而得逭刑章,則直是倖免而已,無他可慮之端,而若此罪人等所犯,關係有異,今自朝家,果有寬宥,則此後生事貽患之慮,將或無不有,而至於洪時紀·愼之逸等二人罪犯,則比他罪人,尤爲痛甚,此二人,則似不可輕易酌處矣。申琓曰,終難究得,則特以好生之德,酌處何妨耶?且臣聞兪得一之言,以長嶺射會,爲採蔘之證,故前日錄囚之時,不參其會者,皆已蒙宥,而不參其會者,亦多越採之人,不足爲證援,前日蒙宥者,今不當更囚推覈,則卽今在囚之人,獨當其罪,似爲不均云。以此言之,則彼此虛實,實難明覈,而諸罪人變辭之後,便是疑獄,與其不能明覈,徒延歲月,終不如特用罪疑惟輕之典,參酌處分,爲當矣。右議政金構曰,以事體言之,金鎭龜所達,此非但一時一人之倖免重罪,邊禁一弛,後弊可慮,是固然矣,而第洪·愼二人之外,尙不得明白罪狀,土卒十餘之中,亦或有輕重之可論,參酌處之,恐無不可。我朝立國寬厚,刑章不嚴,從前重囚,未易得情,今北路荐飢,囚係養獄之際,流離困頓,誠可矜憫。且觀其罪囚換囚還任本官之擧,亦極苟簡不嚴,四年滯獄,以致如此,特爲酌處,容何傷乎?李畬曰,北路連値無前之災荒,凡於矜恤之道,固宜不拘常例,以此參酌處決,使無滯獄,則似異於無端緩法矣。上曰,邊將等事,先爲處決後,土卒事,當次第處之,而此輩累年在囚,尤爲可矜矣。金構曰,凡罪,有情輕而罪重,罪輕而情重者,此固異於倫紀之獄,而其爲邊事之慮,則大矣。然而雖以懲後之道言之,四年滯囚,死者亦多,今又減死遠配,則豈至以此輕犯邊禁乎?以聖上軫恤之意,酌處爲好矣。金鎭龜曰,守令·邊將,尤爲痛甚,而愚迷土卒,則似有間矣。上曰,洪時紀·愼之逸罪狀,以爲一樣矣。洪受瀗曰,此二人罪狀一樣,而終難酌處矣。李思永曰,犯越之罪,一樣矣。上曰,洪時紀·愼之逸,減死絶島定配。上曰,趙衛漢·柳渭之罪,有差乎?李思永曰,趙衛漢爲重,而柳渭差輕矣。申琓曰,柳渭,似差輕矣。上曰,趙衛漢差重,減死極邊定配,柳渭差輕,邊遠定配。思永曰,初旣就服,而終爲變辭者十餘人等,亦不可公然放送矣。上曰,此人等,竝減死定配,可也。備局謄錄
備局堂上引見入侍時,領議政申琓所啓,治腫敎授,雖是典醫監所屬,曾在丙申年間,本監提調,以內局鍼醫差定〈之〉意,陳箚。其後藥院提調,亦爲陳達,捧承傳施行者,今至四十餘年之久。頃日本監官員,稱以本監所屬,不當屬之內局,亦非勸奬之道,至上言禮曹,不知前後承傳之意,乃以本監官員差除之意,覆啓蒙允矣。年久捧承傳之事,不當以渠輩上言,有所改易,而且內局升遷之路,今遽還屬本監,非但有落莫之歎,亦非捧承傳之意,事未妥當。今後承傳,以內局鍼醫除授之意,分付,何如?上曰,依爲之。吏曹謄錄
大臣·備局堂上引見入侍時,領議政申琓所啓,此乃全羅兵使李碩寬狀啓內,觀其措語,則以軍兵操鍊,軍器點檢事,出巡,行到靈光郡,郡守任埅,方爲承召云,而軍物陪持,公兄·文狀·延候等事,一不待令,故三公兄,有所推治矣。任埅送言,纔有弼善召旨,兵使所帶下人,捉去治罪,至欲歐逐兵使云,外方之事,不可詳知,而任埅,旣已承召,則五里程公狀,固不可爲之。至於公兄·文狀·延候等事,自是各邑擧行之事,不爲待令,則兵使之公兄治罪,事體固宜,而任埅之因此發怒,至於歐逐兵使,多發官軍官,推捉兵使所帶下人及褊裨,極爲可駭。兵使,乃一道大將,雖是承召臺官,不當推治兵使所帶褊稗,而況春坊與臺官,有間,而有此駭擧,安有如許事體乎?李碩寬,雖無可罪之事,而旣已見侮守令,致有此擧,且其狀啓中待罪境上之語,殊欠事體,當爲從重推考,而任埅,則當爲罷職,以示警責之道矣。上曰,任埅事,實爲怪擧矣。兵使,乃一道大將,而以武臣之故,陵駕至此,事極駭異矣。右議政金構曰,此非上·下官相爭之比,事固駭異,而侍從承召之後,事體有別,罷職似輕,拿問則又爲太過矣。上曰,李碩寬之境上待罪,非矣,推考。任埅則凌侮武臣,擧措駭怪,後弊所關,不可罷職而止,特爲拿推,可也。禁府謄錄
入侍時,兵曹判書尹世紀所啓,全羅右水虞候朴荃,赴任後,以加里浦僉使金鼎鳴,爲四寸相避,故請罷矣。虞候,如都事之與守令相避,則未赴任虞候,當遞,而從前因循謬例,不爲區別。荃之赴任,槪出於不識規例之致,水使之直請罷黜僉使,亦甚未妥,而荃旣赴任,則雖不可照律請遞,自今以後,定式之事,敢此仰達。上曰,未赴任虞候,當遞,而此則旣已下去,今姑置之,此後則明爲定式,可也。兵曹謄錄
入侍時,領議政申琓所啓,臣前以軍門捉虎事,屢次仰達,而終無實效。近日楊·抱之間,虎患特甚,每以追蹤爲難矣。下雪之後,則尋蹤似可易矣。發遣三軍門將校,使之捕捉,宜矣,而從前軍門將校捉虎之際,多有弊端於閭閻村巷間,故旋卽停止矣。或以爲不必多發軍丁,若以善放砲手或五六日作隊,與西北武士之善捉者,分遣於諸處,則旣無弊端,似有實效云。臣固未能詳知利害,卽今諸大將入侍,下詢着實擧行,何如?韓城君李基夏曰,自前每以此爲念,而都監軍兵,則捉虎之規,與江邊武士,不同,必有許多之軍卒,然後驅出捉虎,故去年前後捉虎時,皆發累百名軍卒,使之貽弊於民間,旣極可慮。且裹糧之道,與禁衛營·御營廳兩營,有異,辦出齎糧以送,尤有所難矣。事勢雖如此,而朝家若欲出送,使之期於捉得,則自當擧行,而臣意則軍卒出送於遠地,事似甚難,都城至近處,則猶可出送,而然各別嚴飭于各邑各鎭,使之期於必捉其橫行之虎,則似爲便好,故敢此仰達矣。兵曹判書尹世紀曰,江界之人李廷芳者,以善捉虎之故,招致京中,果有近京地捉虎之效,今方付料留置,若令此人,作爲領將捕捉,則似好,而隨其所往,調發官砲手,不無弊端,發送三軍門宿衛之軍,亦涉重大,不知何以則可以得當矣。吏曹判書李濡曰,臣等待罪本兵時,累度試之,而未得善策。曾以禁衛牙兵善放者,發送作獵,而多則貽弊村間,少則亦難捕捉矣,而西北武士之善捉虎者,招致京中,其中江界人李廷芳,最勇敢,此輩八九人,出送西山,七日內捉得三虎,其後京山無虎患,此有實效。今亦招致此類,厚其糧料衣資,使之捕捉,似好矣。上曰,此輩,善於捕捉,分付兵曹,可也。李濡曰,都監及他軍門之軍,不過坐食厚料,時時習陣於露梁而已。當初虎患孔極之日,抄送捕捉,亦爲習兵道,而西北人,別作一隊,以爲彼此務勝立功之地,則亦必有實效矣。上曰,西北人,別作一隊,可也。左尹尹就商曰,茂山出身元俊,在於本土時,手自放殺二虎者,而爲人健實,故本廳哨官,啓與牙兵,同力捉虎之意,分付,則牙兵等,以爲曾取捉虎之時,逢卽輒殺,一無見失之事,不欲同力捕捉矣,蓋放殺之法,其規不同故也。京案標卒中,善放自願者,抄出二十名,使元峻成習放,待其下雪,別爲出送,而牙兵則待捉猪回還,更爲出送,似好矣。上曰,依爲之。禁衛營謄錄
入侍時,兵曹判書尹世紀所啓,西北人各別罷格錄用事,非不着念,而至於宣傳官,則非但無薦主,雖有薦主廳薦,決難爲之,誠爲可悶。大臣今方入侍,議定,何如?右議政金構曰,此乃向日承旨李喜茂所達,而臣繼陳者也。宣傳官,乃是極望,猝難破格,部將·守門將,姑先擬差,以爲調用之地,似好。其時擧行條件中,通稱內三廳,故有此所達,而部將·守門將,聞有舊薦云,以此差出,以開北人引薦之路,似好矣。上曰,部將·守門將,先爲差〈出〉,可也。尹世紀曰,部將·守門將,固可差出,而宣傳官,則廳薦決難爲之,雖欲別出一窠,以爲西北人遞兒,而此亦事異常格,敢達矣。右議政金構曰,自中薦望之事,雖難强迫,守門將·部將,姑先擬差出之後,則雖都摠府,隨才調用,無妨矣。上曰,依所達留意調用,可也。兵曹謄錄
入侍時,左議政李畬所啓,嶺西八九邑,廟堂之意,必欲極力救濟,元無所惜,非但國無所儲,雖有略干轉餉,而陸路,則深谷峻嶺,水路,則淺灘險惡,轉輸極難,其地略干所捧,勢當盡數留置,以補賑資,而當初本道狀聞,尤其八九邑內,淮陽等四邑,則以尤甚之尤甚,諸般身役,一皆全減,其餘四五邑,減三分之二,固爲大惠。然前歲凶荒,不至如今年,而諸般身役,三分減一,許令退捧矣。今年則所減雖加多,而猶有上納,將未免徵督於垂死之民,民必致怨。且其應捧者,其數些少,今年嶺西尤甚邑,諸般身役未盡減者,竝令退捧,以爲保存之地,何如?領議政申琓曰,淮陽等四邑,旣皆全減,其餘,減三分之二,而今年事勢,雖略干所捧,其勢誠難,朝家所失,則不多,而爲惠則大矣,今姑退捧,無妨矣。右議政金構曰,年年退捧,徒爲延拖之歸,而與其終不收捧,無寧退捧,以示朝家德意,爲好矣。上曰,依前一倂退捧,可也。太僕謄錄
上在昌德宮。停常參·經筵。
忠淸監司書目,洪州兼任結城呈,以輔德權辭職上疏,及兼陳所懷冊子上送事。啓。答曰,省覽爾疏。繼觀冊子,深嘉憂愛之誠,可不體念,而第得賢相一條中,添附己意者,顯有侵侮大臣汲汲逐去之計,其所用意,旣極不美,而至於擇將之規,惟以賄賂多寡,爲用舍等語,罔非構捏之意,尤可異也。
瀛昌君沈,鍼灸呈辭。入啓。給由。遣鍼醫看病。
吏曹啓目,粘連,觀此冬至正使工曹判書徐宗泰上疏,則今旣奉命辭朝,本兼諸任,一倂遞解亦爲白有臥乎所。所兼備局·槐院提調,非該曹所敢擅便,而弘文提學·濟用提調,自前奉使出疆之臣,曾無此等兼任,一倂許遞之事是白乎旀,本職則雖非劇地,有難仍帶往來,似當姑爲許遞是白乎矣,重臣進退,臣曹不敢擅便,上裁,何如?啓依回啓施行。又啓目,粘連,觀此校理任守幹上疏,則備陳親老家貧,情理切迫之狀,冀得一邑,以爲一日之養。其言不啻懇惻是白乎所,經幄每患乏人,頃年守幹之以此陳情,不得許施者,蓋出於此是白如乎,卽今新錄纔完,事勢與向來稍間,而守幹,旣以母病在鄕,入京從宦之日,常少,則無寧姑從其願,俾得少伸至情,似無所妨,上裁,何如?啓依回啓施行。
判義禁洪受瀗上疏。大槪,冒萬死敢伸前席之懇,乞賜鐫免臣金吾之任,仍勘臣罪,以嚴邦憲,以安微分事。入啓。傳曰,還出給。
京畿監司書目,衿川呈,以正言兪彦明辭職上疏上送事。啓。答曰,省疏具悉。爾其勿辭,上來察職。
傳曰,判義禁前日辭疏,旣已批下,昨於榻前辭免也,安心行公下敎矣。今又陳疏,殊涉未安,此上疏,還出給。以上朝報
有政。吏批,以李善溥爲忠淸監司,洪萬選爲白川郡守,金始煥爲永柔縣令,李震葉爲銀溪察訪,李聖肇爲掌令,李喜泰爲兵曹佐郞,承旨金德基·李世維爲司諫,柳泰明爲持平,洪受瀗爲工曹判書,鄭溫爲寧陵參奉,權斗紀爲全羅都事,南就明爲持平,韓以原爲兵曹正郞,權以鎭爲正言,李光佐爲獻納,金相稷爲執義,兼漢學敎授校理李晩成,學錄單洪夏濟。吏曹謄錄
兵批,以徐文裕爲同知,洪淨爲曹司衛將,金鎰爲武兼,李碩根爲忠淸兵使,柳就章爲宣傳官,韓信哲爲南虞侯,鄭揀爲都摠經歷,元振洙爲訓鍊都正,南五星爲副摠管,金洵爲五衛將,金振遠爲武兼,李廷吉爲五衛將,趙泰東爲僉知,天城萬戶申珩,忠翊衛周天澤,忠義衛閔訥,閑良安光俊以上,今加折衝,副護軍趙泰東·權·任埅,副司直金鎭圭。兵曹謄錄
上在昌德宮。停常參·經筵。
下直,江陵府使李東郁,遂安郡守李廷樑,黃州牧使朴彙登。
中宮殿·世子宮·嬪宮,藥房問安。答曰,知道。
藥房啓曰,日氣澟冽,伏未審夜來,聖候,若何,而中宮殿症候,亦復何如?臣等憂慮未已,敢來問安。答曰,知道。無事。內殿症候,日漸差勝矣。勿爲問安。
政院啓曰,新除授左承旨金德基,時在江原道春川地,斯速乘馹上來事,下諭,何如?傳曰,允。
禮曹啓曰,今此王子夫人揀擇事,命下矣。揀擇單子,則旣已分付於京中及外方,而單子收捧時,國姓,當代異姓八寸親,貫籍不同李姓,父母未俱全者,依前揀擇時例,勿爲捧單,而此四條,則亦不入於禁婚之中,至若中人·庶孽,則似無擧論,依前例許婚,何如?傳曰,允。
政院啓曰,憲府無行公之員,連日監察茶時,事甚未安,昨日政新差之員,除在外人外,卽爲牌招察任,何如?傳曰,允。
謝恩,執義金尙稷。
戶曹判書趙泰采上疏。大槪,敢陳病勢沈痼之狀,冀蒙矜許,兼附淺見以備裁察事。入啓。答曰,省疏具悉卿懇。所陳兩款,旣已商量處分,不必更改,而疏末事,令廟堂稟處,卿其勿辭,安心行公。
府啓,請還收炤兄弟放歸田里之命,亟命絶島定配。新除授掌令李聖肇,時在黃海道白川郡任所,持平柳泰明,時在平安道永柔縣任所,持平南就明,時在忠淸道鎭川地,司諫院獻納李光佐,時在京畿驪州地,正言權以鎭,以全羅都事,時在任所,請竝斯速乘馹上來事,下諭。措辭見上答曰,不允。下諭事依啓
禁府,尹濂拿囚。啓。
判決事李震殷三度呈辭。入啓。遞差,
上在昌德宮。停常參·經筵。
禮曹正郞李震栻,崇義殿看審事,麻田地出去。
司僕主簿李明升,全羅右道牧場摘奸後,入來。
謝恩,副修撰朴弼明。
禁府啓目,金砯刑問四次不服,加刑得情,何如?啓依允。
同府,金禹鼎拿囚。啓。
右議政金構箚子。大槪,冒陳危懇,冀蒙亟賜斥黜,以存國體,以謝人言事。入啓。答曰,省箚具悉卿懇。權之扶植危險之論,敲撼大臣之狀,透露難掩,其輕朝廷,甚矣。此等挾雜之說,以卿之量,何足介懷?須體至意,安心勿辭,卽起視事,用副如渴之望。仍傳曰,遣史官傳諭。
京畿監司書目,長湍·仁川呈,以今月初二日,虹見雷電,變異非常事,
上在昌德宮。停常參·經筵。
夜一更,月暈。
領議政申琓,右議政金構初度呈辭。入啓。傳曰,遣承旨敦諭。
大司諫黃欽,咸鏡監司遞來。
政院啓曰,科獄罪人改配事,成命之下,已至十餘日,而判義禁洪受瀗,諉以情勢不安,尙不擧行。北道罪人減死分配,亦有成命,而洪受瀗又不擧行。當初被彈之後,不卽擧行,其勢固然,辭疏旣已承批,前席又下勉諭,再疏至有還給之命,則有司之臣,事不敢更爲撕捱,而一向引入,終不體行聖敎,其在事體,極爲未安。洪受瀗卽爲牌招,使之從速擧行,何如?傳曰,允。
大司諫黃欽啓曰,臣在途得見憲臣疏本,極論近日諸路殿最不嚴之弊,至以監司不得人爲言,臣旣久忝藩任,屢經考課之政,而置之中下考者,亦且無多,則其所指斥,正爲如臣者發也。且臣以罪囚査啓之不明,至被問備之罰,仍有更査之命,封上供辭,方在俟勘之中,査事未竟,又添難冒之端,以此以彼,不可仍蹲於臺席。請命遞斥臣職。答曰,勿辭,退待物論。
左議政李畬箚子。大槪,敢陳病勢情勢,乞蒙斥免事。入啓。答曰,省箚具悉卿懇。權冊子中,侵詆大臣,不遺餘力,豈非可駭之甚者乎?年少浮薄之論,未滿一哂,卿其須體至意,安心勿辭,卽起視事,毋孤如渴之望。仍傳曰,遣史官傳諭。
吏曹判書李濡上疏。大槪,敢陳危悃,乞賜退斥,俾絶人言,無辱朝廷事。入啓。答曰,省疏具悉卿懇。構誣之說,不必深嫌,卿其勿辭,安心行公。
江原監司書目,臣病勢日漸沈痼,且於憲臣之疏,有不敢晏然者,乞遞職名事,上疏上送事。啓。答曰,省疏具悉。臺臣泛論,不必深嫌,卿其勿辭,從速察職。
上在昌德宮。停常參·經筵。
下直,果川縣監趙泰徵,召村察訪趙彝重。
左副承旨洪璛書啓,臣承命敦諭于領議政申琓處,則以爲,臣以當遞之人,含戀榮寵,冒居匪據,亦已久矣。到今宿患痰火之症,乘寒重發於積悴之餘,實無陳力就列之望,長單請急,實是萬不獲已,而不料近侍宣諭之命,出於常格之外,辭旨勤摯,有非愚下賤臣,所敢承當,臣奉讀未半,不覺汗淚之交下也。竊念臣久叨鼎席,無一報效,前後被人詆斥,亦未能早自引退,循次冥升,遽任元輔之重。凡於施措之間,動拂物情,非議之來,臣所自取,何敢仰恃聖眷,爲因仍苟冒之計,而至於權冊子中侵詆之語,亦豈專指右揆而發耶?旣以在銓被劾,輒膺大拜爲言,則臣之情勢之難安,於此又添一科矣。辭單中,疾病爲急,未暇以此引罪,而若使如此擧措,始於聖朝,而論其耐彈叨冒,貽累聖德之罪,則臣固爲首,雖無疾病,固不敢冒進,以貽淸朝之羞,況此疾勢難强,斷無復起爲人之望乎?辜負恩命,罪合萬殞,伏地隕越,不知所達云矣,敢啓。傳曰,知道。
右副承旨李喜茂書啓,臣承命敦諭于右議政處,則以爲,臣之當退,不待今日,惟是受恩隆重,未敢便辭,及今公議旣發,始有陳乞,固已晩矣,而上天高遠,猶未蒙諒察,至遣承宣,臨諭聖旨,引古證今,十行勤懇,有非無狀賤臣所敢得者,莊誦再三,惶感隕越,不覺汗淚之交下也。臣之一身,爲的於世久矣,今又叨據萬不近似之地,使人心益以駭惑,國體益以壞損,言者之言,切中病弊,遲回一日,增臣一日之罪,何敢徒爲含榮戀寵,而不念有以累聖德乎?且臣情勢之外,疾病方劇,危症疊現,眞元大削,更起爲人,誠不可期,筋力奔走,亦無敢望,惟願遄蒙矜愍,早釋重負,終始生成之澤,只有隕結之報而已。虛辱恩數,罪死不赦,伏地震越,不知所達,謹當以文字,仰暴危忱云矣,敢啓。傳曰,知道。
忠淸左道災傷敬差官鄭栻,入來。
謝恩,兵曹正郞鄭栻。
政院啓曰,科獄罪人改配,北道罪人分配事,命下之後,久未擧行,事體極爲未安,而判義禁洪受瀗,昨日承牌,來詣闕外,陳疏退去。受瀗終不行公,則成命無奉行之期,當此凍寒,他餘罪人之一倂滯獄,亦甚可慮。洪受瀗,卽爲牌招,使之從速擧行,何如?傳曰,允。
江原都事書目,三陟府使朴行義,災傷差錯,罷黜事。
領議政申琓箚子。大槪,臣之情病,俱無冒進之勢,恩諭之下,末由祗承。玆冒瀆擾之誅,敢請違慢之罪,乞遞臣職,仍正臣罪,以安私分,以延殘喘事。入啓。答曰,省箚具悉卿懇。權冊子中恣意侵侮,實在於右揆與卿,必欲使大臣,不安其位,自古喜事輩之用意,每每如此,寧不痛心哉?以卿弘量,何足介懷,而遽上辭單,引嫌太過?心甚愕然,無以爲諭。卿其亟斷來章,幡然造朝,毋孤至望。仍傳曰,遣史官傳諭。
右議政金構箚子。大槪,情勢病勢,俱難仍冒,恩諭之下,又未趨承,罪戾益重,惶隕罔措。冒萬死更申危懇,乞蒙亟鐫臣職,以靖朝端,以幸國事,仍治臣罪,以安私分事。入啓。答曰,省箚具悉卿懇。已諭至意於前箚之批矣,復何多誥?卿其體勤懇之旨,念盡瘁之義,亟斷來章,卽起視事,用副虛佇之望。仍傳曰,遣史官傳諭。
備忘記,判義禁洪受瀗,頃日雖被斥於臺臣,而其疏語之過當,業已朝家之所知,而一疏承批,勉諭前席,再疏還給之後,不宜復引前嫌,兩日之內,連違召牌,無以行公,揆以事體,殊甚未安。合有警責之道,從重推考。
兵曹判書尹世紀辭職上疏。入啓。答曰,省疏具悉卿懇。構誣之言,不必爲嫌,卿其勿辭,安心行公,
上在昌德宮。停常參·經筵。
領議政申琓,右議政金構再度呈辭。入啓。傳曰,不允批答。
右承旨金澋三度呈辭。入啓。遞差。
政院啓曰,諫院多官,或在外,或未肅拜,大司諫引避累日,尙未處置,事甚未安。除在外人外,未肅拜人員,卽爲牌招,使之處置,何如?傳曰,允。
左參贊金鎭龜辭職上疏。入啓。答曰,省疏具悉卿懇。卿勿過嫌,安心行公。
右尹李世載,平安監司遞來。
黃海監司書目,長淵呈,以去月十五日雷動,事係變異事。
同副承旨黃一夏上疏。大槪,乞蒙恩由,往省父母墳事。入啓。答曰,省疏具悉。爾其依疏辭往來焉。
吏曹啓曰,承旨有闕,政事,取稟。傳曰,明日爲之。
謝恩,司諫李世維。
傳曰,召對爲之。入侍,承旨李喜茂,玉堂李晩成·李㙫,假注書李重培,兼春秋朴聖楷,史官李縡。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。引嫌而退。臺諫泛論,不必爲嫌,査事得失,元非大段,帶推行公,亦有近例,不可以此輕遞言官,請大司諫黃欽出仕。措辭見上答曰,不允。處置事,依啓。
左議政李畬箚子。大槪,冒申危懇,冀蒙體諒,以幸國事,以延殘喘,兼附所懷,以備裁處事。入啓。答曰,省箚具悉卿懇。纔於筵席,已諭予意,令史官傳宣矣,不必多誥,而當此時事艱虞,朝象泮渙之日,領·右兩相,因權之侵攻,同時引入,卿又連章,過引不當嫌之嫌,不體予勉諭之懃懇,殊非所望於輔臣者也。允若玆不肯造朝,予將疇與爲國?念及于此,中夜無寐也。南路操鍊,一體停止,金吾堂上之在外者,特爲許改,差出其代,使之擧行,卿其體寡昧之思想,念古人之盡瘁,卽起視事,勉副至望。仍傳曰,遣史官傳諭。
今日召對時,上曰,三公備位,方以爲喜,因權冊子,兩相,一時引入,誠極不幸矣。冊子中語,專攻領·右相而已,於卿少無侵及之事,則卿之竝爲引嫌,豈非太過乎?鼎席一空,國事可慮,卿須卽起視事,再明啓覆,毋令退行,勉爲入參,用副予望事,遣史官傳諭于左相。
輔德李萬齡上疏。大槪,承牌做直,幾至一旬,猝患寒疾,症情彌留,而當此胄筵逐日開講之時,不敢言病,黽勉入侍,所患添劇,替直出去,將此病狀,末由供職,乞遞臣職,以便調治,兼附所懷,以備裁察事。入啓。
觀象監,初昏,流星出五車星上,入艮方天際,狀如拳,尾長二三尺許,色赤。夜五更,流星出天闕星下,入西方天際,狀如拳,尾長三四尺許,色赤。啓。以上朝報
禮曹啓曰,京外孝行節義人等,自本曹分輕重等第,報議政府覆啓蒙允之後,除職秩西部士人洪必亨,平山幼學申侃,申佾,則旣已身死云。未及除職而身故,則例有贈職之規,今亦依前例,贈職,何如?傳曰,允。禮曹謄錄
上在昌德宮。停常參·經筵。
下直,山陰縣監李世瑗,興陽縣監鄭東虎。
答輔德李萬齡疏曰,省疏具悉。今玆疏陳,未知其一一中窺,而蓋出於憂愛之誠,可不留心焉?可以議處事,令該曹處之,而第藏頭下語,侵斥者多,和平之道,果若是乎?疏末給由之請,殊甚無嚴矣。爾其勿辭察職。
政院啓曰,左承旨金德基,時在春川地,上來事,旣已下諭,而計其日字,則今日內,未及上來,明日啓覆時,承旨不可不備員,合有變通之道,何以爲之?敢稟。傳曰,改差。
注書李廷濟書啓,臣敬奉別諭,馳往傳宣于左議政李畬處,則以爲,臣之旣往顚沛,無復餘地,而言者以被彈拜相,爲聖世之謬擧,則臣於其間,雖欲强自分解,謂爲無所指斥,獨不內愧於心乎?情勢之外,病狀又劇,方在委頓昏瞀中,實無自力之勢,纔上一箚,申暴血懇,庶幾仁愛之天,俯諒危苦之悃,而不意別諭先下,史官夜臨,辭旨懃懇,委曲開釋,謂臣引嫌太過,而以鼎席一空爲慮,令臣卽起視事,勉參啓覆,臣誠惶隕感激,但有涕泣。聖敎至此,臣不敢更有陳瀆,而卽今病情如此,更觀明日,如得少減,謹當進參啓覆云矣,敢啓。傳曰,知道。
領議政申琓再度呈辭。不允批答,王若曰,時當屯艱,方倚卿而爲重,日煩巽讓,胡棄予之若遺?恐或未思,肆庸申告。試觀憂虞之溢目,詎合輔相之奉身?天災沓臻,國勢有必亡之兆,朝議橫潰,世道無可爲之望。矧東西餓殍之相連,吁亦慘矣,而內外儲畜之已竭,無以濟之。是誠存亡危急之秋,孰任䌤綸匡救之策?惟卿,才猷練達,器度端嚴,襲漢代之元勳,名耀麟閣,席王氏之餘慶,身陟槐庭。端委五年,奚止坐鎭雅俗?夙宵一念,無非盡瘁王家。金作礪川作舟,啓沃不替於終始,門如市心如水,廉謹可質於神明。惟其望實之俱隆,故予倚毗之冞篤,何意釋負之懇,遽及求助之辰?顧大臣器量之恢弘,如有容者,彼少年言議之過激,無足歉然。蓋以易退之心,雖引少嫌而固讓,豈當難去之日,不思大義之所存?廟堂之機務甚煩,裁決必待於首席,廈氈之接見暫阻,思想益切於重宸。進退無或自輕,休戚只可與共。內省不疚,尙何恤於人言?上章雖勤,固已定於予意。勞悴旣久,縱榮衛之有愆,精力尙强,庶藥餌之奏效。深思股肱之助,庸體腎腸之敷。於戱,眷注方深,卿豈果於忘世?時勢至此,予無樂乎爲君。毋執撝謙,勉副虛佇。所辭宜不允,故玆敎示,想宜知悉。知製敎趙道彬製進。
右議政金構再度呈辭。不允批答,王若曰,台纏甫登,喜心膂之有托。遜牘狎至,愧誠意之不孚。恐未深思,玆申明誥。惟卿,資稟明達,誠慮周詳。才旣敏而衆務無稽,久處宥密,官益崇而小心罔懈,茂著聲猷,投諸內外而俱宜,見其夷險之一致。勤勞王室,眷注靡替於始終,遭被人言,開釋已盡於前後。當危蹤之退屛,益軫予衷,逮揆席之登庸,實循僉擧。止輦眞殿,官誥置司馬之懷。論道細氈,簿書待姚崇而決。何意責成之日,遽見丐閑之章?顧一時之疏論,誠出匪意。以大臣之雅量,何足爲嫌?言時事之艱虞,豈合輔相之休退?民憂國計,有朝夕難保之形。朝象天災,無毫髮可恃之勢。雖上下共理之協力,尙懼顚濟,況股肱相繼而乞身,誰任匡救?昨旣遣近侍而臨諭,斯亦視常數而優隆。法婁公之包容,是所望於卿者。思武侯之盡瘁,無若是其恝然。於戱,進退不宜自輕,須思休戚之義。君臣貴在相信,勉副虛佇之誠。式遄造朝之期,無爲釋負之計。所辭宜不允,故玆敎示,想宜知悉。知製敎李㙫製進。
備邊司啓曰,戶曹判書趙泰采,行公未久,又爲引入,地部事務之曠廢,委屬可慮,明日啓覆,亦當入參,趙泰采,卽爲牌招察任,何如?傳曰,允。
明日啓覆時,熙政堂殿坐正時,巳初初刻。
政院啓曰,以科獄罪人改配,北道罪人定配事,金吾在外堂上,旣已變通差出,新除授知義禁尹世紀,卽爲牌招察任,何如?傳曰,允。
謝恩,知義禁尹世紀,右承旨李喜茂,右副承旨黃一夏,校理朴弼明,左副承旨崔重泰,同副承旨金弘楨。以上朝報
吏批啓曰,判書病不來,參議未差,小臣獨政未安,何以爲之?敢稟,傳曰,仍爲之。以尹德駿爲安東府使,李世弼爲三陟府使,金舜衡爲祥雲察訪,尹世紀爲知義禁,朴弼明爲校理,林世弼爲禮曹正郞,沈得良爲北靑判官,許溥爲典籍,金興慶爲修撰,申銋爲禮曹參議,李東馣爲判決事,承旨二,金弘楨·崔重泰,李晩成爲掌樂僉正,李世最爲兵曹佐郞,辛受和爲刑曹佐郞,承文正字單朴始采,承文副正字單洪萬遇。吏曹謄錄
兵批,副護軍李碩輔,同知單金演,大護軍韓信哲,副司猛柳就章,副司勇金振元,副護軍尹恬,副司勇隷習官具萬理·趙以進,副司果金洵,副護軍徐宗泰·金德基·李震殷·李慶華,副司直金澋,同知李碩輔。兵曹謄錄
上在昌德宮。停常參·經筵。
司圃別檢李彦緯,位田收稅後,入來。
領議政申琓,右議政金構三度呈辭。入啓。傳曰,不允批答。
忠淸監司書目,連山呈,以掌令權辭職上疏上送事。啓。答曰,省疏具悉。爾其勿辭,上來察職。
京畿監司書目,高陽呈,以副修撰李萬堅辭職上疏上送事。啓。答曰,省疏具悉。爾其勿辭,上來察職。
啓覆時,大司諫黃欽所啓,臣重被憲臣疏斥,引避退待,處置請出,出於意外,情迹難安,一倍惶蹙,而召牌之下,不得不黽勉趨承矣。卽伏見輔德李萬齡之疏,又論殿最之不公,至以形勢有無,謂言,臣之忝叨藩任,旣非一再,按道之任,莫重於殿最,而不公之斥,前後迭出,臣何敢仍冒於言責之地乎?請命遞斥臣職。上曰,勿辭,退待物論。執義金相稷所啓,臣伏見李萬齡之疏本,盛斥御使之不公,至以方伯之不職,守令之有勢者,終不論列索言,爲言,而又以奉法之官,不爲禁治乘馬·乘轎之事,有所論斥,臣於是不勝瞿然之至。臣於前春,曾叨御史之任,而日昨見斥於憲臣之疏,有所引避,則到今難安之情,與前無異。且旣在執法之列,而不能禁斷不法之事,則尤不可一刻晏然於職次乎?請命遞斥臣職。上曰,勿辭,退待物論。
啓覆時,左議政李畬所啓,北評事李東彦,還爲下送,實有偏苦之慮,而瓜限未滿,徑先出代,有違政格。且北路救民爲重,頃日筵中,以還送監賑爲定者,出於難處之致矣。小臣出外後詳聞,則東彦老母,雖不至年深,常有病患,東彦,無他兄弟可以救護,今番上來,亦由於其母病重之致,卽今情理,有難捨去,以此具由呈狀於備局,若然則北民賑事雖急,何可使之不救母病而往赴乎?今若等待,終至難赴,則遞改差送之際,勢未及春賑,李東彦,似宜改差,從速出代以送,故敢達矣。上曰,然則有難更爲下送,斯速出代,可也。李畬曰,因其上來,不待瓜期,徑出其代,則雖只推考,似當有所警責,以存法例矣。上曰,此則然矣。推考警責,可也。右副承旨黃一夏所啓,今此啓覆,何等重事,而行工曹判書洪受瀗,刑曹參判李墪,不爲入侍,事甚未安。推考,何如?上曰,依爲之。知義禁尹世紀所啓,科獄罪人改配事,旣有成命,而臣以次官代行,事體苟簡,終涉未安。且臣有區區所懷,敢此仰達。此輩罪狀彰露之後,雖一生親舊,不復以人待之,誰肯有一分愛惜顧藉之意哉?罪人旣多,一島之內,有難竝送,則分配諸島,勢所不已。況分配處,俱是絶島,則臺臣所論,未知的指何罪人,而判義禁洪受瀗,以一品重臣,豈有爲罪人容私之理乎?今若改定配所,則是朝家之待受瀗,有若循私枉法者然,其於事體,未知果如何也,下詢大臣而處之,何如?李畬曰,受瀗,旣遭臺彈之後,迫令改配,恐有損於使臣以禮之道,臣雖因陳箚,以差出次官擧行爲請,而至於循私與否,臣旣與受瀗有姻嫌,不敢有所與論矣。判府事徐文重曰,當初分配,雖非出於循私,而臺啓,旣以近地爲言,至有改配之命,則一倂逐濟州·黑山等處,可矣。有司之臣,只當奉行,而如是仰達,事體未安矣。上曰,崔啓翁疏中循私二字,固已非之,而臺臣,旣以地近爲言,則不可不改配,以嚴懲礪之意,非以受瀗爲循私而然也。諸罪人,一倂改配於濟州·黑山島等處,可也。以上朝報
初覆入侍時,刑曹判書李益壽所啓,臣以本曹罪囚事,有所仰達矣。杭家奴婢等,以者斤阿只屍體磔裂事,被囚之後,幾盡放釋,而其中乭金·金承〈元〉·猉獜·英業·有陽五人,仍囚究覈矣。乭金·金承元·猉獜等,一時下手裂解節次,初卽直招,及其主謀人一罪論斷事定奪之後,至相推諉,終不歸一,故各受一二次刑。其後因本曹議啓,又以英業·有陽等,顯有首謀所議之跡,竝請刑有陽三四十次,英業三十七次,而忍杖牢諱,無意承款。蓋當初大臣及禁府堂上之陳白定奪,固出於各別懲礪之意,而第法文中本律,旣非死罪,己巳受敎定式,亦止於一次刑定配。者斤阿只,旣有告逆之功,則逆家奴婢之擅自毁屍,雖有痛惡,至於一罪論斷,終涉過重,罪人等,且於累十次嚴刑之下,一向不服,主謀覈出,實爲未易,似當有參酌處置之道矣。其時稟定大臣之意,亦以爲合有變通云,下詢於入侍大臣而處之,何如?左議政李畬曰,此事,小臣待罪禁府時所陳達,而旣未得主謀首倡之人,則積年滯囚可慮,酌處似宜。在外時,臣已與刑官,有所問答矣。上曰,滯囚可慮,減死定配,可也。禁府謄錄
入侍時,刑曹判書李益壽所啓,上年七月分韓山郡·江都所納米五百石裝載船一隻,到仁川八尾島前洋致敗,穀米終未得一石,格軍一名渰死,屍體亦不能鉤得,監色·沙工·船主等及格軍四名,火丁一名,竝九人漂出,而敗船時,無參見人,囚禁嚴訊,已受十次刑於仁川府。監官,攀緣帆席,纔出陸地,旋卽殞命,知其敗船實狀,則似當有原恕之道,下詢大臣而處之,何如?左議政李畬曰,按獄之臣,旣明知其敗船實狀,何知其冤而仍爲囚治乎?參酌處之,似宜矣。判府事徐文重曰,意外致敗,明白無疑,則似有參商之道矣。上曰,例多故敗,故欲爲徵捧矣。實狀不然,則放送,可也。李益壽曰,各處發關,一倂放送矣。上曰,依爲之。
入侍時,判府事徐文重所啓,臣等昔年待罪刑房承旨,入侍啓覆,其時有徐盤石打殺婢夫獄事,而自上以爲,有子息·婢夫,與凡人有異,特原其死,而有後勿爲例之敎,蓋以律無婢夫律文區別之文故也。頃者得見京畿監司放未放啓本,則蔡柏,以婢夫打臀致死,杖一百徒三年律,定配利川,心以爲訝矣。觀此柳䤴推案,則承款之後,推官,稱以此與雇工有間,直請照律,此必外方以徒年律照斷而然,令該曹取見利川府蔡柏元罪目文書後,稟處,何如?上曰,令該曹,取考稟處,可也。刑曹謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。藥房啓曰,伏未審夜來,聖候,若何?昨日出御寒殿,竟夕慮囚,不瑕有勞傷之患?臣等無任仰慮之至,敢來問安。答曰,知道。無事矣。
領議政申琓三度呈辭。不允批答,王若曰,昨宣批旨,已諭予衷,今見巽辭,未曉卿意。祗自有靦,寧欲無言。卿雖懇請急之至三,予且誥難退者匪一。嗟乎,冬雷地震,星變之告警,雖春秋衰亂之極,而未有甚於近來。若夫嶺東·海西·關北之賑饑,雖朝夕講究之勤,而猶不得其善策。軍制欲變,尙無頭緖之可尋,國綱已頹,咸言體統之大壞。民心日益渙散,若爲懷保之方,朝論日益乖張,若爲調劑之道。若其他百度廢墮,固難以一朝整釐,苟論古人爲其主鞠躬之義,亦知今日果非卿袖手之時。念卿以喬木世臣,爲國之柱石元輔。溫雅之質,正直之論,足以楷範於百僚,淸謹之操,儉約之風,足以砥礪於一世。呂大防之無黨,人所共知,范仲淹之先憂,乃其素蓄。五載廊廟,若舟楫於巨川,一心王家,作棟樑於大廈。故其倚毗冞篤,常以大少必咨。當數月之獨賢,幾賴匡救之力。喜三事之俱備,佇見贊襄之休,夫何仰成之辰,遽有求退之請?念內局勞悴之極,縱榮衛之或愆。然上相進退之不輕,胡遜辭之至此?豈亶浮議所動而然也?實愧誠意未孚而致之。彼少年過激之言,固當置諸度外,以大臣含弘之量,何足介於胸中?始因微嫌,旣右揆之引入,誰任國政?殆相位之俱虛。春宮之講筵頻開,匪卿何以進正言正事?冬月之死囚方覆,匪卿何以得適重適輕?卿雖曰情勢之難安,斷無可去之義,卿雖曰疾病之難强,佇有勿藥之瘳,亟回若浼之心,宜勉共貞之道。於戱,鎭物容衆,寔寡昧之所期,拯危濟艱,亦元老之攸責。須念休戚與共,毋以去就爲辭。所辭宜不允,故玆敎示,想宜知悉。知製敎尹憲柱製進。
右議政金構三度呈辭。不允批答,王若曰,溫批再頒,謂回遐志,遜牘三上,實愧淺誠。顧予倚毗者何如,而卿控免之若是?言念今日之多難,不堪中夜之興歎。凶年連仍,鄒民有流散之怨,朝議橫潰,虞廷無寅協之期。頹綱欲擧而痼習仍存,弊政思除而實惠未究。所冀賢佐之弼亮,庶濟國事之艱虞。惟卿,練達時宜,夙負輿望,歷試內外,忠勤旣著於夷險,久居機要,謨猷益見於密勿。肄用眷注之篤,擢置輔佑之班。稱愜群情,殆似彦博大拜之日,裁制衆務,正須如晦善斷之才。夫何求助之辰,乃有釋負之請?顧大臣恢弘之量,所貴有容,而少年矯激之言,何足介意?惟予開釋之言,旣已諄諄,以卿篤棐之忱,終豈邁邁?夙夜盡瘁,雖有無妄之災,神明所扶,詎無勿藥之慶?矧玆鼎席之不備,遂致庶務之多隳。政化專在三公,胡不深諒?君臣相須一體,亦宜詳思,卿毋困我,我豈捨卿?於戱,休戚存亡,予之委任,如是其重,出處進退,卿之引去,何乃自輕?亟回若浼之心,用副如渴之望。所辭宜不允,故玆敎示,想宜知悉。知製敎孟萬澤製進。
司諫李世維啓曰,昨日長僚及憲臣,引避退待,臣當處置,而伏見憲臣避辭,則以輔德李萬齡疏斥執法之官,不能禁乘馬·乘轎之事也。臣亦頃日,久叨憲職,則不能禁斷之失,在所難免,難安之情,與憲臣無異,何敢仍冒於臺席乎?請命遞斥臣職。答曰,勿辭,退待物論。
上在昌德宮。停常參·經筵。
申時,月有食之。
大殿·中宮殿·世子宮·嬪宮,政院·玉堂,冬至問安。答曰,知道。
明日陳賀時,開門差早。
領議政申琓,右議政金構四度呈辭。入啓。傳曰,不允批答,
上在昌德宮。停常參·經筵。
領議政申琓四度呈辭。不允批答,王若曰,孚誥累宣,謂予意之或諒,巽牘又至,愧卿心之莫回。安危所關,去就奚遽?言念國家之屯難,曷堪宵旰之憂虞?朝論多岐,黨習無日可去,乾象亦警,咎徵式月斯生。飢饉荐臻,蒼生之困窮已棘,盜賊竊發,綠林之嘯聚將成。重以積弊之因循,無由剗革,至於庶務之頹廢,若爲整釐。顧時勢殆無可爲,而寡躬罔知攸濟。知卿端慤之性,足以鎭靖浮囂,謂卿敏達之才,足以區劃機密。終始眷注,遂擢元輔之尊,夙夜勤勞,益思弘濟之責。筵席咨訪,喜識慮之最詳,廊廟訏謨,認忠藎之彌著。不料仰成之辰,連見丐閑之章,豈因小嫌,便爾悻悻然見面?務存大體,固當休休而有容。休戚之義與同,何忍捨予而去?倚毗之誠靡替,所以望卿者深。勉諭丁寧,心腹之辭已竭,責任隆重,股肱之力宜殫。或未深思,不若是恝。於戱,辭榮避位,雖古人執謙之心,憂國忘身,是大臣盡瘁之節。須體至意,亟斷來章。所辭宜不允,故玆敎示,想宜知悉。知製敎朴弼明製進。
右議政金構四度呈辭。不允批答,王若曰,大臣旣肩丕責,惟共戚而同休。小嫌何足介懷?宜匪躬而盡瘁。予已敷心而申誥,卿胡引疾而固辭?言念古昔板蕩之辰,必賴股肱輔弼之力。如巨廈將圮,得棟樑而可支?若大川無涯,非舟楫而焉涉?惟其下竭誠而徇國,是以上濟屯而興衰。試觀今日之艱危,曷堪中夜之憂歎?人心世道之如水益下,若何以挽回?天災時變之式月斯生,若何以消弭?朝論橫潰,一室之戈戟相尋,民生殿屎,四方之杼軸已竭。無一毫可恃之勢,有萬分難支之形,所冀弼亮之賢,克殫言救之貴。惟卿敏達之識,綽有宰相之風,肆予眷注之深,擢置台輔之位。朝野有不寐之喜,宵旰副如渴之求。調劑辛甘,咸推平公之量,密勿經緯,屢陳啓沃之謨。不料仰成之辰,遽有丐閑之請。顧少年偏論之乖激,非意相干。以大臣雅度之恢宏,未足深較。婁師德之莫窺其際,所貴包容,呂蒙正之佯若不聞,實是美事。內省不疚,尙何恤於人言?上章雖勤,固已定於予意,矧伊庶務之多曠,尤宜三事之共貞。當百度俱懈之時,予豈多誥?顧一體相須之義,卿可深思。於戱,國方思良,必藉扶顚之力。卿無困我,亟回釋負之心。宜體倚毗之誠,毋執撝謙之志。所辭宜不允,故玆敎示,想宜知悉。知製敎安垕製進。
禁府,宋晟·李道徵大靜縣,李聖輝·李秀哲·朴泰晦濟州牧,吳碩夏·洪受禹·鄭順億·閔時俊黑山島,金麟至·朴弼渭旌義縣,爲奴改配,洪時紀巨濟縣,愼之逸南海縣,趙衛漢興陽縣,減死定配,柳渭光陽縣,邊遠定配。啓。
判尹閔鎭厚辭職上疏。入啓。答曰,省疏具悉。卿其勿辭,安心行公。
校理李晩成辭職上疏。入啓。答曰,省疏具悉。爾其勿辭,處置。
校理朴弼明,修撰李㙫聯名上疏。入啓。答曰,省疏具悉。爾等勿辭,處置。
禮曹佐郞崔慶湜,卒兵使申益恬致祭後,入來。
謝恩,兼春秋崔慶湜。
平安監司書目,謝恩使一行,今月十二日午時量,渡江入去事。
京畿監司書目,富平縣監崔昌演,以身病,自前月旬前,連呈辭狀,幾至六七度,無意察任,一向撕捱,有損事體,不得已罷黜事。
觀象監,夜四更,月入東井星。啓。以上朝報
禁府啓曰,科獄罪人押去羅將,或有已至配所入來者,或有未及入來者。已至配所者,則更遣羅將當爲押去,未及入來者,則行關各其道,使之還下去押去之意,敢啓。傳曰,知道。又啓曰,宣川充軍罪人趙大壽,曾因大臣陳達,使之上來,過其母葬事後,還配事,命下矣。今聞葬事已過,還送配所之意,敢啓。傳曰,知道。禁府謄錄
禮曹啓曰,今此冬至陳賀箋文看審,則咸鏡道城津防禦使閔銓封進箋文,紙品麤劣,皮封有點汚之處,殊欠敬謹之意,防禦使閔銓,推考,何如?傳曰,允。禮曹謄錄
上在昌德宮。停常參·經筵。
黃海監司書目,長淵呈,以今月初一日雷動,事係變異事。
玉堂箚子。大槪,請大司諫黃欽,執義金相稷,司諫李世維,竝命出仕事。入啓。答曰,依啓。
傳曰,明日晝講爲之。
領議政申琓,右議政金構五度呈辭。入啓。傳曰,日者兩相臣請急之章,遽及於仰成之辰,小子之缺然,曷可云喩?特遣喉舌之臣,諭以心腹之懇矣,誠意未孚,巽牘連上,益用慙靦,手左右之如失也。噫,卿試觀今日之國事,可謂治歟,亂歟?安耶,危耶?災異屢見而天怒於上,饑饉荐臻而民困於下,朝論分裂而無保合之期,盜賊滋熾而有瓦解之形,憂虞之端,不可勝言。當此岌嶪之秋,雖三事備位,一心共貞,猶懼其顚隮,若因小嫌,不思大義,必欲奉身而退,則疇克胥匡?噫,大臣,人主之股肱,國家之柱石,身佩安危,義同休戚,其不可自輕去就也,明矣。卿其體寡昧倚毗之誠,勿以矯激之論介意,勿以無妄之疾爲辭,亟斷來章,卽起視事,弘濟時艱。仍傳曰,遣承旨傳諭。
大司諫黃欽,司諫李世維,執義金相稷,就職。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。中外竊發之患,未有甚於近日。卽今無賴凶徒,多匿於輦轂之下,日暮則嘯聚於大峴,肆行殺掠之變,比比有之,而捕廳,若能炯察機捕,則必無不能勦除之理,而大將及從事官,全不致意於捕治,使賊黨日滋月盛,臣竊痛惋矣。再昨引退還歸江舍之際,伏見大峴路傍,有斫殺一人,流血淋漓,晝脫其衣袴,赤體棄置者,臣看來不勝驚慘怛衋,久而未已者,不但爲此死人也。古人,以草竊之不禁,爲亡國之第一件事,況殺越人命於都城數里之地,若是狼藉而不能禁,此尙可謂有國乎哉?京師如此,外方可知。設置捕廳,將安用之?大將之抛棄職務,全不治盜之狀,卽此可見,事之寒心,莫此爲甚,不可無別樣懲治之道。請當該捕盜大將及從事官,罷職不敍。措辭見上答曰,不允。末端事,姑先從重推考。
京畿監司書目,富平縣監崔昌演,以身病,自前月旬前,連呈辭狀,幾至六七度,無意察任,一向撕捱,有損事體,不得已罷黜事。
府啓,請還收炤兄弟放歸田里之命,亟命絶島定配。請還收北道守令·邊將減死定配之命,更加嚴鞫,依律定罪事。入啓。措辭見上答曰,不允。朝報
上在昌德宮。停常參,只晝講。
自昧爽至辰時,有霧氣。夜一更,月暈。二更,月暈兩珥,暈上有冠。自三更至五更,月暈。
輔德李萬齡再度呈辭。入啓。遞差。
右承旨李喜茂書啓,臣承命馳往于領議政申琓處,傳諭聖批則以爲,臣情勢之外,疾病沈淹,連呈長單,實出於萬不獲已,而罪罰不加,批旨愈隆,臣雖在病昏之中,神識不至全昧,亦知分義之至嚴,君命之至重。方此惶隕悶蹙之際,又蒙近侍之來臨,十行綸音,辭旨懇惻,旣以治亂安危,天怒民困,爲敎,而責之以一心共貞,諭之以義同休戚,實非愚下賤臣,所敢承當,臣是何人,叨此異數?奉讀未半,不覺涕淚之交零。臣素無才識,忝叨具瞻之任,于今四載,無一報效,公議之非斥,四面而至,雖無疾病,惟當引退,以避賢路。況今病勢方劇,痰火塞胸,呼吸喘促,寒熱交攻,昏眩不省,委頓牀席,與死爲隣,實無一分氣力,可以運動於庭戶之內,以此病狀,旣不暇念及於情迹,而亦無扶舁應命之路,此固承宣之所目見者,虛辱寵眷,臣罪萬死,稍待精神小定,當以文字,仰請威命云矣,敢啓。傳曰,知道。
左副承旨崔重泰書啓,臣承命馳往于右議政金構處,傳諭聖旨則以爲,臣之難冒,固非一端,連章請急,忱悃已竭,而聖眷靡替,恩禮有加,今又特遣近侍,勉諭勤懇,十行天札,不啻耳提而面諭,臣誠惶恐感激,不知死所。臣雖頑無知識,豈不知今日時勢之孔艱,國事之可虞,一如聖敎,亦豈敢不念大義,只爲一身計哉?誠以臣之情勢,則無一毫可進之理,疾病則有萬分難强之勢,甘心萬戮,末由承命,只願遄被誅譴,以安私義而已。疾病迷悶之中,重之以震越,伏地涕泣,不知所達,當俟神氣小定,更具文字,畢暴危衷,仰請威命云矣,敢啓。傳曰,知道。
晝講入侍,知事閔鎭厚,特進官金宇杭,承旨崔重泰,玉堂朴弼明·李㙫,假注書李重培,兼春秋朴聖楷,史官李縡,武臣李昌肇。
宗簿提調兪得一,直長李秀憲,璿源錄奉安後,入來。
府啓,請還收炤兄弟放歸田里之命,亟命絶島定配。措辭見上請還收北道守令·邊將等減死定配之命,更加嚴鞫,依律定罪事。入啓。答曰,勿煩。
右議政金構箚子。大槪,荐蒙異恩,又未承命,益增惶隕,不知死所。冒死更申前懇,伏乞亟許鐫免,仍勘臣罪,以幸公私事。及領議政申琓箚子。大槪,辜負寵命,罪積違慢,乞賜鐫罷,以安愚分事。入啓。答曰,省箚具悉卿懇。備悉如渴之意於昨者傳宣之批矣,復何多誥?卿其須念國事,毋執撝謙,速出論道,以副朝野之望。仍傳曰,遣史官傳諭。
晝講時,特進官金宇杭所啓,各司請臺開庫,乃所以防奸,而以內資寺事見之,不察文書之眞僞,徒爲奸吏之所使,其所偸出之米,公然開庫而出給,臺監有何糾察之事乎?其爲有無,似亦不關,而且本寺疲弊之故,月令監察,每以曹司定之,曹司監察之差祭,尤甚頻數,鋪陳人馬,每爲貢物主人之責應,其勢難堪,呼訴不已。聞各司中,亦有月令監察革罷之處云,本司月令監察,限蘇復間,姑爲權罷,何如?上曰,依爲之。參贊官崔重泰所啓,注書被薦,無無故餘存之人,時任注書李廷濟,今已仕滿,開月當出六品,卽今薦主,廷濟當次,使之斯速新薦,完薦後,許出六品,何如?上曰,依爲之。知事閔鎭厚所啓,人家百步內,不許入葬,乃是法典,而近來訟官,不能詳知法意,或以爲十家以上,方可禁葬,或以爲苟非瓦家,不足論步數,勒令入葬,誠爲不當矣。今後則雖一人家舍,百步內不得許葬事,申飭中外,何如?上曰,申飭,可也。又所啓,臣待罪禮曹時,見各官報狀,則或以爲鄕校祭器,有改造之命,物力何以辦出?或以爲兩廡,若行三酌禮,則爵亦當加備云,故臣詳問厥由,則頃者戶曹,以書院用三酌,而聖廡則單酌爲未安,啓請加以二酌於聖廡。金鎭圭爲大司成時,改造聖廡簠簋,仍請外方鄕校,竝令改造,故各官如是論報矣。臣於下鄕之日,又聞各官物力凋弊,簠簋猝難改造,兩廡單酌,自是禮典,亦不得遽爾添加,姑從前例,無所變改,而戶曹則加給飯酒米,米數太過,故各官,以其餘米,嫌於私用,出給儒生,則儒生,亦辭而不受,極爲難處云矣。大槪,簠簋,決難一時改造,其中或有改造處,則報戶曹加得飯米,其未及改造者,姑爲仍用前器,而飯米,亦依舊例會減,似宜。至於兩廡之設單酌,蓋與聖敎,有隆殺之別,而書院則各專其尊,豈必以書院之故而猝改邦典,加設三酌於兩廡耶?此則一從五禮儀,仍設單酌,恐不可不已也。守令·儒生之餘米爲難處者,事勢誠然,今後則勿爲加下,未知何如。特進官金宇杭曰,臣待罪開城府時,前留守,以改造簠簋爲請,而臣意則久遠遵用之祭式,不必變改,故其時陳達於榻前,有勿改之命矣。上曰,一從前例,勿爲加下事,分付,可也。又所啓,頃者前寧越府使任鎭元,以臺啓被拿,自禁府奏讞分揀矣。其所納文券明白,則該府之所以處之者,宜若如此,而但臣於今行,歷過不遠之地,此事頗有人言,皆以爲其所買得田土,雖以其子之妻家,作爲明文,而價則出於鎭元,至於材木,自寧越作筏,卸下船人,分明指的云,雖未必信,而不可不一番明覈,令本道別定剛明官,詳査實狀而啓聞,恐爲得宜矣。上曰,令本道明査啓聞,可也。又所啓,臣待罪刑曹時,按治銅雀衝火之獄,洪州下人等招辭,皆以爲,李文興之姪進大,使之衝火,故果聽其言而爲之云,以事理推之,下人輩,雖甚迷劣,豈不知衝火之罪重,而只聽年少衙客之言,有此怪駭之擧耶?但下人等,旣以此納招,而謂非實狀而更爲嚴詰,則有勒令歸罪牧使之嫌,恐傷體統,只以公事上規例諸刑進大,群議皆以此歸咎於臣,而臣意則進大刑推後,自當有端緖之漸露矣。進大,未及受刑,而遽爾病死,無他憑問之路,文興,只坐奪告身而蒙放,禁府奏當,於律固當,而被燒家主,因此推閱,囚繫於京鄕獄中,備嘗艱苦,文興則卒無事,江村之人,至以爲今後雖有手自衝火者,家主,必不發告云,人情之拂鬱,可知矣。設令一如下人等所招,文興,同在一處,見其姪之爲此事,而終不之禁,則亦安得無罪乎?臣意則今雖不可直加以衝火之律,若自上特命徒配,則亦可以少慰人心,區區所懷,惶恐敢達。上曰,李進大旣死,故李文興之事,自至如此,禁府照律固當,而今此所陳亦是矣。特進官金宇杭曰,進大物故之故,此事未及推覈,而洪州下人,只以衙客之言,衝火人家,似無是理,文興奪告身蒙放之後,物情猶以爲未決,知事所達,是矣。上曰,李文興,特爲徒配,可也。以上朝報
晝講時,知事閔鎭厚所啓,臣頃蒙恩暇,往來畿·湖,目見民間形勢,敢此仰達。今年八路農事,大抵失稔,京畿雖云稍勝,而田穀未免凶,上年大無之餘,今年又如此,民事誠爲切急矣。諸道還上,雖有限年條收捧之令,而至於軍餉,則例不得擧論,故一倂督徵,騷擾莫甚。似聞軍餉之限年,亦有近例云,今若一體定年條收捧,則亦可一分慰悅之道矣。上曰,令廟堂稟處,可也。又所啓,身布之舊遠未收者,一時徵捧,實有難堪之勢。毋論稍實·尤甚邑,只捧當年身布,而舊未收,竝爲停捧,尤恐得宜矣。上曰,令廟堂一體稟處,可也。又所啓,乙·丙饑饉,戊·己癘疫,實是無前之大災。其時全家沒死,幼稚獨存者,自上特降德音,其還上·身布,盡爲蕩滌,而其餘逃故者,則不得擧論,故到今侵徵其隣族,湖西之民,或有以此呼冤者,誠可矜悶。還上蕩滌,弊亦甚多,決難輕議,而身布,則與還上有間,且其數亦必不多,今若再許減除,則民之蒙惠,必多矣。上曰,令廟堂一體稟處,可也。以上備局謄錄
晝講入侍時,特進官金宇杭所啓,節該內資寺京案奴婢,只是十二口,而其中三口,紙匠啓下,本寺無一奴使喚之事,殘司事勢,誠爲可悶。紙匠及各處各工,以奴婢有裕衙門,推移定送,則庶有蘇殘之道矣。上曰,分付刑曹,使之推移,可也。刑曹謄錄
上在昌德宮。停常參·經筵。
自午時至申時,日暈。夜一更,有霧氣。
司饔奉事李眞卿,柴場摘奸後,入來。
領議政申琓,右議政金構六度呈辭。入啓。傳曰,安心調理。
以洪泳爲假注書。
右尹李世載上疏。大槪,臣於平安道秋冬等殿最事,有不可替當者。伏乞聖明,特令時任監司,差退日字,循例封進事。入啓。答曰,省疏具悉。卿其勿辭封進。
府啓,請還收炤兄弟放歸田里之命,亟命絶島定配。措辭見上請還收北道守令·邊將等減死定配之命,更加嚴鞫,依律定罪事。入啓。答曰,勿煩。
右參贊宋昌上疏。大槪,冒陳猥越之辭,乞被應施之罰,仍令該曹,據實變通,使朝家擧措,不至苟簡,私分得以粗安事。入啓。答曰,省疏具悉。疏辭,令該曹稟處。
玉堂箚子。大槪,敢陳瞽說,以備裁察事。入啓。答曰,省箚具悉。今玆陳戒,出於憂愛之誠,可不留意焉?至於權之事,顯有抑揚之意,未知其穩當,而李台佐·姜世龜牽復追復之請,殊涉妄率。李命世負犯甚重,竄配之典,於渠亦幸,而冤枉之說,疏宥之請,出於公論之地,良可寒心也。以上朝報
禮曹啓曰,傳曰,延礽君,前頭將有冠禮之擧,自內無可據文書,該曹則必有謄錄考出書入事分付事,命下矣。欲考國朝前例文書,則亂前文書,閪失無遺,亂後則崇善君冠禮時,似當有三加節目,而此無所載者,想必其時,未行此禮,而此外則未有王子冠禮之時矣。取考五禮儀,則只有王世子冠儀及文·武官冠禮而已,大君·王子冠禮則闕焉。考諸大明集禮,則有皇太子冠禮,親王冠禮,士庶冠禮,所謂親王,卽我朝之親王子也。本朝曾無王子冠禮節目之現出者,不得書入之意,敢啓。傳曰,節目間事,稟定,可也。又啓曰,王子冠禮可據文書,無現出處,不得書入事草記,傳曰,節目間稟定可也事,命下矣。大明集禮,雖有親王冠禮儀節,而必考見國朝已行之前例,可無未盡之端,亂後文書,雖無載錄之處,祖宗朝,多有諸王子之時,令春秋館考出王子冠禮時可據節目後,稟處,何如?傳曰,允。禮曹謄錄
禁府啓曰,罪人愼之逸·洪時紀·趙衛漢等配所單子,旣已啓下,故發配次放送矣。臺諫,方以更加嚴問依律定罪,論啓,押去羅將,姑勿發送之意,敢啓。傳曰,知道。禁府謄錄又啓曰,科獄罪人配所,依榻前定奪,纔已改定矣。其中黑山島爲奴罪人吳碩夏,家在羅州云,黑山島,亦是羅州之地,則不可定配於所配之邑。以前配大靜縣,仍定配所,元單子中,改付標以入之意,敢啓。傳曰,知道。禁府謄錄
禮曹啓曰,今此延礽君夫人揀擇單子,漢城府輸送,只是四十九張,而其中幼學沈弼賢女子,四祖無顯官,進士趙遠命女子,乃是國族,前司書朴鳳齡女子,父母方在喪中,此三張拔去,四十六張,爲先捧入,而都中許多士夫之家,年歲可當處女,似不止此,更爲嚴飭漢城府,追捧單子,連續輸送,以爲入啓之地,何如?傳曰,允。又啓曰,卽伏見右參贊宋昌疏辭,則以爲有孫女一人,本年乃壬申生,過於定限者一歲,而爲盲人之所瞞告,亦爲當部之所督迫,雖以癸酉書送,而莫重揀擇,減年冒參,其爲無恥,莫此爲甚。伏乞聖慈,亟令該曹拔去其單云,此雖盲人之畏罪,顯官之懲羹,而當此朝令至嚴之日,秩高宰臣,萬無以有爲無,以虛爲實之理,所呈單子,卽爲還下,以爲拔去之地,何如?傳曰,允。又啓曰,漢城府追捧單子十三張,其中幼學洪禹濟女子,其外祖李秀俊,方在被罪定配之中,幼學朴昌遠,通德郞許坪,幼學申道源,幼學金東說女子,雖是士夫子枝,四祖中無顯官,竝爲拔去,其餘八張,爲先捧入之意,敢啓。傳曰,知道。禮曹謄錄
上在昌德宮。停常參·經筵。
夜五更,月暈,月犯軒轅第三星。
副校理朴弼明,修撰李㙫上疏。大槪,臣等妄陳一箚,聖批嚴峻,驚惶震慄,不知置身之所,逬出闕外,席藁俟譴,乞削臣等之職,仍命勘正罪名,以爲妄言者之戒事。入啓。答曰,省疏具悉。爾等勿辭察職。
領議政申琓,右議政金構七度呈辭。入啓。傳曰,安心調理。
政院啓曰,左承旨洪璛,同姓七寸叔通德郞萬源妻恭人韓氏身死,服制已行四日,出仕,何如?傳曰,允。傳曰,大臣·備局堂上引見。
司諫李世維上疏。大槪,敢陳病狀危苦,冀蒙矜許,兼附區區所懷,以備裁幸事。及校理李晩成上疏。大槪,臣之情勢,實難仍據於職次,而召牌之下,不得不進詣闕外,略此陳暴,乞命鐫削臣職,以安微分事。及副修撰金興慶上疏。大槪,臣在鄕承命,昨始來伏私次,敢暴血懇,冀蒙矜察,而見阻喉司,庚牌繼臨,嚴分畏義,進詣禁門之下,而新授玉署之職,決難冒嫌承當,況老母喪戚悲疚之餘,重得寒疾,氣息危綴,實無離側就直之勢。且曾塵諫省,略有疏論矣。酷被重宰之反詈,卒得陷人之題目,亦將何面出入於論思之地乎?玆敢陳章徑退,亟遞臣職,以重名器,以謝人言,亦令專意救護,以遂人子至情事。及右承旨李喜茂上疏。大槪,臣於諸臣疏箚,有不敢晏然者,乞命鐫削職名,以爲人臣忘廉負職者之戒事。入啓。
今日引見時,掌令李聖肇,白川郡守仍任事,及忠淸監司李善溥,安東府使仍任事,及前待敎趙泰億敍用事,榻前下敎。司錄韓重熙改差事,榻前定奪。
副校理朴弼明,修撰李㙫·趙道彬,牌不進,依承傳罷職。
答右承旨李喜茂,副修撰金興慶疏曰,省疏具悉。爾其勿辭,從速察職。
答副校理李晩成疏曰,省疏具悉。爾無所嫌,勿辭察職。
答司諫李世維疏曰,省疏具悉。縷縷進言,亶出憂愛,予甚嘉尙,可不體念焉?可以議處事,令廟堂稟處,爾其勿辭,從速察職。
引見時,前待敎趙泰億敍用事,榻前下敎。
執義金相稷所啓,昨日玉堂陳箚,盛論言路之開閉,而至以侍從之臣,遇天災而終無陳戒之言,有所非斥,而今日筵中大臣,又以此引咎,臣於是不勝瞿然之至。臣自秋以來,連叨言地,當此遇災修省之日,曾不能一言獻替,若論其咎,則比他侍從,實有倍焉。身在言職,重被不言之斥,更何顔面,晏然仍冒於職次乎?請命遞斥臣職。上曰,勿辭,退待物論。
引見時,左議政李畬所啓,事雖微細,有稱冤之端,故敢達。司錄韓重熙,以文甲科,爲漢城參軍,幾至準朔,而移拜司錄。參軍則十五朔出六,司錄則三十朔出六,雖通計前仕,當加仕十五朔,始爲遷轉,殊無文甲科付參軍之本意,司錄,今姑改差,仍付前職,何如?上曰,依爲之。又所啓,洪泳,以漢城參軍,積仕十三朔後登第,若卽遞職則宜矣,而科後又過二朔,自滿十五朔應遷之數,若以登科而棄其蔭仕已滿之朔數,則誠爲冤抑,計朔陞六,似宜矣。吏曹判書李濡曰,蔭仕之登科者,卽爲出代,例也,而其時適因銓曹之久無長官,遷延之間,自至於準朔,雖有科前·科後之異,旣已準朔之後,則參下官之積仕者,固是朝家之所軫念也。李畬曰,參下積仕,朝家,重之以及第之故,不爲陞六,豈不冤乎?上曰,大臣所達,是矣。陞六,可也。
引見時,判尹閔鎭厚所啓,臣極知惶恐,而有區區所懷,玆敢冒死仰陳。凡廢疾者流以下,收贖,篤疾者,雖叛逆殺人,必取上裁者,乃是法文,所謂廢疾,則一肢不用者,所謂篤疾,卽二肢不用者也。宣川充軍罪人趙大壽之本來抱病,世所共知,而曾於賜飮之時,至於落觴,則聖明,亦或洞燭之矣,其從仕之時,人皆以失性目之。頃臣之西下也,路次歷見,則其病,視前日有加,今番奔哭其母喪時,則臣未及往見,而聞在途再中,全身不收,見者莫不危之云。全身不收者,不特二肢不用,則其爲篤疾,無疑矣。若遂隕斃於途路,則在聖朝帷蓋之義,寧不惻傷耶?臣於科獄事,嫌不敢有言矣,此則西下時,旣有已目見,而律文亦甚明白,故如是猥達,下詢大臣而處之,何如?上曰,此事,何如?左議政李畬曰,科獄罪人,情犯絶痛,纔因臺啓,至於改配,大壽事,旣係科獄,不敢輕論,而聞其病,殆無平例人事,前後蒙恩上來,而母子相訣之時,及今番奔哭而歸,以傍人見之,亦爲之惻然,而大壽則幾於不知其痛迫云,若或顚斃於中路,則閔鎭厚所陳,有傷好生之德云者,然矣。戶曹判書趙泰采曰,趙大壽,素有風病,曾於玉堂伴直時見之,則一日之內,事多遺妄矣。今番遭喪上來之時往見,則病勢加重,全不起動,當此凍寒,中路致斃之言,誠不爲異,而復起爲人,則非可望矣。鎭厚曰,大壽負犯甚重,實無一毫可恕之道,而只爲律文,明有可據,而亦恐有傷於聖上好生之德,故敢有所達矣。上曰,趙大壽負犯甚重,故其來見病母及奔哭母喪也,皆令還赴謫所矣。今聞所達之言,其廢疾似是實狀,而篤疾之人,逆獄亦不緣坐,宜有斟酌之道,特爲放歸田里,可也。左議政李畬所啓,朴世堂思辨錄辨破事,當初不爲則已,旣有成命,則不當仍以擔閣。聞儒臣所已撰輯者,頗得詳備,別無更爲議撰之事,以已成冊子,使之書入,似宜矣。上曰,當初在外儒臣處收議之後,尙未擧行,今以已成冊子施行,而使之進入,可也。又所啓,京畿分等狀啓中,尤甚邑太多,尤甚之尤甚外,皆以之次施行。道臣,又以抱川·楊州·高陽·坡州·陽川五邑,宜入於尤甚中申請,而朝令旣下,不可因其狀請,續續許改,以啓紛紜之弊,故覆啓不許矣。然其中抱川,則連界永平·漣川等邑,失稔之弊,無甚異同,而不入於尤甚中,民皆稱冤,北來宰臣,目見而言之。至於陽川,本以至小之邑,沿江爲境,今年慘被水災,餘地無多,此等兩邑,特入於尤甚中,似宜矣。上曰,兩邑,特以尤甚邑施行,可也。
左議政李畬所啓,此亦咸鏡監司李震休狀啓也。北路全無宿儲,若依上年例,只得嶺南穀一萬三千石,則穀小民多,無以繼賑,必得五萬石之穀,可以成樣,而移轉船隻,雖自本邑,隨得下送計料,其所容載,多不過三四十石。上年本道船隻,只載三千石,至於一萬石,則自嶺南船運,今年亦於元穀中,除出船價格糧,募大船運來事,請令廟堂稟處矣。北路賑事雖急,五萬石之穀,不惟未易充給,東海水路,難通大船,雖給許多之穀,何能及賑前運致也?朝家,旣令嶺南,限一萬五千石,料理移送,更加五千石,使之合爲二萬石之數,而如可募船,則使之從便輸運,似當矣。上曰,然矣。依此分付,可也。又所啓,新除授忠淸監司李善溥,自安東移拜,而安東,以道內災邑,承數遞之後,迎送之際,民弊不少,此實可慮,而按道之任,事體自別,不爲仰達矣。在外大臣,亦以爲言,以民事爲慮也。下詢于入侍諸臣而處之,何如?吏曹判書李濡曰,近來注擬之際,每患乏人,前後外任之擧論者,蓋出於事勢之不得已,而監司則尤難得人。李善溥,雖云曾有酒失,而本品實多可取,其爲廣州府尹時,頗有治績,亦無以酒害政之事,故備擬受點,災邑遞易之弊,初不暇念及矣。上曰,李善溥赴任,今至幾月耶?李畬曰,安東府使李壄見遞後,善溥赴任,則似是夏間矣。大司成兪得一曰,善溥赴任,在今年六月,而除授則在臣待罪銓曹之時。安東是大邑,素稱難治,且承數遞之後,難於得人,臣適與卽今吏曹判書李濡,相議差送矣。方伯責任甚重,不可不擇人而送之,如其不合於按察之任則已,其在事體,不可以一邑遞易之弊,而有所仍任也。上曰,其酒病,何如?李畬曰,善溥,卽臣之同姓疎族也。曾爲慶尙監司時,以酒被論,而前後屢爲外職,以幹局見稱,數年來氣衰,亦頗節飮云矣。李濡曰,近未聞過飮之事,則豈有所害於政治乎?若有害於政治,則雖安東一邑,亦不可仍任矣。得一曰,近來監司有窠,則政官閣筆,無以塡差。李善溥除拜時,必知其可否而備擬,吏曹判書,今方入侍,自上更加下詢,商量而處之,似可矣。李濡曰,善溥,別無過飮之事,而旣當重任,亦豈無惕念之道乎?判尹閔鎭厚曰,臣與李善溥,雖非相避,不無姻嫌,故其爲人之如何,有不敢評論,而臣有區區慨然於心者,玆因大臣之言端,敢請略陳焉。比年飢荒,外方營邑,無不凋殘,而究其病源,則實由於官員之數易,數易之弊,可謂罔有紀極矣。臺官,國之重任,況自外方承召之人,宜不敢請仍,而近日李聖肇,由白川郡守,移拜掌令,此則誠有不可不變通者。聖肇之赴白川,未滿一年,白川年事,在海西雖曰稍稔,猶不免歉荒,且經再度勅行,而又有此遞易之擧,邑民其何以支堪耶?此事亦願下詢於大臣而處之矣。李濡曰,雖在常年,不無迎送之弊,況此大無之歲乎?非不知其弊之不少,而實無推移注擬之人,故不得已曾於筵中,以內外輕重之別,有所陳達,勿論準限與否而備擬,以致如此矣。上曰,李聖肇赴任,今至幾月耶?得一曰,今年民事,雖稱稍實,而前郡守在任身死,邑事之蕩敗,可知。李聖肇,爲其代未久,又爲移拜,雖以臺職之重,難於請仍,而本邑之弊,則必甚矣。上曰,當初移拜,出於不得已,而軫念邑弊之言,誠是,李聖肇白川郡守仍任,可也。李畬曰,按道之任,得人爲難,比之一時臺職,爲尤重,而安東之弊,與白川無異矣。上曰,監司事體有別,而安東非但被災,遞易太數,不可不慮,李善溥,亦爲仍任安東府使,可也。
兪得一又啓曰,臣於沿路見之,聞士夫之言,海西及嶺東流播之民,提挈老幼,顚連於湖西各邑云,想必轉下湖南矣。凍餒無所依賴,則必皆顚壑而止,此皆國家赤子,憫惻何可具言?宜自廟堂,分付畿·湖各邑,隨其所抵坊里,使之結幕容接,目見難保者,則雖冬前,分給糜粥之資,其中合家流散,初有根着之類,必知其某邑飢民,問其事勢情願,歲翻後計日給糧,令還本土,而報知于賑廳,又使本邑,白給糧種,得以濟活耕鑿,俾無道路饉斃之患,似合於聖朝懷保之政,故敢此仰達。李畬曰,臣在鄕時,家近嶺西,見其流民,扶老携幼,襁續道路,想海西山邑之民,亦一般矣。此類,雖冬前,若無軫恤之道,則必當飢凍顚斃,誠爲可矜,似當分付畿·湖各邑,隨其所在,從便救活,又令知其某邑飢民,幾名流到之數,成冊報賑廳,以爲區處接濟之地矣。吏曹判書李濡曰,春間李寅燁,以南下流民賑濟事,陳達行關矣。臣於待罪兵曹時,各處所役飢民五六百名,雖得救活蘇健,而及其末梢放送之後,無所依賴之道。且今嶺西流離之民,明春則必多紛集於都下,而不可不預爲之所,若得閑曠之地,留着農作,則似有實效。聞湖西及水原等處,有牧場可耕者,方欲變通處之,而姑未及焉。至於飢民之離散者,自其本邑,知數成冊,其流下三南者,亦自各其邑,知數成冊,報賑廳後,從便處置宜當,爲先以此分付,似可矣。得一曰,飢民之壯實者,給糧使役,則舒其筋力,俾無顚弊之患,誠爲得宜,而外方則異於都下,雖聚一處,可還本土者,則令各邑給糧還送,無意還本者,則隨其所在,使有田土富實之民,饋養耕作,亦可矣,以此分付,何如?上曰,依爲之。以上朝報入侍時,兪得一又啓曰,臣於奉命南下時,歷過兩湖,詳聞民間形勢,故敢此仰達。今年三南年事,雖曰稍實,田穀則大都失稔,畓穀之茂盛者,亦被風災,全無實數,湖南之沿海各邑,靡不被災,而珍島·興陽·康〈津〉·海南,爲最酷,雖歲前,亦難支保,而湖南則素有食根,昨年穡事稍稔,亦賴傍近稍優之邑,姑無流散之患,而湖西則峽菑之被災甚慘,而食根不及於湖南,卽今村間,亦多飢饉之患,道臣·守令及士夫之言,無不同然,民人等,多以舊糴之督捧,難於保存,到處呼訴於臣,而臣雖不敢示其歸奏之意。槪聞湖西各邑還穀,雖小縣,其數甚多,備納新分之外,又捧舊逋一半於民,則必難支堪,與其終不得準捧而招怨於民,無寧量其形勢,參酌變通之爲愈,故還朝後,欲爲陳稟矣。湖南則纔因道臣狀聞,尤甚邑則舊還上·軍餉,倂皆停捧,之次稍實邑,則只捧辛·壬兩年云,民事誠幸,而湖西則被災,與湖南無異,食根之不及,如上所陳,其在軫恤之道,不宜異同,舊還上一款,依湖南例,尤甚邑則停捧,之次等邑,只捧辛·壬兩年,用示聖朝惠政,何如?左議政李畬曰,八路被災,大抵同然,而差歇減役節目,兩大臣,初旣磨勘,臣只追後參聞之矣。朝令旣頒之〈後〉,有難以道臣啓聞,續續更改,而湖南在三南中,被災似爲尤甚。且道臣狀聞中,以爲新分給,視前加多云,故舊糴則許其減捧,出於別爲變通之意,今若又許於湖西,則嶺南亦必效之,此爲難處。出外更與兩大臣相議,然後可定矣。兪得一曰,朝令之數數變改,臣亦嘗言之,而湖西峽邑被災之慘如此,依湖南例,舊還上則一體變通,似宜矣。上曰,出外後,與在外大臣,相議更稟,可也。左議政李畬所啓,此卽平安監司崔錫恒狀啓也。關西財貨,本來殷富,而近甚蕩敗者,專由於赴京貢役商賈,多數貸出,而及其還歸,輒以物貨代納,欲直捧本銀,則百般稱頉,其勢未易。私商稱貸,在於臣手,可以嚴防,而赴京使臣,或以草記,或於引見稟定以來,防塞不許,有所不敢。自今赴京行次,切勿許貸事,令廟堂稟處矣。國家銀貨,多在西關,而散貨殆空,歸於虛簿,關西此弊,誠可寒心,此後如奏請等使,自朝家別爲分付之外,循例使之,則依狀啓,使之一切不許,似宜矣。上曰,依爲之。又所啓,黃海道谷山·新溪·兎山·遂安·金川等邑飢荒,與伊川·安峽等邑,小無異同。伊·安等四邑諸般身役,旣減三分之二,而其一則又令退捧,使之民間,更無上納之物矣。谷山等五邑,理宜均施,亦令伊·安,依四邑例,退捧,似當矣。上曰,一體退捧,可也。又所啓,此卽咸鏡監司李震休狀啓也。北路飢荒,連歲滋甚,實無生穀之路,驛奴婢及各司奴婢,朝家特爲許贖,誠爲多幸,而自願絶無,關北內奴婢居半,而頗有蒼根願贖者,亦從自願代納,有根着年歲相當者,除其贖良,而三十以前,則納米二十五石,三十以後至四十,納二十四石,四十以後至五十,納十五石,可得賑資,而其所代納者,又令限十五年,使渠衣之食之,準納身貢,而或有逃亡,復使代立,則於內司無損,而其有補於賑穀不少,請令廟堂稟處矣。北關異於他道,設有內地穀物,轉輸極難,內奴婢,與各司奴婢有異。故曾前雖無許贖之規。今年北路生靈,殆將盡劉,如有可救之道,宜無所不用其極,破格爲之,亦無不可,此事,內司收貢則如舊,北關補賑則大矣。臣在外時,他大臣之意亦如此,依此施行,何如?上曰,特爲施行,可也。又所啓,今年八路凶荒,雖有差等,大抵同然,而關東·關西,其中尤甚海西山邑,則連界關東,廟堂,慮其飢荒之最甚於一道之內,故江原·咸鏡及海西尤甚處身役,減三分之二,還上則隨力收捧之意,別單啓聞,初欲待其分等啓聞後頒降矣。海西狀啓,久未來到,不得已行會而後,今始分等啓聞,而山邑之外,沿海諸邑,竝入於尤甚中,蠲減之數,與關東·嶺西尤甚邑,何〈同〉爲一科,沿海之邑,非不失稔,而以所聞言之,與山邑同等,決不如此。雖欲厚民,不亦太過乎?他道則尤甚中,又出尤甚,稍存差等,故尤甚之尤甚外,皆以之次施行,而海西則只混許稱尤甚,自朝家,有難直爲除出,歸之之次,而新分還上,若只令隨力收捧,則雖有不納之民,必無徵督之理。所謂尤甚邑倉穀,則勢將蕩然,而專以移轉救民,國力何能盡濟乎?監司所爲,殊極不當,任胤元推考。海西山邑,谷山·兎山·新溪·遂安·金川等尤甚邑之外,其餘則新分還上移轉等穀,竝令從民力督捧,以其地之穀,救其民,似宜矣。上曰,依爲之。又所啓,此亦咸鏡監司李震休狀啓也。松都商賈往來北關者,自前有收稅之規矣。因松都物力之蕩敗,朝家,使之限三年移給松都,而今年賑資,無路辦出,請自今年至明秋,依前收稅,明秋以後,依備局分付,限三年許給松都矣。此事雖有朝命,姑未及移給,則限明秋依狀啓施行,似當矣。上曰,依爲之。又所啓,此亦咸鏡監司李震休狀啓也。官奴婢,亦請納米許贖矣。今年北路救民之策,固宜無所靳惜,而至於官奴婢許贖,則自前不無濫雜冒僞之端,未必有實益,而奸弊難防,此則似難開路矣。上曰,官奴婢許贖,曾多濫雜之弊,此則勿爲施行,可也。又所啓,京畿分等狀啓中,尤甚邑太多,尤甚之尤甚外,皆以之次施行。道臣,又以抱川·楊州·高陽·坡州·陽川五邑,宜入於尤甚中申請,而朝令旣下不可因其狀請,續續許以啓紛紜之弊,故覆啓不許矣。然其中抱川,則連界永平·漣川等邑,失稔之弊,無甚異同,而不入於尤甚中,民皆稱冤,北來宰臣,目見而言之。至於陽川,本以至小之邑,沿江爲境,今年慘被水災,餘地無多,此等兩邑,特入於尤甚中,似宜矣。上曰,兩邑,特以尤甚邑施行,可也。又所啓,頃日筵中,判尹閔鎭厚,有所陳達,臣今日來到賓廳,見其擧行條件,而軍餉限年收捧,及未收身布退捧事,則此係啓下節目變改,須與在外兩大臣商議,然後可定,而戊·己以上逃故蕩滌事,小臣之意,本亦如此矣。卽今生民疾苦,專在於此,聞戊寅以上逃故,則朝家已有蕩減之令,而己卯條,未減之矣。戊·己兩年癘疫死亡之慘,殆同兵亂,其時逃故未代定者身布,每侵徵於隣族,而所謂隣族,無非貧殘之類,錢錢兩兩,艱難收合,不能備數,則仍不上納,歸於未收,而但爲色吏等牌輩所偸食。逐年如此,一人逃故,一村被害,而在國家,只爲虛簿,終無實捧。己卯條逃故身布,依筵臣所達,竝入蕩減,似宜矣。閔鎭厚曰,臣只聞民間稱冤之言,未詳其曲折矣。今聞戊寅以上,曾有蕩滌之命,而己卯條,則未入於其中。且戊寅以上逃故者,則別爲從速代定事,亦有朝令,而良丁難得,想必未及盡爲代定。今若蕩滌己卯條未收,而更爲申飭代定,則可以少敍民怨矣。李畬曰,代定,實爲未易,且今年被災尤甚處,旣令停止歲抄,而第令申飭,以爲漸次充補之地,宜矣。上曰,所達好矣。己卯未收蕩滌代定事,更爲申飭,可也。戶曹判書趙泰采所啓,萊館開市,一朔六次,此則朝家許之,而其後因送饌倭人之事,又有五日一次開市之謬規,商賈外雜人及本府官吏,連續出入,實多濫雜之弊。且我國陰事,潛通館倭,難保其必無此患,朝家惟有防禁,萊府,爲其收稅,而因循不廢,誠極寒心。今後痛革此弊,若有仍前出入之事,則訓別輩,隨現重治,而東萊府使,亦難免不善奉行之責,以此嚴飭施行,何如?左議政李畬曰,倭館防閑,漸至廢弛,以向者入館作拿之事見之,則常時出入,而無所畏憚,可知,誠極寒心,不可不嚴禁矣。趙泰采曰,今後現發,則從重論罪,宜矣。上曰,依爲之。又所啓,戊己以上軍兵逃故蕩減事,大臣纔已陳達矣。辛巳年間李世載爲承旨時,各寺奴婢逃故,隣族徵布者,依軍兵例一體蕩減事,定奪矣。各道成冊齊到之後,則似當依定奪,直爲蕩減,而第有不得不稟定事,故敢達。癸酉以上逃故,因其時大臣陳白,姑勿徵貢者,六千八百九十餘口,卽今所捧成冊之數,四千二百三千餘口,合而計之,則當爲一萬一千三十餘名,癸酉姑頉,盡是虛簿,當與戊·己以上逃故,永許蕩滌,下詢大臣而處之,何如?左議政李畬曰,此皆虛簿而無實捧,卽今生民之弊,專在於此,臣意則一倂蕩減,似好,而己卯條,亦竝入,宜矣。國無實入,而民受切害,不可不變通矣。趙泰采曰,臣考各邑成冊,則其中有庚寅逃故,庚寅年所生之人,今旣老除,則其年逃亡之人,豈有至今仍存貢案之理乎?己酉以上逃故亦多,而不爲頉減,各邑事,誠爲虛疏,亦難知其虛實矣。上曰,特爲蕩滌,可也。大司成兪得一所啓,臣於還朝後,伏見朝報,北路蔘獄,旣已勘處,而臣有所懷,故敢達。洪時紀等,若不直加處斷,則必無得情之理,朝家之酌處者,良由於此,而臺官之爭執,亦是矣。當土卒等招辭,以虞候以下,長嶺射會後,分付越採納貢,故朝家,以邊將之不參射會者,謂之無罪,而臣於按道之日,稔知事情,實有不然,則張善漢·愼之逸,與六堡邊將,會射長嶺之後,各鎭堡五點考,一不擧行,各堡邊將,仍有許採,則不但參會六堡而已。之逸,計口徵蔘,與善漢分利之說,三·甲之人,有耳皆聞。仁遮外·羅暖,則不入同謀之中,以此五點,獨及於二堡,潛於五點之間,使之越採捧稅,故之逸,知其隱情,依他鎭徵蔘,則羅暖則與之而仁遮外,獨不與,以此生釁漸深。時紀,恃其五日之逢點,徒懷憤怒,告訴營門,而一般彰露之後,之逸·時紀,同辭抵諱,其勢固然矣。臣意則洪時紀,發書營門之書,旣曰三水及十堡邊將,敎誘犯越,其時甲山府使洪璛,答臣之書,亦曰虞候與三江倅,通謀弛禁,沿江鎭堡之民,裹糧深入,經月始還,陳禮龍等十五人招辭,皆曰虞候以下,約東許採。臣於日昨,又聞洪璛之言,則其時乫破知土卒數十人,深入彼地値獵,故久不得還,其家人,遑遑痛泣,聞此言詗察,則果然云。仁遮·小農外,各堡之許採,此亦可見三水郡,在於十一鎭堡後大嶺之內,西關蔘商數十馱入來交易之際,本邑徵稅之說,旣出於三水吏趙國石之招,之逸,對甲山倅,亦言捧稅,則西商,歷入三水之時,各鎭堡,苟無許採賣蔘之事,則必不入送,魚面軍官土兵之招,以爲萬戶使土兵趙界信,通書于平安道楸波萬戶,請來蔘商,以貂皮換銀云,但以皮物賣買,則招辭中,豈以蔘商爲言耶?各鎭堡一例許採之狀,節節如此。今若以吏卒等承款之堡,罪之,則三水及仁遮·小農吏卒,初雖吐實,後皆變辭,極口稱冤,然則時紀等,亦不可罪也。虞候,是主禁之官,三水,卽主鎭之邑,而通謀弛禁,許民越採之狀,如是狼藉,之逸,爲首罪,則善漢,亦不可徒配而止。時紀情狀,雖極痛駭,以發告之人,與之逸同科而八堡邊將,則昨年蒙放,終無薄罰,朝家刑政,決不如是不均,此雖出於遠外之事,未詳情實之致。臣於前日狀聞中,亦以若不嚴治許採之罪,但治犯越之人,則國法無時而立,邊民必不感服,爲辭,今日斷獄許採之邊將,則猝無事,而只罪下民,則北民,以朝廷處分,謂之如何耶?臣在北藩時,士卒等死於杖下者,已至六人,而其中亦有隱問被刑而死者,首罪之邊將,則晏然在家,而無罪之下民,則死於桁楊,豈不至冤乎?此不但前頭禁防之廢弛,臣恐大失邊民之心,玆敢縷縷陳達,仰稟聖明,有所照察也。且西關·江界等邑禁令,尤爲不嚴,每由於此路往來潛商,其時楸坡萬戶,亦當査罪矣。左議政李畬曰,頃日筵中,已爲陳達,而邊上禁防,當如軍律,不宜撓改,以罪人不爲輸情,徑先放送,固爲苟簡,而北路荐飢,振古所無,生類將盡,爲此特爲格外之處分,則庶幾無傷,故敢請酌處矣。張善漢,則見放於親臨錄囚時,故臣未見文案,而其後臣忝任金吾,邊將四人,則以土卒,已見放於本道放送,其餘則入於今番酌處矣。得一曰,親臨錄囚時,張善漢,則削職放送,江口等四邊將,則放送,而其時朝廷,若以善漢罪狀,明白陳達,而自上特施曠蕩之典,則亦無不可,而未詳事情,疑其無罪而疏釋,故臣以此累次啓聞。善漢則定配,各堡邊將之輕重間,終無罪罰,則臣實慨然,而善漢,以主禁之人,其罪尤輕矣。李畬曰,善漢以主禁之人,行私,其罪尤重矣。朝家懲罪之道,宜先於主禁之人,用律固太輕矣。吏曹判書李濡曰,兪得一,以邊將,與虞候犯罪則同,而勘律之輕重,懸殊,今宜一體論斷爲言,而凡論囚之道,或有據法而議讞者,或因特恩而疏釋者,王獄親臨處分時,設有罪重而輕釋者,此乃別施曠蕩之典,似不可拘以常規,則謂其前後異同,而追加其罪,未知其何如?更考文案,果有大段情狀,一如所達之言,則參酌處分,亦無不可,而卽今筵中,恐難猝然加罪。得一曰,於人之罪,臣意本非直請重典,其間事實,或有未盡仰達於天聽者,臣旣聞之而不達,則是臣之罪,且各堡邊將,輕重間,宜有參量處分之道,故仰達矣。李畬曰,此獄文案,臣亦不能詳記,今方退出,更考文案,後日登對時,更稟處之,似宜矣。上曰,楸坡萬戶之事,亦有罪矣。後日文案詳考後,更爲稟處,可也。左議政李畬所啓,此卽咸鏡監司李震休狀啓也。又請得龍驤衛副護軍,副司直,通嘉空名四五百張,以爲補賑之地矣。每張貿束,雖曰有弊,北路凶荒至此,他道,亦旣許之,此則許之,似可矣。上曰,依爲之。以上備局謄錄
大臣·備局堂上入侍時,吏曹判書李濡所啓,臣方待罪冰庫提調,而上年陳達榻前,變通藏冰之規,使本庫,官員專管爲之,頗得着實矣。因今年無前雨水,以致消融,不能繼用,郞屬,至於拿囚,臣亦不勝惶恐,而卽今藏氷之期不遠,又有不可不稟定者。西氷庫,凡四梗,各其主梗官,旣已減除,別檢二人,勢難一時看檢四梗之役,而疾病事故,亦未可知,則實無推移相替之道。若於江冰不能堅固之時,則曠日持久,不無狼貝之患,宜以曾前四梗主梗官中,擇其勤幹者二員,臨時啓下,以爲觀勢往來看檢之地。且東氷庫,則只是一梗,別檢則兩員,而上年未及一體變通,與主梗官,奉常寺,依前眼同爲之,領役禁軍,亦不定送矣。上年則凡事,一依西冰庫例施行,以此竝爲添入於節目,何如?上曰,依爲之。
政院啓曰,今日政,承旨二員,臺諫一員,竝移拜他職,雖已下直之後,承旨臺諫,卽當差出,而代房承旨李喜茂,旣移他職,勢難移參政席,臣弘楨,若爲代進,則廳中又空,在外承旨,牌招之際,夜將向晨,有闕承旨·臺諫,明早更爲稟政之意,敢啓。傳曰,知道。
入侍時,左副承旨李喜茂所啓,左·右史不備已久,前月趙泰億,又以違牌坐罷。在前史官之坐罷者,續續還敍,蓋以史局爲重,卽今連以兼春秋替備上番,事甚未安,合有變通之故,敢達矣。上曰,趙泰億,敍用,可也。吏曹謄錄
禮曹啓曰,延礽君夫人初揀擇吉日,以何間推擇乎?敢稟。傳曰,以開月念間推擇,可也。又啓曰,傳曰以開月念間,推擇可也事,命下矣。初揀擇吉日,令日官推擇,則來十二月十七日午時,二十日午時,爲吉云,此兩日中,以何日定行乎?敢稟。傳曰,以二十日定行。
春秋館郞廳,以監事意啓曰,以禮曹草記,祖宗朝王子冠禮節目,實錄中考出事,命下矣。本館所藏宣廟·仁廟兩朝實錄,令堂上·郞廳,爲先考出,何如?傳曰,允。禮曹謄錄
引見時,戶曹判書趙泰采所啓,萊館開市,一朔六次,此則朝家許之,而其後,因送饌倭人之事,又有五日一次開市之謬規,商賈外雜人及本府官吏,連續出入,實多濫雜之弊。且我國陰事,潛通館倭,難保其必無此患,朝家雖有防禁,萊府,爲其收稅,而因循不廢,誠極寒心。今後則痛革此弊,若有仍前出入之事,則訓別輩,隨現重治,而東萊府使,亦難免不善奉行之責,以此嚴勅施行,何如?左議政李畬曰,倭館防閑,漸至廢弛,以向者入館作拿之事見之,則常時出入之無所畏憚可知,誠極寒心,不可不嚴禁矣。趙泰采曰,日後現發,則從重論罪,宜矣。上曰,依爲之。刑曹謄錄
上在昌德宮。停常參·經筵。
下直,銀溪察訪李震葉。
領議政申琓,右議政金構八度呈辭。入啓。傳曰,安心調理。
大司諫黃欽三度呈辭。入啓。遞差。
全羅左道災傷敬差官崔敬中,入來。
吏曹啓曰,臺諫有闕,政事,取稟。傳曰,當日爲之。
傳曰,明日晝講爲之。
修撰趙道彬,承文副正字洪萬遇,司正洪重休,司果權世恒,文臣朔試射時,稱病不進,依承傳罷職。
禁府,李文興,楊州延曙驛徒三年定配,科獄罪人吳碩夏,大靜縣仍配。啓。
副修撰金興慶,再招不進。傳曰,禁推。
左承旨洪璛上疏。大槪,臣於病伏中,得見同僚辭本,不勝慙恧,冒死自列,冀蒙鐫削職名事。入啓。答曰,省疏具悉。爾其勿辭,從速察職。
禁府,金興慶·周時興拿囚。啓。以上朝報
吏批啓曰,本曹參議,今當差出,而擬望之人乏少,外任竝擬,何如?傳曰,允。以柳星河爲興德縣監,李喜茂爲大司諫,尹憲柱爲輔德,孟萬澤爲掌令,李光佐爲吏曹佐郞,韓重熙爲漢城參軍,金楺爲富平縣監,李德華爲獒樹察訪,李志洵爲敬寧殿參奉,尹鼎謙爲濟原察訪,朴壽仁爲禮曹佐郞,洪璛爲忠淸監司,李晩成爲中學敎授。禁府都事李衡輔,典設別檢洪洵相換,校書博士單韓奕。吏曹謄錄
兵批,副護軍李萬相,副司果金鎰,副護軍黃欽·李萬齡,司直尹德駿,副司正洪泳,副司勇肄習官尹就履·沈尙尹。兵曹謄錄
傳曰,宣祖朝王子義安君延諡,定於今月三十日云,依樂善君延諡時判付擧行事,分付該曹。
禮曹啓曰,命下矣。取考樂善君延諡時謄錄,則延諡及內外宣醞時,應爲一等賜樂,而軒架鼓吹,時未復舊,只賜於延諡之時事,判下矣。卽今軒架鼓吹,尙未復舊,今此義安君延諡時,亦依此例,只賜於延諡時事,分付該院,何如?傳曰,允。禮曹謄錄
上在昌德宮。停常參·經筵。
辰時,有霧氣。未時,太白見於未地。夜四更,月入太微西垣內。五更,流星出軫星下,入巽方天際,狀如拳,尾長三四尺許,色赤。
都承旨李思永再度呈辭。入啓。遞差。
領議政申琓,右議政金構九度呈辭,入啓。傳曰,安心調理。
右副承旨黃一夏上疏。大槪,頃蒙恩暇,往省丘墓,昨纔還朝,方欲肅謝之際,伏見諸僚之疏,其所自列,臣亦一般,實不勝瞿然慙恧之至。伏乞聖明,亟命鐫削臣職,仍治臣傷廉義負職責之罪,以謝物議,以安私分事。入啓。答曰,省疏具悉。爾其勿辭,從速察職。
政院啓曰,執義金相稷,引避退待,處置歸於諫院,而諫院亦無行公之員,尙未處置。司諫李世維,牌招使之處置,何如?傳曰,允。又啓曰,卽因弘文館草記,下番無他入直之員,令本院稟旨變通事,允下矣。政官卽爲牌招,闕員差出,仍卽牌招,何如?傳曰,允。
錦平尉朴弼成上疏。大槪,幸賴聖恩,擔舁生還,而因臣狗馬之疾,致令使事留滯,蒼黃改命,臣罪至此,萬死猶輕。伏乞聖明,亟命有司,勘臣罪名,以嚴王法,以安私分事。入啓。答曰,省疏具悉卿懇。卿其安心勿待罪,調理行公。
傳曰,明日晝講爲之。
司諫李世維啓曰,執義金相稷,引避退待,處置歸於本院,而臣伏見其避辭,則以自秋以來,連叨言地,當此遇災之日,曾不能一言獻替爲咎,臣亦自秋以來,連叨臺職,無一言獻替,自咎慙悚之不暇,何可處置憲臣乎?其孤負侍從之職,重被不言之斥,與臺臣無異,何敢仍冒於職次乎?請命遞斥臣職。答曰,勿辭,退待物論。
輔德尹憲柱上疏。大槪,臣曾忝諫職,因僚臺處置事,酷被反詈之辱,其所凌轢蹴踏,無復餘地,卒不免爲淸朝臺閣之羞,已不可淟涊冒居於榮次,而且臣曾任南陽時,有見欺奸民之事,名登於法曹照勘,旣以此見遞臺職,則尤何可冒昧承當乎?召牌之下,不敢偃伏私室,祗詣闕外,而不得不陳疏徑退,伏乞聖慈,亟遞臣職,以安微分事。呈政院。還出給。
傳曰,今日晝講,停。
全羅監司書目,興德縣監李杙,古阜兼任時,啓聞罪人見失後,過限未捕,依例罷黜事。
謝恩,輔德尹憲柱。
禮曹參議申銋辭職上疏。入啓。答曰,省疏具悉。爾其勿辭,從速察職。
副修撰趙泰一牌不進,傳曰,禁推。
平安監司書目,臣於憲臣·春坊之疏,有不敢晏然,辭職上疏上送事,啓。答曰,省疏具悉。卿其勿辭,從速察職。以上朝報
吏曹啓曰,典籍金起濟,持身賤汚,處事不美,不可仍置其職,汰去,何如?傳曰,允。吏曹謄錄
有政。吏批,以黃欽爲都承旨,韓聖佑爲左承旨,崔重泰爲右承旨,李震壽爲左副承旨,李世雲爲英陵參奉,尹東魯爲監察,朴權爲吏曹參議,李頤晩爲扶安推考敬差官,洪泳爲典籍,趙泰一爲修撰,李海朝爲獻納,趙持恒爲繕工副正。典籍單韓奕,待敎單趙泰億,全羅兵使審藥單韓世愈,平安道審藥單方興元。吏曹謄錄
兵批,副護軍李思永,副司直徐宗泰·黃欽,司果李震殷·金澋·金德基·任舜元,副司果尹德駿·李萬齡·朴熙晉·朴台東·李廷吉·李碩輔,副司正洪泳。兵曹謄錄
上在昌德宮。停常參·經筵。
京畿都事金普澤,災傷覆審後,入來。
領議政申琓,右議政金構十度呈辭。入啓。傳曰,安心調理。
禮曹,前兵使李後晟,今月二十二日卒逝云。弔祭致賻,依法例擧行,何如?啓依所啓施行。
政院啓曰,今日晝講事命下,而副修撰金興慶,時在就理中,昨日新除修撰趙泰一,又爲禁推,玉堂下番不備,何以爲之?敢稟。傳曰,停。又啓曰,兩司多官,無行公之員,憲府則連以監察茶時,執義金相稷,司諫李世維,引避退待,尙未處置,事甚未安。除在外人員外,未肅拜大司諫李喜茂,正言兪彦明,掌令孟萬澤,竝卽牌招,使之處置,何如?傳曰,允。
謝恩,左副承旨李震壽,掌令孟萬澤。
刑曹參判李墪三度呈辭。入啓。遞差。
大司諫李喜茂上疏。大槪,薇垣長席,地望自別,決非駑下如臣,所可苟充,召牌之下,不得不趨詣闕外,而揣量才分,萬無冒分承當之望,懇乞鐫遞職名,以重官方,以安賤分事。呈政院。還出給。
謝恩,大司諫李喜茂。
左承旨韓聖佑上疏。大槪,召牌之下,不得不趨詣禁扃之外,而顧臣情地,於憲臣·宮官之疏,實有所難安者。且臣素患沈苦之餘,亦難承當夙夜之役,伏乞聖慈,諒臣情病,亟許遞免,以便公私事。入啓。答曰,省疏具悉。爾其勿辭,從速察職。
禁府,趙泰一拿囚。啓。
掌令孟萬澤啓曰,臣於病伏中,遽承掌憲新命,今以兩司處置,召牌繼下,嚴畏分義,不敢言病,不得不扶舁入肅,而第伏見兩司避辭,則皆以玉堂之箚,引以爲咎,臣於此竊不勝瞿然之至。臣之陋劣無似,自秋以來,連忝臺端,而性旣昏愚,病又纏綿,頃當遇災之日,終不能出一言,少效獻替之義,今此不言之斥,正爲如臣者發也。唯當慙恧自訟之不暇,其何敢晏然可否於處置之際乎?臣之孤負職責,比他人尤有倍焉,決不可淟涊冒據,以益臺閣之羞,請命遞斥臣職。答曰,勿辭,退待物論。
大司諫李喜茂啓曰,臣之譾劣,百無肖似,而濫蒙洪造,屢玷臺省,曾無稱塞之效,每切尸素之愧,不意玆者,遽叨諫長之任,此豈駑下如臣,所可一日冒據,而召牌之下,不敢坐違,冒昧祗肅,惶愧靡容。且伏見諸臺避辭,則以遇災之日,不能獻替,爲引咎之端,臣於此尤不勝瞿然慙悚之至。頃臣入直喉司之日,適有雷動之變,而不能以一言片辭,仰裨修省之聖德,非斥之言,前後狎至,臣嘗因此上章待罪,今方自訟之不暇,何敢處置他人乎?危蹙之極,決不可仍據臺席,請命遞斥臣職。答曰,勿辭,退待物論。
正言兪彦明,牌不進,依承傳罷職。
政院啓曰,以弘文館草記,令本院稟旨變通事,允下矣。玉堂下番闕直,已至多日,誠爲未安,政官卽爲牌招,差出闕員,仍卽牌招入直,何如?傳曰,允。
左議政李畬箚子。大槪,冒陳危懇,乞蒙鐫免事。入啓。答曰,省箚具悉卿懇。諫臣之言,非有深意,卿其安心勿辭,俟間視事,以副至望。仍傳曰,遣史官傳諭。都承旨黃欽上疏。大槪,銀臺首席,決非如臣庸陋,所可承當。且臣賤疾沈痼,決無陳力就列之望,嚴召之下,雖不得不强疾趨詣,而咫尺天陛,末由入謝肅命,伏乞聖明,特賜俯諒,亟許遞改臣新授職名,以重名器,以安私分事。入啓。答曰,省疏具悉。卿其勿辭,從速察職。
謝恩,修撰李觀命。
待敎趙泰億上疏。大槪,臣於五朔之內,三罷四敍,感戴恩私,不知死所。且伏聞頃日筵中,以臣僚之紛紜違牌,聖敎至嚴,在臣分義,所當竭蹶趨詣,而顧臣情勢,終無冒進之理,玆敢恭詣,悉暴血懇,兼陳本館凡事,緣臣廢閣之端,以冀鑑諒,仍乞永刊臣名於史官之列,使公事無礙,私分獲安事。入啓。答曰,省疏具悉。爾之引嫌,太涉支離,須勿撕捱,從速察職。
觀象監,未時,太白見於巳地。夜一更,有霧氣,流星出參星下,入巽方天際,狀如拳,尾長四五尺許。色赤,光照地。二更,有霧氣。啓。以上朝報
禁府啓曰,科獄罪人金麟至·李道徵等,押去羅卒,不及聞知罪人等改配行關本道之事,押付配所後,纔已入來,他羅卒,更爲發送押去之意,敢啓。傳曰,知道。禁府謄錄
有政。吏批,以李德運爲典籍,李觀命爲修撰,鄭栻爲正言,李思永爲刑曹參判,朴始采爲司錄,金澋爲兵曹參議,黃海道審藥崔惟亮。吏曹謄錄
兵批,副護軍李墪·趙爾重,副司直李思永。兵曹謄錄
上在昌德宮。停常參·經筵。
下直,靈巖郡守申慶濟。
申·沈尙尹爲假注書。
傳曰,明日晝講爲之。
領議政申琓,右議政金構十一度呈辭。入啓。答曰,安心調理。
玉堂箚子。大槪,請執義金相稷,司諫李世維,大司諫李喜茂,掌令孟萬澤,竝命出仕事。入啓。答曰,依啓。
待敎趙泰億,牌不進,依承傳罷職。
政院啓曰,近因判義禁久未行公,罪囚,一向淹滯,事甚可慮,判義禁洪受瀗,卽爲牌招察任,何如?傳曰,允。
謝恩,工曹判書洪受瀗。
掌令孟萬澤就職。
府前啓,日暮姑停。
禮曹判書趙相愚,正郞李琩,明陵丁字閣有頉處,奉審後入來。
大司諫李喜茂就職。以上朝報
春秋館郞廳,以監事意啓曰,祖宗朝王子冠禮節目,令本館堂上·郞廳,進詣本館史閣,考諸宣廟·仁廟兩朝實錄,則未有載錄處,所當下送堂上·郞廳于江都史閣,竝考列聖實錄,而實錄記載之體,朝家大段典章政令之外,不爲盡錄,以宣·仁兩朝實錄所已考者觀之,列聖實錄中,王子冠禮節目,未必盡載,而政院日記,則如該曹草記之屬,無不備載,或有可考之端,姑先令政院考出本院所藏宣廟·仁廟兩朝日記後,更爲稟處,何如?傳曰,允。禮曹謄錄
上在昌德宮。停常參,只晝講。
領議政申琓,右議政金構十二度呈辭。入啓。傳曰,安心調理。
戶曹啓曰,卽接廣興倉所報,則來十二月朔頒料次,倉官進去于領議政申琓·右議政金構家,請受祿牌,則以爲方在呈辭中云,祿牌,俱不出給,係是大臣祿俸,何以爲之?敢稟。傳曰,令倉官輸送。
忠淸監司洪璛上疏。大槪,湖臬新命,有非如臣碌碌無所比數者,所敢承當。伏乞聖明,俯諒危懇,亟遞職名,以幸公私事。入啓。答曰,省疏具悉。卿其勿辭,速往欽哉。
咸鏡監司書目,臣之病勢·情勢,有難冒居,且於臺官之疏,有不可晏然者,乞蒙恩遞,以便公私事,上疏上送〈事〉,啓。答曰,省疏具悉。卿其勿辭,從速察職。
傳曰,明日晝講爲之。
晝講入侍,同知事兪得一,特進官李世載,承旨金弘楨,玉堂李晩成·李觀命,假注書申,兼春秋崔慶湜,史官李縡,武臣金錫命。
今日晝講時,玉堂罷散人員,竝書入事,榻前下敎。
府啓,請還收炤兄弟放歸田里之命,亟命絶島定配。措辭見上請還收北道守令·邊將等減死定配之命,更加嚴鞫,依律定罪事。措辭見上新除授司諫院獻納李海朝,時在京畿廣州地,請斯速乘馹上來事,下諭。答曰,不允。下諭事,依啓。
慶尙道災傷敬差官李夏源入來。
京畿監司書目,臣於前輔德李萬齡之疏,有不敢晏然者。且被衿川人擊錚之事,乞遞職名事,上疏上送事。啓。答曰,省疏具悉。誣罔擊錚,自有其律,卿其勿辭,從速察職。
傳曰,前校理朴弼明,前修撰李㙫·趙道彬,竝敍用。
初昏,雷動。二更,雨雹,狀如小豆。
今日晝講時,同知事兪得一所啓,臣於成均館,有稟定之事,故敢達。人才作成,實由於國家之培養,而近來場屋,儒生之以詩賦著名者亦尠,臣恐聖朝文敎,漸不如初而然也。如臣無似,屢叨是任,敎導多士,固非臣所敢與議,而循例考講,製述等事,亦可以勉勵奉行也。通讀,是賢關勸課之美規,而中間廢閣,故金鎭圭爲大司成時,疏請復舊,至於議大臣定奪,而未及設行矣。臣於前冬,待罪本職,要該曹啓下節目,其規,講製抄選後,自正月至十二月,每朔試講製各一次,而臣於今春,身病危重,只行一番試講,而卽移憲職,其後大司成,或有故,或久未差出,二月朔製述,亦未試取云。卽今陞補三抄後,只一次試述,四學學製,又未擧行,則通讀,勢無以畢試於歲前。今若棄之,則不但被選者,多有落莫之歎,久廢復設之初,誠爲可惜。欲移施於翌年,則京外士子,爲觀明年通讀而來待懸望者,亦多云。依辛巳學製退行翌年之例,癸未條通讀,雖在於歲後,從便設行完了後,繼行當年條,似合於勸課之道,未知,何如?上曰,依爲之。又所啓,向日賓廳入侍時,諸臣,以白川郡守李聖肇仍任之意,有所陳白,而臣於此事,元無奏達之語,自上,下詢李聖肇赴任,在於何間之際,諸臣,相顧有問,臣只以似在春間,答之矣。卽見朝報,七月除授,八月赴任,以臣所達,書出承召,臺臣之仍任,事體重大,而此非但臣所達,亦與事實相左,筵說記事,易致錯謬,而殊涉未安,改出於朝報,何如?上曰,注書推考,改出朝報,可也。侍讀官李晩成所啓,王世子春秋鼎盛,學問日就,此時勸講之任,尤爲緊重,近因乏人,或未免闕直之時,誠可悶慮。今雖備員,而朝除夕遷,不得考閱全文,以備討論,尙何望講磨薰陶之效乎?經學之士,何可易得於科臼中,而稍嫺經書者,令該曹就議於師傅而錄啓,以爲久任責效之地,而雖入於三司之望,自上審察,勿爲數數遷動,使其中一二人,長在勸講之列,則其爲裨益,豈淺尠哉?檢討官李觀命曰,晩成之言,是矣。王世子學問,日就高明,臣民之幸,曷勝云喩?臣於頃日,猥以兼官,數次進講,而每緣急遽,不能博考全文上下,只觀前註,草草仰對,愧懼靡容。其時王世子,方講孟子,以此書言之,必須淹貫首尾,然後可以領略要旨,而常時旣無尋繹之工,臨急未免憒憒之歎,其何有裨補之效乎?試以賈誼上疏,朱子封事,觀之,敎養太子之道,如此其備,而今則補導之任,只責宮官,誠得慣習經文者,久任責效,豈非當今之焉務乎?上曰,所達甚善,分付該曹,擧行,可也。同知事兪得一所啓,卽今四學兼敎授,見帶三人中,李光佐則在外,有難等待其上來,在京之員,則只有李晩成·李觀命二人矣。故相臣閔鼎重,爲大司成時,與兼敎授,設行學製於泮宮,親自考校。臣於上年冬,亦遵此例,與學官同會試製,歲事逼除之時,非但試取之便易,亦可防冒赴之弊,今亦依此爲之,何如?上曰,此亦依所達爲之,可也。特進官李世載所啓,關西還上,比他道虛疎。甲戌·庚辰蕩減之後,所謂未捧懸錄者,亦甚紊亂,故臣於昨年,嚴飭各邑,分給文書,一一釐正,所捧還穀,亦各區別衙門及各穀色目,積峙庫中後,逐邑摘奸,以防虛錄之弊,事多着實,而及其分糶,民多賴活矣。且還穀會計規例,與三南不同,該邑該吏,持白文成貼成冊,來于營門,與管餉吏,相議推移於各衙門各庫,而用事者極爲痛駭,故臣痛禁其弊,各邑會計文書,使本官修正,除其色吏付送,而公事,從便憑驗於營上都錄,昨今年間,頗似厘正,新監司,又當申飭。第念國綱不嚴,營門分付,恐未能終始擧行,必有朝令,然後事多永久遵行,以此意別爲申飭於本道監司,何如?上曰,若無朝令,則不無此患,分付,可也。又所啓,江邊邊將,本無衣資出處,故吏曹判書李濡,曾按本道時,詳察邊將難堪之勢,有衣資題給之規,而近來間斷,故臣與兵使李尙同議,每於春秋,監營,給春衣資二疋,兵營,給冬衣資二疋,而兩營所費,元不大段矣。江界境邊將,自有衣資周旋之勢,昌洲·阿耳·碧團·麟山·楊下等鎭,亦不甚殘弊,自吾老梁至乾川二十一鎭堡,尤無貌樣,誠爲可矜,春則自監營各題給木二疋,冬則自兵營各給木三疋,以爲衣資之地,而因爲定式施行,何如?上曰,令該曹稟處。以上朝報
備邊司啓曰,因大司成兪得一榻前陳達,湖西峽邑,被災甚慘,而本道各邑還穀,雖小縣,其數甚多。備納新分之外,又捧舊逋一半,則民間力必難支堪。湖南,纔因道臣狀聞,尤甚邑則舊還上倂軍餉停捧,之次稍實邑,則只捧辛·壬兩年條云,湖西·湖南,被災無異,舊還上一款,依湖南例施行事,與在外大臣相議更稟事,命下矣。當初參量各道被災輕重,收糴之數,差次減等頒令者,旣出於十分稱停之意,固難續續許改,而湖南沿海各邑,被災特甚,以此舊還上收捧之數,因其狀請,別爲變通許減矣。今年災實之慘,大抵山峽同然,湖西被災邑中,峽邑之民,尤必難支,而宰臣,旣目見民事,有此陳達,其中山峽尤甚邑,及新舊還上聚多之邑,令道臣別爲區別報本司,或停捧,或限辛·壬兩年條收捧爲宜,以此意分付,何如?答曰,允。又啓曰,因知經筵閔鎭厚榻前陳達,畿·湖還上,雖有限年條收捧之令,而至於軍餉,一倂督徵,騷擾莫甚。似聞軍餉限年,亦爲近規,一體定年條,可爲一分慰悅之道,身布久遠未收者,一時徵捧,實爲難堪之勢,毋論稍實·尤甚邑,只捧當年身布,而舊未收竝停捧事,令廟堂稟〈處〉事,命下矣。軍餉穀,與他糶有別,自前因年凶,以分數減捧則有之,曾無限年之規,不宜又開此路,以增疏緩之弊,而今年畿·湖,雖曰稍勝於東北,均之爲失稔,而近歲連因災荒,不計軍餉散給,各邑積年未收納者居多,一時督捧,誠亦未易,故京畿尤甚邑,旣令折半捧留,不必更論,之次邑則使之一半輸納,一半捧留者,亦出於軫念之意,續續變改,事有難便,而筵臣目見民事,有此陳請,荒歲騷擾之弊,亦不可不念,京畿之次邑舊未收軍餉,令減三分之一收捧,而半則輸納,半則仍留,湖西尤甚邑,則視京畿之次邑施行,之次邑則一半捧留,一半輸納,以紓一分民力,似宜。至於久未收身布,則戊己以上,旣令蕩減,所餘年條不多,而畿甸及三南尤甚邑則停捧,之次邑,則折半收捧者,已是優恤之意,今年身布,各道蠲減之已多,有難更議。減免軍餉一款,以此分付兩道及各其衙門,何如?答曰,允。以上備局謄錄
特進官李世載所啓,近來朝臣之自外來者,每以賑民事上達者,旣涉支離,而臣過海西平山,則闔境之民,齊到來訴曰,有各處年事差勝,而至於山峽八面,尤甚被災,卽今流亡相繼,殆至十家九空,還上身布,萬無備納之勢,況本官民戶七千餘人口,三萬餘石新分還上,僅一千五百餘石,卽今收捧者,四百石,雖畢捧,新還不爲一二巡分給之資,趁歲初多得移轉,然後可以得活。且以爲江都米作錢,方今收捧,將欲上納,若仍留本府,以爲賑資,則庶有一分保存之望,縷縷哀訴,請奏朝廷,平山民事,可謂矜惻矣。江都米作錢,係是軍餉,雖不可仍存,或以賑廳錢文,送于江都,平山所納之錢,則移錄於賑廳,而待年豐還捧,則或似無妨,移轉,亦以不可不優厚劃送矣。旣有所懷敢達。上曰,令廟堂稟處。又所啓,自義州至海西,邑城之處處頹圮,只存基址者,實爲寒心矣。旣往之事,言之無益,而黃州城,處於要害,故將柳珩之所築,而甚爲堅固,皆以爲緩急得力之所矣。小臣蔭仕爲判官時,則雉堞雖曰頹圮,體城不甚頹缺,今番經過時見之,則處處崩頹,完處鮮少,此不過不能隨毁隨補之致,誠爲可惜。時兵使李溶,亦知慨然,將欲從便修築云,曾前兵使,不可無警責之道矣。上曰,若隨毁隨補,則豈至於此?此出於前後主管者,不能修補之致也。此後則各別申飭,可也。備局謄錄
成均館官員,以同知事意啓曰,中學訓導洪錫九,與館下齋士人談話之際,譏嘲泮宮庭揖多士,語甚鄙悖,不可仍置學宮之任,洪錫九汰去,何如?傳曰,允。吏曹謄錄
上在昌德宮。停常參,只晝講。
未時,太白見於巳地。啓。
下直,殷山縣監李萬林,橫城縣監丁道徽。
領議政申琓,右議政金構十三度呈辭。入啓。傳曰,安心調理。
晝講入侍,知事李濡,特進官兪得一,承旨黃欽,玉堂李晩成·李觀命,假注書申,兼春秋崔慶湜,史官李縡,武臣申命任。
府啓,請杭子炤等兄弟絶島定配事。請還收北道守令·邊將等減死定配之命,更加嚴鞫,依律定罪事。措辭見上入啓。答曰,勿煩。
今日晝講時,全羅都事權斗紀改差,後日政差出,催促下送事,及視事縕繹間頉稟事,榻前定奪。
備邊司啓曰,近因連歲荐饑,坊市民藏氷價米,自賑廳及戶曹,分半上下矣。今年失稔,與上年無異,八路民役,旣已差等蠲減,則都下之民,尤宜軫恤,藏冰雖是坊民應行之役,從前旣有減給之規,今亦一依上年例,令賑廳及戶曹,分半上下,以除都民一分之弊,何如?傳曰,允。
今日書講時,參贊官黃欽所啓,臣進詣閤門之後,伏見春坊上下番疏本,則以昨日儒臣所達之言引嫌,而至於徑出闕外云,儒臣本意,非以卽今在宮僚之列者,爲不合也。蓋欲以嫺於經學者,別爲抄擇,使之參錯於胄筵勸講之任,以爲久任責成之地,而奏達之際,辭不別白,致有引嫌之擧,其辭疏,則自本院當爲退却,而第此事,宜有明白開示,俾知筵奏本意,然後可無宮僚紛紜辭避之弊。檢討官李觀命,小臣,頃以兼官,不得預考書冊,而猝入胄筵,無以辨釋文義,愧悚靡容,意以爲若得嫺習經書之人,使之久處勸講之列,常時考閱全文,以備討論,則必有裨補,故有所仰達矣。宮僚不曉臣本意,至以此引嫌,將有徑出之擧,實涉太過。侍讀官李晩成曰,近來宮官,數數遞易,不能考閱全文,猝入講筵,何能詳陳文義乎?昨日陳白,蓋欲其久任責成,而宮官以此引嫌,必不知臣之本意而然也。上曰,儒臣本意,只在久任責成,而宮僚之引以爲嫌,實涉太過,以此意出於擧行條件,可也。
知事李濡所啓,卽今人才,不可易得,而李寅曄事,大臣及小臣,前已陳達,其後寅燁辭疏,自上以當初疏批過當,特示開釋之意,人臣之義,苟有不安之端,則惶蹙退伏,在所當然,而及至君父開釋之後,則感激趨命之不暇,豈敢一向撕捱不進乎?其去就之如何,姑未可知,而良役變通,初旣與知,今當設廳釐整,事甚緊重,不可不商確處之。且寅燁,盡心國事之外,不好論議,在朝則亦不可無有益於調和之道,更爲敦勉,俾得趁速上來,何如?上曰,依爲之。參贊官黃欽曰,然則出於擧行條件乎,自本院別爲申飭乎?上曰,出擧行條件,則自可知矣。又所啓,金龜瑞·丁道明等,曾以前任北靑判官時,還上事,被逮于禁府,而金龜瑞則有不察之失,丁道明則有虛錄之事,故分輕重擬律矣。洪受瀗爲吏判時,以龜瑞文書中有虛錄二字,疑其與丁道明罪同罰異,不爲書入於歲抄,其時該房承旨,亦謂禁府擬律乖舛,而至請令該府,更爲稟啓,金鎭龜爲判義禁,以兩人所坐差殊曲折,陳達于榻前,適因他事奏事之端,未及承發落而退,仍爲置之,至今不復擧論,此乃小臣待罪金吾時事,故不敢直陳其是非,而歲抄已迫,更令該府,卽爲稟處,何如?上曰,依爲之。又所啓,釐整廳郞廳金楺·趙脩外任之代,未及差出矣。以前牧使鄭悏,前郡守李益成啓下,何如?上曰,依爲之。以上朝報
備邊司啓曰,因知經筵閔鎭厚榻前陳達,畿·湖還上,雖有限年條收捧之令,而至於軍餉一倂督徵,騷擾莫甚。似聞軍餉限年,亦有近規,一體定年條,爲一分慰悅之道。身布久遠未收者,一時徵捧,實有難堪之勢,毋論稍實邑,只捧當年身布,而舊未收,竝停捧事,令廟堂稟處事,命下矣。軍餉穀,與他糶糴有別,自前因年凶,以分數減捧則有之,曾無限年之規,不宜又開此路,以增疎緩之弊。今年畿·湖,雖曰稍勝於東北,均之爲失稔,而近歲連因災荒,不計軍餉,發給各邑,積年未收納者亦多,一時督捧,誠亦未易,故京畿尤甚邑,則旣令折半捧留,不必更論,之次邑則使之一半輸納,一半捧留者,亦出於軫念之意,續續變改,事有難便,而筵臣,目見民事,有此陳請,荒歲騷擾之弊,亦不可不念,京畿之次邑舊未收軍餉,令減三分之一收捧,而半則輸納,半則仍留,湖西尤甚邑,則視京畿之次邑施行,之次邑則一半捧留,一半輸納,以紓一分民力,似宜。至於舊未收身布,則戊·己以上,旣令蕩減,所餘年條不多,而畿甸及三南尤甚邑,則停捧,之次邑,則折半收捧者,已是傷恤之意,而今年身布各道蠲減之數,有難更議減免,軍餉一款,以此分付兩道及各其衙門,何如?答曰,允。
上在昌德宮。停常參·經筵。
禮賓正崔敬中,兼掌令減下肅拜。
下直,黃海兵虞候趙脩。
平安監司書目,冬至使一行,今月二十三日渡江入去事。
慶尙監司書目,安東都會十二月朔朔膳靑魚,元不輸送,慶州府尹呂必容,昌原府使郭基之等罷黜事。啓。傳曰,只推勿罷。
戶曹啓曰,依傳敎十二月朔頒料,令倉官輸送于領議政申琓·右議政金構家,則以爲方在呈告中云,竝皆不受。係是大臣祿俸,何以爲之?敢稟。傳曰,更爲輸送。
府啓,杭子炤等兄弟絶島定配事。北道守令·邊將等更加嚴鞫,依律定罪事。措辭見上入啓。答曰,勿煩。
院前啓,無城上所姑停。
政院啓曰,旣因判義禁久未行公,啓請牌招,則本職出謝之後,兼帶金吾,終始引嫌,連呈辭疏,無意行公,當此寒節,獄囚之一向淹滯,殊其可慮,判義禁洪受瀗,卽爲牌招察任,何如?傳曰,允。
領議政申琓,右議政金構十四度呈辭。入啓。傳曰,遣承旨敦諭。
修撰趙泰一上疏。大槪,臣屢犯違慢,自速嚴何,曲蒙涵貸,卽賜宥釋,夕脫圓扉,朝承恩牌,臣誠惶感,不知死所。固當竭蹶趨謝之不暇,第臣病狀之外,情勢終有所不敢冒進者,悉暴血懇,以冀照察,從闕下徑退,乞命罷斥臣職,仍令刊名朝籍,以卒生成之澤事。入啓。答曰,省疏具悉。頃日辭疏中,只聞遺珠之語矣。今玆云云,一節轉深,語欠和平,跡涉喜事,至於侵斥重臣,略無顧藉,予未知其穩當也。勿辭察職。
副修撰金興慶上疏。大槪,臣情地迫隘,自速置對,聖度天大,卽賜宥釋,特仍職名,繼辱召牌,臣含恩怵義,趨詣闕外,而環顧循省,萬無承當之望。且於僚臣之疏,尤有所不可冒進者,敢暴危懇,徑歸私次。乞遞臣職,以安私分,以謝公議事。入啓。答曰,省疏具悉。爾其勿辭,從速察職。
禁府,壼平副守橒,壼山副守檉,拿囚。啓。
觀象監,巳時,太白見於未地。午時,日有右珥。啓。
上在昌德宮。停常參·經筵。
下直,獒樹察訪李德華。
修撰李觀命上疏。大槪,臣於同僚之疏,有不可一日冒據之嫌。乞賜遞改,以安微分,以謝人言事。入啓。
同副承旨金弘楨書啓,臣承命敦諭于領議政申琓處則以爲,臣病益沈痼,罪積違慢,曠廢職事,今已兩旬,長單之上,亦已十餘矣。惶悶縮伏之中,只願譴罷,以幸公私,而今此近侍之臨諭,實是料外,敦勉責勵之敎,迥出尋常,眷遇隆重,辭旨懇惻,俱非微臣所敢承當,臣奉讀綸音,精爽震越,跼天蹐地,雖欲逃遁,而不可得也。噫,臣之病狀,如有一分自力之望,情勢如有一毫冒進之路,則惟當不計死生與廉隅,竭蹶趨承,奔走率職,以贖其萬一,而惟是病情,日就危篤,情勢轉加臲卼。頃日玉堂之箚,諫臣之疏,相繼而發,前後沓至,皆是切至之論,無非臣引罪之端,臣以朝夕將遞之人,方在尋單請急之中,不敢開啄,更有所引嫌,故泯默累日,祗祈速賜處分,以此情勢,雖欲忘廉冒恥,貪恩戀寵,盤礡而不去,公義之發,又不知出於何處,而如以卽今病勢,方在奄奄委頓之中,實無强起趨命之望,辜負寵命,罪死無赦,惟願速就刑章,以安私分而已,惶懼悶塞,不知所達云。敢啓。傳曰,知道。
左副承旨李震壽書啓,臣承命敦諭于右議政金構處則以爲,臣之連章乞免,實出情勢·病勢之萬不獲已,而螻蟻之微誠,未能上格,日月之明,尙有遺照,猥加恩禮,愈徑愈隆,臣於此惶感抑塞,置身無地。今又特遣承宣,臨諭聖旨,辭意之懃懇,有非無狀賤臣,所敢承當,只自拜稽隕越,不知死所。臣受恩罔極,未報涓埃,拜命未久,不忍便辭,前後所被,殊私異渥,天地莫量,苟使臣有一毫可進之勢,則何敢飾辭例讓,益徼非常之寵,至於此哉?誠以臣情迹,決無冒出之理,而病狀漸至難醫之境,不免自陷於孤恩負國之科,是豈不念國事,置之相忘之域而然哉?惟有隕首結草,爲異日自效之圖而已,虛辱恩命,末由趨承,瞻望象魏,但有涕淚,伏地昏悸,不知所達,稍待小定,當更以文字,悉暴危衷,仰請鈇鉞之誅云矣。敢啓。傳曰,知道。
戶曹啓曰,依傳敎來十二月朔頒料,更爲輸送于領議政申琓,右議政金構家,則以爲方在呈辭中,領受惶恐云,皆不受。係是大臣祿俸,何以爲之,敢稟。傳曰,更爲輸送。
政院啓曰,義安君延諡宴,在於明明日,吏曹郞官差出,然後可以傳諡敎旨,亦當安寶。且北評事差出,其代事命下,而兵曹判書有故,尙未擧行,北關路遠,賑政緊急,此亦預爲差出,方可隨事稟定,趁時下去,政官卽爲牌招開政,何如?傳曰,允。
領議政申琓箚子。大槪,情·病俱極,日俟罷斥,寵命荐疊,不敢承當,臣罪至此,萬殞難贖,乞賜譴罰,以幸公私事。及右議政金構箚子。大槪,荐蒙異數,又未趨承,益增惶隕,不知所措。更將情病實狀,冒死哀籲,乞賜矜許,以幸公私事。及吏曹參判金宇杭上疏。大槪,臣於儒臣之疏,決難仍據職次,而召牌之下,不得不趨詣闕外,冒陳危懇,乞蒙鐫遞,以謝人言,以安私分事。及吏曹判書李濡上疏。大槪,重被儒臣之疏斥,不敢冒居職次,而召牌之下,不得不趨詣闕門之外,略暴危悃,冀蒙鐫罷,以謝人言事。入啓。
江原監司書目,金城縣令朴乃貞,親病危重,連呈辭狀,無意還官,相持之際,賑事可慮,不得已罷黜,其代,令該曹擇差,給馬發送事。
答吏曹判書李濡疏曰,省疏具悉卿懇。儒臣疏論,殊欠公平,須勿過辭,安心行公。答吏曹參判金宇杭疏曰,省疏具悉。已諭於長席疏批,卿其勿辭,從速察職。
答修撰李觀命疏〈曰〉,省疏具悉。意外侵斥,不必爲嫌,爾其勿辭,從速察職。
答領議政申琓,右議政金構箚曰,省箚具悉卿懇。懃懇之旨屢宣,而巽讓之章繼至,實由於情志不孚之致,愕然且慘,無以爲諭。矧今災異荐疊,憂虞溢目,其在同休共戚之義,不忍袖手恝視也,決矣。卿其念君臣之大義,年少過激之論,須勿介懷,卽起視事,弘濟時艱。仍傳曰,遣史官傳諭。
傳曰,明日義安君延諡宴,外朝諸臣,一一進參,毋令埋沒之意,分付。
政院啓曰,吏曹判書李濡,吏曹參判金宇杭,承牌來詣闕外,陳疏退去矣。卽今疏批已下,而夜深不可開政,明日待開門,政官更爲牌召,何如?傳曰,允。
上在昌德宮。停常參·經筵。
下直,忠淸兵使李碩根,北靑判官沈得良。
江原監司書目,安峽呈,以十一月初二日夜大雨雷動,事係變異事。又書目,今月二十五日雷動,西北方有霓光,事係變異事。
領議政申琓,右議政金構十五度呈辭。入啓。傳曰,安心調理。
京畿監司書目,廣州呈,以校理任守幹辭職上疏上送事。啓遞差。
戶曹啓曰,依傳敎來十二月朔頒料,更爲輸送于領議政申琓,右議政金構家,則領議政申琓以爲,方在呈辭中,而未出仕,祿俸不爲受出,自是國令,右議政金構以爲,方在呈辭中云,皆不受。係是大臣祿俸,何以爲之?敢稟。傳曰,姑待下敎輸送。
左議政李畬箚子。大槪,敢暴危懇,乞蒙斥免事。入啓。答曰,省箚具悉卿懇。儒臣陳達,非有深意,意外起鬧,在我何嫌?卿其安心視事,以副予望。仍傳曰,遣史官傳諭。
判尹閔鎭厚上疏。大槪,敢陳難安情勢,乞罷本兼職任事。入啓。答曰,省疏具悉。儒臣所陳兩款事,不必過自引嫌疏末事,元非出於輕侮,而辭氣之間,大欠和平,予實未曉也。勿辭行公。
刑曹判書李益壽上疏。大槪,臣重被擊錚人之侵斥,不可晏然於職次,乞賜遞免,以安微分事。入啓。答曰,省疏具悉。落訟者之構誣,何足爲嫌?卿其勿辭,安心行公。
修撰趙泰一,牌不進,依承傳罷職。
忠淸監司書目,忠州兼任陰城呈,以持平南就明辭職上疏上送事。啓。答〈曰〉,省疏具悉。爾其勿辭,上來察職。以上朝報
有政。吏批,以朴東淳爲慶尙監司,安續爲金城縣令,李喜泰爲全羅都事,崔錫弼爲司饔僉正,李觀命爲吏曹佐郞,趙泰期爲繕工副正,李裕民爲兵曹正郞,趙道彬爲副校理,李㙫爲副校理。吏曹謄錄
兵批,以金始慶爲羽林將,朴弼明爲北評事,徐宗泰爲知事,柳以彬爲忠壯將,高泰齊爲兼習讀,尹礎爲珍島監牧官。前僉使洪時九,前萬戶邢時挺以上,今加折衝。副護軍張鵬翼·吳重周,露梁別將單崔商季,副護軍李墪·李㙫,副司正申䨵·申檳。兵曹謄錄
上在昌德宮。停常參·經筵。
未時,太白見於巳地。夜二更,流星出婁星上,入西方天際。狀如拳,尾長三四尺許,色赤。
領議政申琓,右議政金構十六度呈辭。入啓。傳曰,安心調理。
修撰金興慶,再招不進,依承傳罷職。
禁府照目,內官金千鎰·朴纘文等矣,御前出入之時,非但無敬謹之心,大臣·備局堂上,旣已來詣於閤門之外,吏批望筒,亦已入啓,故欲於落點後,引見,筆硯諸具,使之取來,而其爲緩緩擧行之狀,誠甚可駭,罪各杖一百贖,竝只告身盡行追奪,私罪。啓功減一等。
黃海監司書目,鳳山等官呈,以今月初一日三日,潮水漲溢,民家半爲水沈,非時海溢,至於如此,事係變異事。又書目,海州等官呈,以蔡檢先等三名爲虎囕死事。
吏曹判書李濡上疏。大槪,敢陳難安情勢,冀蒙亟賜斥退事。入啓。答曰,省疏具悉卿懇。意外譏斥,不必深嫌,卿其勿辭,安心行公。
禁府,枰·慶明會拿囚。啓。
江原監司書目,請治誤事之罪,以謝列邑窮民之冤事,上送事。啓。答曰,省疏具悉。疏辭,令廟堂稟處,卿其勿辭,盡心賑政。以上朝報
春秋館郞廳,以監事意啓曰,因政院啓辭,王子冠禮節目,日記中,亦無可考之端,更令本館稟處事,命下矣。今當下送堂上郞廳于江都史閣,考諸列聖實錄,而此與國朝大段典禮有異,旣未必載錄,則實載考出,事體亦重,令該曹考據五禮儀及中朝會典等書,參互旁照,酌定節目,恐爲得宜,而旣有考史之命,則中止亦爲未安,何以爲之?敢稟。傳曰,啓辭正合予意,依爲之。禮曹謄錄郞廳申命佐校正。日記〈廳〉郞廳李堉書。
上在昌德宮。停常參·經筵。
右副承旨黃一夏上疏。大槪,所患咽喉之症,挾感復發,多施針藥,少無其效,前頭啓覆之時,萬無及期差完復起就列之望,亟許遞改,以尋生路事。入啓。踏啓字。
領議政申琓,右議政金構十七度呈辭。入啓。傳曰,安心調理。
錦川君榰上疏。大槪,乞遞宿衛之任,得蒙恩暇,俾伸情禮事。入啓。答曰,省疏具悉。卿其勿辭往來焉。仍傳曰,曾祖父·祖父墳拜掃時,澆奠牀備給。
吏曹啓曰,承旨有闕,政事,取稟。
政院啓曰,以弘文館草記,令本院稟旨變通事,允下矣。玉堂下番之連日闕直,事甚未安。政官卽爲牌招開政,以在京無故人差出,仍卽牌招入直,何如?傳曰,允。
傳,前承旨李德成·尹弘离,牧使李敏英·李周徵·魚史徽·李玄祚·李允文,府使權擇·金一夔·朴泰恒·鄭推·李萬東,參知趙泰耉,府尹李濟,判官金德恒·姜楧,持平李相周,都事李眞養,著作孫騎龍·具萬理,正言兪彦明,縣監盧大濟·權斗經·李廈成·兪準一·洪重夏·宋相曾·崔後徵·呂必重·崔昌演·李杙,縣令朴乃貞,郡守白漢相,正郞兪命興·金萬益·權始經,察訪李·沈尙尹,學正黃翼再,副正字洪萬遇,假注書洪禹瑞,博士趙以進·金晉來,修撰趙泰一,學錄崔有漢,弼善朴泰昌,待敎趙泰億,西陵都正煜,昌善正楣,昌平守奕,淸善副正煊,原陽副守炅,內官文有道·文有恒,五衛將李翊周,僉使崔義傑·李東白·朴崑·任全·咸仲翼·權喜學,護軍姜泰相·李萬相·張萬里·李升來·李德英,司直金孝尙·金義昌,虞侯安大規,討捕使閔最重,折衝閔挺健,監牧官韓爾溫·申,司果權世恒,司正金萬謹·洪重休,守直官崔斗元等,竝敍用。牧使柳漢明·南至熏·朴星錫,府使成碩夔,縣監柳漢章·尹掄·鄭勖先·金磬·愼聖源·李萬材·黃錞,郡守金義萬,判官金龜瑞·李碩臣·趙時耘,佐郞朴泰敍,敎授宋來柏,兵使柳星樞·沈樸·元徽·趙相周,哨官張命達·金振鳴,出身鄭文斗,權管金時相等,竝職牒還授事。下吏·兵曹。
觀象監,辰巳時,有霧氣。夜一更二更,有霧氣。啓。已上朝報
禮曹啓曰,今年東西氷庫藏冰時,負冰軍價米及司寒祭等,依例磨鍊以入,而頃日冰庫提調所啓,東冰庫,則只是一梗,別檢則兩員,而上年未及一體變通,與主梗官,奉常寺,依前眼同爲之。今年則凡事,一作西冰庫例施行。西冰庫別檢二人,一時看檢四梗之役,而疾病事故,則無相替之道,若於江冰不能堅固之時,則曠日持久,不無狼狽之患。曾前主梗官中二員啓下,以爲臨時往來看役事,定奪矣。東冰庫藏冰,乃祭享所用,故奉常寺主管,與本庫別檢眼同,意有所在,今無變通之事,而至於西冰庫,則別檢二員之外,主梗官二員,依定奪抄啓,以爲臨時往來看檢之地事,分付,何如?傳曰,允。禮曹謄錄
吏批啓曰,判書承牌來詣,以病陳疏退去,參議在外,小臣獨政未安,何以爲之?敢稟。傳曰,允。以申漢章爲長湍府使,沈廷輔爲漢城庶尹,金興慶爲修撰,李明浚爲兵曹佐郞,崔昌大爲副修撰,尹弘离爲承旨。吏曹謄錄
兵批,副護軍黃一夏·李德成·李敏英·李周徵·魚史徽·李玄祚·趙泰耉·李濟·金一夔·權擇·朴泰恒,副司直尹弘离·任守幹,副司果鄭悏·李益晟。兵曹謄錄
上在昌德宮。停常參·經筵。
下直,江界府使任堂,富平縣監金楺,祥雲察訪金舜衡。
禁府,金禹鼎·南澤·尹徵美·宋必興拿囚。啓。
政院啓曰,近因憲府無行公之員,連以監察茶時,事甚未安。執義金相稷,掌令孟萬澤,竝卽牌招察任,何如?傳曰,允。
領議政申琓,右議政金構十八度呈辭。入啓。傳曰,安心調理。
修撰崔昌大·金興慶,牌不進,依承傳罷職。
禁府照目,前弼善任埅矣,以靈光郡守,弼善移職後,欲爲捉去兵使軍官。又令兵使移避西軒,再三督迫,而捉致兵營都訓導,決杖之擧,大失事體,參酌照律,罪杖六十,奪告身一等,私罪。啓依允。
又啓目,前判官朴璿議處云云。朴璿之略施笞罰,只出於以警日後之意,非爲發怒於座首之受杖推治雪憤之地,則似當有容恕之道,上裁,何如?啓分揀放送。
府啓,請還收炤兄弟放歸田里之命,亟命絶島定配。措辭見上請還收北道守令·邊將等減死定配之命,更加嚴鞫,依律定罪事。入啓。答曰,勿煩。
明日三覆時,熙政堂殿座正時,巳正一刻。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上請當該捕盜大將及從事官,罷職不敍。措辭見上答曰,勿煩。
政院啓曰,因弘文館草記,下番闕直未安。令本院稟旨變通事,允下矣。近因玉堂下番之不備,開政差出牌招,則輒又違罷,殊無開政差出之意,事體極爲未安,而所謂變通之道,開政差出闕員之外,無他道理,政官卽爲牌招,差出闕員,仍卽牌招入直,何如?傳曰,允。
謝恩,修撰李觀命。
觀象監,巳時,太白見於未地。啓。以上朝報
吏批啓曰,判書焚黃受由,參議未差,小臣獨政未安,何以爲之?敢稟。傳曰,仍爲之。以修撰望單子,傳曰,此三望,皆是在外之人,殊非開政差出之意,三望,雖不得盡以無故人備擬,其中以在京之人,改擬以入。
判校趙爾翰,仕滿三十朔,今加通政,以李觀命爲修撰,李萬吉爲軍資判官。吏曹謄錄
上在昌德宮。停常參·經筵。
禮曹正郞李震栻,佐郞朴壽仁,東西道各陵丁字閣修理處奉審事,出去。
禁府啓目,金砯,刑問五次不服,加刑得情,何如?啓依允。
吏曹啓目,權知承文院副正字李遂大·申䨵·徐命遇·金始鑌·趙聖復·尹植·李焌爲等如,口傳施行,何如?啓依允。
領議政申琓,右議政金構十九度呈辭。入啓。傳曰,安心調理。
今日三覆時,慶尙監司朴泰淳改差,長湍府使仍任事,榻前下敎。
黃海監司書目,白川郡守李聖肇,弊瘼上疏上送事,啓。答曰,省疏具悉。疏辭,令廟堂稟處。
京畿監司書目,廣州呈,以獻納李海朝辭職上疏上送事。啓。答曰,省疏具悉。爾其勿辭,上來察職。
三覆時,大司諫李喜茂所啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措辭見上又所啓,中外竊發之患,未有甚於近日,卽今無賴凶徒,多匿於輦穀之下,日暮則嘯聚於大峴,肆行殺掠之變,比比有之,捕廳若能詗察機捕,則必無不能勦除之理,而大將及從事官,全不致意於捕治,使賊徒日滋月盛,臣竊痛惋矣。日昨大峴傍路上,有斫殺一人,流血淋漓,赤體委棄之狀,同僚之所目覩,不翅明的,驚慘怛盡,久而未已者,不但爲此被殺人命也。古人,以草竊之不禁,爲亡國之第一件事,況殺越人命於都城數里之地,若是狼藉,而不能禁,此尙可謂有國乎哉?京師如此,外方可知,設置捕廳,將安用之?其抛棄職務,全不治盜之狀,卽此可見,事之寒心,莫此爲甚,合有別樣懲勵之道,決不可推考而止,請當該捕盜大將及從事官,罷職不敍。上曰,勿煩。又所啓,臣聞頃日鐵原路邊,有大賊,終日屯聚,往來行人,盡殺拘留,劫奪其行李,北路謫客,亦入其中,及其日暮之後,始乃發去,行人亦爲放送,自是之後,挾物貨者,不敢作行,殆至於商旅斷絶,凶歲多盜,其勢固然,而但此則決非流丐草竊之類,實是嘯聚成群之劇賊,其白日恣行之習,甚於明火殺掠之變,將來之憂,有不可勝言。鐵原討捕使鄭來祥,旣不能登時勦捕,請鄭來祥,爲先推考,仍以急急窺伺機捕之意,申飭於兩邊捕盜廳,及諸道監兵使。上曰,依啓。又所啓,全羅兵使李碩寬,與前弼善任埅相較之事,彼此均有所失,而埅之失,較重,故朝家,旣拿問奪職,而碩寬,獨晏然,臣竊以爲不可也。碩寬巡到靈光之日,埅旣移京職,則待遇之道,自當有別,而因其迎候之不謹,座首及三公兄,一倂決棍,太無相敬之風,及其移關傍邑,數埅之罪,而至稱狂言妄說,其凌踏之習,亦云太甚。且方遍巡列邑,曾無一處留駐之事,而馳啓之語,則稱以境上待罪,告君之辭,未免爽實,顯有張大驚動之意,其在事體,不可置而不問,請全羅兵使李碩寬罷職。上曰,請罷,未知其可矣,不允。又所啓,北評事未及瓜遞之前,不得受由往來,乃是朝家定規也。前北評事李東彦,未及瓜期,徑先上來,及其監賑御史差定之後,仍又呈狀遞任,其間病故,未知如何,而朝家定規,未免廢閣,不可只許遞職,以開其壞法自便之路,請前北評事罷職。上曰,依啓。又所啓,東西銓越品除授之職,先爲啓稟,例也。禁軍別將趙爾重,亦是越品除授,而不爲啓稟,徑先備擬,政官疏漏之責,在所難免。且夫愛惜名器,乃是爲政之大體也。當品武弁之可合是任者,不爲不多,而爾重,以新進凡流,超資除拜,物情亦且未允。請當該政官推考,禁軍別將趙爾重,改正。上曰,不允。
執義金相稷所啓,請還收炤兄弟放歸田里之命,亟命絶島定配。措辭見上請還收北道守令邊將等減死定配之命,更加嚴鞫,依律定罪事。上曰,勿煩。又所啓,今日三覆時,有殺人罪人李命·武明·柳䤴,殺妻罪人金渭昌等減死定配之命,臣竊以爲不然也。李命,雖曰爲父復讐,而旣殺不干之他人,柳䤴,雖曰打殺婢夫,而前有後勿援例之聖敎,渭昌等殺妻之罪,亦不可諉之於狂易失性,而有所容貸,至於武明,則明知推案之相左,而不爲詳査,遽爾減死,皆有乖於難愼之意,三尺至嚴,不可輕撓,請還收殺人罪人李命·柳䤴,殺妻罪人金渭昌減死定配之命,竝依本律處斷。武明,令該曹更爲明査處決。上曰,不允。
觀象監,夜自一更至五更,有霧氣。啓。
三覆時,玉堂罷散人員,竝別單書入事,榻前下敎。
左議政李畬所啓,頃日玉堂久空,實是三百年所無之事,而新錄纔完,又因趙泰一之疏,擧懷不安,小臣亦被其詆斥,實爲未安,而旣忝居此任,何可以此顧避,不陳其所懷乎?都堂錄之規,三公與諸堂上,在於各處合坐之後,各以己見圈點,而計圈完錄,故小臣與僚相相議,以爲當選之人,亦多未入,趙泰一所欲選者,雖有見漏,不是異事,而泰一,因此盛怒,至以彼此多寡,爲言,近來黨弊雖痼,至於章奏間如此之言,曾所未有,豈不肆然乎?被選之人,旣無疵議,則雖有見漏者,此豈有損於被選之人,而以此引嫌,必欲使新錄潰敗,李郃·劉蕡事,寧若是乎?其啓事不靖莫甚,此習若長,朝著終無寧日,不可不嚴防。趙泰一,恐宜遠補以懲後,被錄諸臣,始暫就職,還復辭避,而實無可嫌之事,朝家何可因趙泰一之疏而捨之。渠等,亦何得因此一向違命乎?此後使之勿復引嫌,仍以行公,似當矣。上曰,泰一疏中,李郃·劉蕡事,甚不襯合,近來論議多端,每有如此之事,雖逐月雖錄,必無行公之人,泰一疏,喜事甚矣。卽今新錄之人,以此爲嫌,終不行公,斷無是理矣。修撰李觀命曰,近來黨議甚痼,其弊不可盡言,而然搢紳間燕私酬酢之時,亦不敢以彼此色目,公然說道,而今者泰一,肆然登諸章奏,無嚴矣。以其私昵者之見漏爲慍,爲此沮戱之計,此出於一己之私,則渠之所欲選者,公議何可盡許乎?新錄諸臣,初無可引之嫌,而大臣今又開陳,自上旣已洞燭其沮戱之狀,此後尤不當一向違命,上敎及大臣所達之言,竝出於擧行條件,使新錄之人,更不得以此引嫌,何如?上曰,依爲之。
右副承旨尹弘离所啓,盟府堂上中,韓城君李甚夏,無故行公,故今日三覆入侍單子中,以進字書呈矣。朝者,以身病陳疏到院,旣已退却,聞其身病,果是實狀,而莫重啓覆,盟府堂上,無一人進參,殊甚未安,不可無警責之道,推考,何如?上曰,依爲之。
左議政李畬所啓,忠淸監司李善溥,仍任安東時,臣之本意,則按道之任爲重,因一邑之弊,難於還存,而朝家,爲慮安東災邑數遞之弊,特令仍存者,以今年民事,異於常年故也。今者長湍,亦是本道狀聞中尤甚災邑,而朴泰淳,赴任未久,政與李善溥無異,而移拜嶺伯,此似出於乏人之致,而今則歲抄已下,嶺伯可擬之人,不乏矣。慶尙監司朴泰淳,改差,仍任長湍府使,何如?上曰,大臣之言然矣。依爲之。又所啓,三南監司擬望,本非大臣所與知,而慶尙監司未差時,吏曹判書李濡,適來問於臣,擧朴泰淳爲言,臣以朝家,爲慮災邑數遞之弊,安東事,處分未久,不可復爲此,答之矣。其後不復問臣,而直爲擬望,初不問臣則已,旣問之後,更不顧念,得不有傷於體統乎?吏曹判書李濡,推考,何如?上曰,依爲之。兵曹判書尹世紀所啓,本曹承傳冊,其大如斗,孝廟朝承傳,尙多未得奉行者。夫承傳事體,何等重大,而直以職窠有限,未盡奉行者也。卽今承傳中人,半作鬼錄,國家有若失信者然,此雖事勢所致,旣有應酬之勞,終作抱冤之鬼,今若行會八道,承傳之人,未得除職而死者,一一査出,各給相當職帖,如出身,則區別士夫與中·庶,出給宣傳官與守門將等帖,六品,則出給訓主與判官等帖,則在國家小無所失,實有合於慰悅之道矣。下詢大臣而處之,何如?李畬曰,旣有承傳,則輕重間,必有功勞,而生前旣未得除職,死後施之以成命,豈不合宜,而隨其人貴賤,區別出給職帖,似可。如禮曹,以孝友行義回啓,入於除職秩者,亦多未收錄,一體施行,似宜矣。上曰,依爲之。吏曹參判金宇杭曰,吏曹亦多如此之類,一依兵曹例擧行,何如?上曰,一體擧行,可也。左議政李畬所啓,故相臣閔鼎重妻尙存,年過七十矣。故相臣閔鎭長,以獨子,不能終養,雖有諸孫,古稱老而無子曰獨,此爲窮民,朝家似宜軫恤。故相臣朴世采妻,有四子矣。三子先死,只有不肖子泰晦,泰晦被囚後,與其妻相依爲命矣。今泰晦,遠配絶島,其妻若從往,則更無可依,其家,本淸素而窮孑至此,誠可愍惻。此一則故相臣之母,一則故儒相之妻,朝家,若限其生存,賜以月廩,則庶合於隱念存沒之道,故敢達矣。上曰,依爲之。戶曹判書趙泰采所啓,大臣旣白故兩相臣夫人頒廩之事,故臣亦所懷,敢此仰達矣。故參判李端錫淸儉之節,人所共知,生時不自爲念,及其身死之後,其妻與二子,窮餓特甚,雖在常年,糜粥之資,亦患難繼,幾至於行乞,其爲矜惻甚矣。向者筵臣,以此陳白,限秋成給廩矣。自月前已爲停止,而卽今亦無以資生云。廩料仍前題給,以示朝家軫恤之意,何如?李畬曰,端錫淸白,小臣亦知之。端錫前後爲監司·守令者屢矣,其妻子衣食不給,到今其子,至於行乞,誠可矜憐,合有軫恤之道矣。上曰,依所達爲之,可也。泰采曰,此則非月廩,令該曹題給之意,敢稟。上曰,依爲之。右副承旨尹弘离所啓,啓覆時,各司長官之必爲入侍,蓋重事體之意也。禮曹判書趙相愚,工曹判書洪受瀗,漢城判尹閔鎭厚,不爲來參,以致次官入侍,殊甚未安,趙相愚·洪受瀗·閔鎭厚,竝推考警責,何如?上曰,依爲之。判府事徐文重所啓,殺人罪人武明獄辭,多有可疑處,當初檢屍官所報實因,只以結縛致死懸錄,殊欠別白,刑曹堂上,亦不更檢明査,致令獄案,若是疎漏,當該檢屍官罷職,前後當該刑曹堂上,推考,何如?上曰,檢屍官,先罷後推,刑曹當該堂上推考,可也。已上朝報
三覆入侍時,戶曹判書趙泰采所啓,田稅,乃是惟正之供,不可許以代捧,而上年條海西田稅作錢,雖出於一時變通之擧,而事體則固爲未安矣。在各邑之道,所當趁卽上納代錢,而遷延時月,迄未準納,今因年凶,又請退捧,極涉未妥。其中尤甚邑作錢,因道臣狀請,姑許留賑,而似聞兔山·新溪·谷山·遂安等邑,被災特甚云,此則依備局覆啓,仍令留賑,而所謂尤甚中,如瑞興·海州等九邑,其所被災,與兎山等邑有間,而本曹經費,亦無繼用之道,九邑中畢納者外,平山·康翎·長淵等未納之錢,仍令上納,其餘各邑,多有未收者,事甚稽緩,未准納各邑守令,竝推考,督令上納,何如?上曰,依爲之。
左議政李畬所啓,日者全羅監司閔鎭遠,以兵使李碩寬與弼善任埅相較事,啓聞請罪,下備局,已久矣。道臣旣請罪,則帥臣,必不敢自安,其在戎務,不可不慮,宜速有處分,而領·右相引入,臣則〈與〉任埅有姻嫌,有難是非於其間,其狀啓,移送本兵使,而從速回啓,似當矣。上曰,依爲之。
刑曹判書李益壽所啓,曾因慶尙監司狀啓,以渡海渰死人屍親等,闌入倭館之罪,令攸司分首從科斷事,自備局覆啓允下,而玆事旣係邊上,該曹率爾勘處,事有未安,故敢此仰稟。大抵邊關凡事,一以嚴截爲主,今此各人所犯,不問情理事狀之如何,直以闌入科罪,則自中路退去者一人外,其餘諸囚,皆有應施之律,似無首從差別之可論者。若以其事,出於至情痛迫,而謂有可恕之道,則就備局覆啓中區別首從者,而參酌堪律,似爲得宜,大臣及廟堂諸臣,方爲入侍,下詢而處之,何如?左議政李畬曰,東萊久遠約條,則文書無存,追後所定事目,只有我國人,因開市潛入倭房者,論以一罪之文,闌入之罪,未有定律。然邊防之事務,宜嚴立紀律,彼人闌出,旣論以一罪,而我國人闌入,何獨不然?犯入之人,若爲報父兄之讐,或爲救父兄之死,不計其身之死生,如赴陣殺敵之爲,則固有可恕之情,嚴而慢忽法禁,恣意入門,至於打傷異國之人,則此便是作亂也。邊上法綱,則蕩然矣。彼人,亦當以爲如何也。臣意,闌入各人,雖難盡用重律,其中打傷倭人者,斷以一罪,然後可嚴彼此之防,關係不輕矣。判府事徐文重曰,朝家設門守直,以彼遠人之地,我人闌入倭館,毆打彼人,誠甚痛駭,而在前旣無闌入之禁,而直施以潛入之律,則事不明正矣。益壽曰,邊上事頗重,故臣自外亦已問議矣。判府事尹趾善,領議政申琓意,則以爲,死律論斷,終涉過重云,右議政金構,則以爲,邊事固當嚴重,犯罪諸人,雖難倂施極律,而其中數人,則決不可容貸云矣。上曰,備局諸臣所見,何如?戶曹判書趙泰采曰,邊上之事,當以嚴立紀律爲主,我國人闌入,雖無律文,倭人闌出,爲一罪,則我人之闌入倭館者,宜與倭人之闌出,厥罪無異同,不可以無闌入之律有所容貸矣。兵曹判書尹世紀曰,邊上事體雖重,何不原情定罪乎?此輩,欲知其親戚死生,不得已有此闌入之擧,其情可謂慽矣,不可繩以一切之法,只罪其首倡,似爲得宜矣。益壽曰,館入首從,今難區別,依備局啓辭,打傷倭人者,當爲首犯矣。徐文重曰,打傷倭人尤甚者,論以重律,其餘則參酌處之,似宜矣。上曰,打傷倭人者二人耶?二人則從重科罪,其餘則擬次律,可也。徐文重曰,上敎從重科罪,指謂何律乎?刑官當稟定而後,可以奉行矣。上曰,從重科罪,非一罪之謂也。益壽曰,減死二字,自下不敢擅議,當以何律論斷乎?上曰,邊地定配,乃從重科罪之律也。益壽曰,姜振望一人,自中路徑還,似無可論之事,只有酌處之道矣。上曰,此人放送,可也。已上備局謄錄
三覆入侍時,左議政李畬所啓,倭館闌入者,曾無定律,故一番則雖不以一罪論斷,自今以後,不可不立法,定以一罪,以嚴出入之防矣。上曰,然則今後以一罪定法申飭,可也。禁府謄錄
兵曹〈參〉知三品堂上趙爾重。
三覆入侍時,兵曹判書尹世紀所啓,西北武士,當初來集者,不過二三人而受料者十窠矣。卽今則來集者,至於四五十之多,而料窠則依舊,渠輩無以資活,皆願以十窠分作二十窠,各授六斗,則似或平均云,其情亦云慽矣。國儲甚艱,旣難別設料窠,他無料理變通之道,依其願以受料十窠,分作二十窠,何如?上曰,此則與多設料窠,有異,分作二十窠,無妨,依爲之。兵曹謄錄
上在昌德宮。停常參·經筵。
夜一更,有霧氣。五更,流星出太微東垣下,入南方天際。狀如鉢,尾長四五尺許。色赤,光照地。
下直,三陟府使李世弼。
傳曰,吏官一員待命,騎馬三匹立之,崇陵忌辰祭所內摘奸。
領議政申琓,右議政金構二十度呈辭。入啓。傳曰,安心調理。
府院前啓,以國忌齋戒,今明日姑停。已上朝報
禮曹啓曰,取考王世子冠禮時謄錄,則冠禮初出時,以雙童䯻,直領絛帶矣。今此延礽君冠禮時,初出服色,則依此擧行,而三加服,則初加烏紗帽·黑角帶,再加,幞頭公服,三加,樑冠朝服,似當。依此措備事,分付各該司,何如?傳曰,允。又啓曰,冠禮加服畢,賓及冠者,降立西階之東西,賓少進字之之規矣。冠禮吉日,旣已推擇,定字之意,敢啓。傳曰,知道。
傳曰,延礽君冠禮時,主人,以臨昌君差定。
禮曹啓曰,來甲申正朝,大殿·中宮殿陳賀節目,當爲磨鍊,而王世子於兩殿陳賀,何以爲之?敢稟。傳曰,世子陳賀,權停。已上禮曹謄錄
上在昌德宮。停常參·經筵。
繕工直長柳光庭,明陵丁字閣修改事出去。
奉常僉正朴俊蕃,東氷庫別檢李有壽,西冰庫別檢曺夏奇·金鎭泰,藏氷事出去。已上朝報
禮曹啓曰,卽接漢城府移文,則光恩君金鎭龜,處女單子不捧事,分付當部,而此外王妃親屬,限幾寸捧單云。今番揀擇時,王妃親屬,別無定限之事,該曹不敢任意指揮,明有定式,然後可以奉行,王妃內外親,限幾寸捧單乎?敢此仰稟。傳曰,曾前限幾寸耶?又啓曰,傳曰,曾前限幾寸也事,命下矣。丙子揀擇時,兩王妃,限八寸勿爲捧單事,其時本曹判書尹趾完,親承傳敎云云,而不出擧行條件,故本曹謄錄中,不爲載錄。上年揀擇時,王妃同姓親,限七寸,異姓親,限六寸,而此外無定限之事矣。敢啓。傳曰,依丙子定限爲之。已上禮曹謄錄
上在昌德宮。停常參·經筵。
江原道監賑御史孟萬澤,各邑審察事出去。
傳曰,典獄摘奸,輕囚放釋。
司書宋宅相上疏。大槪,臣於直中,伏聞父病危篤,玆敢疾聲仰籲於仁覆之天,乞賜遞政,俾卽歸護,以申至情事。入啓。答曰,省疏具悉。爾其勿辭,救護父病。
請軍李澤,忠淸兵使遞來。
領議政申琓,右議政金構二十二度呈辭。入啓。傳曰,安心調理。
左參贊金鎭龜上疏。大槪,臣慘被人言,尙逭刑章,乞命下臣司敗,反復參究,以正小人鄙夫之罪事。入啓。答曰,省疏具悉卿懇。不正之論,何足掛齒?卿其勿辭,安心行公。
吏曹參判金宇杭辭職上疏。入啓。答曰,省疏具悉。卿其勿辭察職。
傳,前修撰金興慶,副修撰崔昌大敍用。
忠淸監司書目,淸州等八邑呈,以去月二十五日雨雪交下,雷動大作,事係變異事。
院前啓,無城上所,姑停。
執義金相稷上疏。大槪,敢陳病重實狀,冀蒙恩遞,兼附區區所懷,以備睿察事。入啓。答曰,省疏具悉。疏論得宜,予用嘉之,爾其勿辭,從速察職。
全羅監司書目,潭陽府使沈徵,任實縣監崔天瑞,長水縣監權卨,進上臘猪,不能先期獵得,致有闕封之擧,竝只罷黜事,啓。傳曰,只推勿罷。
觀象監,未時,太白見於巳地。啓。已上朝報
禮曹啓曰,前因冰庫提調所啓,江水不能堅固之時,則曠日持久,不無狼狽之患,曾前四梗主梗官中,二員加出啓下,以爲臨時觀勢看役事,定奪矣。卽接西冰庫牒報,則冰勢,朝前雖似堅凝,及至日午之後,則漸至渙解,冰庫近處,處處坼散,人馬幾至不通。若過數日,則卽今稍堅之冰,必將盡解無餘,不計冰勢之厚薄,及前頭消融倍加,惟以汲汲充庫爲務,二梗藏冰官,旣已抄定,及此冰勢未解之前,似當一時始役完畢,主梗官,斯速出送云。近間日氣漸暖,江冰不堅,誠如所報,前日抄啓,主梗官司僕主簿李明升,軍器寺主簿丁福謙,卽爲出送,以爲完役之地事,分付,何如?傳曰,允。
宗廟署官員,以都提調意啓曰,本署郞廳,今癸未年秋冬等褒貶,旣已磨勘矣。去春夏等及壬午秋冬等褒貶,有故不得爲之。今當一體磨勘,而郞廳已多遞改,依前例不爲磨勘之意,敢啓。傳曰,知道。
奉常寺郞廳,以都提調意啓曰,今癸未年秋冬等褒貶等第,旣已磨勘矣。今年春夏等及去壬午年秋冬等褒貶,有故未及爲之。今當一體磨勘,而郞廳已多遞改,依前例不爲磨勘之意,敢啓。傳曰,知道。已上禮曹謄錄
上在昌德宮。停常參·經筵。
領議政申琓,右議政金構二十二度呈辭。入啓。傳曰,安心調理。
黃海監司書目,長淵等邑呈,以十一月二十五日未時量,雷動,事係變異事。
殺人罪人圭明獄死檢屍官罷推,現告,前西部主簿趙彝重,前漢城參軍朴重龜。
傳曰,史官一員待命,騎馬三匹,卜馬二匹立之。
傳曰,召對爲之。入侍,承旨尹弘离,玉堂李晩成·李觀命,假注書申䨵,兼春秋崔慶湜,史官李縡。
政院啓曰,災邑守令因諸道監司狀聞,當爲催促下送,而近以兩司之不齊,尙未署經,故該曹不敢催促,遠地夫馬之留滯,極爲可慮。卽今諫院,則除在外未署經外,猶有二員,憲府則行大司憲李寅燁,掌令權,持平柳泰明·南龍明,皆在外,掌令孟萬澤,奉使出去,行公之員,只有執義金相稷一人,不得開坐云,何以爲之?敢稟。傳曰,除署經發送。
左副承旨李震壽上疏。大槪,臣於憲臣之疏,有不敢晏然,乞賜遞免,以爲人臣妄言者之戒事。入啓。答曰,省疏具悉。爾其勿辭察職。
都承旨黃欽上疏。大槪,臣於同僚之疏,有不敢自安者,乞賜遞改職名,以安微分事。入啓。答曰,省疏具悉。卿其勿辭察職。
傳曰,外各司內摘奸。
傳曰,已前都政,趁其限爲之者,稀罕矣。今月則國忌多,而空日小,必於二十一日間爲之之意,分付。
京畿監司書目,楊州呈,以副校理李㙫辭職上疏上送事。啓。答曰,省疏具悉。爾其勿辭,上來察職。
觀象監,巳時,太白見於未地。啓。
上在昌德宮。停常參·經筵。
辰時巳時,日暈兩珥,暈上有冠。自午時至申時,日暈。
禮曹正郞林世弼,卒文元公金長生,文成公李珥,文敬公金集書院賜額致祭事,鳳山地出去。
領議政申琓,右議政金構二十四度呈辭。入啓。傳曰,安心調理。
司僕主簿李明升,軍器主簿丁福謙,藏冰事,出去。
上在昌德宮。停常參·經筵。
領議政申琓,右議政金構二十五度呈辭。入啓。傳曰,安心調理。
長陵忌辰祭所內摘奸。
繕工直長柳光廷,明陵丁字閣神門修改後,入來。朝報
上在昌德宮。停常參·經筵。
下直,興德縣監柳星河。
慶尙監司書目,軍威呈,以十一月二十三日雷動,事係變異事。
政院啓曰,近因兩司無行公之員,郞階臺諫及都事監察,久未署經,事甚未安。除在外人員外,大司諫李喜茂,司諫李世維,執義金相稷,持平柳泰明,竝卽牌招,以爲開坐署經之地,何如?傳曰,允。
領議政申琓,右議政金構二十六度呈辭。入啓。傳曰,安心調理。
刑曹,啓覆罪人順立,當日堂古介行刑。啓。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措語見上請全羅兵使李碩寬罷職。措語見上禁軍別將,乃是武弁極選,從前庭選之方,異於他職,至於超資除授之人,則尤不可不愼擇也。新除授禁軍別將趙爾重,地望素輕,名稱未著,遽爾超拜,殊甚猥越。且於當品武弁中可合此任者,不患不多,而今乃越品除拜,甚非所以愛惜名器之道,物情未允,久益譁然。請禁軍別將趙爾重改正。答曰,勿煩。前啓,當該捕盜大將及從事官,罷職不敍事,及當該政官推考事,停啓。
謝恩,持平柳泰明。
韓城君李基夏辭職上疏。入啓。答曰,省疏具悉。卿其安意勿辭,調理察職。仍傳曰,遣御醫看病。
大司諫李喜茂啓曰,西銓之差出禁軍別將也,不先啓稟,而越品備擬之故,相臣於頃日,論啓請推矣。今聞不先啓稟,已有前例云,雖其不能擇擬,未協物情,而至於不爲啓稟,旣非今日之創始,則臣之論事,未免爽實,不可仍冒臺席,請命遞斥臣職。答曰,勿辭,退待物論。
府前啓,日暮姑停。
忠淸監司書目,鎭川呈,以大司憲李寅燁辭職上疏上送事。啓。答曰,省疏具悉。陳戒殊切,予當留意,而疏末事,令廟堂稟處,卿其勿辭,從速上來行公。又書目,延豐兼任槐山呈,以副提學鄭澔辭職上疏上送事。啓。答曰,省疏具悉。務勝之論,不必相較,不近理之說,何至引嫌?爾其勿辭,從速上來察職。又書目,連山呈,以正言權以鎭辭職上疏。入啓。答曰,省疏具悉。爾其勿辭,從速上來察職。
吏曹判書李濡辭職上疏。入啓。答曰,省疏具悉。卿其勿辭,安心行公。
京畿監司書目,楊根呈,以掌令孟萬澤辭職上疏上送事。啓。答曰,省疏具悉。爾其勿辭往來焉。又書目,衿川呈,以副校理趙道彬辭職上疏上送〈事〉。啓。答曰,省疏具悉。爾其勿辭,從速上來察職。
觀象監,夜一更,月暈廻木星。三更四更,月暈。啓。已上朝報
備邊司啓曰,宣惠廳堂上一員有闕之代,久未差出矣。本廳,兼管賑務,而卽今外方災處,賑政方急,酬應漸緊,不可不備員,漢城判尹閔鎭厚,宣惠廳堂上差下,使之察任,何如?答曰,允。已上備局謄錄
上在昌德宮。停常參·經筵。
下直,濬源殿參奉邊震一。
司書宋宅相再度呈辭。以臘享大祭齋戒,留政院。
領議政申琓,右議政金構二十七度呈辭。入啓。傳曰,安心調理。
備邊司啓曰,宣惠廳堂上一員有闕之代,久未差出矣。本廳,兼管賑務,而卽今外方災處,賑政方急,酬應漸緊,不可不備員,漢城判尹閔鎭厚,宣惠廳堂上差下,使之察任,何如?傳曰,允。
黃海監司書目,安岳呈,以本郡海邊東北大元等七坊,十一月初一日,潮水大溢,堰畓破筒,至三千一百餘石落只,變異非常事。又書目,延安呈,以十一月二十五日戌時,雨雹交下,雷動,起自西方至南方,移時乃止,事係變異事。
政院啓曰,來十五日儒生殿講日次,取稟。傳曰,爲之。又啓曰,都目政,二十一日間爲之事,命下矣。吏曹判書李濡受由在外,兵曹判書尹世紀,頃被臺論,俱未得行公矣。李濡則旣已入來,以情勢難安,陳疏承批,而今日不爲出肅,尹世紀則臺諫,旣以爽實引嫌,卽爲停啓,而亦不行公云。都政之遷就,委屬可慮,吏曹判書李濡,兵曹判書尹世紀,竝卽牌招察任,何如?傳曰,允。
傳曰,史官三員待命,騎馬九匹立之,臘享大祭等所內摘奸。
府前啓,以臘享大祭齋戒,今日姑停。
禮曹正郞李震拭,西道各陵修理處,摘奸後,入來。
備邊司啓曰,金城,以嶺西尤甚大無之邑,賑事方急,兼有鐵原賊徒滋蔓之慮,縣令罷黜之代,以武弁擇差,將欲依本道狀啓,給馬促送矣。今聞新差縣令安績,落馬重傷,至於違骨,姑無起動赴任之勢云。本縣之事,萬分可慮,不可等待其差歇,安績改差,其代,令該曹更以武弁極擇口傳差出,給馬下送,何如?傳曰,允。
吏曹口傳政事,以閔純爲金城縣令。以上朝報
禁府啓曰,頃因判尹臣閔鎭厚所啓,前寧越府使任鎭元在任時,材木作筏卸下事,已自刑曹行査本道矣。卽者江原監司洪萬朝牒呈內,本道元無可據文書,臺啓措語及府上文案,謄書下送事,論報矣。任鎭元,當初推覈時,元啓目,傳謄踏印,下送本道之意,敢啓。傳曰,知道。禁府謄錄
上在昌德宮。停常參·經筵。
判尹閔鎭厚上疏。大槪,冒死陳懇,伏乞遞臣新兼備局之任,治臣奏事不審之失事。入啓。答曰,省疏具悉。卿其勿辭,安心行公。
府啓,請還收炤兄弟放歸田里之命,亟命絶島定配。措語見上請還收北道守令·邊將等減死定配之命,更加嚴鞫,依律定罪事。請還收殺人罪人李命·柳䤴,殺妻罪人金渭昌等減死定配之命,竝依本律處斷。圭明,令該曹更爲明査處決。措語見上西路飢荒之慘,比上年無異,其中尤甚各邑還穀,雖有新還分減半收捧之朝令,而所謂稍實·之次之邑,則久遠還上折半,限年竝令徵捧。守令,劫於決杖之科,面任,迫於刑推之令,隳突民間,繫縲載路,孑遺殘氓,顧何以保存乎?今夏設賑之時,各邑,或傾庫而盡分,或移粟而加給,新分穀物,較諸常年,其數倍蓰,一年所分,尙患難捧,而新舊糶穀,一時竝督,侵族侵隣,十室九空,民情大擾,景象愁慘。請關西各邑還上,依海西例,勿論稍實之次,今年條分,久遠還上,一倂停止,使流散飢民,還定安集。歲抄簽丁,軍政之急務,而朝家爲慮民間之騷擾,尤甚災邑,則軍政之逃故,旣令限明秋停止,而至於稍實·之次之邑,則雖有分等之差,其爲失稔,大抵同然,而今年闕額,使之簽補,繹騷之弊,愁怨之聲,罔有紀極。若無別樣軫恤之道,則孑遺之民,將無以保存,請兩西稍實·之次邑軍兵逃故,依尤甚邑例,限明秋停止,以慰民情。答曰,不允。末端兩件事,令廟堂稟處。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措語見上請全羅兵使李碩寬罷職。措辭見上請禁軍別將趙爾重改正。措語見上引嫌而退。改正之論,旣得臺體,未諳近例,元非大段,不可以此輕遞言官,請大司諫李喜茂出仕。答曰,不允。處置事,依啓。
領議政申琓,右議政金構二十八度呈辭。入啓。傳曰,遣承旨敦諭,仍與偕來。
左副承旨李震壽上疏。大槪,母病添劇,情理煎迫,不得不冒死哀籲於天地父母之前。伏乞聖慈,俯賜矜諒,亟遞臣職,俾得專意救護,以伸至情事。入啓。答曰,省疏具悉。爾其勿辭,救護母病。已上朝報
備邊司啓曰,釐正設廳,意非偶然,而取考本廳今月初旬間不坐記,則無一日開坐,事甚未妥。其中非有應頉,而以病不進之員,竝推考,至於吏曹判書李濡,漢城判尹閔鎭厚,因一時微事,各司陳疏,久未察任,雖無朝家委任責成之意,竝卽牌招察任之地,何如?答曰,允。已上備局謄錄
兵曹,知弓品堂上單李昌肇。
上在昌德宮。停常參·經筵。
下直,永柔縣令金始煥。
司書宋宅相三度呈辭。入啓。遞差。
禮曹佐郞朴壽仁,東道各陵修理處摘奸後入來。
右承旨崔重泰書啓,臣承命馳往,敦諭于領議政申琓處,則以爲,臣之情勢,可謂萬分窮蹙,臣之病狀,亦可謂萬分危篤矣。長單之上,今幾三十,而承宣之臨,前後凡幾度矣。臣雖無狀,豈不知分義之至嚴,君命之至重,而一向撕捱,終不敢趨承者,非敢有引疾圖便之意,實出於萬不獲已也。區區肝膈之私,未蒙矜諒,近侍之臣,又復傳宣聖批,敦勉之旨,迥出尋常,憂惕抑鬱等敎,俱非臣之所敢聞,而況此偕來之命,此固朝家所以眷待元老大臣者,尤非愚下賤臣,所敢承當者。臣聞命驚惶罔措,跼蹐天地,直欲逃遁而不可得也。在臣之道,惟當不計廉隅與死生,竭蹶趨承之不暇,而顧臣所患痰火之症,積月沈淹之餘,近又添得外感,虛汗如瀉,火熱上升,膈痞而飮啖專廢,肚脹而呼吸甚促,兼以氣眩而不能起坐,神昏而如在煙霧,委臥牀席,轉動不得之狀,實是近侍之所目見也。以此病狀,雖欲擔曳病軀,進詣闕下,畢陳病狀,退塡溝壑,有不可得也。罪積逋慢,萬殞難贖,只願速就刑章,以正辜恩負國之罪而已,瞻望象魏,涕泣不知所達云。目今病勢,似難卽速起動,而臣旣奉偕來之命,仍爲留住之意,敢啓。傳曰,知道。
右副承旨尹弘离書啓,臣承命馳往,敦諭于右議政金構處,則以爲臣之情病,如有一毫可强之勢,則何敢越分犯義,一向撕捱,違拒嚴命,至於此哉?上天高遠,未垂諒察,視同例讓,屢勤恩禮,日夕震越,無以自容。尙冀號籲懇久,庶蒙矜許,而乃於千萬夢寐之外,又有特遣承宣,傳諭聖旨,仍與偕來之命,責勉勤懇,出於尋常,實非無狀賤臣,所可承當。臣於是惶隕抑塞,覓死無路,世安有情勢如臣,而猶可冒據具瞻之地者乎?聖明亦何必不諒情實,强其必不可强,而故爲是敦迫,使國體益損,物情愈鬱,而莫之恤乎?況臣病勢,近益添苦,舊症新恙,合勢交劇,少有飮啖輒滯,痰火乘之,上壅頭面,眩倒迷悶,頃刻欲絶,一日之內,如此者數,痞塊爲祟,小腹梗痛,二道俱閼,此其症情,寧有復起爲人之望哉?臣不敢復望寬恩,只願遄伏刑章,以伸國法,以安私義而已。虛辱恩命,罪合萬殞,伏地昏悸,不知所達,當俟少定,更以文字仰暴危悃,以請嚴譴云矣。臣旣承偕來之命,故仍留之意,敢啓。傳曰,知道。
刑曹判書李益壽上疏。大槪,母病添劇,決無離側供仕之望,乞蒙遞免,俾得專意救護事。入啓。答曰,省疏具悉。卿其勿辭,救護母病。
政院啓曰,行吏曹判書李濡,再昨違牌之後,連呈辭疏,無意行公,大政之遷就可慮,卽爲牌招察任,何如?傳曰,允。
大司諫李喜茂就職。
司諫院啓曰,正言鄭栻,除拜已久,尙未署經,臺諫署經,備三員爲之者例也。而獻納李海朝,正言權以鎭在外,只有大司諫李喜茂,司諫李世維。在前如此之時,亦有二員開坐署經之規,今亦依此例開坐署經之意,敢啓。傳曰,知道。
司憲府啓曰,正言鄭栻,除拜已久,尙未署經,臺諫署經,備三員爲之者自是古例,而大司憲李寅燁,掌令權,持平南就明在外,掌令孟萬澤奉命在外,只有執義臣金相稷,持平臣柳泰明,在前如此之時,亦有二員開坐,啓請署經之規,今亦依此例開坐署經之意,敢啓。傳曰,知道。
傳曰,召對爲之。入侍,承旨韓聖佑,玉堂李晩成·李觀命,假注書沈尙尹,兼春秋朴望楷,史官李縡。
府啓,請還收炤兄弟放歸田里之命,亟命絶島定配。措辭見上請還收北道守令·邊將等減死定配之命,更加嚴鞫,依律定罪。請還收殺人罪人李命·柳䤴,殺妻罪人金渭昌減死定配之命,竝依本律處斷。圭明,令該曹更爲明査處決。措語見上答曰,勿煩。前啓,關西還上,今年條外,久遠糶穀,依海西例,一倂停止事,及兩西稍實·之次邑歲抄簽丁,依尤甚邑例,限明秋停止事,廟堂稟處間姑停。
右議政金構箚子。大槪,異數荐加,惶隕欲死,情病俱劇,末由趨命,更暴血懇,乞蒙亟賜鐫免,仍治臣前後違慢之罪事。入啓。答曰,省箚具悉卿懇。纔敷至意於承宣之行,謂卿體諒,卽起偕來矣。緣予誠淺,莫回遐心,愕然且慙,不知所以爲諭也。噫,虞憂溢目,日甚一日。當此之時,予不忍捨卿,卿不忍棄予。須念一體相須之意,勿以小嫌介懷,速出視事,勉副虛佇之望。仍傳曰,偕來承旨處,傳諭。
禁府啓目,定配罪人睦林一寧邊府,權重經三和府廣梁鎭,沈檀寧海府,金泰興安州牧老江鎭,金南柱龜城府,二俊熙川郡,金得龍金海府,李景虎巨濟縣,金得生梁山郡移配,蝟島定配罪人柳命堅段,本道成冊中,以自願懸錄是白如乎,卽見其矣奴呈狀,則八十之年,身病甚重,末由運動,今雖移配,決難得達,願爲仍配,今亦依其願,仍配,何如?啓依允。已上朝報
三覆入侍時,左議政李畬所啓,倭館闌入者,曾無定律,故今番則雖不以一罪論斷,自今不可不立法,定以一罪,以嚴出入之防矣。上曰,此則然矣。今後以一罪定法申飭,可也。
備邊司啓曰,因憲府啓辭,西路飢荒之慘,比上年無異,尤甚各邑,雖有新還上減半收捧之令,稍實·之次邑,則久遠還上,折半限年,竝令徵捧,新舊糴穀,一時竝督,民情大擾。關西各邑還上,依海西例,勿論稍實·之次,今年條外,久遠還上,一倂停止事,及歲抄簽丁,尤甚災邑,則旣令限明秋停止。稍實·之次邑,其爲失稔,大抵同然,而今年闕額,使之簽補驛騷,愁怨罔有紀極,而稍實·之次邑歲抄,依尤甚邑例,限明秋停止事,令廟堂稟處事,命下矣。今年八路,大抵均爲失稔,而其中亦不無輕重之別,當初十分稱停,差次減役,而關西被災,視海西差輕。故尤甚邑,則舊還上停捧,新還上亦折半,之次·稍實邑,則舊還上,或限辛丑兩年,或折半收捧者,實出優恤之意,卽今冬月垂盡,雖欲減捧,遠道分付之際,無及於事,而但使朝令數改。至於歲抄停止,則雖爲目前姑息之惠,實增日後隣族之弊,非萬不獲已,則不宜輕許,故憲臣新從外來,目見民事,有此陳論,而頒令已久,各邑收糴簽丁,皆當幾盡磨勘,有難更議,所請兩款事,今姑安徐,何如?答曰,允。已上備局謄錄
禮曹啓曰,今癸未年秋冬等本曹褒貶,判書趙相愚病,限內不得爲之意,敢啓。傳曰,知道。已上禮曹謄錄
吏曹啓曰,大政日期已迫,必有郞廳,然後凡事方可及時擧行,卽爲口傳差出,何如?傳曰,允。吏曹謄錄
禁府啓曰,定配罪人睦林一·權重經·沈檀·金泰興·金南柱·二俊·金得龍·李景虎·金得生等移配啓目,旣已啓下矣。依例發遣府書吏羅將等,押送配所之意,敢啓。傳曰,知道。禁府謄錄
上在昌德宮。停常參·經筵。
禁府啓曰,罪人等分配時,務安縣·木浦鎭充軍罪人金泰興,移配安州老江鎭矣。今聞其子相漢,方爲本鎭僉使云。其子爲僉使,則不可充軍於其鎭,以泰安郡改配單子,付標以入之意,敢啓。傳曰,知道。
平安監司書目,渭源郡守金永徵,今月初四日身死事。
禁府啓目,韓豐副正枰等元情云云,枰,元無干涉之端,而以同行之故,混同構誣是如爲白有臥乎所,檉,作弊之時,果無干涉之事是白乎喩,使之一體査問,得其實狀而處之,而橒段,初不同往,則今無更問之端,放送,何如?啓依允。又啓目,金砯,刑問六次不服,加刑得情,何如?啓依允。
吏曹口傳政事,以李觀命爲吏曹佐郞。
謝恩,吏曹佐郞李觀命。
明日儒生殿講時考官二,閔鎭厚·李光迪,參考官四,申銋·李德成·李晩成·洪重禹。
府啓,請還收炤兄弟放歸田里之命,亟命絶島定配。措語見上請北道守令·邊將等減死定配之命,更加嚴鞫,依律定罪事。請還收殺人罪人李命·柳䤴,殺妻罪人金渭昌減死定配之命,竝依本律處斷。圭明,令該曹更爲明査處決。答曰,勿煩。
政院啓曰,明日儒生殿講時,命官,何大臣進去乎?敢稟。傳曰,左相進去。
吏曹啓曰,臺諫有闕,政事,取稟。傳曰,明明日爲之。
領議政申琓箚子。大槪,猥蒙不世之異數,終不敢趨承,罪積逋慢,萬殞猶輕,乞收承宣偕來之命,亟遞臣職,仍勘臣前後慢命之罪,以重事體,以延殘喘事。入啓。答曰,省箚具悉卿懇。卿之巽牘,幾至三十上,而予之勉出,凡幾度矣。以卿體國深忠,必諒予之誠,幡然而起矣,情志不孚,遐心莫回,只自愧恧,寧欲無言。噫,國計民憂,無一可恃,夙夜危懍,罔知攸濟,此豈大臣,因一小嫌,汲汲求退之秋耶?卿其體小子之日夕思想,亟斷來章,卽起視事,毋孤至望。仍傳曰,此批答,偕來承旨傳諭。
副校理李㙫,牌不進,罷職傳旨。傳曰,只推勿罷。再牌不進。傳曰,禁推。
傳曰,日寒如此,薄衣軍士,襦衣題給。
禁府,李㙫拿囚。啓。
上在昌德宮。停常參·經筵。
下直,安州牧使南迪明。
左副承旨李震壽再度呈辭。入啓。遞差。
右副承旨尹弘离書啓,臣敬奉聖批,傳諭于右議政金構處則以爲,臣之前後箚單,瀆擾已極,而未蒙日月之俯燭,近侍宣旨,相守不去,臣誠迫隘,罔知所出。不得已冒上封章,畢暴血懇,庶幾愍下之天,小垂諒察,席藁恭俟,甘心違命之誅矣。不意聖批之下,又靳開許,辭旨愈隆,勉諭愈切,臣拜稽莊誦,精爽震越,不覺汗淚交下也。臣雖頑愚,亦非木石,豈不知恩遇之非常,威命之難拒,而情勢之外,疾病尤劇,實無强起趨承之路。區區情實,陳暴已悉,不敢每每提說,仰煩天聽,而最是近密之臣,累日來守,憂恐煎迫,無地自容,疾病迷悶,重以惶悸,伏地俟譴,不知所達云矣。臣旣承偕來之命,仍爲留住之意,敢啓。傳曰,俟病少間,卽與近侍偕來,毋孤如渴之望事,更爲傳諭。
中宮殿·世子宮·嬪宮,藥房問安。答曰,知道。
藥房啓曰,時當隆寒,伏未審聖候,若何?中宮殿氣候,及王世子,嬪宮氣候,亦復何如?臣等無任區區仰慮,敢來問安。答曰,知道。無事。內殿氣候無事,世子·嬪宮氣候,平穩矣。
全羅監司書目,南原等官呈,以十一月二十五日戌時量,雷動,事係變異事。
右承旨崔重泰書啓,臣敬奉聖批,傳諭于領議政申琓處則以爲,臣蒙此不敢當之恩數,而終不敢冒昧趨承,敢上請譴之章,唯願速賜罷斥,使微分粗安,國法少伸,而伏承近侍傳宣之批,不唯不罪,辭旨懇惻,旣以情志爲敎,又令卽起視事。臣於此惶恐悶塞,跼蹐靡容,奉讀未半,不覺涕淚之橫襟也。臣之情勢,苟有一分冒進之望,病狀亦有一分强起之路,則豈敢偃臥不起,自速犯分蔑義之誅,而徒令近侍,相守於陋巷,君命虛辱於再三者?庶幾聖明於此,可以下諒臣之苦心,而卽今病勢,方在奄奄委頓之中,雖欲不計死生與廉隅,擔曳闕下,悉陳病狀,以俟進退,其路無由,此固近侍之所親見者,臣非敢托疾爲辭也。只祈速就滅死,以彰辜恩負國之罪而已,伏枕涕泣,不知所達云,而臣旣將命,故留住之意,敢啓。傳曰,知道。
右副承旨尹弘离書啓,臣敬奉聖旨,敦諭于右議政金構處則以爲,臣之前後負犯,萬殞莫贖,罪戾愈積,而恩禮愈隆,至於承旨偕來之命而極矣。臣誠抑塞,罔知所出,不得不又拒嚴命,甘心傲慢之誅矣,乃者絲綸夜下,不唯不賜開許,復有俟間偕來之敎,臣於是益復隕越,置身無地。今臣情勢之危蹙如此,疾病之沈篤如此,而猶未蒙照察於天地父母慈覆之下,是臣不肖無狀,無以見信於君父而然,每一承批,心肝墮絶,只願速死,而不敢當此恩數也。辭竭意窮,不知所達,伏地涕泣,但俟嚴譴云矣。臣旣承偕來之命,仍爲留住之意,敢啓。傳曰,知道。
執義金相稷,持平柳泰明啓曰,日昨本府所由,持勿禁帖,回傳朝報之際,爲禁衛營邏卒所捉去,重被棍罰。此是前所未有之事,有乖當初成給之本意,而日後雖有緊急之事,亦無冒夜往來之勢,故欲問其委折,以邏卒起送之意,累度往復,則其回移中,以爲其帖文,陳久不分明,大將分付決棍,非邏卒之罪,大將論劾,宜當云云。臣等,看來不勝訝惑,取閱其勿禁帖,則乃上年十一月所成給者也,而厥後備局,元無收納舊件,改給新帖之事,則所謂陳久不分明云者,未知何所措而言也。不問帖文之有無,重棍無罪之所由者,雖欲諉之於大將之分付,而知有帖文,不有朝家本意,規外捉去者,亦可諉之於大將之分付乎?設令此事,雖非邏卒之所爲,起送邏卒,明其事狀,不害爲相敬之道,而不惟不送,過自擔當,反以大將論劾等說,筆之於回移,以爲脅持之計,此豈平日所望於重臣者也?臣等當初移文之意,不過爲欲存事例,申飭日後,而今者所答,至於如此,此無非臣等疲劣,忝居臺端,見輕同朝之致,更何顔面一刻仍冒乎?請命遞斥臣等之職。答曰,勿辭。
府啓,請還收炤兄弟放歸田里之命,亟命絶島定配。措語見上請還收北道守令·邊將等減死定配之命,更加嚴鞫,依律定罪事。請還收殺人罪人李命·柳䤴,殺妻罪人金渭昌減死定配之命,竝依本律處斷,圭明,令該曹更爲明査處決。措語見上備局之成出勿禁帖,許其夜行者,意有所在,而本府所由持帖文者,反爲被捉於禁衛營邏卒,重被棍罰,此實罕有之事,後弊所關,不可無一番推問之擧,故以邏卒起送之意移文,則不惟不送,其回移中論劾等說,大欠穩當,殊乖相敬之道,而邏卒之不有成給帖文本意,任意捉去之罪,亦不可不懲,請當該大將推考,邏卒,令攸司科罪。答曰,不允。末端事,依啓。
今日儒生殿講時,生員宋履昌,幼學梁禹甸·余垕,易通,幼學李震陽,易略,幼學尹元甲,易粗。
備忘記,居首生員宋履昌,幼學梁禹甸·余垕,各給二分,幼學李震陽,給一分。
兵曹啓目,粘連全羅監司狀啓云云,則任埅所失,比諸碩寬,果爲較重,而旣自朝家拿問定罪,則今無更問之端是白在果,碩寬之當初不諒境上之頉報,發怒於不爲五里程公狀,重棍座首公兄,先爲失體哛不喩,曾因榻前定奪,監司及統制使,入處東軒,兵使入處西軒,都事入處郞廳房者,明有受敎,則任埅之欲處東軒,已是大段失着,而兵使之初入東軒,亦爲失體是白乎旀,靈光郡下吏輩,欲爲推治,則捉來其營下,明覈決罪,事體當然是白去乙,行關討捕營,使之推治爲白乎所,討捕營,則乃是治盜之所是白去乙,有此行關,亦是失體是白乎旀,且其關文中,至有藉此名位,與狂言妄說等語,其在相敬之道,不宜如是凌侮是白置,其處事顚倒,墜損事面,甚矣。亦不可仍置閫任,號令列邑,兵使李碩寬罷職,何如?啓從重推考。
禮曹判書趙相愚上疏。大槪,臣於王子冠禮節目磨鍊時,有輕遽做錯之失,致有物議。且臣所患黃疸之症,累日沈篤,有加無減,敢此冒死陳籲,乞削臣職名兼帶,以爲不職之戒,仍令危喘,得以專意調治事。入啓。答曰,省疏具悉。節目中如有添刪處,則問于大臣稟定,未爲不可也。卿其勿辭,調理行公。
禁府,李東秀·林再茂拿囚。啓。已上朝報
禮曹啓曰,今此王子冠禮時節目,參酌磨鍊,移文知委矣。卽接吏曹及司饔院移文,則司饔院以爲,延礽君冠禮時,醴酒及饌諸具,令司饔院陳設云云,而本院專掌御供而已,無他處進排之事,有難直爲擧行云。然則醴酒饌,當以該司擧行,而吏曹則以爲,延礽君冠禮,與春宮冠禮有別,賓·贊以下諸執事,不可以王世子冠禮謄錄差出,而啓下節目中,無明白措語,本曹亦無可據典禮,賓·贊諸執事,以何品某某官差出云。取考五禮儀,則王世子冠禮時,賓,議政,贊,禮曹判書,主人贊冠,輔德,執冠,尙衣院官四品以上載錄。王世子冠禮賓·贊以下諸執事,當有差等,而禮文旣無現出處,亦無可據典禮,臣曹不敢擅便,賓·贊,以何品差出乎?敢稟。傳曰,依啓。賓,正二品,贊,從二品差出,可也。又啓曰,今此延礽君冠禮節目中,醴酒饌,令司饔院陳設事,啓下矣,因本院移文,以該司擧行事,啓稟蒙允矣。原節目中,以內資寺·司宰監,改付標以入之意,敢啓。傳曰,知道。
禮曹啓曰,揀擇奉單時,幼學閔承洙,戶曹佐郞尹澤,幼學鄭顯先處女單子,曾已入啓矣。卽接漢城府移文及尹澤·鄭顯先家呈狀,則閔承洙女子,仁顯王后同姓六寸孫,尹澤女子,鄭顯先女子,則中宮殿異姓六寸弟也,依定奪入啓拔去云。旣在定限之內,則似當拔去,閔承洙·尹澤·鄭顯先女子單子,還下拔去之意,敢啓。傳曰,知道。已上禮曹謄錄
上在昌德宮。停常參·經筵。
下直,金城縣令閔純。
文學韓永祚上疏。大槪,臣於直中,猝聞母病沈重,情理煎迫,不得不疾聲仰籲於仁覆之下,伏乞聖慈,亟遞臣職,俾得及時往救,以伸至情事。入啓。答曰,省疏具悉。爾其勿辭,救護母病。
奉常僉正朴俊蕃,氷庫別檢李有壽,藏冰後入來。
禮曹參議申銋上疏。大槪,臣於長僚之疏,有不敢獨自晏然者。且臣素患諸症,觸寒添劇,旬月之內,無望供仕,乞賜遞改,俾得專意調治事。及禮曹參判兪集一上疏。大槪,臣於本兼兩任,俱有難冒之勢,病情亦且危苦,玆敢冒死申懇,伏乞聖明,亟命竝賜鐫遞,以安微分,以便調治事。入啓。
政院啓曰,卽者兵曹判書尹世紀陳疏到院,觀其措語,以憲府啓辭,爲引嫌之端,而元非大段,故原疏纔已退却,而因此引入,不爲行公,則大政遷就可慮,兵曹判書尹世紀,卽爲牌招察任,何如?傳曰,允。
傳曰,三南,旣是流寓士夫多聚之地,郡邑之數,亦多於他道,而今番揀擇單子,或捧一張,或至全無,此由於戶籍之疎漏。曾前以士夫家女子入籍申飭事,榻前定奪,而今又如此,此莫非國綱解弛之致。各邑瞞報營門,營門之泛然啓聞,俱極駭然。此而置之,則紀綱益壞,後弊可慮,各邑守令,及士夫家可合處女之欺瞞不告者,自道臣嚴飭各邑,一一洞査啓聞事,分付。
右議政金構箚子。大槪,恭俟有日,威命不下,不得已冒萬死瀝血疾呼於仁覆之下,乞蒙亟遞臣職,仍治臣罪事。入啓。
謝恩,司書李世最。
左副承旨魚史徽上疏。大槪,新命纔降,召牌繼至,嚴畏分義,不得不趨詣闕外,而第臣曾任東邑,酷被臺彈,事雖虛罔,重辱身名,有不敢抗顔冒進於榮次。伏乞聖慈,亟賜罷斥,以謝人言,以安私分事。入啓。答曰,省疏具悉。爽實之論,不必深嫌,爾其勿辭,從速察職。
答右議政金構箚曰,省箚具悉卿懇。備悉至意於前後之批矣,復何多誥?予志牢定,因用意搆誣之說,勉副相職,萬無是理,卿毋困我,卽起視事,以副思想之望。仍傳曰,此批答,傳諭于偕來承旨處,使之傳諭。
答禮曹參議申銋疏曰,省疏具悉。昨者宗伯疏中,泛稱節目乖宜云,故未知其指謂某事矣,今以爾疏觀之,似指進排之事也。凡此等禮節,必使該官躬親進排者,不但敬君命,乃所以存事體也。此不過流來常規,元非害於事理,則原任大臣之獨於此非斥者,抑何意耶?予實未曉也。爾其勿辭,從速察職。
答禮曹參判兪集一疏曰,省疏具悉。卿勿過辭,逐日赴衙,盡心講究,俾有實效。
全羅監司書目,辭職上疏上送事。啓。答曰,省疏具悉。卿其勿辭,從速察職。
觀象監,巳時,太白見於未地。啓。以上朝報
吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。以李濟爲慶尙監司,朴泰淳爲長湍府使,尹世綏爲平壤庶尹,李後望爲渭原郡守,崔敬中爲判校,沈浩爲儀賓都事,朴見善爲掌令,金興慶爲副修撰,魚史徽爲承旨。李世最爲司書。奉常直長單趙以進,成均博士單李遇春,校書博士單金舜臣,成均學諭單鄭以規。吏曹謄錄
兵批,以鄭祥斗爲兼內乘。副護軍卞重輝·金昌夏,副司果趙泰耉·李德成·李敏英·李周徵·魚史徽·朴泰恒·李益晟·鄭悏,副司正柳以彬,副司勇李光輔·李濟·李玄祚。兵曹謄錄
上在昌德宮。停常參·經筵。
巳午時,日暈。
下直,濟原察訪尹鼎謙。
全羅監司書目,臣於前後譏斥之來,理難晏然,疾病且劇,實無供職之路。亟許遞改,仍勘罪犯,以幸公私事,上疏上送事。啓。答曰,省疏具悉。卿其勿辭,從速察職。
都承旨黃欽初度呈辭。入啓。傳曰,還出給。
政院啓曰,兵曹判書尹世紀,昨已違牌,無意行公。其所引嫌,元非大段,大政遷就,極爲可慮。尹世紀,更爲牌招察任,何如?傳曰,允。
副修撰金興慶上疏。大槪,臣重得寒疾,累日不汗,宛轉牀席,人鬼莫分,昨違召命,恭俟重誅,而只推之命,出於格外,惶感交至,狼狽轉加。不得不以病重實狀,仰干哀籲,乞命鐫遞臣職,使之隨便調治,以尋生路事。入啓。答曰,省疏具悉。爾其勿辭,調理察職。
政院啓曰,卽伏見黃海監司任胤元褒貶啓本,則白翎僉使全聖兪,以防守旣疎,土卒且怨,爲其題目,當爲居下,而置之中考,致有點下。莫重殿最,殊無嚴明之意,黃海監司任胤元,推考,何如?傳曰,允。又啓曰,卽伏見江原監司洪萬朝,全羅左水使蔡以章,右水使邊是泰,慶尙左水使李基泰,前平安監司李世載,忠淸水使南崙,京畿水使李尙等,邊將褒貶啓本,則無一人居下,殊無嚴明殿最之意。竝推考,何如?傳曰,允。又啓曰,江原監司洪萬朝,守令褒貶啓本,無一人居下,殊無嚴明殿最之意。推考,何如?傳曰,允。
謝恩,左副承旨魚史徽。
禁府啓目,前萬頃縣令崔宇泰,許多米錢,公私用處,不能詳知者外,以私自用下件記中現露者,其數若是其狼藉,係是贓汚之特甚者。不可不嚴究取服,刑推得情,何如?啓依允。
備忘記,前修撰趙泰一,咸從縣令除授,時任縣令尹憲周,遞付京職。
政院啓曰,臣卽伏見備忘記,有前修撰趙泰一特補之命。臣不勝慨然之至。泰一,職在論思之地,自附無隱之義,日昨陳疏論列,不過有懷必陳而已,斷無沮戱新錄之意,而聖明不少寬假,遽加疑怒,至下特補之敎,不但有歉於優容之量,儒臣遠補外邑,決非淸朝之美事。請加三思,還收前修撰趙泰一補外之命。臣忝在近密,區區所懷,惶恐敢達。答曰,勿煩。
領議政申琓箚子。大槪,近侍,相守累日,終不敢應命,逃遁不得,欲死無地,敢此哀籲,冀蒙矜諒,乞收偕來之命,遞臣職名,勘臣前後偃蹇之罪,以正國法,以安微分事。入啓。答曰,省箚具悉卿懇。予意已竭,巽讓愈懇,自愧誠淺,無以爲諭。此時望卿造朝,不啻大旱雲霓,卿無困我,卽起視事,用副如渴之望。仍傳曰,此批答,傳于偕來承旨處傳諭。
右副承旨尹弘离書啓,臣敬奉聖批,傳諭于右議政金構處則以爲,臣之陳乞,辭意已竭,而譴罰不加,批諭愈勤,至有勉副相職,萬無是理之敎。是豈聽卑愍下之天,猶有未燭於賤臣苦切之誠懇?只緣臣不肖無狀,福過災生,死期將迫而然,崩隕悶塞,復有何言?惟願速就死滅,使恩命不至久辱,國體不至益損而已,伏地涕泣,不知所達云。而臣旣承偕來之命,仍爲留住之意,敢啓。傳曰,遐心未回,而召還近侍,寧有是哉?卿其體寡昧之日夕思想,毋執撝謙,幡然造朝,勉副至望事,更爲傳諭。
上在昌德宮。停常參·經筵。
謝恩,持平南就明,渭原郡守李後望,校書博士金舜臣。
吏曹啓曰,來二十一日,都目政事爲之之意,敢啓。傳曰,親政爲之。
府前啓,請還收炤兄弟放歸田里之命,亟命絶島定配。措語見上請北道守令邊將,更加嚴鞫,依律定罪事。請還收罪人李命·柳䤴·金渭昌等減死定配之命,依本律處斷。圭明,令該曹,明査處決事。措語見上入啓。答曰,勿煩。
正言鄭栻啓曰,臣之庸陋,百無肖似,倖竊科第,廁迹周行,前後所叨,已踰涯分,而至於言責重任,則自知其尤萬萬不稱矣。不拘格例,冒昧出肅,繼上辭章,見阻喉司,在臣分義,唯當含恩畏威,出而供職,庶竭駑鈍,以效一日之責,而第臣於前輔德李萬齡之疏,有不敢晏然者。其疏,盛言敬差官實結勒捧之弊,至謂之以陳爲起,白地徵稅。臣纔經湖西檢田之役,而列邑之虛張雜頉,以實爲災,已成痼弊,實結之減縮,無異於乙·丙之大歉,不得已或摘奸還實,或自首加報者,在處皆然,則雖不指名直斥,安知其言之不爲臣而發耶?果如人言,則臣將俟罪之不暇,何可自謂無勒捧之事,而冒居臺席乎?賤疾適苦,未卽自列,今始來避,所失尤大。請命遞斥臣職。答曰,勿辭,退待物論。
掌令朴見善上疏。大槪,臣被人誣辱,前後孔慘,誠不敢抗顔自列,乞削臣職,以快人心,以安微分事。入啓。答曰,省疏具悉。爾其勿辭,從速察職。
禁府啓目,金砯刑問七次不服,加刑得情,何如?啓依允。又啓目,崔宇泰刑問一次不服,加刑得情,何如?啓依允。
又啓目,韓原正樞,作弊民間寺刹,擅施酷刑,攘奪民財,壓良爲賤之狀,良可駭痛。至於前日凌辱臺官一款,渠雖發明,以種種悖理之事觀之,亦可知爲實狀,不可不嚴究,以懲其後,刑推得情,何如?啓。樞之所爲,雖涉悖理,旣非死罪,則輕加刑推於宗臣,殊未妥當,除刑推照律。
今秋冬等褒貶,部將宋德昌·金慶昌,中。
右副承旨尹弘离書啓,臣敬奉聖批,傳諭于右議政金構處則以爲,臣瀝血哀號,未蒙矜諒,恩批之下,又犯違慢,而猶不加罪,絲綸之降,往益愈懇,惶隕崩灼,五情無主。聖眷愈隆,臣罪愈大,萬死不足以塞責,而以臣賤微,乃敢屢抗嚴命如此者,亦恃天地父母之慈,諒臣忱誠,特垂憐察也。詩云毋也天只,不諒人只。安有子陷罟穽,號呼望生,而父母不爲之救解也哉?今臣之窘蹙危迫,不翅罟穽,欲仰望而救解者,惟在於殿下,而又未蒙日月之回光,則臣之情勢,可謂窮且蹙矣。加以臣疾病困篤,數日之內,轉入難醫之境,雖欲强起承命,亦不可得。進伏刑章,以申公法,退塡丘壑,以安私分,區區志願,惟有是耳。銜恩畏威,冰炭交中,伏地俟譴,不知所達云矣。臣旣承偕來之命,仍爲留住之意,敢啓。傳曰,知道。
都承旨黃欽上疏。大槪,賤疾猝劇,無望供職,尋單請急,實出於萬不獲已,而適承還給之命,惶悚震越,罔知攸措。固當竭蹶趨承之不暇,而卽今病勢,萬無起動之路,不得不冒萬死復此哀籲,伏乞聖慈,俯垂矜察,特許遞改臣職,得以安意調息,俾延殘喘事。入啓。答曰,省疏具悉。卿辭至此,本職當許遞焉。
右承旨崔重泰書啓,臣敬奉聖批,傳諭于領議政申琓處則以爲,臣之情病,俱無强起冒進之望,而近侍相守,至今累日,席藁陳章,恭俟嚴譴,而聖度天大,不加誅殛,溫批反降,辭旨勤摯,臣不敢承當者,以首頓地,惶縮抑塞,不知所以仰對。臣誠無狀,前後瀝血之辭,未蒙矜諒,聖明視以例讓,不但不加之罪,其所以眷待之隆,乃至於此,決非踰墻之可避,亦且覓死而無路,臣之情事,可謂窮且蹙矣。如使臣之病狀,稍有自力之勢,則惟當都忘旣往之愆,尤不顧將來之顚沛,擔曳闕外,一起應命,以俟前日偃蹇慢命之罪,而卽今病情,方在人鬼關頭,斷無起動之望,唯俟生殞死結,以爲他日報效之地而已,瞻天望雲,涕泣不知所達云,而臣以聖旨屢致敦諭,迄無進詣之期,而旣承偕來之命,仍爲留待之意,敢啓。傳曰,俟病少間,卽起偕來,毋孤虛佇之望事,更爲傳諭。
觀象監,未時,日暈兩珥。夜一二更,月有重暈,內暈有兩珥,暈上有冠。三四更,月暈。啓。已上朝報
禮曹啓曰,卽接西冰庫牒報,則四梗藏冰,僅得完畢,而今年冬候過暖,江冰盡解,軍人等,乘船伐取於遠地,功力倍加,畢役遲久,所捧冰丁,薄而且脆,尺量與廣厚,不準定式,而若準定式,則累千丁之內,所捧無幾,故不得已不暇點退,惟以充庫爲務。冰丁入庫之數,比常年,不啻倍蓰,則冰價又從而增加。曾前四梗分藏之時,一丁之價,或七八合式,觀勢加減矣,上年本庫提調,別爲定式,一丁之價,定爲一升之米者,蓋欲使伐納准尺之冰,而今年則日暖冰薄,難準尺量,丁數倍加,勢所固然,而旣定之價,又不得加損,以致冰價之尤縮,四梗冰價不足之數,通計三百三十二石二斗六升。自前如此之時,冰價加下,非止一再。卽今畢役之後,四梗納冰之軍,日滿官庭,齊聲呼訴,不得不具由論報,卽爲啓稟,俾令從速變通上下云。今年冰丁之不得堅厚,勢所固然,自初至今,數十船隻,伐取於遠近所去之處,則軍人輩伐出之難,自有倍於前矣。卽考前例,則以近年事言之,辛巳藏冰之時,米石加給之數,至〈於〉五百八十石之多,則今番加給三百三十餘石之請,不爲無據,依所報加給之意,令賑恤廳,考例稟處,何如?傳曰,允。已上禮曹謄錄
禁府啓曰,罪人愼之逸等,分配發送之際,臺諫以更加嚴問論啓,故姑未發配之意,入啓允下矣。卽者西部牒呈內,罪人愼之逸,本月十六日亥時,因病物故云。敢啓。傳曰,知道。禁府謄錄
上在昌德宮。停常參·經筵。
巳時,日暈右珥,太白見於未地。夜三更,月入太微西垣內。
謝恩,咸從縣監趙泰一,奉常直長趙以進。
忠淸監司書目,臣於尹濂供辭中,旣被無限侵詆,請寢令本道明査啓聞之命事,上疏上送事。啓。答曰,省疏具悉。卿無所嫌,從速明査以聞。又書目,結城呈,以掌令權辭職上疏上送事。啓遞差。
吏曹啓曰,承旨及臺諫有闕,政事,取稟。傳曰,當日爲之。
備邊司啓曰,因憲臣啓辭,西路舊還上,依海西例,勿論稍實·之次,今年條外,久遠還上,一倂停止事,及歲抄簽丁,兩西稍實·之次邑,依尤甚邑例,限明秋停止事,令廟堂稟處事,命下矣。今年八路,大抵均有失稔,而其中亦不無輕重之別,當初十分稱停,差次減役,而關西被災,視海西差輕,故尤甚邑,則舊還上停捧,新還上亦折半,之次·稍實邑,則舊還上,或限辛·壬兩年,或折半收捧者,實出優恤之意,卽今各自垂盡,雖欲減捧,遠道分付之際,無及於事,而但使朝令數改,至於歲抄停止,則雖爲目前姑息之惠,實增日後隣族之弊。非萬不獲已,則不宜輕許,故日者海西道臣,亦以此陳請,而覆啓不許矣。憲臣,新從外來,目見民事,有此陳疏,而頒令已久,各邑收糴簽丁,皆當幾盡磨勘,有難更議,所請兩款事,今姑安徐,何如?傳曰,允。
禁府都事洪重亨,弑夫罪人拿來事,扶安地出去。
江原監司書目,待敎趙泰億辭職上疏上送事。啓。傳曰,還出給。
府啓,請還收炤兄弟放歸田里之命,亟命絶島定配。措語見上請還收北道守令邊將等減死定配之命,更加嚴鞫,依律定罪事。請還收殺人罪人李命·柳䤴,殺妻罪人金渭昌等減死定配之命,依本律處斷,圭明,更令該曹明査處決事。措辭見上新啓,臣伏見備忘記,有前修撰趙泰一補外之命。臣不勝訝惑焉。夫泰一,職在近密,有懷必陳,其言可採,則固宜容受,苟有少拂於聖意者,亦宜寬暇,不當遽施威怒,輕加譴罰。論思之臣,一言忤旨,特除外邑,實非聖世之美事。請還收趙泰一咸從縣監補外之命。今日茶時,忠淸道唐津士民三百餘人,聯名呈狀,屢屢訴冤。觀其狀辭,則孟串一面,周廻三十餘里,民人及士夫田畓六百餘結,民戶幾至七百,且多有士夫墳山。三百餘年世傳之地,加平居韓㰒爲名者,稱以其祖先淸原尉賜牌田畓,斥賣於宮家,率宮差來到,劫賂侵漁,罔有紀極。民人等,齊訴官家,考見量案,韓㰒用奸之跡,綻露無餘,論報監營,將欲囚治,則韓㰒,自知其罪,乘夜逃走,來告太僕,而孟串一面,乃是牧場,輿地勝覽,亦以古有牧場載錄云,則自太僕,信聽其言,行關本道,使之摘奸,周圍還作牧場。數百年世葬世居世耕之地,將爲芻牧之所,極爲冤痛。果如狀辭,而朝家,每以軫恤民隱爲務,雖是今牧場見在者,陳廢旣久,則尙有許民耕食之擧,況此孟串地誌,雖有古牧場三字,而勝覽之成,在於二百年之前,勝覽亦古牧場,則其陳廢之久遠,已作民人世傳之物,從可知矣。到今遽屬太僕,使近千士民,見奪其世傳居處耕食之地,流離失缺數字當聖上視民如傷之地,厚招衆民之怨,缺數字請令本道,別定詳明官,明白行査,果如狀辭,則仍歸人民,俾無自太僕更侵之弊。答曰,不允。末端事,令太僕稟處。已上朝報
禮曹啓曰,今此延礽君冠禮處所,因大臣獻議,定以通化門內月廊事,判下矣。原節目中付標,而節目中設醴,旣以內資寺改定,則進服,亦當以濟用監改標,主人,元無奉命之事,竝爲付標以入之意,敢啓。傳曰,知道。又啓曰,卽接漢城府移文,則明日揀擇時,入參處女列錄所送,別單書入,而其中幼學徐宗大女子,重得寒疾,症勢危惡,面有瘡癤,濃汁成流,初揀擇時,有難進參云。使之調理,前頭再揀擇時入參事,分付,何如?傳曰,允。已上禮曹謄錄
吏批啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,金堤郡守宋相哲,以軍器別備之功,加資事命下矣。雖已資窮,未經準職,何以爲之?敢稟。傳曰,特爲加資。
以崔慶湜爲兵曹佐郞,金興慶爲修撰,吳羽進爲掌令,柳成運爲司成,閔震元爲禮賓正,金翊遠爲內資主簿,李萬鍾爲軍器僉正,沈枰爲承旨。吏曹謄錄
兵批,副護軍權·權克升,副司直黃欽。兵曹謄錄
上在昌德宮。停常參·經筵。
謝恩,都承旨沈枰,司成柳成運,兵曹佐郞崔慶湜,典籍李德運,平壤庶尹尹世綏。
政院啓曰,正言鄭栻引避退待,今已多日,而諫院多官,或在外,或呈辭,尙不得處置,事甚未安。除在外人員外,大司諫李□□,司諫李□□,竝卽牌招,以爲處置之地,何如?傳曰,允。
府前啓,請還收炤兄弟放歸田里之命,亟命絶島定配。措語見上請還收北道守令邊將等減死定配之命,更加嚴鞫,依律定罪事。請還收殺人罪人李命·柳䤴,殺妻罪人金渭昌減死定配之命,竝依本律處斷,圭明,更令該曹明査處決事。措語見上請還收趙泰一咸從縣監除授之命。措語見上新除授掌令吳羽進,時在慶尙道寧海府任所,請斯速乘馹上來事,下諭。前啓,唐津牧場,令本道別定詳明官,明白行査,果如狀辭,則仍許民人,俾無自太僕更侵之弊事,稟處間,姑停。答府曰,不允。下諭事,依啓。
明日親政時,熙政堂殿坐正時,辰初一刻。
右議政金構箚子。大槪,冒萬死更申危懇,乞蒙亟賜鐫免,以安微分事。入啓。
禮曹正郞林世弼,文成公李珥,文元公金長生,文敬公金集等書院,賜額致祭後,入來。
院啓,請還收崔益望·河海雲·李文海·尹以寬等放釋之命,依律定罪事。請全羅兵使李碩寬罷職事。請禁軍別將趙爾重改政事。竝措辭見上引嫌而退。泛論之疏,不必爲嫌,請正言鄭栻出仕。答曰,不允。處置事,依啓。
扶安推考敬差官李頤晩,入來。
禮曹啓曰,曹啓辭,本曹判書疏批,有節目中亦有添刪處,則問于大臣稟定,未爲不可也事,命下矣。大臣,旣以王子冠禮處所失當,儀節乖宜,爲言,則不可不熟講而處之,啓下節目中未盡處,儀于諸大臣稟處,何如?傳曰,允事,傳敎矣。議于大臣,則行判府事徐文重以爲,臣伏見禮曹參議申銋疏批,臣不勝驚悚。臣頃於廚院之坐,以冠禮儀註之失,與僚席有所酬酢矣。禮官之疏,必因此而起也。第親王冠禮,詳載於執禮會典,而五禮儀,則闕焉不載。該曹旣無謄錄之可據,則似是創行,所宜詳量禮法,明白定式,而行禮處所,因該曹啓稟,行于瑤華堂,臣以爲未安。蓋成人之禮,始於三加云,故有冠于東序序外之別,醴于戶西,冠所之不同,所以嚴明分而明等威也。王世子冠禮,亦且行於東宮,則今獨不行於私第,而行於大內別堂,豈非失次之大者乎?廚院設醴,尙方陳服,一依王世子冠禮之儀,雖曰差等,安得無渾逼之嫌也?該官之親自進排,自是小節,此何足言耶?臣之愚見,欲其廣求先朝已行之儀,務歸適當,俾令王子,得正於始加元服之日,無或有一毫未盡之悔也。臣旣承未安之敎,方切悚蹙之不暇,而今承問儀之命,敢此略陳淺見,尤極惶恐,伏惟上裁。左議政李畬以爲,臣素昧禮學,況於王家之禮,經傳所未著者,尤難僭論。然臣竊念古人重冠禮,自帝王至大夫士,通行之,今所存者,士禮,而其等殺之節,猶可考也。至於皇朝會典,則所載頗詳,皇太子冠禮,行於奉天殿,而親王冠禮,洪武所定,則行於王邸,成化更定,則行於奉天門前東廡。今王子冠禮,行於大內別堂,在臣愚意,亦以爲未安也。以洪武所定觀之,則私第,固爲其所,而雖以成化更定,言之,其宜不在於大內則明矣。廚院之設醴,尙方之陳服,則該曹旣改其節目云,今無可論,而凡於進排之際,該官之親進,自其任耳,此則未見其爲嫌也。且考大明集禮,皇太子冠,則王公一人爲賓,太常卿爲贊,太常博士,引之,親王冠,則禮部太常司官有德望者,爲賓·贊云。太常官之非卿,則決矣,而所謂禮部官,亦非必爲當爲也。古禮士冠,賓,擇其子弟習禮者爲贊,而本賓之從者也。皇朝親王冠禮,所謂太常官爲贊者,無乃博士之屬耶?若然則今日以亞卿爲贊,亦恐過矣。旣有所擬,敢此竝陳,伏惟上裁。行判府事尹趾善,領議政申琓,右議政金構,皆病不收議,領府事尹趾完,判府事崔錫鼎,在外不得收議。大臣之意如此,上裁,何如?傳曰,冠禮處所,定於瑤華堂之後,不無疑訝,取考會典,則大內別堂,有所未安,故方欲參酌變通矣。大臣之意亦如此,處所定於通化門東月廊,而賓以從二品差出,贊以從三品差出,可也。
吏曹啓曰,政院啓辭,今此親政,實是盛擧。取考曾前日記,則東西銓政官,未嘗不備員,而卽今吏曹參議在外,郞官亦宜有一員,與前日親政時,有所不同,該曹卽當及時變通,而尙未擧行,其在重事體之道,誠爲未安。卽令該曹,急速啓稟變通,以爲備員入參之地。傳曰,允事,命下矣。親政事體重大,本曹堂郞,不可不備員,參議朴權,旣自藩任,移拜本職,時未上來,宜卽啓稟,而僚寀之間,不敢直請變通,故臣等,以此意屢次往復於政院,而未及稟達,至於郞廳,亦無無故可擬者,故不得差出矣。今因政院啓辭,有令該曹啓稟之命矣。郞廳之居中者,蕩滌中考,然後可以備擬。參議則事勢如此,亦不可無變通之道,何以爲之?敢稟。傳曰,參議改差,中考蕩滌。
政院啓曰,因吏曹草記,參議改差,本曹郞官,中考蕩滌事,命下矣。親政,只隔一日,令該曹卽爲口傳差出闕員,而參議則因卽牌招察任,何如?傳曰,允。
吏曹口傳政事,以趙泰耉爲吏曹參議,以李光佐爲吏曹佐郞。
修撰金興慶,牌不進,依承傳罷職。
答右議政箚曰,省箚具悉卿懇。前後勉諭,辭窮意竭,而莫回遐心,罔非情志不孚之致,益用慙恧,無以爲諭。〈今〉亦過辭,一向恝然,則使予必抑鬱成疾矣。宜體至意,俟其病間,出而視事,用副如渴之望。仍傳曰,此批答,使偕來承旨傳諭。已上朝報
禮曹啓曰,延礽君夫人初揀擇已過,再揀擇吉日,以何間推擇乎?敢稟。傳曰,以今月晦前推擇,可也。又啓曰,卽接忠淸監司移文,則禮山流寓前參奉趙九齡處女單子,追捧上送,而處子,今月十二日始得疫疾,方在苦劇之中云。雖有痘患,差可之後,不可不趁卽上送,入參於再揀三揀之意,行關分付,而此單子,不敢循例入啓,何以爲之?敢稟。傳曰,姑待下敎,分付,可也。已上禮曹謄錄
上在昌德宮。停常參·經筵。
辰時,日有右珥。
謝恩,禮賓正閔震元,軍器僉正李萬鍾,吏曹參議趙泰耉,弼善金致龍。
戶曹啓曰,領議政申琓,右議政金構,今十二月朔祿俸,姑待下敎輸送事,命下矣。卽接廣興倉所報,則來甲申正月朔頒料次,倉官進去于領議政·右議政家,請受祿牌,則以爲,方在呈辭中,祿牌俱不出給云。此亦待下敎輸送乎?係是大臣祿俸,何以爲之?敢稟。傳曰,依爲之。
正言鄭栻就職。
右副承旨尹弘离書啓,臣敬奉聖批,傳諭于右議政處,則以爲,臣之控乞,辭已竭矣。批旨之降,愈益懃懇,至於抑鬱成疾之敎,尤非臣子所敢聞,惶隕震越,惟願速死。聖明所以寵綏微臣者,雖以古之大臣,係國輕重,猶不敢承當,況臣庸愚滓賤,最居人下,乃敢叨此曠世之殊眷,近密之臣,相守於陋巷,今幾日矣。臣雖頑同木石,何敢一刻而安於心乎?猶且犯分蔑義甘心,萬戮而不敢趨命者,誠以冒昧苟進,有萬端傷損於國體,無一毫裨益於公私,自知已審,量時已熟,寧欲身被重譴,而不願以累聖明也。其偃蹇侮慢,固已可駭,則今雖聖恩曲貸,務加保全,積罪至此,豈容一向寬假,無所懲勵乎?況臣震惕憂慄,當食俱忘,如痴如狂,五情失守,母病雖似小間,而臣之病勢,更益危苦,無復可爲,深恐一朝溘然,永負天地生成之澤,陳力就列,非所爲冀,螺蟻之微,敢抗嚴命,虛辱恩命,罪死不赦,伏地戰慄,不知所達云矣。臣以聖旨,反覆敦諭,尙無造朝之意,而臣旣承偕來之命,仍爲留任之意,敢啓。傳曰,知道。
文學韓永祚三度呈辭。入啓。遞差。
親政時,正言鄭栻所啓,請還收崔益望·河海雲·李文海·尹以寬等放釋之命,依律定罪事。請全羅兵使李碩寬罷職事。請禁軍別將趙爾重改正事。措辭見上上曰,勿煩。又所啓,平壤囚人李旭,用事西關,奸贓狼藉之狀,具悉道臣之前後狀聞,今不必更爲煩瀆,而當初道臣之枚擧罪狀,直請梟示,誠爲得體,則廟堂之終始曲護,傅之生議者,實非常情之所及,中外之疑惑,已不可勝言,而關西一路之人,將無以慰悅矣。幸因西來重臣之筵奏,方令本道囚禁刑訊,稍可以解中外之惑,慰西民之心,而第以本道利害言之,旭之入己之物,如或盡徵,則畢竟生死,雖似無甚關重,以朝家刑政大體言之,其所壞法長奸,莫此爲甚。蓋此輩之恣爲奸利,無所忌憚者,事成則暴得大利,事敗則只納其贓,終無必死之理,故敢爲此縱滑不法之事。今若不卽斷以重律,又復遷延時月,則正中其奸,而國法終無所施矣。顧今國家之憂,不在於財貨之匱乏,而在於紀綱之日頹,則贓物之徵與不徵,特是細事,而刑章一撓,則將至於國不爲國,而奸滑之徒,必復接跡而起,其利害輕重,不可同日而語矣。其在懲勵之道,不可不盡卽勘斷,請平壤囚人李旭,亟命梟示境上,沒入家貲,以振國綱,以快人心。上曰,不允。又所啓,戶曹判書趙泰采,曾按關西也,縱滑貪汚之事,非止一二,而雖以李旭事觀之,市井駔儈之徒,暱狎親信,恣意用事,曲聽其蠹敗官貨,剝割店民,已失士夫檢民之道。及至道臣狀聞之後,旭之奸贓狼藉,罪狀彰露,物議沸騰,無所不至,泰采,又從以周旋䌤縫,唯恐接治之盡法。情節可疑,人心轉惑,則在泰采之道,唯當改心易慮,彌自澡雪,可也,而軍門近千之穀,減價發賣於守禦除拜之初,畢竟區處,未知如何,而受任甫耳,幻弄至此,其不少徵戢,到底手滑之狀,誠極駭然。度支重任,決不可仍畀,一任其耗敗,請戶曹判書趙泰采,罷職不敍。上曰,論啓措語,殊極非常,泰采之任使已久,予豈不知其爲人矣。何乃如是其張皇耶?勿煩。又所啓,前判書李頤命,曾任江都也。稱以貿得賑穀,發本府所儲待變銀二萬兩,付諸親信人,息利取用,及其遞歸之時,二萬兩之代,只以米二千石,別錄留庫,每石折價錢文十五兩,而其數,猶不滿本銀之米價,繼莅一人,嫌其見染,封庫不動,而前後留守,擧皆曲承其旨,必欲充報,抄出富民,分給生息者,于今六七年矣。發斂之際,一島富戶,偏被其害,怨讟徹天,呼籲無地。頤命,苟欲爲民設賑,則本府各項穀物,不爲不多,馳啓貸賑,自有前規,而不此之爲,貸出待變銀貨,已是別樣圈套,旣貸之後,料理存本,亦甚不難,而數萬銀貨,去處不明,二千米石,視本零星。噫,江都,卽保障重地,銀貨,乃待變緊需,朝家積年拮据,辛勤儲置,而頤命,於一朝容易下手,用之無疑,終至欺瞞朝家,流毒島民,其濫滑不法之罪,固無所逃,而至於前後留守之牽情掩置,私自糶糴之狀,亦極駭然。若不及今變通,而一任其年年取息,充報本數而後已,則一島之民,將不能保存,請令廟堂覈處,仍命攸司論罪。上曰,此事元非私用,曾發於筵中,予亦知之矣。頤命,決非不法欺瞞之臣,而以此爲言,予未知其穩當矣。勿煩。又所啓,生民休戚,係於守令之賢否,守令黜陟,在於方伯之得人,方伯苟非其人,則將無以澄淸一路,殫壓守宰,終至於民受其害,其不可人人而輕授也,決矣。新除授忠淸監司洪璛,地望素輕,遽按藩節,除目之下,物情爲駭,請忠淸監司洪璛改正。上曰,不允。又所啓,平壤爲邑,物衆地大,甲於西關,從前莅是邑者,率皆曾經有其聲績表著之人,而新除授庶尹尹世綏,陞六纔踰年,且未經宰牧之任,除目之下,物情爲駭。況頃日延安之李夏亨,光山之金鎭玉,皆以驟典雄邑,終至改遞,則況此世綏之名稱履歷,不踰於兩人,而邑巨難治者乎?請平壤庶尹尹世綏改差。上曰,不允。又所啓,臣以前判書李頤命事,有所論啓,而伏承聖批,以此與私用有異爲之不法,未知其穩當爲敎,臣竊不勝訝惑焉。夫頤命之事,小臣亦非敢謂之私用,而當初如欲爲民設賑,則貸用本府米穀,未爲不可,而所留二千石米穀,極爲零星,勿論私用與否,待變銀貨,旣有此耗縮之事,而私自糶糴,終爲流毒於島民,則安得免不法之罪乎?臣旣承未安之敎,不可晏然仍冒,請命遞斥臣職。上曰,勿辭,退待物論。
今日親政時,王子師傅,各別擇差事,及假注書尹就履,敍用事,下敎。
吏曹判書李濡,兵曹判書尹世紀初度呈辭。入啓。給由。
親政時,上曰,崔益望·河海雲·李文海·尹以寬等,大霈之後,竝皆蒙宥,故諫官方請還收,而不爲允從矣。如此事係贓汚之人,不可更除守令之職,銓曹,勿復擧擬,可也。上曰,玉堂新錄諸人,因趙泰一喜事之論,引以爲嫌,連事違牌,誠可怪也。每每如此,則雖逐月新錄,斷無完事之望,頃已累度申飭,而尙無行公之人,事體極爲未安矣。吏曹判書李濡曰,趙泰一陳疏後,擧皆違牌不進,自上特命泰一外補者,蓋出於鎭定之意,而尙無行公之人,實爲非矣。昔在孝廟朝,以故相臣李慶億之才望,猶且見漏於玉堂新錄,孝廟,特命除授館職,臺諫循例論請還收,旋卽停止之後,迫於嚴命,出而行公,人不以爲駭。若以今日言之,則必不敢如是,以此可想世道之大變,今此新錄之人,初以泰一之疏辭,有所不安。又以泰一之補外爲嫌,違牌坐罷者,似出於此,不可不別樣嚴飭,俾得待公矣。上曰,完錄之後,旣無他議,則朝家,斷無因一泰一之言,竝棄新錄之理,在他人,固無不可行公之義,年少喜事之論,不足深嫌,而擧皆違牌,此由於不識分義而然也。日後則各別申飭,如復有違牌者,當別樣論罪矣。李濡曰,泰一疏語,實有太俗處,而至於被選之人,則元無疵摘之端,則旣非可嫌,補外之擧,亦非竝及其新錄而棄斥之,不過姑示警責,早晩召還,則在新錄之他人,有何妨礙乎?終不行公者,固當嚴責,期於行公,而此等事,亦不可專以論罪鎭定,宜有商量處分之道矣。上曰,然矣。都承旨沈枰曰,上敎及重臣所達,竝出於擧行條件,申飭之乎?上曰,依爲之。已上朝報
禮曹啓曰,今日王子冠禮習儀時,考見儀註草本,則再加冠祝辭,享受胡福之福字,誤書服字,三加冠祝辭,載加爾服之加字,誤書服字,入啓儀註,想必誤書,不勝惶恐,內人儀註還下,以爲改付標之意,敢啓。傳曰,知道。又啓曰,延礽君夫人再揀擇取稟草記,傳曰,以今月晦前推擇可也事,命下矣。再揀擇吉日,令日官推擇,則今月二十三日國忌齋戒,二十四日國忌正日,二十五日十惡,二十六日冠禮正日,二十七日十惡,二十八日國忌齋戒,二十九日國忌正日,今月晦前,元無吉日,正月初二日初三日爲吉云,何以爲之?敢稟。傳曰,以正月初二日爲之。已上禮曹謄錄
吏批啓曰,今都目政,各其仕滿應遷者,相避及未準朔監察,禁府都事,刑曹,掌隷院郞官,各司久任時推人員,竝擬,何如?上曰,允。又啓曰,吉州牧使高應文,居下之代,當以文官差出,而堂上中可擬之人乏少,堂下曾經侍從人及守令中可合人,竝擬,何如?上曰,允。又啓曰,通川郡守李昌齡,寧遠郡守李泳,俱以善治善賑,加資事,命下矣。雖已資窮,未經準職,何以爲之?敢稟。上曰,特爲加資。又啓曰,玉堂擬望之人,有居中者,無以推移備擬,合有變通之道,敢稟。上曰,中考勿論。上曰,西北人各別錄用事,言于兩銓,可也。上曰,御醫柳瑺,其功勞甚多,曾爲外任時,連居上考,畿邑守令擬差。上曰,淸白吏,戰亡子孫,討逆時別單人,及十考十上,五考五上,連次褒啓之類,各別錄用之意,言于兩銓。上曰,北道親騎衛,各別調用,可也。上曰,初入仕各別擇差,可也。上曰,生民休戚,係於守令,當此親政之時,各別擇差,可也。
以柳瑺爲安城郡守,李挺英爲陽城縣監,李夏輔爲陽智縣監,柳亨運爲迎曙察訪,尹百齡爲平丘察訪,安翼齡爲重林察訪,李震煥爲忠淸都事,辛受和爲報恩縣監,李弘廷爲唐津縣監,鄭津爲永同縣監,金澯爲定山縣監,宋相哲爲礪山府使,黃爾明爲金堤郡守,任命元爲咸悅縣監,崔熩爲長水縣監,金弘瑞爲大靜縣監,林薰爲高敞縣監,尹世憲爲茂長縣監,金慶賚爲參禮察訪,申奎爲寧海府使,李光輔爲柒谷府使,李萬吉爲咸陽郡守,邊震英爲巨濟縣令,洪時傑爲聞慶縣監,趙裕錫爲泗川縣監,李珪爲召村察訪,李重培爲昌樂察訪,朴師泰爲黃海都事,韓永祚爲瑞興縣監,朴聖楷爲康翎縣監,李昌齡爲通川郡守,申厚軾爲歙谷縣令,崔瑋爲三和府使,李岋爲寧遠郡守,朴琳爲嘉山郡守,朴時梓爲碧潼郡守,崔錫弼爲甑山縣令,李命大爲大同察訪,李世維爲吉州牧使,沈益晉爲穩城府使,全百祿爲茂山府使,洪泳爲禮曹佐郞,南就明爲修撰,趙義耘爲典獄主簿,安壽鼎爲禮賓別提,宋徵奎爲司䆃直長,任璟爲禁府都事,李命相爲司評,李有壽爲監察,兪準一爲司僕判官,金鎭華爲刑曹正郞,韓世讓爲戶曹正郞,梁益祉爲引儀,鄭弼周爲司饔直長,權緝爲禮曹佐郞,朴樞爲尙瑞直長,尹挺卿爲漢城判官,金一鏡爲兵曹正郞,沈浩爲司饔僉正,愼爾憲爲軍資奉事,尹憲柱爲司諫,宋德涵爲刑曹佐郞,黃欽爲知義禁,洪九鼎爲義盈奉事,盧世器爲引儀,金盛大爲軍資主簿,李宇春爲禁府都事,李晩徵爲司畜別提,金洙爲南部主簿,朴弼揆爲儀賓都事,李肇源爲歸厚別提,徐名世爲尙瑞副直長,洪泳爲兵曹佐郞,盧世器爲監察,李宜璋爲戶曹佐郞,李純義爲東部主簿,李泌爲繕工監役,徐名世爲尙瑞直長,朴樞爲掌樂主簿,李琩爲相禮,金時保爲軍資判官,梁益遠爲引儀,南國翰爲典籍,鄭世模爲長興主簿,韓璛爲繕工副奉事,李德英爲輔德,李堂爲戶曹正郞,李裕民爲持平,梁益祉爲宗簿主簿,韓命基爲監察,趙義耘爲禮賓主簿,申潚爲司評,朴守義爲尙瑞副直長,尹拙爲內贍主簿,吳重卨爲引儀,兪彦明爲兵曹正郞,李漢佐爲廣興副奉事,尹憲周爲禮曹正郞,都永夏爲禮曹佐郞,李廷濟爲典籍。吏曹謄錄
兵批,以吳重周爲宣傳官,朴守剛爲訓鍊正,李翊周爲五衛將,宋奎濂爲知事,柳星彩爲副摠管,洪以徵爲都總經歷,崔荊石爲珍島監牧官,鄭翼亮爲訓鍊習讀,李萬齡爲忠翊將,李喜英爲鷹牌頭,金得汶爲訓鍊副正,申憲周爲都總都事,朴昌由爲所斤浦僉使,金嗣鼎爲加里浦僉使,金龜瑞爲文兼,徐宗謙爲淸州營將,申漢章爲內禁將,張友軫爲訓鍊僉正,李潚爲中樞經歷,朴葵爲訓鍊判官,張南擧爲花梁僉使,李汝柱爲所江僉使,李必益爲都摠經歷,崔鎭漢爲安興僉使,趙汝璋爲白峙僉使,池必浩爲龍媒萬戶,金鼎夏爲武兼,金盛中爲赤梁僉使,金正遠爲天水僉使,林夏葳爲古群山僉使,趙興璿爲文城僉使,李瀗爲都摠經歷,崔烷爲訓鍊僉正,權益準爲文山萬戶,河涉爲中樞都事,申汝逵爲廣梁僉使,李橏爲訓鍊僉正,盧益昌爲越松浦萬戶,田萬春爲訓鍊判官,李熙泰爲守門將,朴溟羽爲部將,李煜爲吾叉浦萬戶,李桓爲龍津萬戶,金翰國爲武兼,尹廷舟爲白翎僉使,金聲澄爲守門將,邊洽爲登山串萬戶,林承俊爲永登浦萬戶,曺應斗爲武兼,鄭齊奎爲訓鍊判官,許鉉爲都摠都事,李枝漢爲金甲島萬戶,宋後祥爲於蘭浦萬戶,林重爲武兼,金世章爲潼關僉使,秦士建爲森森坡萬戶,宋震傑爲蛇梁萬戶,盧世新爲山羊會萬戶,金義天爲撫夷萬戶,文忠建爲天城堡萬戶,全大星爲西平浦萬戶,張忠漢爲植松萬戶,金世甲爲守門將,申璧爲蔥嶺萬戶,梁彬爲訓鍊主簿,鄭昌彧爲威鳳山城別將,黃萬昌爲部將,金天兌爲笠巖山城別將,金尙維爲阿山萬戶,朴尙義爲安骨浦萬戶,成熙疇爲多慶浦萬戶。同知單李應斗,僉知三單,閔聖濬·李相頊·金時獻,副護軍徐宗謙,副司果鄭會,副護軍朴權·李彦經,訓鍊主簿單裵尙民,副司直黃欽,副司果李震壽·鄭祥斗·李廷謙·孟萬澤·宋宅相,副司勇權相夏。兵曹謄錄
上在昌德宮。停常參·經筵。
辰時,日暈兩珥。午時至申時,日暈左珥。
當日無肅拜。
親政時,殿坐正時,辰初一刻。
有政。吏批,以金鎭普爲慶安察訪,趙正紳爲工曹佐郞,崔寔爲工曹正郞,李涑爲京畿左道水運判官,呂必重爲文學,成晩徵爲王子師傅,尹就履爲典籍,宋信吉爲康陵參奉,洪禹傳爲長陵參奉,李廷晉爲冰庫別提,金啓明爲典獄主簿,徐宗沂爲恭陵參奉,申處華爲廣興主簿,朴泰春爲繕工監役。典籍二單,崔鼎來·金楚寶,引儀單,朱景參,兼春秋二單,朴壽仁·閔致龍。吏曹謄錄
兵批,以趙隨爲都摠都事,申績爲訓鍊主簿,崔慶昌爲武兼,金致煥爲守門將,李徽慶爲部將,安世澄爲守門將,申績爲魚面萬戶,李弘喆爲上土僉使,鄭邦翰爲訓鍊主簿,安敬龜爲訓鍊主簿,田翊齊爲坊垣萬戶,梁彬爲雲寵萬戶,具左翼爲武兼,姜㬘爲守門將,卞爾標爲知事,林斗漢爲武兼,李彦馨爲武兼,韓相爲慶德宮假衛將,沈澍爲訓鍊主簿,李蕃爲部將,李尙純爲部將,成至行爲司禦,李震彩爲守門將。副司果朴權·李翊周·李彦經·鄭栻,三田渡別將單南宮錞。李商佐爲部將,趙儆爲宣傳官,元百揆爲宣傳官,柳權爲武兼,成萬績爲守門將。兵曹謄錄
上在昌德宮。停常參·經筵。
巳時,太白見於未地。
謝恩,中樞經歷李潚,都事河涉,掌樂主夫朴樞,尙瑞直長徐恪世,副直長朴守義,天明僉使金正遠,越松萬戶盧益有,於蘭萬戶宋後祥,軍資奉事愼爾憲,判官金時保,宗簿主夫梁益祉,長水縣監崔熩,甑山縣令崔錫□,司䆃直長鄭弼周,僉正沈浩,所川僉使朴有由,廣梁僉使申汝逵,永同縣監鄭津,內資主夫金翊遠,大同察訪李命大,訓鍊正朴守剛,副正金得後,僉正張友軫,兵曹佐郞洪泳,陽智縣監李夏輔,禁府都事任璟·李玄春,安城郡守柳鏛,義盈奉事洪九鼎,同知李應斗,膳工副奉事韓璛,黃海都事朴師東,都摠經歷李溟·洪以徵,都事趙隨·申憲周,內禁將申漢章,加里浦僉使金嗣鼎,忠淸都事李震煥,高敞縣監林薰,多慶浦萬戶成熙疇,嘉山郡守朴璛,典籍尹就履。
中殿·世子宮·嬪宮,藥房問安。答曰,知道。藥房啓曰,時當窮陰,日候澟烈,伏未審聖體,若何?連日親政,入夜始罷,不瑕有傷,臣不任區區仰慮,敢來問安。答曰,知道。無事矣。
領議政箚子。大槪,情勢迫隘,辭意窮竭,乞收偕來之命,俾開轉身之路,以重國體,以安微分事,入啓。
謝恩,司諫尹憲柱。
答領議政箚曰,省卿箚辭,良用傾慰。卿不我遐棄,俟間造朝,則召還近侍,亦何難乎?卿其諒哉,毋孤至意。仍傳曰,偕承旨傳諭。
院啓,引嫌而退。謂非私用,反驅不法,意在構陷,語實逕庭,請正言鄭栻遞差。前啓,國忌齋戒,今明日姑停。
大司諫李喜茂啓曰,臣病未供職,呈單見阻,閉戶呻吟,一味惶蹙矣。卽因同僚處置之地事,召牌降臨,不敢坐違,力疾來詣臺廳,則先到同僚,不待臣入來,徑先處置。凡臺閣之規,兩員俱請牌招,則必爲相會停當,聯名論啓,而一員,苟或有故,不得行相會禮,則一員獨自處置,乃是例也。今者同僚,不問相會之與否於臣,而獨自汲汲論啓,臣忝居首席,不能有無於其間,同僚處置事,未知得失如何,而臣之見輕至此,不可仍冒臺席,請命遞臣職。答曰,勿辭,退待物論。
答院曰,依啓。
以徐命遇·趙星汶爲假注書。
司諫尹憲柱啓曰,臣因僚臺處置,承牌詣臺,問于院吏,而長僚今當承牌入來,必待其入來而處置乎云爾,則答以爲,城上所,雖與長官同時詣臺,連啓與處置,城上所當之。長官則不爲替當,而至於相會禮,欲行則行之,不欲行則不行之,不必遲待云,故臣果不待長僚之入來,獨自處置矣。卽者長僚,以不問會禮與否,汲汲論啓爲咎,臣不勝訝惑也。長僚,曾熟諳臺例,而必欲聯名處置,則何不以相會之意,先通於牌召之初,而今乃以見輕爲辭耶?雖然長僚,旣以見輕引避,則臣不可獨爲晏然,請命遞斥臣職。答曰,勿辭,退待物論。
政院啓曰,正言鄭栻,引避有日,尙不處置,事甚未安,除在外人員外,呈告未肅拜人員,竝卽牌招,以爲處置之地,何如?傳曰,允。
上在昌德宮。停常參·經筵。
巳時,太白見於未地。
副校理趙道彬,修撰南就明,牌不進,罷職傳旨。傳曰,禁推。
禁府,趙道彬·南就明拿囚。啓。
謝恩,文城僉使趙興璿,司□別提李晩徵,魚面萬戶申績,引儀吳重卨,古群山僉使林夏葳,龍津萬戶李桓,報恩縣監辛受和,訓鍊判官鄭齊奎·朴葵·田萬春,主夫鄭邦翰·沈澍·蔡尙民,僉正崔烷,重林察訪安翼齡,僉知閔聖濬,監察盧世器,白峙僉使趙汝璋,泗川縣監趙裕錫,長興主夫鄭世模,平丘察訪尹百齡,聞慶縣監洪時傑,寧遠郡守李岋,大靜縣監金弘瑞,碧潼郡守朴時梓,召村察訪李珪,參禮察訪金慶賚,咸陽郡守李萬吉,內贍主夫尹拙,歸厚別提李肇源,禮曹佐郞都永夏,南部主夫金洙,兼春秋朴壽仁,兵曹正郞金一鏡,軍資主夫金聲大,延曙察訪柳亨運,廣興副奉事李漢佐,鹿島萬戶金柱漢,潼關僉使金世南,西坪萬戶全大聖,阿山萬戶金尙維,天城萬戶文忠健,巨濟縣令邊震英,植松萬戶張忠漢,所江僉使李汝柱,穩城府使沈益晉,茂長縣監尹世憲,歙谷縣令申厚軾,蛇梁萬戶宋震傑,典籍崔鼎來·金楚寶,永登萬戶林承俊,成均博士李遇春,戶曹正郞李堂,佐郞李宜璋,漢城判官尹挺卿,定山縣監金澯,唐津縣監李弘廷,陽城縣監李挺英,花梁僉使張南擧,金堤郡守黃爾明,咸悅縣監任命元,防垣萬戶田翔齊,蔥嶺萬戶申璧,安骨萬戶朴尙義,昌樂察訪李重培,鷹牌頭李喜英。
右承旨崔重泰書啓,臣敬奉聖批,傳諭于領議政處,則以爲臣之情勢與病狀,俱無一毫冒進之勢,而近侍相守而不去,批旨愈往而彌隆,一向撕捱,偃臥不起,義不敢出,事勢迫隘,逃遁無路,卽擬不計廉隅,趨詣闕外,以俟嚴命,而病狀沈淹,萬無起動之望,故敢以短箚,略暴危悃矣,伏承承宣傳宣之批,慙靦惶悚之至。噫,臣之無狀,久叨鼎席,無所報效,祗爲貽累於聖德,則今雖不計情勢之難强,顚沛之必至,包羞思恥,强顔冒進,有何裨補於國事,而只欲委身趨命,以謝忘分犯義之誅而已。若得收還偕來之命,則臣當俟得病勢小歇,進伏於天陛之下,仰請前後慢命之罪云。臣則姑爲留待之意,敢啓。傳曰,知道。先爲入來。
吏曹判書李濡,兵曹判書尹世紀再度呈辭,國忌留政院。
吏曹啓曰,臺諫有闕,政事,取稟。傳曰明日爲之。
右議政箚子。大槪,冒死申籲,乞蒙矜許事。入啓。答曰,省箚具悉卿懇。予之勉出,不啻勤懇而,卿之棄予,若是其邁邁,是何情志之阻隔,一至於此耶?只增愧恧,無以爲諭。予志已定,日上十章,實無益於准請,反有損於事面,卿無困我,卽起視事,以副虛佇之望。仍傳曰,此批答,傳于偕來承旨,使之傳諭。
上在昌德宮。停常參·經筵。
巳時,太白見於未地。
謝恩,護軍洪時九,監察韓命基,康翎縣監朴聖楷,龍媒萬戶池必浩,登山萬戶邊洽,撫夷萬戶金義天,都摠都事許鉉,同義禁黃欽,冰庫別提李廷晉,吉州牧使李世維,雲寵萬戶梁彬,戶曹正郞韓世讓,司評李命相·申潚,金甲島萬戶李枝漢,文山萬戶權益準,原平守燮,原陽副守炅。
持平李裕民上疏。大槪,新除風憲之職,遽及於已試僨敗之餘,實無抗顔冒進之意,玆敢疾聲仰籲,冀蒙恩遞,兼附所懷,以備財察事。入啓。
政院啓曰,今日賓廳日次,兩司當爲入參,而諫院之官,在外人員外,竝皆引避,未及處置。憲府,則或在外,或呈告,或陳疏未肅拜。除在外及陳疏外,執義金相稷,掌令朴見善,持平柳泰明,竝卽牌招,使之推移入侍,何如?傳曰,允。
傳曰,今日引見時,領議政處,有面諭事,亦爲入侍之意,遣史官傳諭。
漢城參軍韓重熙,山訟摘奸事,廣州地出去。
政院啓曰,卽者,藝文提學金鎭圭,來詣闕外,以情迹難安,陳疏到院,還爲出給,則仍卽退去,推考傳旨,今方捧入,而一日三牌,有傷事體,明朝更爲牌招,何如?傳曰,依近例,試官二員,卽爲差出。
傳曰,監司洪受疇女子,都事沈廷老女子,副司正金重三女子,進士趙斗彬女子,竝禁婚。
備邊司啓曰,今月賓廳日次,連値有故,一未登對矣。昨者,以諸堂上今日來會之意,出令,而無故進參者,只是二員,將不得備員開坐,除應頉外,以病不進之員,竝卽牌招來參,何如?傳曰,允。政院啓曰,春帖子延祥詩科次,試官旣已啓下,洪受瀗·兪得一,竝卽牌招,使之出韻科次,如何?傳曰,允。
吏曹判書李濡,兵曹判書尹世紀再度呈辭。入啓。加給由。
答持平李裕民疏曰,省疏具悉。諫院兩件新啓之專出構誣,業已洞燭也。爾其勿辭,從速察職。
領議政身病出仕。
掌令朴見善,牌不進,依承傳罷職。
政院啓曰,卽者,吏曹郞廳來言,今日爲政事命下,而判書李濡,呈辭受由,參判金宇杭,參議趙泰耉,俱以病不來,不得開政云。參判金宇杭,參議趙泰耉,竝卽牌招,何如?傳曰,允。
右副承旨尹弘离書啓,臣敬奉聖批,傳諭于右議政處,則以爲,臣情迹窮蹙,無復餘地,日事瀆擾,亦所不敢,而又不敢一向泯默,久辱殊寵,不得不更竭血懇,仰請鈇鉞之誅矣。微誠未格,聖眷靡替,絲綸之降,愈益勤懇,實非無狀賤臣,所敢承當,奉讀隕越,汗淚交逬,臣欲退守初志,以全廉隅,則違慢已極,分義可畏,如欲進承嚴命,小伸分義,則情迹至危,廉隅都喪,臣於此,窘迫隘塞,罔知攸處。惟願天地父母之慈,俯諒危苦之忱,開見保全之路,俾不至於益其罪而促其死而已。伏地戰悶,恭俟譴何云矣。臣旣承偕來之命,仍爲留住之意,敢啓。傳曰,知道。
輔德李德英上疏。大槪,春坊新命,忽及於罪罷省愆之餘,驚惶震惕,不知所措。嚴召之下,不得不來詣禁扃之外,而顧此滓穢之蹤,決不可復叨榮次,伏乞亟命鐫削臣職,以安愚分,以謝人言事。入啓。
傳曰,大臣·備局堂上引見。
左議政李畬所啓,臣頃以故相臣朴世采妻,故相臣閔鎭長母,月廩繼給事,有所陳達蒙允矣。臣退而聞之,則故相臣洪命夏妻,亦年過七十,諸子俱死,依於長孫,而長孫亦身死矣。命夏,以淸白名相,其家素貧,支孫一人,雖有微祿,在朝家軫念之道,一體賜以月廩,似宜,首相處下詢,何如?上曰,首相之意,何如?首相曰,在前旣許兩相臣母與妻,繼給月廩,則今此洪命夏妻,亦宜一體繼給矣。上曰,一依繼給,可也。領議政所啓,此則咸鏡監司李震休狀啓也。本道,雖通稱北道,而南北關道里絶遠,今此評事監賑關文中,泛稱北道,不爲明言南北關,則使評事,專管賑事,誠爲得當,而北關之距安邊等邑,與南關之距慶源等邑,遠近無異,其間相距,殆至數千里,則評事巡檢及各邑文報往來,不無後時之患,北關,則評事句管,而南關,則道臣主管乎?其間,旣礙於形勢,且眩於奉行,令廟堂,更爲稟處云矣。左議政李畬曰,評事監賑,本由於小臣陳達,而以北關,則監司自當主之,而使都事檢視,朝家之意,本如此矣。上曰,朝家本意,如此矣。判尹閔鎭厚曰,北道道里甚遠,監司難於遍察,且評事地望自別,朝家特兼監賑御史,使之專管賑政者,固爲得宜,而南道,則監司足以主管,何必又使都事參錯也?左議政李畬曰,非謂都事監司,如評事之爲,監司主之,而間遣都事檢察,則豈有相妨也?領議政申琓曰,北關,則朝家,旣以評事差送監賑之事,評事,自當專管,南關,則道臣當主之,都事則乃是幕官,使之往來看檢,似當矣。上曰,然矣。左議政李畬曰,頃日小臣,以評事,宜兼監賑之任,陳達而蒙允,此宜兼監賑御史,而該曹,尙不啓下。問之,則擧條不明,不得擧行云,更爲分付,何如?上曰,依爲之。判尹閔鎭厚所啓,先王朝臣外祖父文正公宋浚吉,以明聖王后外祖母宋國澤夫人事,有所陳達,繼給月廩,今終其身矣。伏聞中宮殿外祖故縣令趙景有妻,窮困年老,宜有優恤之典,先正臣旣有所建白,故今又仰達,入侍大臣處下詢,何如?上曰,大臣之意,何如?領相曰,此等優老之典,雖在他人亦然,況中殿外祖母乎?且有儒賢前例,則特給月廩,似宜矣。左相曰,儒賢所達,旣有前例,特賜月廩,固可矣。上曰,特賜月廩,可也。領議政所啓,此則咸鏡監司李震休狀啓也。取考丙子謄錄,則出穀私賑之類,朝家事目內,特令論賞除職,而厥後未有施賞,終爲失信之歸,到今雖欲募得私賑之人,應募者必少,今年,則別樣開諭,隨其穀之多少,或除相當職,或論重賞,請預爲頒布事目,明示朝家不得失信之意。且遺棄兒收養救活之人,亦依丁丑年例,自賑廳,成送立案,使之永作奴婢,或爲收養,或爲雇工之意,令廟堂稟旨分付矣。臣曾於辛巳,奉命往來北關時,歷路民人,多有呈狀冤訴者,丙丁年間,朝家有募粟賑救之令,故道內,多有備穀賑民之人,監司抄錄啓聞之後,朝家別無優施之事,其間或有三四百石賑救之人,而亦不蒙顯賞云。此不但渠輩之稱冤,其在朝家,爲失信之歸,北路僻遠,生穀之道甚難,數百石之穀,足當下三道數千石,而猶未蒙賞,豈不稱冤乎?今年,則別爲事目,使民間,曉知朝家之意,而至如除職之賞,則雖難遍及數多之人,擇其一道中最多活民者,特爲除職,以爲聳動激勸之地,其次,則隨其賑民多少,次次論賞,而遺棄收養者亦多,道臣抄報賑廳,使之依例,立案成給,則道路垂死之人,庶免塡壑之患矣。左議政李畬曰,臣固欲以此稟定於榻前,而久未入侍,不果陳白,道臣有此狀聞矣。北路賑民,與內地不同,移粟轉販,其路俱難。若於其地,有從便生穀之道,則皆宜許施空名帖募粟,尙云苟簡,至於許除實職,實爲重難,而曾前旣不無此例,南北兩關,活人最多者,許以除職,以爲聳動之地,其次,從其活人多少,差等論賞,遺棄兒收養,亦着實勸諭,則其爲救民之助,必多矣。上曰,北路,則異於他道,所達誠然矣。左議政李畬曰,若受穀除職,則實爲未安,而至於多活人命,則其功勞義槪,有足可尙。漢之擢用卜式,亦此意也。閔鎭厚,曾爲湖西監賑御史時,錄啓其私賑最多之類,幾盡除職,其次論賞者,亦有等第。今若南北兩關,擇活人命多者一二人,武士除邊將,儒生除璿源·四陵參奉等官,公私賤,則許贖,其次,分其差等給賞,加雜職等帖,或復戶除役,別爲事目,以曉諭一路,使之私相分食,則公穀雖少,可省官賑之數。至於收養一款,近聞北路之人,以丙丁賑飢後,未得立案者,謂之失信,無意肯從,而若以別爲申飭,修正文書,俾無稽誤失信之意,着實勸諭,則亦必多有應者矣。上曰,收養非失信,乃指除職矣。左議政李畬曰,收養者,必得賑廳立案,然後可無本主還推,而遐方文書,多有差誤,人名里名,一字有訛,則賑廳以此執頉,不許成給立案,以此如式成出者,十纔一二。狀啓中,雖不言此,而北路之人,皆以收養爲無益云。今若令評事,苟管申飭,檢察文書,別錄啓聞,成給立案,則庶無混亂之弊矣。上曰,竝依此施行,可也。工曹判書洪受瀗曰,已前私賑而未受職者,宜有除職之命矣。左相李畬曰,此言是矣。趙泰耉,以私賑,論以除職者,先爲收用,似宜矣。上曰,爲先收用事分付,可也。大司成兪得一曰,臣頃於按道時,稔知北路民情,故敢達。曾前私賑之類,雖有除職之命,而未蒙錄用之典,故今雖勸諭,應募者必小云,臣意,則限以麥前救活近百人命,則儒生,則除相當參奉,武弁與良人,則除邊將,公私賤,則許贖之意,定式知委,然後朝家無失信之事,而士民有激動之心矣。左相李畬曰,得一之言,臣已於在外時聞之,而若徑先定數,許以除職,而其類或多,則易於失信,必欲盡爲除職,則仕路猥雜,此爲難處矣。領議政申琓曰,退到賓廳,不得商議,而臣意亦然,一道中活人最多者,特爲除職,則自當聳動。若酌定其數,則多少過不及,似皆難處矣。左相李畬曰,除職,是極賞,其此等第亦多,雖不定數除職,豈無隨力應募之人乎?上曰,然矣。勿爲定數,依此施之,可也。又所啓,此卽前咸鏡監司黃欽狀啓也。咸興囚推採蔘罪人魚面土兵姜義生之代,姜汝達代囚,迹涉可疑,本官推考,捉去軍官査問事,頃已覆奏於榻前,分付本道,而監司有不察之失,故請推,則自上以其無狀啓之矇矓,使之更査啓聞,而下吏,以措語間有推考之語,誤爲行關監司,具功議緘答以送矣。左議政李畬曰,初無推考之事,而道臣狀啓如此,下吏,已自本司推治,而臣等,亦難免不察之失,不勝惶恐。領議政申琓曰,狀啓中義生,以遐方愚氓,不識事理,初旣代捕,恐其現露,仍循汝達之名,末梢致此發覺。三水縣監,旣不預知於捕捉之時,本邑官吏,又無點名推覈之事,則本邑倅,亦似無罪云矣,而囚人於營下之獄者,乃是判官,而不知代囚,極爲矇矓,地方官,似當罷黜,而此時,守宰遞易,不無其弊,從重推考,何如?李畬曰,本官不知其事者,勢或似然,而豈無不察之失乎?左副承旨魚史徽曰,營門囚治之事,本官不知者,例也。大司成兪得一曰,此事,未知在於何間,而雖自營門按治,獄囚出入,本官,豈有不知之理乎?荒歲,守令遞易有弊,以此推考,似可矣。李畬曰,本官,不爲親詣獄門,檢察囚徒,致有此擧,豈曰無罪乎?上曰,此時,守令遞易有弊,姑先從重推考,可也。申琓曰,此啓本中措語,由於下吏誤傳之致,監司推考一款,何以爲之乎?上曰,監司推考,棄之,可也。得一曰,刑吏鎖匠,宜有勘罪之道矣。漢城判尹閔鎭厚曰,此則自有當律,本道必已考律處之矣。李畬曰,其間,似不無用奸之端矣。得一曰,用奸與否,雖未的知,重囚之私自代囚,有關後弊,自本道,考律定罪,似可矣。鎭厚曰,若無用奸之事,則何以私自囚放乎?李畬曰,刑吏鎖匠,考律定罪,何如?上曰,令本道,考律定罪,可也。史徽曰,監司亦〈不〉無不察之失,推考,何如?
領議政申琓所啓,此卽江原監司洪萬朝狀啓也。淮陽·金城·麟蹄·楊口四邑,以尤甚之尤甚,各樣身布全減,而平康·狼川·伊川·安峽四邑,則比諸淮陽等四邑,緩急差有間,故朝家,特減三分之二,此實莫大之惠,孰不欽仰?第聞各邑民人等,有身役,亦多流散,萬無徵捧之勢,就其中,當身現存者,或以穀物,或以錢布,從自願納官,以補賑資事,令廟堂稟旨指揮矣。本道列邑,民事之悶迫,誠如道臣狀啓,而淮陽等四邑,旣已全減,平康等四邑,又減三分之二,此實朝家軫念民事之至意,若於其中,只捧其現存者,則各邑文報,虛實相蒙,雖有可捧之民,決無收捧之理。且已頒令之後,奈何續續變改,決不可開此路矣。左議政李畬曰,嶺西,則朝家,別加顧恤,尤甚之尤甚四邑,旣已全減,平康等四邑,必令退捧,其餘列邑,以被災差輕之故,令捧三分之一,若又令只捧當身現存者,則虛實必相蒙,太無限節,此則似難許施矣。上曰,然矣。依所達,勿施,可也。又所啓,此則平安監司崔錫恒狀啓也。前年李世載,爲本道監司時,因連歲凶歉,請減各營將校朔料事,啓聞定奪,而一朔所受之料,元來不敷,涼薄莫此爲甚,今年年事,雖未免凶,比之上年,亦似稍勝,江邊邊將及營將下將校等,役重料薄之類,還爲復舊,似宜矣。上曰,依所達施行,可也。又所啓,此卽東萊府使李壄狀啓也。當初燔土不許事,書契成送之後,傳與不傳,姑未知之,而今者,奉行等列名呈書中,以宰臣書塡,且以己卯年朝家已許爲言,懇請不已矣。沙器燔造,果是江戶切急之用,且於曾前,多許貿之例,則其在綏遠之道,不必一向防塞,而奉行等書契中,前有書契,而傳與不傳,不復明言,宰臣之稱己卯年朝家,雖或不能致察,循例許捧,而其後辛巳,嚴辭退斥以後,勿爲如是云云之意,責諭,則在渠之道,固當改其稱號,修送書契,而今番書契,又以宰臣書送,狡倭情狀,誠極痛駭。以書契中辭意見之,則島主方在江戶,三四月則當還,必用之於其前,有此請得,而其間,勢難往復,此則其勢誠然,而事體所在,不可一任其所爲,不復責諭,曲循其請。臣意,則還送書契,諭以此乃島主切急之用,朝家不必一向防塞,而書辭如此,不得許施。今難未及往復於江戶奉行等,若改送書契,稱以家臣,且以謝罪之意爲辭,則朝家當許之,使之改呈書契而後許之,則旣不害於朝家事體,且無遠人落莫之歎矣。左議政李畬曰,取見禮曹謄錄,則己巳年東萊府使狀啓,有求貿許貿之語。以此見之,則似是交易,而其前其後,則皆以許給入給爲辭。招問倭譯等,則曰,自前白給云,未知事狀果如何,而若是交易,則自前旣許之事,不必一向防塞,雖是直給,其所請,果出於切急,則量宜許給,亦無不可。但其書契辭意,全不誠實,書式,又甚猥越,不可因此書契而許給矣。申琓曰,渠若切迫,則退其書契,改修以來後許之,似可矣。上曰,島主,明年三四月,來自江戶云矣,其前可以受來乎?申琓曰,渠云島主之歸,當在三四月間,若待島主書契後許之,則似未及於島主未發之前,形勢甚爲切迫,似不可不許矣。李畬曰,朝廷,自前三四年一許給,此又爲新島主所請,其書契,出於誠懇,且若恭遜,則不足靳許,而當初朝廷,旣以防塞之意命送,且示島主申懇,則可許之意,而不惟更無島主書契,其奉行書契中,亦無切急申懇之意,反若受致謝之爲,前去書契之送於島主,亦未可知也。且其所謂己卯年,亦稱宰相者,極爲可駭。朝廷於己卯,則雖不致察,其後辛巳,旣以此退却其書契,使之後勿如是,則何敢因襲不改,復以己卯爲言耶?其爲狡猾莫甚,今若許之,則有損於國體,不許,則島中形勢,亦似切急,若改其書契以來,則其在柔遠人之道,許之,似可矣。判尹閔鎭厚曰,倭人之以切急爲言者,已至三年,則其所謂切急者,亦不足取信矣。上曰,果三年乎?李畬曰,今此燔土之請,自辛巳,舊島主已始之,每云切急,而今至三年矣。鎭厚曰,燔土之請,其來已久,而朝家特副遠人之願,固不大妨,而當初禮曹,以凶年防塞者,不無所見矣。厥後朝家,又以從當許之之意微示,則訓別輩,必已詳傳於彼人,而今此書契,宜不提起我國回答之事,有若以工役已始,致謝者然,其爲巧詐,誠極可駭。渠輩,實有切急之事,則惟當哀乞而已,何敢復稱宰臣,若是傲慢耶?前頭雖或許之,今番則決不可許,姑待改其宰臣之稱,更爲哀乞,然後許之,實合於事體矣。大司成兪得一曰,倭人性忍,每於此等事,相持數年,必得請而後已。今此燔土之請,其在柔遠之道,不必一向防塞,而奉行書契中宰臣之稱,辛巳年退斥之後,到今又稱宰臣,非但書辭不遜,我國答書,回示島主,與不擧論,狡詐莫甚,島主於明春,自江戶出來云,待其遜辭懇乞而許之,亦可矣。上曰,島中形勢,亦云切急,而今此奉行書辭猥越,且不分明,待島主出來後,使之更爲書契乎,使奉行改其書辭而爲之乎?申琓曰,臣意固如此,故已爲仰達矣。奉行等改呈書契,謝其猥越之罪,則許之似可矣。李畬曰,雖奉行復爲之,若改其書辭與書式,則許給似可矣。上曰,今不可許給,而累請不送,則相持之際,亦傷事體,改其宰臣之稱而哀乞,則許之似,可矣。得一曰,聖敎得當矣。終若許之,則雖奉行,遜其書辭,改其宰臣之稱,則亦可許之,而東萊府使李壄狀啓末端,奉行宰臣之稱,在我國無損云者,誠爲非矣。鎭厚曰,島主與東萊府使,相通書契,而奉行,稱以宰臣,又爲倨然通書,則實關國體,而李壄狀啓,以在我無損爲言,極爲非矣。李畬曰,朝家,前旣以後勿如是,退斥其呈書,則到今捧之,誠爲不可矣。上曰,府使之上送呈書,誠爲未妥,推考,可也。
左議政李畬所啓,此卽吉州內奴李世赫上言也。丙丁年賑救時,有各司奴婢身貢留賑之事,而自賑廳,移送其代於各司矣。其後賑廳,還徵其貢布,以此呼冤矣。初若作米賑飢,則其散入於飢民口吻,賑廳,惟當以其遠徵之穀,錄於會案,不當更徵其布,若初未收捧,不得作米,則當入於戊己以上蕩滌中,其一向推徵,固冤矣。然臣聞大司成兪得一之言,此不獨吉州爲〈然〉,諸邑皆然,民怨頗多云,不可無變通之道。得一方入侍,使之陳達,何如?兪得一曰,李世赫,以遐裔下賤,上言辭意糢糊,以明·吉·端三邑發端,只請乙亥條蕩減,而小臣曾按北藩,備知玆事委折,故敢達。丙丁凶荒時,北關各邑,貢物身布,捧留補賑事,道臣啓聞,賑廳定奪,使之許施,而其時,北路各邑中,以不得作米補賑之意,論報營門者,亦多。丙子畢賑後,道臣,又以各邑留賑之物,待秋以米會錄於賑廳事,報于該廳,則該廳,以本廳留儲匱竭,難以穀物會錄於外方,以銀布折價上送之意,回題不許,而本道不爲啓稟,直令各邑,以穀會錄於賑廳,各年會案多事中,自賑廳未得考察,只據丙子秋,以銀布上送之題辭,辛巳春間,又爲定奪於榻前,使之以本布上納,故道內各邑內寺奴婢等,以此呼冤於營門。臣取考各年會案及各邑文書,則或以作米還分飢民,以穀載錄於會案有之,或初不納米,流播死亡者有之。北關規例,貢物,則當年收捧,身貢,則翌年收捧,而各邑,或有丁丑身貢,以木懸錄於當年冬令會案,或有丙子貢物,以補賑載錄於丁丑會案者,此皆各邑守令,不能盡心奉職,文書錯誤之致,而到今,有難一一追罪。且其時道臣之不稟朝廷,擅許以穀載錄於會案之失,固所難逭,而內寺奴婢等言之,作米補賑,旣載於會案,而今又納布,寧是疊徵也。初不收捧,而未入於戊己以上蕩滌之中,亦涉冤悶,雖使本道査啓,文簿不明,實無詳覈之路,而亦不當直令蕩減,令本道詳査啓聞而處之,似可矣。判尹閔鎭厚曰,爲先令本道査啓,似宜矣。上曰,令本道,査覈啓聞後處之,可也。
領議政申琓所啓,此則大司憲李寅燁疏也。冬令未半,民已飢色,新糴尙未盡納,又有舊糴折半收捧之令,而節目之中,不分年條,故列邑,混徵十年未收,而乙丙以後,太半爲鬼錄,不得不侵及於隣族,民間繹騷,如逢喪亂,景象愁慘,足致災咎。請令廟堂,更加商確,而湖西諸邑,只捧辛壬兩年條之意,朝家已爲分付,別無覆啓之事,而以其重臣疏陳之故,如是仰達矣。左議政李畬曰,湖西尤甚舊糴,只捧辛壬兩年條,之次·稍實邑,初令折半,旋因重臣宰臣連次陳達,已令只捧兩年條,此疏,似在於未聞朝令許減之前矣。旣有重臣疏陳,宜卽回啓,而旣無乙丙條收捧之事,欲待入侍陳白,今始仰達矣。申琓曰,乙丙條,旣無督捧之令,則似無更施之道矣。上曰,然矣。已上備局謄錄
禮曹啓曰,傳曰,監司洪受疇女子,都事沈廷老女子,副司正金重元女子,進士趙斗彬女子,竝禁婚。此處女四人,經痘與否,詳問本家後,書啓事,傳敎矣。分付漢城府,使其部官,問于本家,則洪受疇女子,沈廷老女子,已經痘疫,金重元·趙斗彬女子,未經痘疫云矣。敢啓。傳曰,知道。
大臣·備局堂上引見入侍時,判尹閔鎭厚所啓,老人歲饌單子,自漢城府,今將依例書入,而耆舊大臣及大臣夫人,大臣老親,事體自別,同書一單,似爲未安,此則別單書入,何如?上曰,依爲之。以上禮曹謄錄
吏批啓曰,判書呈辭受由,參議牌不進,小臣獨政未安,何以爲之?敢稟。傳曰,仍爲之。以許鼎爲軍器僉正,李觀命爲修撰,李禎翊爲掌令,李世最爲正言。校書著作單陳斗柄,養賢庫主簿單崔鼎來。吏曹謄錄
兵批,訓鍊僉正單申世傳,副護軍李暉,安根·邊振漢·李時聖·魚史忠。兵曹謄錄
上在昌德宮。停常參·經筵。
巳時,太白見於未地。二更,流星出浪星下,入西方天際。狀如鉢,尾長四五尺許。色赤照地。啓。
答修撰李觀命疏曰,省疏具悉。爾其勿辭,從速察職。
吏曹參判金宇杭上疏。入啓。答曰,省疏具悉。卿其勿辭,從速察職。以上朝報
傳曰,今番延礽君夫人揀擇單子,初以乙亥至癸酉生,爲限收捧矣。更以壬申生,加捧單子於京中,而自今月二十七日,至二十九日內,畢捧入啓,竝令今番禁婚處子四人,來正月初二日再揀擇時,使之同入之意,卽速分付。已上禮曹謄錄
上在昌德宮。停常參·經筵。
未時申時,日暈兩珥。
謝恩,司禦成至行,工曹佐郞趙正紳,護軍趙爾翰,瑞興縣監韓永祚,司䆃直長宋徵奎,校書著作陳斗柄。
政院啓曰,卽者,藝文提學金鎭圭,牌招不進,推考傳旨,今方捧入,而雖有難安情勢,累度違牌之後,陳疏上徹,旣承批旨,則尤不當一向撕捱,而今又違召,實爲過當,更卽牌招,何如?傳曰,允。又啓曰,卽者,吏曹郞廳來言,今日開政事命下,而判書李濡,呈辭受由,參判金宇杭,病不來,參議,未差,不得開政云。參判金宇杭之連次違牌,不過因憲臣之疏,而其疏,旣未上徹,固非引嫌之事,昨已陳疏承批之後,則更不當一向撕捱。況政事命下,今至二日,而尙不奉行,事體尤極未安,卽爲牌招,使之開政,何如?傳曰,允。
右議政箚子。大槪,情地窮蹙,無所措身,冒死申籲,乞蒙矜許事。入啓。
大司諫李□□上疏。大槪,敢暴病篤實狀,冀蒙恩遞,兼陳臺體墜落之事,乞賜處分事。入啓。
院前啓,請還收崔益望·河海雲·李文海·尹以寬等放釋之命,依律定罪事。請全羅兵使李碩寬罷職事。請平壤囚人李旭,亟令梟示境上,以快人心,以杜後弊事。竝措辭見上臣昨以江都銀貨,惠廳米穀相換,及糶糴虛實覈處事,有所論啓矣,聖明不賜允兪,臣竊以爲不然也。夫玆事顚末,曾發於筵中,前啓中許多構陷之狀,雖已聖鑑之所洞悉,而第其所謂待變銀二萬兩,付諸親信人,去處不明等語,及抄出富民,分給生息,牽情掩置,私自糶糴等語,旣有條列,且涉擬似,一有人言之後,朝家事體,不可置之於黯黮之間,終無明白處置之擧,請令廟堂,畫卽覈處。平壤庶尹尹世綏,陞六纔踰年,且未經字牧之任,而遽授本職,除目之下,物情未允,請平壤庶尹尹世綏,改差。
司直金鎭圭上疏。大槪,臣昨暴危悃,伏奉批旨,不治違慢之罪,反下慰藉之敎,臣之惶蹙,已不可量。此際,又以藝苑職事,不崇朝而召牌荐降,臣悚蹙彌切,尤不知所措。聖批旣勤,嚴命狎至,而顧臣廉義,終難冒進,玆敢席藁闕下,更陳前疏所未盡者,伏乞亟遞臣提學之任,仍勘臣前後四違君命之罪,使朝綱肅,而賤分安事。入啓。
吏曹判書李濡,兵曹判書尹世紀三度呈辭。入啓。給由。
同副承旨金弘楨,牌不進,依承傳罷職。
參判金宇杭,牌不進。
府前啓,請還收炤兄弟放歸田里之命,亟命絶島定配事。請還收北道罪人等減死定配之命,更加嚴鞫得情,依律定罪事。請還收殺獄罪人李命等減死定配之命,依本律處斷。圭明,更令該曹,明査處決事。竝措辭見上入啓。答曰,勿煩。
政院啓曰,司諫尹憲柱來傳,前啓入啓之後,因大司諫李喜茂疏斥,卽爲出去,院啓批答雖下,而不得傳批之意,敢啓。傳曰,知道。答院曰,勿煩。
傳曰,今日,則提學命招之擧,勢未及爲之,更待後日而擧行。
政院啓曰,吏曹參判金宇杭,承牌到闕外,陳疏退去,原疏還給,推考傳旨,今方捧入,而觀其措語,以臣未徹之疏,過自引嫌,致令開政成命,尙未擧行,其在事體,實爲未安,更卽牌招開政,何如?傳曰,允。
政院啓曰,吏曹參判金宇杭,再招不進,推考傳旨,今方捧入,而若過今日,連有齋戒,爲政成命,又將遷就,極涉未安,所當更爲牌招,而一日三牌,有傷事體,何以爲之?敢稟。傳曰,過國忌後,爲之。
修撰李觀命,牌不進,依承傳罷職。答司直金鎭圭疏曰,省疏具悉。卿勿過辭,從速察職。
傳曰,今番延礽君夫人揀擇單子,初以自乙亥至癸酉生,爲限收捧矣。更以壬申生,加捧單子於京中,而自今月二十七日,至二十九日內,畢捧入啓,竝與今番禁婚處子四人,來月初二日再揀擇時,使之同入之意,卽速分付。
答大司諫李喜茂曰,省疏具悉。人主之所惡,莫甚於欺罔,人臣之負犯,亦莫甚於欺罔也。尹憲柱,托以有故,不行會禮,而乃敢巧飾辭說,肆然欺罔,極可痛心。玆事元非重大,諫臣而尙如此,則其心術,可推以知,將焉用哉?削去仕版,以嚴懲勵。爾其勿辭,從速察職。
政院啓曰,卽伏見大司諫李喜茂疏批,則有司諫尹憲柱削版之敎,而辭旨嚴峻,至以巧飾辭說,肆然欺罔,爲其罪目,臣等,竊以爲過當也。大凡臺閣事體,相會之禮,長席主之,而下僚若有所論,則先使下吏,探問其相會與否,自是例也。伊日,尹憲柱不此之爲,徑先傳啓,誠有依例間所失。至於尹憲柱避辭中,與下吏問答之說,李喜茂疏中,則以爲白地粧撰,彼此所執之言,俱憑院吏之口,其間事實,果未知如何,而不暇參究,徑斷以欺罔之罪,重加以削版之律,恐欠平恕之道,請加裁量,還寢成命,臣等,旣有所懷,惶恐敢啓。傳曰,勿煩。
答右議政箚曰,省箚具悉卿懇。卿之引入,殆涉五旬,缺然思想,曷可云喩?卿之改圖,予日望之,而情志不孚,造朝無期,每一覽箚,抑鬱殊甚,向所謂使予成疾,誠非過語也。以言乎情勢,則過激之論,不足深嫌,以言乎疾恙,則調息之餘,勿藥有喜,其不足一向恝視,以孤至意也,明矣。卿其體諒,卽起偕來,勉副如渴之望。仍傳曰,偕來承旨傳諭。已上朝報
侍講院啓曰,永昭殿春享大祭,王世子親行事,下令矣。分付該曹擧行,何如?傳曰,允。已上禮曹謄錄
上在昌德宮。停常參·經筵。
辰時巳時,日暈左珥。
政院再啓曰,臣等,以司諫尹憲柱削去仕版過當之意,有所論辨,而至以勿煩爲敎,臣等,竊以爲未安也。夫欺罔二字,人臣莫大之罪,尹憲柱本情,果出於用計飾辭,則其罪奚止於削版,臣等,亦豈敢爲尹强辯也哉?尹憲柱,以臺閣之臣,下吏之所不言,公然做出,似無其理,李喜茂所聞,不過下吏之所傳,則亦安保其事實之一一的當,而不復恕究其虛實,輕斷以欺罔之罪,終非大聖人推誠待下之道,更加平諒,還寢成命。答曰,人臣之欺罔君父,非言語薄過之比,而必欲救解,良可異也。勿煩。
司僕主簿李泓,牧場摘奸後入來。
謝恩,軍器僉正許鼎,刑曹正郞金鎭華,佐郞任敞,都摠經歷李必益,養賢主夫崔鼎來,禮賓別提安壽鼎,引儀朱景藎,恭陵參奉徐宗沂。
利仁察訪韓宗迪,參禮察訪權輯,居山察訪鄭碩明,開城敎授李再昌,差使員上來。
謝恩,禮曹佐郞權輯。
傳曰,史官一員待命,騎馬三匹,卜馬二匹立之。
江原道監賑御史孟萬澤,各邑形勢,審察後入來。
右副承旨尹弘离書啓,臣敬奉聖批,傳諭于右議政處,則以爲,臣之瀆擾,支離已甚,而冒死更籲,伏竢恩許,聖批之降,愈益勤懇,至以使予成疾,誠非過語爲敎,臣驚惶震越,恨不卽就死滅,生承此無前之恩禮也。臣辭已竭,而意已窮矣,而猶未見諒於愍覆之聽,則更將何說?有所瀆陳,只自以首頓地,泣涕又從而已。今臣,日久沈頓之中,母病又劇,憂惶煎迫,方寸迷瞀,其神思精力,誠不任應對近侍,將至於歲改,臣心不安,頃刻難堪,到此地頭,一身廉隅,前頭顚沛,皆不暇計。若蒙收還偕來之命,容臣專意救護,母病有間,而臣之賤疾,亦可以一分自力,則當扶舁進伏於象魏之下,仰請前後違命之誅云矣。大臣有俟間造朝之意,而臣旣承偕來之命,姑爲仍留之意,敢啓。傳曰,知道。先爲入來。
禁府啓目,露梁別將周時興,其自稱衙門,威脅里人,勒赴重役,已甚不當,而無論棍打撻楚與否,妄施刑杖於坊民,亦涉駭然,罪,杖八十贖,奪告身三等,私罪。啓依允。又照目,副校理趙道彬,修撰南就明等矣,再招不進,罪,笞五十贖,罪解見任,別敍,私罪。啓功議各減一等。又照目,韓原正樞矣,作弊民間寺刹,擅施酷刑,攘奪民財,壓良爲賤之狀,節節痛駭。至於前日,陵辱臺官,所爲雖涉悖理,從一科斷,罪決杖一百,流三千里,告身盡行追奪,私罪,功議各減一等。又啓目粘連,京畿監司査覈云云。壺山副守搪之常時往來酒幕,縱奴作弊,擅施刑杖之罪,在所難免,以此照律。韓豐副正枰,往來時作弊一款,不爲現露兺不喩,湯水爛膚之時,從傍救解云,則別無可罪之事,上裁,何如?啓依允。枰乙良,放送。
柒原縣監李時漢,差使員上來。
執義金相稷啓曰,凡臺閣之規,若與同僚,一時承牌,欲行會禮,則或自長僚出令,或自下僚稟行,而苟不欲行之,則城上所獨自傳啓者,亦其例然也。乃者,前司諫尹憲柱之避辭,以爲會禮之意,長僚旣不先通,而院吏,亦以獨啓之例,告知,則尹憲柱之不待長僚,獨自處置者,亦未見其有乖於臺例。臣只據其避辭處置,而彼此所爭,俱不過體例間微事,故竝請出仕矣。今者,諫長之疏斥尹憲柱,以粧撰孟浪,聖批亦以欺罔爲罪,而至命削版,則臣以處置之人,其不可一刻晏然於臺次,請命遞斥臣職。答曰,勿辭,退待物論。
政院啓曰,卽因侍講院草記,正朝陳賀時,無以備員,令本院,稟旨變通事,允下矣。在前如此之時,雖値齋戒,亦有政官牌招,闕負差出之例,而今已日暮,明日待開門,牌招政官,差出闕員,仍卽牌招察任,何如?傳曰,允。已上朝報
禮曹啓曰,漢城府收捧,壬申生處女單子十七張內,幼學申思遠,當代異姓八寸親,幼學鄭麟章,縣監金聖游,女子單子中,四祖無顯官,自本曹,依例拔去,十四張,爲先入啓,而更加申飭該府,星火督捧,連續輸送事,分付,何如?傳曰,允。已上禮曹謄錄
上在昌德宮。停常參·經筵。
未時,日暈右珥。
吏曹判書李濡,再招不進。
政院啓曰,行吏曹判書李濡,參判金宇杭,牌不進,推考傳旨,今方捧入矣。以侍講院闕員變通差出事,有開政之命,而政官竝爲違牌,事甚未安,判書李濡,參判金宇杭,更爲牌招,使之開政,何如?傳曰,允。又啓曰,今此政官牌招,蓋爲侍講院闕員變通差出之意,而行吏曹判書李濡,參判金宇杭,再招不進,開政成命,尙不得擧行,已極未安。不但此也,自昨弘文提學差出之敎,迄□□□行承旨臺官之窠,亦係緊急,而開政之期,今卽更請牌招,則一日三牌,徒傷事體,何以爲之?敢稟。傳曰,明日開政。郞廳申命佐校正。日記〈廳〉郞廳李堉書。
