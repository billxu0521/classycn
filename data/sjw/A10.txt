上在慶德宮。停常參·經筵。
上在慶德宮。停常參·經筵。
有政。吏批,以鄭太和爲修撰,鄭弘溟爲兼輔德,具鳳瑞爲兼司書。
領府事李元翼上疏。入啓。批答在下
正朝,本朝陳賀,權停例爲之。內下日記
上在慶德宮。停常參·經筵。
謝恩,修撰鄭太和。
兵曹啓曰,云云事,傳敎矣。法典,則老除物故者,卽許頉下,而近來各官,不卽本定,故老除物故者,不許頉下,以責本定,丁卯定役時,不卽本定稱頉者,依法重治事,事目啓下。此是一時不得已之擧,元非法典所載也。物故而有妻子者,責徵價布於妻子,猶爲可諉,無妻子絶戶,而責其價布於隣族,此則王政之所隱,李弘胄,以重臣,受命保釐,物故絶戶,無妻子者,侵及隣族,而狀列錄狀啓,非如各官稱頉報狀之類。故臣曾以物故者,未本定前,卽許頉下,則萬無充定之理,侵及一族,流亡之患,亦不可不慮,以破格頉下爲辭,未充定色吏,則依丁卯事目,依法治罪之意,覆啓,而元啓聞,有逃亡之語,故覆啓時,物故之物字,誤下逃字,似若竝其逃亡者而頉下,不察所致,極爲惶恐,聖慮所及,出於重軍政,物故亦勿許頉下,何如?傳曰,知道。物故頉下,而其代,此留守未遞任前,使之一一充定。兵曹謄錄
上在慶德宮。停常參·經筵。
謝恩,副提學姜碩期。
答領府事李元翼疏曰,省疏具悉卿懇。所陳之事,古今異宜,安危不同,卿須念予至意,勿引太平時事。朝報
上在慶德宮。停常參·經筵。
禁府啓曰,今月初八日宗廟親祭時,府郞廳十員內,一員未差,一員本府晝夜直,以餘在郞廳八員,大駕隨駕及王世子隨駕不足,假郞廳三員,依前例,令吏曹差出,何如?答曰,依啓。謄錄
義州府尹狀啓,本月初一日午時量,馬夫大,率從胡,越去中江,與屯胡,一時撤還事。
巳時,太白見於未地。內下日記
上在慶德宮。停常參·經筵。
宗廟春享大祭親幸正時,未初一刻。以上朝報
夜五更,流星出天津星下,入巽方天際,狀如拳,尾長四五尺許,色白。內下日記
上在慶德宮。停常參·經筵。
宗廟大祭時,王世子亞獻,領議政尹昉終獻,大駕還宮,辰初一刻。傳曰,上言捧之。
日出時,色赤。巳時,太白見於未地。夜四更,流星出騎官星下,入巽方天際,狀如鉢,尾長三四尺許,色赤。
禁府啓曰,今日大駕還宮時,鍾樓近處,名不知人,及雙間屛門近處,名不知人擊錚,極爲駭愕,竝令攸司,囚禁科罪,何如?傳曰,依啓。
吏批啓曰,朴知誡乃林下四十年讀書之人也。當爲士林領袖,故癸亥年,以持平被召上來,與金長生,議禮不合,廢棄今至十年,至被削籍於一二儒生,無非欲明大倫也。頃因自上,削籍儒生,特命停擧,至於趁不奉行,傳旨之四館,亦爲定罪,則公論已行,故臣今日政,欲以知誡,擬於持平望,以明父子大倫於天下萬世,而同僚參判李聖求,參議兪伯曾,皆以臣言爲不當於理,竝爲起出,佐郞具鳳瑞亦畏時論,欲爲出去,臣多般開諭,使之參政,而亦從參判·參議之議,卽爲出去,臣見忤於同僚,見輕於郞官,政席皆空,臣不可獨守己見,不得爲政之意,敢啓。傳曰,知道。竝推考,郞廳罷職。
吏曹參判李聖求,參議兪伯曾上疏。大槪,欲循朝家政體,竟被長官之嗔,不可苟冒,請遞事。入啓。
吏曹判書李貴啓曰,臣得見李聖求等上疏,乃曰,不可重貽僚寀間羞辱之言,臣素有心病,凡於國家大事,忠憤所激,不能無過中之言,而今日政席,只論朴知誡可用與否,別無羞辱同僚之言,而今以羞辱二字,勒加於臣身,未知臣之何言,近於羞辱乎?臣實未曉也。但擧明倫與否,使之不可沮抑其望也。其疏又曰,臺諫差出之際,必須論議歸一,然後始爲注擬,愚臣妄意,知誡正論,出於當初廷臣晦塞之日,雖被斥於時論,其言,與天下公言,不謀相符,草野士子,稍知父子大倫者,亦莫不宗而師之,將使天下之爲父子者定,臣之欲用知誡,爲明倫計也,豈有一毫私意哉?大槪,同僚則是時論,臣則非時論,欲明大倫,則知誡不用於此時,而未知待於何時乎?臣之所見,明倫一刻爲急,故臣之用知誡,乃所以欲明大倫也。同僚之不從臣言,何足怪乎?名爲判書,而其於一臺諫之除拜,受制於同僚,不得自主己見,反被情外羞辱同僚之誚,使政席一空,臣之徑情直行之失,至此尤大,惶恐待罪。答曰,知道。勿待罪。朝報
上在慶德宮。停常參·經筵。
開城留守本月初八日成貼狀,昨日初更量,地震自西而南,屋宇皆頹,聲如雷,移時乃止。
自巳時至申時,日暈。內下日記
吏曹判書李貴初度呈辭。入啓。傳曰,調理出仕。
政事爲之。
上在慶德宮。停常參·經筵。
京畿監司成貼狀,喬桐府使崔震立牒呈內,今初七日初更末,自東北間地震云事。
辰時巳時,日暈兩珥。申時,達夜下雪。內下日記
府啓曰,銓曹欲收用林下之人,其意亦好,若從容詢訪,務得和平,使一時遺逸,拔茅彙征,則僚席之間,豈有相激之事,以傷體面也哉?吏曹判書李貴發言之後,遽怒僚議之不卽歸一,便有勃慢辭語,至辱先出,爲同僚者,廉恥所關,安得自安於席上乎?佐貳兩人旣出,則同事郞官,尤不可獨留,其勢然矣,而反以出去,爲同僚罪案,至於入啓,致有罷職之命,群情莫不駭然,蓋彼此得失,固不暇言,而朝家設三堂上及郞官,其意有在,官無尊卑相敬,則同議論之間,雖或牴牾,而互相可否,務歸於正,若有事之大者,而終不可强合,則或相引入,以示不爲苟同之意者,乃所以尊體面也。前後銓官之與長官意見不同者何限,而未聞有一語不合,便爲入啓而罪之者也。李貴之病,常在忿懥上,事過之後,便卽知悔,雖不足深責,而政席非如等閑之地,此路一開,後弊難防,聖上獨不深思之耶?請李貴從重推考,還收郞官罷職之命。答曰,依啓。郞官所失非細,難免重罰也。
吏曹判書李貴箚子,緣臣處事率易,使同僚及郞廳,竝被罷推,已極未安,今因臺諫所啓,都目大政,當於數日內爲之,而同僚引入,又無郞廳,勢難獨參,請遞臣本職,移授他人,以便公私事,敢稟。答曰,具悉卿意,卿其勿辭,速出郞廳。以上朝報
上在慶德宮。停常參·經筵。
政院啓曰,今日崔有海來呈上疏,疏中主意,專爲追崇,而前年十一月,有幼學李浣者,以追崇事上疏,其時本院不爲捧入之意,啓稟,則今此追崇,非腐儒輩所可預論,今後請行者,及不可者,竝爲驅逐其疏,勿爲捧入,以正儒風事,傳敎矣。崔有海,雖非儒生,前日下敎事意,極爲嚴截,此上疏,似難捧入,敢啓。傳曰,勿爲捧入,政院還出給。
吏曹判書李貴箚子,臣之欲爲遷進林下之人,實副聖明崇儒重道之意,不待僚意之歸一,固執己見,有違常規,郞廳之不欲書入,論議不一之淸望,未爲失體,臣於是日之啓,非有意於請罪,而然同僚郞廳皆出之後,勢難獨坐爲政,而政席又不可無端罷出,故只陳其罷出之意而已。不意聖明,至下嚴譴於僚官也。目今都目大政,一日爲急,失此無罪之郞官,而更求他人,實爲難便,遞臣本職,以謝公議事。入啓。以上朝報
上在慶德宮。停常參·經筵。
禁府啓曰,淑女更鞫事,命下後,卽爲拿囚,而判府事李貴,不得行公,知事崔鳴吉,産室廳入直,同知事姜碩期,呈辭受由,無故者,只有同知事尹履之,不得備員,勢難開坐,姑待判府事出仕後,稟處之意,敢啓。答曰,知道。謄錄
府啓曰,臣等卽見申淑女議大臣公事判付,聖上審察前後獄情,欲爲懲惡戒後之計,有此更鞫之敎,甚盛意也。但三省按獄之體,事干旣斃,則決不可以成獄,今雖直刑正犯,期以取服,而實非國家通行之法例,不可以元告呼冤之故,更起已決之獄,以貽後日無窮之弊,凡爲國之道,雖小事,必遵法例,況此莫大倫紀之獄乎?請依大臣之議,還收更鞫之命。答曰,淑女獄事,事干當初累度承服,與終始發明之獄不同,誤斷改決,亦是法例,更勿煩論,以正風俗。以上朝報
上在慶德宮。停常參·經筵。
辰時,日暈兩珥,暈上有冠,色內赤外靑,兩珥,白氣,逶迤指北方,長各十餘丈,廣尺許,移時乃滅。自巳時至申時,日暈。內下日記
上在慶德宮。停常參·經筵。
辰時巳時,日暈兩珥,暈上有冠,色內赤外靑。午未時,日暈。內下日記
上在慶德宮。停常參·經筵。
完豐府院君李曙,兵曹判書金時讓,引見。
本月十三日平安兵使馳狀,十二日寅時別撥將金通可馳報內,春信使鄭搤一行,昨日鳳凰城止宿,當日來到本府,且骨者參價靑布載運事,八高山家丁及率從胡千餘名,止宿同處云云事。
有政,以鄭太和爲吏曹佐郞,權濤爲校理。以上朝報
巳時,雷動。以上春坊
上在慶德宮。停常參·經筵。
興政堂,義昌君·仁興君·寧城君,引見。
未時,日暈。申時,日暈,暈上有背,色內赤外靑,夜一更,月暈兩珥,暈上有冠,色內赤外靑,白氣如虹,出自兩珥,逶迤指北,長各五六丈,廣尺許,良久乃滅。自二更至四更,月暈。內下〈日〉記
禁府啓曰,罪人金伊等,三省推鞫事,命下矣。知事崔鳴吉,同生妻服制,同知事姜碩期,病未肅拜,同知事尹履之雖來仕,以委官,坐次非便,堂上位不齊,不得推鞫之意,敢啓。傳曰,明日爲之。以上謄錄
府啓曰,申淑女事干等,雖累度承服,而旋卽發明,至於三省推鞫,忍杖而斃,則此非已決之獄乎?雖尋常獄事,事干旣斃之後,則更無可問之事,況此三省之獄,明愼奏讞,事體嚴重,而今以元告呼冤之故,更起疑端,謂之誤斷,而違國家通行之法,貽後日無窮之弊,寧有是理?請依大臣之議,還收更鞫之命事。崔有海爲人顚妄,處心傾巧,曾於筵席,陽爲守正之論,終假華人,陰主附會之計,前後情迹,變幻莫測,雖欲掩之,人如見其肺肝矣。上年再被臺評,彈墨未乾,今又妄論大禮,投進猥濫之疏,至欲指揮君父,一言一句,無非深試朝廷之意,其爲計,豈非求工之反拙者乎?自上,雖斥疏不入,而如此之輩,不可不深惡而痛絶之,請削去仕版事。鏡城判官金柱宇,曾遭一家莫大之變,呈官復讎,在所不已,而旣呈之後,則所當任其推官之處置,可也。私杖叔父,極其慘酷,已無人理,而終至於驅迫祖母自縊而死,得罪倫紀,莫不痛惡,而其時,雖以非家長免罪,而今不可復齒仕路,請削去仕版。答曰,不允。金柱宇事,雖有過失,不無可恕之道,勿爲煩論。以上朝報
上在慶德宮。停常參·經筵。
召對爲之。
春信使鄭榏,還爲越江事。
夜一更至三更,月暈。自未時至酉時,日暈。內下日記
上在慶德宮。停常參·經筵。
上在慶德宮。停常參·經筵。
副提學姜碩期辭職上疏。入啓。遞差。
有政。
以朴炡爲副提學,姜大遂爲修撰。弘文館日記
卜相,以金尙容,右相落點。
濟州牧使狀啓,柑子進上所載船,秋子島前洋致敗。內下日記
上在慶德宮。停常參·經筵。
大臣·禁府堂上·兩司長官·左右捕盜大將,命招。
巳時,太白見於未地。午時,日暈。
政院啓曰,推鞫,何處爲之乎?傳曰,本府爲之。以上朝報
上在慶德宮。停常參·經筵。
有政。
自辰時至未時,日暈。
政院啓曰,今日臺諫出仕後,當爲三省推鞫,而知事崔鳴吉,今日政,同知春秋下批,未肅拜,同知姜碩期,身病呈疏,發落未下,同知事尹履之,則以座次非便,自前不得參坐,本府堂上知事崔鳴吉,同知事姜碩期,似當牌招,而日勢已暮,何以爲之?敢稟。傳曰,明日爲之。禁府謄錄
政院啓曰,三省罪人金伊,旣以一罪結案,照律之後,其啓辭,與竹梅推案同封,而今日臺諫及禁府堂上有故,三省推鞫,不得爲之,而日勢已暮,承服罪人,一日逭死,已極未安,明日三省坐起前,金伊推案,爲先啓下行刑,何如?答曰,依啓。
義禁府啓曰,喬桐罪人金伊·竹梅等拿囚,三省推鞫,何如?答曰,明日爲之。
政院啓曰,罪人金伊·竹梅等三省時,委官,何大臣進去乎?敢稟。答曰,領相進去。
禁府啓曰,淑女更鞫事,命下後,卽爲拿囚矣,但聖敎內,以弑舅之狀,雖或不明,弑舅之伯父與夫弟之罪,亦甚重大爲敎,則似與前獄稍異,或爲三省,或只本府推鞫,所當更爲啓稟處置,而判府事李貴,身病未得行公,知事崔鳴吉,産室廳入直,同知事姜碩期,呈辭受由,無故者,只有同知事尹履之,不得備員,勢難開坐,姑待判府事出仕後,與諸堂上,一時相議開坐,稟處之意,敢啓。傳曰,知道。已上禁府謄錄
吏批,以李元鎭爲司書。以上春坊日記
上在慶德宮。停常參·經筵。
申時酉時,日暈兩珥。五更,流星出長星上,入亢星下,狀如盆,長七八尺許,色赤,有聲,光照地,月暈。以上朝報
謝恩,副提學朴炡。
答右議政金尙容辭職箚曰,卿必能使國家,須勿固辭,速出行公。以上朝報
上在慶德宮。停常參·經筵。
召對爲之。
自卯時至巳時,日暈兩珥,暈邊白雲一道如氣,廣尺許,長五六尺,良久乃滅。午時未時,日暈。申時酉時,日暈兩珥,暈上有冠,色內赤外靑。三更,月暈兩珥。內下日記
義禁府啓曰,金伊·竹梅,旣已承服正刑,金父金同,及其兄福只,時在喬桐地,移刑曹,按法處置,何如?傳曰,允。謄錄
淸安罪人丁忠吉·丁好學·丁好訥拿來囚。朝報
政院啓曰,卽刻盲人李後晟稱名者,來到本院,願上急變云,何以爲之?敢稟。答曰,令鞫廳問啓。禁府謄錄
上在慶德宮。停常參·經筵。
謝恩,校理權濤。
有政。以李命雄爲獻納,羅萬甲爲修撰。以上朝報
三更,流星出天中,入坤方之際,狀如拳,尾長八九尺許,色赤。
政院啓曰,今日逆變又起,推鞫似緊,何處爲之乎?傳曰,闕內爲之。
盲人李後晟上變,聞其大槪,柳應泂·李元一,與都監將官,謀反云云。以上朝報
上在慶德宮。停常參·經筵。
禁府啓曰,罪人丁好學·好訥等,受刑各一次後,相繼殞斃,雖緣在本道時,多受亂杖,重傷所致,而不能救療之罪,在所難免,當該都事推考,月令及守直,竝令攸司治罪,何如?答曰,依啓。都事先罷後推。
司果朴,修撰羅萬甲上疏。大槪,陳情待罪事。答曰,安心勿待罪。
去夜庭鞫,罪人柳應泂·李元一·金應鶴·李得京·豆巨里元情,李後晟與柳應泂,面質。
禁府,罪人丁好學·丁好訥物故。啓。
庭鞫,罪人柳應泂,刑問二次不服。
工曹判書李曙,平城君申景禛,刑曹判書具宏,判尹金自點,延城君李時昉,副提學朴炡,吏曹參議兪伯曾,新豐君張維上疏。大槪,待罪事。入啓。
吏曹判書李貴箚子,聞變不卽告之罪,與諸勳臣無異,請罪臣身,以懲後弊事。入啓。以上朝報
上在慶德宮。停常參·經筵。
傳曰,李曙·申景禛·具宏·金自點,引見。
禁府啓曰,罪人丁好學·丁好訥物故之由,終涉可怪,似不可尋常治罪,當該守直及其日守直軍士,竝爲拿來,自鞫廳推問。答曰,允。以上謄錄
謝恩,修撰羅萬甲。朝報
判義禁府事李貴,同知義禁府事姜碩期·尹履之啓曰,伏聞漢城府檢屍公事內,罪人丁好學·好訥,結項致死云,不勝驚愕,此無非王獄不嚴之致,臣等待罪禁府,不能檢飭之罪,在所難免,不勝惶恐待罪。答曰,知道。勿待罪。
禁府都事,以大臣意啓曰,本府啓辭,丁好學等物故之由,當該守直等,鞫廳推問事,命下矣,此非鞫廳所問之事,依舊例,令本府,嚴鞫處置爲當,敢啓。傳曰,知道。潛殺告變人,以滅其口者,亦一逆賊,自鞫廳推問,未爲不可矣。以上謄錄
上在慶德宮。停常參·經筵。
午時未時,日暈。申時,日有重暈。
禁府啓曰,本府外直韓成必,昨夜摘奸時,以干直現捉,而成必,以罪人徑斃之故,方在拿鞫中,不得現告之意,敢啓。答曰,知道。
有政。以李命雄爲副修撰。
禁府啓曰,都事邊虎吉上疏云云,李時程在鞫廳,虎吉代直,罪人徑斃,不能檢飭之罪,爲代直者,亦所難免,依願施罪,何如?傳曰,李時程,分揀,可也。以上謄錄
上在慶德宮。停常參·經筵。
謝恩,副修撰辛啓榮。
本月二十四日,義州府尹狀啓,八高山從胡八名,前開市〈時〉未給銀子持來,且龜城走回人,還入胡中,到付出來云云事。
推鞫罪人閔灠拿囚,推鞫罪人金應鶴·權㗟同,加刑一次不服,閔灠元情,柳應泂與閔灠面質,推鞫罪人柳應泂·許廷準,加刑不服,閔灠放送。以上朝報
上在慶德宮。停常參·經筵。
召對爲之。內下日記
謝恩,副修撰李命雄。
罪人金地粹拿來,元情後放送,推鞫罪人柳應泂,火刑後加刑二次不服,金應鶴加刑一次不服,丁忠吉放送。以上朝報
上在慶德宮。停常參·經筵。
自巳時至申時,日暈。夜四五更,沈霧。內下日記
答鄭經世致仕疏曰,省卿疏章,予心缺然,此非先朝舊臣辭退之時,卿須體予至意,調理上來,更勿爲如此之言。以上朝報金霔校。日記廳郞廳金可慶書。
上在慶德宮。停常參·經筵。
自昧爽至辰時,沈霧。五更,流星出大角星上,入河鼓星下,狀如鉢,尾長三四尺許,色赤。
在囚盲人李後晟,呼守直羅將言,前者告變時,有遺漏之事,願爲更告,政院,取稟。傳曰,聽其追告,事理未妥,問于大臣處之。
大臣收議內,右議政金尙容以爲,上變之時,如有遺忘未盡之事,則或於翌日,願爲更告,猶或可也,過六七日後,追願更告,其意未可知也。聽其追告,則恐不無後弊,事理未妥之敎,極爲允當云,大臣之意如此,上裁,何如?啓。傳曰,依右相議施行。以上朝報
上在慶德宮。停常參·經筵。
申時酉時,日暈兩珥。
罪人柳應泂,加刑二次不服。
下直,郭山郡守具秀俊。內下日記
上在慶德宮。停常參·經筵。
辰時巳時,日暈。
柳應泂獄辭連者李愼·羅德憲拿來。
庭鞫,罪人柳應泂加刑一次後,壓沙不服,李愼·羅德憲元情。朝報
下直,統制使邊潝。
召對爲之。內下日記
上在慶德宮。停常參·經筵。
鞫廳啓辭,李愼·許廷準定配,羅德憲·李一元·李得京·石夢卜·豆巨里,分揀放送事。入啓。傳曰,依啓。李後晟,亦爲放送。
吏曹啓辭,冬至兼聖節使李善行,書狀李慶相。私家日記
上在慶德宮。停常參·經筵。
夜五更,沈霧。以上春坊日記
上在慶德宮。停常參·經筵。
禁府啓曰,本府都事十員內,新除授都事金鈺·朴渟,皆在遠方,李象乾,因病不仕,見存之官,只有七員,兩處上直及公事員外,無故者僅數人,王獄重地,事甚苟簡,李象乾之代,令該曹,以在京無故人,明日政,卽爲差出,宜當,敢啓。答曰,依啓。以上謄錄
自昧爽至辰時,有霧氣。辰末申時,日暈。
夜一更,有霧氣。二更,流星出太微東垣下,入巽方天際,狀如鉢,尾長五六尺許,色赤。
春秋館,以摠裁官意啓曰,光海日記,時在江華,令史官,下去取來之意,敢啓。傳曰,依啓。以上朝報
上在慶德宮。停常參·經筵。
都政。
以權濤爲輔德。
自卯時至巳時,日暈,暈上有冠,色內赤外靑。酉時,日暈兩珥。夜一更,月暈。內下日記
上在慶德宮。停常參·經筵。
辰時,日暈左珥,暈上有背,色內赤外靑。巳時,日暈。
李景奭,以都摠府言啓曰,以社稷大祭齋戒,入直軍士中日習射退行之意,敢啓。答曰,知道。
大司諫金光炫來啓曰,正言池德海·閔光勳引嫌而退,痁症暴作,病勢方劇,不能詣闕,勢所難免,旣有私忌,方且呈告,則不得行公,亦是常例,而俱以應啓之員,互相往復,終致闕直,則未安之意,彼此無異,請竝命遞差,何如?答曰,依啓。
睦敍欽,以吏曹言啓曰,臺諫有闕,政事,何以爲之?傳曰,罷齋後爲之。
睦敍欽,以司饔院都提調言啓曰,今見砥平縣監牒報,則本縣居沙器匠尹希雲,厭避苦役,投屬御營軍,御營廳以虛名列錄,代定沙器匠,而成才匠尹希雲,移屬御營軍云,御營軍則他人充定,猶可鍊習,沙器匠則非一朝傳習之業,若開投屬之路,則厭避之輩,將接迹而起,其弊難防,尹希雲,御營軍改定,以重燔造之役,何如?傳曰,依啓。
執義金南重來啓曰,三省之獄,必待事干承服,然後始訊正犯,乃國家之法例也。二行缺請依大臣之議,還收申淑女更鞫之命。答曰,不允。以上燼餘
上在慶德宮。停常參·經筵。
卯時,日暈左珥。自辰時至午時,日暈。
李景奭,以都摠府言啓曰,副摠管申景禛,會同分軍事,除標信,內兵曹進去之意,敢啓。傳曰,知道。
侍講院啓曰,王世子明日朝講事,下令矣。司諫院只有獻納李景仁,而有故呈疏,方在調理中。請李景仁牌招出仕,何如?傳曰,依爲之。
自一更至三更,月暈。燼餘
上在慶德宮。停常參·經筵。
卯時辰時,日暈兩珥,暈上有背,色內赤外靑。自巳時至申時,日暈。
下直,釜山僉使羅允素。
李景奭,以備邊司言啓曰,曾聞兩湖,有明火大賊之奇,着令該道,多般跟捕,而今聞順天上納收布二十餘同,到尼山止宿之際,爲騎步賊人被掠云。邑內,非閭閻之比,官貨,非私家之物,而此賊徒,略不顧忌,公然掠去,事甚痛愕。本道兵使,常時不能跟捕之罪,不可不治,請推考。今後設機跟捕,俾無此患事,監·兵使處行移,何如?答曰,允。
李敏求啓曰,今日當爲政事,而都承旨金尙憲,兼賓客,侍講院朝講進去,左承旨李明漢,右承旨姜弘重,皆以式暇不仕,右副承旨李景奭,兵批政進去,廳中只有臣敏求,及同副承旨睦敍欽。二行缺修撰臣羅萬甲,卒得胸腹痛,勢難在直,而副修撰辛啓榮·李命雄,呈辭到館。他無替直之員,辛啓榮·李命雄使之入直,何如?傳曰,依啓。
傳于李景奭曰,漂流唐人中,其一人當爲引見,而禮單,何以二人磨鍊乎?
李景奭,以備邊司言啓曰,曾見汗書,及數字缺見書啓,則請刷鏡城胡種甚力,若然則必有出送差胡恐嚇之患。如有此擧,則令本道措辭答之曰,所謂慶興·會寧等住在胡種,歲月已久,或有死亡者,或有因嫌誣訴者,非但査出甚難,元係未附金國之前,以藩胡遺種,設有投來仍住之事,到今諉以金人而請刷,實是〈立〉誓前事,似甚不可,且逃漢二名,則多般査出,若失下落處,則卽當刷送云云,以此據理開諭,汗書所付胡種三十八名,則時在我境與否,朝廷亦不可不知,令本道,爲先査覈啓聞事,監·兵使處行移,何如?傳曰,依啓。
獻納李景仁啓曰,臣沈痼纏身,動輒顚仆,近日以來,元氣柴敗,積傷之餘,屢感風寒,少有起動,昏瞀仆地。頃日同僚,皆以病,未申前啓之故,至有引避見遞。臣亦病勢危苦,終不能代行城上所之任,以致闕啓,不可以事在旣往,而殊其罪也。且昨夕召牌臨門,日已昏暮,臥病之中,喘息如縷,僅得力疾來詣,闕門已閉,致有明日入來之敎,不勝惶懼,所失尤大。以此以彼,決難苟冒,請命遞斥臣職。答曰,勿辭。
李敏求啓曰,獻納李景仁再啓煩瀆,退待物論矣。傳曰,知道。
睦敍欽啓曰,漂流唐人接見,罷齋後爲之事,命下矣,何以爲之?敢稟。傳曰,明明日爲之。
金尙憲啓曰,因玉堂啓辭,以下番替直,副修撰辛啓榮·李命雄命招矣。卽爲牌招,則兩人皆稱病不進。其病之輕重,雖未可知,而事體極爲不當,請辛啓榮·李命雄推考。傳曰,依啓。
大司諫金光炫來啓曰,獻納李景仁引嫌而退。城上所之任,旣有應察之員,有代行之人,則未申前啓之失,本不在病,重之右位,講院啓辭,在於晩後,則趨詣之際,未及門限,勢所然也。無可避之嫌,獻納李景仁,請命出仕。答曰,依啓。
李景奭,以備邊司言啓曰,以鏡城胡種請刷時,措辭對答事草記,傳曰,前日留置逃漢,今在何邑耶?問于備局事,傳敎矣。曾在己巳年,北道走回漢人布大等三名,留置吉州,又於上年,走回人缺名,留置明川島中,而生存只是半行缺待大臣出仕後,亦爲收議以啓事,命下矣。本曹郞廳,書送收議,故前後收議,末端粘連以入之意,敢啓。傳曰,知道。
禮曹郞廳,以右相言啓曰,臣等病伏之中,伏見朝報,禮曹議大臣公事,待臣出仕後,亦爲收議以啓事,命下矣。臣之病勢,一向苦重,決無出仕之期,而旣承下敎,臣不敢待差,而留置也。此事,前代無可據正禮,聖上之欲伸至情,臣子亦有人心,孰不欲仰順聖意,而莫大之禮,若失其中正,則誠恐貽譏於後世,區區愛君之誠,只在於此,昏謬之見,前已累陳,惶恐俟罪,不敢更達,敢啓。傳曰,記曰,禮非從天降也,從地出也,人情而已矣。聖人參人情而制禮,末俗悖天理而干名也。領相議,得稍有一體之義,而援比不類,定禮苟簡,無異於百步之五十步也。竊惟此禮,天經地義,萬代之所瞻仰,事順理正,後世之所取,則亟擧尊崇之禮,以盡奉先之道。
政院啓曰,伏見禮曹,議大臣草記,批答,天經地義,萬代之所瞻仰,事順理正,後世之所取,則亟擧尊崇之禮,以盡奉先之道爲敎,臣等區區之意,竊以爲此禮,講之累年,朝議未定,若禮得其正,終歸至當,則誠爲後世之所瞻仰取則者也。若有一不得其正,而反爲萬代之所譏議,則悔之無及,以聖明至孝至敬之心,於此所當必愼必重,而奈何棄大臣之議,遽下亟行之敎也。孔子曰,非不能勿除也,患其過於制也。過制之禮,聖人所不爲,伏願聖明,更加深思焉。臣等待罪出納之地,心有所不安,不敢輕易,分付,伏俟睿裁。傳曰,勿煩。
吏批啓曰,判書李貴,呈辭受由,參判臣李聖求,病不進,小臣獨政未安,何以爲之?敢稟。傳曰,只出緊任。有政。李廷彦爲軍器寺僉正,沈演爲正言知製敎,李元鎭爲正言,李百壽爲龍岡縣令。
兵批,判書金時讓呈辭,參判李尙吉呈辭,參議韓仁及服制,參知尹煌進,右副承旨李景奭進,池德海爲禦侮將軍行龍驤衛副司果,閔光勳爲禦侮將軍行龍驤衛副司果者。
司憲府持平尹孝永上疏。大槪,病未出仕,命遞臣職,不勝幸甚云云。答曰,省疏具悉爾懇,爾其勿辭,調理察職。
副修撰辛啓榮上疏云云,跋涉之餘,舊症添重,萬無供職,特遞臣職,俾荷天地生成之恩事。答曰,省疏具悉。批答以上缺燼餘
上在慶德宮。停常參·經筵。
姜弘重啓曰,漂流唐人中,召一人,當爲接見事,命下矣。卽招差備譯官問之,則渠等皆軍門標下承差之人,一是解糧官,一是督船官,職次別無高下云,今若爲接見一人,則非但在我,似難取舍,渠輩亦必有憾。此等卑微之人,原不接見,而自上,旣示招見之意,則兩人竝爲接見,似好矣。批答缺
禮曹啓曰,以大臣典禮收議,傳曰,數字缺命下矣。今日之事,乃是千古變禮,厚薄隆殺,俱無前據,父子之倫,天地常經,宗廟之禮,古今定制,權而合度,惟聖者能之,臣曹前後覆啓,別廟爲請者,非敢自信重其事也。今承聖敎,以緣情制禮爲敎,有非臣等之愚,所敢容喙,第念,朝家凡有難處之事,則必先詢及大臣,今此莫重大禮,未經右相收議,其於事體,或似未安,右相處,亦爲收議處置,方無未盡之歎,臣等纔承嚴旨,方且席藁之不暇,而體面所關,不得不冒昧申懇。傳曰,問啓。
獻納李景仁啓曰,臣本來眩暈之症,有時卒作胸膈煩悶,不省人事者,數矣。況且痰喘窒塞,精神怳惚,不能自定,此時召牌臨門,惶恐震慄,欲起還仆,不得趨詣,殊失人臣不俟駕之義,請命遞斥臣職。答曰,勿辭。
李敏求啓曰,獻納李景仁再啓煩瀆,退待物論矣。傳曰,知道。
李敏求啓曰,近來紀綱凌夷,出使都事,罪人捉來之時,例稱罪人病重,偃然馳啓,過限後復命,已極可駭,今者,北道出去標信宣傳官金汝溫,敢以自己之病,猥濫馳啓,極爲駭愕,請推考。答曰,依啓。今後稱托罪人病重云者,竝爲拿處。
正言沈演來啓曰,申淑女獄事,不可再讞之狀,臣等曾已論列矣。今有更鞫之命,治倫紀之大變怪,杜咀呪之後患,聖意所在,實非偶然,事干旣斃,憑問無路,直刑正犯,非祖宗三尺之法,請還收更鞫之命。前正崔有海,處心不正,惟以進取爲急,曾於筵席,力言尊崇之爲非禮,而終乃隱身傳書,換面投疏,及其譏評重發,自分爲公議之所不容,懷憤蓄怒,肆然論禮,今又冒濫陳疏,探試君父,人莫不駭憤,請命削去仕版。獻納李景仁引嫌而退,疾病方重,不得赴召,勢或使然,而但近來國綱不嚴,人皆自便,不顧事體,以不赴君命,爲遞職之長策,事極未便,請李景仁遞差。谷山郡守閔灠,與柳應泂,往來交密,凶逆之謀,應泂不爲,則灠必預知矣。當初旣聞其可疑之端而來告,及其拿問之日,半行缺物情莫不駭然,請命削去仕版。正言李元鎭,以掃墳事,今在京畿驪州地,請乘馹上來事,下諭,依前例,院書吏下送。答曰,依啓。李景仁罷職,且閔灠,彼以自願出戰之人,厥後一郡守,亦不得保全,而猶不怨國,奔走譏察,其心殊極可嘉,爾等反以情外之言,如是論之,極爲不當矣。申淑女·崔有海等事,不允。
掌令李惟達啓曰,中部壽進,實是臣先祖世居故里也。亂後還入,作契居住,于今三十年矣。前月二十一日夜深後,忽聞隣家有一場喧鬨之聲,驚怪問之,則曰,洞居梁孝一弟善男,以書吏,頃隨尹安國之行,赴京渰死,宗室珍城君貸銀未捧之故,欲移徵於一族,多送家奴婢僕六七名,且羿病重老嫗,棄置於紛畓中,人皆駭異,莫測其所爲矣。翌朝一行缺斃,擧洞波蕩,皆相潰散,以此,上下聯名呈訴于刑曹云。臣亦着名于契員列書之中,以送矣。今聞檢驗屍軀,顯有傷處云,負此不實之咎,何可冒居?請命罷斥臣職。答曰,勿辭。
持平趙贇來啓曰,三省之獄,必待事干承服,然後始訊正犯,乃國家之法例也。申淑女事干等事,初雖累度承服,旋卽發明,至死杖下,則更無憑問之路矣。今以元告呼冤之故,復起已決之獄,而直刑正犯,則有違常憲,後弊無窮。請議大臣收議,還收更鞫之命。谷山郡守閔灠,與柳應泂最爲親切,其所與聞可疑之言,初雖傳說於李更生,而及其拿問之時,亦不明言其實狀,鞫廳之啓請刑推,蓋以此也。自上,置而不問,亦出於曠蕩之典,幸免足矣,而特命除拜守令,實駭群情,況關峽重地,尤非此人之所可堪任,請命罷職。蔭官之陞遷,必計其履歷階級,司僕僉正尹善道,其才可用,而出六品未數年,遽陞四品之職,官方無漸,政體顚倒,請命改正。掌令李惟達,引嫌而退,洞內等然,爲法官者,似不必同參着名,而況有不實之咎,則勢難仍在言地,請掌令李惟達遞差。答曰,依啓。閔灠事,彼以出戰有功之人,厥後一郡守,亦不得保存,而不怨朝廷,奔告譏察,其心殊極可嘉,當初所聞不多,則勢難追提,勿爲過當之論。半行缺已上燼餘
上在慶德宮。停常參·經筵。
姜弘重啓曰,視事溫繹間,停稟矣,今已十日,明日爲始,取稟之意,敢啓。傳曰,知道。
金尙憲,以吏曹言啓曰,臺諫有闕,政事,何以爲之?取稟。傳曰,明日爲之。
持平尹孝永啓曰,三省之獄,必待事干承服,然後始訊正刑,乃國家之法例也。申淑女事干等事,至死杖下,更無憑問,則有違常憲,後弊無窮矣。請依大臣收議,收申淑女更鞫之命。閔灠與柳應泂最爲親切,其所與聞可疑之言,初雖傳聞於李更生,而及其拿問之時,亦不明言其實狀,鞫廳之啓請刑推,蓋以此也。自上置而不問,亦出於曠蕩之典,幸免足矣,而特命除拜守令,實駭群情,況關峽重地,尤非此人之所可堪任,請命罷職。蔭官之陞遷,必計其履歷階級,司僕寺僉正尹善道,其才可用,而出六品未數年,遽陞四品之職,官方無漸,政體顚倒,請命改正。答曰,已諭,勿煩。
正言沈演來啓曰,申淑女獄事,不可再讞之意,臣等論之已盡,而聖批每以不允爲敎,夫治倫紀之大變,杜咀呪之後患,聖意所在,實非偶然,而事干旣斃,憑問無路,直刑正犯,非祖宗三尺之制,決不可枉法成獄,以開後弊,請還收更鞫之命。閔灠,雖有出戰之功,而庸愚貪蹤,不能保一郡守,則不可再授字牧之任。而況與柳應泂,往來交密,凶逆之謀,應泂不爲則已,爲則灠必已預知。而當初只以若干不緊說話,私語於渠之所親,至於其中分明逆亂之語,未嘗出諸口,而播諸人,及其拿問之日,亦且含糊操縱,不爲明白吐實,是果有意於盡心譏察,而臣等所論,豈情外之言哉?其時參鞫之臣,俱在兩司。公論咸激,物情齊憤,請命削去仕版。答曰,已諭,勿煩。
捕盜從事官,以大將意啓曰,本廳啓目,罪人丁好直判付內,分揀事,命下矣。丁好直放送之意,敢啓。答曰,依啓。
李敏求,以義禁府言啓曰,本府新除授都事邊麟吉,身在畿甸,以病不得上來云,本府都事十員中,除兩處入直及出使未行公外,無故者,只有一員,疾病事故,有不可知,邊麟吉交代,令該曹後政,卽爲差出,而必以在京無故人擬差之意,敢啓。傳曰,依啓。
傳于姜弘重曰,宗廟薦新松魚,乃是沈魚,而非生魚云,監色之官,何以不察,而矇然薦進耶?問啓。
李景奭,以兵曹言啓曰,判書金時讓呈辭受由,參判李尙吉掃墳呈辭受由,參議韓仁及·參知尹煌,俱以服制不得行公,假參知差出,使之入直。傳曰,依啓。
姜弘重,以司饔院都提調意啓曰,今日唐人接見時,所用參茶,味苦不合,因其臨時,未得改備,還爲仍用,極爲未安,當該伺候所郞廳推考,茶匠,令攸司,囚禁治罪,何如?傳曰,依啓。
金尙憲,以司饔院都提調意啓曰,凡唐人接見時,假提調·假郞廳,每以手生之人新差,以致臨時失體者多,極爲未安,而今日漂流唐人接見時,御前初味進止,假提調行司正李德輔,不謹奉持,御前至嚴之地,蓋兒落地,兩唐人前鹽水進止,假郞廳進止,軍器寺參奉朴承英,訓鍊院主簿□應陶,俱爲不跪立進,不小接見之時,不敬莫甚,請竝推考。答曰,依啓。
掌令申敏一啓曰,臣以至愚極陋,遭遇聖明,濫叨匪據,非一非再,聖恩至渥,而含默爲事,未嘗少效愚忠,以裨涓埃之萬一矣。伏以今此典禮,乃是莫重擧措,朝論未定,至於大臣獻議,而聖批不允,反以亟擧追崇之禮,以盡奉先之道爲敎,强拂群情,以期必行,此豈所望於聖明者乎?昨日完席,當爲論列,而第該曹,又請詢問於右相,臣之愚意,或庶幾聖心之感悟也,蓋欲有待而言也。退而聞之,物議譁然,以爲臺閣無人焉,如臣無狀,雖不足比數,而亦參其臺閣,職是言責,則旣厚招物議,決難苟冒於言地,請命亟罷臣職。答曰,勿辭,退待物論。
金尙憲啓曰,假注書李時萬,受由在家,累次催促,而不卽進來,極爲駭愕,李時萬推考。擧動時刻已迫,事變假注書蔡忠元,姑令入侍之意,敢啓。傳曰,依啓。
大司諫金光炫,正言沈演啓曰,追崇之典,固是莫重擧措,前代旣無可擬之例,宗統實有壓座之義,朝廷爭其不可,大臣議其非禮,而殿下不顧擧國之公論,不忘大臣之獻議,特令直擧尊崇之禮,言責之官,所當亟論其過當之失,納吾君於無一毫過差之地者,此乃職分之所當然,已與憲府之官相議,約爲論啓,而昨日本院相會坐後,聞禮曹以新拜大臣處,畢收議處置之意,方爲啓辭云,臣等以爲,旣有收議之敎,則猶在於議大臣處之,故仍爲罷出,以待收議之發落矣。掌令申敏一引避之辭,以不卽論列,物議譁然,至以臺閣無人云,物議之非,臣等實所難免,不可仍冒言地,請命罷斥臣等之職。答曰,勿辭,退待物論。
姜弘重啓曰,宗廟薦新松魚,乃是沈鹽,而非生魚云,監捧之官,何以不察,而矇然薦進耶?問啓事,傳敎矣。招問奉常寺色官,則自該道封進之時,照氷上送,無腐爛之色,故着鹽與否,無因得知,只監捧薦進云。莫重薦新之物,不爲致察,矇然薦進,極爲非矣。當該奉常寺官員,推考,何如?傳曰,允。
大司憲朴東善,執義金南重啓曰,臣昨聞亟擧追崇之命,欲於署經齊會,兩司諸員,會議一處,而旋聞該曹,請待右相之議云,故諸議,或欲卽啓,或欲等待,兩司交相簡議,終以畢收議後,論啓稟定矣。今見掌令申敏一避嫌之辭,則不卽論啓,致有物議之失,實由於臣等決難仍冒,請命罷斥臣等之職。答曰,勿辭,退待物論。
睦敍欽,以禮曹言啓曰,曹啓辭,以大臣典禮收議,傳曰,記曰,禮非從天降也,從地出也,人情而已矣。聖人緣人情而制禮,末俗悖天理而干名也。領相議,得稍有一體之義,而援比不類,定禮苟艱,無異於百步之五十步也。竊惟此禮,天經地義,萬代之所瞻仰,事順理正,後世之所取,則亟擧尊崇之禮,以盡奉先之道,數字缺古今定制,權而合度,惟聖者能之,前後覆啓,專以別廟爲請者,非敢自信重其事也。今承聖批,以緣情制禮爲敎,有非臣等之愚,所可容喙,第念朝廷凡有難處之事,必先詢大臣,今此莫重大禮,未經右相收議,其於事體,或似未安,右相處,亦爲收議處置,方無未盡之歎,臣等纔承嚴旨,方且席藁之不暇,而體面所關,不得不冒昧申稟。傳曰,問啓事,傳敎矣。問于右相金尙容,則以爲,追崇典禮,乃朝家莫重莫大之擧,而考諸經史,未有可據的當前例,而臣本空疏,尤昧禮學,何敢以淺陋之見,妄有贅議?第念此禮,自聖上卽位以後,朝廷論議,互相不同,各執所見,爭辯多端,尙未歸一,若如聖敎所謂,天經地義,事順理正,則在廷諸臣,亦有人心,固當將順之不暇,其何敢强拂聖意,持難至此乎?臣意,今玆大禮,旣無古禮之可倣,何可創開新禮,以取後日之譏議乎?大抵禮貴得中,過則非禮,人心之所不安者,恐非得中之正禮,非禮之擧,不可輕議,伏惟上裁。右相處,依聖敎收議以啓之意,敢啓。傳曰,知道。在廷諸臣,以追崇一事爲奇貨,貪權者,以此聚黨,好名者,以此要譽,有累者,以此立功,無恥者,以此干祿,追崇一名,可謂利窟也。右相,動於此輩之論議,托以人心不安,誠可笑也。彼輩,外稱匡君,內濟其私,百計箝口,自謂公論,其術巧矣。然以上年事觀之,則從大臣來啓者,皆是無識雜類而,厥數亦少,其非擧國之公議,可知也。
政院啓曰,臣等伏見禮曹批答,則未安之敎,不一而足,至以上年從大臣來啓者,皆是無識雜類爲敎。伏惟聖明,首出庶物,下視群臣之昏愚,必以爲無人焉。雖然崇高之地,謙抑爲貴,帝王之病,自聖最大。是故以成湯之聖,接下思恭,文王之德,小心翼翼,此千古之懿則,百王之良模,如後世人君,自廣挾人之風,可戒而不可尙也。況且隨參啓辭之人,雖不能盡解禮文,多是文武宣力,爲國效忠之人,何可槪以無識雜類目之,使群臣人人大慙乎?一話一言之際,所當克愼,伏願聖明,省察而深思焉。區區補衮之懷,不敢終默,妄陳瞽言。傳曰,知道。其時之事,所見苟且,故言之,卿等勿以爲咎。
右議政金尙容箚子。大槪,臣識見昏謬,自初於追崇之議,未得洽當可擬之正禮,但念宗統至嚴,入廟至重,不踐其位,而竝列於列聖相承之地,於心似有所不安,故自因禮曹收議,敢以人心所不安之意,妄獻瞽說,伏見批下之敎,無任震慄之至,臣之意見,終始如此,不可仍忝大臣之後,議定莫重典禮,亟賜鐫免。答曰,卿其勿辭行公。
李景奭,以司僕寺提調意啓曰,池應立幸得就捕,該曹必以贓律照領矣。今見左邊捕盜廳所捕其婢夫得每招辭,羅州船隻米二十餘石,木花二番佐,輸入于應立家,的實云,上年羅州屯穀及木花等物監牧官,則以分載二船,發送報之,而一船則到江華卸止,一船則仁川致敗云,而仁川無致敗之處,本寺以其可疑之事,曾已入啓矣。今得每二十餘石之番佐,木花輸入于應立家云,所謂致敗之船,不無到江,而下吏符同,如是稱敗之弊,欲問曲折,則得每者,還諱不以實二字缺捕盜廳當初問目,元無此說,而渠輩三字缺移送該曹之後,無端還諱,其情狀尤爲巧甚,請令該曹,嚴刑窮問,宜當。且應立妻子爲孥,家財籍沒事,已捧承傳,本寺奴婢元數不多,時存者,皆以斜付,移屬上司,在寺,時無一口應役者,庫直茶母,亦皆雇立,常以爲悶矣。今此應立妻子奴婢爲孥後,皆屬本寺,宜當。且其家舍,則已査馬匹外,未査之馬,見偸之物,亦多,悉徵其數,誠爲未易,移屬本寺,以充見偸馬匹之價,何如?傳曰,依啓。
午時,上在崇政殿西幕次,邀唐差孫伯洪·劉光顯,至進於殿戶內,唐差請行拜禮,上許之,唐差仍北向四拜,上東向三揖,分賓主而坐。上曰,兩差漂流至此,久淹涼飯,何以堪處,而孫差又得重病,亦何以能平復耶?唐差等曰,蒙國王厚恩,得以濱死之人,有此生還之路,而接待之際,恩惠優渥,感激之至,無以爲喩。孫伯洪又曰,顚沛之餘,重得死病,若非國王救活之恩,實無再生之望,今得至此,受賜多矣。金尙憲進曰,請先以王事賢勞之事,致其慰問之意,次問旅順屯兵之事,諸島運糧之奇,可也。上進茶訖,行酒一勺二勺。以下三行燼缺上曰,上年島中乏糧,數來告急,弊邦以萬餘之穀資之,而猶不足以救其急,前頭糧運,未知其幾何出來也。大槪,島中之人,以物貨,來貿於弊邦,則弊邦之民,所當樂從,而適値連歲之凶歉,民無辦出之路,而島中之請貿,殊無可爲之勢,弊邦之事,誠可悶也。唐差曰,當此凶歉之日,饋以本國之兵,尙必不易,況接濟外兵乎?閔迫之勢,誠如國王之所敎也。上行三勺,唐差等請辭。上曰,又勸一勺也。四勺訖,唐差等曰,蒙敎勸酒,尤極惶隕,而酒量已盡,不可堪也。願拜以謝恩。上曰,勿謝。睦敍欽,以禮單物目單子,跪進。上看訖,傳于唐差。唐差等曰,旣蒙厚待,又承厚幣,不敢祗受。上曰,答禮不腆,無用辭爲。唐差等曰,恩命至此,不敢不受。上送唐差,起至殿戶之內。唐差等曰,有勞龍體,願於此辭。遂揖而退。上還宮中。以上燼餘
午時,日暈。自未時至酉時,日暈兩珥。夜自一更至五更,月暈。以上春坊日記
職姓名缺啓曰,初頭缺重,非人人所可與論。然臺閣,人主之耳目,而耳目之官,則思雖在下愚,豈不思其事之□□。臣竊自思惟以爲,禮者,義之定制,義者,禮之權度。故記曰,禮也者,義之實也。協諸義而□禮,雖先王未之有,可以義起,惟此典禮,前乎千載,無可擬議者,則眞所謂先王所未有之禮也。義起之論,不容但已,第協義而協禮,然後義起而無嫌,苟不協義而無義之實,則不過爲循情强作之禮,而非合宜當理,名實相應之禮也。故先儒曰,合義則合禮,禮而無義,禮不得行,亦明矣。夫孝莫大於尊親,禮莫重於事宗廟,殿下之欲追崇大院君享之之誠,庸有極乎?執禮之名,以□□無所不可,而若以義之實,合禮之正,則夫何不可?臣得以盡言之,經曰,七世之廟,可以觀德。此言,何謂也?人君嘗臨莅臣民,惠澤及物,廟焉而享,人思慕之,而於戲前王不忘之歎,於是乎作焉。此所以觀德於七世之廟,以此言之,無臨民之德·及物之澤,則廟享之禮,誠虛矣。嗚呼,大院君,不幸早世,未及膺唐朝奉相王之盛典,未嘗一日下臨兆民。今若於穆之淸廟,承列聖之昭穆,則臣恐陟降之靈,反有蹜踧而不安也。聖人所謂,祭之以禮之義,亶不在是矣?且帝王曆數,其□極嚴,非可人情私義,所得以紊之也。然則揆之以義,有所不協,甚矣,若或不顧義之□□,徒守禮之虛文,則不幾於徑情直行之歸耶?四行缺虞·舜,祖顓頊而宗堯,夏后氏,禘黃帝而郊鯀,祖顓頊而宗禹,以夏后氏郊鯀之禮,推之,則有虞,當宗瞽瞍,而反宗堯,何也?經文簡嚴而僻澁,有非淺識蒙學,所可推究,姑以先儒註解觀之,帝王,祖有功·而宗有德,故鯀漂洪水而溺死,有以死勤事之功,故夏得以祖之,瞽瞍無德,非所以宗之者,故虞遂宗堯焉,舜受天下於堯,而堯受之於嚳,故堯授舜而舜受,終于文祖者,此可以知有虞不宗瞽瞍而宗堯也。執此推之,舜且宗堯,今殿下之以孫繼祖,有何可疑之嫌乎?殿下受國於太□,是受國於宣廟也。旣受國於宣廟,則繼宣廟之體,承宣廟之統,□協不此之圖,欲作非禮之禮,以招後世之議,臣實憂悶,不知所達也。且別廟之議,漢臣師丹之言,盡之矣。在一團太祖不毁之祀,而就無主當毁,不正之禮,非所以尊□之也,此正爲今日道也。昨日將與同僚及諫院,齊會陳啓,或言當觀相臣獻議論之,臣以爲,宰相曰可,臺諫曰不可,乃吾儕職耳,事苟可論則論之,何必待大臣之議?同僚猶執前說,臣不能固守己見,姑從僚議。今見掌令申敏一避嫌之辭,物議之來,固其宜矣。臣之疲軟不職之失甚大,不可仍冒於臺席,繩愆糾謬,請命遞斥臣職。答曰勿辭。燼餘
上在慶德宮。停常參·經筵。
姜弘重啓曰,明日常參·經筵,取稟。傳曰,停。
李景奭,以訓鍊都監言啓曰,大將申景禛,以掃墳事,廣州地,今日出去,往還間凡軍務,依近例,令中軍兼察之意,敢啓。傳曰,依啓。數行燼缺
持平尹孝永啓曰,今此追崇之典,乃是莫重莫大之擧,大臣以下,皆陳其不合,特牽於顯親之至情,强拂輿言,反下亟定之命,言責之臣,所當碎首力爭,以期回天,使國家無前之典禮,終歸於萬分當理,以免天下後世之所議者,乃其職也。臣於再昨坐起時,適以病呈疏,未得進參席上,論議雖不得與聞,而姑待大臣獻議回下,遲延數日,趁不論啓,致有物議之斥,則臣與同僚,一也。疲軟不職之罪,固無所逃,而且臣伏覩昨日下禮官之批,字字句句,無非未安之敎,臣竊閔焉。今日大小廷臣之以追崇爲非禮者,豈全無知識,徒濟己私,以爲身利者乎?聖敎所謂,聚黨要譽,立功干祿等語,太不近情,殿下之待廷臣,何其薄也?此無非臣等無狀不職之失,請命罷斥臣職。答曰,勿辭。
姜弘重啓曰,持平尹孝永再啓煩瀆,退待物論矣。傳曰,知道。
內資提調李尙吉啓曰,本寺所屬土蓮田一庫,在東大門外往十里,正當大川下流,年年衝破,往在乙丑年間,因本寺提調入啓,令京畿監司,出楊州役軍,補築耕種,近年以來,水害尤甚,同田庫浦落,殆盡過半成川,委遣該官,看審形勢,則築堤處,長幾至八十把,廣六把,若不趁今防塞,則將歸拋棄之地,供上重事,極爲可憫,令楊州本官,依乙丑年例,量定役軍,及時修築事,京畿監司處,下諭,何如?答曰,知道。凶年役民,極爲重難,更加詳察。
姜弘重,以弘文館言啓曰,兩司多官,避嫌退待,本館尙多處置,而副提學朴炡,大司憲朴東善相避,修撰羅萬甲與執義金南重相避,不得來參,副修撰辛啓榮·李命雄,皆以病不來,只有校理臣趙緯韓,副校理臣尹棨,今方入直,而趙緯韓累日入直,病勢方苦,勢難隨參,多官處置,事體重大,臣尹棨,不可獨爲處置,請副修撰辛啓榮·李命雄,竝命牌招,使之同參處置。傳曰,依啓。
姜弘重,以禮曹言啓曰,典牲署牒呈內,正月令,沔川官分養黑牛,尤甚體小云,臣等以本曹坐起,取來看審,則果爲體小,不合祭享之用,例供犧牛,以體小者,充數封進,事甚苟艱,請沔川郡守罷職,何如?傳曰,依啓。
李景奭啓曰,伏見吏曹判書李貴疏辭末端,以政院累次蔽却不納爲言,聞來不勝瞿然,數日前,忠翊府公事到院,而多少說話,乃是被推後發明之意也。院中諸意以爲,此乃推考備問中所答之辭,以此爲草記,無前例似難捧入,以此意,言而還送矣。今以累次蔽却爲言,臣待罪該房,不勝未安,大槪如此,惶恐敢啓。傳曰,知道。
領議政尹昉,左議政李廷龜啓曰,今玆典禮,朝家講求累年,群議異同,聖明想已洞悉,頃日下敎之後,因該曹覆啓,有收議之命,臣等意謂,聖明猶欲博採公議,以求至當之理而從之,不料今者,又下亟擧追崇之敎,臣等聚首驚愕,不勝缺望之至。伏覩聖敎,以聖人緣情制禮爲主意,是聖上,亦知追崇之典禮,無可據,特以至情所在,不能自已,謂此無害於禮耳。臣等竊念,聖人制禮,雖本人情,然其隆殺厚薄,一節於義,義有未安,則情不可得伸,故禮也者,所以節情而合義者也。追崇之禮,古所未有,武王·周公受命創業,推原王業之所自,而以義起者也。厥後平王之孫桓王,以嫡孫承祖統,而不敢援周公之例,尊其所生,蓋以繼體之義,異於創業故也,如以人情而已矣。桓王尊親之情,豈獨異於武王·周公乎?漢光武·晉元帝,皆於宗社淪亡之後,受命中興,實與創業無異,而猶不敢尊其私親者,亦以承繼大統,與始受命之君,上無所壓者,義有不同故也。恭惟聖上撥亂反正,功烈之盛,不讓於漢光武·晉元帝,而以孫繼祖之義,亦如周·桓略同,然乃欲以三君所不行之禮,行之於今日,罔念以親親害尊尊之,爲犯義違禮也。臣等之不敢將順,蓋爲此也。發乎禮,止乎禮義,聖人之明訓,伏願聖明,深思大義,亟寢追崇之命。答曰,此非亂倫之事,違禮之擧,卿等勿爲驚愕。
弘文館副校理尹棨·副修撰辛啓榮·李命雄等箚子,掌令申敏一·大司諫金光炫·正言沈演·大司憲朴東善·執義金南重·持平趙贇·尹孝永,竝引嫌而退,今此追崇之擧,强拂群議,輕棄經禮,欲伸私恩,以干宗統,聖上過擧,莫大於此,立殿陛,爭是非者,所當俱爲捄正,引君當道,而猶且遲延,諉以等待,諸臺之職,豈端使然哉?皆未免苟且之歸,旣有固守,亦難免疲軟之失,請掌令申敏一,大司諫金光炫,正言沈演,大司憲朴東善,執義金南重,持平趙贇·尹孝永,竝命遞差。上曰,兩司別無所失,勿爲遞差,且其中申敏一,假托物議,惹起鬧端之罪,遞差。
以備忘記,傳于李景奭曰,兩司別無所失,而副校理尹棨等,欲爲立威,不顧事理,竝請遞差,事極駭愕。竝削奪官職,門外黜送。
政院啓曰,臣等伏覩備忘記,以兩司之官,別無所失,而副校理尹棨等,欲爲立威,不顧事理,竝請遞差,事極駭愕,竝削奪官爵,門外黜送爲敎。臣等之意,竊以爲,尹棨等處置之事,實出於氣銳,謂之過激,則可也,若謂之欲爲立威,而罪之以黜送,則非其本情。非但聖上待儒〈臣〉之道,不當如是其太薄,其爲擧措之過當,莫大於此,瞻聆所及,莫不驚駭,此豈盛德事耶?請還收尹棨等削黜之命。答曰,所陳極爲不當,勿煩。
姜弘重啓曰,卽今本廳中,只有臣及同副承旨睦敍欽,兵批政廳,何承旨進去乎?取稟。傳曰,後政付職,可也。
睦敍欽啓曰,持平尹孝永,出仕事,命招,則來詣闕門外,請出開門標信。傳曰,知道。
弘文館啓曰,本館見存之人,只有副提學朴炡,校理趙緯韓,而副應敎鄭弘溟,副校理羅萬甲未肅拜,請副提學朴炡,命招入直,校理趙緯韓,姑降下番。傳曰,依啓。
姜弘重,以侍講院言啓曰,輔德柳濤,自數日前,傷寒復發,症勢甚重,而今十一日出去之後,同僚皆有事故,不得已强疾入直,痛勢苦劇,專廢食飮,今日書筵,亦不得進講,罷出之後,昏倒半日,扶曳出去,上番只有三員,而兼輔德鄭弘溟,方患面腫,弼善金聲發,呈辭受由,兼弼善金南重,以玉堂處置,時未停當,請司書蔡裕後,姑陞上番,牌招入直。傳曰,依啓。
以侍講院草記,傳于姜弘重曰,講院草記,每於昏日入啓,極爲不當,今後政院檢飭。
姜弘重,以禮曹言啓曰,本曹郞廳六員內,正郞鄭斗卿,佐郞鄭致和,病勢甚重,呈狀受由,正郞一員未差,佐郞金壽翼,兼春秋入直,佐郞李時楳闕直推考,只有正郞崔敬一,而又差健元陵典祀官,明日當爲進去,公事出納,本曹等事,勢將廢閣,極爲憫慮。以下數行燼缺臣等之罪至此,而益無所逃,況公議不許,旣已啓遞,則廉恥所關,決不可仍冒,請命罷斥臣職。答曰,勿辭。
持平趙贇·尹孝永啓曰,臣等俱以無狀,忝在言地,當此國家莫重變禮,不卽瀝血論列,以回天聽,物議之詆斥固矣。先避者,非爲惹起鬧端,請遞者,出於博採公議,而遞差之命,獨加於同僚,削出之典,獨施於玉堂,辭旨嚴峻,瞻聆俱駭,豈料聖明之世,乃有此等事也?國家之設置臺閣,將使弼違陳德,納君於無過之地,而今則聖上無前之過擧,反由臺閣而成,無非如臣等,冒昧不能擧職之致,決不可就職,以重罪戾,請亟命罷斥臣等之職。答曰,勿辭。
睦敍欽啓曰,大司諫金光炫·正言沈演·持平趙贇·尹孝永,再啓煩瀆,退待物論矣。傳曰,知道。
睦敍欽啓曰,臺諫出去,請出開門標信。傳曰,知道。
有政。吏批,判書李貴進,參判李聖求呈辭,參議兪伯曾病,都承旨金尙憲進。
具仁垕爲嘉善大夫綾川君,金琂爲通訓大夫司䆃寺正,趙靖爲通訓大夫軍資監正,姜大遂爲通訓大夫司憲府掌令知製敎,一行燼缺羅萬甲爲通訓大夫行弘文館副校理知製敎兼經筵侍讀官春秋館記注官,李惟達爲通訓大夫行成均館直講知製敎,李燵爲中訓大夫行成均館典籍,閔光勳爲通訓大夫行世子侍講院司書知製敎,李如璜爲善山府使,兪伯曾爲淮陽府使兼春秋館編修官,尹鳴殷爲京畿都事兼春秋館記注官,金灝爲咸鏡道都事,趙絅爲知禮縣監兼春秋館記事官,朴潢爲靈光縣監兼春秋館記事官。
右議政金尙容,伏以臣淺見,素昧禮制,自初於追崇之議,未得洽當可爲之制禮,但念宗統至嚴,入廟至重,不踐其位,列於列聖相承之地,於心有所未安者,至于今未已。今承前後備忘之敎,且見諸臣追崇合禮之論說,而臣猶未能翻然覺悟,快釋疑惑之心,此臣賦性庸下,昏蔽不祛,終未有實見得而然也。昨因禮曹收議,敢以人心所不安之意,妄獻瞽說,實非有動於他人之論議也。伏見批下之敎,臣無任惶駭震慄之至,臣之所見終始如此,不可仍忝大臣之後,議定國家莫重之大禮,伏乞聖明,亟賜鐫免,以便公私,不勝幸甚。答曰,省箚具悉。卿其勿辭行公。以上燼餘
上在慶德宮。停常參·經筵。
李明漢啓曰,明日常參·經筵,取稟。傳曰,停。
李景奭啓曰,大司憲朴東善,執義金南重病,持平趙贇·尹孝永避嫌,掌令高傅川未肅拜,姜大遂在外,今日以監察爲茶時之意,敢啓。傳曰,知道。
李景奭,以義禁府言啓曰,罪人丁好學·好訥等徑斃,故間直韓成必,守直軍士權㗟同·柳今福·金應天·李德中等,自鞫廳,因傳敎,移送本府矣。韓成必則受刑二次,權㗟同則受刑三次,加刑得情,宜當。柳今福則丁好學間外守直軍士,與內間守直者有間,金應天則丁好訥內間守直,李德中則間外守直,而漢城府檢屍時,丁好訥則因病致斃的實云,故此三人,則在鞫廳時,以仍囚爲敎矣,刑推與否,敢稟。傳曰,依啓。今福等三人,竝分揀放送。
大司憲朴東善啓曰,臣以無似,猥居臺閣,値此追崇過當之擧,不能趁卽論列,物議之來,固其宜也。同僚之仍避,非出於假托惹鬧也。玉堂之請遞,亦因公論之激發,有何他傷?或遞或否,已極未安,而儒臣削出之命,出於慮外,立威之斥,尤非本情,凡在瞻聆,莫不震駭。聖明之世,安有此事?且緣臣等論事不敏,轉輾相因,致此過擧,臣之罪戾,至此極矣,何可復厠於臺次乎?昨有勿遞之命,而駭悚震惶,且緣賤疾卒劇,未能扶曳趨召,逋慢之罪,無所逃矣。以此以彼,決難仍冒,請命遞斥臣職。答曰,勿辭。
執義金南重啓曰,追崇,是莫重擧措也。殿下强拂群情,必欲行過當之禮,有言責者,所當汲汲救正,而遲延等待,未卽論列,物議之來,固其所也。玉堂之請遞,實出於公議,一遞一否,已極未安,而又有削黜之命,不料聖明之世,有此過擧也。此無非如臣疲軟,論事不敏之致,固不敢强顔就列,昨因賤疾,未赴召命,臣之罪戾,至此尤大。不可仍冒,請命遞斥臣職。答曰,勿辭。
李敏求啓曰,今此司憲府,江原道都事色吏,及平安道色吏,照律公事,與前日刑曹,所照他道官吏之律,輕重不同。雖未知何律爲的當,旣是同罪,不宜異律,而係是法司照律,仍爲捧入之意,敢啓。傳曰,知道。使之更爲詳察照律。
李景奭,以義禁府言啓曰,楊汝海回啓公事,分揀事,判下矣,放送之意,敢啓。傳曰,依啓。
領議政尹昉,左議政李廷龜,右議政金尙容啓曰,王者敍倫立極,體天敷敎,上以奉宗社之重,下以臨臣民之衆,其事固非一端,而求其所以事神治人之本,則莫先於禮,禮之爲物,情文相須,隆殺有級,過與不及,俱爲失禮,講之不可以不精,行之不可以不審也。自聖上,入承大統之後,朝廷卽有難處之事,老師宿儒各執所見,引古證今,論議紛紜,考之不可謂不博,講之不可謂不詳,而竟未有穩當明訂,可以稱聖心而服人心者,至于十年之久,未有歸一之論,宜聖心之慨然於此也。先王制禮,本於人心,時有古今之異,而心無彼此之別,卽人心之所安,求義理之所在,則雖不中,不遠矣。竊見近日人心,其於稱考神主,降在閭閻者,則多以爲未安,而至於追崇大禮,則一時群議,皆言其不可,此必有所以然矣。夫殿下,以直孫承大統,而又有反正之擧,則其不可與兄弟之子受國者,比而同之也,審矣。大院君,以王子,生聖孫,而未有受命先王之事,則其不可以輕議追崇也,亦明矣。旣與兄弟之子有間,則稱考別廟,祭以諸侯,雖情理之所不可已,而旣無受命之事,則正位昭穆,與列聖齒,乃禮節之所不敢也。抑由中之孝思,採擧國之群情,俾無過不及之差,此乃臣等所望於殿下者也。臣等竊揣殿下之心,必以爲今日之禮,旣無明據,隆殺厚薄之節,無非出於義起,則何可諉以事無前例,而不盡在我之誠孝乎?此固然矣。然宗廟至嚴,宗統至重,何可以義起之禮,輕施於至嚴至重之地乎?今之讀禮者,未必盡知禮文,亦未必皆主降殺,而至於入廟一節,群起而爭之。人心如此,恐不可强拂而行之,臣等昨日啓辭,措語未瑩,伏承勿爲驚慮之敎,惶恐無地,而區區愛君之心,不能自已,敢此來啓。答曰,宋戶部以中原之人,猶且明白論禮,而卿等不念求安之譏,反從營私之論,予竊痛焉。且啓辭所謂群議不可者,果有所以然,何以言之?彼金瑬·洪瑞鳳之黨,欲起私憾,盡力攻治,此不可者也。李·金起宗之類,欲洗身累,擔當立功,此不可者也。趙絅·張維輩,欲得虛名,奔走排斥,此不可者也。無恥無賴之徒,希冀爵祿,肆然祗辱,此不可者也。不可者如此,可謂多矣,然皆非公心,卿等更加三思,須勿煩瀆。
弘文館校理臣趙緯韓,伏以大司諫金光炫,正言沈演,持平趙贇·尹孝永,大司憲朴東善,執義金南重,竝引嫌而退,等待大臣議啓後論啓,未爲不可,而玉堂之請遞,似爲過激,自上特命出仕,則固無可避之嫌,而牌招不進,似難在職,請大司諫金光炫,正言沈演,持平趙贇·尹孝永,大司憲朴東善,執義金南重,請竝命遞差。答曰,勿煩。
大司諫金光炫,正言沈演來啓曰,臣等身居言地,論事不敏,厚招物議,決不可一刻仍冒行公,而玉堂請遞,事甚苟艱,臣等未曉其意也。廉恥所在,公議可畏,强顔就列,斷無是理,況情勢狼狽,瀆擾連日,臣等罪戾,至此尤大,請命罷斥臣等之職。答曰,勿爲煩辭,安心就職。
持平趙贇·尹孝永啓曰,人臣事君之道,見吾君或有遺失,則汲汲救正,如恐不及,不使君父,一日居有過之地,所以愛君之深,而忠君之至也。今者追崇亟擧之敎,未免爲聖德之疵累,臣等當報不匡之刑,玉堂啓遞,實公共之論也。殿下勿遞之命,雖出於優容臺臣,決不可抗顔苟冒,以辱名器,請罷斥臣等之職。答曰,勿辭。
李景奭啓曰,大司諫金光炫,正言沈演,持平趙贇·尹孝永,再啓煩瀆,退待物論矣。傳曰,知道。
李景奭啓曰,臺諫出去,請出開門標信。傳曰,知道。
弘文館副提學朴炡,校理趙緯韓,副校理羅萬甲,伏以臣等,伏見昨日聖敎,相顧驚悚,不知所措,深惜聖明之世,有此過擧也。夫尹棨等,其心豈有他哉?徒以職在論思,匡救爲急,不思論事之體,而有此處置,若謂之率爾過激,則無所辭矣。至以謂不顧事理,欲爲立威之地,則誠非其本情也。人臣苟有是心,是何等罪名,不料殿下,因一時不平之發,而遽有此情外之斥也。二行缺右相收議之批,已爲未安,而三臣之被譴,尤駭瞻聆,一節嚴於一節,今日過於昨日,轉輾相因,上下阻隔,人心疑惑,氣象不美,禮之得失,姑不暇論,而國事潰裂,一至於此,誠非細憂也。臣等忝在經幄,義難含默,區區所懷,實有所在,非爲一二同僚,敢爲營護之計耳。伏乞聖明,更加三思,務恢包容之量,亟寢尹棨削黜之命。答曰,惟辟作威作福,尹棨等復循行遠之轍,欲爲威脅一時之計,厥罪不細矣。
睦敍欽,以吏曹言啓曰,臺諫有闕,政事,何以爲之?敢稟。傳曰,明日爲之。
夜五更,月暈兩珥,白雲一道如氣,起自巽方直指艮方,長十餘丈,廣可數尺〈許〉,良久乃滅。
申時,日暈右珥。酉時,日暈。
夜一更,月暈兩珥,暈上有冠,暈下有履,色皆內赤外靑。自二更至四更,月暈。五更,月暈沈霧。以上燼餘
上在慶德宮。停常參·經筵。
下直,龍岡縣令李百壽,祥雲察訪兪榥。
姜弘重啓曰,明明日國忌,明日齋戒,此兩日視事,不爲取稟。傳曰,知道。
李景奭啓曰,大司憲·執義未差,掌令高傅川未肅拜,姜大遂在外,持平趙贇·尹孝永避嫌,不得已監察茶時之意,敢啓。傳曰,知道。三行缺
姜弘重,以司饔院提調意啓曰,咸鏡道二月朔饍進上,大王大妃殿·大殿,生文魚·生靑魚,中宮殿,生大口魚·生靑魚,尤甚臭惡,莫重享上之物,不謹封進,事甚未安,當該封進官推考,何如?傳曰,允。
姜弘重啓曰,宗廟署官員,以獻官意啓曰,大祝池德海,前患草瘧,尙未差復,方在苦痛,勢難察任,不得已依前例,典祀官金來九兼行之意,敢啓。傳曰,知道。
以備忘記,傳于睦敍欽曰,歸厚署棺板二部,送于內需司事,言于該曹。
弘文館校理趙緯韓,副校理羅萬甲等,伏以大司諫金光炫,正言沈演,持平趙贇·尹孝永,竝引嫌而退,連避至三,似涉瀆擾,請竝命遞差。答曰,依啓。
傳于睦敍欽曰,當日政事爲之。二行缺
姜弘重,以禮曹言啓曰,本月初十日傳敎內,亟擧追崇之典,以盡奉先之道事,命下有日,而大臣方爲論啓,臺諫以此引避,事勢如此,未得擧行之意,敢啓。傳曰,知道,臺諫引避,皆由於本曹,極爲不當矣。
姜弘重,以侍講院言啓曰,本院上番現存之員,皆有病故,未能入直,不得已,以兼司書蔡裕後入啓,姑陞上番矣,新除授弼善李惟達,文學沈演,當日內竝牌招,使之入直,何如?傳曰,不允。
李景奭,以備邊司言啓曰,島中事情,頗有可憂,且見閔聖徽狀,則都督欲見伴臣議事云,新差接伴使金大德,令該曹,數日內催促下送之意,敢啓。傳曰,依啓。
領議政尹昉,右議政金尙容啓曰,臣等誠薄,不能格天,辭語支蔓,秪益罪戾,猶且冒瀆不已,已使聖心煩惱,臣等蹙然瞿然,靡敢自寧,惟以廟禮至重,非如等閑節文,必須上合天理,下順人情,博採群議,務求中正之禮,毋使有過不及之差,然後方可以展聖孝而服人心矣。臣等之請,實出於愛君以禮之誠,而聖意已定,略不省察,此臣等所以連日叩閤,不自知止者也。一行缺其意,亦不過愼重大禮,要求至當之道者,實與臣等之意無異,臣等雖無似,何敢從人之浮議,爲此苦口之請乎?伏願聖明,終始平心,勉從朝議,亟回追崇之命。答曰,予意已諭,勿爲堅執。
藥房都提調尹昉,提調崔鳴吉,右副承旨李景奭啓曰,臣等卽因下醫官諺錄,伏審慈殿證候,有不安之節,臣等不勝憂閔之至,慈候常素有心火,每以口渴煩憫爲敎矣。近因煩渴之時,連進冷物,痰盛·咳嗽·胸煩等症,皆是肺傷所致,以淸金降火湯,加人蔘麥門冬各一錢,黃連酒炒,梔子炒□□煎水,調柿霜末,連進爲當,醫官之言如此,此藥劑入,何如?答曰,依啓。
姜弘重啓曰,鶴林府院君李守一,數日來,身病極危,卽刻其子弟來言,勳臣故敢啓。傳曰,遣內醫看病。
有政。
吏批,判書李貴進,參判李聖求呈辭,參議兪伯曾進,右承旨姜弘重進。
兵批,判書金時讓進,參判李尙吉掃墳呈辭,參議韓仁及服制,參知尹煌服制,左副承旨李景奭進。
吏批啓曰,近來曾經侍從之人,或有爲親求外者,或罷散,或時推,今日政,臺諫闕員甚多,而擬望之人乏少,遠爲守令,則逢迎有弊,不得已京畿都事及守令,竝擬,何如?傳曰,依啓。都事勿爲擬望。
吏批,朴東善爲知敦寧府事,柳舜翼爲同知春秋館事,金光炫爲戶曹參議,呂爾徵爲大司諫,鄭彦宏爲判校,金南重爲司僕寺正,鄭弘溟爲執義,金聲發爲司藝,李惟達爲弼善,楊時遇爲刑曹正郞,池德海爲持平,安時賢爲持平,趙贇爲直講,尹孝永爲直講,沈演爲文學,金益禧爲禮曹正郞,姜鶴年爲□曹佐郞,洪壽一爲司評,郭天衢爲典籍,李尙馝爲東部主簿,李必馦爲濟用奉事。
兵批,尹履之爲副摠管,邊彦璜爲羽林衛將,金慶孫爲翊衛,申敏一爲副護軍,閔□爲副司正。
自昧爽至卯時,沈霧。未時申時,日暈。以上燼餘
上在慶德宮。停常參·經筵。
下直,草溪郡守尹三東,宜寧縣監金敬祖,天城萬戶李長白。
藥房,慈殿問安。答曰,平安。藥則昨日已爲進御。
政院,慈殿問安。傳曰,平安矣。
李景奭啓曰,今十四日中日單子不卽入啓,今曉,始知其留置,經二日後入啓,下吏之趁不擧行,其弊可慮,請令科罪,何如?批答缺
姜弘重啓曰,李守一家醫員,書啓來呈,而今日齋戒,故留院乎?何以爲之?敢稟。傳曰,書啓所付之藥,令內局劑送,醫官使之往來看審。以上燼餘
上在慶德宮。停常參·經筵。
有國忌。
下直,漆原縣監孔信傳。
姜弘重啓曰,明日常參·經筵,及來二十一日輪對日次,取稟。傳曰,停。
李景奭,以都摠府言啓曰,今日入直軍士,當爲中日習射,而有國忌退行之意,敢啓。傳曰,知道。二行缺
兵曹判書金時讓,禮曹判書崔鳴吉等,伏以國家旣設玉堂兩員,以備侍讀,而又置知經筵·特進官,開筵之日,輪替登對,至於朝講,則大臣·兩司竝爲入侍,所以廣咨詢之路,通上下之情,非直爲講說經義而已。自上年冬後,召對雖頻,例講不擧,大臣以下,罕被引接,筵儀有欠,事體未安,矧今天災疊見,歲飢民困,邊書日至,事機難測。政令施措,動係安危,群臣上下,惟日孜孜,可否相濟,尙恐其匡濟之未易,豈可泄泄而已乎?臣等待罪筵臣之末,旣有區區之懷,不敢不陳。答曰,省箚具悉。箚辭,豈不留念焉?以上燼餘
上在慶德宮。停常參·經筵。
下直,茂山僉使趙彦忠,開城經歷李行健。
姜弘重啓曰,明日常參·經筵,取稟。傳曰,停。
藥房,慈殿問安。答曰,平安。
以備忘記,傳于李敏求曰,今下弓矢,茂山僉使趙彦忠給送。二行缺
姜弘重,以義禁府言啓曰,本府新除授都事朴渟,身在公淸道扶餘地,病重不得上來云,本府都事十員中,除兩處入直及出仕未出仕外,無故者只五員,疾病事故,有不可知,朴渟交代,令該曹,後政卽爲差出,而必以在京無故人擬差之意,敢啓。傳曰,依啓。
金尙憲啓曰,注書權堣,今日式暇,不爲仕進,假注書李時萬,臺諫啓辭,時方寫出,而賓廳,又有大臣啓辭之事,賓廳則事變假注書蔡忠元,姑令兼察之意,敢啓。傳曰,知道。
合啓,持平安時賢來啓曰,王者處事之道,務順群情,不可徑情而直行,小事尙然,況於國家之大禮乎?今日之禮,旣非旁支入繼,又異太孫承統,經無可證,史無可據,實爲難處之變禮,於此而殿下,不思熟講,斷行縟禮,有同創業始封之君,則非所以順群情之道也。夫親親尊祖,人道之大,而親親主於仁,尊祖主於義,二者竝行不悖,迭爲重輕,自仁率親,等而上之,則親親實先於尊祖,宗廟之內,上不諱下,則尊祖有重於親親,一輕一重,各有所施者,可推而知也。殿下旣與爲人後有異,而廟享之禮,只及於祖,則似欠於親親之仁,殿下之所不能自安也。宗廟之內,列聖所處,而大院君無受命臨民之事,一朝上序於昭穆,則亦嫌於尊祖之義,而廷臣之不能將順聖心者也。殿下何必强拂群情,直擧大禮,然後可盡親親之仁乎?今廷臣所執,實出於尊祖之義,欲使殿下,務出中正,兩盡其道,思合乎葬,以士祭以諸侯之禮,則是以三代聖王之所以事其親者,望於殿下也。王者之所當法者,莫過於三代之聖制,而時君之所當順者,實出於一國之人心,求之於古,而三代之制如彼,考之於今,而國人之心如此,殿下之堅執至此,獨何哉?請勉抑至情,亟寢成命。答曰,勿煩。
持平安時賢來啓曰,三省之獄,必待事干承服,然後始訊正犯,乃國家之法例也。申淑女事干等,初雖承服,而旋卽發明,至死杖下,則更無凭問之路矣。今以元告呼冤之故,復起已決之獄,而直刑正犯,則有違常憲,後弊無窮,請依大臣之議,還收申淑女更鞫之命。谷山郡守閔灠,與崔應泂最爲切親,其所與聞可疑之言,初雖傳聞於李更生,而及其拿問之日,不有明白,言其實狀,鞫廳之啓請推考,蓋以此也。自上置而不問,旣云幸免,特命除拜守令,實駭群情,況關峽重地,尤非此人所可堪任,請命罷職。蔭官陞遷,必計其階級履歷。司僕寺僉正尹善道,其才可用,而出六品未數年,遽陞四品之職,官方無漸,政體顚倒,請命改正。尹棨等請遞兩司者,出於無違之誠,合於正事之義,原其本情,斷無他腸,而殿下以立威,爲其罪而罪之,臣未知聖意之所在也。雖使尹棨等,或有過激之言,職是儒臣,殿下固當優容,而況其時兩司,迹涉等待,不無所失,則玉堂請遞,亦其宜矣。人臣立威,是何等罪,而遽加情外之譴,恐非大聖人發於中正之怒也。三臣被罪,雖不足恤,而忌諱之門,從此而開,則其於聖德,不爲無損,請霽雷霆之威,還收削出之命。新除授掌令姜大遂,今在慶尙道丹城地,請斯速乘馹上來事,下諭,依前例,府書吏給馬下送,何如?答曰,不允。書吏下送事,依啓。
領議政尹昉,左議政李廷龜,右議政金尙容啓曰,臣等,俱以無狀,備員鼎席,當此艱危,未效涓埃之報,惟以厭聞之說,連日瀆擾,旣不能匡救聖德所失,又未卽完定大禮,臣等死罪死罪。仰惟聖上,誠孝出天,追顯之情,久而彌篤,至有一刻不得安心之敎,每一捧讀,不覺淚滋。臣等雖甚頑鈍,亦有知覺,豈不知?將順則慰解聖心,强執則益觸天怒,而猶不知止者,此乃莫重之典禮,莫大之擧措,講定之際,若或失其中正,則恐貽後世之譏,非事君盡禮之道。用是陳列,冀回宸聽,而伏覩前後批旨,極嚴且峻,實非聖人中和之發,至於營私報憾奔走攻治等敎,殆非臣子所忍聞,禮說多門,本如聚訟,所見雖或異同,平心講討,則自是公是非,此何等議,此何等事,敢容私意於其間乎?人心沮喪,朝野震怖,此豈國家之福哉?臣等不勝憂悶,敢此竝達,伏願聖明,留神澄省,特賜一兪。答曰,毋庸强煩。數行缺
睦敍欽,以禮曹言啓曰,宗廟第一室傾頹處,令繕工監修理事,已爲允下矣。宗廟至近之地,有此修理之役,只委監役,事體未安,本曹郞廳一員,別定蕫役,而本曹堂上,亦爲竝來看檢,宜當,敢啓。答曰,依啓。
李敏求,以兵曹言啓曰,開雲浦萬戶張師漢,呈于本曹曰,矣身,以至微之人,濫登科第,未及應榜,而適遭父喪,今年八月初一日始得脫服,開雲浦萬戶除授,國恩罔極,而矣身,以年少武士,未行新恩赴防,義不敢含默自便,特令赴西,以安分義云。張師漢,乃故宰臣張晩之庶子也。其未及赴西而遭喪之事,臣曹未能詳察,致有此呈訴,極爲惶恐,張師漢依願改差,使之赴西,何如?傳曰,依啓。數行燼缺
李敏求,以備邊司言啓曰,上年冬等都目政,適連有事故,始爲於今月初六日,當此年荒春窮,賑飢方急之時,各官之至今留滯,誠非細虞,近緣臺諫不備員,未能署經,已差守令,又復淹留,極爲不妥,請盡爲署經,數三日內催促發送,何如?傳曰,允。
李敏求,以扈衛廳言啓曰,綾川君具仁垕在喪,已過終制,依例扈衛堂上差下,罷遣軍官,亦爲還屬,使之入直,何如?傳曰,依啓。
睦敍欽,以禮曹言啓曰,專經文臣,所業之經,隨後訪問,懸錄以入事,前已定奪矣,在喪及下鄕者外,竝爲訪問,單子內黃籤懸錄,以啓之意,敢啓。傳曰,知道。詩書大多,改定以啓,可也。
睦敍欽啓曰,今日闕門已閉,東部上直通符,不爲受去,極爲駭愕,請當該官員推考。傳曰,依啓。
弘文館副提學朴炡,副校理羅萬甲等,伏以人情初未嘗不出於天理,而不能無過不及之差,是以聖人,仍人情之所發,而裁之以禮,不使少有過不及之差,然後方可謂之至善,而無一毫私意之累矣。其所謂私者,非必聲色貨利之謂,其初雖出於善,而不能裁之以禮,終至於不得其當,則均之爲失中之歸,若徒以人情而已,則事親之道,將何所不用其極,而古聖垂訓,必以無違爲孝者,蓋以少違恰當之禮,則非所以盡孝親之道也。殿下以出天之孝,處至尊之位,其於奉先之道,得其中正之禮,則在廷之臣,何敢不將順聖德,以期三代之治哉?祭以諸侯,禮著其說,大臣獻議,其意有在,而至於追崇之擧,則人皆以爲不可,宗統所重,群情皆然,豈有他意於其間哉?人情如此,天理可度,殿下與其不循群議,必行未當之禮,曷若斟酌得中,使尊尊親親,兩得其宜之爲美乎?臣等,俱以庸陋,素乏學術,而職忝論思,理難含默,非敢自以爲知禮,而區區犬馬之誠,只欲納君於盡善盡美之地而已。伏乞殿下,曲察下情,恢廓聖聰,平心裁定,亟從大臣·兩司之啓,不勝幸甚。答曰,勿煩。
執義鄭弘溟上疏云云,原疏燼缺答曰,省疏具悉。爾其勿辭,調理察職。以上燼餘
上在慶德宮。停常參·經筵。
姜弘重啓曰,明日常參·經筵,取稟。傳曰,只晝講。
李敏求啓曰,大司憲姜碩期呈辭,執義鄭弘溟,掌令高傅川,持平池德海未肅拜,安時賢式暇,掌令姜大遂在外,今日以監察茶時之意,敢啓。傳曰,知道。
藥房,慈殿問安。答曰,別無痛處,勿爲問安。
李景奭,以備邊司啓辭,未署經守令,數三日內,催促發送事,允下矣,兩城上所,當爲命招言之,而司諫院只有大司諫呂爾徵,竝爲命招之意,敢稟。傳曰,依啓。
傳于姜弘重曰,史官一員待命,騎馬三匹立之。
李景奭,以都摠府言啓曰,摠管申景珍會同分軍士事,除標信,內兵曹進去之意,敢啓。傳曰,知道。
領議政尹昉,左議政李廷龜,右議政金尙容啓曰,今日典禮,前後廷臣,論辯已盡,義理之當否,人心之不安,以殿下之明聖,非不審察,而猶且强拂群情,亟令擧行,豈不以顯親至情,自不能抑,而古禮人言,皆不足顧耶?殿下,不以臣等爲無似,使之待罪大臣之列,凡國有大事,上有過擧,匡救弼違,乃其職也。玆將一國公共之論,竭誠冒死,累日陳瀆,而天聽邁邁,一向牢拒,此皆臣等誠意淺薄,言不取信之致,然不可以一時之私情,率爾斷定也。若使此事,果合於禮,而少無可疑,則臣等何敢苦口力爭,不卽承順,以孤我聖上誠孝奉先之至意哉?臣等區區之情,只欲使聖德,典禮一出於中正,而無少差失,納吾君於無過之地也。伏願聖明,更加三思,快賜一兪。答曰,宗廟之禮,昭穆爲重,只上尊號,不敍昭穆,禮甚未安,然予爲卿等堅執,今姑不爲入廟,卿等亦體予意,亟停勿煩。
持平安時賢來啓曰,王者處事之道,務順群情,不可徑情而直行,小事尙然,況於國家之大禮乎?今日之禮,旣非旁支入繼,又異太孫承統,經無可據,史無可證,實爲難處之變禮,於此而殿下,不思熟講,斷行縟禮,有同創業始封之君,則非所以順群情之道也。夫親親尊祖,人道之大,而親親主於仁,尊祖主於義,二者竝行不悖,迭爲重輕。自仁率親,等而上之,則親親實先於尊祖,宗廟之內,上不諱下,則尊祖有重於親親,一輕一重,各有所施者,可推而知也。殿下旣與爲人後有異,而廟享之禮,只及於祖,則似欠於親親之仁,殿下之所不能自安也。宗廟之內,列聖所處,而大院君無受命臨民之事,一朝上序於昭穆,則亦嫌於尊祖之義,而廷臣之不能將順聖心者也。殿下何必强拂群情,直擧大禮,然後可盡親親之仁乎?今廷臣所執,實出於尊祖之義,欲使殿下,務出中正,兩盡其道,思合乎葬以士,祭以諸侯之禮,則是以三代聖王之所以事其親者,望於殿下者也。王者之所當法者,莫過於三代之聖制,而時君之所當順者,實出於一國之人心,求之於古,而三代之制如彼,考之於今,而國人之心如此,殿下之堅執至此,獨何哉?請勉抑至情,亟寢追崇之命。答曰,因大臣啓辭,已爲盡言,更勿瀆擾。
持平安時賢連啓云云。原啓見上答曰,不允。
姜弘重,以禮曹言啓曰,今以廟庭階砌崩頹事,議于大臣,則領議政尹昉,左議政李廷龜,右議政金尙容以爲,太廟神御至近之地,有階砌崩塌之變,聞來極爲驚駭,毋論前例有無,禮曹堂上及本署提調,會同奉審,以重其事,似不可已,伏惟上裁。大臣之意如此,敢啓。傳曰,年久階砌,因雨頹圮,似非異事,然其階砌,與廟所不遠云,依議施行。
李景奭,以都摠府言啓曰,副摠管尹履之,摠管除授後,訓鍊都監,又以中軍,啓下本府,宿衛重地,入直事緊,中軍之任,難以兼察,訓鍊都監中軍改差,以重宿衛,何如?傳曰,知道。副摠管改差。
弘文館校理趙緯韓上疏,伏以臣,賦性愚戅,所見與時論不同,追崇之議,與前郡守朴知誡,始言於癸亥反正之初,而重爲時論擯斥,緘口結舌,十年于玆,以至今日,三司俱發論啓之時,而身在論思之地,不可與强屈所見,聯名上箚,而本館之官,只有二人,分直上下,旣無交替之人,不敢棄而徑出,亦不敢强拂時論,偃然在直,臣之進退,極爲狼狽,公議至嚴,形迹孤危,不得不退伏私室,以俟嚴譴。臣於去年,忝叨憲職,以迎合之言,重被臺評,而今又退避此論,人之視臣,將何爲之?臣年七十,白髮滿面,鍾鳴漏盡,灰釘已具,有何希冀,以安殿下乎?且緣誠意淺薄,不能回惑,伏乞聖明,亟賜罷斥臣職,以安微分,敢昧死以聞。答曰,省疏具悉。嘉爾所見明正,十年操守,不宜動於今日,勿爲控辭,安心守直。
持平池德海上疏,伏以臣等,本月初六日,方忝諫院,而重患痁疾,至於闕下而遞職,厥後證勢不順,呻痛未歇,適於此際,又差宗廟寒食祭大祝,臣不敢言病,扶曳受香,及到廟所,戰栗號痛,將不能察任,故獻官,不得已啓遞矣。臣僅還私室,殆不省事,而聞有新命,又出夢寐之外,惶蹙之餘,感涕自零,所當趁卽拜謝,圖服萬一,而臣之所患,比前益甚,始則間日而痛,終乃逐日而發,寒熱交作,痰喘窒□,頭腦如碎,欲起還仆,伏乞聖明,亟遞臣職,以便公私,不勝幸甚。答曰,省疏具悉。爾其勿辭,調理察職。
掌令高傅川上疏,伏以臣,生而不天,髫年失母,甫及成人,臣父因厚,隨臣祖父敬命,一日之內,同死賊手,曾未朞月,臣之伯父從厚,殞身嶺外,遺骸莫收,零丁孤苦,百疾叢身,四十之前,已作病廢之人,種種危厲,難以盡擧,尙今延喘,不自料矣。過蒙天地再生之恩,復厠朝列,已極驚惶,千萬夢寐之外,殊渥畓至,濫叨非據,一起圖報,實是區區寸心,豈敢遲延,以招逋濫之罪,而第念,臣之叔父用厚,以奉缺□□之罪,方在拷訊之中,尋常悚慄,不敢擧顔,今此風憲之職,其重如何,而爲人猶子,謂其無與於己,偃然行公,揚揚乎呼唱,則凡在瞻聆,人謂斯何?況臣痼疾已過十年,日增月加,奔走難强之狀,人所共知,而數日之前,又得胸腹之痛,痛氣上攻,呼吸苦通,眩症兼發,閉目蒙昏,心不能定,艱發一語,輒復牽刺,起身肅謝,終難自力,冒呈辭單,非止一再,而政院還却,不得不瀝血乞歸於天地父母之前。伏願聖慈,俯察憫迫之情,許遞臣本職,不勝瞻天仰聖屛營之至,謹昧死以聞。答曰,省疏具悉爾懇,爾之出仕,似無不可,爾無過辭,調理察職。以上燼餘
上在慶德宮。停常參,只晝講。
下直,金海府使李崇元,三陟僉使申德明,鏡城判官李必行。
姜弘重啓曰,明日常參·經筵,取稟。傳曰,停。二行缺
以備忘記,傳于李敏求曰,宗廟後北階,上年修理處,今將頹落云,事極駭愕,當該監役官推考,匠人及色吏,一竝囚禁重治。
姜弘重,以內醫宋擎日言啓曰,鶴林府院君李守一,病症大槪,用加入小柴胡湯·合涼血地黃湯三服,則熱勢減歇,時時起坐,或思食飮,暫向差境,而但餘熱未盡,疾症尙重,小柴胡湯·合涼血地黃湯一服加用後,更知証候,以用他藥計料,竹瀝連續用之,而前日啓下,已爲盡用云矣。傳曰,送之。
合啓,持平安時賢來啓曰,臣等伏覩昨日下賓廳之敎,仰見聖上屈意從諫,以盡追孝之誠,不列昭穆,以嚴尊祖之禮,實出於參酌情文之意,則臣等固當將順之不暇,而一行缺或者以爲,宋朝僖祖之追尊,朱子稱其有誕生聖人之功德,今日之事,庶乎近之矣。此則不然,朱子是言,只論始封之君,不及繼體之君也。推先儒未言之意,定國家莫大之禮,苟非學如朱子者,何可遽論於斯乎?臣等以爲,今日之禮,莫如一遵禮經定制之爲,萬萬無可疑也。此非臣等之言,乃盈庭之論,而實三代之制也。請勉抑至情,亟寢追崇之命。答曰,大臣已停之事,如是强煩,殊甚不可,更勿瀆擾。
睦敍欽,以兵曹言啓曰,今月二十日文臣試射時,進參人員,只十二人,稱頉及在外未參者甚多,事體極爲未安,令攸司,各別査覈,分明有公頉者外,竝推考,今後稱頉不進人員,先罷後推之意,捧承傳,何如?傳曰,依啓。
答持平安時賢來啓曰,不允。且趙緯韓不畏浮議,直陳己見,此稀貴之事也,迎合之言,極爲不當,更勿煩瀆。署經事,依啓辭爲之。
睦敍欽,以禮曹言啓曰,宗廟階砌頹落處奉審草記,傳曰,依啓。傾危處,竝爲修改,俾無連續頹落之患事,傳敎矣。傾危處,竝皆修築,旣已訖役,故工匠料布磨鍊等事,次知出去,請出開門標信。傳曰,知道。
領議政尹昉,左議政李廷龜,右議政金尙容等,伏以臣等,伏承昨日聖批,以只上尊號,不爲入廟爲敎,臣等欽仰聖上曲從廷臣之請,有此翻然之改也。臣等雖無狀,豈無感激之危衷?第念,處此莫大之禮,須有前代可倣之例,今旣不爲入廟,則當倣漢光武故事,別建祠宇,祭以諸侯,俾無嫌貳之事,至於尊號一節,旣非三代正禮,而是季世文具,仰惟大院君之厚德,不待此而加隆,我聖上之大孝,亦不必待此而加隆,何必强拂群情,爲此過當之擧,以招後世之譏議乎?臣等於聖批中,尤有所不安者,二字缺許不入廟,而今姑二字,猶有待後日之意,此群情之所以缺望者也。聖心果爲數字缺廟之地,則早斥臣等,以謝國人,可也。欲許臣等之請,則不宜下一姑字,以致後日之疑惑也。今日之事,旣與爲人後有間,則別廟隆享,情理之所不可已,旣無受命臨下之事,而與列聖同位,序昭穆於一廟之中,則禮節之所不能出也。豈惟人心不安,抑不有歉於聖上尊祖之義乎?伏願聖明,益加留省,快賜明旨,不勝幸甚。答曰,省箚具悉。昨日批答中,今姑二字,乃是措語中不關之辭,卿等勿以爲怪,可也。
上晝講于資政殿,特進官李曙,知事金時讓,參贊官姜弘重,侍讀官趙緯韓,侍讀官羅萬甲,假注書李時萬。記事官沈之漢·李時楷,上讀前受音一遍,趙緯韓進講書畢命,自淮十有二年,止註四海安矣,音釋各一遍,上讀亦如之。緯韓以旨義講曰,文·武布大德於天下,而克受殷命,至于四代歷三十餘年之久,而尙未化殷之頑民,非化之未洽也。蓋其民不忘先王道德之故也。其民也,於周雖是頑民,而於殷則爲良民也。羅萬甲曰,天命已歸之後,似不爲頑民,而猶且如此,何謂頑民也?緯韓曰,不臧厥臧云,二行缺進退之際,未必善者進,而惡者退,如能明辨善人,擧措不失,則可謂垂拱仰成矣,萬甲曰,知人則惟帝其難之,則人雖不易,若察其爲人則可知也。觀其外貌,似爲難辨,而察其心術,灼然可知矣。上曰,然矣,知人不難,則自古帝王,何有誤事之患也?萬甲曰,小人不爲違拂於君上,君子不爲取容於一時,若泛然見之,雖似難辨,而實不難知也。上曰,康王時,始畀東周於畢公,其前誰當佐治之任耶?金時讓曰,其前則君陳爲之矣。緯韓曰,以周公之事,命畢公,若非周公所治之事,則四字缺所言,與大文之意不同,似爲不緊矣。二行缺講訖。李曙進曰,畿邑砲手,已爲加數抄定,去冬各別操鍊事,曾於水原府使處,分付矣。鳥銃則以其名數授之,而火藥則欲爲從後措給矣。近日欲遣能事之從事官試才,小臣亦欲往見,仍往各邑,點閱軍糧,及此春耕,束伍軍輩,分給還上矣。上曰,卿言當矣。上曰,頃觀兵曹啓辭,嶺南軍兵,不知坐作進退之節云,極可寒心,兵使已爲推考,而營將亦難免其責,似當推考。一行缺金時讓曰,臣曾未見海西形勢,城池之大小險夷,無由知之,李貴則慣熟西路,備知其處之事,依其言爲之,似當。且平山山城,初有料理修補之計,故前日啓辭中,以爲必守之地,近聞,備局之議以爲,平山山城,非把守之地云,備局之議如此,此城,何可守也?上曰,卿欲往海西者,欲觀防守之地耶?卿若無弊往來,則可以往見也。時讓曰,有何弊也?上曰,卿一行所率不少,似不無其弊,然在於卿之所爲耳。時讓曰,當依聖敎往見。李曙曰,平安道山城二行缺處處把守,所恃者黃海道也。今日之急務,莫如別定守城處,及用軍多小,其數字缺上,謂時讓曰,我國山城,多不着實,有同兒戲,黃州,雖曰有城,而無足可恃,安州,關西重地,而亦甚虛疎,誠可寒心。今者付以重任,卿其從長設劃。時讓曰,山城把守,以遠地兵臨時入守,則恐有不及之患,平山山城所入軍兵,臣意則不欲除出矣。上曰,分軍若臨時,分付,則必有不及之患,故頃日備局公事,依允矣。時讓曰,黃州以爲不可守之地,而分出守軍,則民心,必不堅固,先自動搖,此與不守同也。上曰,賊勢若熾,則黃州大鎭,豈能以若干軍守之也?予意,亦以分軍爲不可矣。時讓曰,黃州必以大軍把守,道內軍兵,都數一萬二千名也。若以一萬入守,難可抵當大敵,若使延白之軍,亦入黃州,則可據一隅也。黃州若不能守,則平山山城,無可缺而臣之所見,與備局相左,奈何?二行缺若以造城廓之役,修築城堞,可得完備,而今則無築城之力,未知何以則爲好也。又曰,安州則其勢極好,可以守之,地勢臨江,且易得力矣。上曰,西事,專以付卿,無如已往之人,着實爲之,可矣,中原大陵,何能爲守城?故賊得陷城,終雖敗軍,無食之致也。我國雖小,豈不如中原一鎭乎?時讓曰,軍糧輸納事,與句管所相議爲之,而此後各守門相換事,俾勿爲之,如何?上曰,卿言是矣,予意,亦以爲然矣。曙曰,南漢城守禦將,曾以李守一·沈器遠定之矣。李守一病重,沈器遠出往,今姑無所定之將,何以爲之?上曰,器遠亦看檢南漢事耶?曙曰,必爲定將,然後可以應變,而若變起之後定將,則必有不及之患矣,可合之人乏少,李守一雖病重,觀其差歇,使之察任,可也。上曰,戰馬之數幾,何耶?曙曰,上年□月看擇戰馬,充定之後,授百餘匹矣。上曰,擧動時見其馬,雖曰戰馬,不好者多,頗爲不實矣。曙曰,受馬者日日來言,厥馬有病,此事最難矣,若以大馬授之,則貧寒武士,無以喂養,無授以大馬之效也。上曰,戰馬不大者,其走步亦不好,不可用於戰場矣,不計難喂之弊,授以大馬,可也。曙曰,雖擇授大馬,而好者極少矣,小臣之意,欲於輦下,多置馬軍二三百名,戰馬所喂,或可得之,而授馬之人,最是難得也。上曰,授馬之類,兵曹一番試才,施賞爲可。時讓曰,欲一試才,而姑未及爲之矣。二行缺上曰,自何時,京中人不爲定軍耶?李曙曰,戊辰年以後,不爲抄定矣。上曰,此與京外兵,似有間矣。時讓曰,此則雖定軍役,若使取才能通,則可以還屬本司矣。李曙曰,摠戎廳所管之中,束伍軍等,欲以還上得食,臣意欲分其半給之,未知如何?上曰,斟酌爲之,守令不以爲有弊,而欲用之耶?曙曰,以此米雖給,還上軍士輩,或有不得食之患,若三分其半,一則給守令,以賑飢民,一則留置,以爲不時之用,一則給束伍軍,似好,若專給束伍,而無備耗納官之事,則束伍軍必好之矣。曙曰,近邑則臣欲親往,分給種子還上矣。上曰,平城若定修築之計,則不可無檢察之人,卿受其任,如何?曙曰,小臣所掌已多,何可更受重任也?朝廷若欲設防,二字缺猪灘以東設爲防守之地,甚爲得所也。其形勢,前有大灘,後有大山,二水之間,地勢險阻,可以禦敵之地也。平山,雖曰有城,不如此地之爲好也。小臣何敢自信己見。衆論皆曰如臣見,故敢爲此言耳。上曰,然則自古何不設防於此地耶?曙曰,此地極好,而古無築城之跡,未可知矣。姜弘重進曰,小臣,時以代房,往參政席,目見出加資之事,則與古規大相不同,古規,東班大夫以上,西班護軍以上,則朝官不得出仕加,子弟不得出代加,而數十年來古規盡廢,雖在儒生,而或有出代加者,事甚寒心,金玉濫雜之弊,未必不由於此,令該曹,依前規施行,何如?三行燼缺曙曰,焰焇五百斤,下於該曹,未知送於軍器寺耶?上曰,判付時,必誤以該司爲該曹也。政院更爲分付,可也。申時,罷出。以上燼缺
持平安時賢啓曰,請依大臣之議,還收申淑女更鞫之命。請谷山郡守閔覽罷職。請司僕僉正尹善道改正。請還收尹棨等削黜之命。措辭竝見上凡玉堂箚論之時,苟有異見,則□□不參,自是規例,而陳疏自衒,顯示異意,□是迎合,其情可惡,副校理趙緯韓,請命罷職。批答見上燼餘
上在慶德宮,停常參·經筵。
姜弘重啓曰,明日常參·經筵,取稟。傳曰,只晝講。
藥房都提調尹昉,提調崔鳴吉,副提調李敏求啓曰,慈殿所御前日劑入,解表二陳湯,連進後,未審症候之加減,何如?此藥又爲劑入乎?敢稟。答曰,症候似減,此藥數三貼加劑入。
李景奭,以都摠府言啓曰,副摠管尹履之,戶曹坐起晝仕,請出標信。傳曰,知道。
李敏求啓曰,臣以該房,今日仕進後,伏見以禁府朴許龍公事,傳曰,此公事結末,有違規例,承旨察見事,傳敎矣。自前禁府擊錚元情結末,與刑曹,循例請刑者不同,多以上裁結末矣。但此朴許龍原情末端,禁府旣以所供,如是荒亂爲言,則似當刑推啓請,而汎然以伏候上裁結末,似未妥當,敢啓。傳曰,知道。此原情還給。
李景奭,以兵曹言啓曰,頃日囚獄人崔才峻之兄稱名者,呈上言,缺疑自峻,托其兄名,而自呈上言,令捕盜廳,多般聞見可疑處,跟捕矣,昨夜右邊捕盜廳,祕密捕得自峻,令攸司按律定罪,何如?傳曰,允。
答持平安時賢合啓曰,不允。尹善道事,如是堅執,尤爲不當矣。原啓見上
睦敍欽啓曰,弘文館闕員,與臺諫一時差出事,命下矣,明日政事爲之事,令該曹,分付之意,敢啓。傳曰,知道。
睦敍欽,以禮曹言啓曰,宗廟階石傾危處,竝爲修改事,命下矣,卽見監役官所報,階砌處處傾危,幾至十分之七八,雖或有稍完之處,階石擣築之際,稍完之處,亦將竝爲動搖,必須盡毁改築,方無後患,石工之意如此云,其言似爲有理,依所報施行,何如?傳曰,允。
未時申時,日暈。
睦敍欽,以禮曹言啓曰,伏見下備局黃海監司成俊耉狀啓,差接伴官金聲運,不爲回聽開諭之言,仍爲上京云,依前例,接待所堂上·郞廳,令該曹,急急差出,接待諸事,使之預爲料理爲當,職是都司,則依近例,接伴官差出,入京後,上下馬翌日宴宰臣,亦爲差出,何如?傳曰,依啓。一行缺
傳于睦敍欽曰,弘文館闕員差出事草記,而今日已暮,明日臺諫差出時,一時差出。
傳于睦敍欽曰,史官一員待命,騎馬三匹立之。
弘文館副提學朴炡,副校理羅萬甲等箚子,伏以人心之所難抑者,至情,天下之所難處者,變禮,蓋情發乎中,而惟其所向,則不可謂之中節,禮變於常,而或過其則,則不可謂之當理,是以聖人,緣人情而制禮,勉不及而抑過,雖有常變之不同,而要不失其中正之道,苟不能裁度,或有毫髮之差,則終未免爲失中之歸,可不愼哉?恭惟聖上,以一時之私情,行此無前之變禮,有妨於尊尊之義,廷臣之不爲承順,蓋出於此,而殿下勉循群情,已下降□之命,凡在瞻聆,孰不感嘆?但念,今日之禮,雖無前據,而其可取而爲證者,只是禮經所稱,祭以諸侯,尸用士服,兩句語而已。廷臣之請,今旣專出於祭以諸侯之禮,而殿下之心,猶有未足於尸用士服之文,此所以群下之猶以爲未安者也。夫人臣引君之道,當以堯·舜爲法,豈敢以三代以下之禮,爲殿下今日道哉?如其不然者,則雖在比肩之列,苟係爲親之道,則莫不務爲之曲從,此人之常情也。況在臣子分義,爲如何也,而不思仰贊之道,反傷君父之至情乎?伏乞聖明,强抑至情,勉從群議,不勝幸甚。答曰,□□,勿爲煩瀆。
兵曹判書金時讓啓曰,伏以臣於榻前,面稟定奪,將以今二十六日出往海西矣,只爲巡審各處山城,雖無留滯之事,計其往返,必消數十餘日子,冒忝中兵之任,不可一日曠官,請命遞差,以便公私,幸甚。答曰,省箚具悉。卿其勿辭往來。
答大司憲姜碩期箚曰,省箚具悉卿辭至此,本職當勉副焉。原箚燼缺以上燼餘
上在慶德宮。停常參,只晝講。
下直,慶源府使崔惟吉,靑松府使許恒,伊川縣監□若,伸方仇非萬戶林起立。
姜弘重啓曰,明日宗室試藝,故視事不爲取稟。傳曰,知道。
有政。
吏批,判書李貴進,參判李聖求病,參議未差,右承旨姜弘重進。
兵批,判書金時讓進,參判李尙吉掃墳呈辭,參議韓仁及服制,參知尹煌服制,右副承旨李景奭進。
吏批啓曰,玉堂闕員,及臺諫闕員差出事,命下矣,擬望之人乏少,外任守令竝擬,何如?傳曰,依啓。
吏曹判書李貴啓辭,趙緯韓,自少博覽能文,知名於世,而今此議禮,所見特出,終始不變,國人所知,頃於玉堂陳箚之時,方在直所,不能苟同,故辭職之時,略陳己見,而猶畏時議,不敢明白論禮,雖出於愼重之意,而臣則不以爲快也。然以此外議,似無疵點之言矣。持平安時賢,諂附防塞追崇之論,欲爲立功自衒之計,以一臺諫,乃敢不議同僚,彈劾儒臣,有若庶官者然,今日聖上,特下優奬之敎,明日臺諫,論以逢迎之律,朝綱不立,浮議之權,反重於君上故也。近日三司·大臣,自承聖批之後,皆有停啓之議,故時賢,獨倡邪議,先攻趙緯韓以爲,威脅廷議之地,其憸邪怪妄,如鬼如蜮,輕蔑朝廷之罪,至此而極矣。此無非臣,不體前日聖上斥退浮薄之敎,而妄進如此無狀之徒,使幺魔之黨,作孽於其間,以致大倫不明於世,固知臣罪非細矣。且臣當初主張明倫之罪,反有甚於趙緯韓,而緯韓以經幄儒臣,旣被迎合之斥,則臣不敢晏然在職,惶恐待罪。傳曰,知道。勿爲待罪。
傳于李景奭曰,今下弓矢,慶源府使崔有吉,神方仇非萬戶林起立等,給送。
掌令高傅川避嫌啓辭。原啓燼缺答曰,勿辭。
持平安時賢啓曰,追崇之典,講究十年,禮經所載,前史所記,皆無明證,此聖明之所洞燭,臣僚之所畢陳,而殿下特以至情所發,孝思難抑,强拂群議,欲伸私恩,屢降嚴旨,將由過禮,帝王達孝,豈宜如是也?情雖無窮,禮則有節,而繼體之君,異於創業,故追尊之禮,先王不制,周桓·漢宣,以孫繼祖,而亦莫之行,此豈子道之不盡而然哉?誠以聖制不可以踰也。今雖別立親廟,不敍昭穆之列,而顯上尊號,不亦嫌於二宗廟乎?且趙緯韓論箚之時,自守己見,稱病不參,固亦宜矣,而至於陳疏自衒,意在迎合,則無論事之可否,而其情可惡,臣敢冒死論啓矣,豈敢有脅制廷議,以傷殿下至孝之意乎?臣性本愚騃,少無知識,然而旣非木石,粗有心腸,則豈不知殿下顯親之至情?誠不自已,而殿下不以臣爲無狀,擢置言地,臣誠感激,罔知死所,思欲罄竭微衷,以報萬一,誠不忍上負聖恩,下欺臣心矣。卽接朝報,重被重臣之斥,至以倡邪議,如鬼如蜮,諂附立功,輕君上,蔑朝廷等語,爲臣之罪,人臣之罪至此,而誠合萬死,臣直欲鑽地以入,而不可得也。請命先正臣罪,以爲人臣不忠者之戒。答曰,勿辭,退待物論。
李敏求啓曰,掌令高傅川,持平安時賢,再啓煩瀆,退待物論矣。傳曰,知道。
姜弘重,以弘文館言啓曰,今日晝講事,命下,而副校理羅萬甲,自去夜,所患胸腹痛,證勢猝急,不省人事,到今顚仆,不能運動,病甚非輕,決難入侍,今日差出之員,竝牌招肅拜,使之入侍替直,何如?傳曰,依啓。
持平池德海避嫌啓辭,及正言李元鎭避嫌啓辭。原啓在下答曰,勿辭。
李敏求啓曰,持平池德海,正言李元鎭,再啓煩瀆,退待物論矣。傳曰,知道。
姜弘重啓曰,明日宗室試藝時,命官,何大臣進去乎?敢稟。傳曰,左相進去。
睦敍欽啓曰,因弘文館啓辭,新除官員牌招,則應敎鄭弘溟,病不來,極爲非矣,請推考。傳曰,依啓。
睦敍欽,以戶曹言啓曰,本曹經用匱乏,無一朔之用,極爲悶慮,上年湖南之應捧米,留置於江華者,今當陸續載運,本曹郞廳給馬下送,開庫裝載取來,所餘米穀,則令本府郞廳,次知船隻下送,以爲連續載運事,江華留守處行移,何如?傳曰,依啓。
睦敍欽,以吏曹言啓曰,本月初七日政,平安道都事柳昌文除授後,柳昌文戶奴,呈狀于本曹曰,上典,本月初九日始爲終制,禫祭前擬望除官,決難冒律赴任云,改差,何如?傳曰,依啓。
睦敍欽,以吏曹言啓曰,黃海監司成俊耉,箇滿已迫,自本曹,卽爲差出,而目今海西巡宣,其任不下於西北,令備邊司議薦,何如?傳曰,依啓。
李敏求,以備邊司言啓曰,胡地送人贖還事,金汗所送書,何至今不爲耶?傳敎矣。本國被虜人贖還事,令承文院撰出國書,以爲入啓,而贖還價,使之勿爲加減,依前日贖還例事,十二日,判下矣。臣等意以爲,該色郞廳,卽爲分付于承文院,而十三日以後,連有賓廳啓辭,臣等忘却,未及催促,今承下敎,卽爲發問,則該郞尙今掩置,不爲分付于承文院,此莫非臣等不能察任之致,極爲惶恐,該吏則自本司治罪矣,該色郞廳,請推考。傳曰,先罷後推。
李敏求,以兵曹言啓曰,當日內,春金稱名人,自興化門入來,差備門外擊鼓,極爲駭愕,令攸司,囚禁治罪,同門守門將,常時不能禁斷,以致闌入,亦爲非矣,推考,何如?傳曰,依啓。
李敏求,以義禁府言啓曰,自前擊鼓人問啓公事,多以上裁入啓之故,今此朴許龍供辭,如是荒雜,違越規例,以上裁結末矣。今承此公事還給之敎,極爲惶恐,而規例如此,付標以入之意,敢啓。傳曰,知道。
李敏求,以兵曹言啓曰,臣伏聞東大門紐環,爲盜所偸去,而守門護軍等,不告本曹,私自改造之說,招問護軍缺民瞻,禁軍朴巾吉,則本月十八日罷漏後,聞環紐掣取之聲,卽爲追逐,則其人奔入于前宰臣宋諄家,不得捕捉,私自改造的實云云,事甚駭愕,令攸司,囚禁治罪,何如?傳曰,竝拿推,賊人,令宋諄家,卽爲捉納。
吏批,朴東善爲左參贊,吳百齡爲大司憲,姜碩期爲右通禮,權濤爲執義,鄭弘溟爲應敎,柳爲戶曹佐郞,鄭雷卿爲兵曹佐郞,金南重爲修撰,尹㻩爲永崇殿參奉,姜文星爲交河縣監。
兵批,沈器成爲副摠管,姜碩期爲副護軍,鄭爲副護軍,李一元爲副護軍,兪百曾爲副護軍,成振昌爲開雲浦萬戶。
辰時,日暈右珥。自巳時至申時,日暈。
夜五更,月入南方。
李敏求啓曰,大司憲吳百齡,執義權濤未肅拜,掌令高傅川,持平池德海·安時賢,竝引嫌退待,掌令姜大遂在外,以監察爲茶時之意,敢啓。傳曰,知道。
上晝講于資政殿,知事李貴,特進官金藎國,參贊官朴炡,參贊官李景奭,檢討官金南重,假注書李時萬,記事官沈之漢,記事官李時楷入侍。上讀前受音一遍。朴炡進曰,小臣傷寒失音,請令金南重進講。上曰,允。金南重進講,書畢命,自政貴有恒,至注君陳,音釋各一遍,上亦讀如之。南重以旨義講曰,政事周密,辭令信實者,治國之體,當如是也。畢命四世元老,豈不知治體,而如是云云者,戒言之辭也。上曰,好異之言,何意耶?南重曰,惟賢利口,則必有好異之事,其時有尙鬼之事,故云云矣。一行缺朴炡曰,觀此大文,今日之弊,利口惟賢之習,爲今大弊,不顧事之是非,惟以口舌爲能事,隨己所見,以爲好惡,若隨事之可否而好惡之,則豈有惟事口給之弊也?上曰,靡靡之習,是可惡也。此習不祛,則雖守所見者,外爲循俗之態,其性劫弱者,何能出俗而行其所見也?朴炡曰,今之人,或有實見得而循俗爲事,故多有作非之事矣。上曰,以此態爲是,而從俗者,淺見不明之致也。所見實明白者,則可謂公罪,而若知其不然,而猶務循俗,則不美之事也。李貴曰,今之人,非皆無實見,而內外異態,皆由於循俗之弊也。古者厚德重望之人,鎭定浮俗,有慕敬而爲善者,今則無是人,故風俗大壞,有識者,亦恐見忤於時論,不言其所見,以獨立爲美事,不爲明其所見,誠可寒心,近來追崇之論未定,而許多之浮議日激,是非錯雜,至如安時賢輩,豈知漢宣·周桓之事,而乃敢附會浮議,攻斥持論之人,臣竊痛之。金長生,始倡稱叔之說,而不三字缺事,以孫繼祖之爲未安,他餘人,渠豈有所見而敢爲力爭乎?追崇之禮,今幾垂成,臣不欲更煩,切痛浮議之不知禮文,敢爭是非,故敢此仰達矣。朴炡,則不無所見,而猶畏浮議,不敢明言,況其他乎?近來朝廷上,絶無公是公非,士夫不美之習,甚於夷狄,國雖不亡,而其實已亡矣。崔鳴吉,號爲堅强,而亦於時論,不得展其所見。趙緯韓,常時所見,甚爲堅確,及其上箚,不敢盡言,臣意不快之矣。安時賢,何敢以迎合二字,爲罪而劾之也?小臣亦主張迎合之人也,願被其罪。朴炡曰,小臣識見蒙昧,禮說是非,何敢與論?然是非之心,臣亦有之,近觀大臣·兩司之所爭二字缺殿下之必欲爲大禮者,可謂觀過知仁,而人臣事君之道,非堯·舜之事,豈可使納於有過之地也?貴曰,朴炡,年少中可謂稍優,而亦敢妄爲論說,所論如彼,故浮議亦不息矣。我朝成廟時事,則分明爲人後,而猶爲追崇,或涉於觀過知仁,殿下事,正是應行之典,豈可謂觀過知仁也?朴炡之言,甚誤矣,殿下若不追崇,則可謂有過,而若擧大禮,則是孝親之道也,有何過乎?旣非爲人後,而不擧追崇之典,則其爲殿下之過,如何,如何?成廟朝,小臣五代祖李石亨,以追崇事上疏,成廟答曰,此事義正理順,不可顧私,待服闋擧行云。其時李承召,以禮曹判書,主張追崇之論,事成後,承召別無寵擢之事,而當初言其不可爲,而正論見用,今之人知此事,故心知典禮之可行,而以浮議爲好事,以要他日之美名矣。一行缺上曰,卿何多談强辯,却廷臣之言?如木石,各是己見,卿不必辨正也。朴炡曰,今日之事,與爲人後有異之說,小臣曾亦言之,李貴亦知之矣。貴曰,以宗廟階頹事,金尙憲上疏云,此誠妖妄之事也。積雨彌月,土脈濃潰階砌之落,不足爲怪事。尙憲以爲,莫大之災異,敢發亡國之言,蓋是峽中之人,故欲爲激動之計,發此妖妄之說也。殿下若行大禮,則殿下之事,如成廟,小臣,亦如臣祖李石亨矣。臣聞近日議大臣,則或欲爲庭請,而自其中,有不從者云,今之人,皆知追崇之不可已也,而恥變其前見,如是力爭耳。小臣年旣衰老,精神日耗,而猥當秉銓之任,初意,過都目政後,卽欲遞免,而尙帶本職,以是爲憫。臣頃日,受由往公淸道,聞見一路民事,則處處有飢死之患,而麥秋尙遠,方以田稅收米,西糧運出等事,爲渴悶云,以恤民之事言之,則似當緩督,以國計言之,則經費蕩竭,不可緩也。況此西糧輸送之事,目前方急,而赤立之民,無路備納,小臣所料,有一愚見,江都所儲之粟,四萬數千餘石,而米幾二萬石也。此米雖難多用,量宜除出,先輸於西糧,以秋來民間所捧,代納於江都,則可紓窮民目前之急,而西糧無不及之患,儲穀有改色之益,惟玆三事,似爲便當,何以爲之?敢稟。上曰,卿言不無所見,而江都儲穀,其意有在,今秋遠地所捧,相換輸運于江都,亦似不易,議于大臣,何如?金藎國曰,目今民生困悴,賦役煩重,如欲除煩役而寬民力,則莫如擇差守令,俾得其惠也。上謂李貴曰,吏判曾以擇守令爲言,今居掌銓之地,未知得人而用之耶?缺曰,生民塗炭之時,守令稍爲善治,則民蒙其惠云矣。陽城有催科政拙之言,其言誠拙矣。今之守令,徒以愛民爲名,而官中所捧之物,全然不捧,以致官家無形,極爲寒心之事也。貴曰,公州自前多所減除,至於官家無形,故欲其收拾,擇送權淰矣。各官守令,以官廳所納減下,爲釣名之資,誠爲痛憎也。藎國曰,守令,官家所捧之物,不但不捧,官家視如傳舍,雖甚頹廢,不爲修理,少有不合意之事,則必棄官而來,此亦大弊也。臣自公淸道來時,聞忠原縣監宋興周,治郡爲第一云矣,忠原物衆地大,素稱難治,今得其人云矣。上曰,湖西之民,比於畿甸,則誰甚凋弊耶?藎國曰,畿·湖徭役,別無輕重,而湖比於畿諸邑之役,似尤重矣。貴曰,自上,每以擇簡守令爲敎,臣何敢不爲盡心也?欲擇守令,則不如擇除初入仕,而可合之人,亦難每得也。文官之積滯者甚多,反不如蔭官之善爲官爵,臣常憫之,政事望單子,下書文字以入矣。古者蔭官之除官者,十年以後,始爲守令之除拜,而今則出六品多路,有蔭者拜官未久,卽爲守令,文武之不得官,勢所然矣。遠地守令,是以武弁,間間差遣,一以示朝廷竝用文武之意,一以爲不時出用之地矣。申時,罷出。以上燼餘
正言李元鎭啓曰,臣伏蒙恩由,歸省父墳,感激之餘,寵擢新命,又出於夢寐之外,所當星夜疾驅,卽謝洪私,而第緣塋壟莎損土崩,人子之情,不忍棄來,修補頹缺之際,不覺爲日之自多,今聞受由之限,明載法典,不可違越云,以臣辭朝之日,抵今計之,則已過其限,身爲言責之官,有此犯法之罪者,其何能格君心而糾正他人乎?請命罷斥臣職。答曰,勿辭,退待物論。
持平池德海啓曰,臣重患痁疾,無計供職,陳疏乞解,猥蒙恩暇,調治數日,尙未差復,肅謝漸遲,惶蹙罔措,今日力疾始出,而久病之中,元氣虛乏,肅拜纔畢,眩症輒發,僅得扶曳還家矣。今見執義鄭弘溟,掌令高傅川,避嫌之辭,則臣之稽謝恩命之罪,少無異同,而獨不引避,偃然退來,有若專無所失者然,逋慢之罪,至此尤大,決不可靦然仍冒,請命罷斥臣職。答曰,勿辭,退待物論。以上朝報
上在慶德宮。停常參·經筵。
下直,平澤縣監李德海。
姜弘重啓曰,明日常參·經筵,取稟。傳曰,停。
李景奭啓曰,大司憲吳百齡,執義權濤,未肅拜,掌令高傅川,持平安時賢·池德海,避嫌退待,掌令姜大遂在外,以監察爲茶時之意,敢啓。傳曰,知道。
藥房啓曰,慈殿所進解表二陳湯,連爲劑入後,不審慈候加減,何如?前日有數三貼加劑入之敎,前劑入之藥,當於明日畢進,又爲劑入乎?敢稟。傳曰,證候似減爲敎,此藥加劑入。
李景奭,以都摠府言啓曰,今日入直軍士,當爲中日習射,而宗室試藝相値,退行之意,敢啓。傳曰,知道。
李景奭,以都摠府言啓曰,副摠管尹履之,戶曹坐起晝仕,請出標信。傳曰,知道。
李景奭,以備邊司言啓曰,以贖還事,致書金汗之意,已爲分付承文院,而措語之際,亦不可不審,屢飭邊臣,凡有逃還人,令不待稟請,卽差人刷送。故頃日林福巾刷送時,三字缺得蒙貴國專書爲謝,良荷良荷爲言,則必以無國書爲訝,而不許贖還云。故敢三字缺備價入送,須依約贖還,以存兩國二字缺區區之望也。自餘,待貴國春使之來,似有回報,姑不備云云。以此意,令承文院,善爲措語,撰出國書,使朴仁範持往,而贖價則依下敎,勿爲加減,依前所送入送,宜當,敢啓。傳曰,依啓。
大司諫呂爾徵來啓曰,掌令高傅川,以臣之危迫憫切之狀,已陳於疏中,有調理察職之命,而今始扶曳肅謝,逋慢之罪極矣。且臣之叔父用厚,方在拷訊之中,實私情之所不堪,厚招物議之嗤點,決難苟冒。持平安時賢,以追崇之典,經史皆無明證,殿下强拂群情,將由過禮。趙緯韓論箚,自守己見,稱病不參,固亦宜矣,而且俄見邸報,重被重臣之斥,至以倡私議,如鬼如蜮,輕君上蔑朝廷等語,爲臣之罪,人臣之罪至此,而誠合萬死。持平池德海,以臣重患痁疾,陳疏乞解,猥蒙恩暇,調治數日,力疾始出,而肅拜纔畢,眩症輒發,扶曳還家矣。今見執義鄭弘溟,掌令高傅川,避嫌之辭,稽謝之罪,少無異同,而獨不引避,偃然退來,逋慢之罪,至此尤大。正言李元禛,以臣伏蒙恩由,歸省父墳,寵擢新命,又出於夢寐之外,所當星夜疾驅,而第緣塋壟莎損土崩,修補之際,爲日自多,受由之限,明有定式,抵今計之,已過其限,言責之官,有此犯禁,竝引嫌而退。因病陳疏,旣蒙恩暇,則調理出仕,有何未安?朝家用舍,當問其人之如何,而不可以叔父之故,累及其姪,該曹之擬望差出,實在於此。人臣旣有所懷,則陳情辭職,亦不可斥以迎合,似爲過激,而廷論方張之日,獨爲立異,彈論之發,亦在相規之意,重臣之言,誠爲過重,而臺官旣被詆斥,勢難行公,陳疏調理,似無未安之嫌,則獨不引避,尤無所失。修補塋隴,以致多日,情勢固然,而延過由限,未免有失。請掌令高傅川,持平池德海,出仕,持平安時賢,正言李元禛,竝遞差,獻納愼天翊,時在全羅道靈巖地,正言林堜,今在羅州地,請斯速乘馹上來事,下諭,依前例,院書吏,竝給馬下送,如何?答曰,依啓。
李景奭,以兵曹言啓曰,曹啓辭,今月二十日文臣試射時,進參人員只十二人,稱頉及在外未參者甚多,先罷後推事,取稟,則傳曰,依啓事,傳敎矣。其時各樣公文査覈,則車達遠,稱以籍田種子分給,洪纘緖,稱以三公箚子批答傳諭事,待令,種子分給,猶可退行,批答未下之前,待令之說,尤無可據。鄭斗卿,稱以長生殿着漆,金成九,稱以祭酒監釀,李惟聖,稱以藥房議藥,同參着漆,監釀議藥之事,的在是日,無公文可憑。李汝翊,無端下鄕,鄭雷卿·柳,稱以病呈旬,而柳碩,曾已呈旬,則一司不得兩呈,乃是法例,多至三人,似無其理。三字缺柳穎呈旬狀,稱以閪失,南老星·尹集,則家僮成貼牒呈內,或往楊根,或往金浦,試射時不進云云。爲長官者,何可爲此非法之事乎?請竝推考。傳曰,依啓。
李景奭,以弘文館言啓曰,副提學朴炡,自去夜,寒疾添重,且有未安之事,陳疏乞遞,不敢仍直,扶曳出去,請副應敎鄭弘溟,牌招肅拜,使之入直。傳曰,依啓。
李景奭,以賑恤廳言啓曰,郞廳前佐郞尹勉之,已爲啓下,而時無職名,付軍職冠帶常仕,何如?傳曰,依啓。
姜弘重,以內醫院提調意啓曰,前日本局啓辭,有倭館貿藥之請,而聖批內,以姑徐爲敎,不敢更請矣。近來庫儲,唐材已乏,只在貿易一款而已。此事原有前例,別無弊端,依前日啓辭,一番下諭,恐無所妨,敢此仰稟。傳曰,更爲觀勢處之。
以備邊司尹璛南兵使遞差事草記,傳于李景奭曰,尹璛云云之說,其時出於何堂上耶?問于備局,以啓。
李敏求啓曰,以戶曹慶尙道災傷粘目本曹照律公事,開寧縣監李稠,有功無議,而以有議懸錄,極爲疎漏,本道都事推考事,入啓矣。大王六代孫,元非議親,而至於李稠,則似是外孫,非宗室直孫,認爲缺宗大王六代孫云者,尤爲無據,此意,令攸司,竝入於推考緘問之中,且令本道査問,以懲日後虛僞之習,何如?傳曰,允。
持平缺來啓曰,三省之獄,必待事干承服,然後始訊正刑,乃國家法例也。申淑女事干等,初雖承服,旋卽發明,至死杖下,則更無可問之路,直刑正犯,有違常憲,請依大臣之議,還收更鞫之命。谷山郡守閔灠,實應泂之腹心也。應泂所爲,灠無不知之事,而當初略說於李更生,佯若非其所親者然,及其拿問之日,多發遁辭,顯有隱情,鞫廳之啓請刑推,蓋以此也。自上置而不問,終莫得其端倪,人情駭憤,久而益激,渠之得免刑章,亦云幸矣,豈可付之以關峽重地乎?請勿留難,亟命罷職。司僕寺僉正尹善道,其才雖可用,而出六未久,遽陞本職,官方無漸,政體顚倒,請命改正。三司相規,自是常事,玉堂三臣,旣未照察,其時兩司,不無所失,則請遞之論,不必爲言者之所累,請霽雷霆之威,還收尹棨削黜之命。玉堂論箚之時,苟有異見,則稱病不參,是或一道,而至於上章自衒,則非儒臣之道也。希冀之迹,在所難免,請校理趙緯韓,請命罷斥。答曰,不允。
姜弘重,以吏曹言啓曰,臺諫有〈闕〉,政事,何以爲之?敢稟。傳曰,明日爲之。
李景奭,以義禁府言啓曰,王獄體面,與他司不同。本府典僕,自平時,不得移定他役者,其意有在,而至於亂後,奴婢等死亡略盡,本府之事,不成摸樣。故曾在丙寅年,因本府啓辭,今後切勿移定事,捧承傳施行,而辛未年,本府婢繼玉等四口,賜給於鳳林大君,本府枚擧呈訴,還屬本府矣。今者府奴崔忠吉,又爲大殿別監差定,殊無當初捧承傳之意,事甚未安,崔忠吉,依前啓下別監頉下,以重王獄之地,何如?傳曰,依啓。
大司憲吳百齡上疏,伏以臣,犬馬之齒七十有三,以如此衰朽之身,爲百病交侵之腸,血氣消盡,精神已竭,阿堵昏瞀,視物專矇,遇事憒憒,徒仰人口,前忘後失,有如木偶,加以脅腰牽痛,脚力拘攣,堂中轉側,亦須傍人,牀席是靠,筋力憊盡,食飮全廢,奄奄若盡,一自往年喪患以後,種種諸症,益復添劇,自知朝夕就木,所寓者,特一皮殼,起居之班,不能趨參者,蓋有年矣。不意新拜之命,出於夢寐之外,回惶感泣,實不知措身之所,臣之衰朽,至於此極,旣不能出門外一步地,雖尋常閑局,已無帶職隨衙之望,況當論禮大擧朝廷之日,臺憲之長,是何職任,而遽及於老病垂死之臣耶?雖欲一造於殿陛之下,以謝天渥,其勢末由,伏乞聖明,特憐老臣之病,決難供職之狀,亟許遞改,毋貽瘝曠之弊,以便公私,不勝祈祝之至。且臣老病垂死中,伏聞聖上不念大臣之獻議,不順擧國之公論,欲擧追崇之禮,以盡奉先之道,以殿下明聖,豈不能審察乎此,而特牽顯親至情,自不覺其親親害尊尊之爲犯義禮也?竊爲殿下惜之。先儒有言曰,尊聖之義,其不可紊,明矣,前日答大臣之批,只上尊號,今姑不爲入廟爲敎,姑字,意謂,殿下於今日大臣三司之請,欲從則私蔽沮遏,欲不從則公論難拒,乃爲此批,姑緩群議,以爲他日更議之地,恐非大聖人光明正大之義也。伏願聖明,博採群議,快回天意,以免後世譏議,是臣區區之望也。仍竊伏念,人君之使臣也,進退以禮,又令貴賤生殺,不可勒加情外之罪,使人心不服也。士大夫進退,惟以廉恥名節,自勵自重,寧以忠直獲罪,不以苟合逢迎,臣等近年以來,言及典禮,有忤於聖上者,則遽加天怒,儒臣之廢置,臺官之補二行缺聖批中,有聚黨要譽,立功干祿等敎,句句字字,與本人心迹,大相不近,是豈君臣上下情義交孚,優容禮使之誼也?至如從大臣一字缺者啓,皆是無識雜類之批,則益涉未安,殿下明聖,首出庶物,下視群下,固以爲無人然,恐有嫌於自廣狹人之戒也。伏願聖明,正心察理,應物無偏,務恢誠信之道,益盡禮使之美,以培群下廉恥之風,以終聖朝淸明之治,不勝幸甚。臣衰暮之年,荐遭恩渥,愚衷所激,有懷難默,敢於乞解之章,冒犯猥瀆之誠,謹昧死以聞。答曰,省疏具悉。卿其勿辭察職。
副提學朴炡〈疏曰〉,伏以臣,矇學蔑識,待罪匪據,當此莫大之典禮,非敢有所裁量輕重,而自是己見也,又非敢徒逐浮議,不顧事理,强欲傷殿下之至情也。誠以追崇之擧,考之於古,非始封之君,則皆未䀈見於史牒,今日之禮,雖與爲人後有別,而事異創業,義在難屈,群議皆以爲,有妨於尊尊之道,而恐貽後世之論議,則人臣引君之道,當以漢唐爲恥,殿下奉先之道,亦當以三代爲法,此群下區區之誠,所以欲望殿下,務抑至情,而求諸中正,無一毫未盡之爲也。非有他意於其間,數字燼缺晏然行公,況臣積病之中,元氣澌盡,只存軀殼,重感春寒,症勢彌留,而昨因乘暮觸風,達夜寒戰,口不能出聲,目不得交睫,遽入危劇之域,當此開筵頻數之日,尤不可就職。伏乞聖明,俯察至懇,鐫改臣職,公私幸甚,謹昧死以聞。答曰,省疏具悉。卿其勿辭,調理行公。以上燼餘
上在慶德宮。停常參·經筵。
有政。
吏批,判書李貴進,參判李聖求進,參議未差,右承旨姜弘重進。
兵批,行判書金時讓備邊司進,參判李尙吉訓鍊院朔試射進,參議韓仁及病,參知尹煌進,右副承旨李景奭進。以下數行燼缺
姜弘重,以禮曹言啓曰,追崇命下之後,緣有論議,未卽擧行之意,前已入啓矣。今者大臣·三司竝爲停論,都監堂上·郞廳,令該曹,爲先差出,宜當,此係稀世之典,凡干擧行節目,無可依據,祖宗朝實錄相考後,參的施行之意,敢此竝稟。傳曰,依啓。
姜弘重,以兵曹言啓曰,大典續錄勸奬條,試藝宗室一等三階,若應授明善以上階者,只加一階云,今日試藝一等,常山監宗胤加資事,令吏曹照例擧行,何如?傳曰,允。
以金汗處,朴仁範齎去書,傳于姜弘重曰,不待稟令等語,似未妥當,改之。
掌令高傅川連啓云云。措辭見上答曰,缺閔灠等事,亦勿煩論。
睦敍欽啓曰,金都司今日間入來云,令接待所,依例問安之意,敢啓。傳曰,知道。
睦敍欽啓曰,本院有雨漏處,屋上上蓋匠之意,敢啓。傳曰,知道。
李敏求,以左右捕盜大將言啓曰,因推鞫廳啓辭,賊人梁大廷謀逆,與諸處作賊處,刑訊嚴問矣,本月二十四日,已爲物故,令漢城府檢屍之意,敢啓。傳曰,知道。
李明漢,以接待所言啓曰,都司金聲運,當刻已爲入來館所之意,敢啓。傳曰,知道。
睦敍欽,以備邊司言啓曰,上年九月,因特進官金時讓啓辭,近來國綱解弛,邊將·邊守,不爲交代於任所,三字缺邊將·邊守,於內地咸興·安邊等處,各別知委,嚴立事目,使無此弊,何如?傳曰,此皆監司不能檢飭之失也。捧承傳三字缺故兵曹則卽爲行會于各道矣。今日缺縣監趙元弼,尙未辭朝,而前縣監鄭□已爲出來,莫曉其由,令出惟行,不惟反事,甚可該,其不爲交代,徑先出來,緣由問于本道監·兵使,啓聞後處置,何如?傳曰,允。
李明漢,以接待所宰臣,同知中樞府事李尙規言啓曰,臣承命金都司所館處,設下馬宴,先行茶禮,仍請酒禮,行四爵而固辭,臣更請二爵後,呈禮單則領受,出給謝帖,小帽子二十項,網繩二十條,工人舞童處賞給之意,敢啓。傳曰,知道。
睦敍欽,以義禁府言啓曰,林茂生,乃皂隷,偸食兵曹書吏也。初不當爲本府罪人,而因李莘,以朝官之故,移送本府時,竝爲移來矣,今不可仍爲本府罪人,移送刑曹,與司僕馬匹偸取池應立,一體推閱處置,何如?答曰,不允。
李明漢,以司饔院都提調言啓曰,來三月朔全羅道進上大王大妃殿早藿十斤內,中宮殿早藿八斤內,八兩,粉藿十斤內,九兩欠縮,陪持人,有偸取所致,事甚可駭,令攸司,囚禁重治,何如?傳曰,允。
睦敍欽,以宣惠廳言啓曰,今月二十二日晝講時,特進官完豐府院君李曙所啓,司僕馬所喂之草,自宣惠廳例有給價之事,而宣惠廳,以年豐,以減其草價,而今年則草貴於前,故三字缺本廳收米之規,計一年應下之數,元無餘剩,而邇來規外別役,疊出給價之際,常患不足,今歲則以陳荒雹災,全不收捧處甚多,其餘應收結,亦減八分之三,前頭用度,極爲可慮,民結所收,旣減八分之三,各司給價,亦當減八分之三,故以此意,曾已入啓蒙允矣。司僕寺草價,黃艸則一同,價米五斗五升,今減八分之三,則應給三斗四升三合零,一同黃艸,三斗四升之米,亦甚不多,而曾受八石之人,今受五石,則下輩之嫌其不足,固其當然,但量入爲出,乃是用財之道,今欲納之以畎澮,洩之以尾閭,古今天下,寧有是理?民結所收,旣不得不減,則司僕草價,亦不可不減,本廳他無變通之道,惶恐敢啓。傳曰,知道。
睦敍欽,以兵曹言啓曰,今者入番忠義衛李灝,不意重惡,同官忠義衛等,來告本曹,本曹依前傳敎,卽令內局,多給相當藥物,而病勢甚急,四更後,遽至物故,屍體不可暫刻留置闕中,請出標信,開小東門舁出之意,敢啓。傳曰,依啓。令該曹,恤典擧行。
吏批,金尙憲爲世子右賓副客,崔鳴吉爲禮曹判書,柳舜翼爲工曹參判,缺溟爲黃海道觀察使,□爲尙瑞院正,尹墀爲大司諫,權濤爲執義,李□祺爲濟用監正,吳達升爲兵曹正郞,朴慶元爲刑曹正郞,閔光勳爲持平,愼天翊爲獻納,金南重爲校理,安時賢爲直講,金德承爲文學,蔡裕後爲司書,□爲刑曹佐郞,韓命吉爲監察,沈演爲正言,李之霖爲典籍,車雲輅爲典籍,李元鎭爲司書,孫泌爲定州牧使。
兵批,成俊耉爲中樞府事,李溟爲黃海水使,尹絳爲副司果,尹勉之爲副司果,尹重榮爲副司果。燼餘
上在慶德宮。停常參·經筵。
李景奭啓曰,明日常參·經筵,取稟。傳曰,停。
藥房,慈殿問安。答曰,平安,藥則連日進御矣。
執義權濤啓曰,兩司所啓,無論事之大小,新除同僚未肅拜之前,有時停止,而旣爲肅拜,則必待會議停當,或停或啓,乃是流來規例,而臣於昨日,前病未歇,扶曳謝命,且以同僚病故,未及相會,而前啓二事,遽爾停止,此無非臣疲軟無狀,不能有無之致,不可仍冒,請命遞臣職。答曰,勿辭,退待物論。
掌令高傅川啓曰,兩司相會禮前,不得簡通,乃是常規也。臣昨日,以城上所詣闕,校理趙緯韓罷職事,僉正尹善道改正事,簡通于持平池德海,相議停啓,執義權濤,雖爲肅拜,時未相會,故不得簡通相問,以今思之,同僚旣已肅拜,則差退一兩日,相會後更議停啓,而徑先停止,殊失體面,矇昧不察,實所難免,今見執義權濤避嫌之辭,決不可偃然仍冒,請命罷斥臣職。答曰,勿辭,退待物論。
持平閔光勳啓曰,臣頃忝講院,本月二十日文臣試射時,適以賤疾,未得進參,而下吏矇然,以冊校正一會,懸頉矣,校正一會,自有日次,非可誣也,兵曹至招下吏,詰問其曲折,則下吏詭辭以答,故不在査推之中云,臣之不參,人所共知,應推之罰,臣實難免,決不可晏然冒居,請命遞斥臣職。答曰,勿辭,退待物論。
李明漢啓曰,春秋館上番沈之漢,自昨日,病勢甚重,不得仍在直所,姑令兼春秋替直之意,敢啓。傳曰,知道。
李敏求,以義禁府言啓曰,金伊,上典妻淫奸,而其父金同,知情不告之罪,大臣,以處絞,已爲定奪,依法律處絞之意,敢啓。傳曰,知道。
傳于姜弘重曰,金都司接見,來二十八日爲之。姜弘重啓曰,金都司接見,來二十八日爲之事,命下矣。此日乃專經文臣殿講日,何以爲之?敢稟。傳曰,二十七日爲之。四行缺
傳于李敏求曰,良女春生擊錚公事,覓來。
李敏求,以兵曹言啓曰,當日左邊捕盜大將牒報內,東大門紐環偸取賊人,允伊稱名人,捕捉捧招,則與冶匠唜連,同謀拔取云,故唜連,時方跟捕,而允伊則已爲捧招,令攸司,依律處置,何如?傳曰,允。
睦敍欽,以追崇都監言啓曰,今日當爲會同議事,而都廳應敎鄭弘溟,校理金南重,皆入直本館,而他員皆有故,不得替直,明日亦不得會同,追崇,莫重之擧,遷就未安,應入之員,卽爲命招替直,鄭弘溟·金南重等,使之來參會同,宜當,敢稟。傳曰,依啓。
李敏求,以兵曹言啓曰,今二月□日宣傳官及武臣兼宣傳官訓鍊都監,朔試射矢數分等,書啓矣,哨官慶進□依前例汰去,何如?傳曰,允。
持平池德海啓曰,臣之所患痁疾,已踰旬朔,元氣漸敗,不堪供職,不得已昨日冒呈辭單,見却於政院,方爲憫迫之際,掌令高傅川,以前啓二事停止之意,通簡于臣,臣呻痛之中,昏不致察,卒然答之以謹悉,執義相會與否,亦不暇問及矣。今見高傅川引避之辭,臣不勝瞿然之至,臣旣在告,則其於停啓之事,本不當可否於其間,罔念規例,偃然酬答,大損體面,臣之所失極矣。且緣賤疾深重,今始扶曳來避,逋慢之罪,尤所難逭,決不可仍冒言地,請命罷斥臣職。答曰,勿辭,退待物論。
睦敍欽啓曰,執義權濤,掌令高傅川,持平閔光勳,再啓煩瀆,退待物論矣。傳曰,知道。
姜弘重啓曰,各司之官,怠慢成習,今日以左議政箚答傳諭事,政府郞廳,累度催促,而日已向暮,稱病不來,事體極爲駭愕,請推考。政府旣無他郞廳,以史官傳諭之意,敢稟。傳曰,依啓。
李敏求啓曰,持平池德海再啓煩瀆,退待物論矣。傳曰,知道。
李敏求啓曰,大司憲吳百齡,執義權濤,掌令高傅川,持平閔光勳·池德海,退待物論,掌令姜大遂在外,今日以監察爲茶時之意,敢啓。傳曰,知道。
李敏求啓曰,傳曰,東大門紐環偸竊賊人,自宋諄家捉入乎?問于捕盜廳以啓事,傳敎矣。左邊捕盜從事官招問,則軍官金義候·黃泂等,窺伺跟尋之際,東大門外,名不知人,指示賊人所在處,故掩捕捉得云矣。傳曰,知道。
李敏求啓曰,監缺事,來詣闕門外,請出開門標信。傳曰,知道。
以內摘奸單子,傳于李敏求曰,自前上番軍士,不送於苦役矣,今番緣何故,送於苦役處乎?問于兵曹。
傳于李敏求曰,摘奸單子書者,前日則二名矣。今者以三名書之,前單子相考爲之。唐差處驛馬,必不終日立待,而如是稱頉,竝以有頉,捧傳旨。
李明漢,以接待所宰臣,同知中樞府事李尙規言啓曰,臣承命詣金都司所館處,設翌日宴,先行茶禮,仍請酒禮,行五爵而固辭,臣更請二爵後,呈禮單則領受,再三多謝云,出給謝帖,小帽子二十項,網繩二十條,賞給於工人舞童處之意,敢啓。傳曰,知道。
禮曹判書崔鳴吉箚子,伏以臣於昨日政,得除藝文館提學,聞命惶駭,繼以流汗,知其不稱,不敢拜命,輒將危懇,仰瀆天聽,伏惟聖明垂察焉。臣於少時,粗學科文,志在決科干祿而已。旣得之後,意望已足,又重之以多病,遂廢翰墨,遭逢以來,連在三字缺事務纏繞,〈益〉與筆硯相疎,尋常文字,亦不能,掇拾塵談,以爲應俗計耳。銓官不知實狀,徒以少日,略有科場聲譽,乃以臣擬望,已爲不似,而至於蒙恩受點,又出夢寐之外,是猶施粉飾於嫫母,被綿鞍於駑駘,益見其醜拙,而爲人所笑耳。國家事大交隣,大小酬應,曁金石撰刻之文,皆在於提學,其或有故,則例命提學爲之,使臣,不爲量力,脅寵冒受,卒然有命,何以稱塞乎?以臣無恥,自知甚明,與其取悔於將來,莫如暴實於今日,思之已熟,豈敢虛讓?今者大禮初創,新局已設,人臣分義,不容一日退處私室,而情勢如此,未得行公,臣之閔迫,到此益深,伏乞聖明,察臣實狀,還收成命,改授他人,使臣俾免代斲之譏,公私幸甚。答曰,省箚具悉。卿允合此任,宜勿控辭。以上燼餘
上在慶德宮。停常參·經筵。
夜一更二更,艮方有氣如火光。卯時,有霧氣。自巳時至申時,日暈。酉時,日有兩珥。
李明漢啓曰,明日接見,明明日文臣殿講,故此兩日視事不爲,取稟。傳曰,知道。
李景奭,以都摠府言啓曰,今日入直軍士,中日習射,請出標信。傳曰,知道。數行燼缺
傳于睦敍欽曰,江都儲穀中,上年加入之數,幾千石乎?問于該曹以啓。
傳于姜弘重曰,追崇都監提調望單子,入之。
李敏求啓曰,大司憲吳百齡呈辭,執義權濤,掌令高傅川,持平閔光勳·池德海避嫌,掌令姜大遂在外,今日以監察爲茶時之意,敢啓。傳曰,知道。
李明漢,以禮曹言啓曰,以內摘奸單子,傳曰,此役處,只有監役官,堂上及他司官員,無一人進去,未知何故耶?問于禮曹事,傳敎矣。□□堂上則依當初啓下公事,往來看檢,而數字缺長在役所之人,非敢慢忽而然也。數字缺所當不離董役,而無一人進參,極爲未安,敢啓。傳曰,知道。
傳于姜弘重曰,追崇後,應有奏請之擧,而至今不爲啓稟,殊極怠慢,禮曹堂上,竝推考。
李景奭啓曰,以內摘奸單子,取考前日單子,則書者皆以三名懸錄矣,每日把上,記則只二名,而摘奸時相左,似爲殊常,招致色吏問之,則本是三名之目,而伊日摘奸單子如是,故今此傳旨內,不以有頉捧之矣。傳曰,知道。
李景奭,以兵曹言啓曰,以內摘奸單子,傳曰,自前上番軍士,不送於苦役矣,今番緣何,調送於苦役處乎?問于兵曹以啓事,下敎矣。當初宗廟修理監役報狀,請以役軍五十四名題給,臣曹,意其功役不至浩煩,以衛軍,使之輪回三日立役矣。今聞功役,非一月可了,故今日爲始,以募軍立役矣,敢稟。傳曰,知道。本曹難免其失,色郞廳推考。
正言沈演啓曰,追崇之禮,雖成事不說,而第臣曾忝本職,論事不敏,夤緣輾轉,以致玉堂三臣之無罪而獲罪,身爲言官,上不能納君於無過,下未免移禍於他人,臣於此時,固已無所容矣,聖恩如天,新命又及,而顧此三臣者,流離寄命於田野之間,臣獨何顔,行呼唱於道路,揚揚入臺閣哉?況憲府連啓中,有其時兩司不無所失之語,臣雖欲抱羞供職,亦不可得也。昨自直廬,冒昧出謝,仍卽呈單,政院輒却,臣誠狼狽,今始來避,所失尤大,決不可仍冒,請命遞斥臣職。答曰,勿辭,退待物論。
李景奭啓曰,正言沈演,再啓煩瀆,退待物論。傳曰,知道。
李景奭啓曰,中日日晩始爲二字缺問于都摠府,則以爲,標信命下之後,兵曹堂上有故,趁未開坐云,而問于兵曹,則以爲,參議入直,不意得病,未卽爲之云矣。傳曰,推考,以懲怠慢之習。
李景奭,以備邊司言啓曰,數字缺齎來黃都督咨文二道,一則數字缺館使朴簉,一則黃海道貯館物貨,數字缺朴簉請罪之意,非必在於究處,更置二字缺脅朴簉,以爲盡售物貨之計,今宜答之二字缺臣非不欲,奉承本國之命,以救島中之急,而連歲凶荒之餘,公私蓄積掃如,且値六月虜賊入境,未及拮据周旋,而繼聞島中有變,違時月停運,仍致海結,不得畢運,一萬七千餘石,今聞解氷之後,連續運送,而未準之數,尙有□□云,雖非慢不體恤之罪,而亦難免耽延掩滯之責,故今當策勵戒飭,使之畢運,以副貴鎭移咨之意云云,宜當。且黃海道各邑留置物貨,通計四萬餘兩內,除已易,過一萬七千之價,則二字缺所餘者幾許,而此則決難盡售,數字缺合三千包,以足前咨二萬之數,數字缺此咨回答,則當待接見時定奪後,竝令承文院措辭撰出,付送,何如?傳曰,依啓。
睦敍欽,以禮曹言啓曰,追崇議定之後,朝廷有三種議論,或以爲,前日傳敎內,有只上尊號之命,則自本朝上號而已,不必奏請天朝,或以爲,不稟皇上,私加王號,事涉僭越,非臣子所敢安,奏請使,不可不趁速差送,或以爲,當依成廟朝例,先上王號,而隨後奏請云,臣等亦未能定其取舍,欲待實錄相考後,啓稟處置矣。伏承嚴敎,不勝惶恐,奏請使,令該曹,爲先差出,而奏聞文書,亦令承文院,預爲磨勘,一邊上號,一邊奏請,似爲無妨,然事係重大,該曹不敢自斷,令缺議處,何如?傳曰,依啓。
以軍營內摘奸單子,傳于李景奭曰,差官今日出二字缺廟事觀之,則自當有入把之數,而問于二字缺不爲入把,而詐稱定送,闕點者推治。
睦敍欽,以禮曹言啓曰,聖上踐祚之後,卽有議禮之事,而禮無前據,論議多端,凡干奉先之道,未免有欠,而其中最未安者,有二焉。父不祭於支子之宅,古有明訓,而禰考神主,奉置私室,支子主祭,此其未安之一也。當初大院君改題主時,以考定遠大君稱之,而不書傍題,其後啓運宮題主時,以顯妣連珠府夫人稱之,而綾原爲傍題,考妣題主,互有異同,失禮之中,又失禮焉,此其未安之二也。今者朝議已定,都監方設上號之後,造主立廟等事,自當次第擧行,但念人之爲道,莫大於尊親,而旣知其不可,則不容一日安於心者,蓋出於天理之自然,而冊寶·儀仗造成之役,必至數朔之久,則其前不可無別樣處置之事。臣等之意,不如姑依上古,葬以士,祭以諸侯之禮,大院君神主,加以皇字,啓運宮神主,改其顯字,而削去綾原奉祀之稱,命官致祭,先告厥由,公廨中另擇寬敞處,以爲權安之所,而來朔爲始,凡時享·節奠,皆用王者之禮,以待都監畢役後,始行縟禮,方爲得宜,而事係重大,非臣等所敢擅〈便〉,請令大臣,另議處置,何如?傳曰,允。
李敏求啓曰,本院書吏梁孝益,以殺人被囚,仍爲受刑,取考作文,則所謂殺人,乃是前月二十一日,其日梁孝益,本院上直,直宿院中,皆所明知,而其後掌令李惟達避嫌,數字缺爲其日夜深後,喧鬨相鬪云,孝益數字缺干預之狀,似爲明白,宜在數字缺刑曹則以重獄所關,不可輕殺人之刑,一向加訊,將至殞命。凡在庶獄之情,無一毫涉疑之端,則枉死與幸免,均之失中,令該曹,更加審察,俾無濫及之患,何如?刑獄等事,有非他局,所敢預知,下輩之事,尤不當如是猥陳,而其日入番與否,惟本院可知,嚴刑殞命可惜,仰體聖明欽恤之意,惶恐敢啓。傳曰,知道。古人,於庶獄,罔敢知者,蓋信任之得其專也。該曹之連次加刑,必有所見,姑勿指揮,可也。
玉堂箚子。大槪,執義權濤,正言沈演,掌令高傅川,持平閔光勳,竝引嫌而退,同僚之間,義在相敬,而不待會議,遽停前啓,責在於彼,有何疲軟?詭辭免勘,罪在下吏,而三字缺有所失,三臣被譴,實爲聖明一行缺命出仕,掌令高傅川,持平閔光勳·池德海,遞差。取進止。答曰,依啓。
正言沈演啓曰,臣之有失,臣猶自知,況憲府啓辭,方且二字缺而玉堂諉以己過,至請出仕,似乎不察矣。且臣曾在講院,不參試射,其終始曲折,正與閔光勳同,而朝者引避時,自以應遞之官,不敢事事提起,略而不言矣,閔光勳,旣以此見遞,則臣何敢獨免?請命罷斥臣職。答曰,勿辭。
李景奭啓曰,正言沈演,再啓煩瀆,退待物論矣。傳曰,知道。
執義權濤來啓曰,有言責者,苟有所懷,惟當直前廷爭,何必等待大臣,旣有所失,則難免相規,而略不分別,特其少差耳。削黜儒臣,是何等擧措,而殿下少不假惜,如棄弊屣耶?朝登經席,夕黜門外,儒館索然,氣像愁阻,恐非聖人中節之怒也。日昨聖批,又以作威脅人爲敎,尹棨等,若謂之年少氣銳,作事過當則有之,有何氣勢,可以作威,可以脅人,而殿下橫加情外之目,未霽雷霆之威,其何以履中正而服人心哉?請還收尹棨等削黜之命。設官分職,各有所司,不宜越俎相侵,而吏曹判書李貴,張皇陳啓,擧劾臺官,李貴之全不擇言,輕肆罵詈,乃其病痛,其在閑地,固當任之,而今爲冢宰,大小注擬,皆出其手,而又行臺閣之事,自我除拜,自我彈劾,呼斥言官,惟意所欲,則該曹權柄,無不太重,而人主耳目,將無所寄矣。此雖李貴率爾忿懥之發,而設令權奸秉銓,踵而爲例,則不幾乎威福下移,而君上之勢,日孤於上乎?其流之弊,亦何所不至也?請吏曹判書李貴,從重推考。答曰,依啓。尹棨事,不允。五行缺
新豐君張維〈疏曰〉,伏以臣之狗馬賤疾,已悉於呈單,聖明亦已洞燭矣,積羸之餘,以此風雨,歷試砭灼,略無寸效,堂戶之間,行步猶艱,況望驅策筋骸,以供職事乎?惟思屛迹退息,靜竢司命處分而已。仍念,臣曾以昏見,妄論典禮,屢被重臣詬辱,臣之罪至此極矣,今者朝議已定,縟禮將擧,數字缺當顯被譴訶,以示朝家四字缺之意,況臣兼帶文衡等職名,乃館閣重任,非庶官之比,尤不敢冒沒竊據,自取狼狽。伏願聖慈,天地父母,曲察微臣,病勢事勢,兩難處職之義,將臣兼帶大提學等職名,早賜鐫改,以爲保全終始之地,分私幸甚。答曰,省疏具悉卿懇。卿其勿辭行公。以上燼餘
有政。以李敏求爲副提學,姜大遂爲校理,沈演爲修撰,柳穎爲副修撰,鄭斗卿爲副修撰,以李惟達爲掌令,以尹孝永爲持平,李元禛爲正言。日記
上在慶德宮。停常參·經筵。
下直,丹陽郡守李厚根,穩城縣監趙元弼,登山萬戶□尙賢,薺浦萬戶金始生。
有政。
藥房都提調尹昉,提調崔鳴吉,副提調李敏求啓曰,慈殿證候加減,何如?解表二陳湯缺劑入,已至九貼,今日又爲劑入乎?解表二陳湯,連爲進御,亦似未安,敢稟。傳曰,知道。
李明漢啓曰,明日命官,何大臣進去乎?敢稟。傳曰,領相進去。
大司諫尹墀來啓曰,正言沈演,以臣之有失,臣猶自知,憲府啓辭云云,而玉堂以已過請出,似乎不察,且臣曾在講院,不參試射,揆之彼此,決難仍冒,引嫌而退,臺諫以已往之事,爭相引避,則日亦不足矣。玉堂請出,本非不察,況試射不參,不當追咎,正言沈演,請命出仕,答曰。此下燼缺
姜弘重,以吏曹言啓曰,臺諫有闕,政事,何以爲之?傳曰,當日爲之。
李明漢啓曰,今日接見時,第三味奉進,假提調完陵君柳□,不爲跪進,極爲駭愕,請推考。傳曰,知道。
傳于李景奭曰,今下弓矢,穩城縣監趙元弼給送。
姜弘重,以侍講院言啓曰,本院六員內,輔德兼文學未差,兼輔德鄭弘溟,兼弼善金南重,以追崇都監三字缺仕進,文學金德承,病未肅拜,只有弼善李惟達,連日入直,前患偏頭痛,自去夜復發,不省人事,勢難仍在直所,待差還入,得下番一員,姑陞上番,使之入直。傳曰,依啓。
李明漢啓曰,今日接見時,樂工李蘭孫,綵鼓撤出之時,泥汚席上,所見極爲未安,令攸司推考,何如?傳曰,允。
李景奭,以備邊司言啓曰,本司有司堂上四員內,兵曹判書金時讓,出巡海西,戶曹判書金藎國,禮曹判書崔鳴吉,追崇都監堂上差下,以下二行燼缺敢啓。傳曰,依啓。
李敏求,以禮曹言啓曰,本曹郞廳六員內,正郞鄭□追崇都監除本司仕上直,崔□呈辭在外,一員未差,佐郞鄭致和在外,一員未差,只有佐郞金壽翼,而當此本曹多事之時,郞廳一員,非但勢未及周旋,疾病事故,未可預料,未差郞廳,以無故人,當竝爲差出,何如?傳曰,依啓。
姜弘重,以司饔院提調意啓曰,今日金都司接見時,假提調行義興正璜,假提調宣城君□·缺安君淶,行司猛李時幹,行副司猛閔緖,無緣不進,請竝推考,以懲後習。傳曰,依啓。
執義權濤再啓。措辭見上答曰,依啓。尹棨等事,不允。
二行燼缺以上燼餘
禮曹啓曰,傳敎矣,議于大臣,則領議政尹昉,左議政李廷龜以爲,差出奏請使臣,磨勘奏聞文書,一邊考見先朝實錄,從長稟處,似爲宜當,伏惟上裁。右議政金尙容以爲,今此典禮,古無可據,實錄考出後,遵依成廟朝事例施行,似爲便當,伏惟上裁。領敦寧府事吳允謙,病伏昏耗,不敢獻議。判府事鄭昌衍,昇平府院君金瑬,病不收議。大臣之議如此,上裁,何如?傳曰,依領·左相議施行。
追崇都監啓曰,郞廳李後陽,以覲親事,受由在外,請改差,其代,以兵曹佐郞李尙質差下,何如?傳曰,依啓。
傳曰,實錄相考事,江華下去春秋館堂上,何以至今不爲下直耶?問啓。
弘文館啓曰,本館新錄,將爲圈點,而校理趙緯韓病不來,牌招使之同參,何如?傳曰,允。
傳曰,神主改書後,欲爲親祭于私廟,此意,言于該曹。
吏曹判書李貴箚子。大槪,臣以明大倫一事,重被臺評,不可一刻晏然在職,都監之事,方爲緊急,臣本職兼帶及都監提調,竝命鐫削,以安愚分事。入啓。以上朝報
吏批,以高傅川爲弼善。以上春坊日記
上在慶德宮。停常參·經筵。
禁府啓曰,申淑女事,臺諫已爲停論,而諸律官言內,或云應爲三省,或云應爲本府,罪人未有指的。堂上當爲一時開坐,相議稟處,而判府事李貴,方在辭職中,不得會坐。且來月初一日,宗廟朔祭,前期一日齋戒,初二日國忌,其前不得開坐之意,敢啓。傳曰,知道。以上燼餘
禮曹啓曰,傳敎矣,議于大臣,則領議政尹昉,左議政李廷龜以爲,禮議已定,都監方設,造主立廟等事,今將次第擧行,私廟舊例,自當一新釐正,縟禮未及成之前,先爲改書神主,別設權安之所,未知何如?唯在該曹參酌事理,考據舊例爲之,伏惟上裁。領敦寧吳允謙以爲,講究禮節,得其中正,誠所不已,而臣於近日,積病垂死,神識尤極昏謬,卒遽之間,不敢輕議,判府事鄭昌衍,昇平府院君金瑬病不收議,大臣之意如此,上裁,何如?傳曰,依議。以上朝報
侍講院啓曰,昨日兼司書蔡裕後,姑陞上番矣。以臺諫請推,吏曹郞廳惶恐出去,以致闕員,請文學金德承,新除授弼善高傅川,牌招肅拜,使之入直,何如?傳曰,依啓。
又啓曰,下番四員內,司書·兼說書未差,兼司書蔡裕後,以闕員被推,說書成以性,病親呈辭出去,他無替直之員,將爲闕員。蔡裕後,雖在時推,乃是行公,推考,牌招入直,未差闕員,後政盡爲差出,何如?傳曰,依啓。
巳時午時,雨雹,狀如小豆。以上春坊日記
上在慶德宮。停常參·經筵。
謝恩,修撰沈演,副修撰柳穎·鄭斗卿,校理姜大遂。
禮曹啓曰,本曹啓辭,姑先改題主,權奉公廨事,大臣收議內,似無決語,而末端,以惟在該曹,參酌事理,考據舊例爲言,則有若不以本曹啓辭,爲不可者,而猶未明白,自上依議之敎,亦未能詳知聖意所在。方欲更爲啓稟,而卽者伏見備忘記,以神主改書後,欲爲親祭私廟爲敎,是則本曹之請,已得蒙允,而無可疑矣。改題·親祭等事,竝爲擇日擧行爲當,但移安之所,時未停當,不可不更爲稟處。公廨中可合處,只有南別殿,而此是光海時,恭嬪神主所置之處,議者或以爲嫌。臣等之意,仁慶宮設魂宮處,雖在闕內,旣爲啓運宮三年致祭之所,亦是魂氣之所安,令攸司,略爲修理,待親祭後,擇日移奉,而參奉二員權設,守僕若干名,亦爲預先差定,至於移安時,節目則臨時啓稟定奪,似爲得宜,敢啓。傳曰,依啓。且南別殿,非爲恭嬪神主而設立之地,此處用之,似可矣。
吏曹啓曰,傳敎矣。今此奏請,事體重大,使臣不可尋常差送,待備邊司坐起,問于大臣差出之意,敢啓。傳曰,知道。
追崇都監啓曰,監造官前都事李叔鎭,前縣監任慬,前直長韓文斗,前別坐蘇啓興等,方在罷散中,依前例,付軍職,冠帶常仕之意,敢啓。傳曰,允。
執義權濤啓曰,臣之請推吏曹判書李貴,出於一時相規,非有他意,則聖明旣已洞燭之矣。箚辭所陳多少說話,臣不必與辨,而其中欺君護黨一款,則人臣之罪,無以加之,臣何敢晏然承當,若固有之哉?臣以嶺外孤蹤,遭値明時,十年寵擢,動踰涯分,犬馬殘齡,已迫桑楡,有何顧籍,有何希冀,而馳逐年少場中,自陷於朋黨之目哉?臣與安時賢,年輩藐然,素昧平生,朝廷一揖之外,未嘗一過其門,臣不敢知此言,奚爲而至哉?今之士夫間,世祿子弟,落在科臼,不能自脫,稍存私意,跡涉營護,則果有之矣,臣本孤立,何黨之可護?至於欺君二字,則臣子之所不忍聞,而聖明在上,臣有所恃,臣之無此兩件罪目,李貴非不知之,而忿懥之發,自不覺其言之過當耳。箚中,又有徒以攻臣。爲奇貨之語,以臣之愚,竊恐此言,全沒思量也。日前李貴之輕肆罵詈何限,受人踐踏亦何限,臣之前後忝竊,非止一再,何不以此時,居此奇貨,而乃於身居銓地,眷注方隆之日,爲此齟齬之計哉?臣之所論,皆是設辭,只慮後弊,而重臣之攻臣,措語極緊,不遺餘力,此臣之所不可知也。臣於昨夕,得見元箚,不可一刻仍冒,而重患霍亂,餘痛未歇,今始扶曳來避,所失尤大,請命罷斥臣職。答曰,勿辭。
諫院啓曰,執義權濤,引嫌而退。臺官糾劾,出於一時之相規,而重臣箚陳,未免其言之失當。少無可避之嫌,請命出仕。尹棨等請遞兩司者,雖未免氣銳過激,而謂之作威脅人,則斷非本情也。凡在庶官,尙不可以情外之罪,罪之,況經幄三臣,因一處置之所失,遽被削黜之重罰,恐非聖人中節之怒也。請還收尹棨等削黜之命。答曰,依啓。尹棨事,不允。以上朝報
侍講院啓曰,下番司書·兼說書未差,兼司書蔡裕後罷職,說書成以性受由在外,今將闕直。文學金德承呈辭到院,他無入直之員,金德承牌招肅拜,姑陞下番,使之入直,何如?傳曰,依啓。以上春坊日記金霔校正。日記廳郞廳金可慶書。
上在慶德宮。停常參·經筵。
卯時,日暈兩珥。辰時巳時,日有交暈,兩珥,外有蓋暈,內暈上有冠,暈下有履,外暈上有戴,左右有戟,色皆內赤外靑,白虹貫日。
李明漢啓曰,觀象監官員來言,今日卽刻,白虹貫日云,敢啓。傳曰,知道。
行大司憲朴東善啓曰,臣累忝本職,論事不敏,轉輾相激,終致儒臣之被譴,以成聖朝之過擧,公議非之,至今未已。本府啓辭中,不無所失之斥,誠所自取,因於强顔,復玷風憲,況臣老衰昏瞀,不察職事,曾於平安·江原等道官吏照律時,與刑曹,輕重不同,至於日記,軫不修正,史官,例爲私罪,而臣則誤以公罪照入,臣之所失,至此尤大,自前法府之官,苟有此失,則輒見遞斥,況臣所失,非止一再,其公事,時未磨勘,揆以彼此,決難仍冒,請命罷斥臣職。答曰,勿辭退待。
李敏求啓曰,大司憲朴東善,再啓煩瀆,退待物論。答曰,知道。
執義權濤來啓曰,大司憲朴東善,論事周詳,是亦可尙。照律輕重,彼此各有意見,公私蔽罪,當據對辭低昻,安用例爲不可,以此輕遞言官?請大司憲朴東善出仕。答曰,依啓。
姜弘重,以禮曹言啓曰,南別殿議定新號事,命下矣。令藝文館,另擇美號,稟旨施行之意,敢啓。答曰,依啓。
李明漢,以禮曹言啓曰,凡宗廟·社稷·文廟及諸各陵之祭,皆廟司主之,南別殿參奉差出之後,則參奉自爲廟司,而未及移安之前,外人不可出入私第,此爲難便,親祭朝官中,如有可合者,則凡祭奠之時,使之例爲入參,權行廟司之任,或似便當,而自下不敢擅便,敢此仰稟。傳曰,知道。改題主後,以待南別殿畢修理,則必經累旬,未尊崇前,姑爲移安于仁慶宮承華殿,而移安之日,定於望前。
李明漢,以禮曹言啓曰,私廟親祭吉日單子,傳曰,親祭之日太遠,擇日進定事,命下矣。臣等之意,亦以爲太遠,問于日官,則此日之外,無他吉日云,不得已依所言入啓矣。今因聖敎,招日官,使之更擇稍平之日,則十八日稍平,而以不宜出行爲嫌,二十五日爲吉,而非祭祀日云,不得已前單子還入之意,敢啓。傳曰,知道。改題主時,因爲奉安,以過累旬,似爲未安,親祭只擇祭祀日,旬後各爲擧行。
李明漢,以追崇都監言啓曰,南別殿今將修理,時急莫重之事,不可付之吏輩,郞廳·監役官各一員差出,專委修理之事於監役官,郞廳則往來監檢,且書吏二名,使令四名加出,令該曹給料,宜當,敢啓。傳曰,知道。
以備忘記,傳于政院曰,今番賞格,亦爲一一謄書事,傳于禮曹判書崔鳴吉處。
姜弘重,以吏曹言啓曰,曹佐郞鄭太和,自去月初旬間,因有故,呈旬不仕矣。前佐郞蔡裕後,因闕直,先罷後察,假郞廳察任已久,銓選之地,事甚苟且,故臣等,累催鄭太和,使之出仕,則托以小嫌,無意行公,極爲非矣,請鄭太和察之,使之從速察任。傳曰,依啓。
李景奭,以備邊司言啓曰,唐差之往來貽弊,罔有紀極,每因餉臣之進住安岳,使海西一道,同受蕩敗之害,到今尤甚,將無以收拾,前者管餉使,移住關西者,累矣。餉臣諉以泉流庫在安岳,久不移住關西,極爲不當,宜令餉臣,移住他處,何如?傳曰,知道。
睦敍欽,以接待所言啓曰,金都司處回咨再見後,別無所言,明日欲發還云,故牌文卽刻先爲出送,上馬宴亦將設行之意,敢啓。傳曰,知道。
睦敍欽,以接待所上馬宴宰臣靑城君沈廷和言啓曰,承命後,金都司所館處設上馬宴,先行茶禮,仍請酒禮,三爵而固辭,臣更請二爵後,呈禮單,則領受,出給謝帖,且藍布四疋,小帽子五頂,賞給工人舞童等之意,敢啓。傳曰,知道。以上燼餘
上在慶德宮。停常參·經筵。
有國忌。
姜弘重啓曰,明日常參·經筵,取稟。傳曰,只朝講。
姜弘重啓曰,金都司出去云,令接待所,依例問安之意,敢啓。傳曰,知道。
傳于姜弘重曰,南別殿圖形以入。
姜弘重,以接待所言啓曰,卽刻金都司回還出去之意,敢啓。傳曰,知道。
姜弘重,以禮曹言啓曰,以曹草記,傳曰,知道。改題主後,以待南別殿畢修理,則必經累旬,未尊崇前,姑爲移安于仁慶宮承華殿,而移安事,定於望前事,傳敎矣。承華殿,若有預爲修理之處,則未移安前,不可不急急摘奸擧行,令都監,依南別殿修理之例,句管施行,何如?傳曰,依啓。別無修理之處,只改塗窓戶,地衣,舊件因用,可也。
姜弘重,以追崇都監言啓曰,郞廳,以前縣監任絖,前都事李時程啓下,時無職名,令該曹,當日內口傳,付軍職,冠帶常仕,何如?傳曰,允。
姜弘重,以追崇都監言啓曰,追崇時應用物件,磨鍊啓下後,當爲進排,而臣等,數日來,取考祔廟及追崇時兩年謄錄,則或疎漏未備,或詳略不同,無一定可據之例,當待實錄考出,禮官回來後,參考詳定,啓稟定頉之意,敢啓。傳曰,知道。其中應爲造作之物,爲先磨鍊,俾無稽緩之失。
領議政尹昉,左議政李廷龜,右議政金尙容等箚子,伏以本月初一日·初二日,連有白虹貫日之變,臣等相顧慘沮,不勝瞿然之至,近來災異之變,層見疊出,日月之變,星辰之變,雨雹之變,地震之變,物情之變,人倫之變,可駭可惡之變,式月斯生,不可殫記。自古災異之變,必有所召,未知將來有何禍患,伏於冥冥,而上天有以敎之也。賈生所謂,厝火積薪,寢其上者,政今日之謂也。歷考前代,以災異策,免三公,非止一二,臣等,俱以庸愚無似,待罪鼎軸,徒積尸素之譏,未效消弭之策,悠泛度日,爲日已多,臣等之罪,大矣。伏願早賜斥免,改卜賢相,聖明亦宜益加修省,一心對越,以盡應天之實,則彼仁愛之天,豈無轉移之機乎?此臣等區區之望也。爲憂之至,言不知裁。答曰,省箚具悉。予自忝位以來,若踏虎尾,不敢寧處,而民心日離,天變至此,良由寡昧無德無才之致也。以予昏庸,得至今日,無非卿等左右之力,更加盡心,罔曰不克,箚末所陳,可不服膺而惕念哉?以上燼餘
上在慶德宮。停常參,有朝講。
下直,永興府使李沆,鍾城判官李淳。
未時申時,日暈。
李明漢啓曰,明日常參·經筵,取稟。傳曰,停。
李明漢,以吏曹言啓曰,臺諫有闕,政事,何以爲之?取稟。傳曰,明日爲之。又以都摠府言啓曰,今日入直軍士中日習射,請出標信。傳曰,知道。
李敏求,以都摠府言啓曰,副摠管尹履之,義禁府及戶曹坐起晝仕,請出標信。傳曰,知道。
政院啓曰,仁愛之天,譴告未已,災異之作,式月斯生,連二日或朝或午,陰虹貫日,太陽蒙晻,氣象慘然,朝野愕錯,目今外冦方張,島衆將變,內而人心思亂,怨氣滿腹,雖無異常之災,謗見于上,而禍患之來,固非一端,仰惟殿下,居崇高之位,履淵氷之危,乙丙之枕,幽獨之處,隱憂深慮,思所以消弭之方,必萬倍常情矣。臣等譾劣,安敢指爲某事之失,而修某事以應之耶?雖然從古以來,乾文地道,草木物情人紀之變,殆不能記,而政令施爲之間,未見有大驚動大變通之擧,遇災之後,只如未遇災之前,求言之旨,非不切矣,而終無採言之實,體念之敎,非不丁寧,而又無體念之實,人心之不服,天怒之未回,無惑乎爾也。伏願聖明,繼自今,惕然自警,小心兢畏,仰觀俯察,不翅疾痛之在躬,如遭父母之怒,應之以實德,積之以至誠,事靡大小,必以克黜己私爲務,忿懥之怒,必去之,非僻之萌,必絶之,擧錯之乖乎正理者,必愼之,刑獄之拂乎人情者,必察之,臺閣之言,雖忤必從,庶民之怨,雖微必通之,以求合乎天人之際,而無所違戾,則臨下聽卑之天,其庶有降格之望矣。臣等所言,尋常陳腐,宜不足以上當聖意,而轉移之機,安危之分,實不可外此而他求,伏願聖明,澄省焉。臣等待罪近密,有懷敢陳焉。傳曰,啓辭甚當,以此當自警焉。
李敏求,以訓鍊都監言啓曰,都監及軍器寺軍物所藏,江都庫間造成時,木手五名,瓦匠二名,自京定送之意,曾已啓下,使之一時下去矣。於義洞監造所所送,或當身捉去,或次知囚禁,洞內行首有司,亦爲侵責,以此匠人妻子,各各呼訴,事甚紛擾,已啓下木手金男等五名,瓦匠二名,限江都畢役間,勿爲侵責之意,知委施行,何如?傳曰,知道。他閑遊匠人捉送,可也。
睦敍欽,以工曹言啓曰,禮曹,以今此冊封請諡禮物,皇太子以油煤墨五十錠,措備事,移文本曹矣。預備十六錠,合六十六錠,急速措備上送事,依前例,黃海道監司處,下諭,何如?傳曰,允。
李明漢,以司饔院意啓曰,分院物力不敷,非但進上之器燔造而已,至於各處祭器,內醫院逐日進排用下之數,極爲浩大,唐胡差接見之時進排之用,比之進上,則最爲倍多,而今者內贍寺主簿李源上疏之故,供上所用別樣白缸,其數不少,燔出之弊,難以形言,況酒房盛酒及他司各供上所盛之器,皆用陶器,獨於內贍,偏用白缸,則難免獨賢之誚,日後難支之弊,有不可勝言,依各司,一體因用陶器,白缸勿燔以送之意,惶恐敢啓。傳曰,知道。
睦敍欽,以兵曹言啓曰,當日私婢今春稱名人,自興化門入來,禁川橋邊擊錚,極爲駭惡,令攸司收禁治罪,同門守門將尹,常時不能禁斷,以致闌入,亦爲非矣,請推考。傳曰,依啓。
睦敍欽,以軍器寺言啓曰,本寺僉正李廷彦,平山地下去,副正洪,都目政差出,而以身病,尙未肅拜,本寺與紫門兩處直宿,及前頭都試,諸都監進排等事,萬無周旋之路,極爲憫慮。請洪遞差,以在京無故人差出,使之察,任宜當,敢啓。傳曰,依啓。
睦敍欽,以司僕寺言啓曰,前僉正李井男時,上年秋冬間,見偸馬三匹,行文査覈之意,曾已啓知矣。高城·杆城·牙山三邑,當初分養馬,下送元關,今始上來,高·杆兩處,元關所着官員署押,分明僞着,且其文書元籍,與分養冊所錄禾毛色,大相不同,至於牙山分養馬,則元來三匹,而馬籍懸錄,則又加一匹,其見偸十分分明,小無可疑,以此計之,則應立所偸馬前啓之外,又現三匹,則以此難掩之迹,而一向發明,忍杖不服,如無別樣處置之事,將無以杜奸懲惡,誠爲痛惡,同馬三匹,竝爲生徵之意,移文于刑曹及漢城府,宜當,敢啓。傳曰,依啓。
以義禁府韓成必公事,傳于睦敍欽曰,此公事,韓成必,何無結末耶?
睦敍欽,以戶曹言啓曰,前頭符驗謝恩方物所用畫硯,預備竝三面,依例措備,以待使行事,曾已入啓,行會于平安道觀察使處矣。今此禮曹移文奏請之行,亦自用四面云。畫硯非他道及京中所産,自前平安道造作,進獻本曹,而如此之時,不卽措備,則莫重進獻,如是稽緩,道臣推考,何如?傳曰,依啓。
睦敍欽,以戶曹言啓曰,本曹經費之蕩竭,未有今日之甚,而今此追崇都監,各樣儀物所入,奏請使齎去禮物措備之事,極爲渴憫,常平廳所儲木綿二百同,爲先移送本曹,以補其乏,宜當,大臣之意如此,故敢啓。傳曰,依啓。
睦敍欽,以刑曹言啓曰,去正月二十二日人定時,屍親珍城君婢今春告狀內,本月二十一日,以上典之敎,孝養介家,進去言語,說道之際,梁孝一·梁善元等,公然亂打女,矣母聞知來救,則亦爲無數亂打,卽刻身死,孝一·善元等捉囚嚴治云云。臣曹依法捉囚後,移文漢城府及當部,初覈驗,而屍帳內,太陽穴一庫紫色軟,胸膛一庫紫色已堅,脊背一庫紫黑色堅,臀上一庫紫黑色堅,兩腿肚一庫紫色堅,合五庫打傷致死,懸錄事移文,而又其梁孝一·善元等,居壽眞坊,洞內尊位掌令李惟達,及下契四十人,聯名等狀內,頃年尹安國赴京時,孝一弟善男,貸銀於珍城君,不幸渰沒,而珍城不計侵責,或奪馬匹,孝一呈備邊司,使不得侵督,則珍城君發憤,以其婢子中有病者,舁置于孝一家,每每救療,還爲率去,今則又將垂死之婢,舁置于孝一家,人莫不駭嘆,翌朝忽已身死,珍城君呈本曹,囚禁孝一兄弟,都下街市,千人所覩處,安有如此無理之事乎云云。又其屍親告狀,則正月二十一日夕亂打云。孝一·善元供招內,同生善男赴京時,珍城君銀子一百兩貸去,催促還償,益肆侵虐,同日二更量,珍城君家,其老病之婢,氣息奄奄,勢將隕命之際,善元則以政院掌務書吏,晝夜不離,適當院中諸位不齊,往復請坐,日已昏黑,因宿待漏廳云云,而當初屍親呈狀,則二十一日夕打傷云云。孝一等所供,則同日二更,珍城君,令奴婢負其屍身,潛置其門前此,則似是孝一等,明其日上直,而欲掩打殺之迹,此一款疑也。屍親告狀於本曹,同日人定時云,則孝一等二更之說,似涉不實,而漢城府及當部,初覆檢,五所傷處懸錄,移文本曹,則旣爲公家檢屍之獄,不可以等狀及渠等所訴,有所輕重於其間,一依法典,孝一·善元等,方施刑訊三次矣。今者屍親追呈內,孝一兄弟等,不告,上典徑呈囚禁受刑矣。孝一等,與矣上典別室,有族分,故嚴敎和親,不願則殺之云云矣,夫殺獄是何等事,而渠旣以殺人告官,至於檢屍之境,又以上典之命,飾辭請和,其指揮法府,操縱之權,一出於其手中,極爲驚駭,慮必有所以然,以此搬問于孝一,則其招內,屍親今春處,木一同,衣服三件,珍城君宅,銀子二百五十兩,許給捧標云,以此觀之,則厥初珍城君,發忿於徵債,得其垂死之婢,以爲捧銀之奇貨,旣以垂死者,舁到孝一之家,則其爲打傷五所,或在於未到梁家之前,亦未知出於某人下手也。珍城君執以爲殺人,而告官及其旣捧稱慾之後,又使其婢子,反謂殺人之讎,爲其妾族,苦請私和,初何憎之甚也,後何愛之篤也?其所謂屍親之當初告官,今日請和,豈爲其上典不知之理也?尤極可怪,珍城君,以秩高宗室,其用心行事,若此無據。以下缺
上,朝講于資政殿。領事金尙容,知事李貴,特進官韓汝溭·李尙吉,大司諫尹墀,參贊官鄭廣成,執義權濤,侍讀官金南重·趙緯韓,記事官金壽翼,假注書李時萬,記事官沈之漢入侍。上讀前受音一遍,金南重進講君牙,自王若曰,止豈其後耶,音·釋各一遍,上讀亦如之,諸臣迭奏文義。鄭廣成曰,心之憂危云者,其釋似不如是,諺解懸吐似曲矣。上曰,其吐似曲之言,是矣。金南重曰,君牙之所取法,在於遵乃祖之所行也。爾心克正云者,司徒之職,必如是,然後民有所觀感也。民者,衣食有餘而後,可以歡樂,衣食若不足,則自無樂生之心矣。鄭廣成曰,祈寒暑雨,乃民之艱苦之時也。金南重曰,穆王,終始不持此心故也。上曰,其心初則戒勤,而後則怠惰之致也。金尙容曰,人君靡不有初,鮮克有終,穆王之持心,始勤終怠故也。李貴曰,穆王之時,有臣如君牙者,故初心戒謹,而君牙死後,其心蕩逸,終乃荒淫,人君第一急務,莫如收其放心,收心之要,亦莫如用賢也。金尙容曰,小臣本以庸劣之人,無才無德無學無識,人望亦不以具瞻期之,不意聖恩,遽及於此,臣誠惶恐。李貴所達,得賢任用之言,誠是矣。小臣初拜時,屢度陳辭,而聖明不許,故不得已出仕,心常抱憫,近來大變非常,罔有紀極,此無非如臣無狀,冒居台席之致也。須遞如臣者,以答天譴,宜矣。自前,有以災異,責免大臣之事,小臣何敢冒忝相位也?上曰,勿辭。金尙容曰,昨日伏覩聖批,不勝感激,必使賢德,以置相位,可也。如臣庸劣,何能上感天心,下正頹俗也?上曰,災異之作,無日無之,何以則仰答天心也?金尙容曰,古來禍患,在於冥冥,何以知某事之應也?以今日表著者言之,則島中之事,可憂也。緣有毛哥作亂之事,西款不來,彼必無坐而餓死之理,若出陸討食,則誠爲可慮,朝廷方以兩西爲憂,而小臣以爲江都多積糧餉,彼若以數十船隻,擧帆直來,則何以禦之?此可憂也。臣意,今欲別擇將領一人,送於江都,限四五月防守,公淸道戰船,又使移置于水使處,預爲備虞,可也,若不思遠慮,則恐無以應卒也。上曰,卿言不無所見,而予意,則不知此憂,在於目前也。古語曰,季氏之憂,不在顓臾,此其可慮也。金尙容曰,上敎至當,而但江都積粟,人皆知之,若有奸徒,嘯聚卒至,則可憂,非但椵島可慮也。上曰,椵島之事可慮,而自爲之計,莫如責餉於我國,而在於島中者,雖有萬一僥倖之志,似不出來也。李貴曰,漢人若不用干戈,只爲討糧事出陸,則天朝赤子,不可先以干戈制之也。我國人心極惡,且値凶歲,脫有奸宄之徒,伺候漢人之動,內外煽禍,則最可憂也。右相之言,是矣。臣意,則以爲廢主,時在江都,若避亂於此地,則恐有難處之事,須先送于濟州,牧使以文官擇差,廢朝衣食,使之豐厚,可也。此事處置,國之大計,曾將此語仰達,而今又敢啓。上曰,光海大失人心,雖有變亂,誰肯愛戴?李貴曰,江都之有積粟,漢人必知,若以船隻,直來取之,則何以禦之?預備舟楫,使之應變之地,可也。上曰,此等言,可謂有見,備船置軍,不無其弊,且有騷撓之患,今日急務,莫如儲置糧餉於海西等地,以爲不時之用,漢人欲作亂而出來,若給糧則似可退去矣。金尙容曰,聖敎至當,而渠若出陸,則雖給糧,似不易退也。近來天變非常,小臣淺慮,恐彼之應天變也。上謂李尙吉曰,可以知島中事矣,試言漢人情形。李尙吉進曰,漢胡及倭奴,善爲偵探,而我國則不能詳知敵情,接伴使可以細探以報,而近來伴臣,頻數遞改,故不能細知島中事情,今若擇送伶俐譯官,往探以來,則庶可知也。李見處,詳爲問之,則彼或不隱匿,若以善辭開諭,以示禍福,則未知如何?先爲偵探,然後可爲此擧也。金尙容曰,李見,本來奸兇,雖開諭萬端,似無所益也。渠若欲出來,豈有以開諭之故,不來也?上曰,島中所給之糧,幾至萬石,姑爲觀勢應變,可也。我國所給之糧無多,而尙今支保,人數不多而然耶?想有私自貿販事也。李尙吉曰,山東·江·浙等處商船,三四月間蔽海而來,島中以此裕食,登·萊有變,則商船之來,必不如前也。渠之家屬極多,以我國所給之糧,豈能自保也?李貴曰,體察使已往海西,守城設施等事,自有料理,而今所策應,專在道主,新監司李溟病重,一月內似難赴任云,勢當遞改,臣曹未得可合之才,使備局薦送,而備局諉於本曹,不爲薦送矣。金尙容曰,黃海監司,吏曹使備局薦送,於事不當,銓曹所當擇差,何必諉於備局也?李貴曰,黃海監司可合之人,遍觀朝臣,未得洽當者,若以名士重臣,非徒素不閑習吏治,亦不盡心國事,宋英望頗識軍旅,到處以人心爲本,且多計慮,山城修築之任,捨此無可合者矣。黃海監司,以此人差送,未知何如?尹墀曰,尹棨等之事,兩司請遞者,雖似太銳,以處置不宜之失,至被削黜之罰,則恐有聖朝過擧,敢啓。上曰,不可不施罰之意,已諭之矣。權濤曰,尹棨等之事,不無所失,而處置乖當,自有其罰,請還收削黜之命。上曰,勿煩。李貴曰,近來名士,多出外者,三司擬望之際,每患乏人,所謂名士,不可以造次得之,頃日年少之輩被罪者,以臣等之論,爲迎合,攻治已甚,不無所失,而然其中,或有可取之才,可取之行,豈可以所論過激而永廢不用也?鄭維城,人才可惜,欲擬銓郞之望,〈而〉恐自上或不允許,故不敢矣。維城,以鄭夢周後裔,未蒙忠臣之蔭,反被妻外祖之累,不入淸班之注擬,臣甚惜之,近來臺諫之啓,所見雖不同,以不改前啓中辭語,爲能事,此習,良可惡也。金世濂爲人,亦是人才,豈可斥於外也?李行遠等,皆是名士大夫,廢置未安。臣意,姑爲先拜守令,從後收拾,而未知聖意如何也?吳竱,乃億齡之子也,可謂名家子弟,且有文望,而攻臣之言,太爲已甚,臣初怒其不知臣本情,及今思之,必用如此之人,然後庶無諂諛之習也。李顯英,識見雖不明,律身淸白,甚有可取。李尙質,亦一時人才,豈可以所言之失,而不爲收拾也?今則大禮已定,人倫已明,收拾人才,復置淸班,使大小臣僚,協恭同寅,以濟國事,爲今日莫急之擧,願降明旨,一以示曠蕩之典,一以養和平之福,老臣區區之望也。金尙容曰,李貴所達之言,皆是,自上,誠可採取之言也。小臣有一說,敢有仰達,聖上卽位之後,待臣僚如家人父子,誠意相孚,在下之人,朝夕期待太平矣。近觀聖上擧措之間,言路日漸杜塞,臺官所論,絶不聽從,至於守令之論劾,亦不允許。古人有言曰,人之將死,必厭膏粱之味,國之將亡,必厭忠直之言,臣不意聖明之世,言路杜塞,終至於國不爲國也。聖上不以臣爲無似,置之台位,區區所望,聖上之廓開言路也。近來臺閣之官,爭相呈告,名士大夫不樂爲官,皆欲避之,人心可知也。小民離心,猶可憂也。況士大夫,不願臺官,豈非可憂之甚者乎?願加聖念焉。
金南重進啓曰,本館官員,近來尤甚乏少,臣與應敎鄭弘溟,皆以追崇都監都廳,除本司仕進,校理羅萬甲身有病,不得入直,校理趙緯韓時方入直,而疾病事故,未可預料,本館新錄,已爲圈點,速令廟堂,合坐磨勘之意,敢啓。上曰,依爲之。
李貴曰,申淑女獄事,自上以爲誤決,欲更鞫之,臣以判義禁,旣有誤決之失,則決無更爲參鞫之理,乞賜遞改。上曰,事勢非便,依爲之。
巳時,罷出。已上燼餘
上在慶德宮。停常參·經筵。
下直,淮陽府使兪省曾,梁山郡守吳燦,燕岐縣監柳重炯,旌義縣監鄭就道。
李明漢啓曰,明日常參·經筵,取稟。傳曰,只晝講。
有政。
吏批,判書李貴判義禁減下,未肅拜,參判李聖求進,參議呂爾徵未肅拜,右承旨姜弘重進。
兵批,判書金時讓出使,參判李尙吉進,參議韓仁及服制,參知李煌進,右副承旨李景奭進。
吏批啓曰,判書判義禁減下未肅拜,參議呂爾徵未肅拜,小臣獨政未安,何以爲之?敢稟。傳曰,仍爲之。
執義權濤來啓曰,本府掌令姜大遂,承召未及上來,掌令李惟達,持平尹孝永未肅拜,雖未備員,臣與大司憲朴東善,爲署經齊坐之意,敢啓。傳曰,知道。
李敏求,以義禁府言啓曰,以本府韓成必公事?何無結末事,傳敎矣。末端成必加耕之語,書寫之際落書,臣等不能致察,極爲惶恐,付標以入之意,敢啓。傳曰,知道。
傳于李明漢曰,史官一員待命,騎馬三匹立之。
執義權濤來啓曰,尹棨等罪名,只是處置乖當而已。其當不過遞差,而殿下橫加情外之目,遽有削黜之命,此豈大聖人中節之怒也?人心未協,物情未已,請還收尹棨等削黜之命。近來紀綱解弛,人不畏法,法府禁亂,亦不得行,可勝痛駭。刑曹參議趙國賓奴子,騎馬犯禁,見捉於府吏,知家而縱其下人,公然奪去,其不知事體,侮法泛濫之失,不可不懲,請刑曹參議趙國賓遞差。官無卑尊,職思其居,而近來怠棄職事,非但庶官爲然,至於臺閣之臣,亦有此習,識者寒心,掌令李惟達,持平尹孝永,正言李元鎭等,其病之虛實,雖不可知,而一時呈告,顯有避事之迹,非不知見却於政院,而逐日冒呈,至于再至于三而猶不已,或至於六七日之久,事體極爲未安,請命遞差。呈告之紛紜,近來弊習,政院之時時見却,勢所然也。至於再呈三呈,以至於不得已則捧入,殊甚未安,請當該承旨推考。答曰,承旨別無所失,勿爲推考。尹棨等事,不允
李景奭,以義禁府言啓曰,申淑女事,當爲開坐稟處,而非但新除授判義禁在外未還,親祭臨迫,當自明日,齋戒過後,稟處之意,敢啓。傳曰,知道。
傳于睦敍欽曰,明日晝講,停。
以私廟親祭祭文,傳于睦敍欽曰,親祭時,仁嬪前,亦當爲祭祀,而祭文何不製入乎?此製述人處,亦爲製進。
睦敍欽,以追崇都監言啓曰,南別殿修理郞廳任絖,南陽地下去得病,不得上來云,修理之事,一日爲急,請改差。其代,以成均館直講安時顯,改付標之意,敢啓。傳曰,知道。
睦敍欽,以追崇都監言啓曰,近來紀綱解弛,凡朝家號令,外方專不擧行,遷延時月,委屬痛駭,今此都監所用匠人,及雜物推捉卜定之際,酌定期限,朝夕知委,如有猶踵舊習,慢不及期者,重者,守令拿推,色吏京獄捉囚,治罪之意,知悉申勅,何如?傳曰,允。
吏批,李貴爲延平府院君兼吏曹判書,金時讓爲行兵曹判書兼判義禁府事,洪鎬爲宗簿寺正,韓亨吉爲司僕寺正,安琡爲內資寺正,金守濂爲宗簿寺典籤,鄭弘溟爲議政府舍人,崔茂爲刑曹正郞,許啓爲持平,李莆爲刑曹佐郞,元振河爲典籍,沈演爲司書,安大樞爲軍器主簿,崔時遇爲軍器副奉事,趙善瑀爲廣興副奉事,宋獻吉爲濟用監參奉,尹天衢爲益山郡守,李志裕爲臨陂縣令,李尙行爲鏡城判官,李久源爲魚川察訪。
兵批,黃瀷爲副護軍,朴而立爲副司直,任絖爲副司果,任慬爲副司果,李明傅爲副司果,韓斗文爲副司正,李叔鎭爲副司猛,李時程爲副司猛,藓啓興爲副司猛。以上燼餘
上在慶德宮。停常參·經筵。
卯時辰時,日暈。午時,日暈。酉時,日暈。
有政。
吏批,兼判書李貴進,參判李聖求進,參議呂爾徵未肅拜,右承旨姜弘重進。
兵批,判書金時讓出使,參判李尙吉進,參議韓仁及服制,參知李煌進,右副承旨李景奭進。
李明漢啓曰,明日常參·經筵,取稟。上曰,只晝講。
藥房啓曰,伏聞慈候,又有不安之節,而不能詳知,敢此仰稟。解表二陳湯,仍前加減,連爲製入乎?竝稟。答曰,前日所患之症,往來無常,至今未瘳,此藥,明日加劑入。
李明漢啓曰,本院日記,二月內未修正者,一一罷職事,曾已入啓,蒙允矣。前注書李汝翊,前假注書李尙逸,過限不爲修正,竝依前啓下公事,罷職,捧承傳之意,敢啓。傳曰,知道。
吏批啓曰,近日侍從之人,擬望乏少,破東補西,推移無常,不成貌樣,前後補外者,非止一二,今日之政,弘文館官員·臺諫,闕員甚多,外任中可合人,竝擬,何如?傳曰,允。
李景奭,以都摠府言啓曰,副摠管李聖求,除標信,政廳進去之意,敢啓。傳曰,知道。
吏批啓曰,黃海監司差出事,前以備局議薦,已爲蒙允,依前所達,備邊司議薦,何如?傳曰,依啓。
兵批啓曰,五衛將宋得運,除授後過限未肅拜,改差,何如?傳曰,依啓。
執義權濤來啓曰,尹棨等罪名,只是處置乖當而已。自有可施之罰,而殿下橫加情外之目,至下削黜之命,愛惡之所僻,遽至於情輕而案重,此非所以履中正而服人心也。請還收尹棨等削黜之命。呈告紛紜,近來弊習,政院之時時退却,勢故然也,而至於再呈三呈,則其間豈無實病,可以捧入者乎?近日朝報中,呈政院還出給,日不下三四人,非但所見駭異,亦有損於待臺諫之道,其於事體,實爲未安,請當該承旨推考。答曰,不允。
姜弘重,以吏曹言啓曰,參奉沈榗,已爲差出,今後祭奠之時,令沈榗,仍行廟司之意,敢啓。傳曰,知道。仁慶宮移安後,令實廟司察任,今政參奉差出。
李景奭啓曰,平安新兵使申景瑗,今已上來,當此多事之時,兵使重任,久曠未便,申景瑗,令該曹,催促數日內發送,何如?傳曰,允。
李景奭,以備邊司言啓曰,因吏曹啓辭,黃海道監司,令備邊司議薦,傳敎矣。黃海監司,自前無備局議薦之例,頃日議薦時,本司諸臣,亦多以爲未安者,今難因襲,以成謬例,令該曹擇差,宜當,敢啓。傳曰,知道。
睦敍欽,以禮曹言啓曰,今此改題主告祭時,祝文改辭,以神主時方所題之號,依近例稱之,而及其改題主後還安祭,則一依改題主新號稱之爲當,以此,分付於該曹之意,敢啓。傳曰,知道。
睦敍欽,以禮曹言啓曰,私廟改題主告祭,當行於初九日曉頭矣。但念,仁嬪神位,同在一室,祭奠似不可異同,頃日私廟有雨漏改造處,則告祭設行之時,仁嬪神位,亦爲告辭設行,今此改題主告祭,與前日雨漏時設行之意,敢啓。傳曰,知道。一體設行。
以禮曹,私廟奉移仁慶宮時事目磨鍊單子,傳于睦敍欽曰,此事目中,所謂前例,何時規例耶?問啓。
吏曹,兪伯曾爲刑曹參議,李惟達爲相禮,金聲發爲掌令,閔光勳爲持平,朴彦龍爲宗廟署令,金壽益爲正言,沈榥爲南別殿參奉,柳淰爲南別殿參奉,李元鎭爲平安都事。
兵曹,權炯兼五衛將,李植立爲五衛將,李楚材爲翊贊,崔弘達爲秉節校尉,趙國賓爲副護軍,尹孝永爲副司直。
李景奭啓曰,近來諸道狀啓之傳,漸至遲緩,今此討捕使睦長欽,狀啓二度,一則以順天呈,本縣貢物價□□,逢賊於尼山事,成貼於二月十八日,一則以昌平縣賊人李乭屎,已爲物故事,成貼於二月二十四日,日字相遠,而一時來傳,此必陪持人,中路遲延,因便竝付之致,事甚可駭,狀啓陪持人,令攸司,囚禁推治,以警其他,何如?傳曰,允。
瀛海君金起宗箚曰,伏以臣,猥得狗馬之疾,呈告至三,而加由之命,反出格外,感極懼深,若無所容。臣本庸虛,濫蒙恩渥,涯分已極,造物惡盈,今玆癃病之纏身,實是鬼責之所加,唯當屛伏省愆,聽之司命而已。雖欲驅策筋骸,强趨朝列,非但力有所不堪,適足以汚名器而增罪戾。況臣所帶經筵,則職是近密,備局則機務重地,尤不敢忝竊而冒居。伏願天地父母,察臣病勢之危劇,憐臣情事之悶迫,遞臣本職及兼帶,以便公私,不勝幸甚。批答缺
弘文館職姓名缺箚曰,臣等伏以,災不虛生,必有所召天之示警,乃所以仁愛之也。此雖常語陳談,而古昔明君哲辟,莫不兢惕於此,其所以側身修德之道,靡所不用其極,不敢諉之於時數之適然者,誠以天人一理,高卑不隔,感應之妙,捷於影響,可不懼哉,可不戒哉?臣等竊伏見聞,近來天災物怪,層見疊出,稽諸往牒,實所罕有,而白虹貫日之變,尤極驚慘,民情疑懼,中外寒心,聖明之世,胡然有此?臣等聚首相顧,不勝區區遑悶之至。仍念殿下,十載宵旰,一心憂勤,其在政令施爲之際,聲色貨利之間,無大過擧,有以上觸天怒,下失民心,而災異之甚,一至於此,究厥所由,必有其故,初年立志,漸至〈委〉靡而然耶?曩時積弊,未能盡祛而然耶?喜怒之發,或未免偏係之私而然耶?賞罰之用,或未盡公正之道乎?言路通塞,實係國家之興廢,一人之微,一事之細,其所取舍得失,誠若不甚關重於世道,而人主好惡,苟不廓然而大公,少爲私意之所蔽,則擧措失宜,動乖人情,人情乖,則天意不順矣。是以唯仁人能好惡,好惡得其正然後,方有以服人心而當天意矣。今以尹棨等被罪之事言之,箚中處置之語,雖有過激失中之病,而求其本心,豈有他哉?三司論議,互相可否,輕重緩急,惟其所見,不必苟同於人也。自前兩司,或有緩論,而見排於玉堂者,不可勝數,未聞其以此,疑爲立威脅制之計,而遽加削黜之譴也。夫三臣者,聞有可惜之才,徒以職在論思,不得不盡□,而不避雷霆之威,敢爲逆耳之言。二行缺初未嘗不出於爲國,而上送之□□,至其在平時,當有人言,況當今日民窮財竭之時,而値此大無之歲,何可仍存貿販之擧,不輟聚斂之事,使所得,不能補其所失乎?論者或以爲,軍國所需,責應無路,拮据之策,在所不已,而民怨所歸,理宜變通,凡干興利一事,勿論大小,今姑停罷,稍待豐稔而後更議,此言亦甚有理,殿下其不深思之耶?奢侈之害甚於水旱,誠非虛語也。殿下躬先菲薄,導率得宜,有風行草偃之化,而實效未著,流弊益甚,內外服飾,爭事華靡,殆難禁抑,至於勳貴之家,田宅臧獲,旣有賜給之物,雖不爲之,廣占加築,猶足以享其富厚,而人不知足豐泰,□凶奴未滅,何以家爲?古罕見其人,而國綱□□,無所顧忌,識者之憂,固已深矣,上年臺諫,請減大君家舍間架之數,殿下旣不快納,反下未安之敎,夫群臣之越法踰制者何限,而曾無隨事糾劾之擧,獨於王子第宅,有所云云,若以無諸己,非諸人之道言之,則群臣固有其責矣。然在聖上臨下之道,豈不思示朴爲先之美,使群下,有所觀感,而反擧此以塞人言耶?臣等竊爲殿下惜之。自古近習親屬,非無才望可取之人,而一有公議之嗤點,便成淸朝之瑕纇,故稍以廉介自持者,不以冒採爲榮,而輒不自安于心,其勢然矣。聖明在上,豈有膴仕預政之嫌,而臣等區區過慮,或恐殿下,自恃聖德之無私,不少留意於其間,則末流之弊,有不可勝言,其在防微杜漸之道,何可二行缺殿下儻於燕閑之中,平心察理,□□應天之實,動靜云爲,無少差謬,施措用舍,允合中正,益勵初心,痛刮舊習,澄淸本源之地,懋加克復之功,凡所以損於德害於政,妨於民病於國者,一切不復萌于心,則轉災爲祥之道,亶不外是,臣等俱以庸陋,待罪經幄,目擊天災,義難容嘿,敢陳瞽說,伏願聖明,少加財察,幸甚幸甚。取進止。答曰,省箚具悉。深用嘉尙,箚辭無非格言,予當惕念而自勉焉。燼餘
上在慶德宮。停常參,有晝講。
有政。
吏批,兼判書李貴病,參判李聖求進,參議呂爾徵呈辭未肅拜,右承旨姜弘重進。
政院,嬪宮誕日,單子問安。答曰,知道。
李明漢啓曰,明日常參·經筵,取稟。傳曰,停。
姜弘重,以都摠府言啓曰,副摠管鄭斗源,刑曹坐起進去,請出標信。傳曰,知道。
傳于李景奭曰,大臣·禁府堂上·兩司長官命招。
李明漢,以禮曹言啓曰,今此私廟改題主時,仁嬪神位一樣設行,則十三日私廟詣承華殿,告祭,亦當依此一樣行祭矣。祝文·祭官等事,分付于該曹之意,敢啓。傳曰,知道。
傳于李明漢曰,魂宮祔私廟時事目,覓入。
姜弘重,以司饔院提調言啓曰,掘土軍人,趁不起送事,江原道監司差使員,請推蒙允,而又見郞廳所招,則十四官內,十官終不起送,束手久留,勢甚非便,不得已募軍雇立,艱難掘取云,此時許多守令,一時請罪未安,其中尤爲數多,江陵·襄陽·伊川三官守令請推,以懲其怠慢之習,使之一邊督送,以償雇立之價,何如?傳曰,允。
李敏求,以義禁府言啓曰,新除授都事金鈺,遠在慶尙道,以病不得上來云,前頭且有推鞫之事,金鈺遞差,以在京無故人,令該曹急速差出,何如?傳曰,依啓。
李景奭,以備邊司言啓曰,西邊事機,比來尤緊,平安兵使遞易已久,而新兵使申景瑗,已爲上來,今明日內,催促赴任,宜當,敢啓。傳曰,依啓。
李敏求,以義禁府言啓曰,今此逆獄時,將有拿來之事,假都事十員,依前例,令該曹差出待候,何如?傳曰,允。
吏批啓曰,判書李貴直爲出去,參議呂爾徵未肅拜,小臣獨政未安,何以爲之?敢稟。傳曰,明日爲之。
三公·兩司長官·同義禁·尹履之·柳舜翼等啓曰,南原府使睦長欽狀啓中,告變人,晉州私奴福只·旕男,謀逆人,光陽居良人姜榮立·姜每·崔彦男,兩班鄭明弘父子,弓匠姜日男·姜於屯伊,衙前金戒民·崔山立·金溝,出身宋汝達·宋汝弘,光陽縣監李大根,衙奴千崇立·權七金等,發遣都事,拿來,宜當。傳曰,依啓。其中李大根,以弓箭載送事觀之,則所謂謀逆云者,似爲不實,勿爲拿來,如何?
三公·兩司長官·同義禁·尹履之·柳舜翼等再啓曰,李大根弓箭別備,上送未久,而有此告變之事,臣等亦以爲疑,而事係逆獄,不敢輕議,伏候睿裁,所謂衙奴二名拿來事,亦何以爲之?竝稟。傳曰,竝令放送,勿爲拿問。
姜弘重,以禮曹言啓曰,以禮曹,私廟奉移仁慶宮時事目磨鍊單子,傳曰,此事目中,所謂前規,何時規例耶?問啓事,傳敎矣。今此私廟,詣承華殿時,則未上徽號之前,故凡干應行節目,不敢隆殺,當依前者魂宮,祔私廟例爲之,此所謂前例者矣。其中各司一員侍衛事,亦當臨時磨鍊以入,敢啓。傳曰,知道。
領敦寧府事吳允謙箚子,伏以臣之所患,下部浮漲之症,近來益重,不能起動行步,明日命牌臨門,不得趨詣,臣不勝惶恐待罪。答曰,省箚具悉。卿其勿爲待罪,安心調理。
昇平府院君金瑬箚子,伏以臣,屛伏城外,賤疾危篤,昏瞀之中,伏承召命,驚惶顚倒,作力强起,而頹頓還仆,未卽趨造,慢命之罪,臣無所逃,惶恐戰灼,伏地待罪。答曰,省疏具悉。卿其勿爲待罪,入來調理。
午時,上晝講于資政殿。知事李貴,特進官李聖求,參贊官睦敍欽,侍講官趙緯韓,侍讀官羅萬甲,記注官李慶恒,假注書李時萬,記事官沈之漢入侍。上讀前受音一遍,趙緯韓進講書冏命,自王若曰,止彝憲,音釋各一遍,上讀亦如之。趙緯韓,以文義講曰,古者人君,以僕御之臣爲重者,以其親近於左右,常常相接也。穆王卽位之初,如是戒謹,而在位殆百餘年,操心漸怠,不能克謹終始。詩曰,靡不有初,鮮克有終,此人君所當惕念處也。羅萬甲曰,古之帝王,必擇褻御之臣,常存戒懼之心也。人君在於九重之內,接賢士大夫之時少,而居常親暱者,不過褻御之臣也。潛消默奪之患,以不擇褻御之臣故也。是時穆王,年不至衰耗,故初政則至擇僕御之臣,而人心易於怠荒,故終始有異也。上曰,人主始謹終怠,國隨以亂者,唐明皇是也。穆王此言爲好,想必英明之君也。李聖求曰,穆王雖不聽祭公謀父之言,而亦非凡庸之主也。李貴曰,穆王雖周流天下,操心不堅,故有前後之不同耳。羅萬甲曰,人君若有自聖之失,則諂諛者日進,而法家拂士日疎矣,此一節,正是聖明惕念處也。人君雖有才德,若自以爲聖,則漸入於有過之地,此言最爲緊切也。李貴曰,人臣有忌憚之臣,則必無自聖之失。上曰,僕臣諛,厥后自聖,此說好矣,而第其所言,責人則似重,而責己則似輕矣。趙贇曰,此言,雖似責人則重,居常狎昵之地,不擇正人,則恐有默奪之患也。人君本源之地,則豈待僕臣而正大也?此言,人君左右之人,雖僕御之臣,必可擇之也。上曰,凡人,責己則薄,責人則厚,穆王此言,似不盡善,僕臣之諛,實是人君之失也。萬甲曰,此諛字,緊關之字也。人君,每以有諛臣爲戒,則非但諛自無,亦無自聖之病也。講訖。李貴進曰,昨日遍觀南別殿御室,不必改造,而參奉所入處及典祀廳,可以改造也。且仁慶宮移安節目,當有禮官處收議,而雖未入廟,已上尊號,則未知移安時,以香亭子奉移耶?有司一員,當有陪從之事乎?若備儀物,自私廟直奉於南別殿,則未知如何?移安節目爲重乎,親祭時節目爲重乎?臣未知其禮之輕重,禮判入來後,自上下問其輕重,處之,如何?上曰,禮判,何日入來云耶?貴曰,今日入來云矣。上曰,私廟,非神主久留之地,未知如何?貴曰,姑爲移安,然後參酌處之,無妨也。貴曰,廷臣不爲赴京之行者,只金藎國·金時讓·沈悅數人而已。古者如此重事,則必以大臣差遣,而今則諸路艱險,國家多事,大臣難可以行矣。今此赴京之行,非如尋常之行,臣之初意,欲竝書二品以上再赴京者上達,而曾經海行之人,例不爲擬望,故小臣亦不免循例不爲列書矣。沈悅,身有重病,不受朝祿者數年云,臣昨日伻問,則答以,此行,非他行之比,吾豈敢言病?數日內當入京治行云,此人可謂有古人不避夷險之志也。趙希逸,則雖曰有實病,而嶺伯遞來不久,且頃日同中樞肅謝,似非痼疾,而受點翌日,乃敢以滿紙張皇之疏,猥瀆天聽,朝廷體尊,國綱不解,則渠何敢如是厭避也?臣其疏回啓時,不請遞改者,惡其用心之不好也。近日人,不知君臣分義,極可駭嘆也。李聖求曰,黃都督西向云云之說,人皆謂可疑之事,而臣意則以爲,都督自爲之計,則得也。都督久在島中,若無所成之事,則一行缺都督在島之時,其管下頭目等,如有作弊之事,自我禁斷事,都督未往之前,預爲約束,何如?上曰,卿言不無所見,言于大臣稟處。羅萬甲進曰,小臣罪戾甚重,自分棄死於遐裔,千萬夢寐之外,復覩天日,糜粉之外,不知所爲,臣有區區所懷,而屢次入侍,惶恐不敢仰達矣。近來天災時變,罔有紀極,聖明在上,賢能滿朝,此時可以無災異之警,而至於白虹貫日,變異非常,大臣旣陳應災之道,玉堂昨又上箚,溫批丁寧,感動群下,殿下體念之實,孰不欽仰?人君敬畏之實,惟在於操此一心,伏願更加惕念焉。且昨日本館箚中,以殿下爲無所差謬是望,殿下必以堯·舜期之也。殿下雖明聖,豈眞無所差謬也?自聖之病,見於言表,頃日,以無識責廷臣,其人豈皆無識也?訑訑之色,有甚於前日,臣恐自此,剛方正直之言,不入於耳,而讒諂面諛之士,日進於前矣。如欲去此病痛,莫如留意聖學,留意聖學,則自無如此之病矣。上曰,本館箚中,以無所差謬爲言,予亦知其以爲未盡也。無識之言,後乃思之,誤發矣。萬甲曰,聖敎至此,一國之福也。自古東方人主之言,無如今日殿下之敎也。臣請因此而畢陳所見,本館箚中,所謂數三弊端,請條擧論之,今之辦財者曰,不煩民力,財若不出於民,財何從而生乎?目今民生方困,財力已竭,而各衙門,以貿販爲能事,不知財出於民,斂怨日深,近來奢侈成風,李曙·申景禛之家,尤爲宏麗兼竝空垈幾至千餘間云,人臣豈有千間之家乎?古人曰,君上之失,言之易,權臣之事,言之難,申·李之事,誰能言之?小臣今日所達,非毁斥功臣也,乃相規之道也。李曙之第,多植花草,以爲翫娛之地,目今國事艱虞,中外憂遑,此豈留心花草之日也?殊無古人,何以家爲之意?自上,勿以小臣之言,爲不足聽,而責勉兩臣,則彼皆國家重臣,寧有不畏朝廷之理也?李貴曰,設令羅列花草,有何所妨?豈是不忠而然也?萬甲之言,似過矣。萬甲曰,當此國家危亡之日,位重勳宰之臣,若有馬革裹屍之心,則豈以花草爲翫也?貴曰,李曙赤心憂國,雖日翫花草,豈有不念國事之理也?其長處極多,不可以小失,撓其長也。萬甲曰,近來奢侈日甚,士大夫家婚事,窮極無度,臣聞外間傳播之說,鄭百昌家婚女之時,至於借用闕內粧梳等物云,此言若或不實,則臣請伏妄言之罪,而百昌實有此事,誰敢言之?且其子善興,出入閭閻,恃勢作弊之狀,不可勝言,至於白晝,拔劍刺人,兩驛驛馬,牌子取騎,法府禁吏,公然號令,使除犯禁,若非戚里驕橫之時,安敢如是?以國家紀綱,不能制此一小豎乎?上曰,所刺之人,何如人也?萬甲曰,微細之事,不敢擧其姓名仰達,而刺之之說,不虛矣。且反正初物議,以韓浚謙卜相,浚謙聞之力言曰,若有此事,是開萬世無窮之弊也。戚里,豈可預政也?此言誠是,故物論,因以停止。姜碩期之每辭好爵,其意非在於不參大禮也。今日朝廷,不用此一人,豈無他人,而鄭百昌在廢朝時,被罪在外,未十年朝士之變如此,臣竊爲淸朝羞也。近觀追崇都監監造官之事,其數不過六七人,而皆是提調堂上之子弟親屬也。雖曰無相避,豈有如此之理乎?且自上,待群下之道,當以勵名節爲大,而或有顯被嗤點者,廉恥所關,勢難行公,而殿下或不許遞職,殊非所以勵廉恥之道也。貴曰,都監,權設衙門,故自前謬例,上下官無相避之故,臣亦以五寸姪李時程,爲監造官矣。呂爾徵爲人諄謹,人無毁詆,戚里中可用之人也。頃日合啓停啓時,獨自主斷,臣甚取之,擬望於吏曹參議矣。羅萬甲雖自謂直言不諱,而於大禮一事,少無知識,近來明倫之人,唯趙緯韓·呂爾徵·崔葕三人而已。臣嘗以萬甲,爲死節之人,而猶未免隨俗,以攻臣爲能事,至於玉堂箚子,有斥臣用戚里之說,臣旣痛之,今又面責於榻前,臣旣被萬甲之面斥,不可復忝政席。萬甲名士也?國事可以委於萬甲也?今此堂堂大倫,欲明於世者,有何罪也?若非呂爾徵,則頃日必不停啓,萬甲何敢攻斥爾徵於榻前乎?以朝政言之,則豈可不用明倫之外戚,而只用爲廢倫之萬甲乎?小臣以大禮一事,心重發,夜或起坐,今則大禮已行,大倫已明,臣雖死,自可瞑目矣。趙緯韓進曰,李貴所達之言,似爲過當,羅萬甲所謂勿用外戚之說,泛然言之耳,非嗤點某某人也。臣名累出於筵中,臣誠惶恐,臣之情迹,旣甚狼狽,職名非庶官之比,豈有被論玉堂之官,冒恥行公之事也?有愧於下吏,有靦於同僚,人皆稱臣爲迎合上意之論,而被正直臺官之論劾云,廉恥都喪,進退維谷,伏乞聖明,許遞臣職。李貴曰,萬甲之斥臣,實出於公議,不可因在銓地,請退去。上曰,勿辭。申時,罷出。以上燼餘
上在慶德宮。停常參·經筵。
下直,谷山郡守閔灠,懷仁縣監李堅峯。
有政。
吏批,判書李貴進,參判李聖求進,參議呂爾徵未肅拜,右承旨姜弘重進。
兵批,判書金時讓出使,參判李尙吉病,參議韓仁及進,參知尹煌病,右副承旨李景奭進。
姜弘重啓曰,明日常參·經筵,取稟。傳曰,停。
藥房,慈殿問安。答曰,諸症候一樣,而不至大段,藥二服進御矣。
吏批啓曰,黃海監司擬望之人乏少,水使·守令中可合者,竝擬,何如?傳曰,依啓。
正言金壽翼來啓曰,尹棨等請遞兩司者,雖未免氣銳過激,而謂之作威脅人,則斷非本情也。凡在庶官,尙不可以情外之罪罪之,況經幄三臣,因一處置之少失,遽被削黜之重罰,恐非聖人中節之怒也。請還收尹棨等削黜之命。答曰,不允。
持平許啓來啓曰,尹棨等,以論思之臣,雖或有處置過當之失,初非大段之事,而殿下橫加情外之目,至下削黜之命,愛惡之所僻,遽至於情輕而案重,此非所以履中正而服人心也。請亟收尹棨等削黜之命。答曰,不允。
姜弘重,以侍講院言啓曰,本院上番六員,下番四員內,輔德·兼文學·兼司書·兼說書未差,說書成以性,覲親呈辭下鄕,兼輔德鄭弘溟,兼弼善金南重,以追崇都監都廳,除本司仕上直,而金南重,則以妻父歸葬事,受由出去。弼善高傅川病重上疏,方在調理中,只有文學臣金德承,司書臣沈演,今方入直,非但疾病事故,未可預料,前頭連有擧動,而陪從之班,不成貌樣,事體極爲未安,今日政,亟命吏曹,以在京無故人,闕員盡爲差出,何如?傳曰,依啓。
以兵曹衛將所粘目公事,傳于李景奭曰,定甲順等,自前抽用乎?問啓事,傳敎矣。問于兵曹,則在前,亦有定甲順等抽用之例,而因念忠順衛,則法典有抽用之例,或有不許抽用時矣。今後忠順衛收用之意,言于該曹,使之知委,何如?傳曰,依啓。
李景奭,以備邊司言啓曰,譯官朴庚淸書目中,聞見之說,出於漢人所言,有難準信,都督今月初三日,亦爲乘船西向,爲誅賊之計云云,而庚淸書目初二日成貼,則都督之動靜形止,可以明知,而但聞漢人之言,不擧目見之狀,庚淸以年少譯官,必不能詳探事情也。韓後信,乃都督差備譯官等,未有眞的之報,殊甚不當,令接伴使,速爲前進,詳探島中事情,連續馳啓之意,接伴使及監·兵使處,竝爲行移,何如?傳曰,允。
鄭廣成,以戶曹言啓曰,本曹郞廳,爲任極緊,若不久任其職,則無以責效,故自前不爲遷動,而近來遞易無常,極爲未妥,正郞黃胤後,例差追崇都監郞廳,凡所入之物,措備應用之事,專掌爲之,而今政,移拜禮曹,本曹及都監之事,委屬可慮,黃胤後仍差本曹正郞,俾察都監之務,宜當,敢啓。傳曰,依啓。
傳于姜弘重曰,山陵都監似當排設,而何至今不爲取稟耶?問啓。
睦敍欽,以禮曹言啓曰,傳曰山陵都監,似當排設,而何至今不爲取稟耶?問啓事,傳敎矣。當初本曹啓辭內,以應行節目,待實錄相考後,參酌處置爲請,故判書崔鳴吉還朝後,始爲稟處之意,敢啓。傳曰,知道。
睦敍欽,以禮曹言啓曰,今此改題移安本意,專爲祭以諸侯之禮,則告祭親祭黍稷牲牷,所當一依宗廟之祭,而器皿未備,事多窘迫,請依文昭·延恩殿例,因用常饌,何如?傳于睦敍欽曰,祭文中,黍稷二字改之,似當矣。
睦敍欽,以禮曹言啓曰,私廟親祭節目,與前不同,所當百官陪祭,而閭閻之中,祠宇狹窄,事勢難便,故不得已依此磨鍊入之之意,敢啓。傳曰,知道。
睦敍欽,以禮曹言啓曰,陵號旣定之後,所當卽設都監,而考見成廟故事,則山陵之役,因大王大妃傳敎,權爲停寢,非但神道尙靜,蓋亦出於愛惜民力之意也。臣鳴吉路經海邊數邑,民生嗷嗷,朝夕是急,顯有塡壑之狀,此時又用大役,實爲重難,姑待冊命旣降,誌石改書時,一時起役,始爲便當,惶恐敢啓。傳曰,令都監議啓。
睦敍欽,以禮曹言啓曰,初九日改題,先告事由,祭祝文頭辭,依前例爲之事,啓下矣。更思之,則似爲未安,皆以孝子國王臣諱稱之,而屬號竝加皇字,宜當,以此擧行之意,敢啓。傳曰,依啓。
睦敍欽,以禮曹言啓曰,改題主時,旣書皇字,殿下自主其祭,則事體,自與私家題主之禮,迥然不同,依宗廟列聖神位例,不書傍題,爲宜,敢啓。傳曰,依啓。
睦敍欽,以禮曹言啓曰,私廟告祭親祭時,仁嬪前竝爲行祭事,已爲命下矣。臣等竊伏思之,國家祀典,各有所施,禮節甚嚴,不可任情而行,祭以諸侯之禮,豈宜竝行於無服之私親乎?但神位同在一室,而專廢告祝,則事亦未安,臣等之意,不如姑待禮畢之後,令綾原君自爲祝辭,仍行告祭之由,似爲得體,敢此仰稟。傳曰,知道。依前例,先行告祭。
睦敍欽,以禮曹言啓曰,今此移安時陪從,本曹堂上全數,兵曹·都摠府,堂上·郞廳,一半,進去私廟,檢勅諸事,仍爲陪行,一半,先詣殿所檢勅,而仍於闕門內序立秪迎,似爲宜當,敢啓。傳曰,依啓。
睦敍欽,以禮曹判書崔鳴吉言啓曰,本朝追崇之禮,只在於太祖·成廟兩朝,而太祖時則只有上號立廟之語,而無他節目,或是創業之初,節文疎略,或是史官記事欠詳,未可知也。成廟朝則有許多論議,及前後冊文敎書賀箋,而文字太繁,不可盡錄。且以懿廟造成提調·郞廳論賞之事觀之,則應有都監,而別無現出之處,可據節目,頗恨未備,姑以其抄錄要語,以啓之意,敢啓。傳曰,知道。
睦敍欽,以侍講院言啓曰,新除授輔德金坽,今在慶尙道禮安地,書筵入番事緊,請斯速乘馹上來事,下諭,依前例,院書吏給馬下送。傳曰,依啓。
吏曹,宋英望爲黃海道監司,金坽爲侍講院輔德,高傅川爲侍講院弼善,曺臣俊爲戶曹正郞,黃胤後爲禮曹正郞,金㠍爲禮曹佐郞,李惇禮爲南別殿參奉。
兵批,李時楳爲副司果。
瀛海君金起宗箚子。答曰,省箚具悉。卿辭至此,兼帶知經筵,當勉副焉。
吏曹參議呂爾徵辭職上疏。入啓。踏啓字而下。
瀛海君金起宗箚曰,伏以臣之不堪供職之狀,四行缺展轉沈痼,精神內耗,肢體不外損,右邊純虛,氣血俱竭,與人語言,纔應於前,而便失於後,昏謬顚錯,有若一風人,自分終身病廢,決非時月可瘳,每將犬馬之疾,仰溷天聽,臣固知罪合萬殞,而跧縮私室,虛帶職名,其罪尤大。伏願天地父母,憐臣實狀,察臣危懇,遞臣本職及兼帶知經筵同知成均備局堂上,以便公私,不勝幸甚。批答見上
吏曹參議呂爾徵疏曰,伏以臣,曾以賤疾,冒死控疏,聖批優容,許以調理察職,臣感激隕越,卽當肅謝,顚仆爲期,而第臣有狼狽危迫之憂,不避煩瀆之誅,仰籲於宸嚴之下,夫天曹之職,地望要緊,處之者不惟其人,苟有冒據者,則公議非之,唾罵歸焉。如臣賦性朴陋,與時齟齬,旣不能以知陰陽,自爲身圖,又不能孤立,一意職思,其居常踧踖,不敢自齒於名流矣。頃忝諫長,厚招人謗,及叨是職,又惹物議,胡顔之厚,顯居榮次,辱名器而壞廉恥哉?伏願聖明,亟賜遞免,以安愚分,不勝幸甚。批答見上燼餘
上在慶德宮。停常參·經筵。
下直,茂長縣監林得悅。
有政。
吏批,判書李貴追崇都監進,參判李聖求進,參議未差,同副承旨睦敍欽進。
兵批,判書金時讓出使,參判李尙吉進,參議韓仁及私廟進,參知尹煌進,右副承旨李景奭進。
李明漢啓曰,明日題主時,何承旨進去乎?敢啓。傳曰,都承旨進去。
持平許啓來啓曰,尹棨等,以論思之臣,雖或有處置過當之失,初非大段之事,而殿下橫加情外之目,至下削黜之命,愛惡之所僻,恐非大聖人和平之道也。請還收尹棨等削黜之命。答曰,如是堅執,極爲不當,更勿煩瀆。
正言金壽翼來啓曰,前啓,請尹棨等,還收削黜之命。答曰,同府答。
李景奭,以備邊司言啓曰,西方之事,種種可虞,而新除授黃海監司宋英望,方在全羅道左水營,未交代前,勢難往任,新水使,令該曹,當日內,爲政差出,使之趁速赴任,宜當,敢啓。傳曰,依啓。
兵批啓曰,全羅左水使擬望之人乏少,京畿守令竝擬,何如?傳曰,依啓。
李景奭啓曰,今日爲政事,命下矣。都承旨鄭廣成有故不來,右承旨姜弘重以式暇不來,左副承旨李敏求有故出去,廳中只有左承旨李明漢,及臣景奭,同副承旨睦敍欽,而小臣當進兵批,吏批則李明漢,與參判李聖求,婚姻家相避,何承旨進去乎?敢稟。傳曰,同副承旨進去。又啓曰,椵島形勢,異於他日,都督方有移動之意,伴臣至有催促之言,今見接伴使金大德狀啓,則行邁甚緩,似無急赴之意,極爲駭然,請金大德察之,使之罔晝夜馳進入島,速見都督,凡干事機,一一相議,探訪馳啓之意,行移,何如?傳曰,依啓。此人所爲,至於如此,國無紀綱,可知也。
李明漢啓曰,傳曰,祝文所當先送,則何不早爲,而如是其晩耶事,傳敎矣。題主時告由,還安祝文,竝依禮曹當初所定,盡爲正書,而又因禮曹草記,改其頭辭,及屬號改書之際,自至差晩,且當初受押單子,初九日題主祭祝文,及十一日親祭祝文,十三日移奉祭祝文,皆於一單子磨鍊啓下,故各日祝文,所當一時受押,而親祭祭文,有改付標處,奉安祭文,今始啓下,如待其畢寫,則日勢必至甚暮,似爲未安,故不得已先將明日題主祭祝文三張,受押傳香,而其餘祝文,則今方正書準考,追後入啓之意,敢啓。傳曰,知道。
李景奭,以兵曹言啓曰,濟州全家定配罪人馬仁賢,當身,則正月分,自咸興,直送配所,家口則自京中,推刷入送事,臣曹已爲入啓矣。家口,推刷事,漢城府移文,則同府回答內,同馬仁賢,狂妄未娶,妻子女奴婢財産本無云云,更令査考戶籍,期於現出,則只擧四祖及其兄弟之名,家口則無一名,刷出再三,回答如此,不得推刷入送之意,濟州牧使處,移文,何如?傳曰,知道。
李明漢,以禮曹言啓曰,考見成廟故事,則懿敬上冊時有樂章,其後使臣,準請加上尊號時,又改製樂章,祔廟後,以此仍用,今載五禮儀是也。前頭上號時所用樂章,令藝文館撰出,使樂工,預先學習,作爲廟樂,冊封後不必改製,仍爲用之,似當,敢啓。傳曰,依啓。
李明漢,以追崇都監言啓曰,都監堂上,前以四員差下,而今又有南別殿修理之役,凡干句管之事,比前尤繁,判尹金自點加啓下,使之往來檢勅,何如?傳曰,四人足以看檢,不必加出。
持平許啓來啓曰,臣等伏見禮曹啓辭,則仁嬪前行祭,令綾原君行禮,乃爲得體,而自上,以依前例,竝爲行祭,判下矣。前日私廟親祭時,則竝爲行祭,似無不可,而今則與前日自別,祀典各異,禮制甚嚴,任情親行,極爲未安,請一依該曹啓辭施行,而祝辭亦令更爲製進。答曰,竝行,似無大段不可,勿爲更煩。
傳于睦敍欽曰,管餉使朴簉狀啓,下該曹。
李明漢,以追崇都監言啓曰,禮曹啓辭內,陵號旣定之後,所當卽設都監,而考見成廟故事,則山陵之役,因大王大妃傳敎,權爲停寢,非但神道尙靜,蓋出於愛惜民力之意也。臣鳴吉,路經海邊數邑,民生嗷嗷,朝夕是急,顯有顚壑之狀,姑待冊命,一時起役,便當,敢啓。傳曰,令都監議處事,傳敎矣。該曹啓辭至當,依此施行,便當,敢啓。傳曰,知道。
吏曹,金起宗爲同成均,黃胤後爲戶曹正郞。
兵曹,呂爾徵爲副護軍,嚴愰爲全羅左道水使。
完豐府院君李曙上疏。伏以臣,濫沐洪恩,官躋崇品,祿至累鍾,可謂富貴之極,於良足矣。幸以餘力,添構庇身之所,使先人遺址,得以復光,而路傍新構,衆人指點,臣嘗危懼,若無所容,而其違制與否,十目所視,臣何敢瀆陳乎?臣年已向暮,氣亦先憊,雖是公餘,別無翫好,只得裁植花樹,以爲頹齡遣賞之地,而奇種異品國中之所無者,則臣亦安得而有之?然臣之得至於此,何莫非天地之賜也?今此人言之來,固不敢爭辨也。無論侈儉,而初不造舍,則人何有此言?無論多少,而初不栽花,則人何有此言?只增憫蹙而已。伏願聖慈,亟遞臣本職及兼帶,以謝公論,以安愚分。答曰,省疏具悉卿意,羅萬甲徒誦古人之言,而不識卿之至誠,予亦痛歎,第其所言,以相規之道言之,勿爲厭聞而安心焉。以上燼餘
上在慶德宮。停常參·經筵。
下直,咸鏡都事金灦,平安兵使申景瑗,北評事徐挺然,禮安縣監琴尙絃。
午時,日暈。
藥房,慈殿問安。答曰,平安。
鄭廣成啓曰,小臣,以今日私廟改題主事進去,下直。傳曰,知道。
鄭廣成啓曰,明日擧動時,以事變〈假〉注書蔡忠元,守宮之意,敢啓。傳曰,知道。
李景奭,以都摠府言啓曰,今日入直軍士,當爲中日習射,而以私廟親祭齋戒,退行之意,敢啓。傳曰,知道。
李敏求,以義禁府言啓曰,來十一日私廟親祭時,大駕考喧二員,挾輦二員,當直一員,駕導二員,駕後二員,本司晝夜直一員,東宮考喧二員,當爲分差,而本府郞廳十員,隨駕不足,依前例,假郞廳三員,令吏曹差出,何如?傳曰,依啓。
傳于李景奭曰,今下弓矢甲冑,兵安兵使申景瑗,給送。
李明漢,以禮曹言啓曰,改題主,旣尊以皇字,則大院君神位,仍書忠勤貞亮效節協策扈聖功臣十二字,以爲未安,或以爲除去此十二字,只書大院君之號,宜當矣,何以爲之?敢稟。傳曰,知道。勳號勿書,可也。
李明漢,以禮曹言啓曰,臣等考見列聖尊號,大王八字,王妃六字,而穆·翼·度·桓四祖及恭靖大王只四字,王妃則只二字,有若稍存差別,此必有微意而然也。又考成廟故事,初加溫文懿敬四字,而不加大字,準請後,又加宣肅恭顯爲八字,而始稱大王,及祔廟時,又上廟號爲德宗,其時議臣,有引四祖·恭靖舊例,以稱宗爲未妥者,此言,實有所見,設令祔廟爲可,至於稱宗,則恐違祖宗本意,而議臣之言,終不得行,必是誠孝所重,務在隆厚故也。且成廟,旣以睿宗爲考,則又尊本生,微有二本之嫌,議者之言,不爲無據,其不爲奏請,蓋有所慮,而金瓆之行,似不無人事於其間,今日之事,與此自別,封奏之日,卽是準請之日,則議諡時,自當稱情致隆,不必又生節目,但念追崇之典,終異受命之君,若依四祖·恭靖故例,皇考,只上四字諡,而仍稱大王,皇妣,上二字諡,而微寓避嫌之意,則於情於禮,似爲十分穩當,而成廟故事,旣爲如此,則減字上諡之言,亦非臣子之所敢輕請,參酌得宜,惟在詢問大臣而處之,議諡之日,今已迫近,不可不預先講定,故敢啓。傳曰,依成廟故事擧行,勿減字數,宜矣。
李明漢,以禮曹言啓曰,前例大王初喪請諡時,有表及行狀,新王卽位,有承襲奏請,故今亦遵倣此例,以表奏竝擧爲請矣。及考實錄,德宗大王追崇時,請封請諡兩款事,竝入於奏文中,而無上表之事,必以事異常規故也。但上表,今雖不敢,若無行狀,則天朝何所據而爲諡乎?其間應有別樣處置,而實錄中,未有所據,臣等反復思量,處此之道,有三焉。或依成廟故事,只爲奏文,或奏文之外,別爲行狀,付諸使臣準請後,行狀呈納于禮部,以爲議諡之地,或依前啓下,表奏竝送,而奏文中,亦及請諡之語,其表及行狀,則先探禮部之意,或呈或否,此三者,未知何者爲得,令大臣議處,何如?傳曰,依啓。
李明漢,以追崇都監言啓曰,五禮儀所載儀仗,有大駕·法駕·小駕三等,而大駕儀仗,則冕服擧動時所用,似或未妥,且今日之禮,務在速完,故以法駕儀仗,磨鍊措備之意,敢啓。傳曰,知道。
李明漢,以追崇都監言啓曰,別廟祭祀時,所當一依王者之禮,故所造祭器,以宗廟所用體制,依倣造作之意,敢啓。傳曰,依啓。
持平許啓來啓曰,伏承昨日聖批,以竝行,似無大段不可爲敎,臣等竊惑焉。祀典之隆殺,自有其節,禮制甚嚴,諸侯之禮,決不爲竝行於無服之私親,請依該曹啓辭施行。答曰,祭物,與前無異,百官,亦不參陪,所謂諸侯之禮者,未知何事也。
睦敍欽,以禮曹言啓曰,國家議定莫大之禮,則亦不無告廟之事,而考諸實錄,未有見出之處,故未卽稟請矣。反復思量,則不爲告廟,終涉未安,令大臣議處,何如?傳曰,允。
睦敍欽,以禮曹言啓曰,今日宗廟奉審後,北階改築處看審,則新築之處,頗有堅密可喜,而計其役,則前頭畢役之期,似在數朔之後,三曹郞廳,別無大段緊要事,而廢其職務,長在役所,亦甚未妥,自今以後,趁日相替,使之兼察本曹之事,似爲無妨,敢啓。傳曰,依啓。
傳于睦敍欽曰,南別殿新號孝字,改以恩字,爲當,此意,言于藝文館。
傳于睦敍欽曰,今日改題主時,香湯·光漆,竝爲不用云,擅自不用緣由,問啓。
睦敍欽,以追崇都監言啓曰,承華殿移安時,宜用屋轎,而日期急迫,決難及時造作,內司僕所藏金輦一坐,及外司僕所藏神輦一坐,去其翼帳而用之,則事甚便當,敢啓。傳曰,依啓。舊輦勿用。
睦敍欽,以禮曹言啓曰,前例大王神駕擧動時,有神輦·空輦,王后則有神輦,而無空輦,今當依此磨鍊,而頃年遷陵時所用神輦,藏在太僕,少無傷損,內司僕所藏綵轝之數,多至八坐,若欲竝爲改造,則工役必多,皆以遷陵時舊件修補用之,而所當新造者,則別要轝一坐而已。工役易就,事甚便好,考見流來謄錄,則亦多如此,故敢啓。傳曰,依啓。
執義權濤來啓曰,臣於上年冬,有論罷東萊府使柳汝恪矣。卽見刑曹公事,汝恪因他事緘答,構毁臣身,無所不至,橫逆之來,臣竊痛之,臣之立朝居鄕,無大疵累,則擧朝之所共知,臣不必屑屑分疏,而緘辭中數件措語,顯爲誣捏,近於欺罔,忝在此地,義難容默,所謂宰相名士積年未收,再報監司,一一督納云者,士大夫居在本道者,非止一二,臣亦不能保無逋欠,而此則各官守令之外,雖以方伯之職,在糾檢,亦不可知,況一東萊府使乎?倭供收納之時,爲府使者,但知某邑某物之未收而已。某人某戶之逋欠多少,何據而知之?乃以臆度之言,冒陳於天陛之下,其亦濫矣。至於丹城所納之木則元數六同,而見退者四十餘疋。汝恪乃曰,一同之中,連尺者四十六疋,以六同通計之數,瞞施於一同,則此非幾於指鹿之歸乎?監司踏印之事,則趙希逸,見欺於汝恪,裁折八升細木,分送見樣於各官之後,巡到道內列邑,則怨咨盈路,訴牒山積,不得已爲此變通之政,一路所經,無邑不然,何獨丹城有是事乎?臣於上年夏間,病伏鄕家,得聞汝恪,面欺道主,刁蹬倭木升數,仍爲分遣所親於列邑,以圖防納,而及其輸納之時,日與鎭將,昏酣縱樂,未嘗爲一日親莅,委之下吏譯官之手,任其咀嚼,臣實惡之,有此論啓矣。其所謂巧爲構陷,不遺餘力者,多見其不自量也。臣旣重被詆毁,不可一日仍冒,未免瀆撓於淸齋之日,臣之罪戾,到此尤大,請命遞斥臣職。答曰,勿辭。
李景奭啓曰,執義權濤,再啓煩瀆,退待物論矣。傳曰,知道。以上燼餘
上在慶德宮。停常參·經筵。
下直,交河縣監姜文星,開雲萬戶成振昌。
傳于李明漢曰,親祭退定於十二日。
李明漢啓曰,明日祭罷還宮後議諡事,啓下矣。親祭退定於十二日,則明日乃擧動之日,仍爲議諡與否,令該曹速爲定奪,何如?傳曰,允。
傳于李景奭曰,議諡不可退行,明日早朝議諡事,擧行。
李明漢,以追崇都監言啓曰,移安時舊輦勿用事,命下矣。二日之內,決無新造之理,極爲可慮,諸宮家如有可合新件,則一番取用,或似無妨,敢啓。傳曰,兩位以一轎移安,似或無妨,議處,且此事,不爲預稟,以致如此,極爲非矣,當該禮官,察之。
李景奭,以備邊司言啓曰,伏見都督咨文,西討之言,似爲的實,而登旅生變之言,始發於文書中,都督雖已發程,不可無回答之禮,令承文院,撰出咨文,下送于本道監司處,使之卽送島中,因便傳致,宜當,敢啓。傳曰,依啓。
持平許啓來啓曰,昨承聖批,以祭物與前無異,百官亦不參陪,所謂諸侯之禮者,未知何事,爲敎,臣等,竊以爲不然,殿下,旣以大院君爲皇考,亦書傍題,則是遵古者,祭以諸侯之禮也。儀文饌品,雖未及備,與前日私廟之禮,事體自別,仁嬪前,不可依前竝祭,明矣。旣曰非禮,則何可以事非大段,而强而行之乎?請依該曹啓辭施行。執義權濤引嫌而退,臺諫隨事論劾,乃其職耳。張皇自明,責有所歸,別無可避之嫌,執義權濤,請命出仕。答曰,依啓。且親祭事,儀文饌品未備之前,不可謂諸侯之禮,爾等更加詳察,勿爲煩論。
姜弘重,以追崇都監言啓曰,神輦·綵轝等物,仍舊修補事,已爲蒙允,今之應爲新備者,只神輦·別要轝各一坐及祭器儀仗而已。問於儀仗庫直,則大殿大駕儀仗計除外,法駕儀仗準備之意,敢啓。傳曰,知道。
又以追崇都監言啓曰,以都監草記,傳曰,移安時,只以一轎移安,似或無妨,議處事,命下矣。私家神主出入時,累代之主,竝安於一轝之中,而今日之禮,與此不同,故當初以二轎磨鍊矣。今之事勢,甚爲急迫,且移安之擧,出於不得已,非如備禮擧動之比,權奉一轝,似無所妨,敢啓。傳曰,依啓。
姜弘重,以禮曹言啓曰,上號時玉冊文,亦令詞臣,預先撰進之意,敢啓。傳曰,依啓。
姜弘重,又以禮曹言啓曰,奏請使旣已差出,所當依例擇日,而登路方梗,勢難通行,更觀西報而爲之乎,抑預定日期以待之乎?若有擇日,則當以何間推擇乎?敢啓。傳曰,預定日期,更爲觀勢發送,而五月內,推擇。
姜弘重,以禮曹言啓曰,南別殿新號,改以崇恩殿,已爲命下矣。參奉官敎,令該曹後政改下批,宜當,但移安之日已迫,參奉不可一日曠闕,未下批前,使之依前察任之意,敢啓。傳曰,依啓。
姜弘重,以禮曹言啓曰,竊聞中朝之制,內服諸侯追封時,只給誥命云者,載於大明會典,而廢朝時恭嬪追封奏請時,竝請冕服,其時禮部,據例防塞,强請而後許之云,且考成廟實錄,德宗大王請封奏文中,只請王妃冕服,而不及大王冕服,蓋以其時,仁粹王妃尙在故也。天朝法例如彼,祖宗故事又如此,昏朝謬例,恐不當遵,今此請封奏文中,冕服一款,勿爲擧論,宜當,敢啓。傳曰,依啓。
姜弘重,以禮曹言啓曰,曹啓辭,國家有莫大之禮,則不可無告廟之事,考諸前例事,傳敎矣。議于大臣,則領議政尹昉,領敦寧府事吳允謙,左議政李廷龜,右議政金尙容,以爲國有大事,例必告廟,今此追崇上號,乃朝家莫大之擧措,不爲告廟,果涉未安,伏惟上裁,行判中樞府事鄭昌衍,昇平府院君金瑬有故,不得收議,大臣之意如此,上裁施行,何如?傳曰,依議。
姜弘重,以禮曹言啓曰,曹啓辭,前例大王初喪請諡時,有表及行狀,新王卽位,有承襲奏請,故今亦遵倣此例,以表奏竝擧,爲請矣。及考實錄,德宗大王追崇時,請封·請諡兩款事,竝入於奏文中,而無上表之事,必以事異常規故也。但上表則雖不敢,若無行狀,則天朝何所據而爲之乎?其時應有別樣處置,而實錄中,未有所據,臣等反復思量,處此之道,有三焉。或依成廟故事,只爲奏文,或奏文之外,別爲行狀,付諸使臣,準請後,以行狀,呈納于禮部,以爲議諡之地,或依前啓下,表奏竝送,而奏文中,亦及請諡之語,表及行狀,則先探禮部之意,或呈或否,此三者中,未知何者爲得,令大臣議處,何如?傳曰,依啓事,傳敎矣。議于大臣,則領議政尹昉,領敦寧府事吳允謙,左議政李廷龜,右議政金尙容以爲,初喪奏請,有表及行狀者,爲大行王請諡也。有奏文者,爲新王有承襲也。今此奏請則與初喪不同,依德宗朝例,請封請諡兩款事,竝入於奏文,而別爲行狀,付諸使臣,呈納禮部,以爲宜當,伏惟上裁。傳曰,依啓。以上燼餘
上在慶德宮。停常參·經筵。
私廟親祭擧動。
李明漢啓曰,明日私廟親祭,明明日神主承華殿移安,十四日謁聖齋戒,十五日謁聖,十五日月食,故此五日,視事不爲取稟。傳曰,知道。
李景奭,以內乘言啓曰,捲簾,取稟。傳曰,捲三面。
大駕詣私廟後,本院問安。答曰,知道。
藥房,大殿問安。答曰,知道。
李景奭,以訓鍊都監將官言啓曰,初昏懸燈刁斗之意,敢啓。傳曰,知道。
鄭廣成啓曰,臣進詣私廟時,招致禮曹色吏,以儀註問之,則曰,今日當用粉汁,而專不擧論,且粉面之題,亦用光漆乎云云,則答以儀註,謄出宗廟改題時節目,實與今日之事不同,果爲錯誤云。臣欲令改付標啓下,而掌漏官,已報辰時,趨進內庭,仍爲入侍,只見以木賊,淨刷舊題之字,卽遍施粉汁,似無用香湯之地,待粉乾後改題,還爲奉安,臣詣闕書啓之時,謂同僚曰,儀註有誤處,所當請推該郞,而今已事過,不爲追咎云云矣。伏見問啓之敎,該曹之啓,未及啓知之失,臣亦無所逃責,不勝惶恐,伏地竢罪。傳曰,知道。勿待罪。
李敏求啓曰,禁府都事,以大臣意來言曰,宋汝達等,旣已入來,而十二日親祭,十三日承華殿移安,十五日謁聖,開坐事,何以爲之?且坐起處所,何處爲之乎云矣,敢稟。傳曰,謁聖後,本府爲之。
李明漢,以禮曹言啓曰,告廟之禮,大臣已爲議定,啓下矣。今藝文館撰進祭文,十五日望祭時,兼行宜當,敢啓。傳曰,依啓。
皇考諡號,明德仁憲靖穆章孝欽獻定懿莊肅元孝。
皇妣諡號,敬懿貞靖仁憲欽顯敬孝貞肅。
廟號問啓事,傳敎矣。以下敎之意,言于都廳,則當初禮曹啓辭,引成廟故事,奏請加八字,祔廟時,始加廟號云,而傳敎內,以依成廟故事擧行,勿減字數爲敎,以此觀之,禮曹所稟,只是諡號字數而已。廟號則入廟之前,有勿爲敎,非今日所當議者,故不爲議啓云矣。傳曰,知道。
李景奭,以備邊司言啓曰,當此艱危之日,內外之臣,各盡其職,文移往復之間,酬酢如響,然後方無失機誤事之患。曾在上年,骨者到京,與句管所堂上問答時,語及會寧負債査勘之事,又有鍾城人越江採蔘,逢着胡人,鳥銃被奪等語,皆於冬間,移文咸鏡監司·北兵使處,使之從實査報,則一番到付之後,尙無消息,極爲稽緩,當該監·兵使,察之宜當,且走回漢人布大等生存與否,及胡種三十八名,留在阿吾地等處云云之語,二月十三日,已爲移文矣。亦令從速査報,勿致遲滯之意,竝爲移文申勅,何如?傳曰,允。
李景奭,以備邊司言啓曰,馬·曲兩人,越江設伏,將至一朔,其意終不可知,仍念春信金差出來之期,似在此時,若或意外相値,致有難處之患,則不可說也。朴仁範雖不能直路作行,使之從間路前進,而多定軍人,以衛其行,傳致國書之外,兼陳漢人事情,俾無彼中後日執言之端,似爲得宜,且馬·曲等設伏形止,及久留緣由,若能善爲偵探,則必無不知之理,而本道狀啓,只爲泛然馳啓,殊無周旋探聽之狀,極爲未便,卽爲探得實狀,從速馳啓之意,移文于監司·兵使處,宜當。傳曰,依啓。以上燼餘
上在慶德宮。
私廟親祭後,辰時還宮。
李明漢,以禮曹言啓曰,承華殿奉移時,當有告陞降節次,攝通禮一員,令吏曹差出,何如?傳曰,允。
親祭後,政院問安。答曰,知道。
藥房,大殿問安。答曰,知道。
世子宮問安。答曰,知道。
李明漢啓曰,仁嬪殿親祭儀註,該曹終不磨鍊,下問之後,只道草記,不卽付標,以致窘迫,極爲非矣,請當該堂上察之。傳曰,依啓。
李明漢啓曰,章陵陵號,已爲勘定,參奉官敎,令吏曹,改下批宜當。且陵役,今雖權寢,而守護軍,則依各陵例,聞見望定,以準其數之意,本陵參奉處,移文知委,何如?傳曰,依啓。前排石物中,標石爲先撤去,童子石,改以文石宜當,且丁字閣,亦似議處,竝爲參酌施行。
持平閔光勳來啓曰,人君動靜,不可不愼,自上,降臨私室,已極未安,而嚴刻已下,又復差退,久稽還宮,延過晷刻,非所以嚴動止而防私暱也,請還收差退之命。答曰,已爲退定,不必煩瀆。
正言金壽翼來啓曰,親祭後,例卽還宮,而今日祭罷之後,久留私室,至於差退嚴刻,事極未安,請速還宮。答曰,依啓。
還宮後,政院問安。答曰,知道。
王世子還宮後,政院問安。答曰,知道。
大駕還宮後,藥房問安。答曰,知道。
世子宮,藥房問安。答曰,知道。
睦敍欽,以吏曹言啓曰,判義禁有闕,今日爲政,差出,何如?傳曰,依啓。
李明漢,以禮曹言啓曰,傳曰,仁嬪前,行祭事,臺諫已爲停啓,則儀註中,所當付標,而何不爲之乎事,傳敎矣。禮異前規,未及致察,今日傳敎,改付標以入之意,敢啓。傳曰,知道。
李明漢,以禮曹郞廳,以大臣意啓曰,十五日謁聖事,判下矣。成均館當爲主掌,而本館堂上,皆在呈告中,無一員現存,擧動只隔二宵,卽爲牌招察任,宜當,敢啓。傳曰,依啓。
李明漢,以禮曹言啓曰,竊見成廟實錄,懿敬王·仁憲王妃定號之擧,在於庚寅正月辛丑,上號進冊之禮,在於辛卯正月丁酉,而其間稱謂仍用所定之號,蓋以禮雖未成,而名號已定故也。今者議諡已定,自此文書間,似當以此稱之,而亦係重大,有難擅便,議大臣定奪,何如?傳曰,依啓。
李明漢,以禮曹言啓曰,皇考皇妣諡號,已依成廟故事,議定矣。但稱王與稱大王,稱妃與稱后,各有差別,而昨日議諡時,未有明白處置,非該官所敢輕處,議大臣定奪,何如?傳曰,依啓。
鄭廣成啓曰,承華殿移安時,承旨一員陪進事,啓下矣。明日,何承旨進去乎?敢稟。傳曰,都承旨進去,左承旨亦爲進去。
以兵曹私廟移安時事目,傳于李明漢曰,此事目中,烏帳落漏,令該曹,詳察擧行。
傳于李明漢曰,續錄中所在大鏡按袱等物,則用於今番,不可勿用,內司僕仗馬一雙加送事,言之。
傳于李明漢曰,明日移安時,前後鼓吹,磨鍊擧行,砲手一哨,亦令加定送之。
李敏求,以左邊捕盜從事官,以大將意啓曰,本月十一日到付全羅監司關據京畿監司祕密關內,謀逆賊人光陽衙前崔戒民,因公上京,跟尋捕捉事到關,其時多發軍官,使之跟捕矣。軍官尹天龍·朴應裕等,已爲捕捉,移送禁府之意,敢啓。傳曰,知道。
傳于李明漢曰,史官一員待命,騎馬三匹立之。
傳于姜弘重曰,私廟親祭時,祭執事,書啓。
李明漢,以禮曹言啓曰,傳曰,今日改題主時,香湯·光漆,竝爲不用云,擅自不用,緣由問啓事,命下矣,光漆事,題主官,傳都監分付,以爲光漆,乃永久神主所用,今此神主,將不久改造上號,而不用光漆,宜當云,是乃當初都監諸堂上,相議定奪事矣。香湯事,凡閭閻間神主改題時,必有全改舊粉之事,然後方或用湯,且今儀註,則只據五禮儀磨鍊,而宗廟神主,初非粉面故,改題時宜用香湯,以祛塵點,今番則似異於此,只刮去舊題之字,無全改舊粉節目,不敢擅更,前面只拭以新粉之汁,香湯似無所施,臣等臨時相議,從宜處之矣。急遽之間,未及仰達,而今承聖敎,惶恐無地,敢啓。答曰,知道。承旨及當該禮官,難免不稟之失,竝推考。
李明漢,以禮曹言啓曰,明日移安時,侍衛節目,已爲磨鍊啓下矣。更思之,則前導太似埋沒,故宣傳官六員,加磨鍊付標之意,敢啓。傳曰,知道。
李明漢,以禮曹言啓曰,上冊寶吉日,必須預定,然後都監工役,外方進賀等事,方可及期擧行,令觀象監前期擇日,何如?傳曰,允。
李明漢,以追崇都監言啓曰,玉寶,自前以南陽玉造作,故已爲浮取載來,而又聞坡州新出之玉最好云,自都監取來磨正,則潔白溫潤,似勝於南陽玉品,今此追崇時〈玉〉寶,以坡州玉造作之意,敢啓。傳曰,知道。
李明漢啓曰,今日爲政事,命下矣。廳中只有臣明漢,及同副承旨睦敍欽,臣則旣兵批,皆有相避,何以爲之?敢稟。傳曰,同副承旨兼進。
李敏求,以刑曹言啓曰,本曹佐郞姜鶴年,肅拜後呈旬,棄官下去溫陽,詞訟繁劇之地,不可久曠,姜鶴年改差,其代,令該曹後政差出之意,敢啓。傳曰,依啓。
李明漢,以禮曹言啓曰,宗廟薦新,規例則各道各司,竝具膳狀,呈于本曹,本曹入啓後,照訖,送于奉常寺,看品後,官員躬親領納,而私廟薦新,則自司饔院爲之,不關本曹矣。今之奉安處,殿也,非廟,則依前例施行乎?抑一依宗廟薦新例爲之乎?敢稟。傳曰,依近例施行。
睦敍欽,以司僕寺官員,以提調意啓曰,諸牧場,辛未年故失·孶息,加減元數,及濟州三邑,庚午年故失與孶息之數,竝爲別單以入矣。京畿江華七牧場,四年孶息之數,僅五百餘匹,此已不足,而其他仁川·南陽兩牧場,及慶尙道長鬐·蔚山二牧場,則縮多而剩少,故監牧官,則已爲用罰於褒貶矣,群頭牧子,不可不罪之矣。公洪道瑞山之馬,故失之數,多至一百四十匹,雖甚驚駭,本場牧子之罪,其時點馬誤處之故,已爲啓請禁推矣。故失尤甚處群頭色吏,依事目科罪,不勤申勅兼監牧守令,竝爲推考,各道觀察使行移,宜當,敢啓。傳曰,依啓。
正言金壽翼來啓曰,尹棨等請遞兩司者,氣銳過激,而謂作威脅人,則斷非本情也。凡在庶官,尙不可以情外之罪罪之,況經幄三臣,因一處置之小失,遽加削黜之重罰,則亦豈非殿下之過擧乎?風霆無竟日之怒,而一切天威,彌月不霽,群情益悚,氣象日慘,恐非大聖人和平之道也。請還收尹棨等削黜之命。治逆之法,極嚴且重,不可遲晷刻,使有罪者,容息於覆載,無罪者,抱冤於桎梏也。今此逆獄罪人,入來有日,而連以擧動,淹滯至此,若過謁聖後推鞫,則尤極未安,請今日內,速爲推鞫,以重按獄之體。前黃海監司李溟,當兩西有事之日,辭疾不行,殊無人臣不避夷險之義,請命罷職。珍城君海齡,徵債於赴京渰死之家,事甚可駭,而旣以殺人呈官之後,捧銀請解,操縱弄法,顯有奸僞之迹,其用心行事,殊極無狀,請依該曹啓辭,依律定罪。接伴使金大德,曾差赴京使,托病圖遞,已極無謂,而及授儐接之任,聞島中危疑之說,中路淹滯,趁不前進,其慢命蔑法之罪,不可不痛徵,請命拿鞫定罪。司諫韓必遠,受由在外,獻納愼天翊,正言林堜,在外未上來,雖不備員,臣與大司諫尹墀,不得已署經齊坐之意,敢啓。答曰,依啓。珍城君海齡,過當之失,初非大段之事,勿煩。
持平閔光勳來啓曰,尹棨等三臣,殿下橫加情外之目,至下削黜之命,愛惡之所僻,恐非大聖人和平之道也,請還收尹棨等削黜之命。古者雖有諡法,而文·武·成·康只一字而已。降及後世,比古稍加,而未有如我朝近代繁文也。惟我四祖,肇基王迹,功德嵬蕩,而太祖只上四字之號,其法,卽從簡之意,可謂盛矣。豈以諡號之加損,而有所輕重也?今殿下,所當遵行者,我聖朝家法也。成廟朝事,何必倣而行之?請追崇諡號,依太祖朝舊例,只上四字,我國以禮義,見稱於天下者,蓋以士大夫婚喪之禮,不失其道也。敎化不行,日就墮廢,識者之寒心,未嘗不在於此。數日前,戶曹參判尹履之,遭其子尹坫妻喪,而其日,醮其子尹坰之子,娶京畿監司李景稷之女,雖諉以出繼,而只是降一等喪也。聞者莫不驚駭,曾不料世族之家,有此無識之擧也。主婚犯禮之失,家長不得辭其責矣。請戶曹參判尹履之罷職,京畿監司李景稷,亦不無所失,推考,以正士夫之風。
吏批啓曰,判義禁府事今當差出,而擬望之人絶乏,元勳武臣中可合人備擬,何如?傳曰,依啓。
李明漢啓曰,因禮曹啓辭,金壽賢·張維命招,則金壽賢來詣闕下,張維以病不來云矣。傳曰,知道。
以府啓,傳于李命漢曰,此減削諡號之發言,出於何人之指揮耶?問于閔光勳以啓。
睦敍欽啓曰,數字缺不得分付之意,敢啓。傳曰,知道。
答府曰,減削諡號,實非人子所可忍爲,爾等若以爲濫,則勿言于寡昧,與主張指揮之人,任意削去,可也。他餘事,竝不允。
持平閔光勳啓曰,凡臺諫論啓之事,必待僚議歸一,然後構草以入,則發論與參論,固不可問,今此諡號減去之請,實因一時公共之議矣。遵聖祖已行之典,而今承聖批,至有發言之人問啓之敎,臣旣以城上所來啓,則今日之事,臣實當之,請命鐫削臣職。答曰,事君無隱之道,似不當如是不直矣,勿辭。
李明漢啓曰,持平閔光勳,再啓煩瀆,退待物論。傳曰,知道。
李明漢啓曰,臺諫及政官出去,請出開門標信。傳曰,知道。
李明漢,以禮曹言啓曰,以曹啓辭,傳曰,前排石物中標石,爲先撤去,童子石,改以文石,宜當,且丁字閣,亦似議處,竝爲參酌施行事,傳敎矣。尊號雖定,冊寶未上,而神主猶存,未改大院之號,標石恐不可遽撤,待改神主進冊,然後撤之爲宜,文石則自都監,預爲造作,船路輸運,標石撤去之日,一時排設,似當,丁字閣制度,異於各陵,亦不可不改,姑待進冊後,與文石同時修改,何如?傳曰,知道。前頭改莎草時,一時排設,丁字閣所入材瓦,亦爲預備以待,可也。
政院啓曰,臺諫啓辭,無論是非曲直,惟在聖上,允與不允而已。喆問數字缺,區區所懷,不敢不達,惶恐之至。答曰,此非不允而已之事,爾等愼勿防塞。
睦敍欽,以扈衛廳言啓曰,本廳別將前副護軍李顯達,以前任寧邊府使時事,在罷職中,故別將啓下,付軍職冠帶常仕矣。今者,又以其時推考,有奪告身二等之命,勢難行公,其代,以行護軍權克正代差之意,敢啓。傳曰,知道。
李明漢啓曰,上番翰林沈之漢,今方入直,而以日記未修正,推考照律,奪告身公事之意,敢啓。傳曰,知道。
睦敍欽,以義禁府言啓曰,卽見捕盜廳啓辭,光陽衙前崔戒民,自本廳跟捕云,前日本府啓辭內,以名同姓異之故,啓請勿捕矣。今旣被捕,而又與李大根奴子有異,姑爲囚禁,捧招處置,似合獄體,敢啓。傳曰,依啓。
睦敍欽,以義禁府郞廳,以大臣意啓曰,自前逆獄推鞫,無判府事,則不得爲之,判府事速爲差出事,朝者已爲啓稟矣。卽因諫院啓辭,今日當爲推鞫,而判府事尙未處置,推鞫,何以爲之?敢稟。傳曰,知道。判府事差出後爲之。
有政。
吏批,判書李貴進,參判李聖求病,參議未差,同副承旨睦敍欽進。
李曙爲判義禁府事工曹判書,金時讓兼知經筵,李聖求兼同知經筵,朴東善爲大司憲兼知經筵,尹墀爲吏曹參議,姜大遂爲司藝,李碩基爲刑曹佐郞,李光宇爲刑曹佐郞,沈演爲正言,南烒爲司僕主簿,吳以健爲中部參奉,沈檍爲崇恩殿參奉,李惇禮爲崇恩殿參奉,金素爲章陵參奉,尹壕爲章陵參奉,鄭之經爲坡州牧使,申柬爲博川郡守,李薾爲江原道都事。
禮曹判書崔鳴吉箚子,伏以無狀小臣,過蒙恩眷,分外兼帶之職,逐月以加,臣誠不知所處,而煩瀆是懼,不敢每每控辭,近日以來,國有大禮,節目講定之事,皆出禮曹,儀物措辦之責,專在都監,逐日奔走,身心俱疲,深恐一朝顚仆,致誤大事,而此外內局提調,金吾堂上,俱係重地,臣若全不顧見,則事多隳廢,若欲兼察諸任,則力所不及,公私憫迫,何可勝言?伏願聖明,諒臣情勢,特遞內局·金吾之任。答曰,省箚具悉。事務雖或煩多,卿才足以當之,勿辭兼察。
答新豐君張維疏曰,省箚具悉。卿其勿辭察任。以上燼餘
禁府啓曰,凡三省及逆獄,無義禁府,則不得推鞫,乃是流來舊規也。逆獄罪人,已爲拿來,謁聖過後,當爲推鞫,而判義禁金時讓,受命在外,上來遲速,未可定期,似當遞差,令該曹今明日內,速出他員,敢啓。答曰,依啓。謄錄
上在慶德宮。停常參·經筵。
鄭廣成啓曰,臣與左承旨臣李明漢,移安時進去,下直。傳曰,知道。
傳于李明漢曰,今日移安時,紅陽繖一柄,亦令送之。
李景奭,以都摠府言啓曰,副摠管鄭斗源,刑曹坐起出仕,請出標信。傳曰,知道。
姜弘重,以追崇都監言啓曰,今日承華殿奉移時,當用神輦,而神輦制度長大,自重暉堂,至承華殿,其間行閣折旋處,決難經過,若重暉堂降輦,則去承華殿頗遠,大祝·宮闈令手捧遠入,極爲未安。若以遷陵時小轝,前導於儀物之中,至重暉堂降輦後,因以小轝,奉入於承華殿前,則似爲便當,敢啓。傳曰,依啓。
執義權濤啓曰,臣於日昨擧動,與同僚會坐依幕,以大禮上號,字數增損,該曹啓辭,參酌得宜,而自上,必用成廟故事,似非得中之典爲言,同僚皆以爲可,昨日坐起,構草以啓矣。臣之愚意以爲,古者諡法,所以據實易名,子不得以私其父,臣不得以私其君,其義之嚴,有如是矣。王者卽世之後,徽號之繁文歸美,雖是季世之事,而受命臨御之君,發政施仁,德盛業茂,四字懿稱,不足以形容其美,則繼體誠孝之發,或可以有加無損,而至於追崇之禮,則不幸而未及臨御矣,未及發政矣。盛德茂業,無迹可尋,而育德毓慶,爲可稱謂,則四字美名,足以盡之,不得於言,而强爲之架虛,其於尊顯之至情,無亦有欠於誠實之道乎?惟我聖祖康獻大王,追諡肇基之世,而徽稱只用四字,大聖人所作爲,實出於尋常萬萬,區區犬馬之誠,竊附於責難之恭,而殿下,乃以人子所不忍爲爲敎,臣不勝憂歎之至,請命遞斥臣職。答曰,爾等未議之前,則含默不言,旣定之後,欲爲減削,其意難測也。旣謂之架虛,則〈其〉侮辱可知也,勿辭。
掌令金聲發啓曰,昨日席上,減諡之論,僚議歸一,旣已入啓,則發論與參論,非所當問,臣罪萬死焉,聖明朝,旣有已行典禮,欲望殿下倣而行之,爲今日第一美事,故區區所懷,止於如此,略無異同,率爾論列矣。聖怒震赫,至下嚴旨,有非臣子所不忍聞,瞿然驚惶,置身無所,論事乖當之罪極矣,決不可一日苟冒,請命遞斥臣職。答曰,同上。
持平許啓啓曰,凡論事之體,同坐則相議可否,在家則簡通停當,然後啓之,發言參論,略無輕重,請號四字之啓,乃日昨,臣在依幕同議之事,故昨日臣,雖以式暇在家,而見簡通卽書謹悉,則誠未上孚,致勤嚴批之罪,臣實有之,請命罷斥臣職。答曰,同上。
睦敍欽啓曰,執義權濤,掌令金聲發,持平許啓,再啓煩瀆,退待物論矣。傳曰,知道。
正言金壽翼來啓曰,請還收尹棨等削黜之命,請珍城君海齡,依該曹啓辭,依律定罪,具書在上持平閔光勳,執義權濤,掌令金聲發,持平許啓,竝引嫌而退,請減諡號,實是完席公議,而詰問發論,殊非聖朝之美事,則不可以此輕遞言事之多官,請持平閔光勳,執義權濤,掌令金聲發,持平許啓,竝命出仕。答曰,竝姑先遞差,尹棨等事,及珍城君事,不允。
正言金壽翼啓曰,臺諫論事,非特僚議之歸一,然後乃爲陳啓,頃日該曹啓辭,反復參酌,極其得宜,則公議之所在,聖明亦已洞燭,而天威震赫,摘問發言之人,聖朝待臺閣之道,固不當如是太薄,故憲府之多官,敢請出仕矣。今承嚴批,至有姑先竝遞之敎,瞿然驚惶,無地自容,處置乖當之罪,臣實難免,不可一日苟冒,請命遞斥臣職。答曰,勿辭。
鄭廣成啓曰,臣等以移安時陪侍事,朝者進詣待候,而日已晩暮,雨勢不止,該曹啓請退行,故臣等還爲入來之意,敢啓。但念今曉旣行先告之祭,而適因雨甚,不得奉移,似或有更告之禮,令該曹,考例稟行,何如?傳曰,允。
李景奭,以都摠府言啓曰,初因刑曹判書具宏出令,今日崇恩殿移安後坐起云,故副摠管鄭斗源,晝仕入啓矣。掌務吏,卽刻來言,雨勢如此,移安退定於申時,故刑曹坐起,勢未及爲之,不爲出去之意,敢啓。傳曰,知道。
李景奭,以義禁府言啓曰,來十八日謁聖時,大駕考喧二員,挾輦二員,當直一員,駕前考喧二員,左右貫革禁亂官二員,傍門禁亂官一員,出門禁亂官一員,令吏曹依前例假郞廳八員差出,何如?傳曰,允。
睦敍欽,以禮曹言啓曰,今日已晩,雨意益濃,切無開霽之望,設或向夕少晴,而道路泥濘,儀章霑汚,奉移神銜,似爲未安,問于日官,則前頭吉日,只有十五·十八兩日云,以十五日奉移,而謁聖退行於十八日,恐或便當,敢啓。傳曰,依啓。
睦敍欽,以禮曹言啓曰,移安之日,已爲退定,今月望祭,當行於私廟,而亦恐事勢難便,何以爲之?敢稟。傳曰,依朔祭例,勿爲施行。
睦敍欽,以禮曹言啓曰,奉安祭祭官,旣已受香,所當因留以待,但祭物熟設,經日不無變味之慮,脯果乾物外,其他易爛之物,依例埋置于涼潔處,改備以供,宜當,敢啓。傳曰,依啓。
睦敍欽,〈以〉內醫院提調意啓曰,藥未收人,醫員金永吉,課官崔元立·洪慶俊等,曾因本院啓辭,令刑曹,囚禁督徵矣。洪慶俊,則已爲畢納蒙放,崔元立,則雖有未收,其數甚少,不久當爲畢納,而金永吉,則囚禁四朔,抵死不納,其中白檀香·龍腦·沈束香等物,則乃是芙蓉香材也。樻中之香,幾已向盡,不可不及時合製,而永吉終無呈納之望,尤爲可慮,凡赴京藥材,趁不備納,則令戶曹,倍價還徵者,乃流來規例,今亦依此徵價,使之以此換貿,何如?傳曰,不允。
睦敍欽,以禮曹言啓曰,曹啓辭,竊見成廟實錄,懿敬王·王妃定號之擧,在於庚寅正月辛丑,上號進冊之禮,在於辛卯正月丁酉,其間稱號,因用所定之號,今者議諡已定,自此文書間,似當以此稱之,而事係重大,有難擅便,議大臣定奪,何如?傳曰,依啓事,傳敎矣。議于大臣,則領議政尹昉,領敦寧府事吳允謙,左議政李廷龜,右議政金尙容,以爲諡號,以依成廟故事議定,則惟在該曹考據實錄而爲之,伏惟上裁。行判中樞府事鄭昌衍,昇平府院君金瑬,有故不得收議,大臣之意如此,上裁施行,何如?傳曰,今此諡號,憲府非之,至於論削,予甚赧焉。鞫問權濤然後,方可議處,勿用虛號,可也。
睦敍欽,以侍講院言啓曰,本院上下番,或闕員,或有事故,只有弼善高傅川,文學金德承,司書沈演,而昨日政,沈演除授正言,今日肅拜,出去下番,他無替直之員,文學金德承,姑移下番,使之入直,前頭亦有擧動,今日內爲政,闕員盡爲差出,何如?傳曰,依啓。闕員,明日差出。
李景奭,以義禁府言啓曰,實金旣放,則千崇立,一體放送,以此意,行移,何如?傳曰,允。
睦敍欽,以禮曹言啓曰,政院啓辭,臣等以移安時陪侍事,朝者進詣待候,而日已晩暮,雨勢不止,該曹啓請退行,故臣等,還爲入來之意,敢啓,但念今〈曉〉旣行先告之祭,而適因雨甚,不得奉移,似或有更告之禮,令該曹,考例稟行,何如?傳曰,允事,傳敎矣。今日祝文中,只陳移安之意,而未有當日奉移之言,且不過遲了一日,而更爲告祭,似涉太煩。此下二行缺
睦敍欽,以禮曹言啓曰,本曹回啓內,以姑待典禮完定,然後議處之意,入啓蒙允矣。今者大禮已過,祭式咸新,凡干未盡節目,所當一一釐正,而事異常規,最難得妥,以高曾祖考之序言之,則成廟爲五世祖,於禮當遷,以宗廟昭穆之次言之,則崇恩之祭,不入於昭穆,而成廟當在四代之中,未易議祧,但因稱高祖,則名實不同,不稱高祖,則祭亦無名,可謂難處之變禮,臣等不敢率爾講定,先令儒臣,博考典禮,參酌啓下然後,更問于大臣定奪,何如?傳曰,依啓。
睦敍欽,以禮曹言啓曰,曹啓辭,皇考皇妣諡號,已依成廟故事,議定矣。但稱王與稱大王,稱妃與稱后,各有差別,而昨日議諡時,未有明白處置,非該官所敢輕議,議大臣定奪,何如?傳曰,依啓事,傳敎矣。議于大臣,則領議政尹昉,領敦寧府事吳允謙,左議政李廷龜右議政金尙容,以爲一依成廟朝故事爲之,似當,伏惟上裁。行判中樞府事鄭昌衍,昇平府院君金瑬,有故不得收議。大臣之意如此,上裁施行,何如?傳曰,凡事不妥,則不許,旣許則快行,可也。而今日之事,則不然,言之吝惜,事事減削,予竊痛焉。
李景奭啓曰,大司憲朴東善未肅拜,執義權濤,掌令金聲發,持平閔光勳,持平許啓,避嫌退待,掌令林堜在外,以監察茶時之意,敢啓。傳曰,知道。
工曹判書李曙辭職上疏。答曰,省箚具悉。卿其勿辭察職。
新豐君張維上疏,伏以臣之賤疾沈痼,已悉於前後宰箚,聖鑑必已洞燭,昨者召命再臨,不得祗赴,一息猶存,豈敢以病,自解違慢之罪?實合萬死,抑臣疾病之外,復有區區不安於心者,若終泯默不言,便非事君無隱之道,玆敢冒死,一鳴衷曲,臣竊觀前史,國有大是非大擧措,則事定之後,凡異議者,例當次第貶譴,如宋朝濮議時,韓琦·歐陽脩,以宰執當國,而呂誨·范鎭等,皆未免貶降,蓋不如是,上無以定朝家之是非,下無以明士夫之進退故也。臣以蒙蔽之見,妄論典禮,臣亦不敢自謂必是,但意見如是,不得不爾,主追崇之論者,皆以臣爲罪首,顯攻隱斥,四面而至,臣亦受而爲過,不復辨釋,今者群議旣定,大禮將行,設或朝廷寬貸,不復追咎旣往,何敢仍據館閣之長,晏然若無罪者哉?況臣職帶文柄,凡大禮時該用文字,必有分及於臣者,夫文詞出於心匠,心若不然,文豈徒成?臣辭而不爲,是廢其職也。强而爲之,是枉其心也。雖非疾病,猶難仍冒,矧玆痼疾嬰纏,已入於難醫之域,精神筋力,俱難自强,而又重之以慢命之罪戾乎?伏乞聖慈,曲垂體諒,將臣本兼諸任,竝許鐫免,以便公私,不勝幸甚。答曰,省疏具悉。卿其勿辭。
工曹判書李曙箚曰,伏以臣,是一武人,遭逢聖明,前後冒忝職秩,莫非踰涯越分,不意新命,授以王府之長,臣誠夢寐之所不到,驚惶兢悸,罔知攸措,恩出不次,事異常格,小臣何足以當之,何足以當之?當此鞫逆正急之日,不敢出謝,罪戾大矣。伏願亟命鐫改,以便公私,不勝幸甚。答曰,省箚具悉。卿其勿辭察職。
再箚曰,伏以聖敎丁寧,感激之餘,惶悶冞切,當此鞫逆方張之日,累塵天聰,坐積罪戾,臣之固辭,實□兢悚,非出於備虛讓而已。譾劣小臣,世業弓馬,素無知識,志不在遠,唯事竊祿,幸際聖世,內忝六部,外叨方伯,兼摠戎務,前後十載,疏謀謬策,十發九誤,涓埃未效,只辱名器,有十分難恕之罪,無一毫可試之才,分當屛伏,畢命溝壑,不幸國家連有變亂,靡有一歲寧息,臣子分義,不敢告退,勢迫形拘,泯泯至此,不意玆者,異數殊恩,大出於常格之外,此誠夢寐之所不到,聞命驚惶,措躬無所,非唯賤臣之速災,亦朝家羞辱不淺,其才器之不相稱,筋力之不能逮,臣不敢容喙,俯仰自度,萬不一似,伏乞聖慈,諒臣情事,許臣遞改,以安愚分,以重公務焉。溫諭降及,而玆不敢趨詣,尤增惶恐,死罪死罪。答曰,省箚具悉卿懇。卿勿固辭,速出行公。
瀛海君金起宗箚曰,伏以臣之病勢危篤之狀,三告兩箚,業已缺日月之明,猶有所未照,三行缺所患之疾,日漸沈痼,□□危域,所存只膈上氣耳。虛帶職名,偃伏私次,揆以分義,罪涉萬死。況臣所兼者,乃是備局與館官,邊憂孔棘,旣曠職務,臨雍盛禮,又難趨詣班行,臣之罪戾,至此而尤大。伏願天地父母,憐臣實狀,遞臣本職及備局堂上同知成均,以便公私,不勝幸甚。辭窮情迫,筆舌已殫,欲寫危悃,不知所達,臣無任云云。踏啓字以下。燼餘大司憲朴東善上疏及批答。缺
上在慶德宮。停常參·經筵。
姜弘重,以吏曹言啓曰,臺諫有闕,政事,何以爲之?取稟。傳曰,當日爲之。
李敏求啓曰,掌令林堜在外,其餘竝遞差,以監察爲茶時之意,敢啓。傳曰,知道。
吏批,判書李貴進,參判李聖求進,參議尹墀進,右承旨姜弘重進。
兵批,判書金時讓出使,參判李尙吉進,參議韓仁及進。
吏批啓曰,侍講院闕員,今當差出,而擬望之人乏少,時推竝擬,何如?傳曰,允。又啓曰,臺諫多闕,擬望之人乏少,外任及兵曹郞官竝擬,何如?傳曰,允。
李景奭,以都摠府言啓曰,副摠管鄭斗源,刑曹坐起晝仕,請出標信。傳曰,知道。
姜弘重啓曰,假注書李時萬,聞其母病重,出去,請改差。傳曰,依啓。
假注書望。△尹集·南老星·姜與載。
李景奭,以備邊司言啓曰,申景瑗已爲辭朝,鄭忠信未有名號,今將上來矣。但念忠信,曾上一疏,陳設此形止,似有留臣一年等語,朝廷特從其請,調入南軍,而當此農月,幹事之人,遽爾上來,則雖有繼之者,其所料理布置,必不如當初主張之人,且西土之事,日漸危疑,忠信不可遽離邊上,臣等之意,副元帥還爲下批,使之姑留西土,了斷屯事,兼爲責應邊機之地,似爲宜當,敢此申稟。傳曰,依啓。
李景奭,以備邊司言啓曰,司諫院所啓,接伴使金大德,請命拿鞫定罪事。答曰,問于大臣處之事,傳敎矣。都督屢催伴臣之入來,朝廷亦令速進,而金大德尙無入島之狀,聖批所謂國無紀綱之敎,誠爲允當,但都督西向消息,雖有定期,而其行遲速,亦難預知,今若遞易,則其間又當費多少日字,姑觀近日入島後,接應狀啓入來而處之,恐或未晩,惟在上裁。傳曰,依啓。
睦敍欽啓曰,頃日司饔院草記,掘土軍,各官全不起送,差使員亦不顧見,監司無意督促,請竝推考,而不言江原道,故誤以京畿監司捧傳旨矣,更問本院,則非京畿也。乃江原道云故,改付標之意,敢啓。傳曰,知道。
李景奭,以軍器寺提調言啓曰,近因江都軍物別備之命,外方或有別造上送處,而其中精利合用者絶無,而僅有却之未妥,留之難便,從當隨宜改修,計料矣。今者濟州判官鄭倜,曾經軍器寺主簿,深知武庫無形,別造而上,其所造來者,極精極利,箇箇合用,誠爲幸甚,已爲收捧之意,敢啓。傳曰,知道。
姜弘重,以宗簿寺都提調言啓曰,十一日私廟親祭出還宮時隨駕事,每品二員宗親抄送後,無緣不進,廣城都正悌吉,連昌都正次虎,鐵山副令終胤,銀溪副令哲敏,永原副守元吉,〈請〉推考。傳曰,允。
李敏求啓曰,各司典僕之百般行計,圖免身役,乃當今痼弊,爲官員者,拘於人情,輒遂其願,已極寒心,若不隨現明査,痛懲此習,則公家之事,將無以成形矣。今此內贍寺婢孝陽等十六名免賤公事,該院旣已査考帖文,則曩時圖得帖文,易如反掌,到今終不可一一還賤,爲該院者,所當依上敎,與本寺官員眼同,査覈處置,而又復推諉於本寺,且各人等列名結末之中,孝陽·信伊·天香·得還·大吉·業伊·者斤春,曚然落漏,金伊德,則旣曰承傳冊名無,而結末則曰在於分明還給之秩,者斤春,則承傳冊名無,天香則帖文與成冊所納各異,此等各人,宜先査出,而今番公事,彼此推諉,實爲未妥,其謂事涉不明者,尤非該司所敢言,故再三出給,則該院終不還送,未肯明白措語,其意殊不可知,而如是相持,有妨事體,故捧入之意,敢啓。傳曰,還出給,使之明白回啓。
姜弘重,以弘文館意啓曰,新除授修撰姜大遂,今在公淸道忠原地,經筵入番事緊,斯速乘馹上來事,下諭,何如?傳曰,依啓。
又以弘文館意啓曰,本館見存之官,只是三員,而校理臣金南重,以追崇都監都廳,不得已往來察任,而前頭謁聖擧動之日,又以侍講院兼官,世子酌獻禮時,有執事不可闕之任。且本館官員有故,則自前,長官雖爲入番,而至於侍臣班列,則皆是堂下官,副提學無隨參之例,又以入番一人隨駕,非但事體埋沒,亦無前例。凡此難便之事,皆由於闕員未差之故,前日都堂弘文錄速爲事,已爲蒙允,請於擧動前擧行,趁卽爲政,差出闕員,俾無苟艱之弊,何如?傳曰,依啓。
姜弘重,以弘文館意啓曰,以禮曹啓辭,成廟因稱高祖未安,令儒臣,博考典禮,酌妥啓下,然後更問于大臣定頉事,命下矣。臣等謹按古制,王者立五廟,太祖之廟,百世不遷,其下二昭二穆,若以常道言之,高曾祖考四親是也。但帝王家傳統,或有出於常道之外,則惟當以繼體之序,爲之昭穆,此事詳見於朱子所撰周廟昭穆圖,春秋胡傳,似不當復容異議也。若以今日之禮言之,殿下繼宣廟之統,而崇恩殿,不入於昭穆,此所以有釐正之議也。或者以爲,左傳盡稱少昊爲高祖,康王之誥,以文·武爲高祖,自祖以上,皆可通稱〈爲〉高祖,成廟雖是五世祖,仍稱高祖無妨云,但書傳及左氏所云,乃泛稱之辭,以此爲廟祭祝辭之定稱,則似涉未安,恐不如依以上列聖祝辭之例,不書屬號之爲便妥也。臣等聞見孤陋,不能博通古禮,惶恐敢啓。傳曰,知道。或者之說,乃是李顯英之言也。顯英此言,予以爲無識也。今日儒臣,又引其說,誠可謂聞見孤陋也。
正言沈演來啓曰,具書在上請尹棨等還收削黜之命,請珍城君海齡,依該曹啓辭,依律定罪,正言金壽翼引嫌而退,憲府之官,當此大禮講定之日,慮或失中,欲法聖祖已行之禮,其意無他,則循例請出,未爲不可,不可以此輕遞言官,請正言金壽翼出仕。答曰,不允。金壽翼遞差。
正言沈演啓曰,臣請出金壽翼,亦猶金壽翼之請出憲府,而金壽翼旣承特遞之命,則臣何可晏然在職乎?進退狼狽,跼蹴入直,而今此新命,又出於惶恐待罪之餘,臣雖欲貪叨苟同,而人皆指點而笑罵,廉恥所關,決不可廁迹於風憲重地,請亟命罷斥臣職。答曰,勿辭。
大〈司〉諫兪伯曾啓曰,伏見正言沈演引避之辭,請出金壽翼之論,先出於臣。壽翼旣已特遞,則臣無獨免之理,請命罷斥臣職。答曰,勿辭。
左副承旨李敏求啓曰,大司諫兪伯曾,正言沈演,執義趙緯韓,再啓煩瀆,退待物論矣。
又啓曰,諫院全數避嫌,今日推鞫,不得爲之之意,敢啓。
李敏求,以禁府大臣意啓曰,今日當爲推鞫,而諫院全數避嫌退待,不得推鞫之意,敢啓。傳曰,知道。
備忘記,副護軍權濤,有無君不道之罪,其欲爲減削之意,及避嫌內悖慢之語,竝令禁府一一嚴鞫,以正君臣分義,且朴東善,亦有身爲長官,同事不禁之罪,削奪官爵。
本院啓曰,追崇旣定之後,諡號已議,萬事已畢,憲府之啓,誠不可行矣。以殿下顯親之至情,宜有所大傷于懷,在廷之臣,孰不以爲疏率妄發也哉?第自祖宗以來,優待諫臣,迥異前代,言雖猥雜,亦不之罪,成廟朝藝文館陳箚,引戾太子事,申叔舟至請詰問,成廟初以爲,語雖不順,更有何情?繼引韓明澮·金礩之啓,招洪貴達等,自政院下問,而答以今姑貸之,後無狃此爲敎,終不加罪。我國家仁厚之澤,所以壽國脈而培士氣,乃如是者,豈非後世之所當法者乎?今若釋之不問,以存待臺閣之體,則彼權濤也,必將求死之不暇矣。鞫問臺官,終非聖朝美事。且朴東善,以長官,雖有不禁之失,凡爲臺官者,僚議旣發,則有難寢抑,今以同事,至被削奪之罪,則不幾於太過乎?伏願聖明,亟霽雷霆之威,特收成命,以全終始禮遇臣工之道,不勝幸甚。臣等待罪近密,忽見無前之擧,敢此冒昧陳啓。傳曰,成廟朝任士弘·洪貴達等,引戾太子事,以明不爲追崇之例,申叔舟所謂得罪宗社云云之語,似非本情,聖祖之原宥,實是美事也。今此權濤所爲,則與彼不侔,何以言之?當初字數定奪之事,非不見知,而默無一言。諡號謄出之後,與同志之輩,相與譏議,不勝其憤,佯托故事,欲爲減削,未知欲減之字,何字也。及其避嫌,敢以架虛等語,自是己見,所謂架虛者,何謂也?爾等,不以侮辱君上父母爲憤,而反以鞫問一權濤爲異,是誠何心哉?遞職後拿問,亦是優待之意也。朴東善不識是非,與濤同事之罪,亦甚非細,爾等勿爲煩瀆,斯速擧行。
持平金孝建來啓曰,尹棨等,以論思之臣,雖或有處置過當之失,初非大段之事,而殿下橫加情外之目,至下削黜之命。愛惡〈之〉所偏,恐非大聖人和平之道也,請還收尹棨等削黜之命。我國以禮義,見稱於天下者,蓋以士大夫婚喪之禮,不失其道也。敎化不行,日就墮廢,識者之寒心,未嘗不在於此,前數日戶曹參判尹履之,遭其子尹坫妻喪,而其日,醮其子尹堈之子,娶京畿監司李景稷之女,雖〈諉〉以出繼,而只是降一等,聽聞莫不驚駭。曾不料世族之家,有此駭擧,李景稷亦不無所失,推考,以正士夫之風。伏覩備忘記,以權濤,無君不道悖慢之語,爲敎,爲臣而負此罪狀,則誠難容於覆載之間矣。第念朝廷之待言官,必須優容以開言路,可也。今濤所言,雖或過中,要其歸,則何莫非欲使聖上,無失中之擧,而納吾君於無過之地也?言不見信,反觸雷霆之威,至下嚴鞫之命,瞻聆所及,無不喪膽,不意聖明之下,有此無前之擧也。況物論旣發於同僚之口,則爲長官者,勢難阻遏,請還收權濤·朴東善嚴鞫削奪之命,執義趙緯韓,引嫌而退,三司一體,旣已行公於玉堂,則今此新命,別無可避之嫌,請執義趙緯韓出仕。答曰,不允。出仕事,依啓。
爲政。
吏曹,以金起宗爲瀛海君,崔鳴吉爲禮曹判書兼知經筵知義禁府事藝文館提學完城君,張顯光爲大司憲,呂爾徵爲刑曹參議,趙緯韓爲司憲府執義,朴知誡爲掌令,黃胤後爲戶曹正郞,申悅道爲禮曹正郞,金孝建爲持平,池德海爲持平,姜大遂爲修撰,宋國澤爲典籍,三字缺爲康陵參奉,李克一爲朔州府使。
兵曹,以朴東善·權濤·金聲發爲副護軍,閔光勳爲副司直,李幼昌爲釜山浦萬戶。
李敏求啓曰,今日臺諫,已爲差出,日勢雖晩,新除授臺諫,〈似當〉卽爲牌招肅拜,以爲推鞫,何以爲之?敢稟。傳曰,依啓。
又啓曰,臺諫出去,請出開門標信。
又啓曰,執義趙緯韓出仕事,命下矣。闕門已閉,明日待開門命招之意,敢啓。傳曰,知道。
又啓曰,權濤·朴東善等,臺諫方論啓,傳旨不得捧之矣。
吏曹判書李貴箚子,伏以昨日議諡時,臣以館閣堂上,進參矣。議諡陵號,與大臣相符,而至於宗號定奪之際,屢爭未得請,臣意今日之事,與成宗朝大相不同,而欲依此爲之,臣竊怪焉。成廟朝,則旣爲睿宗後,雖上尊號,不稱皇考,而稱皇伯考,故其時議者,以徑稱宗號,爲未安,欲待入廟後稱宗,出於權宜之計也。今則聖明,無出繼之事,而尊父承祖,乃所以尊祖敍倫也。此言,雖出於宋戶部,而乃天下不易之定禮也,有何壓屈於宣祖,而廷臣偏執謬見,十年相持,幸至今日,大禮已定,而到今四字缺殿下,只下知道之敎,不勝憫鬱之至,稱宗號,不係於入廟,故雖大行王三年未入廟之前,亦稱宗號,流來舊典也,而獨於今日,旣稱皇考,又稱諡號陵號,而不稱宗號,抑何意也?臣實未曉也。成廟朝則稱皇伯考,入廟之時,不無異同之論,今則稱皇考稱孝子,又稱諡號陵號之後,則更擧何禮經,欲防宗號乎?廷臣之旣許追崇,而欲防宗號,無足怪也。殿下非不知入廟之當然,而迫於橫議,初以姑勿兩字爲敎,又以文字間事爲敎,雖謂之待臣僚,不以誠,可也。王言一出,傳播四方,臣竊憫焉。連見禮曹啓辭,其意亦未嘗以入廟爲非,而怵於浮議,每進如此苟艱之議,又使莫重之禮,遷就時月,欲免一時之誚議,可勝怪哉?臣意,稱諡而不稱宗,大違於禮意,苟知其未安,則不可一刻淹滯,而欲待奏聞天朝,乃定入廟之議,然後爲之云。此不知稱宗,不係於入廟與否故也。大槪,古之立別廟者,爲人後之君,宗廟有所後之禰位,故爲本生父母,立別廟,漢之宣帝·光武是也。而宋儒程頤·朱熹,皆以二本譏之,宜矣。至於今日,則祖子孫繼正統,乃一本也。有何二本之嫌,而必爲別立廟乎?雖有橫議,今殿下,乃一本,而欲效成廟朝故事,浮議尙未釋然,該曹畏橫議,不能直據正禮,以達天聽,故乃以不當稱宗號,爲措辭,而大臣亦從此議,乃引殿下前日下敎,以爲不當稱宗號之證,自古尊崇父母,豈有不稱宗號之時?而今乃援以不同之古禮,欲防稱宗號,是不幾於半追崇乎?亦未知此禮,據何禮經乎?請以大行王三年未入廟前,徑稱宗號之定禮,下問於廟堂,更爲定奪,毋使大禮,再誤於今日,不勝幸甚。答曰,省箚具悉。近日禮官,不爲擔當,凡事作爲,兩款說話,推諉於大臣,歸咎於君上,良可歎也。啓下禮曹,禮曹回啓曰,旣上八字諡,則宗號亦當一體議定,而今方修理別殿,奏請使臣,亦未登程,徑加廟號,亦慮或其未妥,故前日議諡時,不敢竝請矣。今見重臣箚辭,以大行王初喪上諡之禮爲言,此亦不無所見,臣等不敢强執前說,而已經賓廳會議,非該曹所敢擅便,議大臣定奪,何如?傳曰,依啓。
禮曹啓曰,議于大臣,則領議政尹昉,左議政李廷龜,右議政金尙容,以爲前日議諡時,廟號未及議啓之意,賓廳回啓,已爲略陳大槪,此禮旣無可據,依成廟朝舊例,奏請準事後,次第擧行,似爲未晩,伏惟上裁。領府事吳允謙,以爲臣積年沈痼,精神昏耗,不敢更容別議,判府事鄭昌衍,昇平府院君金瑬,病不收議,大臣之意如此,上裁施行,何如?答曰,降減未安,依箚子擧行。以上燼餘
上在慶德宮。停常參·經筵。
下直,定州牧使孫泌。
睦敍欽,以吏曹言啓曰,臺諫有闕,政事,取稟。
鄭廣成啓曰,小臣,與左承旨李明漢,今日奉移時進去,下直。傳曰,知道。
李明漢啓曰,神輦到重暉堂,油遮日,張於簷下,輦上金飾,觸礙脫落,其不爲堅粧之失著矣,請當該官重推之意,敢啓。傳曰,知道。
備忘記,今下弓矢,定州牧使孫泌給送。
李明漢,以追崇都監言啓曰,法駕儀仗所入,今方磨鍊措備,而其中水精,最爲難得,問於工匠,則慶尙·江原道有産出之處,而採得亦爲未易云,試爲移文兩道監司處,使之多般求覓以送,何如?傳曰,知道。
李明漢啓曰,江界府使成夏宗,宣川府使李浚,表裏,本院吏當爲齎去,而此時淸北,尤甚凋弊,往來之際,不無弊端,欲待本道信便,順付以送矣。卽者定州牧使孫泌拜辭,付送此行,使之傳授於本道監司,似爲便當,御書將爲安寶,請出寶,何如?傳曰,允。
李景奭,以兵曹言啓曰,本曹郞廳八員內,三員未差,正郞金霱,追崇都監郞廳,正〈郞〉李後陽差祭,正郞吳達升兼春秋入直,只有佐郞李慶相·金汝鈺,前頭謁聖擧動時,侍衛□□□及各樣差備,無以分差入直,兼春秋,以他司官員改付標,何如?傳曰,依啓。
鄭廣成啓曰,臣等承命進詣,儀仗諸具,一齊整備,午初奉移,如儀陪進于承華殿幄內,奉安後退來之意,敢啓。傳曰,知道。
李景奭,以備邊司言啓曰,黃海監司宋英望,必須交代後上來,故全羅左水使,已爲差出,若待本道人馬來迎,則必至遲滯,水使嚴愰及所帶軍官,竝爲給馬,今明日內,使之赴任,何如?傳曰,允。
睦敍欽,以工曹言啓曰,本曹所貿,例未免自戶曹,分定平市,因此進排之役,便歸於市民,操縱點退之權,亦歸於上司,一物有加。以下缺
以上缺馬一匹賜給,注書權堣,假注書尹集,各上弦弓一張賜給,□□□韓二字缺熟馬一匹賜給,祭侍吳大邦·高堅·朴崙·金仁進·白大珪·吳以恭,世子祭侍鄭弘衍·李瓚·閔汝齊·兪萬善,各兒馬一匹賜給,私廟薛里,內官崔彦澤,加資,張倫,半熟馬一匹賜給。
持平池德海啓曰,臣之所患痁疾,久而益甚,或間日而痛,或逐日而發,頃忝泮職,久稽肅謝,病伏之中,一味惶悚,數日前擧動臨迫□□□□不得已力疾始出,而症勢沈痼,元氣已憊,犯晨觸風,仍致添傷,精神筋力,不能收拾,僅得扶曳還家矣。再昨於呻痛之中,聞有新命,出於意外,繼而召牌臨門,□□□悚感激,欲爲起動,則頭腦如碎,眩瞀仆地,不得趁詣,大失人臣不俟駕之義,痛勢未歇,不卽引避,今始瀆擾,臣罪萬死,且臣聞本府之□□事之故,至有鞫問削奪之敎,此何等擧措,而聖明乃如是□□□□有懷必陳,乃臺諫之責,而無論逆耳與遜志,必且優容而寬假,亦明主待□臣之道也。所言雖或過中,其情可恕,則豈可以一忤聖旨,而遽加雷霆之威,使臺閣之氣□□□□乎?此非□□□□□臣竊痛驚,今臣旣有所失,待辜不暇,而區區之懷,竝此陳達,煩濫之罪,尤所難免,請〈命〉罷斥臣職。答曰,勿辭。
李敏求啓曰,持平池德海,再啓煩瀆,退待物論矣。傳曰,知道。
持平金厚建來啓曰,持平池德海引避矣,請命出仕。答曰,依啓。
左議政李廷龜,右議政金尙容箚子,伏以臣等,伏覩昨日權濤鞫問朴東善削職之敎,臣等聚首驚惶,不知所以,大禮已定,神人胥悅,凡干節目,該曹與都監,講定,稟處。固非一二人所可輕議,朝廷亦豈以一二人之言,遽爲加減乎,權濤徒見故事,乃欲加減裁損諡字,誠爲輕率矣,然其本情,則不過職在言責,有懷必達而已,豈有一毫侮辱之心哉?國家待臺閣,自有體面,常使增益其氣,導之盡言而無所忌諱,立論不中,不用,可也。今者聖上,遽以無君不道爲罪目,人臣負此罪,將何以容息於覆載之間乎?至於拿推鞫問之敎,尤是近者所未有之事,凡罪之鞫問者,以有隱情也。今濤之言論,是妄陳無隱而已,有何他情可以鞫問者乎?且朴東善,以長官同參之罪,至命削奪,不亦太重乎?雷霆無竟日之怒,伏想聖心,必發悔端矣。言路杜塞,士氣摧沮,瞻聆所及,景儀愁慘,此豈聖朝之美事乎?伏願聖明,平心寬恕,亟收成命,臣等待罪鼎司,不敢不達。答曰,省箚具悉。權濤譏議侮慢之罪,決難容赦,朴東善,爲卿等之請,量施輕罰焉。
仍傳曰,朴東善,只罷其職。
兵曹判書金時讓辭職上疏。答曰,省疏具悉。卿其勿辭察職。
傳曰,觀此上疏,則李尙質,似無其罪,勿爲罷職。以上燼餘
禁府郞廳,以大臣意啓曰,仍爲推鞫,可也事,命下矣。禁府堂上四員內,同知事尹履之,身病呈辭,鄭廣敬今日政除授,未及肅拜,皆未來參,逆獄推鞫,事體至重,而不成模樣,極爲未安,尹履之·鄭廣敬,竝命招使之同參,何如?傳曰,允。
禁府郞廳,以右相意啓曰,逆獄罪人,拿來已久,而因昨日謁聖擧動,未得推鞫,今日當爲推鞫,而領左相,皆以病不參,不小鞫逆,小臣獨爲未安,何以爲之?敢啓。答曰,知道。仍爲推鞫,可也。以上禁府謄錄
上在慶德宮。停常參·經筵。
下直,尙州牧使李如圭。
卯時辰時,日暈兩珥。自巳時至未時,日暈。
李明漢啓曰,來二十一日輪對日次,取稟。傳曰,爲之。
睦敍欽啓曰,行幸之時,擊錚於駕前,其爲可駭,反有甚於闕內,禁府不爲啓知,及其下問之後。二行缺
李明漢啓曰,自視學大禮,知館事無不參之時,大提學張維,呈辭受由,未及出仕,請於擧動前命招,使之隨駕,何如?傳曰,允。
李敏求,以義禁府言啓曰,親祭還宮時,擊錚人有之矣,而該司何不啓達乎?問啓事。命下矣。十二日私廟親祭後還宮時,果有名不知一人,擊錚于鍾樓近處之事,而其時本府以爲,近來人心,日漸不淑,以微細之事,上達天聽,且路上與闕內,事體有別,不必爲受理之事,故相議定奪不爲入啓之意,敢啓。傳曰,知道。自本府無端放釋未妥矣。
李明漢,以追崇都監意啓曰,崇恩殿獻官及諸執事所寓府舍應入溫堗石,京中無可得之路,八間所入,浮取載船,今月內上送之意,江華留守處,行移,何如?傳曰,依啓。
李明漢,以追崇都監意啓曰,儀仗所入各樣竿竹,該司無可得之路,訓鍊都監所在,槍幹柯時木一百五十箇所入,令訓鍊都監輸送,何如?傳曰,依啓。
李明漢,以追崇都監意啓曰,禮曹啓辭,以曹啓辭,傳曰,前排石物中標石,爲先搬去,童子石,更以文石,宜當,且丁字閣,亦似議處,竝爲參酌施行事,傳敎矣。尊諡論定,冊寶未上,而神主猶存,未改大院之號,標石恐不可遽撤,待改主進冊,然後撤之爲宜。文石二行缺傳曰,知道。前頭改莎草時,一時排設丁字閣所入材瓦,亦爲預備以待,可也事,傳敎矣。章陵前排標石撤去,童子石改文石等役,當在於改主進冊之日,則體大文石,浮取曳入造作下送之事,極爲緊急,雖自本都監兼掌爲之,而郞廳·監役官,不可不別出,郞廳一員,監造官二員加差出,宜當。且丁字閣前,無拜位廳,二間若毁撤前面,而連建拜位廳,則似爲便當,但諸陵則左右兩頭,皆朴工風遮,章陵則兩頭皆衝椽,制度似異,竝爲毁撤改造乎?敢稟。傳曰,依啓。提調一員加差,使之專掌檢勅,丁字閣四面衝椽,仍存勿撤,可也。
李明漢啓曰,讀卷官擬望二十員中,稱頉居半,殊無備望受點之意,極爲未安,以宗宰未受點人,別單加擬,何如?傳曰,依啓。以上燼餘
上在慶德宮。
上幸太學,行酌獻禮。
李景奭,以內乘言啓曰,捲簾,取稟。傳曰,捲前簾。
李明漢啓曰,明日常參·經筵,取稟。傳曰,停。
卯時辰時,日暈兩珥。自午時至申時,日暈。
大駕到泮宮後,本院問安。答曰,知道。大駕到泮宮入幕次後,王世子問安。答曰,知道。
藥房問安。答曰,知道。
罷祭後本院問安。答曰,知道。
本院啓曰,海嵩尉尹新之,宗宰受點後入侍時,稱病不進,請推考。傳曰,依啓。
李景奭啓曰,常時科擧,鐵箭,貫則四分,邊則二分,計劃,何以爲之?傳曰,知道。
李景奭啓曰,東貫革,崔孝生第三矢得中,而傳箭官,以不呼之,且誤以爲第四矢,請詳問監的官以啓。傳曰,知道。又啓曰,問于監的官,則崔孝生第三矢得中,果爲的實云,此是傳箭官所失,當該傳箭官,請推考。傳曰,依啓。又啓曰,伏地之人,問啓事,命下矣。問其緣由,前伏着團擧子,則戊辰年嘉禮別試,得參初試,而連遭父母喪,不得赴會試,願赴於今番謁聖之擧云,後伏具甲冑擧子,則摠戎廳別抄武士也。前年觀武才時入格,有直赴會試之命,願赴於今番謁聖云矣。傳曰,言于兵曹。
傳曰,擧子何不射耶?李景奭啓曰,殿下入幕次後,無傳敎,故不敢射矣。傳曰,使之仍射。
李景奭啓曰,正貫革西高尙東呼不,故其邊差遲,不得已使一人獨射之意,敢啓。傳曰,依啓。
又啓曰,司憲府持平金孝建,有啓達之事來詣矣。
持平金孝建,榻前啓曰,尹棨等,以論思之臣,雖或有處置過當之失,初非大段之事,而殿下橫加情外之目,至下削黜之命,恐非大聖人和平之道也。請還收尹棨等削黜之命。臣等伏見嚴命之下,不勝惶恐戰慄之至,臣等非以權濤,謂全無所失,而聖上遽下雷霆之威,臣等竊恐殿下,有罪臺官之過擧也。無論其言之善不善,而有言責者,以言獲罪,非淸朝之美事,鞫問臺諫,尤恐有損於大聖人納汚藏疾之盛德也。殿下以天地包容之量,何不容一妄發之言官也?請還收權濤鞫問之命。答曰,已諭勿煩。
正言沈演,榻前啓曰,尹棨等之請遞,兩司若謂之作威脅人,則斷非本情也,凡在庶官,尙不可以情外之罪,罪之,況經幄三臣,遽加削黜之律,亦豈非聖明之過擧乎?風霆無竟日之怒,而一切天威,彌月不解,群情滋惑,氣像日索,恐非大聖人和平之道也。請還收尹棨等削黜之命,珍城君海齡,徵債於赴京渰死之家,事甚可駭,而旣以殺人呈官之後,捧銀請解,操縱弄法,顯有奸僞之迹,其用心行事,殊極無狀,不可尋常推考而止,請依該曹啓辭,依律定罪。近以權濤之事,憲府連章,玉堂陳箚,大臣進言,猶且聖怒未霽,一向牢拒,臣等竊惑焉。夫鞫問言事之臣,是何等擧措,而乃殿下之朝乃欲行之不疑耶?權濤之不言於諡號未上之前,而言之於旣上之後,則臣等固以爲非矣。至其避嫌措語,則臣等亦知其有妄發處矣,然而原其本心,則是不過當大禮完定之日,慮一事或失其宜,徒知臣言不諱之爲事君第一義,而不知其言之轉輾謬妄也。今若以此而謂之譏議,以此而謂之侮辱,以此而謂之無君不道,而必欲鞫問,則是豈濤之本情,而亦何以服其罪哉?臺閣風采,以敢言爲事,故狂言妄說,觸犯時諱者,一行缺優容,則無損於國典,鞫問而有駭於瞻聆,臣等區區之願,非敢爲權濤地也。請還收權濤鞫問之命。答曰,竝不允。
李景奭啓曰,西貫革,監的官伏地言,擧子雖中邊,而還爲退却,擊鼓何以爲之乎?且以傳敎之言,問于兵曹,則直赴者皆許赴於式年,乃是流來舊規,謁聖時許赴,未有前例,或出於一時之特恩云,敢啓。傳曰,矢雖退却,而果中,則用之,許赴事,無發落。
李景奭啓曰,朴得祥呼不,副司果金龍赴西云矣。
李景奭啓曰,武科擧子,已盡射之,直赴殿試,二人畢射之意,敢啓。傳曰,知道。
李景奭啓曰,李益昌一矢,中則中矣,而矢鏃落失,不知去處云,何以爲之?傳曰,果爲得中,則用之,可也。
以內摘奸單子,傳于李敏求,曰此單子,竝令禁府推考,且似有疏漏處,更加詳察爲之。仍傳曰,色承旨亦爲推考。
大駕還宮後,本院問安。答曰,知道。
藥房問安。答曰,知道。以上燼餘
上在慶德宮。停常參·經筵。
酉時,日暈。
睦敍欽啓曰,明日常參·經筵,取稟。傳曰,停。
李敏求啓曰,小臣,推鞫坐起進去,下直。傳曰,知道。
睦敍欽啓曰,政府舍人,入直於講院,司錄則病云,領相箚子批答,以史官傳諭之意,敢啓。傳曰,知道。
李敏求啓曰,內醫院,初男胎五部一行缺數朔之後,始知其虛妄,其塞責之狀,極爲駭惡,當都官吏推考,何如?傳曰,允。
李敏求,以義禁府言啓曰,謁聖後還宮時,把子前近處,名不知人,擊錚,極爲駭惡,令攸司囚禁治罪,何如?傳曰,允。
李敏求啓曰,今日當爲政事,而都承旨鄭廣成,左承旨李明漢病,右承旨姜弘重式暇,俱未仕進,臣敏求,非但吏批相避,推鞫廳將爲進參,兵批則右副承旨李景奭,當爲進參,而廳中只有同副承旨睦敍欽,吏批何承旨進去乎?敢稟。傳曰,兼進。
李景奭,以訓鍊都監大將意啓曰,今日例次操練,昨已入啓蒙允,今方聚會軍兵于路梁沙汀,而雨勢如此,許多軍兵凡軍物,沾濕可慮,不得施操,而罷散之意,敢啓。傳曰,知道。
傳于睦敍欽曰,遷陵時用餘粉石二箇,送于內需司事,言于該曹。
李敏求,以鞫廳大臣意啓曰,逆獄罪人,拿來已久,而因昨日謁聖擧動,不得推鞫,今日當爲推鞫,而領左相皆以病不來,不小鞫逆,小臣獨爲未安,何以爲之?敢稟。傳曰,知道。因爲推鞫,可也。
李敏求,以右相意又啓曰,仍爲推鞫事,命下矣。禁府堂上四員內,同知事尹履之身病呈辭,鄭廣敬今日政除授,未及肅拜,皆未來參,逆獄推鞫,事體至重,而不成貌樣,極爲未安,尹履之·鄭廣敬,竝命〈招〉使之同參,何如?傳曰,允。
李景奭啓曰,訓鍊都監作門次知哨官,擧動時一行缺事極可駭,義禁府都事,亦難免不能禁喧之責,請當該哨官及禁府都事,竝推考。傳曰,依啓。且近來侍衛之臣,不識禮法,咫尺駕後,縱奴喧亂,予常駭異,而事涉微細,或不無覺悟之理,故置之矣。頑奴之主,各自戒勅,不爲爭騎,則不可無此弊,而此習愈往愈甚,可謂非矣,此事非特哨官之罪,其日隨往之人,竝爲推考,以懲其不爲戒勅之失。
睦敍欽,以弘文館意啓曰,月課製述人員連三等九朔,居首則自前有陞資之例,舍人鄭弘溟,上年夏秋冬三等,連次居首,合有依例施賞之典,而係干恩命,敢此仰稟。傳曰,依例施行。
以追崇都監章陵次知望單子,傳曰,尹善道勿差。以追崇都監章陵次知堂上望單子,傳曰,該監提調中差送宜當,此意言于都監。
睦敍欽,以內醫院提調意啓曰,芙蓉庫儲將乏,前例必於今月合製,衣香·雷電香合製之期,亦在不遠,赴京貿納人金永吉,應納香材,至今不納,此則當更爲嚴督,期於畢納,而永吉應納之外,不足之數,亦爲不少,自前庫儲不足,則時有戶曹貿得之規,而事甚未安,不欲開端,久未仰請矣。今則事勢切迫,他無出使,白檀十八斤九兩半,三乃子九斤,丁香六斤,八角三斤五兩,小腦九斤十兩,令戶曹依前例貿得精材,以爲及時合劑之地,而金永吉,則依前啓辭,令刑曹刑推督納,宜當。芙蓉·雷電二香,遺在元數。二行缺
睦敍欽啓曰,今此崇恩殿移安時,宗室每品二員隨駕事抄送後,永興正敬一,桂陽令禮吉,松山令三男,無緣不進,極爲非矣。竝推考,何如?傳曰,依啓。
李景奭,以備邊司意啓曰,全羅監司沈器遠狀啓,兵營移鎭事,事係重大,必須本司諸臣齊會熟講,然後可以稟奪,而近日連有事故,不得齊會,待後日會議,稟處之意,敢啓。傳曰,知道。
睦敍欽,以戶曹意啓曰,前因司䆃寺提調金尙憲啓辭,本寺上納米太,累年不納各官,令本道收取,所納尺文,詳細査考,移文後處置事,入啓行會矣。今見本道成冊,則尺文未考準,實未納各官,其數夥然,或有六七年不納之官,其中守令數遞,未滿一。以下缺以上燼餘
上在慶德宮。停常參·經筵。
姜弘重啓曰,明日常參·經筵,取稟。傳曰,只朝講。
李敏求啓曰,小臣推鞫廳進去下直,且請出推案。傳曰,知道。
睦敍欽啓曰,紫門官員來言,今日宮墻頹落處修築云,敢啓。傳曰,知道。
李景奭啓曰,事變假注書蔡忠元,有親病身病,改差,何如?傳曰,知道。
禮曹判書崔鳴吉待罪,臣以膚淺庸陋,冒居宗伯重任,當此國有大禮之日,了無前例,觸處生疑,凡干大段節目,有難自致,開陳事理,叩其兩端,求正於大臣,取裁於君父,該曹體面,亦或如此,而專輒之謗,方喧於外庭,推諉之敎,又下於九重,咎實自取,何所怨尤?且權濤之言,擧朝皆稱其妄發,而臣之參鞫,勢有難便,陳章引咎,言涉營救,及承嚴敎,毛骨盡竦,屛伏帖息,已過數日,多事之時,曠官未安,臣之自處,實爲狼狽,玆敢趨詣闕下,伏地待罪。傳曰,知道。勿待罪。
李敏求,以鞫廳意啓曰,唜男·姜榮立等,竝議處事,下敎矣。各人等所供,臣等反覆參詳,則福只,當初告變于本道時,姜榮立謀逆之狀,因其弟唜男得聞,未信其言,親自往探云,而到此元情時,則唜男之名,全不擧論,唜男前後招納,亦只言姜榮立,潛奸福只妻,與之相鬪,以此不得安接,移居島陽,而姜榮立謀逆之事,則旣不聞知,福只亦不言及於矣身云,以此觀之,則當初福只,得聞唜男之言,都是虛語,且取招之時,觀福只辭色,則無快活的確之言,似有遁飾之狀,取考姜每·鄭明弘等所持在本道時,呈官相訟公文,則福只與姜榮立等作隻之事,尤爲明白,不一而足,因嫌誣告之狀,昭不可掩,福只呈狀,極爲二行缺臣等獨讞新獄,不無後弊,待領相仕進後同議處置,宜當,伏惟上裁。答曰,如此農時,不可久滯,領左相命招,今日內議決。
李敏求等,以鞫廳意啓曰,問事郞廳尹孝永,開坐之後,緩緩來到,極爲駭愕,請推考。傳曰,依啓。
姜弘重,以吏曹意啓曰,咸鏡監司有闕,令備邊司議薦,何如?傳曰,依啓。
姜弘重,以侍講院言啓曰,上番兼輔德鄭弘溟,聞其兄子之喪,卽刻出去,本院他無替直之員,司書柳穎,牌招肅拜,使之入直,何如?傳曰,依啓。
李景奭啓曰,領·左相命招事,以推鞫廳命下,領·左相命招之意,敢啓。傳曰,知道。
又啓曰,領·左相命招,則左相已詣鞫廳,領相以爲,箚子未下之前,不敢承召云矣。傳曰,知道。
姜弘重,以吏曹言啓曰,臺諫有闕,政事,取稟。無發落。
李敏求,以鞫廳大臣意啓曰,臣等詳此獄事,則福只因嫌,誣告之狀,昭著無疑,各人等所持文卷,明有可據,臣等無容更議,依前啓辭福只,當伏誣告之律,被告各人等,卽爲分揀,宜當,但福只不可不取狀後,依律處置,請嚴刑窮問。傳曰,依啓。
正言沈演來啓曰,請還收尹棨等削黜之命,請珍城君海齡,依該曹啓辭,依律定罪,具書在上臣等昨承聖批,以權濤有難赦之罪,爾等勿爲張皇伸救爲敎,誠如聖敎,臣等亦死有餘罪矣。然殿下之使臣等居是職者,豈使默然而已乎?知其事之必不可爲,而猶且媕阿,不爲盡言,則不但臣等之所不敢爲,殿下亦安用臣等爲哉?此臣等所以雖承嚴批而不知止者也。自古雖大無道之世,亦嘗有鞫問言者之時乎?況權濤前後所失,不過爲妄發之歸,則妄發何罪也,鞫問何律也?凡人妄言,尙不可鞫問,況於法官者乎?人君之於言者,可容而容之,固非難事,不可容之,豈不爲盛德事乎?殿下因一時好惡之偏。以下缺以上燼餘
上在慶德宮。停常參·經筵。
姜弘重啓曰,今日朝講事,命下矣。常時凡罪人行刑之日,則視事不得爲之矣,今日罪人行刑,朝講何以爲之?傳曰,勿爲。
姜弘重啓曰,明〈日〉常參·經筵,取稟。傳曰,只朝講。
李景奭啓曰,昨日推鞫罷坐後,不至太暮,則罪人行刑單子,所當卽爲啓達,而禁府始呈於人定之後,亦甚非矣,義禁府當該郞廳,請推考。傳曰,依啓。
傳于姜弘重曰,政事,明日爲之。
李景奭,以都摠府言啓曰,今日入直軍士,當爲中日習射,而罪人行刑,退行之意,敢啓。傳曰,知道。
李景奭,以備邊司意啓曰,副元帥鄭忠信,諭書密符,更爲下送宜當,敢啓。傳曰,依啓。
以刑曹公淸監司金夢龍等狀啓粘目,傳于李景奭曰,此非推諉於本道之事,令本曹議決回啓。
姜弘重,以追崇都監意啓曰,各房應備物件磨鍊,別單開錄以啓之意,敢啓。傳曰,知道。
李景奭啓曰,備邊司,以副元帥鄭忠信諭書密符,更爲下送事,入啓,允下矣。但念諭書密符,曾已受去,今仍重任,則仍授無妨,此意,下諭似宜,敢稟。傳曰,依啓。諭書改書下送,可也。
李景奭,以摠戎廳意啓曰,畿邑砲手試放後,仍爲還上分給事,本廳從事官出送之意,前日榻前啓達蒙允,而厥後西邊,不無可憂者,故數少餉糧,散給爲難,玆未卽施矣。卽今哨軍等,得斗米如得百金,逐日來訴,且聞都督定爲西行,似無意外之事,依前啓下,別將李浣,從事官李尙質,數日內分道發送之意,敢啓。傳曰,知道。
李景奭,以兵曹意啓曰,參判臣李尙吉,呈辭受由,判書臣金時讓,亦爲呈辭,雖未受由,不能行會,啓下公事,限內不得擧行。一行缺
睦敍欽,以追崇都監意啓曰,章陵次知郞廳前僉正李井男,監造官前直長金璡,前參奉金嚮,皆時無職名,依前例令兵曹付軍職,冠帶常仕,何如?傳曰,允。
又以追崇都監意啓曰,章陵改排文石等役,當在於改主進冊之日事,已爲啓下矣。前頭日子不多,不可不預爲措置,丁字閣拜位廳間架材木,條數大小長短,當爲審察元材體樣而措備,且五禮儀,文石尺數,比武石減三寸,則亦當尺量前排武石而爲之,莫重之事,不可只遣郞廳,臣新之去,郞廳一員,帶同木手石手各一名,進往陵所奉審後,磨鍊上來之意,敢啓。傳曰,依啓。
正言沈演來啓曰,請還收尹棨等削黜之命。具書在上又啓曰,臣等昨承聖批,又以不允爲敎,臣等竊以爲過矣。自古雖大無道之世,亦嘗有鞫問言者之時乎?況權濤之前後所失,不過爲妄言之歸,則妄言何罪也,鞫問何律也?凡人妄言,尙不可鞫問,況於法官者哉?今殿下因一時好惡之私,方且盛氣而治之,五字缺因欲鞫問矣。旣鞫問之後,殿下雖悔之,群下雖欲革之,亦無所及矣,殿下何不念及於此也?臣等區區之意,非敢爲一毫權濤地也,請還收權濤鞫問之命。答曰,毋庸堅執。
持平金孝建來啓曰,尹棨等,以論思之臣,雖或有處置過當之失,初非大段之事,而殿下橫加情外之目,至下削黜之命,愛惡之僻,恐非大聖人和平之道也。請還收尹棨等削黜之命,臣等將權濤事,累日論列,臣等非以濤爲全無所失,而殿下遽下雷霆之威也,只恐聖上有罪臺諫之過擧也。殿下試觀前古明君誼辟,有此擧措乎?濤之所言,國人皆謂之妄發,而必欲鞫問,未審聖意以爲有何隱情耶?濤之愚意,自以生逢堯·舜,有懷必陳,披露腹心,更無餘蘊矣,殿下宜包容含垢,置之度外〈可〉也,而反欲嚴問,此豈臣等所望於殿下者哉?臣等之請,爲殿下也,非爲權濤也。伏願聖明,平心霽威,亟下命旨,還收權濤鞫問之命,謁聖後還宮時,作門砲手等,不顧事體,過爲嚴禁,陪從之臣,多被歐打,或裂冠帶,或破紗帽,至於弼善高傅川,重被撞擊,頭腦幾碎,㦖絶而甦,聽聞極爲驚駭,請當該哨官,從重推考,俾無後弊。答曰,不允。哨官已爲推考,不必更推。
領議政尹昉箚子,伏以大禮初定,縟儀將擧,固宜含垢棄瑕,咸與維新,而一行缺竊以爲未安,原其意,徒聞聖祖時故事,而不知已定之〈諡〉難容輕議。言語之間,又不覺顚錯,謂之輕妄躁率,則有之,若謂之譏議侮辱,則似非本情,況國家拿鞫之律,非軍法則贓汚,外此則姑從所犯而已。今以言語罪過,至於囚繫,則豈非過中之擧乎?且前者玉堂三臣,以處置之失,尙在削黜之中,亦恐遠外流聞,益致觀瞻之疑惑,竝乞聖明之留意寬恕焉。目今言官,方以爲言,而久不蒙允,臣於病伏之中,始貢微忱如此,無任悚慄。答曰,省箚具悉。權濤罪重,有難免死,然予用卿等之言,不爲拿鞫焉。仍傳曰,權濤勿爲拿鞫,削職遠竄。
同知義禁府事鄭廣敬上疏,伏以臣以無狀,猥蒙聖恩,復叨金吾重任,惶懼感激,不知所達,第臣曾忝是職,以申淑女議讞失當,致勤嚴旨,至有如此之人,不宜置之王府重地之敎,同僚兩人,俱被恩命,臣緣下官現告失實,獨免其罰,而所犯之失,與同僚毫無異同,陳疏得遞,一味悚惕,不意新命之下,繼有鞫廳牌招之擧,區區私情,不敢容喙,冒昧行公,卽今推鞫已畢,前讞之獄,猶未結末,臣何敢掩其前罪,晏然供職乎?廉恥所係,情事悶蹙,不得不具由呼籲,伏乞聖明,亟許鐫改,不勝幸甚。答曰,省疏具悉卿懇。卿其勿辭,安心行公。
京畿監司李景稷上疏,伏以臣於臺啓,不勝惶愧,措躬無地,第念其間事勢,爲有親病而急行也。蓋主婚之家,以其出繼與本生家爲疏屬,故不更商加思量,倉卒行禮,人言之來,固其宜也,臣將何顔面仍冒風化之任也?伏願聖慈,亟遞臣職,以謝人言,臣不勝惶懼慙靦之至。答曰,省疏具悉。卿其勿辭察任。以上燼餘
上在慶德宮。停常參,只朝講。
姜弘重啓曰,明明日國忌,明日齋戒,此兩日視事不爲取稟。傳曰,知道。
睦敍欽啓曰,政府無郞廳,領相箚批答,遣史官傳諭之意,敢啓。傳曰,知道。
李明漢,以禮曹意啓曰,守令僉〈使〉萬戶印信磨弊,報本曹入啓,改造下送列邑,卽見一行缺從願修改云,朝家印信,非從願私修,水軍重役,非粘移減下之事,萬戶所報,不無循私之罪,而監司以此粘報,可謂不識事體,竝推考宜當,敢啓。傳曰,依啓。
李明漢,以大臣意啓曰,前頭有弘文錄武藝都試,而本府無郞廳,不得合坐,舍人當爲差出,而被薦中無故見存之人,只有二員,雖不備望,不得已擬入之意,敢啓。且司錄洪纘緖,以闕夜直之故,方在推考中,不得行公,遞差,何如?傳曰,依啓。
李明漢,以禮曹意啓曰,進冊吉日,已爲啓下,應行儀注,今當預爲磨鍊矣。成廟實錄,則親傳冊寶於闕內,而遣官進冊寶於廟中,故有發寶·進冊寶兩款儀注,今亦依此磨鍊乎?敢啓。傳曰,依啓。
又以禮曹意啓曰,成廟時,則懿敬廟,已爲建設,故進冊題主等事,皆於廟內設行,而今日事勢,與此不同,將行禮於承華殿,而別爲擇日奉移乎?抑前期奉移而行禮於崇恩殿乎?敢稟。傳曰,行禮於承華殿,別爲擇〈日〉移安,可也。
李明漢,以纂修廳意啓曰,光海日記,自江華取來已久,所當卽爲修正,而追崇都監,今方設局於南別宮,處所相妨,料布難辦,勢難一時擧行,姑待都監完局後爲之,似當,敢啓。傳曰,依啓。
李敏求,以義禁〈府〉意啓曰,臣等伏見政院啓辭,禁府當該都事請推考,傳曰,依啓事,命下矣。禁府罪人行刑之規,結案照律。以下缺以上燼餘
朝講時,大司諫兪伯曾所啓,尹棨等請遞兩司者,斷無他腸,而至有削黜之命,臣等論執已久,而兪音尙閟,物情深以爲憫,請還收尹棨等削黜之命。上曰,至今論執,似爲過當矣。
又所啓權濤事,自上虛受大臣之言,不爲拿鞫,在廷之臣,孰不欽仰聖德哉?臣等非以濤爲專無所失,而遠竄之律,實爲太重,請還收權濤遠竄之命。上曰,已因大臣陳啓,只施薄罰,此外不可又減矣。
持平金孝建啓曰,尹棨等,在論思之地,雖有處置過當之失,而至以情外之目,橫加削黜之命,物議深以爲未安,請還收尹棨〈等〉削黜之命。上曰,至今論執,似爲過當矣。
又所啓權濤事,因大臣陳啓,不爲拿鞫,臣等欽仰聖意之回聽,而遠竄之律,實爲太重,物議皆以爲未安,請還收權濤遠竄之命。上曰,已爲量施輕罰,此外似難又減矣。以上朝報
上在慶德宮。停常參·經筵。
自辰時至未時,日暈。
上在慶德宮。停常參·經筵。
下直,坡州牧使鄭之經。
李明漢啓曰,明日常參·經筵,取稟。傳曰,只晝講。
李景奭,以都摠府意啓曰,今日入直軍士,當爲中日習射,而有國忌,退行之意,敢啓。傳曰,知道。
李景奭啓曰,權濤削職遠竄事,去夜捧承傳入啓,而乃下於今日。以下缺
政院啓曰,下番翰林李時楷,今日以翰林取才合坐,取稟于大臣而出去矣。還來之時,路逢一狂人持刀突進,扶執曳下,紗帽衣帶,片片斫破,欲刺之際,倖而得免,身被亂蹴,手脚幾折,下人等艱難脫出,扶曳詣闕,闕門臨閉,史官下番,不可闕直,故不得已權着笠子,入就直所,而驚魂未定,委頓呻痛,近侍之臣,猝逢如此之變,事極可駭,所謂狂人,〈乃〉前郡守鄭皓之子弘基云,請令攸司捕捉處置。傳曰,依啓。以下缺
日月之更,孰不欽仰,權濤之言,人皆以爲妄發,臣等非以濤爲全然無失,原其本心,則秪欲有懷必達,盡言不諱而已,豈有他意於其間哉?今以妄發之失,加以遠竄之律,此豈聖人時中之道也?優容而無害於已定之諡號竄逐,則有駭於一國之瞻聆,臣等之論,非爲權濤地,區區之心,實在於聖德之累,言路之杜也。請權濤寬貸末減,正言宋國澤,引嫌而退,元告一家人參鞫未安,則自有僚員可以代往,別無可避之嫌,正言宋國澤,請命出仕。答曰,依啓。尹棨等事,權濤事,已諭。
持平金孝建來啓曰,具書在上請還收尹棨等削黜之命,權濤事,因大臣陳箚,不爲拿鞫,在廷之臣,孰不欽仰聖德哉?但竄逐之律,似爲太重,下情皆以爲未安,請更加寬貸,特施優容之典。答曰,已諭。
領中樞府事完平府院君李元翼上疏,伏以臣,曾奉聖旨,以先朝與今日,大相不同,卿其更加量察,須勿固辭爲敎,自古人臣之致仕,惟係於老病之如何,豈係於時勢之同不同乎?臣之老病,又非他臣之比,年迫九十,下部不收,積有年紀矣。歷代及我朝諸臣,引年乞請,多蒙準許,豈有如臣之九十而尙不得蒙許者哉?臣早年忝科,年踰二十而卽登仕版,登仕之後,計今已過還甲,而又四年矣。六十餘年之間,累受重任,出入內外,惟胡走狼行,分毫無補於國事,而筋力則敗盡矣,精神則耗盡矣。喘息奄奄,朝暮待盡矣。前頭在世,能有幾日,及臣之一息尙存,得蒙允許,則不獨聖明扶植士大夫風致之美意,優待耆舊宰臣之至德,可以光前而耀後,抑聖明眷恤賤臣之殊恩,有始有終,而賤臣臨死之感,死且入骨,雖死之日,猶生之年也,臣無任祈懇之至。答曰,省疏具悉。予意。以下缺以上燼餘
上在慶德宮。停常參·經筵。
都承旨鄭廣成上疏,伏以臣猥將私㦖,呈告乞免,溷濁天聽,罪合萬死,不惟不加之譴罰,三度給暇之命,出於常格之外,惶恐震越,伏地感泣,仍念臣曾以不可冒居淸顯之意,披罄於榻前,縷陳於疏章者,前後非一,而未蒙允許,誤恩益隆,臣是何人,獲遇殿下之殊渥,至於此也?蓋日月之明,無微不燭,諒臣本情,不深咎曩日之事,欲收諸坑塹之墜,置之雲天之上,生成之德,不啻肉骨,臣生不能圖報聖恩,死必爲結草之鬼,一行缺指斥臣身,其言峻整,惶悚慙懼,不敢喘息,雖欲貪戀寵榮,一向苟冒,其勢不可得也。加以衰羸之質,風神易薄,所患症痛,有加無減,夙夜重地,未有供仕之望,艱危蹤迹,狼狽極矣。伏願聖慈,曲察肝肺,亟命鐫遞職名,俾狗馬之臣,得免於顚沛,不勝幸甚。答曰,省疏具悉卿懇。卿其勿辭,安心察職。以上燼餘
政院啓曰,今日三省推鞫事,命下矣。委官何大臣進去乎?敢稟。傳曰,右相進去。
右承旨姜弘重啓曰,今日三省推鞫事,命下矣。臣將爲下直,而委官方欲上箚,待批下後,更爲請坐云,闕門將閉,今此推鞫,何以爲之?敢稟。傳曰,明日爲之。以上禁府謄錄
上在慶德宮。停常參·經筵。
咸鏡監司金起宗上疏,伏以臣曾仍賤疾沈痼,累上辭本,獲蒙恩遞,許處閑地,斂拙守分,跧喘是甘,不意玆者,病未痊瘳,新命忽下,如非聖明曲爲臣地,臣何以至此哉?臣誠感激,繼以涕零,第念方岳之任,非與守宰等夷,按廉一方,觀風省俗,乃其責也。苟非望足以彈壓,才足以專制者,莫宜居之,臣若貪戀天寵,不自避遜,適涉煩瀆,不敢自列,則不幾於欺臣心而欺聖明乎?伏〈乞〉亟命遞免,以安愚分,不勝幸甚。答曰,省疏具悉。卿宜勿辭。以上燼餘
禮曹啓曰,傳敎矣,臣等伏見儒臣所論,其不可祧成廟之意,與臣等無異,而所引朱子昭穆圖及春秋胡傳之語,皆是也。然於臣等之見,亦有不能無疑者焉,臣等竊按周廟昭穆圖,懿王·孝王,以兄弟分列於二昭二穆之中,而春秋胡傳,又有襄宮皇考之語,以此觀之,則疑若以繼統之次,定爲高曾祖禰者矣。然其實有不然者,蓋兄弟不相爲後之義,始見於盤庚,而父子異昭穆,兄弟同昭穆之論,備載於傳記,如范甯·何休·賀循·孔穎達等諸儒所論,不可彈記,而自古迄今,歷代遵行,已成不易之典,至於兄弟異昭穆之說,亦果間間有之,如晉之刁協,宋之張齊賢,皆主此論,而及至胡·朱二賢,其說頗詳,然而終不得見施於當時,後儒汪氏,尤以爲疑,歷擧胡·朱所論,前後各異之處,反覆論難而結之曰,古制不存,無復可考,其致疑也深矣。汪氏之說,今載春秋集傳註解中,可考而見也。且汪氏所疑之外,亦有可疑者存焉,何以言之?王者廟制之論,莫詳於漢儒,而韋玄成·劉歆兩人所論昭穆之數,多小不同,朱子亦未能決其是非,故周廟圖,兩存其說,而及著禘祫議論者,今廟制,則從韋玄成之說,以太祖及二宗四親,共爲七廟,而有高祖以上親盡則遷之語,及爲宋朝廟制圖,則又採劉歆之說,而熟加參酌,以神宗以下六帝四世,當三昭三穆之數,而太祖·太宗·仁宗三帝,當二宗之數,其與禘祫議所論,互相逕庭,似有微意於其間矣。周廟圖,兄弟繼立者,備列四親,故高曾以上,有親未盡而祧者,及論語註論衛輒事,則又明言禰祖之失,是數者同出於朱子之手,而彼此各異如此,若使朱子,生於今日而定今日之禮,則將從禘祫議乎,將從宋廟圖乎,將從周廟圖乎,將從論語註乎?此臣等之所不敢知者也。但朱子論昭穆之制曰,昭穆者,本以廟之居東居西,主之向南向北而得名,初不爲父子之號也。必曰父子之號,則穆之子,又安得復爲昭哉?又曰,非謂之昭卽爲王考,〈非〉謂之穆卽爲考廟,程子嘗論祧廟之禮曰,若兄弟相繼,則皆自立廟,廟雖多亦不妨,只祧得服絶者,以義起之,可也。以此觀之,昭穆者,廟中之位次,祖禰者,天屬之定名,昭穆之次,容或可變,而祖禰之名,終不可易,程·朱二賢之言,微若相反而同歸於一致者,斷可見矣。今儒臣之論,於何·范·賀·孔諸儒之言,及伊川之明訓,汪氏之所疑,則棄而不省,朱說中許多異同之處,則又棄而不省,只將周廟圖斷爲定制,而圖下無明白註解,可以爲證者,則又就胡傳拈出襄宮皇考四箇字爲之證佐,而胡傳所譏公孫嬰,齊亂昭穆失父子之語,則又棄而不省,何其所棄者多,而所從者狹也?姑捨先儒之說,只以義理推之,若必以繼統爲祖禰,則如吳太伯兄弟四人繼立,則遂不祭祖矣。晉之簡文,以祖繼孫,則孫反爲禰而祖反爲子矣,豈有是理乎?且以本朝廟制言之,明廟不禰仁廟,而同爲一世,故高祖以下,廟則有四,而世則爲三,成廟之尙在四代之數者,以此也。若以儒臣所論,以繼統爲祖禰,則成廟自不得不遷,又何以云尙在二昭二穆之中乎?從儀禮正統旁朞服圖,而以傳體爲序,則章陵爲考,宣廟爲祖,明廟爲曾祖,中廟爲高祖,而成廟爲服絶之親,從朱子周廟昭穆圖,而以傳國爲次,則宣廟爲一世,明廟爲二世,仁廟爲三世,中廟爲四世,而成廟爲代盡之祖,顧將何以處此乎?今之議者,或曰,考則章陵,而禰則宣廟,此亦不然,生則爲父,沒則爲考,祭則爲禰,其實一也。況追王立廟,稱以皇考,而祭則不得爲禰,臣等尤不敢信也。然而聖祖不可輕祧,屬號不可無別,故儒臣之議,欲依世室列祖祝辭之稱,以避兩高之嫌,臣等竊恐其苟且之甚,而聖祖在天之靈,或不降歆於無名之祭矣。臣等竊念古者,祖有功而宗有德,所以勸也。殷有三宗,周有二祧,漢之景帝,尊文帝爲太宗,宣帝尊武帝爲世宗,及光武建武十九年,始定宗廟之禮,而追尊宣帝於五世之後,號爲中宗,而其後光武,又爲世室,以是觀之,不問廟數多少,又不拘年代久近,唯以其有功有德爲國人所不忘者,皆可得以宗之,劉歆所謂宗〈不〉可以預爲設數者,蓋以此也。恭惟我朝,太祖·太宗,受命開基,文治未遑,世宗承之,制禮作樂,敎化大行,稱東方聖主,世祖武定一時,功同創業,至于成廟,易威爲恩,代嚴以寬,定五禮之制,述大典之文,制作之盛,侔於英廟,仁深澤厚,治致太平,至今百年之後,誦德不衰,世祖之有成廟,亦猶太祖·太宗之有英廟也。固當廟食百世,配美英廟,世數遠近,非所當論也。若尊光武追宗宣帝故事,奉爲世室,永不祧遷,則臣民獲伸不忘之願,聖祖得安芬苾之享,不但正名於一時,亦可垂勸於百王,人情所同,誰曰不然?但係宗廟莫重之禮,非臣等所敢擅便,議大臣定奪,何如?傳曰,依啓。以上朝報
以弘文錄單子,傳曰,趙啓遠之得參此錄,不可矣。朝報
上在慶德宮。停常參·經筵。
下直,平安都事李元鎭。
卯時,有霧氣。
李明漢啓曰,明日常參·經筵,取稟。且來月初一日輪對日次,取稟。傳曰,停。
李景奭啓曰,北兵使金俊龍,今春等試才優等,二行缺若不來參,則郞廳卽當親自來告,而只使下吏來〈傳〉說都事,則件件催促,尙無形影,極爲稽緩,推考。傳曰,依啓。
李景奭,以都摠府意啓曰,都摠管具宏,刑曹坐〈起〉晝仕,請出標信。傳曰,知道。
又以都摠府意啓曰,今日入直軍士,當爲中日習射,而政事相値,退行之意,敢啓。傳曰,知道。
吏批啓曰,校書博士朴震弼,去十二月已備例仕,當出六品,而緣都目政,趁不得爲之,未及遷轉之際,本館啓辭,自今以後,兩都目仕日,不滿一百五十日者,勿許陞遷之故,其都目不得遷轉矣。今則例仕之外,又滿百五十日之仕,參下四館,亦有積仕未遷之歎,雖非都目,依例遷轉,何如?傳曰,允。
吏批啓曰,四館積滯,而今〈去〉年秋別薦,亦不爲之,郞官擬望之際,每患乏人,依近例春別薦,何如?傳曰,依啓。
李敏求啓曰,三省推鞫,因委官上箚不得爲之矣。今者禁府〈吏〉來言,右議政以爲,旣承聖批,不得進參云,何以爲之?敢稟。傳曰,法主懲惡,刑期無刑,不辨是非而謂之曖昧,不察曲直而謂之已斷,則惡者何以懲戒,刑罰何以得中哉?事干還諱之事,執以爲法,其中淑女·啓遠等事,則好矣。此後不幸,更有如此之獄,則依今番獄事,事干還諱之後三字缺可也。何可深憂於不當憂也?一行缺叱金·愛立等,分捧事,命下矣,竝放送,何如?傳曰,允。
冬至使李善行啓曰,中原,不許登州貢路,臣行,必由覺華島,水勢險惡,萬倍於登州之路,極爲可慮,出身金天擎,累經水路,善爲操舟,依前例以軍官加帶去,且此時所經諸島,極爲可慮,諸賊兵竊發之患,難保其必無,都監砲射手若干名,依前例帶去,此時中原事機之難,萬倍於前,如有意外詰問之事,則必有呈文之擧,不可無吏文學官,依前例帶去之意,竝爲敢啓。傳曰,依啓。吏文學官,不必帶去。
又啓曰,此時中原事機,異於前日,若有意外難處之事,則必須多用人情,然後庶可周旋,例用人情加磨鍊之數,依上年冬至使金蓍國例,題給之意,敢啓。傳曰,言于該曹。
海嵩尉尹新之啓曰,臣奉審章陵丁字閣,則元材體制,不甚高大,柱高八尺七寸,圓徑一尺五分,若依此見樣,則添造之材,不至用不等,而第念神室,則元材雖不大,四面修粧,所見堅固,而拜位廳,則只有上屋而下無修粧,單柱孤立,若依前材造立,則非但見之齟齬,恐不得牢實,圓徑雖稍大於神室之中,亦無所妨,則欲依各陵例,以不等磨鍊,仰稟睿裁,且前面前排階砌,有退築月臺,就其上尺量,則連造拜位廳十尺二間,此則不用新石改築,而。此下缺以上燼餘
李敏求啓曰,三省推鞫,因委官上箚不得爲之矣,今者禁府吏來言,右議政金尙容以爲,旣承聖批,不得進參云,何以爲之?傳曰,法主懲憲,刑期無刑,不辨是非,而謂之曖昧,不察曲直,而謂之已斷,則爲惡者何以徵戒,刑罰何以得中哉?事干還諱之事,執以爲法,其於淑女·啓遠等,則好矣,此後不幸,更有如此之獄,則依今番獄事,事干還諱之後,直刑正犯可也。何可深憂於不當憂之〈地〉也?委官不悅,予亦無可奈何,姑爲因囚,以待後日。
政院啓曰,三省推鞫,乃莫重之事,委官若不來參,則禁府都事,卽當親自來告,而只使下吏傳說,都事則件件催促,尙無形影,極爲稽緩,請推考。傳曰,依啓。
禁府啓曰,傳敎矣。凡罪人定配命下,政院卽捧承傳于本府,則本府因而擧行,雖有定配之命,而臺諫有論執之事,則政院不得承傳之意,具由啓知,自是常規,而今此權濤定配之承傳,在兩司榻前啓辭之後,事異常規,姑待兩司所啓結末定配之意,敢啓。答曰,知道。
政院啓曰,今日臺諫,已爲差出,日勢雖晩,新除授臺諫,似當牌招肅拜,卽爲推鞫,何以爲之?敢稟。傳曰,依啓。
政院啓曰,推鞫罷坐,不至太暮,則罪人行刑單子,所當卽爲啓達,而禁府始呈於人定後,使莫重罪人,未卽行刑,極爲稽緩,如曰日暮,則夜不行刑,自有法律,而不爲具由草記,泛然呈單,亦甚非矣,義禁府當該都事,請推考。傳曰,依啓。
禁府啓曰,臣等伏見政院啓辭,云云事,傳敎矣。本府罪人行刑之規,結案照律單子啓下後,政院捧承傳于本府,本府推受承傳,又以行刑單子書入,待下後擧行,而或因日暮,則夜不行刑之意,具由啓知,故其日福只結案單子入啓之時,非不知太暮,啓下捧承傳,則在初更五點,行刑單子卽呈,則以罪人福只行刑單子,傳曰,明日施行事傳敎,三更一點,分付于本府,故夜未行刑之意,更亦稟頉矣。今以政院請推之意言之,則此後凡罪人行刑,行刑單子,不待結案承傳而書呈,或其犯夜,則夜未行刑單子,亦不待行刑單子啓下而稟頉乎?如此之事,一開新規,不無後弊,不得不更稟,若以前行舊規,守以無改,則今此郞廳被推,似出規外,惶恐敢啓。答曰,知道。郞廳勿推。
答右議政金尙容箚曰,省箚具悉。近來人心不淑,公道漸狹,故予慮其咀呪成風,終至難救,欲爲明白處置,卿是其誤決,非其杜害,不從之事,予不敢强焉。大抵此獄,與終爲發明之獄不同,卿所謂法壞者,未知何意也。以上朝報
上在慶德宮。停常參·經筵。
李明漢啓曰,明明日國忌,明日齋戒,此兩日視事不爲,取稟。傳曰,知道。
以備忘記,傳于睦敍欽曰,史官一員待命,騎馬三匹立之。
李明漢,以弘文館言啓曰,下番修撰姜大遂,昨日政,陞授校理,新除授修撰鄭斗卿,竝牌招入直,何如?傳曰,允。
正言金德承啓曰,臣累叨匪據,臣誠感激,惶懼無容,臣子分義,惟當奔走就列,而顧臣行身無狀,自積過尤,曾忝憲職,厚招物議,今不可又冒言地,重辱名器,請命罷斥臣職。答曰,勿辭。
李景奭啓曰,正言金德承,再啓煩瀆,退待物論矣。傳曰,知道。
李明漢,以禮曹言啓曰,前日議諡時,大王尊號,有明德二字,王后諡號,有明獻二字矣。今者偶閱光海時謄錄,則丙辰年追崇時,懿仁王后,以明德爲號,恭嬪加號,以明獻行之,仍存此號,似爲未安,何以爲之?敢稟。傳曰,更議以定。
李明漢,以侍講院言啓曰,下番司書柳穎,今日政,移拜副修撰,卽刻出去,他無替直之員,新除授司書尹孝永,牌招肅拜,使之入直,何如?傳曰,依啓。
李明漢啓曰,伏見侍講院草記,司書柳穎,今日政,移拜副修撰,不爲替直,徑先出去云,極爲非矣,請推考。傳曰,依啓。以上燼餘
上在慶德宮。停常參·經筵。
趙緯韓,以備邊司言啓曰,江華一行缺來到本司,陳數件事,其中一條,則江都爲今日第一保障之地,而卽日海路,有倍前日,脫有意外事變,迫於呼吸之間,則凡干策應之事,勢難坐待朝廷,分付。前因備局公事,沿海各邑,屬于本府,使之各守信地,而本府留守,未有節制號令之事,緩急之際,措手爲難,不可無預先定頉之事云。此言似出於過慮,而慮患之道,當無所不至,如有不時應變之事,則水使·邊將及信地各官,竝聽留守節制之意,別爲事目,宜當,敢啓。傳曰,知道。事體未妥,勿爲聽施,可也。
趙緯韓,以訓鍊都監言啓曰,前僉使任一字缺都監中都千摠,已爲啓下,而方在罷散中,時無職名,付軍職冠帶常仕,何如?傳曰,依啓。
持平金孝建來啓曰,尹棨等,以論事之臣,雖有處置過當之失,而至以情外之目,橫加削黜之命,愛惡之僻,恐非大聖人和平之道也。請還收尹棨等削黜之命,權濤事,因大臣陳箚,不爲拿鞫,在廷之臣,孰不欽仰聖德哉,但竄逐之律,似爲太過,下情皆以爲未安,請更加寬貸,特施優容之典。答曰,勿煩。
獻納李尙質來啓曰,尹棨等若謂之作威脅人,則斷非本情也。凡在庶官,不可以非其罪而罪之,況言事之臣,遽以情外之目,橫加削黜之命,聽聞莫不驚駭,景色不佳,請還收尹棨等削黜之命,天威小霽,聖度包容,嘉納大臣之言,卽寢權濤之鞫,日月之更,孰不欽仰。權濤之言,人皆以爲妄發,臣等非以爲全然無失,原其本心,則祗欲有懷必陳,盡言不諱而已。豈有他意於其間哉?今以妄發之失,加以遠竄之律,此豈大聖人時中之道也。優容而無害於已定之諡號,竄逐則有駭於一國之瞻聆,臣等所論,非爲權濤地,區區之心,實在於聖德之累,言路之杜也,請權濤寬貸末減。答曰,勿煩。以上燼餘
上在慶德宮。停常參·經筵。
自辰時至酉時,日暈。
禮曹啓曰,大王·王后諡號未安處,更議以定事,傳敎矣。應改之字,不過數字,只令追崇都監提調以下,相會議定乎?抑諸大臣及二品以上,依例會賓廳議啓乎,敢稟。傳曰,知道。諸大臣會議,可也。
政院啓曰,以禮曹草記諡號未安處,諸大臣依例會議,可也事,命下矣。問于禮曹則明日無故云,依前日大臣六曹二品以上館閣堂上,待開門命招之意,敢啓。傳曰,知道。以上朝報金霔校正。日記廳郞廳金可慶書。
上在慶德宮。停常參·經筵。
兵曹啓曰,伏見追崇都監啓辭,以爲價布三疋,募者必不樂赴,以餘丁木二疋添給事,蒙允矣。一朔價布步木三疋,此乃我國二百年不易之規也。今者若開此路,則人心頑詐,不惟他處募立者,擧皆逃散,而要得添價,我國喜用前例,後弊〈亦〉不可不慮也。都監之意,專在於人不樂募,而役不及期,有此加給五疋之擧也。臣曹之意,步木三疋給價之事,乃是祖宗朝舊法,不可改也。毋已則以餘丁木六疋募立,則步木三疋,爲餘丁布四疋,比都監啓辭加一疋矣。步兵三疋之規,得不廢而亦足以募立役軍,故敢啓。傳曰,依啓。以上兵曹謄錄
賓廳議諡啓辭,大王諡號明德,改以敬德,王后諡號明獻,改以欽獻,何如?傳曰,依啓。明獻改以仁獻。
院啓,京兆煩劇,非養病之地,而左尹姜絪,本以老病之人,邇來八九朔,朔內坐衙者只一番,加以居官不謹,多有人言,請罷職。士夫行身,廉恥爲重,而同副承旨趙緯韓,前爲校理時辭職上疏中,年迫懸車,官纔執戟等語,似有倖恩之意,傳之搢紳,無不嗤點,銀臺之命,適及於物議喧騰之日,凡在瞻聆,極爲未安,請罷職。蔭官之入臺府,非窮經志學之人,則不可,持平洪茂績,雖有抗疏之直,幹局之稱,而未聞有藏修踐履之實,物議皆以爲不足,請遞差。答曰,形諸文字,希冀恩澤,雖趨時附論,圖占美爵者,猶所不爲,愼勿以此致疑於忠直之人,可也。姜絪事,一番坐衙,居官不謹等語,皆涉不近,更勿煩瀆,權濤·洪茂績事,不允。
追崇都監啓曰,都廳金南重,今爲司諫,自前都監都廳,雖臺諫不爲遞改,已成近例,金南重,都廳勿爲改差,使之往來察任,何如?傳曰,允。
領敦寧府事吳允謙箚子。大槪,臣病尙重,最艱行步,不得趨造聞命,惶恐待罪事。入啓。答曰,省箚具悉。卿其勿爲待罪,安心調理。
右議政金尙容箚子。大槪,眩症方重,不得趨詣召命,惶恐待罪事。入啓。答曰,省箚具悉。卿宜安心。
右議政金尙容再度呈辭。入啓。傳曰,因一惡人之事,大臣相繼辭職,有傷事體,宜勿固辭,須速行公。
賓廳啓曰,以禮曹宗號收議公事,判付內,降減未安,依箚子擧行事,命下矣。當初本曹啓辭,及臣等收議,元無降減之意,而聖敎如此,極爲惶恐,請封奏請使,今將發行,待皇命准下後,次第擧行,亦或未晩,惶恐敢稟。傳曰,知道。
憲府啓曰,尹棨等,以經幄之臣,處置之際,雖或失中,若謂之作威脅人,則斷非原情定罪之律也。臣等論列彌月,誠未格天,不但下情之閔鬱,抑恐有損於聖明恢弘之量也。請還收尹棨等削黜之命,雷霆無竟日之怒,聖德有包容之量,旣已優納大臣之請,卽寢權濤鞫問之命,在廷臣僚,孰不欽仰大聖人舍己從人之盛德也。但念竄黜之律,實爲過重,遠近聞之,皆將以言爲諱,所關顧不重歟?更加優容,特施末減之典。答曰,已諭。已上朝報
院啓,天威小霽,聖度包容,嘉納大臣之言,卽寢權濤之鞫,日月之更,孰不欽仰,臣等非以濤爲全然無失,原其本心,則秪欲有懷必達,盡言不諱而已。豈有他意於其間哉?今以妄發之失,加以遠竄之律,此豈聖人時中之道也。臣等之論,非爲權濤地也。區區之心,實在於聖德之累,言路之杜也。請權濤寬貸末減。批答見上
禮曹啓目云云,吏曹判書李貴箚子,議于大臣,則領議政尹昉,左議政李廷龜,右議政金尙容以爲,前日議諡時,廟號未及議啓之意,賓廳回啓,已爲略陳,大槪,此禮,旣無經據,依成廟朝舊例,奏事准請之後,次第擧行,似爲未晩,伏惟上裁。領敦寧府事吳允謙以爲,臣積病廢伏,不得趨參大臣之後,與聞末議,而但聞此禮,前日賓廳回啓,已爲稟定,以臣昏耗,不敢更議,大臣之意如此,上裁,何如?啓降減未安,依箚子擧行。朝報
上在慶德宮。停常參·經筵。
副提學李敏求辭職上疏。入啓。遞差。
執義李惟達初度呈辭。入啓。傳曰,還出給。
兵曹啓曰,臣曹是務劇之地,而正郞金霱,例差追崇都監郞廳,去二十三日正郞李後陽,又差都監郞廳,李後陽所掌,乃是餘丁色,有收布捧上之事,而不得仕進於本曹,遠方之人,多有留滯之弊,李後陽如不得改差,則閑官換差,何如?傳曰,依啓。
憲府啓曰,雷霆無竟日之怒,聖德有包容之量,旣已優納大臣之請,卽寢權濤鞫問之命,在廷臣僚,孰不欽仰大聖人舍己從人之盛德也。但念竄逐之律,實爲過重,遠近聞之,皆將以言爲諱,所關顧不重歟,請更加優容,特施末減之典。答曰,勿煩。
大司諫兪伯曾,司諫金南重,正言宋國澤啓曰,臣等以趙緯韓疏中措語,似涉干澤,有傷廉恥爲啓矣。昨日聖批,乃以趨附時論,圖占美爵者,猶所不爲爲敎,臣等竊惑焉,議禮之家,古稱聚訟,以今日之事觀之,則以爲可者,不可謂之盡出於希冀,以爲不可者,亦不可謂之盡出於趨時也。趙緯韓論啓之意,臣等小無他腸,但以其疏辭,未免被人嗤點,故身在言地,不得不論,伏承未安之敎,不可晏然仍冒,請命遞斥臣等之職。答曰,勿辭。
諫院啓曰,權濤事,臣等論執累日,而天聽邈然,臣等非以濤爲全然無失,只以妄發之失,加以遠竄之律,此豈聖代美事也。請加三思,寬貸末減。同副承旨趙緯韓,前爲校理時辭職上疏中,年迫懸車,位纔執戟等語,似有幸恩之意,而銀臺之命,適及於國人嗤點之日,凡在瞻聆,極爲未安,請命罷職。答曰,不允。
左議政李廷龜,禮曹參判尹昕,繕工提調申景禛,觀象監提調張維,穆陵改莎草事出去。
追崇都監啓曰,鎭岑林木,幾已料理,監造官等,當於數日內,先爲出送矣,匠人等多入於都監及諸處之役,欲搜得中間閑遊者捉送,而國綱解弛,人皆睨視,不爲動念。百般謀避,今後尤甚,撓逆不爲捉納者,所居部官員,爲先推罷,隱匿不給家主,竝爲治罪,何如?且軍匠分送三處,而句管堂上·郞廳,只一員,必須相遞往來兩處檢飭,而至於槽溪石役重大,浮取之後,欲於其處,仍爲造作形體,只留正鍊分數,厚裹輸送,以省曳運軍力,堂上郞廳,出入檢督時,除肅拜往來之意,敢此竝啓。傳曰,依啓。朝報
上在慶德宮。停常參·經筵。
午時未時,日暈。啓。
姜弘重啓曰,明日常參·經筵,取稟。傳曰,停。姜弘重,以吏曹言啓曰,今初四日祿都目,政事爲之之意,敢啓。傳曰,知道。
睦敍欽,以都摠府言啓曰,今日入直軍士內試射,請出標信。傳曰,知道。此下數行燼缺
以崇恩殿樂章製述單子,傳于李景奭曰,付標之字,似未洽當,此意言之。
睦敍欽,以追崇都監言啓曰,玉冊書寫官預差,前典籍吳鎛諡冊,前司果□□時無職名,依例付軍職,冠帶常仕,何如?傳曰,依啓。
正言宋國澤來啓曰,左尹姜絪事,臣等齊會論啓,而未蒙允兪,未知聖意之所在也。其久廢坐衙,國人之所共知也。不謹之事,臣等之中,亦有目覩之者,此非泛然風聞之比,請勿持難,亟命罷職。答曰,推考。
獻納李尙質啓曰,昨日同僚,以趙緯韓論啓,至承未安之敎,皆爲引避,而臣適緣猝患賤疾,今始來避,所失尤大矣。不可晏然在職,請命罷斥臣職。答曰,勿辭。此下數行燼缺
李景奭啓曰,左尹姜絪推考事,命下矣。臺諫方以罷職論啓,推考傳旨,不得捧入之意,敢啓。傳曰,知道。
右議政金尙容三度呈辭。不允批答。
執義李惟達上疏。大槪,陳情乞遞事。入啓。答曰,遞差。
院前啓,權濤寬貸末減事,趙緯韓罷職事,竝停啓。
禮曹,追崇進冊寶吉日,來五月初二日推擇。啓。以上燼餘
上在慶德宮。停常參·經筵。
下直,朔州府使李象元,寧邊府使李克一。
李明漢啓曰,明日常參·經筵,取稟。傳曰,只晝講。
自巳時至申時,日暈。酉時,日暈兩珥。
有政。吏批,兼判書李貴進,參判李聖求進,參議尹墀進,右承旨姜弘重進,兵批,判書金時讓進。以下二行燼缺
吏曹啓曰,奏請使洪靌,時在全羅道全州任所,赴京事緊,斯速上來事,下諭,何如?傳曰,依啓。使之乘馹上來。
睦敍欽,以兵曹言啓曰,仁慶宮衛將所報內,私奴龍伊·金伊稱名人,由曲城越入,生雜木斫取見捉云,自本曹兩人已爲捉囚,令攸司治罪,何如?傳曰,允。
正言宋國澤來啓曰,姜絪,竊瑣細之事,臣等不敢上瀆天聽,而昨日聖批,只三字缺之命,不得不一一陳達也。一日臣伯曾,往數字缺金自點家,有一宰臣,亦在其座右,尹洪□□傳一札於金自點,卽姜絪爲其祭祀,求得二字缺之書也。且縱其奴子,常常斫取禁數字缺不一而足,久廢坐衙,乃其餘事數字缺請命罷職,以礪士夫廉恥。批答缺。二行缺
李明漢,以內局提調言啓曰,砂糖未收,都數三十斤數字缺應納十六斤二兩,崔元立則倍數一字缺納於今日之坐,而味品甚劣,勢難仍捧,刑推督納之外,他無處置之策,莫中進御之藥,前頭又當闕供,極爲惶悶,令戶曹廣求諸處,貿得十餘圓,以爲旬月進御之用,亦或便當,不得已敢此仰稟。傳曰,依啓。
李明漢,以〈禮〉曹言啓曰,以曹啓辭,議大臣定奪,何如?傳曰,依啓事,傳敎矣。議于大臣,則領議政尹昉,左議政李廷龜以爲,惟我成宗大王,以德化民,身致太平,深仁厚澤,沒世不忘,世室之享,允協神人,但以今廟制言之,則方在昭穆之內,自無祧遷之事,祝辭旣當釐正,則亦無兩高之嫌,列聖未遑之典,宗廟莫重之禮,臣等不敢輕易獻議,伏惟上裁。領敦寧吳允謙以爲,旣立別廟之制,〈則〉太廟昭穆,固無祧遷之禮矣,第以我朝廟制言之,則成廟雖在四代之中,而天顯屬親,當爲五代之祖,祝辭,依世室列聖例釐正之意,年前政府回啓中,已爲陳達,伏願聖明推誠追遠,使親親尊祖之孝,得以兩全。且成廟,致治太平,深仁厚澤,沒世不忘,世室之議,誠無異辭,但臣嘗聞朱子,論無所爲有所爲之分,辨析甚嚴,若使四代未遑之禮,適擧於今日,則將未免有所爲而爲之之嫌,其於尊祖之至誠,恐有所未安也。臣積病老耗,莫重之禮,固難輕議,旣有所懷,不敢不達,伏惟上裁,判府事鄭昌衍,右議政金尙容,昇平府院君金瑬,病不收議云,敢啓。傳曰,依議。
以備忘記,傳于睦敍欽曰,史官二員,騎馬六匹待命。
吏批,金繼韓爲延陽君,洪靌爲豐寧君,李敏求爲全州府尹,姜碩期爲副提學,高傅川爲宗簿寺正,李惟達爲尙衣院正,李健爲軍資寺正,姜大遂爲執義,羅萬甲爲侍講院文學,沈演爲副校理,任義之爲奉常寺判官,王輔臣爲宗廟署令,洪壽一爲工曹佐郞,洪命□爲掌隷院司評,朴安孝爲正言,宋國準爲典籍,李時萬爲博士兼養賢庫直長,全命龍爲成均館博士,權爲□□大都護府使,郭天衢爲□□,都愼修爲參禮察訪,一行缺沈器重爲金化縣監,數字缺李善行爲五衛將,邊大才爲僉知中樞府事,申景鎭爲訓鍊院主簿,李尙吉爲義興縣監,任諴爲成津僉使,尹洛爲高山〈里〉僉使,李重濟爲龍媒萬戶。
睦敍欽,以司僕寺提調言啓曰,前日黃草主人等減價閔迫之意,大槪,陳達於聖聰,蓋出於不得已,而惠廳覆啓,使以量入爲出,二行缺此實量入爲出之意,至於草價,則有一節不然者,惠廳當初所定黃草一同之價,米六斗,而辛卯以後,議減五升,而結收之數,則不減之。今所減二字缺於六斗中減三分,則出入之數均矣。今則不然,不計前減五升,又減八分之三,比計六斗,幾減其半,況今年京外草價一駄之價,不下一端木,而寺中應行之役,亦不得減,下輩之呼訴竭閔,固所當然。本寺生草,例自五月初一日始二字缺今年則春雨連降,草已長矣,自初五日用以生草,使此主人輩,得以保全之意,敢稟。傳曰,依啓。二行缺
右議政金尙容三度呈辭。不允批答。以上燼餘以下缺
上在慶德宮。停常參,只晝講。
卯時辰時,有霧氣。
李明漢啓曰,明明日國忌,明日齋戒,此兩日視事,不爲取稟。傳曰,知道。
新除授注書李時萬,病未肅拜,假注書差出,如何?傳曰,依啓。
假注書望,△宋希進·南老星·李雲栽。
睦敍欽啓曰,以掌隷院刑曹關粘目,朴悌儉公事二行缺該掌者,所當更爲聽理,以僞造文記非理見,果如洪振文之決折,然後方可議悌儉之罪,而今見啓內辭緣,則不問是非,直以洪振文之所決爲主,令該曹依法處置云,殊無擊錚之意,令本院更爲回啓,何如?傳曰,依啓。
持平金孝建來啓曰,頃因春秋館啓辭,史官署經事,命下,而近以僚員皆在外,或有故不得爲齊坐矣。今則非特史官爲急,守令·留察,多有未署經者,雖不三字缺執義姜大遂,不得已爲署經齊坐之意,敢啓。答曰,知道。
李景奭,以義禁府言啓曰,以權濤定配單子,極邊定配事判付矣,極邊之地,西北·兩南四處,而北邊則近年凡定配罪人,移配他道,西邊則兵亂後,非充軍之罪,則不爲定配。嶺南則權濤家在本道,故不敢定,送只有湖南一道,而以本家言之,則遠不過六七日程,似非極邊,來道定配擅便爲難,敢稟。傳曰,知道。湖南極邊定配。
李明漢以禮曹言啓曰,追崇事目,已爲啓下,而進冊議二字缺焚香進冊於舊主,然後方爲改題,改題訖,行酌獻禮於新主,而只有代致詞官,無讀·祝奠幣之禮,又考光海時事,則爲先改題主,而焚香·進冊·獻酌等禮,皆設於新主前,而無代致詞之禮,只有讀·祝進幣等事,前後儀註,互相不同,今日所當遵行者,在於成廟儀註,昏朝時事,有不可提論,而第見其謄錄,則故相臣李恒福,實爲都提調,而今左議政李廷龜,爲禮曹判書,則。以下二行缺
右議政金尙容四度呈辭。傳曰,不允批答。
李明漢,以內醫員提調意啓曰,砂糖未收之數甚多,而應納之數,抵死不納,不得已令戶曹廣求貿得事,昨日啓請蒙允矣,今日戶曹購貿來呈者,與納者之所納,大槪,一般,不合進御之用,而更無求得之路,公然闕供,極爲惶憫,無已則取其中擇取稍可者,以爲進御乎?敢稟。傳曰,依啓。
內醫員醫官孫夢□,書啓,李貴病症,大槪,自昨日卒得傷寒,終未發汗,方爲呻吟,兼發左邊耳前髮際四字缺痒疼,恐成前患之腫,欲入艾氣,以治復發之漸云,人蔘敗毒散,連用三四服之意,敢啓。傳曰,卽爲劑送。
李明漢,以侍講院言啓曰,王世子中庸,方爲熟讀,不久當畢,所讀之書,問于師·傅·賓客,則皆以爲五字缺賓客張維,以爲書傳宜當云,以何書進乎?敢稟。傳曰,知道。前代興亡,不可不詳知,史記講學,可也。
二字缺大提學張維,製進大王追崇玉冊三字缺李明漢曰,此玉冊文中,無前日不安到今二字缺之意,似爲未盡也。
鄭廣成,以戶曹言啓曰,近來人心巧詐,僞造成風,極爲寒心,內資寺,僞稱本曹關,圖出本寺移文,欲受禮賓寺艮醬,考其移文,則本曹未有出關之事,故招問色官,直長·奉事所着押,皆僞造云,主簿則只見直長·奉事着押,而開印成貼云,極爲駭然,色吏,令攸司囚禁,依律定罪,爲主簿者,亦不謹矇然踏印以給,先罷後推,以懲他司以下缺答曰,依啓。
睦敍欽啓曰,全羅左水使,辛未年水軍老除啓本,張褙不踏印信,各人年歲,塗擦八字,而亦不踏印信,不小老除公事,極爲虛疏,令該曹相考處置,請水使宋英望推考。傳曰,依啓。
李明漢,以追崇都監言啓曰,畫員等,專數來役於都監各房,而上司衙門,有發牌侵責之弊,限畢役前,切勿侵責之意,知委於上司衙門,宜當,敢啓。傳曰,依啓。此下三行燼缺
晝講,午時,上御資正殿,入侍,知事金時讓,特進官鄭□參贊官李明漢,侍講官沈演,檢討官柳穎,記事官權堣·李時楷·蔡忠元,上讀前受音一遍,沈演進講,自皇帝哀矜,至于民棐彝,音一遍,釋大文一遍,上講新受音一遍,釋大文一遍,沈演以文義講曰,此大文之義,與孟子爲匹夫匹婦復讎之意同,凡人無罪者,被罪,則雖天子·諸侯,皆不得保其國,刑律之濫,可不戒哉,明與察有異,明者,不期明而明者也。察者,不能分明而欲爲明者也。故曰,勿察察而明,雖以舜之聖德,有伯夷·禹·稷而後,得以致治,則得人之方,可不懋哉,得百姓之道,明我之德,使百姓感服,可也。二行缺上曰,大槪,明者,若明鏡之照姸媸而不用揣度,察者,察於小物而不能明於大,故明察有異矣,卿之意以爲,有意與無意之有間而言耶。金時讓曰,察見淵中魚,不祥,人君,若或過察,則不好矣。上曰,明則不察耶。柳穎曰,至公無私而後,可以得明,若察則似有私意也。所謂勿察察者,非察小物而言也。上曰,察者,苛察之意也。金時讓曰,聖敎允當。上曰,明者極盡地頭,非凡人所能爲,人君若過察,則人不勝其苦,若矇然不察,則亦不可治矣。金時讓曰,周穆王,周遊天下,至於末年,國用蕩竭,故有此贖刑之訓,其言則有理,穆王之言與事,相異矣。上曰,此所謂文過飾非者也。少昊之時數字缺言然耶。金時讓曰,其時之事數字缺上曰,其言在史,而似不可信。金時讓曰,盡信書,則不如無書,古史何可盡信?柳穎曰,民神雜糅者,非必民神相雜也。民俗好尙事神,則此所以雜糅也。講訖。金時讓進曰,小臣,巡審海西山城,則似好於關西山城矣,若有守城之擧,則入守之軍不多,此可閔也。束伍軍,則不可毁出以給,而若無私募軍丁,則束伍之外,餘民無多,應募者必爲鮮少,而若有餘民之應募者,使之不入於束伍,則,似好矣。上曰,黃州城何如耶?金時讓曰,其城如京城,以大石築之,而其高,兩邊則可二丈許,後面則地險,故城高不過一丈,今番申景禋所築處二行缺兵使,欲爲加築土城於城外,而旣無人力,不可爲矣。上曰,大槪,兵使之意,迂闊矣,城外又築土城於何處耶?今番申景禋所築處,亦爲城廊耶。金時讓曰,亦爲之矣,黃州東邊,有築城處,兵使欲爲築之,而國家所築之城已多,物力亦竭,似難又築新城,故臣等往見矣。上曰,所謂城廊者,草幕耶。金時讓曰,非草幕也。上曰,人不容立,則何可謂城廊乎?金時讓曰,城廊不爲高大,而亦不足關,此城廊則長行廊,而其二字缺不容立,不可用矣,今若毁城廊而改築二字缺則可矣,而功力不小,未易爲之,平山山城三字缺形基,而門樓皆毁頹,將不能爲城四字缺城則誠好,而民不願入,必得國載五字缺上曰,何以然耶?金時讓曰,其處之民,山谷六字缺亂處,故不入於山城矣。長壽山城,則其地虛疏,可無避亂之處,而只有長壽山可以避亂,故民皆不願入於山城矣。長壽山則非他山城之比,而乃是天作之地也。峯巒絶險,東西南北,相蔽不見,脫有可入之事,東邊不知西邊之事,南邊不知北邊之事,是可慮矣,黃州城,近於海邊,與江都相應之勢,則好矣,而但容入之軍,必多可慮矣,各城給軍,只給三十餘名,則不能守矣,旣無加給之勢,則使之私自募軍,而應募者,不入於束伍,則似可矣。上曰,募軍若有可爲之勢,豈不好哉?卿已爲巡審山城形勢,卿意則已爲如何云耶?金時讓曰,黃州城,急去城廊,改爲二行缺京畿三千餘石,則山陵都監入啓用之,五千四百餘石,直納京倉者,該曹,以海西近地米相換用之,而七千餘石作木者,則該曹,送銀于管餉使處貿穀相換云云,臣問于管餉使,則以爲專不知有此事,而兩湖直運結城倉粟未納者三千七百餘石,査問其由,則管餉以爲只隱各官,陳省捧上而已。元穀則不能知,故未知其上納曲折云,臣還京問于該曹,則答以京倉所納五千餘石,因風高未及輸送,當待秋成,所應納該曹之米換送,而結城未納之數,則賑恤·摠戎廳相換,而文書未易査出,今方査二字缺至於作木,則該曹之銀,在於管餉使數字缺償云,而管餉則以爲盡用,只有五字缺推諉西糧元數三萬石,輸納于三字缺萬石矣。上曰,此事極爲駭愕,戶曹堂上及管餉使推考,俾無如前虛疏之弊,可也。西糧,本非戶曹所屬之物,今後體察使專管二字缺之米,則用於西糧,而其餘作木,則專入黃州,修改城池,可也。上曰,兵使之爲政,如何耶?金時讓曰,時無表表設施之事,而甚得民心,人皆願與死守,一路守令,亦皆譽之。上曰,譽亦有二,有不爲國事而要譽於民者,有盡心國事,而民自譽之者矣。金時讓曰,兵使到任未久,時無爲國設施之事,而旣得民情,似爲得人矣。金時讓又啓曰,白翎水軍五百,而本鎭只給二百,其餘三百,則分給於他浦,事皆不妥二行缺上曰,當初分給時,以其白翎軍多,而分給他處耶?今若盡爲還給本鎭,則他浦恐有難處之患,査問而處之,可也。上曰,前日所言山城所在官,擇其守令爲主將入守之意甚好,依此爲之。金時讓曰,癸亥年吳䎘爲宣諭御史時,蕩滌逋欠者,信川郡二千餘石,而丙寅年該曹,還爲會錄,又經丁卯兵燹,而尙存虛簿,民間極以爲冤,與南方完專之地,不同,似當蕩滌矣。上曰,言于該曹。金時讓曰,監司入守處,張紳則三字缺欲爲於長壽山城矣,且臣往見海州,則三字缺似甚於黃州,民戶亦不如黃州,本州未四字缺米多至六千石,而二千八百石,則在丙寅四字缺石則朴簉,爲牧使以後,未收之六字缺時僅捧千餘石,而未捧之數,尙且七字缺他人若一時督捧,則必有冤咨,生四字缺以善治,甚得人心,方在海西,令朴簉待三字缺海州,其到任以後,未收三千餘石畢捧後,啓三字缺上曰,言于該曹。金時讓曰,未捧者每爲蕩二字缺矣,丙寅以前牧使,亦爲査出治罪,可也。上曰,此言甚是,依爲之。金時讓曰,凡守令表裏,平安道則兵火之後,使監司傳送,而其餘道則政院書吏齎去,頃者城津僉使表裏,政院書吏齎去,至於責懲馬二匹而還,云其弊不些,先王朝咸鏡道,亦有使監司傳送之規云,今依先朝事,令監司傳送,如何?上曰,依爲之。金時讓曰,軍職護軍二字缺如吏文學官·譯官三廳,皆有二行缺特進官鄭□□曰,黃海道御史,非吳䎘而實小臣也。其時各官所報,願爲蕩滌者甚多,而臣恐有朝廷失信之事,十分損抑,僅三之一,許其蕩滌,而今聞所許者,亦不蒙滌云,金時讓只聞信川之弊,而兩西實皆同然,各邑盡爲査覈,一體蕩滌,可也。上曰,蕩滌難矣,本邑則以留庫報於戶曹,而戶曹則不知其實狀,査覈甚難。上顧金時讓曰,黃州城廊,或云最好云,其言何所據而然耶。金時讓曰,似不好矣,若有火攻之日,則反有害而無益也。其時金堉,爲御史,書啓請勿爲城廊云,其時亦有城廊不好之議矣,二字缺助川城形勢,大槪,如黃州,而似勝於黃州,二字缺平地,一邊則山險,似好而亦非四字缺李曙云,渠意亦以爲欲爲壁壘五字缺矣。上曰,其地若然,則不關矣。金時讓曰,山城形勢,則誠好,而無水故不好矣,古城築處甚堅,故尙不頹破,只有城堞而已。上曰,周回大耶?金時讓曰,極大而後面則極險,雖無城地,可以禦敵前面似不險,而古城甚堅,若欲改築,則應行功力,不至大段,而已築之山城亦多,今何可又築他城乎?罷出。
弘文館副修撰柳穎上疏。大槪,今初六日,卽臣母亡之日,縻於官故不敢徑出,伏乞聖慈,遞臣職名,以便公私,以安愚分,不勝幸甚。答曰,省疏具悉爾懇,爾其勿辭,出往行祭。
右議政金尙容呈辭,不允批答。王若曰,賢於夢卜,允協思良之心,濟于艱難,實切仰成之望,何期求退之懇,遽及注擬之初,惟問山斗高名,廊廟偉器,淵乎性理之學,餘事文章,澟然□□之姿,家風淸白,在先朝受知最四行缺誠意交孚,豈少嫌之可避,休戚與共,在大義而不然,毋執撝謙,勉副如渴,於戲,安石不起,其奈蒼生,司馬無歸,庶沃百姓,所辭宜不允。故玆敎示,想宜知悉。知製敎鄭之羽製進
副修撰柳穎疏曰,伏以臣至愚極陋,最居人下,而前後論思,非止一再,至於本職,尤萬不近似,常懷惶感,不知死所,今又以私懇,仰溷天聽,極知猥濫,而人子之情,不容但已,玆敢冒陳於孝理之下,伏願天地父母,垂〈察〉憐焉臣惡戾滔天,早失怙恃,終鮮兄弟,常爲天地間一罪人,而今初六日,卽臣母亡日,□□日乃臣父忌也。玆者館僚員不備,臣連日來在直所,欲爲出往行乘,則無以推移替直,不敢徑出,而若縻於官,故終不得出往,則終身之憂,有所不忍,進退狼狽,罔知所措,事雖有除服制式暇之處,至於大忌,則例□而微末之臣,無端出去,則事涉逋慢,伏乞亟遞臣職名,以便公私,以安愚分,不勝幸甚。批答見上燼餘
上在慶德宮。停常參·經筵。
下直,美錢僉使成仲耉。
姜弘重,以吏曹言啓曰,承旨有闕,而明日國忌,今日齋戒,政事,何以爲之?傳曰,過後爲之。
睦敍欽,以都摠府言啓曰,今日入直軍士,當爲中日習射,而有國忌齋戒,退行之意,敢稟。傳曰,知道。
假注書。△南老星·李□·洪敲。
傳于李景奭曰,今下弓矢,美錢僉使成仲耉給送。
李明漢啓曰,副修撰柳穎,昨日以其父母忌行祭事,規外呈疏,至蒙恩許,自上矜惻之意,實出尋常,而經幄重臣重地,連日闕番,事體極爲未安,今日內速令還入,如何?傳曰,過後使之還入來,可也。
李景奭,以都摠府言啓曰,副摠管鄭斗源,以宗廟夏享大祭獻官,議政府肄儀進去,請出標信。傳曰,知道。
侍講院啓曰,前因本院啓辭,前代興亡,不可不詳知,史記講學,可也事,命下矣。史記中某書進講事,問于師·傅·賓客,則師尹昉以爲,竊見古人論學次第,先讀四書,次及於經,而以詩傳爲先,以詩傳爲請矣,王世子春秋,已至弱冠,經書不可不習,無已則朝晝講一字缺以詩傳,而頻御夕講,以通鑑進講,溫譯前授,而繼以前未授之卷,則經史兩兼,恐無所妨云。傅李廷龜以爲,前代興亡,略備於史略一書,中庸旣畢之後,卽爲繼講詩傳,而頻開夕筵,兼請史略,從速畢講後,更請綱目等書,爲當云。左賓客李貴以爲,通鑑,頃年旣以始講,而姑爲停止云,今更畢講無妨云,左副賓客二行缺兼講史略,爲當云。右副賓客金尙憲以爲,晝講則以詩傳爲之,而頻開夕講,方講孝經從速畢講後,卽講史略爲當云,師·傅·賓客之意如此,何以爲之?敢稟。傳曰,知道。通鑑,爲先講學,可矣。
禮曹啓曰,追崇事目,已爲啓下,而進冊儀註,今方磨鍊矣,但見成廟朝儀註,則焚香進冊於舊主,然後方爲改題,改題訖,行三獻禮於新主,而只有代致詞官,無讀祝·奠幣等禮,又考光海時事,則爲先改題主,而焚香進冊獻酌等禮,皆設於新主前,而無代致詞之禮,只有讀祝進幣等事,前後儀註,互相不同。今之所當遵行者,在於成廟儀註,昏朝時事,有不可論,而第見其時謄錄,則故相臣李恒福,實爲都提調,而今左議政李廷龜,爲禮曹判書,則節目停當之際,必有所據,亦不以昏朝而忽之,兩款儀註中,未知何者爲得,問于大臣,定奪施行,何如?傳曰,依啓事,傳敎矣。領議政尹昉以爲,成廟朝實錄,旣已謄來,似當遵倣而行之,但以義起,則先行焚香致詞之禮於舊主,卽爲改題,仍行讀祝,進冊等禮,如五禮儀進冊三字缺則方有次第,而莫重典禮,不敢以二行缺光海時儀註,雖有節目之差異,不必拘也。惟在該曹參酌講定,伏惟上裁,行判中樞府事鄭昌衍,昇平府院君金瑬,右議政金尙容,病不收議,大臣之議如此,上裁施行,何如?傳曰,依議。
上在慶德宮。停常參·經筵。
姜弘重啓曰,明日常參·經筵,取稟。且來十一日輪對日次,取稟。傳曰,只晝講,輪對爲之。
掌令洪鎬啓曰,伏以臣於前月旬間,聞有奏請書狀之除,則東西南北,惟命之從,所當趁時登程來謝,以免逋慢之罪,而緣臣重患風痺,針灸諸穴,瘡未完合,調理半月,晦初始得踰嶺,行到忠原,祗受本職之命,自惟臣之無狀,最出人下,而何獲蒙誤恩,至於此極哉?誠惶誠感,罔知所措,路次得見之,則乃憲府所傳朝報,而其中一二款,乃權濤遠竄,及尹棨等削黜之事也。私自語曰,何我聖上之當此大禮已定之日,而必罪言官也?心竊怪之,及到江上聞之,則濤有海南之行,棨亦未免削黜,而多官停啓矣,停啓有日,則雖似已往,而但臣則自遠來矣,惡得無言?聖上稱棨以作威脅人,則其於原情定罪,太不近似,而然不至爲蠻烟瘴雨之人,則臣姑置之,擧其重者而論之,濤之所言,雖曰明時之妄發,只是國人之云云,上自公卿,下至士庶,皆有是心,而不敢發焉者也。此豈濤之私言哉?若以三代以上言文不稱武,言武不稱文,觀之,則諡字之必多,恐非古先哲王之令典也。書曰,有言逆于汝心,必求諸道,有言遜于汝志,必求諸非道,今濤之言,必逆乎聖上之心矣,人之言曰,予無樂乎爲君,惟其言而莫予違也。今濤之言,必違乎聖上之意矣。傳曰,心有所忿懥,則不得其正,聖上必以濤之言,而有所忿懥矣,聖上何不於此等文字,咀嚼詳味,虛心而觀理乎?臣竊以爲,聖上於學問思辨之功,有所未至也。幺麽一權濤,得美名於千載之下,而使聖上終歸於拒諫自用之地,則殊非一國臣民,所望於今日者也。多官雖論執累年,必回天聽而後已者,乃是言責,而遽爾停啓,臣所未曉也。臣安肯私庇權濤,而有一毫欺罔之心哉?聖上若因臣之言,追回嶺海之臣,則聖上之包荒大度,當高百王,而朝廷之上,必多有不欺君犯顔之人矣,臣惟思奉行文書之任,完了使事於萬里之外,而不知其他適,千萬意外,叨此言地,此臣之不得不陳者也。第臣來時,不但着艾未久,不便跨馬,且近將赴京,隨行甚多,故不得不借船下來,而到此聞之,則臺官之往來于水路,爲近日之大禁云,臣之不察之失,大矣。請命遞差臣職。答曰,勿辭。
持平金孝建啓曰,伏見掌令洪鎬初啓之辭,有曰,多官雖論執累年,必回天聽而後已者,乃是言責,而遽爾停啓,爲非,臣亦停論之一臺官也。旣被僚員之斥,臣之論事,不誠之失,著矣,何敢晏然仍冒,厚招物議乎?請命罷斥臣職。答曰,勿辭。
執義姜大遂啓曰,臣之前後忝竊,非止一再,而承乏本職,又是夢寐之外,循省愧懼,固已多矣,及見掌令洪鎬避嫌之辭,臣尤不勝瞿然于中也。臣竊念言官,一日在職,當盡一日之責,臣之濫蒙誤恩,適在權濤事停論之日,則翌日論列,庶不後時,而見事不敏,奉職疲軟,默默無一言矣,在外臺官,尙能言之於數日之後,臣亦何顔仍冒,處置同僚乎?請命遞斥臣等之職。答曰,勿辭。
睦敍欽,以追崇都監言啓曰,諡文,今當入刻,而外方刻手手法甚拙,殊可慮,砲手吳景男,出身趙咸,別監柳楠,自前習於此事,最稱精巧,此三人竝爲依謄錄來役,宜當,敢啓。傳曰,依啓。
睦敍欽,以禮曹言啓曰,以禮曹章陵丁字閣等改造成擇日,傳曰,標石撤去,吉日太遠,改擇日進定事,傳敎矣。標石之撤,宜在進冊之後,而日官所報,初七·十二·十七·十九四箇日內,初七日甲辰,爲十惡大敗,十二日己酉,十七日甲寅,燼缺實非吉日,十九日丙辰,爲日家之所貴,無過二德,故雖知稍遠,不可不此日爲定。且丁字閣造成之役,募軍爲之,至於石役,則勢須役民,兩麥未熟之前,責應畿民,亦涉未安,以此以彼,恐不如十九日之爲愈,故敢此具由申稟。傳曰,依啓。
卯時,日暈兩珥。辰時,日暈。
傳于姜弘重曰,一字燼缺平君穆陵獻官進去,給馬。
李景奭啓曰,掌令洪鎬,持平金孝建,執義姜大遂,大司諫兪伯曾,司諫金南重,獻納李尙質,再啓煩瀆,退待物論。傳曰,知道。
睦敍欽,以承文院言啓曰,符驗謝恩文書,順付於節使事,曾已啓下矣。今此奏請使行次在先,似當順付於四行燼缺年因本曹啓辭,有追崇奏請前,姑爲停止之敎,不敢更請矣。今者追崇奏請使臣,已爲定日發行,則冊封奏請,亦當次第擧行,敢稟。傳曰,知道。明年入送節使,兼爲奏請。
睦敍欽,以禮曹言啓曰,上冊前期一日預告祭設行事,已爲啓下矣。上冊吉日,定於初二日,則告祭之日,與朔祭相値,五禮儀,朔望若値別祭,則只行別祭云,依此施行爲當,告祭祝文,預爲撰出之意,敢啓。傳曰,依啓。以上燼餘
上在慶德宮。停常參·經筵。
李明漢啓曰,明明日夏享大祭,明日齋戒,此兩日視事不爲,取稟。傳曰,知道。
有政。
吏批,兼判書李貴針灸呈辭,參判李聖求進,參議尹墀進,左副承旨李景奭進,兵批,判書金時讓進,參判鄭廣敬進,參議韓仁及病,參知尹煌病,左副承旨李景奭進。
李明漢啓曰,二行缺同副承旨未差,廳中只有臣明漢,及左副承旨李景奭,而臣則於吏批,有相避,景奭則今日晝講入侍,吏兵批進去事,何以爲之?敢稟。傳曰,左副承旨兼進。
正言宋國澤啓曰,臣伏見掌令洪鎬引避之辭,以權濤事停論,爲非,臣亦停論中一臺官也。且昨日適患賤疾,不得與同僚偕避,所失尤大,揆以彼此,決難仍冒,請命遞斥臣職。
傳于李明漢曰,避嫌臺諫,速爲處置。
正言朴安孝啓曰,臣之愚劣,最居人下,而夢寐之外,得叨言責,兢惶感激,愧懼兼之,昨見掌令洪鎬引避之辭,尤有歉然之心,臣之除拜本職,在於權濤事停論之日,而含默度日,更無一言,則臣之失,與執義姜大遂,小無異同,豈敢晏然處置多官乎?請命罷斥臣職。
李明漢,以禮曹言啓曰,以成廟屬稱,大臣收議。傳曰,依例,命下矣。自今夏享大祭爲始,依世室例,不書高明二字之意,敢啓。傳曰,知道。
睦敍欽,以工曹言啓曰,本曹郞廳六員內,正郞李更生,以病呈旬,佐郞缺長世服制,正郞金瑗,以宗廟陛石修理事仕進,佐郞崔身獻,鑄成器皿,逐日看檢,佐郞洪壽一,進獻方物羅鈿器皿。及三日一次紫門請臺,端午進上折物專掌次知,正郞李慶恒,追崇都監一字缺鞍子二部,及本曹營造司所掌都監進排,儀仗軍所着皮笠·皮鶴氅·鞋子各百餘部,端午進上鞋子折物,兼察工役都監定限,在於今十五日。今差章陵先告事由祭典祀官,二行缺改題主後,當奉安于龕室,而行祭時,當直,當出主奉安於神榻矣。承華殿唐家內,龕室與神榻,勢難依宗廟例排設,唐家北邊,設椅子奉安神主,而椅子之南,設小榻,以爲行祭時出主奉安之地,似爲便當。且冊寶,亦當奉安于欌子,而崇恩殿所造之欌子,移用不便,承華殿權安,不過旬日間事,冊室姑安於排設床,置諸唐家左右,亦當,敢稟。傳曰,依啓。
李明漢,以追崇都監言啓曰,崇恩殿與宗廟之例,不得已遵孝敬殿排設時例,稍加變通矣,至於祭器庫,亦無傍近可置之所,於典祀廳右邊,四間修粧,以爲藏置似當,敢啓。傳曰,依啓。
李明漢,以禮曹言啓曰,進冊後當爲依例陳賀矣。大王大妃殿·中宮殿,似當竝爲陳賀,敢稟。傳曰,依啓。
傳于李明漢曰,臺諫處置後,政官罷出。
吏批,姜絪爲晉昌君,李時昉爲漢城右尹延城君,金壽賢爲同知館事,金慶德爲京畿監司順興君,趙緯韓爲知製敎,鄭弘溟爲刑曹參議知製敎,呂爾徵爲右副承旨,睦敍欽爲同副承旨,趙贇爲兵曹正郞,韓亨吉爲司憲持平,羅萬甲爲弘文館校理知製敎,柳昌文爲文學,李溟運爲宗廟署令,田大方爲典籍,金爲典籍,朴知讓爲內資主簿,朴天祺爲司錄,李興浡爲待敎。
兵批,以李景稷爲同知,金慶德爲京畿水使。
答正言宋國澤·朴安孝避嫌曰,勿辭。
睦敍欽啓曰,正言宋國澤·朴安孝,再啓煩瀆,退待物論。傳曰,知道。
李景奭啓曰,大司憲張顯光,掌令林堜,持平洪茂績在外,執義姜大遂,掌令洪鎬,持平金孝建避嫌,今日以監察茶時之意,敢啓。傳曰,知道。
李明漢啓曰,右議政呈辭到院,而今日齋戒,何以爲之?傳曰,過後入之。
李明漢啓曰,弘文館,方爲臺諫處置,晝講正時,必未及,時刻差退矣。傳曰,臺諫處置,晝講後爲之,可也。
弘文館副校理沈演,副修撰柳穎等,伏以掌令洪鎬,持平金孝建,執義姜大遂,大司諫兪伯曾,司諫金南重,獻納李尙質,正言宋國澤,朴安孝竝引嫌,而二行燼缺請出仕,掌令洪鎬,持平金孝建,大司諫兪伯曾,司諫金南重,獻納李尙質,正言宋國澤遞差。取進止。答曰,依啓。持平金孝建以下,勿爲遞差。
大司諫兪伯曾,司諫金南重,獻納李尙質,正言宋國澤啓曰,臣等於權濤事,所當終始力爭,期回宸聽,而誠未格天,遽爾停論,物議之非,固其宜也。出仕之命,出於規外,臣等將何顔面復厠言地乎?決不可仍冒,請命罷斥臣等之職。答曰,勿辭。
持平金孝建啓曰,臣本愚蒙,萬不如人,承乏寵擢之恩,迥出夢寐之外,驚惶感激,圖報涓埃之萬一,而識見孤陋,誠意短淺,旣不能回天意於削黜經臣,竄逐言官。又不能固守所見,遽爾停論,則同僚之詆斥,固所甘心,玉堂之請遞,深得處置之宜,而反蒙勿遞之命,臣雖感恩,實深慙懼,言念朝廷之上,公議可畏,士夫之間,廉恥爲重,臣旣待罪言地,以疲軟見斥於公議,而反爲殿下之私人,雖以貪戀恩榮,行呼唱於道路,其於廉恥何堪,臣雖無狀,決難抗顔仍冒,請命罷斥臣職。答曰,勿辭。
正言朴安孝啓曰,召命臨門,日已昏矣,顚倒馳詣之際,路遇巡將,未及回避,不識事體,莫此爲甚,臺諫與庶官有異,少有所失,決難在職,請命罷斥臣職。
睦敍欽啓曰,大司諫兪伯曾,司諫金南重,獻納李尙質,正言宋國澤,持平金孝建,正言朴安孝,再啓煩瀆,退待物論。
晝講,午時,上御資政殿。入侍,特進官金藎國,知事崔鳴吉,二行燼缺上讀新受數行缺一遍。沈演講文義曰,以此大文之意見之,則掌刑獄之官,不撓於威富之勢,難矣,其時掌刑者,有如皐陶之官,可不愼哉,忌者,忌憚之謂也。康誥註曰,忌則有所不敢其意,卽心有所欲爲,而忌畏不敢之意也。凡人有忌憚之官,則不至於爲惡,人君有忌憚之臣,則雖欲爲非而不敢爲矣,罔有擇言在身云者,身無一毫之過,而發於口者,皆是善言也。上曰,心有敬忌,則人人皆可以罔有擇言在身耶?柳穎曰,旣爲敬忌,則豈不罔有擇言在身矣,有窮理致知之功夫而後,可以有敬忌,缺敬忌,則豈有不能罔有擇言在身燼缺演曰,此下文之意,指伯夷苗民而言燼缺皆我之師,凡事以古爲鑑,則行之易矣。講訖。藎國進啓曰,金時讓所達西糧事,其時曲折,不能詳知,而考其前後文書,則其運入之數,似無虛疏之事,但金時讓問於管餉使時,管餉使不能詳對,金時讓之以爲虛疏者,亦其宜矣,所謂未收三千餘石云者,常平倉及各衙門相換用之,大槪,輸運下三道糧於西邊者,以其重西糧也。相換之事,似甚不便矣。上曰,此事如是不便,故每爲不許,而常平倉任意相換,亦爲非矣。今後,申飭,使不任意相換,可也。管餉使旣受重任,而不知其出入之數,殊無朝廷委任之意。崔鳴吉進曰,以金藎國箚子,已爲回啓,而島中乏糧,如彼其急二行燼缺上曰,其言似好,而予意則缺還則今番優給似好,而若都督不卽還來,而島中不能樽節,飽食已盡之後,又爲請糧,則事勢甚難,以我國之物力,似難應求,旣爲優給之後,更爲加請,則甚爲難處矣。崔鳴吉曰,若不次優給,則加給二千石,如何?上曰,雖給二千石,而此後之事,何可知也?加給之言似好,而一時優給之言,則似乎不察矣。上曰,意者島中,必不如此敗蕩矣。昨見金藎國箚子以爲,國穀多,而予意則不然,如此窮春,各官庫儲,豈有如數之理哉?其意似不察矣。金藎國曰,聖敎爲當,而今春將捧之穀,幾至四五萬石,今者雖給萬餘石,而燼缺難繼哉,且若不優給,而窮無所歸,燼缺陸搶食之患矣。崔鳴吉曰,加給二千餘石,可矣。金聲運,已得三千餘石,而今若又給二千石,則足支一月之糧矣。上曰,都督若不速還,則甚可慮也。登州之賊,雖已討平,而蕩敗已甚,運轉糧餉,似不易矣。崔鳴吉曰,都督若討平登賊而來,則國家幸矣,而若不討平而來,則國家之患,爲不可言矣。上曰,月給米穀,使之生活,似爲好矣,且西糧事,極爲不實,雖云幾石,而其實則極爲虛疏矣。金藎國曰,黃海道則只管餉所屬之糧,成冊上送,而元穀成冊,則不爲上報,未知其實數矣,島中之事,未能詳知。副摠懇迫之言,亦不二行燼缺今則絶無市肆交易之事,其乏絶之言,似其實狀,以國家待華人之道言之,似當優給數千餘石矣。崔鳴吉曰,已許三千石之米,今若又給二千石,則五千石也。五千石足支一月之糧,以利害言之,與其出陸作賊,不若給糧救濟,使不出陸可矣。李景奭曰,近來唐差出來者,每被中道搪塞,不得上京,此雖出於事勢之不得已,而在我之道,厭薄,甚矣。今則登□已知的報,而未聞都督在後消息,非但每爲搪塞唐差,似爲未安,島飢請糧,亦未趁卽準給,自朝廷別遣問訊之官,使之慰諭,未知如何?崔鳴吉曰,以咨文齎去事,將送譯官,另差一官,一時以往,兼爲慰問,似爲好矣。上曰,自前所給數字缺稱以貨價而給之,到今島中飢乏,當白給以爲周給之擧也。李景奭曰,數字缺意未得詳達,國家白給,以示周急之意,甚好。崔鳴吉曰,國家白給之擧,似不可已,另具揭帖,送問訊之官,而兼言續貿餘貨以送之意,似當矣。上曰,似乎然矣,議于大臣爲之。上曰,都督若久不出來,則將來之事,何以爲之?李景奭曰,得聞赴京人之言,山東重地也。而今則無守禦之備,小無可守之勢云,都督以若干之軍,討平似未易矣。崔鳴吉曰,島中之事,自我若不給糧,則非但事體未安,意外之患,亦不可不慮,天朝則已爲置之度外,不爲顧見,極可慮矣。島中之於天朝,雖不關而在我之道。彼雖出陸作賊,而不可以干戈從事,勢甚難處,今番奏請使入去時,探知天朝處置三行缺其計然矣。登·萊有變,海路不通,今番奏請使赴京,何以爲之?姑往船所而待之乎?上曰,往彼待之,亦似有弊,未知何以處之也。崔鳴吉曰,凡乘船必於七月前,可以無虞,登州之變,雖於五月間討平,而使臣在此聞奇而後,入往則乘船似晩,風高可慮。上曰,然矣。崔鳴吉曰,世子冊封,已定於明年,而下情則以爲未安,欲於此行,兼爲奏請耳。上曰,不可如是爲之。崔鳴吉曰,進冊事,似當改題主後進冊,而焚香後進冊於舊主前,似爲未安,領相之議,以爲題主後進冊可矣。上曰,予之意亦以領相之議爲是矣。崔鳴吉曰,臣頃承嚴敎,極爲惶恐,似當退而待罪,而第不察下情,不數字缺達,今日之禮臣,爭之已久,自上將數字缺而不言,自上若終不追崇,則臣當力數字缺終當退去爲計,今日之禮,是是臣之所欲爲也。二字缺不敢擔當哉。臣意當初則以爲,不可不追崇,其禮未得詳知,故又以別廟之禮爲是矣。或有謂臣曰,汝旣知其別廟之爲是,則何不明言追崇之爲非禮乎?此則不然。臣答曰,追崇無分明不可之事,故吾不敢明言其不可矣。至於廟號,則入廟後可以爲號,旣以姑勿入廟爲敎,廟號之不稱,勢所然也。臣之情跡,蓋出於勢也。非爲避謗而然也。成廟之時,則追崇之禮,上下皆爲明言而服行,今日之事,自上不爲明言,自下亦不得明言,此其所以不得服行也。上曰,卿言是矣。不爲明言,似爲非矣,而禮文旣不分明,群情皆以爲抑勒爲之,似爲未安,故自然矣。且卿之情事,果如二行缺以已定之事有云云之說乎。臣與儔相切,濤,初則以此禮爲不可,濤,一日來見臣,而似有回惑之意,去番下鄕時,來見臣曰,別廟則似無不可之理云,今番論啓之日,亦來見臣曰,余意以爲禮曹啓辭中六字諡,似是,故以此論啓云矣,其後避嫌其中措語,果爲過重矣。
前參奉李廷楊,前萬戶李廷顯等上疏,伏以館學,乃賢士之關而敎化之源也。國家之元氣在於此,一時之是非發於此,伏願殿下,修明館學,奬勵士習,爲先務焉,外之鄕校,自□學以來,不學溷淆,徒爲避軍之淵藪,無知麤漢,多汚聖廟,伏願特遣近臣之可恃者,頒遣列邑,盡汰數字缺額,則聖廟肅淸,軍額自倍矣。聖明雖自天縱,而必待正人左右而後,數字缺德成就治罪,伏願殿下,雖不能日御經筵,禮接群臣,而近侍進見,不爲擇時也。伏願殿下,別擇學問醇正之士,列于近侍,不時召對于便殿,殿下以便坐臥隨意,得使舒氣,從容講道,有時引見大臣,參咨得失,溫顔簡禮,虛己察言,雖順於心,求諸媚悅,雖逆於耳。求諸利行,凡節用愛民,經邦制□之策,莫不都兪於一堂之上,則上下交孚,治道休,明矣。伏惟殿下,雖旣以修身爲出治之本,而又須其知人善任,然後可以能成政矣。伏願殿下,詳擇人器相稱者,俾執庶政,專任責成,勿使紛更,則必無代斲傷手之譏矣。伏惟人君二行缺起而樂告,則爲惡者有所畏而不爲,爲善者有所勸而益勵,嗚呼,君依於國,國依於民,民安國依者,責在守令,則守令之擇,不可泛以勳勢權閥爲之,必擇仁慈淸簡,深責其讙得民心之效而已。伏願殿下,臨政遷擬,更留三思,辭朝之日,自上引見,問以七政,察其爲人,如有名實不同者,不但罷黜,罪其薦者,至若到郡怠事者,則重者烹于闕門之外,輕者禁錮終身,如得循吏,則超資擢用,特授內職,使一時之登庸者,多出於州縣,則彼爲一守令者,誰肯厭其榮,而樂其辱哉。今之監司,卽古之方伯,乃周·召之舊職也。爲一道臣者,須久其職數字缺信,然後王化宣焉,號令行焉,伏願數字缺兼備者,委以方伯之任,勿以周年爲限,一字缺雖不可一一擇人,守令之恣爲惡者,不過無忌憚而已。若使出入臺侍者,間置例邑,朝夕有還朝之望,則彼貪吏之環其邑者,畏威自戢,是二字缺而使衆止惡也。伏願殿下,旣有其始,毋墮厥終,更加猛省焉,嗚呼,八道之中,兩西難保,唐胡往來,財力已困,殿下以偸安姑息,爲長久之計乎?臣等愚計,外示和好之意,而內當以扞禦之策,常汲汲於朝夕,待其開釁而破之,可也。兩西諸邑軍兵,不爲不多,而常時無親上死長之敎,又無撫恤之惠,當急有用,使不習之將,統不敎之民,欲望其帥將搴旗之功,不亦難乎?伏願兩西軍兵二行燼缺兵使,兼摠制使之任,設營於府,兵作廛之有常,使摠兵留屯,又括校生童蒙落講者。及民間閑丁有根着者,每正軍一名三保定給,各備身布五疋,以給其衣裝。且禁私暴,使之農自農兵自兵,毋相侵擾,黃州判官,擇以强明淸簡文臣差出,兼其牧使之任。又兼摠制之從事,使之攝軍政補軍資,則民安弊除矣。國屯田〈及〉官屯田,黃海道甚多,而皆爲次知下人之利,上納不納,過十分之一。伏願殿下,雖不能創爲永規,姑限立府兵平亂之前,委收摠制營,以補軍資糧,則三軍是以餉之。且使士卒家屬,爲市於府中,一京市使之安業資生,無仰事俯育之歎,正其隊伍,嚴其軍令,隊長各率其隊,逐日鍊習,坐作進退,無不慣習於朝夕,數字燼缺月朔望,鍊操試才,拔其各才尤等數字燼缺再高者,給布優例,三高者,給馬以備戰馬,鎭中中探賊情,能探者啓達加資,軍中如有疾病死亡者,選于保人中可合者陞充之,其保代,亦以有根軍丁,抄充之,定爲年式,平安道則安州作府,黃海道則黃州作府,使監司·兵使,將之。常日待士,明施德澤,監司以都摠制使,每年春秋,與兵使合陣大閱,而當操民間無事之時,則差遣重臣可信者,參閱其制,如有戎陣整高,號令嚴明者,還朝建白,超資優褒,雖十年不遞其職,期以平賊爲限,不使紛擾更改,而上下相信,三軍食德則士氣堂堂,兵威振疊,虜自慴服。伏願殿下,深試臣等之言,則兩西精騎,可得三四萬矣。二行燼缺護於三輔之郡,而立强幹弱枝之法,摠攬權綱,昭示明威,則十年之內,殿下之精兵,可至於十萬,而擧國之民,皆欲爲殿下死於鋒鏑之間也。伏願殿下,試可乃已焉,且京軍器鐵甲,及諸營鎭鐵甲,皆無用也。臣等觀六鎭胡甲,則其精且輕,臣等請六鎭出身能知甲規者二三人,令其道擇送于京,使監制品造,備得使人人着之,則輕如翼虎,衝其中堅,無不一當百矣。且黃州乃賊路之衝要,平安之內,此亦喉舌之地,而城完物衆,實爲國家之藩屛,莫切於此,而但以無水爲患久矣。臣等觀其城南水口,擁城底長川掠城流,前人已爲引水爲城,而尙未免無水之憂,臣等愚計以爲,城底□首,壓城上而樓之,一端半川中止數字缺樓間之數,不過二十餘間,而數字缺功亦省矣。且前兵使申景禋所建南標樓,極其奇壯,而與明樓相對之處也。賊來圍城,開開板汲水,傳諸城上,一邊以板壁穿穴備禦之,城上與標樓,亦俯躬之則,賊不得接足矣。雖連年被圍,必免笮汁之患矣,且申景禋改築東山隅城,堅完如鐵,若造樓爲汲水之策,稍稍隨毁隨築,盡如申景禋改築,則金城湯地,可以誇矜於虜矣。伏願殿下試之,伏惟諸島牧場馬,實爲此時之良用,而委諸海堧,空老歲月,方此兵馬修整之日,虛棄利用之物,當何俟用之,伏願以此爲軍卒賞賜之資,俾爲臨戰之備,數字缺旣如前所陳,軍器鐵甲,又如後所陳,又從以此。以下缺以上燼餘
上在慶德宮。停常參·經筵。
自昧爽至卯時,沈霧。自辰時至酉時,日暈。夜一更,月暈。
呂爾徵,以都摠府言啓曰,今日入直軍士,當爲中日習射,而有夏享大祭齋戒,退行之意,敢啓。傳曰,知道。
李明漢啓曰,因禮曹草記,自明日夏享大祭二行缺但無未盡之意。傳曰,依啓。
呂爾徵,以備邊司言啓曰,當日筵中,上曰,島中所給之糧,每稱以貨價而給之,今島中飢乏已極,似當一番白給,以示周急之意,議于大臣處之事,傳敎矣。島急至此,以義以勢,俱難越視,聖明所敎,極爲允當,前日定奪,逐朔貿糧之外,爲先除出海邊米穀三千石,稱以白給,星火運入,而另具揭帖曰,連見邊臣狀啓,聞島中絶糧,許多民命,庚癸是急,聞來惻然,食不下咽,弊邦不幸上年酷造旱災,民生嗷嗷,八路同然,雖欲盡心相救,其路無由,然主客之勢,本自不同,我今不救,責將維任數字缺咨方欲差一員役,入送島中,數字缺策,兼有停當之事,而差人往來,未知日子差遲,念島中人命,頃刻爲急,故先令餉臣,將近官軍糧三千包,貨外運入,而撥路傳揭,以報此意,不出數日,持咨人當繼此發去,詳在其時云云,以〈此〉意明日內構出撥上飛傳,而一面行文于監司及餉臣處,使以三縣,或宣·鐵等官之米,急急輸送,金聲運處所許貨價三千石,亦依昨日行會,陸續打發,而又爲預備一二千石之穀,待客咨文停當次,卽爲許貿,宜當。且許多差官,一切阻搪,今不得通,事涉未安,其中一人,簡其所率,許令上來,數字燼缺啓。傳曰,上來差官。燼缺
李明漢,以禮曹言啓曰,因政院啓辭,成廟屬稱釐正之際,方有先告之禮,令該曹議處事,命下矣。臣等亦嘗思之,而但念此非如更易廟中諸事之比,不過改其祝辭之訛謬,以歸於實而已,似不必煩行告祭,敢啓。傳曰,知道。
李明漢啓曰,此事行之十年,不爲先告,便行釐正,似涉無端。雖不能別行告祭,若於明日夏享祭未行之前,先行告文,似爲合宜。雖不設祭,而只行告文,亦有前例之故,敢爲仰稟矣,該曹回啓如此,不敢如是捧入之意,敢啓。傳曰,依啓。
執義姜大遂啓曰,臣旣不能救正於停啓之初,所失,視多官,直不百步耳。獨爲出仕,已極顔厚矣。多官又此再避,臣之不敢仍冒處置,猶夫前日,而瀆擾之罪,更深一節,請命遞斥臣職。答曰,勿辭。
呂爾徵啓曰,執義姜大遂,再啓煩瀆,退待物論。傳曰,知道。
李明漢,以禮曹言啓曰,成就人才,莫先於蒙養,童蒙敎官設立之意,本非偶然,而都城內外士大夫及良民之子,願爲就學者,厥數甚多,敎官四人,勢難徧敎,而若非附近之處,則童蒙輩逐日挾冊往來,亦所難便,故前例二行燼缺俄見童蒙呈狀,幼學金一字缺鏡,生員李湜等,頗能通解經書,勤於敎誨,願得備擬於敎官之薦,姑依前柳濟亨例,私敎官啓下,觀其成就而處之,似當,敢啓。傳曰,依啓。
李明漢,以禮曹言啓曰,以童蒙私敎官差出事草記,傳曰,因童蒙呈狀,敎官啓下前例耶事,傳敎矣。自前童蒙敎官薦望,或私敎官啓下時,例有童蒙呈狀之事,若無呈狀,何以知其有敎誨之事乎?但此等事,虛僞頗多,故正月間呈狀者,七八人而留置聞見,則其人果有其實,足以爲人師者,故敢啓矣。傳曰,知道。
呂爾徵啓曰,憲府多官,數有故,以監察爲茶時之意,敢啓。傳曰,知道。
弘文館副校理沈演,副修撰柳穎等箚曰,伏以大司諫兪伯曾,司諫金南重,獻納李尙質,正言宋國澤,持平金孝建,執義姜大遂,竝引嫌而退,權濤,以臺閣之臣,遵倣禮曹餘論,有所云云,則其言亦非面折廷爭,人所難言者,而重觸天怒,至於投竄,玆實聖明之過擧,而近古所無之事也。自前兩司之論,雖微細之事,或至曠日爭執,必欲回天,而今者言官被竄,是何等擧措,而論列未久,遽爾停止,其心雖出於上二行燼缺所謂幺麽一權濤,垂美名於千載之下,而使聖上終歸於拒諫自用之地云者,豈不信然乎?凡事旣過之後,不爲提起,則已,如有提起者,則是非之分,自有所歸,故臣等於昨日處置兩司之時,敢以停啓之官,遞差爲請矣,聖批特許勿遞,而多官又爲來避,則臣等之論,不可前後同異也。巡將不避,迹涉故犯,初旣請出,今何所嫌,請執義姜大遂出仕,大司諫兪伯曾,司諫金南重,獻納李尙質,正言宋國澤,持平金孝建,正言朴安孝遞差。取進止。答曰,兩司別無所嫌,而但再避似過,竝遞差。以上燼餘
上在慶德宮。停常參·經筵。
李明漢啓曰,明日常參·經筵,取稟。傳曰,只朝講。
姜弘重,以吏曹言啓曰,臺諫有闕,政事,何以爲之?敢稟。傳曰,當日爲之。
右議政金尙容五度呈辭。傳曰,不允批答。王若曰,夢卜庸眞相,今方倚卿以二行缺惟其不阿於世,是以無黨於時。早事先朝,歷揚已極於淸選,及在曩日,終始不失其令名。肆予擢置于銓衡,使物罔逃於藻鑑。賢邪進退,無愧於前漢之興隆。朝野淸明,實係於冢宰之貞亮,身登黃閣,不違蒼生之望,名入金甌,允協都人之加額。方期一堂之魚水,永作三韓之蓍龜。何圖乞退之五章,遽出作相之數月。予雖否德,卿可糾謬而繩愆。卿何決歸?予其愧心而怍顔。事之是非,不出因情而循理。□之曲直,亶在平心而審幾。予之所期於卿者,數字缺玆,卿之所望於予者,豈有他道?國事多艱而卿不起,國勢日蹙而卿不知,渺予一身,誰與爲國。言念及此,心焉如崩。所辭,宜不允。故玆敎示,想宜知悉。知製敎趙緯韓製進
呂爾徵,以兵曹言啓曰,本月初九日分軍坐起時,査出文書,則兵曹印出廳軍士四名,尙在定送之中,兵書畢印,已過七八朔,而唱准金潤國·金敬益,與本曹該吏,符同亂奸,有徵布之事,極爲駭愕。請命該曹依律定罪。價布計名出徵,何如?傳曰,依啓。
傳于姜弘重曰,明日朝講,兵曹判書金時讓入侍。
姜弘重,以司饔院言啓曰,霾雨前沙器燔造,急時爲之,而夏節已入,慶尙道各官沙器所,居半不來,其中義興十五名,全不來現,極爲駭愕。義興縣監,請從重推考。此時守令,久留京中,事涉未安。差使員金山縣監金守宗,還爲下送,使之督令上送,何如?傳曰,依啓。
兼工曹判書李曙上箚曰,伏以臣近以犬馬之病,累塵天聰,誠爲惶恐,以臣駑劣,忝竊雖多,至如金吾之長,尤所不敢一日仍冒者,而前後控辭,未蒙允諭,內訟私心,外懼公議,兢惶戰灼,罔知所措,意竭語窮,心自如煎,沈痾增劇,無路痊歇,伏乞諒臣至懇,非是飾讓,先遞王府之官,以便公私,不勝幸甚。取進止。答曰,省箚具悉卿懇。卿其勿辭,從速察任。
漢城右尹洪霙上疏曰,伏以臣伏見前左尹姜絪被論之辭,其中一款,卽臣傳書於判尹金自點之事也。臣不覺瞿然若無所容,事雖微細,旣發於臺評,不敢終默,冒陳其顚末於聖聰之下,數月前,姜絪抵書于臣,暫通私懇,蓋姜絪有祀事,而纔經子喪,祭需無以自辦。且與臣有接閈世厚,故有此求助之言也。臣意以爲,姜絪二行缺使府吏送言于判尹,封送姜絪之書曰,左尹所通,如是切迫,似當有別樣匍匐之事云云,其時曲折,不過如斯而已。實不料其書之轉輾至此也。仍念臣以無似,忝佐京兆,尋常事爲,十分謹愼,而至如姜絪之求助於臣,此不過一時人情間事,臣之稟議於首僚,欲出於隨事相議之意,緣臣率易,事忽差誤,同僚重被臺參,臣之不安,固不暇論,而人必以傳書一事,致疑於臣,臣何顔面,晏然供職乎?且臣自數月前,重得寒疾,趁未發汗,痛勢轉劇,旬月之前,差復無望,詞訟重地,不可久曠。伏乞聖明,亟命鐫改臣職,以安臣心,不勝幸甚,臣不勝惶悚屛營之至,謹昧死以聞。答曰,省疏具悉。卿無所失,安心勿辭。
侍講院弼善李時稷上疏曰,伏以臣年踰六十,衰病侵加,越身十數年前,得消渴之症,不止引飮,到今爲患。又於庚午歲初,添得兩耳聾病,多方鍼灸,尙未收效,而上年秋末,臣有一子,出入科場之餘得病,竟不救於臣之目前,自玆以往,臣作一喪心之人,所患諸症,比前有加,與人相語,或有昏然不解聽之時,及授本職,冒疾入直,調治之方,停廢經旬,以此精神眩瞀,耳目昏聵,中燼缺二行謹昧死以聞。踏啓字而下。
當日有政。吏批,兼判書李貴進,參判李聖求病,參議尹墀進,右承旨姜弘重進。
兵批,行判書金時讓進,參判鄭廣敬病,參議韓仁及病,參知尹煌病,右副承旨呂爾徵進。
吏批啓曰,兩司多官有闕,而擬望之乏少,外任及兵曹郞官,竝擬,何如?傳曰,依啓。
兪伯曾爲知製敎,金壽賢爲大司諫,朴安孝〈爲〉右通禮,金南重爲宗簿正,李惟達爲司憲府持平,韓必遠爲司諫,吳達升爲持平,羅萬甲爲獻納,李尙質爲弘文校理,宋國澤爲直講,金孝建爲文學,柳昌文爲正言,安邦俊爲濟源察訪。以下缺以上燼餘
吏曹判書李貴箚子。大槪,今日急務,當論大院君入廟與否而已。自古入廟之定制,只論高·曾·祖·禰之近遠,不計其祖先之賢否,豈以成廟遷祧之故,而有大院君不得入廟之理乎?若文廟則以德之淺深,定位次,可也。宗廟則以親之遠近,定位次,明有定制,如此怪論,初出於何人,而大臣尙執此論,以爲欲防入廟之計乎?尊王入廟,初不係於奏請與否,入廟之後,請諡於天朝,得請後只改題主而已。大院君以宣廟之長子,又爲殿下之皇考,旣稱王稱諡稱陵,則至於宗號,乃我朝私尊之號,而不係於奏請後次第擧行之事也。成廟朝則爲睿宗後,義專大統,雖封大王之後,不敢稱考而稱皇伯考,故未入廟前,不稱宗號,固也。今則異於是,旣稱皇考,追王稱諡之後,則直入宗廟,有何不可,而拘於浮議,權設別廟,實爲無據矣。稱宗一款,大臣旣以準請後,次第擧行爲啓,則其於入廟,保無他議,而第其前旣稱大王,則捨大院君三字。又不稱宗字,而未知以何王爲號乎?臣意今此別廟,乃是禰廟,則以古禮昭穆各立一廟之義言之,與入廟無異,當稱宗廟,而稱以別殿,實爲未安。若爲追崇,而不稱宗字,則不幾於半追崇乎?臣意雖未入正廟之前,廟號不可一刻闕諸,而大臣莫曉此意,必欲減一宗字,仰何意歟?移安崇恩殿,而無廟號,則揆諸情禮,乖戾莫甚。上尊號改題主時,稱宗號與否,更令禮官速爲定奪,毋令莫重大禮,再誤於今日事。入啓。朝報
上在慶德宮。停常參,有朝講輪對。
李明漢啓曰,明日常參·經筵,取稟。傳曰,停。
李明漢啓曰,來十五日,儒生殿講日次,而國忌,故不得取稟。傳曰,知道。
呂爾徵,以都摠府言啓曰,副摠管懷恩君德仁,自今日明日至,以監膳事,司饔院除標信進去之意,敢稟。傳曰,知道。數行燼缺
呂爾徵,以體察使從事官言啓曰,昇平府院君金瑬爲都體察使時,冬防則幕下軍官,例爲召聚,而江陵居姜宗立,興陽居宋得·申克孝,寶城居南宣一,無端不現,依罰防事,三度行移,而只爲到付,終不起送,事係軍律,而列邑視之,如是稽緩,脫有警急,將何以號令乎?該道監司及守令竝推考,姜宗立等,使之刻期起送,何如?傳曰,依啓。守令中尤甚者,摘發罷職。
李明漢,以忠勳府言啓曰,本府有司堂上昇平府院君金瑬,病未察任,故上年秋冬等褒貶稽緩,不得已臣李貴,獨爲開坐等第之意,敢啓。傳曰,知道。
李明漢,以忠勳府言啓曰,視功臣罷散人員,今夏等付祿薦狀,已爲啓下,而靖社功臣申景裕,時在罷散中,依他例以嫡長減下,遞兒追付薦狀之意,敢啓。
呂爾徵,以禮曹言啓曰,前因本曹啓辭,自上有先修學校之命,而積年頹廢之政,一朝修擧,誠爲未易,有非臣等蒙昧者,所敢承當。又緣國有大禮,不得更有申稟處置之事,使上興學勸士之美意,中寢不行,此臣等罪也。仍竊伏念師儒之職,所以表率多士,欲修學校之政者,莫先於師儒之得人,曾在二行燼缺買骨駿蹄自至,今世豈無好人?特患求之不勤,用之不誠耳。大司成及司業二員,令該曹另擇差出,令多士有所矜式,爲今日世道之第一先務,臣等忝在禮官,不可不陳所懷,敢啓。傳曰,依啓。司業得人,然後差出,可也。
呂爾徵,以禮曹言啓曰,進冊後兩殿陳賀事,命下矣。以成廟故例觀之,則似當卽日陳賀,而發冊進冊儀註煩多,兩殿陳賀,勢有未及,以進冊翌日擧行,宜當,敢啓。傳曰,依啓。
呂爾徵,以戶曹言啓曰,本月初四日晝講時,知事金時讓所啓,海州丙寅以上未捧米二千八百石,其時守令,亦爲査出治罪事,數字缺丙寅以前守令某某人時,幾所未捧緣由辭緣,査出令本道査覈啓聞後,處置,何如?傳曰,允。
呂爾徵,以戶曹言啓曰,本月初四日晝講時,知事金時讓所啓,海州丙寅以上未捧糴二千八百,其時守令,亦爲査出治罪事,數字缺丙寅以前守令某某人幾石未捧數字缺緣,査出令本道査覈啓聞後,處置,何如?傳曰,允。
呂爾徵,以戶曹言啓曰,今四月初五日晝講時,知事金時讓所啓,海州未捧之米,多至六千石,二千八百石,則在丙寅以前,三千石則朴簉爲牧使時未收云,閔應恢爲牧使時,僅捧千餘石,而未捧之數,尙且五千餘石,臣意他人若一時督捧,則必有怨咨生變之患,朴簉以善治甚得人心,方在海西,令朴簉待秋成委往海州,其到任以後未收三千石,畢捧後啓聞,可也。傳曰,言于該曹事,傳敎矣。海州未捧米,依金時讓榻前啓辭,令朴簉待秋成委往海州畢捧事行移,何如?傳曰,依啓。
呂爾徵,以戶曹言啓曰,二行缺安岳一邑被害尤甚,今年收米,依金時讓所啓,依前年例減二斗,宜當,以此意行移,何如?傳曰,依啓。
右議政金尙容六度呈辭。答曰,安心調理。以上燼餘
卯時,上御資政殿,朝講入侍,領事尹昉·特進官李德泂·知事金時讓·特進官尹昕·參贊官呂爾徵·持平韓亨吉·侍讀官沈演·正言柳昌文·檢討官柳穎·記事官李時萬·李時楷·蔡忠元。上讀前受書呂刑音一遍。沈演,進講呂刑,自王曰吁,止註詳見篇題,音釋各一遍。上讀亦如之。沈演以旨義講曰,祥刑之意,註釋盡之,而用刑非聖人本心,不得已而治民之不治,故刑期無刑,使民協于中,反凶而爲祥,所謂祥刑也,及者逮獄之謂也。無罪而辭連逮獄,則或有冤死,王者必愼乎此者,所以重惜人命也。五過者二行燼缺金時讓曰,近來國綱解弛,人無忌憚,以關節請囑爲事,此當今日之痛弊也。尹昉曰,今時之人,雖小小細微之事,必爲干請,此習極可寒心,如欲祛此習,則文義中所謂擇人而任之,爲救弊之急務也。沈演曰,五過之中,惟貨之弊,爲害尤甚,惟官惟來言之,雖有先後,爲疵則一也。上曰,惟官惟來,其意似一樣矣。金時讓曰,惟官惟來之害,似無異同,而惟來之弊,爲尤。大獄官若受干請,低昻其獄,使重罪者蒙輕罰,輕罪者獲重罰,則烏在其愼獄之意也?上曰,惟官亦難矣。沈演曰,惟貌有稽云者,恐其簡孚而或失其實情,故必稽其貌矣。古之聽獄,其明愼如此也。上曰,最明之人,則數字缺其有可疑事也。然不可徒以面質知之也。尹昉曰,治獄固難以面知其虛實也。近來軍律,則爲不嚴,而大小之獄,皆得平反,凡用刑之道,每以哀矜爲念,則刑無失中之患矣。金時讓曰,我國治贓之法,亦多不嚴矣。上曰,我國治贓之法,何爲其誤耶?雖犯贓之人,終無輸情之理,此弊已久,而先王朝豈有如此事也?大槪,王府之官,循私用情,不爲嚴推之致也。金時讓曰,李莘之事,明白無疑,而末減其刑之意,臣實未曉也。尹昉曰,何度非及云者,治獄只當誅其魁首,而枝葉則分釋無辜,俾無橫罹之弊也。有罪者伏其罪〈無罪〉者,得免於刑,然後可謂刑期無刑也。沈演曰,穆王時,輕刑則以贖二行燼缺今時死罪,無贖刑之法耶?金時讓曰,我國近來之事,無贖刑之規,而見考事撮要,則或有重罪贖刑之事矣。上曰,我國死罪,無贖刑之法,其來久耶?金時讓曰,考事撮要,始造於成廟朝時,而其中有贖刑之事,未可知也。尹昕曰,死罪贖刑,如殺人還溫之類矣。上曰,殺人之罪,雖當死。元隻若還請還溫則一人固此而得生,許其還溫,亦或無妨也。尹昉曰,刑法漢時爲重,而其後唐·宋,則稍輕矣。上曰,然則漢刑,重於三代耶?尹昉曰,三代之刑,刑故無小而涉於稍疑,則輕其刑罰,何可謂之重也?中朝之刑,比前代爲嚴,至於剝皮元崇煥云矣。金時讓曰,剝殺之言數字缺大槪,大明之刑,比於漢·唐·宋似嚴矣。上曰,中原胡元之後,革其二字缺之弊,故刑法爲重耶?元崇煥之事,其時明言剝殺,似非虛傳也。且中原鞫人之刑,用何刑耶?李德泂曰,中原之刑,有棍打諫官之刑,此如因襲胡元之謬弊也。諫官棍打,歷代所無之事,而惟中朝有之矣。尹昉曰,宋以仁厚孚之國,故待下之道,事多寬恕,而中朝之待諫官,似爲太薄,未知何意也。上曰,大明之法,何如是耶?蓋承謬習而不改之致耶?李德泂曰,中朝宦官,代各有弄權者,諫官論之,或被殿陛棍打,宦寺用事之弊,中原爲甚也。上曰,韋忠賢者,操縱君命,專擅朝政,中原宦寺之弊二行燼缺金時讓曰,數字缺唯以行下關節爲事,此弊愈往愈甚,誠可駭也。上曰,兵曹亦有干請事耶?金時讓曰,臣曹之有此事,臣不能知也。沈演曰,關節之事,京中猶然,至如外方之官,則勢家所請,不敢違拒,關節之弊,外方爲尤,甚也。上曰,雖以下人事言之,權重家下人,有罪而不能治,他餘事可知也。沈演曰,小臣往年連忝憲府,見禁亂一事,則權勢家奴僕,則雖題出其名,使之捉致,而下輩亦不敢下手矣。上曰,此在法官剛方之如何耳。法官之道,何可諉以難治而置之也?金時讓曰,今時之事,人不敢請者,唯逆獄一事也。此事之外,何事不爲請囑也?上曰,豈至於如是耶?沈演曰,二字燼缺治獄之事,近來獄體不嚴,罪人之口數字燼缺不移時刻,辭連之家,已爲聞知此事,俱可駭然也。上曰,其事誠爲駭愕矣。沈演曰,法府禁令,欲使擧行,則莫如憲府城上所,得剛方之人,而久任勿遞也。近來禁令不行,實由於法官之數遞也。講訖,柳昌文進啓曰,正言鄭雷卿病親呈辭,往在公淸道結城地,斯速上來事,下諭。院書吏,依例給馬下送,何如?上曰,依爲之。尹昉進曰,近日商胡來在北道,多有恐喝搔擾之事,凡待胡人之道,事事畏縮,則彼倍爲生氣,處事間殊爲不好也。梁戒年事,監兵使,似當措辭善爲,而欲待朝廷,分付。遲延時日,以致申景瑞之誤答,處事殊甚不善也。上曰,其事甚不善處也。會寧,今爲商胡來言之地,鎭將之二行缺願爲武,武臣之不出,實由於此也。我國仕路,蔭官之仕多門,而武臣之路甚狹,法制未可知也。金時讓曰,古者則雖曰宰相子弟,其文不足於科場,則必以武拔身,而今時則爭爲蔭官,而不欲爲武,武臣之不出,蓋以此也。上曰,此弊不可改耶?吏·兵曹堂上,所當欽心革弊,而此弊猶在,其可謂得用人之道乎?尹昉曰,三曹郞官,以武弁中可合人交差,爲當矣。上曰,近來百隷怠官,絶無爲國事之人,今之所謂盡心國事者,有幾人耶?尹昉曰,孰不欲勉力國事,而臣未知某某人,最爲表著也。上曰,大臣之職,在於以人事君,若能收用人才,使之激礪,有所成就之效,則可謂能行其道也。至如盡力國事者,則另爲勸奬,使人心不懈,豈偶然也?尹昉曰,中原官制,不置政丞,而文武之官,區別仕路,武臣之路,亦不廣矣。上曰,中原只有別試,而率是文臣,武臣,以何路調用乎?聞登·萊內地守令,多文臣云,別有用武之道耶?金時讓曰,中原之科,大比之外,別有用武之規,以武進士,而登用者鮮矣。李德泂曰,小臣待罪活人署提調,本署之設,專爲救療病人,而巫女輩,依托宮家,絶不出往看病,極爲駭愕,請令漢城府査覈摘發治罪後,依前規使之盡數出往,何如?上曰,依啓辭爲之。尹昉曰,管餉使,曾在平安道,而近日則常留安岳,故唐差往來時,海西各官,多被侵擾之冤,請使管餉使,依前例進去,關西泉流庫二行燼缺安岳物貨,亦在其處,故泉流庫仍在安岳,今若使管餉使,恒留安州,而將來所捧物貨,皆置於安州,則泉流庫自爾而移矣。上曰,然矣。移於安州,則如何?唐差往來,亦爲便近,雖或有物貨遷動之患,海路相近,似無難輸之弊,廟堂商量,稟處。上曰,見副元帥狀啓,兵使之意以爲,安州城形勢,西北不及東南,欲爲修築云,其城西北之高幾丈,東南之高幾丈?金時讓曰,安州城形勢堅好,而其高處僅三丈,非高城也。兵使之意,以其城爲廣,而欲稍狹之矣。上曰,兵使之意,非欲狹其城也。蓋欲爲邏城汲水之處耳,予意則加築其不高處,未知,如何?且築堰事,尙不爲之云。鄭忠信之三字燼缺金時讓曰,鄭忠信欲以七月築堰,故尙不爲之矣。黃州城今將修補,而役軍出處爲難,若以安州所入三南軍兵三千兵,兩月赴役,則似可築矣,而未知何以則可也。上曰,安州城,設有加築之役,役軍或可某條得之耶?中原城之高,可十丈云,而我國之城也。器械太半不及於中原,而欲以禦敵,豈不虛疏也?金時讓曰,庚午辛未兩年西糧作木,移用於黃州築城時事,曾蒙聖敎,而管餉使,以靑布給之,則猶可用之,若以雜物貨充數送之,則雖多不可用也。庚午條作木二百九十八同十四疋,則勿爲相換,以本色推用,而管餉使銀價,則使戶曹推用,何如?上曰,依爲之。上曰,中原城,其高幾丈耶?金時讓曰,臣二行缺甚爲堅厚,自外面陷城,極難矣。上曰,我國,亦於關防之地,有如中原城數三處,則可爲信地也。上曰,今欲使安·黃兩城,如中原之城,體察使,職專料理邊務,可以善爲之也。金時讓曰,黃州城一面,柳弼爲兵使時,造甓所築也。築之已久,而尙無頹圮處,善築而然也。中原之人,善爲造甓,故築城亦堅固,我國則不善造甓,故所築爲難也。上曰,安州方欲造砲樓五座,若爲完役,則城內泉井不足云,卿往見之,所見如何?金時讓曰,城內泉井不多者,有自外引水之道,而今則廢棄,改爲修築,然後可得引水矣。上曰,安州之事,自前規劃,而尙未完備,數字燼缺年力且强,凡干料理之事,須十分留意焉。金時讓曰,臣猥受重任,不敢辭免,而顧臣才智,萬分不逮,雖欲勉焉,有何所補也?黃州築城時,所用西糧作木,已蒙聖敎,而役軍一事,極難矣。尹昉曰,小臣待罪訓鍊都監提調,將官等近欲試才,其中爲頭者,或除實職,之次或分等給賞,以爲激勸之地,如何?上曰,李元翼爲提調時,於此等事,常爲用力激勸,近來則絶無是事,卿言好矣,依爲之。金時讓曰,黃州若始城役,則判官當得其人,而時任判官朴宗豪,以微賤之人,曾蒙擢用,而第其年紀衰老,似不堪職事,遞改,何如?上曰,判官,時或代行兵使之事,不可不擇也。遞改,可也?二行燼缺右相以此事呈告,則未知,何如?尹昉曰,臣問其呈告之由,則答以自上下政院之敎,別無遞職之意,故惶恐不敢出云。臣復貽書曰,上敎別無遞職語意,何以曲見?不當以此引告也。上曰,其言非指斥右相而言也。大臣有三,他相可以鞫之之謂也。右相以此言爲嫌而呈告,則未知於事,如何?尹昉曰,申淑女事,臣意以更鞫爲未安矣。上曰,申淑女行實,非徒悖惡,而足以爲惡,其獄事,多可疑之端,予意欲痛辨虛實,杜絶後弊,而爭之者,以有違法例爲言,與予所見不同也。近來咀呪之弊,日甚一日,此獄若不痛治,無以戢奸懲惡,豈可惜一淑女,而啓日後滋蔓之弊也。尹昉曰,聖意所在,臣非不知,數字燼缺當法不可爲規,例也。上曰,予意數字缺鞫爲規例耳。尹昉曰,去春湖南士子,以李彦迪書院賜額事上疏,本曹已爲回啓,而自上下勿爲之敎,書院之弊,雖或有之,而李彦迪之流風餘韻,使人不忘,故有〈此〉請額之事,自上不許賜額,多士豈不缺望?事係崇儒之道,故敢此仰稟。上曰,士子之所當尊奉者孔子,而今之士子,以設立書院爲事,此弊已極,朝廷當禁之,而不可尙也。予聞其書院之設立,幾五十年,而尙未得額云,此亦必有由矣。韓亨吉曰,近日臺諫所論,雖微細之事,非徒不爲允聽,臺諫處置之際,其遞其出,一付公論,可也,而具或有格之敎,物議皆以爲未安矣。且因筵臣所達二行燼缺進曰,輪對官來詣闔門外,請召入。上曰,可。記事官李時萬,卽出闔門外,引輪對官司饔正黃尙謙,內資正安球,掌隷院司議朴垓,禮賓主簿尹啓基,司宰主簿金汝孝等入侍,呂爾徵,以輪對官單子,趨獻于榻前,退而復位。黃尙謙進啓曰,本院職掌不多,凡有弊端,卽爲入啓蒙允,別無大段之弊,而但各道進上,當其入來之時,私主人等遠出迎入,接置其家,多有偸竊之弊,又以品劣之物,任意換納,莫重御供,致有不潔之患,其中現露者,入啓重治,懲一礪百,以杜後弊,爲當。上曰,職分所當爲之事,依爲之。安球進啓〈曰〉,本寺以逐日供上之司,下人絶無,書員數字燼缺尙借代立之人,只有老除婢二名,釀酒,而數字缺至於進上之物,貢物主人等日日以米升雇償,閭閻之人僅僅擔戴,本寺免賤免役下人等,一一査出,還爲使喚,爲當。或他司典僕,量宜移給,或外居奴婢添給,使莫重御供之地,得成貌樣,何如?上曰,言于該曹。安球又啓曰,小臣曾以奉常寺官員,再入輪對,榻前蒙允之事,輒爲該曹所防啓,今此所達之事,亦恐歸虛,敢此更達。朴垓進啓曰,小臣待罪掌隷院,請達院中之弊,本院比他各司,尤甚殘弊,無一口典僕,非但官員等,不成模樣,詞訟之地,莫重文書,無守直之人,而雖有奴婢之時,上司旋卽移奪,今後一切勿爲侵奪事,各別二行燼缺支供等事,獨爲擔當,故使喚·典僕不足,不爲成形,平時則天使三四年間,一番出來,而典僕亦數多,無事過行,近年以來,老殘典僕,只有七名,盡爲斜付各處,其他奴婢免賤者四名,賜牌者六名,時存使喚者,無一名,故接待之餘,本寺官奔走東西,每有生事之患,前日主簿崔尙謙輪對入侍之日,上達此弊,而尙未蒙允。令該曹査覈斜付之人,還定本寺,一依平時規式事,捧承傳施行。上曰,言于該曹變通。金汝孝進啓曰,本監乃魚物進排之司,而其中供上所用黃大口,只産於咸鏡一道,各官所納,雖似准尺,而有甚麤惡,令該曹別爲行會,申飭,宜當。上曰,言于該曹,巳時罷出。以上燼餘
上在慶德宮。停常參·經筵。
呂爾徵,以都摠府言啓曰,今日入直軍士,中日習射,請出標信。傳曰,知道。
姜弘重啓曰,明日常參·經筵,取稟。傳曰,只晝講。
傳于呂爾徵曰,近觀巡將單子,則似不一一書啓,今後該房承旨檢飭。
掌令高傅川啓曰,臣以至愚。二行燼缺
正言柳昌文來啓曰,數字缺提調爲任,自前必以秩高望重者差下,雖或非二品官除拜之時,而非經三司長官,則不得擬望,其意有在,提調許,不合此任,物情皆以爲未妥,請命遞差。玉堂長官,乃是一代極望,非有責罰,不得無端外補,而李敏求副提學遞差之後,未付他職,直拜全州府尹,政體顚倒,莫此爲甚。凡官除拜,非淸職及外任,不得降授,乃流來舊規,開城經歷,亦是京官,而趙景禛,以軍器正降授,物情則以爲非,請全州府尹李敏求,開城經歷趙景禛,竝改差。該曹不循舊例,頗失政體,當該堂上·郞廳,竝命推考。答曰,依啓。許身有大功,且無數字缺之理,勿爲過當之論,趙景禛,旣已除拜,請改差。
呂爾徵,以備邊司言啓曰,副元帥數字燼缺牒呈內,安州方爲開屯鍊兵之地,事務亦多,此間雖有論賞激勸之事,手下無尺布斗粟,需用之資,無以爲辦,軍需木若干,特爲下送,以爲軍中之用,軍需已盡無餘,以餘丁木六同下送之意,敢啓。傳曰,知道。
姜弘重,以禮曹言啓曰,伏見東萊府使狀啓,日本舊關伯秀忠,卒逝云,以隣國道理言之,似當有慰問之擧,而取考謄錄,則曾在丁巳年,家康死而秀忠立,送書契於本國,本國差送回答使,答其講好之意,或者答書中,宜有慰問之語,而其時文書,因亂閪失,無所考據,議于大臣處之,何如?傳曰,依啓。
睦敍欽,以追崇都監言啓曰,玉冊·諡冊,今方正寫入刻,而或慮字行文式,猶有所未盡處,故各書一本,爲先投進,以備睿覽之意,敢啓。傳曰,知道。付標處詳察爲之。
睦敍欽啓曰,以大王玉冊文,傳曰,體天地之體字,雖不上行書之,可乎?王后玉冊文,傳曰,原陵之原字,雖不上行書之,可乎?問啓事,傳敎矣。體字·原字,皆於上行書之,似當,且奉君父之奉字,亦似上行書之,令都監詳察改書,何如?傳曰,依啓。
以黃都督回咨草,傳于睦敍欽曰,今春二萬石換送之時,民力已竭之意,添入,可矣。
呂爾徵,以訓鍊都監都提調意啓曰,都監將官等試射,分等賞格,而居首,相當職除授,以爲聳動之地事,昨日榻前已爲啓稟,以帿箭五矢十巡試射,而前縣監宋謙□四十八分居首,令該曹趁卽實職除授,以示賞不逾時之意,何如?傳曰,依啓。
呂爾徵,以兵曹言啓曰,當日玄檢同稱名人,自興化門入來,差備門外擊錚,極爲駭愕,令攸司囚禁治罪,同門守門將沈景尹,常時不能禁斷,以致闌入,亦爲非矣,請推考。傳曰,依啓。
睦敍欽,以吏曹言啓曰,承旨有闕,政事,何以爲之?敢稟。傳曰,明日爲之。
左參贊鄭經世上疏,伏以臣之病勢危篤,已到十分地頭,蓋其引年乞退,實出於悶迫祈懇之血誠,而前日屢承聖旨,敦諭不許,至有調理上來之敎,二行燼缺職名尙在身上,其進退無據,至此而甚矣。聖明亦安忍使臣狼狽至於此乎?懇乞聖慈,察臣危苦之衷,遞臣本職,俾得安心待盡,乃天地父母生成之恩也。心神慌惚,不知所言,謹昧罪以聞。答曰,省疏具悉至懇。卿體予至意,須速調〈理〉上來。以上燼餘
上在慶德宮。停常參,有晝講。
有政。吏批,兼判書李貴進,參判李聖求呈辭,參議尹墀都試進,右承旨姜弘重進。
兵批,判書金時讓都試射進,參判鄭廣敬都試射進,參議韓仁及進,參知趙緯韓未肅拜,左〈副〉承旨呂爾徵進。
李明漢啓曰,明明日三行燼缺又叨新命,驚惶罔措,益切狼狽,顧今際此明時,尋常言責,不宜虛授匪人,況玆亞長之任,如臣已試之駑劣,何可承當,受人嗤點乎?是臣所以備盡瀆於前日,聖明旣已洞燭,其不可更冒也,明矣。且臣自月初,重患胸腹之痛,累日調治,久未差歇,以此遲稽肅謝恩命,揆諸彼此,罪戾尤積,請命遞斥臣職。答曰,勿辭。
李明漢啓曰,晝講時刻將臨,而弘文館下番柳穎,病不得入侍,故校理李尙質牌招,時未入來,時刻差退之意,敢啓。傳曰,知道。
李景奭啓曰,李尙馝·姜允亨等事,憲府城上所,命招言之之意,敢啓。傳曰,知道。
李明漢啓曰,晝講時刻差退,而校理李尙質,牌招之後,尙不入來,極爲稽緩,數字燼缺傳曰,依啓。晝講勿爲。
李明漢,以弘文館言啓曰,本館下番無故見存者,只有副修撰柳穎,今方入直,而卽刻重患霍亂,今日晝講,勢不得入侍,副校理沈演,姑降下番,校理李尙質牌招,使之入侍,何如?傳曰,依啓。
呂爾徵,以兵曹言啓曰,當日私奴無亦稱名人,自興化門入來,差備門外擊錚,極爲駭愕,令攸司囚禁治罪,同門守門將沈景尹,常時不能禁斷,以致闌入,亦爲非矣,請推考。傳曰,依啓。
以右議政金尙容七度呈辭,傳于李明漢曰,宜勿固辭,速出行公事,遣史官諭之。
李明漢,以追崇都監言啓曰,玉冊文付標處,令都監二行燼缺連書以入矣。上敎今又如此,何以爲之?敢此更稟。答曰,依啓。原陵二字,亦書上行,可矣。
假注書姜與載書啓,臣承命往諭于右議政金尙容處,則以爲,臣數日調治,若得少歇,卽當出謝之矣。傳曰,知道。
以吏曹題主官單子,傳于李明漢曰,只定一人。
以司憲府李尙馝公事,傳于李景奭曰,此公事,使之依判下,査覈處置。
以司憲府江原道銀溪驛色書者羅永男公事,傳于李景奭曰,察訪姜文亨,亦令照律。
正言柳昌文啓曰,臣以許等論啓事,來詣闕下,而卽見吏曹判書李貴啓辭,則力攻言者,極其醜詆,如臣駑劣,亦側諫官之列,至被重臣之斥,不爲一刻苟冒,請命罷斥臣職。答曰,勿辭。
持平吳達升來啓曰,凡大小營繕之規,必募民立役者,意在許其願立,而慮其有勒定之弊也。鳳林大君家舍造成役軍,勒定於各部坊民,而坊民等,計戶收米,兵曹例給價布外,加給米六七斗,然後乃得雇立,以此閭巷之間,頗有怨咨。臣等聞來怪訝,招漢城府色吏及部書員問之,則答以以造成所,移文每部各洞,果爲勒定名數,至捧家戶,成送于造成所,而星火督促,少有遲緩,罪責隨至,不得已收米添價,以爲募得之路云,山陵營闕,國之大役,而未聞有勒送坊民收米雇役之事,況此爲一宮家營繕,創開無前之巨弊乎?造成所格外移文,已極不當。二行缺燼餘
李景奭啓曰,該府當該郞廳推考事,命下矣。臺諫方罷〈職〉論啓,推考傳旨不得捧入之意,敢啓。傳曰,知道。
李景奭啓曰,姜允亨,亦令照律事,傳敎矣。憲府前以移他司事移文,故刑曹,今以照律公事來呈,憲府公事,竝爲還入矣。傳曰,知道。
司諫韓必遠啓曰,宗廟提調,爲任極重,非如他提調之比,許雖有大功,元勳〈曾無〉履歷,不合此任,故昨日席上,臣等循例論遞矣。今見吏曹判書啓辭,顯有詆斥,不可晏然仍冒,請命遞斥臣職。答曰,勿辭。
獻納羅萬甲啓曰,伏見吏曹判書李貴啓辭,蔓言支語,不須多辨,而其中有臣子不忍聞之說,誠不勝瞿然也。蓋宗廟提調,非如他提調之比,必以大臣爲都提調,而其副,亦非崇秩之者,不得注擬,乃是流來舊例也。況今都提調在外?只有副提調,則尤不可不擇,而許曾無履歷,故臣等循例論遞矣,不料李貴之攻斥,至於此極,而橫加情外之言也。李貴,若以許有功且賢,而欲通淸望,欲拜相臣,則身爲銓長,何不顯揚大用,然後除授此任而徑先注擬,以成人言耶?朝家之除拜,自有格例,豈可因一許而破壞之乎?朝臣之與李貴論禮者,一言牴牾,便被嗔怒,臣於前後,一未嘗隨參於議禮之際,李貴雖或問臣,而臣不欲受其詬辱,不爲皂白,故反疑其所見無異,誠可笑也。臣若曾有所言,而彼有所聞,則何不明言而顯斥之耶?當初如張維二行燼缺臣誠難以處身矣,臣本愚戇,不能阿意隨俗,聖明之所洞燭也。臣如善爲機變之巧,則年來顚敗,何至於此哉?臣不善俯仰,與世抹摋,甲乙互增,毁譽相反,只自憐悼,誰怨誰咎?今被重臣之斥,決難仍冒,請命罷斥臣職。答曰,勿辭。
睦敍欽,以戶曹言啓曰,本月初五日晝講時,知事金時讓所啓,癸亥年宣諭御史蕩滌逋欠者,信川二千餘石,而丙寅,該曹還爲會錄,又經丁卯兵燹,而尙存虛簿,民情極以爲駭,與南方完全之地,不同,似當蕩滌。上曰,言于該曹事,傳敎矣。査考本道各年會計,則宣諭御史蕩滌逋欠,因會計中留庫數字缺故還爲會錄者,不但信川一郡,而又經丁卯兵燹之後,則似當有別樣處置矣。且本道,時無査覈啓聞之事,不可續續議處,令本道通査道內錢穀應蕩滌者,開錄啓聞後處置,何如?傳曰,知道。近來守令,以不捧爲美政,戶曹以蕩滌爲能事,若此不已,則官無所儲,國不爲國矣。
睦敍欽,以禮曹言啓曰,國有大慶,則設科取士,乃本朝規例,而今此追崇之禮,又是曠世之典,莫大之慶,依大王卽位例,增廣別試設行,宜當,敢稟。傳曰,依啓。
睦敍欽,以禮曹言啓曰,承華殿祭式,因祭器未備,姑依文昭殿·承恩殿例,仍用常饌,待器皿畢造後,方爲備儀事,曾已啓下矣。今則祭器幾畢。二行缺
以事理言之,似當有慰問之擧,而取考謄錄,則曾於丁巳年,家康死而秀忠立,送書契於本國,本國差送回答使,答其講好之意,或者答書中,宜有慰問之語,而其時文書,因亂閪失,無所考據,議大臣處之,何如?傳曰,依啓事,傳敎矣。議于大臣,則領議政尹昉,領敦寧府事吳允謙。左議政李廷龜以爲,依該曹啓辭,回答書契中,添入慰問之語,似當,伏惟上裁。行判中樞府事鄭昌衍,昇平府院君金瑬,右議政金尙容,病不收議,大臣之意如此,上裁,何如?傳曰,依議。
吏曹,李景稷爲知義禁,鄭廣成爲戶曹參判,尹煌爲全州府尹,趙緯韓爲兵曹參知,尹履之爲都承旨,姜弘重爲左承旨,李景奭爲右承旨,呂爾徵爲左副承旨,鄭之羽爲右副承旨,李惟聖爲司僕寺正,李時稷爲掌樂院正,金南重爲舍人。以下缺
吏曹判書李貴啓曰,父子大倫,天經地緯,萬古不易之定禮,而逮我聖明之朝,不幸一二曲學之輩,鼓動異論,眩亂是非。使國人之昧於禮意者,倡以和之,新進年少之輩,附會此說,以攻擊明倫者,反以爲正論,相率排斥,不遺餘力,積威所㤼,人莫敢言,雖有心知時議之爲非者,必心是而口非,然後得參淸選之望,遂成痼習,牢不可破,不附此議,則不特在朝之臣,擧被侮辱推沮,竝於林下讀書,動導聖賢之人,辱之以蓼蟲,削名學籍,使其子弟門徒,不得起居,東漢黨錮,宋朝僞學之禁,將不日而至,士林沮喪,大倫將晦者,十年于玆,天運循環,無往不復,幸賴聖明乾斷,長夜復明,大禮已定,凡得最靈之性者,若干時輩之外,孰不知父子之親,君臣之義乎?一國民庶,快若掃浮雲而覩靑天,疑者決而惑者解,宜無異辭,而浮議之威,尙未止息,上下猶不得不快於浮議,乃以減殺大禮節目,爲圖免浮議之譏,不能快斷是非,故一二沽名干譽之輩,挾其浮議之權,時或出而爭之者,不過爲一節目事也。其意以爲,不若是,難免迎合之譏故也。大禮未定之前,則猶可自主己見,攻斥異己,在所不已,而及至今日,浮薄之徒,乃欲爭名而不知歸過於君上,爲不忠之甚也,自古君臣大義,則恐不如是也。古昔爲人後之君,雖欲追尊父母,其時臣僚,不過一諫而止,未聞十年相持,必欲斁廢大倫,如曩時廢倫也。安時賢·洪鎬,自知不明,雖有過激之言,不足多責,至於權濤·羅萬甲輩,自當初議此禮,與臣無異,而此禮旣定之後,欲免迎合之譏於主張浮議之輩,反爲攻擊,終始固守所見之人,以爲沽名之計,其心所在,誠不可測也。且趙緯韓,當初所論,自能砥柱於萬頃頹波之中,爲浮議所譏,不回初心,到今立異,誠烈丈夫之所爲也。比於權濤輩,自喪所守,附會浮議,徒免一時迎合之譏者,其處心行己,孰正孰不正乎?且許,自少讀書能文之人也。考其平生行己,則有守志不撓之節,而無違心苟合之累,〈非〉如今日自以爲士類者,一面兩說,以爲干進之計矣。以言其功勞,則功存社稷,義明大倫,依先祖朝故事,許雖不得爲政丞,亦不當爲一提調乎?今之時弊,以攻斥許輩爲能事。臣意若無許,戊辰正月初三日之告,則臣等〈之〉死生雖不足言,而社稷之存亡,亦不可必也,而諫院之臣,獨欲讎許,抑何意歟?許負如許大勳,近以明倫一事,又得罪於浮議,其爲踐〈踏〉醜詆於時輩,不遺餘力,至以賊筠比之,時輩之視許,不啻〈如〉仇讎,今則大禮已定,巧斥許之論,猶可止之,而餘怒尙在。又劾許,宗廟提調曰,非經三司長官,則不得擬望,其意有在,實爲無據,宗廟提調,爲任極重,故自前必以三公曾經大臣者差定,故前領議政李元翼,方爲都提調矣,副提調則大典無必以曾經三司者爲副提調之文,而諫院欲防許提調,而做出此言,不亦異乎?大典雖載此言,許則有安宗社明大倫之勳。若如祖宗舊例,許爲大臣,則雖都提調,尙可爲也,況副提調乎?凡今之人,視告者如視惡物,人皆賤之。故名爲朝士·士子,則雖知逆謀,不敢告變,必得告變之路,然後始告之,此亡國之兆也。今時則聖明在上,雖逆變屢起,不足平也,不可以此爲燕翼之謀也。時輩之以明倫一事,攻許,無足怪也。不計其功存社稷,而醜詆踐踏,無所不至,抑何意歟?今之攻斥告變者,自以爲正論,而不計其宗社存亡者也。大抵告者爲國,疾告者爲逆,秦王世民所謂似爲建德報仇者,正爲今日道也。然時輩之讎疾許,誠不可曉也。他人不必言羅萬甲,當初所見,不與時議相合,而到今先倡許之論,以爲欲附時論之計,其爲人賢不肖,於此亦可驗矣。臣之此言,非爲一萬甲發也。今日國俗如此,後弊難防,誠非細慮也。近日許·趙緯韓,當此大禮旣定倫紀復明之日,俱以終始立節於大禮之人,相繼見斥於時議,不能自安於朝廷之上,則浮議之氣勢,日益鴟張,可知臣亦終始迎合之一也。每護告者,尤得罪於時議,臣罪至此尤重,不可自以爲無罪,而偃然忝在百官之長,請命鐫削臣職,以報時議,惶恐待罪。答曰,省疏具悉。勿爲辭職待罪。以上燼餘
上在慶德宮。停常參·經筵。
國忌齋戒。
行大司諫金壽賢啓曰,宗廟提調,爲任極重,非如他提調之比,而許雖以元勳,致位卿相,曾無履歷。且乏人望,故日昨席上,臣等循例論達矣。伏見吏曹判書李貴啓辭,令被詆斥,不可晏然仍冒,且臣大病之餘,腰痛兼發,二行缺臣適仕都監,欲知曲折而處之,問于判尹金自點,則當初聞有此事,自京兆招致部官及色吏嚴禁云,故臣意以爲,如有米斗收合之擧,則所失似在當部,以徐得實狀而論之,如不得已,則京兆該郞,亦一體推考答送矣。厥後同僚,不爲更議于臣,先爲入啓,且添入堂上推考,此雖論事得體之事,而臣之不能有無於同僚,則著矣,決難冒據言地,昨緣賤疾,今始來避,所失尤大,請命遞斥臣職。答曰,勿辭。
持平吳達升啓曰,昨日本府開坐時,臣亦往參,而場民收米之事,自本院聞,尋常駭異,故臣與執義李惟達,掌令高傅川相議,欲爲論啓,卽招漢城府色吏,詳問其由,則色吏以兩丈粘付,今又來納,臣等取見之,則一丈數字燼缺所移文,而漢城府堂上,手決於其下,各部各洞調定軍數者也。一丈,乃漢城府捧甘結於各部,而郞廳署押者也。其甘結中,有家戶成冊送于造成所語,臣等心甚怪訝,以爲造成所,雖或移文,漢城府所當據例防塞,以矯後弊,而手決定送,已極不妥,況家戶成冊之事,尤爲未便,當部則旣有上司定送之令。又有造成若嚴令督迫之事,而雇立之軍,不得充額,則收合米斗,添價募得之擧,實出於免罪不得已之計,不足深責,故臣與同僚相議,欲竝論漢城府堂上·郞廳,而微細之事,不欲延及多人,且以當該郞廳罷職,次知中使監之役推考事,構草於席上,而二行燼缺裁簡送于他僚曰,韓僚所示如此,欲添入堂上推考四字而啓之,如何云云,則同僚初有持難者,而終爲歸一,臣卽書草入啓,而送其簡通於韓亨吉處矣。今見韓亨吉引避之辭,始覺簡答中無尹字。臣之昏謬錯看,不爲更相通議之失,在所難免,不可一刻仍冒,請命罷斥臣職。答曰,勿辭。
傳于鄭之羽曰,史官一員待命,騎馬三匹立之。
掌令高傅川啓曰,臣昨日齊坐,以鳳林大君家舍造成時,勒定場民收米雇立事,與同僚相議,構草論啓,城上所吳達升詣闕之後,在外同僚韓亨吉答通中,有多少說話,城上所,更通韓亨吉所報,而添入堂上推考四字,臣宿呻痛之餘,適聞數字燼缺兒之訃,心神慌亂,亦爲書送添入無妨,蓋緣韓亨吉所報,有京兆該郞一體推考之語,臣則誤以京兆尹看過也。城上所,詣闕旣久,則勢難中止,故往復之際,日勢已晩,一邊入啓,一邊通于同僚,臣答以謹悉,今見韓亨吉避嫌之辭,不覺瞿然自失,臣之昏謬不察,虧損體面,與吳達升少無異同,請命遞斥臣職。答曰,勿辭。
執義李惟達啓曰,臣昨於席上,以漢城府郞廳罷職,及中使監役官推考事,相議構草矣。俄見城上所簡通,則乃在外僚官可否事,及堂上添入推考等事也。臣意以爲,收米雇軍,弊生於成冊督迫,而成冊督迫,其失專在於該郞之捧甘結,故有此爭擧二行燼缺仍啓無妨,措語回報矣。卽見持平韓亨吉引嫌之辭,極其未安,無非臣前後答辭未瑩,致有諸僚之未卽覺悟,何可晏然仍冒?請命遞斥臣職。答曰,勿辭。
鄭之羽啓曰,大司諫金壽賢,持平韓亨吉·吳達升,掌令高傅川,執義李惟達,再啓煩瀆,退待物論矣。傳曰,知道。
姜弘重,以弘文館言啓曰,兩司專數引避,本館當爲處置,而無故見存之員,只有校理李尙質,副校理沈演,今方入直,而李尙質與獻納羅萬甲,同生同壻,沈演與持平吳達升,妻娚妹夫,法當相避。副提學姜碩期,副修撰鄭斗卿,呈辭受由,副修撰柳穎,身有重故,昨日入啓,數字燼缺今日已暮,明日待開門,副提學姜碩期,副修撰柳穎·鄭斗卿牌招,使之處置,何如?傳曰,依啓。以上燼餘
上在慶德宮。停常參·經筵。
國忌。
有政。
吏批,判書李貴病,參判李聖求呈辭,參議尹墀進,右承旨李景奭進。
姜弘重啓曰,明〈日〉常參·經筵,取稟。傳曰,停。
鄭之羽啓曰,執義李惟達,掌令高傅川,持平韓亨吉·吳達升避嫌,大司憲二行燼缺傳曰,知道。
李景奭啓曰,右相箚子來呈,而今日國忌,故留院之意,敢啓。傳曰,知道。
吏批啓曰,今此玉堂闕員差出,專爲兩司處置,而弘文館錄中,除臺諫相避及所阻當爲署經外,無故在京之人絶少,不得備望,時推竝擬,何如?傳曰,依啓。
李景奭啓曰,兩司多官,專數避嫌,弘文館當爲處置,而本館以相避之故,請牌招,未直之員,適皆有故不得來詣,至今未爲處置,事甚未安,雖曰相避,本非法典所載,今此處置,似不當膠守當規,令本館速爲處置,何如?傳曰,依啓。
吏批啓曰,玉堂官員,何以只出一員耶事,傳敎矣。弘文錄被抄人員,或居中,或在外,或有相避,擬望之人絶乏,故不得已只出一員矣。今承下敎,推移加出之意,敢啓。傳曰,知道。
李景奭,以弘文館言啓曰,以政院啓辭,雖曰相避,本非法典所載,今此處置,似不當膠守常規,令本館速爲處置事,命下矣。臣等未解律文,相避之載在法典與否,雖不敢知,而但此是流來舊規,遵守甚嚴,今若因一時處置之擧,而便爾壞了,則相避之法,必將因此而不行,後弊亦不可不在也。無已則宣廟朝日記,亦有兩司專數引避,而玉堂不得處置,則雖國忌日,爲政差出,他員使之處置。二行燼缺
吏批,以趙贇爲修撰。
夜一更,月色赤。以上燼餘
上在慶德宮。停常參·經筵。
下直,江原都事李莆。
日出時,色赤。
李景奭啓曰,明日常參·經筵,取稟。傳曰,停。
鄭之羽啓曰,內乘來言,今明日東·西道洗馬之意,敢啓。傳曰,知道。
修撰趙贇箚曰,伏以,正言柳昌文,司諫韓必遠,獻納羅萬甲,持平韓亨吉二行燼缺不得諧避,尤無可避之嫌,大君家舍之役,侵及坊民,京兆堂上,至有手決,物議之來,固也,而錯認尹字,不相更議,似爲疎漏,兩款文書,未及目覩,則欲得實狀,徐議更論,宜矣。初旣持難,而日暮未得往復,勢所然也。俱無所失,請正言柳昌文,司諫韓必遠,獻納羅萬甲,大司諫金壽賢,持平韓亨吉,執義李惟達出仕,持平吳達升,掌令高傅川,遞差。答曰,依啓。
以東城君辛大容身死事,傳于呂爾徵曰,復其官爵,依法禮葬。
姜弘重啓曰,今曉臣等詣闕時,有數人號訴於路左曰,以矣夫曖昧受刑事,呈上言,而中間擦去三處緊字,竟以違格不施云云,臣等坐衙之後,言于在直同僚,則以爲其上言啓下之日,亦疑其擦去處可疑,違格取稟之後,封置院中,以爲後考之地云。卽取見其上言,則三擦去處,果爲分明,一則始面私婢下臣字,一則名字下手寸,一則末端謹啓之啓字,改書陳字,中間用奸之狀,判然無疑,其冤痛眞僞,聽理與否,惟在該曹回啓,而天威咫尺之下,有此縱恣奸濫之事,極爲驚駭,今若置而不問,則日後之弊,有不可言者,請掖庭署査覈,摘發治罪。傳曰,依啓。
鄭之羽,以訓鍊都監言啓曰,平安道替防砲手一百名,前司左哨官金曇率領,今四月二十一日當爲發送,而俵衣次步木各疋,三人竝刷馬一匹,軍器載持馬四匹,令兵曹題給,落幅紙令戶曹題給。且赴防之軍二行燼缺朝士遞兒,盡爲分作頃日右相敍用之初付司,國家事體,豈容如是,存副護軍數三遞兒,以全朝家體面,何如?上曰,自何時盡爲分作耶?査考曲折後,處置,可也事,傳敎矣。法典內副護軍以上,元是四十一遞兒,而曩在壬子年間,四僞勳一時竝錄,以功受錄者甚多。護軍若干遞兒,始爲分作司勇,而其時文書,經亂散失,不能考得實數,反正以後,擧義人付錄事,甲子春等,始爲盡數分作矣。若復存護軍十餘遞兒,則秩高宰臣,可以付錄,而得全國家優待宰臣體面,惶恐敢啓。傳曰,知道。問于大臣定奪。
鄭之羽,以訓鍊都監言啓曰,都監軍兵,連年赴西,雖在二字缺日番次頻數,辛苦倍前,每欲一度犒饋,二字缺其心,而都監措辦之物,日減月削,所入牛酒,難於猝辦,有意未果者久矣。今自都監,艱備數十石酒果,數十頭牛隻,擬於今十七日犒饋于慕華館,闕內入直之軍,則雖饋於直所,而外營入直將官軍兵,依操練時除標信,一處召集,一時犒饋,宜當。且犒饋之際,例有鼓角號砲之事,敢此竝啓。傳曰,依啓。
睦敍欽,以戶曹言啓曰,廣興倉牒呈內,今夏等頒祿,右議政金尙容,以方在呈告中,祿牌不爲出給,自本曹處置云,依前例令倉官領送,何如?傳曰,依啓。
正言柳昌文來啓曰,太廟提調,爲任極重,非他提調之比,二行缺開城經歷趙景禛,請命改差。禁中至嚴之地,不可一刻闕直,故曾在宣廟朝,沈諿,聞外祖之訃,不得出仕,反正後鄭弘溟,聞兄妻之訃,亦不得出,禁直之嚴重,據此可知,今者修撰柳穎,無他替直之員,而拘於私情,偃然陳疏,乃敢出來,以致闕番,此習一開,後弊難防,請命罷職。色承旨矇然捧入,殊極非矣,請從重推考。答曰,依啓。柳穎推考,許·趙景禛等事,已諭。
呂爾徵啓曰,柳穎推考事,命下矣。臺諫方以罷職論啓,推考承傳,不得捧之之意,敢啓。傳曰,知道。
睦敍欽,以戶曹言啓曰,本月十一日朝講時,知事金時讓所啓,庚午·辛未兩年西糧作木,移用於黃州築城時事,曾蒙聖敎,而管餉使以靑布給之,則猶可用之,若以雜物貨充數送之,則雖多,不可用也。庚午條作木二百九十八同十四疋,則勿爲相換,以本色推用,而管餉使鉛價,則使戶曹推用,何如?上曰,依爲之事,傳敎矣。庚午條西糧作木,上年春夏間,幾盡捧上,以本曹管餉使處下送銀子,已爲相換之故,當此經費竭乏之日,隨捧隨用,少無遺儲,卽今日用,未免貸用,江都句管廳應送之木,若自體府還責相換已用之木,則非但事未妥當,亦是。二行缺
傳于李景奭曰,史官一員待命,騎馬三匹立之。
李景奭,以禮曹言啓曰,增別試設行事,判下矣。來癸酉式年初試監試,則八月十二日,東堂則八月二十六日,雜科則九月十八日,曾已擇日啓下,而因慶設科,例不踰年,一年之不可疊行科擧,式年初試,退行於明春,覆試退行於來秋,而增廣監試,東堂·雜科初試,仍行於式年初試所定之日,覆試則十月間更爲擇日施行,爲當。東堂圓點館試,則四十點,鄕·漢城試,則二十點,而依前例除講經之意,前期知委于各道,何如?傳曰,允。
持平韓亨吉來啓曰,造成所役軍收米雇立之弊,初欲直論當部官員,而自上司旣定名數成冊,輸送於役所,則驅策督迫之際,部官似難下手故也。當初京兆堂上,因本所移文,分付若干名,而其擅捧甘結,使造成監役等,兼執五部民籍之權,以啓日後無窮之弊,則專在於郞廳,漢城府當該郞廳,豈可推考而止?請命罷職。收米坊民,各部該官,亦爲摘發推考。國家設言事之官,所以隨其聞見,而糾劾官師其言善則虛心而嘉納之,其言雖不善,優容而寬假之,使不摧沮其氣,雖人主待之如此,況其下乎?惟其風采不振,則朝無敬憚之心,而國體亦不尊矣。諫院,論許宗廟提調之事,實循公議,豈有讎怨於其間哉?吏曹判書李貴,張皇陳啓,攻擊諫院多官,不遺餘力,噫,國之重臣,一言之二行燼缺前後言官,一爭是非於君上,而無不見斥於李貴,或謂言不擇發乃其病痛,臣等之意,則不然,臺諫非侮弄之官,重臣是自重之位,不可使每每任他,其所〈爲〉有傷國體,請吏曹判書李貴推考,使自警省。答曰,依啓。漢城府郞廳,旣已推考,不罷職。
睦敍欽,以吏曹言啓曰,臺諫有闕,政事,何以爲之?取稟。傳曰,明日爲之。
鄭之羽,以兵曹言啓曰,曾以堂下武臣,分三等朔試射,賞格·削仕等規,問于知法者擧行事,入啓。允下矣。此事自壬辰而久廢,朝臣中無有知其分等·削仕之規者,而問之律官,則尤不能知之。大槪試射之規,則用貫革五矢,正月十月十一月十二月十五巡,二月三月八月〈九月〉二十巡,四月五月六月七月三十巡,隨日晷長短加巡,而矢數甚多,設法主意,專在於勸奬,此而無分,則其不解操弓可知,姑待將官朔試射例,無分者汰去,似當,而事係變通,議大臣定奪,何如?傳曰,依啓。以上燼餘
上在慶德宮。停常參·經筵。
有政。
吏批,判書李貴呈辭,參判李聖求呈辭,參議尹墀進,右承旨姜弘重進。
兵批,判書金時讓進,參判鄭廣敬病,參議韓仁及病,參知趙緯韓進,右副承旨鄭之羽進。
李景奭啓曰,明日常參·經筵,取稟。傳曰,停。
□二行燼缺李景奭,以禮曹言啓曰,本曹郞廳曹司之任,最爲劇務,而佐郞金始蕃,落馬重傷,呈狀受由,已過十餘日,尙未差復,多事之時,不可久曠,令該曹閑官換差,何如?傳曰,依啓。
睦敍欽,以戶曹言啓曰,進獻席子,非市上可貿之物,亦無倉卒改備之勢,必須當初十分精造,然後可免未盡之患,而頃日龍宮·醴泉·永川等席子,因該官所報,上曹看品,則果無別樣精造之意,欲爲退送改備,而事勢萬無及期措備上納之理,故不得已捧納,而各邑守令等,竝請推考矣。今者安東·義城·豐基·榮川等四邑席子,亦依前看品,則比龍宮等官一樣,就其中尤甚未盡者,退送之外,其餘則不得已捧上,席品紋彩,則比上年所捧,雖無大段差異,而麻絲不爲精練潔白,殊無精造之意,前項四邑守令,亦依龍宮等官例推考,此後未上納者,十分加意精造,五月內上納之意,本道監司處,發馬行會,何如?傳曰,允。
持平韓亨吉來啓曰,請漢城府當該郞廳,亟命罷職。答曰,勿煩。啓辭同前
司諫韓必遠來啓曰,請宗廟提調許,改差。請開城經歷趙景禛,改差。請修撰柳穎,罷職。答曰,依啓。許·柳穎事,不允。
睦敍欽,以侍講院言啓曰,本院無故見存之員,上番則只有文學臣金孝建,兼文學姜大遂,下番則只有司書尹孝永,非但疾病事故,未可預料,前頭有進講冊修正等事,而亦甚孤陋,上下番闕員,令該曹後政盡爲差出,何如?傳曰,依啓。
吏批,金德承爲司憲府掌令,宋國澤爲持平。
兵批,黃履中爲副摠管,金瑾爲中樞府經歷,蔡應元爲訓鍊主簿,高傅川爲副護軍,吳達升爲副司直,邊大中爲慶尙左兵虞侯,宋諶爲全羅兵虞侯,尹大任爲平山浦萬戶。
掌令林堜,伏以微末小臣,空疎無用,自分病蟄,二行燼缺迹甚孤遠,前後忝竊,奉職無狀,幸蒙聖明終始收錄,惟彼犬馬,尙愛其主,臣雖至愚,豈無感激之心乎?顧臣身病,實爲危重,非一朝偶然所傷,曾在己巳春夏,重患濕痰,胸臍之間,仍成一塊,升降牽痛,殆不自堪。今至累年,逾久逾深,自上年六月以後,腰脊結核,左脚不仁,晝夜苦痛,專廢粒食,幾死而甦,今春又添痰血之症,脚病俱劇,元氣澌敗,雖欲寸寸前進,赴謝恩命,而其勢末由,暇望象魏,祗自殞涕。伏願聖慈,察臣危懇,憐臣惶憫,特許遞免,以便公私,不勝幸甚,謹昧死以聞。踏啓字而下。
同中樞府事李景稷疏曰,伏以臣於本月初八日政,以瓜滿監司例付同知矣,臣父惟侃,方在同知之職,父子爲一府堂上,雖無相避之規,事甚未安,而況臣父資級嘉善,而臣爲嘉義,官聯之間,尤極未安,伏願聖慈,亟遞臣本職,以安愚分,下該曹回啓。以上燼餘
上在慶德宮。停常參·經筵。
李景奭啓曰,明日常參·經筵,取稟。傳曰,停。
卯時,日暈。午時未時,日暈。
姜弘重,以吏曹言啓曰,臺諫有闕,政事,何以爲之?取稟。傳曰,明明日爲之。
鄭之羽,以義禁府言啓曰,金春·洪默等分揀事,判下矣。金春·洪默。二行燼缺
鄭之羽,以備邊司言啓曰,本司有司堂上吏曹參判李聖求,身病呈辭,久未出仕,有司之任改差,其代以同知李景稷,有司啓下察任,何如?傳曰,允。
鄭之羽,以兵曹言啓曰,四月初五日晝講入侍,判書金時讓啓曰,軍職護軍,如吏文學官·譯官·內三廳皆有之,而獨朝士遞兒,盡爲分作,頃日右相敍用之初付司直,國家事體,豈容如是?存副護軍數三遞兒,以全朝家體面,何如?傳曰,何時盡爲分作耶?査考曲折後,處之,可也,傳敎矣。法典內副護軍以上,元是四十一遞兒,而在壬子年間四僞勳,一時竝錄,以功受祿者,甚多。護軍若干遞兒,始爲分作司勇,而其時文書,經亂散失,不能考得實數,反正後,以擧義人付祿事,甲子春等,始爲盡數分作矣。若復存護軍十餘遞兒,則秩高宰臣,可以付祿,而得全國家優待宰臣體面,惶恐敢啓。傳曰,知道。問于大臣定奪事,傳敎矣。領議政尹昉議,當初分作之言,則必以法典內,遞兒有限,而應付之數甚多,有此不得已之事,其爲政體之苟簡,則果有之矣。今若差復若干遞兒,而應付之數,可以推移充之,則依啓辭略爲還一字缺以存體面,恐無所妨,伏惟上裁,二行燼缺傳曰,依議。
李景奭,以禮曹言啓曰,今此增廣別試時,生進赴鄕·漢城試者,圓點二十點後,許赴事已爲,啓下矣。更聞增廣故例,則館試外,鄕·漢城試,本無圓點之事云,臣等當初磨鍊時,難免不察之失。今亦依前例勿爲圓點,似當,敢啓。傳曰,依啓。
睦敍欽,以戶曹言啓曰,近來各司貢物主人等,多受兩西貢物作木,及兩湖作米,而不爲趁卽備納,以致國用匱乏,誠爲痛心,各司官員,一任下人,若爲小無督納之事,尤極駭愕。貢物價受出後,未卽捧上,上重記各司官員等,本曹若屬,則殿最時,當爲憑考矣。其他諸曹所屬之司,本曹責罰不及,尤無警飭之心,殿最之時,本曹移文相考,嚴明施罰之意,禮·兵·工三曹,奉承傳施行,何如?傳曰,允。
睦敍欽,以戶曹言啓曰,今見忠勳府移文,則衆子忠義衛等上言據,軍職十五遞兒,作窠題給事。入啓。蒙允矣。上年凶荒之餘,諸道稅糧減縮之數,多至二萬八千餘石,前頭用度,極爲渴憫,目今應受百官之祿,夏秋兩等,則雖或湊合頒給,而冬等則必有減損之擧,今此衆子忠義,渠等所訴,雖似切迫,而旣不給其祿,則自不當入番,別無功勞稱冤之事,故今年二月,因衆子忠義李克任等上言,本曹回啓內,兵曹見存軍職遞兒,亦自廟堂入啓裁損,則上年已裁減忠義衛遞兒,似難復設,姑觀二行燼缺給祿事,依前啓下,更觀明年稅入多寬後,更議復設,何如?傳曰,遞兒不多,依啓下施行。
午時晝講,上御資政殿,同知事崔鳴吉。特進官洪霙,參贊官鄭之羽,侍讀官沈演,檢討官趙贇,記事官李時萬·李時楷·蔡忠元入侍。上講呂刑,讀前受音一遍,沈演進講,自上刑,止祥刑,音釋各一遍,上讀亦如之。沈演,以旨義進講曰,因上文而有上刑下刑之語,原情定罪之意也。至於論要,則法之經也。有截然則不可紊者矣。趙贇曰,治刑之要,惟在明其理而得其情,低昻輕重,合於天理,則亦可以得其情也。人君,操作威作福之柄,以權而量度之,〈天〉理人情則可謂得治刑之本也。法者,所以守其常二行燼缺墜廢,重刑以威之勢,不得不然,如諸葛亮治蜀尙嚴,是也。沈演曰,察辭于差云者,察其獄辭之有差處也。不可以先入爲主也。此言決獄,不可預定所見也。上曰,其言是矣,後世之折獄,先爲通情,則每有主先入之患,訟官之道,莫如不敢通情之言也。崔鳴吉曰,古者王政,惟獄爲大,故治國必曰,政平訟理,近觀時事,治獄一事,聖明所敎,極爲當理,而治獄之官,以不決獄,爲避言之地,詞訟,以此多滯也。古者決獄,從其契券,而今則不然,事多紊亂,至於奴婢良賤等事,奸僞多端,而聽訟者,難以明覈,國家當一番整頓,然後似無此等弊也。上曰,決詞訟辨奸僞,在於得人,得人而任之,則治獄何難也?崔鳴吉曰,聖敎則極爲允當,而得人爲難,〈臣〉昨往崇恩殿,使樂工輩試誦,則不能慣誦。如此重事,當該之官,不能檢飭課誦,殊甚未便,以此觀之,太廟樂章,必有錯誤之患,一番整頓,似不可已也。此蓋不得人之致也。上曰,提調於此等事,不爲檢飭耶?崔鳴吉曰,雖有提調,而輪次往見,故事不專一,李貴雖爲提調,只知大體,而不能詳察凡事,具宏則新拜,何以知此事也?臣見祖宗朝舊制,用人之法,專任一職有一官,自吏曹參判,拜都承旨,都承旨,例兼藝文直提學,故其人以文辭不足辭焉,乃還拜吏曹,祖宗之任官專責,可見也。小臣待罪禮曹,而職務多兼,不能專力一事,如興敎化等事,是本曹之任,而非臣所敢勝當也。且國之音樂,可知治亂,而今日之廟樂,二行燼缺不可以書契中所無之言,爲之,姑待眞報,似當,敢稟。上曰,其書契中,不言其事,自我先爲慰問之擧也。上曰,今番答書中,若以流聞關伯之訃,而未能的知,措辭及之,則後雖有書契,告訃之事,可無別樣慰問。崔鳴吉曰,然則當依聖敎爲之。上曰,大王影幀,時在綾原君私第,未知當奉安於何所耶?崔鳴吉曰,當追與大臣相議,定奪以稟。又曰,頃日本啓辭中,以極擇師儒之任爲啓,自上以司業則得人,然後差出爲敎,聖敎極爲允當。第念今日之世道,實可寒心,雖或有質美之人,或趨事功,或尙文翰,未聞有一二志學向善之士,君臣父子之倫,恐或二字缺終無以收拾也。然今世之人,豈皆無向學之心?今日無勸奬之道,故無所成就也。司業直拜之人,得之雖不易,而有儒行向善之人,稍稍收用,以示朝廷重儒之意,則不無聞風而興起者矣。上曰,所啓甚當,言于該曹。鳴吉又啓曰,臣職,非薦人之職,特擧某某人姓名上達,誠爲未安,而然有所聞,豈可以不達也?柳袗·姜鶴年·洪惕·趙克善等四人,皆有儒行可用之人也。若先置於工曹·翊衛司等處閑官,則士子必有慕其善,而挾冊往問者,其所裨益之功,必大矣。上曰,朴知誡之行善,何如云耶?鳴吉曰,其行,以孝友敬長爲本,故其門徒觀感而化之,如李澥·元斗杓,素稱豪勒,而往見朴知誡之後,變化其質,折節爲行,聞其居喪之事,多有可觀之行,以此二行燼缺前日李貴,誤聞而達於榻前,至如潛取嚴惺之妾云云之說,則元來起宗之妾嚴惺奪取,若言先後,當責嚴惺,起宗之還推之事,大段所失也。科擧之說,亦不近情,設令人言數字缺爲人律身淸白,事親以孝,決非可棄之人也。上曰,爲有身累,渠雖數字缺人君旣用有志之臣,則何必以云云,使之踧踖不安乎?沈演曰,聞〈金〉起宗身累之說,小臣亦爲惶恐矣。臣曾以起宗,同接赴科,見其所出之題,果如外方云云之說,多士齊憤,將爲罷出,而起宗是時,以有才名,故有名於其場中,試官以多士欲出之罪,歸於起宗,起宗恐得浮薄之罪,不能決意以出,仍爲製述矣。小臣則得不與其科,故無謗,起宗則仍爲得第,因此有名,身累之說若緣此而有之,則實情極爲曖昧也。上曰,其時之事然耶?趙贇進曰,小臣頃忝言官,有論事之罪,合蒙重譴,而不意今日,反荷寵擢,臣誠惶感,今則大禮已定,至情已伸,凡前後被譴之人,初心出於愛君,而斷無他意也。自上宜示蕩滌之恩,數字缺人心之替憫,爲今日不可已之擧也。鳴吉曰,趙贇之言,卽公共之言,而小臣每言之者也。今則數字缺豈可以當初所見各異,而永爲廢棄乎?柳益之永廢可用之才,恐爲聖德之累也。帝王之行事,豈可倚於一偏,而不思周遍之道乎?當初言事之人,雖或有過中之失,本心則無他,自上復降優容,以示悔悟之意,則人心可以慰悅也。崔鳴吉曰,二行燼缺悔悟而爲此擧也。趙贇曰,悔悟之說,小臣誤達矣。臣意以爲,當初言是非之人,非有他意,只是愛君之致,聖上復示蕩滌之恩,收拾人才,以爲今日之先務,故臣敢仰達所懷,非以爲聖上初有過失,今可悔悟也。小臣辭不達意,惶恐惶恐,鳴吉之言,是矣,罷出。以上燼餘
上在慶德宮。停常參·經筵。
李景奭啓曰,明日追崇初度習儀,故視事不爲,取稟。傳曰,知道。
鄭之羽,以都摠府言啓曰,副摠管兪大逸會同分軍事,除標信內兵曹進去之意,敢啓。傳曰,知道。
呂爾徵,以訓練都監言啓曰,今日習陣日次,故路梁。二行燼缺
呂爾徵,以兵曹言啓曰,曾以堂下武臣,分三等朔試射,賞格·削仕等規,問于知法者,擧行事入啓,允下矣。此事自壬辰後,久廢,朝臣中無有知其分等削仕之規者,而問其律官,則尤不能知之。大槪,試射之規則,用貫革五矢,正月十月十一月十二月十五巡,二月三月八月九月二十巡,四月五月六月七月三十巡,隨日晷長短加減,而矢數甚多,設法主意,專在於勸奬,此而無分,則其不解操弓可知。姑依將官朔試例,無分者汰去,似當,而事係變通,議大臣定奪,何如?傳曰,依啓事,傳敎矣。問于大臣,則領議政尹昉,議古有仕加之規,故有削考·削仕之罰,而今廢矣。旣爲試才,則賞罰不可不竝行,依啓辭無分者汰去,或無妨,伏惟上裁。左議政李廷龜,議寬其矢數,汰去無分,惟在該曹參商得宜處置,伏惟上裁。領敦寧府事吳允謙,議依該曹啓辭施行爲當,伏惟上裁。判中樞府事鄭昌衍,昇平府院君金瑬,右議政金尙容,病不得收議,大臣之意,如此,敢啓。傳曰,依議。以上燼餘
上在慶德宮。停常參·經筵。
有政。
吏批,兼判書李貴呈辭受由,參判李聖求進,參議尹墀進,左承旨姜弘重進。
兵批,判書金時讓病,參判鄭廣敬呈辭,參議韓仁及病,參知趙緯韓進,右副承旨鄭之羽進。
李景奭啓曰,明日常參·經筵,取稟。傳曰,停,只朝講。二行燼缺
姜弘重啓,政事,取稟,今已久矣,而尙無發落,臺官久闕,事甚未安,且承昨已遞差,當日內爲政差出,何如?傳曰,習儀後爲之。
持平宋國澤啓曰,臣之庸愚,最居人下,尋常職務,尙不能堪格,有正事之責,豈如臣駑劣者之所可當赴?曾忝諫院之列,未效絲毫之補,不意新授之命,又出夢寐之外,兢惶退伏,以俟物議。且有犬馬之疾,未卽趨謝恩命,逋慢之罪,亦若難免,請命遞斥臣職。答曰,勿辭。
鄭之羽,以都摠府言啓曰,副摠管兪大逸,除標信賓廳講書進去之意,敢啓。傳曰,知道。
鄭之羽,以備邊司言啓曰,都督回還,遲速未知,伴臣仍留,廚傳可慮,故姑令還京之意,前日入啓蒙允矣。臣等更思之,都督若或不意回還,而伴臣不在西路,則不無致訝之慮,且伴臣上來之後,則島中接應之事,句簡無人,尤不可輕易上來,前日啓辭,未免錯料,姑令仍留,以待都督眞的消息,方爲得宜,敢此更稟。傳曰,依啓。
姜弘重,以禮曹言啓曰,今此增廣別試館試圓點,以四十點已爲啓下矣。自來六月十五日爲始,定日計點之意,分付該館,宜當,敢啓。傳曰,依啓。
吏曹,金壽賢爲都承旨,李尙吉爲大司諫,二行燼缺吳達升爲持平,沈演爲獻納,鄭斗卿爲直講,羅萬甲爲副校理,李明傳爲禮曹佐郞,宋國準爲兵曹佐郞,朴天祺爲成均博士兼養賢庫直長,李貴達爲遂安郡守,朴慶元爲公淸都事。
兵曹,李景稷爲副護軍,尹履之爲副護軍,林堜爲副護軍,金時蕃爲副司果。以上燼餘
上在慶德宮。停常參,有朝講輪對。
李景奭啓曰,明日常參·經筵,取稟。傳曰,停。
鄭之羽,以兵曹言啓曰,二字缺朔朝官試射,貫革五矢二十巡,軍器副奉事趙善瑀,無分,汰去,何如?傳曰,允。
姜弘重啓曰,江華府經歷李聖淵推考事,命下,二行燼缺室之祭用,一牛過多,故宣廟朝孝敬設祭時,以太廟所供之牛,分割一脚而用之,今亦依此爲之乎?敢啓。傳曰,依啓。
李景奭,以禮曹言啓曰,本月十八日晝講時,影幀奉安處所議定事,傳敎矣。臣鳴吉,退與大臣相議,且考成廟故事,則申叔舟追慕錄,有曰,癸巳秋,懿廟成命,右議政成奉祖,詣舊祠奉睟容,移安于新廟後殿,命申叔舟詣舊祠,奉神主移安于新廟正寢云,此則懿廟時事也。又考實錄,乙未八月戊子,禮曹懷簡大王祔廟,及奉安懿廟應行事件,有曰,位版奉安於懿廟,以影幀及諡誥·冊命,安於懿廟影殿,靑紅蓋各一,鳳雀扇各一,亦以前件仍排,大小祭享·水刺·晝茶禮等事,一依文昭殿例云,此則德宗神〈主〉已爲祔廟,而延恩殿,時未及設,故仍於懿廟奉安位版,以當文昭殿者也。以此觀之,則德宗影幀,終始奉安於別殿,而似無致祭之事矣。且聞文昭殿故事,則列聖御容,皆藏在櫃中,奉安於□室位版之傍,領議政尹昉,平時爲祭官,記得其槪如此,而亦未能詳。又聞於奉常寺老守僕,則文昭殿之後,有所謂璿源殿者,璿源錄及御容,皆安於此,別無致祭之事云,而其言亦似不爲明白矣。永崇殿御容,皆張掛壁間,朔望焚香,六名日致祭,而文昭·懿廟影幀,則只櫃藏者二行燼缺所置之處,令本殿參奉,朔望奉審,霾雨時則不拘此例,頻數出曬,俾無傷損之慮,此最得宜,或欲於殿傍,別構溫堗,以時點火,然後方無霾雨之患云,奉先之事,極爲重大,大臣亦未能決其可否,故敢此具由陳稟,以候睿裁。傳曰,知道。殿後別建一室,內設溫堗,以爲奉安之所,似當矣。
掌令金德承疏曰,伏以,臣風病沈痼,已過半年,垂死之狀,人所共見,而頃於千萬夢寐之外,猥承春坊之命,陳疏控免,聖批不允。迺有調理察職之命,臣感激惶懼,不知所出,繼以本院入啓,牌召至再,不得不扶曳肅謝,而僚員多不〈?〉替直無人,連旬直廬,病勢愈加,旋叨諫職,又蒙恩遞矣。不意玆者,新命又下,而狗馬之疾,一向沈綿,供職無期,曠闕可慮,臣敢冒昧呈告,而遽有還出給之命,臣震惕隕越,措躬無地,臣以草莽孤蹤,重以愚蒙譾劣,百不及人,而獨蒙聖恩,荐揚匪據,已八年于玆矣。臣誠感激洪造,思效涓埃,雖殺身殞首,是臣素願,況一息尙存,則庶可黽勉奔走於百執事之列,而抑臣之情勢蹜迫,又有甚於疾病者,不敢不再瀆於宸嚴之下也。臣持身不謹,自積過尤,曾忝本府,至被殿中之譏斥,此近代所未有之事也。緣臣無狀,汚衊名器,至於此極,臣常俯仰愧怍,若無所容,今臣之不可仍冒二行缺謹昧死以聞。答曰,省疏具悉爾懇。爾無可避之嫌,安心察職。
卯時,上御朝講于資政殿,領事金尙容,特進官尹昕·李時昉,同知事李聖求,參贊官姜弘重,執義李惟達,司諫韓必遠,侍讀官李尙質,檢討官趙贇,記事官李時萬·李時楷·蔡忠元入侍。上讀書前受呂刑一遍。李尙質進讀文侯之命,自王若曰,止顯祖,音釋各一遍。上讀亦如之。李尙質曰,丕顯文武云者,文武之道,不過明德,所謂大學明明德也。惟文武能明其德,故受天之命,以治天下也。大小謀猷,罔不率從云者,似是爲下者順從之意,而其本意,則君臣相爲和應之謂也。如是故先王得安在位也。趙贇曰,帝王二行燼缺古今治亂,在於人君立志與否,果能立志,則亂可使治也,危可使安也。若無其志,則已治者爲亂,已安者爲危,國之不亡也幸矣。先儒曰,平王若有其志,則上可爲文·武,中可爲成·康,而惟無願治之志,故周室不得興起云,聖明撥亂之後,若有奮發乾剛之志,則國勢豈至於日微也?竊觀今日之事,萎靡怠惰之形,已著,有識之類,孰不寒心也?此正聖上惕念處也。金尙容曰,講臣之言立志之說,誠是矣,資澤及於民,然後國可以久安,而人君若無其立志,則必有屯膏之患,人君立志,爲治國之根本也。上曰,如欲澤及下民,必得賢守令,然後民可蒙惠,近日治民之官,未知其政如何。金尙容曰,民蒙惠澤,在於守令得人,故古語曰,共我理,其惟良乎?守令中善治者,朝廷另爲論賞激勸,則守令輩必自勉勵矣。近日雖有不治守令,而臺諫所論,絶未蒙允,不治守令,何從而懲戒也?李聖求曰,守令擇差事,自上每爲下敎,臣曹非不欲擇人,而爲守令者,亦多難便之事,近日上司之徵斂,多有上司之事,雖善治守令,不敢不爲,以此實有害民之弊矣。上曰,朝廷曾無守令助爲之令,善治守令,似不爲之矣,無朝廷分付而爲之者,吏曹不擇守令之故也。聖求曰,吏曹非不擇人,而雖秩高守令,上司之事,皆用力爲之,以傳聞之說言之,則洪靌在全州時,句管廳所送,欲辦一千石送之,而遞職上來,故未及爲之云,守令輩,以力行上司之事,或爲希冀之地,其習不好矣。司諫必遠曰,小臣頃蒙恩暇,歸省病母於昌平地,歸路二行缺不習於舟楫之事,不得已以重價雇立。□邊之,人此弊尤甚,陸道人等每每告訴曰,與其出重價雇立,莫如聚價直納於官廳云,其怨號之狀,據此可知也。且捉魚·煮鹽等事,句管廳專網其利,海邊居民,頓無生理,豈不怨國?請令句管廳變通,俾無此等之弊。上曰,大臣不知此等事耶?當初雖許造船,而豈知有貽弊之事也?煮鹽·捉魚之弊,以辦許多糧餉,故不得已爲之事也。至如民結出格軍之事,事目中所無者,殊甚可駭,句管廳堂上推考。執義李惟達進曰,小臣昨見分發江都,武庫失火,火藥火器等物,盡爲火燒,至於內出火藥,亦爲盡燒,極可驚駭,當此與賊對壘之日,雖外方軍器,猶可重大,況此江都保障之地,許多火藥火器,爲府官者當嚴飭守直,善爲藏置,以爲緩急之用,可也,而不謹檢護,致有燒爇之患,其不職,甚矣。不可無懲治之事,留守推考,經歷罷職,監官·庫直等囚禁治罪。上曰,依啓。經歷亦爲推考。姜弘重曰,祖宗朝舊法,有計仕遷官之規,故雖爲銓郞之人,未滿三十朔而遷陞,則臺諫論之,而改正云,至如四館陞遷者,必先拜監察,朔滿然後始得遷轉,此意有在,舊規爲好矣。金尙容曰,古者四館遷轉後,必先授監察,俾悉各司之弊瘼,或拜都事,使知外方之民事,祖宗良法,其意豈偶然耶?今日則此規廢矣。上曰,此規好矣,吏曹依舊例施行,可也。金尙容曰,今之監察,卽古所謂監察御史也。二行燼缺尹昕曰,近來宗廟樂章,多有錯誤,大祭時或有換次而歌之者,迎神·送神之曲,互相換次,極爲荒亂矣。頃日本曹閱樂時,樂工多有不能誦歌之人,此無非官員不能檢飭之致也。掌樂之官,專掌音樂,而至使樂工輩不知音律,極爲可駭。古者至以曉解音律之人,爲兼主簿,而今之爲主簿者,不知音樂高低之如何,數字燼缺兼主簿,雖不可復設,而主簿若擇其人,大祭時或使兼協律郞之任,使之聞其音律,正其錯誤,則爲當。且平時解律樂工,只有數三人,趁其未死之前,使之敎訓新入樂工,則莫重樂章,可無廢絶之患矣,敢啓。上曰,近見本曹之事,能擧職任,予甚嘉之,自前有如檢飭之事,則樂章豈至於錯誤乎?掌樂院當該提調郞廳,竝推考,爲歌曲一樂,令攸司囚禁治罪。金尙容曰,宣廟朝,元渾·宋贊,其年九十,故竝爲加資,以示國家優老之典,今有金繼燾,時年九十也。朝廷上文官中年歲最多之人,惟金繼燾一人而已。若考舊例,以施恩典,則又爲朝家優老之勝事也。上曰,依爲之。姜弘重曰,防納之禁,爲除民弊,而近來各牙門,爭先防納,句管廳雖以辦得糧餉之故,多爲防納,而各牙門亦皆爲之,此弊日滋,民怨不貲云矣。金尙容曰,近〈來〉防納之事,大小各牙門,無不爲之,是朝廷爲防納之事也。此事有弊於民間,有損於國體,甚矣。上曰,各牙門防納之弊,今後一切禁斷,雖以國體言之,豈有爲各牙門爭爲防納之二行燼缺則是亦私也。防納一事,政府知而處之,可也。金尙容曰,臣受任未久,其於此等事,未能詳知,而此弊則有害於民矣。上曰,捧承傳施行,此後如有防納之事,法官卽以糾正也。上曰,近來朝廷上痼弊,呈辭也。出入侍從之人,似識事體,而臺官以不關之事,爭相引避,未知如是,則人以爲志趣高耶?蓋年少之輩,以久於一官,爲無興心,而欲爲新職之致耶?何其紛紜耶?金尙容曰,古有主論之人,故淸路通塞,惟在於主論之人,公論旣許,然後始爲臺侍,故旣拜之後,無物議之云云,而今則無主論之人,各以所見爲論議,新通淸路之人,聞有一二人議己,以爲有物議,引嫌辭職,呈告紛紜,或由於此也。上曰,有主論之人,有益於國家耶?金尙容曰,今無主論之人,故一淸官之除拜,輒有人言,如有主論之人,則豈有此弊也?主論之人,主張淸議,可謂有益於國家也。筵臣罷出。
姜弘重進曰,輪對官,來在閤門外矣。上曰,召入。輪對官掌樂院正李時稷,成均館司藝洪鎬,都摠府經歷邊以震,工曹佐郞洪壽一,奉常寺主簿具玹入侍。李時稷進曰,小臣乃掌樂院官員也。本職除授未久,行公纔數日,本院弊端,雖未詳知,而大槪樂工·樂生難堪之弊,自前備盡陳達,自上旣已洞燭矣。各色公私賤中,樂工·樂生,爲役甚苦均是□,民豈不思所以變通乎?其中樂生所業,非俗樂乃雅樂,非一朝一夕之所能傳習,故自昔以在京之人,充定,近年以二行燼缺闕額三十八名,爲先充定事,本院曾已入啓,蒙允捧承傳,而該司尙不擧行,無一人充定,請更令該司,從速充定,及其老樂工三人,未死之前,俾得傳習,何如?上曰,分付該曹。洪鎬進曰,小臣乃成均館司藝也。館中事所當陳達,而養賢庫事,則主簿·直長·奉事主之,館中事,器用·雜物,西壁掌務官及直講一員主之,臣則除授本職,未滿一月,又無所管,別無可達之事。第再昨得見禮曹判書崔鳴吉啓辭,則以加設司業,激勵人才爲請,其意固是矣。第念人主一心,萬化之原,聖上以聰明睿智之資,又有君師之責,鼓舞振作,不外乎聖上之一心,聖上若不留意於精一執中之學,無含弘廣大之量,使喜怒失其正,則品物咸亨,未可望也。雖設百司,何補於治道乎?臣之言,若泛然看過,則雖似出位,而司藝·司業,一體職任,惶恐敢啓,無發落。邊以震進曰,本府堂上十員,郞廳八員,書員八名,使令八名,不成模樣,意往年輪對時,曾已啓達,而尙無變通,故敢此更啓。上曰,言于該曹變通。洪壽一進曰,小臣乃工曹佐郞也。小臣除授本職未久,本曹大段弊端,則未能詳知,而本曹一應用度,專靠於匠人收布,而工曹公事,各官視爲尋常,非但歲增逃故,而至如現存收布,亦不趁卽輸送,故往年四月,因所用絶乏,兵曹餘丁價布二十同,啓稟移用矣。今年用度,亦已絶乏,四月朔所用,則本曹判書二行燼缺具玹進曰,小臣乃奉常主簿具玹也。別無可達,但本寺所數字燼缺四色醢·沈菜·釀酒等所入,幾至四十餘坐,而自前戶曹,隨所入備給,近年以來,不爲備給,許多甕子,下人處責納之際,多有苟且不潔之事,依前例備給事,各別申飭于該司,何如?上曰,言于該曹,考例處置。以上燼餘
上在慶德宮。停常參·經筵。
李景奭啓曰,明日追崇二度習儀,故視事不爲,取稟。傳曰,知道。
以備忘記,傳于睦敍欽曰,史官一員待命,騎馬三匹,卜馬三匹立之。
李景奭,以司饔院提調言啓曰,黃海道進上乾洗鱗·石首魚,皆以有鱗者封進,蓋所以重其體也。二行缺傳曰,卽爲改易。
鄭之羽,以都摠府言啓曰,當日午時,發遣郞廳,三空闕入直軍士摘奸時,景福宮正兵任卓·鄭平己,昌慶宮正兵徐風年·朴彦春·金憲·申承男·金得方·金今世·姜守男,仁慶宮正兵鄭香男·田應龍·金京立·金丹春·趙應立等,無緣闕直,極爲駭愕,依前例自本府從輕重決罪,何如?傳曰,允。
持平宋國澤啓曰,江都乃國家保障之地,當此與賊對壘之日,莫重者軍器,爲其官守者,十分嚴飭守藏,以待緩急之用,乃其職也。許多火藥·火器等物,燒盡於一夜,極爲極愕,本府經歷,止爲推考,何可以懲後日?請命罷職。答曰,此非經歷之罪,不當罷職。
李景奭,以追崇都監言啓曰,崇恩殿營造之役,未及完畢,而又有影殿造成之事,功役頗爲浩繁,郞廳監造官,只一員,勢難獨當,而都監功役,今已垂畢,二房郞廳,副司直李後陽,監役官任慬,移送殿所,令與安時賢等,一同監造宜當,且募軍以價少爲嫌,連續退去,曾募百名而今則只有六十餘名,此亦皆無固志,極爲可慮,然若因此添價,則後弊無窮,決不可許,今此影殿不過數間之屋,輕役而事急,不可無別樣處置,兵曹衛軍三十名,限十五日定送,則移安前可及畢造,但衛軍立役,不可無慰悅之事,每名各給一匹木使之樂趨,尤爲便當,敢啓。批答缺
鄭之羽啓曰,監役官,傳承傳之言,廟內前面階砌,將爲頹處,亦有竝爲修改之命云,而年久階石,在在傾危,非一二處修改之比,亦非目前切迫之憂,當此多事之日,又起大役,恐有時屈擧嬴之嘆,姑過數年,蓄財俟時而爲之,或爲得宜,敢此仰稟。傳曰,依啓。
李景奭,以禮曹言啓曰,以本曹大王影幀奉安處所草記,傳曰,殿後別建一室,內設溫堗事,命下矣。殿後無建基址,於廟西階上,稍爲寬平,可以容建一室,以此處爲定,似當。且此屋之制,與外方影殿不同,旣無設祭之禮,則影幀不必張掛,只爲櫝藏,安於案上,頻數點火,春秋奉審,似爲得宜,令都監磨鍊營造之意,敢啓。答曰,依啓。
鄭之羽,以軍器寺提調言啓曰,卽者公淸兵使柳舜懋,別造弓子一百五十張,長片箭各一百部,使其軍官押送于別造廳,其弓其箭,皆極精妙,箇箇合用,誠爲幸甚,依當初啓下行會,收捧留廳之意,敢啓。傳曰,知道。
以吏曹判書內贍寺啓辭,傳曰,啓辭當詳覽批下,退去以待。
呂爾徵,以軍器寺提調言啓曰,江都留上軍物下送之數多,而藏置之所不便,無如別設一局,本府以物力不敷,辭之,莫重之物,不可推諉而慢藏,僅僅拮据,辦得材瓦,已爲下送,而自江邊運入役所事,則非都監所能周旋,故令本府運入之意,當初啓辭已請,蒙允矣。二行缺傳曰,依啓。
禮曹啓曰,傳敎矣。臣鳴吉,退與大臣相議,且考成廟故事,則申叔舟追慕錄,有曰,癸巳秋廟成,命右議政奉祖詣舊祠,奉晬容移安于新廟後殿,命臣叔舟,詣舊祠,奉神主移安于新廟正殿云,此則懿廟應行事件,有曰位版奉安於懿廟,以影幀及諡誥·冊命,安於懿廟影殿,靑·紅蓋各一,鳳·雀扇各一例云,此則德宗神主,已爲祔廟,而延恩殿,時未及設,故仍於懿廟奉安位版,以當文昭殿者也。以此觀之,則德宗影幀,終始奉安於別殿,而似無致祭之事矣。且聞文昭殿故事,則列聖御容,皆藏在於櫃中,奉安於各室位版之傍,領議政尹昉,平時爲祭官,記得其槪如此,而亦未能詳,又聞於奉常寺老守僕,則文昭殿之後,有所謂璿源殿者,璿源錄及御容,皆安於此,別無致祭之事云,而其所言亦似不爲明白矣。今永崇等殿御容,皆張掛壁間,朔望焚香,六名日致祭,而文昭·懿廟影幀,則只爲櫃藏者,必以一殿之內,不當兩處設祭故也。今者大王影幀,不合仍在綾原私第,則固宜移奉於崇恩殿,而殿內無奉安處所,別造一櫃,奉藏影幀,待神主移安之日,大臣一員陪來,奉安於冊寶所置之處,令本殿參奉,朔望奉審,霾雨時則不拘此例,頻數出曬,俾無傷損之慮,此最得宜,或欲於殿傍,別構溫堗,以時點火後,方無霾雨之患云,奉先之事,極爲重大,臣亦未能決其可否,故敢此具由陳稟,以候睿裁。傳曰,知道。殿後別建一室,內設溫堗,以爲奉安之所,似當矣。以上燼餘
上在慶德宮。停常參·經筵。
李景奭,以□□啓曰,明日常參·經筵,取稟。傳曰,停。
金壽賢啓曰,小臣與右承旨李景奭,追崇二度習儀進去,下直。傳曰,知道。
傳于睦敍欽曰,章陵文石曳入之時,踐踏兩麥,則民怨必深,牟麥收獲後,輸入,俾無民怨事。二行缺
睦敍欽,以禮曹言啓曰,顯陵陵上塗灰修改日,來五月十三日,丁字閣修改日,同月十七日,推擇啓下,而一陵之上,兩次告祭,似爲頻數,塗灰·丁字閣修改之意,竝入於十三日祝文中,宜當。傳曰,依啓。
睦敍欽,以承文院提調言啓曰,吏文·漢語,各三十件,庚午年啓請印出,已爲分授,而庚午以後,新校被抄人員,多至五十餘員,前頭六月殿最在近,無以肄習,吏文·漢語及翻譯,各三十件,令該曹依前例措給材料,急急印出,何如?傳曰,依啓。
鄭之羽,以司僕寺提調言啓曰,司僕寺馬,所飼生草,例於五月初一日爲始進排,而頃因草主人呈狀,今十五日始用之意,入啓蒙允。蓋生草之價,多於穀草價,故欲令主人,得添一分之利矣,其後又因渠等擊錚元情,宣惠廳,以加給一分之意,覆啓允下,就此而加之,則加而又加,於今太損,仍前以穀草進排事,卽爲移文戶曹,右意,敢啓。傳曰,知道。
睦敍欽,以禮曹言啓曰,因吏曹判書李貴啓辭,親祭儀註,令禮官更爲定奪事,命下矣。稱考稱伯,名號雖別,旣已追崇,則應行儀註,恐無異同,成廟之遣官行禮,必有所據,非以稱伯故也,亦非不足於誠孝者也。且見故例,大行王上諡時,亦爲遣官進冊祖宗家法,本來如此,光海時謄錄,始有親祭之事,區區之意,似不當捨聖祖而從光海,故當初以此啓稟定奪,實非偶然而爲之也。然重臣所見亦出於致敬盡禮之意,事苟可行,則不必以光海時爲嫌,臣等何能固執前見?但正日已迫,冊文已粧,至於再度習儀之後,有若追改,實爲重難。且國家大禮,不可不關由相臣,更爲議大臣定奪,何如?傳曰,依啓。
睦敍欽,以承文院提調言啓曰,寫字官金有後,身死。代肄習官鄭瑚,陞實付軍職,冠帶常仕,何如?傳曰,依啓。
豐原君洪靌啓曰,臣本無似,濫蒙聖恩,名位已高,涯分已溢。惟思不避夷險,以效涓埃,是臣素志也。不意玆者,莫重奉使之命,謬及於臣身。臣誠榮感,少不憚勞,區區此心,可質神明而無愧。第念今番奏請事,極其重大,似非臣駑劣者所可堪當,臣之所憂,只在於此也。且臣聞命之後,所當卽爲登程,而得聞下去譯官之言,則臣行所騎船三隻,自備局,分定於統營及湖南左右水營,纔爲行會云。一行員役之性命,都係於船隻之完固,故今遣軍官於三營,審其造船形止,使之檢飭以來,一邊治行,而監司臣沈器遠,適出巡下道,聞臣將行萬里之行,要與相會,馳還本營,定給夫馬,然後始克就道上來,似致日字稍遲,揆諸不俟駕之義,臣罪難逭,臣不勝惶恐待罪。答曰,知道。卿其安心,勿爲待罪。
吏曹判書李貴啓曰,來月初二日,上尊號進冊時,遣大臣行祭事,臣以一得愚見,妄瀆天聰,伏願聖明垂察焉。今日大禮,禮官例依成宗朝古事,故進冊時行祭事,循例取稟磨鍊矣。成廟朝,則義專大統,稱皇伯考,而月山大君奉祀,故遣大臣行祭,出於不得已也。今則旣稱皇考,追崇上冊,此乃莫大之慶也。親祭又無拘礙之禮,而不得親進冊寶,則如此大慶,天心將不無慨然如不祭之懷矣。宣祖前進冊時,其時大臣禮官,不無名公巨卿,而必親祭進冊,則今日之遣臣進冊,揆諸情理,不亦欠典乎?都監提調及堂上,亦與臣意無異,禮曹之慮不及於此,不過出於偶然耳。今者玉冊雖已畢刻,謹遣臣以下數字改刻之役,只一日半日之役,又有正鍊餘玉尙多,而京中刻手,方在都監,及此時更令禮官定奪親祭,俾無後日之悔,臣自習儀,來詣闕下,謹仍公議,敢稟愚抱,不勝惶悚。答曰,依啓。以上燼餘
上在慶德宮。停常參·經筵。
下直,咸鏡監司金起宗。
傳于睦敍欽曰,召對爲之。
李景奭啓曰,明日常參·經筵,取稟。傳曰,停。
持平吳達升來啓曰,臣於聖淵罷職事,累日論列,固知支離,而猶不能自止者,不是循例請罪,而堂上·郞廳中,一輕重二行缺爲經歷者,所當更爲往審,如其不謹,則十分嚴飭,使之賢緻,終無後患,可也。許多軍器藏置重處,任他下手,以致生事,不可尋常推考,以懲其失,請李聖淵亟命罷職。龍骨山城,在於西關賊路初程,其據險設防,異於他鎭,國家定將防守者,蓋爲控禦急難計也。爲其將領者,所當修築城池,堅定鎖鑰,以待朝夕之變,而今見邊臣狀啓,漢賊踰城,奪取軍器及物貨,如入無人之城,非但聞見驚駭,如此鼠竊,尙不得捍禦其踰越侵掠,則況望於沮遏方張之賊乎?彌串僉使金宗敏罪犯,極其駭愕,請依軍律照斷,同城守直官等常時不能戒飭之失,亦在於本官,龍川府使朴宗一,亦令備局參酌定罪。答曰,依啓。金宗敏,亦令備局酌處。
傳于李景奭曰,咸鏡監司金起宗引見。
睦敍欽,以吏曹言啓曰,臺諫有闕,政事,何以爲之?敢稟。傳曰,明日爲之。
睦敍欽啓曰,彌串僉使李宗敏,亦令備局酌處事,命下矣。臺諫方以依軍律照斷論啓,故不得分付之意,敢啓。傳曰,知道。
李景奭,以禮曹言啓曰,因吏曹判書李貴啓辭,親祭儀註,令禮官更爲定奪事,命下矣。國家大禮,不可不關由相臣,更爲議大臣定奪,何如?傳曰,依啓事,下敎矣。議于大臣,則領議政尹昉以爲,祖宗朝上冊,旣有遣官之例,則莫重典禮,似難以一時臆見而爲之,伏惟上裁。領敦寧吳允謙以爲自上親祭行禮,以情理言之,恐無不可,而伏見該曹啓辭,祖宗家法,旣如此,追改重難,又如此病昏之臣,不敢輕議,伏惟上裁。左議政李廷龜以爲,親祭行禮,固無不可,而遣官進冊,實是歷朝家法,則縟禮已完,正日已迫,追改之難,誠如該曹啓辭,禮成之後,別爲親祭似當,伏惟上裁。右議政金尙容以爲,縟禮將擧,親進冊寶,固是情禮之當然,而該曹當初磨鍊儀註時,事無可據,依倣成廟朝舊例,請遣大臣行禮,此亦遵先王成憲之意也。然李貴啓辭,揆諸情禮,實合事宜,事苟合宜,則冊文之已粧,習儀之再行,有不可論,伏裁〈惟〉上裁。行判中樞府事鄭昌衍,昇平府院君金瑬,病不收議,大臣之意如此,上裁施行,何如?傳曰,遵守成憲,似當,依領·左相議施行。
傳于睦敍欽曰,胡差處給送,胡種名目,改書送之事,啓下矣。已爲改書下送乎?問啓。
李景奭,以追崇都監言啓曰,都監二房監役任慬,移送崇恩殿,使之察任事,已爲啓下矣。任慬則分掌玉寶之役,而尙有未畢之事,許疄所掌祭器,已爲畢役,而且有勤幹之效,任慬則仍察本房之事,許疄,移送崇恩殿,宜當,敢啓。傳曰,依啓。
鄭之羽,以兵曹言啓曰,上番有廳軍士點考,例於二十五日爲之,而兼行將官朔試射,本曹郞廳一員未差,一員追崇都監都監郞廳除本司仕,明日端午帖子製述時,盡數被選,請本曹郞廳二三員,勿抄製述,使之趁期坐起,令遠方軍士,無愁怨之聲,何如?傳曰,允。
以刑曹朴悌儉公事,傳于睦敍欽曰,推諉於王獄,似未妥當,此公事還出給。
鄭之羽,以司僕寺提調言啓曰,二行缺入於雌馬元數中,其所不足,勢固然矣。然無賞罰之事,無以懲後。剩馬十匹以上一字缺令·群頭·牧子,則以本官所在馬價布,各一匹分定,不足馬八匹以上群頭·牧子,依事目科罪後狀啓之意,行移本州,何如?傳曰,允。
鄭之羽,以兵曹言啓曰,輪對官都摠府經歷邊以震所啓,本府書員八名,使令八名,不成貌樣,曾已啓達,尙無變通,故敢此更啓。上曰,言于該曹變通事,傳敎矣。庚午年因摠府輪對官所啓,亦爲此事,本曹價布應下之數,罔有紀極,前定書員·使令各八名之外,決難加定事,覆啓,允下矣。輪對官等,猝入榻前,未及有所思量,所啓達者,類不過使令加出之事,特命輪對之意,豈爲各司官員之使喚而已?其猥濫無識,極矣。本曹所捧於兵價布,一年分爲六番,以一番所捧,支兩朔之用,而一番價布,多不過一百五十同,其中有逃亡·絶戶未納者,亦多矣。今有都監·山陵·廟墻及大君家諸處雇役之擧,三月朔所下,七十六同二十匹,今朔所下,六十八同。合計一百四十餘同,以前日所儲三十餘同補用,而請想之事,逐日斯生,決無可支之勢,將有封不動破用之患。輪對官非無耳目,急急欲加出使喚,極爲未便,勿施,何如?傳曰,允。
右承旨李景奭上疏,伏以內醫院副提調之任,都承旨兼帶,例也,而濫及於小臣矣。今者都承旨金壽賢,已爲出仕。二行缺
掌令金德承啓曰,至有安心察職之命,聖恩優渥,迥出尋常,臣誠感激隕越,所當黽勉就列,而第惟臺諫之職,小有所嫌,則不可冒居國體者也。臣則前日見輕於殿中之人也,臣雖無狀,何敢抗顔臺府,重貽朝廷之羞辱乎?微臣一己之嫌,固不足恤,其如辱名器,何哉?進退狼狽,情勢悶蹙,不得不冒昧再籲於宸嚴之下。伏乞聖慈,天地父母,諒臣前後控辭,非出於虛飭自安之計,特賜罷免,以便公私,謹昧死以聞。踏啓字而下。
咸鏡監司金起宗敎書,王若曰,惟咸鏡一方,是國家咽喉門戶,故觀察重任,爲朝廷鎖鑰藩屛。有縣有州,布列二十邑,其難其愼,來數百年。蓋緣壤屬邊垣,所以責專閫越。封疆逖矣,黑水靺鞨之相達。淺俗蠢矣,赤子龍蛇之易變。撫綏彈壓之奇,必擇名門。綢繆控扼之難,不比餘路。況今艱虞之會,尤仗原隰之賢。哀此孑遺,困侵漁於曩日。倦彼遐裔,聊係念于中宵。閭里空虛,刷還之法徒在。饑饉切迫,救荒之策當先。關防若解,根本何恃?在昇平無事之際,尙極關心。當邊圉有警之時,敢忘拊髀。非明敏威信之素著,曷能劈畫事幾?必剛柔智慮之兼專,方可策應緩急。予得人矣,卿須諧赴。惟卿文武全材,夷險一節。明目張膽,功實懋於夷凶。臨亂忘生,二行缺夷考踐履,旣想實之如斯,委托藩維,蓋朝紳之無右,玆授卿而卿其毋負予懇,勉盡厥猷。勸課耕桑,是承流之急務。修明卒乘,亦固圉之良規。攬轡澄淸,茹柔吐剛之可戒。牖民導迪,親上死長之當知。安集澤鴻之飛,不可緩也。均布桑鳩之政,烏得已乎?酬應商胡之往來,調察藩夷之出沒。凡係措置之事務,惟在權度如何。大辟之科,啓稟始斷。通訓以降,處分自由。往敬乃治,祗若予命。於戲,出補方面之缺,豈曰外輕?坐致國尾之安,徒得君重。金章久味於卿月,玉節遠觀於民風。老母下將,庶無歎於來諗。王事靡盬,知有辭於獨賢。職分宜盡於君親,旬宣實務於西北。故玆敎示,想宜知悉。知製敎姜大遂製進
辰時,上御資政殿,召對入侍,參贊官睦敍欽,侍讀官羅萬甲,檢討官趙贇,記事官李時萬,記事官李時楷,記事官蔡忠元。上讀前受書文侯之命,音一遍。羅萬甲進講費誓,自公曰,止有大刑,音釋各一遍。上讀亦如之。羅萬甲,乃以旨義講曰,淮夷自前爲周之患,以伯禽爲未經事,而乘其新造之隙,來侵,故伯禽伐之,而自治則備,治人則略,有志於征而無意於戰,故聖人有所二字缺而錄之也。兵甲弓矢,亦必精利,然後可以伐之,故如是言之耳。趙贇曰,在我之道,必先備應敵之具,然後可以應卒二行缺治國之要,亦無大於此也。羅萬甲曰,古者軍律至嚴,故有三失伍之語,失伍則軍容紊亂,敵以乘隙,故重其失伍之律也。於此可見伯禽治軍,有數字缺上曰,恒字何以不釋義也?羅萬甲曰,此必諺解刻出時落書之致也,非徒此也,〈上曰〉諺解所釋,多有差誤處也。羅萬甲曰,芻蔓責於魯人者,以其地近而致便故也。伯禽以新造之國,未經戎事,而治兵之法,如是有條,此周公家法之傳也。新造之國,猶且如此,況世久之國,豈不爲預講軍法乎?我國軍法紊亂,有同兒戲,臨急遑遑,不知坐作進退之節,極可寒心,自上誠爲留念。趙贇曰,帝王之勇,在於不戰,漢文帝常爲恭儉,收其發遣,周亞夫按轡親巡,英武發機,卒致傷患自弭,則整頓軍容,使有條不紊,亦有國者之所務也。當此與賊對壘之日,軍卒之不知進退之節,誠非細憂,此正聖上居常留意處也。午時罷。
上御資政殿,引見咸鏡監司金起宗,入侍,承旨睦敍欽,注書李時萬,記事官李時楷·蔡忠元。上謂金起宗曰,卿受重任,有欲言之事耶?金起宗曰,小臣未知北關之事,往見然後,可以知之也。商胡之事,極爲可慮,而備局公事,臣未曉其實也。天下之患,常生於不虞之地,近來國家,專力於西方,而北道則不爲留意,脫有可憂之事,將何以應之也?上曰,北道人心,殘弊已甚,此皆守令不得人之致也。爲監司者,可以嚴明善治處也。會寧府使爲任,近來尤重,申景琥之治民,反不如許完矣。起宗曰,內地守令,則未准刷還之數者,不得出二行缺上曰,其中尤甚者,繩以重律,輕者依所啓施行。金起宗曰,潛商·採參之弊,爲北道第二件大弊,官家非不嚴禁,而潛爲越去,或有被殺者。脫有因此而惹起鬧端,則甚可慮也。上曰,祖宗朝金宗瑞,猶能施設於空虛之地也。故欲爲,似不甚難。卿多才能,若使一路蘇復,則豈偶然也?起宗曰,小臣猥受重任,心誠惶悶,臣見備局答商胡之書,措語極爲低微,商胡以抑賣爲塡慾之地,若信其所言,則後弊無窮,孑遺邊民,無計保存,不許其開路,似當矣。我國書以從市直爲之,抑賣何可許之也?刷還事,須着力爲之,方關殘民,困於廢朝時,貪患,幾盡逃散,而今之守令,亦或有不廉者云,逃散之民,無路還集,極爲寒心也。起宗曰,人性有廉有貪,其性若貪,則豈有貪於前,而不貪於後也?貪汚之吏,不用爲宜矣,如各鎭堡之守將,似難盡得廉潔,監司之任,雖能黜陟,廉貪之〈守將〉莫如御史之出入聞見,詳知與否也。上曰,北道曾前牛馬繁盛,而今則何以極貴也?起宗曰,北道之馬,性强且好,故人多取來,而牛則古者不爲取來矣。高山爲驛,在於嶺底路傍,察訪若得其人,禁其出來,則可無極貴之弊也。又曰,邊上事機甚重,而處置之事,例待朝廷命令爲之,如北路路遠千里,每於往復,動輒經旬,脫有趁急應邊之事,勢難往復二行缺,若事事從之,惟其所言,則益生氣,而我國如兒戲,不可無自强之事也。金時讓爲平安監司時,處事頗不軟弱,故人亦不敢生氣,無前之事,切不可許之也。上曰,近來西邊有憂,故北道則以爲必不來,不爲應變之策,卿其往哉,兼爲之。起宗曰,北道軍兵鮮少,各鎭堡土兵雖足,如干疲殘,而以此難爲禦敵,臣當觀勢爲之,而恐不能堪當大任也。又曰,小臣於天威只尺之下,敢以私事仰達,極知僭越,而臣之老母,今年七十有二,臣有一弟,作宰南方,無他姊妹,可以奉護,臣往北道,則七十老母,獨留空室,人子至情,誠所不忍,臣欲奉往老母,則春分已過,不敢爲規外之事,欲以切迫情由,陳疏上聞,而惶恐不敢,今幸得近天顔,敢將私情,冒死仰瀆,至情所發,不得不達也。上曰,以常規言之,則監司爲規外之事,則守令必效之,似難許之,而卿母無他奉養之人云,情事異於他人,末往何妨也?起宗曰,天恩罔極,不知所達,罷出。以上燼餘
上在慶德宮。停常參·經筵。
李景奭啓曰,明日三度習儀,故視事不爲,取稟。傳曰,知道。
吏批,兼判書李貴進,參判李聖求試官進,參議尹墀進,行都承旨金壽賢進。兵批,判書金時讓進,參判鄭廣敬呈辭,參議韓仁及點考進,參知趙緯韓進,右副承旨鄭之羽進。
吏批啓曰,副提學擬望之人,乏少。承旨中可合人,及時推移竝擬,何如?傳曰,依啓。二行缺
鄭之羽啓曰,數行缺以傳敎觀之,則回啓公事,似爲之先,一字缺事及下問之敎,人定時,自政院一時出給,此必院吏稽緩之致,事甚可駭矣。當初臣等,開坐議啓後,謂必蒙允,國書改撰,名目改書,付諸承文院,使待允下後,卽爲入啓矣。今者聖批如此,故只將前後名目投進,今此名目,與前旣異,則國書措語,亦不得不改,而今已夜深,不得已明早改入之意,敢啓。傳曰,知道。政院所爲駭愕,當該承旨推考,色吏囚禁治罪。
吏批啓曰,彦陽縣監金㠍,呈狀于本曹曰,老母自上年,重得胸塞發熱之證,有時氣絶,以無妹獨子,晝夜不離,今當赴任,而救藥無人,母子之間,情事切迫,入啓處置云。觀其情事,果爲切迫,改差,何如?依啓。
以內需司別坐望單子,傳于都承旨金壽賢曰,潛邸時有功勞人辛德仁除授。
姜弘重曰,注書李時萬,移拜檢閱,請假注書差出。傳曰,依啓。假注書望。△宋希進·李雲載·宋獻吉。
呂爾徵啓曰,張都致·宋起奉·李豐進等,分揀事,判下矣。張都致等放送,何如?傳曰,允。
吏批啓曰,禮曹啓辭,前因本曹啓辭,自上有先修學校之命,而積年頹廢之政,一朝修擧,誠爲未易,有非如臣等蒙昧者,所敢承當,又緣國有大禮,不得更爲申稟處置之事,使聖上興學勸士之美意,中寢不行,此臣等罪也。仍竊伏念,師儒之職,所以表率多士,欲修學校之政者,莫先於師儒之得人,曾在反正之初,大司成,極擇一時儒林之望,又別設司業二員,以草野應聘之賢,例兼其任,一時文風,庶有可望,不幸變故連仍,耆舊淪沒,世道漸變,益不可救,誠可歎也。好賢樂善,人性則同,千金買骨二行缺擬望之人,未易聞見,以曾經司業朴知誡,爲先差出,何如?傳曰,允。
李景奭,以追崇都監意啓曰,來二十七日冊寶御覽事,已爲啓下矣。儀仗·輿輦·祭器·樂器等物,則何以爲之?敢稟。傳曰,知道。祭器,亦當御覽矣。
李景奭,以追崇都監意啓曰,崇恩殿祭器,已爲畢造,數日內當爲移送承華殿,而無藏置庫間,本殿傍近廊舍中可合處,許令參奉看審擇取,以爲旬朔間權置之所,似當,敢啓。傳曰,依啓。
奏請使洪靌啓曰,臣行所幹,乃國家莫大之事,非年例節行之比,呈文傳語之人,不可不擇帶,舌官張禮忠,製述官李長培,別爲帶去,而公淸水營虞候黃珀,屢經海行,孰諳船路,亦令該曹本差,竝爲帶居爲當,且赴京之後,閣科·禮部各衙門,一番呈文之際,不下十五六道,原差寫字官一員,許多時急呈文,有難一時寫出,自前奏請之行,則例爲加帶,今亦以舊例,寫字官一員,加帶以去,甚當。目今登·旅之間,有驚,所經諸島,不無可虞之事,所帶軍官之額外,二員加帶,此外砲手十餘名,到平壤別擇能才之人,分載各船,以防意外之變,至爲宜當。拜表日期不遠,姑以時急之事,爲先,惶恐敢啓。傳曰,依啓。
睦敍欽,以備邊司意啓曰,胡種處置,依前定奪爲之事,命下矣。當初臣等所見,政如聖敎,故以防塞爲啓,而亦慮事機難料,遠方之事,不可一以指揮。故答書措語,微存餘地,行會邊臣時,亦爲許其觀勢善處矣。今日郞差之作挐與否,姑舍勿論,更持國書迫脅恐嚇之患,及我之所以應之者,不可不爲之預慮也。我之所執言者,在於骨者一言,而其實有不然者,骨者所言,乃指本國逃還之人,今日所求,乃是元來彼地之人二行缺處置之端,於斯甚矣。備局諸臣之意,皆如此,敢爲更稟。傳曰,不允。
以答金汗書單字,傳于睦敍欽曰,此答書中所謂都無處置等語,似未妥當,此意言之。
以備忘記,傳于睦敍欽曰,薄石二百立,義昌君家賜給事,言于該曹。
睦敍欽,以兵曹言啓曰,今月十二日宗廟內摘奸時,本曹郞廳,見頉推考事,命下于憲府,憲府使之現告該員,而十五日夕次知正郞趙贇,移授修撰,正郞二員未差,一員都監郞廳除本仕,佐郞一員未差,一員入直,只餘三員,而十六日武藝禁軍都試,故一員堂上執冊,一員檢都廳,一員騎都廳進參,其日適有承傳摘奸之事,以致見頉,具由移文憲府,則憲府依本曹入啓,故今日啓達,極爲惶恐,敢啓。傳曰,知道。
李景奭,以弘文館言啓曰,新除授副修撰鄭雷卿,時在公淸道結城地,經筵入番事緊,斯速乘馹上來事,下諭。依前例館書吏給馬下送。傳曰,依啓。
李景奭,以司譯院提調言啓曰,司譯院之設堂,爲事大交隣,其官雖微,其責任甚重,故自祖宗朝以來,其勸奬之方,置額之多,特優於三醫司矣。今見兵曹甘結,上年十二月,應貶居下人員,年紀居住,竝令成冊進呈,本院官員等恐其定役,枚擧本院殿最舊規,一齊號訴,臣等問其舊規,則必以連下等連三中者,除名本院。有若朝官罷職者然而猶不定役,隨其罪之輕重,才之高下,還爲入屬之,渠等之言,雖不可準信,而年老譯官,自先王朝立仕者,不爲不多,渠等亦何敢誣飾虛言,以爲欺瞞也哉?且居者,非必以不通譯語者,或以公事場事,或以數字缺不一其端,設使能通譯語者,因一時罪責,而用殿最二行缺傳曰,允。
睦敍欽,以兵曹言啓曰,今日訓鍊院開坐,宣傳官·武臣兼宣傳官·訓鍊都監將官等朔試射爲之,而武臣兼宣傳官洪敏立所射鐵箭,以其同任宣傳官韓纘曾名,呼矢數而,明有綢繆之狀,卽招差備官訓鍊院奉事金鎭,竝與洪敏立等對辨,則金鎭曰,只上矢數而已,不知其面,難辨眞僞云。洪敏立等,則稱冤不已,卽取兩人矢各五介詳見,則韓纘曾矢五介,皆書其名,洪敏立矢三介,則細書其名,二介拭去墨跡,大書韓纘曾名,而入於監的官封送之中,以此用奸之形,詰問韓纘曾等,則低頭無語,其潛圖換名書標之狀,明若觀火,極爲駭愕,洪敏立·韓纘曾等,各別重治,俾無此弊,何如?傳曰,允。
睦敍欽,以工曹言啓曰,章陵丁字閣蓋瓦所運船隻,今月十六日發遣郞廳,多數執捉,以付瓦署,則所當預出牙鍊·雜像等物於江邊,到船卽時載送,而所捉鄭光必等船隻,私自放賣,趁不輸送本曹,聞來不勝驚怪。卽令他船,昨日午水,始爲流下矣。今見都監關字中,則瓦署牒呈內,牙鍊所載船二隻,文石上船後定送云云。此乃以本曹初不定給爲言也,其爲瞞報,欲免遲緩之失,極爲駭愕。請瓦署當該官員推考,色吏及船主鄭光必等,囚禁治罪。傳曰,依啓。先罷後推。
吏曹,金尙憲爲資憲大夫刑曹判書兼同知成均館事世子右副賓客,李安訥爲嘉義大夫刑曹參判,姜碩期爲嘉義大夫司憲府大司憲,兪伯曾爲奮忠贊謨靖社功臣通政大夫弘文館副提學知製敎兼經筵參贊官春秋館編修官,高傅川爲通訓大夫行司憲府掌令知製敎,朴知誡爲奉列大夫行成均館司業,金德承爲通訓大夫行世子侍講院弼善,元振河爲通訓大夫開城府經歷,二行缺柳穎爲奉正大夫行成均館直講,金孝元爲通訓大夫行侍講院文學兼春秋館記注官,沈惕爲朝散大夫刑曹佐郞,鄭斗卿爲朝奉大夫行司諫院正言,金壽翼爲朝奉大夫行成均館典籍,尹學永爲奉正大夫行世子侍講院司書兼春秋館記事官,鄭雷卿爲宣敎郞弘文館副修撰知製敎兼經筵檢討官春秋館記事官者。參外,朝奉大夫行世子侍講院說書尹集,通德郞行藝文館檢閱兼春秋館記事官李時萬,外,權淰爲通訓大夫公州牧使兼春秋〈館〉編修官,卞三近爲中直大夫行興海郡守兼春秋館編修官,李士珪爲通訓大夫行彦陽縣監者。兵批,趙國賓爲五衛將,南斗爀爲兼五衛將,吳伯爲兼五衛將,鄭斗源爲嘉義大夫龍驤衛副護軍,吳珀爲折衝將軍行龍驤衛副護軍,李梲爲折衝將軍行龍驤衛副護軍,鄭信道爲折衝將軍行龍驤衛副護軍,成以性爲勵節校尉行龍驤衛副司正,外,金柱英爲禦侮將軍行彌串鎭水軍僉節制使,李應邦爲顯信校尉守義鎭管兵馬萬戶,閔期遠爲禦侮將軍行臨溜鎭管法聖浦水軍萬戶。
兼吏曹判書李貴箚曰,伏以臣見禮曹回啓,臣箚進所立說,皆失禮意,不得不更爲論辨,伏願聖明,更加三思焉。禮曹回啓,稱考稱伯,名號雖別,旣已追崇,則應行儀註,恐無異同,此說尤極無據,追崇雖同,稱考稱伯,懸然不同。故當先廟朝,其時士論,不可親祭於德興大院君廟,二行缺然則禮曹援此,以爲先王成憲,不亦謬乎?又曰,見古例大行王上諡時,亦爲遣官進冊,祖宗家法,本來如此,此說尤爲無理,大行王上諡時,乃初喪也。主上方居喪中,遣官進冊,誠出於不得已也。又引此禮,欲防今日親祭之證,亦不思之,甚也。又曰,光海之謄錄,始有親祭之事,區區之意,似不當捨祖宗而從光海時,此說尤極無謂,禮曹盡考歷代追崇時不爲親祭之文,而乃曰光海朝,始有親祭之事云云乎?不考歷代,只考成廟時,乃曰始有云云者,未曉其意也。不考歷代,乃曰似不當捨祖宗,而從光海時云云,此說恐未免必欲從其言,臣竊怪之,今此親祭,旣非初喪之時,又無大段行禮之拘礙,而欲以己見防塞親親,抑何見耶?數字缺啓亦因禮曹啓辭,或曰歷朝家法,或曰祖宗舊法,從此禮曹之回啓而敬議,成宗朝遣官進冊,與今日大禮不侔,曲折已陳於前啓辭中,大不必更瀆矣。大槪,以今日大禮推之,大王神主,在私廟時,殿下旣已親祭,則今上諡進冊追王之日,殿下不爲親祭,而遣官代行,揆諸情禮,實是欠禮,而大臣·禮官,防之至此,抑何意歟?祖宗朝進冊寶時,遣官爲之,而不爲親祭,若如今日大臣啓論,歷代家法·成憲,則宣祖大王前進冊寶時,其時大臣·禮官,何不知祖宗成憲防塞,如今日大臣·禮官乎?且今之大臣,亦不無其時立朝者,而到今乃曰,歷代家法進冊寶時,不當爲親祭,不審考出於何史,而乃爲此言乎?又曰,禮成之後,二行缺不爲獻酌,過虞祭後,別設一祭,以慰殿下之心云,別設一祭之言,與今日別爲親祭之言,前後一揆,未知今則誰爲主祭,而謂殿下難便於奠酌,而又出此論也?臣實未曉也。愚臣妄意,殿下不得强違大臣獻議,不能親祭於進冊寶之日,則是日行禮之時,時御所,與承華殿,相拒不遠,殿下似難無故而不參,此祭必別設御幕於大內,恭俟祭畢而還宮,甚合於情禮,令禮官速爲定奪,不勝幸甚。取進止。踏啓字而下。以上燼餘
上在慶德宮。停常參·經筵。
李景奭啓曰,明日常參·經筵,取稟。傳曰,停。
卯時,日暈。
姜弘重啓曰,今日追崇三度習儀,小臣及李景奭進去,下直。傳曰,知道。
以完豐府院君李曙身病,再度呈辭,傳于金壽賢曰,遣內醫看病。
睦敍欽,以侍講院言啓曰,下番司書尹學永入直,今已一朔,而素患瘀血之病,重發痛勢,極二行缺文學金孝元,使之入直,何如?傳曰,依啓。
鄭之羽啓曰,韓纘曾,顯有用奸之迹,兵曹啓請重治事,允下,而啓辭〈之〉中,無令有司推考之語,本院不得捧傳旨,更令兵曹稟旨處置,何如?傳曰,依啓。
鄭之羽,以兵曹言啓曰,政院啓曰,本月二十五日,諸將官等朔試射時,武兼宣傳官洪敏立,與同任韓纘曾,顯有用奸之迹,兵曹啓請重治事,允下,而啓辭中,〈無〉令攸司推考之語,本院不得捧傳旨,更令兵曹稟旨處置,何如?傳曰,依啓事,傳敎矣。當初入啓時,令有司推考一款,落漏於草記中,不察之罪,固所難免,極爲惶恐,令攸司推考治罪,何如?傳曰,拿推。
鄭之羽,以兵曹言啓曰,景福宮衛將牒呈內,今日習儀,大妃殿別監十餘名,突入,本宮別監,問一人亂打門直衛士,目上打破,流血滿面,所見極爲驚駭,問其姓名,則或稱梁仁立,或梁成龍,其爲情狀,尤極可駭,令該曹以爲推閱入啓重治云云,令攸司囚禁治罪,何如?傳曰,依啓。
黃都督揭帖,侍生黃龍頓首拜,茶候台祉,素啓壹通,彊事多艱,將告變島中,日切遑遑,不佞提師西討,諒此幺麽,何難殄滅,賢王仁愛忠款,島人籍庇有年,今者以同仇之義,切仰哺之請,幸勿我拒,而曲賜通那,國家實厚賴之,沈副將,性魯而質直,不佞已經半諭,若有移請,竝馬牌事項,竝祈通行應付,則不獨該將之知感也。征帆在道,臨風附言,不勝神注。
沈副摠揭帖,侍敎生沈世魁,頓首拜,茶候台禧,副啓儀狀貳通策,貴國,素稱禮義忠順,所從來久矣,矧賢王嗣位之後,發政施惠,必先四民,東西南北,無思不服,由百世之後,等百世之二行缺以甦危困,誼隆穹壤,恩同獲渡,不容喋數字缺瑣陳矣。且去夏黃鎭主臨島之後,八九月之間,適有狡奴西犯,糧艘罕至,窘乏告匱,不佞竝鎭主,屢咨屢牘,不啻再三再四,雖以管城子,亦且告疲矣。冬春登郡不幸又値叛將孔有德等,群少無知,變生叵測,幸蒙鎭主,揀選精銳數千西征,會同齊魯,大興水陸,首尾挾攻,逆叛授首,深在唾手間也。但島中官兵,以委不佞鈐束,防禦東虜者,實有八千有騎,商民人等,不下四五萬餘,但無事狀,兵自兵民自民,尙有分別,設有不測虜患,兵卽民民爲兵也。奈衆口嗷嗷待哺,而數萬生靈命脈,危在呼吸之間,在不佞技乏量沙,又勿克作無米之炊,不得不體兵民仰給之心,轉而求濟於貴國也。伏望賢王,恤欽戚相關之念,同舟共濟之雅,俯將客歲四字缺臣二差。故所上之貨,除買船五十號之價之外,當以貨物二萬餘兩,公平易換,米糧接濟。伏望速勅各道布政·管餉等官,盡數急發米糧,以解倒懸,非惟闔島兵民沾濡之澤,實社稷無疆之幸也。矧島中缺乏舟航,尤乞所買就五十號,及時發運,島中接待,又當何如也?況我天朝之與貴國,原屬唇齒之切,安有不奉皇命無故擅自加兵之理。奈何鐵山·龍山太守,不明大義,賴起平地風波,造捏無影流言,觸處布發,以致貴國上下疑忌,是誰之過歟?且邇來鎭主,提師果征西叛乎,抑果東征貴國乎?眞僞立見也。更祈賢王,大發乾斷,必究從前虛誑,以杜將來,可乎?特差舍甥王世泰,賚投咨文,倂不佞芹悃,伏希海涵崇炤,曷勝瞻馳之至,謹具鍍金鞍䩞一副,鍍金轡頭一副,大紅鳳段二端,天二行缺
鄭之羽四字缺啓曰,憲府所啓,龍骨城守立官,當時不能檢飭之失,實在於本官龍川府使朴宗一,亦令備邊司參酌定罪。答曰,依啓事,命下矣。龍骨城丁卯以後,盡歸破毁,上年略加修築,以爲民丁入保之計,彌串僉使之入城句管,而己刻〈以後〉無設築,異於他鎭之事,況當農節方殷,民丁盡爲下村耕作,城中必無防守之軍,而漢賊亦非爲交戰而來,乘夜潛入,意在偸取,則金宗敏之罪,似在於不謹警夜,若繩以失守之律,至爲太重,故本司曾以決棍覆啓矣。臺諫所論,極爲嚴正,而是地之事,決斷爲難,更令本道査覈實狀啓聞後,定罪宜當,而至於龍川,乃在十里之地,漢賊踏城偸竊之事,則非府使所能防捍也。以西北常時規例言之,兵民披擄,出於各鎭堡等,則主鎭官無論罪之事,朴宗一姑先罷職,觀其緘決而處之,何如?傳曰,依啓。
呂爾徵啓曰,朴宗一·金宗敏,備局酌處間姑停矣。今已備邊司回啓此意,所論臺諫命招言之之意,敢啓。傳曰,知道。
鄭之羽,以禮曹言啓曰,樂者,所以導宣風氣,協和神人,與天地相爲流通者也。治世之音,和以平,亂世之音,怨以怒,盛世之音,舒以遲,衰世之音,迫以急,世道之汚隆,觀於此而知之,豈不重哉?惟我世宗大王,始定禮樂,設爲左右坊,分嚴雅·俗之樂,雅樂奏之廟社,俗樂奏之朝廷。其音節奏,雖與中國不同,而按其淸濁,協諸律呂,作爲歌詩,被諸管絃,以鳴太平之盛者則一也。壬辰兵禍以後,國家多事,未遑留意於禮樂者,四十餘年。平時樂師,幾盡死亡,餘者無多,而新入生徒,未有着實訓習之效。其中稍爲伶俐者,盡歸於本院官員使喚之資,一員所率,多至六七名,甚至左右生徒,多以遠方人,苟充實數,二行缺職分內事,何可諉以時運之適然,而不思所以正之乎?請使該院,無踵前轍,務加盡心,陪數之濫數者,省之,闕額之未塡者,補之,廣求中外曉解音律之人,差爲本院官員,如法敎閱,而屛去煩促之音,務回寬平之調,以爲化之一助,幸甚。至於施敎化淑人〈心〉除煩苛召人和,以弘禮樂之源者,寔在於聖上,臣等尤不能無眷眷之心焉。敢啓。傳曰,啓辭甚當,竝依此施行。
呂爾徵啓曰,以刑曹權秋一等啓目,傳曰,此公事中朴復立·梁愛生等,何以不爲擧論耶?都承旨察見事,傳敎矣。男伊·金龍三現捉,則朴復立·梁愛生等,宜用當身,竝以限一年充定之律,而該曹只知律名,不爲擧名結案,果爲疎漏,此公事還出給,使之更爲回啓,何如?傳曰,允。
副提學兪伯曾上疏,伏以臣空疎一庸人耳。愚戇之外,無他寸長,猥蒙寵擢,或內或外,歷試非一,少無涓埃之報,但有瘝曠之誚,固宜備員常調,自守愚分,而不意新命,又出夢寐之外,臣誠惶恐,置身無地,竊念論思之長,責任重大,苟非碩士鴻儒,負一世雅望者,則決難冒居,堂堂聖朝,豈無其人,而今玆誤恩,適及微臣,臣猶多愧,人謂斯何?況臣姿稟鹵鈍,識見淺短,倖竊科第,旋廢鉛槧,至於經傳書史,則未嘗窺其涯涘,而曾忝講官,循例入侍,開卷茫昧,未達文義,追思至今,羞愧在心,況此長官之任,非侍講侍讀之比,臣雖欲貪戀恩寵,叨冒匪據,至於名器,何哉?至於物議,何哉?古人有言曰,君無虛授,臣無虛受。殿下旣以不當授而授之,臣何以不敢當而當之乎?伏願天地父母,察臣無用,戀臣至懇,亟許遞免,以重名器,以安臣心焉。批答缺以上燼餘
上在慶德宮。停常參·經筵。
李景奭啓曰,明日常參·經筵,取稟。且來五月初一日輪對日次,取稟。傳曰,停。
卯時,日暈。
鄭之羽,以都摠府言啓曰,今日入直軍士,中日習射,請出標信。傳曰,知道。
內贍寺提調李貴啓曰,本寺免賤奴婢,因本寺主簿李源輪臺所啓,掌隷院回啓公事,二行缺婢加非·婢孝陽等段所納帖文,雖似分明,而其時判決事沈宗道,眼病目不見書,故如是云云,決難取信分叱不喩,納基四十間免賤,實爲過重。且裁省廳事,各司奴婢,只許免役,而不許免賤云,依事目上項婢從伊·婢加非·婢孝陽等三人,竝爲己身免賤,宜當是白齊。仁慶宮納基,婢應禮·終難·生伊·應終·唜眞等段,所納之基,皆有買得文記,不可以此竝爲宮基,而還賤,但以四五十間空垈,各司奴婢免賤,實爲過重,依裁省廳事目,免役宜當是白齊。納銀免賤,婢貞英段,京畿監司處納米二十石,雖有公文,印後加書,難免違格,而厥後掌隷院銀子十兩納上帖文,雖似分明,以此免賤過重,依裁省廳事目,免役宜當是白齊。婢女還,則渠已納砲數字缺矣。其所生奴大吉·婢業只等初以爲,免賤後生云,而怪其年多,而詰之,則乃曰免賤前所生,而壬寅年納銀,有帖文,有置簿云,非但前後之言各異,若曰免賤前所生,則本寺及掌隷院·刑曹·三司續案,元不付名,中間閑遊者,三四十年,續案元不付名,則自爲良人矣,又有何階而免賤乎?且崇只,旣爲良人,則其夫乃是臨海宮奴所生子女,宜爲良妻竝産,而今其子永立,投屬於別破陣,中間漏落,前後冒濫之狀,不足多辨,而納銀雖有明文,亦不取信,所當還賤,而奴大吉·婢業伊,納銀公文分明,依裁省廳事目,竝爲免賤是白齊。婢朴玉段,掌隷院納銀免賤,公文分明,依裁省廳事目,免役依當是白齊。婢者斤春段,帖文內泛稱納銀三十一兩免賤云,而不書某衙門所納,文書僞造,判然無疑,還賤依當。數行缺天香段,光海時或稱正鐵一千一百斤納于兵器都監云,而考其掌隷院後出承傳置簿冊,則與納炭懸錄,與掌隷院下吏同謀帖文異甚,署押又爲僞造分明,竝爲還賤依當。納軍器婢金德段,壬辰年京畿監司沈岱陣中,納軍器,片箭五部,環刀十柄,鉛鐵三十斤,鐵丸五百二十介,而當時搶攘之日,十餘歲女奴,固無許多軍器運致陣中之理,而壬辰以前,鐵丸絶無而僅有,五百餘介鐵丸,何處得之而運納?擧此一事,足知其虛僞。且婢金德之名,不付於承傳置簿冊,兵曹何以知之,而不待本寺移文,而先自移文,尤爲無理,金德還賤。御寶僞造盜,捕捉婢應精段,年十六歲時,以捕捉御寶僞造盜捕,論以首捕,已爲免賤,法典首捕者,特論賞,其餘分給綿布亦爲有置。私奴車業龍,保人車業麟,別監軍車應雲等,皆是男人,而首功獨歸於女人,到於免賤,似不近理,而其時旣許從自願免賤,今難撓改,仍爲免賤宜當。訓鍊都監納砲奴婢禮還,當初沈岱俸所納軍器等物甚多,而厥後自以爲所納,公文不實,又納都監砲手,而免賤,則沈岱俸所納之說,尤爲無據,同如禮還納砲手功乙良,仍爲免賤宜當。凡斷訟之法,一從文券虛實,而其中有難斷之事,則參之意見,要歸於得中處決而已。本寺奴婢,元數一百五十人中,幾盡斜付,其餘者只老弱,竝五六人而已。數行缺本院抄列免賤者,十人名字,及各年承傳日月,與本冊相準後,名字者四人,則本院圈於各人名首,無名者六人,則圈其名下,踏印出給,竝封送承傳置簿冊,使之査準。李源等更問此外別冊有無,則院吏梁天南等五六人,齊聲說訴,此外無別冊云,曾未幾何?又於六人中五人,有置簿云。至於入啓前後之言,極爲謬戾,故李源,更爲陳疏論辨矣。今者伏見掌隷院粘目公事,則又據渠等呈訴而深斥李源,廣採共公之論,極爲無理,本寺則取其帖文,而考覈虛實,可辨其還賤·還役與否也。掌隷院則只據當初帖文,而偏聽各人之口訓,與本寺往復爭辨,非止一再。且本寺官員李源·李浚天,親往本院,査覈文報之事,昭如日月,而掌隷院回啓,不爲眼同査實,其間事情,尤不可曉也。事跡無憑,文籍不實,落漏者爲還賤,而婢女英·者斤春·天香·信只·得還·金德等懸名者外,其餘文籍可據,而依裁省廳事目者,婢終只·加非·孝陽·應難·唜眞·從難·生只·應從·貞英·應禮·崇只·朴至·奴大吉等十三名,免役婢應貞·禮還等二名,因前免賤。大槪本寺奴婢,僞出帖文,如是許多,而他各司奴婢,或托原從,或稱免賤·免役,或屬斜付,或屬砲·殺手,或稱賜牌,百無一二,各司日漸無形,若此不已,則前頭宮女·別監,何處辦出乎?自今以後,一依大典京各司奴婢之僞造帖文者,別設都監,査覈虛實,如李源所爲,則其間僞造帖文,昭著難掩矣。非徒京衙門奴婢,至於外方各官,亦又爲出帖文謀免軍役者,亦多有之。數行缺傳曰,知道□本寺之所當査出者,乃是帖文眞僞,其納物多少不知,到今瑣論也。且還賤六人中,金化德之事,泛然言之,則啓辭是矣。但如此之類,蒙其父母周旋,得免賤役者,間或有之,不在置簿,亦不無因亂而然也。信只之事跡,極涉黯昧,有難詳知,設有是事,必無不干之人,亦爲成給之理。婢金化德·得還等兩人,更爲明査處之,者斤春等三人,依啓施行。
內贍寺提調李貴啓曰,婢禮英·應難,名落漏辭緣,問于李源,則李源言內,婢女英,則仁慶宮納基免賤云,而後現告,不入於元疏中,而抄出時落書矣。且禮英身死,故不爲擧論,而仁慶宮納基而免賤之類,依裁省廳事目,竝爲免役,則女英雖死,其子可得以從本役,故下端摠數書名時,女英名則不書云。婢應難段,亦爲仁慶宮納基者免賤云,而論列之時,雖落書而應爲免役者,故竝書於列名之中云矣。傳曰,知道。已死之人,免役之事,殊極虛無,前後啓辭,亦相不同,事甚未妥矣。且凡事,長官詳察然後,言于提調,提調知其曲折而稟斷,乃合事體,今此査覈之擧,盡諉於主簿李源,長官則專不知首末,極爲可駭,提調推考,長官罷職,以懲其不職之罪。
正言柳昌文啓曰,殿中之職,爲任最重,近來銓曹注擬之際,專不擇人,闒葺苟冒者甚多,識者之寒心,久矣。監察李光弼·李泳·鄭榮門·金榮後·柳信男等,俱不合,請命汰去。典設司別坐柳淹,顯有附賊之罪,得逭刑章,幸矣至通仕路,物情莫不駭憤,請削去仕版,數行缺傳曰,允。
鄭之羽,以備邊司言啓曰,金差仲男出來云,句管所堂上,令該曹差出之意,敢啓。傳曰,知道。
鄭之羽,以體察使言啓曰,西糧作木,以山郡路遠難輸,出於不得已之計也。密陽距甘同倉船所,纔一息地,而亦爲作木上送,事極駭愕,慶尙監司及密陽府使,竝推考,何如?傳曰,允。
持平宋國澤啓曰,掌隷院,以閱樂之地,樂工輩怠慢不習,至於廟樂,尤甚失序,聞者莫不寒心,以此頃日筵臣陳稟,本院官員,已蒙推考矣。主簿鄭振翼,雖以武科新出身,而爲人冗賤,不似衣冠,演習律呂之任,決難付諸此人,遞差其職,其代以曉解音律者,極擇差出。答曰,依啓。鄭振翼閑官換差。
以戶曹,慶尙監司狀啓帖目,昌原等六官稅糧致敗事,傳于睦敍欽曰,此回啓中所謂監官·色吏,更爲刑〈曹〉推等語,似爲不察,承旨察見。
鄭之羽,以刑曹言啓曰,政院啓辭,以刑權帖一等照目,傳曰,此公事中朴奉立·梁愛生等,何以不爲擧論耶?色承旨察見事,傳敎矣。男只·金三龍,代立現捉,則朴奉立·梁愛生等,竝以限一年充軍之律,而駭曹只引律名,不爲擧名結案,果爲疎灟。此公事還出給,使之更爲回啓,何如?傳曰,允事,傳敎矣。金三龍,年未滿的實與否,移文漢城府,數行缺傳曰,允。
鄭之羽啓曰,鄭振翼閑官換差事,命下矣。臺諫方以遞差論啓,閑官換差承傳,不得捧之矣。傳曰,知道。以上燼餘
上在慶德宮。停常參·經筵。
李景奭啓曰,明日常參·經筵,取稟。傳曰,停。
下直,黃海監司宋英望。
謝恩,全州府尹尹煌。
傳于金壽賢曰,黃海監司宋英望引見。
睦敍欽,以禮曹言啓曰,發冊寶儀註內,近侍,從而進冊,大臣傳捧事,曾已定奪矣。二行缺
宋英望入侍時,上曰,卿受重任,到任後凡施爲之事,預劃之乎?宋英望曰,臣素無知識,況海西之事?多難處,極以爲悶。上曰,雖有難處之事,到任之後,察其形勢,因其勢而善處,可也。黃州爲關防重地也,而城池·器械,極爲虛疎,軍情渙散,無親上死長之意,爲方伯者,必善治,然後方可備禦矣。宋英望曰,黃州城,雖不詳知,而守城之道,得民心爲貴。若得其心,則守城何難乎?上曰,黃海軍兵最精,見科擧榜目,可知其精矣。今無禦敵之效,守令無字牧之道,以致軍情渙散,深可痛也。宋英望曰,黃州有土疾,近年李時英,得病於其處,柳珩死於其地,柳琳亦得病於其處,城中之人,無一人無病,雖十歲兒,亦皆有病,以此授其任,則人皆致病耳。熟習其處,而尙多得病之人,他處人不須言也。
黃海監司諭書,王若曰,漢家荊門之憂,孰若宋朝關陜之急?王濬樓船之役,孰若貞觀巡省之難?玆實係國而重輕,所以移鎭於彼於此。念惟黃海道內,禍於赤兔年間。蓬荻迷天,江·淮之境,驚心慘目,公私掃地,鄆·濮之民,推髓剝膚,漢人之摽略維而,欲揮呵而難止,戍卒之饋餉絶矣。豈飛挽之易停,本道防備之策,當先,一路城池之役,亦大,故斯民重困如彼。嗟今日委寄者其誰?惟卿以出人之才,奮許國之志,頃在戡亂之日,茂著非常之勳,歌魯泮之採芹,圓冠方領,效班生之投筆,虎頭燕頷,卿不懷安誓心?予亦臨危而注意,鉤陳玄武,衛紫微於禁中,赤雀·靑鷹,閼碧油於湖右,數行缺黜陟務察明之則,施措合弛張之方,罪大辟則稟裁,變通訓則顓斷。自解機務,悉從便宜。於戲,察俗觀風,周重旬宣之職。柔遠能邇,舜咨岳牧之臣,其往欽哉,不可輕者,故玆敎示,想宜知悉。弘文館修撰知製趙贇製進
鄭之羽啓曰,以刑曹李浚英公事,傳曰,此回啓中,近道之近字,是字事,傳敎矣。以文勢觀之,則似是本字,而許多文書入啓時,泛然看過,未及詳察,極爲惶恐。此公事還出給,使之改付標,何如?傳曰,依啓。
正言柳昌文啓曰,典設司別坐柳淹,顯有附賊之罪,得逭刑章,亦云幸矣。至通仕路,物情莫不爲駭,豈可遞差而已乎?請命削去仕版。長興府使李泰雲,爲人愚劣,尸居其職,不成士夫貌樣,人皆嗤點。如此之人,不可齒諸衣冠之列,請命罷職。答曰,已爲遞職,不必煩論。
睦敍欽,以備邊司言啓曰,奏請副使趙希逸,方有宿病,不堪海行之狀,人所共知,而莫重之任,不可輕易遞易,或冀其小差,而行期已迫,症勢益重,房闥之間,尙不能任意出入,渠之情勢,固不暇論。國家莫重之事,不可付諸朝夕垂死之人,致有狼貝之患。擧朝公議如此,不敢不達,令該曹速爲處置,何如?傳曰,依啓。
李景奭啓曰,臣於昨夕在院中時,欲知崇恩殿新製樂章音律,而數行缺字音,典樂之音讀,誤矣。不敢自信,考諸詩傳及諺解,則果皆失其本音矣。莫重樂章,字音多誤,敎者如此,學者之誤可知。令禮曹及樂官,更加詳考誦習,且宗廟樂章字音,或不無承訛之弊,竝令一二釐整,何如?臣待罪該房,不敢不啓。傳曰,依啓。
黃海監司宋英望啓曰,臣中軍前郡守鄭之罕,司勇張曛,行司正宋震,自望帶率給馬下送之意,敢啓。傳曰,依啓。
吏曹判書李貴啓曰,頃日因本寺主簿李源上疏,本寺奴婢還賤與否,令小臣査覈事,傳敎矣。臣與本寺正李鍵主簿李源對坐,取考各人等名帖文,査辨眞僞,因構啓草以達,而其時不得深察上下段,或書名,或落名,致勤傳敎之後,取考看審啓草,則李源,適以親病呈辭下鄕,正李鍵除授日淺,未及詳察首末。如此不小査辨之事,欲以終始次知之人,詳問査啓,故以報李源議啓之意,上達矣。今於覆啓之後,正李鐽,以長官不知首末,致勤罷職之命,凡各司官員於寺中事,雖或有所掌,至於判斷啓稟,則專出提調之手,前正李後天以査覈事見捉於下吏之後,李源,以微末之官,任怨當事,其疏中所捧,雖不無前後之言爲異,而其爲國之誠,多有可取者。故今番査出之事,不可委於新出之長官,專委於李源,而其眞僞虛實,據帖文虛實,又以大典及裁省廳事目,數行缺此回啓中,所謂監官·色吏,更爲刑推等語,似爲不可。承旨察見事,傳敎矣。査得六官監官·色吏之事,曾無刑推之事,而此回啓中,以更爲刑推爲言,果爲不察,且六邑·監色等,無一人生還云爾,則厥船之敗於某地,從何路得聞耶?此公事還出給,使之詳察回啓,何如?傳曰,允。
鄭之羽,以都摠府言啓曰,都摠管具宏,掌樂院坐起晝仕,請出標信。傳曰,知道。
嘉義大夫司憲府大司憲姜碩期,誠惶誠恐,頓首頓首,謹百拜上言于主上殿下。伏以,臣每以狗馬之疾,仰瀆天聰,非止一再,罪合萬死。頃蒙天恩,特解館職,曾未數日,復叨寵授,感切之餘,不知置身。臣誠不幸,嬰此重病,沈綿已久,差復無期,委頓床席,不能自力。苟有來問之人,無不愍然相視,病勢如此,其敢有仕職之計哉?雖在閑局散班,固不可虛帶職名,矧玆風憲之長,責任極重?決非癃病之臣,所可冒據而瘝曠也。臣之情勢,實爲狼貝。伏望聖慈,察臣誠懇,矜臣病懇,亟收新命,以安愚分。臣無任惶悚隕越之至,謹昧死以聞。答曰,省疏具悉卿懇。卿其勿辭,調理察職。以上燼餘
上在慶德宮。停常參·經筵。
李景奭啓曰,明日常參·經筵,取稟。傳曰,停。
金壽賢啓曰,臺諫有闕,政事,何以爲之?取稟。傳曰,明日爲之。
傳于李景奭曰,召對爲之。召對入侍,參贊官李景奭,侍讀官李尙質,檢討官趙贇,假注書宋希進,數行缺趙贇曰,若不云來,惟日不足之謂也。李尙質曰,天下之賢好之,則天下之賢人,可以用矣。趙贇曰,人之有技藝語,皆心誠好善之言也。好善,優於天下之氣像也。李尙質曰,穆公,爲悔過作此篇也。李景奭曰,雖曰悔過,若不猛省勇改,則無益矣。改過須如風疾雷猛,不可容有姑息遲疑底意也。又曰,國家安危,在用人。用人,在人君。人君取人以身,修身以道正其本源,本源淸明,則取舍,明矣。先儒曰,政事之非,一事之失,智者能更之,直者能諫之,而非心存焉,則一事之失,可救而正之,後之失,將不勝其救矣。故大人先格君心之非,使好惡分明,此篇只悔其過,而不能勇改其人邪正不能進退,初雖悔用,益明而後復用之,亦何益之有哉?李尙質曰,書傳已畢,縕繹間頉稟,講冊問于領〈府〉事講定。又曰,本館陜窄,無藏書之處,本館先生,爲前任人處求請,欲營造爲計,該曹共爲助力事,自上傳敎,何如?上曰,言于該曹。李景奭曰,小臣近忝承文提調見之,則寫字官多老衰,字劃亦多舛誤。聞諸古老人,則往者筆墨別擇給之,習字甚勤。近日則無此規,渠輩貧寒無爲。吏文學官,亦有名無實,至大之事,極爲寒心,以文官講吏文,而此亦名存實無,漸不如前,必依舊例設庭試,可見其效矣。上曰,國家多事,受其任者,盡心爲之,可以變革弊風〈矣〉。李景奭曰,言于禮曹,何如?上曰,依爲之。上曰,漢語亦講習乎?李景奭曰,御前亦有講習漢語時,今亦依前〈例〉爲之,可見效矣,寫字官,何以勸之乎?李景奭曰,宣祖朝數行缺李景奭,以禮曹言啓曰,禮曹啓辭,樂者,所以導宣風氣,協和神人,與天地相爲流通者也。治世之音,和而平,亂世之音,怨而怒,盛世之音,舒以遲,衰世之音,迫而急。世道之迂隆,觀於此而知之,豈不至哉?惟我世宗大王,始定禮樂,設爲左右敎坊,分敎雅·俗之樂,於雅樂奏之廟社,俗樂奏之朝廷,其音響節奏,雖與中國不同,而按其淸濁,協諸律呂,作爲歌詩,被諸管絃,以鳴太平之盛者,則一也。壬辰兵火以後,國家多事,未遑留意於禮樂者,四十餘年,平時樂師,幾至死亡,餘者無多,而新入生徒,未有着實訓習之數行缺風化之本,風化者,禮樂之源。目今國多疵政,以乏善俗,生民之愁歎未絶,誠不可以人爲致天和也。就天下之理,本末兼該,源流一致,爲有事者,當盡職分內事,何可諉以時運之適然,而不思所以正之乎?請令該院無踵前轍,務加盡心,陪率之濫數者,省之,闕額之未塡者,補之。廣求中外曉解音律之人,差爲本院官員,如法敎閱,而屛去煩促之音,務回寬平之調,以爲治化之〈一助〉,幸甚至於施敎化淑人心,除煩苛召人和,以弘禮樂之源者,寔在聖上,臣等尤不能無眷眷之心焉,敢啓。傳曰,啓辭甚當,竝依此施行事,傳敎矣。掌樂院雅樂·俗雅,一應弊端,臣李貴,方爲提調不能擧職之罪,臣實當之,而其中廣求中外曉解音律之人,與其本院官員,如法敎閱等事,必更爲申明流來爲規,然後可以責效於今日矣。祖宗朝以爲,樂者所以交神明和人心,乃施敎化之急務,故本院主音樂,實主簿一員,又設兼主簿二員。厥後減省兼主簿一員,而癸亥以後,竝減兼主簿一員,實主簿,又以不知音律者差除,誠如禮曹啓辭矣。兼主簿,則勿論有職無職,雖幼學之人,知音律則除拜兼主簿,過三十朔後,陞爲實主簿。故朝士子弟,學習音律者,亦多有之。今則減省兼主簿,故求之京外,學習音律者,絶無矣。雖欲依禮曹所啓,廣求中外曉解音律者,兼爲本院官員,如法敎閱,無可奈何。今者音樂色主簿,有闕,前朝官中,以稍解音律者擇擬,兼主簿一員,爲先依法復設。數行缺凡公會勿參,勿爲差祭,禮曹郞廳一員,稱以本廳檢察宴享等事,備邊司郞廳一員,依前例稱以郞廳,凡干酬應之際,使之報知廟堂之意,敢啓。傳曰,依啓。
李景奭,以金差句管堂上言啓曰,金差出來之數,甚多,該用鷄豬,令司畜署及京畿,預爲措備進排之意,移文知委施行,何如?傳曰,允。
李景奭,以金差句管堂上言啓曰,今此金差時,依前例訓掌書吏四,書寫一人,庫直二名,使令,未入京前五名,入京後五名,使喚,令兵曹定送之意,敢啓。傳曰,知道。
李景奭,以金差句管堂上言啓曰,金差接待時許多節目,不可每每啓下,一依謄錄所載,捧甘結施行之意,敢啓。傳曰,知道。
李景奭,以弘文館言啓曰,進講冊字,領事則皆以爲詩傳宜當云,敢啓。傳曰,知道。
正言柳昌文啓曰,典設司別坐柳淹,顯有附賊之罪,刑章之得免,亦云幸矣。至通仕路,物情莫不駭憤,豈可遞差而止乎?請命削去仕版。答曰,勿煩。
李景奭,以禮曹言啓曰,來初二日新主改題後,舊神主,捧往章陵埋安事,已爲稟定矣。埋安時新造一櫃,舊櫝及前日奉安神主藏,竝入櫃中,將爲埋置,而更聞宗廟虞主埋置時舊例,則掘坎後,只下布席子,上覆油芚,而掩之以土,櫃與藏,皆不用云,其意必有在矣。今日埋置時,櫝外用欌,欌外用櫃,則誠似謹密,而過穿數行缺參奉二員,輪遞守直,而守護軍各差七十戶,遞遷陵,亦不下三四十戶,每戶又給二奉足。位田則免稅,私田則給復。奉護之法,旣已周至,定恤之典,亦甚優厚,而參奉,或不留意職事,守護軍,例多自圖姦利。如丁字閣·齋室,則如有雨漏處,不早修治,以致大役。謀占價米,祭用器物,則匿其新件,以弊爲報。此等事,雖似細瑣,亦不可不爲防姦之道,待大禮旣定後,分遣本曹郞廳,另爲奉審。其丁字閣之微有漏痕處,卽令修治,而其後或有不得已起役之事,勿爲調發役軍,令守護軍輩,自當其役。凡干器用,一一點視後,照數成冊,如各官重記之規,一藏本曹,一藏本陵,以爲日後査檢之地。其有濫報者,本陵參奉,各別論罪,以爲永式,宜當。且自前每年寒食,獻官奉審拔去者,乃是流來古規,而其時草未生芽,無由審其純雜。近於有名無實,故頃因本曹啓辭,有夏享奉審,端午拔去之命,今日依此分付,而告祭太頻,亦涉煩瀆,而遞遷陵無夏享致祭之事,不得依施,陵奉審,今日欲別爲致祭,則亦係新規,不可開端。章陵則本陵參奉,頻數奉審,如有一莖一葉之間〈於〉,莎草者隨年拔去,用功易而取效多。至今七年之內,未有改莎之役者,以設法之得其當也。奉先之道,宜爲一體,若以此規通行於各陵,則無煩瀆神明之弊,有莎草茂盛之益,揆諸事理,亦甚便當。去己巳年,臣鳴吉,爲京畿監司時,以此狀二行缺傳曰,知道。陵寢重事,不可率爾變通,竝問于諸大臣定奪。
睦敍欽,以刑曹言啓曰,以刑曹李浚幾公事,傳曰,此回啓中近道之近字是乎事,傳敎矣。以文勢觀之,則似是本字,而許多文書入啓之時,泛然看過,未及詳察,極爲惶恐。此公事還出給,使之改付標,何如?傳〈曰〉依啓事,傳敎矣。李浚幾原情內,有隣近江原道移訟之願,而此事似有抱冤之狀,故依其所訴,以近道回啓之意,敢啓。傳曰,此訟,移訟他官,似違法例,令本道覈處。
李景奭,以追崇都監言啓曰,寶筒爲紙封,書臣謹封三字,而臣字下,當有御押,發冊寶時,前期一日,以原封爲先內入,御章着押後,封置殿上,因爲行禮之意,敢啓。傳曰,知道。
金壽賢,以禮曹言啓曰,備邊司啓辭,奏請亞使趙希逸,方有宿病,不堪海行之狀,人所共知,而莫重之任,不可輕易遞易。或冀其少差,而行期已迫,證勢益重,房闥之間,尙不能任意出入,渠之情勢,固不暇論,而國家莫大之事,不可付諸朝夕垂死之人,致有狼貝之患,擧朝公議如此,不敢不仰達,令該曹速爲處置,何如?傳曰,依啓事,下敎矣。趙希逸之有宿病,臣等非不知之,而頃年不赴嶺任,入京之後,同知肅謝,臣等以爲其病勢危篤爲言,數行缺傳曰,改差。
金壽賢啓曰,注書權堣,以同姓三寸叔母服制,假注書差出,何如?傳曰,允。假注書望,司贍寺直長李雲栽,權知承文院副正字南老星,內贍寺奉事宋獻吉。
呂爾徵,以都摠府言啓曰,副摠管懷恩君德仁,以會同分軍事,除標信內兵曹進去之意,敢啓。傳曰,知道。
呂爾徵,以都摠府言啓曰,副摠管懷恩君德仁,自二十九〈日〉至三十日監膳事,除標信司饔院進去之意,敢啓。傳曰,知道。
以前日吏曹判書李貴上疏,傳曰,此箚子中所謂以何王爲號云者,果有意見,國中所稱之號,令禮官速爲講定以啓,元箚子,啓下禮曹。以上燼餘
上在慶德宮。停常參·經筵。
視事,縕繹間不爲,取稟。
章陵都監堂上尹新之入來。
吏曹啓曰,禮曹啓辭云云,大槪,今者音樂色主簿有闕,前朝官中,以稍解音律者擇擬,而兼主簿一員,依法典爲先復設,以爲興化之漸,何如?傳曰,依啓。
吏曹判書李貴箚子。大槪,今日議禮,與成廟朝事,懸然不侔,而大臣禮官,每引謬禮,以減削一二字,欲避迎合之名,不亦異乎?伏願聖明,勿撓於浮議,亟稱宗號,一依大行王禮,毋貽譏於天下萬世事,入□□□。朝報金霔校正。日記廳郞廳金可慶書。
上在慶德宮。停常參·經筵。
視事,以縕繹間頉稟。
午時,始行追崇冊禮。
政院啓曰,雨勢如此,嚴時刻觀勢改磨鍊之意,敢啓。傳曰,依啓。
禮曹啓曰,日勢漸晩,若待快晴後行禮,則進冊題主等禮,必致犯夜,殊爲可慮。乘此雨勢稍減之時,自上於殿內行禮,而百官設位於月廊,似爲無妨,大臣之意,亦如此,敢啓。不下。以上朝報
上在慶德宮。停常參·經筵。
答完豐府院君李曙箚曰,省疏具悉卿懇。卿其勿辭,安心調理。
答吏曹草記曰,依貞熹王后時例擧行。
答禮曹粘目曰,成宗朝,以懿敬爲廟號者,是當初諡號故也。今日以此爲例,似不詳察,更議定奪。
答刑曹粘目曰,此人所犯,似有可恕是在果,回啓之事,亦甚嚴正,依前月啓下施行。
追崇進冊寶後,陳賀頒赦,百官加爲之。以上朝報
禁府啓曰,本府罪人放未放人等,具罪目別單,書啓矣。其中李時孟·許脩等,以其當初御史狀啓見之,或曰軍器欠縮,或曰焰硝價多少不同。以李時孟査覈公事,更令兵曹,各年會錄成冊,相考移文。許脩,本道更査狀啓,已皆到府,似無欠縮濫用之事,而判義禁方在告中,未及覈啓矣。前後文書,旣無入己之言,則似當在蒙宥之中,而罪名,係是軍器重事,自下不敢擅便,敢稟。答曰,竝分揀。禁府謄錄
政院啓曰,頒赦事,命下矣。某罪以下赦之乎?敢稟。傳曰,雜犯死罪以下,竝宥。
頒赦文。王若曰,禮非從天而生,本緣情而品節,孝以尊親爲大,蓋歸美而揄揚。式擧縟禮,仍敷霈澤,恭惟皇考,夙挺聖姿。大德在身,未享壽祿之報,至仁垂後,克篤積累之基。啓佑眇躬,光紹寶命。念昊天之罔極,靡夙夜之或忘。況予祖統是承,元非人後之比?旣正名於父子,倫序以明,復加號於寢園,等威自別。獨於尊崇之典,未極徽顯之稱,至彩莫伸,詎暫安於南面?隆恩難報,恒自歉於中情。聿至十年,蓋待今日參前代之舊例,率本朝之彝章,已於今月初二日,謹奉冊寶。尊皇考曰,敬德仁憲靖穆章孝大王。皇妣曰,敬懿貞靖仁獻王后。顯揚之誠,允協於名實,仁孝之道,益彰於家邦。爰告多方,用示同慶,自本月初三日昧爽以前,雜犯死罪以下,竝放,在官者,各加一資,資窮者,代加。於戲,誰無父母?尙感惻怛之深衷,思與臣民,共保休嘉之至治。故玆敎示,想宜知悉。大提學張維製進
傳曰,中殿陳賀權停例爲之。以上朝報
上在慶德宮。停常參·經筵。
政院啓曰,以禁府放未放單子,傳曰,韓成必·權㗟同等,亦可入於蒙宥乎事,傳敎矣。雜犯死罪以下,竝皆宥除,右人等,亦宜入於放矣。第當初所犯,本院不能詳知,令禁府更議,稟處,何如?答曰,允。以上謄錄
有政。
以趙贇爲正言。
禁府啓曰,以李時孟·許脩分揀事,命下矣。放送,何如?答曰,允。
禁府啓曰,以本府放未放單子,傳曰,韓成必·權㗟同等,亦可入於蒙宥乎?政院啓曰,雜犯死罪以下,竝皆宥除,右人等,亦宜入於放矣。第當初所犯,本院不能詳知,令禁府更議稟定事,允下矣。當初韓成必·權㗟同等,以間直羅將軍士,因罪人丁好學等徑斃之由,自鞫廳刑訊三四次後,移送本府。初係逆獄,似難宥於赦罪之中,而韓成必則已受刑九次,權㗟同則七次,而前後受刑累次,別無知情現出之端。當此大霈之日,雜犯死罪以下,竝皆原宥,則此人等,似當蒙宥,故臣等相議,令律官則考律文書,入啓矣。今承聖敎,不勝惶恐,還置之中,何如?答曰,依啓。禁府謄錄
吏曹啓曰,頒赦後,例爲別歲抄書啓,而災傷經二年,準期不敍永不敍用,褒貶中下等人員,依前例竝爲書啓之意,敢啓。傳曰,依啓。
政院啓曰,今月初二日,以陳賀敎書,傳曰,使之改製,敎書改製事,命下矣。大提學張維命招之意,敢啓。傳曰,知道。
禁府蒙放林慶業·洪敏立·韓纘曾·張元吉·金應希天龍。
傳曰,追崇都監都提調以下及製述書寫官等,進冊寶時使以下,改題主時獻官以下,及題主官,書啓。
吏批啓曰,綾城,當爲陞號,而貞熹王后時,坡山以縣陞爲州,光海時,文化,以縣陞爲府,今此綾城陞號,何以爲之?敢稟。批答在上
綾原大君俌,贈綾昌大君。
吏批啓曰,禮曹啓辭據,國陵所在,所當陞號,而高陽·豐德,本郡守而未聞以國陵所在陞號,只驪州,雖以英陵陞號,而本以本州牧使爲獻官,故不可不爲,陞號一事,非該曹所敢擅便,議大臣定奪,何如?傳曰,依啓。以上朝報
上在慶德宮。停常參·經筵。
答禁府草記曰,知道。潛殺逆賊之罪,甚重,爲難蒙宥,但凶計必出於一人,詳察議處。
視事,以縕繹間不稟。
自昧爽至卯時,沈霧。午時,日暈。
北兵使狀啓,四月二十五日,胡人郞差等,率從胡百餘名撤還云云事。以上朝報
吏曹啓曰,傳敎矣。議于大臣則領議〈政〉尹昉,領敦寧府事吳允謙,議國陵所在陞號與否,該曹只當考據舊例而爲之,伏惟上裁。左議政李廷龜,右議政金尙容,議高陽·豐德,本皆郡守,而未聞以國陵陞號云,此說似爲得之,惟在該曹考據舊例而爲之,伏惟上裁。領府事李元翼在外,判府事鄭昌衍,昇平府院君金瑬,病不收議,大臣之意如此,伏惟上裁。傳曰,依議。以上朝報
上在慶德宮。停常參·經筵。
禁府啓曰,以罪人韓成必·權㗟同回啓公事,傳曰,知道。潛殺逆賊之罪甚重,有難蒙宥。但兇計必出於一人,詳察議處事,傳敎矣。臣等書啓時,殊不覺察事係逆獄,伏承前後聖敎,不勝惶恐之至。臣等更爲思量,無論渠輩之輸情與否,旣以潛殺逆賊爲罪名,決不可輕易赦宥矣。且承凶計必出於一人之敎,聖慮所及,出尋常萬萬。臣等取考漢城府檢屍狀實因,則結項致死,明白無疑。凡逆賊罪人,着枷項鎖,杻其右手,夜則北結左手,例也。若不解其枷杻,則雖欲結項,其勢必不可得。解枷杻一事,非間直作俑爲軍士者,勢難自擅,而但軍士與罪人,同宿於間內,明燈守直,而致有結項致死之事,其凶計所出,未能臆而斷定,竝爲因囚爲當,敢啓。答曰,依啓。
禁府啓曰,林慶業已爲蒙宥,辭連人朴進行,別無可問之事,還送配所宜當,敢此仰稟。答曰,依啓。以上謄錄
答內贍寺提調李貴啓辭曰,知道。勿待罪。金叱德等兩人事,依啓辭施行。
答軍器寺草記曰,依啓。試放後論賞罰。
答吏曹草記曰,依啓。其中事務緊重處,依前例施行。
答戶曹草記曰,知道。雖未能周給,間間覓送,以爲勸奬之地。
答禮曹草記曰,依啓施行,其中守護軍,調用勿施。
答軍資正姜大遂疏曰,省疏具悉。爾其勿辭察職。內下日記
上在慶德宮。停常參·經筵。
答工曹判書柳舜翼疏曰,省疏具悉卿懇。金吾堂上,當勉副。
答禮曹草記曰,依啓。當該監役,令該曹施賞。
答江都留守李時伯疏曰,省疏具悉。此時此任,不可輕遞,卿其勿辭察職。
酉時,金差仲男,率從胡入來。內下日記
上在慶德宮。停常參·經筵。
追崇都監錄事嚴尙賢以下,及諸工匠等,令該曹分輕重,米·布磨鍊題給。
傳曰,史官一員待命,騎馬三匹立之。
追崇都監都提調右議政金尙容,提調吏曹判書李貴,各鞍具馬賜給。提調金藎國·金自點·崔鳴吉,郞廳韓亨吉·金南重等,各加一資。前都廳鄭弘溟,半熟馬一匹賜給。郞廳黃後胤·鄭致和·金霱·朴而立·李明傅·李後陽,竝陞敍。前郞廳鄭斗卿·王輔臣,各兒馬一匹賜給。監造官尹堔·李叔鎭·任慬·許嶙·蘇啓興·韓文斗·李時涉·尹㻩·金成九·李慶恒,竝六品遷轉。已出六品者,陞敍。
進冊官領議政尹昉,進寶官左議政李廷龜,各鞍具馬一匹賜給。題主官韓仁及,加資。大祝閔光勳,準職除授。押玉冊官韓汝溭,押玉寶官朴鼎賢,各熟馬一匹。讀玉冊官姜大遂·李惟達,讀諡冊官李景魯,讀寶官吳達升·李行健,捧玉冊官姜翯等四,捧諡冊官田大方等二,捧寶官李燼等四,代致詞官宋國澤,各半熟馬一匹。箱差備官安大杞等二,帕差差備官朴廷耉等二,几臺差備官李言訥等,各豹皮一令。擧冊案者尹勉之等四,卓差備官丁彦璛等六,擧空案者李得養等二,擧讀冊床差備官李德言等三,各上玄弓一張賜給。
玉冊文製述官張維,書寫官尹新之,寶篆文書寫官金光炫,諡冊文製述官李明漢,書寫官金壽賢等,各熟馬一匹。樂章文製述官李敏求,半熟馬一匹賜給。
改題主進冊時祭,終獻官尹昕,熟馬一匹。薦俎官宋駿,大祝申悅道,各半熟馬一匹。典祀官具玹,殿司沈櫶,典儀李琳,祝史韓有良,齋郞尹啓基,捧俎官南溟翼等,各兒馬一匹。贊者申俊,謁者張元獻,贊引邊翼粹,協律郞李淑,掌牲令閔應時等,上絃弓一張賜給。
宮闈令吳以恭,加資。陽繖差備官韓琦以下四十三名,各加一資,資窮者代加。章陵參奉金素·尹皓,竝六品遷轉。
答追崇都監草記曰,知道。自皆春亭陪進人員,勿爲書啓。
有政。
以柳穎爲副修撰。
答禮賓寺草記曰,依啓。給賻木,似當議處。
答吏曹草記曰,知道。兒馬一匹賜給。宗廟修改時
答禮賓寺草記曰,知道。旣已成規,姑勿更改,可也。
卯時,沈霧。午時,日暈。夜一更,月暈。以上內下記草
吏批啓曰,頃日高陽·豐德,不爲陞號入啓。今考輿地勝覽,成宗二年,高陽縣以有敬·昌二陵,陞爲郡。今金浦縣,依此陞號,何如?臣未及致察,率爾啓請,議大臣定奪,惶恐敢啓。
傳曰,金浦郡守吳達天,仍爲除授。以上朝報
卯時,沈霧。午時,日暈。夜一更,月暈。內下日記
上在慶德宮。停常參·經筵。
自卯時至未時,日暈。
傳曰,舊神主埋安時陪進人員等,書啓。朝報
上在慶德宮。停常參·經筵。
政院啓曰,今此賞格中疊賞者及落漏人有無,承旨察見事,傳敎矣。工曹正郞李慶恒捧玉冊,賞格則半熟馬一匹,寶鞍監造,賞格則陞敍。前提調朴東善,前郞廳李尙質,在於書啓之中,而賞格名無,敢啓。傳曰,李慶恒,勿爲疊賞,李尙質,弓子一張賜給。
吏曹啓曰,都監賞加下批政事,今日國忌,何以爲之?傳曰,明日爲之。以上朝報
上在慶德宮。停常參·經筵。
有政。
以崔惠吉爲校理,金堉爲修撰,吳竱爲修撰。
答兵曹草記曰,依啓。船材斫伐時,不禁水使,難免尸居不職之罪,令該司從重推考。
傳曰,舊神主埋安時,陪進郞廳佐郞呂焯,兒馬一匹,引路部將朴濂·崔弘達,相地官宋健,各弓子一張,奏時官宋承朴,不粧弓一張賜給。以上朝報
禁府啓曰,前哨官朴雲,以赴西時行到平山,亂打下人,責立步從罪,刑曹公事,憑閱決杖次,拿來矣。乃是宥旨前事,放送,何如?答曰,依啓。禁府謄錄
上在慶德宮。停常參·經筵。
申時酉時,日暈。夜一更四五更,沈霧。
答領敦寧吳允謙箚曰,卿,謄進至論,用沃予懷,喜玩不已,感卿忠懇。
禁府啓曰,來十八日崇恩殿·承華殿擧動時,府郞廳十員內,大駕考喧二員,挾輦二員,當直一員,本司晝夜直一員,駕導一員,駕後二員,東宮考喧二員,綾原君家影幀陪行,分左右侍衛二員,竝十四員,當爲分差,而本府郞廳十員,隨駕不足,依前例假郞廳四員,令吏曹差出,何如?答曰,依啓。禁府謄錄
答工曹判書李曙箚曰,省疏具悉卿懇。卿辭至此,金吾堂上,當勉副卿意焉。內下日記
禮曹啓曰,崇恩殿移安儀註,今當磨鍊矣。但見五禮儀及文宗朝實錄,大王王后祔廟時,殿下例爲親行,告動駕祭,仍爲奉至太廟,又行祭如儀,今者奉安別殿,雖非祔廟之例,而揆之情禮,似無異同,依祖宗規例施行,何如?敢稟。傳曰,依啓。
禮曹啓目,粘連吏曹判書李貴箚子云云,問于大臣,則領議政尹昉,右議政金尙容以爲,成宗朝,天朝賜諡未下之前,就追崇四字中,仍舊諡以懿敬爲國中之稱,惟我章陵,雖無前日之諡,而旣上徽顯之號,則實與舊諡無別,姑以八字中下二字,爲近日稱號,以待賜諡準降之日,恐爲得宜,故敢以是爲獻議矣。伏承更議之命,反覆商量,則前所獻議,似有所授,而無已則或以新號,上二字敬德稱之,名無不可,此外未得恰當名稱,惟在睿裁。領敦寧吳允謙,左議政李廷龜以爲,懿敬,乃德宗大王未追崇〈時〉世子諡號,而皇命未下之前,就新號四字中,仍舊諡爲國中之稱,則此與今日之禮,雖果稍異,而旣上徽顯之號,就八字中下二字爲之稱號,以待封典賜諡之降,恐爲得宜,故前日收議時,以此爲據,而陳稟矣,惟在聖裁。判府事鄭昌衍,昇平府院君金瑬,病不收議。大臣之意如此,上裁施行啓。傳曰,旣與故事相殊,則今此稱號,實涉無據爲在果,姑依議送施行。以上朝報
上在慶德宮。停常參·經筵。
下直,龍川府使鄭楷。
傳曰,今下弓矢,龍川府使鄭楷給送。
自昧爽至辰時,有霧氣。未時申時,日暈。以上內下日記
上在慶德宮。停常參·經筵。
視事,以縕繹間不稟。
兵曹啓曰,來十八日崇恩殿移安時,都監各樣差備軍,大駕東宮擧動各差備軍,應入之數,多至一千四百餘名,而當番軍士中空闕,及各處留直計除,盡爲抽出,其數僅五百餘名,其間不足之數,八百餘名,他無調用之路,欲徵用畿邑軍士,而不但農劇,日期已迫,勢難調發,不得已京中騎·步兵諸色軍士,沒數調發,推移補用,亦爲不足。莫重擧動,將不成模樣,極爲憫慮,依前規傳語軍一百四十名,以訓鍊都監軍士,暫時借用爲當,且除出各處之後,托稱守直,終不起送,則臨時必狼狽生事,勿論上司,當該色吏,令法司各別重治,何如?傳曰,依啓。以上謄錄
答大司憲金尙憲箚曰,省疏具悉卿懇。卿宜勿辭,調理察職。
領敦寧吳允謙上疏。請仍伏丘壟之下,以畢餘命事。入啓。批答在下
禮曹啓曰,臣等伏見太廟列聖神主題式,及香室祝文頭辭,則頗相不同,如穆·翼·度·桓四祖神主,皆一字諡,而祝文則爲四字,元敬·昭憲·恭惠·章敬四祖后神主,皆二字諡,而祝文則皆加四字,必是後代有加隆之禮,而難於改題,致有異同,事雖可疑,固難輕議,神懿·元敬兩位,以太后書之,而昭憲以下各位神主,皆去太字。至於祝文,竝與神懿·元敬而不稱太字,此必後代,覺其未安而改之者也。祝文旣去太字,則神主不合仍存舊稱,而事在久遠,亦不可輕議。其中祝式之可疑者,有三焉,自太祖至以〈下上〉明廟神主,皆書有明贈諡四字,而賜諡在上,廟號在下者,所以明君臣也,而祝文則去有明贈諡四字,而廟號在上,賜諡在下,此可疑者一也。各室王后神主,只書尊諡,不書姓氏者,所以卞貴賤也,而祝文則竝書姓氏,此可疑者二也。列聖親盡,則祝文不書屬號者,所以別親疎也,而四室世室王后祝文,竝以祖妣書之,此可疑者三也。祝式議定,未知出於何代,而以臣愚見論之,凡立主致祭,所以求神於不見不聞之中者,則祝告之辭,一尊神主所題,然後方有感應之望,而今者倒錯增減如此。至於祖妣之稱,古禮旣無可據,而世代遠近,混同無別,祖宗制禮,恐不如此,無乃兵火以後,祖宗典章,散失不傳,香室忠義輩,不考列聖主式,妄以已定,私自遂成規例者耶?若然則恐不可不爲之釐正也。其中最未安者,宣廟神主,不書皇明贈諡四字,而乃以廟號,加諸賜諡之上,不但有違列聖成憲,亦非我宣廟至誠事大之意也。戊申初喪,雖有姦人濁亂之漸,而先朝舊臣,猶有存者,必不做錯至此,恐是丙辰·庚申兩次加號改題時,姦臣用事,不顧祖宗成憲,擅加更改。不然則或是當初題主時,不考太廟主式,只據祝文謬規,而題之者也。近來朝廷弊習,凡干大小之事,專不照管,任其訛誤,而不以爲意,試以一事明之。如宣廟神主,貽謨垂裕廣休延慶八字,在於顯文毅武聖睿達孝八字之上,而祝文則八字在下,而下八字在上,懿仁神主,書徽烈明德顯淑章聖,而祝文則書章聖徽烈貞憲明德,差謬之甚,一至於此。以此推之,則前項三可疑之禮,亦恐其皆出於香室之訛傳也。竊念王者之禮,莫重於宗廟,如有一毫未盡之事,則不厭熟講而處之。考諸前史,西漢宗廟制度,李唐獻懿祭禮,趙宋始祖位次,百年之後,而議猶未定,命群臣會議者,非一再,豈其喜爲紛更而然哉?實出於重宗廟之意也。今此祝文釐正,初非大段事,而流傳已久,有難擅改。至於宣廟題主之誤,不容不改,而事體實爲重大。有非臣等所敢擅議,而職在秩宗,旣知未安,不敢隱默,乞依歷代規例,令大臣·六卿·三司長官·館閣堂上,雜議賓廳,各陳所見,酌妥施行,玆實聖王尊祖敬宗之一大事也。謹將宗廟·永寧殿各室題式,及香室祝文頭辭,別單書入,以俟睿裁。傳曰,依啓。以上朝報
上在慶德宮。停常參·經筵。
答領敦寧吳允謙疏曰,省卿疏章,予甚驚愧,此非先朝舊臣退去之時,須體至意,從速入來。
視事,以縕繹間不稟。
接伴使成貼狀,本月初十日義州府尹馳報內,當日巳時量,統軍亭候望軍朱奉天進告內,有二人,自龍佛灘結浮下來,卽送小通事問之,則乃剃頭走漢人也。卽問出來之由,則答云,我等辛酉年分,爲奴兵所擄,居在瀋陽村里,因奴兵西向乘出來云。又問彼中事情,則渠等答云,㺚兵入歸時,行到蒙古地方,天兵與蒙古兵竝力,不意掩襲。故奴賊戰不利,逃者居半,四月二十二日,捲兵回來,瀋陽城中哭聲撤天,目見以來云云事。
謝恩,校理崔惠吉,修撰金堉。
答禮曹粘目曰,回啓內所陳,尤爲不妥,勿施。
答院曰,依啓。
吏曹判書李貴箚子,稱宗一款,乃稱大王,後應稱號,而大臣禮官,誤引成廟朝爲人後之例,終始堅執,旣許皇考兩字之後,乃以次第擧行爲言,必無待咨請而爲之。我國私稱之號,何待於咨請乎?以次第言之,稱宗後入廟,入廟後請諡,乃自古封王之典則也。捨祖宗已行之定禮,欲效成廟朝稱叔之變禮,臣實未曉其意也。請令禮曹更爲定奪,以盡追崇之禮事。批答在下
侍講院啓曰,王世子,中庸昨日已爲畢講,今日爲始通講進講之意,敢啓。傳曰,知道。
傳曰,吏曹判書李貴箚子,下該曹回啓。以上朝報
侍講院啓曰,來十八日崇恩殿移安後親祭時,王世子當爲亞獻,而陪從官,只有五員,各差備應入執事者,多所未備,將不成模樣,令該曹今日內爲政,闕員盡爲差出,何如?傳曰,知道。兼察可矣。
政院啓曰,因禮曹啓辭,香室祝文頭辭,與宗廟神主題式,頗相不同,不容不改,而事體重大,依歷代規例,令大臣·六卿·三司長官·館閣堂上,雜議賓廳,各陳所見事,蒙允矣。明日無故云,待開門命招之意,敢啓。傳曰,親祭過後爲之。
承文院,以都提調意啓曰,奏請使發行日期已迫,黑草査對,不可不趁速爲之,而副提調刑曹參判李安訥·李明漢,大司成李敏求,行副護軍鄭百昌,刑曹參議鄭弘溟等啓下後,未及下批,不得行公,令該曹今日內,口傳下批之意,敢啓。傳曰,知道。以上朝報
上在慶德宮。停常參·經筵。
視事,以縕繹間不稟。
答備局粘目曰,依允。作漢人自我決棍,似未妥當,亦令縛送。
政院啓曰,前判官柳咸亨來呈上疏,其主意專爲祔廟,而前日下敎,以追崇事請行者,及不可者,竝爲驅逐勿捧,且末端辭語,極其猥褻,故不得捧入之意,敢啓。傳曰,知道。
答副提學兪伯曾疏曰,省疏具悉。二字缺之罪犯,未及聞知,則爾無所失,宜安心勿待罪。以上朝報
傳曰,十八日親祭後,影幀當爲奉審,此意言于該曹。
禮曹,奏請使發程,六月初一日,方物封裹,五月二十七日,乘船,七月初十日。冬至使發程,六月十九日,方物封裹,六月十六日,乘船,七月二十一日改推擇。啓。以上朝報
上在慶德宮。停常參·經筵。
視事,縕繹間不稟。
答吏曹判書李貴,參判李聖求啓辭曰,知道。勿待罪。
答府曰,句管堂上,別無推考之失,勿爲煩論。
憲府啓辭。大槪,頃日胡差仲男處給賻木,似當令句管所議處事,傳敎。自上蓋以疑其賻之不當,而使之參商申稟也。爲句管諸臣者,卽當論理回啓,而乃以賜賻恤典,實合待遠之道爲言。仲男,背國投賊,凡可以害於國家者,無不陰敎,仲男之父,在王法當伏滅族之誅,國家至今寬貸,終使自斃之仲男,少不知感,益肆慢侮。凡有血氣,孰不痛心?句管諸臣,不能據義嚴責,反請厚賻,又發官馬,千里載運,一何無禮之甚也?今雖旣往,日後接待之失,不可不慮。請句管堂上,竝從重推考。答曰,別無推考之失,勿爲煩論。
禮曹啓曰,大禮只隔一宵,而雨勢支離,已成淫霖,小無開霽之望,雖或明日小晴,道路泥濘,廟庭融濕,莫重之禮,恐難成形,令日官更擇吉日,何如?啓。答曰,依允。
政院啓曰,因禮曹啓辭,香室祝文頭辭,與宗廟神主題式,令大臣以下雜議賓廳,各陳所懷事,親祭過後爲之事,命下矣。親祭旣已退行,明日待開門命招之意,敢啓。傳曰,明日爲之。以上朝報
上在慶德宮。停常參·經筵。
答禮曹草記曰,依前定日發送,使之從旅順口入往,可也。
答兵曹粘目曰,情勢可恕,只決杖,柳舜懋等,勿爲推考。
視事,縕繹間不稟。
禮曹啓目,粘連吏曹判書李貴箚子云云,諡之與號,其意自別,不可以彼當此,故大王初喪,非無尊號,而例以大行稱之,以待皇朝賜諡之降者,禮所當然也。追崇之禮,固與初喪不同,而未賜諡前,無以爲稱者,則一也。成廟朝懿敬之稱,雖因元有此諡,而亦未知其十分穩當,至於今日,就八字尊諡,折其二字以爲,尤恐未安,臣等反覆思量,亦未得妥當之號。竊見古人,或有以陵號稱其君者,如今俗間文字中,世宗稱以英廟,世祖稱以光廟者,亦此意也。今若倣此,稱以章陵大王,雖似苟簡,或不至全無所據,若猶以爲未安,則姑勿別爲稱號,只稱崇恩殿大王王后,亦或一道,臣等旣忝禮官,心有未安,不敢不陳所見,以此更問于大臣,何如?答曰,所陳尤爲不妥,勿施。
禮曹啓曰,移安吉日,問于日官,則來二十六日七日皆吉云,七日似爲尤吉,以七日改付標宜當。且影幀移安,竝行於一日之內,事多相妨,影幀則以二十六日,爲先移安,似便,敢稟。傳曰,依啓。以上朝報
上在慶德宮。停常參·經筵。
視事,縕繹間不稟。
有政。
以金堉爲副修撰。
答內資提調李尙吉啓辭曰,依啓。他司奴婢移屬事,不允。
答院啓曰,句管所堂上,及柳舜翼,竝推考,試文改定等事,令該曹議處。
禮曹啓目,李貴箚子云云,原箚見上廟號一事,重臣三上箚而不知止,非自信之篤,必不至此,但箚中所謂當初議諡時,禮官忘不致察,及其聖問之後,乃爲遂非免責之地云者,不知臣曹本意而言之也。臣曹自前所見,其於支子奉祀一款,則決知其不可,故當初回啓時,累累數百言,皆在於別立廟者,專以父子大倫爲重也。考位旣定,則大倫自明,其間儀文度數,隆殺厚薄之節,自在一時朝議,酌量而行之,非所汲汲,故朝廷力爭追崇,而臣曹不敢以爲非,聖上必欲致隆,而臣曹不敢違異者,蓋以在朝廷,則當引三代,在聖上則固宜從厚故也。尊諡旣上,稱廟已定,儀章備矣,祀典正矣,從此以往,尤非臣曹所敢知,依四祖恭靖而只稱大王,未爲欠禮,依德宗故事,而加上廟號,亦無所妨。但以古禮言之,則惟世室然後方有廟號,則我朝列聖之稱,出於一代之制,元非古禮,而章陵雖在四親之數,未入昭穆之中,則廟號之加,恐非今日所當論者,故議諡時,不爲仰請者,意實在此,謂之忘不致察,固非本情而謂之,故爲遂非,則冤亦甚矣,此何等大事而敢忘之也?亦何敢飾辭而求免其罪也?但重臣前劄中,所謂皇命未降之前,以何王稱之云者,則臣等實未能慮及於此,而八字尊號,只稱二字,則臣等亦疑其難便,故大臣收議之後,別爲回啓,而發落未下,重臣必未知此間曲折,而有此言也。大抵,前日大臣回啓時,以次第擧行爲請者,欲待皇命之降也。其意固有所在,重臣之箚以爲,國中私號,何必等待皇命者?以卽今稱謂爲重,其言亦不無所見,要其歸則一也。所異者卽遲速之差爾,該曹之職,惟在奉行,至於可否遲速之決,則上有聖明,下有大臣,有非臣曹所敢擅便,上裁,何如?啓。答曰,依箚辭施行,俾無未盡之事。
禮曹啓曰,判付內依箚辭施行事,命下矣。大臣及政府東西壁,六曹參判以上館閣堂上,依例命招會議之意,敢啓。傳曰,知道。
領議政尹昉,左議政李廷龜,右議政金尙容啓辭,聖上旣參酌情文,俯詢公議,別廟奉完,縟禮已完,國中稱謂,亦以章孝大王爲定,則稱宗之擧,姑非今日所可輕議,設謂宗號,不係於入廟,只當行之於別廟,而成宗朝旣待皇諡之降,則亦非今日汲汲講定之節,故臣等於前日賓廳回議時,未敢承命矣。今見重臣前後箚辭,至以大臣之議,無倫無據,操縱定奪等語,峻斥不已,臣等不勝未安,敢爲待罪。答曰,知道。卿等,安心勿爲待罪。
賓廳啓曰,臣等於前日賓廳收議時,宗號一事,該曹不爲擧論,自上有何不竝議之敎,臣等,以朝廷旣定別廟之禮,依成廟朝舊例,姑待賜諡之降,議處未晩之意,已爲覆啓矣。其後連因李貴箚子,屢經獻議,而亦未敢輕議,今又以該曹啓辭,來會賓廳,而群議不一,臣等未敢遽爲議啓,惶恐敢啓。答曰,稱以章考,無據,議定宗號,不可已也。
禮曹啓曰,奏請使臣發程之期,纔隔十餘日,上年節使之行,尙無消息,海路已通與否,有難的知,玆爲可慮,使臣發行之後,或依前擇日,乘船下海到旅順,觀勢進退,或姑留西路,探聽那邊消息,然後方爲下海,此兩款中須着明白,指揮以送,故當日査對坐起時,以此意議于大臣,則大臣之意以爲,經先下海,事或狼狽,久留西路,弊端甚多,不如姑觀前頭若干日,以爲進退之計云。但念節使消息,及到於十日之內,有不可必,若不前期處置,一路供饋已辦,夫馬旣調之後,卒然退行,則民弊尤爲可慮,何以處之?敢稟。批答在上
吏曹判書李貴箚子。大槪,恐破禮曹種種無據之說,請速定宗號,以定大禮,且兼陳語及大臣之失,請命遞斥臣職事。入啓。批答在下
賓廳宗號封入。
大王宗號望,元宗·獻宗·順宗。以上朝報
賓廳收議封入。傳曰,令大臣議定。當在賓廳啓辭之上朝報
上在慶德宮。停常參·經筵。
謝恩,副校理金堉。
修撰吳竱三度呈辭。遞差。
答吏曹判書李貴箚曰,省疏具悉。卿其安心勿辭。
答都承旨金壽賢箚曰,省疏具悉卿懇。卿勿固辭,更加調理察職。
答句管廳草記曰,量宜覓給無妨。以上內下日記
憲府啓曰,朝廷之事,非一家之事,議禮之地,非爭鬪之場,而吏曹判書李貴,不顧事理,每發麤厲之氣,寅緣議禮,侵辱大臣,不但疏箚之中,輒肆齮齕,常於廟堂之會,必加譏斥,顯有逼迫搖動之狀,凡在見聞,孰不痛駭?東方雖小,本以禮讓立國,禮讓亡則國隨以亡,豈不寒心哉?事關國體,公議難容,不可以勳貴之故,而有所饒貸,請罷職。答曰,不允。
三司合啓,朝廷議禮十年,定爲別廟之制,縟儀已擧,大事已完,殿下之至情,旣已伸矣。勸殿下爲此擧者,其言亦已行矣,而不能無事,每出新義,初以國中稱謂爲言,繼以速定宗號爲請,禮官防啓,大臣持難,而殿下皆不採納,曲循一夫迎合之說,臣等實未知聖意之所在也。殿下前日,以不入廟爲敎,群下莫不仰之,煌煌御札,傳播遠近,曾未幾時,又下此敎,一哉之心,豈如是數變也?自古入廟,而不稱宗者,有之,未有不入廟而稱宗之,例也。彼李貴之狂雜,殿下之所深燭,夫狂雜者之不能靜思,不能靜思者之不可議禮,聖明豈不知之,而於此莫大之事,必用其言乎?請加三思,亟寢追上宗號之命。答曰,不允。
傳曰,合啓中所謂,禮官防啓云者,指何公事而言耶?一品元勳,以一夫麤厲等語,侮辱之事,其有前規耶?此言亦合於禮讓耶?承旨詳察以啓。
政院回啓曰,前日李貴,箚陳宗號之事,禮曹累次回啓,其中措辭,未能記憶,合啓所謂防啓云者,未知指何公事也。臺諫彈駁之語,雖或有過激之辭,自上只可優容,至於下問,事涉未安,臣不敢詳察論辨,惶恐敢啓。批答在下以上朝報
上在慶德宮。停常參·經筵。
答去夜政院啓辭曰,知道。爾亦不免世態,良可歎也。
大司憲金尙憲啓曰,臣伏聞昨日下政院之敎,不勝悚然之至。凡臺諫啓辭,長官命語,李貴彈文,亦臣所爲也。大抵廟堂之禮,專於嚴恪,臺諫之論,主於直截,乃體貌之當然也。麤勵之云,直書其氣像,糾正之擧,非出於侮辱,況周家民獻,猶得十夫之稱,文字間措語,亦豈有深意也?昔漢蕭望之爲御史大夫,遇丞相無禮,金安上等,以倨慢不避,論刻左遷,御史大夫,位在上卿三公之亞,而一言不避擧正其過,未聞以一品之故,而有所回護也。臣稟性狷狹,論事之際,不能隨事低昻,屢忝臺職,輒遭狼狽,今又忘發,致勤嚴旨,不可一日仍冒,請命罷斥臣職。答曰,勿辭。
執義李惟達,掌令高傅川啓曰,臣等昨日在家,見同僚簡通,則其一,乃論吏曹判書李貴事也。臣等所見,亦以爲然,以不可已之意答送矣。伏聞下政院之敎,辭旨甚峻,不覺瞿然之至,事實出於糾正之擧,而初非有侮辱之意也。誠未格天,致勤嚴旨,臣等所失,與大司憲金尙憲少無異同,請命遞斥臣等之職。答曰,勿辭。
持平宋國澤啓曰,臣昨日伏見下政院之敎,一品元勳,以一夫麤勵等語侮辱之,其有前規耶?此言亦合於禮讓耶?臣不勝惶悚驚歎之至。禮讓豈可以軟美依阿爲哉?諫官所爭者,事之是非而已。若其事之非,則雖以人主之尊,操生殺之柄,而尙不能捫其舌。故龍逢·比干,諫而死。韓愈·唐介,諫而黜。若以一品元勳之故,而莫敢言其非,則是擧殿下之國,相率而爲軟美依阿之態也。如是而後,謂之禮讓,可乎?臣於昨日,旣承嚴旨,不可一刻冒居,而夜深三更,不敢瀆擾,今始來避,所失尤大,請命罷斥臣職。答曰,勿辭。
掌令李惟達,持平吳達升啓曰,臣等伏聞昨夜下政院之敎,至有侮辱元勳等語,辭旨嚴峻,臣等不勝惶悚之至。然此不過出於糾正之擧,豈有侮辱之意哉?臣等亦旣同參此論,而同僚皆以此引避,則臣等何敢晏然仍冒乎?請命罷斥臣等之職。答曰,勿辭。
大司諫李尙質,司諫韓必遠,獻納沈演,正言趙贇啓曰,凡合啓之辭,文字緊歇,兩司不無通議,然後乃啓,自是例常。昨日啓辭中一夫之稱,不過尋常措語,而聖敎至以侮辱斥之,憲府旣以此引避,則臣等何敢晏然?且吏曹判書李貴,恃功專恣,喜事自用之狀,朝野之所共知,臣等之所深惡也。昨於席上,言端已發,第以合啓爲重,一時竝論,恐涉騷擾,姑待今日後事疲軟之失,亦所難免,以此以彼,決不可仍冒,請命罷斥臣等之職。答曰,勿辭。
玉堂箚子。大槪,臺諫之隨事論列,乃其職爾,意在糾合,別無他腸,則其所云云,初不出於侮辱也。嚴旨之下,或稱見同僚簡通,或稱同參此論,亦涉規避,殊無臺諫風采,事苟可以論之,則發論早晩,非所當論,不可以此引避,請大司憲金尙憲,大司諫李尙吉,持平宋國澤,司諫韓必遠,獻納沈演,正言趙贇出仕,執義李惟達,掌令高傅川·李行健,持平吳達升,竝遞差事,入啓。答曰,再昨議號時,兩司長官,不爲立異,退有後言,其失一也。禮曹回啓中,別無防塞之語,而稱以爲防塞,其失二也。吏曹判書李貴,功存宗社,齒爵俱高,有非臺諫所可賤侮,而蔑視慢罵,少不顧籍,其失三也。金尙憲,有此三失,不可仍存臺閣,然本館處置如此,依啓。李惟達等,亦勿遞差。以上朝報
上在慶德宮。停常參·經筵。
大司諫李尙吉啓曰,臣伏聞前夜答玉堂之敎,不勝惶懼,無地自容。嚴旨中有曰,議號時不爲立異,退有後言,此則其日大臣,問兩司長官同參與否,而政院吏來言,不在命牌之中云故,臣與大司憲金尙憲,卽爲退出,且禮官回啓防塞之語,則前日該曹回啓中有云,章陵雖在四親之數,未入昭穆之中,則廟號之加,恐非今日所當論者,此無非防啓之辭,至於李貴,功存社稷,齒爵俱高,而蔑視慢罵,少不顧籍之敎,則言官之職,專主直截,事苟當論,則勳爵之崇高,有不暇計也。合啓中一夫之稱,只是措語間尋常說話,初非有意於侮辱也,聖敎至此,臣罪萬殞,不容一日仍冒臺閣,請命罷斥臣職。答曰,勿辭。禮官文飾之語,謂之防啓,此亦異哉?
持平宋國澤啓曰,臣從諫官之後,論事之際,不能隨勢俯仰,以致嚴辭峻責,逐日而下,將何顔面,復入臺閣乎?且再昨承受批答之後,所當卽爲引避,而以夜已深黑,不敢瀆擾,故避辭中不敢不陳,而措語之間,錯以二更爲三更,其不能詳察之罪亦所難免,以此以彼,不可一刻苟冒,請命罷斥臣職。
大司憲金尙憲啓曰,臣伏見玉堂箚子批答,不勝惶恐隕越之至。第聖敎中所謂三失者,亦有所以十九日議諡時,臣等亦以宗廟疑禮收議事,詣賓廳,旣已獻議之後,大臣問兩司長官,亦爲同參乎?政院吏,對以前日議諡時,亦不命招云,臣等卽爲退出,若或同參,則其時豈不具陳所見乎?禮曹回啓,吏曹判書李貴之速定宗號箚子也,有曰,章陵雖在四親之數,不入於昭穆之中,則廟號之加,非今日所當論,故判付不曰依回啓施行,而曰依箚子施行,此公事尙在,臣等何敢誣也?文彦博之齒爵,不爲不高,而唐介論之,李叔蕃之功,不下於李貴,而臺諫請竄。雖有社稷之功,若狹而驕恣,則終爲社稷之憂也。國家設立臺諫,使之論執時義,糾察百僚,上自乘輿,下至庶僚,苟有所違,繩糾彈駁,乃其職耳,不言則有咎也,何嘗有無故慢罵之意哉?且臣竊念卽今淫雨過度,水潦爲災,道路阻絶,禾稼漂沈,人情不勝憂憫,國家方行祈禱,蓋自議禮以來,廷論多忤,殿下之怒,亦已久矣。群情鬱而不通,此道路之阻絶也。直士盡見斥逐,此禾稼之漂沈也。上天之災,安知非警告我殿下也?殿下惕然改悟,廓開言路,召收放臣,若雲霧捲而白日出,則人心胥悅,天意可回,祈晴之祭,雖勿行,可也。臣今當去職,區區所懷,無路更達,敢爲蔓辭,仰于天威,一鳴當斥,輒復再鳴,臣罪至此,尤無所容。臣旣被三失之敎,又負再鳴之罪,不可一刻冒居,亟命罷斥臣職。答曰,勿辭。
政院啓曰,臣等伏覩昨日玉堂處置箚子批答,辭意殊甚未安,臣等不勝愍然於心也。夫臺官,以言責爲任,玉堂卽公論所在,言路杜絶,公論不行,則國事日非,亂亡隨之,豈不大可懼哉?今者大司憲金尙憲等所論之事,無論措辭之如何,其言則乃國人之言也,其意實出於公耳,夫豈有一毫他腸?就令措語間,或有過當之語,用言之道,惟當取其言之可者而用之,不當拈出其一二言之過當者,以爲拒塞之地也。玉堂之請出請遞,亦以徇一時之公議所在,豈容低昻?今殿下於臺諫之言,斥其三失,於玉堂之箚,遞出相反,是殿下以三司爲不足爲有無也。深恐言路公論,自此絶矣。殿下旣斥其三失,則是使之不得出也,又爲依啓,則是又使之出也?如其可出,則何使之不得出也?如其不可出,則又何使之出也?願殿下試就此一節,而自省之,殿下之所以待臺閣者,果出於誠意耶?誠意交孚,然後上下之情,通矣,何殿下莫之思耶?近來直氣摧沮,爻象蕭然,人思結舌,循默成風,言路如此,國事可知。雖以殿下之聖明,深居九重,豈得盡知此等氣象哉?目今災異稠疊,旱澇相繼,淫霖極傷之慘,尤是近古之所無,田野之間,號哭徹天,此正殿下恐懼修省,求言如不及。凡所以消災召和之道,靡極不用之時也。伏願殿下,克恢聖量,大開言路,待遇臣隣,一出誠意,辭氣之間,務遵和平正大之道,以爲消災淰召和氣之本,不勝幸甚。臣等俱以無似,待罪近密,不勝區區憂閔之至。旣有所懷,不敢不達,惶恐敢啓。答曰,知道。
司諫韓必遠,獻納沈演,正言趙贇啓曰,臣等事殿下無狀,進不能繩愆糾謬,納君無過,退不能守轍循塗,隨時俯仰,屢勤嚴旨,日事瀆擾,臣等之罪,萬死萬死。然君臣之間,誠意爲重,苟有所懷,不可泯默,臣等請畢其說而退。當初議禮之時,殿下以不入廟爲敎,夫不入廟,則不立號,乃禮之當然也。其後該曹,亦以章陵或崇恩殿,請爲國中稱謂,至於啓辭中,亦以廟號非今日所當論者爲言,則再昨臣等之論,不過因前日殿下之敎,議一時非禮之擧,而竝及於該曹之言也。大抵人君聽諫之道,惟當察其言之是非,而進〈退〉之,可也。今殿下每於論事之際,舍其所論主意,摘出措語間文字,以爲督過之地,此是拒諫之君,大段病痛處,而殿下行之,臣等竊憫焉。且臣等雖駑,旣得待罪諫官,雖殿下闕失,猶當直斥而敢言,況於李貴乎?譏斥大臣,而大臣至於待罪,慢蔑朝廷,而朝廷莫敢誰何?殿下使臣等,不在其職則已,一日立乎其位,則斷不可以勳爵之故,而有所回護也。自古勳貴之臣,被彈者非不多也,而未聞以侮辱爲言者之罪。至漢成帝時,朱雲請罪張禹,而始有小臣辱大臣之語,此豈聖世事也哉?殿下旣歷數臣等之失,又以不宜在臺閣爲敎,臣等何敢晏然就列乎?請命罷斥臣等之職。答曰,勿辭。
持平吳達升啓曰,臣等再昨之啓,實出於朝著間糾正之擧,〈斷〉無他意於其間,而殿下非但不卽允從,反下情外之敎,拈出措語間微細文字,作爲多官之罪案,嚴辭峻旨,日甚一日,不料聖明,有如此擧措也。臣於昨日引避時,事出忙遽,率爾構草,而措語未瑩,全不覺其言之涉於規避也。玉堂請遞之啓,實出於公議之嚴,而勿遞之命,又出規外,臣誠惶憫,罔知所爲。夫李貴侵辱大臣之失,有關體面,糾劾之際,雖有發言之先後,而僚議僉同,有此論啓,則嚴旨之降,臣自當之,豈敢有推諉於同事之同僚,而自圖幸免之心哉?臣雖無狀,必不爲此怨,而辭不達意,未免人疑,不可一刻冒居,汚玷名器,請命罷斥臣職。答曰,勿辭。以上朝報
上在慶德宮。停常參·經筵。
視事,以國忌齋戒,停。
答戶曹草記曰,知道。依甲子年例,磨鍊急送,而銀子量宜加給。內下日記
掌令李行健啓曰,臣以無似,屢叨匪據,悠泛度日,祗速官謗,頃於引嫌之時,至被規避之斥,臣之本心,雖實不然,公議所非,旣已請遞,則特出之命,實是規外,臣誠不敢强顔就列,而重以臣近患暑證,呻吟供仕,再昨自闕下還家之後,所患添重,達夜苦痛,召命臨門,昏倒轉劇,欲起還仆,未得趨詣,逋慢之罪,亦所難免,以此以彼,決不可仍冒,請命罷臣職。答曰,勿辭。
掌令高傅川啓曰,臣奉職疲軟,措語不明,玉堂之遞斥,誠所自取。至蒙寬貸,反下規外之命,不勝隕越之至。頃日彈文,雖有發言之先後,實出於僉同,則臣誠無狀,豈敢懷推諉規避之心哉?夫臺閣,主一時是非,言及乘輿,糾正官邪,曾未聞旣遞之人,貪戀榮寵,偃然行公者也。公議至嚴,不可一刻仍帶,而昨緣宿疾苦劇,至於召牌臨門,未卽趨詣,今始來避,逋慢之罪極矣,請命罷斥臣職。答曰,勿辭。
執義李惟達啓曰,孤陋愚臣,如瞽倀倀,每遇事機,動輒齟齬。再昨玉堂之請遞,實是公議,而勿遞之命,遽出格外,臣誠惶靦,益切狼狽。凡臺諫論事之體,必先可否,僚議歸一之後,乃可陳啓也。頃日彈刻李貴之章,自同僚來示於臣,臣深以爲然,乃答其簡,以不可治者,蓋惡李貴之侵辱大臣,必行其己志,相與共論,糾正其失也。殿下不惟不允,侮辱無禮讓之敎,反下於政院。噫,有言責,則雖人主過擧,尙可犯顔不諱,李貴雖高爵元勳,苟有其失,何害一劾?所謂一夫麤勵等語,只是據實而直斥之耳,臣及承嚴旨,竊恐自此朝廷不尊,是非溷淆,依阿軟熟,人莫敢言。終至於國不爲國,欲與長官,聯名偕避,馳詣闕下,則長官引避,旣在臣先,但出示其草於座上,臣之所無言者,皆在其中。臣以爲,旨意相符,更無別構之語,故乃於避辭,略陳當初簡問相可否之事,而合而結之曰,臣所失,與大司憲金尙憲,少無異同,此足以見臣與同僚,同終始而無他腸也,豈料措語之草草,反致人疑於其間也哉?旣被規避之斥,臣何顔面更入臺府?所當卽爲引咎自劾,而緣臣自今月旬前,右足浮痛,將成大瘇,數日來添傷,症勢極苦,昨者召牌臨門,欲起還仆,末由趨赴,針藥一宵,今始來避,逋慢之罪,至此尤大,請命鐫削臣職。答曰,勿辭。
弘文館啓曰,兩司又爲專數避嫌,本館當處置,而副修撰鄭雷卿,呈辭受由,校理崔惠吉,與司諫韓必遠,同生妻娚妹夫,相避,勢不得同參在外,同僚多以故不來,只有副校理臣金堉,副修撰臣柳穎,莫重多官處置之際,聞見孤陋,非一二人所可爲,請副提學兪伯曾,校理李尙質,副校理羅萬甲牌招,使之同參,何如?傳曰,依啓。
玉堂箚子。大槪,大司憲金尙憲,持平宋國澤,大司諫李尙吉,司諫韓必遠,獻納沈演,正言趙贇,竝命出仕,執義李惟達,掌令高傅川·李行健,持平吳達升遞差事。入啓。答曰,依啓。以上朝報
上在慶德宮。停常參·經筵。
夜一更,火星犯翼第一星。
大司憲金尙憲啓曰,臣之不可仍存臺閣,殿下旣以下敎矣。臣之前後引避之辭,亦已盡矣。玉堂不量事勢,又復請出,臣未曉其意也。臣以負罪應遞之人,强顔趨召,三入闕門,可謂有靦面目,主張公論之地,所當爲朝廷扶植廉隅,無狀之身,雖不足言,獨不念秉法爲官者乎?臣益切慨然慙赧之至,請命罷臣職。答曰,勿辭。
大司憲金尙憲再啓曰,臣於國忌之日,敢爲瀆擾,至於三避·四避,而不知止者,豈得已哉?誠以臺諫進退,實關國體,廉恥所傷,義難苟冒,小嫌有不暇顧也?玉堂雖十請出仕,豈有就職之理乎?同朝之間,不以誠信相待,而欲使爲人所不可爲之事,無論彼此,易地則同,設令玉堂諸臣,遭臣等今日之勢,其能晏然復出乎?不諒人情,一至於此,良可怪也。臣萬無仍冒之義,徒增瀆擾之罪,亟命罷斥臣職。答曰,勿辭。
持平宋國澤啓曰,殿下旣以不宜仍存臺閣爲敎,而出仕之命,又出於夢寐之外,臣不勝兢惶閔迫之至,召命不可不赴,故顚倒而進,廉恥不可不顧,故瀆擾而退,進退狼狽,罔知所爲,上下阻隔,情義否塞,此明非治世之氣象也。臣竊歎聖明在上,而有此擧措也。言責之地,決不可冒恥,强顔而居,請亟命罷斥臣職。答曰,勿辭。
大司諫李尙吉,司諫韓必遠,獻納沈演,正言趙贇啓曰,臣等狼狽之狀,聖明旣已洞燭,誤恩荐被,又許出仕,廉恥所關,決難就職,不避國忌,瀆擾至三,臣等之罪,至此尤大,請命罷斥臣等之職。答曰,勿辭。
大司諫李尙吉,司諫韓必遠,獻納沈演,正言趙贇,持平宋國澤再啓措語上同答曰,勿辭。
玉堂箚子。大槪,大司憲金尙憲,持平宋國澤,大司諫李尙吉·司諫韓必遠,獻納沈演,正言趙贇,竝命遞差事。入啓。答曰,依啓。以上朝報
上在慶德宮。停常參·經筵。
自昧爽至辰時,有霧氣。申時,日暈。
有政。
崔惠吉爲司諫,沈演爲校理,趙贇爲修撰。以上朝報
上在慶德宮。停常參·經筵。
禁府啓曰,明日承華殿擧動時,本府郞廳十員隨駕不足,故假郞廳四員,已爲差出,而兵曹公事內,崇恩殿奉移時,禁府郞廳二員,多率羅將侍衛之事,移文于本府矣。假郞廳二員加數差出事,令吏曹急速擧行,何如?答曰,允。禁府謄錄
視事,以崇恩殿奉移擧動齋戒,頉稟。
自昧爽至辰時,有霧。五更,東方·坤方,有氣明滅,如火光。
兵曹啓曰,今此擧動時,各差備軍不足之數,京下番諸色軍士,及訓鍊都監軍·補用軍,曾已入啓蒙允矣。今當番軍士,太半阻水,未能準到,逢點僅七百,而足以推移,補用於擧動時各差備,故前日啓請,京下番軍及都監軍,竝不用之意,敢啓。傳曰,依啓。兵曹謄錄
合啓辭及憲府·諫院前啓,以親祭齋戒姑停。
大司憲姜碩期啓曰,臣竊見議禮以來,廷臣之忤殿下之旨者,重則竄黜,輕則外斥,其他廢置而不爲收錄者,亦非一二,擧措乖當,情意否隔,朝著爻象,日益不佳。頃日兩司之論,雖有過激之語,要其主意,則不過欲盡言責而已。殿下不諒其本情,拈出文字間措語,督過嚴刻,勒加三失,上下之不相孚,至於此極。在廷臣僚,夫孰不兢惶憂慄不敢言,而愍然者也?君臣之間,誠信爲貴,苟無一箇誠信,更將何物,以盡其使事之道哉?殿下於此,固當常加惕念,而痛祛病原者也。臣身嬰沈痼,委頓床席,陳力就列,自分無計,而新命荐及,親祭已迫,不敢控解,扶曳出謝,顧此風憲之首,責任極重,雖號爲骨鯨之臣,亦未免狼狽失措,況如臣庸懦癃孱,不能爲有無者,決難一日苟冒,請命遞斥臣職。答曰,勿辭。
京畿監司書目,章陵堂上以下,上來時,安城郡守李滈,無緣闕支待,罷黜事。以上朝報
上在慶德宮。停常參·經筵。
自昧爽至辰時,有霧。
承華殿親祭時出宮,卯正一刻。
承華殿告動駕祭親行後,仍爲崇恩殿奉安親祭後,藥房·政院·玉堂問安。答曰,知道。
合啓,朝廷議禮十年,定爲別廟之制,縟禮已擧,大事已完,殿下之至情,旣已伸矣。廷臣之終始主張者,其議亦已行矣,而不能無事,每出新義,初以國中稱謂爲言,終以速定宗號爲請,禮官防啓,大臣持難,而殿下皆不採納,曲循一人之謬見,臣等實未知聖意之所在也。殿下前日以不入廟爲敎,群下莫不仰之,煌煌御札,傳播遠近,曾未幾時,又下此敎,一哉之心,豈如是數變也?自古入廟而不稱宗者,有之,未有不入廟而稱宗之禮也。彼李貴之狂雜,殿下之所深燭,夫狂雜者之不能精思,不能精思者之不可議禮,聖明豈不知之,而於此莫大之事,必用其言乎?請加三思,亟寢追上宗號之命。答曰,不允。
府啓,朝廷之事,非一家之事,議禮之地,非爭鬪之場,而吏曹判書李貴,不顧事理,每發忿懥之言,夤緣議禮,侵辱大臣,顯有逼迫動搖之狀。凡在見聞,孰不痛駭?決不可以勳貴之故,而有所饒貸,益壞朝廷之體統也。吏曹判書李貴,請命罷職。答曰,不允。以上朝報
上在慶德宮。停常參·經筵。
答左相李廷龜初度呈辭曰,不允。
藥房,慈殿議藥啓辭。答曰,依啓。
午時未時,日暈,暈上有冠,色內赤外靑。
副修撰鄭雷卿三度呈辭。遞差。內下日記
正言李㬅啓曰,新進小臣,素昧典故,實不知陪祭之前,有淸齋一宿之例,且緣賤疾,不得翌日肅謝及詣祭所,兩司同日除授之臣,皆入陪祭,而臣獨以不及淸齋,莫廁其列,臣之所失,非若常時稽謝者之比,卽欲引避而當與兩司廷爭之日,不敢以小嫌瀆擾矣。今聞物議,多以爲苟且,稽避之失,又所難免。且昨夕啓辭時,新除授在外同僚乘馹上來事,所當竝啓,而下吏來傳長官之言,日勢已暮,前啓之外,不宜後有新啓云,故留待今日矣,得見憲府之啓,在外同僚皆請下諭,始覺有疎漏稽緩之失,臣之一身,有此兩失,決不可苟冒言地,請命罷斥臣職。答曰,勿辭。
大司諫李明漢啓曰,臣以無似,復叨匪據,適當親祭擧動,不得與同僚爲本院齊坐之禮,今日政府査對前早會事,昨已相通,而卽者司諫崔惠吉,以病不來,僚員不備,竟未得開座,疾病,人安得免,事勢適或如此,而臨時不進,似違前例,此無非如臣疲軟,忝居首席之致,且於昨夕,下吏來問,在外同僚啓請馹召事,臣以爲日勢已暮,明日早會相議以啓,不妨云矣。今見正言李㬅引避之事,臣之疎緩之失,亦大矣。以此以彼,不可晏然仍冒,請命遞斥臣職。答曰,勿辭。
司諫崔惠吉啓曰,臣昨與同僚,約爲今朝開坐本院,而隨駕還宮之際,重得暑證,及至私室,達夜苦痛,不得赴坐,雖緣事勢之使然,而揆以事體,極爲未安。長官旣以此引避,臣之所失,著矣,不可仍冒。且合啓中,似有兩款過激之語,故臣以刪去以啓之意,及於簡通,而同僚只改數字,不爲更議之陳啓,雖曰夜已向深,不能往復,而臺閣規例,或不如是,此無非臣言不見信之致,以此以彼,俱難在職,請命罷斥臣職。答曰,勿辭。
持平尹孝永啓曰,昨日擧動還宮後,臣與正言李㬅,以合啓·連啓事,會于臺廳,夜深後得見司諫崔惠吉答李曼簡通有曰,合啓中勸殿下爲此擧者,其言亦已行矣,及曲循一夫迎合之說等語,刪去云云,臣與李㬅相議,若全刪去此等文字,則啓辭措語,文理似不接續,遂以廷臣之終始主張者,其議亦已行矣,及曲循一人之謬見改之,而夜漏已盡二鼓,若更待簡通回報而啓之,則注書傳書之際,將至徹曉,不得已一邊簡通,一邊入啓矣。今見崔惠吉引嫌之辭,則臣之不待論議歸一,徑先陳啓,墜落臺閣規例之失,著矣。不可仍冒,請命罷斥臣職。答曰,勿辭。
合啓。啓辭措語上同答曰,不允。
府啓。啓辭措語上同答曰,不允。正言李㬅,大司諫李明漢,司諫崔惠吉,持平尹孝永,竝引嫌而退。肅謝之日,卽有親祭之擧,則未及齋宿不參陪祭者,勢所然也。今日齊坐,昨已相約,而稱病不來,則責有所歸,且啓請馹召,早晩何妨?俱無可避之嫌,疾病之來,雖或難免,而旣與長官,約爲開坐,臨時不參,則答簡往復,有不可言,而事涉故犯,似難在職,合啓措語,旣已改之,夜深入啓將至徹曉,則一邊簡通,一邊啓達,別無所失。請司諫崔惠吉遞差,正言李㬅,大司諫李明漢,持平尹孝永,竝命出仕。答曰,依啓。吏曹判書李貴事,不允。以上朝報
上在慶德宮。停常參·經筵。
答藥房問安啓辭曰,症候與昨一樣,二香散,昨已進御矣。
慈殿症候,湯藥連日進御,而有加無減,此必藥不相當之致,令醫女入診,更爲議藥以啓,言于入直御醫。
答戶曹草記曰,依啓。且今此別人情所用,乃是莫重之事,而本曹每稱儲乏,推諉於不干他司,殊極非矣。
答院曰,依啓。句管所捧米革罷,似未妥當,檢飭主管之人,俾不至弊及民間,可也。柳舜翼事,觀其緘辭而處之未晩,亦勿煩瀆。
平安兵使·副元帥連名狀啓,二十三日成貼,義州府尹馳報,頭漢人,四月二十二日,自瀋陽逃來,問其奴情,則汗分付內,八高山軍兵加抄出送,故每山高山各抄四百五十名入送云,而今月初十日馳報,奴兵戰不利,死亡居半,捲兵回來,城中哭聲徹天,加抄之說,的實,大敗還巢之言,似爲不實云云。已上朝報
宗親府郞廳,以綾原大君意啓曰,昨日承華殿親祭時,奉禮車雲輅,終始不來,陪祭入參之際,不得已使引儀代行,極爲非矣。請推考,以懲怠慢之習,何如?傳曰,先罷後推。
兵曹啓曰,昨日大王神輦,自承華殿過景福宮前路時,路邊人家廳上門內,有一朝官慢立觀光,所見無禮,使禁府羅將,問其何許人,則自稱備邊司郞廳,而不言姓名,捉其牽馬奴,知家推覈,而知家之人,詐稱兵曹堂上行下,使備局使令任意放釋,其無識縱恣之罪,不可不治,從重推考,何如?傳曰,拿推。
拿推現考裵命純·閔栐哲。啓。
禮曹啓曰,崇恩殿雖與宗廟有間,而旣在四親之數,則祭祖·祭禰之禮,不容異同,故自秋享爲始祀磨鍊,而誓戒·肄儀,竝於禮曹設行之意,敢啓。傳曰,知道。
正言李㬅啓曰,臣之無似,復叨言責,無一毫裨補,而連日瀆擾,臣之罪大矣。第念臺閣,非庶官之比,苟有所未安於心者,不容悶默而止。再昨申啓之時,同僚皆新拜,不得不簡通相報矣。司諫崔惠吉所答,要刪去兩節過激處,而若盡刪所謂兩節,則上下文義,不相接應,臣不得已令持平尹孝永,相議竄改,務歸平穩,而往復之間,二鼓將盡,勢難復待答簡,故直爲啓達矣。崔惠吉避嫌之中,至以言不見信爲斥,不待歸一,率爾陳啓之失,臣與尹孝永無異,況簡通之規,各於其僚,墜落古風,咎專在臣,而昨待物論,今始來避,所失尤大,決不可一日仍冒,請命罷斥臣職。答曰,勿辭,退待物論。
大司諫李明漢啓曰,正言李㬅,引嫌而退。申啓之辭,旣因同僚簡答,有所竄改,而時夜旣深,其未能更待回報,勢所然也。況憲府之官,亦以此引避,而旣請出仕,則尤無更避之嫌,正言李曼,請命出仕。答曰,依啓。
持平金孝建啓曰,譾陋小臣,毫無可取,侍從淸班,初不近似,而聖德包蒙,誤恩重沓,不意新命,又出夢寐之外,驚惶踧踖,繼以感涕。因伏念臣曾忝本職,適會僚員多故,因春秋館啓辭,急於史官署經,依前例雖不備員啓請,與執義姜大遂爲齊坐,而因見修撰鄭斗卿署單,臣於心私自疑惑,以爲應署之官,未署之前,不當徑先呈告。若已呈辭,則署單之呈,抑何意歟?及讀其單,則鄭礥之名書於其父邊之祖,大遂曰,持平頗聞礥之爲人乎?臣答曰,曾聞乙巳之秋,礥也縱使其父,卒成大獄,無乃是耶?大遂曰,吾所聞亦然,遂相議越之,臣等之意,以爲一番越署,只欲明公議所在而已,豈至因此永廢前程乎?雖欲永廢,苟其人才且賢,朝廷其舍諸,立意不過如此而已矣。及見斗卿疏有曰,諫院已出,而憲府只有兩員,越臣署經云,其時諫院所見,自與臣等有異,何必苟同?兩員旣有署經之規,而斗卿署單,適在此際,則烏可以員寡之故,而不爲之乎?其疏又曰,臣之高祖順朋,有乙巳議獄之失云。當初臣等,只見礥之名字,而順朋則不與焉,而今乃舍其署單中書名代數稍近之礥,而提起代數稍遠,而名不書於元單之順朋,抑何意歟?自餘多少,已盡於大遂之疏,臣不必更贅一言,而抑有未盡之意,不得不畢疏焉。朝宗朝,有冤死人子孫錄用之敎,非一非再,則使人冤死者,當何以待之?且聞削乙巳僞勳敎書,有禁錮子孫之語,祖宗朝天覆之盛德,非必欲永世廢錮,絶其自新之路,而懲惡之嚴,蓋如是也。今則代數已遠,棄瑕收拾,是亦淸朝之美事,則使之稍歷淸顯,人皆賢然後用之,夫孰曰不可?何必橫翔捷出,驟陞論思之地也?大抵國之有臺諫,主一時公議,激揚淸濁,糾正百官,乃其職耳。雖有過重之論,枉直之擧,人主尙且優容之,況其下者乎?今則不然,一開口一擧手,而辨爭自明者,輒隨而起,有若相訟者然,此無非如臣駑下,忝冒苟充之致耳。臣之論議此事,始終與姜大遂少無異同,卽陳愊臆,以謝人言,而臣居軍職,惶恐不敢瀆擾,避回泯默,有若無所犯者然。臣雖貪榮無恥,其何敢更入風憲重地,厚招物議乎?且臣春初制除之後,拘於職守,先墓在龍仁一日之程,而未及拜壟,及除軍職,自以散秩無官守,一宿而還,似無所礙,欲伸私情,任意出外,下去之後,非但阻水,適患暑霍,連旬不瘳,伏處廬舍,得聞除目之下,未卽趨謝恩命,以致大禮時不得隨參,臣之罪戾,至此尤大。以此以彼,決難仍冒,請命遞斥臣職。答曰,勿辭。
政院啓曰,明日拜表,視事不爲,取稟。傳曰,知道。
訓鍊都監啓曰,二十七日擧動時,兵曹啓下事目內,駕後諸臣上馬時,分定部將二員,作門哨官一同,各衙門官員奴子,預爲序立路傍,次次上馬,違令奴子,卽其所決棍,甚者囚禁重治云。故各衙門隨駕諸臣奴子,依事目擧行矣。司憲府侍臣所騎馬,以不入作門之內,移怒於哨官及書字的,累度推捉,而哨官旣無主將傳令,又以他衙門所招,不得擅離信地,終不進去,則書字的兩人,至於囚禁捕捉之際,次知書吏朴起生稱名人,操縱太甚,左別哨書字的池仲男處,木六疋,右司左哨書字的吳希鳳處,綿紬一疋·木二疋·布一疋責徵後,始爲囚禁,而其進來移文及囚帖,皆以白文成送,前其啓下公事,囚放無印信,則不得爲之之意,申明捧承傳。故近來凡直囚衙門囚放,皆用踏印公文,而今此憲府囚帖,則有違近例,法府如此,他司可知。大抵擧動時作門哨官,是何等任,而人人任意招去,使有欄入人馬之理乎?每次擧動時,例被詬辱,故作門哨官,皆以爲苦。今番則甚至於書字的囚禁,而色吏操弄作弊,至於如此,殊無事目啓下之意。請在囚書字的,速令放送,責捧書吏,令攸司依法重治,何如?傳曰,依啓。
合啓。啓辭措語見上答曰,不允。
憲府啓辭。措語見上答曰,不允。
掌令金霱啓曰,凡擧動,本府檢飭諸事,故侍臣上馬之際,慮有前日騈顚之患。今二十七日大駕,詣承華殿時,以侍臣馬許令整立事,依例分付於作門哨官,招致書字的,至於數三度,則厥漢等,非徒互相推調,終始不來,多發不恭之言,人心之薄惡,日甚一日,足以觀世變也。忝在法官之後,豈有不得規檢一下人之理乎?此則兩司·玉堂多官莫不痛駭,而大駕旣出闕門,侍臣上馬,命下之後,諸侍臣,不卽跨馬,相顧奔遑,顚倒莫甚。至於自上駐輦移時,此則前所未有之事,而殿下之所洞燭也。姑令囚禁書字的,以待後日處置。卽見訓鍊都監啓辭,則滿紙張皇,無非恐陷法司,而如臣庸劣,冒居風憲之地,終被重臣踐踏。且其啓辭中所謂白帖囚禁,則自不覺其疎漏之失,下吏作弊,不能檢飭,而至下依法重治之敎,決不可一刻苟冒,而賤疾方重,今始來避,罪戾尤大,請命罷斥臣職。答曰,勿辭。以上朝報金霔校正。日記廳郞廳金可慶書。
上在慶德宮。停常參·經筵。
有政。以金堉爲吏曹正郞。
答左議政李廷龜再度呈辭曰,不允。
答領議政尹昉箚曰,省卿箚辭,予甚慮念,卿其勿辭,安心調理。
答合啓曰,不允。
答院曰,依啓。朴慶元遞差,且作門哨官,其守法盡職,極爲可嘉。予欲施賞,爾等勿爲無識之論。通禮及禮貌官,亦無所失,不必推考。句管所革罷事,已諭。
答領敦寧吳允謙疏曰,省疏具悉至懇。予意已諭,卿勿固辭,入來調理。
視事,以拜表停。
崇政殿追崇奏請拜表時,卯初一刻。
遣陪臣洪靌·李安訥等,奏請于天朝。
申時,日有左珥。酉時,日暈。內下日記
傳曰,章陵提調尹新之加資,郞廳李井男·安時賢陞敍,監造官金璡等二,六品遷轉。已出六品者,陞敍。領役部將庾慶俊等三,相當職除授。算員洪敍九以下,令該曹分輕重米布題給。
持平尹孝永啓曰,臣伏見訓鍊都監啓辭,囚放無印信,則不得爲之之意,申明捧承傳。故近來凡直囚衙門,皆用踏印公文,而今此憲府囚帖,有違近例,法府如此,他司可知云。掌令金霱避嫌有曰,白帖囚禁之事,則自不覺其疎漏之失云。臣曾因府吏犯罪,亦用白帖而囚之,全不記有捧承傳之事也。疎漏之失,臣亦有之,不可晏然處置同僚。昨緣夜深,朝有擧動,今始來避,所失尤大,請命罷斥臣職。答曰,勿辭。
合啓,請亟寢追上宗號之命事。入啓。答曰,不允。
新啓,自前乘輿出闕門,通禮奏小駐,待侍臣上馬,然後方請進發者,蓋所以優待侍臣也。前日親祭時,作門哨官,不納侍臣所騎,侍臣通言使入,則只以慢辭答之,駐輦之後,傳呼上馬,而猶不卽許入,侍臣等不敢徒步等待之際,通禮徑請進發,衣冠顚倒,禮貌虧損,還宮之際,亦如之呵禁,固是職事,事體豈當如是?請當該通禮及禮貌官推考,作門哨官罷職。批答見上
正言李㬅啓曰,親祭擧動時,臣忝在侍臣之末,院吏以故事來言,侍臣騎馬於作門之內,臣竊欽仰聖朝優禮之美意也。及陪出闕門,遑遽顚倒之狀,悉如前所啓者,臣愚妄料流來故事,一朝壞廢,則殊無愛禮之意,不然,拜下禮也,何難於步出作門乎?臣昨已發言,今始構草於長官而啓之矣。及承嚴旨,始覺率爾妄言之失,勢難晏然仍冒,請命罷斥臣職。答曰,勿辭。
大司諫李明漢啓曰,臣伏覩答本院之敎,不任惶悚之至。交戟之士,呵禁出入,固其職任,侍從之臣,傳呼上馬,亦是古禮,如有詬辱顚倒之失,豈無論劾糾正之事?聖批極嚴。至有無識之敎,何敢偃然仍冒?請命罷斥臣職。答曰,勿辭。以上朝報
上在慶德宮。停常參·經筵。
卯時,日暈。自昧爽至辰時,沈霧。巳時,日暈。
答玉堂處置箚曰,依啓。
傳曰,頃日擧動時,作門哨官,堅守事目,略不撓屈,有可賞之美,無可治之罪,而年少無識之輩,不察事理,徒懷營救,今日處置,至以正合論事之體爲言,事甚可駭,校理沈演等推考,以振頹綱。
大司諫李明漢啓曰,無狀小臣,猥叨非分,日以瀆擾爲事,臣誠死罪,此事元非大段,不過體面間糾正之事,當初發論之日,不卽論列者,欲詳其曲折而爲之也。及聞哨官詬辱臺官之語,不勝驚駭,始爲論啓本,無一毫私意也。蓋作門哨官之呵禁出入,乃其職耳,臣等亦何嘗以此爲非哉?然而侍臣所騎,則自在應入之中,旣呼上馬而不許入馬,則其勢必至狼狽,況憲府之官,招致作門下人,則無論事之如何,對之固當以禮,而旣不送下人,乃曰,掌令親自來之云,慢辱極矣。前啓所謂慢辭詬辱者此也,此非泛然風聞之比,本院同僚,亦與憲府之官,同在而親聽云。國家待臺諫,自有體面,一介戟門之士,踐踏如此。今日之臺諫,可謂困矣。此豈但臺諫之困也?乃國家之羞也。聞見甚駭,不得不隨事相糾,而前後聖敎,至此嚴峻,衛士之盡職,誠爲可嘉,臺侍之見辱,獨非未安乎?玉堂之官,旣以請出臣等,至於被推,臣決無仍冒之理,請命罷斥臣職。答曰,勿辭。以上朝報
上在慶德宮。停常參·經筵。
有政。
視事停。
答藥房啓辭曰,知道。觀今日症勢,明朝更爲議定。
答左議政李廷龜三度呈辭曰,不允。
全羅監司狀啓,五月初一日爲始,大雨成霖,山谷崩頹,覆沒田土,平原之處,則川原變改,不變溝塍,水災之酷,古所無云云事。
以趙贇爲持平,以尹坵爲修撰。內下日記
兵曹啓曰,近來國綱解弛,守令但務因循,今六月上番軍士各官中,或有若干闕點之處,而永同縣則忠順衛十名,全數闕點,意謂雨水阻絶,未及上來矣。至今過限已久,竟無形影,極爲駭愕。本官官吏,則推考,而本道兵使,亦竝爲推考,闕點軍士,刻期捉送事,行移何如?傳曰,允。以上謄錄
侍藥廳夕問安。答曰,昨日午間,熱暫止矣,自夕熱氣又重,夜間寢睡不安,牛黃膏進御,臈雪水和菉豆粥進御矣。
禮曹啓曰,生員試,五經義,以單句出題,而製述時,改其文式如論體之意,已爲定奪行會矣。但近來場屋,不復以義取人,久廢矣。若不另爲申明,則士子必不肯製,雖有製者,考官亦不肯取,則聖上作新士習之意,歸於虛地,自今以後,義與疑心,參半試取,如或令行未久,士子製述者不多,則雖不得參半,亦必隨其所製多少,特取若干篇,以開士子學習之路,宜當此意及於事目中,何如?傳曰,依啓。
正言李㬅啓曰,臣等前所論列,不過體面守小事,而前後聖敎,極其嚴峻,玉堂諸臣,至以此被推,臣誠悚慄,無地自容。第恐聖明之惑者未之深燭,故不得不畢其說焉。夫呵禁闌入,固是戟門之職,臣等何嘗以此爲非哉?然其所以禁之,亦宜有別,侍臣馬分排作門之內,已成舊規,兵曹新立事目,亦無侍臣馬不納之語,使應入者預入,分序左右,傳呼上馬,相次跨出,威儀豈不閑整,而職事豈至曠廢乎?今顧不出於此,而竝與應入者而禁之,致令衣冠顚倒,人馬奔騰,其所以禁鬧,適所以啓之,惡在其盡職也?彼之不納,誠爲得體,則傳呼上馬於作門之內,抑何意歟?此猶不足道也。當侍臣通言之際,慢罵詬辱,無所不至,乃有掌令親自來知侍臣名來等語,國家待臺諫,自有體面,一介戰士,豈宜如是踐踏哉?諺曰,投鼠忌器。臣等之受侮,豈非朝廷羞辱乎?卽欲論啓,而事故相仍,遲延數日耳,豈有一毫他意於其間哉?近來臺閣日卑,武士稍橫,其漸不可長也。當今之事,可言者多矣。忝授以來,連有擧動,又有應避之嫌,不得與同僚會議,無一言補闕,而論一哨官,遽承嚴旨,臣何敢抗顔就列乎?且臣多年沈痼之餘,氣力漸敗,暑月供劇,風熱乘虛,再昨詣闕之際,幾死而甦,還家委頓,不省人事,召命下臨,莫能趨詣,殊失人臣不俟駕之義,再呈辭單,見却於政院,扶曳顚躓,今始來避,逋慢之罪,至此尤大。請命罷斥臣職。答曰,勿辭。以上朝報
上在慶德宮。停常參·經筵。
傳曰,慈殿症候,午間熱勢極重,武德門內,侍藥廳排設。
辰時巳時,日暈。未時申時,日暈。酉時,日暈兩珥。
答合啓曰,不允。
答府曰,乘馹上來事,依啓。吏曹判書李貴事,不允。
答藥房啓辭曰,時無痰病藥,勿爲劑入。
答玉堂箚曰,依啓。大司諫李明漢,亦爲遞差。
答藥房啓辭曰,症候小歇,醫入診後,詳議以啓。
答藥房啓辭曰,知道。藥房太達,似未妥當矣。
答藥房啓辭曰,知道。此藥進用,似當煎入。內下日記
合啓,請加三思,亟寢追上宗號之命,批答在上
憲府啓辭,吏曹判書李貴,請命罷職事。答曰,不允。
政院啓曰,奏請使一行,搜銀御史,何以爲之?敢稟。傳曰,令本道都事爲之。以上朝報
上在慶德宮。停常參·經筵。
答侍藥廳啓辭曰,知道。小陷胸湯,似爲有效,此藥加煎入。
答藥房草記曰,依啓。一事待農隙施行,可也。
合啓,朝廷議禮十年,定爲別廟之制,縟儀已擧,大事已完,殿下之至情,旣已伸矣。廷臣之終始主張者,其議儀亦已行矣,而不能無事,每出新義,初以國中稱謂爲言,繼以速定宗號爲請,禮官防啓,大臣持難,殿下皆不採納,曲循一人之謬見,臣等實未知聖意之所在也。殿下前日,以不入廟爲敎,群下莫不仰之,煌煌御札,傳播遠近,曾不幾時,又下此敎,一哉之心,豈如是數變也?自古入廟而不稱宗者有之,未有不入廟而稱宗之禮也。彼李貴之狂雜,殿下之所深燭,夫狂雜者之不能精思,不能精思之不可議禮,聖明豈不知之,而於此莫大之事,必用其言乎?請加三思,亟寢追上宗號之命。答曰,不允。
憲府啓辭,朝廷之事,非一家之事,議禮之地,非爭鬪之場,而吏曹判書李貴,不顧事理,每發忿懥之言,夤緣議禮,侵辱大臣,顯有逼迫動搖之狀。凡在見聞,孰不痛該?決不可以勳貴之故,而有所饒貸,益壞朝廷之體統也。李貴請命罷職。答曰,不允。以上朝報
上在慶德宮。停常參·經筵。
有政。
吏批,兼判書李貴被論,參判李聖求進,參議尹墀進,左副承旨鄭之羽進。
兵批,判書金時讓義禁府坐起進,參判鄭廣敬義禁府坐起進,參議鄭百昌進,參知趙緯韓服制,左副承旨鄭之羽進。
政院,慈殿問安,二行缺水進御,罷漏後白粥少許進御,昨日入藥,勿爲劑入。中宮殿問安。答曰,安寧。世子宮問安。答曰,平安。
鄭之羽啓曰,今日爲政事,命下矣。都承旨未差,左承旨姜弘重式暇,右承旨呂爾徵受由在外,吏批代房右副承旨金光炫,當爲進去,而方進藥房,兵批,臣之羽進去,則廳中只有同副承旨金南重,吏批,何承旨進去乎?敢稟。傳曰,兼進。
鄭之羽啓曰,武德門因傳敎開閉矣。侍藥廳不爲移設,則似當還閉,故昨日仰稟,終無發落,今日亦依他門例開之矣,今後仍爲開閉乎?常時不爲開閉之門,故敢此申稟。傳曰,還閉。
傳于鄭之羽曰,武德門守門將,何不見標信徑開門耶?
侍藥廳啓曰,今者慈殿問安批答內,寢睡不如昨日,泄瀉之症,如前一樣,昨日劑進藥,勿爲劑入云。以此問於諸醫,則以爲熱勢雖降,餘症未除,則寢睡時或不安,勢所然也。泄瀉之症,久則成痢,此不可不預防,但泄瀉一日幾次,便色赤白如何,腹痛加減如何?且有痢色與否,後重與否,及昨夜劑入益元散進御與否,必須詳知,然後方可議藥,而承傳色所言,不能仔細,故以是爲閔,敢此仰稟。答曰,自昨夕腹痛差歇,度數亦減,泄瀉之症,不至大段,益元散,時未進御矣。二行燼缺
持平趙贇來啓曰,朝廷議禮十年,定爲別廟之制,縟儀已擧,大事已完,殿下至情,旣已伸矣。廷臣之終始主張者,其議亦已行矣,而不能無事,每出新議,初以國中稱謂爲言,繼以速定宗號爲請,禮官防啓,大臣持難,而殿下皆不採納,曲循一人之謬見,臣等實未知聖意之所在也。殿下前日,以不入廟爲敎,群下莫不仰之,煌煌御札,傳播遠近,曾未幾時,又下此敎,一哉之心,豈如是數變也?自古入廟而不稱宗者有之,未有不入廟而稱宗之禮也。彼李貴之狂雜,殿下之所深燭,狂雜者之不能精思,不能精思者之不可議禮,聖明豈不洞燭,而於此莫大之事,必用其言乎?請加三思,亟寢追上宗號之命。答曰,不允。
持平趙贇來啓曰,朝廷之事,非一家之事,儀禮之地,非爭鬪之場,而吏曹判書李貴,不顧事理,每發忿懥之言,夤緣議禮,侵辱大臣,顯有逼迫動搖之狀。凡在聞見,孰不痛駭?決不可以勳貴之故,而有所饒貸,益壞朝廷之體統也。李貴請命罷職。金大乾貪贓之狀,顯發偸盜之供狀,而幸免邦刑,物情之駭痛,久矣。今只遞其職,不足以快人心,請命罷職。答曰,不允。四行燼缺
冬至使李善行啓曰,自前赴京之行,凡干一行,上通事專掌次知,而臣行上通事趙安義,年滿七十,耳聾眼暗,且不能運步,尙方·內局·內需司貿易浩大,如此貧殘老病之人,決難堪當。大槪,差定之後,恃其老病,專不顧見,令攸司推考,其代通事劉成立,解事勤幹云,以上通事帶去,且自平時赴京各行次,別破陣一人差送,以爲焰焇貿易之地,已成規例矣。今臣行員役都口傳時,軍器寺別破陣,訓鍊都監旗牌,趁未差出,故未入都口傳之中,其後追後差送,依例口傳矣。傳敎內,此兩人勿許口傳,故訓鍊都監,則旗牌還爲差送事,卽爲入啓蒙允。軍器寺,則別破陣,時未處置,不小焰焇,貿易之人管攝,極爲可慮。焰焇不爲貿易則已,若必欲貿易,則自前例帶別破陣,勿爲減革,依舊例帶行之意,竝爲敢啓。答曰,依啓。
冬至使李善行啓曰,凡越海之行,所恃者只舟楫,而今見治船軍官金天擎告目,則下三道新造船三隻,奏請使都執,臣行則以往年冬至使回還所騎船定給,而年久朽破,勢將改槊,然後可以越去,而改槊木手,及修裝什物等,黃海監司,專不致念,且事知水手,至今無一名起送于船所云,發船日期臨迫,而極爲悶慮。依別錄急急整二行燼缺奴賊彌滿關外,逆兵屯據登·萊。若有路梗之患,則臣之此行,未知某處幾日留滯,故將此憫迫之狀,具由啓請蒙允矣,該曹不諒如許曲折,入啓防塞,極爲悶慮。大槪,赴京之行,例於諸道各官,求得路費,庶補萬一之用,而目今各官,都視冷熱,全不顧念,雖有所送邑,只以紙束塞責,尤爲閔迫,以該曹若干盤纏,決難支用,臣行與金藎國,少無異同,依前啓下題給之意,竝爲敢啓。答曰,依啓。
以黃海監司處冬至使越海舟楫事,有旨,傳于金光炫曰,此別單所書,何物耶?
備忘記,慈殿症候差復間,從武德門移御于仁慶宮,令該曹擇日以啓。
傳于金光炫曰,移御日,速爲擇入。
金光炫,以禮曹言啓曰,卽見備忘記,慈殿差復間,移御仁慶宮,令該曹擇日以啓事,命下矣。卽招日官問之,則其言內,凡人避寓時,必先定吉凶方位,然後方議擇日,況至尊移御,事體極重,不可不十分致愼,而以大殿年甲推之,則西南間爲五鬼,西北間爲九厄,此兩方不可移向云,先令泛鐵人定其方位而處之,何如?傳曰,依啓。
金南重,以戶曹言啓曰,近來各官,頑慢成習,凡干上納之物,專不用意,二字缺捧,極爲痛駭。舒川官豐儲倉應納田稅百餘石,太半麤惡,不合內料,該倉具由論報,本曹取來看檢,若不隨現痛治,則無以徵艾,該官守令,姑令本道從重推考,監官色吏,以下燼缺四行燼缺
吏曹,金壽賢爲大司憲,李明漢爲知製敎,洪霶爲都承旨,李景奭爲大司諫,金堉爲弘文館副應敎,金汝鈺爲禮曹佐郞,具鳳瑞爲吏曹佐郞,鄭太和爲吏曹佐郞,李穫爲司憲府監察,李時楳爲正言,蔡衡爲典籍,金孝健爲司書,李時楷爲弘文館副修撰,韓璟爲定州牧使,黃瀷爲平山縣監者。
兵曹,吳百齡爲副護軍,李明漢爲副護軍,李㬅爲副司果者。四行缺
侍藥廳,慈殿晝問安。答曰,朝問安後,白粥淸少許二巡進御,月經水進御,氣候泄瀉一樣。
侍藥廳,慈殿夕問安。答曰,晝問安後,此時則熱,而痰且極盛,胸膈煩悶,牛黃膏進御,則味酸還吐,二字缺痰水出之矣。以上燼餘
上在慶德宮。停常參·經筵。
下直,江華經歷李井男。
政院,大殿問安。傳曰,知道。
政院,慈殿問安。傳曰,寢睡則至三更安穩,其後則或覺或寢,人蔘白虎湯進御後,泄瀉頻數,夜則二巡,卽者一巡,白粥水少許進御,其後則不得進御矣。
侍藥廳,慈殿問安。四行燼缺
鄭之羽,以都摠府言啓曰,今日入直軍士,當爲中日習射,而侍藥廳排設,依前例姑停之意,敢啓。傳曰,知道。
金南重,以禮曹言啓曰,卽者令觀象監官員泛鐵見之,則仁慶宮,在於壬方云,故擇日以啓之意,敢啓。傳曰,知道。十三日太遠,改擇日進定。
鄭之羽啓曰,議政府司錄李興浡,事變假注書受點察任矣。卽聞政府無郞廳,又無司錄,則前頭褒貶,勢將不得爲之云。李興浡,假注書改差,他假注書差出,何如?傳曰,依啓。
事變假注書,朴啓榮·徐祥履·張應。
政院啓曰,臣等因今日問安慈殿,伏覩批答,泄瀉頻數,所進只白粥水少許而已。玉候未寧,今已十餘日,專廢水刺,元氣虛弱,暑症後泄瀉之症,尤爲可虞。仁慶宮,道路雖不遠,當此酷熱,動駕移御,似有添傷之患,自上和婉導達,勿爲移御,務盡靜處調攝之方,不勝幸甚,區區下情,不任憂悶之至,敢此冒稟。傳曰,知道。道路不遠,移寓無妨矣。
司諫韓必遠啓曰,臣素有胸腹之病,入夏以來,發作無常,頃於擧動之日,添之以暑熱胸膈痞隔,腹背牽痛,委頓床席,專廢食飮,以藥爲命。不意今者,復承新命,二行燼缺方且省愆之不暇,其何以揚揚復入臺閣乎?且臣之進退,實爲狼狽,稽遲恩命,爲日已多,逋慢之罪,尤無所逃,請命遞斥臣職。答曰,勿辭。
司諫韓必遠,持平趙贇來啓曰,朝廷議禮十年,定爲別廟之制,縟儀已擧,大事已完,殿下之至情,旣已伸矣,主其論者,不能主事,每出新議,初以國中稱謂爲言,繼以速定宗號爲請,禮官防啓,大臣持難,而殿下皆不採納,曲循一人之謬見,臣等實未知聖意所在也。殿下前日,以不入廟爲敎,群下莫不仰之,煌煌御札,傳播遠邇,曾不幾時,又下此敎,一哉之心,豈如是數變也?自古入廟而不稱宗者有之,未有不入廟而稱宗之禮也。彼李貴之狂雜,殿下之所深燭,狂雜者之不能精思,不能精思者之不可議禮,聖明豈不知此,而於此莫大之禮,必用其言乎?請加三思,亟寢追上宗號之命。答曰,不允。
司諫韓必遠來啓曰,江都峙餉之計,臣等亦知國家不獲已之擧也。但不顧民力之如何,徒事儲峙之多少,則國未及富,而民力竭矣。民力旣竭,則國隨而亡,積粟雖多,烏得而食諸?自句管之設,內外騷屑,農商失業,大小蹙頞,怨咨盈路,此臣等所以瀝血論執者也。殿下亦嘗惕念於該掌施措之失宜,特下推考之命。頃日下本院之批答,以檢飭主管,俾不至弊及民間爲敎,意甚盛矣,然而不罷其局,而徒責其任事之人,則雖有二行燼缺日專廢粥飮,元氣已虛,方當盛暑,擧動不無添傷之患,藥房·政院,旣請停止,而未蒙允兪,臣不勝憂悶焉。仁慶宮,雖曰不遠,而勞動玉體,率爾移御,極爲未安。自上從容導達,務回允從,亟寢移御之擧。答曰,病中移御,乃是常事。爾其深思,勿爲更煩。句管廳事,不允。
金光炫,以禮曹言啓曰,以曹啓辭,傳曰,知道,十三日太遠,改擇日進定事,傳敎矣。臣亦慮其昨日推擇未盡,更招事知日官問之,則十三日前,了無可合之日云,且移御一字缺所泛鐵時,政院催促甚急,閉門臨迫,只問一字缺入直官員,則乾·坤·艮·巽,爲間方,其餘皆正方,二字缺依其所言入啓矣。今日更問於事知地官,二字缺戌·乾·亥三位,爲西北間方,壬·亥之間,最難分辨,一字缺或犯亥,則爲害不小云,國母移御,方所,不可不十分審擇,更爲泛鐵,俾無未盡之患,何如?傳曰,允。
金光炫,以春秋館郞廳,以領監事諸堂上意啓曰,伏見江原監司狀啓,江陵史庫,有雨漏處云。史官一員,趁此霖雨稍霽之時,急速下送曝曬,而雨漏處,令本道卽爲修治,宜當,敢啓。傳曰,依啓。
傳于金南重曰,慈殿平復間,凡干政事,勿爲捧入。
持平趙贇來啓曰,朝廷之事,非一家之事,議禮之地,非爭鬪之場,而吏曹判書李貴,不顧事理,每發忿懥之言,夤緣議禮,侵辱大臣,顯有逼迫動搖之狀,凡在聞見,孰不驚駭?決不可以勳貴之故,而有所饒貸,益壞朝廷之體統也。李貴,請命罷職。二行缺有添傷之慮,藥房·政院,繼陳未安之意,猶未蒙允,臣等竊悶焉。夫以閭閻間未病之人,或於盛炎,暫勞其身,必有所傷,故必以靜處爲貴,況玉候違豫彌留之餘,動駕出宮,移御新闕,豈無可憂之念乎?自上和婉陳達,則必回慈殿之意,請加三思,勿爲移御。答曰,病中移寓,乃是常事。爾等深思,更勿煩瀆。吏判事及金大乾事,不允。
侍藥廳啓曰,卽者伏聞入診醫女之言,則脈候寸關浮大而數,尺脈二字缺比前減一至云。因與諸醫商議,則皆以爲二字缺減一至者,熱退之效也。時時虛乏者,熱退二字缺氣未復也,熱候升降不已者,中氣未復二字缺熱不除,勢所然也。此時不可驟補,亦不可三字缺調攝之難,正在此時,宜用却暑淸健湯,加半夏·柴胡·桔梗各一錢,連翹七分,枳殼五分,□朮代石膏,進服,宜當。虛乏時,以九仙玉道糕,和水進御,而煩渴時,照氷令冷,取快一時,或虛乏之極,不暇和水,則隨便嚼下,亦爲無妨云。此二藥劑入乎?答曰,依啓。
侍藥廳,慈殿晝問安。答曰,朝後泄瀉二巡,卽者接命膏進御,又白粥淸二匙進御矣。
金南重,以禮曹言啓曰,泛鐵人宋健·李甲生等,卽刻詳細泛鐵,則仁慶宮,在壬地無疑云,一字缺移御之擧,臺諫方爲論執,未停啓前,該曹勢難擧行之意,敢啓。傳曰,知道。臺諫必不堅執。以下缺二行缺
金南重,以禮曹言啓曰,備邊司甘結內,都司李陽春,以奬諭事,近當上來,接伴等事,依例擧行云,依前例接待所堂上·堂郞,令吏曹差出,接待諸事,使之預爲料理,郊外迎餞,至上下馬翌日等宴,依任都司例擧行,爲當,令各該司照例施行,何如?傳曰,依啓。
金南重,以軍器寺官員,以提調意啓曰,本寺都提調吳允謙在外,提調李曙病未出仕,今春夏等褒貶,不得及時等第之意,敢啓。傳曰,知道。
侍藥廳啓曰,卽因御醫等,伏聞慈殿泄瀉頗頻,又有鮮血少許隨下云。仍與二字缺李惟聖·閔棡等相議,則皆以爲,此乃熱降症候,今日所定却暑淸健湯,乃此等症治相當之藥,不可易也。然更觀夜間症候,就原藥中或更爲加減無妨云,敢啓。答曰,知道。
侍藥廳夕問安。答曰,氣候與晝一樣,自晝問安後,熱氣方上,與昨日一樣困惱,白粥淸二匙進御矣。已上燼餘
上在慶德宮。停常參·經筵。
洪霶啓曰,假注書洪瑑式暇,請事變假注書徐祥履兼察,何如?傳曰,知道。
政院,大殿問安。傳曰,知道。
政院,大妃殿問安。傳曰,三更熱上,菉豆粥·淸心元進御,寢睡則或寢或覺,泄瀉則三巡,欲明時,白粥水少許進御矣。
二品以上,大殿問安。答曰,知道。
二品以上二行缺寢睡,則或覺或寢矣。
侍藥廳啓曰,昨昏以更一字缺慈候,而就原藥中,或爲加減之意,入啓矣。卽者朝問安批答,三更熱上,泄瀉三巡云。症候似與昨夕無異,而昨日煎入却暑淸健湯,進御與否,亦不能知,臣等不勝憂悶之至,必須詳知症候,然後方可更議加減之意,敢稟。傳曰,湯藥已爲進御,而症候不如昨日矣。下血腹痛之症,亦甚悶慮,治下血之材,詳議加入。
侍藥廳啓曰,臣等與諸醫及李惟聖等商議,則症候因中氣極虛,素患心熱,暑熱兼發,作歇無常,因有熱入腸內,變爲下血之症,用地黃·柴胡·芩連之劑,而以味苦不敢進用,今則一向彌留,不得已以薷芩湯,合涼血地黃湯,加柴胡各〈一〉錢,茅根·升麻各五分煎進,辰砂益元散,亦爲合當,而却暑淸健湯,停止爲當云,依此爲之,何如?傳曰,依啓。
侍藥廳啓曰,伏聞下醫官之敎,且因昨夕問安批答,有藥物進御後盡爲下奏之敎,此必中氣極虛,熱氣又盛,有此暴注之候也。宜以山藥粥,入糯米炒末,乘冷以進,而湯藥則更觀夜來症候,商議以啓,敢啓。答曰,依啓。
鄭之羽,以都摠府言啓曰,副摠管申景珍,以部將褒貶磨鍊事,外兵曹進去,晝仕,請出標信。傳曰,知道。
備忘記。慈殿大內有不可不移之事,故今夜欲爲移御于仁慶宮,此意言于兩司。
獻納李景曾來啓曰,正言李時楳等,四品當爲署經,而大司諫李景奭,呈辭,正言柳昌文,受由在外,雖不備員,臣與同僚韓必遠,不得已爲署經齊坐之意,敢啓。傳曰,知道。
以禮曹,慈殿移御吉時單子,二行缺都監云,以此意移文于本道之意,敢啓。傳曰,知道。
傳于金光炫曰,慈殿移御,中殿·世子嬪·二字缺上與世子,平明時,以小輿,由武德門進往,仍留侍藥事察爲。
以禮曹,慈殿移御時事目單子,傳于金光炫曰,此乃自內擧動,似無各該〈司〉擧行之事,措語改之。
傳曰,時刻單子,勿爲付標,改書以入。
傳于金光炫曰,慈殿移御時,內人等,當爲侍衛,自武德門至弘政門,行路左右,以布帳二甲圍排,極其高大,使雜人不得窺見事,言于都監。
金光炫,以禮曹言啓曰,宗廟薦新節物,分定所産各道,而道路遠近不同,故先到者薦之禮也。崇恩殿,則不問先到後到,竝爲陳啓,事甚煩瀆。自今以後,一依宗廟例爲之,似當。且宗廟薦新之禮,則京外官,以節物膳狀呈本曹,本曹卽爲節物膳狀,送于奉常寺,則本寺官員,躬親領納,所以重其事也。大王神主,在私廟時,薦新一事,自司饔院照例爲之,以示差別之意,而禮定之後,事宜有變通,故曾以此意啓稟,則自上以依近例施行爲敎,故不爲更請矣。但今廟制祀典,一依宗廟,而獨於薦進一事,仍存私廟舊式,事體未妥,敢此更稟。傳曰,依啓。
金光炫,以內醫院都提調意啓曰,侍藥廳,今當移設於仁慶宮矣。當初空闕時,本院則姑令酒房入接,酒房則姑令內資寺權宜借入,而今當次次還設,則內資寺自當移出,敢啓。傳曰,知道。
持平趙贇,正言李時楳來啓曰,朝廷議禮十年,定爲別廟之制,縟儀已擧,大事已完,殿下之至情,旣已伸矣,而主其論者,不能無事,每出新議,初以國中稱謂爲言,繼以速定宗號爲請,二行缺入廟而稱宗之禮也。李貴之狂雜,殿下之所深燭,狂雜者之不能靜思,不能靜思者之不可議禮,殿下豈不知之,而於此莫大之禮,必用其言乎?請加三思,亟寢追上宗號之命。答曰,不允。
正言李時楳來啓曰,江都峙餉之計,臣等亦知,國家不獲已之擧也。但不顧民力之如何,徒事儲峙之多少,則國未及富,而民力已竭矣。民力旣竭,則國隨以亡,積粟雖多,烏得以食諸?自句管之設,內外騷屑,農商失業,大小蹙額,怨咨盈路,此臣等所以瀝血論執,殿下亦嘗惕念於該掌施措之失,宜特下推考之命。頃日答本院之批,又以檢飭主管,俾不至弊及民間爲敎,意甚盛也。然而不罷其局,而徒責其任之人,則雖有巧婦,安能做設米飯乎?果是應捧之物,則二字缺存焉,若是科外,則秋毫皆出於民,欲止其沸,莫如止火,請亟罷江都句管之所。答曰,已諭勿煩。
鄭之羽,以備邊司言啓曰,接伴使與唐將往復呈揭,有緊關之事,則謄書上送,以備睿覽,未爲不可。近日金大德,至以管餉守令,關移謄書狀啓,極爲猥濫,不識事體,甚矣,請推考。傳曰,依啓。
鄭之羽啓曰,慈殿移御時,行路左右,設布帳事,將爲分付都監郞廳,累次催促,尙今不來,極爲駭然。當該郞廳,請推考。傳曰,依啓。
鄭之羽啓曰,以今下備忘之意,兩司城上所,命招言之,何如?傳曰,允。
金光炫,以吏曹言啓曰,臺諫·守令有闕,政事,何以爲之?敢稟。傳曰,明日爲之。
侍藥廳晝問安。答曰,與朝一樣。以下燼缺二行缺
侍講院弼善臣閔光勳疏曰,臣曾忝憲府,重被嚴旨,臣與權濤,罪無異同,而尙保職名,已極惶閔。況且胄筵邇列,決不敢冒居,猥呈辭單,又有還給之命,臣誠悚蹙,罔知攸處。伏願聖明,俯察危懇,鐫改臣職,以安愚分。踏啓字而下。
答朴知誡疏曰,省疏具悉爾懇。無識之語,不必到今相較,爾其勿辭,須速上來。
司業朴知誡疏曰,初頭缺聖恩如天,澤施下書,得保螻蟻微命,二月十八日,伏奉有旨辭,今以爾爲司憲府掌令,爾其乘馹上來事,聞命驚惶,卽欲輿曳賤疾,顚越道路,以盡臣子之職,而臣病轉劇,不獲遂焉。方竊屛伏,以俟天譴,乃蒙聖慈,別設司業儒師之官,而除授愚臣,特降聖旨于本道,給馬于微賤之臣,感激涕霑,罔知所措,如臣愚劣,豈宜得此於聖明之朝乎?伏念臣至愚極庸,無一藝一能,可以從政供職,而加以所學,與世寡合。爰自早年,退藏窮鄕,甘爲農夫。昔年誤蒙聖恩隆厚,天語丁寧,臣受命感激,不知辭避,趨詣闕下,冒忝侍從,職當論禮,所論之禮,果有不合於時議,時議非之,萬口和附,乃以臣所論,爲非禮之禮,而卽爲攻擊臣身,此莫非臣之爲人,昏愚憒憒,不能供職之所致也。禮有聖賢之的證明文,而臣之昏憒,初未記臆,不能引以爲證,但以愚妄之己意論禮,人之疑怪致此,固其所也。臣進旣不能講禮明理,以供所職,退又人多目之以非禮誤國,如此之人,肯在衣冠,恐亦不可,況可更忝侍從之末乎,況可敢爲儒師之任乎?愚臣之計,退藏之外,無可爲者,期與草木同腐,朝夕入地,聖眷不遺,異數復隆,恐或因臣而致,誤於聖朝之用人也。愚臣辭受進退之節,雖極微細,不足以塵瀆天聽,聖朝用人之道,因臣而致誤,則臣豈敢不瀆天聽哉?昔程子上疏曰,陛下擢范純仁,置之言路。在今世爲非常之擧,識者皆喜,臣獨憂之,陛下始奮英□□一人,誠恐或有差失,遂抑聖心,以爲專守四行缺皮毛數,重裹頭面,雖盛暑亦不能解,少或出入觸風,則眩暈顚仆,蓋肺絶無陽,不任風寒故也。他餘血氣虛損,精神耗竭等證,不可勝數,命如一線□未絶,扶病登程,則必斃於中路,萬無得達於輦下之理,非徒稽謝恩命,罪固難容,異數厚眷,報效無期,瞻望軒墀,無任犬馬戀慕之至。批答見上燼餘
上在慶德宮。寅時,移御仁慶宮。停常參·經筵。
有政。吏批,判書李貴病,參判李聖求進,參議尹墀進,都承旨洪霶進。
兵批,判書金時讓進,參判鄭廣敬病,參議鄭百昌進,左副承旨鄭之羽進。
擧動後政院,大殿問安。傳曰,知道。
慈殿問安。傳曰,氣候一樣。
中殿問安,二行缺殿單子問安。答曰,知道。
中殿問安。答曰,知道。
慈殿問安。答曰,氣候一樣,移御時,熱氣極重,入宮後暫止,接命膏進御而還吐矣。
傳于鄭之羽曰,布帳撤去。
鄭之羽,以兵曹言啓曰,今日政事,郞廳入直外,皆稱病不進,其怠慢極矣,請竝推考。傳曰,依啓。
鄭之羽,以兵曹言啓曰,五衛將百二字缺過限未肅拜,改差,何如?傳曰,允。
內資提調李尙吉啓曰,仁慶宮外墻內時入本寺,原係本寺舊址,嚮因新闕造成,入於墻內之故,內酒房,欲以此爲酒房營造間閣,而實酒房排設之事,此今移御時,內醫院入啓,反謂本寺,權宜借入,欲設酒房於本寺,督令移出,本寺亦是供上衙門,米麪二字缺許多雜物,各庫入積,戶曹點入,臺監開閉,本寺不得輕易遷動。又有醬甕百餘坐,造酒甕其數亦多,他無所往,運轉極難,竊聞內醫院近處,亦有空閑房屋云,酒房移設空閑處,本寺勿令遷動,何如?惶恐敢啓。傳曰,知道。今日藥房參酌處置。
鄭之羽,以兵曹言啓曰,扈衛都監軍士,闕內則月廊空處,當爲入處,而闕外外營軍士,則無依接之地,不得已令該司略設假家,俾免露宿,何如?傳曰,允。
侍藥廳啓曰,移御後慈殿症候,何如?昨承湯藥直下之敎,不勝憂悶,其後所進粥飮,則不爲直下乎?竊念當此暑月,連進湯藥,口味易失,粥飮厭進,未嘗不由於此。今日姑爲住藥,以粥飮頻勸進,更觀症候,議藥無妨,諸醫之言,亦如此,故敢啓。批答缺
正言李時楳來啓曰,請亟罷江都句管之所。措辭見上答曰,勿煩。
傳于鄭之羽曰,慈殿移御時,不開正門云,事甚駭愕,武德門當該守門將,從重推考。
吏曹,洪靌爲豐寧君,二行缺朴敦復爲兵曹正郞,鄭雷卿爲正言,李㬅爲典籍,李行健爲仁川府使,全琂爲成川府使,黃胤後爲順川郡守,金逷爲价川郡守,李廷彦爲龍岡縣令者。
兵曹,尹履之爲同知中樞府事,鄭名振爲五衛將,李安訥爲副護軍,金大乾爲副護軍,閔光勳爲副司果,李濟仁爲副司勇,柳達爲副司勇者。
侍藥廳晝問安。答曰,白粥少許進御,泄瀉似止,藥則不爲進御,氣候一樣矣。
侍藥廳夕問安。答曰,午後白粥二巡,接命膏進御,氣候與朝一樣。
傳于鄭之羽曰,後苑入直軍士,幾處幾名式直宿乎?問啓。以上燼餘
上在仁慶宮。停常參·經筵。
自昧爽至辰時,有霧氣。酉時,日暈。
下直,丑山萬戶南慄,馬島萬戶李慶忠。
政院。大殿問安。傳曰,知道。
慈殿問安。傳曰,氣候不如昨日矣。
二品以上,大殿,單子問安。答曰,知道。
慈殿,單子問安。答曰,氣候不如昨日,寢睡亦不如昨日,而熱氣。二行缺
鄭之羽啓曰,本闕新造未畢役外,宮墻大小門,皆朴排無鎖鑰,不爲開閉,只明化門及內南門,有鎖鑰,而體小破缺,或似閭家所用,請令該司一依常式改造,其餘無鎖鑰處,亦爲造作,竝立門號,以爲不時開用之地。傳曰,依啓。
議政府司錄李興浡,以右議政金尙容意啓曰,本府及承文院褒貶,將於十三日爲之,而領議政臣尹昉,以侍藥廳不得暫離直所,左議政臣李廷龜呈辭未出,殿最重事,臣不可獨爲磨勘,不得已退行之意,敢啓。答曰,知道。
鄭之羽,以都摠府言啓曰,副摠管申景珍,分軍會同事,內兵曹,除標信進去之意,敢啓。傳曰,知道。
金光炫,以內醫院官員,以都提調意啓曰,內資提調李尙吉啓辭,內酒房移設空閑處,本寺勿令遷動事。傳曰,令藥房參酌處置矣。內資寺,本非闕內衙門,而仁慶宮,久成空闕,故各衙門權設者,多局於此,則內資之於此入接,固爲無妨矣。慈殿避寓,雖非久計,而四殿一時移御,則便是時御所也。非闕內衙門,則事體自不當仍接,舊日基址與否,不必論也。但本寺器用,一時移轉,誠爲重難,而此則自在本寺,更爲二字缺處置,酒房,則不可捨其本衙門,而移設於他處,依前啓下公事施行,何如?傳曰,依啓。
侍藥廳啓曰,昨日夜深後,伏聞御醫等待候延祥門外之敎,臣等亦爲隨後聞,慈殿有過爲昏眊之候,或慮所進粥飮二字缺隔所致,或慮久病熱退,氣弱所致,與諸醫相議,欲爲啓稟,而閤門旋閉,有御醫等退去之敎,故啓辭不敢入啓矣。卽者慈殿問安批答內,昨夕如許後,睡思無窮,而强爲不寐,症候不如昨日,白粥少許還吐云。二品以上問安,批答內,又以寢睡,不如昨日,熱氣極重爲敎。二次傳旨內,症候輕重,稍相逕庭,臣等不任悶鬱,未知昨夕之候,果是粥滯乎,氣困乎?夜間專不入睡乎?白粥幾許進御,幾許還吐?熱候與前日如何?必須詳知,然後方可議藥。故敢此仰稟。答曰,昨夕之候,似是膈滯熱盛所致,非氣困也。夜間睡思亦甚,而恐其熱上,不爲久寢矣。白粥所進極小,故吐出亦小矣。
侍藥廳啓曰,卽者御醫來傳榻前之敎,又承聖批,仍與諸醫商議,則以爲熱候未降,氣滯下者,皆是中氣虛弱,痰熱二行缺五分進御爲當云,此藥劑入,何如?答曰,依啓。
侍藥廳,慈殿晝問安。答曰,此時暑氣大發,故熱甚矣。
金光炫,以內醫院官員,以都提調意啓曰,自慈候未寧後,連用竹瀝,雖有不爲進御之時,而救急所用,不可不預備以待,故逐日出瀝,味變則易之,十數日內所用過半,前頭必有乏絶之患,來朔例供靑竹,另爲擇封,必及於今念五六日以前之意,兩南監司處,發馬行移,何如?傳曰,依啓。
金光炫,以內醫院官員,以都提調意啓曰,砂糖,爲調脾和藥要切之物,而近來京中,絶無好品,頃日譯官所納,雖十分點檢,而終不得好者,不得已以就中擇捧之意入啓。三字燼缺臣等之意,或有緊急之需,則決難以此二字燼缺故移文平安監司處,使之某條求覓以送矣。本道監司閔聖徽,盡力求得四十圓,送于本院二字缺似非極品,而比之譯官所納,則大相懸絶,故近日大殿進御,王道糕及蓮子山藥等粥和進者,皆此也。當日照點樻中,則所藏百餘圓,而其中稍可者,不過數十圓,前頭藥用,極爲可慮。平安監司,雖無藥物進供之事,而砂糖,則不無可得之路,聖母藥用之物,臣子者所當盡心,必不拘於常規,更爲隨力貿送之意,閔聖徽處移文,何如?傳曰,依啓。
鄭之羽,以訓鍊都監言啓曰,兵曹啓辭,去夜四更巡邏時,南所部將,逢虎於西所近處,與之相鬪者久之云。惡獸逸入禁苑,極爲驚駭,令訓鍊都監,苑囿司從速跟捕,何如?傳曰,依啓。
持平趙贇,正言李時楳來啓曰,請加三思,亟寢追上宗號之命。措辭見上答曰,不允。
正言李時楳來啓曰,請亟罷江都句管之所。措辭見上批答燼缺
鄭之羽,以訓鍊都監言啓曰,前佐郞朴遾,都監郞廳已爲啓下,而時無職名,依前例,付軍職,冠帶常仕,何如?傳曰,依啓。
侍藥廳,慈殿夕問安。答曰,氣候一樣,竹瀝和龍腦蘇合元一丸進御,白粥淸一巡進御,卽者湯藥進御,而餘數匙許矣。
兼吏曹判書李貴上疏曰,伏以臣行身無狀,重被臺評,屛伏門外,恭俟嚴譴,而天恩曲庇,幸免刑章,雖庶官,義難蒙垢忍羞,更齒朝廷,況此銓衡重任,如臣百敗孤蹤,豈可每爲耐彈苟冒,從他笑罵,以辱名器乎?臣之不可忘廉行公之狀,如上所陳,而適値慈候未寧之日,呈單見却於政院,冒進有傷於廉恥,負此罪累,則雖職名在身,勢難隨參諸大臣問安之列,揆以分義,一刻未安,臣情臣勢,實爲狼狽。伏乞聖明,特加憐察,亟命鐫削臣職,得齒平人,使之退伏田野,以終餘年,則天地生成之德,隕結難報矣。答曰,省疏具悉卿懇。卿其勿辭,速出行公。以上燼餘
上在仁慶宮。停常參·經筵。
金光炫啓曰,來十五日儒生殿講,取稟。停。
政院,大殿問安。傳曰,知道。
慈殿問安。傳曰,氣候一樣,初二更間,䑋熟與白粥淸汁少許,再巡進御後,還爲嘔逆矣。
二品以上,大殿,單子問安。答曰,知道。
慈殿,單子問安。答曰,氣候一樣。二行缺
大司憲金壽賢啓曰,臣曾於親祭擧動之日,觸冒酷熱,忍死奔趨,仍致重傷,證勢危劇,冒昧呈告,得蒙恩遞,曾未一日,旋受本職,承命神喪,久而未定,第臣之所患,已至十分地頭,不得已更上辭單,罪責不加,恩由反下,兢惶感激,無地措躬。顧念慈殿,玉候未寧,至有移御之擧,揆之分義,不敢復有所言病,調治累日,幸得少愈,今始扶曳來謝,逋慢之罪,至此而無所逃矣。風憲之長,決不可宴然仍冒,請命遞斥臣職。答曰,勿辭。
侍藥廳啓曰,卽今伏承慈殿問安批答,夜間泄瀉不止,且以氣上不得臥寢云,臣等與醫商議,則以爲,昨日所進蔘苓白朮散,乃泄瀉對症之劑,而不可二字缺服收效,今日連進,爲當。且益元散,爲治熱止瀉二字缺聖藥,苟於淸粱米飮,或白粥淸,調以淸蜜,照氷極冷服之,則當初必有一二番快瀉,而其後則必有神效,此藥閭閻經驗者甚多,諸醫所論,無不如此,試爲劑入,何如?答曰,依啓。
侍藥廳啓曰,因御醫等伏聞,慈殿有咳嗽煩渴之候,宜以炒糯稻三錢,桔梗·麥門冬·烏梅各一錢,橘紅五分,桑白皮蜜灸二錢,六味茶煎水,和砂糖屑,時時御進,爲當云。此藥劑入,何如?答曰,依啓。
鄭之羽啓曰,本院啓辭,外宮墻門號撰定事,允下後,分付于藝文館矣。今聞在外營建都監啓請,令大提學撰進,何如?傳曰,依啓。
持平趙贇,正言李時楳來啓曰,請加三思,亟寢追上宗號之命。措語見上答曰,不允。
正言李時楳來啓曰,請亟罷江都句管之所。措語見上批答燼缺
金光炫,以內醫院官員,以都提調意啓曰,慈殿症候,彌留至此,尋醫問藥之道,不可不廣,慶尙道龍宮地,有李燦者,本爲有操行人,而旁通醫術,能得妙處,本道之人,用其藥而見效者,甚多云,下諭于本道監司,使之乘馹上來,何如?傳曰,允。
傳于金光炫曰,史官一員待命。
金光炫,以戶曹言啓曰,近來國不用法,人無畏忌,運船到江,則漕卒被侵之患,日以益深,多有棄船而怨者,委屬痛心。卽接法聖浦漕船押領官所報,三江居人等,請囑諸宮家私債稱云,結縛漕軍,無數亂打,以此運米未納倉前,漕卒逃亡二行缺勿問某色人,沒一一捕捉來,告捕者論賞,不告者施罰,以爲懲一礪百之地,何如?傳曰,依啓。
侍藥廳啓曰,啓下各人招致後,又聞鄭之問醫術亦非輕云。故臣等私爲招致,使之各陳所見,則其所言如此,故竝爲封入,以備睿覽。大抵諸人之見,或以爲虛火當補,或以爲實火當瀉,或以爲外感當解,獨尹善道則以爲,必知當初發汗,然後方可議藥云,此則外間不能詳知。若問於侍病宮女,則可以知之矣。昨日所進,蔘苓白朮散,乃補虛之,雖曰,對症,難以一服取效,今日煎入一服,更爲進御後,觀夜來症候,則虛實似可知矣。暑月受針,雖爲可疑,二字缺後聖·李惟聖·閔棡諸人皆以爲,必有小效云,而臣等思之,一二番略略受針,不至大段,試之無妨。但今日已暮,不得與諸人反覆熟論,明日使之待開門來會,更爲商議以定之意,敢啓。答曰,知道。當初發汗,厥後亦間有汗氣矣。
姜弘重啓曰,小臣今日司饔院坐起進去,下直。傳曰,知道。
侍藥廳,慈殿晝問安。答曰,與朝一樣,此時則最熱,月經水進御,俄而白粥淸數匙進御,證勢則當自大殿下敎矣,此何症耶?詳議書啓。去熱之劑以啓,可也。
侍藥廳,慈殿夕問安。答曰,熱則此時稍減,卽者白粥少許進御,牛黃膏半半丸進御矣。
大司諫李明漢上疏曰,伏以臣誠無狀,萬不稱職,頃日論事,實有率爾之二行缺招公議,何哉?伏況四五日來,重得天行劇一字缺始寒終熱,晝夜苦痛,過用峻劑,仍成暴下,專廢粒勺,委頓莫起,當日三問安上下遑遑之時,偃伏私室,未卽出肅,臣罪至此尤大。伏願聖慈,察臣情勢,矜臣病勢,亟遞臣職,以安臣分,不勝區區瞻望祈懇之至。答曰,省疏具悉。爾其勿辭,調理察職。以上燼缺
上在仁慶宮。停常參·經筵。
下直,安城郡守尹就之。
政院,大殿問安。傳曰,知道。慈殿問安。傳曰,氣候寢睡,愈於昨日矣。
二品以上,大殿,單子問安。答曰,知道。
慈殿問安。答曰,氣候寢睡,愈於昨日矣。
侍藥廳,慈殿問安。答曰,寢睡比前稍勝,或覺或寢,二行缺止,不可謂無效,今姑連進,更觀症候,方議他藥爲當。熱勢升降無常,不可以卽今少減爲恃,經絡數處,略爲施針,洩其火邪,似爲無妨,聖意如以爲可,則今日亦可爲之,敢稟。答曰,泄瀉不止,虛熱往來無常,所謂少減云者,未知何據而然耶?施針一事,慈殿慮其照熱,不爲允許矣。
侍藥廳啓曰,以昨朝慈殿問安批答,午間諺書下敎觀之,則寢睡不安,泄瀉甚頻,熱氣極盛,及承今朝問安批答,則寢睡比前稍勝,或覺或寢,泄瀉只二度,氣候比昨稍安,夜間白粥二巡進御,而一巡則還吐云,內間症候,臣等未能詳知,只以問安批答觀之,則症候似爲小歇,泄瀉比昨夜亦減四分之一,故卽日啓辭,稍有小減之語,而今承聖批,不勝惶恐。蔘苓白朮散連進事,未有發落,更議他藥乎?敢稟。傳曰,知道。更議他藥以啓。
持平趙贇,獻納李景曾來啓曰,請加三思,亟寢追上宗號之命。措語見上答曰,不允。
獻納李景曾來啓曰,臣等近將句管所騷屑之弊,備詳論列,殿下亦嘗知該掌施措之失宜,特爲推考,是臣等言之已悉,殿下燭之已盡,而罷局之請,尙閟一兪,臣等竊憫焉。今日江都峙餉,孰不知不獲已之擧也?但錙銖爭利,國體自損,白地謀辦,民力已竭,內外煎熬,怨咨盈路,未知此後,雖得積粟百萬,誰與守也,烏得食諸?物之應捧,自有有司,設米做飯,巧婦亦難,若存別局,弊何能祛?請勿留難,亟罷江都句管之所。答曰,京各司移綿布,亦過千同,所謂白地謀辦云者,似乎不察矣。
侍藥廳啓曰,今承聖批,以更議他藥爲敎矣。凡病,當詳知虛實,虛火,補之則熱自退,實火,補之則熱益盛,前進蔘苓白朮散,以補爲主。若是實火,則必有增熱之患,而二貼連進之後,雖無顯效,大熱不生,則似不太遠於病情,故欲爲連進矣。今承下敎,勢須改進他藥,而昨日諸人議藥中,崔得龍所言黃連解毒湯,則專於治火,見效必速,而藥性似峻,且黃連·黃芩·梔子·黃栢,皆是味苦之材,必不肯進御。李惟聖·閔棡所言,涼血地黃湯,加赤茯苓·柴胡各一錢半,人蔘·白朮·桔梗·黃連炒各一錢,枳殼·靑皮各七分,則不至過峻。且念,凡婦人之病,出於心肝之火者,十常八九,而火之所由,皆血虛故也。火熱煎熬陰血益耗,則其勢。二行缺,批答亦缺
兼吏曹判書李貴上疏曰,伏以今者慈候未寧,已有日矣。自上侍藥色憂之時,群臣駿奔問安之際,臣子分義,不敢以一身狼狽之情,更瀆於宸嚴,而第事急者無徐行,心痛者無緩聲,則臣之事急矣,臣痛亦深矣。伏乞聖明,哀矜而垂察焉。臣於此時,決難行公,非徒已悉於前疏,聖明亦已洞燭,不敢復有贅說,而至於負累難進之狀,則一節深於一節,臣之情事,吁亦蹙矣。抑臣雖欲蒙垢忍恥,强顔朝端,而兩司之請寢宗號之議,方峻,其語意文字,專攻臣罪,以爲歸宿之地,此實臣行身無狀,以招迎合狂雜之斥,發於大禮已定之後,請削宗號之論,三字缺而發,反爲貽累於聖上明倫追王之盛擧,臣之罪,至此而無所逃矣。玆以席藁俟罪,不得趨造於諸大夫之後,今臣欲出,則合啓之鋒鋩可畏,欲入則臣子之分義掃地,臣之耐彈笑罵,有不足恤,而方此聖上憂遑移御之日,一番陳章,旣不得蒙允,則再瀆天聽,極知猥濫,而以進以退,情迹俱敗,此臣所以疾聲至此,而不知自陷於瀆擾之罪也。伏乞聖明天地父母,俯察危懇,亟賜鐫削,以便公私。答曰,省疏具悉至懇。卿宜勿爲固辭,安心行公。以上燼餘
上在仁慶宮。停常參·經筵。
政院,大殿問安。答曰,知道。
慈殿問安。傳曰,寢睡或覺或寢,氣候一樣,昨日劑入藥,爲半進御,白粥少許,二巡進御矣。
二品以上,大殿,單子問安。答曰,知道。
二品以上,慈殿問安。答曰,寢睡或覺或寢,氣候一樣,昨日劑入藥,爲半進御,白粥少許,二巡進御矣。三行燼缺
傳于金光炫曰,顯陽·拱辰·延和三門名號,使之改製。
金光炫,以內醫院官員,以都提調意啓曰,赴京醫員金永吉,唐藥未收者過半,自本院半年催督,終不備納,不得已啓請囚禁刑推,亦過累朔,而頃日因赦蒙放,其時卽欲請囚,而大霈之後,卽囚未妥,尙爲遲延矣。今則赦後日字已多,今刑曹二字缺還囚督納,何如?傳曰,依啓。
鄭之羽啓曰,宮墻各門額,大提學已撰進,令成均館直講吳竱,前察訪元振海,書寫,何如?傳曰,依啓。
金光炫啓曰,來十九日間,冬至使拜表,擧動前頭,李都司之行,不久出來,亦當有接見擧動矣,依前例崇政殿爲之乎,仍於時御所弘政殿爲之乎?若於弘政殿爲之,則庭除道路及殿內窓戶鋪陳等物,必須先期略加修治措備,然後可無臨時窘急之患,何以爲之?敢此預稟。傳曰,拜表之禮,行於弘政殿,接見擧動,崇政殿爲之,而措備窓戶鋪陳,勿爲。
鄭之羽,以刑曹言啓曰,今初八日典獄署參奉趙時豪來言,無賴人二字缺稱以寧城君房奴子,突入本署,獄卒等盡二行缺親自出接曰,吾實不知之事獄,任意處置云,署中作挐人等,願依法律處置,臣曹幸捉其中李德山稱名人,囚禁矣,其翊日又稱寧城君令,來到獄中作挐,倍前敺打獄卒,極其殘酷,辱及官員,無數不至云。近來無賴之徒,托稱宮家,侵暴閭閻,罔有紀極,民不堪其苦,怨讟盈路,而今則厥習漸長,至於突入公獄,操縱囚徒,使獄官亦不得措其手足,其不有國法,無所忌彈之罪,不可尋常治之。上項德山及使令宋仲男等,各別嚴刑,以懲日後之弊。同日作挐無賴儻類,亦宜盤問跟捕,依法科斷,何如?傳曰,依啓。
鄭之羽,以備邊司言啓曰,江華留守李時白,以焰焇貿易事,隨節使送人登州事,蒙允後,木綿四十同除出貿蔘,以待使臣之行,適値風變,欲爲直送北京,則似難開路,許多蔘貨,經夏則味壞無用,極爲可惜。李時白之意,欲以冬至使所帶,訓鍊都監砲射手中,減其一名,本府軍官充送,使之方便換貿,雖不得硝磺,以他貨貿來云,此計槪出於不得已,許之,何如?傳曰,依啓。
持平趙贇,正言李時楳來啓曰,請加三思,亟寢宗號之命。措辭見上答曰,不允。
正言李時楳來啓曰,亟罷江都句管之所。措辭見上批答燼缺
上在仁慶宮。停常參·經筵。
政院,大殿問安。答曰,知道。
慈殿問安。傳曰,氣候一樣矣。
二品以上,大殿,單子問安。答曰,知道。
慈殿問安。答曰,氣候一樣矣。
掌令金德承,正言李時楳來啓曰,請加三思,亟寢追上宗號之命。措辭見上答曰,不允。
鄭之羽,以兵曹言啓曰,副司正閔沆,司果楊秀,司猛洪龍海·崔嵂等,厭避巡將直宿之苦,二行缺巡將減下。傳曰,依啓。
洪霶,以吏曹言啓曰,吏曹判書李貴,時未出仕,本曹褒貶不得爲之之意,敢啓。傳曰,知道。
侍藥廳夕問安。答曰,與晝一樣,卽者白粥少許進御,午四字缺二陳湯爲半進御矣。
寧城君㻑箚子,伏以臣,本月初八日,典獄參奉趙時豪,馳來臣家,以宮奴李海生稱名人,來到本署,詐稱作弊云。雖非臣所爲,聞來不勝驚駭,二字缺爲詐稱本署下人,押令捉送,則詳問五字缺從當治罪事言送,而趙時豪,不施臣所三字缺捕盜廳,至於亂杖累次,此非捕盜廳所敢治之,事甚乖戾。翌日臣使所率本府下人,招致獄吏,欲問其曲折之際,趙時豪,偏聽下吏之言,欺罔上官,構成罪目,仍捉堅囚,此亦不有風聞,而上司下人,自刑曹任意捉囚,尤極不當。犯罪奴子,則至於死無惜,而不干奴輩,混同請罪,沒數三字缺囚一名,時方窺捕,數少奴子,盡爲逃去,二行缺知惶恐,而無一奴輩無足鼎者,故當此慈殿未寧之時,偃然退伏,極爲惶恐,勢不得不已,敢此陳箚。答曰,省箚具悉。刑曹所爲,殊甚過矣,宜安心勿待罪。以上燼餘
鄭之羽,以兵曹言啓曰,近來營繕官員,凡有大小役處,詣報役軍時鋪張,瞞報本曹,必以多得軍,爲下人衣食之地,已爲難醫之弊。頃者宗廟階砌莎草當改處,長四十餘間,廣僅一間半許,禮曹入啓,請軍不過累百,而監役官則乃以八十餘間,虛張牒報,以其事係宗廟內莫重之事,故臣曹不敢摘奸,依文報,初給四百,適有雨未能半日之役,故又加給二百名一日役矣。今詳其役,一百名一日負莎,三十名一日安排,則足以畢役,監役官所當商計容入之軍,十分從容,而虛張瞞報,至於如此,得軍旣多,竟爲下人操蹤之奇貨,多有不爲赴役者云,事極寒心。當該監役官推考,書員則囚禁治罪,自今以後,營繕諸處,如有報瞞請軍者,一一罷職事,捧承傳施行,何如?傳曰,允。兵曹謄錄
上在仁慶宮。停常參·經筵。
下直,安州判官奉英傑。
午時未時,日暈。
政院,大殿問安。傳曰,知道。
慈殿問安。傳曰,寢睡氣候,與昨一樣。
二品以上,大殿,單子問安。答曰,知道。
慈殿問安。答曰,寢睡氣候,與昨一樣。
侍藥廳,慈殿問安。答曰,寢睡及氣候,與昨一樣。二行缺
鄭之羽,以兵曹言啓曰,今春夏等褒貶,翊衛司單子,二處塗擦,訓鍊院習讀單子,一處塗擦之意,惶恐敢啓。傳曰,知道。
侍藥廳啓曰,夜間慈候,何如?昨日加味二陳湯進御後,呑酸之症,別無效驗否?敢稟。答曰,去夜累度泄瀉,故今朝氣候不如昨日,呑酸之症一樣。
侍藥廳啓曰,卽承聖批,慈殿去夜累度泄瀉,故今朝不如昨日,呑酸之症,亦一樣,臣等不勝驚惶,與醫官等更爲商議,則昨進加味二陳湯,雖非泄瀉之藥,而其中材料,可以兼治泄瀉,至於二字缺之症,此實爲對症,其效宜速,一服二字缺後輕重間,必有其效,而今乃如此,必是二字缺痰積膠滯,藥力不能卽行故也。今日亦爲三字缺云,依此言煎入之意,敢啓。答曰,知道。掌令金德承,正言李時楳來啓曰,朝廷議禮十年,定爲別廟之制,縟儀已擧,大事已完,殿下之至情,旣已伸矣,而主其論者,不能無事,每出新義,初以國中稱謂爲言,繼以速定宗號爲請,禮官防啓,大臣持難,殿下皆不採納,曲循一人之謬見,臣等實未知聖意之所在也。殿下前日,以不入廟爲敎,群下莫不仰之,煌煌御札,傳播遠邇,曾不幾時,又下此敎,一哉之心,豈如是數變也?自古入廟而不稱宗者有之,未有不入廟而稱宗之禮也。彼李貴之狂雜,殿下之所深燭,狂雜者之不能精思,不能精思者二行缺成無所不至。玆者寧城君㻑家奴子無賴之徒,突入公獄,操縱囚徒,侵辱官員,無所不至,此前古所未有之變,而今乃容護頑奴,助其爲惡,甚至張皇辭說,上瀆天聽,使刑部之官,莫敢誰何,其不有國法,縱奴爲惡之罪,不可不隨現痛懲,請命罷職。答曰,箚陳情事,亦或無妨,勿爲煩論。
鄭之羽啓曰,南兵使李榏,己巳年老除,歲抄狀啓,依例啓下于該曹矣。該曹以爲,狀啓末端,有請五字缺置之語,不爲回啓,本院以爲,末端之語,不一字缺兵使未諳規例之致,該曹循例回啓,爲當。二字缺再三往復,終不回啓,大槪廟堂,自有二字缺規劃,而如此歲抄等事,亦請廟堂二字缺其不識事體,甚矣。請兵使李榏推考,一字缺啓令該曹回啓。傳曰,依啓。李榏勿推。
侍藥廳晝問安。答曰,氣候與朝一樣,白粥少許進御,卽者湯藥,爲半進御矣。
鄭之羽啓曰,公淸水使白善男,慶尙左水使文聖,全羅左水使嚴愰,今壬申年春夏等邊將褒貶,無一人居下,殊無嚴明殿最之意,請推考。傳曰,依啓。
金南重,以兵曹言啓曰,翊衛姜鶴年除授,過限未上來,改差,何如?傳曰,依啓。
傳于金光炫曰,慈殿所進生鰒,罔晝夜照氷上送事,黃海監司處,下諭。此有旨,禁軍給馬齎送。
金光炫,以兵曹言啓曰,高山里僉使尹洛,四月初缺日政,除授,除朝辭赴任事,卽爲行會于平二行缺何如?傳曰,允。
金光炫,以禮曹言啓曰,來十六日方物封裹時,右議政金尙容,當爲進參,而自昨日重得痢疾,今方苦痛,決無進參之望云。不得已十七日退行之意,敢啓。傳曰,知道。
金南重,以戶曹言啓曰,敬差官發遣,災傷覆審之事,乃是祖宗朝金石之典,而兵亂之後,事多苟簡,或送或不送,以致田政墜紊,賦役之不均,民計之蕩竭,專由於此。至於反正之後,每以民弊爲念,一不差遣,委諸本道,少無申飭之擧,奸吏豪民,無所顧忌,妄冒欺隱之弊,日以益甚,極爲寒心。今年農事,已有豐登之望,而二字缺水沈覆沙之處,若不明覈災實,則必有虛實相蒙之患,兩界,則依近例,令其道都事覆審,而其餘六道,則災傷敬差官,依法典,令該曹差出下送,以爲修擧廢墜之政,宜矣,敢啓。傳曰,依啓。
金光炫,以吏曹言啓曰,政院啓曰,咸鏡道今壬申年春夏等守令褒貶等第,前監司李安訥,限內不爲啓聞,請推考令該曹照例處置。傳曰,依啓事,傳敎矣。前監司李安訥旣已奉使發行,勢難追啓,令時任監司金起宗,巡訪道內考績等第,退限啓聞之意,行移,何如?傳曰,依啓。
侍藥廳夕問安。答曰,與午間一樣,白粥少許進御,湯藥畢進御矣。
夜四更五更,月暈。傳于金光炫曰,史官一員待命。以上燼餘
上在仁慶宮。停常參·經筵。
辰時巳時,日暈。
政院,大殿問安。傳曰,知道。
慈殿問安。傳曰,自初更至三更,熱氣稍止,寢睡安,四五更則或寢或覺,白粥少許進御矣。
二品以上,大殿,單子問安。答曰,知道。
慈殿,單子問安。答曰,自初更至三更,熱氣稍止,寢睡稍安。
侍藥廳啓曰,夜來慈候如何?加味二陳湯,大能寬中消積。若爲對症,則多少間意必有效,而昨日伏承一樣之敎,一二貼連進後,亦未知症勢加減,不勝悶鬱之至,今日亦仍爲煎入乎?敢稟。答曰,諸症皆似減歇,加味二陳湯,連爲煎入。
金南重啓曰,門額書寫官,以直講吳竱,前察訪元振海,啓請矣。今聞吳竱,方患重病,不得把筆。元振海,時在原州地云,令司果李,司贍奉事李光迪,寫進,何如?傳曰,依啓。
金光炫,以內醫院官員,以都提調意啓曰,龍眼二字缺貿易之數,本自不多,而慈殿所御生脈散,服加三錢,逐日封進,而近來以呑酸之症,生脈散再次封進,通計十七兩,卽令樻中所餘二字缺兩許,亦皆蟲損不堪用,令平安監司及二字缺使圖,覓於椵島,罔晝夜撥路上送之意,移文,宜當。近日例入生脈散,則龍眼不得加入之意,敢啓。傳曰,依啓。
鄭之羽啓曰,平安監司啓本,寧邊府使李克一推考,本道借射人申汝嵂,水軍充定事,一道撥上傳來,而皆水濕汚染,所見麤陋,各處擺撥將,査覈治罪,何如?傳曰,依啓。
持平趙贇,正言李時楳來啓曰,朝廷議禮十年,定爲別廟之制,縟儀已擧,大事已完,殿下之至情,旣已伸矣,請加三思,亟寢追上宗號之命。措辭見上傳曰,不允。
持平趙贇來啓曰,宮宗作弊,近來尤甚,侵毒閭閻,罔有紀極,積威已成,無敢誰何。玆者寧城君㻑,縱其家奴,突入公獄,侮辱官員,操縱囚徒,此則曾所未有之變也。顧乃容護頑僮,助其爲惡,甚至張皇辭說,上瀆天聽,至使刑官不得四字缺治,無以爲國,請命罷職。答曰,已諭勿煩。
侍藥廳晝問安。答曰,氣候與朝一樣。卽者白粥進二字缺喉乾,欲以生脈散潤之,進御則胸膈痰盛二字缺酸懊濃,若不能堪,還爲吐出,今後則生脈散,勿爲煎入,六味茶,去其酸味而入之。
金南重,以備邊司言啓曰,禮曹啓辭,備邊司關內,禮曹牒呈,據司啓目,該曹啓辭,極爲二字缺專差譯官,持國書及若禮單,送于對馬島,使之傳送,以致慰問之意,似合交隣之禮,令該曹依此擧行,何如?啓依允。相考施行云。竊念聞訃致慰,隣國之禮,而信使不可輕送,則送差馬島,使之傳達國書,意實有在,但國家自通倭以來,彼此俱未有不遣使臣,傳致國書之時,不無以簡慢見疑之慮。且島主凡事,托以關伯,時有中間僞造之事,但不敢僞造國書耳。今若因此開例,中間做出,以爲弄權之資,則亦爲可慮,二行缺造國書一款,似是過慮,臣等之意,已盡於前日回啓,無容更議,上裁,何如?傳曰,知道。旣無前〈例〉則闕之無妨矣。
侍藥廳夕問安。答曰,氣候與晝一樣,白粥少許進御矣。
領敦寧吳允謙箚曰,伏以臣病伏村中,伏聞慈殿玉候未寧,至於移御別宮,聖上侍藥,擧國憂遑,臣雖甚無狀,亦有心腸,一向退伏,豈安於心乎?第臣素患塊脹,暑濕之症,日漸加重,專不起身行步,而又添得流行時令,痛勢轉劇,未能趨走於問安之列,不勝憂煎悶迫之至,伏地待罪。取進止。答曰,省箚具悉。卿其勿爲待罪,安心調理。
副修撰柳穎上疏曰,以臣譾劣不似,輪翮無取二字缺休明,累忝華貫,居懷惶惑,深懼災三字缺以狗馬之疾,敢復瀆擾於慈殿違預之日,臣罪萬死萬死。伏願天地父母,曲加矜憐焉。臣夙遭險釁,元氣虛脫,胸腹之痛,自是臣平生之疾,加以年來四字缺于今,菫二十年,作息不常,冱寒溽暑,症勢冞苦,去五月初有復發,或緊或歇,而擧動當前,故不得不黽勉供職,滯直累日,暑濕蒸鬱,仍而痛勢大作,頭目昏眩,腰脅牽掣,嘔吐咳逆之症,俱發共劇,自直所擔舁還家,針藥調治,稍減一分,言病退處,義所不敢,故扶曳隨參於問安之列者,數日而趁曉出入,多受暑風,添得時令,前疾挾而更作,熱氣益熾,二行缺頭,則當此上下憂遑日日問安之時,何敢私懇,有所煩浼乎?懇乞聖慈,遞臣職名,以便公私,以安愚分,不勝幸甚。踏啓字。
正言鄭雷卿上疏曰,伏以臣猥將微懇,煩瀆於色憂之日,罪合萬殞,席藁俟命,而刑章不加,疏下該曹,旣詢持衡之議,復允出仕之請,臣是何人,曲被洪造,乃至此哉?寸心銘感,九族知榮,粉骨刳肝,何足爲報?第念士夫之新入於朝,譬如處子之初適于人,苟被一人之指點,則其羞心靦面,如何哉?臣之家世,旣有負累之名,臣之資品,又乏蓋愆之失,發軔之初,不顧人言,揚揚出入於臺閣,則是謂世累不足嫌,而公論不足畏,豈亦輕朝廷辱名器之甚者乎?況臺諫之臣,激濁揚淸,爭是非於朝廷者,使臣自存形迹,畏首畏尾,專事循默,則諫職緣臣而隳廢矣。敢揣己分,抗顔朝班,論列得失,則人言從此而益重矣。上則恐負聖主之恩擢,下則慮添先祖之疵累,曉夜不寐,百般思量,終不若辭尊處卑,避榮趨辱之爲得計也。臣非不知今日煩瀆之爲未安,而區區悶迫之情,無處控訴,敢將私悃,再干天威。伏願聖慈,察臣至懇,亟賜鐫改,不勝幸甚。臣無任戰灼屛營之至,謹昧死以聞。答曰,省疏具悉。爾宜勿辭察職。
兼吏曹判書李貴上疏曰,伏以臣將蹤迹狼狽,不可强顔行公之狀,再陳危懇,而聖批一向敦諭,不許遞免,臣誠惶感,不知攸處矣。當此慈殿未寧之日,偃然退伏,有傷分義,耐彈出仕,實係廉恥,不得不略陳曲折,伏冀聖明之怜察焉。臣之前後議禮一事,得罪於時議,不可勝計。猶不介懷者,以其人各有所見,不必以人人苟同己見故也。今日之事,則大異於前,國是歸一,大禮已定,至於八方陳賀,奏請已發,則凡我一國之人,孰非大王之臣子,而前日之異論,迄可休矣。今日臺諫,雖自以爲直節,金尙憲以下,孰有不參於陳賀陪祭之列者,而到今乃以追削已定宗號,爲自己立節之地者然,臣實未曉其意之所在也。自古直臣之敢言不諱者,或有比時君於桀·紂者,而未聞爲人臣,而請削大王宗號於聖上之前,如今日之臺諫也。大槪,兩司合啓之規,雖論刻大臣重臣,必待中學一會,論議歸一,然後始爲論啓,乃所以重其事也。論削大王宗號,是何等事,而尙憲獨以己見,自家構草,只與宋國澤一人,相議簡通,脅制在家同僚,而猝然論啓,曾未若彈刻庶官之猶或持難者然,此實義理晦塞,不知君臣父子之義,乃至此極,豈意聖明之世,尙有如此擧措乎?然尙憲則其所見,與臣不侔,臣則以爲,不爲追崇,則倫紀必滅,尙憲則以爲,追崇則國家必亡,故雖此禮已定後,不制大王冊文,其終始立節,可知也。到今請寢追上宗號,無足怪也。至於李明漢·金壽賢輩,則有何知識乎?無金尙憲之節,而效尙憲之所爲,當此上下遑遑之時,連日論執,而不自知止,此不過趨附尙憲之餘論,不知君上之爲重故也。近觀欲防追崇之論者,以義理爭之,則知其不勝,故假托災異之說,以爲恐㤼之計,或曰欲爲追崇,故致大旱,或曰欲爲入廟,故宗廟階砌頹圮,甚矣。尙憲輩之惑也,天不雨則歸咎於追崇,天降災則歸咎於追崇,爲今日之天者,不亦難乎,今日之君上,不亦困乎?天與君上,俱不免見尤,則況如藐然一介老臣,何能自保於群猜衆咻之中乎?今日追崇,有何悖倫亂禮之事,而尙憲輩,乃以爲此擧,歸咎於聖上,又以一夫迎合,請罪臣身,兩司之啓,若出於公論,則今將數旬,而玉堂之箚,何其尙今寥寥乎?當初論禮,非出於老臣之私見,考諸經傳,明有的證,而至天下公議,林下儒說,其可謂盡出於迎合乎?況大臣三司論議旣定之後,乃以狂雜不能精思,爲臣罪名,而使已定大禮,以臣爲祟,必欲歸之於無據之地,抑何意歟?殿下若以今日追崇,非出於正禮,而緣臣迎合而成之云,則臣罪死不容誅,今日追崇,實合正禮,而旣定之後,別生邪議,期於必廢大倫而後已,則厥罪自有所歸,不然而徒存兩是之論,以爲調停之計,則殿下之朝廷,是非邪正,無時可辨,而終至於宋末危亂而止矣。凡人之父,不敢對其子呼父名,敬人父故也。況殿下爲君上,而一日忍受請削大王已上宗號之辱,則一日爲無倫之國,君君父父之倫,從此掃地盡矣。天下後世,謂殿下爲何如主乎?臣竊痛之。如臣老敗無用者,雖欲感戀天恩,苟保爵祿,天官之任,決非爲人踐踏者,所可一刻冒居,以爲淸朝之累,伏願殿下,先治臣狂雜不能精思之罪,以定大禮,則臣雖萬被誅戮,亦所甘心不辭矣。臣不勝激切屛營之至,謹昧死以聞。答曰,省疏具悉。金尙憲怪妄之言,不必介懷,卿勿固辭,須速行公。以上燼餘
上在仁慶宮。停常參·經筵。
洪霶啓曰,小臣今日方物封裹進去,下直。傳曰,知道。
政院,大殿問安。傳曰,知道。
慈殿問安。傳曰,夜間則或寢或覺,而頗熱,故淸心元進御矣。
二品以上,大殿,單子問安。答曰,知道。
慈殿,單子問安。答曰,夜間則或寢或覺,而頗熱,故淸心元進御矣。
侍藥廳二行缺
金光炫,以承文院官員,以都提調意啓曰,造紙署,專爲事大文書表箋之紙,近來尤甚無形,今番査對時,不得已因用,而事體極爲埋沒,當該官員,從重推考,下人令該曹囚禁治罪,何如?傳曰,允。
侍藥廳啓曰,夜來慈殿症候,何如?昨日加味二陳湯煎入後,果爲進御否?且昨朝伏承聖批,有諸症皆似減歇之敎,然則呑酸之症,更不發作否?加味二陳湯,主治專在消導積食停痰等症,而至於調補元氣之功,則難靠於此,實非久進之藥,呑酸之候,若已差歇,則不必連進,似當更議他藥,故敢此仰稟。答曰,症候與昨日一樣,湯藥三分之一進御,呑酸之症,雖未快愈,比前頗減,更議他藥,未爲不可矣。
侍藥廳啓曰,卽者伏承聖批,以呑酸之症,比前頗減,更議他藥,未爲不可,爲敎。且聞入診醫女之言,脈度雖似浮數,而比前日入診之時,則熱候似爲差減云。臣等仍與諸醫商議,則此時當專以補脾進食爲主,而大熱之餘,亦不敢遽用純補之藥,凝神散,加枳殼·橘紅·白芍藥酒炒黃芪各五分,柴胡一錢,升麻三分,以扶其元氣,而淸其餘熱,數三貼進御後,更觀症候,方議他藥,宜當。大病之後,調補元氣,專在食致,而若或多少甘淡,微失其宜,則爲患不小,此不可不十分致愼處也。呑酸之症,雖似減歇,亦難保其更不發作,此後亦覺膈間有滯積之候,加以下燼缺
司諫韓必遠,掌令金德承,持平趙贇,獻納李景曾,正言李時楳啓曰,請加三思,亟寢追上宗號之命。措辭見上〈答〉曰,不允。
持平趙贇啓辭,請寧城君㻑罷職事。措語見上答曰,勿煩。
姜弘重啓曰,注書李汝翊,方物封裹進去,侍藥廳及本院注書一員,勢未及周旋,以事變假注書徐祥履,兼察之意,敢啓。且注書有故,則事變假注書,二字缺兼察極爲煩瀆,自今以後,注書有故,則事變假注書,例爲兼察,何如?傳曰,依啓。
侍藥廳,慈殿晝問安。答曰,氣候與朝一樣,酪粥少許進御矣。
執義閔應亨啓曰,今此合啓,擧措極重,故雖非蒙允,不卽停之,而吏曹判書李貴,欲其停論,乃敢陳疏,以臣子所不忍聞之說,攻斥臺閣,顯有箝制之狀。臣亦臺官之一也,當與同僚偕避,而今日早朝進參於方物封裹,故最後來避,而重被詆斥,不可苟冒,無異於同僚,請命遞斥臣職。答曰,勿辭。
侍藥廳啓曰,卽刻伏承下醫官之敎,慈殿自朝連有呑酸之症,多吐痰涎喉嗌之間,痰滯極盛云,仍與諸醫商議,則朝三字缺辭時,已慮其如此,故加味二陳湯,間間進御之意,已爲啓達矣,此藥卽爲煎入,何如?且以下缺
金光炫,以內醫院官員,以都提調·提調意啓曰,倭館貿易事,已爲蒙允。故若干要材,敢此別紙書啓。第聞倭人,以本國無買藥之事,故不肯齎持以來,所來亦多品劣,必先與相約,然後方持好品以來云。令本道將別紙藥錄,隨所得爲先貿送,其不足之數,與渠相約,使之隨後持來,擇其好品貿送之意,竝及於下諭中,何如?傳曰,依啓。
侍藥廳夕問安。答曰,氣候與晝一樣,白粥少許進御,酪粥少許進御矣。
工曹參判柳舜翼上疏曰,伏以臣稟受虛弱,素多疾病,年過七十,精神昏耗,近患暑痢,泄瀉不止,非旬月之間所能差復,不但病勢如此,老妄日甚,處事乖當,重被彈劾,甘受罪罰,而聖恩曲庇,棄而不治,感激洪私,罔知所措。第亞卿之職,非庶官之比,決非如臣負累之人,所可仍冒。伏願聖明,特命遞改臣職及兼帶禁火司提調,以重名器,不勝祈懇之至,謹昧死以聞。答曰,省疏具悉卿懇。卿其勿辭察職。以上燼餘
大司憲金壽賢,大司諫李明漢啓曰,兩司合啓,擧措重大,發論停論,必待衆論歸一,所可自擅,而吏曹判書李貴,不察事體之如何,怒臣等不卽停論,拈出臣等之名,陳疏攻斥,不遺餘力。至有臣子所不忍聞之說,是欲箝兩司,使之不敢言也,臣等竊不勝驚怪之至,立節與否,初不干於此事,趨附之說,未知其何據,而惟是臣等之瞢無知識,實如重臣之斥,臣等亦何敢辭也?然而朝廷禮讓之風,士夫廉恥之節,臣等亦嘗粗有所聞矣。身居言地,被人詆斥,不自循省,自反相較,亦臣等之所甚愧也。不可强顔仍冒,請命罷斥臣等之職。答曰,勿辭。以上朝報
上在仁慶宮。停常參·經筵。
下直,仁川府使李行健。
政院,大殿問安。傳曰,知道。
慈殿問安。傳曰,三更前善寢,其後未寢,駝駱粥進御,四更,白粥進御矣。
中殿問安。傳曰,平安。
世子宮問安。傳曰,知道。
二品以上,大殿,單子問安。答曰,知道。
慈殿問安。答曰,三更前二行缺
侍藥廳啓曰,夜來慈候,何如?昨夕伏聞有呑酸痰滯之候,欲進加味二陳湯,而伏承聖批,以凝神散已爲進御,此藥又爲進御,似未妥當爲敎,故不敢更請矣。呑酸痰滯之症,如得差減,則凝神散連進,爲當,如或一樣滯積,則加味二陳湯煎進,宜當,敢稟。答曰,症候與昨無異,且酸滯之症,今日稍減,凝神散煎進宜當。
鄭之羽啓曰,全羅監司罪人放未放啓本,多有誤字,至於罪人名字及族屬,亦爲誤書,殊無詳察之意,請監司沈器遠推考。傳曰,勿推。
金光炫,以禮曹言啓曰,文城郡夫人神主奉安處所,雨漏處甚多,地衣門帳等物,亦多傷破,今當擇日改修。雖無告祭之規,亦不可無端修改,令該曹略具奠物,臨時設行,何如?傳曰,知道。至於設告祭,過矣。
鄭之羽,以都摠府言啓曰,當日午時,闕內入直軍士摘奸,則正兵韓承福,無緣闕直,正兵朴二字缺·趙仁一字缺·張大成·朴安彦·姜應龍·金良甫·朴應一字缺·姜加應伊·金忠衛·金鎡等,軍裝有頉,極爲駭愕,依前例,自本府,從輕重論罪,何如?傳曰,允。
持平趙贇,正言李時楳啓曰,請加三思,亟寢追上宗號之命。措辭見上答曰,不允。
持平趙贇啓辭,請寧城君㻑罷職事。措辭見上答曰,此後必無如此之事,爾等勿爲堅執。
侍藥廳晝問安。答曰,氣候與朝一樣,卽者湯進御駝駱粥少許進御矣。
正言鄭雷卿啓曰,臣以悶迫私情,冒萬死再瀆天聽,而不惟不三字缺溫批,雨露洪私,終始曲庇,兢惶隕越,感涕無從。第念朝廷之上,所重者,名器,士夫之間,所礪者廉恥,臣旣無分寸之長,重以家世之累,而徒戀榮寵,抗顔就列,上累聖鑑,下招物議,則其於名器何哉?其於廉恥何哉?言責重地,決無仍冒之理,請命罷斥臣職。答曰,勿辭。
正言李時楳來啓曰,正言鄭雷卿,以朝廷之上,所重者名器,士夫之間,所礪者廉恥,臣旣無分寸之長,重以家世之累,而徒戀榮寵,抗顔就列,上累聖鑑,下招物議,則其於名器,何哉,其於廉恥,何哉?言責重地,決無仍冒之理,引嫌而退。古之論罰,不及於嗣國家用二行缺豈容甚於先朝?況雷卿,人器之見稱,才華之可用,廟堂,旣已薦擢,銓部,累次擢選,公論所在,蓋可見矣。猶且一向逡巡,如是引嫌,謙退之美,尤可尙也。淸議小無異同,聖批亦復丁寧,今無可避之嫌,請命出仕。答曰,依啓。
侍藥廳,慈殿夕問安。答曰,與晝一樣,白粥·酪粥,少許進御矣。
鄭之羽啓曰,正言鄭雷卿,再啓煩瀆,退待物論矣。傳曰,知道。
鄭之羽啓曰,臺諫出去,請出開門標信。傳曰,知道。
鄭之羽啓曰,正言鄭雷卿,出仕事,命下矣。闕門已閉,明日待開門牌招之意,敢啓。傳曰,知道。
傳于鄭之羽曰,明日閉開陽門,開興元門。
同副承旨金南重上疏曰,伏以臣之情事,有萬分悶迫,不得不仰籲於天聽,伏惟聖明垂察焉。臣之外祖母,今年七十九歲,疾病連仍,老人常事,而近得流行時令,痛勢甚重,危症日加,祖母無他子孫,女唯臣母,孫唯臣身耳。臣母年逾六十,亦患脹症,而力疾扶救,以致暑痢之添苦,臣以諸承旨之末員,長在直所,不敢暫離,聞祖母沈綿累日,氣息奄奄,病母脹痢兼重,委頓不省,一堂之中,兩病俱劇,臣誠憂煎,罔知所處。身雖鎖直,方寸已亂,蒼黃危懼,顚倒出來矣。竊念小臣,荐蒙新命,入直未久,非但喉舌地嚴,出納事緊,當此慈殿未寧,聖上侍藥之日,遽爾陳疏,以冀遞免。臣亦有二行缺亟解臣職,俾得專意救病,無致職務久曠,公私幸甚。臣不勝祈懇屛營之至,謹昧死以聞。傳曰,給由。以上燼餘
上在仁慶宮。停常參·經筵。
有冬至使拜表,擧動。
辰時巳時,日暈。未時申時,日暈。
政院,大殿問安。傳曰,知道。
政院,慈殿問安。傳曰,氣候一樣,三更前,寢睡安穩,其後煩熱,駝酪粥小許進御,卽者白粥少許進御矣。
二品以上,大殿,單子問安。答曰,知道。
慈殿,問安。答曰。二行缺
侍藥廳啓曰,夜間慈候,何如?凝神散,已爲二貼進御,今日亦爲煎入,宜當。且酸滯之候,雖似差減,而竊想未易斷一字缺諸醫以爲,靑皮茶,最能消積行氣,此藥預爲煎入,如□覺有滯候,卽爲微溫,和砂糖屑進御,亦當云,依此爲之,何如?答曰,依啓。症候,時無加減。
侍藥廳啓曰,慈殿熱候已退,而中氣尙未復常,臣等私竊憂悶,思欲仰稟而未敢矣。卽者御醫引見後,備聞榻前之敎,仍與諸醫商議,則耳聾之症,乃傷寒熱退後例有之症,可不治而自愈。今姑以生地黃·棗子丁等物,塞耳無妨。氣體困惱之症,乃大病之餘,胃弱不能運化,所進粥飮二字缺膈間,兼有餘熱所致,橘連枳朮丸,最爲三字缺逐日所進湯藥之外,兼以此藥,靑粱米飮二字缺最妙,且凝神散,明日亦當煎進,而但念古人之飮食,有味無味,知內傷外感之別,而用藥之際,二字缺加減,卽今慈殿所進粥飮,雖不嗜進而亦能知味乎,抑亦雖進而口不知味乎?此一款,最是緊着,故惶恐敢稟。答曰,知道。所進之物,知味矣。
冬至使李善行啓辭,臣離發之日,以盤纏一事,又爲陳達,極爲惶恐,第海路赴京之後,每年節使之行,例給人蔘二十五斤,而獨於臣行,該曹只給十斤,椵島·旅順口下陸處,各衙門所用禮單,幾至數十餘斤,以該曹所給十斤,萬無支用之理,當初啓請之數,該曹啓請裁減者不少,而至於人蔘,則最切於諸處禮單。以下缺
鄭之羽啓曰,傳曰,砲手軍營,今已造給乎事,傳敎矣。卽招繕工監次知官員問之,則砲手假家五所內,一所則前在軍營,猶可容接,故四處今將造作,而本監物力蕩竭,大小材木,未易措得,南營已爲立柱,北營今方開基,東西兩處,事當造作,而大槪此假家,若以雜長木,草草排造,則猶可易造,而二字缺分付內軍兵,入接久速,不可預料。須以長大木堅固造作云,故措辦之際,自爾遲滯云,二字缺許多軍兵,今方露處於爀日云,則自二字缺分給空石,使之各各權造假幕以入云,敢此竝稟。傳曰,知道。當該提調推考。
金光炫,以內醫院官員,以都提調·提調意啓曰,二字缺貿藥事,本道監司處,已爲下諭矣。但只令貿易,而不給其價,則本道亦難白地辦出,令本道將各種藥材,酌定其價啓聞後,本府餘軍布地稅木中,令該曹量宜計減,似當,敢啓。傳曰,依啓。
鄭之羽,以都摠府言啓曰,副摠管沈器成,會同分軍事,除標信,內兵曹進去之意,敢啓。傳曰,知道。
持平趙贇,正言鄭雷卿啓曰,請加三思,亟寢追上宗號之命。措辭見上答曰,不允。
持平趙贇啓辭,請寧城君㻑罷職事。措辭見上答曰,已諭。
正言鄭雷卿啓曰,當此侍藥之日,上下憂遑,而監一字缺李長馨,設行例宴,大張聲樂,其爲無識極矣,請命罷職。答曰,依啓。
侍藥廳,慈殿晝問安。答曰,氣候與朝一樣,白粥少許進御,駱粥少許進御矣。
以統制使邊潝辭職狀啓,傳于鄭之羽曰,勿辭察職事,回諭。
姜弘重,以戶曹言啓曰,冬至使李善行啓辭,離發之日,以盤纏一事,又爲陳達,極爲惶恐。第海路赴京之後,每年節使之行,例給人蔘二十五斤,而獨於臣行,該曹只給十斤,椵島·旅順口下陸處,各衙門所用禮單,幾至數十餘斤,以該曹所給十斤,萬無支用之理。當初啓請之數,該曹入啓裁減者不小,而至於人蔘,則最切於諸處禮單,三字缺題給之意,敢啓。傳曰,二行缺起,故備邊司,啓請加題給銀子二百兩,人蔘五斤矣。今此李善行之行,例齎三方物外,無他別事,故本曹照常年節使之行,磨鍊題給矣。頃日使臣,又爲加啓請,而盤纏·人情加給事,傳敎。故銀子一百兩·木綿二同加題給,此亦常年節使之行所未有之事也。使臣不知舊例,以每年節使之行,例給人蔘二十五斤,而獨於臣行,該曹只給十斤云者,誠所未曉也。方物多少,人情之豐約,係焉。今行所持者,三方物,而人情則請得六起方物之例,此臣曹之所以不敢盡從其請也。該曹有何左右於前後之行,而獨於此行減給乎?然而萬里信使之行,如是縷縷,有難固守前例,別人情人蔘十斤加題給,三字缺爲例,何如?傳曰,依啓。
侍藥廳,慈殿夕問安。答曰,與晝一樣,白粥進御,卽者酪粥進御,湯藥亦盡爲進御矣。
副提學兪伯曾上疏,伏以臣稟氣虛弱,素多疾病,如消渴·痰濕諸症,是臣一生所患也。其在平日,十分調養,堇免顚仆。如或失攝,則呻痛無常。適値慈殿未寧,逐日進參於問安之列,仍致添傷,症勢苦劇,潮熱上衝,則紅暈滿面,頑痰塞喉,則聲音不通,委頓床席,專廢食飮。非但病勢如此,臣曾以館閣堂上,參於議號之時,故今此本館之箚,不得進參,臣之情勢,實爲狼狽。當此色憂之日,敢將私悃,仰瀆天聽,臣罪萬死,伏願聖明,亟賜鐫改,以便公私。答曰,省疏具悉爾懇。爾宜勿辭,調理行公。以下缺以上燼餘
上在仁慶宮。停常參·經筵。
下直,咸平縣監尹絳。
日出時,黑氣起自東方,直指西方,長亘天,廣尺許,良久乃滅。
政院·二品以上·侍藥廳,大殿問安。答曰,知道。
慈殿問安。答曰,寢睡則有時或覺或寢,四更駱粥少許進御,五更末白粥少許進御,大便則二巡泄瀉,氣五字缺
侍藥廳啓曰,昨夜伏聞一行缺
侍藥廳啓曰,三字缺熱候減歇之後,雖有餘症,意謂連日進葯,當有效而去夜昏瞀之症,又發於意外。臣等與諸醫商議,則或疑元氣虛乏,或疑餘熱未退,或疑熱入血室,而俱未有眞的之見,蓋難知者症情。閭閻間人,觀形察色,問症切脈,極其詳盡,而猶患難知,況於九重之內乎?諸醫皆以此爲悶,醫女等,雖不能精於脈法,然試令入診,然後更爲議藥,何如?答曰,依啓。
鄭之羽,以義禁府言啓曰,金伊回啓公事,判府內分揀事,命下矣。依判付,放送之意,敢啓。傳曰,知道。
洪霶啓曰,同副承旨金南重女子身死,服制已行四日,出仕,何如?傳曰,知道。
侍藥廳啓曰,御醫入診後,議藥事,啓稟矣。卽者四字缺見後,備聞症候,不必待入診醫女而後知之,此時治熱爲急,牛黃膏最合此症,而前日些少進御,難望見效,故自外和井花水以入。慈殿雖不肯進御,各別勸勉,期於盡呷,幸甚。且瀉血湯,去熟地黃,代赤芍藥,加連翹·貝母·木通各一錢,煎水調和犀角屑·牛黃各一錢,進御宜當云。此藥煎入,何如?答曰,依啓。
鄭之羽,以都摠府言啓曰,副摠管沈器成,除標信,賓廳講書進去之意,敢啓。傳曰,知道。
鄭之羽,以軍器別造所言啓曰,本廳新造水鐵大砲,移送江都事,草記,傳曰,試放後,論其賞罰事,傳敎矣。都廳李後天,入啓下送,而所造砲器中,地雷砲二百坐,則元非試放二行缺軍器,一一曝曬,亦無傷損之二字缺火藥試燃少許,則頗似不猛云。上軍新制火藥,萬無不猛烈,而地庫經霾之故,如是不猛,極爲可惜。已造火藥庫急急修粧,來朔晦前,使之移藏後狀啓之意,本府留守處,亦爲行移,申飭宜當,敢啓。傳曰,依啓。監造官員及匠人,論賞。
鄭之羽,以兵曹言啓曰,以訓鍊都監啓辭,一年用鐵之數,鳥銃一千餘二字缺入鐵三字缺十八百斤,長片箭各五百部,缺二千二百六十斤,其他器械所用,竝與計之,將不下二萬餘斤,他無出處,專靠於載寧冶所,每年春秋下送木缺十二同,以爲繼用之地,而差送監官,難得其三字缺常未免乏鐵之歎。監官洪信珍差送之二字缺恤匠人,不事私事,前後貿納之鐵,多二字缺於五千二百餘斤,每於限內親自領納,一字缺運鐵刷馬,自初以本道民結出定,故爲弊多矣。己巳年間,本道監司,除出刷馬價木綿一字缺同,先給信珍,則以其價木,推移轉辦,立馬十三匹,都監所送牛馬八隻,亦皆添價挽入。召募工匠中老殘者,從願分養,以爲常時自用之地,而運出船所二日之程,專賴此而更不資於民力,今已三年,自後都監,用鐵有所二字缺亦蠲刷馬之弊,此無非信珍爲國竭力之致,誠爲可嘉,都監本色郞廳李慶,察任二十二一字缺打造鳥銃,多至二千七百八十五柄,措備鐵炭一字缺務方便,亦甚可尙,而臣等謂其職分內事,置之矣。至於信珍,與士大夫有異,有可賞而二行缺啓辭,且言監官洪信珍而二字缺殊與士大夫有異云。未知信珍爲某樣人,合二字缺何賞,方爲相稱,問于都監後處置,何如?傳曰,允事,傳敎矣。問于都監,則洪信珍,以閑良,南漢築城有勞,曾除禁軍云,似當加設守門將除授,而係干恩命,該曹不敢擅便,上裁,何如?傳曰,知道。此賞似爲輕歇,亦不能除授。
鄭之羽,以兵曹言啓曰,當日良人朴義良稱名人,自南門入來,差備門外擊錚,極爲駭愕,令攸司囚禁重治,同守門將朴滃,其時不能禁斷,以致闌入,極爲非矣,請推考。傳曰,依啓。
侍藥廳,慈殿晝問安。答曰,與朝一樣矣,卽者所入牛黃膏二巡,盡爲進御,俄頃又爲進御矣。
持平趙贇,正言鄭雷卿上疏。大槪,請加三思,亟寢追上宗號之命。寧城君㻑罷職事。措辭見上答曰,勿煩。
侍藥〈廳〉,慈殿夕問安,承傳色,以諺錄來傳二字缺熱未極重云云。
傳于侍藥廳曰,御醫來待于延祥門。
侍藥廳啓曰,卽者伏見慈殿夕問安批答之敎,則與朝者御醫所傳榻前之敎,及午間差備門外傳敎之語,未有異矣。但牛黃膏進御後,有腹痛泄瀉之候,熱氣宜得少洩,而尙無加減,尤極閔慮,未知三字缺煎入後,已爲進御乎?敢此仰稟。三字缺諸醫之意以爲,大虛之中,有此大熱,不可循例用藥,而聞粥飮及六味茶,今方連進云。獨蔘湯及山藥蓮子粥,竝爲煎入,乘渴照氷進御,以扶氣宜當云,依此爲之,何如?答曰,依啓。瀉血湯兩巡,已爲進御矣。
弘文館副應敎金堉,校理沈演,修撰尹坵,副修撰李時楷等箚子。伏以朝廷之事,非一家之私事,兩司之言,非一人之臆見。至於合啓之發,事體尤有重焉,則其間是非公私,非臣等一二談所可陳辨而後知之也。顧念臣等,待罪論思之地,均有獻替之責,合啓而未得蒙允,則玉堂之繼上封箚,此是近來常規,而適値慈候不豫,聖上色憂,日間遑二行缺然若使兩司所爭,必待臣等一言,然歸於公正之論,則雖在憂遑之中,臣等猶當乘間封章,以絶人言之來,而臣等淺短之慮,實未及於此也。玆者伏見吏曹判書李貴三疏,其中許多說話,雖不敢逐一爭辨,而乃其一款,則以臣等不言,謂合啓非公論,是未可知也。人各有所見,李貴之攻斥兩司之論,固矣,無足怪也。至於以臣等爲之立證,則蓋亦不思之甚也。臣等之於兩司,所見非有異同也。三字缺有言有不言者,勢適然也。烏可謂之無言乎?臣等皆無狀,忝竊匪據,旣不能隨事開陳,又未免見證於人,臣等之罪至此,而無所逃矣。伏願聖明,重治臣等不言之罪,快從兩司公共之論,不勝幸甚。取進止。答曰,知道。以上燼餘
上在仁慶宮。停常參·經筵。
鄭之羽啓曰,冬至使行次搜銀御史,取稟。傳曰,令本道都事爲之。
政院·二品以上·侍藥廳,大殿問安。答曰,知道。
慈殿問安。答曰,二更,暫爲寢睡,其後專不寢睡。五更末,暫爲寢睡,泄瀉一巡,湯藥少許進御,駝駱粥二巡少許進御。五更,白粥少許進二行缺
傳于洪霶曰,慈殿症候差減,有不緊雜公事,及凡干疏箚,留于政院。
金光炫,以禮曹言啓曰,備忘記,令該曹山川祈禱事,命下矣。前例,社稷·宗廟·山川一體祈禱矣,今亦依前例爲之乎?敢稟。傳曰,依啓。
侍藥廳啓曰,去夜瀉血湯連進二貼,以觀其後症候,更議處之,故其藥姑爲停煎,招致尹善道·崔得龍與御醫及李惟聖·閔棡等商議,使之各陳所見,則諸御醫及閔棡皆以爲,瀉血湯進御後,雖無現效,亦無敗症,不可又改他藥,今日以爲仍用,而獨蔘湯兼進,以扶元氣爲當。尹善道以爲,此症本來心熱爲主,而重以外感,雖曰解表,發汗尙未浹洽,恐有餘熱,隱曲於經絡之間,今將三字缺合大靑龍湯,加香附一錢·黃蓮五分,以順二字缺之氣,而兼爲發散外邪,似當。崔得龍以爲,宜用火鬱湯,加黃蓮酒炒·白朮各一錢,黃芩酒炒·梔子仁·麥門冬各七分,倍人蔘以從古者火鬱則發之之法。李惟聖以爲,當初治熱未盡,以致元氣消爍,純熱用事,今則治熱之藥,亦不可用,不得已用補中益氣湯,加生地·連翹各一錢五分,赤芍藥酒炒·枳殼·靑皮各一錢,黃連·川芎·薄荷各七分,元入升麻·柴胡一錢半,倍人蔘爲當云。諸人所見不同如此,臣等仍念前日用藥,雖隨症屢改,而大槪皆以降熱治痰止瀉等藥爲主。至於昨日所進瀉血湯,則比前稍變,而尹善道·崔得龍·李惟聖所議之藥,雖若不同,而一行缺伏承聖批,以今朝則不如昨日爲敎,臣等益切憂閔。但昨日慈殿言重一節,似異常時,此則皆是熱盛之候,而此熱少減,則其困憊之痰,亦未足怪,未知聖敎所謂今朝不如昨日者,或是熱降之效歟,抑亦症勢漸有加重之狀歟?此一款必須詳知,然後方定瀉血湯仍用與否之決,惶恐敢稟。答曰,知道。所謂不如昨日,言語精神,不如昨日也。
侍藥廳啓曰,卽因聖批與御醫商議,則以爲,言語精神,不如昨日者,似是熱減之後,瀉血湯仍用爲當云,故卽爲煎入矣。朝入獨蔘湯,若已進御,則又爲煎入,何如?答曰,知道。獨蔘湯姑勿煎入。
傳于鄭之羽曰,慈殿症候,自昨日加重,憂閔罔極,令該曹祈禱山川,審理冤獄,輕囚放釋。
左議政李廷龜,大殿,單子問安。答曰,氣候一樣,卽白粥及生鰒膾進御矣。
侍藥廳,大殿問安。答曰,知道。慈殿晝問安。答曰,氣候與朝一樣,牛黃膏二巡進御矣。
金光炫啓曰,慈候,祈禱山川事,命下矣。祭文則大提學及知製敎命招,卽爲製進,而諸處許多祭文書寫之際,忠義數人,勢難趁時淨寫,能書文臣,亦爲抄擇牌招,使之一時書寫,何如?傳曰,允。
鄭之羽,以義禁府言啓曰,備忘記,慈殿症候,自昨日加重,憂閔罔極,其令該曹,祈禱山川,審理冤獄,輕囚放釋事,傳敎矣。本府罪人,無輕囚可放者,而至於審理冤獄,則事體重大,非本府所敢獨斷,議于大臣稟旨定奪,何如?以下缺,批答缺
侍藥廳啓曰,夕間慈候,何如?瀉血湯已爲進御乎?粥飮比前無減乎?敢稟。答曰,證候一樣,瀉血湯一半進御,粥飮今日所進,不如〈昨日〉矣。
侍藥廳,慈殿夕問安。承傳色,以諺錄來傳,大槪氣候,與晝一樣云矣。以上燼餘
上在仁慶宮。停常參·經筵。
政院·二品以上,大殿問安。答曰,知道。
慈殿問安。答曰,氣候寢睡,與昨日一樣。
侍藥廳,大殿問安。答曰,知道。
慈殿問安。答曰,昨昏窒塞後,終夜譫語,不得寢睡,駝駱粥數匙白粥上水進御矣。
侍藥廳啓曰,昨昏問安入診後,得聞慈殿,又有一番昏瞀之候。以下缺批答亦缺
鄭之羽,以刑曹言啓曰,傳曰,慈殿症候,自昨日加重,憂閔罔極,其令該曹,祈禱山川,審理冤獄,輕囚放釋事,傳敎矣。啓下所囚之人放未放分秩單子,書啓矣。本曹囚徒,分輕重,可放者罪名,卽爲放送,其中罪犯緊重,不合蒙放者,竝爲入啓,伏惟上裁。傳曰,知道。重罪中冤抑者,依下敎亦爲審理。
鄭之羽,以刑曹言啓曰,本曹放未放單子,則昨已分輕重入啓矣。諸道亦不無輕囚者,京外似當一體施行,而自曹不敢擅便,何以爲之?敢稟。傳曰,依啓。
侍藥廳啓曰,瀉血湯已爲煎進三貼,而症候有加無減,似不可仍用此藥。昨日啓辭中所陳,尹善道·李惟聖·崔得龍三人藥方中,似當擇取用之,故卽刻與諸醫商議,則李惟聖所獻補中益氣湯爲可云,且聞李惟聖,曾以此方試之於閭閻家,如此之症,頻獲神效云,今日則定用此藥,如何?答曰,依啓。
侍藥廳啓曰,卽聞下醫官之敎,慈殿腹痛頗重,大便亦爲不通云,諸醫皆以爲,此乃微挾外感,腹中熱盛之致,牛黃膏必以救之云,此藥依前調外以入,何如?答曰,依啓。
金光炫,以內醫院官員,以都提調意啓曰,慈殿進御內入事,傳敎矣。卽招戶曹色吏,使之另大且厚者來納矣,色吏持䑋二部而來,其一則小而且薄,其一則大而不厚,似不合用,而日勢已晩,急於入納,不得已擇其稍優者,今方烹熟矣。曾以熟䑋品劣之故,累蒙嚴敎,前後,申飭,非止一再,而每每如此,極爲未安,當該郞廳推考,以懲後日,何如?傳曰,依啓。
鄭之羽,以義禁府言啓曰,以審理冤獄,議于大臣事,本府堂上皆爲仕進,事體極爲重大,而本府郞廳,只曹司一人來參,極爲埋沒,近來新進之人,不識事理,惟以自便爲能事,殊甚駭愕,請行首掌務官推考。傳曰,依啓。
侍藥廳,慈殿晝問安。答曰,氣候與晝一樣,卽者暫爲寢睡,白粥三匙進御,酪粥四五匙進御,牛黃膏二巡一鍾子進御,卽者大便如常,荏子粥數三匙進御矣。
政院,大殿問安。傳曰,知道。
政院及二品以上,慈殿問安。答曰,與朝一樣,䑋粥少許進御,牛黃膏少許進御。
侍藥廳啓曰,午間伏聞慈殿大便如常,粥飮亦爲進御,意謂熱勢稍降,及聞入診醫女之言,則脈度浮症,與昨無異云,不任憂閔之至,卽今熱勢,何如?補中益氣湯,已爲進御否,敢稟。答曰,熱勢別無加減,而精神自午前稍似開明,且湯藥已爲進御。
侍藥廳,慈殿問安。答曰,氣候與晝一樣,三字缺進御,牛黃膏進御矣。以上燼餘
上在仁慶宮。停常參·經筵。
政院及二品以上,大殿問安。答曰,知道。
慈殿問安。答曰,寢睡稍安,牛黃膏一巡進御,䑋粥少許進御,五更駝酪粥少許進御,氣候則與昨一樣。
侍藥廳,大殿問安。答曰,知道。
慈殿問安。答曰,寢睡頗安,牛黃膏進御,䑋粥少許進御,五更駝酪粥少許進御,氣候則與昨一樣。
中殿問安。以下三行缺
金光炫,以內醫院官員,以都提調意啓曰,生鰒,趁不上來,令侍藥廳査出推治,以懲怠慢之習事,傳敎矣。移文後趁不上送者,安興·康翎兩處,而安興則卽刻始爲來到,而康翎則尙無消息,竝推考之意,敢啓。傳曰,依啓。且黃海道,則至於下諭,而最後封進,事極可駭,宋英望推考。
鄭之羽,以刑曹言啓曰,因本曹審理冤獄草記,傳曰,知道,重罪冤枉者,依下敎審理事,傳敎矣。其中罪名緊重者,則臣等不敢輕重論放矣,今承聖敎,罪名雖重,情涉冤抑者,各其名下付標以入之意,敢啓。傳曰,知道。
鄭之羽,以義禁府言啓曰,審理冤獄,議于大臣事,允下矣。議于大臣,分秩別單,書啓之意,敢啓。傳曰,知道。依付標施行。
侍藥廳啓曰,朝者伏承聖批,有諸症似爲減歇之敎,而又見慈殿晝問安批答,則熱勢之減,似無可疑,但聖上以爲重歇之症,自昨尤甚,困惱亦甚,而慈殿批答,卽者面上有熱云,不言朝後所進粥飮多少,臣等以此爲憫,伏未審向夕後重歇,困惱之症,面熱之候,別無加減否,所進粥飮多少,何如?惶恐敢稟。答曰,諸症與朝一樣,而上熱症候,有加無減,且所進粥飮,倍於昨日矣。
政院·二品以上·侍藥廳,慈殿夕問安。承傳色,以諺錄來傳曰,氣候與晝一樣,卽者駝酪粥少許進御,自晝問安後,面上多有熱氣,至今尙不盡減,而不至大段,牛黃膏小小頻數進御,今日則頻進粥飮,九味淸心元,亦爲進御。二十日二十一日間,則不能分明見字,自昨日見之稍勝,今日則尤爲分明見之矣。以上燼餘
上在仁慶宮。停常參·經筵。
政院,大殿問安。傳曰,知道。
慈殿問安。傳曰,初更駝酪粥數匙進御,仍爲寢睡,三更䑋粥少許進御,又爲寢睡,四更末酡酪粥進御,氣候寢睡,與昨一樣。汗亦不出,亦爲譫語矣。
二品以上,大殿,單子問安。答曰,知道。
慈殿,單子問安。傳曰,初更駝酪粥數匙進御,仍爲寢睡。數字缺
侍藥廳,慈殿問安。答曰,初更駝酪粥數匙進御,仍爲寢睡,三更䑋少許進御,仍爲寢睡,四更末酪粥進御,而寢睡與氣候,則與昨一樣。汗亦不出矣。
侍藥廳啓曰,慈殿上熱之症,夜間,何如?諸症亦無加減乎?敢稟。答曰,症候一樣,而上熱益,甚矣。
侍藥廳,慈殿晝問安。答曰,腹痛之前,則一巡熱極煩鬱,泄瀉之後則熱候暫歇,此時則二字缺熱,手足麻痛,白粥進御矣。
侍藥廳,慈殿夕問安。答曰,晝問安後,又爲泄瀉,熱候與朝一樣,卽者䑋粥少許進御。
鄭之羽,以兵曹言啓曰,本曹所納皂隷布,各邑中未收之數,取考文簿,則自乙丑年以後,未納處多,至二十餘邑,而其中尤甚未納者三字缺州,己巳·庚午兩年條,合四百四十餘石,四字缺條一百九十餘石,洪州丁卯·戊辰兩年合二字缺五十餘石,忠原·沔川·牙山各年條未納,亦各百餘石,上年間申明行會,至於守令罷推,而逋慢未納之患,猶夫前日,極可寒心,請竝從重推考。其餘列邑未收等處,亦令本道監司催促上送,何如?傳曰,依啓。
侍藥廳啓曰,朝者伏承聖批,有慈殿熱候益甚之敎,及御醫引見後來傳榻前下敎,臣等不勝憂慮之至,未審自午間及夕,症候一向無加減否?補中益氣湯,已進三貼,而有效與否,未甚分明,更觀夜間氣候,或仍用此藥,或更議他藥,或於本藥中,更議加減之意,敢啓。答曰,知道。熱候二字缺無減矣。
二品以上,慈殿,單子夕問安。答曰,四字缺泄瀉熱氣,與晝一樣,卽者䑋粥以下缺以上燼餘
上在仁慶宮。停常參·經筵。
政院·二品以上,大殿問安。答曰,知道。
慈殿問安。答曰,自初更至二更,寢睡頗安,其後熱而寢覺,似久而不愈,心氣不平,飮粥亦爲全廢,夜間盡閉窓戶,故壅塞而虛熱,心氣不平,不得寢睡,卽者多般二字缺僅得覺睡後,䑋粥少許,三更,二行缺
侍藥廳啓曰,慈殿熱候,有加無減爲敎,症候是浮熱乎,抑與數日前熱無異乎?夜間症候加減何如?寢睡及言語精神,亦復何如?必須詳知,然後方與諸醫議藥,故敢稟。答曰,浮熱甚盛,頭痛兼發,去夜不得安寢,而今朝則諸症稍減,精神言語一樣。
侍藥廳啓曰,卽者來言,慈殿頭部甚熱,欲以桑灰水,暫爲洗沐,故自上招問可否,諸醫言其不可,而但念慈殿方在久病之中,有難違拂,故以無妨仰對云,臣竊見閭閻間人病後,早爲梳洗得病者,每每有之,況慈候時未尙差,而遽有此敎,極爲憫慮,且萬無因此頭痛差歇之理,而爲患則深矣。伏願自上善爲導進期於停止,則似或頭三字缺則若干穴,針破瀉熱,爲當,前日伏承聖敎,慈殿慮其助熱,不爲允許云,此則三字缺然,故敢此竝稟。答曰,知道。此時之針,似爲重難,觀今日症候,更議以定。
侍藥廳啓曰,卽因聖批,與諸醫商議,則慈殿諸候稍減,今日所患,只在浮熱,不必疑於蔘芪之甘溫,而遽改他藥。前進補中益氣湯,黃芪減爲七分,人蔘減爲一錢,升麻只爲一倍,而加入中,去枳實代梔子,而靑皮減爲七分,黃連加爲一錢,仍爲進御,宜當云,依此煎入,何如?答曰,依啓。
侍藥廳,慈殿晝問安。答曰,診脈之後,再巡泄瀉,熱氣稍歇,以泄瀉之故,氣似困憊,䑋粥少許進御。
以備忘記,傳于鄭之羽曰,罪人朴東亮,京城二日程移配,癸亥年定配罪人唜香等,竝放釋事,慈殿下敎,令該曹依慈敎擧行。
金南重,以義禁府言啓曰,罪人朴東亮,京城二日程定配事,命下矣。無中道定配之敎,而京畿亦多有二日程之邑,畿邑定配乎?敢稟。答曰,公淸道移配。
金南重,以義禁府言啓曰,癸亥年內人唜香等放釋事,慈殿下敎,令該府依慈敎擧行事,傳敎矣。府上定配案相考,則癸亥定配內人,濟州只有英難·夫田,而英難本名唜香,竝放釋之意,敢啓。傳曰,依啓。
侍藥廳啓曰,卽者伏承聖批,以此時受針,似爲重難,觀今日症勢,更議以定爲敎矣。臣等竊念慈殿所患,非一二症,而其實火熱所由,故前後用藥,雖不敢純用苦寒之劑,而亦未嘗不以治熱爲重矣。到今種種諸症,庶得稍減,而獨浮熱不止,自昨日又有頭痛之症,此無非熱之所爲也。諸醫中李惟聖·閔棡等,自前皆以針破泄熱,可以見效,二字缺前者因聖敎啓請招致針醫,待命已久,慈殿以助熱爲慮,未賜允許,諸御醫等,皆以愼重爲主,不欲輕試於至尊之地,故臣等不敢更請矣。今日又招柳後聖問之,則以爲,頭上阿是穴,輕輕下針,以瀉上部之熱,又針手足部一二穴,以引氣下行,則熱去而頭痛自除,必有其效云,而朴泰元亦與之相符,故敢爲仰請矣。聖敎所謂重難云者,固爲至當,第念明日熱降,恐不可必,而此時救熱,一時爲急,且明日不宜針刺,今日爲吉云,依柳後聖之言,乘夕受針,恐爲宜當,敢此更稟。答曰,受針之後,無益有害,則雖悔莫及,卿等勿爲信聽針醫之言。
侍藥廳·政院·二品以上,慈殿夕問安。答曰,湯藥進御後,泄瀉二巡,熱氣良久無之,卽者䑋粥進御,熱氣雖似暫止,而不時復升,何以指的?今姑無熱之時矣。
傳于金南重曰,史官一員待命。以上燼餘
上在仁慶宮。停常參·經筵。
下直,牙山縣監黃瀷。
侍藥廳及政院·二品以上,大殿問安。答曰,知道。慈殿問安。答曰,寢睡至四更頗安,其後則不得寢睡,母酒少許進御,泄瀉三巡,氣候則困憊。
侍藥廳啓曰,慈候夜間,何如?頭痛泄瀉之症,別無加減否,敢稟。答曰,三字缺無異,而頭痛不爲復發矣。一行缺
以備忘記,傳于金南重曰,領府事李元翼處,令該曹米太·饌物題給。
金光炫,以接待所言啓曰,卽刻李都司,率家丁十七名入來所館處矣,敢啓。傳曰,知道。
金光炫,以接待所言啓曰,本所郞廳四員,各有所掌看檢之事,政院公事出納之際,多有顚倒之弊,依例,公事郞廳,令吏曹別爲差出,何如?傳曰,依啓。
金光炫啓曰,李都司處,依例,令本所郞廳問安,則多拜上云矣。傳曰,知道。
傳于金光炫曰,李都司接見,過國忌後二十九日爲之。
金光炫,以接待所郞廳,以延慰宴宰臣行副護軍韓仁及意啓曰,今日慕華館李都司迎慰時,先行茶禮,行進酒三爵後,呈禮單單子,則都司曰,謹四字缺多拜上云矣,敢啓。傳曰,知道。
金光炫,以接待所郞廳,以下馬宴宰臣刑曹參判南以雄意啓曰,臣進于李都司所館處,呈名帖請,宴行茶禮,慰其暑熱行役之勞,仍行酒禮,勸三爵後,都司給舞童靑布十匹·帽子十項·香囊十部,臣措辭通以未安之意,有情禮固然不可廢也云,呈禮單帖子,則答曰,入于京城,禮物稠疊,多多拜上,出給謝帖之意,敢啓。傳曰,知道。
侍藥廳,慈殿晝問安。答曰,去夜自初更至三四更,汗出比前尤爲浹洽,寢睡亦有稍安,而氣候新新者,似是泄瀉累次之故,朝問安時落漏,故言之耳。卽者似有熱氣,故牛黃膏二字缺及淸心元·獨蔘湯進御,此時酪粥半行缺
侍藥廳啓曰,一行缺慈候去夜三次泄瀉,自朝至午又三次云,二字缺觀之則今日症候,似乎與前稍變,故與諸醫商議,則御醫等以爲,大病後泄瀉,最爲可畏,宜及今日用蔘苓白朮散,量加淸熱調中之材以補虛止瀉一刻爲急,朝者煎進補中益氣湯,雖已進御,不必以一日疊進爲嫌。李惟聖以爲,餘熱未盡,而三字缺之劑,則瀉止而熱復生,宜於補中益氣湯,加入中略爲變通,去其苦寒藥,加以止瀉之材,仍爲進御云,此兩說皆似有理,而熱氣旣降,元氣未復之□,最爲緊要機關,臣等不敢輕爲取舍。且元氣虛實,泄瀉輕重,餘熱多小,終有所未能詳察眞的,不得不具由陳達,欲待聖上更有下敎處之,且諸醫等以爲,靑皮茶,所以破滯氣二字缺臨時救急,不可連用,牛黃膏非盛熱時,則不必過用。伏聞,自內臨熱時,獨蔘湯調淸心元進御云,最爲允當,此時則連續進御,足以淸其餘熱,兼補元氣,而蓮子·山藥粥,皆止瀉之要藥,赤豆粥補中治濕,宜於此時進御云,故敢此竝稟。答曰,知道。元氣極虛,泄瀉甚重,餘熱似少,而以口渴爲苦矣。
侍藥廳啓曰,卽者伏承聖批,備審慈殿症候,更與諸醫商議,則此時止瀉爲急,蔘苓白朮散,加白芍藥酒炒,車前子炒硏各一錢,黃連酒炒·黃芩炒·陳皮·木香各五分,柴胡·升麻各三分,今日內煎入爲當云,依此爲之,何如?答曰,依啓。
一行燼缺以上燼餘
上在仁慶宮。停常參·經筵。
卯時,有霧氣。
政院·二品以上,大殿問安。答曰,知道。
慈殿問安。答曰,自初更至三更,寢睡頗安,其後則或寢或覺,豆粥一巡進御,卽者蓮子粥少許進御,泄瀉,自初更一巡後,更不泄瀉,初更,湯藥盡爲進御,汗出浹洽,氣候昏困,則與昨一樣,夜間暫有熱氣,故獨蔘湯調淸心元,再巡進御矣。
侍藥廳,問安。批答與政院問安同而燼缺
侍藥廳啓曰,夜來慈候,何如?蔘苓白朮散,已爲進御乎?泄瀉度數,別無加減否,敢稟。答曰,症候與昨一樣,湯藥昨已進御,去夜則不爲泄瀉矣。
金光炫,以接待所言啓曰,卽者李都司招譯官家丁中四人,所給綿布三字缺等物,還爲出給曰,此四人,非是家丁,二人則千摠,二人則相公,所贈之物,與家丁一樣,無等別之意,俺甚未便云云,臣等答以大人留平安道時,因布政司之言,裁降所干人等級,皆以家丁稱號,無千摠·相公之語,故所與之物,亦依家丁例給之矣。都司曰,布政之言,三字缺此四人,皆是曾經千摠·相公之任,今不可四字缺況前來差官等帶率人中,皆有千摠·相公者,貴國待之,亦有等別,獨於俺行如此云云,臣等令譯官據理開諭,則非但不爲聽從,反有怒色。千摠·相公等,比家丁加給之物,只紬一匹紙束而已。所爭者微細,依千摠·相公例,加給之意,敢啓。傳曰,依啓。相公,前例相考,有則給之,無則勿給,可也。
金光炫啓曰,譯官來言李都司齎來都督名帖禮單,例爲前期進呈,故今日將欲來呈云,而闕門未造,庭除荒蕪,華人所見,似爲埋沒,接見旣於慶德宮爲之,則此禮單,亦於其日早朝,使之先呈似當,敢稟。傳曰,依啓。
金光炫,以接待所言啓曰,以接待所草記,相公前例相考,有則給之,無則勿給,可也事,傳敎矣。取考接待前謄錄,則李都司以下三行燼缺
傳于金光炫曰,明明日差官接見時,不爲作樂,如何?政院議啓,回啓曰,傳敎矣,當此慈候未寧,自上侍藥之日,接見差官,雖出於敬待之意,而至於動樂,則誠爲未安,今承下敎,至爲洽當,此意,令接待所從實前期辨之,宜當,敢啓。傳曰,依啓。
金南重,以接待所郞廳,以翌日宴宰臣行護軍尹暉意啓曰,臣往都司所館處,俟外頭,先使通官,持名帖告以請宴之意,則都司卽爲出接坐定後,臣以如此酷暑,衝冒遠來,館宇涼薄,接待多缺,國王委遣陪臣,依例宴慰云,則都司曰,接待陪臣,克體國王下念,盡意接待,感荷二字缺云,談間語及黃都督去留,則答曰,都督四字缺旅順不爲下陸,頃者奴賊百餘騎,再次三字缺而還云,且曰,俺是昔年出來朱天使舍親,今來貴國,不勝感愴,朱天使,已於三年前作古云。酒至六爵而請罷曰,炎歊大酷,不耐久坐,仍出靑布五端帽子十項,香囊五部,出給樂工,臣以禮單入納,則曰多多拜上云,出給謝帖,竝爲入啓矣,敢啓。傳曰,知道。
侍藥廳啓曰,慈殿晝問安,批答內朝後泄瀉三次,口渴特甚云,而自上繼有牛黃膏入納之命,臣等不任憂慮之至,未審向夕後慈候,何如?敢稟。答曰,與朝無異矣。
侍藥廳,慈殿夕問安。答曰,與朝一樣,蓮子粥進御,卽者䑋粥進御,時方寢睡,汗出甚多,泄瀉則其後不爲,熱則暫有往來,淸心元調獨蔘湯進御。以下四行燼缺
以備忘記,傳于金南重曰,史官一員待命,騎馬三匹立之,慶德宮內摘奸。以上燼餘
上在仁慶宮。停常參·經筵。
下直,鐵原府使韓善一,洪川縣監李仁後。
申時,日暈。
政院及二品以上,大殿問安。答曰,知道。
慈殿問安。承傳色,以諺錄來傳曰,昨者以多思念之故,寢睡不穩,泄瀉再度,三更蓮子粥進御,四更豆粥進御,五更駝酪粥進御,左右臂戰掉頗甚,茶則頻。二行燼缺
侍藥廳啓曰,去夜慈候缺汗出口渴之症,與昨無異否,敢稟。答曰,諸症一樣,精神不如昨日矣。
洪霶啓曰,明日李都司接見時,注書二員,當爲入侍,而注書李汝翊侍藥廳入直,只有假注書洪瑑,而事變假注書徐祥履,當爲守宮,假注書加差出之意,敢啓。傳曰,知道。
假注書望,宋希進,□□相,李道長,無落點。
以備忘記,傳于鄭之羽曰,江華圍籬守直交替事,內官尹履臣下去,此意,下諭于京畿監司及江華留守處。
金光炫,以接待所言啓曰,明明日差官接見時,勿爲作樂,如何?政院議啓事,傳敎矣。政院回啓,下敎,至爲允當,令接待所從實前期辨之,宜當,傳曰,依啓矣。臣等令差備譯官明諭,慈殿玉候未寧,自上方在侍藥之中,憂遑度日,今此接見唐差,雖出於敬待之意,而至於動樂,則心甚未安云爾,則都司答以,然則勿爲作樂云云之意,敢啓。傳曰,知道。
金光炫,以接待所言啓曰,卽刻都司,招譯官言曰,相公一員,家丁三名,南關王廟焚香事出送云,故敢啓。傳曰,知道。
侍藥廳,慈殿晝問安。答曰,卽者蓮子粥少許進御,泄瀉一度,今日則口中及左右手,甚爲戰掉,汗氣頗多,足掌則冷,手指及玉體甚熱。
侍藥廳啓曰,醫女入診,御醫引見之後,備聞慈殿症候,中氣極虛,心火挾發,不勝憂閔之至,與諸醫商議,則補中益氣湯,加赤茯苓·遠志·山藥炒各一錢,黃蓮三字缺藥酒炒,酸棗仁炒各七分,元入柴胡三倍用之。以下四行燼缺
傳于金光炫曰,大臣及禮官命招。
未時,傳于大臣·禮官曰,慈殿氣絶矣。
文武百官擧臨,自是朝夕之間,皆擧臨。
傳于金光炫曰,此處不可設殯殿,依初九日移御時,令訓鍊都監,高設布帳,乘昏奉移于慶德宮,而奉移之具,如素綿楮樣,急急造作待令,擔持則令內官爲之。
傳于金光炫曰,移御後襲爲之,何如?問于禮官。
金光炫,以禮曹言啓曰,襲奠,內贍寺,成殯奠,則奉常寺,元定啓下矣,聞內贍殘薄云,故以奉常寺換定之意,敢啓。傳曰,知道。
禮曹啓目,今夜殯殿移御慶德宮時,殿下·王世子·中宮殿·嬪宮二字缺小輿裹以白布,侍衛下人則依出宮例擧行,其餘命婦以下,遂步從,啓上不許,以步從爲敎。
政院啓曰,大行大妃奉移時,大殿·中殿·世子嬪宮,當陪從,該曹以小輿磨鍊,而自上以步從爲敎,臣等竊念,帝王家行喪,與士夫家不同,而兩宮之間,且經閭閻,道路亦甚不平,事多難便,依該曹啓辭施行,似當,敢啓。傳曰,步從合禮,勿爲煩稟。
金光炫,以殯殿都監言啓曰,襲奠及朝夕奠,皆用銀器,該曹決無及造之理,故前謄錄內,姑以內用銀器設行矣,亦令依此施行之意,敢啓。傳曰,知道。
金光炫,以殯殿都監言啓曰,飯含時銀匙,謄錄,亦以自內用之,故敢啓。傳曰,知道。
持平趙贇啓曰,臣民無祿,遭此罔極之痛,侍藥御醫,不可置而不問,請命拿鞫定罪,何如?傳曰,依啓。
大臣啓曰,自仁慶宮至武德門,大內所經道路不近,至於穿過閭閻,以至尊之位,而步行以從,極爲未安,依該曹啓辭,以小輿從行,實無所妨,惶恐敢啓。答曰,步從合禮,路且不遠,卿等勿以爲慮。
金光炫,以殯殿都監言啓曰,依五禮儀及謄錄,初喪諸具,各該司已盡分付,而內贍寺官員,終日不來,極爲駭愕,請從重推考,以警他人,何如?傳曰,拿推。
金光炫,以殯殿都監言啓曰,襲儀,以當日亥時啓下,而夜已向深,諸具未備,勢甚憫迫,竊考前後謄錄,懿仁王后,以六月二十七日申時昇遐,而二十八日辰時行襲儀,宣祖大王,二月初一日□時昇遐,而初二日丙時行襲儀,此乃事勢之不得已而然也。今亦依舊例,以來二十九日巽時設行之意,敢啓。傳曰,時刻太晩,進定。
鄭之羽啓曰,政院都監,旣會於武德門內,則武德門,仍爲留門,而興化門·興元門·開陽門,不必留門,此三門,除標信還閉之意,敢啓。傳曰,知道。
二更,上奉大行大妃移御于慶德宮。以上燼餘
上在慶德宮。
寅時,行大行大妃沐浴儀,申時,行襲儀。
傳于金南重曰,守門將廳後有空基,王子王孫所接處,各抹樓一間溫突一間,成服前急急造作事,色承旨檢飭。
金光炫,以殯殿都監言啓曰,襲正時,政院已爲入啓,而尙衣院衣襨,緣針線不足,未及縫造者,多至七件,勢不得已差退之意,敢啓。傳曰,知道。
襲後,文武百官擧哀。答曰,罔極。
傳于金南重曰,昨日啓下梓宮極品乎,更加詳察,極品擇用,回啓曰,傳敎矣。卽招長生殿郞廳問之,荒字梓宮,自癸亥年新造,百度准漆,乃極品云矣。傳曰,知道。
鄭之羽啓曰,布帳撤去之意,敢啓。傳曰,知道。
金光炫,以殯殿都監言啓曰,襲時,內用衣襨及外備衣襨摠數,謄錄相考,別單書啓之意,敢啓。傳曰,知道。
金光炫,以殯殿都監言啓曰,五禮儀雖載氷槃棧床棧防之制,而制度奇巧,匠人無能知者,倉卒間決難造作,竊見五禮儀,亦有用木槃盛氷,隨宜置於床下之言,且聞舊例,或以鍮東海代木槃時云,故今亦不二字缺依舊例爲之意,敢啓。傳曰,知道。
金光炫,以禮曹言啓曰,江都圍籬,子母道絶,似無四字缺之事,但光海若聞之而欲爲制服,則四字缺入無妨,大臣之意如此,故敢啓。傳曰,依啓。
金光炫,以禮曹言啓曰,李都司,方在館所,似當令接待所傳訃,而接見之禮,勢難設行,亦不可使之空還,問于大臣酌妥處之,何如?傳曰,依啓。
傳于呂爾徵曰,各司怠慢,凡進排之物,趁不進排云,今後怠慢各司官吏,竝令拿推。
申時,小斂,小斂後,文武百官擧臨。
金光炫,以殯殿都監言啓曰,五禮儀則只有朝夕上食,而戊申謄錄,則晝水刺晝茶禮,竝爲設行,其時頗有以不載禮文,爲疑禮矣。仁獻王后初喪時,只依五禮儀磨鍊,而自□□設行晝茶禮,此事雖不載禮文,而流來已四字缺然廢閣,依丙寅年前例,只設晝茶禮之意,敢啓。傳曰,依啓。
傳于金南重曰,五字缺五禮儀服制條,可疑處甚多,五字缺以下大王,則斬衰三年,而內喪則齊衰朞年,親孫·親孫女服,內喪,則亦齊衰朞年,宗親文武百官,內喪則十三月,練祭後服吉服云,以此觀之,則內而宮中侍御,外而文武百官,皆不服三年,而其服三年者,獨兩殿及王子耳。揆之於禮,似爲未安,而先王制禮如此,無乃註解未詳,易於錯看之然耶?且世子服,若以君臣之服服之,則當爲三年無疑,若以五禮,親孫只服期年之意觀之,則似當從正服,只服齊衰五月,此亦可疑之甚者,臣聞見孤陋,不能的知可否,議大臣定奪,何如?傳曰,依啓。回啓曰,議于大臣定奪事,下敎矣,議于大臣,則領議政尹昉,領敦寧府事吳允謙,昇平府院君金瑬,左議政李廷龜,右議政金尙容以爲,五禮儀,乃先王定制,列聖遵行,三字缺疑之處,必有參商情禮酌定之意,今不可以二字缺之見,續續改正,臣意一從五禮儀施行,恐爲便當,伏惟上裁。完平府院君李元翼,病不收議。大臣之意如此,固當一依五禮儀施行,而但五禮儀未有曾孫爲世子之服制,若以家禮言之,則曾祖母服爲齊衰五月而帝王家,則有君臣之分,又不可以家人之禮,施之於帝王家,而亦無可據明證,更議大臣處之,何如?傳曰,依啓。以上燼餘
上在慶德宮。
自日入後至初昏,蒼白氣二道,起西方,直指巽方,長十餘丈,廣尺許,良久乃滅。
金光炫,以殯殿都監言啓曰,殯殿排設處,臣等先爲入審,然後殿下倚廬,諸王子拜位,及補簷補一字缺之處,方可審勢修治,故敢啓。傳曰,依啓。
傳于金光炫曰,大斂時刻,使之早定,而何以巳時磨鍊乎?一行缺
金光炫啓曰,四字缺問于禮官,則以爲大斂諸具,恐未及措,以巳時磨鍊矣。今承下敎,當進定改付標云矣。傳曰,知道。
金南重啓曰,王子·王孫入接處,各抹樓一間,溫堗一間,成服前急急造作,承旨檢飭爲之事,下敎。臣卽招別工作監役官,詳細分付,一邊件件推捉,而非但該司物力殘薄,內外營造之役,一時竝擧,事出急遽,匠人亦且不足,故一二日內,勢未成就,今方多般料理,十分嚴督,期於成服前畢役矣。今承下敎,不勝惶恐之地。傳曰,知道。
金光炫,以殯殿都監言啓曰,靈座所排,素蓋素□,該曹未及措備,考諸戊申謄錄,則有成殯時□□之例,今姑依此爲之無妨,敢啓。傳曰,知道。
金光炫,以殯殿都監言啓曰,內外孫五字缺者頗多,而不問其數,已爲磨鍊乎?問啓事,允下矣。必待該曹服制磨鍊,知其當服何服,然後□可依數制服,故姑爲遲延,以待服制磨鍊啓下之意,敢啓。傳曰,知道。
金光炫,以禮曹言啓曰,曹啓辭,王世子服制,議大臣定奪,何如?傳曰,依啓事,下敎矣。議于大臣,則領議政尹昉,領敦寧府事吳允謙,昇平府院君金瑬,左議政李廷龜,右議政金尙容以爲,帝王之喪,無功緦之服,則該曹所謂齊衰五月,恐非其宜,王世子之服,似當議五禮儀君臣期服之制爲之,伏惟上裁。完平府院君李元翼,病不收議。大臣之意如此,上裁施行,何如?傳曰,依議,且三字缺以下,及內官掖庭下人等從服三年,似當。此下五字缺
金光炫,以殯殿都監言啓曰,四字缺一刻爲急,故大君房造成所木手及車子二字缺事,招監造官言之,則所答不遜,至於投帽出去,事體駭愕,請推考。傳曰,依啓。
金光炫,以禮曹言啓曰,曹啓辭,李都司方在館所,似當令接待所傳訃,而接見之禮,勢難設行,亦不可使之空還,問于大臣,的妥處之,何如?傳曰,依啓事,傳敎矣。議于大臣,則領議政尹昉,領敦寧府事吳允謙,昇平府院君金瑬,左議政李廷龜,右議政金尙容以爲,兵部咨文,專爲鎭安島衆,聖旨優奬,傳諭丁寧,都司所齎來,意望必多,而適當國恤,未設一筵,則必落莫之歸矣。事勢如此,今無可爲之事,令解事譯官,各別善諭,令接待所,成服過後,去樂設餞,自五字缺以慰其心,似不可已,伏惟上裁。完平府院君李元翼,病不收議。大臣之意如此,上裁,何如?啓。傳曰,依議。
金光炫,以殯殿都監言啓曰,臣等考辛丑謄綠,則靈座所排,仍爲移設於靈寢,甚多,今則幾盡新造,但其中鍮器等物,仍舊例仍排之意,敢啓。傳曰,知道。其中舊件,勿爲仍用,新造進排。
傳于金光炫曰,昨日靈座排設時,平牀及器皿,或以舊件進排之,事極駭愕,問啓。
金光炫,以禮曹言啓曰,世子服制,因本曹啓辭,大臣收議內,帝王之喪,無功緦之服,則該曹所謂齊衰五月,恐非其宜,世子之服,似當依五禮儀君臣期服之制爲之意,已爲定頉啓下矣。竊念,孫爲祖服,雖以代數遠近,定其年月二字缺而實皆三年之制也。與緦功之服,其制別而五字缺有若以齊衰五月之制,認爲緦功之服者,二行缺定爲君臣之服,則祖孫之恩,反爲欠四字缺年月,則君臣斷服制,則用家人禮,而書筵則四字缺服色恐或得宜,而臣亦不敢以爲必是,更議大臣處之,何如?傳曰,允。回啓曰,傳敎矣。議于大臣,則尹昉·吳允謙·金瑬·李廷龜·金尙容以爲,王世子之服,旣不可以爲齊衰五月,則月數從群臣之服,服制則從親孫之服,似爲合宜。朝日收議,意實如此,言語未詳悉,以致該〈曹〉申稟,無容更議,伏惟上裁。完平府院君李元翼,病不收議。大臣之意如此,上裁施行,何如?傳曰,依議。
以下燼缺以上燼餘金霔校正。日記廳郞廳金可慶書。
上在慶德宮。
以中殿誕日表裏單子,傳曰,此時表裏進上,不當,禮官斟酌爲之。
以禮曹王世子服制單子,傳曰,世子服盡,則當與百官同服,而何不磨鍊乎?朝報
答司饔院草記曰,知道。自明日依此擧行。內下記草
上在慶德宮。
大斂,巳時。奠同日臨時,文武百官擧臨哭後,仍爲奉慰禮。三殿問安。答曰,罔極。朝報
大斂時,自上退伏於祥輝堂北邊簷,王子退伏於光明殿西邊廬幕,自上幸靈座處拜哭,百官宗臣奉慰。內下日記
上在慶德宮。
成服,辰時。文武百官奠哭,仍爲奉慰禮。三殿問安。答曰,罔極。
兵曹啓曰,因大臣分付,自去月二十八日,都監軍兵及上番軍,宮墻扈衛矣,解嚴之意,敢啓。傳曰,知道。
政院以兵曹意啓曰,監軍·巡將單子,成服後當爲入啓,而今日已晩,何以爲之?傳曰,監軍·巡將單子,二十七日過後,始爲入啓云矣。成服後入啓,有前例乎?兵曹啓曰,傳敎矣。二十七日,乃短喪公除之限也。我朝行三年之喪,無此限制,祖宗朝遠例,不能知之。戊申年宣祖大王喪,其時舊臣,多有存者,凡政事及各司坐起,成服後皆爲之。衛將分所東西南北字,常時則自上親筆以書,而戊申初喪,刻而印之以下矣。傳曰,似聞二十七日內,則院相總察百司,院相罷後,雖無自下總察之規,不緊公事,不爲出納,臺諫外除拜,亦不爲之云,其意必有所在也。廢朝事,則成服前執筆除拜,其他不足道也。以上朝報
自上祥輝堂成服後,政院·玉堂,朝廷奉慰問安後,上下小星堂廬次,王子亦下武德門內廬幕。
晝茶禮,夕上食·奠,入哭,王子君亦參。內下日記
上在慶德宮。
殯殿都監啓曰,自前魂殿,例設於空闕中,而承華殿最爲便近,且是前日魂宮排設之處,似爲合當,而自下不敢擅便,敢此仰稟。傳曰,依啓。
領府事李元翼箚子大槪,耄耋垂盡,不得不還下舊居事,取稟。答曰,省卿箚辭,孤心缺然。
政院啓曰,以兵曹啓辭,傳敎云云。聖敎所及諒闇之意,至矣盡矣。第念守令之見罷者,甚多,因慈殿侍藥,久未差出,而遽遭國恤。前頭陵軍調發,雜物分定,無守令則害必及民。西北邊將之殿黜者,當此朝夕可虞之時,多日曠官,亦甚可慮。刑獄罪囚,久爲滯決,恐非王者庶獄庶愼之意。許多武士,專仰祿食,舊穀旣盡,新穀未登,多有絶爨之憂,必須趁科給祿,可免脫巾之怨。且入直衛將,雖不替直,姑無所妨,而監軍日日受牌出監,此祖宗朝重軍機之意,而二十七日一人恒爲監軍,亦似未安。如此等事,似非一二,合有處置。大臣之意,亦如此。敢啓。答曰,祖宗舊規,有難更改。但大臣之意如此,時之治亂,亦相不同,限十三日勿爲出納,以寓存羊之意。守令·邊將差出事,及付祿事,爲先擧行。
黃都督禮單及李都司進上禮單,竝下該曹。以上朝報
卯時,有霧氣。辰時巳時,日暈。申時酉時,日暈。夜一更,流星出密雲中,入西方天際,狀如鉢,尾長三四尺許,色赤。
答藥房啓辭曰,時無疾病矣。
答國葬都監草記曰,知道。自巨濟陸運,則民弊必甚,更議處之。
答接待所草記曰,知道。所贈之物,一依前例給之。內下日記
朝奠·上食·晝茶禮·夕上食·奠,自上·世子·王子入哭。內下日記
上在慶德宮。
國葬都監啓曰,都監應入雜物,極爲浩大,不得已分定,外方之物,百不及一,勢難盡責於該曹,而工匠價役,小小雜物貿易之弊,亦甚不些。考諸庚子謄錄,亦有外方扶助之例。今亦除平安道·咸鏡北道外,其餘各道監·兵使,以營中所儲,不煩民力,措備上送,以濟國家大事,以盡臣子至情事,行移何如?傳曰,依啓。使之隨力備送,俾無貽弊之患。以上朝報
朝奠·上食·晝茶禮·夕上食·奠,自上依前入哭。內下日記
上在慶德宮廬次。
朝奠·上食·晝茶禮·夕上食·奠,親行。內下日記
上在慶德宮。
備邊司啓曰,黃都督被縛曲折,另具一咨,付諸使臣,呈納于兵部事,前已定奪啓下矣。咨文撰出後見之,則其中說話,多有觸忤都督處,蓋都督則歸咎李梅,本國則不得不據實言之故也。臣等因此更思之,露實於兵部,未必有益,而見忤於都督,必有切迫之患,此咨文勿送,似當。敢稟。傳曰,啓辭,誠有所見。咨文勿爲付送,而使臣酬答之語,依前啓下施行。
諡號仁穆,陵號惠陵,殿號孝思,落點。
判尹金自點上疏大槪,山陵大役,適當民窮財竭時,請出臣所管句管廳布米,以紓民力事。入啓。
巳時午時,日暈。
答兵曹草記曰,知道。流來之事,率爾全減,似或未妥,量宜減數,可矣。以上朝報
上,五時參祭。內下日記
上在慶德宮。
有政。
卯時,有霧氣。未時申時,日暈兩珥。酉時,日暈。
答國葬都監草記曰,知道。自內司收合移送之木不足,則閭閻有處貿用。內下日記
上,五時參祭。內下日記
上在慶德宮。
備邊司郞廳,以三公意啓曰,昨見國葬都監啓辭,監·兵·水使處,扶助木卜定矣。國葬是何等重事,而卜定監·兵·水使,使之隨力扶助,有若求請者然哉?物議皆以爲未安,故卽日賓廳議諡時,問于戶曹判書金藎國,則本曹纔經追崇大禮,及奏請一行,經費蕩竭之餘,遭此罔極之變。殯殿初喪所用布物,及各樣儀物造作之費,罔有紀極,該曹計無所出。諸道扶助之事,雖因謄錄中古事,有此苟且之擧,而以上年遷陵時,時事見之,諸道所送,亦甚零星,當此大事,何能句十百之一乎?自古山陵·詔使之時,則不得不用民力,必須參酌用度,收布於外方,然後庶可集事云。臣等亦知該曹事勢,果爲憫迫,而當此凶荒之餘,民結收布,亦甚未安。聞司僕等所儲木綿,多至六百同,常平廳及兵曹所存匠人價布,亦至累百同云。司僕寺木三百同,常平廳木二百同,匠人價布一百同,合六百同,移送于該曹,以爲國喪措備之用,而各道扶助木公事,勿以擧行,一以免臨事苟簡之患,一以祛外方收布之弊,宜當。傳曰,依啓。
觀象監提調張維,禮曹參判尹昕,山陵看審後入來,啓曰,臣等昨日馳詣健元陵內諸岡可觀處,與中使一同看審,則本陵左右各有五岡,而蓋陵內岡原雖多,右邊不如左邊云矣。上項第一岡·第五岡圖形及各人等山論,竝別單書啓之意,敢啓。傳曰,知道。定於第一岡。
一更二更,月暈。以上朝報
上在慶德宮。
傳曰,昨日山陵看審啓辭中,以第一岡爲優,故定之。今更思之,位次不順,議大臣處置。庶民白笠,限今日事,禮曹傳關知委。朝報
上在慶德宮。
答吏曹判書李貴疏曰,省疏具悉至懇。不足介懷之意,頃日已諭,宜勿固辭,速出行公。
答工曹判書李曙疏曰,省疏具悉卿懇。卿辭至此,本職,當勉副焉。
辰時,日暈左珥。未時申時,日暈。
兵曹啓曰,本曹步木,封不動數外,每當番捧上,僅得備用於各司朔下,餘存些少,而又經追崇都監支用,所儲方竭。今此三都監所用役軍價布,極爲浩大,而前頭繼用無策。本曹餘丁木,則一百同依都監啓下輸送之外,尙有二百四十餘同。今後三都監役軍價布,依追崇都監役軍給價例,以餘丁木及封不動木,參商上下,何如?傳曰,依啓。以上謄錄
上在慶德宮。
院啓,國恤之初,士大夫成婚之說,傳播已久,而臣等不敢遽以爲信矣。物議喧謄,久而不息,請令漢城府一一摘發,其家長,依法治罪。國恤成服之前,哀疚罔極之初,大小公事,皆不得出納,而政院因一下人,與都監相詰,微瑣之事,汲汲陳啓,瀆擾於號擗之中,毋論彼此曲直,事體極爲未安。其日主張承旨,難免其責,請推考。答曰,依啓。
有政。以金堉爲檢詳。
自一更至四更,月暈。以上朝報
兵曹啓曰,山陵都監關內,節啓下敎,當初使令差出之時,不料事務至此浩繁,務從省約,只以二十四名啓下矣。到今山陵已定,日限急迫,各處分定使喚不足,取考各項謄錄,則或三十名,或二十七八名,就其中,加減彼此,加出三名之意,敢啓。答曰,知道。以上謄錄
上在慶德宮。
吏曹判書李貴上疏大槪,爲人臣子,而請削君父已上尊號,是何等擧措?而兩司多官,承望其風旨,雖非本意,而莫敢牴牾。當其慈殿危急,聖上憂遑之日,凡大小公事,皆滯於政院,則合啓之論,論可休矣,至於停啓之論,再發簡通,而見阻於得罪喪禮之一趙贇,乃以姑停,發於朝報,臣實憤惋,思欲一泄。適於其日斂殯之時,差遠等待之際,在班之臣,頗有說話,而金壽賢之坐,與臣相近,臣顧壽賢曰,合啓以老臣爲狂雜,不能精思,吾實狂雜,則豈特追崇而已?至於得參擧義,亦謂之不能精思乎?乃擧太祖朝金□□因斥趙浚,而被律事曰,老身若在太祖朝,則豈執堂堂正論,而反被公等之侵辱,至於此極乎?臺諫避嫌中,所謂左右莫不失色云者,必執此而爲言也。如許等語,皆欲扶明倫紀而發也,豈有意於詬辱臺諫乎?但忠憤所激,徒以合啓,不卽停止,爲無據,欲爲捄正,而自不覺發言之非時。到今思之,臣亦不勝瞿然。臣罪至此尤大,請削臣職,以安愚分事。呈政院。
李貴箚子,臣雖無狀,待罪崇班,政院,何可托以位不齊,而不爲捧入臣疏乎?壅蔽之萌,緣臣而始,臣罪至此尤大,請削臣職事。呈政院。以上朝報
答摠護使啓辭曰,依啓。丁字閣移建便否,議于諸大臣定奪。
答府曰,依啓。殿最守令差出事。大司憲金壽賢等不察之事,乃是無心放過之致,不可以此輕遞言官,勿爲改差。
陵原大君及王子·王孫引見。
夜一更,黃白氣一條,直立月上下,長三四丈,廣尺許,良久乃滅。內下日記
上在慶德宮。
答吏曹判書李貴疏箚曰,省疏箚,具悉卿意。卿其勿辭行公。
兵曹啓辭,咸鏡監司狀啓云云。近來文官,視北評事如陷穽,百般規避。徐挺然,雖以遷葬受由,監司不許,則決不敢自由,而不有道主之令,任意出來,極爲駭愕。若不重治,無以振起頹綱,依邊將厭憚例,徐挺然,準朔充軍。今後兵使之循私給由及罷黜者,竝爲論罪,何如?答曰,依啓。
禁府啓曰,申易于元情公事,判付內,除刑推分揀事,命下矣。放送之意,敢啓。答曰,依啓。
禁府啓曰,因邊潝狀啓,趙絅事,兵曹回啓,判付內,此非議得之事,以凌辱上司之罪,拿推事,傳敎矣。以聖敎觀之,則只以凌辱上司之罪,當推問,而政院,以統制使邊潝狀啓,及兵曹啓目,憑閱推鞫捧傳。上曰,似與判下之意相左。何以爲之?敢稟。答曰,依判付施行。禁府謄錄
答府粘目曰,雖出於爲減,難免其貽弊之失,照律施行。
答賓廳啓辭曰,依啓。內下日記
上在慶德宮。
有政。以閔應享爲副校理,以曺文秀爲副修撰。
冬至使書目,三月三十日在北京先來發送事,別單十三度,搢紳便覽一本上送事。
望祭,三殿望哭後,百官奉慰問安。答曰,知道。
傳曰,王子·大君祿俸,仍爲題給事,言于該曹。
禮曹啓曰,江都圍籬,不爲傳訃,光海若聞而欲爲制服,則令本府制入之意,前已大臣定奪入啓施行矣。第念母子之倫,出於天理,光海雖自絶子道,而天屬之親,則不可以人爲絶之地。方今聖化維新,五品咸秩,豈可令天地間有不服親喪之人哉?當初大臣議定,出於悤遽之際,容或未及深思。苟有未穩,不妨追改,而聞訃在後,則自有追服之禮。區區妄意,令本府傳訃制服,供以素膳,以人理待舊君,乃爲國家忠厚之道。而前日所定,亦是嚴截之論,臣等何敢自以爲是,第有所疑,不得不稟。更議于大臣處之,何如?傳曰,知道。其時守直內官交遞事,適爲下去,已令言于圍內矣。以上朝報
望祭及晝茶禮·夕奠,親行。內下日記
上在慶德宮。
以禁府趙絅照律公事,傳曰,此罪以公罪照律是乎,承旨察啓事,傳敎矣。趙絅牒報於邊潝者,初因公事場,而輾轉相激,因憤而語侵於上司,則涉於有意,似非公罪。敢啓。傳曰,知道。此公事還出給,使之改照律。
答山陵都監草記曰,依啓。司僕寺木綿加送事,不允。朝報
朝上食·晝茶禮·夕奠,親行。內下日記
上在慶德宮。
謝恩,副修撰曺文秀。
答殯殿都監草記曰,知道。啓請之軍,似爲過當,與次知內官,使爲看審,定其處所,然後從略磨鍊。朝報
朝上食·晝茶禮·夕奠,親行。內下日記
上在慶德宮。
院啓,隷習官褒貶,三公會坐時,兵曹郞廳官等,捉囚槐院下人。槐院,非兵曹所屬,而越法擅囚,事極駭異。政府,因大臣分付,囚禁該郞陪吏,則不自懲戢,益肆忿怒,以兵曹之威,重杖槐院下人,極其慘酷。又囚書吏次知,至於五人之多。幺麽一二郞官,敢於朝廷大會之中,肆然無忌,一至於此,其不有相府,驕恣顚妄之罪,不可不懲。請其日主張郞官,竝命罷職不敍。答曰,依啓。
謝恩,副校理閔應享。
答府曰,依啓。朴,遞差。京官勿送事,當問于大臣。朝報
朝上食·晝茶禮·夕奠,親行。內下日記
上在慶德宮。
兵曹郞廳,應罷現告,黃㦿·柳碩。
答禮曹草記曰,知道。依前例,朝奠兼行,似可矣。
答禮曹草記曰,知道。孤之聞見,不如公主,故使公主記下矣。內下日記
朝上食·晝茶禮·夕奠,親行。內下日記
上在慶德宮。
答御營廳草記曰,知道。自本廳磨鍊稟定。
自未時至酉時,日暈。夜一更,白氣二道,起自乾方,直指巽方,長各五六丈,廣尺許,良久乃滅。五更,黑雲一道如氣,自巽方直指艮方,長竟天,廣尺餘,移時乃滅。
陵城君引見。內下日記
朝上食·晝茶禮·夕上食,親行。內下日記
上在慶德宮。仍御居廬小星堂。
有政。以任絖爲修撰,尹坵爲副校理。
答摠護使草記曰,依啓。今後以此爲式,切勿加減,宜矣。朝報
朝上食·晝茶禮·夕奠,親行,行哭禮。內下日記
上在慶德宮。
答禮曹草記曰,情禮雖或如此,受之亦似未妥,使之勿爲擧行,以除民弊。
答御營廳草記曰,知道。依庚□年數徵召可矣。
卯時辰時,日有左珥。未時,日暈。內下日記
府啓,執義朴知誡,今在公淸道牙山地,請乘馹上來事,下諭。依啓。朝報。
上在慶德宮。
典籍李烓,副司果柳穎上疏大槪,冒死陳情,請與黃㦿等,同被罪罰事。呈政院。
謝恩,修撰任絖,兼持平沈演。
答刑曹判書申景禛箚曰,省疏具悉至懇。卿辭至此,當勉副焉。
答國葬都監草記曰,知道。竝爲完存,而所盛樻匣,太半閪失云矣。朝報
朝上食·晝茶禮·夕奠,親行,行哭禮。內下日記
上在慶德宮。
答院曰,依啓。避嫌臺諫處置出仕事
朝上食·晝茶禮·夕奠,親行,行哭禮。內下日記
上在慶德宮。
禮曹啓曰,發引時殿下郊外拜辭一款,臣等未曾博考舊例,只將丁卯遷陵時近規,問于大臣定奪矣。厥後外議多以爲,祖宗朝元無郊外哭辭之禮,前日定奪,似爲未盡云,而出於口傳,未敢遽以爲然矣。當日偶考戊申日記,其時議者之言曰,自祖宗朝例於闕門內哭辭,而臣等因此思之,子夜昏黑,千人紛畓,至尊駕出遠郊,極爲未安。祖宗朝已行之事,必有深慮於其間,在平之日,猶且未安,況後世乎?丁卯之事,出於一時變禮,而當晝動駕,與此又別,似不可遽以爲例。臣等當初議定,未免率爾,極爲惶恐。人主一身,宗社·臣民之所托,固不可輕,而一動一靜,俱係他日子孫之法程,又不可諉以已定,而不爲深思量處。更議于大臣,何如?傳曰,依啓。
下直,仇寧萬戶金應三。
傳曰,今下弓矢,仇寧萬戶金應三給送。
謝恩,副校理尹坵。朝報
上在慶德宮。
政院啓曰,卽者延陵府院君李好閔之子景嚴,來告于待漏廳曰,去夜,明火賊成群,突入于其父家,刃傷其父,而其庶母及奴婢垂死者數人,家藏雜物,盡爲偸去云。輦轂之下,有此明火之賊,至於勳舊重臣,逢刃致傷,極爲驚駭。左·右捕盜廳,常時不能禁捕之責,不可不懲。請大將推考,賊黨去向,多般譏察,期於捕捉,何如?傳曰,依啓。此賊數日內不得捕捉,則兩大將當竝爲拿推,政院知悉擧行。
傳曰,延陵府院君李好閔家,遣內醫看病。
傳曰,因孤不能善治,都□□□□之地,盜刃及於勳舊老人,聞來驚愧,無以爲心,其令該□□□□閔家衣資米太,磨鍊題給,俾免飢寒。且其妾翼蔽之故,得免重傷云,事極可嘉。令該曹各別褒賞。
府啓,左·右捕盜之設,專爲禁暴盜也。明火大賊,橫行於國都之中,閭閻竊發,處處有之,至於作賊於勳舊之家,重臣逢刃,此前所未有之事也。常時不能嚴加跟捕,致有此變,左·右大將,請姑先罷職,當該從事官等,竝爲拿鞫定罪,何如?答曰,姑令仍察其任,趁未跟捕,然後論罪,可也。
有政。以閔應亨爲校理,任絖爲副校理。
答右邊捕盜廳草記曰,知道。隣里人中,不爲出救者,令該曹竝爲囚禁重治。
答備邊司草記曰,依啓。使之盡心開諭。以上朝報
上在慶德宮。
申時酉時,日暈兩珥。
答府曰,遞差。金汝孝,誠可宜當,勿爲煩論。
答備邊司粘目曰,以贖還事,入去之人,使之依前勿禁。內下日記
朝上食·晝茶禮·夕奠,親行,行哭禮。內下日記
上在慶德宮。仍爲居廬小星堂。
奏請使洪靌等書目,一行到椵島,見沈副總問答事,及護送將官童盡忠定給事。
答府曰,已諭勿煩。楊暄已爲遞差,不必罷職。
答大司憲張維箚曰,省箚具悉卿懇。卿其勿辭,調理察職。
禁府啓曰,伏見平安監司閔聖徽狀啓內,前安州判官李仁健殺人査覈,金乭屎捧招文書,監封上送,而其文書,不下于□□□□□問政院房直及撥將·軍士等,則使相推調□□□□□□獄殺□□□文書,是何等事,而中間□□□□□□□□□之變,極爲駭愕。若不別樣重治□□□□□難□其下次知政院房直,及撥將·軍士等,令攸司嚴□窮問,期於現納,何如?答曰,允。
謝恩,校理閔應亨,副校理任絖。朝報
朝上食親行。內下日記
上在慶德宮。
答府曰,依啓。康翎縣監金汝孝遞差事。楊暄事,不允。
答賑恤廳草記曰,知道。依前例常平廳句管,可矣。
酉時,日暈左珥。
下直,阿吾地萬戶崔希昌。朝報
上候未寧,不得參祭。內下日記
上在慶德宮。
傳曰,史官一員待命,騎馬三匹立之。國葬都監,魂殿·山陵都監,崇恩殿,四處摘奸。內下日記
上在慶德宮。
下直,魚游澗僉使張世遠。
傳曰,今下弓矢,魚游澗僉使張世遠,給送。
賓廳二品以上啓辭,從權事。答曰,卿等,俱以識理之賢,出此非禮之言,觀啓驚駭,無以爲心。設有重病,身在殯側之人,萬無從權之理,而況身無所患,氣力健實者乎?卿等此言,必有所以,自恨平昔誠孝,不見信於諸卿也。
三司合啓,從權事。批答,與賓廳同。
答吏曹判書李貴箚子曰,省疏具悉卿懇。卿辭至此,當勉副焉。以上朝報
上在慶德宮。仍御小星堂。
賓廳,從權啓辭。答曰,卿等,須念事君以禮,勿爲如此非禮之言。
合司啓辭,批答,與賓廳同。
玉堂箚子,俯從輿情,亟許權制事。答曰,以禮輔導,乃是玉堂之職,爾等勿爲如此非禮之言。
答院曰,依啓。鄭之經罷職事以上朝報
上在慶德宮。
賓廳,從權啓辭。答曰,無病從權,於禮不可。卿等,退而思之,須勿更言。
合司啓辭。批答,與賓廳同。
江原監司申得淵書目,先臣所撰家禮諺解,刊印上達,上疏上送事。入啓。以上朝報
上在慶德宮。
山陵都監提調金自點,陵所出去。
領議政尹昉,率百官,會于延光門外,進香。
賓廳,從權啓辭。答曰,須速停止,以慰孤心。
合司啓辭。批答同。
下直,秋坡萬戶朴高立。
傳曰,今下弓矢,秋坡萬戶朴高立處,給送。
答政院啓辭曰,少無疾病,卿等勿以爲慮。
答玉堂箚子曰,已諭,勿煩。
答兵曹判書金時讓疏曰,省疏具悉卿懇。卿勿固辭,調理察職。內下日記
朝上食,政府,進香參哭。內下日記
上在慶德宮。仍御小星堂。
賓廳二品以上,從權啓辭。答曰,聖祖之敎,非獨初喪。卿等,更加思量,勿復煩瀆。
再啓辭。答曰,旣難勉從之意,諭之已盡,而卿等,不察情禮,至於再啓,心甚驚怪焉。
合司,從權啓辭。答曰,決無勉從之理,更勿爲無益之言。
答府曰,部將韓復興,罷職。
答右副承旨鄭之羽疏曰,省疏具悉爾懇。旣往之事,不必提起,勿辭行公。
答禮曹啓目曰,依曹施行。且陪往諸官,亦爲展謁,宜當,此一款,更議定奪。
答兵曹判書金時讓疏曰,省疏具悉卿懇。疏陳之事,當與廟堂,議處焉。以上朝報
朝上食·晝茶禮,親行。內下日記
上在慶德宮。仍御小星堂。
藥房啓辭大槪,聞自倚廬至殯殿,其間或至三四百步,自上徒步入哭,一日五次云。入哭時,用小輿,至殿門近處,始爲步入。且藥餌之補,亦不可缺,九仙王道糕,虛乏時進御,則足以療飢,欲爲劑進。先此仰稟。答曰,少無疾病,須勿憂慮。且廬次,與殯殿不遠,所謂三四百步云者,必是誤聞也。九仙王道糕,勿爲劑入。
賓廳啓辭。答曰,近因此事,只增悲痛,少無所益,須勿更言,以慰罔極之心。
賓廳再啓辭。答曰,已諭,勿煩。
合司啓辭,批答,與賓廳同。
答藥房再啓曰,諸醫被罪未久,敍用不可矣。
答府曰,已爲罷職,不必深治。
答常平廳粘目曰,飢民賑救之物,到今還捧,似未妥當,更議處置。
答玉堂箚子曰,已諭于兩司矣。以上朝報
午時,日暈。未時,雷動電光。申時,雷動。夜一更,電光。
朝上食·晝茶禮·夕奠,親行。內下日記
上在慶德宮。
賓廳啓辭。答曰,不諒至情,逐日强聒,念惟所以,無任慙靦。
賓廳再啓辭。答曰,勿煩。
合司啓辭。批答,與賓廳同。
答戶曹粘目曰,依此施行。兩殿以下,供上所用,勿爲分定,隨便備給,宜當,參酌處置。
綾原大君引見。內下日記
上在慶德宮。
捕盜廳啓辭大槪,延陵府院君李好閔家明火賊孔應信·趙希齡·任俊己·全貴生等,贓物,雖不得現出,承服累日,久滯獄中,不無經斃之弊。四賊,爲先令攸司,依律文處置,金天祿則仍囚,以待贓物現出後,處置之意,敢啓。傳曰,依啓。
答江原監司申得淵疏曰,省疏具悉。先卿至意,殊甚嘉尙焉。仍傳曰,下該曹回啓。
禮曹啓辭,發引時陪往諸官,展謁三陵一款,更議定奪事,命下矣。臣等,以蒼遑間,事勢難便,爲慮矣,因聖敎更思之,則咫尺陵寢,除禮出入,果爲未安。但許多官員,白衣·烏帽,勢難持去,而前此看山諸臣,皆以衰服,行望拜禮,今亦依此爲之,宜當。敢啓。傳曰,知道。厭其持去,不遵禮制,未知可矣。朝報
賓廳啓辭。答曰,故例雖如此,身在殯側之人,決不可無病從權,卿等,須勿强煩。
賓廳再啓辭。答曰,已諭,勿煩。
合司啓辭。與賓廳,批答同。
下直,乫坡地僉使南斗爀。
傳曰,今下弓矢,乫坡地僉使南斗爀,給送。
答玉堂箚子曰,勿煩。
辰時巳時,日暈。自未時至酉時,日暈。一更二更,月暈。
忠勳府進香。內下日記
上在慶德宮。
禮曹啓辭,議諡時,依庚子謄錄,只爲上諡,而徽號則留待祔廟之意,曾已議大臣,定奪施行矣。議者多以爲,庚子之只爲上諡,以其內喪,在先故也。今日之事,與此自別,諡號·徽號,一時上之,爲可云。此言,果有所見,而諡冊文,時未入刻,追爲議號,竝刻於諡冊之中,允爲便當。大臣之意,如此,故敢啓。傳曰,依啓。
賓廳,大行大妃徽號望,光淑莊定,愼淑宣僖,欽靖宣憲。
賓廳啓辭。答曰,孤之氣力,足以支過,卿等勿以爲憂。
賓廳再啓辭。答曰,毋庸强煩。合司啓辭。批答,與賓廳同。
夜一更二更,月暈。三更,電光。以上朝報
上在慶德宮。
答百官初啓曰,須念至意,亟停非禮之言。
答合司初啓曰,須念至意,亟停非禮之言。
答禮曹粘目曰,依回啓施行。改造一事,使之待明年農隙,擧行。
答宗室啓辭曰,氣力健實,少無損傷之漸,諸卿勿爲過慮。
答玉堂箚子曰,勿爲煩瀆。
自辰時至酉時,日暈。
儀賓府進香。內下日記
上在慶德宮。
答府曰,當觀緘辭而處之,勿爲煩論。
答百官初啓辭曰,勿煩。
答合司初啓辭曰,勿煩。
昧爽,下霜。
京畿監司進香。內下日記
上在慶德宮。
府啓曰,前牧使鄭之經,本以鄙滑貪濁之人,前後得罪公論,不一而足,及授坡州之後,不治之聲,泛濫之狀,傳播遠邇,物論喧騰,臺諫之請罷,亦爲末減。而爲之經者,所當屛伏悔罪之不暇,而乃敢指其子,唐突投疏,至以發論臺諫,同下司敗,究其言根出處爲說,此前所未有之變也。其輕朝廷·蔑臺諫之罪,大矣。此而不爲重究,則奸人無所懲,而後弊無窮。請削去仕版。答曰,依啓。朝報
傳曰,史官一員待命,騎馬三匹立之。
答百官初啓曰,氣力與前無異,少無疾作之漸,卿等勿爲過慮。
答宗室啓辭曰,已諭,毋煩。
答百官再啓曰,勿煩。
答合司初啓曰,氣力與前無異,少無疾作之漸,卿等勿爲過慮。
答玉堂箚曰,已諭于兩司矣。內下日記
傳曰,左·右浮石所,內摘奸。內下記草
上在慶德宮。
望祭參祭時,寅正三刻。
禮曹啓辭大槪,發引時,陪從百官,以衰服,遙行望拜禮於三陵事。答曰,大臣之意如此,則依啓。
答百官初啓曰,須體至意,更勿瀆擾。
答兩司初啓曰,須體至意,更勿瀆擾。
答百官·合司再啓曰,已諭。
夜一更,月暈。自三更至五更,月暈左珥。
晝茶禮後,王子君引見。
自辰時至酉時,日暈。
夜一更,月暈·電光。五更,月有微暈。
有政。
以羅萬甲爲修撰。內下日記
晝茶禮·夕奠,親行。內下日記
上在慶德宮。
茶禮·夕奠,親行。
巳時,王世子進香。
卯時,日暈左珥。辰時,日暈兩珥。巳時午時,日暈。初昏,南方靑赤雲如虹直立,長三四尺,廣尺許,良久乃滅。夜自一更至五更,月暈。內下日記
藥房啓辭大槪,昨日得聞,聖候違豫,爲日已多。自汗惡寒諸症,皆非歇後之症。聖候如此,而不爲下敎,使外庭邈不聞知,近於諱疾而忌醫。內殿·東宮未寧之言,亦似不虛,伏願明賜下敎,俾得及時議藥。答曰,皆無疾病,想必誤聞矣。朝報
藥房再啓。答曰,少無所患,卿等勿爲憂慮。
百官初啓。答曰,毋煩。
百官再啓。答曰,中宮自前有重病,使之從權。孤哀無恙,卒哭過後,當勉循群情。
答備邊司粘目曰,依允。且赴京船路整送之事,乃是湖西所無之巨弊,限陸路通行間,刈薍價布,令兵曹題給,以紓民力,似可,更議處置。內下日記
謝恩,修撰羅萬甲。以上朝報
再合啓。答曰,卒哭過後,當勉副焉。內下日記
上在慶德宮。
藥房啓曰,聖候之大有所患,臣等所聞,決非孟浪。李惟聖·閔棡等,招致闕下,而被罪諸老醫,亦皆來待闕門之外,以備議藥,乞將所患諸症,詳細書下。內殿,自夏間侍疾時,已有未寧之候,到今益甚,而今雖從權,須以藥物兼治。伏望竝爲書下。答曰,卿等,如是過慮,所患雖不至大段,當言于醫官。傳于醫官曰,自去月望後,往往外寒內熱,虛汗不止。寒縮之時,則其冷如鐵,內熱發外,則一身似火。如是者,無常,而今則症勢,幾盡差愈,不至大段。且頭部右邊發落之處,自今月,不如左邊,虛汗長流,漸覺涼冷,右臂麻木,或有屈伸不便之時矣。
賓廳大臣啓曰,臣等近日之請,自知大咈殿下之至情,而血誠所發,不能自已。伏承昨日聖批,辭旨委曲。聖上雖牢執不許,而中殿則許從權制,亦可以少慰臣民閔迫之望,不勝感幸之至。近來,頗聞自上,有不安之候。外間傳說,雖難的信,必有所聞之地,昨見藥房發落,則斷然以誤聞。臣等,竊揣聖意,必以庭臣,方有所請,故嫌於言病,而强爲隱諱耳。緣臣等從權之請,竝與藥僚而不許,則區區籲呼之誠,非徒無益,而反有損矣。前去卒哭,尙有三朔,聖候之支遣,十分可慮,然而百僚盈庭,一向强聒,反恐益傷聖心,故姑停所啓,欲徐觀聖候安否,更爲進止矣。至於藥僚一事,本無妨於禮制,而尤不可一日緩忽。伏願聖明,深思諱疾之戒,將近日聖候,明下藥房,以爲議藥將護之地,不勝幸甚。答曰,卿等,如是過慮,所患雖不至大段,當問于醫官,服藥焉。
藥房啓曰,伏見內殿症錄,與御醫及李惟聖相議,姑舍元症,而先調胃氣爲急,參朮健脾湯,連用十餘服,爲當。此藥,爲先劑入,何如?啓。傳曰,依啓。以上朝報
午時,開城府進香。內下日記
上在慶德宮。
傳曰,史官一員待命,騎馬三匹,卜馬一匹,立之。陵摘奸事
答藥房啓辭曰,此時,艾灸非便,姑除。
下直,造山萬戶金慄。傳曰,今下弓矢,造山萬戶金慄處,給送。
夜五更,月暈,有霧氣。以上朝報
上在慶德宮。
執義朴知誡在外入來上疏。臣旣無學術,又無才能,不合憲府至重之任,許令退歸事。答曰,爾實合此任,爾其勿辭察職。
答藥房啓辭曰,自昨日始服,時無顯效矣。
自巳時至申時,日暈。
夜一更,電光。二更,雷動電光。四五更,雷動雷光。以上朝報
親祭。內下日記
上在慶德宮。
延平府院君李貴箚子,臣於丁亥年,爲亡師李珥·成渾,上章伸冤,而宣祖,乃以李珥,爲萬世正論。其人雖死,其言尙在,苟能因其言而想其人,想其人而行其道,則李珥,雖死於九泉之下,而得見用於聖明之世,故謹以印本四部,進之於四聰之下,儻於萬機之暇,特賜乙覽。且以此疏,頒布中外,俾知先賢,無黨無偏之心,百世之下,有所矜式而興起焉,則不特士林之幸,抑亦國家之福事。入啓。
答兵曹草記曰,知道。雖不施行,回啓可矣。以上朝報
兵曹啓曰,唐差差備軍,及冬享大祭,各陵殿祭軍,該入之數,極爲浩大。今此移闕時,各差備軍,雖除出各處衛軍,太半不足,將無以成形,不得已京中下番軍士,限移御日,暫時調用之意,敢啓。答曰,依啓。以上謄錄
辰時,宗親府進香。午時,別進香。自上參祭。內下日記
上在慶德宮。
答藥房啓辭曰,暫似差減,勿爲問安。內殿症候,乃是重病,非三服藥力,所可見效也。
答藥房提調再啓曰,依啓。牛黃灸事
答玉堂箚子曰,依啓。鄭雷卿,勿爲遞差。以上朝報
上在慶德宮。
答藥房啓辭曰,依啓。提調,勿爲入參。
掌令高傅川上疏大槪,皇明兩朝通記從信錄,具由封進事。入啓。
大諫以下,皆再避退待。
答正言鄭雷卿避嫌曰,爾之引避,乃是美事,而玉堂不識故規,厭之太甚,未曉其意也。爾宜安心,勿爲煩辭。
傳曰,昨日玉堂之請遞鄭雷卿,爲李時楳而發,非爲國家也。旣命勿遞,今朝,又下未曉其意之敎,則爲玉堂官員者,所當悔恨之不暇,而乃敢更爲文飾,一向歸咎,事甚無謂。此習若長,必有後弊,副提學兪伯曾以下,從重推考。
兵曹啓曰,今此國葬時,轝士軍,多至五千三百餘名。各司奴子,京中市民等,必前期知數然後,方可磨鍊之軍,以坊民,充其不足之數,故本月十三日,移文于各司,使之十七日內,無遺進呈成冊,而其中刑曹,置之尋常,不爲擧行,莫重莫大之事,稽緩若此,極爲未便。請刑曹當該官員推考,色吏囚禁重治,以懲其怠慢之習,何如?傳曰,依啓。
兵曹啓曰,轝士軍調發,莫重莫大。自祖宗朝,各司匠人諸員,鷹師·樂工·樂生,及坊民·市民等,無遺調發,乃可成形。謄錄事目,極其嚴重,所以防奸僞謀免之擧也。近來國綱解弛,人不畏禁,入啓事目,曾不如勢家關節,惟以頉報,爲能事。各司諸員,京案付之數,槪計三百八十餘,而皆爲稱頉,成冊以送者,只十六名,事極可駭。漢城府,自托相等衙門,只以文移塞責,必待容入實數然後,計數調發云,尤極未便。各司如是稱頉,何由的得其實數,而坊民,計名徵發乎?爲該府者,只當依入啓事目,無論貴賤,家戶抄一丁,而臣曹,若有誣奸加用之數,則具由入啓,雖置重典,固所不辭,而如是推諉,無意擧行,決無整頓之期。各司該官,姑先推考,使之除雜頉改成冊,而復踵前習,則依事目拿鞫,何如?傳曰,允。兵曹謄錄
大殿受針定日,因雨退定。內下日記
上在慶德宮。
政院啓曰,王獄罪囚,事體極嚴,雖有上達·陳疏之事,不得用紙筆成書,且不敢與外人,相通私書,而今者罪人高用厚,貽書其姪,呈進書冊,書辭多有猥濫之意。常時獄官,不嚴內外,使罪人,公然通書,請當該都事推考。傳曰,拿推。
答府曰,依啓。諫院出仕事
答輔德李景仁·金堉等疏曰,省疏具悉。爾等,宜勿控辭。
午時未時,日暈。
有政。以羅萬甲爲校理。以上朝報
上在慶德宮,御小星堂廬次,西向而坐。御醫鄭柟壽·鄭之問·柳浚聖等,入診後,柳浚聖執針,朴泰光點穴,安孝男受針。
朝廷·玉堂·政院問安。
答藥房啓辭曰,廬次狹窄,玄明門內,入來待候,可矣。
答藥房再啓曰,當依爲之。艾灸事
昨日政院啓辭,高傅川所進從信錄,此不過閭巷間浪雜之書,不足煩於睿覽,而且其叔父罪人高用厚,通書使之上達者也。捧入未安,而臺諫上疏,故竝與其冊而入啓矣。傳曰,知道。以上朝報
漢城府啓曰,兵曹移文內,轝士軍調發之數,泛稱五千餘名,而市民·工匠·樂工,各司典僕,開城府軍,亦在其中,故欲知防民應入之數,而分定於五部,以此意,移文相問,此不過明知實數而精抄之意也。非敢推調,不欲奉行者,而不自明白回報,乃反張皇陳啓,至於請推郞官,實未曉其意也。今此轝士軍抄發,是何等重事?若或慢不及事,則誰任其責,而臣府,必待兵曹督過而後,動念擧行乎?見其移文,已令五部,依事目,計戶抄發,而第念五千名調發,非等閑之擧。其在昇平全盛之日,不患不足,而必參用外方之軍者,其意有在。亂後家戶,未滿六七分之一,而許多軍丁,全責於京中,況近來國家多事,防民之役,十倍於前,未有定數,而計戶混抄,不足則固是本府之責,而若餘數太多,則徒爲紛擾之資,當准應入之數而已。且家戶摠數,已捧都目,今方按籍整抄,而發引之期尙遠,習儀亦爲退定,則雖明知實數後抄發,萬無不足不及之,請令兵曹,諸色軍丁·坊民應入之數,更爲參酌磨鍊,明白移文,毋令虛抄剩數,以省坊民一分之弊,何如?傳曰,總數,言于兵曹,使之酌定,可矣。以上兵曹謄錄
上在慶德宮。
百官從權啓辭。答曰,喪中瘦瘠,乃是常事。卿等不念前言,復事紛紜,心甚驚怪焉。
再啓。答曰,孤意已定,須勿更言。
合司啓辭,批答,與百官同。
答藥房啓辭曰,氣體,與昨一樣。頭部寒冷之症,稍似減歇矣。
答藥房再啓曰,知道。丸藥,勿爲劑入。
答藥房三啓曰,時無見效,劑入之藥,已服七貼云矣。
有政。
以曺文秀爲修撰。
初昏,蒼白氣一道,起自艮方,直指坤方,長十餘丈,廣尺許,良久乃滅。內下日記
兵曹啓曰,以漢城府啓辭云云事,傳敎矣。國葬時所用軍數,竝傳語·雜差備軍,及預備軍而言之,則其數至於六千六百餘名,而事目啓下五千三百餘名者,只擧轝士實用數而言而已。爲漢城府者,當依事目,按戶抄出,以待本曹磨鍊各色軍名數後,該府以坊民容入之數,磨鍊以送,有何紛擾太多之弊乎?諸各司典僕等雜色之軍,尙未捧總數,而該府必欲的知坊民應入之數,是無異損在田之穀而先計其升斗者,無乃責人則明者歟?該府必欲知該入實數,故參以上年遷陵時,及戊申年例,京中市民,則用四百六十七名,松京則用五百名,京畿有廳軍士亦用五百名。諸各司雜色軍士,尙未捧實數,故此則槪以預備·傳語等軍計。除其外坊民四千五百名,調發之意,昨日已爲移文于該府矣。京畿監司,及松都留守處,亦以此意,更爲知委,何如?傳曰,依啓。以上謄錄
上在慶德宮。
下直,富寧府使宋文徵。傳曰,今下弓矢,宋文徵給送。
答百官啓辭曰,艾灸之後,症勢漸減。卿等勿爲過慮。
合司啓辭,批答,與百官同。
宗室從權啓辭。答曰,喪中少瘦,乃是常事。卿等勿爲過慮。
玉堂箚子。答曰,已諭,勿煩。
答吏曹佐郞朴璜疏曰,省疏具悉。深嘉爾爲國之誠。所陳弊瘼,當令該曹,議處焉。
統制使書目,大妃昇遐,釜山·東萊,竝擧哀衰服,本營,依五禮儀,沿邊守禦,不爲擧哀,請罷本職事。
夜一更,流星出織女星上,入河鼓星下,狀如鉢,尾長二三尺許,色赤。五更,流星出奎星上,入北方天際,狀如鉢,尾長三四尺許,色赤。
謝恩,修撰曺文秀。以上朝報
巳時,公淸道進香。內下日記
上在慶德宮。
答藥房啓辭曰,知道。牛黃灸時,加穴事
答政院從權啓辭曰,勿煩。
答藥房再啓曰,依啓。
答百官啓辭曰,當勉從焉。
答禮曹草記曰,依允。且邊潝之事,是東萊·釜山等守令,所爲非矣。本曹,詳察處之。以上朝報
藥房牛角灸加穴啓辭。答曰,知道。內下日記
上在慶德宮。
藥房啓辭大槪,兩殿症候,一時危重,擧國憂遑,豈可循例議藥而已哉?自今日爲始,侍藥廳設立,宜當。傳曰,知道。侍藥廳,勿爲排設。
傳曰,執義朴知誡處,令該曹米饌賜給。
答司僕寺啓目曰,依啓目施行,此後猶不施行,本府官吏,拿鞫定罪。
王子·朝廷·藥房問安。答曰,知道。
秋信使狀啓,臣等一行,本月二十四日渡江云云事。以上朝報
綾原大君引見。
午時,江原道進香。內下日記
上在慶德宮。
義州府尹狀啓,八月二十三日巳時量,秋信使朴蘭英一行,無事越江事。
平安兵使書目,島譯金克仁告目,冬至使還到寧遠衛事。
自一更至五更,電光。以上朝報
午時,黃海道進香。內下日記
上在慶德宮。
領府事李元翼,入來問安。答曰,灸藥,皆似有效,卿勿慮念。且孤切欲相見,須留一月,以副至望。
傳曰,李領府事處,令該官米太饌物賜給。
執義朴知誡上疏大槪,病重乞遞事。答曰,以皮蔽面行公,少無不可,爾其勿辭,盡心察職。
答藥房問安啓辭曰,艾灸之後,厥症,漸漸向歇。且內殿症候,面熱稍減矣。
答藥房啓辭曰,今日畢灸,無妨矣。內下日記
王子問安。答曰,知道。內下日記日記廳郞廳金可慶書。金霔校正
上在慶德宮。仍御居廬。只參朔祭。
答藥房啓辭曰,知道。卿等之不信妄言,甚當矣。
政院·玉堂·藥房問安。答曰,知道。
夜五更,流星出畢星上,入井星下,狀如拳,尾長二三尺許,色赤。內下日記
百官奉慰問安。答曰,知道。
朔祭親行。內下日記
上在慶德宮。
賓廳大臣·六卿以上啓曰,頃日廷臣,援據禮經,血誠籲呼,幸蒙勉從之敎,大小人情,咸懷喜幸,已令尙食,供以常膳。乃聞殿下前日之敎,不出於眞實,而自內行素如前云。伏願聖明,深思輕重之所在,允副臣民之望,不勝幸甚。答曰,已爲從權,卿等,勿信虛妄之言。
領府事李元翼箚子。大槪,臣曾以儻有入朝之事,不敢退處之意,累次陳啓,前後入來,每有恩賜,不勝悚仄。衰病不得頻進於諸臣問安之列,尤庸惶恐事。答曰,省箚知卿留意,心甚感幸。卿之未得來問,勢所固然,宜安心勿爲惶恐。
諡冊寶,自都監造入,告于宗廟事,傳敎。
藥房問安。答曰,知道。
自昧爽至辰時,沈霧。以上朝報
上在慶德宮。
藥房啓辭。大槪,聖候違豫,遽至三朔。竊願更得入侍,面稟目今患候加減,而亦恐聖意持難,欲效古人排闥之意。玆詣玄明門外,伏候聖旨。答曰,幾盡差復,卿等,勿爲過慮。
藥房更爲請對。傳曰,病勢,幾盡差復,而廳事,亦爲狹窄,卒哭後,當引見。
答吏曹草記曰,自前善治之人,不可輕遞,使之調理赴任。寧越郡守洪茂績事
有政。
以李景曾爲副校理,李敬輿爲副提學。
謝恩,副校理李景曾。以上朝報
上在慶德宮。
傳曰,史官一員待命,騎馬三匹立之。魂殿都監摘奸。
答鄭應聖疏曰,省疏具悉。甚嘉爲國之忠。疏辭,不無所見,當令廟堂議處焉。
答副提學李敬輿疏曰,省疏具悉爾懇。爾之才學,實合此任,且非初拜,宜勿控辭。
答藥房啓辭曰,時無所患,卿等,勿爲慮念。
答刑曹啓目曰,崔應起,旣非官差,則似無可恕之道。莫重徒遷之罪,不可不詳察處置。當初公事,及自現的實與否,竝只査考處置。
謝恩,副提學李敬輿。以上朝報
諡冊寶奉安,告宗廟。內下日記
上在慶德宮。
政院·玉堂·藥房問安。答曰,知道。
午時,殯殿進冊寶時,進禮饌讀冊,則令尙宮爲之。
答都提調尹昉啓辭曰,別無所患,勿爲議藥。
答申翊聖箚曰,省箚具悉卿意。卿無所失,勿辭察任。
自卯時至未時,日暈。申時酉時,日暈左珥。夜一更,有霧氣,內下日記
王子問安。內下日記
上在慶德宮。
百官從權啓辭。答曰,旣已勉許,卿等,勿爲致疑。
百官再啓。答曰,已諭。
百官四啓。答曰,已從之事,如是瀆擾,事體不可,須勿復言。
百官五啓。答曰,從當相見,勿事紛紜。
合司從權啓辭。答曰,旣已勉從,勿爲致疑。
玉堂箚子,亟從盈庭之請,以全大孝事。答曰,已諭于兩司矣。
玉堂再箚,大行大妃,仙寢在闕,朝謁遽廢,事甚未安。及今釐正,猶賢乎已,請令該曹,更爲定奪事。踏啓字。下該曹。
領府事李元翼箚子,從權事。批答在下
答禮曹草記曰,各陵守護軍,依前例爲之,其不足之數,依昨日回啓,施行。
有政。
以羅萬甲爲檢詳,閔應亨爲司諫。
答藥房啓辭曰,別無可治之病,勿爲煩瀆。以上朝報
上在慶德宮。
答領府事李元翼箚曰,別無危重之症,卿須勿爲過慮。
領議政尹昉,領敦寧吳允謙,右議政金尙容,延平府院君李貴,詣武德門請對。傳曰,欲爲引見,而廳事狹窄,當於卒哭後見之。
領議政尹昉更稟曰,廳事狹窄,雖不得盡爲入侍,只臣一人,切欲入對。古之帝王,或有見臣僚於臥內,廳事雖狹,有何禮數之難便?惶恐敢稟。傳曰,狹窄,不得引見矣。
領議政尹昉更稟曰,臣等切迫之情,切欲一望天顔,而自上,以廳事狹窄爲敎,臣等,雖不得盡爲入侍,一二人入對,有何妨也?君臣間,如家人父子,故敢爲更稟,極知未安,而不勝切憫,惶恐更達。傳曰,諸大臣來詣,而只見一人,事理不可,玆未見之矣。
領議政尹昉更稟曰,臣等不勝閔迫,累次仰請,而聖敎,終不允許,惶恐不敢更稟。無已則欲進滋味,詳知進御,然後退去。惶恐敢達。傳于藥房曰,黃鷄入之。
領議政尹昉更稟曰,黃鷄入納,而未知自上進御與否,詳知然後,臣等欲退去。敢此仰達。傳曰,所入之物,已爲進御。卿等久坐冷地,於心未安,退去。以上朝報
藥房·王世子問安。答曰,知道。內下日記
上在慶德宮。
王子君問安。答曰,旣已差復,勿爲問安。內下日記
上在慶德宮。
領議政尹昉,右議政金尙容,領敦寧吳允謙,延平府院君李貴,詣武德門內,啓曰,頃日庭請時,聖明,以允從爲敎,而厥後仍御素膳,臣等不勝憂憫。頃又仰請,則聖敎,又爲允從,而竊聞尙無從權之實云,臣等尤極閔迫,敢此來啓。答曰,已爲從權。外間誤傳之言,卿等須勿信聽。
領議政尹昉又啓辭大槪,切欲入對,一望天顔,面稟症候輕重加減,敢詣紫極門內矣。答曰,若可見之,頃日請對時,何不引見也?狹窄不得見之矣。別無議藥之事。
領議政尹昉,又啓辭請對。答曰,卿等,久坐冷地,於心未安。當從後引見,今則姑爲退去。領議政尹昉。又啓辭請對。答曰,可以見之,則雖不如是固請,何不見之也?狹窄不得引對矣。
領議政尹昉又啓辭。只欲入侍,一望天顔,詳知聖候之如何耳。答曰,卒哭後,當見之。
副校理尹坵三度呈辭。入啓。遞差。
自辰時至未時,日暈。初昏,雷動電光。五更,電光。以上朝報
上在慶德宮。
政院·玉堂·藥房問安。
答執義朴知誡疏曰,省疏具悉。孤心缺然,爾之固辭至此,本職,當勉副爾意。爾其勿爲下去,須察兼職。
巳時,日暈。內下日記
巳時,咸鏡道進香。內下日記
上在慶德宮。
藥房啓辭大槪,臣等,職在藥房,而君父有疾,終不得一望天顔,寧有此理?玆敢更詣紫極門下,恭俟聖旨。答曰,別無所患。相見不難,而廳事狹窄,故自前未果爾。
答左邊捕盜廳啓目曰,當該軍官,難免其罪,令該曹依法推治,以警後人。
有政。
以崔惠吉爲校理。
夜一更,月入羽林軍。以上朝報
左議政李延龜,自陵所入來。內下日記
上在慶德宮。
延平府院君李貴箚子,輔養春宮,爲求治之根本,今日輔導之任,當自朴知誡爲始。請依宣祖朝,以先正臣成渾,兼經筵故事,以司業朴知誡,兼書筵官,使之出入書筵,輔導春宮事。
李貴來詣武德門內啓辭大槪,自上,以廳事狹窄,不許大臣引對,小臣則似異於大臣,常時或有不待承旨·史官而入侍之時。願得入侍,恭問聖候而退。答曰,廳事狹窄,旣不得引見大臣,玆未見卿爾。
李貴又啓請對。答曰,若可見之,則何不當初引見也?老病之人,久坐冷地,必致生病,今姑退去。後當從容見之。
李貴又啓大槪,一見老臣,有何不可,而如是牢拒。惶憫無任。聖明不許入對,則臣不敢退去。答曰,如是强請,欲爲引見,而風日,適爲寒冷。若久開窓戶,則恐致傷感,後日溫和時,卿獨來,則可以見也。
李貴又啓曰,今承下敎,當退待溫日,伏計。仍退去。
答藥房啓辭曰,氣候平安。丸藥,方爲進御矣。
夜一更,流星出北極星下,入北斗第一星,狀如鉢,尾長五六尺許,色赤。以上朝報
上在慶德宮。
禮曹啓目,玉堂箚子云云。議于大臣,則領議政尹昉以爲,凡喪諸具,皆象生時,乃孝子不死其親之意,則朝謁一禮,誠不可以小節而廢之,儒臣之言,實合情理。但當初未及講定,以至今日,則上諡之禮,已過,卽遠之期,已近,而追復初喪未遑之禮,亦似未妥。伏惟。右議政金尙容以爲,儒臣意見,允合情理,但自前不行,必有其意,旣無考據,今難輕議。伏惟。大臣之意如此,上裁,何如?啓。傳曰,依議施行。
院啓,國家刑法,自有其式,雖尋常各司所用之律,亦不可任意擅斷,況子之於父乎?完豐府院君李曙之子,夜間,以木椎,椎殺其父之奴兩人,其父母,至於號哭,而不得救。家法國法,豈容如是?請前主簿李敏白,削去仕版。答曰,李敏白所犯,甚重,拿鞫定罪。
答院曰,劉纘先,智才過人,合於侍衛之任,勿爲更論。以上朝報
上在慶德宮。
答延平府院君李貴箚子曰,箚辭甚當,令該曹施行焉。
完豐府院君李曙箚子大槪,力扶病喘,席藁王獄之外,萬死待罪事。
公淸兵使書目,前僉使柳時恭,被殺辭緣事。
謝恩,校理崔惠吉。
初昏,蒼白氣二道,起自巽方,直指坤方,長竟天,廣尺許,良久乃滅。夜一更至五更,月暈。內下日記
上在慶德宮。
延平府院君李貴來詣武德門內啓辭大槪,請對。答曰,今日風氣雖無,日候頗冷,後日溫和時更來,則當見。
答完豐府院君李曙疏曰,省疏具悉卿意。卿無待罪之事,宜還家調理。
有政。
以閔應亨爲副校理。
辰時,日暈。內下日記
兵曹啓曰,今此國喪發引時,望燭軍·轝士軍·雜差備軍,依啓下數,預爲整頓,待標信發遣。今九月二十五日,無遺逢點事,曾遣下諭,而自臣曹,亦爲行文,知委于開城留守及京畿監司處矣。日期已迫,諸色軍兵,依前行移,京畿則差使員,開城府則郞廳領率,今月二十五日,本曹逢點事,開城留守·京畿監司處,遣宣傳官,持標信·兵符,下諭爲當。且靈幄殿扈衛軍七百名,傳語軍三百名,前期二日徵發事,摠戎使·京畿監司處,亦遣宣傳官,持標信·密符,下諭何如?傳曰,允。以上謄錄
上在慶德宮。
藥房啓辭大槪,廬次,坐地甚高,北向之處,陽光不入。且是單壁,風寒之氣易入,不如姑爲移就內間密室。簡其酬應,專意調攝,似爲宜當。敢啓。答曰,廬次,雖背陰,房舍低小,調理便好矣。
答藥房啓辭曰,知道。症候,當言于醫官。
答藥房三啓曰,依啓。進御藥劑入事。以上朝報
上在慶德宮。
吏曹啓辭大槪,延平府院君李貴箚子,請以司業朴知誡,兼書筵官,以宣祖朝成渾故事,援據爲例。宣廟之於成渾,禮遇之隆,曠世無比,而至於兼帶經筵之擧,則未之有也。春坊之官,竝用文官,載在法典,而自上,旣有令該曹施行之敎,格外之事,不敢擅便。議大臣定奪,何如?傳曰,允。
答藥房啓辭曰,服藥調理,不久必廖。卿等,勿以爲慮。
答藥房再啓曰,廬雖北向,閉戶則無風。卿等,勿以爲慮。
夜五更,流星出張星下,〈入〉巽方天際,狀如鉢,尾長七八尺許,色赤。內下日記
二品以上·六曹問安。答曰,知道。內下日記
上在慶德宮。
領府事李元翼箚子大槪,身病事。答曰,省箚。心甚慮念。卿須更留十餘日,以副孤哀願見之意。仍傳曰,遣內醫看病。
延平府院君李貴,詣武德門內請對。答曰,病勢,今日則雖似差歇,而不能暫開窓戶,若開窓而久坐,則恐重致添傷,不得見之矣。若病差而可得開窓,則當召見矣。
李貴又啓辭大槪,上敎如此,決難窓戶開閉,而臣之切迫之望,進於窓外,親聞玉音,兼陳切迫所懷。不得請,則決不可退去。敢啓。答曰,啓辭,於禮不可,故不得允許矣。若調理數三日,則可得差歇,差歇則當見之矣。
李貴又啓辭,伏冀暫許一進窓外,得陳區區所懷。答曰,明日來,則當見之。
答藥房啓辭曰,症候稍減矣。
夜一更,流星出織女星下,狀如鉢,尾長五六尺許,色赤。五更,流星出參星上,入北河星下,狀如鉢,尾長七八尺許,色赤。以上朝報
上在慶德宮。
答備邊司粘目曰,依允。赴京船隻,亦爲依上疏,移隷江都。
酉時,虹見艮方。內下日記
上在慶德宮。
延平府院君李貴來詣武德門內啓辭,頃日,伏承明明日引對之敎,敢此待命,答曰,入來。房舍狹窄,承旨史官,勿爲入侍。承旨金南重啓曰,承旨·史官,請依例入侍。答曰,房舍只一間,坐處非便,勿爲入來。金南重再啓。答曰,必欲入侍,則雖詣莊子外,無妨矣。
府啓曰,近來紀綱解弛,朝廷不尊。凡有封駁,輒自分疏,識者之寒心,久矣。李敏白擅殺兩奴之說,人言藉藉,昭不可掩,而李曙,不待王府之折讞,乃敢徑自陳辨,有若相訟者然,告君之辭,殊失詳愼,此雖出於父子至情,而揆之國體,斷無是理。勳貴之臣,先壞法紀,將何以爲國?請從重推考,以杜後弊。答曰,依啓。
答藥房啓辭曰,服藥之後,頗似有效矣。
答禁府粘目曰,無後之人,夫婦相對,日夜悲憾,爲如何?不得已而後,擇於諸族,養爲己子,其意望,豈特在於守家行祭而已哉?凡人,父母生時,恭爲子職,及其沒也,違改父道者,頗多。若或生前不順,則死後所爲,良可知也。今此敏白之事,雖曰出於父命,兩奴之俱斃,實涉可疑也。供招中以笞杖脛之說,亦似不實,所當論斷,以爲惡人之戒。若至於誅戮,則必傷其養父之懷,渠若感其養父慈愛之情,而悔罪改過,則率爾誅殺,亦甚可惜。今姑決杖定配。
答備邊司粘目曰,依允。且議政府以下各衙門魚船,流來旣久,一朝革罷,殊未妥當,成均館例納魚稅,自該曹干預,亦似不可,此數款勿施。訓鍊都監魚船,本物力,詳察處置。各監·兵·水使斜水之事,各別嚴禁,以除魚人之巨弊,稱以丐乞,科外徵捧,當該堂上推考。
夜一更,流星出羽林星,入天田星下,狀如鉢,尾長八九尺許,色白。以上朝報
上在慶德宮。
政院·玉堂·藥房·朝廷,問安爲之。
領府事李元翼箚子,仰請登對而未蒙允許。凍寒之節已迫,及今不得還鄕,則將死老人,勢將僵仆於道路。雖有更留之命,而不得不退去,惶恐事。
京畿監司書目,柳時恭所殺,僧賊印文,安城捉囚事。以上朝報
禁府啓曰,以李敏白覈啓,決杖定配事,判下矣。考諸大明律,杖刑條則徒三年,杖一百,下至徒一年,遞減十數,流則自三千里,至二千里,皆杖一百。今此李敏白,以流刑決杖乎,以徒刑決杖乎?臣等,不敢擅便。敢啓。答曰,以流刑決杖。
夜三更四更,月暈。五更,月有重暈。以上朝報
上在慶德宮。
答百官·政院·玉堂·藥房問安曰,症候,幾盡差復,今後勿爲問安。
答領府事李元翼箚子曰,省箚。心甚缺然。卿其安心,勿爲惶恐。
傳曰,領府事李元翼家,遣內醫看病。
益胃升陽湯,調脾生胃丹,連進御。
辰時,日暈兩珥。四更五更,雷動電光。以上朝報
上在慶德宮。
答藥房啓辭曰,知道。當言于醫官。
答藥房問安啓辭曰,氣候,與昨一樣。
答藥房再啓曰,知道。此三材,姑勿減去。
答藥房三啓曰,依啓。內殿,丸藥及當歸飮,連續進御事
答藥房四啓曰,依啓。罷散醫官等,付軍職,冠帶常仕事
辰時雨雹,狀如小豆,月犯軒轅第四星。內下日記
上在慶德宮。
禮曹啓辭,議于大臣,則三公議以爲,望哭之禮,自上,行於廬次前庭,則群臣,哭於議政府,似爲未安,哭於延光門外無妨,伏惟。傳曰,依啓。
發靷,初度習儀,爲之。
答戶曹粘目曰,一半依民願代捧,俾無艱備之弊,宜當,議處。
夜五更,流星出昴星上,入西方天際,狀如鉢,尾長三四尺許,色赤。
謝恩,副校理閔應亨。以上朝報
上在慶德宮。
政院啓辭,發靷時,承旨二員,當進去,何承旨進去乎?傳曰,都承旨姜碩期,右承旨呂爾徵,進去。
奏請使洪靌·李安訥等狀啓,一行,及冬至使一行,八月十九日,無事皆到旅順口云云事。
下直,三水郡守南孝元。內下日記
上在慶德宮。
禮曹啓辭,議于大臣,則領議政尹昉以爲,聖候方在病疾中,虞·卒哭之祭,勢不得親行。旣不得親行,則世子攝行,固合情禮,而但常時宗廟五享,無世子攝行之例。又世子喪禮攝行儀,則一品爲之,而世子初獻之禮,抑或有意,存焉乎其間,事非經據,恐難臆斷,伏惟。左議政李廷龜以爲,病未祭則攝行,禮也。今者玉候,久愆調攝之餘,虞·卒哭,決難親行。臣僚攝行,自有定例。王世子則凡於廟祭·喪祭,本無代攝之禮,蓋嫌於主祭也。情雖似欠,禮非經據,恐難輕議,伏惟。右議政金尙容以爲,虞祭·卒哭時,上候若未盡差復,則世子攝行初獻,揆之情禮,恐無不可。若避主祭之嫌,世子若不得參焉,則於禮未知如何,而於情似爲未安。事係變禮,臣昧於禮學,不敢輕議,伏惟。傳曰,依領·左相議施行。以上朝報
上在慶德宮。
答藥房啓辭曰,今已差愈矣。
答都承旨姜碩期箚曰,省箚具悉。其間別無議藥之事,卿其勿辭往來。
秋信使朴蘭英書目,彼中事情,及弔祭金差滿月介,出來緣由事,及臣一行,本月二十一日,率金差渡來事。
護軍張顯光上疏,臨路莫行,號痛罔極,微誠懇祝,亮陰養德事。呈政院。
發靷,二度習儀。以上朝報
上在慶德宮。
答藥房啓辭曰,依啓。氣候,與昨一樣。
答藥房再啓曰,症候,幾盡差復,卿等,勿爲慮念。
答藥房三啓曰,知道。症勢,當言于醫官矣。
答藥房四啓曰,今日受針,可矣。
有政。
以沈演爲校理。以上朝報
上在慶德宮。
答賓廳啓辭曰,永辭之禮,不可於內庭,卿等,須勿煩瀆。虞祭攝行事,發靷過後,當更觀氣力而處之。
答藥房啓辭曰,知道。浮處不堅云矣。
答政院啓辭曰,知道。孤意,已諭于醫官。
二更,流星出軒轅星下,入南方天際,狀如鉢,尾長三四尺許,色赤。內下日記日記廳郞廳金可慶書。金霔校正
上在慶德宮。
藥房啓辭大槪,哭拜禮,廬次前庭,若以爲不可,則殯殿之外,擇一便當處,行禮爲當。敢稟。答曰,昔疾今愈,卿等,勿爲過慮。
答藥房啓辭曰,頗似差減云,勿爲受針,可也。
答合啓曰,昔疾今愈,爾等,勿爲過慮。
答藥房啓辭曰,副提調改差。
五更,流星出三台星下,歷軒轅星,入入上,狀如盆,尾長五六尺,色赤,光照地,沒沒餘光,變爲白氣,良久乃滅。
巳時,綾原大君進香。內下日記
上在慶德宮。
合啓,前事。答曰,永辭之禮,決不可行於內庭,勿爲煩瀆。
答藥房啓辭曰,知道。症勢漸差云,勿爲加劑。內下日記
上在慶德宮。
卯時,行啓殯奠。百官奉慰,政院·玉堂·藥房,問安。答曰,知道。
辰時,右議政金尙容來詣建禮門外跪曰,啓攢行禮。
申時,祖奠。上違豫累月,故扶曳行禮。內下日記
上在慶德宮。
遣奠,三更四點設行。上候未寧,故乘轎於通玄門外。哭辭正時,四更三點,罷漏後還宮。
靈轝,至東大門外路祭所,留都百官分東西班,祗迎路次,至路祭所行禮。禮畢,領議政以下二品以上,詣闕問安。
藥房啓辭。答曰,依啓。消風百解散進御事
藥房再啓曰,今日風氣甚緊,積傷之餘,觸犯風霜,則添感之中,又必有重傷之患,不勝悶慮。敢稟。答曰,無大段痛處,已定之禮,不可中止。雖傷,必不至重傷,勿慮退去。
哭辭後,二品以上問安。答曰,知道。
合啓,聖上違豫之久,已愈數月,日以沈痼,群下憂遑悶迫之情,寧有極乎?臣等竊聞昨日祖奠親行時,已爲添感之候,哭辭行禮後,又致寒戰之症,奈何?初虞等祭,決不堪親行,姑依禮文,遣官攝行,揆之情禮,少無欠缺,亟賜允許,以副臣民之望。答曰,當勉從焉。以上,朝報
上在慶德宮。
答藥房啓辭曰,症候減歇矣。
上年冬至使書狀官書目,九月二十三日夜,到車牛島,中途遭颺,漂泊舡損,艱難前進,宣川到泊事。
自未時至酉時,日暈。內下日記
上在慶德宮。
罷漏後,延光門外,望哭。
靈轝,至關王廟後,百官分東西班,序立路左,望靈轝之來,行四拜禮。先導詣魂殿,到禮曹前大路祗迎,百官參初虞祭。望哭後,百官奉慰問安。答曰,罔極。
夜三更,白雲一道如氣,起自坤方,直指艮方,長竟天,廣尺餘,橫過巽方天際,良久乃滅。以上,朝報
上在慶德宮。
答藥房初啓曰,因再昨發汗,諸症皆以差歇,勿爲入診。
答府曰,依啓。返虞時,先導百官,太廟前路,不爲下馬事,推考事
藥房啓辭大槪,幸今襄事已完,聖情已伸,而調護元氣,古人順受之道,俯採群下切迫之情,自今日深思,勉進常膳,以爲全孝之地,不勝至望。答曰,卒哭不遠,卿等勿爲過慮。以上,朝報
上在慶德宮。
平安監司書目,上年冬至使金蓍國,本月初四日亥時,安州老江到泊事。
藥房問安。答曰,今則差歇矣。
藥房再啓,請對。答曰,廳事狹窄,故未得引見矣。
藥房又啓,請對。傳曰,藥房提調,引見。
府啓,發引時,留都百官及陪從百官,參於遣奠後,留都百官則出待於城門之外,陪從百官仍爲步從,禮也。而或有不參遣奠而徑出者,且有陪至陵所而不參陪者,分明老病人外,請竝摘發推考。發引時,望燭及炬火,不爲整齊,大轝前後,火光熹微,未及城外,全然滅絶,極爲可駭。當該部將等,竝拿推,都監郞廳,不能檢飭,請推考。答曰,依啓。以上朝報
上在慶德宮。
答政院啓辭曰,卒哭不遠,勿爲過慮。
回還冬至使金蓍國書目,八月二十二日北京離發,十月初四日安州老江到泊事。
答藥房啓辭曰,每每攝行,事甚未安。今日氣力,亦可支行,卿等勿爲防塞。內下日記
上在慶德宮。
回還冬至使狀啓。傳曰,見其狀啓,格軍六名,身死云。病死格軍,令該道,恤典擧行。
府啓,虞主奉安魂殿時,及到內門,小轝與門不相稱,不得奉入,承傳色令宮闈令,手自露奉於長廊數十間之遠,其苟且褻慢之狀,極爲可駭。當初返虞習儀,其意有在,所習何事,而不爲稱量高低,以致臨時顚倒。使莫重大禮,不成貌樣。都監慢忽不職之罪,承傳色擅自露奉之責,在所難免。請都監堂上推考,都廳及當該郞廳,竝命罷職。答曰,竝推考。
答禮曹草記曰,依啓。且另備禮饌,似未妥當。只設金人齎來之物,令金差,行禮於弘政門外階上,宜當,更議處置。
答禮曹草記曰,依啓。設祭一事,自家斟酌爲之,不必問于金人。
答賓廳啓辭曰,症候,幾盡差復,卿等勿爲過慮。
答合啓曰,症候,幾盡差復,勿爲過慮。
答禮曹草記曰,依啓。別備兼陳之意,言于金差。
答禮曹草記曰,依啓。且議註中執盞·伏哭兩款添入,明朝示之,可也。內下日記
上在慶德宮。
答藥房問安曰,知道。
答合司啓辭曰,如是啓之,當勉從焉。
答府啓曰,已爲推考,不必罷職。李行遠等,竝推考。
答備邊司草記曰,依啓。使臣,以堂上官差送,似可,議處。
辰時,日有重暈,內暈有左珥。午時,日暈,黑雲一道如氣,起自南方,直指天中,長十餘丈,廣尺許,漸移東方。未申時,日暈。
有政。
以李景曾爲獻納,鄭雷卿爲修撰。以上朝報
上在慶德宮。
巳時,弘政殿胡差進香。奠物送于句管所,令胡人處置,銀子八十兩,䬶甁·銀盞·賻段等物,下該曹。
答藥房啓辭曰,漸漸差歇,不必用藥。內下日記
上在慶德宮。
答江華留守李時白疏曰,省疏具悉。卿其勿辭察職。仍傳曰,觀此上疏,則通津縣監鄭百亨所爲,殊極駭愕,先罷後推。
答府啓曰,已諭。前啓
答句管所草記曰,依前例,上馬宴時給之,可也。內下日記
上在慶德宮。
答府啓曰,依啓。江都留守推考事承旨,不必推考。
府啓辭,近來紀綱解弛,朝廷不尊,以私事投章者,相繼有之,揆之國體,豈容如是?江華留守李時白,敢將私會間褻慢之語,至溷天聰。其濫猥之失,不可不懲,請從重推考。批答見上。朝報
上在慶德宮。
院啓辭大槪,頃因合司之啓,特停五虞親祭之命,大小臣民,擧切喜幸,曾未數日,又下卒哭親祭之命,臣等忝在近密,無任憂遑煎悶之至,敢此陳啓。答曰,旣已差復,勿爲慮念。
答句管所草記曰,知道。依前例,令若干人來辭,可也。
傳曰,金人贈給前例問啓事,再昨下敎,而政院終不擧行,極爲駭愕。色承旨推考。
傳曰,金差例賜之物,句管所擅自不給,以致渠輩之詰問,事甚不當,句管堂上推考。
答政院啓辭曰,旣已差復,勿爲慮念。
胡差金人滿月介,出去。
下直,回答使元䎘。
四更量,下雪。五更至申時,日有左珥。內下日記
上在慶德宮。
藥房啓辭大槪,卒哭,依前攝行事。答曰,因疾病,虞祭一未進參,於禮,極爲未安,卿等須勿防塞。
賓廳二品以上啓辭,請停卒哭親行事。答曰,旣已差復,勿爲慮念。
賓廳二品以上再啓。答曰,孤意已定,卿等須勿煩瀆。
禁府啓曰,本府草記,依例勿拘常規事,傳敎矣。此獄事,雖未能的知有何事,而自本府捧招,似爲未安,依前例推鞫,何如?傳曰,依啓。
政院啓曰,今日推鞫事,命下矣。本府爲之乎,闕內爲之乎?傳曰,本府爲之。
禁府啓曰,沈長世·趙世馨,已爲拿囚,而十六日七虞,十八日卒哭祭,非尋常獄事,何以爲之?傳曰,依前例勿拘常規,可也。
答禮曹判書崔鳴吉箚子曰,省箚具悉。深庸慮念,孤之所患,已爲差復,卿勿過慮。
禁府啓曰,懷恩君德仁·沈長世等,上疏云云。德仁·長世之疏,皆作藏頭說話,而疏中所謂云云事,荒唐之說,若全然未詳其爲何事,則似無至於陳疏之理。以德仁疏末,不可晷刻掩滯之說,觀之,則事甚係重。德仁·沈長世·宋興周·洪宇定·趙世馨,竝拿問,何如?傳曰,依允。德仁,姑勿拿問。以上朝報
上在慶德宮。
合司啓辭,請寢親祭之命事。答曰,不可不親行,亟停勿煩。
合司再啓。答曰,勿煩。
合司三啓。答曰,須速停止,俾無顚倒之患。
合司四啓。答曰,如是强爭,殊甚過當,更勿瀆擾。
合司五啓。答曰,當勉從焉。
藥房啓辭,問安。答曰,知道。
去夜推鞫,罪人沈長世·趙世馨,原情,洪·韓會一·乻玄·鐵伊·龍伊·香玉,拿來原情,沈長世·韓會一放送。乻玄刑問九度,承服,鐵伊刑問一次,不服。以上朝報
上在慶德宮。
朝廷二品以上·政院·玉堂·藥房問安。答曰,知道。
自今日,大君以下百官,布角帶·白紗帽。
答左議政李廷龜箚曰,省箚具悉。卿其勿辭,安心調理。
答領敦寧吳允謙箚曰,省箚具悉。卿其安心調理,勿爲待罪。
禁府,罪人宋興周·洪宇定。拿囚。
禮曹判書崔鳴吉箚子,名出逆招,待罪事。
罪人宋興周·洪宇定元情後放,懷恩君德仁·李惟馨拿囚原情。鐵伊加刑不服,龍伊·香玉刑問一次不服,趙世馨刑問施威更推。
午時未時,日暈兩珥。申時,日暈。夜一更,艮方坤方,有氣如火光。以上朝報
上在慶德宮。
答藥房啓辭曰,依啓。淸胃湯進御事
答修撰鄭雷卿疏及正言鄭沇疏曰,省疏具悉。爾其勿辭,調理察職。
答戶曹判書金藎國箚曰,省箚具悉。不稟擅減之失,句管堂上尤重,故特爲推考,卿勿控辭。
答領議政尹昉·右議政金尙容箚曰,省箚具悉。卿等安心勿爲惶恐。句管堂上勿推。
答張顯光疏曰,省疏具悉至懇。疏末所陳,孤雖不敏,當自勉焉。
去夜,罪人德仁·李惟馨放送。
罪人鐵伊·龍伊·香玉加刑一次,不服,洪解枷杻捧招,乻玄刑問一次,更爲承服,鐵伊刑問一次,壓沙不服,龍伊加刑一次,不服。以上朝報
夜一更,電光。四更五更,月暈。
上在慶德宮。
去夜推鞫,罪人朴敬天·還伊·承玉·愛仁,拿來原情,洪放送。
罪人鐵伊·龍伊·香玉,加刑一次,不服。朴敬天·還伊·承玉·愛仁,與乻玄面質。罪人李成男,拿來。
刑房承旨啓曰,乻玄再招內,龍伊爲其父改墓之事,招致博士於其家一款,落而不書,請當該問事郞廳推考。傳曰,拿推。
現告李尙質,罪人應玉,拿來。
藥房問安。答曰,知道。
一更至三更,電光。五更,流星出大角星上,入柳星下,狀如鉢,尾長五六尺許,色赤。以上朝報
上在慶德宮。
答鞫廳啓辭曰,乻玄之事,與造變不同,以妖言惑衆之律論斷,如何?且庭玉,別無憑問之事,放送。
答鄭之羽疏曰,省疏具悉。循私蔑公之言,不可相較,爾宜勿辭察職。
藥房問安。答曰,知道。
罪人桂男拿囚,罪人應玉原情,推鞫罪人桂男·鐵伊·龍伊·承玉·朴敬天·還伊·愛仁·李成男·香玉等放送,應玉·乻玄,面質後,應玉放送,乻玄照律。趙世馨父子,有聞謀逆不言之罪,照律事,捧承傳。
謝恩,修撰鄭雷卿。以上朝報
上在慶德宮。
政院·玉堂·藥房,問安。答曰,知道。
上年冬至使金藎國入來。
左副承旨鄭之羽上疏大槪,罪人乻玄再招內,龍伊,以其父改墓之事,招致博士於其家一款,落漏不書,請推問事郞廳李尙質矣。物議,大以爲非,禁府堂上至於待罪,臣決難喪失廉恥,晏然在職,乞遞臣職事。批答見上。以上朝報
上在慶德宮。
答藥房啓辭曰,依啓。上移御事,藥進御事
藥房啓辭大槪,令御醫若干人,診脈察候,更議他藥,決不可已。自今日爲始,侍藥廳排設,爲當。答曰,症候,醫官詳知,不必入診。侍藥廳,亦勿排設。
慶昌君上疏大槪,臣罹此罔測之變,叫天叩地,死亡無日,幸蒙聖恩,復見天日,父子感泣,無路圖報,鞫廳已罷,人言藉藉,今此獄事,語涉慈殿,而各人所供不同云,此非迷劣女人所爲也,必有見之者有聞之者。乻玄行刑之後,辨覈無路,臣與應玉,同下王獄,乻玄未死之前,言根出處,一一辨覈,以解天地至冤極痛,不勝幸甚,臣率子儆,來詣闕下,席藁待罪事。答曰,獄事已決,更無可問之事,宜安心。以上朝報
上在慶德宮。
政院啓曰,聖上久在沈痼之中,下情無不閔迫,欲望移御調攝,實是群情之所同,而不敢請者也。卽者啓辭之批,已爲蒙允,不勝幸甚。移御處所,自內商量下敎後,令該司罔晝夜修理之意,敢啓。傳曰,無可移之處,此闕中他房舍,欲爲移御矣。
禁府啓辭,罪人乻玄妖言惑衆罪,唐古介處斬。
禁府又啓辭,趙公淑·趙世馨,有聞逆謀而不言罪,決杖一百,流三千里。啓,依允。趙公淑,寶城,趙世馨,興海,定配。啓。
賓廳領議政尹昉,右議政金尙容,六卿以上啓曰,自上違豫已久,中外遑遑。今聞宮中,有咀呪之變,凶穢之物,現出狼藉云,臣等不勝驚駭之至。此係莫大之變,不可一刻掩置,可疑人,請命出付外庭,嚴鞫得情,以快神人之憤。
又啓辭,宮中不安,旣有移御之命,所當遠就十分乾淨之地,以盡調護之方。昌德·昌慶兩闕中可移處,卽令戶工曹·漢城府堂上·繕工提調,亟往看審,數日內修理,以便移御,何如?答曰,無移御可合處,勿爲看審。又答曰,難明之事,不可付諸外庭,當自內從容鞫問焉。
合司啓辭,臣等伏聞,內間有咀呪之變,凶穢之物,搜得狼藉,聖候之違豫,藥餌無效,實由於此。臣等憤氣塞胸,肝膽欲裂,寢皮食肉之心,庸有極乎,行兇作逆之人,外庭之臣,無凭可知,可疑者,付諸外庭,鞫問得情,可也。臣等伏見賓廳啓辭批答,以當自內從容鞫問爲敎。大內咀呪,是何等罪逆,而只令內司鉤問而已乎?請付外廷,以重獄體,雖在閭巷之人,苟有疾病,則出避他處,勢有所不獲已也。今者聖候之違豫,旣由於咀呪,則凶穢之物,雖現出,而一宮之內,安知是乾淨之地乎?請急急移御他闕。答曰,事涉難明,令內司訊問,宜當。移御事,他闕無可合處,故不得遠移矣。
下直,赴西哨官洪世虎。傳曰,今下弓矢,赴西哨官洪世虎給送。
夜一更,有霧氣電光,流星出畢星下,入天梧星上,狀如甁,尾長三四尺許,色赤。五更,流星出井星下,入坤方天際,狀如拳,尾長二三尺許,色赤。以上朝報
上在慶德宮。
藥房啓辭大槪,招柳後聖問之,則治邪十四穴中,擇若干要穴,試諸閭家,或鍼三四次,而見效者有之,或針灸竝施,久而後見效者有之云。柳後聖針灸之術,妙於一時,其言如此,問於諸醫,亦以爲,當依其言施之,何如?答曰,此病,傷於初喪而發,疑以邪祟,過矣。針灸,更觀數日病候而爲之,未晩。
賓廳大臣·六卿以上啓曰,今日移寓之計,實出於不得已,必須急急遠避,以爲調攝之道。若因處此闕之內,則雖移,猶不移也。昌德·昌慶兩闕,旣無可合移御處,臣等不敢更請。此外南別宮,頗似便好,而問諸日官,則以方向不吉爲言。臣等反覆相議,則梨峴宮雖似狹隘,其中房舍頗多,三殿移御之所,可以隨便排置,而自餘諸各司,則雖於墻外私家寓設,未爲不可。大槪卽今移御之計,一日爲急,小小難便之事,有不暇顧,敢此來啓。答曰,梨峴宮,房舍至狹,且有弊閭閻,移往不便矣。
玉堂箚子大槪,快從賓廳·兩司之論,仍爲廓淸宮禁,永杜亂階事。
合司啓辭大槪,可疑人,請付外庭嚴鞫事,尙未蒙允。殿下之心,或以爲,內司則可以從容鉤問,而外庭則或有所未能耶。鞫獄事體,決不可如是,請付外庭,以洩神人之憤。移御之擧,一日爲急,凶邪作祟之所,不可片刻仍留,賓廳啓意甚當,請速下移御之命。答曰,已諭,不允。且移御事,當觀數日症候而處之。
院啓曰,宮闈之內,無可疑之人,則凶逆之徒,雖欲作孽,而無寅緣之路。今此咀呪之變,必是內外相通而得售其計,若不痛絶而預防,則日後之患,安保其更無也?不可使雜類難信之人,復廁於宮中,表表可信者外,其餘雜宮人,請一一屛出,以嚴宮禁。答曰,從當察處焉。以上朝報
答左議政李廷龜啓辭曰,知道。卿其勿爲待罪。
答藥房啓辭曰,依啓。受針事
答玉堂箚曰,省箚具悉。箚辭,當留念而量處焉。
答禮曹草記曰,梨峴宮,別無大段修理之事,二十七日平吉,則定於其日,可也。內下日記
上在慶德宮。仍御春輝閣。
傳曰,各衙門入接處,黜送家主,則如此凍寒,怨苦必甚,使之切勿黜送。
答修理廳草記曰,知道。以梨峴宮爲大內,門外閭家,使其主出入,可也。
答院曰,依啓。注書推考事。以上內下日記
上在慶德宮。申時,移御梨峴宮。
修理廳所啓,各衙門執捉閭家,不過三十餘家,皆在外營排置之內,卽是闕內雜人不可出入之地,閭家多是兩班有識之人,寧有怨苦之心?亦不能混處於闕內至近之地。揆以事體,不可如此,其中常人家,則令該曹,量給米布,以不久還入之意,慰諭宜當。批答見上
延平府院君李貴箚子大槪,凶穢之物,狼藉於闕中,則其凶謀,未必不及於大妃,此賊斯得,一時爲急,三司只一二啓而退,雖謂之不知討逆之義,可也。愚臣妄意,凶穢遍於宮中,則邪祟應無所不及,大妃昇遐,適値此時,臣民之痛,寧有極乎,殿下爲大妃,復讎之義,豈下於群下之爲君父復讎也,內司凶賊,亟下外庭,嚴鞫得情,一以復大妃之讎,一以洩臣民之憤,殿下若不許臣請,則臣雖枯死闕庭,不敢退去事。入啓。以備忘記,傳于延平府院君李貴曰,妄陳無形之言,以惑聽聞,極爲不當,姑先推考。
合司啓辭,內囚罪人,亟付外庭事。答曰,勿煩。
合司再啓·三啓。措辭上同。答曰,毋庸更煩。
移御後,二品以上,三殿問安。答曰,知道。
府啓大槪,今此宮闕修理,冒夜不戒之際,意外之患,安保其必無乎?當此危疑之際,不可不曲爲之妨,請令修理所及兵曹·捕盜廳,各別譏察,限修理移御間,晝夜守直,以嚴防禁事,敢稟。傳曰,依啓。
答玉堂箚子曰,已諭于兩司矣。
答兵曹判書金時讓疏曰,省疏具悉。明春當還慶德宮,不緊衙門,入接于昌慶宮,以省弊端,可也。
昧爽,有霧氣。自辰時,日暈。申時,日暈。以上朝報
上在梨峴宮。
合司啓辭,罪人亟付外庭,以正王法事。答曰,依啓。
禁府,取稟推鞫處所。傳曰,本府爲之。
罪人義淑·愛福·愛丹。拿囚。
有政。以金堉爲副應敎。朝報
上在梨峴宮。
去夜推鞫,罪人義淑·愛福,刑問各一次,不服。玉伊·乭介·得化·壯·得今·斗花·同介等,拿囚,乭介·德介,刑問一次,不服。
禮曹,昌德宮移御吉日,十一月初九日,推擇。啓。
答接待所草記曰,依其所言,爲之。以上朝報
上在梨峴宮。
藥房問安。答曰,症候向差,今後勿爲問安。
推鞫,罪人戒男·禮成·莫今·丁士說,拿囚。
同義禁尹履之上疏,今此獄事,自首服罪者,減死論斷事。啓下鞫廳。
領府事李元翼,入來。
推鞫,罪人乭介·義淑·愛福·德介,加刑不服。德介刑問九度,承服。
傳曰,除百官隨駕,由宣仁門移御,爲當,此意,通于該曹。
答禮曹草記曰,暫移之事,告于廟殿,似爲煩瀆矣。
答禮曹草記曰,門間行禮,差官若或厭之,則事甚難便,依該曹啓辭,施行可也。
傳曰,史官一員,待命。闕內宣傳及內三廳夜摘奸事。內下記草
巳時申時,日暈。
義州府尹狀啓,今月二十四日,胡將沙屹里·仲男等九十,從胡二十餘名,與天使,一體接待,而還向太穴云云事。內下日記日記廳郞廳金可慶書。金霔校正
上在梨峴宮。
去夜鞫廳,罪人義淑·愛福·乭介,加刑不服。丁士說·禮淑,刑問一次,不服。
罪人丁士說·禮成,加刑不服。春花·得今·莫今,拿囚。愛丹更推,義淑物故。
都事一員,德介押領,咀呪凶物堀取事,慶德宮出去。
莫金·莫今,刑問一次,不服。
今伊·得禮,拿囚。得化·謁壯·愛丹,刑問一次,不服。愛福·謁壯·得化·愛丹·乭介,壓沙不服。罪人德介,往慶德宮,不得埋置之物。朝報
上在梨峴宮。
刑曹啓目,金起宗妾愛生等,罪係綱常,依禁府推鞫啓辭。依允。
合司啓辭,宮中咀呪,誠千古未有之變。當初臣等之請鞫外庭者,蓋欲嚴討逆,正王法也。內間之事,自外未得其詳,取見內司推案,則宮人歸希,顯有主謀之迹,故鞫廳再請拿問,未蒙允可。逮繫訊問之人,皆是宮中下賤,及內人·婢僕輩而已。其中,雖有承服者,而槪而論之,則行凶作孽,似非此輩,所共明知。捨其根株,治其枝葉,大乖按獄之體,凡在聽聞,莫不痛惋。請依鞫廳之啓,亟命拿致歸希,窮訊得情,以洩神人之憤。答曰,此是先朝之人,訊問不可矣。
罪人愛福·乭介·謁壯·莫金·春花,加刑不服。得化·禮成,加刑承服。
有政。
以沈演爲校理。
黃都督,辰時,弔祭行。以上朝報
上在梨峴宮。
罪人乭介,物故。
合司啓辭,歸希拿鞫,玉只嚴刑事。答曰,已諭,勿煩,且玉只,亦是先朝之人,刑訊不可矣。
罪人愛福·愛丹·謁壯·丁士說·春花,加刑不服。罪人德介,軍器寺前路行刑。啓。
謝恩,校理沈演。
禁府啓曰,昨日右議政金尙容,往接唐差于所館處,鞫廳罪人烙刑之事,該吏所當一一回告,而慢不擧行,極爲可駭。令該曹,囚禁治罪,色郞廳,亦不無不能檢飭之失,推考,何如?答曰,依允。謄錄
上在梨峴宮。
罪人謁壯·愛福,物故。啓。
合司啓辭,歸希拿鞫,玉只嚴刑。答曰,依啓。玉只已諭。
罪人得化,物故。推鞫罪人歸希,拿囚元情。丁士說·愛丹,加刑不服。愛丹物故。以上朝報
禁府啓曰,逆賊德介,已爲承服正刑,緣坐籍沒,降其邑號,罷其守令,破家瀦澤等事,依律文擧行,捧承傳,何如?傳曰,依啓。降號·罷倅等事,勿爲擧行。謄錄
上在梨峴宮。
推鞫罪人得今·豆花·巫女·莫今,放送。丁士說加刑不服。春玉拿囚。
禁府啓辭,逆賊德介,已爲承服,緣坐等事,依律文擧行,何如?傳曰,依啓。降號·罷倅等事,勿爲擧行。
領議政尹昉,左議政李廷龜,右議政金尙容箚子大槪,歸希·玉只,特命賜死事。入啓。
合司啓辭,歸希·玉只,皆是謀主,而歸希情狀,尤極痛惡。觀其供辭,則自稱十一入宮,寵愛無比,先朝常欲賜爵,而遽爾昇遐云,丁未·戊申之歲,則渠之年,纔過十歲,豈有承恩之理乎?先朝必欲賜爵,則錫之何難而未及於臨御之日乎?其所飾辭,皆不近理。本名歸希,而變稱尹希,此實兇訝之尤者也。凡訊鞫之際,雖以極刑治之,多有堅忍不服者,況此窮凶極惡之人,豈可平問而就服乎?內人·婢僕中,雖有承服者,而凶謀祕計,則似非愚蠢者,所共明知。獄事垂畢,而賊情未盡呈露,殿下,於此輩,有何顧忌,而持難至此乎?僻處之祭,朱淑·白淑·玉只等,久不敢諱,謂爲本房行之。若爲本房而行之,則義淑·愛丹,萬無隱諱之理,而抵死牢諱。以此觀之,則渠等之埋置凶物之後,設祭祈祝,明白無疑。且玉只招內,設祭之時,淑靜·義玉·唜禮,亦知之云。請歸希·玉只,嚴刑得情,朱淑·白淑·淑靜·義玉·唜禮等,拿致窮問。答曰,咀呪之事,非人人所可預知。設或有可疑者,刑殺之濫及,孤所不忍也。歸希等事,三公箚辭,似爲得中,從當量處焉。
夜一更,東方有氣如火光。以上朝報
上在梨峴宮。
下直,坡州牧使沈光成。
去夜,罪人丁士說,物故。
內醫院啓曰,大興儒生李馨益,針術甚妙,依例,令該曹給料,何如?傳曰,詭誕之說,不必推奬,勿爲給料。
罪人賴,拿囚。
合司啓辭,歸希·朱淑·白淑·玉只等事,停啓。
院啓辭大槪,今者不幸,千古所無之變,出於宮掖之內。首惡之罪,已歸於尹·丁兩女,凶謀祕計,雖出於此等人,而大內宮人,別無相應者,則宮闈至嚴之地,何敢肆行兇計,至於此極哉?表表可信者外,其餘雜宮人,竝令放出事,頃日論啓,而聖敎以察處爲敎,多言巧詐之輩,蹤跡可疑之徒及昏朝宮人復屬大內者,又有未盡搜出者,則一一屛黜,以盡刑御之道。答曰,此非外人所可勒定催督。且多言,尤不干於此事,更勿煩瀆。以上朝報
政院啓曰,推鞫罪人,已爲殞斃,只有仍囚罪人,及承服罪人,今日推鞫,何以爲之?敢稟。傳曰,賴拿來後,爲之。
禁府郞廳以右議政意啓曰,愛生等三省推鞫,鞫廳完畢後爲之事,曾已入啓蒙允矣。今承下政院之敎,推鞫賴,拿來後爲之事,命下。三省推鞫,可以爲之,而第大典禁刑條,大殿誕日則竝前後各一日,勿行考訊決罰云,明日大殿誕日,依法典,三省推鞫,自今日至初八日,不得爲之之意,敢啓。答曰,知道。禁府謄錄
上在梨峴宮。
政院·玉堂問安。
去夜推鞫罪人賴,元情後,刑問一次,不服。
大殿誕日,二品以上問安。答曰,知道。
禁府啓曰,本月初四日啓下矣。逆賊緣坐,極爲重大,不容少緩,而漢城府至今日,不爲査移,事極可駭。當該郞廳推考,何如?答曰,允。禁府謄錄
上在梨峴宮。
罪人禮成,物故。
弘文館官員以大提學意啓曰,月課製述,因國恤,姑爲停止矣。冬三朔爲始,使之製述,何如?傳曰,依啓。
罪人賴,加刑二次不服。傳曰,以李曙推考緘答觀之,則敏白之被罪,似爲冤枉,分揀放釋。以上朝報
禁府啓曰,以三公箚子,歸希·玉只,賜死事,批箚啓下。逆魁顯戮,一刻爲急,而政院尙未捧承傳,故未得趁卽擧行之意,敢啓。答曰,知道。禁府謄錄
上在梨峴宮。午初,移御于昌德宮後,二品以上問安。答曰,知道。
罪人賴,加刑不服。罪人德介,的只侤音,刑問二次,訊杖九度,直爲若如中愛丹則以明燈事,出往關王廟之際,每與歸希同議,似爲荒唐。前年八月日明之時,愛丹之甥李姓者,覓給白猫頭於愛丹,置於燒廚房,矣身見,又一番,愛丹不知某物在內,而所裹長不滿尺,執持而來,與矣上典相語之時,矣身見之,而辟人之故,不得聞其言,猫頭及所裹之物,頻頻見之,小小寸餘之僧巾,十屯裁作,或二十數裁作,而或草綠,或藍,或柳靑等色錦段以爲之,或盛之小笥,或裹之於袱,使矣身持往於大妃殿寢室,置於高欄而來問安之路,有長保門,愛丹持小兒頭,而矣身堀坎埋於此門之底,其時日月不記,而似是今年五月間,兒頭則愛丹之娚,覓給其妹巫女處,愛丹常爲往來,巫女則名不知,而住在新門近處,門之內外則不知,新降太才之巫云,矣身咀呪逆謀同參的實
禁府,罪人歸希·玉只,西小門外賜死。啓。歸希,卽尹昭媛,玉只,卽丁尙宮也。
政院啓曰,今日擧動後,推鞫爲之之意,敢啓。答曰,擧動後爲之。
禁府啓曰,歸希·玉只,雖用寬典,特命賜死,而旣爲逆魁,則與正刑諸賊,少無異同,破家瀦澤,緣坐籍沒,降其邑號,罷其守令等事,捧承傳施行,而得化·禮成,亦爲承服,仍囚徑斃,似當與歸希一體施行,故敢啓。答曰,前例相考處置。得花,依德介例,施行。禁府謄錄
上在昌德宮。
傳曰,逆魁歸希·玉只等,當爲歸希改。汝之婢德介承服招內,愛丹則以明燈事,出往關王廟之際,每與歸希同議,似爲荒唐,前年八月日明時,愛丹之娚李姓人,覓給白貓頭於愛丹,置於燒廚房,愛丹又一番不知其物在內,而所裹,長不滿尺,執持而來,與矣上典相語時,矣身見之,而辟人之故,不得聞其言,貓頭及所裹之物,顯然見之,而此下與德介之招無異,矣身逆謀同參的實。得化承服招內,庚子年夏間,愛丹每每出去,必持殊常之物而來,如眞末而乍靑,愛丹持此物于歸希之際,置在寢室高欄,矣身適爲開見,愛丹持此物,還其燒廚房,日暮時,愛丹持之,由産室路及德游堂門,直往于大殿寢室,此後,彼以言出爲諱,今者宮闈間,傳說闕內咀呪用末之言後,始知愛丹持往之物,果爲咀呪,歸希·玉只,同侍寢室,最爲親切,於閉門十年之時,每與愛丹三人,綢繆附耳語,而只聞細細之聲,不聞語意,語罷之後,此言若出用手云云,前年七月間,不知爲某祭,而玉只夜間沐浴齋戒,改着潔衣而去,咀呪凶謀,參見的實。歸希婢德介,亦已箇箇承服,汝矣招辭,每夜閉門設祭之事,果有之,凶物埋置後,設祭祈祝之迹,昭不可掩,其主謀首惡之狀,的實,竝爲賜死。
罪人賴,物故。
未時,日暈。申時,日暈左珥。夜一更至四更,月暈。以上朝報
政院啓曰,禁府郞廳以大臣意來言,陽生閉關之日,推鞫,似爲未安,而莫重逆獄,亦難留時以待,何以爲之?敢稟云矣。傳曰,明日爲之。禁府謄錄
上在昌德宮。
承旨鄭之羽啓曰,受刑罪人已斃,只有仍囚人等,推鞫何以爲之?傳曰,在獄罪人議處。推鞫罪人議啓。春玉·莫金·同介屬公,士玉定配。
士玉,巨濟定配。
三省罪人愛生元情,安生元情後,刑問二次,不服。愛生,金起宗妾,安生,其婢也。以上朝報
禁府啓曰,今日得見朝報,左副承旨鄭之羽啓辭,以歸希·玉伊等,傳旨遲緩,多費辭說,至以爲三度往覆之間,自爾遲緩,其責在於禁府,而乃反歸咎於本院,殊不可云云。臣等不欲相辨,而事係逆獄,不敢自默於天日之下,敢陳其時曲折。初八日朝,三公箚子,旣已批下臣在鞫廳,謂鄭之羽曰,逆賊賜死,事甚緊急,須速捧承傳,可也。之羽曰,禁府自當擧行,非奉承傳之事也。臣曰,逆賊賜死,是何等事,而無傳旨而行之乎?之羽曰,大臣箚子,今下本府,以此擧行,可也。俄而箚子封下本府,則無批答之辭,只踏啓字而下。臣曰,此事,只踏啓字,必捧承傳,然後可以擧行矣。之羽曰,捧承傳,無前例云。臣曰,以見分撥爲辭而請賜死乎?之羽曰,以大臣分付,行之,可也。臣曰,逆賊賜死,大臣何敢分付,本府亦安敢以大臣分付,行之乎?領相以爲,捧承傳然後,可以行之。大司諫兪伯曾,大司憲李弘胄亦以爲,捧承傳,爲當。之羽,終不回意。臣不得已取甲子年朴弘耉賜死傳旨示之。之羽曰,此必禁府捧承傳也。臣曰,禁府直捧承傳之言,前所未聞也。逆賊賜死,豈可囑於承旨,若圖私事者然,當入啓也。相持之間,自至日晩,大臣及臺諫·本府堂上·問事郞廳等,皆參聽聞,天日在上,非可誣也。卽書草記,以三公箚子,政院,啓下本府,而無批答之辭,政院且不捧承傳,逆魁賜死重事,臣府不敢率爾擧行,惶恐敢啓。之羽到政院不捧曰,方欲捧傳旨云云。矣身罷出之後,政院責取文書,雖以出外暫爲持難,來告於臣等,臣等卽今封送矣。曲折不過爲此而已。日已暮,尙不捧傳旨,將爲經宿,事甚未安,以不卽擧行之意,具由入啓,初無歸咎政院之意也。政院啓辭至此,無非臣等無狀之致,極爲惶恐,敢啓。答曰,知道。然則承旨之好勝,非輕矣。
禁府啓曰,以推鞫廳啓辭,春玉·同介·莫金等,依律定刑事,允下矣。移文掌隷院放送之意,敢啓。答曰,允。禁府謄錄
上在昌德宮。
傳曰,綾原大君俌,依鳳林大君例,奴婢賜給事,言于該曹。
三省罪人安生,刑問二次,不服。
有政。
以崔惠吉爲舍人。
禁府啓曰,得化·禮成,亦爲承服,仍囚而徑斃,似當與歸希,一體施行事,傳曰,前例相考處置事,判下矣。甲子年朴弘耉賜死後,本府啓辭,雖用寬典,特使自盡,而旣爲逆魁,則與正刑諸賊,小無異同,破家瀦澤,緣坐籍役等事入啓,則命議大臣定奪,而大臣請依本府公事施行,蒙允矣。無罷其守令,降其邑號一款,莫曉其由。今則何以爲之?敢稟。答曰,依前例施行。禁府謄錄
上在昌德宮。
院啓,罪人賜死,一刻爲急,三公箚答旣下之後,政院所當卽捧承傳,而左副承旨鄭之羽,非但不爲卽捧,與判義禁金時讓,良久爭辨,大臣·兩司皆以爲當捧然後始捧,已極無謂,而及卽陳疏,虛張說話,以爲自免之計,鞫廳諸臣,參鞫幾人,乃敢飭辭,辨明至此耶?士大夫處心行事,不當如是,鄭之羽,請罷職。今此愛生咀呪獄事,旣與金起宗之母,有干犯情迹,則爲起宗者,不當只令其婦呈狀,委官,推官之請拿,乃是獄體之當然,而自上不允。臣等竊未知聖意之所在也。三省之獄,是何等事,而不問鞫問之人乎?金起宗,請命拿來憑問。答曰,按獄事體,仍卽呈訴,鞫問事干,事干之承服,則嚴訊正犯,乃是國家流例,推此,舍此金石之規,敢生緩獄之計,孤亦未曉其意也。今此獄事,係于甚重,故監司金起宗捉置厥妾于京,繼陳疏章,懇求遞職,起宗道理,此外,更無可爲之擧也。爾等不信同惡者之招辭,欲問身在千里外之起宗,起宗答曰,不實云,則愛生放釋而無問耶?近來遭此凶變者甚多,而爾等猶不動念,如是愛護,不亦異乎?擧朝力救淑女,使之安坐度日,又發緩論,敢救此人,事甚無謂也。國家刑政,不當如是紊亂無形,更勿煩瀆。鄭之羽,推考。朝報
上在昌德宮。
右議政金尙容箚子,今見昨日答諫院之批,至有推官緩獄,事甚無謂等敎,此無非臣行身無狀,不能見信於君父之致,不勝慙懼,陳情待罪事。答曰,省箚具悉。卿其安心,勿爲待罪。朝報
上在昌德宮。
傳曰,大臣·備局有司堂上,命招引見。以金差所求從不從議處事。
政院啓曰,明日所當三省推鞫,而判義禁尙未差出,令吏曹,速爲差出委官之意,亦如此敢稟。傳曰,依啓。朝報
上在昌德宮。
玉堂箚子大槪,略陳愚見,冀裨聖德事。答曰,省箚,心甚嘉尙。箚辭,當留念焉。
有政。
以崔惠吉爲舍人。朝報
上在昌德宮。
傳曰,頃日歸希等賜死時,傳旨中有未安語,故付標踏啓字而下,其意實非偶然。其時承旨,不爲致察,竝爲謄出於朝報中,事極不當。當該承旨推考。
府啓,三省推鞫,體面莫重。今此愛生咀呪,非有謀害其姑之迹,則自是該曹按治之獄也。金起宗之子婦,旣已綱常起獄,朝廷至設三省,而起宗兄弟,終不自告,揆之情法,決無是理,推官之申稟,諫院之論啓,實出公議,請金起宗,亟命拿問。答曰,不允。朝報
上在昌德宮。
有政。
以金堉爲司諫。
春信使。申得淵·南斗瞻·任絖。
上在昌德宮。
金差,招見于仁政殿。
侍衛諸臣,皆以常着白衣。內下日記
上在昌德宮。
有政。
上在昌德宮。
視事停。
上在昌德宮。
兵曹啓曰,續接衛將所所報,則善山正兵金應成本月初八日,木川正兵申水萬十八日,江陵正兵裵繼天二十一日,竝得病身死云云。埋葬木,自本曹題給,使同番軍士埋葬矣。雖曰,得病所致,而旅泊之中,不無凍餒致死之理,極爲矜惻。上番軍士之中,必有衣薄之人,衣裝木題給之命,若出於此時,則必切挾纊感激之心,惶恐敢啓。傳曰,依例擧行。兵曹謄錄
上在昌德宮。
有政。
以閔應亨爲執義,曺文秀爲副校理,沈之源爲校理。
未時申時,日暈。
上在昌德宮。
辰時,日有左珥。自申時,日暈。
上在昌德宮。
辰時巳時,日暈兩珥,暈上有背,色皆內赤外靑。午時未時,日暈兩珥。
副校理曺文秀,身病辭職上疏。入啓。遞差。
上在昌德宮。
有政。
以尹鳴殷爲修撰。
禮曹啓辭,工曹參議柳舜翼,今月二十二日卒逝事。
禁府啓曰,本府以王獄衙門,守直使喚,比他各司,極爲緊重,而典僕數少,不成樣。今此罪人歸希·玉只,緣坐籍沒奴婢,其數不多,而且無功臣及告者賜給之處,令掌隷院定給,何如?答曰,言于該院。
禁府啓曰,金義仁·池應龍等,決杖放送事,命下矣。狀罷,有五等,六十止一百,用何等乎?敢稟。答曰,杖六十決放。禁府謄錄
上在昌德宮。
禁府啓辭,罪人愛生,以正犯,累次處刑,終始不服,已爲物故,事干安生·眞伊·仲生等,元非綱常罪人,令本府處置,何如?傳曰,依啓。朝報
禁府啓曰,今此咀呪逆賊得化,則乃是女人,其夫文正立,有子息同居。考諸律文,則有妻妾爲拿之語,而不擧其夫。得化乃是通天極惡之逆,而其夫理難獨免,何以爲之?敢稟。答曰,議大臣處之。
禁府啓曰,夫之於妻,妻之於夫,固無不同,而得化乃承服罪人,其夫似難緣坐,伏惟上裁。領議政尹昉議,律文內,逆賊緣坐父母·兄弟·叔侄·妻子,皆有明文,而獨不及夫者,其意,未可知也。無乃自古逆賊,皆出於男人,而女人則無謀逆之事,故只擧妻妾,而不及於夫耶?律文雖無其夫緣坐之文,而得化已爲承服正刑,同爲有子息之夫,萬無不爲知情之理,固難獨免,伏惟上裁。右議政金尙容議□,完平府院君李元翼,判府事鄭昌衍,領敦寧府事吳允謙,昇平府院君金瑬,病不收議。大臣之意如此,伏惟上裁。答曰,依議施行。
禁府郞廳以委官意啓曰,三省罪人愛生,以正犯,累次受刑,終始不服,已爲物故。事干安生,及眞伊·仲生等,元非綱常罪人,似無省鞫之事,令本府處置,何如?答曰,依啓。
禁府啓曰,眞伊·仲生·安生等所犯,非本府罪人,依前還送刑曹,依法處斷,爲當。敢啓。答曰,依啓。禁府謄錄
上在昌德宮。
以國忌齋戒,無事。
上在昌德宮。
謝恩,修撰尹鳴殷。
辰時,日暈,暈上有冠,色內赤外靑。自巳時至未時,日暈。日記廳郞廳金可慶書。金霔校正
上在昌德宮。
下直,永建萬戶權恒。
京畿監司金慶徵上疏,乞遞事。傳曰,下該曹回啓。仍傳曰,觀此上疏,則賊妻所爲,殊極凶慘,其指嗾之人,亦令禁府拿鞫,以懲其謀害功臣之罪。
禁府啓曰,京畿監司金慶徵上疏,賊妻所爲,殊極凶慘,其指嗾之人,竝拿鞫憑閱,以懲其謀害功臣之罪事,傳敎矣。刑曹咀呪罪人春介·季眞·七香·盲人朴三男等,則自刑曹,已爲囚禁,而七香所引朴自興妻,及所謂故朴金提妻,發遣都事,竝爲拿來之意,敢啓。傳曰,依啓。謄錄
傳曰,判尹金自點,引見。朝報
上在昌德宮。
有政。
以蔡裕後爲校理,李尙質爲副校理。
謝恩,校理沈之源。
昨日引見時,金自點啓曰,臣本無才智,當此重任,不能善處,致有民怨,況與戶曹,相爲表裏,必歸戶曹,公私幸甚。上曰,卿則決不可遞,使戶曹,例兼句管所堂上,一同爲之,可矣。
禁府,朴承男妻唜貞,拿囚。
義禁府啓曰,七香·得只等,竝罪係綱常,拿來,刑曹公事憑閱推鞫事,傳敎矣。依前例,三省推鞫,何如?答曰,允。
政院啓曰,七香·得只等三省推鞫事,命下矣。委官,何大臣進去乎?敢稟。答曰,右相進去。禁府謄錄
上在昌德宮。
下直,明川府使吳珀。
領府事李元翼,引見。
夜一更,月入羽林軍。
義禁府啓曰,都事,以朴自興妻拿來事,馳往所在中令浦地,則去月卄九日發狂自死云,而近地居人,皆爲逃避,情迹極爲殊常,本里行首高山及隣居人加八里·卜只等處,捧招而來,此人等,令該曹,囚禁推問,而自興妻,亦令漢城府檢屍,何如?傳曰,允。
傳曰,全昌君柳廷亮,不有法例,擅取良妻云,事甚駭愕,先罷後推,以懲其無忌憚之罪。
大王宗號,賓廳,以元宗。入啓。
禁府郞廳以委官意啓曰,七香·得只等,三省推鞫事,命下矣。係于綱常罪人,所當卽爲推鞫,而但來初八日臘享大祭親行事,下敎,凡大祭,前期七日齋戒,不啓刑殺文書,例也,前頭臘享,只隔四日,自上,方在散齋之中,推案文書此納,似爲未安,推鞫,何以爲之?答曰,過齋戒後,爲之。
義禁府郞廳以委官意啓曰,七香等所引玉女,以逃躱之故,當初刑曹,不得捉囚,今爲三省罪人,則事係重大,令捕盜廳跟捕,似當,敢稟。答曰,依啓。
政院啓曰,七香等三省推鞫事,命下矣。委官,何大臣進去乎?敢稟。答曰,右相進去。禁府謄錄
上在昌德宮。
謝恩,副校理蔡裕後·李尙質。
夜一更,月入羽林軍。
李貴箚子,料理西邊軍務十四條事。
領府事李元翼,三殿問安。答曰,知道。下去時,人馬給送。仍傳曰,引見。朝報
上在昌德宮。
夜一更,巽方有氣如火光。
昨日領府事李元翼引見時,賜給貂裘一領,胡椒一斗,丹木三十斤。李元翼曰,惶恐感激。仍爲拜謝。上曰,勿謝。
禮曹啓曰,大王宗號旣定,則宜有進冊改題主之擧,但念縟禮之行,未及半年,又上冊寶,事涉煩瀆,姑待皇朝賜諡出來後,一時擧行,而其前則先以定號之意,具由致告然後,祝文及國中稱謂,仍用此號,似爲便當,議者必以未改題前,先稱宗號,爲未安矣,但穆·翼·度·桓四祖,神主只一字諡,而祝辭則祖號與加諡,竝爲書之,則今亦依此施行,恐無不可,而事體重大,該曹,不敢擅便,敢稟睿裁。傳曰,依啓。朝報
上在昌德宮。
巳時,日暈。申時,日暈兩珥。
春信使申明淵,齎去禮物。內下日記
兵曹啓曰,曾因本曹啓辭,衣薄軍士等,依前例擧行事,傳敎矣。發遣郞廳諸吏·守直軍士,看審,其中衣薄之人,別單書啓,令該曹依前例,造給襦衣,何如?傳曰,依啓。兵曹謄錄
上在昌德宮。
辰巳時,日暈兩珥。
夜一更二更,月暈。四更,巽方有氣如火光。內下日記
上在昌德宮。
自辰時至午時,日暈左珥,上有靑色,內赤外靑。申時,日暈。日記
傳旨,賊人玉男,當爲昇平府院君金瑬家,咀呪同謀,因七香招辭,捕盜廳,已爲囚禁,事係三名,按律處置,下義禁府。
義禁府啓曰,三省罪人得只,事干甘纖·春伊,時在忠原地云,發遣都事,拿來,何如?答曰,在京人,爲先推問,可也。禁府謄錄
上在昌德宮。
傳旨,昇平府院君金瑬家婢玉禮,當爲咀呪同謀,事係綱常,捕盜廳,已爲捉囚,按律處置,下義禁府。朝報
上在昌德宮。
江華留守書目,光海,患以痢,又有疝症之氣事。
領府事李元翼箚子,壽窮病痼,久留於此,則恐致死亡,不得不發向丘壟事。答曰,省卿箚,心其缺然。
延平府院君李貴箚子大槪,奴汗溪壑之慾,勢難盡從,若不盡從,則盟約,不期罷而自罷,請先示自强之形,沮彼侮我之謀事。
禁府啓曰,咀呪逆獄,承服罪人得化夫文正立,因大臣議得,今將爲孥定屬,而大臣收議中,有萬無不爲知情之理等語,與例爲緣坐之人有異,如此凶惡之輩,不可仍置輦轂之下,遠邑爲奴定屬,何如?答曰,允。禁府謄錄
上在昌德宮。
下直,全羅監司李景容。
有政。
以沈之源爲舍人。
上在昌德宮。
辰時巳時,日暈兩珥。午時未時,日暈。申時,日暈兩珥。內下日記
禁府郞廳,以委官意啓曰,唜貞以朴家切親,季眞·七香等,凶謀咀呪之事,雖或參聞,而爲朴家,必欲報讎,主謀指揮之狀,似不明白,設令與知,當更謀故殺人之罪,本不係於綱常,竝鞫於三省,物議譁然,皆以爲不可,揆之獄體,果爲失當,臣更委按獄,不能辨別於當初,與綱常正犯,混同請刑,國家刑政,緣坐致誤,不勝惶恐之至,獄體如此,人言如此,仍爲省鞫,實涉未安,令該府,訊鞫得情,按法處置,何如?傳曰,知道。
禁府啓曰,咀呪逆魁玉只,兄大玉,及弟唜玉等,以兄弟緣坐之律,言之,則所當依法爲奴,而第女人出嫁者,則法典內,緣坐一事,不爲擧論,今此逆魁玉只,則其兄弟,同是女人,旣無前例可據,大玉·唜玉等,緣坐事,何以爲之?敢稟。答曰,議大臣處置。
禁府啓曰,逆魁玉只,兄大玉,弟唜玉等,緣坐事,議于大臣,則領議政尹昉,右議政金尙容議,律文內,逆賊女子,出嫁則不爲緣坐,況兄弟之出嫁者乎?律外之事,不可輕議,伏惟上裁。判中樞府事鄭昌衍,領敦寧府事吳允謙,昇平府院君金瑬,左議政李廷龜,病不收議。完平府院君李元翼,在外。大臣之意如此,伏惟上裁。答曰,依議。禁府謄錄
兵曹啓曰,薄衣軍士等襦衣,令該曹,依前例,造給事,入啓蒙允矣。今日已爲畢分給之意,敢啓。傳曰,知道。兵曹謄錄
上在昌德宮。
院啓辭,典籍羅茂松,爲人愚劣,物議之嗤點,久矣,家在湖南地,子有應擧者,本道都事朴敦復下去之時,請囑科場之事,敦復,不勝驚愕,至於傳播他人,如此之人,不可齒在衣冠之列,請削去仕版。答曰,依啓。朝報
上在昌德宮。
辰時巳時未時申時,日暈兩珥。午時,日暈。
執義閔應亨,持平成汝寬,避嫌,臣等,見委官啓辭,乃朴承黃妻唜貞事也。臣等,竝往參于唜貞刑訊之日,而莫重獄事,不能詳愼明辨,使非綱常罪人,混鞫於三省,大違法例,至有物議譁然,臣等,昏謬不察之罪,極矣,請命罷斥。答曰,勿辭退待。朝報
上在昌德宮。
下直,春信使申得淵。
判義禁金自點,同義禁李時昉,同義禁鄭廣敬,同義禁尹履之啓曰,凡省鞫之規,必訊問事干,而今此唜貞,屢出於各人捕盜廳刑曹承服之招,及當初發狀中,故完議之時,僉議同然,捧招請刑矣。委官,以物議陳啓,而兩司相繼引避,臣等,忝在推官之列,亦難免不察之失,惶恐待罪。答曰,知道。勿待罪。禁府謄錄
上在昌德宮。
下直,穩城縣監李禎慶。內下日記
上在昌德宮。
有政。
以蔡裕後爲獻納,李景曾爲校理,鄭太和爲副校理,崔鳴吉爲吏曹判書。朝報
上在昌德宮。
禁府啓曰,咀呪逆賊歸希·玉只等,獄事謄錄,今將修正矣,各處某某凶穢之物,埋置之狀,備盡載錄然後,方可爲後考文書,而當初未及啓稟書下,請令內司,詳盡移文,俾無謄錄疎漏之弊,何如?答曰,依啓。禁府謄錄
巳時,日暈。夜五更,灑雪。內下日記
上在昌德宮。
禁府啓曰,今見忠淸監司狀啓,則牙山所提,在逃逆賊李長風,的實云,發遣都事,拿來,何如?答曰,依啓。謄錄
辰時巳時,日暈。午時,日有重暈兩珥,內暈有兩珥,色內赤外靑,白氣如虹,出自兩珥,逶迤指北,良久乃滅。三更四更,月。夜半灑雪。內下日記
兵曹啓曰,前日衣薄軍士三十七名,襦衣分給外,未及受賜者,更爲摘奸事,傳敎矣。分遣郞廳,一一點名看審,則尤甚薄者五十一名,故別單以啓,令該曹,加造襦衣,分給,何如?傳曰,依啓。兵曹謄錄
上在昌德宮。
延平府院君李貴箚子大槪,前箚所陳十四條中,分兵農,以悅士心,抄選鋒以禦敵,抄鄕兵以守城,乃其主意,而養兵之策,不分兵農,則無激勸之物,不惟不得士心,反致偏苦之怨,莫如不選之爲愈,令廟堂,速爲議定事。入啓。
禁府郞廳以委官意啓曰,罪人玉男,刑問三次後,停刑,獄事究竟間,姑爲仍囚矣。今則三省罪人玉禮,已爲物故,他無更問之人,獄事已完,玉男,何以爲之?敢稟。答曰,放送似當,議處。禁府謄錄
上在昌德宮。
上在昌德宮。
謝恩,副校埋鄭太和。
有政。
以李景曾爲檢詳,以鄭太和爲吏曹佐郞,趙錫胤爲獻納,以李敏求爲副提學。
禁府啓曰,玉男放送似當,議處,命下矣。七香招內,玉男傳給讀書云云,而別無知情之跡,各人之招,亦無現出之處,受刑三次,終始發明,依上敎,放送似當,而自下,不敢擅便,伏惟睿裁。答曰,依啓。
禁府啓曰,逆賊李長風,入來,推鞫,何以爲之?敢稟。傳曰,過國忌後,爲之。禁府謄錄
上在昌德宮。
謝恩,副提學李敏求。
副元帥書目,別撥將草報,十九日申時,胡騎十餘名,越邊來到事。
辰時,日有兩珥。申時,日暈。五更,日暈兩珥。內下日記
上在昌德宮。
前日胡差所道里等所爲,極其叵測,還越江未久,胡人持汗書,傳給邊臣卽還。其書曰,禮單,不爲所約,則使臣勿入我邊云云。
辰時巳時,日暈兩珥。朝報
上在昌德宮。
推鞫罪人李長風元情後,刑問二次,不服。
巳時,日暈。申時酉時,日暈兩珥。朝報
上在昌德宮。
有都政。
副提學李敏求上疏。入啓。遞差。
以鄭弘溟爲副提學,朴潢爲副應校,閔應亨爲副校理,崔葕爲副校理,趙贇爲副修撰。
夜一更,流星五車星上,入婁車星下,狀如鉢,尾長三四尺,色赤。
推鞫罪人李長風,加刑後,壓沙不服。朝報
上在昌德宮。
兵曹啓曰,備局啓辭,聞武士中多有思奮願戰者,選擇之法,爲當今第一急務,勿論有職無職,各衙門軍官,從自願許募,作爲一隊,定將領率,聞變卽時出送戰所,何如?傳曰,依啓事,傳敎矣。以體府別將李一元,次知召募,何如?傳曰,依啓。傳曰,年老宰臣,令該曹,依頃年例,歲饌及衣資,題給。
推鞫罪人李長風,加刑不服。
自辰時至申時,日暈。朝報
上在昌德宮。
謝恩,校理閔應亨。
