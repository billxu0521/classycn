上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂歲謁單子問安。答曰,知道。大殿·中宮殿,朝廷二品以上·六曹,歲謁單子問安。答曰,知道。
李翊漢啓曰,行大司憲朴泰恒未肅拜,執義未差,掌令李廣道未承批呈辭,掌令尹彬受由在外,持平趙鎭禧呈辭,持平具命奎未肅拜未承批,今日,以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而正朝相値,不得爲之之意,敢啓。傳曰,知道。
沈仲良啓曰,今正朝望闕禮,依近例爲之之意,敢啓。傳曰,知道。
呂必容啓曰,戶曹判書金演疏批又下,雖有身病,不至大段,度支劇務,不可一向積滯,更爲牌招察任,何如?傳曰,允。
以江原監司,麟蹄等邑居幼學鄭最妻金氏,爲虎囕死事狀啓,傳于呂必容曰,囕死人等,令本道,恤典擧行。
李翊漢啓曰,訓鍊大將尹就商,旣承疏批,昨違召牌,其在事體,殊甚未安,更爲牌招,何如?傳曰,允。
吏批啓曰,南原,以弑夫罪人入籍邑,去乙未年,降爲縣監矣。今年已滿十年之限,依例陞號,而縣監鄭錫三,曾經三品,陞付南原府使,何如?傳曰,允。
兵批啓曰,新除授平安兵使趙世望,旣已改差,所授加資,依例還收之意,敢啓。傳曰,知道。
呂必容啓曰,右副承旨李仁復,時在順興地,斯速上來事,下諭已久,而聞有身病甚重,上來未易云,前頭朝參廟謁擧動時,承旨,不可不備員,合有變通之道,何以爲之?敢稟。傳曰,改差。
又啓曰,右副承旨有闕之代,今日政,以在京無故人差出,何如?傳曰,允。
有政。吏批,判書柳鳳輝進,參判沈壽賢病不進,參議尹行敎在外,左副承旨李翊漢進。
吏批啓曰,臺諫及玉堂·春坊闕員,今當差出,而擬望之人乏少,相避外任竝擬,何如?傳曰,允。
沈埈爲執義趙尙慶爲正言,李萬維爲弼善,尹聖時爲兼文學,姜必慶爲校理,朴文秀爲兼說書,李眞儒爲大司成,徐命淵爲承旨,呂善長·趙趾彬單付別兼春秋,朴宗潤單付承文院副正字。
兵批,判書李肇病,參判金始煥受由在外,參議徐命淵病,參知柳萬重進,左副承旨李翊漢進。
張漢相·崔起享單付副護軍,李眞洙單付副司果。
李翊漢,以禮曹言啓曰,去十二月二十四日,大臣正卿以上引見入侍時,因大臣陳達,春享大祭攝行,追後卜日展謁事,榻前下敎矣。太廟歲首展謁吉日,以何間推擇乎?敢稟。傳曰,今旬後推擇。
沈仲良,以禮曹言啓曰,王世弟,永徽殿歲首展謁吉日,依例擇日擧行,何如?傳曰,允。
以慶尙監司狀啓,慶州居寺奴尙裕等五名燒死事,傳于呂必容曰,燒死人等,令本道,恤典擧行。
李翊漢啓曰,卽者禁府都事來言,今日當爲鞫坐,而左議政崔錫恒,右議政李光佐,以爲不敢參鞫之狀,與前無異,不得赴坐云矣,敢啓。傳曰,知道。
上在昌德宮。停常參·經筵。
夜一更,流星出畢星下,入西方天際,狀如拳,尾長三四尺許,色赤,五更,流星出北斗星下,入北方天際,狀如拳,尾長四五尺許,色赤光照。
大妃殿·中宮殿,藥房,口傳問安。答曰,知道。
藥房都提調臣崔錫恒,提調臣李肇,副提調臣李正臣啓曰,歲籥已改,日氣陰寒,伏未審此時,聖體若何,大妃殿氣候,亦復何如?南極丹,連爲進御,而水刺寢睡之節,一樣平常乎?臣等率諸醫,趁早入診,詳察聖候宜當,敢來問安,竝此仰稟。答曰,知道。無事,慈殿氣候安寧,南極丹,連日進御,水刺寢睡,一向平常矣,勿爲入診。
李翊漢啓曰,行大司憲朴泰恒,執義沈埈未肅拜,掌令李廣道未承批呈辭,掌令尹彬受由在外,持平具命奎未肅拜未承批,持平趙鎭禧呈辭,今日,以監察茶時之意,敢啓。傳曰,知道。
呂必容,以戶曹言啓曰,本曹經費,近甚虛竭,而一年之內,五經勅行,四送謝使,勅需方物艱難,措備之際,若干遺在,一倂蕩盡,目今事勢,殆同强弩之末,前頭勅奇,又不翅丁寧,以其先聲見之,匪久似當出來,此勅之需,不可不趁今措置,故計除去勅時用餘,磨鍊新備,價至三萬兩錢,其他御供祭享等各樣貢物應下之數,亦過萬餘兩矣。雖傾出曹中餘在之物,較其磨鍊給價之數,多有不足,誠難周給,勢不得已頃請加貸於禁營,則輒爲防塞不許,坐待生事之外,無可奈何。顧念京衙門中禁·禦兩營,頗有餘裕,前勅時,旣因兩次許貸,推移支過,則到今更爲稱貸,實涉難便。然而曹儲已竭,無一分餘地,百爾思之,舍此兩營,着手無處,且以共濟之義言之,經費有裕而軍需不足,則取之於經費,經費不足而軍需有裕,則取之於軍需,固無不可,特令廟堂,量其彼此之緩急輕重,劃卽變通,勅需及經用不足錢文二萬兩·木綿一百同,又爲分定於兩營,使之一兩日內移送本曹,以爲及時備待之地,何如?傳曰,允。
又以戶曹言啓曰,故內官李應順,崇陵侍陵官時,恩賜田結,尙未準受矣。全羅道珍山郡數外官屯田畓竝貳結捌拾貳負伍束,自本家望呈願受,依例折給,何如?傳曰,允。
又以戶曹言啓曰,故西川府院君鄭崑壽恩賜田結,尙未準受矣。全羅道全州府數外官屯田畓竝拾壹結陸拾肆束,自本家望呈願受,依例折給,何如?傳曰,允。
又以戶曹言啓曰,上年稅入,比前大縮,入秋以來,各樣經費之不可不以米穀用下者,或稱貸於賑廳,或以他條推移取用矣。見今各倉,擧皆㮙然,至於百官頒祿軍兵放糧,來月以後,將不免乏絶之患,而無他着手之處,委屬悶慮,又況稅米,乃是惟正之供,事體與他穀自別,而近來各邑,全不擇捧,米色極其麤粗,事甚未安。今番,則不可無別爲嚴飭之道,忠淸道牙山倉所屬及沿海直上納各邑癸卯條田稅,必趁三月初旬前,來納京倉,全羅道法聖等三倉,與沿海直上納各邑,四月初旬前,亦令來納,其他可興倉所屬湖西各邑,亦爲趁今輸納於倉所,解氷卽時,下送站船,使之卽速載來,而如或有過限不納米色不精之弊,則該邑守令·監捧差使員·海運判官,竝入啓論罪之意,豫爲知委,何如?傳曰,允。
李翊漢以兵曹言啓曰,本曹堂上,位甚不齊,判書臣李肇,連有公故,參判臣金始煥,受由纔還,卽遭子喪,方在服制中,參議臣徐命淵,昨日政,移拜承旨,臣萬重,久爲入直,輪替無人。且初五日朝參擧動時侍衛,不可不備員,參議有闕之代,令該曹,以在京無故人,口傳差出,仍卽牌招察任,而本曹郞廳,亦多有故,或受由在外,或有實病,內外司輪直,固已苟簡,朝參時侍衛,亦將不備,佐郞臣朴師悌居中之代,亦爲一體口傳差出,何如?傳曰,允。
吏曹口傳政事,金東弼爲兵曹參議,尹容爲兵曹佐郞。
都承旨李正臣,左承旨呂必容,左副承旨李翊漢,同副承旨金始慶,有稟定之事,來詣請對矣。傳曰,引見。
李正臣,以禮曹言啓曰,太廟展謁,取稟草記,傳曰,今旬後推擇事,命下矣。展謁吉日,令日官推擇,則今十三日爲吉云,以此日擧行,何如?傳曰,允。
金始慶,以禮曹言啓曰,太廟展謁時,王世弟隨駕,依例磨鍊乎?敢稟。傳曰,依爲之。
又啓曰,別兼春秋呂善長·趙趾彬,昨日政變通差出矣。聞趙趾彬,身病方重,勢難察任云,姑待其差歇,與呂善長,一體牌招,何如?傳曰,允。
兵曹口傳政事,呂善長單付副司果。
金始慶,以吏曹言啓曰,今此宗廟以下春享大祭,亞獻官,當以正二品差出而,除老病有故外,實無推移之勢,以從二品及刑官,通融塡差,薦俎官,亦難推移,以刑官塡差以入之意,敢啓。傳曰,知道。
李翊漢,以兵曹言啓曰,今此謝恩使一行,赴京時所把驛馬,必須前期分定,可無未及之患,應把驛馬三十九匹內,忠淸道七匹,全羅道九匹,慶尙道十四匹,來二月初五日,京中逢點,江原道五匹,咸鏡道四匹,來二月初十日,直送安陵逢點之意,各道監司處知委,何如?傳曰,允。
金始慶,以侍講院言啓曰,今初十日永徽殿春享大祭,王世弟親行事,下令矣。以此意,分付該曹,何如?傳曰,允。
李翊漢啓曰,卽者禁府都事來言,今日當爲鞫坐,而左議政崔錫恒,不敢參鞫之狀,與前無異,右議政李光佐,陳箚待罪,不得赴坐云矣,敢啓。傳曰,知道。
未時,上御熙政堂。諸承旨請對入侍,行都承旨李正臣,左承旨呂必容,左副承旨李翊漢,同副承旨金始慶,假注書金浩,編修官吳守經,記事官朴性毅,李正臣進伏曰,朝承藥院之批,雖知聖候安寧,晩後氣候,若何?上曰,一樣矣。又起而伏曰,大妃殿氣候,若何?上曰,安寧矣。又起而伏曰,臣有稟定事,敢此仰達矣。鞫獄,乃是國家莫大之事,而慤·星樞獄事,三年尙未了當,臺啓,今雖蒙允成命,稽過多日,開鞫無期,誠爲悶慮矣。蓋左議政崔錫恒引嫌,自有曲折,初被臺斥,至於出城,因累次敦召還朝,而批旨中無按鞫之敎,只有專意支勅之命,頃日入診時,因其辭避,只令安心行公,而亦未嘗以按鞫爲敎,故左相之不敢遽當,似或然矣。今若自上各別敦勉,俾卽按鞫,則以左相體國之誠,豈不奉行乎?特爲別諭左相之意,惶恐敢達。李翊漢曰,右議政李光佐,所遭臺言,與左相元無異同,而設或當初意見適然,日昨箚批,至以鞫獄事體至重爲敎,則到今不可以變改前見爲諉,而以其箚辭觀之。其曰,痛惡之深,非有一分容貸之意云,則其本心之無他,此亦可見,今若自上各別敦勉,使之參鞫,則以大臣平日體國之誠,豈不出而應命,卽爲按鞫乎?請與左相,一體別諭之意,敢達。呂必容曰,鞫事至重,大臣,雖有些少嫌端,自上,若別爲敦勉,則大臣,豈不出而奉行乎?金始慶曰,勉出兩大臣,速完鞫事之意,諸僚旣已縷縷陳達,小臣更無可達之語,而第念今此鞫獄,何等至重,而特以大臣之引嫌不當,尙未收殺,臺啓旣允之後,今至累日,亦不得擧行,事體道理,豈不未安之甚乎?以情勢引嫌,不過小節,爲君父治逆,乃是重事,自上別爲敦勉,則大臣,亦豈可一向固守前見,終無變動之意乎?請依諸臣所達,一體別諭,俾卽完鞫之意,敢達。上曰,依爲之。出擧條呂必容曰,國家不幸,連値凶年,公私儲蓄,蕩竭無餘,卽今朝野景像,極爲哀痛,勸農一事,誠宜各別,申飭矣。上年歲首,聖上特降勸農別諭,頒布八方,諸道守令,惕念奉行,遠近民庶,莫不感頌,今亦自上,又降別諭,頒布諸道,何如?上曰,依爲之。諸臣,遂次第退出。
上在昌德宮。停常參·經筵。
下直,龍仁縣令李思胤,定山縣監李鳳齡。
李翊漢啓曰,行大司憲朴泰恒未肅拜上疏,執義沈埈未肅拜,掌令李廣道未承批呈辭,掌令尹彬受由在外,持平具命奎未肅拜未承批呈辭,持平趙鎭禧呈辭,今日,以監察茶時之意,敢啓。傳曰,知道。
又以禮曹言啓曰,考見今正朝各陵行祭後,獻官陵上奉審書啓,則禧陵書啓中,不書陵號,殊甚不察,不可無警責之道,獻官金鼎夏,從重推考,何如?傳曰,允。
李正臣,以禮曹言啓曰,王世弟永徽殿歲首展謁吉日推擇擧行事,纔已允下,而因侍講院啓辭,今初十日永徽殿春享大祭,王世弟親行事,又爲允下矣。春享大祭,旣已親行,則展謁一節,似不當疊行,勿爲磨鍊,何如?傳曰,允。
又啓曰,新除授右副承旨徐命淵,除拜三日,尙未出肅,聞其母病,十分危重,決無一刻離違之路云,近中廳中,位甚不齊,殊無變通差出之意,再明日朝參擧動時,承旨將不得備員入侍,何以爲之?惶恐敢稟。傳曰,改差。
李翊漢啓曰,左右相處別諭,使政府郞廳,傳諭乎,遣史官傳諭乎?敢稟。傳曰,遣史官傳諭。
備邊司薦望,平安兵使申光夏·李鳳祥·鄭壽松,申光夏爲之。
假注書金浩病,代趙尙命爲之。
李翊漢啓曰,右副承旨徐命淵改差事,命下矣。再明日朝參擧動時,承旨不可不備員,政官卽爲牌招開政,以在京無故人差出,仍卽牌招察任,何如?傳曰,允。
吏批啓曰,判書柳鳳輝牌招不進,參議尹行敎在外,小臣獨政未安,何以爲之?敢稟。傳曰,仍爲之。
有政。吏批,行判書柳鳳輝牌招不進,參判沈壽賢進,參議尹行敎在外,左副承旨李翊漢進,以金東弼爲承旨,李震佐爲龍安縣監,柳鳳輝爲惠民提調,李肇爲宗簿提調,趙遠命爲掌樂正,原州牧使崔昌敏,今加通政,善治善賑。
兵批,判書李肇病,參判金始煥受由在外,參議金東弼進,參知柳萬重病,左副承旨李翊漢進,趙世望單付副護軍,徐命淵·李仁復單付副司直,朴文秀單付副司正。
備忘記,噫,農者天下之大本也。苟非其時,民受其怨,豈不大可懼哉?方春和時草木群生,皆有以自樂,而鰥寡孤獨,阽於危亡,爲民父母,痛傷若何?見吾赤子顚連之慘,而莫之恤焉,噫,亦太甚矣。古語曰,國非三年之蓄,國非其國,勸課農桑,今日急務,至於懶惰之農,則宜加申飭,凡諸擾民之事,一切除害,下諭于諸道監司及兩都留守處。
編修官臣吳守經書啓,臣敬奉別諭,傳宣于議政府左議政崔錫恒處,則以爲,臣於此獄,設或有難安之端,伏承別諭之命,而辭旨諄切,誨責備至,在臣分義,其何敢膠守初見,無變動之道耶?所當趁卽承命,而顧臣纔經危疾,連詣候班,累日勞動之餘,昨於藥院歸路,觸冒風寒,內傷痰眩之症,挾感重發,負席涔涔,達夜叫苦,以此病狀,無路起動,姑待病間,出而奉行云矣,敢啓。傳曰,知道。
假注書臣李挺膺書啓,臣敬奉別諭,傳宣于議政府右議政李光佐處,則以爲,臣雖無狀,亦知鞫獄關係之重大,成命旣下之後,何可一日遷就,而只緣賤疾苦劇,實無運動之路,情勢難安,亦不可與左輔異同,兼且前秋酌處時,旣以獄體陳達,今不容無端變改,不獲已冒死陳箚矣。批辭隆摯,諭以鞫體之至重,今因筵臣陳白,又降別諭,責勉之旨,尤爲嚴切。臣,於此震惶隕越,不知所處,迷滯之見,亦不敢一向膠守。惟宜卽時參坐,更詳獄情而處之,顧臣病勢,實爲彌留,今夜亦達曙辛苦,又差太廟享官,自今至初九日,不敢與於刑獄,謹當稍俟病間,且過大享後參坐,而昨日,纔上引罪之箚,未及承批,今方悚澟,俟處分之降云矣,敢啓。傳曰,知道。
李翊漢啓曰,卽者禁府都事來言,今日,當爲鞫坐,而左議政崔錫恒,以爲素患內傷痰眩之症,挾感重發,伏枕涔涔,右議政李光佐以爲,病勢一向彌留,又陳箚俟罪,不得開坐云矣,敢啓。傳曰,知道。
又以吏曹言啓曰,今此永徽殿春享大祭王世弟親行事,昨夜人定後,自禮曹移關來到,受誓戒,在於四更頭,而臣等,家在城外,無以變通,不得已,以昨日啓下亞·終獻官,權行誓戒,而亞獻官·終獻官,依例以一品塡差,改書單子以入之意,敢啓。傳曰,知道。
又以兵曹言啓曰,今初五日朝參事,命下,而初六日,行祈穀祭,初五日齋戒相値,在前如此之時,有退行之例,而法典內,每月十一日·二十一日·二十五日,皆是應行之日,此三日中,以何日定行乎?敢稟。傳曰,十一日定行。
校理姜必慶疏曰,伏以臣,厚被人言,玷汚已極,終不可以復廁淸班,以貽搢紳羞辱,則歛避其鋒,退爲自靖之計者,是臣私分之所安,而不意玆者,恩除又降,臣於是,感激惝怳,益不知置身之所也。日昨李春躋之避辭,不究臣疏立文之本意,截斷首尾,摘抉句語,勒謂之歸附,不亦可笑之甚者乎?臣之未徹之疏,有曰,果是而正,則雖局外之人,不害爲同其議,果不是而不正,則雖同趣之人,不害爲異其論云者,不過泛論其事理之如何,而其下又曰,今者春濟,以投合二字,勒加於臣,而爲訾警之大端,信乎春躋之以時好爲不是不正,而將欲背馳,則亦必有投合之處矣。臣則初旣昧於時好,其是其非,非臣所知云爾,則有何一毫彷彿於春躋所云,而遽加以不韙之目耶?時好士趣涇渭,旣別隨其寒燠,遽遷所守者,此固鄙夫所甘,士子所恥,而春躋之一片精神,全在於醜辱臣身,故吹覓不襯之字句,以爲誣人之資斧,此乃自古宵小輩陷人手段,而其爲計也,巧且憯矣。向日凶黨之擅國鴟張者,殆過數十年,當其時也,異趣之人,躋于顯位者,亦多有之,勿論其人之如何,皆可以投合歸附,爲指目耶。春躋則熟於見聞,輒以此加之於人者,亦無足怪也。臣,生平志拙,不喜與人較,而至於交章噴薄,尤非士大夫美習,故臣之前後對辯之章,平說道理,只陳難進之勢而已。春躋之凌轢蹈藉,往而愈甚,實無異於街巷之胡叫亂罵,則其言固不足怒,而亦不足較也。臣旣被其無限醜詆,豈可徒恃寵靈,晏然冒據於榮次乎?且臣區區私義,尤有所難安者,見今行藥逆婢,隱伏於肘腋之間,宗社之危,迫在朝夕,三司諸臣,伏閤力爭,終靳兪音,凡爲殿下之臣子者,就不抹血薰心,以申討復之義,獨臣,身名僇辱,不敢以館職自處,而所帶之任,卽論思之地也。不得隨諸臣之後,仰申沐浴之請,有臣如此,生不如死,伏乞聖慈,削臣之職,治臣之罪,以快人心,以勵群工,不勝萬幸。臣無任悶蹙祈懇之至,謹昧死以聞。答曰,省疏具悉。爾其勿辭,從速察職。
上在昌德宮。停常參·經筵。
李翊漢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
沈仲良,以侍講院言啓曰,本院新除授弼善李萬維,兼說書朴文秀,除拜累日,尙不出肅,竝卽牌招察任,何如?傳曰,允。
金東弼啓曰,卽者禁府都事來言,今日當爲鞫坐,而左議政崔錫恒,賤疾夜來少無所減,右議政李光佐,病勢沈苦,且陳箚辭,時未承批,不得開坐云矣,敢啓。傳曰,知道。
又啓曰,執義沈埈,司諫柳綏,校理柳弼垣,副修撰李顯章,來詣請對矣。傳曰,引見。
李翊漢,以兵曹言啓曰,建陽門入直禁衛營哨官尙宇漢,素有喉痺之病,夜來轉劇,而落點之番,不敢告病,擔曳入直矣。卽今症勢尤重,決難仍在直所云,原單子中改付標以入之意,敢啓。傳曰,知道。
沈仲良,以弘文館言啓曰,本館上番副校理臣柳弼垣,以實錄廳郞廳,明日晝仕出去,而每每草記,殊涉煩瀆,今後,則除草記往來之意,敢啓。傳曰,知道。
金東弼,以戶曹言啓曰,各道各司奴婢收貢案,例於當年修正,翌年二月內上送,以爲貢米布納未納憑準之地者,自是事目,而近來各邑,怠慢成習,趁不擧行,慶尙道聞慶辛丑條,全羅道泰仁,忠淸道鎭岑·淸風·陰城·堤川,辛丑·壬寅條,慶尙道柒原·昆陽·知禮·咸昌·大丘·迎日·淸河·蔚山·寧海·義城,全羅道茂長·寶城·光陽,忠淸道公山·庇仁·舒川·連山·恩津·懷德·黃澗·天安·忠州·海美·保寧·靑陽,平安道安陵·寧遠,黃海道安岳都會壬寅條收貢案,不但不及於定限之內,已過累年,終不上送,行關催促,亦非一再,而無意擧行,事之稽緩,莫此爲甚,不可無警責之道,貢案未上來各邑守令及都會官,竝從重推考,刻期上送之意,催促,分付,何如?傳曰,允。
以弼善李萬維牌不進罷職傳旨,傳于沈仲良曰,推考傳旨捧入。
右議政李光佐箚子。答曰,省箚具悉卿懇。鞫獄事體,至重且大,以卿赤心,畢究乃已,何其引疾之章若是乎?有疾未參,別無所傷,須勿控辭,亦勿待罪,以濟時艱。仍傳曰,遣史官傳諭。
右議政李光佐箚子,伏以臣於向日,伏承恩批,奬借之旨,至爲隆重,繼而太醫,臨視賤疾,玆豈賤分所當輒得,病裏驚感,有淚如泉,銘心鏤骨,上報無階,顧臣積傷之餘,感寒特重,頭痛乍歇,咳喘冞苦,夜以繼日,不能交睫,膈間壅滿,痰熱頻潮,對食則嘔,久坐則眩,淹涔床席,轉動無路,心懸雲闕,迹阻朝班,除夕·元朝,竝闕起居,廢禮慢分,罪實難逭。且念鞫獄至重,遷就累日,揆以國體,寧有是哉?而臣之病情,彌留若此,蘇差起動,時日難期,兼且左僚,連引前嫌,臣與左揆,被斥則同,而輕重懸絶,輕而尙嫌,重敢獨冒,非臣介懷,事理實然。至於前秋筵白,亦非敢自信,只欲粗守獄體,到今嚴命復降,在朝臣僚,咸謂臣不當守株,而苟一承命,前後判異,身忝三司,擧措無定準,其何以服百僚之心,盡一日之責?莫如遞臣之職,改卜賢德,敢於引罪之章,復申肝膈之懇。伏乞亟賜處分,俾鞫獄毋滯,朝體益尊,仍命重勘臣闕禮之罪,以警具僚,以安微分,不勝幸甚。取進止。
雍正二年甲辰正月初四日申時,上御熙政堂,三司請對入侍時,右承旨沈仲良,執義沈埈,司諫柳綏,校理李顯章,副校理柳弼垣,假注書趙尙命,編修官吳守經,記事官朴性毅,埈·綏合啓,頤·集戮尸事。措語見上綏曰,此啓,至于今日,已三年矣。前後所達,竭盡無餘,亟賜允兪,則少慰臣民之憤矣。埈曰,渠罪如是而終止賜死,失刑莫大矣。臣民之憤,至今愈鬱,雖已失刑,戮尸之典,不可不聽從,祖宗朝亦有已行之例,此亦允從,然後少紓擧國含生之願矣。上曰,勿煩。埈所啓,金姓宮人事。措語見上綏曰,諫院,亦有此啓,敢達矣,仍讀所啓。後曰,臣等請對,唯在於此事,非但臣民憤鬱之情而已。其潛伏肘腋之患,一時危急,故臣等相率仰籲,亟賜兪允伏望伏望。埈曰,逆賊,何代無之?至若三年之謀者,前史所無,況此賊,異於在外顯著者,處於肘腋隱密之地,不知某時有某變,豈非切迫之甚者乎?宗社安危之幾,實在於此,夬從此事,千萬企祝。弼垣曰,金姓事,窮凶逆節,行藥於君父,則其罪狀,非復可論,而隱在肘腋,尙未斯得,此賊終必覈出,然後,聖躬可保,宗社可安,而至今三載,終不出付,臣民憂鬱,倘復如何?新年以來,僚員不齊,今日臺閣出肅,故臣等,相率呼籲,夬賜允從,伏望伏望。顯章曰,日昨,旣以此累次請對,而言辭拙訥,誠意淺薄,兪音竟閟,故日夜耿耿矣,今日速下兪允,伏望伏望。仲良曰,小臣,前後三入,更無所達而夬賜允從,然後可以無憂於聖躬矣。綏曰,持平申致雲之啓,亦言此矣。大臣,旣自賓廳,合辭陳請,而臣等,亦已累次請對矣。若賜兪允,豈不有光於聖德?弼垣曰,殿下於討逆事,可謂極嚴,臣民莫不欽仰矣。慤·星樞事,旣已允從,若又終允此事,則非但宗社獲安,亂臣賊子,可以戢伏矣。埈曰,聖上,前有允從之旨,而其後,終不出付,則恐爲失信於臣下矣。雖以覈出爲難,伊日掌膳,必有入直監膳之人,若出付此數三人,則査出何難,此而不從,則臣等,退歸私次後,寧可忘憂於食息之頃乎?今日三司請對,出於血誠苦心,夬賜允從,伏望伏望。仲良曰,春秋,以不嘗藥,謂之逆,況臣子,置此賊於君父之側,而不得査出,則其罪,如何?綏曰,其日掌膳者,一竝出付,則玉石區別,只在有司之責矣。顯章曰,不必姓金姓李,其日掌膳宮人,不過數三人,若令一竝出付有司,則覈出何難?弼垣曰,縷縷仰達,極知惶恐,而此事,若不允從,則臣等,終必爭執不已,伏望夬賜允從焉。仲良曰,愛君如父,此臣等,所以苦口力爭而不知止者也。聖上之視臣等,亦如子矣,其言是則從之,是矣。埈曰,以頤·集事言之,渠以巨室大家,謀逆之心,初豈有之,死罪重疊,難保其生,故有此謀逆之變。今此金姓事,若不允從,置之肘腋之間,則必懷死中求生之計,不知其至於何境,殿下,雖欲自輕,其於宗社臣民之託何哉?臣等,必待夬從此事,然後可以退出矣。弼垣曰,皇天祖宗,默佑陰騭,使此賊,終不得施其毒手,此則幸矣。若置之肘腋隱密之地,一任其死中求生之計,則豈非危殆之甚者乎?埈曰,宮婢中,或有先朝老宮婢,雖有遺敎丁寧,果有如此之罪,則不可有一分顧藉之事,況此一婢,罪犯至重,允從此事,則王章可平,輿情可紓矣。綏曰,前後討逆一款,雖經年閱歲,終必得請,慤·星樞事,亦旣允從,其在四方聽聞,莫不爲幸,況此窮凶,非比慤·〈星〉樞,則必爲允從,伏望伏望。上曰,勿煩。綏曰,臣等誠意淺薄,不得允從,誠惶愧欲死矣。但此啓辭,實出於諸臣之苦口血心,更望念宗社臣民之憂,特賜允從。弼垣曰,又下勿煩之敎,抑鬱甚矣。一宮婢,終不除去,則實爲宗社之一大憂也,而殿下終不聽從,古人所謂諫官回天之義,亦安在哉?必爲允從,伏望伏望。埈曰,臣等,言拙誠淺,不能格天,羞愧欲死,實不如當初之不啓也。此啓若無,則渠必恐懼止息矣。此啓,連以究覈正法爲請,則渠必懷死中求生之計,無所不用其極,臣民之切迫悶鬱,何可盡達?顯章曰,古人,有一言回天之語,而臣等,三次請對,終不允從,臣等羞愧,更不宜復陳,而此事,若不允從,則宗社臣民之憂,必將無窮,夬賜允從,千萬伏望。上曰,勿煩。埈所啓金在魯等事。措語見上上曰,勿煩。又所啓,尹廷舟事。措語見上上曰,勿煩。又所啓,李時弼事。措語見上上曰,依啓。綏所啓,申銋事。措語見上上曰,勿煩。又所啓,任埅事。措語見上上曰,勿煩。又所啓黑山島定配罪人趙女貞任,負犯情節,誠萬萬妖惡,萬萬憯毒,此實天地間鐘厲之氣,而前所未有之變怪也。及夫被罪之後,少無懲畏之心,益懷逞毒之志,敢以他名字,換告於秋曹付標之時,暗售其凌逼國家之計,終乃發覺,至於改標,其爲情狀,尤極駭痛,而此則在渠,猶爲薄物細故,至若埋凶舅家一款,關係綱常,祗緣凶婢之末款,姑從末減,而留連觀望,淹過旬日,誘脅凶婢,肆行陰謀,則不可以已被流配而置之,其婢僕之知情者,初自憲府,風聞捉囚,移送刑曹,今方按治,而此等重獄,以該曹之例刑斷,無取服之理,請令移送捕廳,嚴覈杖訊,期於得情。上曰,勿煩。又所啓,黑山島定配罪人趙女貞任,情犯妖惡,罪名至重,有非尋常流配之比,自刑曹,卽爲發關,交付於畿營,則所當卽日督遣,而淹留旬日,始乃發送,行到露梁,稱病發惡之後,今始狀聞,事之稽緩,莫此爲甚。請京畿監司李世最,從重推考,仍令該曹,行關該道,罪人到配日字,使卽狀聞。上曰,依啓。又所啓,新除授正言趙尙慶,時在全羅道龍安縣任所,請斯速乘馹上來事,下諭。上曰,依啓。仲良進伏曰,禁府諸堂疏批,尙今不下,故鞫廳,久不開坐,請速爲下批,然後,可以備員開坐矣。其餘諸臣疏章,皆得下批,可無各司廢事之患矣。又曰,時方春和,經筵,間間設行,似好矣。上候未寧之時,則雖未開講,和平之時,則召入講官讀之,而聞其討論之語,亦多有益矣。召對,則頃因小臣所達,久爲停廢,而當初所達,元非永廢之事,而至被大臣之請推,臣方惶恐矣。自今以後,玉體平康之時,召入儒臣,有時召對,有時晝講,則誠好矣。上無發落。
上在昌德宮。停常參·經筵。
金東弼啓曰,行大司憲朴泰恒未肅拜上疏,執義沈埈,持平趙鎭禧呈辭,掌令李廣道未承批呈辭,掌令尹彬受由在外,持平具命奎未肅拜未承批呈辭,今日,以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而祈穀祭齋戒相値,不得來會云矣,敢啓。傳曰,知道。
沈仲良啓曰,左議政崔錫恒箚子到院,而以祈穀祭齋戒留院之意,敢啓。傳曰,入之。
備忘記,傳于沈仲良曰,史官一員待命,騎馬三匹立之,祈穀祭所內摘奸。
金始慶啓曰,卽者禁府都事來言,今日當爲鞫坐,而左議政崔錫恒以爲,賤疾尙苦,無望起動,今日雖欲强疾進參,亦不可得,右議政李光佐以爲,所患寒疾,實爲沈苦,今日亦達夜咳嗽,頭痛昏眩不省,承批之後,卽欲强起參鞫,而姑不能自力,不得開坐云矣,敢啓。傳曰,知道。
左議政崔錫恒箚子。答曰,省箚具悉卿懇。所患如此,深用慮念,李時弼,雖曰,凶悖,不可無參酌之道,仍前發配爲宜也。仍傳曰,遣史官傳諭,遣御醫看病。
沈仲良·金始慶啓曰,臣等,卽伏見左議政崔錫恒箚批,有罪人李時弼,仍前發配之命,臣等,竊不勝驚惑憂慨之至。夫時弼不道妖惡之罪,可勝誅哉?昨日,憲臣爭之,則快賜允兪,今日大臣箚請,則又命參酌,生人殺人,何等重事,而處分顚倒,不少留難,臣等,竊爲聖上惜此擧措也。噫,以殿下日月之明,何所不燭,而罔念刑政之乖舛,乃有此萬萬意外之敎耶?大臣箚中,有曰,如或有一夫抱冤而死,則恐有歉於王者奉若天時之義,時弼,果有可抱之冤,則斯言是矣。旣曰,時弼所坐凶悖,又曰,執法之論,固當如此,此則大臣,亦知時弼罪狀之難容,臺臣所爭之執法,而至請裁處,抑獨何也?古語曰,見無禮於君,如鷹鸇之逐鳥雀,時弼之侮辱君父,奚啻無禮而已哉?推仁好生,雖是聖王之大德,當誅不誅,實爲國家之失刑,三尺至嚴,一罪罔赦。臣等,忝居出納之地,旣有所懷,敢此徼還,伏願聖明,改下批旨,快正王法,千萬幸甚,惶恐敢啓。傳曰,勿煩。
左議政崔錫恒箚子,伏以鞫獄事體,至重且大,別諭之下,宜卽奉承,而日昨藥院退歸之路,重觸風寒,內傷痰眩之症,挾感重發,伏枕度日,無望起動,成命已久,尙未擧行,私心惶悚,有不可言,且臣於李時弼事,竊有迷滯之見,敢此付陳焉。蓋時弼所坐,雖極凶悖,以僚相筵奏之語觀之,至情,終不無可疑之端,而聖上,特下備忘,有減死定配之命,天地生物之仁,凡在听聞,孰不欽仰乎?玆因臺啓,復允按法之請,執法之論,固當如此,而第原情定罪,國家之令典,推仁好生,聖王之大德。況今三陽交泰,萬品昭蘇,雖昆虫草木之微,亦皆欣欣然有生意,而如或有一夫抱冤而死,則恐有歉於王者奉若天時之義,旣有所懷,不敢終默,伏願聖明,百神裁處焉。取進止。
上在昌德宮。停常參·經筵。
李正臣啓曰,右副承旨金東弼,今日不爲仕進,卽爲牌招,何如?傳曰,允。
李翊漢,以都摠府言啓曰,副摠管李眞儉以同義禁,推鞫坐起晝仕進去之意,敢啓。傳曰,知道。
金東弼啓曰,小臣,推鞫坐起進去下直。傳曰,知道。
沈仲良啓曰,下番兼春秋朴性毅,身病猝重,勢難察任,今姑減下,其代,令該曹,口傳差出,何如?傳曰,允
吏曹口傳政事,以柳祥翼單付兼春秋。
李翊漢啓曰,卽者右議政李光佐,使禁府都事,送言以爲,今將力疾參鞫,而見差太廟春享大祭,自今當入淸齋,自本院,卽爲變通改付標云,令該曹,以豫差陞實,改付標,以爲參鞫之地,何如?傳曰,允。
金東弼啓曰,今日鞫坐時,諫院之官,當爲進參,而大司諫尹惠敎,正言趙尙慶在外,正言尹恕敎呈辭受由,獻納宋眞明陳疏未承批,司諫柳綏呈辭,無一行公之員,除在外呈辭受由外,司諫柳綏,獻納宋眞明,卽爲牌招,以爲推移進參之地,何如?傳曰,允。
又啓曰,今日鞫坐大臣,旣已出令,而判義禁姜鋧,頃以議讞事,臺論被推,陳疏辭職,尙未承批,以此引嫌,不爲參鞫,卽爲牌招察任,何如?傳曰,允。
金始慶啓曰,春帖子製述官,曾已抄啓矣。藝文提學李肇,明日牌招,使之出韻科次,何如?傳曰,允。
又以戶曹言啓曰,卽接宗簿寺草記,則諉以淸寒,請受黃海道長淵府安東地連何·池鋤·乙言等地,收稅補用事,允下矣。今此三處,雖未知何樣土地,而凡諸折受,大爲外方邑弊民瘼,故曾在先朝,勿許折受,已有成命,則今不當創許,依受敎勿施。傳曰,允。
李翊漢,以義禁府言啓曰,罪人李時弼,仍令鞫廳,依律處斷事,傳旨啓下之後,因左議政臣崔錫恒箚,有李時弼,雖曰,凶悖,不可無參酌之道,仍前發配爲宜之批,李時弼定配所以入之意,敢啓。傳曰,知道。
沈仲良,以內醫院官員都提調意啓曰,每年冬至使行醫員·譯官,本院藥材貿易回還後,三坐畢納,則入啓論賞,乃是流來之規也。上年藥材貿易醫譯金文英·金商錡等,畢納於三巡坐,依前例令本衙門施賞,典醫監劑藥官金弘元,本院臘藥劑造時,累次勤仕,亦令本衙門,高品付祿,或厚道審藥差送,以爲酬勞之地,何如?傳曰,允。
又以侍講院言啓曰,本院新除授弼善李萬維,再昨違牌,只推命下之後,尙未出肅,卽爲牌招察任,何如?傳曰,允。
又以成均館官員同知館事意啓曰,今正月初七日,儒生上旬輪次,當爲設行,而大提學未差,限內不得爲之,今月內無故日退行之意,敢啓。傳曰,知道。
金始慶,以禮曹言啓曰,各陵正朝行祭後,獻官,例爲書啓,而長陵獻官,終無書啓,此實前所未有之事,揆以事體,殊甚未安,當該獻官,從重推考,何如?傳曰,允。
又啓曰,因禮曹草記,長陵正朝祭獻官行祭後,不爲書啓,故從重推考事,允下矣。推考傳旨,今方捧入,而卽者,書啓始爲到院。問其曲折,則香陪書吏,不卽來納,以致稽滯云,事甚可駭,當該書吏,令攸司推治,獻官推考事,今姑安徐,何如?傳曰,允。
金東弼,以問事郞廳鞫廳大臣意啓曰,問事郞廳李普昱,時無職名,令該曹,卽爲付軍職,冠帶常仕,何如?傳曰,允。
以獻納宋眞明牌不進罷職傳旨。傳于李翊漢曰,推考傳旨捧入。
李翊漢,以兵曹言啓曰,昨夜,本曹郞官,巡檢各門,西小門鎖鑰使叩之,其鑰自出,更爲下鑰叩之,則不出云,當初不盡下鑰,慢忽不察,極爲駭然,莫重城門鎖鑰,常時不能着實致察,以致現發於巡檢之時,不可不各別重治,以爲懲後之道,守門軍士,則自本曹,從重決棍,而當該部將,令攸司,囚禁科罪,何如?傳曰,允。
執義沈埈啓曰,金姓宮人事。措語見上金在魯等事。措語見上尹廷舟事。措語見上臣於日昨筵中,以罪人李時弼事,連啓蒙允矣。卽伏見大臣箚批,有李時弼,仍前發配之命,臣竊不勝驚惑駭嘆之至。夫時弼窮凶不道之罪,覆載之所不容,王誅之所難逭,而旣已承款於訊問之下,就招於結案之中,則元無一毫可生之端,而乃反溥之生議者,實是萬萬意慮之外。大臣箚請,雖出於欲贊聖上好生之德,而獨惜乎聖上前後處分,未免於顚倒,聖朝刑政,因此而乖舛,此豈非大段可慮者乎?雖以聖上批辭觀之,旣以凶悖爲敎,則其無可冤之狀,自莫逃於淵鑑之下,而今因大臣一語,又命參酌定配,則其於國體,果何如哉?揆諸常憲,斷無容貸之理,請還收罪人李時弼仍前發配之命,更令鞫廳,依律處斷。
上在昌德宮。停常參·經筵。
權詹啓曰,來十一日,文臣殿講日次,而朝參擧動相値,頉稟。傳曰,知道。
藥房提調臣李肇,副提調臣李正臣啓曰,伏未審日間,聖體若何,大妃殿氣候,亦復何如?南極丹,連爲進御,而寢睡·水刺之節,一樣平常乎?今日臣等,率諸醫入診,詳察聖候宜當,敢來問安,竝此仰稟。答曰,知道。無事,慈殿氣候安寧,南極丹進御,寢睡·水刺如常矣,勿爲入診。
李翊漢,以都摠府言啓曰,今日入直,內三廳武兼禁軍及軍兵等中日習射,請出標信。傳曰,知道。
兵曹口傳政事,以李普昱單付副司果。
權詹,以侍講院言啓曰,今此永徽殿春享大祭,王世弟親行時,宮官,不可不備員,而或在外,或呈辭,或陳疏受由,將無以備員。在外人員,似當有變通之道,令政院,稟旨擧行。卽接翊衛司所報,則侍衛,不可不備員,而或在外,或未差云,未差之代,令該曹,卽爲口傳差出,以爲備員陪衛之地,何如?傳曰,允。
又啓曰,因侍講院草記,今此永徽殿春享大祭,王世弟親行時,宮官不可不備員,在外人員,令本院,稟旨變通事,允下矣。問于侍講院,則兼輔德尹淳,兼司書趙翼命,俱在外,合有變通之道,何以爲之?敢稟。傳曰,竝改差。
又以弘文館言啓曰,本館下番副修撰李顯章,以實病陳疏出去,下番將未免闕直,事體未安,校理姜必慶,卽爲牌招,姑降入直,而下番有闕之代,亦令政院稟旨,變通差出,仍卽牌招察任,何如?傳曰,允。
以校理姜必慶牌不進罷職傳旨,傳于權詹曰,推考傳旨捧入。
權詹啓曰,因弘文館草記,下番有闕之代,令本院,稟旨變通差出事,允下矣。政官,卽爲牌招開政,差出闕員,仍卽牌招察任,何如?傳曰,允。
吏批啓曰,侍從臣父年七十·八十者,每於歲初,該曹抄啓事,曾已定奪矣。侍從臣父年七十·八十人別單書入之意,敢啓。傳曰,知道。
吏批,行判書柳鳳輝牌不進,參判沈壽賢進,參議尹行敎在外,左副承旨李翊漢進。兵批,判書李肇病,參判金始煥受由未肅拜,參議未差,參知柳萬重進,左副承旨李翊漢進。
吏批啓曰,行判書柳鳳輝牌招不進,參議尹行敎在外,小臣獨政未安,何以爲之?敢稟。傳曰,仍爲之。
又啓曰,玉堂春坊闕員,今當差出,而擬望之人乏少,相避竝擬,何如?傳曰,允。
大妃殿·中宮殿,藥房問安。答曰,知道。
吏批,以宋眞明爲修撰,以呂善長爲校理,以趙遠命爲兼輔德,以李廷濟爲兵曹參議,以金致龍爲工曹參判,以趙泰億爲右參贊,副護軍李禎,今加嘉義,前持平李夢曅父年八十,通德郞朴星東,今加通政,前掌令朴㻐父年七十三,幼學蔡鳳章,今加通政,前掌令蔡膺福父年七十,竝加資事承傳。
兵批,以朴震圭單付副護軍,以李㙫·金尙奎單付副司直。
兵曹口傳政事,以梁得中爲翊贊,以宋煒爲衛率。
權詹啓曰,因弘文館草記,闕員之代差出,仍卽牌招事,允下矣。新除授校理宋眞明,修撰呂善長,所當牌招,而今已夜深,待明朝出牌之意,敢啓。傳曰,知道。
李翊漢,以義禁府言啓曰,卽接月令醫員金應鱗手本,則保放罪人玄沂病勢,今已向差云,還囚之意,敢啓。傳曰,知道。
權詹,以司譯院官員都提調意啓曰,上年六月日備局引見入侍時,以彼中査官,出來鳳城,欄頭事行査時,譯官金慶門·劉再昌兩人,極力周旋,善爲了當,兩人固當一體論賞,而其事結末,姑不可知,待結末後論賞事,仰達矣。査事今旣結末,欄頭快許停罷,買賣包子,聽我國人雇載,買賣人刁蹬之弊,竝加申飭事,旣善成如此,其時幹事人等,不可無褒賞激勸之道。金慶門·劉再昌,依前陳達,特令加資,其時同往譯官金澤·韓永禧,亦自本院,參酌施賞,何如?傳曰,允。
傳于金始慶曰,推鞫姑罷。
權詹,以禮曹言啓曰,卽接光陵參奉所報,則頃以出送砲手,幸捉一虎之外,餘存者尙多。齋舍前後至近之地,咆哮作挐,上下諸人,閉門縮伏,不得任意出入。晨昏奉審之時,修掃之際,將未免狼狽之患,多送砲手,期於捉得云。陵寢至近之地,又有此虎患,極爲可慮,卽令軍門,更爲發遣將校,期於捕捉事,分付,何如?傳曰,允。
李正臣啓曰,副修撰李顯章,連日入直矣,身病猝重,陳疏徑出,元疏才已退却,所當直捧禁推傳旨,而此與無端徑出有異,推考警責,何如?傳曰,允。
上在昌德宮。停常參·經筵。
金始慶啓曰,小臣,推鞫坐起進去下直,請出推案。傳曰,知道。
李翊漢啓曰,因侍講院草記,輔德李濟,兼輔德趙遠命牌招事,允下矣。闕門已閉,待明朝出牌之意,敢啓。傳曰,知道。
李正臣啓曰,朝參,只隔數日,承旨不可不備員,承旨有闕之代,政官牌招,以在京無故人差出,仍卽牌招察任,何如?傳曰,允。
遠接使金一鏡,問禮官姜必慶,出去。
事變假注書李挺膺病,代金權爲之。
金東弼,以備邊司言啓曰,勅使牌文,今已出來,畿甸及兩西貶罷守令,卽爲政官牌招,開政差出,當日內除署經給馬發送,何如?傳曰,允。
又啓曰,守禦使金一鏡,今方以遠接使西下,所授密符,何以爲之?敢稟。傳曰,仍佩往來。
吏批啓曰,判書柳鳳輝牌招不進,參議尹行敎在外,小臣,獨政未安,何以爲之?敢稟。傳曰,仍爲之。
有政。吏批,行判書柳鳳輝牌不進,參判沈壽賢進,參議尹行敎在外,左副承旨李翊漢進,以洪重禹爲承旨,趙翼命爲獻納,尹大英爲掌令,柳儼爲正言,徐命淵爲刑曹參議,成德潤爲永柔縣令,金潗爲長淵府使,姜一珪爲陰竹縣監,宋眞明爲兼司書。
兵批,判書李肇病,參判金始煥受由在外,參議李廷濟進,參知柳萬重病,左副承旨李翊漢進,呂必容·李廣道單副司直,尹恕敎單付副司果。
金東弼,以御營廳言啓曰,因禮曹草記,光陵陵內,頃日捉得一虎之外,餘存者尙多,咆哱作挐,陵寢至近之地,又有此虎患,極爲可慮,令軍門捕捉事,命下矣。本廳牙兵五十名,將校率領,今日出送之意,敢啓。傳曰,知道。
金始慶啓曰,兼春秋兵曹佐郞柳儼,與弘文館修撰宋眞明,有姻親相避之嫌,柳儼所帶兼春秋之任,今姑減下,何如?傳曰,允。
又以戶曹言啓曰,頃者,逆家奴婢,專屬本曹,補用於闕內各處,飛陋匠水工等雇價事,入啓蒙允矣。取考籍沒成冊,則奴婢元數一千四百餘口內,除雜頉,實貢奴婢,不過五百七十口,而各處請得之數,則多至千數百口。雖無各處請得之事,只以五百七十口之身貢,不能當一年雇價四分之一。此已無實,而元數旣已太半不足,設欲除出若干口,參酌分給,有難取舍於其間,非但事勢之難便,亦有乖於當初專屬之意。依前定奪,毋論京外各處之請受,一倂勿施,竝屬本曹,以爲飛陋匠水工等雇價補用之地,何如?傳曰,允。
金東弼,以兵曹言啓曰,在前勅使時,館所立待馬,例以三南驛馬,輪回立待矣。今番勅使時,則以全羅道初面驛馬,限六匹,今正月二十五日,京中逢點之意,本道監司處,發馬知委,何如?傳曰,允。
又以兵曹言啓曰,今此頒詔勅使出來時,平安道補把咸鏡道驛馬四十匹,黃海道補把江原道驛馬二十匹,依前例急急分定,罔夜入送之意,兩道監司處,發馬知委,何如?傳曰,允。
又以備邊司言啓曰,戶曹草記,本曹經費,近甚虛竭,而一年之內,五經勅行,四送謝使,勅需方物艱難,措備之際,若干遺在,一倂蕩盡,目今事勢,殆同强弩之末,前頭勅奇,又不啻丁寧,以其先聲見之,匪久似當出來,此勅之需,不可不趁今措置,故計除去勅時用餘,磨鍊新備,價至三萬兩錢,其他御供祭享等各樣貢物應下之數,亦過萬餘兩矣。雖傾出曹中餘在之物,較其磨鍊給價之數,多有不足,誠難周給。勢不得已,頃請加貸於禁營,則輒爲防塞不許,坐待生事之外,無可奈何。顧念京衙門中禁·御兩營,頗有餘裕,前勅時旣因兩次許貸,推移支過,則到今,更爲稱貸,實涉難便。然而曹儲已竭,無一分餘地,百爾思之,舍此兩營,着手無處。且以共濟之義言之,經費有裕,而軍需不足,則取之於經費,經費不足而軍需有裕,則取之於軍需,固無不可,特令廟堂,量其彼此之緩急輕重,劃卽變通,勅需及經用不足錢文二萬兩,木綿一百同,又爲分定於兩營,使之一兩日內移送本曹,以爲及時備待之地,何如?傳曰,允事命下矣。兩軍門,雖有若干餘儲,緩急之需,本不當輕易遷動。況上年勅行時,自戶曹貸去者,將至三萬兩,而尙未還報,今又許貸,極爲重難,而勅使牌文,今日出來,地部需用,萬分時急,卽今事勢,不可以常例論。禁·御兩營錢文各五千兩·木綿各二十五同,使之許貸,則雖不滿請貸之數,亦可以推移補用,以此,分付兩軍門,何如?傳曰,允。
金始慶,以侍講院言啓曰,今此永徽殿春享大祭,王世弟親行時,宮官,不可不備員,而輔德李濟,以身病,連呈辭單,久不行公。昨日政,新除授兼輔德趙遠命,今日不爲出肅,竝卽牌招,以爲備員陪從之地,何如?傳曰,允。
以校理呂善長,修撰宋眞明,牌不進罷職傳旨,傳于金始慶曰,推考傳旨捧入。
以同副承旨洪重禹牌不進罷職傳旨,傳于金始慶曰,推考傳旨捧入。
傳于金始慶曰,推鞫姑罷。
金始慶,以備邊司言啓曰,新除授平安兵使申光夏,呈狀本司以爲,家有偏母,年過七十,離親遠赴,情理甚切,斯速入啓處置云,而凡閫帥,異於守令,元無以親年辭遞之規,中間以親年七十五歲,方爲許遞,有定式之事,故有所論題矣。尙未出肅,無意赴任,其在事體,殊甚未安,況今勅使牌文,纔已出來,迎送時,兵使亦有出待之事,而舊兵使金洙,方在拿問待罪之中,他無推移接待之人,申光夏,明日內辭朝事,分付,何如?傳曰,允。
又以左邊捕盜廳言啓曰,因臺啓,僞批傳播人金堤老吏趙泰呂,發遣軍官,今已捉來,而此非捕廳所可究問事,移送秋曹,何如?傳曰,允。
上在昌德宮。停常參·經筵。
下直,延安府使鄭錫圭,長淵府使金潗,永柔縣令成德潤。
李正臣啓曰,左承旨沈仲良,左副承旨金東弼,今日病不仕進。出納之地,事甚苟艱,竝卽牌招察任,何如?傳曰,允。
又啓曰,同副承旨洪重禹,旣有只推之命,所當更請牌招,而聞其實病甚重,勢難出仕云,朝參擧動,只隔一日,承旨不可不備員,合有變通之道,何以爲之?敢稟。傳曰,改差。
又啓曰,承旨有闕之代,政官所當牌招開政差出,而今日雖値齋戒,在前如此之時,亦有開政之例,何以爲之?敢稟。傳曰,當日開政。
又啓曰,朝參擧動,只隔一日,承旨不可不備員。承旨有闕之代,以在京無故人差出,仍卽牌招察任,何如?傳曰,允。
兵批啓曰,全羅左水虞候安湜,前萬戶崔台望,閑良李夏長·李重祥等,或軍器別備,或賊人捕捉之功,俱有加資之命,而安湜·崔台望,雖已資窮,未經準職,李夏長·李重祥,係是閑良,何以爲之?敢稟。傳曰,竝特爲加資。
吏批啓曰,判書柳鳳輝服制,參議尹行敎在外,小臣,獨政未安,何以爲之?敢稟。傳曰,仍爲之。
兵批啓曰,黃海兵使有闕,及全羅左水使朴世挺,箇滿代,今當差出,而擬望之人乏少,水使及守令,竝擬,何如?傳曰,允。
有政。吏批,行判書柳鳳輝服制,參判沈壽賢進,參議尹行敎在外,右承旨李翊漢進,以權詹爲承旨,李聖天爲兵曹佐郞,柳汝霖爲監察,李廣道爲富平府使,洪聖輔單付兼春秋。
兵批,判書李肇進,參判金始煥受由未肅拜,參議李廷濟差祭,參知柳萬重進,右承旨李翊漢進,以柳萬增爲兼司僕將,李聖漢爲兼五衛將,李東昌爲兼五衛將,張漢相爲副摠管,李徵休爲黃海兵使,鄭道元爲全羅左水使,朴星東·蔡鳳章·金慶文單付副護軍,洪重禹單付副司直。
備忘記。傳于李正臣曰,史官二員待命,騎馬六匹立之。
以輔德李濟牌不進罷職傳旨,傳于李翊漢曰,推考傳旨捧入。
李翊漢,以弘文館言啓曰,校理呂善長,修撰宋眞明,昨日違牌,旣有只推之命,更爲牌招察任,何如?傳曰,允。
傳于金東弼曰,推鞫姑罷。
以校理呂善長,修撰宋眞明牌不進罷職傳旨,傳于李正臣曰,推考傳旨捧入。
李正臣啓曰,新除授同副承旨權詹,所當牌招,而家在城外,闕門垂閉,待明朝出牌之意,敢啓。傳曰,知道。
又以禮曹言啓曰,今此勅使,旣以頒詔出來,則迎勅翌日,當有仁政殿權停例頒敎之擧,應行節目,依前例豫爲磨鍊擧行,何如?傳曰,允。
上在昌德宮。停常參·經筵。
下直,陰竹縣監姜一珪。
金東弼啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金始慶啓曰,因捕廳草記,僞批傳播人金堤吏趙泰呂,移刑曹究問事,允下矣。堂上,不可不備員,而本曹判書金一鏡,奉命在外,參議徐命淵時未肅拜,卽爲牌招,使之參坐,何如?傳曰,允。
金東弼啓曰,今日鞫坐,兩司人員,當爲進參,而兩司多官,或在外,或未肅拜,或呈辭,或陳疏未承批,或呈辭受由。除在外陳疏未承批呈辭受由外,未肅拜呈告人員,竝牌招,使之推移進參,何如?傳曰,允。
以同副承旨權詹,刑曹參議徐命淵牌不進罷職傳旨,傳于金東弼曰,竝推考傳旨捧入。
金始慶,以義禁府言啓曰,因平安道放未放啓本府回啓內稟秩中,定州牧定配罪人洪聖疇,碧潼郡極邊遠竄罪人趙正萬,竝量移中道事,允下矣。洪聖疇黃海道鳳山郡,趙正萬平安道寧邊縣量移,而依前罪目,發遣府書吏羅將,仍令押送配所,何如?傳曰,允。
李正臣,以弘文館言啓曰,校理呂善長,旣有只推之命,更爲牌招察任,何如?傳曰,允。
金東弼,以兵曹言啓曰,今正月十一日,武臣武經七書講書日次,而朝參擧動相値,不得爲之之意,敢啓。傳曰,知道。
備忘記。傳于金東弼曰,卒判書金錫衍,累年將兵,功勞必多,祭廳特爲參酌造給事,分付本道。
金始慶啓曰,罪人尹慤,脈息垂絶,不得加刑,推鞫姑罷之意,敢啓。傳曰,知道。
沈仲良啓曰,同副承旨權詹,旣有只推之命,所當更請牌招,而日勢已暮,明日待開門卽爲牌招,何如?傳曰,允。
金東弼,以問事郞廳鞫廳大臣意啓曰,明日,乃是朝參,臣等與諸堂上以下,皆當進參,姑爲停鞫之意,敢啓。傳曰,知道。
又以義禁府言啓曰,卽接月令醫員金應鱗手本,則時囚罪人趙鼎期,本以老病之人,處於冷地,素患胸痛,遇寒猝劇,晝夜苦痛,食飮全廢,元氣漸敗,症情十分可慮云。自前罪人病勢如此,則有保放救療之規,敢此仰稟。傳曰,依爲之。
又以迎接都監言啓曰,臣演,今日與諸郞廳,會同開坐於南別宮,檢飭迎勅諸事,而館伴沈檀,以引年陳疏未承批,不爲來參。事多苟簡,令政院,稟處,何如?傳曰,允。
又以迎接都監言啓曰,啓下郞廳八員外,不足郞廳六員,依例加出,別單書入之意,敢啓。傳曰,知道。
又以迎接都監言啓曰,都監都廳金重熙,時在江原道鐵原地,且聞勅使時回避云。改差,其代,以成均館司成鄭啓章差下,使之察任,何如?傳曰,允。
又以兵曹言啓曰,今此宗廟展謁擧動王世弟隨駕時,本曹兩驛騎馬四十匹內,除病傷馬,各差備應把之數,無以推移,依前例京畿驛馬,限十七匹,補把以充不足之代事,本道監司處,分付。傳曰,允。
又以義禁府郞廳左右相意啓曰,因刑曹啓目,僞批傳播罪人金堤老吏趙泰呂移送鞫廳事,命下矣。凡罪人,自該曹推問,根因事端明白,則或移送禁府鞫問,或送捕廳,乃是前例,而御批僞造罪人,則曾自禁府設鞫,今此罪人趙泰呂,還送該曹,使之鉤問,得其正犯後,移送該府,何如?傳曰,允。
正言柳儼啓曰,金姓宮人事。措語見上申銋事。措語見上任埅事,趙女貞任婢僕之知情者,今捕廳嚴覈事。措語竝見上新除授獻納趙翼命,以北評事,時在咸鏡道鍾城府任所,請斯速乘馹上來事,下諭。答曰,不允。下諭事,依啓。
上在昌德宮。停常參·經筵,只朝參。
朝參罷後,藥房問安。答曰,知道。
李正臣啓曰,吏曹郞廳來言,臺諫有闕,政事,何以爲之?取稟。傳曰,明日爲之。
金東弼啓曰,因延接都監草記,館伴沈檀以引年陳疏未承批,不爲來參,事多苟簡,令本院稟處事,允下矣。館伴沈檀,卽爲牌招察任,何如?傳曰,允。
金始慶,以義禁府言啓曰,今此宗廟展謁擧動時,本府都事十員內,一員本府入直,九員大駕各差備隨駕。王世弟考喧左右,無以推移,假都事二員,令該曹差出,以爲分差之地,何如?傳曰,允。
沈仲良,以戶曹言啓曰,前頭進講與國用三經具解印出事,校書館及弘文館·侍講院,俱爲啓下定奪,故容入紙地磨鍊,則元數四千四百四十三卷零,而校書館冊紙,遺在已盡於四書及禮記印出之用,所餘無多。不足之數,至於三千一百四十三卷之多,本館旣無遺在,則所當自本曹,推移進排,而本曹,屢經勅使,連送謝使,顧今經費,十分虛竭,今來勅需,無路辦備,纔已稱貸於軍門,而亦且不足,方在竭悶之中。似此形勢,許多冊紙,實無辦出之路矣。曾前皇明通記,資治通鑑印出時,因筵臣陳達,有自校書館,分定兩南取用之例,今亦依前例,三經所印冊紙,除其本館遺在後,不足之數,令校書館,參酌分定取用之意,分付,何如?傳曰,允。
金始慶啓曰,僞批傳播人金堤吏趙泰呂,還送刑曹,使之鉤問事,命下矣。該曹所當擧行,而判書金一鏡,奉命在外,參議徐命淵,牌招不進,昨有只推之命,更卽牌招,使之備員,開坐擧行,何如?傳曰,允。
李翊漢,以弘文館言啓曰,本館上下番見存九員內,應敎尹淳,副校理吳命新,副修撰權斗經在外,校理姜必慶奉命西下,副應敎朴涏,校理呂善長,副修撰李顯章疏批未下,修撰宋眞明呈辭受由,臣弼垣,獨爲入直,而下番之連日闕直,事體極爲未安,令政院,稟旨變通,差出闕員,仍卽牌招察任,何如?傳曰,允。
權詹,以問事郞廳鞫廳大臣意啓曰,罪人柳星樞參酌減死絶島定配事,命下矣。推案還入,臣等,退出之意,敢啓。傳曰,知道。
金始慶啓曰,訓鍊大將尹就商,旣已許遞,所授命召,使其軍官替納,今當修正密匣冊以入,而將兵之任,不可一刻無摠察之人,何以爲之?敢稟。傳曰,御將兼察。
權詹啓曰,御營大將金重器,移拜訓鍊大將,前所授命召還納,今當修正密匣冊以入,而將兵重任,不可一刻無摠察之人,何以爲之?敢稟。傳曰,禁衛兼察。
夜一更,月暈廻火星。
雍正二年甲辰正月十一日辰時,上御仁政門,朝參入侍,左議政崔錫恒,右議政李光佐,都承旨李正臣,左承旨沈仲良,右承旨李翊漢,左副承旨金東弼,右副承旨金始慶,同副承旨權詹,大司憲朴泰恒,持平趙鎭禧,司諫柳綏,正言柳儼,校理柳弼垣,假注書韓師得·趙尙命,記注官吳守經,記事官柳祥翼。崔錫恒進伏曰,歲翻後日氣猶寒,大妃殿氣候安寧乎?上曰,安寧矣。錫恒曰,中宮殿氣候,亦得安寧乎,世弟氣候,亦一向安寧乎?上曰,唯。錫恒曰,大妃殿進宴設行之意,曾於筵中,累次陳達,自上稟達於慈聖,則每降撝謙之敎,慈聖謙挹節損之盛德,孰不欽仰感歎,而竊伏念,殿下君臨一國,上奉慈殿,一番進宴,恐不可已,況在先朝,曾有已行之例?今若盡祛浮費,從略設行,一以伸聖上志物之養,一以副群下顒若之望,以此導達於慈聖,則慈聖,恐不必一向留難,區區所懷,敢此仰達。光佐曰,大妃殿進宴,實爲殿下至情,及一國臣民情理之所不可已者,而屢次仰請,未蒙慈旨,不賜允兪,抑鬱極矣。其間惶恐不敢瀆陳,而今則歲已翻矣,趁此春和設行,少伸殿下誠禮,少慰一國臣民顒望之情,不容但已,敢此齊聲仰達。今若依先朝丁巳年下敎之意,盡祛浮費,十分節省設行,則豈有財用不給之慮?慈旨,設或以闋服後情理,有所持難,祖宗朝以來,大喪畢後,必爲進宴,未嘗不勉從者,亶出於當宁至情,不可阻遏故也。殿下,以此兩件辭意,從容陳稟,期於得請下敎,俾趁春和時擧行,千萬至望。上曰,依爲之。錫恒曰,都目大政,今已過時,不可每每遷就,趁勅行未到前擧行之意,分付兩銓,何如?上曰,依爲之。錫恒曰,卽今列卿乏人,六官之長,無以備員,誠爲可慮矣。前判書吳命峻所坐,不至大段,坐罷又已經年,敍用,何如?上曰,依爲之。光佐曰,前參議李眞望,亦坐罷,而所坐尤非大段,且非久爲閒廢之臣,一體敍用,何如?上曰,敍用。錫恒曰,大司成,乃是敎胄之任,責任甚重,而近因數遞,士習,無以糾正,況且本館,物力凋弊日甚,凡干養士之具,無以成樣,事之可慮,莫此爲甚。行大司成李眞儒,差除本職之後,盡心供職,儒風士趣,頗有齊整之效,養士諸需,多般拮据,亦有成樣之望,不可不久任責成。曾在先朝,以大司成爲兼任,雖移他職,館長仍爲兼帶,李眞儒,依此例,雖移職,兼帶館任,使之專管本館之事,何如?上曰,依爲之。錫恒曰,臣於頃日筵中,以實錄堂上直宿之意,陳達蒙允,蓋出於爲慮纂修之曠廢矣。追聞堂上直宿,自古所無云,到今創開,似爲未安,依舊例,勿令直宿,鎭日仕進,察其勤慢,隨加責罰,俾無如前廢却之弊,恐爲得宜。以此,分付,何如?上曰,依爲之。錫恒曰,訓鍊大將尹就商,被斥於臺疏,閱月引入,終不行公。臣於筵中,累次陳達,辭疏之批,明示開釋之旨,而就商,累違召牌,無意出仕,所當更加敦勉,而仍念就商,以先朝宿將,爲今倚重之臣,尤不當以謬戾之臺言,輕遞重任,而所遭人言,不比尋常,一向强迫,亦有乖於以禮使臣之道。且宗廟展謁,只隔一日,前頭勅行,自上又有迎送之節,不可無變通之道。尹就商,兼帶將任,今姑許遞,何如?光佐曰,尹就商,與慤,雖是叔侄之間,心事不同,不翅氷炭燕越,此則擧世所知,萬無以慤事連累之理。況慤事之初出,其自處之道,少無未盡,臺疏所論,極爲乖當,而卽今則擧動迫近,迎勅又不遠,故不得已相議陳達矣。上曰,依爲之。錫恒曰,閫帥,曾無以親年辭遞之規,蓋以緩急將兵之任,與守令有異故也。平安兵使申光夏除授之後,以其偏親,年過七十,呈狀備局,數次論退,又以催促赴任事入啓,允下矣。今聞光夏,偏母身病頗重,又爲呈狀,光夏,以獨子無兄弟之人,使之離側赴任,有乖於聖朝孝理之政,今姑許遞。此後則閫帥,雖有老親,若無大段疾病,則勿爲改差事,定式,分付,何如?上曰,依爲之。光佐曰,向日歲首勸農之敎,十行勤懇,聖心之憂念,元元藹然,與春和同其發生,此實一國生民,漸次蘇息,咸得其所之根本,聽聞莫不歡悅。伏願聖上,推廣此心,益礪勿懈,必以救得民生,挽回國勢爲期,勅勵群下,大警懈怠之習,欽恤刑法,常軫好生之念,專尙節儉,丕變奢侈之俗,惜財節用,使國有餘蓄,民有餘力,視民如傷,如保赤子八字,常存於聖念,念念不忘,則國事其庶幾矣。區區仰望之意,敢此陳達。錫恒曰,聖上軫念生民困悴之狀,乃於歲首,特下備忘,十行綸音,辭旨懇惻,可以激礪官吏,慰悅民生,凡在聽聞,孰不欽仰感歎乎?第念以實事行實惠,使飢餓之民,可免損瘠之患。況今民窮財竭,公私赤立之日,雖供御之物,若係不緊,則一切減省,務崇節儉,念玆在玆,毋少間斷而後,今此備忘,庶免文具之歸矣。光佐曰,卽今救民生回國勢之道,莫過於擇人,而臣亦忝經銓曹,每患因循牽掣,難於十分精擇,此實通患也。申飭兩銓,凡任事親民之官,必令盡心極擇,至於守令,則窮民死生,專在其手,尤使之別樣加意愼擇,必期於得人而後已,何如?錫恒曰,右相所達,愼擇守令之言,乃是安民固本之論,而目今切實之策,無過於此矣。近來守令,多以文官差送,使年少名流,習知外方民事,非不好矣。第未及周年,輒復內遷,實無責成之意,徒貽迎送之弊,文官之出宰者,二周年內,勿許遷動,乃是定式,依此施行,切勿遷轉事,分付該曹,何如?上曰,依爲之。光佐曰,我國中葉以上,嶺南爲人材府庫,而近百年以來,嶺外人材,全然抛棄,最是道內風俗,恥於上來求官,蓋亦先賢遺敎也。初不上來,故尤無見用之道,卽今慶尙一道,文官前銜百餘人,公然坐乾,以至老死,其中有文學才猷者,亦無由一施,寧不慨惜?令該曹,嶺南人材,各別收用,振其淹滯,何如?右參贊趙泰億進伏曰,嶺南人材淹滯者,收用之意,臣曾待罪嶺臬,陳疏仰請,聖批有令該曹施行之敎,而人多窠窄,尙無收拾之效,今宜各別,申飭銓曹,敢此仰達。上曰,依爲之。光佐曰,西北去京師絶遠,遠處人材,尤宜收拾,況國之藩蔽,專在兩道,而國家常時抛棄人材,不能收拾,一有緩急,何以責其親上死長乎?北路則文官中有志行文詞人及武官中家世材幹表著者,以臣所知,亦自不乏,西關亦有如此人,西北人才,令兩銓,勿循常套,別爲收用,文武中表表人,竝令通淸奬擢,以一勸百,何如?上曰,依爲之。兵曹判書李肇進伏曰,大臣已爲發端,臣亦欲以此事,仰達而未果矣。西路,臣所稔知,人材固多有之,其中門地,亦不無可稱者,而至於宣傳官薦,則一竝枳塞,有同錮廢,宣傳官,雖曰,淸選,乃是公器,通融揀擇,事理當然,今則名爲西土之人,不問是非,初不擧論,有若定法,此弊今已久矣。終不可無矯革之道,此後則勿拘從前謬習,無論西北,必隨才入薦之意,甲飭,何如?上曰,依爲之。光佐曰,西路鄭鳳壽,丁卯之亂,有大功,官至兵使,其弟麒壽,亦爲江西縣令,而此二人之後孫,不得爲宣薦。吳鼎錫爲慶源府使,而其子,又曾經監察,而亦不得爲摠府,寧有此理?咸興韓姓,乃國舅子孫,宣廟朝,曾爲翰林薦,而今不許宣薦。極邊之人,如是抛棄,而前頭脫有兵亂,何以責其親上死長之道乎?又曰,今番咸鏡道敬差官,法外擅給通同災,至於三甲,直請田稅減半,地部防塞請推,而事目災名外,通同給災,古來所無,田稅正供,雖廟堂,不敢容易請減,敬差官,若有所見,則狀請,可也,何敢直爲事目外通同給災,直爲田稅減半乎?事極無謂,不可推考而止,但三甲,今年災荒,非常,田稅則敬差官,旣已減給,而朝廷復還徵,則極邊窮民,必大失望矣。敬差官則罷職,三甲田稅,則今年仍許減半,何如?上曰,依爲之。光佐曰,槐院參下,時存五六十,上年兩榜,又將分館,積滯如此,古所未有,不可無變通疏滯之道。辛丑榜以上,竝令變通,升出六品,以爲漸次疏通之地,何如?錫恒曰,參下積滯,其數甚多,如欲疏滯,則壬寅以上,竝爲送西升六,似爲得宜矣。上曰,依爲之。光佐曰,槐院被選人李槳,嶺南名族,李齊聃,宣廟朝名臣李敬中玄孫,進士壯元式曾孫,黃沈,則翼成公黃喜後孫,至今爲表表士大夫,申澋,則其兄混,爲槐院,而人無異辭,此四人,臺臣,誤聞而論之,人皆稱冤,竝令依槐院例調用,以察訪升六,何如?但如此人數多,察訪窠不足,令該曹,隨意稟旨變通似好,竝爲,分付,何如?上曰,依爲之。泰億曰,臣待罪承文提調矣,亦有所欲達者,鄭弘濟,是斥和忠臣洪翼漢之外曾孫也。洪翼漢之外孫,豈不合於槐院乎?其弟匡濟,先登科而隷國子,亦嘗依槐院例調用,兄弟不宜異同,鄭弘濟,亦依槐院例調用,何如?光佐曰,弘濟,三學士中一人洪翼漢之外孫也。朝家收用之道,視他自別,宜以槐院例調用矣。上曰,依爲之。光佐曰,赴京員役,漸漸增加,支供使行之灣府軍官,負債破家,至有自決者,誠極驚駭。奏請使行,加定譯官,蓋爲到彼幹事,而苟是一品使行,則雖如謝恩陳奏之專無所事者,亦皆混請加定,此猶不足,又爲別啓請,事甚不當。今後則加定二員內,只存常仕堂上一員,而自辟一員,則永爲革罷,別啓請,亦爲防塞,只奏請使,許其自辟,加定一員,俾擇可以幹事者,而毋論奏請及它行。或堂上譯官,無當次入去者,萬不得已定式外,爲別啓請,則亦毋過一員,而元額中一員減下後,其代率去事,定式施行,何如?上曰,依爲之。戶曹判書金演,進伏曰,地部經用萬分竭急之狀,略陳於日昨貸錢草記中,伏想聖明,業已洞燭矣。近來稅入,逐年減縮之餘,加以昨年五次勅行十七起方物,推移措備之故,略干儲蓄,蕩盡無餘,東西稱貸,殆同寒乞人契活,經費之哀痛,此已可見。前判書臣李台佐,曾於筵中,以鑄錢一事,博議廟堂,陳稟擧行事,有所陳白矣。議者,或以私鑄之難防,新弊之滋興爲言,而此則有不然。我國行錢,其來已久,當初則只行於京中與近道,故足以通行,今則如西北窮荒之地,東南濱海之處,貿遷交易,莫不以錢通行。錢貸之設局鑄成,今幾五十年,八路通行,視古有異,則其所乏貴,勢所必至。今若以錢貸,謂有弊端而革罷不用,則固無可言,而如其不然,則必爲一番加鑄之後,可以有賴於公私,目今經用,措手無策,生財之道,只有鑄錢一事。且本曹,有含錫累萬斤,而無所緊用,又有銅鐵辦得之路。今若自本曹,一番加鑄,則庶可補益於經費,若至些少弊端,有不足暇論者。卽今大臣,同爲入侍,鑄錢當否,下詢定奪施行,何如?錫恒曰,臣於鑄錢事,心常重難,曾於廟堂公會,輒言其不可行矣。今則地部經費,罄竭無餘,無以成樣,凡干需用,至於丐貸,到此地頭,不可無變通生財之道。天下事窮則變,變則通,依戶判所達,戶曹及宣惠廳三軍門,竝許鑄錢,似爲得宜矣。光佐曰,上年議鑄錢時,小臣堅持不可矣。今則地部蕩竭,目前難繼,臣亦不得一向防塞矣。上曰,依爲之。演曰,鑄錢一款,旣已陳達蒙允矣。鑄錢節目,就議廟堂後,當爲稟定矣。上曰,唯。泰億曰,臣日昨待罪京兆也,因五部手本,聞都城十里禁標內,常漢多有偸葬者。此固可駭,而士夫中人,亦有冒法入葬者,如前縣監任鼎元,重林察訪權聖經,故縣令尹以寬家是已。臣使之趁解凍後,卽爲掘移矣。臣旣遞職,事必解弛,紀綱所關,不可置之,申飭本府及五部,使卽掘移,犯科之人,令攸司,依律科罪,何如?上曰,依爲之。泰億曰,臣之在京兆也,歲饌老人抄啓時見之,則宗室檜原君倫,今年八十九歲,宗班九十,世所罕有,宣廟朝王孫,只此一人,在世,尤可貴也。此不可與凡士夫比而同之,略給歲饌而止,恐不可無別樣優老之典。此於敦宗恤親之中,兼有尊高年之義,故敢此仰達。光佐曰,檜原君倫,以謹愼儉約著稱之人也。親王孫年今八十九歲,則似當有各別優老之典矣。上曰,依爲之。大司成李眞儒進伏曰,如臣無似,忝居師儒之長,作成多士,非所敢望,而泮中循例職事,亦多解弛,尋常惶懼。今者大臣,以過實之語,至煩上聞,仍請雖移他職,兼帶大司成事蒙允。臣於此,益不勝慙懼,而以泮中事多有稟定事,敢此仰達。目今世道漸降,士習日渝,且京華士子,以居齋爲恥,故泮中不成貌樣,臣待罪本館之後,每以齋任輩,依舊例守齋之意,前後申勅,非止一再,而齋任輩,乍差旋遞,不肯行公,雖有行公者,一不入齋,聖廟修掃,朔望焚香,亦不進參,士習如此,莫非小臣疲軟不勝任之致,而取考泮中古事,則齋任交遞,以春秋釋奠祭爲限,中間以三朔爲限,而齋任,則必滿九十點,上色掌三十點,下色掌十五點,準數後遞改之規矣。今若申明古式齋任色掌,準此點數後許遞,不然則式年·增別試·庭謁聖·節製,勿爲許赴事,定式施行,然後齋任輩,庶有惕慮遵行之效,以此講定節目,永久行之,何如?上曰,依爲之。眞儒曰,成均館,專以典僕成樣,而典僕輩,近年以來,日漸疲殘,蓋其生涯,都在於懸房,而懸房應役甚繁,實難支堪。刑曹·漢城府·司憲府,通一年所納贖錢,至於六千五百餘兩之多,曾在甲申年間,故相臣趙泰耉,爲大司成時,陳達榻前,三司所納贖錢,特爲半減,刑曹則尙今半減,而京兆憲府,旋卽復舊,朝家,旣軫泮隷生理,許設屠肆,又復徵贖,實無義意,本館堂上之前後請減贖錢者,良以此也。雖不得全減已減之贖錢,旋又復舊,事體未安,且自戊子以後,本館,每朔捧錢一百五十兩於懸房,補用養士之需,卽今本館形勢,視戊子,尤爲板蕩,將不成貌樣,漢城府·司憲府所納贖錢,依甲申定奪,永爲半減,參酌移補本館養士之需及典僕身役之費,則公私兩便,惶恐敢達。上曰,依爲之。眞儒曰,奉常寺造脯時,本寺下人等,憑藉造脯,濫宰牛隻,私自販賣,莫重享祀所用造脯之肉,私自盜賣,已極駭然。泮隷輩懸房之失利,亦甚不貲。自今,申飭太常,酌量造脯,容入定數宰殺,而內腸頭足外,如有潛賣見捉者,則一依私屠之律勘斷事,定式,分付於法司,何如?上曰,依爲之。吏曹參判沈壽賢進伏曰,吏曹有稟定事,而判書柳鳳輝,以脚病不得入侍,故敢此仰達矣。辛丑十二月,本曹參判金一鏡,以朝著草創,擬望苟簡,承旨以外任,竝擬玉堂·兩司·春坊,勿拘解由之意,陳達擧行矣。壬寅六月,因判書李肇陳白,承旨則不復以外任擬入,而三司春坊之勿拘,則至今行之,更無稟定之事,蓋解由拘礙,自是令甲,而因一時變通,已至數年仍行,作一近例,事甚未安。今後則兩司春坊,依前拘礙,而玉堂,則擬望乏少之時,更爲啓稟蒙允後,備擬,何如?姜必慶,則旣已勿拘,且方帶館職,仍爲勿拘於玉堂之望,何如?上曰,依爲之。忠淸監司權益寬進伏曰,臣本空疎無似,猥膺特簡,將赴藩任,伏聞昨年湖西水災,輓近所無,沿江近峽之處,便成茫然風沙,此則不特永無田形之比也。賑恤之政,當如捄焚拯溺,而前監司臣尹惠敎,未及經紀,遽爾遞任,臣又新赴,無所拮据,政當窮春設賑之際,殆同無麪不託,一道生靈,將有立視其死之勢,目今公私蓄積窮竭,本營物力,亦甚凋弊,無他生穀之道。臣下去後,商諒本道形勢,參酌財穀緊歇輕重,苟有補於賑救活民者,則一依漢臣矯制發倉古事,一邊取用,一邊馳聞,毋爲有司之臣所拘泥,則一道生靈,庶有全活之望,故惶恐敢稟。上曰,依爲之。朴泰恒·趙鎭禧·柳綏·柳儼合啓,逆魁頤·集戮尸事。措語見上鎭禧曰,旣有所懷,敢此仰達矣。頤·集罪惡,千古所無,當初雖失刑,今又不爲允從,則是吾國,無討復之義矣。綏曰,亂臣賊子,何代無之,未有若此賊之凶逆也。兩司爭執,已至三年,今日百僚齊會之時,若賜夬從,則誠可幸矣。泰恒曰,兩賊戮尸,一國公然之論,而今幾月矣,尙不允從,群下之抑鬱,當如何哉?上不從而群下一向爭執,誠有近於瀆擾矣。不得請則不已,今若允從,則少可鎭定矣。上曰,勿煩。泰恒·鎭禧啓曰,金姓宮人事。綏曰,諫院,亦有俱發之啓,故仰達矣。仍讀金姓宮人啓辭。措語竝見上鎭禧曰,以行藥逆婢事,歲前累次仰達,而今又歲翻,恰滿三年,此賊一日留,則爲一日之憂,密處肘腋之間,宗社臣民之憂,日益大矣。今日若賜允從,則神人之憤,少洩矣。上曰,勿煩。泰恒曰,每以勿煩二字下敎,群臣之抑鬱滋甚矣。鎭禧曰,此賊不爲正法,則天下萬事,何事可爲?三年爭執,尙不得査出,則宗社安危,何能定乎?始慶曰,前後賓廳議啓,三司請對,凡幾數矣,此賊則一國臣民,孰不欲食肉而寢皮也。今日百僚皆會,下詢則輿情可知,君臣如父子,設有謀害其父之人,其報復之道,寧有一刻緩忽之心乎?況此君上謀害之賊,置在宮掖,而臣子之憂鬱,可勝言哉?鎭禧曰,上下相持,已三年矣。大小臣僚崩迫之心,何待詢問而可知乎?下至庶僚,孰不以此爲鬱?泰恒曰,節招所謂掌膳宮人之說,與吐出黃水之日記相合,考其日,則知之易如反掌,豈有不得査出之理乎?一番究覈,可以立知,而尙今不從,豈非憂鬱之甚者乎?綏曰,此啓久不允從,宗社之憂大矣,臣民之憂極矣。以近日慤·樞事言之,閱月爭執,終得允從,則況此賊,比之慤·樞,輕重尤如何哉?弼垣曰,三尺之典,不可撓矣。今此行藥之宮人,不得査出正法,則是國家無法,殿下,何不允從乎。儼曰,金姓宮人事,大臣·諸臣,爭執已久,幺麽一婢,殿下,何所惜而不爲査出乎。昨年鞫廳,近古所無,其三手之謀,皆攀緣此婢而行,其爲慘巧,可勝誅哉?幸賴皇天祖宗,默佑陰騭,行凶諸賊,一倂伏法,庶可以紓神人之憤,而獨有此賊,尙未査出,則上下之憂鬱,尤如何哉?夬賜允從,伏望伏望。弼垣曰,諸臣所達,辭已竭矣。此事査出非難,其日掌膳之人,出付外庭,則體聖上欽恤之德,區別玉石,唯在於三司諸臣,今日則百僚齊會之時,夬賜允從,則誠可幸矣。泰恒·鎭禧啓曰,金在魯等事。措語見上上曰,勿煩。尹廷舟事。措語見上上曰,勿煩。李時弼事。措語見上鎭禧曰,以法文言之,人臣有向上不道之言,則寧有可生之道乎?時弼,以向上不道,旣已承款結案後,大臣有酌處之請,臺官又爲爭執,旣蒙允從,而又因大臣箚子,還收如此,則國無行法之日矣。弼垣曰,李時弼事,渠若不爲承款,則謂之有所疑端,可也,旣有疑端,則雖使放釋,亦可也。渠旣承服結案後,又此酌處,則是國不爲國矣。上曰,勿煩。綏啓曰,申銋事。措語見上上曰,勿煩。任埅事。措語見上上曰,勿煩。又啓曰,趙女婢僕之知情者,移送捕廳,嚴覈杖訊事。措語見上上曰,依啓。又啓曰,昨日憲府諸臺,一時承牌,而鞫廳赴坐之外,又有二人,則雖有些少之疾病,不急之公務,固當合辭齊聲,更申前請,而俱卽徑退,終至闕啓,其在臺體,不可無警責之道,請執義沈埈,掌令尹大英,竝命遞差。上曰,依啓。弼垣曰,經筵召對等事,卽祖宗朝盛擧也。殿下臨御以來,昨今年,或在玉候未寧之中,故不得爲之矣。今則春煦已屆,經筵召對,間間復行,則實有光於聖德矣。副司果李眞洙進伏曰,小臣忝居諫職之日,有區區所懷,欲陳而未果矣。今當歲首朝參之盛擧,不避越職之嫌,敢有所達,諸臣相繼陳奏之餘,如是瀆擾,極知惶恐,而旣有所懷,願一陳之,所陳雖似汗漫,而亶出苦心。伏願留神察納。夫大臣,人主之股肱也,諫官,人主之耳目也。人主之相須而爲治者,孰有重於大臣·諫官者哉?大臣與諫官,曰可曰否,交修不逮,固是美事,而如或過爲相激,則亦非好兆矣。向時逆臣,擅執國命,勢成威立,指使臺閣,惟意所欲,卒至於恣行胸臆,而人莫敢誰何,臺閣權輕,宰相權重之弊,有如是矣。至於今日,則大臣與臺閣,不爲苟同,各盡所見,此則美矣,而一事二事,或不免相激,激則難於得中,勢所然也。蓋自鞫獄事以後,大臣之所以處之者,間或有差失,臺閣之據理爭執,固其宜也,而或有以情外之言,加之者,因此轉輾,不無間阻,臺閣則疑大臣之主緩,大臣則謂臺閣之太峻,各執所見,有若角勝者然。卽今則雖不至於大段相失,而末流之弊,恐或至於乖離渙散,將何以聚會精神,共濟艱難乎?臣謂大臣與臺閣,宜皆條去私意,精白一心,臺閣峻正之論,大臣務爲容受,大臣老成之言,臺閣亦勿忽視,誠意相孚,酸醎相濟,交修不逮,而不至於相激,則朝廷有和平之福,國事有弘濟之益,古人所謂,宰相尊行其道,諫官卑行其言之義,兼至而無偏弊矣。殿下,以此勉諭大臣與臺閣,而殿下,亦宜建極于上,用表正于群僚·凡於是非得失交相可否之際,必須執兩端而擇其中,臺閣之論得,則開釋大臣,使從臺閣之論,大臣之言是,則曉諭臺閣,使從大臣之言,明白開示,確固執守,則建極之道,斯爲得矣。竊瞷殿下,近或朝聽大臣之言而從之,暮聽臺閣之言而改之,臺閣固爭而蒙允者,又因大臣而改之,臺閣又爲固爭,則又從臺閣之言,一事而互相從違者,至再至三,此所以群下,罔有表正,議論不免紛爭,而易至於轉輾相激者也。日昨大臣箚批,以臺閣所爭爲是,而旨意明白,則大臣更無異言,卽爲擧行。殿下,每事如此,於大臣臺閣之言,公聽而擇其中,明白開示,確示確固,執守以此建極,則群下有所表正,議論自可歸一,而王道可至於蕩蕩平平之域矣。伏願殿下,深加留意建極二字。上曰,當留意焉。眞洙曰,治國之道,一張一弛,各有其宜。刑殺之餘,必濟之以寬仁,比如天道霜雪之餘,必繼之以陽春也。逆獄誅殺,無異於征伐,征伐之餘,必有休養生息之道,今諸賊,皆以殲滅鞫獄,今將收殺,則與國休息,此其時也。況天時,方屬於獻歲發春之初,人事,亦當有除舊布新之政。伏願殿下,務推寬仁之意,以爲休養之道,且以年來被彈諸人論之,獄竟事過之後,亦宜稍示寬大之意。蓋坐於出入凶黨之門,或與凶黨連姻,重被臺論者多矣,而逆節未發之前,何以知其至爲逆而絶之?且旣在仕路,泛然往來,不足爲罪,至於武弁出入時宰之門,乃其常也。或見其蹤跡之疑,似或因其同輩之相毁,乃曰親昵某賊,蹤跡陰祕,一筆句斷,便驅之於罔測之地,此豈有私惡而然哉?今日士大夫,不幸經歷國家無前之變故,忿疾懲創之心,無所不至故也。然犯逆則乃是極惡大罪,不犯則乃是無故平人也。若以無故平人,疑之以極惡大罪,混稱而勒驅之,則豈非冤痛之甚者乎?近來名登臺章,罪涉黯黮,不能自白者,固非一二,其餘未及被彈者,亦皆內懷疑懼,重足而立,當官無久長之意,不能展盡其才力,間或有圖免彈駁,專以遍問朝貴爲事者,人心未奠,風習大壞,誠非細慮也。臣以爲,姓名不出鞫招,罪狀未有執捉者,雖曾被重彈者,分付兩銓,一竝勿拘,如前收用,亦令出入臺閣之臣,毋得以難明之事,輕易論斷,以體朝廷忠厚之意,至於外方儒生,雖常時隨波於論議,不無怪擧,而至於三手陰謀,豈人人所可知乎?近日校院儒生,或乘時聲罪,罰削紛紜,戈戟相尋,士習漸至不靖,人心靡所止定。昨年副提學李師尙,爲大司成時,以鄕儒解罰赴擧之意,陳達蒙允,頗得鎭定,而紛紜之端,猶未止息,殊非聖世之美事,誠宜,分付于各道道臣,曉諭外方儒生,俾知聖朝寬大之意,務爲安靜,使無如前紛鬧之弊,何如?上曰,依爲之。眞洙曰,書院之弊,前後諸臣,相繼陳達於筵中,而臣亦有所懷,故敢達矣。院享事體,至爲重大,學有淵源,爲世儒宗,功存斯文,澤及後學,或殉國殺身,當難立慬,節義卓然,風動後世者,然後方可以自朝家,別爲賜額,爲給院田,且置院生,所以表章節學,激勸後世者,其意,誠非偶然也。若或行誼,著於一鄕,遺惠,在於一邑,人士之所嘗景慕者,或立祠而祭之,以寓其尊奉之誠,亦有所不可已者,而此則非朝家之所知。近來每因鄕儒之陳請,輒許宣額之典,以是列郡,無不建書院之地,書院無不揭恩額之處,以作鄕民圖免簽丁之所,又致守宰輦輸資助之弊,甚至無識士子,憑藉依附,互相傾奪,作一鬪鬨之場,識者之竊歎久矣。雖以今番更化後事言之,建院之役,相望於州邑,請額之章,連續於道路,其中若先正臣尹拯,則道德學問,接承先賢之統緖,蔚爲後學之宗師,則在朝家崇報之道,不可無一處建院,而亦不可屢處設建,以貽紛紜之弊,況道德學問,不及於尹拯,又無節義可以表章者,則雖有立朝事業,居家學行,爲世人所尊敬者,亦豈可容易賜額,不顧祀典之至重,以貽無窮之弊端哉?況今凶荒荐歲,閭里愁苦,朝廷之上,未聞有一事一策,可以恤民瘠紓民力者,而不知書院,爲無益之事,有難防之弊,而隨請輒許,漸至紛紜,臣竊慨然也。爲今之計,非儒宗及立慬死節者,則雖已賜額者,一切還收,未賜額者,一切防塞,雖如尹拯之書院,一處賜額之外,其疊設者,亦爲一切防禁,則非但爲重祀典之道,亦可爲除民弊之一端矣。臣與院享人之家,或有親舊之情,院享人中,亦有所嘗尊慕者,而區區之見,旣知書院,有無窮之弊,故不暇他顧,悉陳所蘊,伏願殿下,鑑此苦心,依臣所達,分付該曹,卽爲擧行。上曰,依爲之。眞儒曰,書院事,旣已開端,小臣,亦有所懷矣。小臣曾以此事,陳疏或筵奏。癸巳受敎後,疊設書院,一倂毁撤事,行會各道,而今聞先正臣尹拯書院,疊設於忠州·礪山·星州·密陽等地,或開基鳩材,或已營建云,斯文事雖重,朝家禁令旣嚴,則士子輩,安敢乃爾?先正臣尹拯書院,旣設於洪州,今將奉安請額,此則朝家之所知,而此外書院,不宜一任其冒禁營建。臣於先正,尊慕之誠,不後於他人,而朝家令甲甚重,分付於三道監司,使之刻期撤毁,禁斷擧行形止,卽爲狀聞,而若或有違令不撤者,地方官及院任,從重論罪,恐合事宜,敢此仰達。上曰,依爲之。光佐曰,李眞洙之言,大意好矣。小臣,不幸忝居相職,廟堂事體至重,雖有臺閣轉激之言,何嘗介懷?此則不知其實狀。小臣,前任吏曹時,亦遭臺言,不以一言卞柝之,臺言切中臣病,寧有一毫芥滯之心乎?小臣,實無此心,天日何敢欺乎?錫恒曰,眞洙累累陳達,儘有所見。至於廟堂臺閣相可否之說,誠是美事。小臣,忝叨相職,已二載矣。凡所區劃,寧有盡是者乎?雖遭臺閣過激之言,臣之前後陳箚筵達,實無一毫相較之事,竊想殿下,或已監諒矣。且其大獄寬仁之說,誠是也。今番逆獄,巨室大家,盡入之,雖其姻親族黨,苟無干連與知之事,則何可盡爲驅歸凶黨,一倂枳塞乎?眞洙之言是也。光佐曰,誠心相可否未易,小臣亦年近六十矣。大抵年多,則志氣易衰,自有偸惰之習矣。至於臺閣,則年少氣盛,其言易激,誠願自上,留意於此。如臣等者,則以勿爲偸惰,苟容警責焉。臺閣之有氣節者,奬許之則好矣,且其大獄寬仁之說,大意亦好。王者之體,與天爲一,天者大無外,王者亦大無外,以天道言之,有虎豹蛇蝎,動而爲惡,則必芟夷斬伐,不令爲惡,使之各得其所。況人則異於物,雖或陷於惡地,其本固善,爲能涵育而敎導之,則自可化爲善人,何必以逆黨目之,而盡棄之乎?今則春節已屆,陽和發生,體此天地好生之德則好矣。上曰,唯。泰恒曰,小臣區區犬馬之齒,已多,實無所補於世,而古語云,怨明主,不怨暗主,小臣有怨明主之誠,故敢此仰達矣。向日殿下代理之初,八道狀聞,親監裁決,日日累十度,鑿鑿中窺,先大王嘗稱曰,能,臣民莫不喜悅。其後聽斷之際,漸不如初,專尙淵默,是無乃本原之工,有所間斷而然歟?古人云,人主一心,爲萬化之本,誠願自上澄淸方寸,端本出治,則條理不紊,庶事不亂,時政得失,皆本於此,伏願殿下加意焉。上曰,唯。奏事畢,諸臣,以次退出。
上在昌德宮。停常參·經筵。
藥房提調臣李肇,副提調臣李正臣啓曰,伏未審日間,聖體若何,大妃殿氣候,亦復何如?臞仙南極丹,連爲進御,而寢睡·水刺之節,一樣平常乎?劑入南極丹,當盡於明日,臣等,今日率諸醫,趁早入診,詳察聖候後,議定繼進當否,宜當,敢來問安,竝此仰稟。答曰,知道。無事,慈殿氣候安寧,南極丹連日進御,寢睡·水刺,一樣平常矣。勿爲入診,南極丹劑入。
藥房再啓曰,南極丹劑入事,命下矣。臣等與諸御醫等,反復商議,則皆以爲元方龍腦一錢中減三分,加進宜當云,一劑劑入之意,敢啓。傳曰,知道。
沈仲良啓曰,館伴沈檀,以其引年陳疏,未及承批,連日違牌,無意察任,客行迫頭,事多苟簡,卽爲牌招,何如?傳曰,允。
呂必容啓曰,左副承旨金東弼,今日病不仕進,來呈辭疏,纔已退却,而聞其病情猝重,實難起動云,明日太廟擧動時,承旨不可不備員,合有變通之道,何以爲之?敢稟。傳曰,改差。又啓曰,承旨有闕之代,今日政,以在京無故人差出,仍卽牌招察任,何如?傳曰,允。
沈仲良啓曰,因弘文館草記,下番連日闕直,事體未安,令本院稟旨,變通差出闕員,仍卽牌招察任事,允下矣。今日旣有開政之命,分付該曹,闕員差出,何如?傳曰,允。
吏批,行判書柳鳳輝服制,參判沈壽賢進,參議尹行敎在外,左承旨沈仲良進。兵批,判書李肇藥房進,參判金始煥受由未肅拜,參議李廷濟進,參知柳萬重病,左承旨沈仲良進。
吏批啓曰,判書柳鳳輝服制,參議尹行敎在外,小臣,獨政未安,何以爲之?敢稟。傳曰,仍爲之。又啓曰,臺諫闕員,今當差出,而擬望之人乏少,外任竝擬,何如?傳曰,允。
吏批,以尹淳爲執義,以愼後三·鄭啓章爲掌令,以吳命峻爲判尹,以許鼎爲長湍府使,以金垕爲金郊察訪,以呂必容爲承旨。兵批,以全翊聖單付同知,以申光夏·朴世挺·柳萬增·趙儼·沈埈·尹大英·尹彬單付副護軍,以吳命峻·李眞望單付副司直。
修撰宋眞明三度呈辭。傳曰,還出給。
權詹啓曰,御營大將,以禁衛兼察事,命下矣。禁衛大將李肇,卽爲牌招,使之聽傳敎之意,敢啓。傳曰,知道。
備邊司,御營大將李森·尹就商·李鳳祥,李森落點。
權詹啓曰,新除授御營大將李森,卽爲牌招,傳授命召,何如?傳曰,允。
又以義禁府言啓曰,自前治逆之後,本府堂上一員,郞廳二員,以修整廳堂上·郞廳,別爲啓下,使之修整推案矣。今亦依此擧行之意,敢啓。傳曰,知道。
備邊司,摠戎使尹就商·李鳳祥·申光夏,李鳳祥落點。
權詹,以兵曹言啓曰,昨夜初更量,忽有一狗,自敦化門東邊水門箭隙突入,近仗軍士等,逐捕於建陽門內,事極警駭。當該守門將,常時不能致察,至有如此之弊,推考警責,守門軍卒,自本曹,從重決棍,何如?傳曰,允。
又以兵曹言啓曰,今正月十二日,幼學朴亨彩稱名人,自宣仁門入來,差備門外擊錚,極爲駭愕,令攸司囚禁治罪。同門守門將金衡,常時不能禁斷雜人,以致闌入,亦難免其責,推考,何如?傳曰,允。
沈仲良,以侍講院言啓曰,明日太廟展謁擧動,王世弟隨駕時,宮官不可不備員,而輔德李濟,以身病連呈辭單,久不行公,兼司書宋眞明,以本職呈辭,旣有還給之命,輔德李濟,兼司書宋眞明,竝卽牌招,以爲備員陪從之地,何如?傳曰,允。
又啓曰,因侍講院草記,輔德李濟,兼司書宋眞明牌招事,允下矣。今已夜深,待明朝出牌之意,敢啓。傳曰,知道。
夜自一更至三更,月暈,五更,月暈。
正言柳儼啓曰,金姓宮人事,申銋事,任埅事。措語竝見上捕廳,不但善於鉤覈,亦甚嚴密,故事係緊重者,因臺啓該廳按治,非止一再矣。今此僞批,關係如何,而旣因成命,發遣將校捕來之後,一不按問,遽以一張草記,移送秋曹,不但事體之未安,當事規避之狀,極爲寒心。喉司之不爲退却,率易捧入之失,亦不可無警責之道,請當該大將從重推考,當該承旨推考,僞批傳播人趙泰呂,仍今該廳,卽速窮覈得情。字牧之任,其責不輕,況今連歲荐飢,生民重困,尤不可不別樣愼擇,而連山縣監朴泰錫,永春縣監李萬植,爲人庸騃,行已鄙悖,蝨附權門,濫典縣邑,政多可駭,人皆嗤點,如此之人,不可仍置,請連山縣監朴泰錫,永春縣監李萬植,竝命罷職。闕內之雜亂不嚴,未有甚於近日,各司吏胥,百官傔從,則自兵曹可以別樣禁斷,而至於各宮奴婢,旣有章表,不敢任意防禁,以致往來無礙,紛紜特甚,臣待罪騎省時,伏見歲首所納信漢符,幾至累百餘箇,其外別進,又不下累百箇,旣無名目,只以勿禁二字,塡表,閑雜之人,憑藉混入,無所忌憚,此非嚴防禁之道也。此後,分付內司,各宮奴婢,應爲使喚者,一一成冊,移送兵曹,以此爲表,如有數外闌入之擧,別爲申飭,另加推治。歲首應封之數,亦爲依成冊名數進上,而加入者,一切停罷,仍令該曹,定式施行。答曰,不允。末端事依啓。
持平趙鎭禧,正言柳儼啓曰,逆魁頤·集斬尸事。措語見上答曰,勿煩。
持平趙鎭禧啓曰,金姓宮人事,金在魯等事,尹廷舟事。措語竝見上伏見大臣箚批,有鞫廳罪人李時弼,仍前發配之命,臣竊不勝驚惑駭嘆之至。夫時弼,向國凶悖之說,罪關不道,而衆證俱在,承款明白,則此實覆載之所不容,王法之所必誅,元無一分可恕之端,而減死之恩,初出於結案之後,已是萬萬意外,而纔允執法之請,旋從原貸之議,前後處分之顚倒,聖朝刑政之乖舛,爲如何哉?臣謹按,律文罵詈祖父母,明有處絞之條,則況此時弼所坐,斷以極律,毫無可疑,而終若因仍,幸逭得保首領,則不但輿情之憤惋,愈久而益激,抑恐三百年國綱,自此而解弛無餘矣。請亟寢罪人李時弼仍前發配之命,更令鞫廳,依律正法,擅殺不辜,三尺至嚴,伸理幽冤,王政所先,苟有被死而不得償命者,則其不可以年久而置之也,決矣。臣於頃年,忝叨諫職時,以兪阜基杖殺白川通引趙重老之罪,令秋曹按治事,論啓蒙允,而該曹不加窮覈,泛稱辜限之外,只以衙客濫杖之罪,止勘徒配之律,臣嘗痛惋,至今未已矣。繼伏聞海西人公誦之言,則重老,以年弱之兒,慘被酷杖,絶而復甦,隕命於翌曉之狀,一邑吏民,無不目覩耳聞,而阜基之妻父尹得仁,方爲本倅,咸刦重老之父,使以辜限外致死之樣,瞞告於査問之時,及至秋曹再按之日,阜基之家,又復百端恐喝,竟遏其訴冤路,原其情狀,尤極絶痛,此豈可與尋常殺獄,同日論哉?昔在先朝,有一察訪之子,笞其驛婢,邂逅致斃,而竟至代死,則況此阜基之撲殺重老,尤爲凶悖,而特以挾勢彌縫之故,因仍掩置,終不成獄,則不但死者之含冤,抑恐國家金石之典,自此廢閣矣。請依頃年嶺南朴女獄事例,別遣御史,按覈處斷。答曰,不允。末端事,依啓。
上在昌慶宮。停常參·經筵。
李翊漢啓曰,司僕內乘來言,捲簾,取稟。傳曰,捲三面。
大駕,詣宗廟,入幕次後,政院·玉堂·藥房問安。答曰,知道。
大殿·王世弟,版位問安。答曰,知道。
王世弟,入幕次後,政院·玉堂問安。答曰,知道。
權詹啓曰,小臣,大妃殿問安進去下直。傳曰,知道。
又啓曰,小臣,馳往于大妃殿,問安入啓,則答以知道之意,敢啓。傳曰,知道。
大妃殿·中宮殿·王世弟,遣宮官問安。答曰,知道。
太廟展謁罷後,大殿乘輿時,藥房啓曰,此去永寧殿稍間,王世弟乘輿事,下敎,何如?上曰,依爲之。
永寧殿展謁罷後,李正臣,駕前啓曰,王世弟,有面稟事來詣矣。王世弟進伏曰,俄者,因藥房提調所達,有乘小輿之命,而前例所無,故欲爲稟達,而其時勢有所未暇者,故成命之下,未卽奉承,極爲惶恐矣。依上來展謁時例,陪從,何如?上曰,依爲之。
展謁罷後,政院·玉堂·藥房問安。答曰,知道。
正世弟展謁罷後,政院·玉堂問安。答曰,知道。
大駕還宮後,政院·玉堂·藥房問安。答曰,知道。
王世弟還宮後,政院·玉堂問安。答曰,知道。
備忘記。傳于權詹曰,卽刻移御于昌慶宮通明殿,政院知悉。
權詹,以弘文館言啓曰,修撰宋眞明,今日出肅,仍參擧動之後,謂有情勢,陳疏出去,下番將未免闕直,卽爲牌招察任,何如?傳曰,允。
又啓曰,因弘文館草記,修撰宋眞明牌招事,允下矣。今已夜深,待明朝出牌之意,敢啓。傳曰,知道。
大殿移御後,政院·玉堂·藥房問安。答曰,知道。
大妃殿·中宮殿·世弟宮·嬪宮,政院·玉堂問安。答曰,知道。
大殿,朝廷二品以上·六曹單子問安。答曰,知道。
上在昌慶宮。停常參·經筵。
下直,富平府使李廣道。
李翊漢啓曰,行大司憲朴泰恒上疏,執義尹淳,掌令愼後三在外,掌令鄭啓章未肅拜,持平趙鎭禧呈辭,持平具命奎呈辭受由,今日,以監察茶時之意,敢啓。傳曰,知道。
權詹啓曰,吏曹郞廳來言,臺諫有闕,政事,何以爲之?取稟。傳曰,明日爲之。
藥房都提調臣崔錫恒,提調臣李肇,副提調臣李正臣啓曰,節屆新春,日氣尙寒,伏未審移御後聖體若何,大妃殿氣候,亦復何如?南極丹,連爲進御,而寢睡水刺之節,一樣平常乎?臣等,今日率諸醫入診,詳察聖候宜當,不勝區區之慮,敢來問安,竝此仰稟。答曰,知道。無事,慈殿氣候安寧,南極丹連爲進御,寢睡·水刺,一樣平常矣,勿爲入診。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
備邊司,平安兵使,趙儐·李遂良·閔濟章,李遂良落點。
李翊漢啓曰,摠戎使李鳳祥,除拜已至累日,將任不可暫曠,敎書雖未及啓下,卽爲牌招,諭書密符,先爲傳授,何如?傳曰,允。
又啓曰,僞批傳播罪人趙泰呂,自刑曹,旣已開坐推覈,至有援引及參證云,而特以臺諫,方有移送捕廳之啓,諉以不敢循例請拿鉤覈,來呈草記,事係重大,不宜遷就。草記則雖已還給,而所捧招辭文案,爲先入啓之意,分付,何如?傳曰,允。
以修撰宋眞明牌不進罷職傳旨,傳于沈仲良曰,推考傳旨捧入。
沈仲良,以禮曹言啓曰,卽接掌樂院所報,則在前樂工四百二十九名,及至壬午年,敬寧殿奉安後,新卜定樂工三十七名,合四百六十六名,而敬寧殿祔太廟後,則新卜定三十七名,所當汰減,而己亥年樂器中,塤二·笙四·敔三合九器,啓達復舊時,差備樂工九名,不爲加出,則其九名,元額中不足者三名,合十二名,以新卜定三十七名中,旣已抄出充額,卽今祭享及擧動時,應參樂工四百四十一名,則餘數,當爲二十五名矣。此數,因本院提調,分付汰減,而餘數樂工及其保人一百五十名,成冊修正,輸送。自本曹參商變通之餘數,樂工,不可仍置本院,竝令還屬本役,而保人,則移定良役事,竝其成冊,移送良役廳之意,敢啓。傳曰,知道。
李翊漢啓曰,因刑曹啓目,僞批傳播罪人趙泰呂,移送捕廳事,令政院稟旨變通事啓下矣,臺諫初以移送捕廳論啓矣。今日臺啓中,此一款,旣已拔去,今無變通之事。仍令刑曹,依前究覈,何如?傳曰,允。
權詹,以延接都監言啓曰,都監軍色郞廳,以掌隷院司議尹翼駿差下,今方察任矣。聞本院郞廳,只是三員。內一員,都監郞廳差下,一員奉命在外,只有一員在衙,詞訟劇地,甚爲苟簡云。司議尹翼駿,令該曹,卽爲口傳閑官換差,以爲專意都留之任,何如?傳曰,允。
吏曹口傳政事,司議尹翼駿,儀賓都事成順錫相換。
正言柳儼啓曰,金姓宮人事,申銋事,任埅事,捕廳當該大將推考,當該承旨推考事,朴泰錫·李萬植罷職事。措語竝見上星樞罪惡,前後臺啓論之詳矣。其信任正植,締結宇寬,黃兵新入之說,銀貨交通之跡,昭著於諸賊之招,其所負犯,固與慤賊,無少異同,而當初酌處,未免失刑。故此兩司所以爭執不已,而聖上之竝許允從者也。今於更鞫之後,數次加刑,旋又酌處,慤則杖斃,此賊漏網,同罪異罰,用法斑駁,獄體顚倒,莫此爲甚,輿情憤惋,久而愈激。請還收罪人星樞減死之命,仍前嚴鞫,期於輸情。新除授司憲府執義尹淳,時在京畿長湍地,掌令愼後三,時在全羅道興德地。請竝斯速乘馹上來事,下諭。答曰,不允。第四五件事及下諭事,依啓。
持平趙鎭禧啓曰,卽伏見諫臣還收罪人星樞減死定配之啓,至以用法班駁獄體顚倒爲言,臣於此,竊不勝瞿然慙恧之至。臣之前後參鞫,非止一再矣,星樞之死犯情節,亦且詳悉,而深惡痛嫉,本無一毫原貸之意。故初旣屢爭於筵席,竟蒙允可之音,及至開鞫之日,亦嘗力持請刑之議,至於三次加訊矣,慤賊已斃之後,更議星樞加刑當否之際,大臣,以慤·樞所犯,不無淺深之別,則一向刑訊,同斃杖下,殊有違於審愼之義。不得已參酌稟裁之意,問於臣,臣則以爲,新入多出之說,旣發於賊節之招,題給米布之狀,又由於逆采之手,則不可以慈城銀遼軍木些少自明之端,遽議其貸死之意,屢度違覆,而惟其比諸慤賊,實有差間之說,不無所執,僉議亦皆歸一,故終至勉從矣。當此公議峻發之日,疲軟不職之責,無以自解,更何顔面,一刻晏然於臺次乎?請命遞斥臣職。答曰,勿辭。
李翊漢啓曰,持平趙鎭禧,再啓煩瀆,退待物論矣。傳曰,知道。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
上在昌慶宮。停常參·經筵。
下直,長湍府使許鼎,南原府使鄭錫三。
李翊漢啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
權詹啓曰,行大司憲朴泰恒牌不進上疏,執義尹淳,掌令愼後三在外,掌令鄭啓章未肅拜上疏,持平趙鎭禧避嫌退待,持平一員未差,今日,以監察茶時之意,敢啓。傳曰,知道。
又以弘文館言啓曰,修撰宋眞明,旣有只推之命,更爲牌招,察任,何如?傳曰,允。
李翊漢啓曰,持平趙鎭禧引避退待,已至經宿,而憲府之官,或在外,或未肅拜,不得處置,事甚未安。大司憲朴泰恒,陳疏不爲行公,卽爲牌招,使之處置,何如?傳曰,允。
吏批,行判書柳鳳輝服制,參判沈壽賢進,參議尹行敎在外,左副承旨李翊漢進。兵批,判書李肇病,參判金始煥病,參議李廷濟進,參知柳萬重病,左副承旨李翊漢進。
吏批,以李匡輔爲持平,以柳弼垣爲應敎,以趙錫命爲修撰,以李眞淳爲司成,以白時輝爲連山縣監,以徐宗鎭爲永春縣監以李誠躋爲敦寧判官,以朴履文爲監察,以李遂良爲平安兵使,以宋眞明單付白川郡按覈御史。兵批,以金東弼單付副護軍,以具命奎單付副司直。
以忠淸假都事,公山縣監李衡坤狀啓,泰安等官居幼學李三錫子婦李氏等八名燒死事,傳于權詹曰,燒死人等,令本道,恤典擧行。
權詹,以戶曹言啓曰,本曹佐郞徐宗鎭,爲人精詳,且解事務,其職掌,俱係緊要,今日政,移拜永春縣監矣。當此客使迫頭,經費虛竭之日,如此解事郞官,有不可遞易,永春縣監徐宗鎭今姑改差,仍任本曹佐郞,以責成效,何如?傳曰,允。
吏批啓曰,判書柳鳳輝服制,參議尹行敎在外,小臣,獨政未安,何以爲之?敢稟。傳曰,仍爲之。又啓曰,臺諫及玉堂闕員,今當差出,而擬望之人乏少,相避外任,竝擬,何如?傳曰,允。
權詹啓曰,監司雖在罷職中,凡狀聞等事,不敢以都事代行,自是例規,而卽伏見忠淸假都事李衡坤狀啓及啓本,則監司之使假都事替行,殊涉未安,忠淸前監司尹惠敎推考,今後勿爲替行之意,分付,何如?傳曰,允。
夜三更,月犯軒轅第二星。
李翊漢啓曰,監兵使及防禦使遞來後,密符親納,例也,而前長湍府使鄭道元,謂有身病,使褊裨替納密符,事體未安,推考警責,何如?傳曰,允。
上在昌慶宮。停常參·經筵。
沈仲良啓曰,弘文館應敎柳弼垣,以其母病,陳疏徑出,不當直捧禁推傳旨,而此與無端徑出有異,推考警責,卽今上下番俱空,事甚未安,新除授修撰趙錫命,卽爲牌招,以爲入直之地,何如?傳曰,允。
李翊漢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,憲府多官,或在外,或陳疏未肅拜,或引避退待,連日監察茶時,事甚未安,除在外引避外,未肅拜陳疏人員,竝卽牌招,何如?傳曰,允。
沈仲良啓曰,右副承旨金始慶,被推之後,陳疏入啓,而以其未及承批,不爲仕進,出納之地,事多苟簡,卽爲牌招察任,何如?傳曰,允。
以右副承旨金始慶牌不進罷職傳旨,傳于沈仲良曰,推考傳旨捧入。
李翊漢,以兵曹言啓曰,前正言柳儼所啓,闕內之禁,雜亂不嚴,未有甚於近日。各司吏胥百官傔從,則自兵曹,可以別樣禁斷,而至於各宮奴婢,旣有章標,不敢任意防禁,以致往來無礙,紛紜特甚。臣待罪騎省時,伏見歲首所納信漢符,幾至累百餘箇,其外別進,又不下累百箇,旣無名目,只以勿禁二字,塡標閑雜之人,憑藉混入,無所忌憚,此非嚴防禁之道也。此後,分付內司,各宮奴婢,應爲使喚者,一一成冊,移送兵曹,以此爲標。如有數外闌入之擧,則別爲申飭,另加推治,歲前應封之數,亦依成冊名數進上,而加入者,一切停罷,仍令該曹,定式施行依啓事,命下矣。歲初,自本曹,捧甘各司出入闕內人數,成冊移送,依其數成給信漢符,內需司亦在其中,信符五十五箇,漢符三十五箇,依他例分給。其中或有私相轉借,憑藉闌入,嚴察禁斷,乃是設法之意,分付內司,應爲使喚者,成冊移送事,今不必疊行,其餘各殿進上信漢符,本非爲內司各宮奴婢分給,而內入歲初已爲封進,臺啓中所請加入,一切停罷,唯在自上裁處,本曹,別無更爲定式之事,敢啓。傳曰,知道。
又以義禁府言啓曰,因刑曹啓目,前佐郞李坰,移本府處置事,允下矣。李坰,今方待命於本府,卽爲拿囚之意,敢啓。傳曰,知道。
沈仲良,以禮曹言啓曰,大報壇祭,每年三月上旬擇日擧行事,曾已定奪矣。吉日,令日官推擇,則來三月初九日爲吉云。今此大報壇祭,當初則以親臨磨鍊,而其後亦多遣大臣攝行之時,今則何以爲之?敢稟。傳曰,攝行。
李翊漢,以兵曹言啓曰,今此移御之後,取考各年謄錄,則戊辰移御昌慶宮時,昌德宮金虎門·敦化門鎻閉。乙亥移御儲承殿時,銅龍門·建陽門,除出禁衛軍四十名,把守禁軍,移接昌慶宮內兵曹,本曹郞廳與當所部將,眼同晝直,禁斷雜人。己卯年移御景春殿時,依乙亥年例擧行。庚子年移御昌慶宮時,一依昌德宮時御例,宿衛將士等,各其本處入接,建陽門入直禁衛軍十名,除出銅龍門把守,禁斷雜人,弘化門依例開閉,昌德宮敦化門封閉,而香祝出入時開閉,巡將監軍受納牌時,敦化門東挾門開閉矣。各年前例不一,似當依近例擧行,而建陽門入直禁衛軍十名,除出銅龍門把守,禁斷雜人,壬寅還御昌德宮後,不爲撤罷,仍前把守,今無更爲擧行之事。禁軍移接郞廳別晝直,庚子年,旣不擧行,卽今昌德宮各司,無變動之事,宿衛將士,亦當依庚子例施行。至於各門開閉,則庚子前例,自政院稟旨擧行矣。今亦令政院,稟旨,分付,何如?傳曰,允。
又啓曰,臣,取考移御時日記,則庚子年昌慶宮移御時,闕內各司,入接於昌德宮,己卯年,則因傳敎,各司,仍存於昌德宮矣。前例如此,今番,則何以爲之?敢稟。傳曰,依庚子例爲之。
以修撰趙錫命牌不進罷職傳旨,傳于沈仲良曰,推考傳旨捧入。
掌令鄭啓章啓曰,金姓宮人事。措語見上金在魯等事,尹廷舟事,李時弼事。措語竝見上慶尙左水使李載恒,本以賊述之至親,且爲逆順之密裨,行跡陰秘,世所指點。改紀之後,遽擢閫任,大拂物情,在渠之道,所當益加謹愼,而身佩御押之密符,出入罪人之圍籬,益肆縱恣,略無顧忌,其不有國法,猶附凶黨之狀,萬萬絶痛,若其莅官鄙瑣不法之事,特其細故,如此之人,不可仍授閫帥之任,以致公議之益激。請慶尙左水使李載恒,削奪官爵,新除授持平李匡輔,時在全羅道南平縣任所,請斯速乘馹上來事,下諭。持平趙鎭禧,以卽伏見諫臣還收罪人星樞減死定配云云。措語見上引嫌而退,完席雖爭,終旣勉從,其在臺體,不可仍在,請持平趙鎭禧遞差。答曰,不允。末端事及下諭處置事依啓。
李翊漢啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
上在昌慶宮。停常參·經筵。
下直,穩城府使李潚。
李翊漢啓曰,行大司憲朴泰恒上疏,執義尹淳,掌令愼後三,持平李匡輔在外,掌令鄭啓章呈辭,持平一員未差,今日,以監察茶時之意,敢啓。傳曰,知道。
沈仲良啓曰,吏曹郞廳來言,臺諫有闕,政事,何以爲之?取稟。傳曰,明日爲之。
備忘記。傳于李翊漢曰,今下弓矢,穩城府使李潚處,給送。
沈仲良啓曰,右副承旨金始慶,連以陳疏,未及承批,不爲仕進。昨日違牌,至有只推之命,而今日又不仕進,出納之地,事甚苟簡,何以爲之?敢稟。傳曰,牌招。
又啓曰,弘文館校理姜必慶奉命在外,副校理吳命新,副修撰權斗經在外,行副提學李師尙,應敎柳弼垣,副應敎朴涏,校理呂善長,修撰宋眞明,副修撰李顯章,皆陳疏未承批,修撰趙錫命,時未肅拜,修撰趙錫命,卽爲牌招察任,何如?傳曰,允。
以修撰趙錫命牌不進罷職傳旨,傳于沈仲良曰,推考傳旨捧入。
李翊漢啓曰,因兵曹草記,移御後闕內各門開閉,庚子前例,令本院稟旨分付事,允下矣。取考庚子日記,昌慶宮,則各門依例開閉,而昌德宮,則金虎門·丹鳳門兩門,依例開閉,敦化門正門,則香祝出入時開閉,東挾則監軍巡將,還納牌事,依例開閉,曜金門,則以酒房汲水開閉矣。今亦依此例,分付乎?敢稟。傳曰,依爲之。
又啓曰,昌慶宮移御後,自通化門,至館洞峴,禁斷雜人往來,而館洞峴使集春營守直軍士禁斷事,依戊辰·庚子兩年例,分付擧行乎?敢稟。傳曰,依爲之。
吏曹口傳政事,以李衡秀爲新溪縣令。
權詹啓曰,玉堂諸臣,除在外外陳疏未承批,至於六人之多,卽今上下番俱空。修撰趙錫命,旣有只推之命,卽爲牌招入直,何如?傳曰,允。
假注書韓師得病,代以宋徵啓爲之。
司諫柳綏啓曰,臣,伏見諫院新啓,則以星樞的處斷之以用法之斑駁,遂請還收。臣於是竊不勝瞿然慙恧之至。噫,辛丑逆變,古今所無,則勿論情犯之有間,旣出賊招之後,爲今日臣子者,孰敢有容貸之意乎?此臣等,所以頃當更鞫之時,力持請刑之論,乃至於三次加訊者也。及其更議加刑當否之際,大臣,以慤·樞所犯,不無淺深,乃以審愼之意,遂發參量之言。臣於其時,非不欲終始力爭,而比慤稍間云者,亦不無所見,故果有所酬酢,而終至勉從矣。及今公議峻發,則不職之責,臣何以自解乎?憲臣,旣以此避遞,則臣亦宜卽自列,而慘遭同氣之慼,私心痛裂,不忍詣臺,纔經成服,今始來避,所失尤大,其何敢一刻仍冒於臺次乎?請命遞斥臣職。答曰,勿辭。
李翊漢啓曰,司諫柳綏,再啓煩瀆,退待物論矣。傳曰,知道。
權詹啓曰,本院啓辭,修撰趙錫命牌招事,允下矣。日勢已暮,待明朝出牌之意,敢啓。傳曰,知道。
夜二更,月入太微西垣內。
敎忠淸監司權益寬書。王若曰,視諸路,素稱難治,孰堪是選?在當品,無可適用,擢授重權。雖微相君之有思,固已予心之惟簡。惟卿,赫世繩業,早年蜚英。遇事必言,眉稜見精悍之色,持正不撓,班心立端凝之姿。文窺大史之源,儲望館閣,筆探子昻之髓,留蹟琬珉。頃論科獄之鍛成,以致凶黨之嫉怨。下邑淹滯,來去山海之麾,名場辱榮,因革蓬瀛之圈。及夫善類之登進,始見榮貫之歷敡。掌銓筆則幽鬱彈冠,居臺垣則姦究破膽,恬靜自飭,欲廻瀾於奔竸之場,才猷久彰,合試刃於盤錯之節。眷玆湖西一域,寔我畿右重藩。倉庾室屋之富殷,已難復於旣往,人民謠俗之媮惡,未有甚於比來。矯撰絲綸,蓋由思亂之凶孽,椎埋塚墓,率多逐守之奸氓。重以夏潦之過多,未免秋事之大歉。陵谷遷變,高田下田之俱夷,民物蕩殘,三稅兩稅之何出。至若隣族侵徵之弊,實爲國家危亡之基。如水火之益深,正急拯救之策,若琴瑟之更理,必藉通變之才。回瞻緋玉之班,無合予意,求諸經幄之列,實罕卿儔。玆授卿以守忠淸道觀察使兼兵馬水軍節度使巡察使,卿其勉盡良圖,祗服寵命。損上益下,疾苦宜察於小民,責實循名,黜罰無憚於大吏。凡於號令猷爲之際,無事細苛,若夫簿書期會之間,唯存大體。罪重辟,方始稟決,階通訓,率皆剸裁。講求簽丁之規,必先搜括,區劃徵布之法,務從便宜。於戲,憇棠舍之舊陰,追思乃祖之留惠,望蓴城之遺牒,亦宜後孫之繼修。矧當省耕之辰,宜軫勸農之政。錦水樣棹心,豈安於引觴?穀雨催車節,不違於把耟。宣化一路,佇聞來暮之歌,報政他時,當遄還朝之駕。故玆敎示,想宜知悉。通訓大夫掌樂院正知製敎趙遠命製進
上在昌慶宮。停常參·經筵。
金始慶啓曰,行大司憲朴泰恒上疏,執義尹淳,掌令愼後三,持平李匡輔在外,掌令鄭啓章呈辭,持平一員未差,今日以監察茶時之意,敢啓。傳曰,知道。
呂必容啓曰,假注書宋徵啓,時無職名,依付軍職,冠帶常仕,何如?傳曰,允。
沈仲良啓曰,勅行當前,西路守令,不可不催促下送。新溪縣令李衡秀,今日肅謝,而兩司俱未署經,在前如此之時,亦爲除署經給馬發送之例,何以爲之?敢稟。傳曰,除署經發送。
以修撰趙錫命牌不進罷職傳旨,傳于沈仲良曰,推考傳旨捧入。
有政。吏批,判書柳鳳輝進,參判沈壽賢病,參議尹行敎在外,右承旨沈仲良進。兵批,判書李肇慕華館將歸薦坐起進,參判金始煥病,參議李廷濟病,參知柳萬重進,右承旨沈仲良進。兵批啓曰,僉知中樞府事申聖夏呈狀內,所患痰火之病,積年沈痼,又添傷寒,症形危篤,實無自力察任之望,斯速遞改云,病勢如此,則不可一向虛帶,今姑改差,何如?傳曰,允。以李萬選爲都承旨,尹容爲持平,李顯章爲副校理,尹世恒爲戶曹佐郞,尹聖時爲吏曹正郞,朴弼哲廣興主簿,鄭希泰永春縣監,戶曹佐郞徐宗鎭,仍任事承傳,金道彦兼學錄單付,李正臣·趙鎭禧單付副司直,宋徵啓單付副司正。
沈仲良啓曰,玉堂上下番俱空,新除授副校理李顯章,卽爲牌招入直,何如?傳曰,允。
又以迎接都監言啓曰,都監郞廳李宜華,身有實病改差,其代掌樂院主簿鄭壽崑差下,使之察任,何如?傳曰,允。
呂必容,以戶曹言啓曰,今正月十一日朝參入侍時,戶曹判書金演所啓,地部經用萬分竭急之狀,略陳於日昨貸錢草記中,伏想聖明,業已洞燭矣。近來稅入逐年減縮之餘,加以昨年五次勅行十七起方物,推移措備之故,略干儲蓄,蕩盡無餘,東西稱貸,殆同寒乞人契活,經費之哀痛,此已可見。前判書臣李台佐,曾於筵中,以鑄錢一事,博議廟堂,陳稟擧行事,爲所陳白矣。議者,或以私鑄之難防,新弊之滋興爲言,而此則有不然。我國行錢,其來已久,當初則只行於京中與近道,故足以通行,今則如西北窮荒之地,東南濱海之處,貿遷交易,莫不以錢通行。錢貨之設局鑄成,今幾五十年,八路通行,視古有異,則其爲乏貴,勢所必至。今若以錢貨,謂有弊端而革罷不用,則固無可言,如其不然,則必爲一番加鑄而後,可以有賴於公私,目今經用,措手無策,生財之道,只有鑄錢一事。且本曹,有含錫累萬斤,而無所緊用,又有銅鐵辦得之路,今若自本曹,一番加鑄,則庶可補益於經費。若干些少弊端,有不足暇論者,卽今大臣,同爲入侍,鑄錢當否,下詢定奪施行,何如?左議政崔錫恒曰,臣於鑄錢事,心常重難,曾於廟堂公會,輒言其不可行矣。今則地部經費,罄竭無餘,無以成樣,凡干需用,至於丐貸,到此地頭,不可無變通生財之道。天下事,窮則變,變則通,依戶判所達,戶曹及宣惠廳·三軍門,竝許鑄錢,似爲得宜矣。右議政李光佐曰,上年議鑄錢時,小臣堅持不可矣。今則地部蕩竭,目前難繼,臣亦不得一向防塞矣。上曰,依爲之。金演曰,鑄錢一款,旣已陳達蒙允矣。鑄錢節目,就議廟堂後,當爲稟定矣。上曰,唯。事命下矣。鑄錢節目,就議廟堂磨鍊,別單書入,以知委京外,何如?傳曰,允。
下直,新溪縣令李衡秀。
以副校理李顯章罷職傳旨,傳于權詹曰,推考傳旨捧入。
正言柳儼啓曰,臣以年少新進,驟當言地,才識淺薄,言議巽懦,實無可以稱塞其萬一者,而辭遜不得,黽勉出肅,目見凶賊漏網,獄體顚倒,心竊慨然,卽發還收之啓矣。伏見大臣聯名箚辭,則以爲明智之百聞,不如愚蒙之一見,末乃以用法斑駁,未知何所據爲言。臣於是,不勝訝惑之至。夫星樞之罪,備陳於前後臺啓,今不必疊床,而新入多出之說,旣發於賊節之招,昭載鞫案,狼藉難掩,則其與慤賊,條貫雖異,負犯則同,向來搢諸賊之死,豈皆同條共貫,而必至於窮訊耶?惟其身投逆黨,銀入逆謀,情犯罪惡,彼此相同故也。今若以星樞,元無可死之端,則何不於當初按覈之時,卽白其狀,而前後刑訊,未嘗區別,今於慤賊死後,又無別般事端,可以自明,而只以條貫有異,遽然酌處,輿情之憤惋,烏得免乎?臣啓所謂用法斑駁,實非無所據也。且必身參鞫坐而後,方論其事,則雖使獄體,有所未盡,任言責者,其將以爲,百聞不如一見,而默無一言,以効匡正之責耶?臣誠愚迷,莫曉其義也。臣之所論,雖出於嚴懲討之意,大臣,旣以此爲不安之端,則臣顧安得晏然而已乎?適緣賤疾苦劇,未卽自列,今始來避,所失尤大,請命遞斥臣職。答曰,勿辭。
金始慶啓曰,正言柳儼,再啓煩瀆,退待物論矣。傳曰,知道。
又啓曰,司諫柳綏,正言柳儼,俱已引避退待,而諫院無行公之員,處置歸於憲府,而大司憲朴泰恒陳疏,掌令鄭啓章呈辭,竝卽牌招,使之處置,何如?傳曰,允。
行大司憲朴泰恒·掌令鄭啓章啓曰,請行藥宮人金姓者,亟命出付攸司,直爲正法。措語見上請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上請還收罪人尹廷舟量移之命。措辭見上請亟寢罪人李時弼,仍前發配之命,更令鞫廳,依律正法。措辭見上司諫柳綏,正言柳儼,以竝引嫌而退,同事憲臣,旣已避遞,論以臺體,獨難仍在,收還酌處,得其臺體,大臣箚語,不必爲嫌。請正言柳儼出仕,司諫柳綏遞差。答曰,不允。處置事依啓。
權詹啓曰,臺諫出仕事,命下矣,今已夜深,待明朝出牌之意,敢啓。傳曰,知道。
〈敎〉摠戎使李鳳祥書。王若曰,命將國家之大事,古難其人,摠戎畿輔之重權,誰膺是選?玆循廟擧,爰託世臣。昔南寇擾我邊境,而乃祖卓有偉績。龜船直擣,島酋慴震疊之威,鰈域再安,海氓誦生活之德。想風烈其如在,有雲仍而克賢。唯卿,襲名祖之忠,被慈母之敎。立朝則取躁竸而聲望彌彰,居官則守謹廉而治効自著。銀臺被選,居近密而周旋,玉節臨戎,歷云鎭而籌度。頃受命於統閫,尤彈誠於邊防。舸艦城池,撫前烈而修繕,軍校卒伍,若家人而懷綏。所以聽鼓之思,每在設壇之日。眷玆三輔之雄鎭,無異兩局之親兵。太乙句陳,森天象之環列,湍州水府,分地勢之要衝。不幸饑饉之荐仍,未遑兵戎之克詰。前帥留意於鍊乘,兵政頗修,列郡靡暇於賑荒,軍簿多闕。斯固緩急所須之地,要得望實俱優之人。玆授卿摠戎使,卿其欽予寵章,撫玆戎重。惟謙約可以率象,毋或泰驕,惟忠謹可以奉公,毋或怠忽。至於撫軍民而愼籌劃,務從便宜,若夫修器械而訓止齊,先明約束。克體隆遇,勉盡良圖。於戲,少年登壇,莫詑一身之榮耀,他日殉國,毋負重宸之委畀。念忠武敵愾之誠,予每切於興感,追先朝注意之眷,卿益殫於圖酬。故玆敎示,想宜知悉。兵曹參議李廷濟製進
上在昌慶宮。停常參·經筵。
自昧爽至辰時,有霧氣。
金始慶啓曰,行大司憲朴泰恒呈辭,執義尹淳,掌令愼後三,持平李匡輔在外,掌令鄭啓章迎接都監都廳進,持平尹容未肅拜,今日,以監察茶時之意,敢啓。傳曰,知道。
權詹啓曰,吏曹郞廳來言,臺諫有闕,政事,何以爲之?取稟。傳曰,明日爲之。
大妃殿·中宮殿,藥房問安。答曰,知道。藥房提調李肇,同副承旨權詹啓曰,伏未審日間,聖體若何,大妃殿氣候,亦復何如?南極丹,連爲進御,而寢睡水刺之節,一樣平常乎?臣等,久未入侍,今日率諸醫入診,詳察聖候宜當,敢來問安,竝此仰稟。答曰,知道。無事,慈殿氣候安寧,南極丹進御,寢睡水刺,平常矣。
藥房提調李肇,同副承旨權詹啓曰,伏未審日間,聖體,若何,大妃殿氣候,亦復何如?南極丹,連爲進御,而寢睡水刺之節,一樣平常乎?臣等,久未入侍,今日率諸醫入診,詳察聖候宜當,敢來問安,竝此仰稟。答曰,知道。無事,慈殿氣候安寧,南極丹進御,寢睡水刺,平常矣。
李翊漢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管昌山君相,以內三廳將鬼薦取才坐起事,慕華館晝仕進去之意,敢啓。傳曰,知道。
金始慶啓曰,副校理李顯章,修撰趙錫命,旣有只推之命,而連呈疏單,無意出肅。玉堂上下番闕直,已至多日,事甚未安,竝卽牌招,以爲入直之地,何如?傳曰,允。
以副校理李顯章,修撰趙錫命牌不進罷職傳旨,傳于權詹曰,推考傳旨捧入。
以京畿監司狀啓,驪州居奴婢㖯德等四口,一時燒死,極爲驚慘事,傳于權詹曰,燒死人等處,令本道,恤典擧行。
以全羅監司狀啓,長興府居沙格高西同等十名渰死事,傳于權詹曰,渰死人等,令本道,恤典擧行。
權詹啓曰,副校理李顯章,修撰趙錫命,旣有只推之命,竝更卽牌招使之入直,何如?傳曰,允。
以修撰趙錫命牌不進罷職傳旨,傳于權詹曰,推考傳旨捧入。
備邊司,薦望北兵使,李思晟·趙儐·閔濟章。
權詹,以吏曹言啓曰,曹所屬宗簿寺·司饔院官員等矣去癸卯年秋冬等褒貶等第,當爲磨勘,而本司提調,有故不得磨勘之意,敢啓。傳曰,知道。
又以吏曹言啓曰,今日本曹褒貶坐起時,考見各道啓本,則幽谷察訪徐琛,以卒頑馬疲爲目,則宜置下考,而置諸中考,政院旣以此請推道臣,則察訪不可仍置。幽谷察訪徐琛,罷黜,何如?傳曰,允。
正言柳儼啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅量移之命。措辭見上。請還收罪人星樞減死之命,仍前嚴鞫,期於輸情。措辭見上答曰,勿煩。
金始慶啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
行都承旨李萬選疏曰,伏以臣之無似,最居人下,濫蒙洪造,廁迹宰列,而才旣庸駑,年且遲暮,碌碌隨行,心常愧懼,新授恩命,遽下於夢寐之外,臣誠驚惶感激,罔知攸措。在臣分義,所當竭蹶趨承,而第念銀臺長席,地望自別,有非如臣空疎者,所敢冒居,而矧今衰病日甚,精力消耗,咫尺天威,尤無出入昵侍之望,百爾思量,決難承當,不得不疾聲呼籲於仁覆之下。伏乞聖明,知臣難冒之情,察臣固讓之〈?〉亟命鐫改臣職名,以安私分,以重官方,不勝幸甚。答曰,省疏具悉。卿之精神,允合是任,須勿固辭,從速察職。
左議政崔錫恒,右議政李光佐,聯名箚曰,伏以臣等,伏見司諫院論罪人柳星樞之啓,有不勝其瞿然者。夫以臣等不肖,忝當按鞫之重,酌量情罪之際,安能無差謬之端?人言之來,固無足怪也。第明智之百聞,不如愚蒙之一見,臣等,將前後文案,反覆參閱,見其終不可限死加刑,然後敢復條列其所以然者,以請裁處,苟其情犯,明有根據。夫何惜於幺麽一星樞,而必爲此裁酌之論乎?物之不齊,物之情也。樞與慤,條貫自別,安得謂之無異同?前秋筵奏,亦嘗有摸捉之難,有甚於慤,外議,多以爲比慤差輕之說,其所分別,自初以然,亦非臣等之獨見也。今直斷之以用法之斑駁,未知何所據也。然按獄不審,至使獄體顚倒,輿情憤惋,則臣等之罪,實無所逃。伏乞亟命罷免臣等之職,以謝臺議,以安私分,不勝幸甚。答曰省箚具悉卿懇。聯名陳箚,儘有意見,何其難安之端,若是乎?須念國勢之岌嶪,安心勿辭,從容論政,用副至望。仍傳曰,遣史官傳諭。
甲辰正月十九日巳時,上御時敏堂,藥房入診,提調李肇,同副承旨權詹,假注書宋徵啓,編修官吳守經,記事官柳祥翼,醫官方震夔·許坫·崔龜慶·白興銓·鄭爾柱入侍,李肇曰,近日春寒尙測,聖體若何?上曰,無事矣。肇曰,大妃殿氣候,若何,中宮殿氣候,亦安寧乎?上曰,安寧矣。肇曰,令醫官入診,方震夔,入診退伏曰,脈候不沈,度數調均。許坫入診後,退伏曰,脈候沈而少數。崔龜慶,入診後退伏曰,脈候沈而少帶闊。白興銓,入診後退伏曰,脈候左右往來調順,兩寸脈洪數。鄭爾柱,入診後退伏曰,脈候左右三部盡沈,左右寸脈頗數。肇曰,都提調崔錫恒,箚批未下,故不得同爲入侍矣,聞諸醫言,則脈候帶數云,下情悶慮。不時移御,修理之事,不得擧行,不無疎冷之事,氣候恐或有觸感之患,下情尤爲憂悶。南極丹,連爲進御而有效乎?上曰,似有效矣。肇曰,忍冬茶,亦爲進御乎?上曰,進御矣。詹曰,卽今客使,到江不遠,酬應甚多,而兩大臣聯箚,批旨未下,故不爲酬應,敢達矣。上無發落。詹又達曰,金吾罪囚多滯,且有僞批罪人,而判義禁諸堂疏批未下,故本院,不得循例請牌,敢達矣。上無發落。諸臣,以次退出。
上在昌慶宮。停常參·經筵。
金始慶啓曰,行大司憲朴泰恒呈辭,執義尹淳,持平尹容未肅拜,掌令鄭啓章迎接都監都廳進,掌令愼後三,持平李匡輔在外,今日,以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,副摠管金致龍以工曹參判,本曹坐起晝仕進去之意,敢啓。傳曰,知道。
權詹,以弘文館言啓曰,修撰趙錫命,昨日旣有只推之命,更爲牌招察任,何如?傳曰,允。
又以弘文館言啓曰,本館上番副校理臣李顯章,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
金始慶,以備邊司言啓曰,文官守令,二周年內勿許遷動,已有定式,而近來文官之出宰外邑者,未及一年,輒復內遷,殊無責成之意,徒貽迎送之弊。頃於筵中,以依前定式二周年內勿許遷轉事,陳達,允下矣。頃日政,南平縣監李匡輔,移授持平,申飭曾未數日,有此內遷,事甚未安,吏曹當該堂上推考,李匡輔,仍任南平,何如?傳曰,允。
又以備邊司言啓曰,慶尙左兵使金翊相,身病甚重,累次辭狀,本司,以調理察任之意,論題以送矣。今已經年,差復無期,又爲呈狀。邊閫重任,不可一向瘝曠,左兵使金翊相改差,何如?傳曰,允。
以修撰趙錫命牌不進罷職傳旨,傳于金始慶曰,推考傳旨捧入。
以備忌記,傳于金始慶曰,長番內官鄭文益,莫重公事,誤踏啓字,極爲非矣,推考。
權詹,以吏批言啓曰,卽接成均館牒呈,則典籍韓德全,除授後過限未上來,依例改差,何如?傳曰,允。
有政。吏批,行判書柳鳳輝進,參判沈壽賢書筵進,參議尹行敎在外,同副承旨權詹進。兵批,判書李肇病,參判金始煥進,參議李廷濟病,參知柳萬重病,同副承旨權詹進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。以李濟爲司諫,申致雲爲持平,李端章爲弼善,趙翼命爲吏曹佐郞,尹光益爲兵曹佐郞,金東弼寧邊縣監,趙錫命爲獻納,南平縣監李匡輔仍任事。承傳,以李思晟爲北兵使,申聖夏·柳綏·李萬維·李基福單付副護軍,金守文單付副司果。
呂必容,以戶曹言啓曰,卽接大平館所報,則去夜四更量,南別宮守直坐更人失火,東宮齋室廚房一間燒燼,二間許,救火時破傷云,極爲驚駭。失火人,自本曹査治,失火處,卽爲修改之意,敢啓。傳曰,知道。
金始慶,以兵曹言啓曰,金虎門入直訓鍊都監把摠李重國,猝然苦痛,症狀方在危境云。淸禁之地,不可以病重之人,仍爲守直,原單子中,改付標以入之意,敢啓。傳曰,知道。
權詹,以宗簿寺官員,以提調意言啓曰,璿源譜略子孫錄中,㮒·煥·爀等職名,因臺啓刪去蒙允,所當趁卽奉行,而適値嚴冬,印役爲難,遷就至今矣。改張進上吉日,令日官推擇,則今月二十八日爲吉云。依己亥年譜略改印,合部進上例,臣等進詣闕內,請出進上及進獻冊子,改張以入,頒賜件,則許多冊子,有難全張改入,亦涉有弊,只於刪改處,依前細補,似無未安之端,依此擧行之意,敢啓。傳曰,知道。
又以弘文館言啓曰,東宮書筵所用三經印出時,進講周易印出事草記,允下矣。經筵應參之員,自有其數,而該曹爲慮經費,只以八件磨鍊,不足件數印紙,依書筵冊紙例,分定兩南,似爲便當。且四書及書傳,皆已重講,則詩傳,亦當重講,詩傳經筵所用十五件印紙,亦爲一體卜定,何如?傳曰,允。
又以弘文館言啓曰,本館下番闕直,已至多日,修撰有闕之代,令政院,稟旨,變通,差出闕員,副校理吳命新,自鄕纔已入來云,卽爲牌招,以爲推移姑降入直之地,何如?傳曰,允。
又啓曰,因弘文館草記,下番闕直,已至多日,修撰有闕之代,令本院,稟旨變通差出事,允下矣。政官,所當牌招開政,而今已夜深,待明朝牌招開政,差出闕員,何如?傳曰,允。
又啓曰,因弘文館草記,副校理吳命新牌招事,允下,而今已夜深,待明朝出牌之意,敢啓。傳曰,知道。
判義禁姜鋧,同義禁李眞儉·南就明·朴熙晉聯名疏曰,伏以臣等,頃以議讞失當,仰陳金吾辭免之疏,迄未承批,不敢開坐本府,晏然行公,惶縮度日矣。伏見諫院還收罪人柳星樞減死定配之啓,不勝惶怖隕越之至。罪人獄情,已悉於大臣之箚辭,臣等不宜更贅他說,而前後完議,臣等實與同參,及其裁處啓稟之時,亦無異辭,則凡有咎責,理難獨免。伏乞聖慈,亟罷臣等所帶金吾之任,以嚴邦憲,以謝臺議,千萬幸甚。答曰,省疏俱悉。卿等俱無所失,勿辭行公。
上在昌慶宮。停常參·經筵。
金始慶啓曰,大司憲朴泰恒呈辭,執義尹淳,持平,尹容未肅拜,掌令鄭啓章迎接都監都廳進,掌令愼後三在外,持平申致雲未肅拜未承批,今日,以監察茶時之意,敢啓。傳曰,知道。
又啓曰,近來金吾,重囚多滯,而因諸堂上之陳疏引入,尙未開坐,事甚可慮。今則疏批已下,判義禁姜鋧,同義禁李眞儉·南就明·朴熙晉,竝卽牌招,以爲趁速開坐之地,何如?傳曰,允。
以副校理吳命新牌不進罷職傳旨,傳于沈仲良曰,推考傳旨捧入。
有政。吏批,判書柳鳳輝進,參判沈壽賢書筵進,參議尹行敎在外,都承旨李萬選進。兵批,判書李肇,禁衛營將鬼薦進,參判金始煥病,參議李廷濟病,參知柳萬重進,都承旨李萬選進。吏批啓曰,玉堂闕員,今當差出,而擬望之人乏少,未准限守令,竝擬,何如?傳曰,允。又啓曰,會寧府使,今當差出,而當品中可擬之人乏少,堂上及閫帥,竝擬,何如?傳曰,允。以沈埈爲輔德,李眞洙爲文學,余垕爲奉常僉正,金尙奎爲修撰,趙世望爲會寧府使,李思晟單付兼鏡城府使。
吏批,承旨啓曰,新除授會寧府使趙世望,時無加資之命,何以爲之?敢稟。傳曰,加資。
兵批,承旨啓曰,判書將鬼薦坐起進,且無送西之事,無政事之意,敢啓。傳曰,知道。
沈仲良,以弘文館言啓曰,本館下番闕直,已至多日,其在事體,殊甚未安,新除授修撰金尙奎,卽爲牌招察任,何如?傳曰,允。
又以弘文館言啓曰,本館之殘弊,最甚於諸司,所屬員役雇價,專靠於若干奴婢身貢,而近年以來,逃故甚多,所捧日縮,雇價上下,太半不足,未得逐朔計給,員役輩呼冤無窮。故曾以逆家奴婢,限百口劃給之意,草記蒙允者,非止一再,而該曹,每以防啓爲事,成命之下,終不擧行。不但事體之未安,員役之飢餒供役,不堪支保之狀,實爲悶憐。令該曹,選上奴婢中,依侍講院例,奴婢五十口,趁今月內,卽爲劃給,以爲員役保存之地,何如?傳曰,允。
又以侍講院言啓曰,本院新除授弼善李端章,時在忠淸道定山地,書筵入番事緊,斯速乘馹上來事,下諭,何如?傳曰,允。
以修撰金尙奎牌不進罷職傳旨,傳于沈仲良曰,推考傳旨捧入。
權詹,以戶曹言啓曰,近因經費之蕩殘,不緊營繕,一倂停罷矣。至于今年,累經勅行,財力之罄竭,視前益甚,不可無別樣變通之道。闕內及宗社各陵殿外諸上司各衙門修繕之役,經用稍蘇間姑爲停止之意,奉承傳施行,何如?傳曰,允。
又以軍器寺官員,以都提調意啓曰,本寺,以武庫,專管一國武備,年例備上戎器外,大小封進之物,種種打造進排等事,及外方之許多請得,皆自本寺擔當策應,而本寺無他歲入之物,只以貢物·作紙·收稅補用矣。中年以來,若干元貢,旣多減縮,月課鳥銃,又爲停止,減之又減,所餘無幾,摠計一年之捧入,不足以當一年之需用,故員役朔廩及工匠料布,支繼無路,不得已三南月課分授取贏事,本寺都提調,陳箚備局覆啓施行,兩南二十三邑月課,本寺分授,而所謂月課火藥,例有本年間年之別,本年則自本寺劑送,間年則自本官煮取矣。其後本官間年條火藥,又自京中劑送事定奪之後,本寺所管兩南二十三邑所付間年條火藥,本寺應行之物,故勿論本年間年,本寺竝爲擔當劑送事,又爲定奪奉承傳擧行,以此廑廑補用矣。今因賑廳定奪,間年火藥取去云,其中本寺所管,不可不區別,分留上項三南月課間年火藥六千九百斤內,本寺所管兩南二十三邑間年火藥一千斤及加備,竝許仍留本寺,依前定奪,勿論本年間年,逐年劑送事,定式施行,何如?傳曰,允。
右副承旨金始慶疏曰,伏以臣,得伏見諫院之啓,以日昨捕廳草記捧入事,有當該承旨推考之請,臣不勝瞿然悚恧之至。伊日該廳草記中,以金堤吏趙泰呂,今已捉來,而此非本廳究問之事,移送秋曹爲辭,蓋如許等事,自捕廳譏捕押來之後,至於按問究覈,則該曹,似當擧行,本廳啓意,不無所據,故臣果循例捧入矣。今者諫臣,斥以率爾,至請問備,臣何敢自以爲是,而晏然仍冒於職次乎?臺議方張,縮伏竢勘,太廟動駕之辰,未參陪扈之列,通明移御之後,莫伸起居之禮,分義惶悚,置身無地。且臣夙夜供據,已浹四朔,筋力殆盡,實難堪承,連日鞫坐,犯夜觸冷,宿患痰病,挾感添㞃,罷歸之後,諸症轉加,負席叫痛,生意索然,時月之內,無望差復。出納重地,不容暫曠,伏乞聖慈,俯加矜察,亟許鐫遞臣職名,以謝臺言,以延殘喘,不勝萬幸。答曰,省疏具悉。爾其勿辭,從速察職。
應敎柳弼垣疏曰,伏以臣之慈母,素抱羸㒬之疾,氣血衰竭,飮啖厭廢,雖無疾痛之處,平善之時絶少,呻喟之日居多,少感風寒,症情輒加,委頓床褥,長事藥餌。臣以終鮮兄弟之人,實無違捨仕宦之望,而祗以沈綿之症,異於急暴之病,雖鎻禁廬之直,亦有朝夕之便,强抑情理,粗伸分義矣。卽見家中所報,病母夜來添感,咳喘發作,達宵失睡,火熱升降,頭疼膝寒,種種諸症,昨今有加云。臣方寸悶亂,不能自定,急於歸護,徑出禁門,臣罪至此,實無所逃。況今諸僚俱未承批,禁直空虛,如非情理之萬不得已,何敢爲擅離之計,而母病如此,非臣無以求醫問藥,玆不得不疾聲仰籲於仁覆之下。伏乞聖慈天地父母,俯垂鑑諒,亟命鐫削臣職名,俾得專意救護,仍治臣擅離之罪,以肅朝綱,千萬幸甚。答曰,省疏具悉。爾其勿辭,救護母病。
上在昌慶宮。停常參·經筵。
李翊漢,以都摠府言啓曰,今日入直內三廳武兼禁軍及軍兵中日習射,請出標信。傳曰,知道。
又以都摠府言啓曰,今日入直內三廳武兼禁軍及軍兵等中日習射事,標信命下矣。雨勢如此,不得爲之之意,敢啓。傳曰,知道。
金始慶啓曰,大司憲朴泰恒呈辭,執義尹淳,持平申致雲·尹容未肅拜,掌令鄭啓章,迎接都監進去,愼後三在外,連日監察茶時,事甚未安除公故及在外外,呈告未肅拜人員,竝卽牌招察任,何如?傳曰,允。
備忘記。傳于李翊漢曰,今下弓矢,仁遮外萬戶李行相處給送。
以執義尹淳,持平申致雲牌不進罷職傳旨,傳于金始慶曰,推考傳旨捧入。
沈仲良,以弘文館言啓曰,本館下番,闕直已至多日,事體未安,而副應敎朴涏,校理呂善長,修撰宋眞明,俱以陳疏未承批,不得循例請牌,副校理吳命新,修撰金尙奎,昨日旣有只推之命,竝卽牌招,以爲推移入直之地,何如?傳曰,允。
權詹,以義禁府言啓曰,卽接月令醫員玄載豐手本,則保放罪人趙鼎期,病勢今已向差云,還囚之意,敢啓。傳曰,知道。
又以御營廳言啓曰,因禮曹草記,光陵陵內捉虎事,本廳將校率領砲手,今月初八日出往,豹虎一口捉得後,仍留搜捕者,已至累日,而更無蹤迹,今姑撤還,何如?傳曰,允。
持平尹容啓曰,金姓宮人事,金在魯等事,尹廷舟事,李時弼事。措語竝見上西臬節度之任,固自不輕,北門鎖鑰之寄,亦且甚重,而頃日政,北兵使李遂良,移除平安兵使。此雖因向日金洙事爲例,一之已失,不宜再誤。況平兵旣是拿來之代,而因新帥之屢差屢遞,使當拿之死人,久未就拿,其有損事體,固已大矣。且待拿之前帥,出住私舍,不敢莅事,則西邊重地,便作無將之空營,此尤不可不慮。事當另差無故之人,急速發遣,而畢竟以遂良代之,遂良之代,又以會寧府使李思晟代之,思晟之代,又以黃海前兵使趙世望代之,勢將遲待世望之納節,使之赴任,次次交代,而自京師之會寧,殆過二千餘里,自會寧之北營,亦費日子,而自北營之西閫,又不下二千里,則遂良之到西閫,將不知當在於何月何日。此非所以軫西閫久曠之弊,而其在朝家政體,則失當甚矣。請會寧府使李思晟·北兵使李遂良,次次仍任。答曰,不允。末端事,依啓。
大司諫尹惠敎啓曰,臣彈墨未乾,新命遽下,陳章縣道,未承恩批,納符爲重,不得不冒沒出肅,而第臣於度支行査災邑之擧,有萬萬難安者。蓋湖西年事,不無優劣之可言,而至如公山等八邑,酷被水災,殆成赤地,羸瘠號呼,如經兵燹。若無別樣顧恤之政,則必將流散四方,而公私儲蓄旣空,無以措手,所可捄得一分者,唯在給災之平均。故臣與都事臣李重觀,晝夜消詳,從實磨勘,寧有一毫濫觴於其間,而該曹不復相諒,遽然致疑,問備之罰,旣及於都事,且有行査還實之令,臣以終始同議之人,罰當同被。況末梢修啓,專出臣手,則不可諉之於幕僚,而以獨免爲幸,備陳此由,移文該曹,則非但不思量處,又復勒令行査,適値臣罷歸,不能復事違覆,而凡所以行査者,專爲外官之挾詐行詐,欺罔國家者發也。臣忝叨重任,不能見孚於同朝,而至使幕僚,替臣受罰,則行査之案,雖不及臣名,行査之實,則臣固當之。官以諫爲名,而冒査行公,事未前聞,臣雖愚蒙,何敢徒貪榮寵,晏然仍據於臺次乎?請命遞斥臣職。答曰,勿辭。
權詹啓曰,大司諫尹惠敎,再啓煩瀆,退待物論矣。傳曰,知道。
沈仲良啓曰,弘文館草記,副校理吳命新,修撰金尙奎牌招事,允下矣。闕門已閉,待明朝出牌之意,敢啓。傳曰,知道。
答修撰宋眞明疏曰,省疏具悉。爾其勿辭,從速察職。
修撰宋眞明上疏,伏以臣於本職,情勢十分難强,呈病乞遞,諒非獲已,三告旣入,顒俟解鞶。乃於萬萬意象之外,特命還給辭單,臣誠惶隕狼狽,莫省攸措。日昨承牌,適在於動駕時迫,嚴裝已戎之後,事勢窘急,未暇陳籲。且伏念新元謁廟之日,偃便自在,有非臣分之所宜,然不得不冒昧出肅,仍參陪扈之列,而至於因仍蹲據,晏然供職,揆以廉隅,斷無是理。噫,臣之從前辭遜,非有他義,只以草記汰罷,世所創見,故議者紛然,多謂臣不當復冒,臣亦竊以爲,一身之有無於從班,固不關緊,而緣臣而貽羞於同列,啓弊於無窮,則誠非細事。遂乃自決于心,必欲斂跡三司,以爲自靖之圖。向日館僚之疏,不暇顧察,惟以拘迫督出,充備館直爲意,實非同席相恕之道,而不料日月之明,亦復遺照,如臣必辭之義,未蒙鑑諒,顧於應遞之地,乃反靳許,莫非臣誠意淺薄,不能見孚於上下之致也。竊念人臣處己之方,不可非義以進焉。朝家任使之道,必待可强以責之,豈有若臣所遭,而因緣乍出,靦然苟冒,不思所以自處之義者乎?遂於法駕還宮之後,退伏朝房,悉暴衷悃,而見阻喉司,未獲登徹,踪地窮蹙,惟日違召,而聖度天大,每下只推之命,臣雖冥頑,粗識分義,使臣所守,苟有一分變動之勢,則豈敢徒懷自便,專事撕捱,甘自陷於辜恩慢命之科哉?區區迷執,不但爲一身去就之節,情實未暴之前,決不當苟然冒進,而其在國家事體,亦宜顯黜疲劣之一微臣,以正其淸朝事面。此事所關,誠亦不少,而顧乃視之尋常,有若臣强引爲嫌者然,臣誠不勝訝惑慨嘆之至。荐牌之下,雖不得不來詣闕外,而只咫修門,無路入承,緘疏彷徨,輒此投進。伏乞聖明,俯賜照燭,亟許鐫改臣職名,以謝公議,以安愚分,不勝幸甚。
上在昌慶宮。停常參·經筵。
呂必容啓曰,京兆劇務,久無長官,積滯經歲,而判尹吳命峻,陳疏未承批,不爲出肅,本府事勢,誠極可慮,卽爲牌招察任,何如?傳曰,允。
以副校理吳命新,修撰金尙奎等牌不進,罷職傳旨,傳于李萬選曰,推考傳旨捧入。
李萬選,以弘文館言啓曰,副校理吳命新,修撰金尙奎,旣有只推之命,修撰宋眞明,疏批已下,竝卽牌招察任,何如?傳曰,允。
金始慶,以義禁府言啓曰,罪人李坰,旣請設鞫,不可仍置西間,移囚南間之意,敢啓。傳曰,知道。
以副校理吳命新,修撰金尙奎再招不進,罷職傳旨,傳于金始慶曰,推考傳旨捧入。
以大司諫尹惠敎牌不進,罷職傳旨,傳于金始慶曰,推考傳旨捧入。
持平尹容啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上請還收罪人尹廷舟量移之命。措辭見上請亟寢罪人李時弼仍前發配之命,更令鞫廳,依律正法。措辭見上齋郞乃是蔭路初選,而將以畀蒭牧之責,則其不可不擇也,明矣。獻陵參奉李德秀,事多鄙瑣,厚招軍卒之怨咨,刑尙淫酷,有駭道路之聽聞。如此之人,不可仍置,請獻陵參奉李德秀汰去。大司諫尹惠敎,以引嫌而退。行査之擧,在我無失,以此引嫌,殊涉太過,請大司諫尹惠敎出仕。答曰,不允。末端事及處置事,依啓。
判尹吳命峻疏曰,伏以臣才識蔑如,奉使無狀,僨誤國事,自速臺評,蓋緣該譯落留,凡卜在後。頃在丁丑,亦有稽納之事,譯舌至被杖罰,臣固曾聞,而臣之一行,若爲此留待,則列邑廚傳,其弊不貲,不獲已先二日入來矣。喉司臺省,相繼請罪,孼自己作,當誰咎哉?屛伏郊端,杜門省愆,不意敍命遽下,除旨繼降,臣驚懼震越,涕淚被面,實不知置身之所也。顧念負犯雖重,恩遇惶感,終不可偃伏逋慢,以負聖渥。玆敢趨伏輦下,以俟進退,而第臣長路車中,左脚痿廢,衰境疝氣,觸冷輒發,奔走劇地,斷無其望。不得不冒死哀籲於天地父母之前,伏乞聖慈,特回淵鑑,俯加哀憐,諒臣危苦之情,察臣篤疾之狀,將臣新授職名,亟行鐫免,以安微分,千萬幸甚。答曰,省疏具悉。臺言爽誤,何必深嫌?卿其勿辭行公。
上在昌慶宮。停常參·經筵。
大妃殿·中宮殿,藥房問安。答曰,知道。
藥房提調李肇,副提調李萬選啓曰,伏未審日間,聖體若何,大妃殿氣候,亦復何如?南極丹,連爲進御,而寢睡水刺之節,一樣平常乎?臣等,今日率諸醫入診,詳察聖候宜當,敢來問安,竝此仰稟。答曰,知道。無事,慈殿氣候安寧,南極丹,連爲進御,寢睡水刺之節,一樣平常矣,勿爲入診。
呂必容啓曰,判尹吳命峻疏批已下,更爲牌招察任,何如?傳曰,允。
金始慶啓曰,因禁府啓目,罪人李坰設鞫事,命下矣。處所何處爲之乎?敢稟。傳曰,本府爲之。
沈仲良,以弘文館言啓曰,副校理吳命新,修撰金尙奎,旣有只推之命,所當更請牌招,而副校理吳命新,身有實病,不得循例請牌,修撰金尙奎,更爲牌招,應敎柳弼垣親病受由,亦已累日,一體牌招察任,何如?傳曰,允。
又以弘文館言啓曰,本館下番修撰臣宋眞明,以實錄廳郞廳,晝仕出去,而每每草記,殊涉煩瀆。今後則除草記往來之意,敢啓。傳曰,知道。
李萬選啓曰,今月二十七日都目政事,爲之之意,敢啓。傳曰,知道。
以應敎柳弼垣,修撰金尙奎等牌不進,罷職傳旨,傳于沈仲良曰,推考傳旨捧入。
呂必容,以戶曹言啓曰,近來本曹財力蕩竭,常患經用之難繼,而闕內各處飛陋匠·水工等雇價,實無推移上下之勢。故逆家奴婢,專屬本曹,補用雇價事,入啓定奪,而籍沒奴婢,元數零星,不足爲一年雇價四分之一,故各衙門請得之類,又爲陳啓,一倂勿施矣。弘文館·侍講院,不量本曹之形勢,選上奴婢各五十口,又爲請得,當初逆家之不許劃給者,誠出於補用經費之意,而本曹木布之用,專靠於選上奴婢,其所需用之緊重,亦非兩司員役等朔下之比。今此奴婢之請得,決難準施,不爲劃給之意,分付兩司,何如?傳曰,允。
以備忘記,傳于權詹曰,長番內官李景聃,當爲莫重公事,誤踏啓字,極爲非矣,推考。
持平尹容啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上請還收罪人尹廷舟量移之命。措辭見上請亟寢罪人李時弼仍前發配之命,更令鞫廳,依律正法。措辭見上方岳之任,孰非不重,而嶺南視諸路爲最,蓋其物重地大,決非人人所可堪任故也。監司李世瑾,才具不足以理煩劇,而此亦不須言耳,考其平生,無一可取。粧點衣裳,殆類婦女之貌樣,修飾邊幅,全無士夫之風味。且性本苛細,以察爲明,事多刻覈,以酷爲威,殘虐之刑,怪駭之擧,到處恣行,難以盡擧。爲人如此,而其何以憚壓七十州縣,任按察旬宣之責乎?請慶尙監司李世瑾罷職。答曰,不允。末端事,依啓。
上在昌慶宮。停常參·經筵。
李翊漢啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以義禁府郞廳,以左右相意言啓曰,因義禁府啓目,罪人李坰,設鞫嚴問事,允下矣。向日黃夏臣設鞫事,命下後,此等事設鞫與否,遍考前例,終無所得矣。厥後聞戊辰年間,有李松全御批僞造獄事云,故披出文案,則戊辰正月,李松全以僞批傳播事被囚,自本府終始推覈,元無設鞫之事。其時憲府論啓,請爲設鞫,則批答以敎旨僞造,無別設推鞫之例,當令本府,不拘日次,逐日開坐爲敎。本府前例及先朝下敎如此,向日請鞫,旣涉輕遽,前例考出之後,今又請設推鞫,殊未妥當。今此罪人李坰,一依戊辰例,仍令本府鉤覈,何如?傳曰,允。
以備忘記,傳于沈仲良曰,史官二員待命,騎馬六匹立之。
傳于權詹曰,史官二員待命。
沈仲良,以耆老所言啓曰,凡大小衙門之所以成樣者,莫不由於依賴之厚薄,而今我本所,則事體之敬重,異於他司,如非略干收稅之事,則國家養老之意,顧安在哉?此所謂有形則有影之類,而本所曾昔折受之地,在於江原道江陵·德方連谷兩面矣。己亥年,因其形勢之便易,以其兩面,換得本府境內所在之地,此所謂內面也。一自相換之後,無弊收稅者,亦有年所,少無如何之端矣。忽於壬寅春,史官下去之日,此處未免入於書啓中,仍爲革罷者,今至三年也。蓋論書啓中所陳廟堂之回啓,則指謂此處,或近於史閣云,而募民火耕之際,不無失火延及之患,或以本是江陵之蔘田,一自換給之餘,蔘之收稅,橫及於沿海之民,或以爲此地,乃是江陵府之要害處,而一府之興替,在於此地之有無云云者,實未曉其意也。所謂蔘稅云者,本非地産,而謂之也。地雖不産,居民駕其蔘稅,故有此冒稱之端,而如非居民,則雖有其地,蔘之一稅,從何所出?旣有其民,而又非火耕,則雖欲納稅,物亦何出耶?是以,有火耕,然後有居民,理勢固然,而此火耕之擧,不在於本所換得收稅之後,而粵自古昔,不知其幾許年,則今不可以火耕之故,謂之將有延及史閣,而革蠲者,明矣。此處之於史閣,所相距百餘里,而其間大川之相隔,不可掩目,而反謂之以四十餘里挨逼火患之意,啓聞論罷者,不亦失實之甚者乎?本所事體之尊重,別於前日,而以此換得模樣之地,終未免永革,則其爲殘甚,何異於江陵府之所惜乎?然而江陵之一得一失,不甚爲有無,而至於本所,則失此一處,實無成樣之望。奉讀先朝受敎,而不覺感愴。雖以本地民情論之,屬於本府,則有若死地,而願爲還屬之聲,至今不撤,民情之難遏,京外之所共知也。以其相換之地,依前還屬,以爲一分惠養之意,特令該曹,分付本道,何如?傳曰,允。
權詹,以長生殿郞廳,以提調意言啓曰,各項匠人,皆有料布,而本殿則事體至重且大,所屬匠人,實非凡干匠人之比,獨無料布,故除收稅貿板爲業之意,累次榻前定奪矣。其後戶曹,一倂收稅事,草記定奪,則本殿棺槨匠等,尤無聊生之道,將至於不得保存之境,不可無別樣變通之道。聞永平板買賣之廛,卽棺槨匠之本業,而中間見奪於無賴輩云。今使棺槨匠,設肆二牌,與已設之廛,一體興販,以爲聊生應役,似爲得宜。以此分付該署,何如?傳曰,允。
持平尹容啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上請還收罪人尹廷舟量移之命。措辭見上請亟寢罪人李時弼仍前發配之命,更令鞫廳,依律正法。措辭見上敬陵參奉宋秀一,本以庸瑣之人,及授本職,又多疵謗之端。昨年有一言官將欲劾去,則䌤縫圖免,晏然仍冒,終無自處之事,其爲無恥,亦已甚矣。宗簿直長李夏範,論其行己,則全無士夫風習,語其爲人,則不似官員貌樣,人皆嗤點,莫不爲駭。如此之類,俱不爲置而不論,請敬陵參奉宋秀一,宗簿直長李夏範,竝命汰去。答曰,不允。末端事,依啓。
上在昌慶宮。停常參·經筵。
金始慶啓曰,行大司憲朴泰恒,持平尹容呈辭,執義尹淳未肅拜呈辭,掌令鄭啓章呈辭受由,掌令愼後三在外,持平申致雲未肅拜未承批,今日以監察茶時之意,敢啓。傳曰,知道。
沈仲良啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
李翊漢啓曰,今正月二十五日,各司內摘奸單子,有頉處察推事,命下矣。西活人署巫女玉賓·世貞·相伊·阿只等,無緣闕點,令攸司推治,何如?傳曰,允。
以備忘記,傳于沈仲良曰,史官二員待命,騎馬六匹立之。
李翊漢,以御營廳言啓曰,今此下番別馬隊別破陣試才賞格,從分數多寡,本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西一番別馬隊五十四名,標下軍一名,已爲逢點整齊矣。來二月初一日,與東營入直十五番別馬隊替代後,舊軍放送之意,敢啓。傳曰,知道。
沈仲良,以禮曹言啓曰,卽接崇陵參奉所報,則本陵元無位田,先王朝,因大臣陳達,劃給楊州伏在糧餉廳屯田,陵卒輩賴以資生矣。今因尹氏上言,自備局覆啓,還爲出給。本陵以近代園寢,最甚凋弊,陵卒之扶支,特以若干位田之耕食故耳。到今猝然見奪,若無代給之擧,則必有逃散難保之患。似聞各陵請得位田,自本曹入啓許給,而戶曹輒皆防塞,此則旣異於無端請得,雖因尹氏之稱冤,不得已出給,而其在朝家事體,不可不代給田土,以卒先王朝顧恤陵卒之惠澤。楊州伏在,籍沒瓦孔面田畓竝四十四卜八束,金村面田畓竝八十三卜,禿音面田二十二卜六束,乾川面田畓竝五十七卜九束,古州內畓九卜五束,檜巖面田畓竝十七卜九束,古州內田畓竝四十一卜六束之地,自本曹措辭啓稟,以爲劃給之地云。本陵位田,當初劃給,出於先朝特敎,則事體自別,而今因尹氏之上言,雖爲還給,代土請得,事理當然。又與新折受有異,其在顧恤陵卒之道,代土劃給,似合事宜。依所報劃給之意,分付該曹,何如?傳曰,允。
又以禮曹言啓曰,卽接翼陵參奉所報,則本陵曾受位田於黃海道谷山,收稅有年,而甲午年諸宮家折受勘定之日,混入於革罷之中,陵卒輩,貧不能保存。一依明陵例,舊折受還屬之意,論報本曹,則自本曹,歷擧事實,啓請蒙允之後,戶曹乃以陵卒有復戶奉足爲言,至於本陵,比同於章陵·惠陵新折受之請,一切防塞,蓋守護軍,卽今貧殘形勢,將至於渙散之境。前報中新請嘉山兩筒,雖不敢更論,而只以谷山吾舍面舊折受,依明陵例,還屬本陵,俾爲陵寢守護之地云。頃因本陵參奉所報,本陵位田還給事,覆啓允下之後,地部以其章陵·惠陵,竝請新折受之故,援據先朝受敎,一例防塞。該曹爲慮其新折受之弊,則凡係新折受之處,雖或不許,至於谷山五舍面,自是本陵曾受之地,而同時革罷之明陵位田,今已還屬,則本陵事體,宜無異同。又況各陵之位田折受,未嘗以陵卒之復戶奉足,有所拘礙,則或許或否,殊涉不均。所謂黃海道谷山五舍面,更令該曹,一依明陵例,特許還給,俾令貧殘陵卒,得爲保存守護之地,何如?傳曰,允。
權詹,以禁衛營言啓曰,六番中部左司屬京畿五哨軍兵逢點實數,六百五十二名,一番海西別驍衛五十五名,步軍標下一名,已爲點閱整齊。來二月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以禁衛營言啓曰,來四月當京畿·江原兩道軍兵,當爲連續上番,而係是農月,故依事目,七番中部中司屬京畿四哨及江原道一哨合五哨,則四月一朔立番,七番中部右司屬江原道五哨,則閏四月一朔立番,而當其番次,每於前月二十五日,京中逢點,三番·四番海西別驍衛,一體調送,逐朔立番之意,三道監兵使處,豫爲知委,何如?傳曰,允。
沈仲良,以迎接都監言啓曰,忠勳府都事沈維賢,都監郞廳啓下察任矣。卽接錄勳儀軌都監移文,則儀軌郞廳李衡秀外任代,忠勳府都事沈維賢差下,役事方張,不可兼察他都監之役云。沈維賢,本都監郞廳之任改差,其代以廣興倉主簿朴弼哲差下,使之察任,何如?傳曰,允。
上在昌慶宮。停常參·經筵。
申時酉時,日暈兩珥。
金始慶啓曰,大司憲朴泰恒,持平尹容呈辭,執義尹淳未肅拜呈辭,掌令愼後三在外,掌令一員未差,持平申致雲未肅拜未承批,今日,以監察茶時之意,敢啓。傳曰,知道。
權詹啓曰,京兆,以首席之久不行公,事務多滯,判尹吳命峻,連日陳疏,尙不出仕,左尹南就明,右尹朴熙晉,亦皆呈告,不爲行公,竝卽牌招察任,何如?傳曰,允。
假注書宋徵啓服制,代李重震爲之。
行都目政事。吏批,行判書柳鳳輝進,參判沈壽賢進,參議尹行敎在外,都承旨李萬選進。兵批,判書李肇進,參判金始煥進,參議李廷濟,參知柳萬重進,左副承旨李翊漢進。
吏批啓曰,今都目政,各岐仕滿應遷者相避及未準朔監察·禁府都事·刑曹掌隷院郞官,各司久任時推人員,竝擬,何如?傳曰,允。
又啓曰,玉堂闕員,今當差出,而擬望之人乏少,未準限守令,竝擬,何如?傳曰,允。
又啓曰,慶尙監司及江原監司瓜滿之代,今當差出,而擬望之人乏少,承旨外任,竝擬,何如?傳曰,允。
兵批啓曰,兵使各使多窠,今當差出,而擬望之人乏少,水使及守令,竝擬,何如?傳曰,允。
又啓曰,平安兵虞候,今當差出,而擬望之人乏少,守令竝擬,何如?傳曰,允。
又啓曰,守令多窠,今當差出,未準朔禁軍將及都事·守令,竝擬,何如?傳曰,允。
傳于金始慶曰,淸白吏戰亡子孫各別錄用事,言于兩銓。
又傳曰,初入仕各別擇擬事,申飭銓曹。
又傳曰,十考十上·五考五上,純褒抄啓及連次褒啓守令·邊將等,各別錄用事,言于兩銓。
吏批啓曰,頃日侍從臣父年七十·八十人抄啓時,臣曹,未及聞知,有落漏之人,故今亦一體別單書入之意,敢啓。傳曰,知道。
吏批啓曰,前會寧府使趙世望,未赴任,改差,所授加資,依例還收之意,敢啓。傳曰,之道。
吏批啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。去癸卯年秋冬等褒貶,不得爲之,故當出六品者,未免積滯,依例遷轉,何如?傳曰,允。
吏批啓曰,慶尙監司,以鎭海民人所訢,同縣監吉尙義瓜滿當遞,特爲仍任事馳啓矣。吉尙義,三年之內,二次居中,其無治績可知,而瓜滿替代,乃是金石之典,有難撓改,狀啓內辭緣,置之,何如?傳曰,允。
又啓曰,都目大政,郞官,不可不備員,新除授佐郞宋眞明,使之卽爲出肅,仍參政事,何如?傳曰,允。
兵批啓曰,世弟翊衛司衛率宋煒呈狀內,所患篤疾危重,方在死生未分之中,斯速入啓遞改云。病勢如此,則胄筵之任,不可久曠,今姑改差,何如?傳曰,允。
又啓曰,世弟翊衛司副率尹忠敎呈狀內,脚部所患,三年作痼,戶庭動作,尙須人扶,斯速入啓處置云。病勢如此,則出入胄筵之任,不可久曠,今姑改差,何如?傳曰,允。
又啓曰,閫帥臣父年七十以上者,依侍從臣父例抄啓稟旨事,已有定奪矣,別單書入之意,敢啓。傳曰,知道。
又啓曰,加里浦僉使李烱,前萬戶尹濁等,或戰船修葺,公廨營建,或軍器什物新備改修之功,俱有加資之命,而李烱·尹濁,雖已資窮,未經准職,何以爲之?敢稟。傳曰,特爲加資。
以李晩器爲歸厚別提,李挺徽爲掌院別提,尹潚爲宗簿直長,朴枝發爲引儀,崔恒齡爲平丘察訪,李璜爲召村察訪,李安世爲彦陽縣監,鄭啓章爲林川郡守,李齊尙爲旌善郡守,兪業基爲龍宮縣監,李匡世爲義興縣監,宋徵賢爲丹城縣監,宋眞明爲吏曹佐郞,趙翼命爲副修撰,金東弼爲慶尙監司,李正臣爲江原監司,典籍二單,宋重弘·全聖澤,會寧府使李思晟,仍任事承傳,前府使趙世望,今降通政,幽谷察訪鄭建周,梁山郡守吳守經,以李聖天爲務安縣監,李匡德爲司書,黃爲軍資主簿,李蘅爲司䆃主簿,李相華爲濟用直長,李邦鎭爲社稷直長,鄭壽䈁爲宗廟奉事,李明升爲司䆃僉正,金錫基爲監察,洪鼎輔爲盈德縣令,李夏源爲江陵府使,成均博士單李漢相,校書博士單洪受龜,李德淳爲戶曹正郞,朴淳貞爲竹山府使,金垕爲豐川府使,姜澤爲鎭海縣監,尹澓爲禁府都事,南近明爲活人別提,吳彦胄爲內贍直長,李益烱爲掌苑直長,沈命哲爲繕工奉事,尹淵爲司饔奉事,柳諫爲順天府使,李廷彬爲金海府使,金鼎夏爲永興府使,申光夏爲寧邊縣監,徐命淵爲忠州牧使,鄭錫疇爲高陽郡守,鄭再僑爲校書校理,校書著作單金夢佐,李春輝爲祥雲察訪,李以濟爲司藝,金東俊爲兵曹佐郞,李挺徽爲司評,朴昌厚爲旌善郡守,姜德彦·南泰慶·李基命爲典籍,鄭潤先爲戶曹佐郞,文在中爲奉常判官,趙翼命爲兼校書校理,李相華爲司圃別提,李顯道爲司僕主簿,李蓍明爲司圃直長,尹審爲典設別檢,鄭錫耆爲長興奉事,徐宗遜爲敦寧奉事,安宗大爲博川郡守,洪聖輔爲慶尙都事,朴性毅爲直講,趙泰億爲濟用監提調,吳命峻爲繕工監提調,南就明爲內資寺提調,校書副正字單金益忱,以李彦祥爲兼內禁將,李檉爲大丘營將,金以興爲忠淸水虞侯,金浹爲宗鍊副正,金九齡爲安興僉使,林重爲蝟島僉使,楊鳳鳴爲白翎僉使,尹弼履爲都摠都事,張碩權爲全羅左虞候,金宗杓爲花梁僉使,禹成績爲坡知僉使,趙倓爲平安兵虞侯,具後翼爲慶尙左兵使,韓範錫爲慶尙右水使,北兵使李遂良仍任事承傳,洪禹楫爲法聖僉使,李廷壽爲副司直,鄭啓章·朴鏜副護軍,李廷傑·金尙奎副司果,全羅左水虞侯安湜,今加折衝加資事承傳,金南老爲玉江萬戶,韓晉起爲西生僉使,金起明爲荏子島僉使,李松壽爲安義僉使,柳儆爲天摩僉使,方禹珍爲兎城僉使,柳胤庚·崔震雄爲威鳳山城別將,丁道興爲永達萬戶,全舜元爲訓鍊僉正,金世寬爲判官,高效元爲判官,崔元慶爲主簿,具鳳昌爲忠淸兵使,南益華爲黃海水使,朴星東·李后潛爲僉知,韓載萬爲五衛將,崔世鵬爲月串僉使,柳聖澄爲三陟營將,副司果張爾樞·趙長壁·金益重·尹得商以白守一爲兼內禁將,李㙾爲忠翊將,閔允昌爲衛率,李顯謨爲副率,尹就商爲都摠管,黃應洙爲都摠經歷,申光宅爲都摠經歷,金相壁爲都摠都事,張爾樞·金翰國爲訓鍊主簿,朴明梓爲老江僉使,李滌爲武兼,朴尙玄爲宣傳官,李眞哲爲都摠都事,鄭德鳴·李壽松爲訓鍊判官,張爲加里浦僉使,張爾樞爲雲寵萬戶。
兵批,承旨啓曰,新除授平安兵虞候趙倓·大丘營將李檉,時無加資之命,何以爲之?敢稟。傳曰,加資。
又啓曰,新除授內禁衛將李彦祥,時無加資之命,何以爲之?敢稟。傳曰,加資。
金始慶,以戶曹言啓曰,本曹正郞李齊尙,爲人精詳,且解事務故,方掌經費司,各司冗費,專意査正,兼任應辦色,支勅凡事,擔當責應矣。今日政,移拜旌善郡守,當此經費虛竭客使迫頭之日,舍此解事良官,而不可付諸生手,旌善郡守李齊尙,今姑改差,仍任本曹正郞,以責成效,何如?傳曰,允。
上在昌慶宮。停常參·經筵。
金始慶啓曰,行大司憲朴泰恒,持平尹容呈辭,執義尹淳未肅拜呈辭,掌令愼後三在外,掌令一員未差,持平申致雲未肅拜未承批,今日,以監察茶時之意,敢啓。傳曰,知道。
李翊漢,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
李萬選,以弘文館言啓曰,本館僚員,近甚苟簡,昨日下番闕直,事體未安。闕員,今日政盡數差出,仍卽牌招入直之地,何如?傳曰,允。
權詹啓曰,因弘文館草記,闕員,今日政盡數差出,仍卽牌招事,允下矣。應敎尹聖時,所當牌招,而今已日暮,待明朝出牌之意,敢啓。傳曰,知道。
權詹啓曰,卽接義州府尹狀啓,則勅行渡江,迫今今明云,西路守令,不可不催促發送,今都目政,新授西路各邑守令,竝令該曹,先爲下批,給馬發送,而其中未署經人員,宜有除署經發送之擧,何以爲之?敢稟。傳曰,除署經發送。
又啓曰,以西路各邑新除守令,催促給馬發送之意稟啓,而除署經發送事,允下矣。畿邑新除守令,似當一體施行,何以爲之?敢稟。傳曰,一體發送。
金始慶啓曰,假注書李重震,時無職名,依例付軍職,冠帶常仕,何如?傳曰,允。
又啓曰,左承旨呂必容,甥姪故學生沈墺妻孺人趙氏身死,服制已行四日,出仕,何如?傳曰,允。
李翊漢,以備邊司言啓曰,會寧·慶源開市,旣已完畢,令承文院,撰出咨文,付送於今此謝恩使之行,何如?傳曰,允。
吏批,行判書柳鳳輝進,參判沈壽賢進,參議尹行敎在外,都承旨李萬選進。兵批,判書李肇進,參判金始煥進,參議李廷濟進,參知柳萬重進,左副承旨李翊漢進。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,全羅監司,今當差出,而擬望之人乏少,承旨及守令竝擬,何如?傳曰,允。
兵批啓曰,訓鍊院正,今當差出,而擬望之人乏少,外任竝擬,何如?傳曰,允。
吏批,以尹得龜爲掌苑別提,以尹尙遠爲濟用直長,以洪致厚爲尙瑞直長,以李弘躋爲濟用奉事,以李德淳爲髙靈縣監,以李廷說爲刑曹佐郞,以朴弼哲爲工曹佐郞,以尹就咸爲兵曹佐郞,以南壽彦爲禮曹佐郞,以李眞望爲刑曹參議,以李以濟爲掌令,以宋眞明爲兼校書校理,以尹聖時爲應敎,以趙泰億爲弘文提學,以李肇爲知經筵,以吳命峻爲知春秋,以金始嬉爲禮賓直長,以朴廷烓爲尙瑞副直長,以李敬臣爲繕工奉事,以李益炯爲宗簿主簿,以柳祥翼爲禮曹佐郞,以黃爾章爲大司諫,以趙銑爲社稷奉事,以李公胤爲廣興副奉事,以李山老爲掌苑直長,以南近明爲廣興主簿,以李相華爲監察,以朴璘爲典籍,以金重泰爲典籍,以田時雨爲承文校檢,以安瑞雨爲承文判校,以金始鑌爲司藝,以南泰慶爲禮曹佐郞,以韓師得爲說書,以林世諿爲司饔奉事,以金沃爲義盈奉事,以金就綱爲典籍,以李益炯爲監察,以李晩器爲禁府都事,以李錫祿爲戶曹正郞,以柳徵龜爲刑曹佐郞,以尹聖時爲兼弼善,以李廷濟爲全羅監司,以姜命載爲活人別提,以權孚爲相禮,以洪重範爲監察,以曺夏鐘爲獻陵參奉,以李河爲敬陵參奉,以李普成爲恭陵參奉,以李萬升爲健元陵參奉,以李顯望爲顯陵參奉,以宋徵泰爲康陵參奉,以李挺柱爲惠陵參奉,以李宗遠爲寧陵參奉,以柳夏述爲英陵參奉,以李得輔爲靖陵參奉,以金始炡爲禧陵參奉,以鄭東羽爲永徽殿參奉,以李喜泰爲徽陵參奉,以朴泰範爲西部參奉,以李壽益爲黃山察訪,以趙尙命爲連源察訪,以金權爲金井察訪,以丁來復爲慶安察訪,以蔡成胤爲兵曹參議,以李眞儒爲兼同經筵,以趙翼命爲兼文學,以李達冕爲歸厚別提,以徐宗朝爲司圃別提,以金聖運爲宗簿主簿,以柳祥翼·金東俊單付兼春秋,以趙仲明單付養賢主簿,以李景白單付養賢直長,以金白虎單付養賢奉事,以濟用直長尹尙遠,典牲直長朴弼基相換,行工曹判書洪萬朝,今加崇祿,年八十侍從臣父加資事承傳。
兵批,以許㙉·鄭暘賓爲訓鍊主簿,以金周鼎爲宣傳官,以李榏爲都摠經歷,以鄭來徵爲訓鍊僉正,以韓圭爲兼羽林將,以金浚爲訓鍊正,以尹東源爲侍直,以申德夏爲晉州營將,以姜渭起爲惠山僉使,以金光浚爲訓戎僉使,以趙長璧·金益重·韓萬慶爲武兼,以鄭一萬·徐昌碩單付訓鍊主簿,本院去官,以鄭暘賓爲夞怪萬戶,以申弼周爲訓鍊副正,以徐命茂爲都摠經歷,以申益三爲都摠都事,以權興駿·申光宅爲宣傳官,以李弘植爲都摠經歷,以金泳爲中樞都事,以柳星燦爲訓鍊主簿,以鄭德鳴爲都摠都事,以沈始禧·李桂年爲宣傳官,以申光德·韓洸爲武兼,以宋台明·黃演爲部將,以金基弼·朴珩爲守門將,以李明坤爲洗馬,以鄭載夏·尹惠敎·柳弼垣單付副護軍,以李重震單付副司正,群山僉使魏赫萬仍任事承傳,以具文泌爲都摠都事,以權冏爲都摠經歷,以李譔爲武兼,以崔俊齊爲訓鍊主簿,以崔振河爲永達萬戶,以金洸爲武兼,以金溭·姜晦爲訓鍊判官,以房斗紀爲部將,以尹汝聘·金相斗爲訓鍊主簿,以金重一爲武兼,以鄭東齊爲部將,以金翊相·安世煜·崔世珪·李井煥·閔濟章單付副護軍,權管秩,同仁李行德,安原權時中,乶老知金敬河,於汀灘金處兌,乾川金振弼,乾原黃翊周。
兵批啓曰,新除授永達萬戶丁道興呈狀內,老母年今七十,他無兄弟,不得遠離赴任云。邊將之親年七十無兄弟獨子者,許遞其任,已有定式,依例改差,何如?傳曰,允。
權詹,以成均館官員同知館事意啓曰,今正月初七日,儒生上旬輪次,今月內無故日退行事,曾已啓達蒙允矣。大提學時未差出,今已更無餘日,限內不得爲之之意,敢啓。傳曰,知道。
假注書趙尙命外任,代徐命彬爲之。
事變假注書金權外任,代蔡膺萬爲之。
李萬選,以侍講院言啓曰,本院奴婢元數鮮少,而近來雜頉漸多,生産絶無,以致所捧零星,諸般需用,極爲苟簡,目今員役等朔下,無以繼給,出債於錢布衙門者,殆過數百兩,而還報無路。故昨年枚擧難支之狀,各司選上奴婢五十口,劃給本院,以爲支用成樣之意,陳稟蒙允,徵貢需用矣。才因玉堂之請得奴婢,自戶曹,竝與本院之已爲劃給者,一體還寢之意,草記防塞者,已是萬萬意外,且有違於軫念本院劃給支用之本意,玉堂之未及折受者,雖或防塞,如本院之折受經年,已爲收貢者,追後還寢,實無義意,依前啓下施行之意,分付該曹,何如?傳曰,允。
權詹,以義禁府言啓曰,卽接月令醫員金道恒手本,則時囚罪人趙鼎期,本以老病之人,久處冷地,添得寒疾,頭痛如碎,咳嗽喘息,兼有膈塞之症,食飮全廢,氣息奄奄,自前罪人病勢如此,則有保放救療之規,敢此仰稟。傳曰,依爲之。
又以兵曹言啓曰,本曹判書臣李肇,呈辭入啓,參判臣金始煥,以身病陳疏,臣萬重,見差社稷大祭薦俎官,明日當爲肄儀進去,而他無替直之員。新除授參議臣蔡成胤,明日待開門牌招察任,何如?傳曰,允。
上在昌慶宮。停常參·經筵。
宣祖大王忌辰齋戒。
下直,竹山府使朴淳貞,豐川府使金垕,高陽郡守鄭錫疇,寧邊縣監申光夏,博川郡守安宗大。
藥房副提調臣李萬選啓曰,伏未審日間,聖體若何,大妃殿氣候,亦復何如?臞仙南極丹,連爲進御,而寢睡水刺之節,一樣平常乎?劑入南極丹,當盡於今日,臣率諸醫,趁早入診,詳察聖候後,議定繼進當否宜當,敢來問安,竝此仰稟。答曰,知道。無事,慈殿氣候安寧。南極丹進御,寢睡水刺平常矣。
金始慶啓曰,行大司憲朴泰恒,持平尹容呈辭,執義尹淳未肅拜呈辭,掌令愼後三在外,李以濟未肅拜,持平申致雲未承批,今日,以監察茶時之意,敢啓。傳曰,知道。又啓曰,備邊司郞廳來言,今日賓廳坐起日次,而大臣陳箚未承批,不得來會云矣,敢啓。傳曰,知道。
藥房再啓曰,臣入診退出之後,與諸御醫,反復商議,則皆以爲臞仙南極丹,加進宜當云,此藥一劑,卽爲劑入之意,敢啓。傳曰,知道。
權詹啓曰,以應敎尹聖時牌不進罷職傳旨,傳曰,推考傳旨捧入。
假注書徐命彬有頉,代以宋徵啓爲之。
權詹,以迎接都監言啓曰,卽接遠接使移文,則京外宴享及儺禮軒架,一倂減除,而只設夕茶啖云,宴享儺禮兩色郞廳,今姑減下,在前宴享減除時,例有中路,別遣問安使之例。今亦依近例,令政院,差出別問安使一員,卽日下送,使於勅使相遇處,措辭致謝,何如?傳曰,允。
權詹,以迎接都監言啓曰,卽接遠接使移文,則勅行,今二十七日,自義州離發,二月十一日入京云。此是曾前禮曹所擇吉日,以此日入京之意,遠接使處,回移,各該司及京畿·開城府·黃海道,亦爲知委,何如?傳曰,允。
權詹,以迎接都監言啓曰,卽接遠接使移文,則路程記及賜物單子,謄書送于都監矣。路程記及賜物單子,正書以入之意,敢啓。傳曰,知道。
權詹,以迎接都監言啓曰,勅使旣減各宴,則入京第三日,大臣有請行茶禮之例。今亦依例備待之意,敢啓。傳曰,知道。
權詹,以迎接都監言啓曰,勅使越江狀啓,今已入來,都監責應凡事,十分緊急,而館伴沈檀,尙不出仕,事甚可慮。令政院稟旨,各別催促行公,以爲備員之地,何如?傳曰,允。
權詹啓曰,因迎接都監草記,勅使越江狀啓入來,都監責應凡事緊急,館伴沈檀,尙不出仕,令本院稟旨,催促行公事,允下矣。館伴沈檀,以陳疏未承批,雖在引入中,而都監事急,卽爲牌招察任,何如?傳曰,允。
權詹啓曰,館伴沈檀牌招事,允下矣。日勢已暮,家在城外,待明朝出牌之意,敢啓。傳曰,知道。
權詹,以弘文館言啓曰,本館下番闕直,已過累日,事體未安,應敎尹聖時旣有只推之命,竝與副校理吳命新,一體牌招,以爲推移姑降入直之地,何如?傳曰,允。
權詹啓曰,因弘文館草記,應敎尹聖時,副校理吳命新牌招事,允下矣。所當出牌,而家在城外,今已夜深,待明朝出牌之意,敢啓。傳曰,知道。
權詹,以迎接都監言啓曰,勅使京外宴享,一倂減除事,遠接使,旣已移文,而第仁政殿接見時及館所親臨接見時茶禮,俱不可不豫備待令。以此,分付司饔院及各該司,何如?傳曰,允。
權詹,以迎接都監言啓曰,都監都廳鄭啓章,郞廳鄭錫疇外任,代軍資監正鄭行五,戶曹正郞李錫祿差下,郞廳鄭潤先·尹世恒·朴弼哲,俱有故,竝改差,其代,以濟用監判官柳載和,漢城府判官尹東卨,禮曹正郞柳升鉉差下,使之察任,何如?傳曰,允。
右議政李光佐箚曰,伏以臣,昨伏見副修撰權斗經之疏,所以條責臣身者,多涉罔赦之科,臣惶駭懍懼,不知措身之所失,行藥賊婢,尙今假息於宮庭之內,臣忝大臣,安得免不能誅討之罪?若謂臣,無季文子之心,置諸相忘,無意必討,則誠亦冤矣。在言者,亦非摭實之論,而如其情誠淺薄,不能感動上聽,尙不得覈出而正法,則固臣所日夜憂迫,腐心痛㦖者,自反之不暇,何敢以人不見諒,爲一分自解之圖?天日在上,當有以下燭此苦心矣。至於李時弼事,臣之淺見,具在筵奏,一覽可以曉然,誠宜其有一分冤狀,故不得不直陳於君父,以竢處分耳。自非然者,臣何籍於幺麼蟣蝨,故爲此縱捨之論,聖上,亦何至於特施貸死之仁哉?今其所論,有若臣,明知其罪狀,而猶視以薄物細故然,何其大不恕人也?噫,爲人臣子,被人疑意,故緩於討亂逆,則固不可靦面於天壤,況身列三事,而得此於人者哉?理宜顯受鈇鉞,爲㐌人戒,玆敢席藁私次,瀝血哀籲,伏乞聖慈天地父母,特命削臣職秩,下臣司敗,議臣之罪,重賜勘處,公私幸甚。臣成此箚未上,而論斥之章,相續而發,在京儒臣之言,則誠出於忠愛之意,而言之愈緩,責之愈切,臣之慙悼,尤不可言,諫臣之斥以恬嬉,亦有悚惕不自安者,惟有速被嚴勘,庶得以少謝公議,瞻望雲霄,不勝懇祈。取進止。答曰,省箚具悉卿懇。臺言之過當,何足深嫌?至於李時弼,旣已的處,於卿苦心,昭晰無蘊,須體前旨,安心勿辭。速出論道,用副企望。仍傳曰,遣史官傳諭。
甲辰正月二十九日巳時,上御進修堂,藥房入診入侍,副提調李萬選,假注書李重震,記注官權宏·柳祥翼,御醫方震夔·許坫·許信·權聖揆,萬選進伏奏曰,日氣稍寒,聖候,何如?上曰,無事矣。大妃殿氣候一樣安寧乎?上曰,安寧矣。又啓曰,令醫官診候,何如?上曰,唯。震夔進伏診曰,脈度調均且好矣。坫進伏診曰,脈度往來,則調均,而左手三部方關尺,稍高矣。信進伏診曰,脈度左邊似大,而度數則調均且好矣。聖揆進伏診曰,左右脈度,數則頗減,往來調均矣。萬選又啓曰,卽伏見平安監司義州府尹狀啓,則勅行入京之期,當在來十一日間,廟堂,多有時急擧行之事,而左議政崔錫恒,右議政李光佐,陳箚累日,尙未承批,未得出仕,或不無臨時窘急之弊,承批出仕,然後可以擧行,故敢此仰達。上曰,當依爲之。
上在昌慶宮。停常參·經筵。
宣祖大王忌辰。
金始慶啓曰,行大司憲朴泰恒,持平尹容呈辭,執義尹淳未肅拜呈辭,掌令愼後三在外,掌令李以濟未肅拜,持平申致雲未肅拜未承批,今日以監察茶時之意,敢啓。傳曰,知道。
以應敎尹聖時,副校理吳命新,牌不進罷職傳旨,傳于李萬選曰,推考傳旨捧入。
李萬選啓曰,假注書宋徵啓,時無職名,依例付軍職冠帶常仕,何如?傳曰,允。
權詹啓曰,館伴沈檀牌招不進推考傳旨,纔已捧入,而都監凡事,十分緊急,更爲牌招察任,何如?傳曰,允。
又啓曰,伏見迎接都監草記與禮曹節目,則勅使接見,以仁政殿行禮磨鍊矣。今則移御通明殿,與前有異,而勅使接見,仍以仁政殿行禮乎?敢稟。傳曰,仁政殿行禮。
又以迎接都監言啓曰,卽接遠接使移文,則勅書,謄書,上送都監矣。謹此封入,以備睿覽之意,敢啓。傳曰,知道。
又以吏曹言啓曰,今此文宣王釋奠祭初獻官,當以正二品差出,而除老病有故外,實無推移之路,不得已以從二品塡差以入之意,敢啓。傳曰,知道。
上在昌慶宮。停常參·經筵。
李翊漢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
沈仲良啓曰,館伴沈檀,昨日再違召牌,雖以引年陳疏,未及承批,爲難出之端,而都監事勢,一日爲急,更爲牌招,何如?傳曰,允。
又以侍講院言啓曰,本院新除授司書李匡德,說書韓師淂,除拜累日,尙未出肅,牌招察任,何如?傳曰,允。
李翊漢,以備邊司言啓曰,本司武郞廳李義豐,奔走勤仕,已滿十五朔,依例六品遷轉事,捧承傳施行,何如?傳曰,允。
又以備邊司言啓曰,本司武郞廳李眞哲,奔走勤仕,已滿十五朔,依例陞敍,守令除授事,捧承傳施行,何如?傳曰,允。
沈仲良,以承文院官員,以都提調意言啓曰,吏文學官李達冕·徐宗朝遷轉,代通德郞元夢良,前司果李宣佐差下,竝付軍職冠帶常仕,何如?傳曰,允。
又以禮曹言啓曰,觀察使節度使,當於正月內議薦,而本曹堂上有故,不得爲之之意,敢啓。傳曰,知道。
李翊漢,以刑曹言啓曰,觀察使節度使薦,當爲議薦,而判書臣金一鏡奉命在外,限內不得爲之之意,敢啓。傳曰,知道。
呂必容,以工曹言啓曰,觀察使節度使薦,當爲議薦,而判書臣洪萬朝,連在呈告中,限內不得爲之意,敢啓。傳曰,知道。
沈仲良啓曰,今甲辰年年例守令薦擧單子一百五十四張,邊將薦擧單子一百三十五張捧入,而其中應薦不薦人員,令該曹察處,何如?傳曰,允。
下直,丹陽郡守尹東洙,龍安縣監李震佐。
以行工曹判書洪萬朝本兼兩任,竝遞差傳旨,傳于沈仲良曰,只遞本職。
呂必容啓曰,判尹吳命峻,雖有難安情勢,旣蒙批旨開釋後,累違召牌,連呈疏單,無意出肅,京兆劇務,一向積滯,揆以事體,極涉未安,更卽牌招察任,何如?傳曰,允。
又以工曹言啓曰,本曹所管各鎭津船中,今年限滿船漢江新造五隻,改槊一隻,楊花渡新造五隻,合新造十隻·改槊一隻等所入材木,量其容入,依事目已給價本於船材都庫人等處,使之入峽貿得,待其流下,卽爲新造改槊之意,敢啓。傳曰,知道。
沈仲良,以吏曹言啓曰,今此社稷祭亞獻官益寧君梯,西川君榥,實豫差塡差啓下矣。俱有實病,不得受香云,當品中除老病有故外,實無推移之路,不得已以從二品驪陵君畿,改付標,終獻官行副護軍申光夏,行訓鍊院都正李鳳祥,實豫差啓下矣。申光夏,移拜外任,李鳳祥,身病甚重,不得已以行副護軍李順坤,改付標以入之意,敢啓。傳曰,知道。
又以侍講院言啓曰,本院文學李眞洙,連日入直矣。重遭儒臣疏論,情勢難安,直爲徑出,上番將未免闕直,輔德沈埈,受由在外,弼善李端章,兼文學趙翼命在外,兼輔德趙遠命呈辭,兼弼善尹聖時呈辭受由,上番他無推移入直之員,兼輔德趙遠命,卽爲牌招入直,何如?傳曰,允。
又啓曰,副校理李顯章,朝者以實錄廳郞廳,晝仕出去矣。因臺啓,不敢晏然入來,卽今玉堂上下番俱空,事體極爲未安,而或陳疏未承批,或呈辭受由,或在外,只有副校理吳命新,卽爲牌招入直,何如?傳曰,允。
又啓曰,副校理吳命新,兼輔德趙遠命牌招事,允下矣。今已夜深,待明朝出牌之意,敢啓。傳曰,知道。
又啓曰,卽者文學李眞洙,因副提學李師尙疏斥,不敢晏然於職次,纔已徑出,所當直捧禁推傳旨,而此與無端徑出有異,推考警責,何如?傳曰,允。
李翊漢,以兵曹言啓曰,去正月朔各廳堂下武臣等試射,當爲設行,而連因有故,未及擧行。今已踰月,不得爲之之意,敢啓。傳曰,知道。
又以兵曹言啓曰,今二月初一日,忠翊衛金泰永稱名人,自敦化門入來,差備門外擊錚,極爲駭愕,令攸司囚禁治罪。同門守門將金重寶,常時不能禁斷雜人,以致闌入,亦難免其責,推考,何如?傳曰,允。
正言趙尙慶啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅量移之命。措辭見上請還收罪人星樞減死之命。仍前嚴鞫,期於得情。措辭見上民生之倒懸,未有甚於近來,濟活之擧,宜如救焚拯溺,而往者逆黨當路,越視民瘠,恣行虐政,萬姓顒顒,如在水火。逮夫改紀之初,宜有寬大之政,一反前套,用答民望,而不料有司之臣,一年二年,但事恬憘,諸道之爲民狀聞者,或陳其通變之策,侍從之自外歸奏者,或述其目擊之狀,則固當汲汲覆奏,量宜施措,而因循荏苒,動踰時月,雖係切時之要務,作一笥篋中故紙,間或有一二回奏之事,已有緩不及時之嘆,此正故人所謂饑時料理,死時行者也。尙何望其除弊瘼於燃眉,活民於濱死,以補聖明維新之化耶?其在責成之道,不可無警責之罰,請籌司主管堂上,竝從重推考。自今以後,大小章奏之下本司,而凡係救民革弊之政者,則從速論啓,俾斯民,得蒙實惠。上年穡事之孔慘,實因水旱之兼被,民間赤立,租稅何從而有司恤費,或慮有失於檢田之役,擇送其覆審之官,嚴督州縣,故列邑守宰,迫於奉令,檢覈之際,全不顧災,農形雖慘,總報太重,小民嗷嗷,怨咨騰天。今若泛許其給災,則田政已勘,更覈實難,徒歸吏胥之偸竊,難望實惠之均霑,竊計大同收租,秋稅則雖或已捧,而至於春稅,猶可及焉。尤甚之邑,減米二斗,之次則減米一斗,庶可以救斯民目前之急,請令有司,從速變通,行會於三南及畿輔。及時擧行,湖西水災之孔酷,以臣所經弓院一路言之,四十里長谷大野,盡化沙石之場,所見誠極驚慘,而至於沿江列邑,濱海諸郡,莫不皆然。田畝蕩然,無復形址,參以見聞,可知其擧一反三,而仄聞有司之臣,因其災結之太過,至有行査之令云。噫,田案旣勘,春耕已迫,其不可更加檢覈於田疇也決矣。苟欲加現其實結,則不可還起於白地,焉有聖明在上,而反爲此罔民之擧也?請亟寢湖西災結更査之命,生民困悴,不一其端,而迨莫甚於列邑之取息倍贏,而年久之後,徵督不已也。以臣所目覩,龍安·咸悅兩邑事論之,每當凶歲,託以賑資,貸來營門及京外各衙門錢穀,取用其過半,而只留其若干餘數,倍徵息利,以爲還報元本之地,故逐年債簿之所錄者,率是計利算息,架虛充數之物也。況經連歲飢荒之餘,當初受食之民,擧皆流離散亡,餘者無幾,其勢不得不侵及於族親隣里,而隣族亦不能支存,其所呼冤,當復如何?此與租稅糴糶,有所差別,不可無變通之道,請令湖南道臣,明査其年久難捧之物,從速蕩滌,而道內他各邑之有此倍懲之痼弊者,一一査出,以爲一體蠲減之地。凶逆所居之地,自有毁家瀦澤之律,三尺至嚴,則今此三凶伏法之後,其所居第舍,所當依法典卽爲撤毁,而有司之臣,託以發賣補賑,至使汚染凶穢之迹,凡然留在,殊非所以嚴懲討之意也。請令攸司,速毁三凶所居之家,而瀦其地,以快神人之憤。答曰,不允。第五六件事及第八件事,依啓。
持平尹容啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上請還收罪人尹廷舟量移之命。措辭見上請亟寢罪人李時弼仍前發配之命,更令鞫廳,依律正法。措辭見上當品納言,地望自別,一擬是職,便通銓郞,其所揀選,必取人望素重公議咸推者,而頃日政新通兩人,俱出意外,有若微官冗職節次推排者然,而其中一人,已擬銓望,物情不平,久猶未已,主通政官,宜加規警,請吏曹當該堂郞,竝命推考。臺閣之上,言議正當然後,方可以服人心,而正言柳儼,摘抉副修撰權斗經疏中字句,陳疏請罪,至謂之與李時弼輩同律,何其言之不擇若是耶?夫斗經疏中二字下得妄誤,誠有礙人眼目者,而似是無情之做錯,非出不道之心腸,則何必於語涉上躬處,執以成罪,直驅人於罔測之科耶?似此言議,未免謬戾,不可無規警之道,請正言柳儼遞差。答曰,勿煩。
又啓曰,卽伏見副提學李師尙疏本,則以趙女之巫蠱端緖,初發於慶尙監司金東弼家,其間委折,不爲先問於東弼,而執法之地,尙此寥寥,盛加論斥,臣不勝駭惑之至。夫此獄,初固臺啓而發,纔始按治,而司寇之長,奉命出外,尙未及盤詰窮覈,獄情之如何,有未可知,而姑捨犯罪之趙婢,先問遭變之東弼,揆以獄體,寧有是理?假令刑官,反覆究覈,畢竟不得其情,而有可以憑問於東弼之端,東弼,職是二品,亦經侍從,則其在朝家事體,固不可容易拘囚,與妖惡之賤婢,對面證質,而況今獄事未竟,姑無可問者乎?儒臣之必欲先覈於東弼,而非斥之言,迤及於臺地者,實莫曉其意之所在,平心之論,恐不如是也。雖然,旣被其斥,勢難仍據於臺次,請命遞斥臣職。答曰,勿辭。
李翊漢啓曰,持平尹容,再啓煩瀆,退待物論矣。傳曰,知道。
上在昌慶宮。停常參·經筵。
金始慶啓曰,行大司憲朴泰恒牌不進,執義尹淳呈辭受由,掌令李以濟未肅拜上疏,持平尹容避嫌退待,持平申致雲未肅拜未承批,今日監察茶時之意,敢啓。傳曰,知道。
沈仲良啓曰,館伴沈檀,連日牌招,輒以未及承批,不敢冒出,終至違命,事甚未安。更爲牌招,何如?傳曰,允。
李萬選啓曰,同副承旨權詹,今日不爲仕進,牌招察任,何如?傳曰,允。
金始慶啓曰,持平尹容,引避退待,今已經宿,而憲府無行公之員,不得處置,事甚未安。大司憲朴泰恒呈辭,執義尹淳呈辭受由,掌令愼後三在外,李以濟未肅拜,持平申致雲陳疏未承批。大司憲朴泰恒,卽爲牌招,使之處置,何如?傳曰,允。
李翊漢啓曰,今此勅使出來時,開城府別迎慰使,何承旨進去乎?敢稟。傳曰,左承旨進去。
以備忘記,傳于沈仲良曰,史官一員待命,騎馬三匹立之。
沈仲良啓曰,勅使接見時說話,依例書入,而或不無未盡之語,令廟堂增刪,以備睿覽,何如?傳曰,允。
以兼輔德趙遠命·副校理吳命新牌不進罷職傳旨,傳于沈仲良曰,推考傳旨捧入。
權詹啓曰,副校理吳命新,旣有只推之命,更爲牌招入直,何如?傳曰,允。
又啓曰,館伴沈檀推考傳旨,纔已捧入,而當此勅行迫近之日,一向違牌,無意承命,殊涉未安。更爲牌招察任,何如?傳曰,允。
又以侍講院言啓曰,本院上番,連日闕直,事甚未安。兼輔德旣有只推之命,更爲牌招入直,何如?傳曰,允。
又以侍講院言啓曰,本院上番六員內,輔德沈埈受由在外,弼善李端章,兼文學趙翼命在外,兼弼善尹聖時呈辭受由,文學李眞洙,以情勢難安,不爲行公,兼輔德趙遠命,旣有只推之命,今方請牌,而上番之連日闕直,事甚未安,不得已以下番,姑陞入直之意,敢啓。傳曰,知道。
又以迎接都監言啓曰,都監郞廳李錫祿·柳載和,身病甚重,俱未行公。當此客行入境,都監多事之日,不可等待其差歇,李錫祿·柳載和郞廳之任,今姑改差,其代以戶曹正郞李齊尙,司䆃寺僉正李明升差下,使之察任,何如?傳曰,允。
又啓曰,因侍講院草記,兼輔德趙遠命牌招事,允下矣。闕門已閉,待明朝出牌之意,敢啓。傳曰,知道。
又啓曰,玉堂上下番俱空,今已兩日,事體極爲未安。除陳疏未承批呈辭受由與在外及被論外,無他入直之員,政官待明朝牌招開政,上下番闕員,竝爲差出,仍直牌招入直,何如?傳曰,允。
夜五更,電光。
上在昌慶宮。停常參·經筵。
金始慶啓曰,行大司憲朴泰恒上疏,執義尹淳呈辭受由,掌令愼後三在外,掌令李以濟未肅拜上疏,持平尹容避嫌退待,持平申致雲未肅拜未承批,今日以監察茶時之意,敢啓。傳曰,知道。
以戶曹參判李眞儉三度呈辭,傳于李萬選曰,只遞本職。
以行吏曹判書柳鳳輝,兵曹判書李肇,三度呈辭,傳于李萬選曰,加給由。
沈仲良啓曰,吏曹參判沈壽賢牌不進,推考傳旨,纔已捧入,而卽今玉堂,無行公之員,上下番闕直,已至數日,事甚未安。闕員不可不急時差出,參判沈壽賢,更爲牌招開政,何如?傳曰,允。
權詹,以戶曹言啓曰,昨年籍沒奴婢收貢,補用於闕內水工飛陋匠等雇價事,榻前定奪之後,弘文館·侍講院草記請得,故枚擧專屬補用之意,入啓防塞矣。到今侍講院,又以選上奴婢五十口劃給事,有此啓下,所謂選上奴婢,本是地部元案付者,而各樣經費,皆從此出,其不可遷動也決矣。今若一開劃給之路,則前頭諸上司各衙門,必將紛紜援例劃屬而後已,若此不已,選上奴婢,無一名見存於本曹,誠非細慮。至於逆家奴婢,旣請專屬之後,今因講院之反請選上,還許劃屬,實所難便,而第念因此一事,前後稟啓,不知幾決,講院又爲陳請,如是勤摯,一向防塞,非但事體之傷損,成命之下,亦有所未安,不得已就今番籍沒奴婢中三十口,自本院望呈後,特許劃給。此後則毋論某衙門啓下請得,一倂勿施,以爲依前定奪,收貢補用事,更加申明,奉承傳施行,何如?傳曰,允。
又以議政府司錄,以左右相意言啓曰,本府每於歲首,例爲觀察使·節度使薦,而領議政崔奎瑞在外,臣錫恒陳箚未承批,臣光佐亦以情勢難安,不得行公,限內不得議薦之意,敢啓。傳曰,知道。
金始慶,以兵曹言啓曰,今二月初四日,私奴金乭先稱名人,自敦化門入來,差備門外擊錚,極爲駭愕。令攸司囚禁治罪,同門守門將金重寶,常時不能禁斷雜人,以致闌入,亦難免其責,推考,何如?傳曰,允。
權詹啓曰,吏曹參判沈壽賢,再招不進,推考傳旨,今方捧入,而玉堂闕員差出,一時爲急,所當更請牌招,而一日三牌,有傷事體,何以爲之?敢稟。傳曰,明日牌招。
又啓曰,館伴沈檀,以引年休致之疏,未蒙批旨,前後違牌,至於七次,一向撕捱,無意應命,辭疏纔又捧入,以俟處分矣。卽者戶曹判書金演被論,都監凡事,主管無人,勅行入京迫近,酬應諸務,一時爲急。在前判書有故,則有參判代行之時,而今則參判,亦未差館伴,沈檀前後二疏,未及承批,不敢循例更爲請牌,何以爲之?敢稟。傳曰,明日牌招。
又以侍講院言啓曰,本院上番一空,下番連日姑陞入直,非但事體未安。且前頭迎勅擧動不遠,宮官不可不備員,輔德沈埈受由在外,弼善李端章·兼文學趙翼命俱在外,兼輔德趙遠命違牌坐罷,兼弼善尹聖時呈辭受由,文學李眞洙,以情勢難安,不爲行公,將無以備員。在外人員,似當有變通之道,令政院稟旨擧行,何如?傳曰,允。
又啓曰,因侍講院草記,迎勅擧動不遠,宮官不可不備員,在外人員,似當有變通之道,令本院稟旨擧行事,允下矣。在外人員,合有變通之道,何以爲之?敢稟。傳曰,竝改差。
正言趙尙慶啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅量移之命。措辭見上請還收罪人星樞減死之命,仍前嚴鞫,期於得情。措辭見上請亟寢湖西災結更査之命,以惠窮民。措辭見上請三凶所居第舍,亟令攸司,速擧毁家瀦澤之律,以洩神人之憤。措辭見上閫帥之任,不可畀之於老昏之人,以致軍民之怨咨也審矣。慶尙右兵使李台望,年旣衰耗,性又昏劣,專任其心腹褊裨,貪饕是事,貨賂公行,操鍊之際,賞格錢布,不給士卒,盡歸私橐,已極軍中之怨謗,而托以矗石樓重修,多斫士夫家丘木,恣意作拏,惟貨是視,無錢之家,童赭其山,連抱巨材,作爲柩板。多發列邑僧徒,當寒曳運,路有凍死,民間嗷嗷,如逢離亂,訖工尙遠,貽弊不貲。請慶尙右兵使李台望,亟罷其職,以除嶺右軍民之害。度支之長,職任至重,位望自別,固不可人人濫授。況此災荒疊臻,客使旁午之日,尤宜簡掄才諝之人,以畀足國裕民之責,而戶曹判書金演,素乏幹局之譽,且迫老衰之境,前任是職也,事務多淹,閭井興謗,已多物情之未允,而及夫重授之日,又値多事之辰,接客救民,責應甚繁,人器不稱之論,往而愈激。請戶曹判書金演,斯速改差。新除授行大司諫黃爾章,時在全羅道監營任所,請斯速乘馹上來事,下諭。持平尹容,以引嫌而退,盤詰法從,殊欠事體。意外侵斥,在我何嫌?請持平尹容出仕。答曰,不允。下諭及處置事,依啓。
禮曹判書沈檀疏曰,伏以臣,年老病痼,不得供職。頃上引年之章,猥陳危苦之忱,而恭俟累月,迄未蒙處分,許久曠官,歲鑰倏改,犬馬之齒,恰滿八十,神精日益昏耗,衰病日益添劇,日夜所祈祝者,惟在於䣃解官銜,庶免尸素之罪矣。不意館伴之命,忽下此際,臣雖無似,粗知人臣往役之義,如有一分可强之勢,則豈敢息偃圖便,以自陷於慢命之誅哉?批旨未下之前,雖不敢更申前懇,而顧臣病狀沈篤,無路自力,當此客使入境之日,都監擧行之事,何等緊急,而一任瘝曠,尙無變通之擧,公私狼狽,當復如何?鎭日嚴召,已至七次,而床簀危喘,末由趨承,臣罪至此,萬戮猶輕,而刑章不加,恩命荐降,此尤臣萬萬惶縮者,玆敢疾聲呼籲於天地父母之前,伏乞聖慈,諒臣危迫之懇,憐臣老病之狀,先遞臣館伴及本兼諸任,仍勘臣逋慢之罪,以肅朝綱,以安私分,不勝幸甚。答曰,省疏具悉。卿其勿辭,從速行公。
左議政崔錫恒箚曰,伏以臣於病伏中,得聞副修撰權斗經縣道之疏,罪狀臣身者,非止一二云,臣聞來瞿然驚悚,不知措身之所也。今若逐條較辨,有傷事面,而在臣自處之道,亦安得晏然而已乎?夫行藥宮婢事,臣於按鞫時,以出付鞫廳之意,三度稟啓,不得蒙允。其後與故領議政趙泰耉,屢次請對,反復開陳,終至快賜兪音,臣等聚首相賀,謂當及時按治,永絶禍根矣。仄聞屢日,竟無出付之擧,私心悶迫,不知所措,繼以筵奏箚論,不知其幾,向復會二品於賓廳,連三日陳啓,終復請對,縷縷面達,而又未得準請,乃使逆婢,至今假息,不能覈出正法,夙夜痛心,食息靡安。若以誠意淺薄,不能感回天聽爲罪,則臣固無辭,而今乃以一向含默,有若相忘爲言,無乃儒臣,遠在嶺外,未詳其間事實而然歟?至若緩獄之斥,前後相望,每每提辨,誠亦疲惱矣。夫今番獄事,逆節狼藉,凡有血氣,莫不憤痛,況如臣之親當按治者乎?逆狀之明白者,一一根治,伏法與杖斃,至不可勝紀,其請酌處者,不過數人,而或因詞證階絶,或因情犯可疑,以此謂之緩討者,抑獨何哉?噫,欽恤刑法,王政所先,獄體至重,則尤宜審愼。前輩名臣按獄,每主平反,未嘗以嚴急爲務者,良以此也。夫豈寬於刑法,緩於誅討而然哉?秉彝之天,人所同得,治逆而故爲寬縱,此豈常情之所及,而人之爲言,乃至於此,豈不怕哉?若其疏末端,又及勘勳事,至請改錄,當初勘定時,若有炳幾發縱之人,則何憚而不錄哉?有功者錄,無功者不錄,此非可以私意添刪者也。若以勳封之單賤,而强錄不當錄之人,則其貽累於勳籍,取譏於後世,又如何哉?伊時筵中,衆論紛起,而只言單勳之不可,而終未有指陳某功標出當錄之人者,畢竟以單勳稟定者,誠出於不得已也。今者改勳之論,又出於經年之後,非臣意慮之所及也。又於此際,伏聞副應敎朴涏之疏,申論宮婢事,其所以責礪廟堂者,辭意嚴切,臣方愧悚之不暇,其將何辭而自解耶?臣之罪戾,至此而又加一層矣。如臣無似,謬當非據,凡所猷爲,動拂群情,被人詆斥,不可摟指。蓋緣臣誠信不足以孚格上下,地望不足以憚壓臣僚,而貪戀遲回,久妨賢路,年至不退,坐待迫蹙,皆臣自取,尙誰咎哉?情勢難安,如上所陳,昨日藥院問安時,不得進參,臣罪尤大。伏乞聖慈,俯諒危懇,將臣本兼諸任,一倂鐫削,治臣闕禮之罪,以肅朝綱,仍命丐臣餘生,俾臣得以退伏田廬,歌詠聖澤,以卒天地生成之澤,國事幸甚,私分幸甚。答曰,省箚具悉卿懇。臺臣執法之論,何足掛齒於卿,有何不安之端乎?有疾未參,別無所傷,須體如渴之旨,安心勿辭,從容論道,一以爲霖雨之思,一以爲日夕之望。仍傳曰,遣史官傳諭。
上在昌慶宮。停常參·經筵。
夜一更,有霧氣,月暈兩珥,暈上有背,色內白外靑,白氣如虹,出自左珥,逶迤向北,良久乃滅。二更,月暈。
李翊漢啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
大妃殿·中宮殿,藥房問安。答曰,知道。
藥房副提調李萬選啓曰,伏未審日間,聖體若何?大妃殿氣候,亦復何如?南極丹連爲進御,而寢睡水刺之節,一樣平常乎?今日臣率諸醫入診,詳察聖候宜當,敢來問安,竝此仰稟。答曰,知道。無事。慈殿氣候安寧。南極丹連日進御,寢睡水刺之節,一樣平常矣,勿爲入診。
李翊漢,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
金始慶啓曰,大司憲朴泰恒陳疏未承批,執義尹淳呈辭受由,掌令愼後三在外,掌令李以濟,持平申致雲未肅拜,持平尹容呈辭。連日監察茶時,事甚未安,除陳疏未承批呈辭受由在外外,未肅拜呈告人員,竝卽牌招,何如?傳曰,允。
沈仲良啓曰,館伴沈檀牌招不進,推考傳旨,今方捧入,而都監事勢,萬分緊急,更爲牌招,何如?傳曰,允。
李萬選啓曰,吏曹參判沈壽賢,今日又爲違牌,推考傳旨,今方捧入,而開政命下後,尙未擧行,事甚未安,更卽牌招開政,何如?傳曰,允。
金始慶,以義禁府言啓曰,今此勅使在館時,三門把守假都事三員,令該曹預爲差出,以爲習儀時分差之地,何如?傳曰,允。
又以義禁府言啓曰,今此迎勅擧動時,本府都事十員內,九員,大駕各差備隨駕,一員留司,王世弟考喧左右都事二員,無推移之道,見差提檢都事李淰,令該曹依例口傳閑官換差,假都事二員,亦爲差出之地,何如?傳曰,允。
吏曹口傳政事,禁府都事李淰,司䆃主簿李蘅相換。
以持平申致雲牌不進罷職傳旨,傳于權詹曰,推考傳旨捧入。
沈仲良啓曰,吏曹參判沈壽賢,再牌不進,推考傳旨,今方捧入,而開政命下,已過兩日,事甚未安。所當更請牌招,而一日三牌,有傷事體,自明至再明,乃是國忌齋戒與正日,不可開政,何以爲之?敢稟。傳曰,明日牌招開政。
又以實錄廳郞廳,以摠裁官意言啓曰,都廳郞廳趙遠命,違牌坐罷矣。依近例令該曹,口傳付軍職冠帶常仕,何如?傳曰,允。
權詹,以宣惠廳言啓曰,因諫院啓辭,大同春稅米量減一二斗事,令有司變通,行會於三南及畿輔事,允下矣。十年以來,穡事荐歉,三歲之內,客使絡繹,公私儲蓄,罄竭無餘。地部軍兵之放糧,乞貸而苟充,惠廳貢物之給價,磨鍊而未下,古語云,無三年之蓄,國不爲國,今無一月之蓄,將何以爲國乎?雖然,王政,必先於恤民,則亦不可爲一時經費之慮,有所持難於臺臣蠲稅之請,而第念今年農事,雖曰失稔,峽中及沿江水災處外其他田野,不至於辛·壬兩年之大歉,而湖西·嶺南,則雖以所給災結之數推之,可知其實惠之及民。至於湖南實結,比前頗加,而蓋聞米價,稍優於湖西·嶺南云。如此之歲,不必減稅,而況所謂大同一二斗減給之惠,乃反及於多結富民,而小民之自己田畓,不過一二十員者,所減只是一二升米,此本不足爲惠於窮民,而徒爲稅入大縮之歸,論以事勢,有難輕議變通。今此臺啓中三南·畿輔行會事,置之,何如?傳曰,允。
又啓曰,今日監軍單子中,都摠府都事具文泌,以無頉入啓受點矣。卽者具文泌肅拜單子來呈,其不察甚矣。兵曹當該堂上·郞廳推考下吏,令攸司囚禁科罪,何如?傳曰,允。
持平尹容,正言趙尙慶啓曰,請逆魁昌集·頤命,竝令攸司,亟行斬屍,明正典刑。措辭見上答曰,勿煩。
趙尙慶啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅量移之命。措辭見上請還收罪人星樞減死之命,仍前嚴鞫,期於得情。措辭見上請亟寢湖西災結更査之命,以惠窮民。措辭見上請三凶所居第舍,亟令攸司,速擧毁家瀦澤之律,以洩神人之憤。措辭見上請慶尙右兵使李台望,亟罷其職,以除嶺右軍民之害。措辭見上請戶曹判書金演改差。措辭見上。書院之設,所以興儒化而振文敎也。其間若有濫設,則毁之,疊創則禁其未建,亦無不可。至於一代宗儒之祠院,事體自殊,而頃日朝參,因疊設之禁,至有請毁先正臣尹拯已建祠院之議云。噫嘻,此何說耶?先正之道德學問,爲今日吾儒之宗師,於其杖屨之所,爭設俎豆之新享,其所以有補於聖朝右文崇儒之化者,宜不淺鮮矣。雖有數三加設之處,何必痛繩以疊創之律耶?竊伏聞朝家所禁之中,已有建宇奉享處云,今若出其木主,撤其俎豆,則其景像之愁慘,擧措之刺謬,爲如何哉?雖係儒宗,必欲禁其疊享,則嶺南之設文純公李滉書院者,多至十數處,而其他先正先賢之疊建祠院者,其數甚夥,我朝儒化之最盛,於此可見。過百年奉享之所,至于今日,果皆毁其院撤其享,而只存一處耶?先師朱熹足跡,未嘗及於海東,而書院之設,至於數處,我朝先賢,不加譏斥,而崇奬之不暇,況此親灸德化於一域之內者,何可禁遏其慕德之誠意耶?且曩時濫設之院,至於數十處疊創之多,而無一辭顯斥,反欲藉此而抑彼,此何意耶?僧舍梵宇,卽一泄財之尾閭,避役之逋藪,而亦不敢毁其一區,何獨偏施重禁於吾儒所共尊仰處耶?臣恐士氣之消沮,儒化之崩壞,未必不由於今日此擧也,寧不寒心哉?請還收先正臣尹拯書院已建處撤毁之命,而其他先賢之道學節行,爲士林矜式者,竝令勿毁,以示聖朝衛道崇賢扶植儒敎之盛意。答曰,勿煩。
尹容啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上請還收罪人尹廷舟量移之命。措辭見上請亟寢罪人李時弼仍前發配之命,更令鞫廳,依律正法。措辭見上請吏曹當該堂·郞,竝命推考。措辭見上請正言柳儼遞差。措辭見上玉署之長,職是論思,責重啓沃,必須經學才識爲一世所稱許,淸名雅望爲士流所推重,然後方可以當是任。今雖人物眇然,不能得此等人,儲之經幄,而豈可徒取詞翰之末技,不問人望之如何,輕易濫授也哉?副提學李師尙,平生行己,不出於貪鄙二字,嶺藩歸來,幕裨被督於贓物之交付,湖臬未赴,邸吏先困於妖妾之求索,蒭豢悅口,而牟利無恥之人,名登薦剡,利慾膠心,而市井駔儈之徒,肩磨門庭,以如此之人,居如此之職,已是搢紳之羞辱,而且以日昨疏辭觀之,其論金東弼·李眞洙事,或近傾陷,或近構誣,用意旣極不美,遣辭亦甚詖僻,其喜事乖亂之習,誠可痛惡。請副提學李師尙,削奪官爵。答曰,不允。末端事,依啓。
上在昌慶宮。停常參·經筵。
端懿王后忌辰齋戒。
沈仲良啓曰,吏曹參判沈壽賢牌不進,推考傳旨,今方捧入,而開政命下,已至三日,尙未擧行,事甚未安。更卽牌招,何如?傳曰,允。
兵曹口傳政事,副司直李眞儉,副司果趙遠命。
備忘記,史官一員待命,騎馬三匹立之。
金始慶,以都摠府言啓曰,副摠管臣鄭壽松,與昌山君臣相,連日入直矣。昌山君相,重得風痺之病,症情卒劇,勢難仍直,投疏徑出,宿衛重地,不可暫曠。且前頭迎勅習儀及擧動時,摠管不可不備員,而都摠管密豐君坦,遭父喪,益寧君梯,副摠管昌山君相,旣已瓜滿,都摠管尹就商未肅拜,副摠管洛昌君樘,親病卒重,張漢相呈辭受由,沈壽賢情勢難安,不得行公。李眞儉本職遞差後,時未付軍職,金致龍遭子婦喪,服制未盡,他無推移入直之員。令政院,稟旨變通,以爲推移入直之地,何如?傳曰,允。
金始慶啓曰,因都摠府草記,副摠管昌山君相,連日入直矣。以身病投疏徑出,宿衛重地,不可暫曠。且迎勅習儀及擧動時,摠管不可不備員,令本院稟旨變通事,允下矣。摠管有闕及瓜滿之代,令該曹口傳差出,都摠管尹就商,副摠管洛昌君樘·沈壽賢·金致龍,竝卽牌招,副摠管李眞儉,亦令該曹,口傳付軍職,一體牌招,使之推移入直,何如?傳曰,允。
傳曰,歸厚署棺板一部,送于內需司事,言于該曹。
權詹,以迎接都監言啓曰,勅使入京,只隔數宵,都監酬應,一時爲急,而提調戶曹判書金演,方遭臺彈,不得仕進。在前如此之時,或有次官代行之例,而參判未差,姑以參議代行,何如?傳曰,允。
傳曰,今此臨昌君之喪,出於意外,震慘之懷,曷可云喩?禮葬等事,令該曹,考例擧行,祿俸限三年仍給,以表先意。
權詹啓曰,吏曹參判沈壽賢,再招不進矣。今日筵中,旣已卽速行公,陳達蒙允,則一向撕涯,殊涉未安。所當更請牌招,而一日三牌,旣傷事體,日勢旣已昏暮,待明朝牌招開政,何如?傳曰,允。
正言趙尙慶啓曰,臣於日昨,以籌司主管堂上請推事及大同減米事,有所陳啓蒙允矣。得伏聞大臣箚語,則至以此,過自引咎,又伏見惠廳回啓,則以經費之不足,有所防啓云。噫,此二事,臣之本意,則蓋出於軫恤民隱之地,而慮機務之積滯,憫災實之不均,或請略加規責於有司之臣,以警恬嬉之習,或請若干減捧於大同之稅,以示慰悅之道而已,初非出於侵詆大臣之意也,亦非不知經用不足之患也,而祗緣臣之立朝不久,言論不能見孚於廟堂,一啓纔發,而或致揆輔之引咎,或被該廳之見防,則以此以彼,決難晏然因據於臺次。請命遞斥臣職。答曰,勿辭。
金始慶啓曰,正言趙尙慶,再啓煩瀆,退待物論矣。傳曰,知道。
金始慶啓曰,都摠府副摠管昌山君相,以身病,投疏徑出。原疏纔已退却,而宿衛重地,不待交替,任自徑出,曾所未有,事甚駭然。從重推考,何如?傳曰,允。
右議政李光佐箚曰,伏以臣,席藁松次,冒陳危懇,冀被大何,少安私分,乃蒙聖慈,曲賜庇覆,不惟不加之罪,特賜恩批,開曉諄切,臣罪愈深,聖渥愈厚。奉旨九頓,感淚盈襟,實不知報答之所,臣雖無狀,粗識分義,豈敢一向煩瀆,辜負恩命,而顧念臣所被人言,至爲危怕,有非人臣之所敢聞。至曰國賊無意於必討不敬,視之以薄物,則以是勘處湛滅,而且有餘矣。雖蒙恩貸,獲免重譴,固宜解脫官名,退全私義,其何得憑依寵靈,遂爾冒沒,重使廉義掃地,四維壞盡乎?臣身之狼狽沾塗,有不足恤,實非所以尊朝廷之體,示四方之人也。此際又伏見副提學李師尙之疏,論斥廟堂之失,極其深峻,臣尤不勝其瞿然。臣之不肖,猥忝國政,錯謬之端,奚可一二數也?三司之臣,勒攻闕失,則隨事省覺,庶免大讁,斥責之言,無非臣他山之石,如所謂將望之倒,其時本營都提在外,中軍未差,一軍都無將領,故不得不以在京人首擬,事勢然也。然節目間事,不害爲可否相難,尤何足以屑屑辨明,而若夫論人關係,誠亦不少,何言之快,乃若是乎?李廷濟才猷敏達,實有過人者。自在先朝,首以明敏荷天奬,當此才難之時,如此人尙靳於授藩,則誰復當藩寄者,年前始擧,蓋出新喪之賢輔,夫其精忠㓗白,擧國所知,此豈受人媚悅者,而目之以權要,其不至冤矣乎?前春年少之言,實是意象之所不圖,到今遂以是爲口實,何也?向亦酬酢於政官之問,而以彼爲持疑之端,實非臣迷闇之見所能及也。徐命均本情之非出於伸救罪人,衆所共知。夫以彼其人地焦望,向非此事顯敍,豈居於人後乎?彈論外補,二年停枳,一有提檢,復以崇奬爲言,其將永棄而後已乎?平恕之論,恐不如是,而籌堂啓下,顧出臣手,拔置之責,臣豈獨免?噫,當今人物,至爲眇然,雖管蒯絲麻,竝收而不遺,尙患其艱於需用?今乃疵摘轉廣,詬斥惟意,無一分愛護顧惜之意,凝聚精神,補苴艱危,姑不暇論,而其將何以充備於位著,此又臣之所未曉也。且前月朝參,李眞洙以大獄之後,宜當寬大之說,敷陳於前席,臣適進伏,細聞其語意,毫末不涉於貸有罪而毁大防,特以王政之大體論之,其言自好,故臣亦繼陳曰,王者與天爲體,其大無外,亂逆誅夷者外,則明加曉諭,使之革面向善,咸與維新,實合於天地咸囿之德云矣。今眞洙之被斥深重,如彼續陳之,臣亦安得晏然而已乎?方今國勢,如大病之後,僅僅支綴,如干士類,通志共事,過失則相警,心事則相恕,協同融會,惟以做國事爲務,豈非至計,而今也則不然,論人則以一筆,斷其平生,論事則以大罪,加於情外,務爲峻辭深詆,開橫潰不靖之端,如是震薄之際,將致國家於何地,實非所望於今日,論思之長也,此殆如臣無狀,竊添輔相,公誠不足以孚感,擧措不足以厭服,以致衆心日激,朝象日乖,幾不知止泊之所,宜先斥退臣身,以謝國人。至於日昨籌司堂上請推之啓,咎責所歸,專在於臣,眞賈誼所謂下官不職者也,尤何顔面,一日仍據於政事堂乎?自今客使方至,酬應旁午,改卜賢德,托以國政,不容一日遲緩。伏乞聖明,亟使處分,罷臣之職,因俾臣退守丘壑之分,以畢其殘齡,公私不勝至幸。取進止。答曰,省箚具悉。李廷濟·徐命均才具,擧世所知,則臺言之侵逼,何足掛齒?須體至意,從容論道,用副企望。仍傳曰,遣史官傳諭。
甲辰二月初六日午時,都承旨李萬選啓曰,臣有稟定事,故請對。傳曰,引見。
上御進修堂。都承旨李萬選,假注書李重震,記注官權宏·柳祥翼入侍。萬選啓曰,有及時稟定事,故惶恐敢達。勅行入京迫近,而大臣一無行公,凡干廟堂擧行之事,一向抛却。左議政崔錫恒,承批後不卽行公,右議政李光佐,再箚入啓之後,尙未承批,事勢爲急,自上速下批旨,勉出大臣,然後可以及時擧行。且勅行凡事,戶曹皆以主管,而判書金演被臺彈,行公未易,大臣出仕,然後當爲變通,故敢達。上曰,唯。又啓曰,因玉堂闕直,牌招政官,今已累日。吏曹參判沈壽賢,連爲違牌,開政無期,極爲可慮。槪聞壽賢引入,不過因臺啓中納言新通事,而壽賢旣不參伊日政席,則只以有所與聞爲嫌,似涉太過。推考,使之卽速行公,俾無政事遷就之弊。且聞謝恩正使密豐君坦,遭其父臨昌君喪云。卒逝單子及禮曹停朝市單子,雖以國忌齋戒,未卽捧入,正使出代,一日爲急,政官開政時,一體差出,何如?上曰,依爲之。
上在昌慶宮。停常參·經筵。
端懿王后忌辰。
金始慶啓曰,行大司憲朴泰恒未承批上疏,執義未差,掌令愼後三在外,掌令李以濟呈辭,持平尹容牌不進,持平申致雲未肅拜未承批,今日以監察茶時之意,敢啓。傳曰,知道。
權詹啓曰,左議政右議政箚子到院,而國忌正日,留院之意,敢啓。傳曰,入之。
金始慶啓曰,正言趙尙慶,引避退待,處置歸於憲府,而憲府之官,或未差,或在外,或陳疏未承批,或未肅拜,或呈辭,無行公之員,不得處置。呈告人員,竝卽牌招,以爲處置之地,何如?傳曰,允。
假注書宋徵啓有頉,代以金禹甲爲之。
金始慶啓曰,摠管有闕及瓜滿之代,令該曹,口傳差出事,命下矣,兵曹以判書李肇,方在呈辭受由中,時未出仕,不得擧行事,草記來呈。雖以國忌正日,不得捧入,判書李肇,受由已過累日,卽爲牌招,使之擧行,何如?傳曰,允。
兵曹口傳政事,以尹聖時,單付副司果。
權詹啓曰,吏曹參判沈壽賢,牌招不進後,陳疏到院,纔已退却矣。開政遷就,事甚未安,更爲牌招開政,何如?傳曰,允。
金始慶,以備邊司言啓曰,因政院啓辭,勅使接見時說話,令廟堂更爲增刪以入事,允下矣。就政院撰出措語中,略加添刪之意,敢啓。傳曰,知道。
金始慶啓曰,以持平尹容牌不進,罷職傳旨。傳曰,推考傳旨捧入。
權詹以禮曹言啓曰,傳曰,今此臨昌君之喪,出於意外,震慘之懷,曷可云喩?禮葬等事,令該曹考例擧行,祿俸限三年仍給,以表先意事,命下矣。法典內宗親從二品以上禮葬事載錄,而中間權罷,未及復舊,間或有因特敎擧行之時,而曾無應行之例。今於考例擧行之敎,不敢循例奉行,何以爲之?敢稟。傳曰,特爲擧行。
上在昌慶宮。停常參·經筵。
下直,咸興判官李箕恒,法聖僉使洪禹楫,加里浦僉使張。
李萬選啓曰,小臣迎勅習儀事,慕華館進去下直。傳曰,知道。
權詹,以都摠府言啓曰,副摠管鄭壽松,以禁軍別將,迎勅三度習儀時,慕華館晝仕進去之意,敢啓。傳曰,知道。
權詹,以都摠府言啓曰,今日入直,內三廳武兼禁軍及軍兵等,當爲中日習射,而勅使入京已迫,限回還間姑停之意,敢啓。傳曰,知道。
權詹,以義禁府言啓曰,以京畿監司狀啓,刑曹粘目,龍仁前縣令柳虎徵,移本府處置事,允下矣。柳虎徵今方待命於本府,卽爲拿囚之意,敢啓。傳曰,知道。
李萬選啓曰,假注書金禹甲,時無職名,依例付軍職,冠帶常仕,何如?傳曰,允。
權詹啓曰,漢城府無行公堂上,事務積滯,已極可慮。今日迎勅習儀,亦無導駕之員,判尹吳命峻,左尹南就明,右尹朴熙晉,卽爲牌招察任,何如?傳曰,允。
金始慶,以兵曹言啓曰,今月初六日申時量,忽有一猪,自敦化門東挾門突入,直走將近禁川橋之際,近仗軍士等,卽爲驅出云,聞來極爲駭然。守門軍卒,自本曹從重決棍,同門守門將金重寶,常時不能檢飭之失,在所難免,推考警責,何如?傳曰,允。
金始慶,以兵曹言啓曰,今二月初七日,幼學鄭載亨稱名人,自宣仁門入來,差備門外擊錚,極爲駭愕。令攸司囚禁治罪,同門守門將金鳳粲,常時不能禁斷雜人,以致闌入,亦難免其責,推考,何如?傳曰,允。
李萬選啓曰,吏曹參判沈壽賢,連日違牌,不爲應命,朝者陳疏入啓,判書柳鳳輝,三度加由之後,臺諫,以請推事論啓,不得請牌矣。今則臺啓旣停,開政命下之後,一向遷就,許多緊窠與謝恩正使之尙未差出,俱涉可慮。判書柳鳳輝,卽爲牌招開政,何如?傳曰,允。
權詹啓曰,吏曹參判沈壽賢,疏批旣下,一體牌招開政,何如?傳曰,允。
金始慶啓曰,迎勅擧動迫近,本兵多有擧行之事,摠管多窠,亦不可不急時差出。兵曹判書李肇,疏批已下,卽爲牌招察任,何如?傳曰,允。
權詹啓曰,副校理李顯章,以情勢不安,陳疏到院,纔已退却矣。卽今玉堂闕直,已至多日,牌招入直,何如?傳曰,允。
金始慶啓曰,擧動迫近,院僚不齊,出納之地,事多苟簡。承旨有闕之代,今日政,以在京無故人差出,仍卽牌招察任,何如?傳曰,允。
以副校理李顯章,罷職傳旨,傳于金始慶曰,推考傳旨捧入。
有政。吏批,行判書柳鳳輝牌不進,參判沈壽賢進,參議尹行敎在外,同副承旨權詹進。兵批,判書李肇呈辭受由,參判金始煥病,參議蔡成胤進,參知柳萬重病,同副承旨權詹進。
吏批啓曰,新除授永春縣監鄭希泰呈狀內,素患身病,入春添劇,旬月之內,萬無起動之望,斯速入啓處置云。病勢果重,則不可强令赴任,永春縣監鄭希泰罷黜,何如?傳曰,允。
柳萬重爲同副承旨,柳弼垣爲應敎,趙翼命爲副校理,尹聖時爲執義,李眞淳爲輔德,尹晉爲弼善,柳鳳輝爲判義禁,趙泰億爲同義禁,權以鎭爲戶曹參判,崔宗周爲判決事,沈埈爲掌樂正,洪重禹爲忠州牧使,李春躋爲龍岡縣令,林光弼爲注書,益陽君檀爲謝恩正使。兵批,洪萬朝·李翊漢·尹淳·趙世望·沈埈·李端章單付副護軍,金禹甲單付副司正,元夢良·李宣佐單付副司勇。
兵曹口傳政事,林原君杓·咸陵君極爲都摠管,朴熙晉·李汝迪,爲副摠管。
權詹啓曰,新除授承旨柳萬重,所當牌招,而今已夜深,待明朝出牌之意,敢啓。傳曰,知道。又啓曰,頃日玉堂闕員差出,仍卽牌招事,命下矣。新除授應敎柳弼垣,副校理趙翼命,所當牌招,而今已夜深,待明朝出牌之意,敢啓。傳曰,知道。
金始慶,以迎接都監言啓曰,卽接遠接使移文,則勅使時,差備堂上譯官四人,例爲周旋應接,而今番副勅不來,故二人已爲上去,二人隨勅矣。堂上譯官李碩村,到平山,宿病添劇,不得隨勅,解事堂上譯官一人,各別擇送於勅使所到處云,卽爲分付司譯院,以堂上譯官解事者擇差,使之罔夜下送,何如?傳曰,允。
金始慶,以兵曹言啓曰,今此迎勅擧動,王世弟隨駕時及館所擧動,送勅擧動時,本曹兩驛騎馬四十匹內,除病傷,各差備應把之數,無以推移,依前例京畿驛馬限二十七匹補把,以充不足之代事,本道監司處,分付,何如?傳曰,允。
掌令李以濟,正言趙尙慶啓曰,請逆魁昌集·頤命竝令攸司,亟行斬屍,明正典刑。措辭見上
掌令李以濟啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上請還收罪人尹廷舟量移之命。措辭見上請亟寢罪人李時弼仍前發配之命,更令鞫廳,依律正法。措辭見上收坐編配,何等重罪,而乃者金堤·萬頃定配罪人金時吉·時訥等,自任行止,私自往來,跡涉綢繆,事極放肆,而爲守令者,常時不能檢飭,以致擅離恣行,事之可駭,莫此爲甚。此諫臣所以疏請論罷,而尙靳賜批,兩邑守令,旣被臺斥,則勢難晏然在職。荒歲字牧之任,決不可一向久曠,請金堤郡守李存道,萬頃縣令金益謙,竝罷職,其罪人等,分配絶島。引嫌而退,請推減稅,意在矯救,言雖見格,在家何嫌?請正言趙尙慶出仕。答曰,不允。處置事,依啓。
答合啓曰,勿煩。
正言趙尙慶啓曰,請金姓宮人行藥者,卽速出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅量移之命。措辭見上請還收罪人星樞減死之命,仍前嚴鞫,期於得情。措辭見上請三凶所居第舍,亟令有司,速擧毁家瀦澤之律,以洩神人之憤。措辭見上請慶尙右兵使李台望,亟罷其職,以除嶺右軍民之害。措辭見上請還收先正臣尹拯書院已建處撤毁之命,以示聖朝衛道崇賢扶植儒敎之盛意。措辭見上安岳爲郡,物衆地大,除授之際,必擇聲績著稱之人,而郡守黃命錫,素乏才具,年且衰耗,前任小邑,已蔑治效,超授本職,物情俱駭,而苟且䌤縫,晏然冒赴,大郡民社,不可仍畀。慶山縣令李廷亮,本以庸瑣,濫廁蔭路,赴任以後,掊克是事,惟思潤橐之計,罔念捐溝之慘,徵斂無藝,怨咨騰天,小民嗷嗷,無處申訴。凶歲字牧之任,不可付之如此貪鄙之人,請安岳郡守黃命錫,慶山縣令李廷亮,竝命罷職。答曰,勿煩。
吏批啓曰,判書柳鳳輝牌不進,參議尹行敎在外,小臣獨政未安,何以爲之?敢稟。傳曰,仍爲之。又啓曰,玉堂·春坊闕員,今當差出,而擬望之人乏少,相避及未準限守令竝擬,何如?傳曰,允。當在有政之下
左副承旨李翊漢疏曰,伏以臣,年衰病痼,不比恒人,夙夜劇地,本非可堪,而除命荐降,分義是懼,强策病軀,耐過三冬矣。昨日申退之際,觸冒風冷,宿患關膈之症,挾感猝發,頑啖塞胸,精神昏瞀,急歸私次,雜施藥物,僅得回甦,而昏倒床席,飮啖專廢。此非一時偶感之疾,源委甚重,若不及時調治,則死生可慮,而當此客使入京,朝家多事之時,出納重地,不可久曠,不得不疾聲呼籲於黈纊之下。伏乞聖明,俯諒臣病重實狀,亟許遞改,俾尋生路,千萬幸甚。踏啓字以下。
左議政崔錫恒箚曰,伏以臣於頃者,重被在外儒臣之疏斥,略陳危懇,祈蒙大何矣。及承聖批,不惟不加之罪,辭旨隆渥,有逾尋常,感極涕零,罔知攸措。顧臣區區私義,豈可以聖度之曲庇,有所自恕,而不恤人言之危怕,蹲冒於具瞻之地乎?又伏見前副提學李師尙之疏,詬責廟堂,語意深緊,臣於此,尤不勝瞿然慙悚之至。噫,勒攻闕失,古人所勉,官師相規,淸朝美風。如臣無似,久叨匪據,凡所猷爲,動拂時宜。今此所論,在臣不害爲藥石之言,而第所謂顚倒將望,蓋亦有由。本營都提在外,上來無期,中軍未差,輦下親兵,無管轄之處,以在京無故之人首擬,實出於事勢之不得已也。至於李廷濟才猷明敏,觸處脫穎,自在先朝,屢蒙殊奬,及授嶺藩,茂著聲績,向日臺言,實是意外,臣於筵中,多所辨白,今雖遞歸,心常歎惜,適當湖臬有窠,政官來問,當此良役變通之日,其任尤難,以廷濟首擧,亦以此也。若以爲公議未允,則諫長之除,曾無一言,而今於外藩,始乃侵詆,至以媚悅權要爲言,一筆句斷,曾不持難,抑獨何哉?至若徐命均,以名父之子,發軔淸塗,才望踐歷,毋出其右,至今淹滯,蓋緣向來一疏,而原其本情,非出伸救,則一向坐錮,非臣淺慮之所及,故籌堂史局之啓下,出於巨手,而人之爲言,乃至於此,臣誠愚昧,莫曉其意之所在也。且前月朝參時,前正言李眞洙,以討逆後宜當寬大之說,有所敷陳,臣亦以凡係犯逆之類,固當嚴治,此外無故之人,一竝律之以逆黨,則非但永絶自新之路,恐有乖於王者體天涵育之意,繼而陳白矣。今者眞洙之被斥,至深且重,則臣亦安得晏然而已乎?臣又於諫臣籌堂請推之論,及昨日之避,亦有所難安者。凡疏啓覆奏,大臣主之,豈可使主管堂上,替受其責,減稅防啓,臣亦往復於惠堂,蓋以實惠未及於小民,而經費大縮於目前故也。凡有咎責,臣實爲首,此亦臣難冒之一端也。方今朝著草創,殆不成樣,雖大小臣僚,一心精白,共做國事,猶懼其不濟。今乃以情外過激之言,惹起推助波瀾之擧,若此不已,將安所止極哉?臣竊惜之。且臣人非之餘,鬼責叢萃,四五日前,重患癨亂,症情危劇,幾死僅甦,屢日廢食,神氣虛脫,深夜登溷之際,墜傷甚重,屈伸轉動,全不自由,叫苦宛轉,作一籧篨,從今以往,將未免廢疾之人,雖無情勢之難安,以此病狀,萬無復起爲人之望。況且客使垂到,朝家多事,尤不當一日尸位,以益其罪戾。伏願聖慈,天地父母,諒臣情地之危苦,察臣疾病之沈篤,將臣本兼諸任,一倂鐫削,改卜賢德,以幸國事。仍治臣前後藥院闕禮之罪,以安私分,不勝幸甚。答曰,省箚具悉卿懇。卿之所患彌留,深用慮念。卿以世祿之臣,倚仗王室,則豈可以一時人言,過自引嫌,甘陷於辜恩之歸哉?須體至意,安心勿辭,速出視事,用副至望。仍傳曰,遣史官傳諭,遣御醫看病。
右議政李光佐箚曰,伏以臣,荐被人言,情地轉益危蹙,敢冒萬死,悉暴危悃,慈天閔覆,一向涵貸,恩批復降,辭旨逾厚,玆豈負罪無狀之臣所當輒得?臣立朝餘三十年,顚毛已種種矣,全無絲毫之裨補,徒受丘山之恩造,尤於顚沛之會,曲被抆拭之恩。念臣此生,誠無以上報萬一,每承恩諭,自不覺感涕之橫流,臣誠不肖,萬不逾人。惟忠愛一念,根於秉彝,銷鑠不得,苟可以少補國家,忽不知毫膚之爲可惜,誤事獲戾。夫豈臣之所欲,而惟其識慮迷闇,猷爲動拂於人心,兼且世道危險,謗讟恒出於情外,卒之露章聲罪,至謂之無意於討逆,寸心莫白,釁負至重,骨驚神駭,寢有餘悸,獨以何心,冒此非常之言,盤礴於政事堂,重自陷於沒廉恥之科乎?身雖不足比數,顧其職則三事也。去就出入,動關國體,不先正己,顚倒行走,其何以董率群僚,盡一日之責?矧今論罪之章,尙在香案,而其人則呼唱道路,揚揚入內廷外府,抗顔行大臣事,寧有是哉?極知客使近京,煩瀆非時,而夤緣倖會,遂至冒沒,義之所不敢出,瀝盡肝血,更此哀籲。伏惟聖明,天地日月,公體私義,何所不燭?亟賜處分,斥免臣職,改卜賢德,以幸國事,不勝至願。答曰,省箚具悉卿懇。卿以世祿之臣,倚仗王室,則豈可以一時人言,過自引嫌,甘陷於辜恩之歸哉?須體至意,安心勿辭,速出視事,用副至望。仍傳曰,遣史官傳諭。
江原監司李正臣疏曰,伏以臣,朽憊日甚,疾病轉痼,實無陳力供仕之勢,而此際忽有東藩之命,一路旬宣,委寄匪輕,自量才分,豈曰堪承,而第念關東,素稱閑靜,責任之重,事務之殷,視他路有間,旣無奔走之勞,庶不至於筋力之不逮,而仰承朝廷之德意,俯循前人之軌轍,策駑磨鈍,猶可爲遲暮報效之地,故不敢辭遜,謹已肅命,而念臣父母墳山,在於京畿陽智地,歲翻後卽擬往省,請告蒙許,亦旣有日,而公私多故,迄未得發行,而今且承命東出,失今不往,又將經歲,雨露之感,尤難自抑。玆敢不避煩猥,復此控籲。伏乞聖慈,俯諒微懇,未辭陛前許令往返,以伸人子情理,不勝幸甚。答曰,省疏具悉。卿其依疏辭往省焉。
兵曹判書李肇疏曰,伏以臣,倥侗謭劣,百無一能,而猥蒙誤恩,再叨重任,逃遁不得,輒敢冒當,有若才具足以可堪者然,誠出於嚴命之所迫,初非有因仍盤礴之意,必欲挨過都政,獲辭乃已,庶幾免重誤國事,終致僨敗之譏矣。三度加由之命,出於顒企恩遞之餘,臣誠驚惶愕眙,莫知措躬之所。臣卽今見帶本任之外,兼管諸司,殆至十有六七,分外擔荷,初不稱量,蚊虻之負山,不足以爲喩,支吾至今,已是意外。況此衰耗之日甚,精力之不逮,疾病之難强,卽通朝之所共知也。强策竭蹶,終必顚仆而後已,量力解卸,實出萬不獲已,徒恃一時之恩數,冒沒復出,廉義之所不敢。況臣才分之不稱,姑舍勿論,雖以筋力奔走言之,事務之煩劇,最稱本兵,臣旣冒當是任,又復兼治十餘攝事,決無是理。且今客使入境,本兵責應多端,變通之道,不容少緩,臣之一遞本職,此已決矣。且臣於儒臣之疏,諫臣之啓,亦有所情勢之難安者,北人宣薦事,朝家用人,當惟才是擇,必以其所居之地,防限永塞此一路,誠爲可惜。臣之本意如此,適因西北人事發端,略有陳白,以此爲猥雜,非意所到。至於籌司之稀坐,機務之或滯,近來大臣,連遭人言,行公無幾,事勢使然,此亦豈廟堂本意哉?恬嬉之責,全不相諒,然臺議峻斥,至請問備,臣忝在有司之任,無以辭其責,臣之難進之勢,又添一端。又方待罪藥院,保護之地,連次問安,皆不得備員,此亦臣罪。玆敢冒死,悉暴肝膈,伏乞聖慈,俯諒臣情懇,亟遞臣本兼諸任,以重國事,以安私分,不勝幸甚。答曰,省疏具悉。卿其勿辭,從速行公。
吏曹參判沈壽賢疏曰,伏以臣,衰朽謭劣,無所比數,而猥廁選部,隨處生疣,末乃自速臺評,縮伏待勘之中,開政有命,召牌荐降。顧臣所遭,萬無冒出之勢,喉司全不提稟臣踪地事例之如何,連請牌招,有若無端違傲者然,臣誠惶隕驚惑,莫知其由矣。伏聞昨日筵席,承宣謂臣不參,伊日政席,則只以有所與聞爲嫌,似涉太過云,臣始知喉司,初不審其時事狀而然也。蓋銓郞新通,必也堂·郞齊會完定,然後隨窠擬望,則納言備擬之政,適未同參,何可謂之與聞而已?至於銓郞末擬時,則臣實與政,臺啓中何嘗有所分異,而喉司必欲强爲區別耶?臣方遭臺劾,旣不敢晏然承命,亦不敢越例陳疏,鎭日違召,自陷逋慢之罪,惶悚之極,莫知所以自措也。今此筵奏,全沒實狀,直謂臣引嫌太過,臣誠萬萬悶鬰,冒萬死仰暴焉。夫銓曹郞選,係是淸要,新通兩人之地望才具,實合是選,臣與長席,意無異同,前後之政,次第檢擧,今旣以物情不愜,請推堂郞,則何敢以政席之或參或不參,區以別之,以爲苟免之計哉?顧玆論罰,雖止問備,而臺啓未勘之前,莫非臣悚蹙俟譴之日,情窮勢迫,不得不疾聲呼籲於天地父母之前,伏乞聖慈,俯察臣悶迫之懇,亟命鐫罷臣所帶職名,仍治臣違逋之罪,以重臺議,以安微分,千萬幸甚。答曰,省疏具悉。卿其勿辭,從速察職。
上在昌慶宮。停常參·經筵。
夜一更月暈,廻火星。
李萬選啓曰,明日弘濟院迎勅時,大臣當爲進去,而領議政崔奎瑞在外,左議政崔錫恒方有身病,右議政李光佐進去之意,敢啓。傳曰,知道。
李萬選啓曰,新除授弘文館副校理趙翼命,時在北評事任所,經筵入番事緊,斯速乘馹上來事,下諭,何如?傳曰,允。
李萬選啓曰,右議政李光佐,有稟定事,來詣請對矣。傳曰,引見。
權詹啓曰,金吾因堂上之不齊,久未開坐,罪囚多滯。新除授判義禁柳鳳輝·知義禁趙泰億,竝卽牌招察任,何如?傳曰,允。
柳萬重啓曰,當此勅行時,西路守令,不可不催促發送,新除授龍岡縣令李春躋,使之卽爲肅謝後,給馬發送,何如?傳曰,允。
李萬選啓曰,新除授注書林光弼,卽爲牌招察任,何如?傳曰,允。
以注書林光弼牌不進,罷職傳旨,傳于柳萬重曰,推考傳旨捧入。
李萬選啓曰,勅使入京,翌日頒敎事,命下矣。藝文提學李肇,明日待開門牌招,敎文使之製進,何如?傳曰,允。
李萬選,以侍講院言啓曰,本院下番,連日姑陞入直,非但事體未安,再明日迎勅擧動宮官,不可不備員,新除授輔德李眞淳,弼善尹晉,竝卽牌招。兼弼善尹聖時,以臺啓不得請牌矣,今則臺啓已停,亦爲一體牌招。兼輔德·兼文學未差之代,令政院稟旨,以在京無故人差出,仍卽牌招察任,何如?傳曰,允。
有政。吏批,行判書柳鳳輝牌不進,參判沈壽賢進,參議尹行敎在外,都承旨李萬選進。兵批,判書李肇病,參判金始煥病,參議蔡成胤進,參知未差,都承旨李萬選進。
吏批啓曰,判書柳鳳輝牌不進,參議尹行敎在外,小臣獨政未安,何以爲之?敢稟。傳曰,仍爲之。又啓曰,春坊兼官,今當差出,而擬望之人乏少,相避竝擬,何如?傳曰,允。
趙泰億爲戶曹判書,李翊漢爲參知,沈周觀爲兵曹正郞,朴弼夔爲兵曹正郞,柳弼垣爲兼文學,李庭綽爲永春縣監。李檥單付學正,金白虎單付學錄。兵批,金演單付副司直。
權詹,以兵曹言啓曰,來十一日迎勅擧動時,本曹堂上·郞廳,不可不備員。參知臣柳萬重移拜承旨,正郞尹晉移拜弼善,正郞黃晸,受由過限,未及上來,各差備萬無推移備員之勢。正郞黃晸,今姑改差,參知有闕之代,正郞未差,改差之代,竝令該曹,以在京無故人口傳差出,仍卽牌招察任,何如?傳曰,允。
柳萬重,以兵曹言啓曰,內三廳參下入仕之類,皆是新出身,旣已除防,則納米後可以除職,故考見己卯年筵中定奪,則防米未納前,勿許調用,在職而不納者汰去事,捧承傳矣。今都目政,新除授宣傳官沈始禧,武兼李滌,係是防米未納前除職,竝爲汰去。自今以後,防米不納前,勿許除職事,定式施行,何如?傳曰,允。
柳萬重啓曰,新除授兵曹參議李翊漢及兼文學柳弼垣牌招事,允下矣。今已夜深,待明朝出牌之意,敢啓。傳曰,知道。
吏曹判書柳鳳輝疏曰,伏以臣之長單請急,雖遵舊例,痼疾當廢,乃是實狀,顒竢矜許之音,遽有加由之命,臣誠感激,繼以悶蹙,實不知所以爲計也。顧此天官長席,地望自別,責任甚重,決非如庸陋所可堪承,而臣之僥冒,今已再矣。世稱都政,銓官瓜限,而臣雖數月乍遞,前後參政,亦已三矣。況臣疾病,積年沈痼,脚筋拘攣,行步不成,膈痰痞滯,痛歇無常。夫以萬萬難强之病,當此萬萬不似之任,又在應遞之科,一向盤礴,則卽一決性命饕富貴之人,臣固不足道,而其於聖朝愼官之政,體下之道,亦何如哉?且臣於近日臺啓,竊有所不自安者,蓋納言新通二人,則處地名論,臣固未見其必後於人,而且聞物議,頗稱久屈。前副提學李師尙,則持論不欲苟且,而或病其矯激,文人本來疏闊,而差欠於拘檢,此眞所謂杞梓尺朽,衆所不與,臣則有取,至於貪鄙二字,決知其大不近似,而今憲臣,亦非有傷人害物之心,奚爲而句斷人平生,若是容易也?臣竊爲之慨然。然此副學納言之通擬,皆出臣手,則玆於非斥之來,其不宜因仍冒據於銓衡之地也決矣。若夫諫臣請推籌司之啓,見防惠廳之避,一則臣也,二則臣也,此又臣不敢晏然之一端也。念臣今年六十有六,以年則未至,以病則宜退,而特臣偏蒙聖上死生骨肉之恩,餘生無幾,圖報罔階,至今遲徊於京輦之下者,蓋出於未忍便訣之意,豈亶爲貪戀榮祿而然哉?祗緣朝著草創,耆舊凋零,以臣之資歷相近,埤遺以重任緊務,僬僥千斤,未足以喩其擔負之重,瘡疣漸生,僨敗必至,縮伏待勘之中,又承金吾除命,而昨今嚴召之下,竟犯逋慢之科,聖眷逾隆,臣罪愈大。玆不得不略將肝膈之懇,仰瀆宸嚴之聽。伏乞聖慈,天地父母,俯賜憐察,將臣所有本兼職名,一倂鐫免,俾國事毋至重誤,微臣少便調息,公私不勝萬幸。臣無任云云。答曰,省疏具悉。卿其勿辭,從速行公。
慶尙監司金東弼疏曰,伏以臣,頃叨西邑,未及陛辭,而不意嶺臬觀察之任,遽擬於萬萬不似之身,造化天稟,遂誤恩點。臣於是,驚惶感激,怵然以憂,實不知厝躬之所也。噫,方面之職,所以統轄一道,黜陟群吏,其人之能否,而民之休戚,係焉。此其付寄之專,擔負之重,固非人人所可濫冒。臣本庸愚,百無一長,從前叨歷,已逾涯分,有何器力,敢以當此?又況嶺南,於諸道中,物衆地大,最號難治,而近年以來,饑饉荐臻,民生倒懸,正議方春賑救之策,又講良役變通之謨,是雖別選聰明才諝之士,足以剸繁劇蘇弊瘼者,使之爬擳而整頓之,猶懼其罔效也。顧乃擧如臣者,而畀之俾司七十二州之民命,而不憂其僨事之立至,其異於使蚊負山者幾希矣。臣之自知猶然,人其謂何?公論之地,必有駁正之擧,而縮伏恭俟,訖未有聞,不得不敢將空疎實狀,畢露於黈纊之下。伏乞天地父母,俯垂諒察,將臣新授藩任,亟行鐫免,以重名器,以安賤分,不勝幸甚。答曰,省疏具悉。卿其勿辭,速往敬哉。
全羅監司李廷濟疏曰,伏以臣,識蔑才疎,無所當似,而蒙被恩造,閱歷華顯,尋常愧懼,若隕淵谷。不意湖南藩宣之命,又及於千萬夢寐之外,驚惶感激,靡所容措。念臣前在嶺臬,未效涓埃,遽遭橫逆,至今危蹙,纔閱一歲,又有是命,臣心愧惶,姑不暇言,國體傷損,實非細故,此臣大段難冒之端,而抑念湖南一道,地鉅而人衆,屢經饑荒,凋瘁已極。況今朝家,爲慮生民之痼弊,良役一事,銳意通變,經略指揮,雖在於廟朝,奉承周旋,亦關於藩臬,此時此任,必得通材偉器,然後可以䌤綸無弊,今豈可付之於空疎一微臣,坐受公私僨敗耶?揆以情勢,旣無冒赴之理,參以才分,實有僨誤之慮,不得不疾聲籲呼於日月之下。伏乞聖明,俯諒微懇之非出飭讓,亟許遞改,以重藩任,以安私分,不勝萬幸。答曰,省疏具悉。卿其勿辭,速往欽哉。
甲辰二月初九日巳時,右議政李光佐請對入侍引見時,右議政李光佐,左副承旨金始慶,掌令李以濟,假注書蔡膺萬,記注官權宏·柳祥翼。上御進修堂。
李光佐進伏曰,春來風雪乖常,聖體,若何?上曰,無事。
大妃殿氣候安寧乎,中宮殿氣候,何如?而世弟氣候亦平安乎?上曰,無事。仍進曰,臣所遭非常,實無行公之勢,而聖上終不許遞,客使迎接,在於明日,不得不冒出,情地凜蹙,何可盡達?臣自辛丑入朝之日,一身則已忘之矣,區區爲國之誠,豈有欲誤事之意,而賤慮實爲短淺,前後當事,不知不覺中,自歸錯誤者多矣。人言之來,實無足怪,誠無介然之意,而至謂臣行藥宮婢,無意必討,不敬於上,視以薄物云,則人理寧有是哉?至冤實在於此,人臣得此言,尙何以自立於世乎?天日在上,必有以下燭臣之寸心,而論其情勢,寧有更有更爲冒沒之理乎?夤緣事會,終至冒出,廉隅一節,幾於掃地,慙惶無地矣。
又進曰,戶曹判書金演,歷試中外,盡心國事,諳鍊事務,勞效備著,今雖經病衰敗,而自受重任,以殫其精力爲期,故望有其成效矣。意外被彈,今無行公之勢,勅行入城,只隔一日,支勅一事,地部專當,而百事廢閣,十分悶慮。金演,今姑許遞,今日內,政官牌招,開政差出,牌招行公,何如?上曰,依爲之。
平安兵使,今當差出,而當初若有他可擬之人,豈以在遠之人擬望乎?臺臣,不諒事勢,至請次次還仍,卽今武將,只有若干人,而鄭壽松有九十老母,不可遠離,尹五商前冬被駁,雖極稱冤,狼狽之地,卽爲更送,有妨事體,其外則皆是衰老之人,更無推移之道。且關西軍制,屢次變通,不成頭緖,極邊待變之地,事極虛疎,不可不別爲擇差,使之收拾,勢不得已。將復以趙儐擬望,左相之意亦然矣。擬望,是自下爲之之事,不當預爲陳達,而儐,初旣首擬,未受天點,卽復更擬於其闕,殊涉未安。且李遂良之仍任,旣以在遠之故,而復以在遠人擬之,亦涉異常,故敢達。
欄頭革罷咨文,旣已出來,自此移咨請罷,而遣官行査,終至快許停罷,且有嚴飭後弊之擧,不可不別爲稱謝,令該院撰出謝表,付送於今番使行,何如?謝恩正使在喪,昨日政始爲新差,而拜表日期迫近,末由治行,拜表勢將差退矣。且見遠接使狀啓,冊封勅行,將於非久出來,勢將更送別使,此使行,姑爲差退兼付,似爲便好,後勅出來,姑未的知期限,而要不出三月內,姑令以三月念晦間,擇拜表日,更爲觀勢處之,何如?出擧條上曰,依爲之。
鑄錢一事,臣則素以爲決不可行,而向日度支建請,出於地部蕩殘,萬不獲已云,故不能復爲牢塞矣。退而詳問,則銅鐵見在者少,皆須貿取云,此計本爲救急,而先費許多貿易之價,排張之費,其於目前支調,有大害而無小益,至於來頭久長之計,則唯當痛省濫費,塞其尾閭耳,不必鼓鑄而後足也。若夫新鑄之弊,則誠有不可勝言者,都下之民,先將不堪矣。貿銅鑄取,剩數不多,又重之以耗費,先廣弊端孔劇,則何可爲也?厥後問于戶曹判書金演,則其意亦欲還停矣。令該曹,鑄錢一事,卽爲停止,何如?出擧條上曰,依爲之。
遠接使金一鏡,數朔之內,再往灣上,不可一向獨賢,伴送使當品中無可差之人,吏曹參判沈壽賢,變通陞品,勅使回還時,差送伴送使,何如?左相,以病不得入來,而其意亦如此,故敢達。上曰,依爲之。出擧條
今二月初九日,右議政李光佐請對入侍引見時,謝恩使拜表吉日,以來三月念晦間改推擇事,榻前定奪。
今二月初九日,右議政李光佐請對引見入侍時,戶曹判書金演,今姑許遞,其代今日內政官牌招,開政差出事,榻前下敎。
掌令李以濟,同爲入侍時所啓,金姓宮人,出付鞫廳事,前後筵奏,屢蒙允許,而畢竟處分,都歸寢閣。請行藥宮人金姓者,亟命出付攸司,直爲正法。上曰,勿煩。措辭見上
又所啓,向者金在魯等竄配之啓,蓋出於爲國家防患折奸之意,請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上上曰,勿煩。
又所啓,前後黨逆之類,擧施屛裔之典,蓋出於嚴懲討杜亂萌之意,其不可輕議也明矣。請還收罪人尹廷舟量移之命。措辭見上上曰,勿煩。
又所啓,伏見大臣箚批,有鞫廳罪人李時弼因前發配之命,臣竊不勝驚惑駭歎之至。請亟寢罪人李時弼仍前發配之命,更令鞫廳,依律正法。措辭見上上曰,勿煩。
又所啓,收坐編配,何等重罪,而乃者金堤·萬頃定配罪人金時吉·時訥等,自任行止,私相往來,跡涉綢繆,事極放肆,而爲守令者,常時不能檢飭,以致擅離恣行,事之可駭,莫此爲甚。請金堤郡守李存道,萬頃縣令金益謙竝罷職,其罪人等,令該府卽爲分配絶島。措辭見上上曰,勿煩。
又所啓,忠淸兵使具鳳昌,本以頤賊之密裨,從前踐歷,已多濫猥,一自改紀之後,自稱見棄當世,晝則閉門深蟄,而昏夜出沒,蹤跡陰秘,人之嗤點,固已久矣。及授本職,物情俱駭,若其到處貪汚不法等事,有不暇論,如此之人,決不可仍畀湖右重閫。請忠淸兵使具鳳昌罷職。上曰,依啓。諸臣,以次而退。
上在昌慶宮。停常參·經筵。
下直,龍岡縣令李春躋,永達萬戶崔振河。
金始慶啓曰,備邊司郞廳來言,今日賓廳坐起日次,而左議政崔錫恒方在身病,右議政李光佐迎勅事,弘濟院出往,不得來會云矣,敢啓。傳曰,知道。
藥房提調李肇,同副承旨柳萬重啓曰,春雪連下,餘寒猶峭,伏未審此時,聖體,若何?大妃殿氣候,亦復何如?南極丹連爲進御,而寢睡水刺之節,一樣平常乎?臣等今日率諸醫入診,詳察聖候宜當,敢來問安,竝此仰稟。答曰,知道。慈殿氣候安寧。南極丹進御,寢睡水刺一樣安穩矣。勿爲入診。
備忘記,今下弓矢,永達萬戶崔振河處給送。
權詹啓曰,判義禁柳鳳輝本職辭疏,旣已承批,卽爲牌招察任,何如?傳曰,允。
柳萬重,以都摠府言啓曰,迎勅擧動,只隔一日,而都摠管尹就商,昨日新除授都摠管林原君杓,俱有宿病,不能起動,副摠管咸陵君極·朴熙晉,亦以實病,末由進參於侍衛之列云。各樣差備,無推移分排之勢,令政院急速稟旨變通,口傳差出,以爲侍衛備員之地,何如?傳曰,允。
金始慶啓曰,因都摠府草記,都摠管尹就商·林原君杓,副摠管咸陵君極·朴熙晉,俱有實病,令本院急速稟旨變通,口傳差出事,允下矣。摠管實病人員,合有變通之道,何以爲之?敢稟。傳曰,竝改差。
權詹啓曰,勅行入京,迫在明日,都監凡百,一刻爲急,而新除戶曹判書趙泰億,今日不爲出肅,京兆堂上,擧動時,當爲導駕,而判尹吳命峻,屢度違牌,亦不出肅,竝卽牌招察任,何如?傳曰,允。
柳萬重啓曰,戶曹判書趙泰億,牌招不進,推考傳旨,今方捧入,而都監凡事,萬分緊急,更卽牌招察任,何如?傳曰,允。
沈仲良,以弘文館言啓曰,本館上下番,見存七員內,副校理趙翼命,副修撰權斗經在外,副應敎朴涏,校理呂善長,陳疏未承批,不得循例請牌,臣弼垣獨爲入直,而下番無他推移入直之員,校理姜必慶,副校理李顯章,竝卽牌招,以爲推移姑降入直之地,何如?傳曰,允。
沈仲良,以弘文館言啓曰,本館上番應敎臣柳弼垣,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
沈仲良啓曰,承政院注書林光弼,昨旣有只推之命,卽爲牌招察任,何如?傳曰,允。
兵曹口傳政事,益陽君檀·東昌君炡爲都摠管,權以鎭·邊是泰爲副摠管。
以校理姜必慶,副校理李顯章牌不進,罷職傳旨,傳于柳萬重曰,推考傳旨捧入。
以注書林光弼牌不進,罷職傳旨,傳于權詹曰,推考傳旨捧入。
金始慶啓曰,訓鍊大將金重器,以陳疏未承批,久不行公,御營大將李森,謂有難安情勢,連呈辭疏,亦不行公。擧動隔宵,兩局大將,不可不隨駕,竝卽牌招察任,何如?傳曰,允。
李萬選啓曰,注書林光弼,旣有只推之命,所當更請牌招,而聞有實病,勢難行公。明日擧動時,注書不可不備員,假注書差出,何如?傳曰,允。
注書林光弼病,代權䌖爲假注書。
李萬選,以迎接都監言啓曰,勅使齎來賜物單子,前已入啓,而今以遠接使,停當於勅使,前定差員,先送都監,故依單子照數內入之意,敢啓。傳曰,知道。
李萬選,以迎接都監言啓曰,勅使明日入京,軍令書出,卽時馳通之意,知悉于遠接使處矣。卽接回移,則初吹欲明,二吹卯時,三吹辰時,出軍令云矣,敢啓。傳曰,知道。
沈仲良,以迎接都監言啓曰,因遠接使狀啓,賜物旣已還下,自都監令差備譯官,領去弘濟院之意,敢啓。傳曰,知道。
以遠接使狀啓,勅使賜物,初旣先送,反請還給,事體顚倒,惶恐待罪事,傳于柳萬重曰,勿待罪。
金始慶,以兵曹言啓曰,卽接宣傳官廳武兼廳牒報,則新除授宣傳官權興駿,武臣兼宣傳官韓萬慶,各其本廳許參時,可否不順云,竝依例汰去,何如?傳曰,允。
掌令李以濟啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上請還收罪人尹廷舟量移之命。措辭見上請亟寢罪人李時弼仍前發配之命,更令鞫廳,依律正法。措辭見上收坐編配,何等重罪,而金時哲·時逸·時述·時訥·時吉等五人,以賊節之至親,分配於臨陂·咸悅·沃溝·金堤·萬頃等五邑,不但家在越界至近之地,且其所配之邑,自相密邇,當初徵惡之典,已失太寬,而及夫湖南諸罪人移拜之時,又復倖漏,聽聞之疑慮,固已久矣。金堤·萬頃定配罪人時吉·時訥等,潛自往來於臨陂·咸悅·沃溝等三邑,傳播僞批之狀,今又畢露於罪人之招。此諫臣所以請罷兩邑守令,以徵其不能檢飭之過,而荏苒兩月,尙靳賜批,兩邑守令,旣遭臺斥,則勢難晏然在職,荒歲守宰,不可一任久曠。請金堤郡守李存道,萬頃縣令金益謙竝罷職,罪人金時哲等五人,令該府卽爲分配絶島。禁直事體至爲嚴重,不許擅離,自有定式,況且摠府,乃是宿衛重地,一入其直,例不得私相往來於禁中,與他司有別,此焉可見,而向者前副摠管昌山君相,敢以身病,投疏徑出,事之無嚴,莫此爲甚。昔在先朝,有一武臣摠管,以病徑出,至於拿問定罪,則今不可以問備薄罰,徵其無嚴之習。請前副摠管昌山君相,拿問定罪。答曰,不允。末端事,依啓。
大妃殿·中宮殿,藥房問安。答曰,知道。當在藥房啓辭之下
上在昌慶宮。停常參·經筵。
沈仲良啓曰,來十五日儒生殿講日次,而勅使留館相値,頉稟。傳曰,知道。
金始慶啓曰,司僕內乘來言,捲簾,取稟。傳曰,捲三面。
辰時,上具翼善冠,衣衮龍袍,乘小輿,出仁政門外,降輿升輦,前後作樂。止輦於敦化門外,命侍臣上馬,出崇禮門外,始吹打。大駕到慕華館,入幕次後,藥房·政院·玉堂問安。答曰,知道。王世弟版位問安。答曰,知道。王世弟入幕次後,政院·玉堂問安。答曰,知道。大妃殿,遣承旨問安。答曰,知道。大妃殿·中宮殿·王世弟,遣宮官問安。答曰,知道。
柳萬重啓曰,小臣,大妃殿問安進去,下直。傳曰,知道。
通禮跪請出就版位上,立版位,祗迎勅書如禮。禮訖,升輦,自敦義門還宮。
柳萬重,於輦前啓曰,小臣,大妃殿問安入啓,則答曰,知道之意,敢啓。傳曰,知道。
大駕到仁政門,降輦,升小輿,入于殿階下幕次,政院·玉堂·藥房問安。答曰,知道。大殿,王世弟版位問安。答曰,知道。
沈仲良,以司謁啓曰,勅使將入來,不擊午鼓之意,敢啓。傳曰,知道。
勅書龍亭上殿上,通禮跪請上出次祗迎,入幕次少間,左贊禮權以鎭·右贊禮李眞儒,前引上就版位,行禮訖,由西階入殿內,就位如禮。沈仲良趨進闕字牌前,勅使持勅書一度傳給之,仲良奉而詣上前,與李萬選,展幅訖,勅使又持勅書一度,傳給如初儀,還置于闕字牌前,勅使又持賜物綵段,傳給如儀。上出殿門,立于位次,讀勅官李重述,展讀訖,上由西階下就版位,行禮,禮畢,又由西階入殿西幕次。李萬選,以司謁啓曰,殿內接勅時,大臣同爲入侍之意,敢啓。答曰,知道。上由西戶入殿內,勅使由東戶入。上立于交椅前,使御前通使李眞望,請行相見再拜禮。勅使答曰,除拜禮行揖禮,何如?上擧手,勅使亦擧手。上又使通事問曰,先皇帝盛德弘烈,克配上帝,縟禮爰擧,使華儼臨,率土之濱,孰不歡欣?而況我小邦,偏蒙先皇帝字小之恩,一倍慶忭之餘,感懷罙切。勅使答曰,先皇帝事,追思至今,孰不悲痛?權詹進前,以右議政意啓曰,賜物一款致謝之意,當添入於皇帝問候下,故敢達矣。上曰,唯。上又問皇帝氣候,若何?勅使答曰,皇帝平安矣。上又問皇上,以同慶之意,頒慶於外服,兼又賜物優厚,逈出常例,小邦何以得此於皇上,惶感無極,不知所喩。勅使答曰,承此感謝之敎,當歸報皇上矣。上遂坐交椅,勅使亦坐交椅。上又問諸王貝勒安否,何如?勅使答曰,皆安矣。上又問正使大人,遠路驅馳,氣力,何如?副勅大人,以病患留滯中路,未克偕臨,悵缺之餘,憂慮未已。勅使答曰,俺等,受皇命遠來,寒不知寒矣。副使有病,留在瀋陽,而軫念至此,感激何達?上又問小邦連歲飢荒,物力蕩殘,一路接待,必不成樣,深切愧歎。勅使答曰,幸蒙國王德分,一路善待,得至此矣。上又問京外宴享及軍威軒架等事,一倂減除,至於茶啖小節,亦且蠲減,此固出於仰體皇上軫念小邦之至意,其爲感歎,不可勝喩,而接待之節,甚爲埋沒,還切不安。勅使答曰,宴享一節,曾聞有之,而甚不緊矣。今承勤敎,不勝感激,還切未安矣。上曰,各處宴享,雖以曲庇之念,特爲權停,而其在主人之道,不可不略設茶禮,以表微誠矣。勅使答曰,俺見歷路,年事不豐,故盡除茶禮矣。國王如是勤敎,敢不從之哉?司饔提擧進茶具,上引茶,勅使亦引。司饔提擧進果盤,上擧著,勅使亦擧。勅使曰遠來疲甚,撤床,何如?上遂命撤床。李萬選進曰,頭目賜茶之意,敢啓。上曰,唯。勅使曰,日寒如此,俺欲急歸館所,國王出坐已久,亦必勞矣。頭目賜茶停止,似好矣。上曰,隨來王人接待之道,不可埋沒,不爲賜茶,事極未安矣。勅使曰,如是屢敎,然則頭目賜茶後當罷矣。沈仲良乃招司饔提擧,使之賜茶,頭目跪楹外受茶碗,喫了叩頭。勅使呼通事曰,頭目亦已賜茶矣。日氣亦頗寒矣,願罷歸館所。
右議政李光佐進伏曰,館所親臨擧動,自前一番爲之矣。語未及畢,勅使起立,上亦起立,分東西出殿門外,勅使請還入,上擧手揖,勅使亦擧手下階。李光佐進伏曰,俄者所奏,未及蒙發落矣。再明日擧動之意,分付,何如?上曰,依爲之。出定奪
上,還入殿內,使事變假注書蔡膺萬問安勅使于仁政門。膺萬還奏曰,俄者國王親臨接見,又遣近侍,如是勞問,不勝感激云矣。傳曰,知道。
上,乘小輿,還大內後,政院·玉堂·藥房問安。答曰,知道。王世弟還宮後,政院·玉堂問安。答曰,知道。大殿,二品以上·六曹問安。答曰,知道。
權詹啓曰,小臣館所問安進去,下直。傳曰,知道。
又啓曰,臣承命馳往館所問安,則勅使以爲,旣遣中使,又遣近侍勞問,不勝感激,俺則無事云矣,敢啓。傳曰,知道。
李萬選,以弘文館言啓曰,校理姜必慶,昨日違牌,旣有只推之命,更爲牌招察任,何如?傳曰,允。
又啓曰,因弘文館草記,校理姜必慶牌招事,允下矣。今已夜深,待明朝出牌之意,敢啓。傳曰,知道。
又以內醫院官員,以提調意啓曰,醫官前平丘察訪金壽煃,旣遞外任,還屬本院,令該曹,付軍職,冠帶常仕,何如?傳曰,允。
又啓曰,館所接見時說話,依例書入,而或不無未盡之語,令廟堂增刪,以備睿覽,何如?傳曰,允。
又以迎接都監言啓曰,卽者勅使來入館所矣,敢啓。傳曰,知道。
又以迎接都監言啓曰,差備譯官來言,勅使以今十三日,出往三田渡云,故臣等以十三日,欲爲親臨擧動,三田渡之行差退之意,令譯輩言及,則勅使答以行意甚忙,十五日定當回程,故必欲以十三日出往三田渡矣。今聞親臨之言,此是厚待之意,不敢强辭,三田渡則當以十四日出往云矣,敢啓。傳曰,知道。
又以迎接都監言啓曰,勅使旣入館所,各色郞廳,依例輪回直宿之意,敢啓。傳曰,知道。
又以迎接都監言啓曰,卽者令差備譯官,請行見官禮,則勅使以爲停免云矣,敢啓。傳曰,知道。
又以迎接都監言啓曰,勅使詣闕時茶啖,依例備待矣。使之待候於館所,故到館所後,卽爲入給,而館所茶啖,亦爲排入之意,敢啓。傳曰,知道。
又以迎接都監言啓曰,使差備譯官,不緊差備放送之意,言于通官,則放送云矣,敢啓。傳曰,知道。
慶尙監司金東弼疏曰,伏以臣,冒上辭本,冀蒙恩遞,而批旨優渥,諭以速往,臣雖揣量才分,自愧其人器之不稱,而感激殊私,亦豈無出而應命之心哉?第伏見前副提學李師尙之疏論趙女蠱獄事,而仍請先問於臣,臣於是,竊不勝駭惑慙恧之至。蓋此巫蠱端緖,雖曰,發自臣家,儒臣之必欲窮覈正法者,正在於埋凶舅家一款,而臣家推問時,此說未嘗出焉。其間委折,已具於秋曹文案中可按覈也。設令臣眞有所知者,事係婦家,法有應避,則揆以朝家事體,決不當憑問於臣,以證成其獄,而惜乎經幄之長,乃有此法外之論也。且其疏中所謂趙婢杖斃於臣家云者,尤乖實狀。蓋妖婢取服後翌日,又發其謀害厥主,埋凶厥家之說,故臣卽移送趙家,使自訊治,多日之後,始乃致斃,則其所云云,何所據而發耶?噫,臣雖無似,名忝法從,而使之攙援於蠱獄,證左於賤婢者,亦非所以尊堂陛辨名分之道,臣之困厄羞愧,固無足道,而其貽辱朝紳,實爲不細,將何顔面,晏然仍據於外臺風憲之職乎?玆敢疾聲申籲於宸嚴之下。伏乞聖明,將臣所帶藩任,亟行鐫免,仍治臣瀆擾之罪,以肅朝綱,以安私分,不勝萬幸。臣無任屛營祈懇之至,謹昧死以聞。答曰,省疏具悉。卿其勿辭,從速察職。
上在昌慶宮。停常參·經筵。
下直,花梁僉使金宗杓,西生僉使韓晉起。
柳萬重啓曰,宰臣行副護軍尹遇進,館所問安進去,下直。傳曰,知道。
又啓曰,行大司憲朴泰恒未承批,執義尹聖時未肅拜未承批,掌令李以濟呈辭,掌令愼後三在外,持平尹容被論,持平申致雲未肅拜未承批呈辭,今日以監察茶時之意,敢啓。傳曰,知道。
藥房提調李肇,副提調李萬選啓曰,伏未審夜來,聖體,若何?昨日動駕郊外,還宮後迎勅節次稍久,接見客使,亦且移時,不瑕有勞損之節乎?大妃殿氣候,亦復何如?王世弟勞動之餘,氣候,亦何如?南極丹連爲進御乎?臣等今日率諸醫入診,詳察聖候宜當,敢來問安,竝此仰稟。答曰,知道。無事。慈殿氣候安寧,世弟氣候平穩,南極丹進御矣。勿爲入診。大妃殿·中宮殿,藥房問安。答曰,知道。
李萬選啓曰,宰臣行副護軍尹遇進,馳往館所問安,則勅使以爲,遣宰臣垂問,不勝感激云矣,敢啓。傳曰,知道。
權詹啓曰,今日頒敎時,兩司當爲進參,而諫院無行公之員,依近例,雖無諫院,仍爲行禮之意,敢啓。傳曰,知道。
李萬選啓曰,右承旨沈仲良,自夜間,身病猝重,今日不得仕進,當此客使留館,明日擧動時,決難隨駕。該房承旨病勢如此,合有變通之道,何以爲之?惶恐敢稟。傳曰,改差。
以校理姜必慶牌不進,罷職傳旨,傳于權詹曰,推考傳旨捧入。
備忘記,頒赦百官加爲之。
權詹啓曰,頒赦百官加爲之事,命下矣。藝文館提學李肇,卽爲牌招,赦句添入之意,敢啓。傳曰,知道。
權詹啓曰,以禮曹擧動出宮吉時草記,傳曰,午時差晩,以巳時,磨鍊以入。
李萬選,以禮曹言啓曰,今二月十三日,館所擧動出宮吉時草記,傳曰,午時差晩,以巳時磨鍊以入事,命下矣。更令日官推擇,則巳時大段拘忌,而辰巳時間巽時爲吉云,以此時擧行,何如?傳曰,允。
金始慶,以訓鍊都監言啓曰,軍兵等所授弓子,造給年久,破傷甚多,不可不改給,故黑角弓四百三十張,校子弓八百張,使該色監官閑良鄭趾遠監造,纔已畢役矣。見樣黑角弓五張,校子弓五張,別單封進之意,敢啓。傳曰,知道。
李萬選啓曰,明日館所親臨擧動時,守宮假承旨呂必時,假注書李馨玉,使之仍察,何如?傳曰,允。
李萬選啓曰,右承旨沈仲良改差事,命下矣。明日館所擧動時,承旨不可不備員,政官卽爲牌招開政,以在京無故人差出,仍卽牌招察任,何如?傳曰,允。
權詹啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
李萬選,以禮曹言啓曰,來十三日館所擧動時,王世弟闕門外祗送祗迎之禮,依例磨鍊乎?敢稟。傳曰,依爲之。
李萬選,以吏曹言啓曰,別歲抄書入事,命下矣。褒貶居中·居下之類,竝書入乎?敢稟。傳曰,依爲之。
李萬選,以吏曹言啓曰,在前頒赦時,例有別歲抄之事,今則何以爲之?敢稟。傳曰,書入。
有政。吏批啓曰,卽接典設司牒呈,則別檢李守謙,受由過限未上來,依例改差,何如?傳曰,允。
又啓曰,新除授忠州牧使洪重禹戶奴呈狀內,本州境內所居奴婢,洽滿法典限數,斯速入啓處置云。壯奴十口,在於境內,則不得赴任,乃是法典,忠州牧使洪重禹改差,何如?傳曰,允。
吏批,行判書柳鳳輝進,參判沈壽賢病,參議尹行敎在外,右副承旨權詹進。兵批,判書李肇進,參判金始煥病,參議李翊漢病,參知蔡成胤進,右副承旨權詹進。兵批啓曰,忠淸兵使,今當差出,而擬望之人乏少,守令竝擬,何如?傳曰,允。吏批,蔡成胤爲同副承旨,吳命峻爲右參贊,李麟徵爲工曹判書,李眞儒爲吏曹參判,趙錫命爲修撰,徐命均爲刑曹參判,鄭勗先爲戶曹正郞,李顯相爲戶曹佐郞。濬源殿參奉李相儼,健元陵參奉李萬升相換,恭陵參奉李普成,章陵參奉尹天復相換。伴送使沈壽賢今超資憲。兵批,朴載海·權冏·申命相·崔錫胤爲宣傳官,鄭檝爲鎭東萬戶,張文漢爲防垣萬戶,朱景晦爲蟾津別將,李汝迪爲忠淸兵使,黃腆爲武兼。柳弘瑞單付曲浦權管,徐命均·沈仲良單付副護軍,金壽煃單付副司果。備邊司薦,趙儐爲平安兵使。百官加下批。
金始慶啓曰,今日臣,以代押事,進往香室,則入直官員校書副正字尹敏敎,初以坐向事,妄欲擅改前規,應行拜禮,亦不肯行,其不識事體,甚矣。此實前所未有之事,事極駭然,不可不譴責,而本院請推之外,無他可施之罰,從重推考,何如?傳曰,允。
李萬選,以迎接都監言啓曰,勅使旣除宴享,則例有別雌牛間日入給,別茶啖逐日排入矣,今亦依此擧行之意,敢啓。傳曰,知道。
李萬選,以迎接都監言啓曰,差備譯官來言,勅使要得善寫人筆跡,而曾前勅使求見時,以寫字官書之,故寫字官筆跡,入來大國者,多所得見,而皆是平常。今則除却寫字官,必以善寫者書之,而欲爲親見其揮灑云,故閭巷間善寫人朱景晦·嚴漢明·金鼎三等三人招來,入送館所之意,敢啓。傳曰,知道。
李萬選,以迎接都監言啓曰,卽者差備譯官來言,勅使登山亭眺望,而旋卽下來云矣,敢啓。
李萬選,以迎接都監言啓曰,今日別雌牛入給,則勅使以爲,宰殺牛隻,爲弊不貲,勿爲入給云。別雌牛依其言勿爲入給,空日別茶啖依例排入之意,敢啓。傳曰,知道。
李萬選,以迎接都監言啓曰,卽者醫官李守基,入往館中,吳玉桂看病後,命以加減瀉肝湯十五貼,紫草膏一劑後出來,故分付兩醫司,卽爲劑給之意,敢啓。傳曰,知道。
李萬選,以迎接都監言啓曰,卽者差備譯官來言,勅使求見四書及書傳云,故分付校書館,書傳一秩,四書各一秩,卽爲覓入之意,敢啓。傳曰,知道。
李萬選,以迎接都監言啓曰,卽者差備譯官來言,勅使登北樓云矣,敢啓。傳曰,知道。
金始慶,以備邊司言啓曰,館所接見時說話,令廟堂增刪以入事,命下矣。就政院撰出措語中,略加添刪以入之意,敢啓。傳曰,知道。
權詹,以義禁府言啓曰,卽接月令醫員趙宋基手本,則保放罪人趙鼎期病勢,今已向差云,還囚之意,敢啓。傳曰,知道。
李萬選啓曰,百官加爲之事,命下矣。未承受推考傳旨一百七十張,自本院爻周之意,敢啓。傳曰,知道。
金始慶,以都摠府言啓曰,昨日迎勅擧動敎是時,副摠管沈壽賢·邊是泰寶劍受點矣。沈壽賢以伴送使,今已超資,不得行公,邊是泰脚病猝重,明日館所擧動時,寶劍差備,勢難進參,合有變通之道,原單子中改付標以入之意,敢啓。傳曰,知道。
李萬選,以禮曹言啓曰,今二月初九日,右議政李光佐請對引見入侍時,謝恩使拜表吉日,以來三月念晦間改推擇事,榻前定奪矣。更令日官推擇,則拜表,來三月二十七日卯時,方物封裹,同月二十五日,爲吉云。原粘目及拜表單子中,以此改付標以入之意,敢啓。傳曰,知道。
金始慶,以備邊司言啓曰,義州府尹權益淳,自上年秋冬,累次呈病,而邊上重任,決難輕遞,故每以調理察職,題送矣。今又呈狀,備陳病勢,且聞勅使上來時,所串站不能出待,他邑守令代行云。實病如此,則亦難强令察任,義州府尹權益淳,今姑許遞,其代差出後,催促下送,何如?傳曰,允。
李萬選,以迎接都監言啓曰,差備譯官來言,二次通官吳玉桂,以爲有頭瘡,願見良醫云。分付醫司,醫員中曉解醫術者李守基,使之入見之意,敢啓。傳曰,知道。
李萬選,以迎接都監言啓曰,善寫人朱景晦等三人,入去館中,則上勅,令入霜華紙及色紙,使之進前書寫而畢寫後,各三升二疋,小帽子二立,出給云矣,敢啓。傳曰,知道。
李萬選,以迎接都監言啓曰,勅使入京第三日,大臣茶禮請行事,前已定奪矣。明日是勅使入京第三日,而親臨擧動相値,大臣茶禮,退日定行之意,敢啓。傳曰,知道。
金始慶,以兵曹言啓曰,明日館所擧動時,本曹堂上,不可不備員。參知有闕之代,令該曹,以在京無故人口傳差出,待明朝牌招,以爲推移進參之地,何如?傳曰,允。
兵曹口傳政事,洪重禹爲兵曹參知。
權詹啓曰,因本院啓辭,新除授同副承旨蔡成胤牌招事,允下矣。今已夜深,待明朝出牌之意,敢啓。傳曰,知道。
敎中外大小臣僚耆老軍民閑良人等書,王若曰,縟儀載擧,方深寰宇之普懽,溫綍荐頒,幸覩使星之遠降。肆揚大號,誕告多方。言念先皇之聖神,允邁前代之軌轍。臨御歷祚之最久,在古所無,創守功德之兼隆,於今始見。豐報旣陳於丕享,殊禮合配於極尊。高明竝稱,至日擧南郊之薦,博厚同體,元正奉北畤之儀。遵殷宗禮陟之文,倣周壇毖祀之制,玆稽祖宗之盛典,用推邇遐之渙恩。勞四牡之皇華,一視內服,侈百朋之珍錫,無間外藩。念小邦受賜最深,在今日祝聖冞切。天地之化廣運,品彙昭蘇,雷雨之澤傍流,瑕垢滌蕩。自本月十二日昧爽以前,除謀叛大逆·謀反·子孫謀殺·毆罵祖父母·父母,妻妾謀殺夫·奴婢謀殺主·謀故殺人·魘魅蠱毒,關係國家綱常,贓汚强竊盜外,雜犯死罪以下,徒流付處·安置充軍,已至配所·未至配所·已發覺·未發覺·已決正·未決正,咸宥除之。敢以宥旨前事相告言者,以其罪罪之。在官者各加一資,資窮者代加。於戲,德逾光於致孝,情文備修,禮莫大於尊親,神人胥悅。故玆敎示,想宜知悉。藝文館提學李肇製進
左議政崔錫恒箚曰,伏以臣,再上箚本,畢暴危懇,區區之望,只在於速解重擔,粗安私分。及承恩批,不惟不準所請,辭旨優渥,逈出尋常,至以世祿倚仗等敎,誨諭諄切,太醫之臨視,珍劑之頒賜,亦是曠絶之異數,有非負罪賤臣所敢得者,感淚自零,不知死所。顧臣情勢危苦之外,前患泄痢,復發於落傷委頓之中,度數無算,食飮全廢,日復一日,漸就危綴。蓋臣稟賦本來虛脆,居常善病,及今衰暮之境,疾恙侵尋,前冬毒痢,幾死僅蘇,曾未幾何,又得此症,眞元益脫,藥餌無效,此非一時偶祟,源委已痼。今雖幸而少得差減,自分廢疾,無望起動,昨日迎勅擧動及前後藥院問安,病情如此,俱未進參,館所動駕,亦在明日,而末由趨陪於侍衛之列,私心惶霣,如添一病。玆敢席藁私次,疾聲仰籲於憫覆之天。伏乞聖慈,俯諒血忱,亟削臣本兼諸任,仍治臣闕禮之罪,俾臣得以便意調息,以卒天地生成之澤,不勝幸甚。答曰,省箚具悉卿懇。卿之陳箚,凡幾度矣,疾病如此,深用慮念。安心勿辭,亦勿待罪,竢間供仕,用副至望。仍傳曰,遣史官傳諭。
上在昌慶宮。停常參·經筵。
夜二更月暈。
柳萬重啓曰,小臣館所問安進去,下直。傳曰,知道。
又啓曰,臣承命,馳往館所問安,則勅使以爲,遣近侍下問,不勝感激,俺則無事經宿云矣,敢啓。傳曰,知道。
權詹啓曰,司僕內乘來言,捲簾,取稟。傳曰,捲三面。
巽時,上動駕,以小輿,出仁政門,升輦到館所東門內,降輦,升小輿,入幕次。政院·玉堂·藥房問安。答曰,知道。王世弟遣宮官問安。答曰,知道。大妃殿遣承旨問安。蔡成胤啓曰,小臣,大妃殿問安進去下直。傳曰,知道。金始慶啓曰,勅使接見時,大臣同爲入侍之意,敢啓。又以御帖傳給之意,稟啓。傳曰,知道。上,升輿至西廳中門外,降輿,由西階,勅使由東階,上于廳上,使通事李眞望傳言于勅使,請行再拜禮。勅使答曰,請行揖。上擧手,勅使亦擧手。上坐交椅,勅使亦坐。上,使通事傳言曰,再昨迎勅時忽卒,未能從容奉拜,至今耿悵。勅使答曰,俺豈有勞哉?又此來見,極爲不安矣。上又曰,春寒未解,館宇疎冷,遠路驅馳之餘,氣候,何如?勅使答曰,日氣雖寒,身則無病,房堗溫煖,館中凡具,無不極盡,而如是軫念,不勝感激。上又曰,館所接待等事,非不別爲檢飭,而或不無齟齬之慮,其在主人之道,不任慙悚。勅使答曰,下人輩極爲善待,固知國王,別爲申飭,故能得如是,而不敢安心矣。上又曰,再昨茶禮,極其薄略,迨用愧歎,更設茶禮,少伸區區情悃,何如?勅使答曰,又此軫念,欲設茶禮,極不安心,而當依敎爲之。司饔提擧進茶具,上引茶,勅使亦引,上撤茶,勅使亦撤。司饔提擧進盤果,上擧箸,勅使亦擧。少頃,勅使呼通事,請撤床。李萬選進曰,頭目賜茶之意,敢啓。上使通事,傳言頭目賜茶之意于勅使,勅使答曰,當依敎爲之。金始慶招司饔提擧,使之賜茶,頭目輩跪楹外,受茶喫了,叩頭。勅使呼通事曰,國王久坐必勞,罷歸爲好。右議政李光佐進奏曰,以雖甚缺然,今當還歸之意爲答,何如?上依其言,使通事傳言,勅使答曰,遠臨久坐,於心不安,唯望罷歸。上又傳言,當依爲之。上遂起立,勅使亦起,上擧手以揖,仍下階,勅使亦隨下階。上又擧手,勅使擧手還入。上升輿入幕次,政院·玉堂·藥房問安。答曰,知道。蔡成胤啓曰,小臣,大妃殿問安,則答曰,知道之意,敢啓。傳曰,知道。傳于權詹曰,諸司預備,大駕還宮後,政院·玉堂·藥房問安。答曰,知道。
柳萬重,以義禁府言啓曰,頒赦事,命下矣。本府所管罪人等放未放分秩書入,而其中定配未蒙放身死罪人李喜朝,卽臣鳳輝異姓四寸,法當相避,不得一體擧行之意,敢啓。傳曰,知道。
金始慶,以迎接都監言啓曰,勅使明日出往三田渡時,軍令初吹寅時,二吹卯時,三吹辰時,書出矣,敢啓。傳曰,知道。
又以迎接都監言啓曰,勅使明日三田渡出去事,出令矣。道路修治之意,前已分付,而凡百更加申飭之意,敢啓。傳曰,知道。
又以迎接都監言啓曰,自前勅使三田渡往來後,都監郞廳,例以上命,問安於勅使後,馳告政院矣。今亦依此擧行之意,敢啓。傳曰,知道。
蔡成胤,以迎接都監言啓曰,卽者差備譯官來言,勅使登北樓眺望云矣,敢啓。傳曰,知道。
又以迎接都監言啓曰,卽者差備譯官來言,勅使招入,渠輩以爲,今十五日,當爲回程,凡百待候云。自都監,爲先依例請留之意,敢啓。傳曰,知道。
又以迎接都監言啓曰,明日勅使出往三田渡時,臣檀,都廳尹大英,軍色郞廳尹翼駿,雜物色郞廳鄭欽先,米麪色郞廳李明升,依前例以戎服隨往之意,敢啓。傳曰,知道。
又以迎接都監言啓曰,勅使明日三田渡出往時率人數,則大通官一員,次通官一員,家丁六名,茶通事三名,堂上譯官二員,堂下譯官一員,捲帳譯官二員,淸學譯官二員,前排軍牢一雙,羅將二雙,吹打手十二雙,令旗一雙,巡視旗一雙,別監一雙帶去,而除飯奉,只以酒肴備待云。依前例鋪陳,則自都監搬運,堂上以下員役,則自持飯往來事,竝爲分付于京畿監司及各該司之意,敢啓。傳曰,知道。
又以迎接都監言啓曰,卽者差備譯官來言,勅使上山亭,旋卽下來云矣,敢啓。傳曰,知道。
又以迎接都監言啓曰,臣檀,詣館所,使首譯,措辭請留,則勅使答以爲,請留勤懇,極爲可感,而王程有限,歸意着忙,且一日之留,貽弊不貲,決難聽施云。臣取考前例,則都監請留之後,例有近侍·大臣·中使次第請留之擧矣。前例如此,竝爲敢啓。傳曰,依爲之。
又以弘文館言啓曰,本館僚員,近甚不齊,下番闕直,已至多日,事體極爲未安。校理姜必慶,昨日違牌,旣有只推之命,副校理趙翼命,辭疏還給之後,不爲出肅,竝與新除授修撰趙錫命,一體牌招察任,何如?傳曰,允。
又以侍講院言啓曰,再昨慕華館王世弟隨駕擧動時,到內作門宮官未及盡入之際,作門所一時喧擾,軍卒坌沓,宮官二員,至於壅隔不得入,抵觸幾仆,不成班行,事之可駭,莫此爲甚,不可無警責之道。當該大將推考,將官等,令攸司從重科罪,何如?傳曰,允。
又啓曰,吏曹郞廳來言,臺諫及守令多闕,政事,取稟。傳曰,明日爲之。
又啓曰,因弘文館草記,修撰趙錫命,校理姜必慶,副校理趙翼命牌招事,允下矣。今日夜深,待明朝出牌之意,敢啓。傳曰,知道。
柳萬重啓曰,兵曹郞廳來言,闕內各處,入直軍士,夜巡檢云矣,敢啓。傳曰,知道。
掌令李以濟啓曰,請行藥宮人金姓者,出付攸司,卽爲正法。措辭見上請還收金在魯等量移,具鼎勳放送之命。措辭見上請還收尹廷舟量移之命。措辭見上請亟寢李時弼仍前發配之命,依律正法。措辭見上請金堤郡守李存道,萬頃縣令金益謙,竝罷職。罪人金時哲等,卽爲分配絶島。措辭見上答曰,不允。末端事,依啓。
行都承旨李萬選,左承旨呂必容,右承旨金始慶,左副承旨權詹,右副承旨柳萬重聯名疏曰,伏以臣等,俱以庸魯,忝在近密,觸事憒憒,心常愧懼。日昨自上,仁政殿接見勅使時,臣等俱爲昵侍,及其禮畢,臣等當導殿下,由中正門出,而誤從西正門出,蓋其所持儀註中,只言降自西階,不及由正門出故也。臣等倉卒之際,懵不覺察,但恃疎漏之儀註,全昧應行之節次,致令莫重禮貌,做錯至此,臣等之罪,死有餘責。臣等宜卽首實請譴,而不敢瀆擾於館所擧動之前,今始露章自列,其罪尤大矣。伏乞聖明,亟罷臣等之職,仍治臣等之罪,以警具僚,以安私分,不勝萬幸。臣等無任屛營祈懇之至,謹昧死以聞。答曰,省疏具悉。卿等,勿辭察職。
蔡成胤啓曰,迎接都監草記,勅使前,遣近侍請留事,依爲之下批矣。所當進詣館所,而今已夜深,小臣,待開門進詣館所請留之意,敢啓。傳曰,知道。
上在昌慶宮。停常參·經筵。
權詹啓曰,宰臣行副護軍鄭壽松,館所問安進去,下直。傳曰,知道。
又啓曰,行大司憲朴泰恒未承批,執義尹聖時未肅拜未承批,掌令愼後三在外,掌令李以濟呈辭,持平尹容被論,持平申致雲未承批,今日以監察茶時之意,敢啓。傳曰,知道。
蔡成胤啓曰,臣承命馳往館所,以上敎請留,則勅使以爲,遣近侍懇留,不勝感激,而作行已久,身亦無病,十五日則必欲回還云矣,敢啓。傳曰,知道。
權詹啓曰,宰臣行副護軍鄭壽松,馳往館所問安,則勅使以爲,無事度夜,而遣宰臣存問,不勝感激,且擧動後氣候,何如?伏慮云矣,敢啓。傳曰,知道。
又以迎接都監言啓曰,今日,乃是空日,別茶啖依例排入之意,敢啓。傳曰,知道。
又以迎接都監言啓曰,卽者差備譯官來言,勅使上山亭云矣,敢啓。傳曰,知道。
蔡成胤,以迎接都監言啓曰,卽者勅使離發館所,出往三田渡矣,敢啓。傳曰,知道。
有政。吏批,行判書柳鳳輝進,參判李眞儒未肅拜,參議尹行敎在外。兵批,判書李肇進,參判金始煥病,參議李翊漢進,參知洪重禹式暇,同副承旨蔡成胤,吏·兵批兼進。
吏批啓曰,臺諫闕員,今當差出,而擬望之人乏少,未準限守令竝擬,何如?傳曰,允。
又啓曰,晉州牧使·忠州牧使,今當差出,而兩邑物衆地大,不可不擇差,守令中竝擬,何如?傳曰,允。
以沈埈爲獻納,沈壽賢爲判尹,金始煥爲禮曹參判,李喜聃爲繕工副正,申轂爲忠州牧使,尹基慶爲晉州牧使,李慶祉爲柒谷府使,尹志益爲金堤郡守,尹東卨爲麻田縣監,尹就咸爲萬頃縣令,張晟爲熊川縣監,柳紳爲典設別檢。
兵批啓曰,全羅兵使,今當差出,而擬望之人乏少,水使竝擬,何如?傳曰,允。
以申益三爲都摠經歷,金演爲知事,金演爲副摠管,崔鎭漢爲全羅兵使,李錫祿爲翊衛,李重昌爲武兼,權興駿爲都摠都事,金奎爲同知。沈壽賢·李重新單付副護軍。
以副校理趙翼命,修撰趙錫命牌不進,罷職傳旨,傳于權詹曰,推考傳旨捧入。
權詹啓曰,卽者差備譯官來言,二次通官吳玉柱,更審瘡病,招致醫官,故醫官金時錫,入送館所看病後,命以湯洗藥云。分付兩醫司,卽爲劑入之意,敢啓。傳曰,知道。
又以兵曹言啓曰,頃接宣傳官廳所報,則宣傳官金浚,除授滿三十日,不爲出肅過限云。金浚當初榻前定奪,除薦差除,不可以過限,循例許遞,更加催促,出仕之意題送矣。金浚又爲撕捱,終不出肅,本廳今又牒報,浚之除拜此任,旣出常格之外,乃是朝家奬用之意,不念分義,無意出仕,今若以循例,過限許遞,則適足以中其願,拿問處之,何如?傳曰,允。
蔡成胤,以漢城府言啓曰,因前右參贊趙泰億所啓,都城十里內偸葬者,如前縣令任鼎元,重林察訪權聖經,故縣監尹以寬偸葬處,使卽掘移,犯科之人,令攸司依律科罪事,命下矣。其所偸葬之塚,自本府,今皆掘移,而其中尹以寬家所葬,旣是其妾,則妾子尹佖,自當其罪,權聖經則所葬,旣是其兄嫂,而其子權煒,亦已自現,則權煒自當其罪。任鼎元·尹佖·權煒,竝令攸司,照律勘罪,何如?傳曰,允。
備忘記,傳于蔡成胤曰,勅使回還時,中路問安中使禮單,以安陵留置,副勅禮單,勅使前傳給,此禮單單子,還爲出給。
權詹,以備邊司言啓曰,慶尙監司金東弼,除拜已久,尙不出肅。中間雖以儒臣之疏引嫌,公議皆言其不當,今無可嫌之端。且其事,尤不關於本職去就,當此民事方急之日,前監司旣已被彈,列邑賑務,全廢酬應,新監司赴任,決不容遲退,慶尙監司金東弼,卽爲牌招,使之不多日內辭朝。全羅監司李廷濟所遭,雖曰難安,儒臣所指斥,不過引昨年臺疏所言,而其時大臣諸宰,曾已辨白無餘,日昨聖批,亦且開曉諄切,則今不必過爲引嫌,亦卽一體牌招,何如?傳曰,允。
蔡成胤啓曰,因備邊司草記,慶尙監司金東弼,全羅監司李廷濟牌招事,允下矣。今已夜深,待明朝出牌之意,敢啓。傳曰,知道。
又以迎接都監言啓曰,卽者大臣,來詣館所,以勉留之意,傳言于勅使,則以爲,承皇命定日而來,故行意甚忙,必欲以十五日回程矣。國王遣大臣,懇留至此,當留一日,而十六日則必爲發行,願檢勅人馬云。人馬別爲申飭整待之意,分付都監後,大臣仍爲退去矣,敢啓。傳曰,知道。
又以迎接都監言啓曰,卽者差備譯官來言,勅使回還時,一路宴享茶啖等事,一依上來時例減除,只設夕茶啖,而軍威軍及大旗幟,亦爲減除事,停當於勅使云,三道監司及開城留守處,以此知委。在前如此之時,有中使申謝三處,別遣問安使之例,令政院,考例擧行,何如?傳曰,允。
又以迎接都監言啓曰,勅使自三田渡歸路,歷入關王廟,就神象前,一拜三叩頭後,旋卽復路,來入館所矣,敢啓。傳曰,知道。
又以迎接都監言啓曰,卽者差備譯官來言,勅使鳥銃擇執次試放云矣,敢啓。傳曰,知道。
又以迎接都監言啓曰,因勅使之言,鳥銃擇執次試放之意,纔已啓達矣。卽者差備譯官來言,鳥銃及試放諸具待候,則勅使以爲,雨勢如此,日已向暮,明日待令云矣,敢啓。傳曰,知道。
又以迎接都監言啓曰,大臣茶禮,退日定行事,前已啓稟矣。今日因大臣請留,勅使以今十六日發程云,大臣茶禮,明日請行之意,敢啓。傳曰,知道。
又以迎接都監,以右議政意啓曰,臣承命來詣館所,以勉留之意,傳言于勅使,則以爲,承皇命定日而來,故行意甚忙,必須以十五日回程矣。國王遣大臣,懇留至此,當留一日,而十六日則必爲發行,願檢飭人馬云。人馬別爲申飭整待之意,分付都監後,臣則仍爲退去之意,敢啓。傳曰,知道。
又啓曰,卽者都監郞廳,以上命,勅使前問候,則以爲,俺無事往返,而有此慰問,極爲感激云矣,敢啓。傳曰,知道。
又啓曰,因迎接都監草記,勅使回還時一路宴享茶啖等事,一依上來時例減除,只設夕茶啖,軍威軍等事,亦爲減除,則例有遣中使申謝之擧,且有開城府·平壤·義州三處別問安使之規,令本院擧行事,允下矣。平壤問安假承旨,自本院依例差出,開城府·義州別問安使,令該曹差出,竝趁勅行未發前出送,何如?傳曰,允。
黃海監司,以靑魚進上,限內不得封進待罪事,狀啓。傳于蔡成胤曰,勿待罪事,回諭。
副校理李顯章疏曰,伏以臣,向自禁省,晝仕出來之後,伏見憲臣請推吏曹堂郞之啓,事關臣身,不敢晏然就直,而臺啓未收殺之前,亦不敢爲控免計,泯伏度日,昨始陳章,見阻喉司,方切悶蹙。此際天牌儼臨,催臣持被,其在義分,宜不敢坐違,而臣自數昨,猝得寒感,證情非細,晝宵叫苦,寢食專廢,委頓床褥,轉身不得。且臣所遭,旣非尋常論斥之比,揆以廉義,其何可一刻苟冒於榮次乎?病勢之外,情地難安,萬無束帶趨朝之望,嚴召之下,竟未祗赴,臣罪至此,萬殞猶輕,玆敢疾聲仰籲於宸嚴之下。伏乞聖慈,俯諒至懇,亟許鐫遞,俾尋生路,且治臣違傲之罪,以肅朝綱,仍命選部,勿復檢擧於淸貫,以安賤分,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,從速察職。
上在昌慶宮。停常參·經筵。
下直,麻田縣監尹東卨,安興僉使金九齡。
夜三更,月入太微西垣內。
金始慶啓曰,小臣館所問安進去,下直。傳曰,知道。
權詹啓曰,備邊司郞廳來言,今日賓廳坐起日次,而大臣館所茶禮進去,不得來會云矣,敢啓。傳曰,知道。
柳萬重啓曰,行大司憲朴泰恒未承批呈辭,執義尹聖時未肅拜未承批呈辭,掌令李以濟,持平申致雲牌不進,掌令愼後三在外,持平尹容被論,今日以監察茶時之意,敢啓。傳曰,知道。
又啓曰,吏曹郞廳來言,守令有闕,政事,何以爲之?敢稟。傳曰,明日爲之。
蔡成胤啓曰,卽伏見咸鏡監司李宜晩去癸卯年秋冬等褒貶啓本,則守令無一人居下,殊無嚴明殿最之意,推考警責,何如?傳曰,允。
金始慶啓曰,臣承命馳往館所問安,則勅使以爲,連遣近侍下問,不勝感激,俺仰賴垂念,無事經宿云矣,敢啓。傳曰,知道。
金始慶啓曰,勅使還期已定,畿邑守令,不可不催促下送。新除授麻田縣監尹東卨,未經署經,在前如此之時,亦有除署經發送之慮,今則何以爲之?敢稟。傳曰,除署經發送。
蔡成胤啓曰,兩司俱無行公之員,許多守令,久未署經,事甚未安。除在外被論陳疏未承批及行公人員外,掌令李以濟,持平申致雲,獻納沈埈,竝卽牌招,以爲署經之地,何如?傳曰,允。
金始慶啓曰,戶曹判書趙泰億,因迎勅都監有稟定事,來詣請對矣。傳曰,引見。
以副校理李顯章·趙翼命,修撰趙錫命,掌令李以濟,持平申致雲牌不進,罷職傳旨,傳于蔡成胤曰,推考傳旨捧入。
金始慶,以弘文館言啓曰,副校理趙翼命·修撰趙錫命,旣有只推之命,副校理李顯章,疏批已下,竝爲牌招察任,何如?傳曰,允。
金始慶,以迎接都監言啓曰,卽者大臣,來詣館所,請行茶禮矣,敢啓。傳曰,知道。
金始慶啓曰,伴送使沈壽賢,疏批旣下,卽爲牌招察任,何如?傳曰,允。
備忘記,傳于蔡成胤曰,高陽別問安中使齎去御帖及名帖,修整以入。
蔡成胤,以迎接都監言啓曰,勅使回還時,弘濟院以過站磨鍊,故大臣·承旨,不爲出往之意,言于通官,則答以別無出往之事云矣,敢啓。傳曰,知道。
蔡成胤,以迎接都監言啓曰,卽者差備譯官來言,勅使,房守別監等處,各給三升一疋,小帽子二立,軍牢·羅將·結束色·書吏·廚房下人等處,各給三升一疋,小帽子一立云矣,敢啓。傳曰,知道。
蔡成胤,以迎接都監言啓曰,勅使回程牌文,以十六日書出,爲先發送之意,敢啓。傳曰,知道。
蔡成胤,以迎接都監言啓曰,卽者差備譯官來言,勅使率家丁,上山亭云矣,敢啓。傳曰,知道。
蔡成胤,以迎接都監言啓曰,勅使回還路程記書出,而十六日過弘濟站,坡州止宿,發京第十三日,當到義州,以此分付伴送使,京畿·開城府·兩西監司處,何如?傳曰,允。
蔡成胤,以迎接都監言啓曰,卽者差備譯官來言,勅使率家丁,上山亭泛鐵云矣,敢啓。傳曰,知道。
蔡成胤,以迎接都監言啓曰,勅使明日回程軍令,初吹未明,二吹欲明,三吹日出書出矣,敢啓。傳曰,知道。
蔡成胤,以迎接都監言啓曰,大臣來詣館所,使差備譯官,請行茶禮,仍呈御帖,則勅使以爲,國王遣大臣,請行茶禮,至爲感激,而俺等,行期甚促,今方治任紛汨,勢難出接,必以全闕爲缺然,則床排入送宜當云。其言如此,有難强迫,故床排卽爲入送,大臣仍爲退出矣,敢啓。傳曰,知道。
金始慶,以迎接都監郞廳,以右議政意啓曰,臣承命來詣館所,使差備譯官,請行茶禮,仍呈御帖,則勅使以爲,國王遣大臣,請行茶禮,至爲感激,而俺等行期甚促,今方治任紛汨,勢難出接,必以全闕爲缺然,則床排入送宜當云。其言如此,有難强迫,故床排卽爲入送,臣則仍爲退出之意,敢啓。傳曰,知道。
蔡成胤,以弘文館言啓曰,本館上番應敎臣柳弼垣,明日王世弟送勅擧動時,以通事晝仕出去之意,敢啓。傳曰,知道。
蔡成胤,以迎接都監言啓曰,明日勅使回程時,王世弟郊送事,命下矣。宴享雖已停減,茶禮則例當爲之,依例備待之意,分付司饔院及各該司,何如?傳曰,允。
蔡成胤,以迎接都監言啓曰,勅使處例給禮單馬二疋,無弊擇執矣,敢啓。傳曰,知道。
蔡成胤,以迎接都監言啓曰,臣泰億請對罷後,回到都監,使差備譯官,微通王世弟代行郊送之意,則勅使以爲,再昨國王,觸冒風寒,臨顧館所,心甚不安,明日又有王世弟郊送之意,極爲感激,而俺等欲乘早發行,朝飯于高陽,夕宿坡州,行色甚忙,王世弟果有郊送之擧,則將不免臨發遲滯,願勿出郊之意,卽爲啓達云。勅使之言如此,則不必行郊送之禮,因其辭而停止,亦無所妨,何以爲之?敢稟。傳曰,依爲之。
蔡成胤啓曰,正言趙尙慶,再啓煩瀆,退待物論矣。傳曰,知道。
獻納沈埈啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅量移之命。措辭見上請還收罪人星樞減死之命,仍前嚴鞫,期於得情。措辭見上請三凶所居第舍,亟令攸司,速擧毁家瀦澤之律,以洩神人之憤。措辭見上請慶尙右兵使李台望,亟罷其職,以除嶺右軍民之害。措辭見上請還收先正臣尹拯書院已建處撤毁之命,以示聖朝衛道崇賢扶植儒敎之盛意。措辭見上請安岳郡守黃命錫,慶山縣令李廷亮,竝命罷職。措辭見上答曰,不允。末端事,依啓。
正言趙尙慶啓曰,臣得伏聞吏曹參判李眞儒疏語,則以臣所論先正臣尹拯書院已建處勿毁之請,盛加非斥云。噫,書院疊創之弊,朝家申禁之意,臣亦豈不知?但念書院之設,儒化所關,而先正之院,尤係吾儒之所尊仰者也。今日議者,欲革其弊,則當先革其末流之弊者,斯可也,而必欲先自儒家而始,毁其院撤其享,實有傷損於朝家崇儒尊賢之體貌,故有所論列者,是臣本意也。噫,書院疊創,實爲今日痼弊,若患士風之偸薄,則當明敎化,以正士趨,可也。若患財力之耗泄,則當嚴禁列邑,塞其求請,而不給春秋享需,可也。若患民丁之欠縮,則亦當禁其募入,不與院生,可也。今者不思隨弊矯革之方,而必欲先毁先正之院宇者,其爲計亦末矣。不料今日此議,遽發於國子長席也。噫,朝廷以宰臣,處師儒之長,而畀兼帶之責者,蓋欲以明敎化正士趨之道,久任而責其成也,反欲以毁先正之院,爲今日急先務,則尙可以服人心而正士趨,以爲興敎化之本乎?此臣之所未曉也。夫以待賢禮士之道,先從賢者而始則有之矣,未聞以毁院撤豆之擧,先從賢者而始也。如是而其何能慰一世士林之望,而副朝家兼帶之責耶?噫,曩時一種凶邪之論,誣毁先正父子,不遺餘力,至有毁院之請,則當時士林之痛迫駭憤,迄今未已,今日宰臣之本意,雖與曩時之論有異,而豈於厚誣快雪斯文重光之日,遽欲因一時之禁,而先毁先正已建之院耶?其爲聽聞之駭惑,公議之拂鬰,當復如何?臣恐宰臣,未或深思而遽發此議也。且以宰臣疏中所引癸巳筵敎觀之,初巡下敎,則只是嚴加禁斷之意也。至於再巡下敎,亦不過推考道臣,罷其守宰,停擧首倡儒生而已,未嘗有已建書院撤毁之敎,則惟我先大王崇儒重道之盛意,藹然於申禁之中矣。臣意則亦以爲星州已建之院,一依癸巳筵敎,論罪其道臣地倅,而首倡儒生,限三年停擧,則庶幾合於奉行先敎,而不悖於聖朝崇儒待士之道也,何必深加推演於筵敎辭意之外,而遽作撤毁院宇之駭擧,以違先朝垂敎之盛意,而反壞國家重學校之政哉?爲臺閣者,必須承望議者之旨意,不敢發一辭論是非而後,方可謂奉行朝令耶。且宰臣之言曰,先正平日所重者朝令,以冒禁創設之院,尊而奉之,則非所以體先正平日之意也。信斯言也,先正平日道大德盛,謙恭自牧之意,本不欲以儒家自居,爵秩爲榮,則惟今之士林之慕以儒家,朝家之贈其諡典者,其可謂不體先正之遺意,而必也托以冒禁毁其院宇,然後能得體先正之意耶?此實臣之所未解也。今臣所爭,只是事體上是非而已,何嘗有意於詆毁宰臣,而宰臣疏末,反有摘抉臣啓中句語,以爲箝制之計。噫,亦甚矣。臣啓所謂其他道德節行爲士林矜式者,竝令勿毁云者,蓋以毁院一事,甚非聖朝美政,故非獨先正之院,在所勿毁,至如臣啓所論李滉以下他先正之疊建書院者,其數甚夥,過百年奉享之所,果皆毁其院撤其享,而只存一處,亦非事體之當然,故蓋指其說而言,則上下自相管照矣,謂之不識宰臣之旨意則可矣。至以此等句語,强覓意外之旨,以爲箝抑臣身之計,恐非淸朝忠厚之風也。臣新入臺地,不識忌諱,妄觸方張之時議,遭此無限狼狽,詆斥之言,至於此極,臣何敢自以爲是,而晏然冒據於臺次乎?請命遞斥臣職。答曰,勿辭。
漢城判尹沈壽賢疏曰,伏以臣,庸駑謭劣,最居廷臣之下,遂庶品衆職,猶懼不稱,而濫蒙洪造,旣玷命德之器,常懷懍惕,若隕淵谷。伏聞日昨大臣筵白,以臣名擧擬於客使伴送之任,臣於是聞命惝怳,撫躬踧踖,莫知所以自措也。夫爲是任者,必從當品中差送,則今玆超授,誠有所萬萬不敢當者,其可以往役之義爲諉,而苟然冒承也哉?反復循省,累日悶縮,不自意京兆寵擢之命,遽下於此際,臣尤驚惶,不知所出。噫,八座之班,六卿之秩,何等地望,何等責任,苟非資器望實爲輿論所歸者,莫宜居之,以臣百無能之賤,叨此萬不似之任,一身顚踣,誠不足道,而其如貽羞通朝,取罵傍觀何哉?縻粉之感雖切,負乘之懼實深。況此詞訟劇地,事務繁重,不比他司,而顧臣鈍滯衰邁,誠無一分可堪之勢,重以狗馬之疾,亦有所難强者,痰火上升,劇歇無常,少失調便之道,輒復發作,痞塞眩瞀,症狀非一,以此賤疾,亦無陳力之望,實有僨事之懼,玆敢控瀝肝血,畢暴於天地父母之前,情由中出,言非飾讓。伏乞聖慈,曲推體下之念,收還非分之恩,使公器無濫,私義獲安,不勝萬幸。答曰,省疏具悉。卿其勿辭,從速行公。
慶尙監司金東弼疏曰,伏以臣之無似,濫叨藩任,推其榮贈,用賁幽明,銜恩鏤德,感涕盈襟。今臣父母墳山,在於長湍地,朝家於按藩之臣,例給展給展掃之暇,而臣之辭陛在近,欲於未發行之前,得數日之隙,馳省塋域,錄焚命旨,以宣一寵光於泉塗。伏乞聖明,特給恩由,俾卽往來,以伸人子至情,不勝萬幸。答曰,省疏具悉。卿其依疏辭往省焉。
甲辰二月十五日未時,上御時敏堂。戶曹判書趙泰億請對入侍時,右承旨金始慶,假注書權䌖·蔡膺萬,編修官安瑞羽,記注官柳祥翼。泰億進伏曰,大臣所當請對以稟,而左議政崔錫恒,身病方重,右議政李光佐,以副校理姜必慶疏中,又有侵斥之語,甚懷不安,如彼人接待等事,無處推移,不得不詣館所,請行茶禮。明日又當出郊送勅,而請對則不得爲之,自前大臣有故,則都監有獨爲請對之例,故如是仰陳矣。勅使明日當爲離去,而今番勅行時,凡事各別優視,至於賜物,至出內庫綵段而送之,在我應接之道,必須另爲優待,然後彼必知感矣。明日郊送一款,自上親臨則好矣。不然則王世弟郊送,已有前例,敢稟。上曰,依所達爲之。泰億起而伏曰,然則以王世弟郊送,分付乎?上曰,依爲之。出榻前下敎。
泰億又所啓,自前每勅通官輩密贈,或多或少,而今番勅行出來通官朴得仁,上年頒詔時出來時地銀九百兩,楊七十八,地銀七百兩,孫·吳兩次通官,上年登極勅時,地銀各三百兩,今亦依此例贈給,何如?上曰,依爲之。出擧條
泰億又所啓,臣伏見遠接使狀啓,則此勅之外,復有後勅,今晦來初間,必將出來云。當此曹儲已竭,新捧未到之日,將何以支勅?前判書臣金演,此勅之需,尙不能措備,廟堂區劃,取來禁·御兩營木錢,僅成貌樣矣。況今後勅,又爲狎至,而經費蕩竭,已無可言,新稅來納,亦有期限,旬望之內,勢不能周旋,束手之外,計沒奈何?第念軍需體重,每請丐貸,誠有所難便,然而事勢急遽,實無他着手之處,各軍門中御營廳木錢,頗有餘裕,一萬兩錢,一百同木,許令加貸,則庶可以救目前之急。且聞近來訓局木錢,比前頗優,參酌許貸,以爲移送戶曹,俾得支勅事,令廟堂稟處,何如?上曰,依爲之。出擧條諸臣遂以次退出。
上在昌慶宮。停常參·經筵。
金始慶啓曰,宰臣護軍尹五商,館所問安進去,下直。傳曰,知道。
柳萬重啓曰,行大司憲朴泰恒未承批呈辭,執義尹聖時,持平申致雲未肅拜未承批,呈辭,掌令李以濟上疏,掌令愼後三在外,持平尹容被論,今日以監察茶時之意,敢啓。傳曰,知道。
李萬選啓曰,右議政李光佐箚子到院,而以國忌齋戒,留院之意,敢啓。傳曰,入之。
又啓曰,今日爲政事,命下,而今日乃國忌齋戒,何以爲之?敢稟。傳曰,過國忌後爲之。
金始慶,以弘文館言啓曰,副校理李顯章·趙翼命,修撰趙錫命,旣有只推之命,更爲牌招察任,何如?傳曰,允。
事變假注書蔡膺萬有頉,代以申一淸爲事變假注書。
金始慶,以迎接都監言啓曰,勅使以下求請各種之物,次第入給,而勅使,綃屛五坐,倭長劍二柄,大圓盤二立,僧笠十部,黑角四桶,加時木十一條,鳥銃三柄。一大通官,屛風三坐,鳥銃二柄,僧笠三部。二大通官,屛風二坐,鳥銃二柄,僧笠三部。兩次通官,屛風各一坐,鳥銃各一柄,僧笠各一部,竝爲入給之意,敢啓。傳曰,知道。
又啓曰,宰臣護軍尹五商,馳往館所問安,則勅使以爲,遣宰臣下問,不勝感激,今方離去,伏望平安云矣,敢啓。傳曰,知道。
又以迎接都監言啓曰,卽者勅使,離發館所,出去矣,敢啓。傳曰,知道。
又以迎接都監郞廳,以右議政意啓曰,勅使駐轎於迎恩門前,使通官傳言,令臣等背立後過去,大通官等,又爲齊進,以國恩甚重之意,縷縷致感,仍爲拜謝而去矣,敢啓。傳曰,知道。
又以迎接都監言啓曰,勅使到沙峴底臣等所住處駐轎,使之背立而過去,大通官·次通官等,皆下馬致謝而去矣,敢啓。傳曰,知道。
蔡成胤,以備邊司言啓曰,卽聞侍講院,以向日迎勅擧動時,作門紛沓抵觸宮官,請大將推考,將官囚禁科罪云。擧動時環衛警備,至嚴且重,而近來各司所屬,闌入成習,今番作門紛沓,亦由於宮官,數外跟隨,欲爲闌入,作門軍卒嚴禁而不聽,跟隨輩則必欲突入,軍卒則必欲曳出,以至於相關之致云。苟求其弊源,全出於宮官之不能檢下,而不思自反,至以此請推大將,殊甚未便。若此不已,則今後作門,更無以禁闌入,實非所以重環衛而嚴警備,所關非細,大將問備,今姑寢止,在囚將官,亦許分揀,似合事宜。侍講院率爾草記之失,亦不可無警責之道,當該宮官推考,何如?傳曰,允。
又以備邊司言啓曰,再昨日政,茂朱府使申轂,移拜忠州牧使矣。茂朱以湖南第一災邑,大水蕩洗一境,自初秋民多流散,自本道出營錢,堇堇救活云,入春後民事之遑急,可知也。今當賑事方殷之日,邑守遞易,十分可慮,茂朱府使申轂,今姑仍任,今後諸路尤甚邑守令,限畢賑間,勿爲遷動事,分付該曹,何如?傳曰,允。
獻納沈埈啓曰,正言趙尙慶,引嫌而退。措辭見上還收撤院,意在尊賢,矯弊之論,在我何損?正言趙尙慶,出仕。答曰,依啓。
上在昌慶宮。停常參·經筵。
世宗大王忌辰。
夜五更月暈。
柳萬重啓曰,行大司憲朴泰恒未承批呈辭,執義尹聖時,持平申致雲未肅拜未承批呈辭,掌令李以濟呈辭,掌令愼後三在外,持平尹容被論,今日以監察茶時之意,敢啓。傳曰,知道。
蔡成胤啓曰,卽者輔德李眞淳,說書韓師得,以備局草記,情勢有所不安,陳疏徑出。原疏旣已退却,所當直捧禁推傳旨,而此與無端徑出有異,推考警責。除陳疏未承批及玉堂入直人員外,弼善尹晉,司書李匡德,兼說書朴文秀,竝卽牌招,以爲推移入直之地,何如?傳曰,允。
藥房提調李肇,副提調李萬選啓曰,伏未審日間,聖體,若何?大妃殿氣候,亦復何如?前劑入南極丹,當盡於昨日。臣等今日不可不率諸醫,趁早入診,詳察聖候後,議定繼進當否,敢來問安,竝此仰稟。答曰,知道。無事。慈殿氣候安寧矣。
大妃殿·中宮殿,藥房問安。答曰,知道。
藥房再啓曰,臣等,入診退出後,與儒醫及諸御醫等,反復商議,則皆以爲加減滾痰丸,最宜於卽今聖候,先爲進御,南極丹今姑停止宜當云。加減滾痰丸一劑,劑入之意,敢啓。傳曰,知道。
權詹啓曰,事變假注書申一淸,時無職名,付軍職,冠帶常仕,何如?傳曰,允。
備忘記,傳于李萬選曰,左議政處,遣御醫,不離看病,書啓。
蔡成胤,以弘文館言啓曰,副校理李顯章,修撰趙錫命,旣有只推之命,更爲牌招察任,何如?傳曰,允。
以副校理李顯章,修撰趙錫命,弼善尹晉,司書李匡德,兼說書朴文秀牌不進,罷職傳旨,傳于李萬選曰,推考傳旨捧入。
蔡成胤啓曰,侍講院上下番俱空,弼善尹晉,司書李匡德,兼說書朴文秀,旣有只推之命,所當更請牌招入直,而今已夜深,待明朝牌招,何如?傳曰,允。
又啓曰,左議政崔錫恒箚子到院,而以國忌正日,留院之意,敢啓。傳曰,入之。
李萬選,以迎接都監言啓曰,卽接伴送使移文,則二大通官差備譯官趙泰潤,身病猝重,不得運身,到坡州落後調理,其代卽日擇差下送云。分付司譯院,各別擇差,使之騎撥下送,何如?傳曰,允。
甲辰二月十七日巳時,上御時敏堂。藥房入診入侍時,提調李肇,副提調李萬選,假注書權䌖,編修官安瑞羽,記注官柳祥翼,醫官方震夔·許坫·權聖揆·金壽煃。
李萬選,以交河縣監權聖徵,孝陵參奉任瑞鳳,同爲入侍之意,招司謁微稟。傳曰,知道。肇進伏曰,俄者雖已承批,而更伏問近來,聖體,若何?上曰,無事矣。肇又起而伏曰,大妃殿氣候,何如?上曰,安寧矣。肇又起而伏曰,中宮殿氣候,何如?上曰,無事矣。肇又起而伏曰,王世弟·嬪宮氣候,何如?上曰,平穩矣。肇請令醫官診察,上曰,唯。聖徵趨進診脈後退伏曰,左邊三部脈度數,調均平和,右邊寸關脈頗數,而不至大段,大抵脈度平和矣。震夔趨進診脈後退伏曰,脈度調均,而右邊寸關脈,少帶數矣。坫趨進診脈後退伏曰,脈候左手三部少數,而右手三部不帶數,度數調均矣。聖揆趨進診脈後退伏曰,左右脈度,若論浮沈,則左脈一向沈,右邊則視左頗浮,而度數不至於數矣。壽煃趨進診脈後退伏曰,脈候左三部沈,而尺脈尤沈,右邊寸關雖數,而論其大體,則非有別樣症候矣。瑞鳳趨進診脈後退伏曰,脈候左右三部皆調均,而肺脈獨高矣。肇曰,醫官必須觀形察色,使之瞻望,何如?上曰,唯。諸醫皆起坐瞻望後,聖徵曰,玉色和潤極好矣。震夔曰,玉色調和矣。坫曰,玉色好矣,而比前頗瘦削矣。聖揆曰,卽今紅潤之色少矣。壽煃曰,玉色如潤,而少似銷瘦矣。瑞鳳曰,玉色比前雖似銷瘦,而病色則頗減矣。肇曰,今聞醫官等所奏之言,則聖候脈度雖與前無異,而猶云帶數,伏悶,近來連進南極丹,效害,何如?上曰,無害矣。肇曰,南極丹亦不可單用,退出後當與諸醫,詳議此藥,繼進當否及湯丸間他藥更進與否矣。萬選曰,惶恐敢達矣。切脈之法,極爲微妙,雖古之良醫,但以切脈辨症者無幾,末世凡醫,其何能精通脈法乎?近觀入侍醫官診候之際,殊欠詳盡,渠輩術業,雖未知如何,而天威咫尺,旣不敢盡意診察,則又何望議藥之必當乎?凡閭家治病之道,如有源委之疾,則先爲切脈,又示症錄,而然且屢日商確,反復講定,而始乃處方,今此入診醫官,不能如此,又何望辨症而責效乎?此後症候輕重,必須下敎于臣等,而入診諸醫處,亦爲時時下敎,詳知症候後議藥,則似好矣。上曰,然矣。肇曰,卽今藥房,亦有別入直醫官矣。頻招醫官,詳敎症候則幸矣。
肇進伏曰,俄者雖已承批,而更伏問近來,聖體,若何?上曰,無事矣。肇又起而伏曰,大妃殿氣候,何如?上曰,安寧矣。肇又起而伏曰,中宮殿氣候,何如?上曰,無事矣。肇又起而伏曰,王世弟·嬪宮氣候,何如?上曰,平穩矣。肇請令醫官診察,上曰,唯。聖徵趨進診脈後退伏曰,左邊三部脈度數,調均平和,右邊寸關脈頗數,而不至大段,大抵脈度平和矣。震夔趨進診脈後退伏曰,脈度調均,而右邊寸關脈,少帶數矣。坫趨進診脈後退伏曰,脈候左手三部少數,而右手三部不帶數,度數調均矣。聖揆趨進診脈後退伏曰,左右脈度,若論浮沈,則左脈一向沈,右邊則視左頗浮,而度數不至於數矣。壽煃趨進診脈後退伏曰,脈候左三部沈,而尺脈尤沈,右邊寸關雖數,而論其大體,則非有別樣症候矣。瑞鳳趨進診脈後退伏曰,脈候左右三部皆調均,而肺脈獨高矣。肇曰,醫官必須觀形察色,使之瞻望,何如?上曰,唯。諸醫皆起坐瞻望後,聖徵曰,玉色和潤極好矣。震夔曰,玉色調和矣。坫曰,玉色好矣,而比前頗瘦削矣。聖揆曰,卽今紅潤之色少矣。壽煃曰,玉色如潤,而少似銷瘦矣。瑞鳳曰,玉色比前雖似銷瘦,而病色則頗減矣。肇曰,今聞醫官等所奏之言,則聖候脈度雖與前無異,而猶云帶數,伏悶,近來連進南極丹,效害,何如?上曰,無害矣。肇曰,南極丹亦不可單用,退出後當與諸醫,詳議此藥,繼進當否及湯丸間他藥更進與否矣。萬選曰,惶恐敢達矣。切脈之法,極爲微妙,雖古之良醫,但以切脈辨症者無幾,末世凡醫,其何能精通脈法乎?近觀入侍醫官診候之際,殊欠詳盡,渠輩術業,雖未知如何,而天威咫尺,旣不敢盡意診察,則又何望議藥之必當乎?凡閭家治病之道,如有源委之疾,則先爲切脈,又示症錄,而然且屢日商確,反復講定,而始乃處方,今此入診醫官,不能如此,又何望辨症而責效乎?此後症候輕重,必須下敎于臣等,而入診諸醫處,亦爲時時下敎,詳知症候後議藥,則似好矣。上曰,然矣。肇曰,卽今藥房,亦有別入直醫官矣。頻招醫官,詳敎症候則幸矣。
肇所啓,卽今連爲進藥,方外醫人,必須廣聚博議,而嶺南儒醫朴泰初·李溟下鄕之後,久不上來,不可不更爲催促,使卽上來矣。朴泰初除職之命已下,而向日擬望,不得受點,更爲擬除之意,分付銓曹,何如?上曰,依爲之。出擧條
肇又曰,都提調身病方重,今不得入侍矣。聞以泄瀉,今夜度數至於十餘次云,老人之病,誠可慮矣。上無發落。
肇又所啓,以兵曹事,有所仰達矣。前全羅兵使趙儐,爲平安兵使金洙拿問之代,當趁速交龜赴任,而新差兵使崔鎭漢,身病方重,不能起動,勢難等待其差復。全羅兵使崔鎭漢,今姑改差,何如?上曰,依爲之。出擧條
肇又所啓,全羅左水使鄭道元,除拜之後,以親年過七十,且身病方重,屢度呈狀於兵曹及備局。閫帥之任,與守令有異,親年雖高,有難拘礙,大臣已爲定奪於筵中,此則更無可論,而其身病方重,實難强迫,夫馬留滯,亦甚可慮。全羅左水使鄭道元,亦爲改差,何如?上曰,依爲之。出擧條
肇又所啓,翊衛司官員中李泰壽·梁得中·閔允昌,皆是抄選之人,翊衛司例入書筵,故當初擬除,實出擇差之意,而除拜之後,皆不卽上來。或已過限,此旣與他有別,則不得以過限,循例請遞,顯職之屢辭,終不應命,已未知其恰當道理,而至於翊衛司,則不過蔭選,亦不上來行公,事甚未安矣。司禦李泰壽,方有實病,有難强迫,今姑改差,翊贊梁得中,衛率閔允昌,斯速上來之意,別爲分付,何如?上曰,依爲之。出擧條諸臣,遂以次退出。
上在昌慶宮。停常參·經筵。
下直,兔城僉使方禹珍,白翎僉使楊鳳鳴,蝟島僉使林重。
柳萬重啓曰,行大司憲朴泰恒未承批呈辭,執義尹聖時,持平申致雲未肅拜未承批呈辭,掌令李以濟陳疏,掌令愼後三在外,持平尹容被論,今日以監察茶時之意,敢啓。傳曰,知道。
李萬選啓曰,卽今春坊上下番一空,輔德李眞淳,說書韓師得,亦爲一體牌招,以爲推移入直之地,何如?傳曰,允。
以弼善尹晉,司書李匡德,兼說書朴文秀,輔德李眞淳,說書韓師得等牌不進,罷職傳旨,傳于柳萬重曰,推考傳旨捧入。
柳萬重啓曰,弼善尹晉,司書李匡德,說書韓師得,旣有只推之命,竝卽牌招,何如?傳曰,允。
備忘記。傳于權詹曰,今下弓矢,兔城僉使方禹珍處給送。
柳萬重啓曰,秋曹因首席之奉命在外,詞訟多滯,而判書金一鏡,還朝之後,連呈辭疏,不爲行公,參判徐命均,除拜已久,尙不出肅,竝卽牌招察任,何如?傳曰,允。
又以義禁府言啓曰,因侍講院啓辭,刑曹啓目內,慕華館作門把摠前僉正李尙絢,哨官出身邊聖佑等,依本府處置事,允下矣。李尙絢·邊聖佑,今方待命於本府,卽爲拿囚之意,敢啓。無批答還下。
又以義禁府言啓曰,在謫遭親喪者,許令歸葬事,曾有定式施行之命矣。卽者平安道陽德縣遠竄罪人黃璿代奴呈狀內,其上典遭父喪云,依定式許令歸葬之意,分付本道,何如?傳曰,允。
又以義禁府言啓曰,因侍講院啓辭,刑曹啓目,迎勅擧動時,慕華館作門把摠李尙絢,哨官邊聖佑等拿囚矣。卽者備邊司啓辭內,在囚將官,亦許分揀,似合事宜事,允下。李尙絢·邊聖佑等放送,何如?傳曰,允。
權詹,以兵曹言啓曰,今十七日武臣堂上朔試射日次,而國忌相値,不得設行之意,敢啓。傳曰,知道。
又以兵曹言啓曰,今二月十六日別破陣韓世晉稱名人,自金虎門入來,十七日,兪氏稱名人,自丹鳳門入來,差備門外擊錚,極爲駭愕。竝令攸司囚禁治罪,金虎門守門將金益弼,丹鳳門守門將柳載天,常時不能禁斷雜人,以致闌入,俱難免其責,推考,何如?傳曰,允。
有政。吏批,行判書柳鳳輝進,參判李眞儒疏批未下,參議尹行敎在外,同副承旨蔡成胤進。兵批,判書李肇進,參判未差,參議李翊漢病,參知洪重禹進,左副承旨權詹進。
兵批啓曰,全羅兵使·左水使,今當差出,而擬望之人乏少,水使及守令竝擬,何如?傳曰,允。
吏批,以朴熙晉爲兵曹參判,李格爲兵曹佐郞,李承源爲副修撰,沈維賢爲漢城判官,趙遠命爲兼輔德,李眞淳爲掌樂正,趙遠命爲司成,沈仲良爲忠州牧使,朴宗榮爲瑞山郡守,尹一敎爲長水縣監,趙儼爲安岳郡守,尹榰爲慶山縣令,李萬維爲陜川郡守,柳祥翼爲奉化縣監。茂朱府使申糓仍任事,承傳。李重述爲輔德,南泰慶單付兼春秋,備邊司薦,以李顯章爲義州府尹。
兵批,以閔濟章爲全羅兵使,閔昌基爲全羅左水使,朴樞爲司禦,金胤輝·朴東相·權益淳·李世瑾·李基福·具鳳昌·申命擧·元世楫·李俊三·金爾章·崔鎭漢·鄭道元單付副護軍,趙泰耆單付副司果,申一淸單付副司正。
柳萬重啓曰,侍講院上下番俱空,今日政,新除授輔德李重述,兼輔德趙遠命,竝卽牌招,推移入直,何如?傳曰,允。
李萬選,以弘文館言啓曰,本館下番闕直,已至多日,事體極爲未安。新除授副修撰李承源,卽爲牌招察任,何如?傳曰,允。
以副修撰李承源牌不進,罷職傳旨,傳于李萬選曰,推考傳旨捧入。
李萬選,以侍講院言啓曰,本院下番司書李匡德,說書韓師得,陳疏入啓,兼司書宋眞明,奉命在外,兼說書未差,下番將未免闕直,不得已以上番兼輔德趙遠命,姑降入直,何如?傳曰,允。
柳萬重,以兵曹言啓曰,今二月十八日閑良崔尙珌稱名人,自敦化門入來,差備門外擊錚,極爲駭愕。令攸司囚禁治罪,同門守門將崔復文,常時不能禁斷雜人,以致闌入,亦難免其責,推考,何如?傳曰,允。
正言趙尙慶啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅量移之命。措辭見上請還收罪人星樞減死之命,仍前嚴鞫,期於得情。措辭見上請三凶所居第舍,亟令攸司,速擧毁家瀦澤之律,以洩神人之憤。措辭見上請還收先正臣尹拯書院已建處毁撤之命,以示聖朝衛道崇賢扶植儒敎之盛意。措辭見上近來求請之規,成一謬例,書院發簡,纔已嚴禁,而至於京裏諸上司,或稱以藥債,或因他事,作爲名目,公然發關於各道·各邑·各郵及兵·水營,所屬大小列鎭,其數甚夥。如或有不能及期備送,則促囚邸吏,星火督納,其所求索之弊,繹騷之患,有不能支堪。一司一年之所徵,合而計之,則殆近屢千,此豈盡入於公用,不過爲吏胥之所糜費,而其爲外方之巨弊,則莫大於此。請自今以後,諸上司之稱以藥債及或因他事,如前發關,求請於外方者,嚴立科條,別加禁斷,以杜日後之弊。答曰,勿煩。
右承旨金始慶疏曰,伏以臣,夙夜供劇,首尾五朔,筋力殆盡,實難承堪,而適値客使入京,連次動駕之辰,不敢爲解免之計,强策病軀,奔走供仕矣。有昨日,宿患痰病,挾感猝劇,渾身如束,寒戰不止,頭疼若碎,咳喘甚急,頑痰塞胸,勺水不下,精神惝怳,如在雲霧,氣息澌綴,莫分人鬼。以此病狀,旬月之內,萬無復起爲人之望,出納重地,不容暫曠,玆不得不疾聲呼籲於天地父母之前。伏乞聖慈,俯加矜察,亟許遞改,俾得安意調治,以卒生平之澤,千萬幸甚。臣無任屛營祈懇之至,謹昧死以聞。踏啓字。
右議政李光佐箚曰,伏以臣,昨伏見校理姜必慶之疏,論斥大臣之失,轉益深重,臣又不勝其慘悼也。臣之自列,前箚盡之矣,夫行藥宮婢,閱三載而未能斯得,靜念憂虞所極,直欲無生,前後筵席,哀痛迫切之懇,殆無所不至。臣之一片腔血,天日亦庶幾垂燭,萌一毫緩忽之念,夫豈人理之所及,而今其爲言,又至於此。國朝以來,雖重大之事,適不廷籲者,前後何限,而乃獨以是爲罪乎?莫非臣無狀,行不孚人,有以致之,尙何顔面,一日仍據於具瞻之地,客使接待無替代,因仍盤礴,今始仰暴,尤臣大罪。伏乞聖慈,天地父母,俯諒臣苦心血懇,亟命遞臣相職,俾臣退還田里,守分省愆,以謝人言,以幸國事,不勝至願。取進止。答曰,省箚具悉卿懇。儒臣侵斥,在我何損?卿其安心勿辭,從容論道,用副至望。
左議政崔錫恒箚曰,伏以臣,於病伏垂死中,伏見校理姜必慶之疏,論斥廟堂,語意深緊,臣不勝瞿然慙悚之至。噫,行藥宮人,何等凶逆,而尙在宮中,終未斯得。臣於前後筵席,披瀝肝血,陳奏懇迫之狀,天日在上,伏想俯燭之矣,只緣誠意淺薄,未能感回天聽,此則臣之罪也。以此爲咎,臣固無辭,而今以未卽廷籲,爲脅持大臣之資斧,何人之不相諒至此耶?至於援獄之斥,左右迭出,應接不暇,臣於前箚,旣已自列,今何可每每追提,以傷事面乎?且臣情勢之外,所患泄痢,幾及旬望,度數無算,症甚苦劇,多試藥餌,少無所效,食飮全却,眞元日脫,床簀之間,轉側須人。今日藥院問安,臣忝在保護之任,末由進參,臣之罪戾,益無所逃,精神昏迷,不能締思構箚,今始力疾,哀籲於宸嚴之下。伏乞聖慈,天地父母,察臣踪地之危蹙,憐臣疾病之沈篤,亟削臣本兼諸任,以安微分,以謝人言,不勝幸甚。取進止。答曰,省箚具悉卿懇。意外人言,何必深嫌?疾病之難强,予所洞知,須體霖雨之思,安心勿辭,從容調將,臥閤論道,用副如渴之望。
全羅監司李廷濟疏曰,伏以臣以無似,過蒙洪造,兩年之內,荐叨雄藩,不待人言,臣自知懼,彈劾之發,亦所自料。如蒙朝家,卽賜處分,得解重務,則在公無濫授之譏,在臣無重誤之慮,豈不兩便?而備局之至煩請牌,出於意外,臣不得不坐違嚴召,而罰止問備,尤增悚蹙。噫,今之論臣者,不曾就事,惟意玷汚,橫加醜辱,無少顧難,臣誠惝怳,莫曉其所措。晩聞士友來傳之說,論臣者以爲權要二字,蓋用柳壽垣之疏,指謂故相臣趙泰耉云。臣與相臣,自少相親,及至辛丑,相臣有擎天之大節,臣益慕仰其忠烈,而至於醜辱之說,臣初無姻婭之附,又無昵密之私,臣不忍爲此態,同朝之間,亦必有知之者,臣不欲呶呶也。第臣立朝事君,今已二十有五年矣。樹立無素,言行未孚,素性褊介,而與人寡合,孤根易捶,而無事得謗,早宜險途知戒,避遠機穽,而將奉老母,疾病醫藥,必需於京裏,遭遇聖明,眷係恩私,未忍於便決,低回都下,黽勉朝行,憯誣之言,毁辱之來,莫非滄浪之自取,臣之獲免大何,實賴天地父母生死肉骨之恩,今則危辱轉深,身名漸汚,雖殿下曲加慰藉,復欲抆拭,亦不可得也。伏乞聖慈,俯諒危懇,亟許鐫免臣見帶之職,仍命永刊臣名於朝籍,以快人心,以安私分,實終始生成之大造也。臣無任兢惶祈懇之至,謹昧死以聞。答曰,省疏具悉。卿其勿辭,將母速往焉。
上在昌慶宮。停常參·經筵。
柳萬重啓曰,行大司憲朴泰恒未承批呈辭,執義尹聖時未肅拜未承批呈辭,掌令李以濟未承批,愼後三在外,持平尹容被論,持平申致雲呈辭受由,今日以監察茶時之意,敢啓。傳曰,知道。
又啓曰,吏曹郞廳來言,承旨有闕,政事,何以爲之?取稟。傳曰,明日爲之。
又啓曰,因弘文館草記,副修撰李承源牌招事,允下矣。今已夜深,待明朝出牌之意,敢啓。傳曰,知道。
又啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
又啓曰,全羅監司李廷濟,再疏旣已批下,卽爲牌招,何如?傳曰,允。
又啓曰,卽今列邑賑事方張,農節已屆,而都目大政以後除拜守令,以兩司不備,未卽署經,尙未催促發送,夫馬留滯,亦甚可慮矣。今聞永春·龍宮·丹城·高靈·連山·務安·彦陽·鎭海·萬頃等九邑守令,諫院則已爲署經,而憲府時無行公之員,開坐署經,未易爲期。在前如此之時,旣經一司署經,則亦有發送之例,今則何以爲之乎?敢稟。傳曰,除署經發送。
備忘記,傳于柳萬重曰,武藝別監春等試才時,李完迪鳥銃三發五中,直赴殿試。
柳萬重,以弘文館言啓曰,副修撰李承源,昨日違牌,旣有只推之命,更爲牌招察任,何如?傳曰,允。
又以兵曹言啓曰,今二月二十日禁軍等戎器點考,都摠府眼同設行於盤松亭矣。入直禁軍等,依例除標信出來逢點後,還爲入直之意,敢啓。傳曰,知道。
又以備邊司言啓曰,因諫院啓辭,各邑貸用京外各衙門錢穀,令湖南道臣,査出蕩減事,允下矣。自十數年來,外方之稱貸錢穀於京司者,專出於托補賑之名,爲營私之計,京司之送人料販於外方者,未免爲耗公家之貨,潤私人之橐,此誠一大痼弊也。蓋外方守令之貸得錢穀也,爲先折用其半,以其半分,授於監色等處,使之立本,則監色輩,又復夤緣盜竊,而利上加利,以爲充數之計,旣倍其息,終至難捧,新舊官交遞之際,所傳掌者不過一張虛簿而已。至於各處差人之持往貿米錢貨也,各邑官吏,視若可居之貨,爭相逢授,恣意費用,至秋而先報入庫之狀,及春則又爲留賑之請,如是數年,輒藉舊未收停捧之令,而都歸久逋之中。今欲一例蕩減,則耗失不貲,若令各邑査出,則虛實相蒙,固已不可輕議,而況此逋欠,若在於窮閻殘戶,則朝家雖有所失,不害爲寧失於民之義,而此則不然,或是監官色吏之所自擔當者,或是監色族屬之遷延不納者,其事甚可惡,而其情無可矜。徒使莫重公物,公然花消於各邑官吏之手,而畢竟蕩滌之惠,反施於不當施之處,實未知其爲可。今諫臣乍涖南邑,只爲其難捧之慮,而未能深究弊源,有此陳請,啓辭內辭緣,今姑置之,而其中監色之欺誑小民,約以倍蓰之利,以致難捧者,及中間捧食,托以難捧者,令道臣別爲詳察嚴覈,得其實狀啓聞後,依法正罪宜當。以此全羅監司處,分付,何如?傳曰,允。
上在昌慶宮。停常參·經筵。
夜四更五更,月暈,土星犯建星。
下直,江陵府使李夏源,荏子島僉使金起明,登山僉使柳胤庚,月串僉使崔世鵬。
柳萬重啓曰,行大司憲朴泰恒未承批呈辭,執義尹聖時未肅拜未承批呈辭,掌令李以濟未承批,掌令愼後三在外,持平尹容被論,持平申致雲呈辭受由,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,因侍講院草記,宮官牌招事,允下矣。兼說書李喆輔,付軍職後出牌之意,敢啓。傳曰,知道。
又以都摠府言啓曰,入直內三廳武兼禁軍及軍兵等,中日習射事,勅使限回還間啓請姑停矣。旣已回還,今日爲始,中日習射,請出標信。傳曰,知道。
又以都摠府言啓曰,副摠管權以鎭,以禁軍等戎器檢考坐起事,慕華館晝仕進去之意,敢啓。傳曰,知道。
呂必容啓曰,左副承旨權詹,今日不爲仕進,牌招察任,何如?傳曰,允。
又啓曰,卽今廳中,位頗不齊,出納之際,事多苟簡。今日政,承旨有闕之代,以在京無故人差出,仍卽牌招察任,何如?傳曰,允。
有政。吏批,行判書柳鳳輝進,參判李眞儒未肅拜,參議尹行敎在外,右副承旨柳萬重進。兵批,判書李肇禁軍戎器檢考坐起進,參判朴熙晉未肅拜,參議李翊漢,參知洪重禹病,右副承旨柳萬重進。
吏批啓曰,前昆陽郡守李淇,以善治善賑加資事,命下矣。雖已資窮,未經准職,何以爲之?敢稟。傳曰,特爲加資。
又啓曰,東學訓導任轍,南學訓導金鼎九,除授後過限未上來,依例改差,何如?傳曰,允。
又啓曰,驪州牧使,今當差出,而擬望之人乏少,未準朔禁軍將竝擬,何如?傳曰,允。李翊漢爲承旨,李廷弼爲持平,李匡德爲正言,金重熙爲弼善,李喆輔爲兼說書,李眞儉爲右尹,孫景錫爲禮曹佐郞,李浡爲工曹佐郞,尹得龜爲禁府都事,金後衍爲忠勳都事,李承源爲修撰,柳萬增爲驪州牧使,趙翼命爲兼南學敎授,尹淳爲兼中學敎授,洪致中爲知敦寧。兵批,金始慶·申致雲,單付副司直,柳儼·趙錫命,單付副司果。
以副修撰李承源牌不進罷職傳旨,傳于權詹曰,推考傳旨捧入。
柳萬重,以侍講院言啓曰,本院番次,極爲苟簡,不得已以上番,姑降入直,已過屢日,事體未安。今日政,新除授弼善·兼說書,待下批卽爲牌招,以爲推移入直之地,何如?傳曰,允。
又以承文院官員,以都提調意啓曰,寫字雖是小技,事大交隣及御覽文字,專責於寫字官,其爲任亦重矣。近來前銜輩,專不致力於書工,或當窠闕,則紛然爭競,僥倖圖差,以此之故,善書者漸少,每値書役,事多苟簡,不可無變通之道。從今以後,寫手之類,間朔試才,計畫取其優畫者,與終制及遷職作散中,有功勞者,互相隨闕陞付事,定爲節目,永久施行,以爲激勸人才之地,何如?傳曰,允。
又以吏曹言啓曰,今番別歲抄時,前高陽郡守李廷燁,落書於朝官罷職秩,未能覺察,不勝惶恐。當該書吏,自本曹治罪,李廷燁別歲抄單子書入之意,敢啓。傳曰,知道。
李翊漢啓曰,全羅監司李廷濟,昨又違牌,不爲出肅,其在事體,殊涉未安。更爲牌招,何如?傳曰,允。
又以侍講院言啓曰,本院新除授兼說書李喆輔牌招事,允下,而時無軍職,令該曹口傳付軍職後牌招,何如?傳曰,允。
以全羅監司狀啓長興居募軍金廷發等十二名渰死事,傳于權詹曰,渰死人等處,令本道恤典擧行。
傳于柳萬重曰,歸厚署外棺板一部,石灰一百石,送于內需司所捧處事,言于該曹。
獻納沈埈啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅量移之命。措辭見上請還收罪人星樞減死之命,仍前嚴鞫,期於得情。措辭見上請昌集·頤命·健命三凶所居第舍,亟令攸司,速擧毁家瀦澤之律,以雪神人之憤。措辭見上臣以先正臣尹拯書院已建還撤,大段乖損於事體,故臣於日昨,有所連啓矣。辭未達意,尙靳兪音,臣竊不勝惶惑之至。書院之設,蓋所以興儒化而振文敎也,其間若有濫設則毁之,疊創則禁其未建,亦無不可。至於一代宗儒之祠院,事體自殊,而頃日朝參,因疊設之禁,至有請毁先正臣尹拯已建祠宇之議云。噫嘻,此何說耶?先正之道德學問,爲今日吾儒之宗師,於其杖屨之所經,爭設俎豆之新享,其所以有補於聖朝右文崇儒之化者,宜不淺鮮矣。雖有數三加設之處,何必痛繩以疊創之律耶?竊伏聞朝家所禁之中,已有建宇奉享處云,今若出其木主,撤其俎豆,則其景象之愁慘,擧措之刺謬,爲如何哉?先師朱熹足跡,未嘗及於海東,而書院之設,至於數處,我朝先賢,不加譏斥,而崇奬之不暇,況此親灸德化於一域之內者,何可禁遏其慕德之誠意耶?臣恐士氣之消沮,儒化之崩壞,未必不由於今日此擧也,寧不寒心哉?請還收先正臣尹拯書院已建處撤毁之命,以示聖朝衛道崇賢扶植儒敎之盛意。近來求請之規,成一謬例,書院發簡,纔已嚴禁,而至於京裏諸上司,或稱以藥債,或因他事,作爲名目,公然發關於各道·各邑·各郵及兵水營所屬大小列鎭,其數甚夥。如或有不能及期備送,則捉囚邸吏,星火督納,其所求索之弊,繹騷之患,有不能支堪,一司一年之所徵,合而計之,則殆近累千,此豈盡入於公用,不過爲吏胥之所糜費,而其爲外方之巨弊,則莫大於此。請自今以後,諸上司之稱以藥債及或因他事,如前發關求請於外方者,嚴立科條,別加禁斷,以杜日後之弊。五部坊役苦重之弊,臣於前夏,悉陳疏中,自上有嘉納之敎,而在下無變通之擧,爲弊滋甚,民不支堪。雖以一洞言之,士夫之家,少不下數十戶,小民之戶,多不過八九家,以些少之戶,獨當其役,已非平均出役之道,若夫坊民,則洞內卒更,禁庭掃雪,道路修治等雜役,種種侵責,而士夫家僕隷,則不與焉。甚至於勅使入城,而各司使喚扶持,公然責立,部官差祭而各處往來,騎卜亦皆責出,吏緣爲奸,操縱受賂之弊,罔有紀極,哀我民斯,其何以保存而無怨咨乎?方今陽春布澤,惠政當先,凡係民弊,倘卽矯革,則坊役可無苦重,民力庶可紓緩矣。請令漢城府,急速變通,五部坊役,毋論士夫常漢,一體輪回,俾無偏重之弊。答曰,不允,末端三件事,依啓。
知中樞府事金演疏曰,伏以,臣年至病痼,望斷陳力,民部劇務,非臣所堪,而九違嚴召,再承恩批,辭旨隆重,有踰尋常,逃遁不得,黽勉出脚,而因仍蹲冒,非臣本意,擬俟勅行過日,卽遂乞骸之願矣。乃者臺章峻發,僇辱備至,臣誠慙恧,靡所容措。幸因大臣陳白,缷解重務,感涕盈襟,私心粗安,不意西樞摠府之命,荐降於一日之內,臣誠惶霣感激,宜卽趨謝恩命,以少伸區區之忱,而念臣所遭,非如等閑糾警之比,則雖微官庶僚,宜思自靖之道。今臣秩忝上卿,豈可諉以其職之已去,新命之荐疊,而徒恃聖眷,不恤人言,束帶抗顔,以自喪其廉隅也哉?玆敢悉暴微悃,仰瀆宸嚴,伏乞聖明,俯燭臣難冒之狀,將臣所帶本兼諸任,倂行鐫免,以安微分,以謝臺議,不勝幸甚。答曰,省疏具悉。卿其勿辭,從速行公。
上在昌慶宮。停常參·經筵。
自午時至酉時,日暈兩珥。
下直,義興縣監李匡世。
柳萬重啓曰,憲府無行公之員,監察茶時,已經屢日,事甚未安。除陳疏未承批·在外被論·呈辭入啓人員外,持平李廷弼,卽爲牌招,何如?傳曰,允。
李翊漢啓曰,同副承旨蔡成胤異姓四寸妹,故縣監韓載妻,淑人權氏身死,服制已行四日,出仕,何如?傳曰,允。
又以弘文館言啓曰,修撰李承源,旣有只推之命,更爲牌招察任,何如?傳曰,允。
以修撰李承源牌不進罷職傳旨,傳于蔡成胤曰,推考傳旨捧入。
李翊漢啓曰,全羅監司李廷濟,一向違牌,無意出肅,事極未安。更卽牌招,何如?傳曰,允。
呂必容啓曰,同副承旨蔡成胤,服制出仕啓辭,旣已允下,牌招察任,何如?傳曰,允。
事變假注書申一淸出使,代以李潤身爲事變假注書。
柳萬重,以義禁府言啓曰,卽接月令醫員朴興錫手本,則時囚罪人金浚,本以抱病之人,久處冷地,添得傷寒,頭痛如碎,咳嗽喘急,且有膈塞之症,食飮全廢,元氣大虛,氣息奄奄云。自前罪人病勢如此,則有保放救療之規,敢此仰稟,傳曰,依爲之。
又以刑曹言啓曰,馬兵金尙銓,以僞造文記非理好訟罪,依法照律,全家徙邊次,移文兵曹,自兵曹,定配所於黃海道康翎縣,而配所單子入啓之日,適値赦令,入於宥秩矣。尙銓罪犯綱常,情理甚重,則不可混入宥秩而置之,依前配所發配之意,分付兵曹,何如?傳曰,允。
持平李廷弼啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上請還收罪人尹廷舟量移之命。措辭見上請亟寢罪人李時弼仍前發配之命,更令鞫廳,依律正法。措辭見上故水使朴昌潤之妾子泰登,以萬金之子,締結集·健兩賊,昏夜往來時,恐被邏禁,衣服冠纓,一依朝官貌樣,傔人後隨,燭籠前導,雖夜深後,直入寢所,蹤迹陰秘,當時名官輩,日夜聚會於其家,國言喧藉,久而未已。且昌潤爲黃海水使時,四百石租船運上來之說,昭載於鞫廳文案,泰登貸出銀子七百兩之事,又著於秋曹文書,許多銀穀,其果用於何處,其交通兇賊,與聞逆謀之狀,據此可知,而昌潤旣已作故,泰登則其時鞫廳,以爲不可以子證父,置而不問,尙今漏網,輿憤益激。如此凶逆之徒,決不可一日偃息於輦轂之下,以滋禍根。請朴泰登極邊定配。臺閣言論,務得其正,一有所偏,則無以厭服人心,其不可不審愼也,明矣。持平尹容論啓納言,已咈公議,而至於前副提學李師尙削奪之啓,則尤是常情之外,師尙疏語,雖有錯了處,而今其詆斥,不在於就事論事。擧其平生,一筆句斷,專事汚衊,太不襯着,論人之道,決不當如是,不可無警責之擧,持平尹容罷職。答曰,不允。末端兩件事,依啓。
備忘記,傳于李翊漢曰,史官一員待命,騎馬三疋卜馬一疋立之。
上在昌慶宮。停常參·經筵。
下直,永興府使金鼎夏,順天府使柳諫,林川郡守鄭啓章,連山縣監白時輝,忠州牧使沈仲良。
藥房提調李肇,右承旨李翊漢啓曰,伏未審日間,聖體若何?大妃殿氣候,亦復何如?加減滾痰丸,昨已劑入,卽爲進御,而寢睡水刺之節,一樣平常乎?臣等今日率諸醫入診,詳察聖候宜當,敢來問安,竝此仰稟。答曰,無事。慈殿氣候安寧。滾痰丸進御,寢睡·水刺一樣平常矣。勿爲入診。大妃殿·中宮殿,藥房問安。答曰,知道。
李翊漢,以弘文館言啓曰,修撰李承源,昨日旣有只推之命,更爲牌招察任,何如?傳曰,允。
蔡成胤啓曰,農節已屆,民事方急,此時守令曠官可慮,夫馬留滯,亦甚有弊,盈德·慶山·長壽三邑守令,兩司俱未署經,而憲府只有一員,無以備員開坐。諫院則除在外陳疏未承批人員外,呈告未肅拜人員,卽爲牌招,以爲署經之地,何如?傳曰,允。
以修撰李承源,獻納沈埈,正言李匡德,牌不進罷職傳旨,傳于李翊漢曰,推考傳旨捧入。
蔡成胤,以奉常寺官員,以都提調意啓曰,宗社以下各處祭享所用中脯,每年春秋造作封進,造脯正肉外不用雜肉,則出給主人發賣者,自是三百年流來古規,而不意昨者,懸房人等所謂陽地頭,謂之造脯正肉,私自執捉,呈課于司憲府,以私屠例推治云,事之驚駭,莫此爲甚。陽地頭則實非造脯正肉,出給主人發賣者,非今創出,流來古規,三司不敢禁斷,則懸房人等,牽其私慾,如是作拏者,實是意慮之外,終若如此,則莫重祭享所用中脯,勢難造作。依舊例勿禁事,分付三司,何如?傳曰,允。
李翊漢啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
持平李廷弼,正言趙尙慶啓曰,請逆魁昌集·頤命,竝令攸司,亟行斬屍,明正典刑。措辭見上答曰,勿煩。
持平李廷弼啓曰,請行藥宮人金姓者,亟命出付攸司,直爲正法。措辭見上請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上請還收罪人尹廷舟量移之命。措辭見上請亟寢罪人李時弼仍前發配之命,更令鞫廳,依律正法。措辭見上定州定配罪人洪聖疇,以舜澤之潛買毒藥,恐其泄漏而及禍,密與舜澤,酬酢憂懼之狀,旣已被告於業奉,則厥罪淊天,無甚異同,而數次刑訊之後,以舜澤之徑斃,謂之階梯已絶,而遽請酌處,定配善地,固已失刑之甚者,而曾未幾何?量移便近之邑,若於嚴鞫之時,加刑取服,則當伏大辟,而緣其抵賴不服,徑施末減之典,輿情之駭憤,固已久矣。渠之得逭知情之律,可謂失之太寬,而今又處之近地,大有乖於嚴懲討峻隄防之義。請量移罪人洪聖疇,減死絶島定配。赦令之行,謫配減等之典,可施於輕罪,不可輕議於罪關惡逆之類,而定州定配罪人洪聖疇罪狀情節,載在鞫案,得保首領,在渠良幸,而頒赦時,道臣置之稟秩,不少持難。金吾堂上,委曲覆啓,遽請量移,王法未免乖舛,物情莫不駭異,不可無規警之道。請平安監司吳命恒,禁府當該堂上,竝從重推考。答曰,勿煩。
正言趙尙慶啓曰,請金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅量移之命。措辭見上請還收罪人星樞減死之命,仍前嚴鞫,期於得情。措辭見上請三凶昌集·頤命·健命所居第舍,亟令攸司,速擧毁家瀦澤之律,以洩神人之憤。措辭見上向者逆述,欲掩撲殺陸玄之迹,假借已斃之火賊,追成援引之僞案,而新除授瑞山郡守朴宗榮,以其時從事官,受其指揮,着署成案,雖云脅從,厥罪無甚異同。頃因臺啓,與玄德明,一體拿鞫,而德明自知其罪,至於自斃,則其罪犯之難恕,據此可知,而未及究竟之前,適因閔旱疏決,遽蒙削職放送,則於渠亦云幸矣。今此除目之下,物情俱駭,不可以事在旣往而置之。請瑞山郡守朴宗榮,削去仕版。海閫重寄,其不可承乏而苟充也審矣。新除授黃海水使南益華,本以庸調,素乏名稱,昨年峽邑之除,已出人望之外,而赴任未幾,駭擧百出,邑氓騷怨,行路嗤點,以致臺啓重發,而至於坐罷矣。不意玆者,擢授本閫,物情俱駭,而佯若不聞,肆然出肅,及其歷辭朝紳之際,亦多壞體失儀之擧,人皆傳以爲笑。今日武帥雖云乏人,決不可使如此庸瑣不似之人,偃然冒赴,亦不可以已爲陛辭,置而不論。請黃海水使南益華,改差。答曰,勿煩。
右議政李光佐箚曰,伏以臣,百無一能,惟寸心誓不負國,而卒乃以緩於討賊,備受聲罪之言,私心慙痛,無以自顯於當世,惟有沒齒廢屛,以快人心,而安私分,敢申血懇,仰瀆天慈。不自意寵批復隆,諭臣以安心勿辭,聖恩愈隆,臣情愈蹙,惶恐抑塞,不省措躬於何所也。今臣所被,乃何言也?以是律之,殆湛滅而不足,雖蒙天地大德,曲賜寬恕,臣獨何心,靦面於周行?矧臣知見,實爲淺短,自以爲善爲之者每多失錯,疵釁百出,尤悔交集,重以世路之艱險,日甚一日,疑謗詆責,常生於不圖,今不早自斂退,不知更受何等惡名,更陷何許大戾?伏惟聖上,父母恩慈,豈不惻然興哀,思所以終始保全者乎?情迫于中,言失倫次。伏乞回天日之光,諒肝膈之私,亟許臣解脫官名,退還田居,歌詠至德,粗畢餘齡,則生成曲遂之恩,臣敢不隕結圖報也。取進止。答曰,省箚具悉卿懇。卿之心事,予已知之,巽牘之上,胡至此極,須體如渴之旨,安心勿辭,速出論道,用副至望。
上在昌慶宮。停常參·經筵。
仁宣王后忌辰祭齋戒。
夜四更五更,月暈,廻土星兩珥。
柳萬重啓曰,行大司憲朴泰恒未承批呈辭,執義尹聖時呈辭受由,掌令李以濟未承批,掌令愼後三在外,持平李廷弼呈辭,持平一員未差,今日以監察茶時之意,敢啓。傳曰,知道。
權詹,以都摠府言啓曰,今日入直,內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
蔡成胤,以弘文館言啓曰,本館下番闕直,已至數十餘日,而卽今無故可以行公之人絶少,或在外或被臺斥,只有校理呂善長,副校理趙翼命,而陳疏時未承批,不得循例請牌。修撰李承源,屢次只推之下,終不應命,揆以事體,極爲未安,更卽牌招察任,何如?傳曰,允。
以修撰李承源牌不進罷職傳旨,傳于蔡成胤曰,推考傳旨捧入。
工曹判書李麟徵疏曰,伏以,臣今年八十三歲,老病垂死,長在床蓐,身帶西樞,而大小朝會,亦不得進參,尋常愧悚,罪戾冞積。水部新命,忽及於千萬夢寐之外,臣於是,益增惶霣感激,不知置身之所也。臣之魯莽,百不猶人,前後歷試,一未稱職,特因朝家優老舊典,資級累變,馴致冥升,而至於六卿之位,地望自別,苟非年力方富望實俱協者,莫宜居之,是豈如臣癃老無似者,所可濫授也哉?雖聖上,不遺簪履,有此寵除,而量臣才分,揣臣筋力,萬無承當之望。今若苟然忘恥,冒沒趨命,則臣猶自愧,人謂斯何?況臣脚病添一苦疾,筋縮於久坐,膝麻於運步,房戶起居,亦必須人,尤何以致身於天陛之下,以謝恩命也哉?玆敢疾聲哀籲,非出虛辭例讓,伏乞聖慈,天地父母,特令鐫改新授職名,以安私分,以重名器,不勝幸甚。臣無任屛營祈懇之至,謹昧死以聞。答曰,省疏具悉。卿其勿辭,從速行公。
上在昌慶宮。停常參·經筵。
仁宣王后忌辰。
申時酉時,日暈兩珥,暈上有背。
柳萬重啓曰,行大司憲朴泰恒未承批呈辭,執義尹聖時呈辭受由,掌令李以濟未承批,掌令愼後三在外,持平李廷弼呈辭,持平一員未差,今日以監察茶時之意,敢啓。傳曰,知道。
蔡成胤,以弘文館言啓曰,修撰李承源,昨日旣有只推之命,更爲牌招察任,何如?傳曰,允。
又以禮曹言啓曰,今此勅使出來時,問禮官齎去儀註,依例磨鍊,而行禮處所,亦依前例,以仁政殿磨鍊以入之意,敢啓。傳曰,知道。
備忘記,傳于柳萬重曰,長番內官李景聃,莫重公事,誤踏啓字,極爲非矣,推考。
柳萬重,以備邊司言啓曰,勅使牌文,旣已入來,遠接使,當令該曹,急時差送,而正二品中,無故之員甚少,且出來勅使越江,似在來月旬前,而回還勅使,則當於今月二十八日間入去。伴送使沈壽賢,仍差遠接使,使之留待灣上,則事涉便好,亦可除往來廚傳一分之弊,令該曹依此擧行,何如?傳曰,允。
遠接使沈壽賢,問禮官趙錫命,館伴金一鏡。
柳萬重,又以備邊司言啓曰,勅使牌文入來。卽者本司開坐,而堂上來參,只是二員,事體極爲未安。除實病·公故·受由·陳疏未承批·本職未肅拜外,竝推考牌招。行禮曹判書沈檀,戶曹判書趙泰億,吏曹參判李眞儒,竝陳疏未承批,有難循例請牌,而當此多事之時,堂上無以備員,戶曹判書,專管支勅,尤不可以常例處之。竝與未肅拜人員,一體牌招,何如?傳曰,允。
蔡成胤啓曰,因備邊司草記,前勅伴送使沈壽賢,仍差出來勅遠接使,留待灣上事,允下矣。名帖,別定禁軍騎撥下送,仍留接待之意,伴送事沈壽賢處,下諭,何如?傳曰,允。
又啓曰,勅使出來時,西路各處延慰使,以道內守令差定,御帖·名帖,順付遠接使以送事,曾已定奪矣。今此勅使出來時遠接使,以前勅伴送使仍差,御帖·名帖,付送於問禮官之行,何如?傳曰,允。
呂必容啓曰,戶曹判書趙泰億,備局請牌,而不爲應命,推考傳旨,今方捧入,而勅使渡江,應在不遠,都監事務,一時爲急,不可以陳疏未承批,任其退在,更卽牌招察任,何如?傳曰,允。
柳萬重,以兵曹言啓曰,勅使時館所立待馬,例以三南驛馬,輪回立待矣。今番勅使時,則以慶尙道初面驛馬,限六匹,來三月初十日京中逢點之意,本道監司處,撥馬知委,何如?傳曰,允。
又以兵曹言啓曰,今此出來勅使時,平安道補把咸鏡道驛馬四十匹,黃海道補把江原道驛馬二十匹,依前例急急分定,罔夜入送之意,兩道監司處,撥馬知委,何如?傳曰,允。
掌令李以濟啓曰,臣新入臺端,識昧聞謏,絲毫無補,愧懼徒積,疾病且苦,望斷陳力,坐違嚴召,惶隕冞切。控籲乞遞,誠不獲已,而草草附陳之語,略效平日憂慨之忱矣。人微誠淺,久靳賜批,臣方恧縮,益無所容。此際得伏見禮曹判書沈檀疏本,則拈出臣疏中,位居宰列者,伈伈低頭一款,或謂之暗地人言,極其危怕,或謂之其所論斥,蓋欲指擬臣身,末乃結之曰,怳惚疑似,陰售注射之計,其所臚列,惟事眩惑,有若臣公然白地構誣者然,臣看來,不勝駭怖,玆不得不略辨焉。噫嘻,辛丑之事,尙忍言哉?天地翻覆,宗社綴旒,呼吸之頃,危禍將迫,十行哀痛之札,輒遭賊迪之中格,一隊忠讜之士,皆被凶徒之毒鋒,三手陰謀,竢釁於密地,半夜庭籲,忽輟於潛諾。當是時也,中外波蕩,大小遑擾,莫不驚心掩泣,爭願奮忠效死,而重臣獨緘口於庭,請議罷之際,俛首於諸賊唯諾之時,國言喧藉,輿情咸憤。臣於伊時,適滯嶺郵,得聞道路所傳,心常慨惋,果有所提及於疏中矣。今其疏語,乃擧其遭彈之日,以爲自明之證,而有曰,十四日庭籲之班,猝見削黜萬朝之啓,又曰,庭籲將輟,受卿宰之可否者,卽十五日事也,臣心甚訝惑。取考本府日記,則十四日,以望祭齋戒,兩司姑停,而洪萬朝削黜之啓,始發於十五日者,昭然載錄,衆目咸覩,則十四日遭彈之說,自歸虛套,而其疏所謂庭籲之輟,卽十五日事者,果是也,則當日同參庭籲之跡,欲掩而有不可得,豈重臣急於自脫,必以輟籲前一日,質言其遭彈竝出之由,而自不覺日子之差錯,心迹之綻露耶?如此難掩之事,猶且眩幻粧撰,反驅人於暗地注射之科,他尙何說哉?說令重臣眞有遭彈逬出之事,抑有一言可以斷案者,當其禍急之時,在外大臣,挺身奮發於臺啓方張之中,乃與數三宰臣,叫閤登對,效忘身殉國之忱,樹存社扶顚之功。人臣分義,固當如此,而重臣當日褫魄於禍福之關,熏心於利害之塗,不暇恤君父之急宗國之危,而縮手門外,緩緩赴闕,卒乃彷徨於罷對之後,輟籲低頭之跡。雖欲藉微嫌而圖脫,不參請對之失,其將又何辭以可解,而今欲以隨參人疏下,强爲自白之一端,勒歸臣言於黯黮構捏之地,其亦可羞,而不足較也。雖然,臣旣被其無限詬詈,則不可以疏批之未下,而一向泯伏,遲回累日,今始來避,所失尤大。請命遞斥臣職。答曰,勿辭。
柳萬重啓曰,掌令李以濟,再啓煩瀆,退待物論矣。傳曰,知道。
上在昌慶宮。停常參·經筵。
未時申時,日暈兩珥。
柳萬重啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
蔡成胤啓曰,今日爲政事,命下,而停朝市相値,何以爲之?敢稟。傳曰,過停朝市後爲之。
柳萬重,以扈衛廳別將,以大將右議政意啓曰,左議政崔錫恒,去夜卒逝,其所帶軍官,當有區處之事,何以爲之?敢稟。傳曰,右相兼察。
以禮曹左議政崔錫恒卒逝單子,傳于蔡成胤曰,新喪賢德,震悼之懷,曷可云喩。棺板一部,令該署卽爲擇送,禮葬等事,亦卽擧行,祿俸限三年仍給,以表予意。
蔡成胤,以禮曹言啓曰,五禮儀,大臣之喪,自上有擧哀之節,而取考謄錄,則雖因特敎擧行,而不敢循例,取稟矣。今此左議政崔錫恒之喪,擧哀一節,何以爲之?敢稟。傳曰,勿爲磨鍊。
又以禮曹言啓曰,今此世弟傅崔錫恒之喪,王世弟當有擧哀臨弔之禮,而取考謄錄,則每因傳敎,只行擧哀之禮矣。今番則何以爲之?敢稟。傳曰,依爲之。
以修撰李承源牌招不進罷職傳旨,傳于蔡成胤曰,推考傳旨捧入。
蔡成胤,以弘文館言啓曰,修撰李承源,旣有只推之命,更爲牌招察任,何如?傳曰,允。
以修撰李承源牌不進罷職傳旨,傳于蔡成胤曰,推考傳旨捧入。
柳萬重啓曰,掌令李以濟,引避退待,而憲府無行公之員,處置經宿,事甚未安。除陳疏未承批,呈辭受由及在外外,持平李廷弼,卽爲牌招,以爲處置之地,何如?傳曰,允。
蔡成胤啓曰,因京畿監司狀啓,吏曹覆啓,驪州牧使改差事,命下矣。今此勅使出來時,畿邑守令,不可不急時差送,驪州牧使有闕之代,令該曹口傳差出,何如?傳曰,允。
又啓曰,今此勅使出來時,中路問安假承旨,當爲差送,而此時西路廚傳及各驛夫馬之弊,誠爲可慮。前勅義州問安使權㝡,仍差出來勅中路問安假承旨,御帖·名帖,別定禁軍,騎撥下送,使之留待平壤,以爲擧行之意,下諭,何如?傳曰,允。
吏曹口傳政事,以黃壽聃爲驪州牧使。
蔡成胤啓曰,今日監司守令多員,來呈下直單子,而適與停朝市相値,啓稟之際,必致日晩,事體未安,不得已還爲出給,而春分只隔一日,過停朝市後下直,則許多夫馬之弊,誠甚可慮。農節且屆,民事方急,不可無變通發送之道,使之趁明日辭朝之意,分付,何如?傳曰,允。
呂必容啓曰,戶曹判書趙泰億,昨日再牌之下,不爲應命,辭疏未承批之前,雖難出仕,卽今都監事務,一時爲急,不可拘以常例,更卽牌招,何如?傳曰,允。
蔡成胤,以侍講院言啓曰,世弟傅左議政崔錫恒喪,王世弟臨弔事,下令矣。以此意,分付該曹,擇日擧行,何如?傳曰,允。
又以戶曹言啓曰,各道年終錢穀會案,例於二月二十五日,齊到後啓請御覽,會計修正以入,故各道會案,二月二十日內,磨勘上送之意,預爲行會矣。諸道會案,今已上來,而其中黃海道勅行相値,過勅後磨勘上送事,因道臣狀啓,自本曹覆啓回移,而平安道會案,限內不爲上送,又無狀聞之擧,事甚未安。平安監司及都會官,竝爲推考,御覽會計,待兩道會案上來,當爲修正以入之意,敢啓。傳曰,知道。
又以禮曹言啓曰,曾經師傅之喪,第四日成服後,東宮例有遣宮官致弔之節,而王世弟旣以臨弔磨鍊,遣官致弔,勿爲擧行,而致祭則擇日擧行,何如?傳曰,允。
又以禮曹言啓曰,因侍講院啓辭,世弟傅左議政崔錫恒喪,王世弟臨弔事,下令矣。以此意,分付該曹,擇日擧行事,允下矣。令日官推擇,則今二月二十七日午時爲吉云,以此日時定行,何如?傳曰,允。
柳萬重,以兵曹言啓曰,今此左議政崔錫恒喪,王世弟臨弔事下令,本曹堂上一員,當爲陪衛,而判書臣李肇,連有公故,參判臣朴熙晉,以金吾兼帶,方在被論中,參議未差,參知臣洪重禹,獨爲入直,無陪衛進參之員,參議有闕之代,卽令該曹,以在京無故人,口傳差出,仍卽牌招察任,何如?傳曰,允。
持平李廷弼啓曰,請行藥宮人金姓者,亟命出付攸司,卽爲正法。措辭見上請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上請亟寢罪人李時弼,仍前發配之命,更令鞫廳,依律正法。措辭見上請量移罪人洪聖疇減死絶島定配。措辭見上請平安監司吳命恒,禁府當該堂上,竝從重推考。措辭見上掌令李以濟,引嫌而退。措辭見上遭彈逬出之翌日,庭籲始輟,則前後日子之差錯,非所可論,而謂參唯諾,語歸爽實,如是論人,豈服其心?揆以公議,勢難仍在。請掌令李以濟遞差。答曰,不允。處置事,依啓。
王世弟擧哀後,政院·玉堂問安。答曰,知道。
戶曹判書趙泰億疏曰,伏以臣,才品下劣,識慮粗淺,一切世務,都不省曉,尋常典職,猶懼不稱,進處要劇,豈臣所期?度支新命,實出意外,夫何聖朝,有此誤恩?臣之立朝通籍,今已二十有三年矣。無才蔑能,國人皆知,淵鑑所燭,豈或遺照?强䇿僬僥,擔以千勻,臣身顚踣,有不暇論,朝家擧措,詎容如是?噫嘻,今日此何等時耶?災荒荐臻,而民事孔棘,府庫俱竭,而經費難繼,客使旁午,而應接沒策,言念國計,誠爲萬萬哀痛。裕財之責,寔在民部,此時此任,其重如何?雖使古之孔·劉當之,猶且難爲,臣而處此,其將何術而可濟?反覆思惟,罔省攸措。前任之臣,素號通練,凡所猷爲,非臣所敢望,而再當政局,輒遭抨彈,以臣易彼,所益者何事?自顧憒憒,無望堪承,而適當勅行入京,辭疏見格,都監事急,不得不黽勉出肅,而今則客行已發,臣可得以乞遞矣。玆瀝肝血,疾聲仰籲。且臣所兼提學之職,近例曾兼文衡者,輒必辭免,而朝家竝皆許遞,前規如此,臣不敢獨爲仍帶,宜命銓曹,照例稟處焉。抑臣於禁府囚人尹時澤原辭,有誣詆可駭者,玆不得不略辨焉。夫時澤之親喪未葬,脫衰入場,爲他人代述,畢露無餘於本道再査之狀,而其母喪成服之變換情節,諸證之招,狼藉昭著。其至親之當初冒嫌瞞告者,末乃箇箇直招,因其査狀,欲爲照律,則拒逆不着名,在法當刑,此所以啓請嚴刑者也,而不待盤問,渠自承款,更無質問之端,刑用法杖,僚堂之所共見,不用校正,尤極誣罔。況冒喪入場,古無是事,則遍考法文,未見其可比之律,前頭科斷,至欲稟旨擧行,則律文出示之云,豈非欺天之甚者乎?伊時吐款節節明白獄案,俱在已經睿覽,而今乃以杖下誣服爲言,隱然自比於壬辰冤獄,甚矣,小人爲惡,誠無所不至也。雖然,臣旣被其誣捏,則理不可更按其獄。伏乞聖慈,察臣危迫之懇,亟遞臣度支·詞垣·金吾之任,無曠重務,以安私分,不勝萬幸。臣無任屛營祈懇之至,謹昧死以聞。答曰,省疏具悉。卿其勿辭,從速行公。
上在昌慶宮。停常參·經筵。
柳萬重,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
呂必容啓曰,明日卒左議政崔錫恒成服後,遣近侍致弔事,命下矣。何承旨進去乎?敢稟。答曰,右副承旨進去。
蔡成胤,以弘文館言啓曰,修撰李承源,昨日違牌,旣有只推之命,更爲牌招察任,何如?傳曰,允。
以修撰李承源牌招不進罷職傳旨,傳于蔡成胤曰,推考傳旨捧入。
又以侍講院言啓曰,明日王世弟傅左議政崔錫恒喪臨弔時,宮官不可不備員,司書有闕之代,令政院稟旨,開政差出,仍卽牌招,以爲備員陪從之地,何如?傳曰,允。
吏曹口傳政事,以李眞望爲兵曹參議。
蔡成胤啓曰,因侍講院草記,司書有闕之代,令本院,稟旨開政差出事,允下矣。今日雖是停朝市,在前如此之時,亦有開政之例,政官牌招,開政差出,仍卽牌招察任,何如?傳曰,允。
柳萬重,以御營廳言啓曰,本廳來閏四月·五月兩朔應立,右部右司屬忠淸左道五哨軍兵,四月二十五日,京中逢點,閏四月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來閏四月·五月,當海西四番·五番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以備邊司言啓曰,勅使牌文入來,則兩西畿內守令,必於當日內,政院啓稟給馬發送,或有故難赴,則亦於當日內,啓稟變通,乃是應行之例也。安岳郡守趙儼,卽罷職之代,催促赴任,不容少緩,而牌文入來,今過兩日,喉司終無啓稟之擧,應行之事,如是廢闕,極爲未便。當該承旨從重推考,安岳郡守趙儼,聞以親嫌難赴,令該曹卽速稟處,何如?傳曰,允。
有政。吏批,行判書柳鳳輝進,參判李眞儒未肅拜,參議尹行敎在外,右副承旨柳萬重進。兵批,判書李肇病,參判朴熙晉未肅拜,參議洪重禹進,參知李眞望未肅拜,右副承旨柳萬重進。吏批啓曰,因備局啓辭,安岳郡守趙儼,以親嫌難赴,令該曹卽速稟處事,允下矣。趙儼與黃海前兵使趙世望,有父子相避,世望雖已遞職,未及交代,方在任所,不無難便之端。安岳郡守趙儼,今姑改差,其代仍卽口傳差出,何如?傳曰,允。以朴弼禹爲安岳郡守。
蔡成胤啓曰,今此出來勅使,渡江不遠,新除授安岳郡守朴弼禹,雖未署經於兩司,站上出待,一日爲急。在前如此之時,亦有除署經給馬發送之例,何以爲之?敢稟。傳曰,除署經發送。
兵批啓曰,新除授三陟營將柳聖徵呈狀內,老父年今七十九歲,情理所在,決難遠離赴任云。邊將之親年七十五歲以上者,許遞其任,已有定式,依例改差,何如?傳曰,允。
以李端章爲掌令,李普昱爲持平,黃晸爲司書,吳命新爲副修撰,李廷傑爲兵曹正郞,趙裕壽爲司僕主簿,李燮爲掌苑別提,尹惠敎爲刑曹參議,尹敬龍爲永禧殿參奉,尹志爲注書。學正單李鎭周。前郡守李祺善,善治善賑加資事,承傳。副司果,朴涏·李以濟。
蔡成胤,以迎接都監言啓曰,臣等今日與郞廳,會同開坐於南別宮,而啓下郞廳八員外,不足郞廳六員,依前例加出,別單書入之意,敢啓。傳曰,知道。
又以迎接都監言啓曰,都監都廳前府使洪尙賓,時無職名,令該曹卽爲口傳付軍職,冠帶常仕,何如?傳曰,允。
兵曹口傳政事,副司果洪尙賓。
又以禮曹言啓曰,今此左議政崔錫恒喪,王世弟臨弔事,命下矣。儀註,一從五禮儀磨鍊,已爲入達,而更考五禮儀,則王世弟卽哭位下,有小註,先拜靈,乃卽位之節,而無單拜再拜區別之事,只有先拜二字,擧行之際,有難指的。戊子年王世弟弔昇平府院君金瑬喪,而非但年久,今無參見之人,本曹亦無謄錄載錄之事,單拜再拜與否,臣曹實難臆斷。議大臣,稟處後,改付標以入,何如?傳曰,允。
持平李廷弼啓曰,請行藥宮人金姓者,亟命出付攸司,直爲正法。請還收極邊遠竄罪人金在魯·申思喆·金就魯·金熙魯等量移,具鼎勳放送之命。請還收罪人尹廷舟量移之命。措辭見上請亟寢罪人李時弼仍前發配之命,更令鞫廳,依律正法。措辭見上定州定配罪人洪聖疇,以舜〈澤〉之潛買毒藥,恐其泄漏而及禍,密與舜澤酬酢憂懼之狀,旣已被告於業奉,則陰兇情節,無甚異同,而數次刑訊之後,以舜澤之徑斃,謂之階梯已絶,而遽請酌處,定配善地,固已失刑之甚者,而曾未幾何?量移近地,渠之大莊所在處,任其自便居生,便是放歸田里,揆諸法理,豈容如是?若於嚴鞫之時,加刑取服,則當服大辟,而緣其抵賴不服,徑施末減之典,輿情之駭憤,固已久矣。渠之得逭知情之律,可謂失之大寬,而今又量移,大有乖於嚴懲討峻隄防之道。請量移罪人洪聖疇,減死絶島定配。
又所啓,赦令之行,謫配減等之典,可施於輕罪,不可輕議於罪關惡逆之類,而定州定配罪人洪聖疇罪狀情節,載在鞫案,得保首領,在渠良幸,而頒赦時,道臣置之稟秩,不少持難。金吾堂上,委曲覆啓,遽請量移,王法未免乖舛,物情莫不駭異,不可無規警之道。請平安監司吳命恒,禁府當該堂上,竝從重推考。
又啓曰,守令挈眷,必趁春分前者,蓋以春分後,則農務漸殷之時,夫馬往來,妨農擾民故也。若復夫馬已到,而適緣事故,辭朝於春分後,則不敢挈眷,夫馬空還,秋分後,更爲徵出,大關民弊。故曾在先王朝己卯年間,春分已過之後,特爲變通,許令挈眷,此是已行之規,而今者不幸有大臣之喪,監司及許多守令,勢不得辭朝於春分前,故政院啓稟,使之勿拘停朝市,必於春分日許令下直。此雖出於變通之意,而惜乎其未及深思也。夫馬之來留已久,春分雖過,許令挈眷,則旣除民弊,亦無妨於法意,而停朝市時,大小公事,不得出納,事體固重,而下直單子,獨許捧入,未免苟簡,而況曾前守令下直者,多至數三人,曁或方伯辭陛,則賜對勉喩,自是祖宗朝故事,而停市日則無引接之規,亦豈非欠典乎?旣欲擺脫常格,則從長變通,權而得中,然後方有得於國體,而今此變通之擧,左牽右掣,終涉未安。請寢今日監司·守令變通下直之命,依己卯年例施行,而使於停朝市已過之後,始爲辭朝,以存事體。答曰,不允。末端事,依啓。
副司直崔奎瑞疏曰,伏以臣,老病不死,又逢新年,職名尙在,求死不得,玆敢忍死疾冒死罪,以祈王法之一死焉。臣本不肖,凡於進退,雖不得以義自居,當初屛退,本非全無所據,而臣旣不得以情實,仰暴於先朝,故凡於二十餘年之間,未嘗敢以私身處義,自明於人。是以前日疑臣之出處者,擧國皆然,至于今日,間有疑臣之復出而請召者,朝家之尙此撕捱,亦安知其不由於此也?臣今臨死,誠願一陳本末,使前後之疑臣者,有以諒臣之心跡,而亦欲望容光所照,無復留難於處置之際耳。言雖猥雜,有不暇顧。昔皇明儒臣薛瑄,見曺石勢盛,謝病而歸,瑄旣退之後,石果作逆,曺則至於稱兵犯闕,君父之危凜,如一髮,而考之於史,瑄略無一言動靜,處林下八年而終。臣之無似,雖不敢追擬於古人,而所遭之時,適與之相符,妄謂進退語默之間,自當有一定之,則臣於辛巳·丁酉之際,不得以一言,輔佑聖躬,及至辛丑冬,禍機已迫,在於呼吸,故相臣趙泰耉,隻手擎天,心焦力竭,乃至移書責臣,勸其赴急,而言辭痛切,可質神明,臣執書以泣,以竟永夜,而終乃以進退之分爲辭,不得動身於田廬,似此事狀,果可以復出世路乎?臣旣以退自劃語亡友,而不赴君父之急,及其旣沒之後,乃復進代其位,坐享安平之利,則非但臣顙有泚,亡友九泉之靈,亦必唾臣於冥冥之中矣。臣以黯昧,去國負先朝,又以不赴國難,負殿下然,人之所以比列於人數者,以其有自廢一節。今朝廷乃欲竝奪臣自廢之志,則臣將何所執而可以自立於覆載之間哉?臣於今日,只當潛深伏隩,滅影消聲,以畢其垂盡之喘。向者休致之請,臣亦自知其猥越,而猶復爲是者,實出於迫不得已之勢。世之觀臣者,亦或有諒臣之事,而憐臣之志者矣。臣之疾病,此後更無構成文字之望,而心腹之蘊,畢陳於今日,臣之辭疏,將止於是矣。此後則就加從容陳白,改卜賢德,使位序有定,人心自服,又得新相,與同推車之勢,共贊治平之業者,唯在於廟堂,其或拘嫌畏謗,默坐傍觀,不置首相之位,以待臣身,就斃之期,至於四年·五年而無變,使國事日趨於叢脞者,亦唯在於廟堂,此則非臣之所敢知也。唯願聖明,俯加睿覽,而速賜處分於縷命未絶之前,不勝幸甚。臣無任席藁竢罪之至,謹昧死以聞。答曰,省疏具悉卿懇。卿之屛退,于今幾載矣?年齡雖暮,精力尙旺,終始邁邁,則疇與爲國,須念悃意,安心勿辭,從容上來,用慰思想之心。仍傳曰,遣史官傳諭。
上在昌慶宮。停常參·經筵。
大殿·大妃殿·中宮殿,王世弟,左議政崔錫恒喪臨弔擧動,入幕次後,遣宮官問安。答曰,知道。
王世弟還宮後,政院·玉堂單子問安。答曰,知道。
柳萬重啓曰,小臣,卒左議政崔錫恒喪家致弔事,進去下直。傳曰,知道。
藥房提調臣李肇,同副承旨臣蔡成胤啓曰,伏未審日間,聖體若何,大妃殿氣候,亦復何如?加減滾痰丸,連爲進御,而寢睡·水刺之節,一樣平常乎?今日卽入診日次,臣等率諸醫,趁早入侍,詳察聖候,宜當,敢來問安,竝此仰稟。答曰,知道。無事。慈殿氣候安寧,丸藥連爲進御,寢睡·水刺一樣矣。勿爲入診。
蔡成胤啓曰,藥房提調李肇,有稟定事,來詣請對矣。傳曰,引見。
呂必容啓曰,新除授注書尹志,今日不爲出肅,牌招察任,何如?傳曰,允。
以鄭道殷,爲假注書
蔡成胤,以弘文館言啓曰,本館上番應敎臣柳弼垣,今日王世弟擧動時,以兼文學陪從事,晝仕出去之意,敢啓。傳曰,知道。
蔡成胤,以弘文館言啓曰,新除授副修撰吳命新,時在平安道平壤地,經筵入番事緊,請斯速乘馹上來事,下諭。修撰李承源,昨日違牌,旣有只推之命,更爲牌招察任,何如?傳曰,允。
呂必容,以戶曹言啓曰,本曹正郞朴弼禹,昨日政,移拜安岳郡守矣。弼禹以諳鍊曹務之人,方差應辦色郞廳,當此勅行迫頭之日,不可付諸生手,安岳郡守朴弼禹,仍任本曹正郞,何如?傳曰,允。
蔡成胤,以禮曹言啓曰,今此左議政崔錫恒喪,王世弟臨弔事,命下矣。議注,一從五禮儀磨鍊,已爲入達,而更考五禮儀,則王世弟卽哭位下,有小註先拜靈,乃卽位之節,而無單拜·再拜區別之事,只有先拜二字,擧行之際,有難指的。戊子年王世子弔昇平府院君金瑬喪,而非但年久,今無參見之人,本曹亦〈無〉謄錄載錄之事,單拜·再拜與否,臣曹實難臆斷,議大臣稟處後,改付標以入,何如,傳曰,允事,命下矣。議于大臣,則右議政李光佐以爲,臣素蔑禮學,實難仰對,而第以臆料言之,平日東宮與師傅相見,行再拜,待師傅之禮,宜不間於存沒。且必再拜然後,方成禮拜,似當以再拜磨鍊,伏惟上裁。領議政崔奎瑞,在外不得收議。大臣之意如此,上裁,何如?傳曰,依議施行。
呂必容啓曰,因戶曹草記,安岳郡守朴弼禹改差事,命下矣。其代,令該曹口傳差出,急速發送,何如?傳曰,允。
吏曹口傳政事,以申弼夏爲安岳郡守。
呂必容啓曰,左副承旨權詹同姓孽六寸妹業儒鄭弘濟妻權氏身死,服制已行四日,出仕,何如?傳曰,允。
以修撰李承源牌不進罷職傳旨,傳于蔡成胤曰,推考傳旨捧入。
呂必容,以備邊司言啓曰,因戶曹判書趙泰億所啓,勅需蕩竭,御營廳萬兩錢,百同木,許令加貸,訓局木錢,參酌許貸事,令廟堂稟處事,命下矣。軍門財貨,乃是莫重軍需,鱗次許貸,誠極重難,而卽今地部支勅之需,十分窘乏,假貸軍門之外,他無抒急之道,而亦不可偏責於一營。禁衛營·御營廳各綿布五十同,錢文五千兩,使之許貸,至於訓局,僅充歲計,似無可貸之餘裕,以此分付,何如?傳曰,允。
蔡成胤,以備邊司郞廳,以右議政意啓曰,今月二十九日,將行禁軍都試,政府有西壁及郞廳然後,方可備員開坐,而左參贊姜鋧,方以金吾事,遭臺參,右參贊吳命峻未肅拜,司錄李憙受由下鄕,無以備員。右參贊吳命峻,牌招察任,舍人有闕之代,令該曹卽爲口傳差出,何如?傳曰,允。
吏批啓曰,內醫院都提調差出事,命下矣。卽今大臣,只有二員,以二望擬入之意,敢啓。傳曰,知道。
有政。吏批,行判書柳鳳輝進,參判李眞儒未肅拜,參議尹行敎在外,同副承旨蔡成胤進。兵批,判書李肇病,參判朴熙晉未肅拜,參議洪重禹,參知李眞望進,同副承旨蔡成胤進。以領議政崔奎瑞爲內局都提調,尹聖時爲舍人,副護軍柳萬增·趙儼·李淇。
持平李廷弼,正言趙尙慶啓曰,請逆魁昌集·頤命,竝令攸司亟行斬屍,明正典刑。答曰,勿煩。措語見上
持平李正弼啓曰,請行藥宮人金姓者,亟命出付攸司,直爲正法。請還收極邊遠竄罪人金在魯·申思喆·金取魯·金希魯等量移,具鼎勳放送之命。請還收罪人尹廷舟量移之命。請亟寢罪人李時弼仍前發配之命,更令鞫廳依律正法。請寢罪人洪聖疇量移之命,特爲減死絶島定配。請平安監司吳命恒,禁府當該堂上,竝從重推考。措語見上殺人者死,通古〈今〉不易之大法,而近來國綱解弛,雖明白無疑之殺獄,或脅之以威,或啗之以利,得脫償命之典者,比比有之,可勝痛哉?博川郡座首韓以林之子必垕,撲殺常漢明世雲爲名人,而其妻發狀告官,則必垕,卽已逃躱,故捉囚以林,初覆檢驗,同推成獄之後,以林,本以土豪,百般恐喝,假名世雲之弟,以姑釋以林,俟必垕之還來,卽當執捉之意,誣呈營門。一邊行賂於本倅所眄之妓,以林遂得放釋,必垕偃然還家,而莫敢誰何,晏然無事,今已經年,終使無辜被殺者,抱幽寃而莫伸,境內隣邑,莫不憤惋,西來之人,傳說喧騰。請令道臣別遣將吏,譏捕必垕,窮覈正法。新除授掌令李端章,時在忠淸道定山地。請斯速乘馹上來事,下諭。答曰,不允。下諭事,依啓。
正言趙尙慶啓曰,請金姓宮人行藥者,卽速摘發,出付攸司,快正王法。請還收大靜圍籬安置罪人申銋出陸撤籬之命。請還收遠竄罪人任埅量移之命。請還收罪人星樞減死之命,仍前嚴鞫,期於得情。請三凶昌集·頤命·健命所居第舍,亟令攸司速擧毁家瀦澤之律,以洩神人之憤。請瑞山郡守朴宗榮,削去仕版。請黃海水使南益華改差。措語見上答曰,不允。末端事,依啓。
答行禮曹判書沈檀疏曰,省疏具悉。所遭人言,何足掛齒?卿其勿辭行公。
沈檀疏曰,伏以臣,年衰病痼,望斷陳力,上章乞骸,未蒙處分,職名在身,遞解無路,而館伴之任,義同往役,怵分畏義,黽勉趨承,而累日供劇之餘,病勢越添,貼席涔涔,方欲陳疏祈免之際,又有暗地人言,極其危怕,不得不以伊日事實,仰暴於天日之下,惟聖明,少垂察焉。臣伏見掌令李以濟疏本,則有曰,自中位居宰列者,沁沁低頭於唯諾之時云者,臣未知其果指誰某,而臣驟看以來,竊自嘅然於中曰,夫當亂賊淊天,宗社傾危之日,隨逆豎之喉氣,而同聲唯諾者,是亦逆也。苟有此等惡逆之人,尙在位著之間,則爲臺閣者,固當聲罪致討,而今憲臣之藏頭說去,不肯指名顯斥者,殊未可曉也。且夫自中二字,殊非人臣告君之語,而第以其語脈觀之,則位居宰列者,亦非多人,同聲唯諾之輩,盡施流竄之典,而憲臣所謂獨漏者,反復思惟,終不得其人,則心甚訝之矣。旣而得聞搢紳間流傳之言,則其所論斥,蓋欲指擬臣身云。噫嘻,人之爲言,乃至於此耶?辛丑十月初十日罔極之敎下,而十二日,洪萬朝之疏徹焉。臣卽其疏聯名之人,而十四日庭籲之班,猝見削黜萬朝之啓,臣旣同事,罪無異同,故蒼黃逬出,待勘於闕外,則庭籲將輟,受卿宰之可否者,卽十五日事也。憲臣之言,其果何所據而發也?怳忽疑似,語無指的,欲辨則囫圇而似無承當之人,欲置則闇黮而陰售注射之計。噫嘻,人之爲言,乃至於此耶?臣雖疲劣,不欲呶呶辨破,而第伏念其言則出於風憲之地,其所構捏則人臣之極罪也。其可諉之於不足辨,而晏然於職次乎?臣以無似,受恩罔極,求退不得,尙此蹲冒,致使如許論議,出於臺閣之上,臣罪至此,尤萬萬矣。伏乞聖明,亟削臣本兼諸任,以快人心,以安微分,俾得退死丘壑,獲遂生成之澤,千萬幸甚。批答見上
甲辰二月二十七日未時,上御時敏堂。藥房提調李肇請對。入侍,提調李肇,同副承旨蔡成胤,記事官尹志,編修官安瑞羽,記事官金東俊。上西向坐,諸臣入伏訖。李肇進伏曰,春日風氣尙峭,聖體若何?今日藥房請入診,而有勿爲入診之敎,醫官亦不得診候,下情悶鬱矣。丸藥連爲進御乎?上曰,連爲進御矣。肇曰,丸藥劑進之初,以進御爲敎,不勝欣幸,今若連進,則尤幸矣。小臣別有稟定之事,敢請對矣。國家不幸,老成大臣喪逝,殄瘁之痛,無以爲達,而藥房都提調作闕矣。莫重保護之地,不可一時虛曠,大臣所帶,事體雖重,亦不可循例處之。昨年故相臣趙泰耉,身帶內局都提調卒逝,而其時過成服後,亦卽出代矣。今亦依此例,今日政官牌招,開政差出,何如?上曰,依爲之。
肇曰,臣方兼管實錄堂上,敢此仰達矣。先朝信史纂修之役,事體甚重且急,而堂上不齊,遷延至此,已極未安。故相臣崔錫恒,兼摠裁官,而又此卒逝,史事尤爲可慮,摠裁之任,不可許久曠闕,亦卽出代,何如?上曰,依爲之。
肇曰,醫官李燁,隨往謝恩使行中事,下傳敎矣。燁,卽痘醫柳瑺死後,凡斑疹等症醫治之人,藥房,只有燁一人,不可遠出。謝恩使行中隨往,亦豈無他醫乎?燁則勿爲率往,更以他醫,啓下率往之意,分付,何如?上曰,依爲之。諸臣,以次退出。
上在昌慶宮。停常參·經筵。
下直,務安縣監李聖天,萬頃縣令尹就咸,永春縣監李庭綽。
權詹啓曰,行大司憲朴泰恒未承批呈辭,執義未差,掌令愼後三·李端章在外,持平李廷弼呈辭,持平李普昱未肅拜上疏,今日以監察茶時之意,敢啓。傳曰,知道。
蔡成胤啓曰,吏曹郞廳來言,臺諫有闕,政事何以爲之?取稟。傳曰,明日爲之。
又以弘文館言啓曰,修撰李承源,昨日違牌,旣有只推之命,更爲牌招察任,何如?傳曰,允。
弘文館修撰李承源牌不進罷職傳旨,傳于蔡成胤曰,推考傳旨捧入。
權詹,以備邊司言啓曰,行副護軍張漢相,在京身死,今將返葬于慶尙道比安地,而曾經從二品實職,依例擔軍題給之意,分付所經各道,何如?傳曰,允。
又以內乘,以一提調意啓曰,內乘具樹勳,以病呈辭,而以調理察任之意,題送矣,又呈狀以爲,病狀苦重,萬無起動之勢云。莫重輪番之地,不可等待其差歇,內乘具樹勳,今姑改差,何如?傳曰,允。
又以兵曹言啓曰,今日將官朔試射時,闕內入直,訓鍊都監把摠·哨官及禁衛營哨官等,依前日榻前定奪,以他員代直出射之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西二番別馬隊五十六名,標下軍一名,已爲逢點整齊矣。來三月初一日,與東營入直一番別馬隊替行後,舊軍放送之意,敢啓。傳曰,知道。
又以御營廳言啓曰,本廳屬右部中司忠淸左道五哨軍兵六百七十名,已爲逢點整齊矣。來三月初一日,與左司軍兵替代後,舊軍放送之意,敢啓。傳曰,知道。
又以禁衛營言啓曰,二番海西別驍衛五十三名,步軍標下一名,已爲點閱整齊矣。來三月初一日,與本營入直別驍衛,依例替代後,舊軍放送之意,敢啓。傳曰,知道。
蔡成胤,以迎接都監言啓曰,回還勅使離館之日,因勅使求請,差備譯官手本所入給白木五疋,差備譯官金俊門出給牌,房守朴東旭,傳給於立房守朴守天,接置於館外閭家,見捉於捕盜廳軍士。自捕盜廳木五疋及白綿子一斤·油紙七張·木綿袱,竝爲封送于都監,而自本廳,査問於金俊門及朴守天·朴東旭,則皆以爲勅使不捧元禮單,此亦不必給,彼人若見之,必爲求索,姑爲私置云。勅使果不欲持去,則譯官,初何以手本請得,旣自都監,因手本入送之後,何以不爲入傳於勅使,出付房守,使之外置,又不卽以還下之意,來告都監乎?俊門,稱以伊日悤擾特甚,未卽手本云,而其所發明,都不成說。最晩手本,尤涉稽緩,所當登時重究,而捕廳査關,今始來到,當初不卽還下,私與房守等,潛自與受,密地藏置之狀,實涉綢繆,此而置之,後弊難防。金俊門及朴守天·朴東旭等,竝令攸司囚禁照律科罪,何如?傳曰,允
又以宗簿寺官員,以提調意啓曰,去癸卯式年璿源錄及御牒改張列聖御製·列聖御筆,五臺·太白兩處,旣已奉安,江華·赤裳本寺有故,尙未奉安,事體殊涉未安。江華則將於來月初,先爲陪往奉安,赤裳奉安,則農節已屆,待秋擧行,而堂上郞廳所用印信各一顆,書吏·庫子所騎馬,其他應行節目,竝依前例擧行。本道監司,當爲境上陪往,而廚傳有弊,依近例勿爲陪行之意,竝爲分付該曹·該道,何如?傳曰,允。
權詹,以兵曹言啓曰,今二月二十五日,幼學韓希圭稱名人,自敦化門入來,差備門外擊錚,極爲駭愕,令攸司囚禁治罪,同門守門將金祈應,常時不能禁斷雜人,以致闌入,亦難免其責,推考,何如?傳曰,允。
又以司僕寺官員,以一提調意啓曰,近來牧馬之政,極其疎虞,各牧場馬群,幾半減縮,誠極寒心。其中蔚山牧所管魴魚·冬乙背兩場馬種蕃殖,性且駿良,此蓋牧村,比他稍完,看護得宜故也。向子魴魚場牧子保五十名,冬乙背牧子保二十八名,因慶尙監司狀啓,罷定水軍事,自備局覆啓施行矣。牧子保,若是他場所無之名色,則罷定,猶有說也,而牧子有保,明是事目,則今玆罷定,何所據也?況此牧保,非納布之比,只是同力驅牧者,則尤何可混入於罷定之類乎?且念馬群看養,本有定額,兩場馬疋都數,至於十七群之多,而一群應給牧子竝保二十一名,竝計十七群,則當爲三百五十七名矣。卽今兩場牧子與保都數,僅爲二百二十一名,則元額未準,至於一百三十六名之多矣。雖因良丁難得,間以公私賤苟充,而實非事目本意,況且良賤竝計,未滿額數,其不可遷動也,審矣。更考前後謄錄,則雖良牧子子枝,勿令罷定軍役,雖假牧子,亦不許罷定束伍,今此兩場牧子七十八名,若依備局回啓,罷定於水軍,則其勢必至於流散之境。族隣侵徵之害,遍及於牧村,終至一村空虛,許多國馬,牧養無人,終爲罷場而後已,其在重馬政之道,決不可一任其如此。兩場牧子保,勿爲罷定水軍,還屬本場事,更爲分付本道,何如?傳曰,允。
又以兵曹言啓曰,禁軍都試,定於今月二十九日,而本曹郞廳內外入直,試所都廳執冊各差備,不可不備員,正郞沈周觀,以迎接都監郞廳,除本仕,佐郞金東俊,兼春秋入直,佐郞李格在外,未及上來,無故郞廳,只是五員,勢難推移,在外佐郞今姑改差,其代令該曹口傳差出,以爲進參之地,何如?傳曰,允。
吏曹口傳政事,以李眞洙爲兵曹佐郞。
以江原監司狀啓,麟蹄居驛吏李自玄,淮陽居幼學徐克成等三名,通川居私奴㗡孫,狼川居良女李召史,旌善居金召史等三名,原州居婢天香等四名,杆城居御營軍安介老味等二名,燒死·囕死事,傳于權詹曰,燒死·囕死人等,令本道恤典擧行。
權詹,以備邊司言啓曰,習操,關係甚重,雖値凶歉及他難行之故,具由啓稟,必待朝家指揮然後,方可停止,而守禦使金一鏡,開城留守柳重茂,皆以春操不得設行之意,直爲緣由馳啓,事體殊甚未安,竝推考,何如?傳曰,允。
蔡成胤,以奉常寺官員,以提調意啓曰,本寺以祀典重地,宗社以下各陵殿祭封,各色菜蔬及凡干公用,專靠於若干位田之稅,而猶患不足,每致苟簡矣。近年以來,荐遭凶歲,稅捧之數,極爲零星,莫重封祭,許多菜蔬,無路辦備,將未免生事之患,事甚竭悶。自前如此之時,例有軍門中請貸之規,而卽今摠戎廳遺儲頗贍云,所在錢文二千兩,限三年蘇殘間,無邊利貸下之意,分付該廳,何如?傳曰,允。
又以觀象監官員,以提調意啓曰,本監日課,以梨木板刻印,旣省鐵鑄之工費,印字亦爲至精,故昨年啓達,先試方位圖一板,印出十餘萬張,板刻不爲剜缺矣。來乙巳日課,不用鑄字,以木板刻印,行用刻字匠料布,不必別出,以前鐵字印出匠等朔料,仍爲移給板材之價,比於鑄字,物力不啻百分之一,亦不必年年上下,令該曹每二年一次磨鍊上下,何如?傳曰,允。
正言趙尙慶啓曰,請金姓宮人行藥者,卽速摘發,出付攸司,快正王法。請還收大靜圍籬安置罪人申銋出陸撤籬之命。請還收遠竄罪人任埅量移之命。請還收罪人星樞減死之命,仍前嚴鞫,期於得情。請三凶昌集·頤命·健命所居第舍,亟令攸司速擧毁家瀦澤之律,以洩神人之憤。請瑞山郡守朴宗榮,削去仕版。答曰,不允。末端事,依啓。
持平李廷弼啓曰,臣卽伏見右承旨李翊漢之疏,以臣日昨之啓,盛加詆斥,臣不勝瞿然,而繼之以訝惑也。臣之發啓本意,專在於存事體,而亦不失變通之宜,蓋大臣之喪未殯,舂相亦輟,則獨於守令下直,勿拘而如常者,終未免苟簡之歸,而朝家所慮,亦在於夫馬之空還,故臣意,以爲停朝市之時,苟且辭朝,有損於國體。春分雖過,以其旣到之夫馬,挈眷赴任,無妨於法意,如是則可謂之從便變通,權而得中,玆敢引先朝舊例,而竝論之,卽蒙允兪,取看啓辭,則可知其輕重之所在,何嘗徒以夫馬之有弊,發其啓乎?臣之所惜者國體,所慮者民弊,而苟救其竝行不悖之道,則舍此而無他善策,謂之春分已過,而還送久留之夫馬,趁秋更徵,民不堪命然後,方可合於執法之論乎?臺閣之任,受人君耳目之寄,凡諸耳所聞目所覩,無不論列,則列邑之夫馬空還,及秋更來之時,民間怨咨,不待耳聞目覩,而可坐而算,一二邑之民弊,猶可救之,況三十餘邑乎?明知其巨弊,而自論執法之地,不可論及於變通之端,則此正所謂膠柱而鼓瑟,其可謂副耳目之責乎?臣若以勿拘春秋分守令之赴任者,輒令挈眷而往,則可謂之弁髦公法,而今也事勢之適然者,由公而不由私,則爲慮日後之每引爲例,而春秋分之法,廢閣而不行,仍令夫馬空還,則不可與論於經權之道,臣不欲呶呶爭辨也。臣於此,抑有所未解者,承宣職是禮房,而該院,以勿拘停朝市啓稟之時,曾無一語之違覆,獨於春秋分,何其堅守而不思變通耶?臣未知禮房所掌,不在禮而在法耶?臣之所啓,歸重於爲國家存事體,抑其次,則欲除列邑衆民之弊,而承宣,全未曉臣之本意,斥之以廢壞三尺,臣忝居風憲之地,至使三尺之典,緣臣而廢壞,則雖被大何,猶不足以貰其罪,何可一刻晏然於臺次乎?請命遞斥臣職。答曰,勿辭。
權詹啓曰,持平李廷弼再啓煩瀆,退待物論矣。傳曰,知道。
答兵曹判書李肇疏曰,省疏具悉。疏辭,令該曹稟處。
李肇疏曰,伏以,藥房提調有親嫌,則廻避已有成例,臣方兼帶提調之任,而昨日政,新除授都提調臣崔奎瑞,卽臣同姓三寸叔母夫,臣在法當避,伏乞聖明,下臣此疏于該曹,照例處置,不勝幸甚。批答見上啓下吏曹
敎慶尙監司金東弼書,王若曰,漢治綜核,每急牧守之材,周官愼難,尤重旬宣之寄,誠以九卿布列共理者,惟二千石之良,十亂彌綸分治,則以東西陜爲主,在古已重,於今彌尊,旌銊森羅,雖兩局而未有,敎諭諄摯,亦三公之所無,以禮則備焉,以責則大矣。況嶺表之奧域,尤國內之雄藩,連山崒以絡西,大海潏而無外,蠻帆島舶數千里之風寒,學舍儒宮七十州之文物,饑祲近酷,烟火邈以凋傷,哲敎漸湮,絃歌化爲訟鬪,嗟良法之益壞,衋民生之大艱,侵族責鄰,掊斂多出於點鬼,設廳均役,措畫尙類於捕風,釐革雖在於廟堂,變通惟靠於方伯,遂咨僉擧,爰得其人?惟卿,受氣祥和,傳家忠孝,形神朗悟,美可比於珪璋,才具精通,用皆當於履屐,通籍妙歲,持橐先朝,驤高步於論思,超峻秩於畿輔,每喜春坊處變之節,曲盡忱誠,不意薇垣言事之章,遽觸忌諱,是非靡定,幾歎蹤跡之不安,通塞何常?旋任喉舌之惟允,應酬則洞中機窽,敷奏則條暢事情,精采鼓動,則如利刃之發硎,計慮透敏,則如疾丸之走坂。以此爲政,何政不成?以此涖民,何民不乂?玆授卿以守慶尙道觀察使兼兵馬水軍節度使,巡察使大丘府使,卿其祗服寵命,恪布敎條,明以息訟爭,公以正黜陟,治戎務宜戒兒戲,賑餓莩宜若母哺。若其良役之方便,尤是選授之本意,布法必務於纖悉,要叶廟謨,出役惟期於平均,豈私營帑?自餘專稟,一從典常。於戲,明王試才,必先於盤錯,君子急病,豈憚於驅馳?從西縣而擢遷,蓋欲不專於一邑,躡北阮之舊迹,宜思有光於前人。庶揚澄淸之風,用紓宵旰之念。故玆敎示,想宜知悉。知製敎李眞望製進
上在昌慶宮。停常參·經筵。
下直,金海府使李廷彬,梁山郡守吳守經,龍宮縣監兪業基,彦陽縣監李安世,玉江萬戶金南老。
備忘記,今下弓矢,玉江萬戶金南老處給送。
權詹啓曰,行大司憲朴泰恒呈辭受由,執義未差,掌令愼後三·李端章在外,持平李普昱未肅拜上疏,持平李廷弼避嫌退待。今日以監察茶時之意,敢啓。傳曰,知道。
傳曰,慈殿左邊耳部下,有浮暈之候,水刺厭進,寢睡不寧,政院知悉。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房口傳問安。答曰,知道。
大殿·中宮殿,二品以上·六曹問安。答曰,知道。
大妃殿,二品以上單子問安。答曰,知道。
藥房提調臣李肇,左副承旨臣權詹啓曰,伏不審日間,聖體若何?卽伏聞下政院之敎,大妃殿左邊耳部下,有浮暈之候,水刺厭進,寢睡不寧,伏不勝驚慮之至。卽使醫女入診,詳察症候,議定當進之藥,宜當,敢來問安,竝此仰稟。答曰,知道。無事。慈殿症候,與朝一樣矣。
再啓曰,入診醫女退出後,伏聞所傳之言,大妃殿症候,自數日前,左邊耳部下,天突穴近處,有浮高之氣,自內連進發散之劑,而卽今浮高處,稍似有加,按之則頗覺牽疼,脈度沈數,頭疼亦甚云。臣等與諸御醫等,反復商議,則皆以爲,和解散加連翹·山梔酒炒·白芷·牛蒡子炒硏,各一錢,桔更七分,連進三貼,以爲淸熱疎散之地,金銀花茶,調牛黃,間間進御,宜當云。此藥三貼劑入,牛黃一部,金銀花茶五貼,亦爲封入之意,敢啓。傳曰,知道。
權詹,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
又啓曰,都承旨未差,左承旨呂必容病不進,右承旨李翊漢疏批未下,右副承旨柳萬重,連日不爲仕進,出納之際,事甚苟簡。右副承旨柳萬重,卽爲牌招察任,何如?傳曰,允。
蔡成胤,以弘文館言啓曰,本館下番闕直,幾至一朔,而修撰李承源違牌不進,亦至十次,情勢雖曰難安,事體極爲未安,更爲牌招察任,何如?傳曰,允。
有政。吏批,行判書柳鳳輝進,參判李眞儒未肅拜,參議尹行敎在外,同副承旨蔡成胤進。兵批,判書李肇慕華館禁軍都試坐起進,參判朴熙晉未肅拜,參議洪重禹都試進,參知李眞望進,同副承旨蔡成胤進。
吏批啓曰,玉堂闕員,今當差出,而擬望之人乏少,未準限守令竝擬,何如?傳曰,允。
以金始煥爲都承旨,柳綏爲執義,趙趾彬爲文學,趙錫命爲副校理,任珖爲修撰,朴性毅爲玉果縣監,李世晃爲瑞山郡守,崔奎瑞爲摠裁官,南益華付宜安君,李鎭周付兼養賢庫直長,金洸爲內乘,司直李萬選,司勇鄭赫先。
權詹啓曰,新除授行都承旨金始煥,時在京畿漣川地,斯速乘馹上來事,下諭,何如?傳曰,允。
兵批啓曰,新除授老江僉使朴明梓呈狀內,老父今年八十,素多疾病,人子情理,決難遠離赴任云。邊將之親年七十五歲以上者,許遞其任,已有定式,今姑改差,何如?傳曰,允。
蔡成胤,以迎接都監言啓曰,義禁府都事鄭述先,見差都監郞廳矣。令該曹依近例,閑官換差,何如?傳曰,允。
吏曹口傳政事,禁府都事鄭述先,掌隷院司評李挺徽相換。
權詹,以兵曹言啓曰,昨夜禁漏未下,鍾聲先出,深以爲怪矣。禁漏官繼而來言曰,更漏未下之前,有此擊鍾之擧云云。卽令推問於巡廳,使之趁明査覈,則今朝一所巡將監軍牌報內,一契傳漏軍士伐同·壬先,誤聽他聲,果打更鼓云,故同伐同·壬先等,捉來推問,則其招辭,亦如牒呈辭緣。莫重傳漏,不謹用意,以致如此,極爲駭愕。當該軍士伐同·壬先等,自本曹從重治罪,何如?傳曰,允。
柳萬重,以兵曹言啓曰,今二月二十八日,各廳堂下武臣等朔試射時,部將李材,訓鍊都監哨官李鳳來,訓鍊院主簿鄭一萬,奉事李尙俊等,俱未滿四中,竝依例汰去。御營廳把摠尹世挺,柳葉箭一中,騎芻二中,田萬春,訓鍊院參軍孫時好等,柳葉箭二中,騎芻一中,訓鍊都監把摠沈喜雄,柳葉箭一中,片箭一中,騎芻一中。武臣兼宣傳官崔台耉,六兩二矢,騎芻一中,以矢數計之,則雖未滿四中,騎芻例有倍劃之規,今亦依前例勿爲汰去,而其他稱病之類,試所看審,旣知其實病,故退試次,姑爲懸頉以入之意,敢啓。傳曰,知道。
正言趙尙慶啓曰,金姓宮人行藥者,卽速摘發,出付攸司,快正王法。請還收大靜圍籬安置罪人申銋出陸撤籬之命。請還收遠竄罪人任埅量移之命。請還收星樞減死之命,仍前嚴鞫,期於得情。請三凶昌集·頤命·健命所居第舍,亟令攸司速擧毁家瀦澤之律,以洩神人之憤。持平李廷弼云云。措語見上引嫌而退。一時變通,意在恤弊,違例之斥,何必深嫌?請持平李廷弼出仕。答曰,不允。處置事,依啓。
答修撰李承源疏曰,省疏具悉。爾勿過辭,從速察職。
答說書韓師得疏曰,省疏具悉。爾其勿辭察職。
李承源疏曰,伏以,臣於前冬,猥陳一疏,言咈時議,身陷重辜,坐廢累月,分作棄物矣,不意今者,敍命纔下,除旨荐降,玉署華銜,雖舊惟新,感激恩私,糜粉難酬,竭蹶趨謝,分義則然,而但念人言至深,臣罪至重,郵罰雖解,餘悸尙存,深恕今日之牽復,必致時議之重激,冒沒出仕,旣無其路,文字空籲,亦所不敢,只得積逋嚴命,一味泯默,恭俟駁正之擧矣。廁聽累日,訖未有聞,荐牌之下,不敢坐違,玆敢隨詣闕外,拜章徑歸,臣罪尤萬萬矣。向臣所論憲臣處置之無失,諸臣言議之偏係者,不過就事論事,官師相規之意而已,有何一毫可恕之端?反詈之言,詬辱太甚,至如不韙眩亂等說,無非惡言相加者比,則乘時肆氣之口習,臣固爲之發一哂也。且臣疏所謂在我在他人云者,自是文字間對擧之語,本無形跡之可論,而謂之自存形跡者,豈非可笑之甚者乎?其中至爲危險,而最可駭怖者,抉摘臣疏中句語,費辭粧撰,用意構揑。始則儒臣捃摭而註釋之,繼而諫臣掇拾而覆解之,直驅之於弁髦名義之科,卒之臺章,總兩說而句斷之,至以臣言,謂之放倒名義,而又以輿論齊激等語,張大之。噫,人之爲言,胡至於此耶?臣疏所謂無甚關係云者,蓋言一時處置之非擊大段,所謂看作大是非云者,蓋言諸臣攻斥之太費心力而已。固未嘗爲窮本泝源之論,則有何一言半辭之關涉於名義者,而今之攻臣者,逆揣言外之意,勒作題外之說,恣意構誣,不少持難,誠不料聖明之世,復有此危險之論也。噫,名義二字,爲世大防,人而弁髦此,人而放倒此,則其罪如何,而人臣因一疏之見忤當路,受此非常之罪名,豈敢以日月之稍久,官職之如舊,而抗顔束帶,揚揚冒出,以自喪其廉義乎?臣雖萬被違傲之誅,決不容更進瀛館一步地,伏乞削臣職名,勘臣辜犯,仍命選部勿復檢擬於三司之望,以安私分,以快輿情,不勝萬幸。批答見上
韓師得疏曰,伏以臣,於昨日直中,得伏見備局草記,則以本院之請推將臣事,聲罪狼藉,至有當該宮官請推之擧,臣看來,不勝訝惑之至,繼之以震悚也。蓋今番迎勅擧動時,臣陪從東宮,及到石橋作門,則行伍之間,喧囂紛雜,宮僚之臣,至有抵觸而傾仆者。軍門環衛,雖曰嚴肅,而至使陪從之宮官,壅隔不入,顚倒路左,不成班行,有駭觀瞻,此實前所未有之事,故院中一齊相議,以問備將臣,科罪將官之意,草記蒙允矣。今此備局草記中,以爲宮官之數外跟隨,欲爲闌入,則作門軍卒,嚴禁不聽,跟隨則必欲突入,軍卒則必欲曳出云云,而至以宮官,不能檢下,不能自反爲言,乃反歸罪於本院,以臣等伊日草記,看作妄率之擧,而請寢其將臣問備,將校科罪之命,臣竊未曉也。動駕時嚴禁闌入,自是軍門應行之事,而必也壅隔陪從之臣,顚仆於作門之外,然後方可得於重環衛,嚴警備之道耶?廟堂則以今後作門,更無以禁闌入爲慮,而臣則恐此後擧動時,宮僚之陪從者,必皆顚倒蹂躝於行伍之間矣,或者備局不爲慮及此耶?臣竊惑焉。顧臣情地,惶悚危蹙,實不敢一刻留直,略構短疏,悉暴伊日事實,逬出禁門,縮伏私次,恭俟重勘矣。喉院之臣,不諒臣之情勢,一向退却,而且以本院之闕直,天牌再辱,怵分畏義,不得不趨詣於禁扃之外,而臣之所遭,旣非尋常,反復思量,實無冒出之理。敢此留疏徑歸,臣罪至此,益無所逃。伏乞聖明,特罷臣職,以安賤分,千萬幸甚。批答見上
上在昌慶宮。停常參·經筵。
下直,安岳郡守申弼夏,金堤郡守尹志益,奉化縣監柳祥翼,鎭海縣監姜澤,東萊府使尹游,惠山僉使姜渭起。
藥房提調臣李肇,同副承旨蔡成胤啓曰,伏未審夜來,聖體若何?丸劑連爲進御,寢睡·水刺之節,一樣平常乎?大妃殿症候,夜間更復若何?和解散,昨日其已進御,而或有差減之效乎?卽使醫女入診,詳察症候,宜當,臣等不勝憂慮,敢來問安,竝此仰稟。傳曰,知道。無事。丸藥進御,慈殿症候,已言于醫女,而湯藥進御矣。
傳于權詹曰,今下弓矢,惠山僉使姜渭起處給送。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
藥房口傳啓曰,卽伏聞醫女入診後所傳之言,大妃殿症候耳部下浮高處,比昨似加,天突穴右邊,亦有微浮之氣,諸症候與昨一樣。諸醫等皆以爲,昨日劑入和解散,仍爲連進,宜當云,敢啓。傳曰,知道。
柳萬重啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
又啓曰,新除授同義禁吳命峻·李眞儒,當爲牌招,而今已夜深,待明朝出牌之意,敢啓。傳曰,知道。
權詹啓曰,今日賓廳引見時,兩司當爲入侍,而行大司憲朴泰恒,正言李匡德呈辭受由,掌令愼後三·李端章,大司諫黃爾章在外,司諫李濟陳疏未承批,執義柳綏,持平李普昱未肅拜,持平李廷弼,獻納沈埈,正言趙尙慶呈辭,俱無行公之員。除在外及呈辭受由·陳疏未承批外,呈告未肅拜人員,竝卽牌招,以爲推移入侍之地,何如?傳曰,允。
傳于權詹曰,大臣·備局堂上引見。
柳萬重,以修撰李承源,持平李廷弼,正言趙尙慶牌不進罷職傳旨,傳曰,推考傳旨捧入。
又以校理呂善長三度呈辭,傳曰,只遞本職。
吏批,有政,行判書柳鳳輝進,參判李眞儒未肅拜,參議◆尹行敎◆在外,同副承旨蔡成胤進。
吏批啓曰,內◆醫院都提◆調崔奎瑞變通之代,今當差出,而大臣只有一員,臣曹不敢以單望擬入,何以爲之?敢稟。傳曰,單望擬入。
吏批,李萬選爲都承旨,李眞儉爲大司憲,朴師悌爲正言,吳命峻爲知義禁,李眞儒爲同義禁,南就明爲禮曹參判,朴聖楷爲直講,趙遠命爲江華試才御史,尹淳爲副應敎,李光佐爲內醫都提調。
兵批,判書李肇慕華館禁軍都試坐起進,參判朴熙晉未肅拜,參議洪重禹病,參知李眞望進,同副承旨蔡成胤進。
金始煥·李廷濟爲副護軍,朴泰恒·呂善長爲副司直,李匡德·趙虎臣爲副司果,朴明梓僉知單付。
兵批啓曰,世弟翊衛司翊衛李錫祿呈狀內,八十偏母,素有痰火之痼疾,自遭逆理之至痛,症情添劇,方在澟澟危懼之中,情理所在,實無暫時離側供仕之勢,斯速入啓處置云。親病如此,則輪直之地,不可瘝曠,今姑許遞,何如?傳曰,允。
蔡成胤,以弘文館言啓曰,新除授副校理趙錫命,以問禮官西下,修撰任珖,時在京畿廣州地,經筵入番事緊,請竝斯速乘馹上來事,下諭。修撰李承源,疏批已下,更爲牌招察任,何如?傳曰,允。
注書林光弼書啓,臣承命馳往于龍仁魚肥谷議政府領議政崔奎瑞所住處,傳宣聖批,則以爲,臣於垂盡奄奄之中,伏蒙近侍之臣來宣聖批,伏不勝驚惶感激,而第臣章疏,已過累十上,微誠尙未上格,聖意愈益勤摯,臣誠五內俱焦,不知所以爲言。臣之違命,自有所執,辭避之際,只以人之所共知見者言之,至於疾病之狀,有罔假飾,終始不敢以此爲請矣。今伏見精力尙旺之敎,始知日月容光,猶有所未燭於窮村蔀屋之下,臣雖無狀,亦知敬君之義,而自前冬以後,凡有聖批恩賜,皆不得出受於庭,有生如此,不如死之久矣。臣泄痢四朔,火症兼苦,欲補則火熾,欲瀉則泄甚,醫師束手,決知必死,而卽今精神昏錯,氣息斷續,不能構成數行文字,以復聖敎,此則近侍之臣所目覩也。伏乞聖上,以臣處義之可出與不可出,疾病之可强與不可强,特詢於在廷諸臣,若以爲可出可强,則臣當伏違傲詐慢之誅,以謝國人,區區所望,只此而已。瞻望雲天,泣涕汪汪云矣,敢啓。傳曰,知道。
甲辰二月三十日午時,上御時敏堂,大臣·備局堂上引見。入侍,右議政李光佐,戶曹判書趙泰億,刑曹判書金一鏡,同知金重器,左副承旨權詹,執義柳綏,應敎柳弼垣,獻納沈埈,記事官尹志,假注書李潤身,編修官安瑞羽,記事官金東俊。上西向坐,諸臣入伏訖。李光佐進伏曰,日候不適,上候,近若何?上曰,無事矣。光佐曰,大妃殿氣候未寧,憂悶,何達?今日則未寧之候,比昨何如?上曰,一樣矣。光佐曰,中宮殿·王世弟氣候,若何?上曰,平穩矣。
光佐曰,大妃殿氣候未寧,藥房逐日問安,且爲議藥。都承旨例兼藥房提調,而金始煥受由下鄕,計其上來,尙在多日之後,不可等待。都承旨金始煥,今姑遞改,政官卽爲牌招,差出其代,何如?上曰,依爲之。
權詹所啓,領議政崔奎瑞,時兼內局都提調,在外未得上來,當此大妃殿未寧之日,內局凡事,殊極可悶矣。前日奎瑞兼帶內局時,聞聖候未寧之報,進住近京之地。近聞所患添加,想不能如前日,爲稍近京輦承候之計矣。大臣病患加重,則錄事來言本院,本院亦卽啓達,而錄事不爲來言,故不得如例啓達矣。趙泰億曰,崔奎瑞自先朝,休致已多年,而近聞身病甚重,長在床席,造朝無期云。當此慈殿違豫,逐日議藥之時,都提調在外,無以備員,事極悶慮矣。金一鏡曰,臣亦聞其病勢甚重,實無上來之勢,藥院都提調,卽今事勢緊急,合有變通之道矣。詹曰,大臣病勢如此,不可無變通之道,故諸臣所達如此矣。上曰,變通,可也。
李光佐所啓,全羅監司李廷濟,於凡事務,通曉敏練,自少見稱,至蒙天獎,至於媚悅等語,實甚無謂,此則前後章疏,皆已悉之矣。曾在嶺南,盡心職事,而意外遞歸,未見成效,欲爲再試於湖南者,意非偶然矣。卽今情勢,實難强令赴任,許遞雖甚可惜,而事勢不得不變通,全羅監司李廷濟,今姑許遞,何如?上曰,依爲之。
李光佐所啓,左右史久不備,差出別兼春秋,使之速完新薦矣。別兼春秋趙趾彬,身病沈重,尙未察任。呂善長,以情勢·館例,陳疏未及承批,而所謂情勢,不過因其私相酬酢,終至起鬧,則非因薦事而發,以此爲難進之端,已涉太過。至於館例,故參議崔昌大別兼時,以李㙫之引嫌過當,別兼之不可代行,至於陳疏蒙允,故以此爲據,請改命曺命敎,速完新薦,而其時李㙫,堅不應命,崔昌大終至當薦,則可據之列,在於當薦,而不在於不薦,今無變通之道,分付本館,使之卽速完薦。且呂善長與知春秋柳鳳輝,有妻三寸叔姪應遞之嫌。自前別兼春秋與春秋館堂上有相避,則堂上例皆減下矣。柳鳳輝知春秋之任,亦爲減下,翰林曺命敎,因赦給牒,更爲削職,趙趾彬身病,今則少間云,姑待呂善長批下牌招,以爲一兩日內完薦之地,何如?上曰,依爲之。
李光佐所啓,耆老所折受江陵之內面釜淵山,多有民弊,火耕之際,亦有延燒史閣之慮,年前曝晒史官書啓,請罷其折受處,廟堂覆奏,特許革罷,其後本所草記,請仍史官,又復陳疏請罷,廟堂更爲覆啓革罷矣。頃日本所,又以當初史官書啓,歸之爽實,更請還仍之後,本所主管堂上,追聞折受處,大段有弊,草記允下,而不爲行會,仍復遂置云。當初史官,身親聞見,據實書啓,廟堂再煩覆奏革罷,而本所續續請寢,事體未安,更爲革罷之意,分付本所及本道,何如?上曰,依爲之。
李光佐所啓,近來凡事,不成頭緖,應行之事,公然廢闕者,多矣。向日寧邊縣監金東弼之不卽催送,已爲失著,而此可諉之於前縣監之無故在官,而安岳劾罷之代,亦不催促,極爲未便,故自備局請推承旨矣。今番新除授安岳郡守申弼夏,又不催促,今始下直,聞郡守·牧府使擬望之人乏少,申弼夏適往鄕曲,數日間當入來,故以變通爲難,自銓曹送言政院云,而政院則爲其所當爲者,請令該曹變通。該曹啓稟,留待,可也,而政院之累日不爲啓辭,殊甚失著。若此不已,則牌文入來後,卽日催送守令之法,亦將爲弁髦之歸,當該承旨,更爲推考警責,何如?上曰,依爲之。
李光佐所啓,忠淸監司權益寬辭朝時,以賑穀無生出之道,參量財穀緊歇,依漢臣矯制發倉例,一邊取用,一邊馳啓事,陳達蒙允云。矯制發倉云者,猝然見飢民濱死,而累千里外,末由往復,不得不先爲救急,然此亦上下數千載間,絶無僅有之事。湖西距京師數日程,監司亦且前期區劃,若有可用財穀,馳啓待回下取用,事理當然,矯制豈藩臣之所可請乎?此一款,還收兪音,使之必待啓聞,得回下後取用,何如?上曰,依爲之。
李光佐所啓,禁府罪囚積滯,以堂上兩員,罪人洪聖疇量移事,被臺劾,尙未出場,開坐無期云。被論堂上,今姑許遞,卽令以無故人差出,牌招察任,何如?上曰,依爲之。
李光佐所啓,卽今春氣日舒,耕農迫頭,而小民每患不張勤農,不爲節早付種,以致秋間,小有風霜之災,則輒不能成實,終至失稔。今年則別樣勸農,使之早爲耕播,毋或失時宜當。勸農之敎,逐年下降,此實生民命脈所關,國家根本至計,而監司·守令,不能着實擧行,極爲未便。前頭御史發送時,勸農勤慢,使之別爲廉察,而今此早勸耕播一款,爲先各別申飭,何如?上曰,依爲之。
權詹所啓,大臣呂善長疏批速下之意仰達,而吏曹參判李眞儒,本兼辭免上疏,入啓已多日,而尙未承批,不得行公。其所兼國子通讀課製等事,一倂稽滯,已極可慮。他餘朝臣章疏之入啓者,或有身已作故者,或有已離他職者,就其中言事之疏及李眞儒·呂善長等疏,速賜批旨,若移職身故者之疏,還下,似好,敢達。上無發落。
趙泰億啓,本曹奴婢各年貢案冊,算廳書員金廷白,偸竊私賣,其數多至二百三十卷,而廷白逃躱不現,情狀絶痛,不可不捉得重究,另飭兩捕廳,以爲窺捕重勘之地,何如?上曰,依爲之。
金一鏡所啓,在前灰全鰒,自司宰監捧留官庫,供上之際,請臺出給,故名曰臺庫。癸巳年,濟州牧論報備局,令戶曹郞官及本監官員,眼同捧上,供上時本監官員,親自出納,監察不復干涉。且前捧灰鰒遺在,腐傷無用,禮曹具由啓稟,依義盈庫素膳蕩減例,特爲蕩減,埋置臺庫,月令隨而革罷事,定奪之後,癸卯因臺啓,臺監月令復舊,臣於前夏,仰陳前席,還寢之矣。去冬,憲府又爲草記,更請蒙允,蓋臺臣未詳前後曲折之致,旣無臺庫,則月令自在應罷之中,且北關大口魚收捧之時,請臺實涉無義,供上出入之時,臺監無所預知,則獨於收捧之際,豈可請臺,而徒啓無窮之弊哉?臺庫請臺俱罷,則眞所謂皮之不存,毛將焉傅,自今月令請臺等事,永爲革罷宜當,而此事第有源委,臣請畢陳。大同未設立前,外邑供上物種,皆爲直納,各其司權監察,分掌檢捧矣。大同設立之後,外方直貢之事,絶無僅有,臺監別無糾檢之端,各司月令,因而多罷。憲府請臺,而監察公會,凡百使喚器具,無以成樣,自備局變通,有物力七司,仍令擔當月令之役,此實廟堂之爲臺監,變通之善策,而臺官不曾細究,隨罷請復,極涉煩屑,自今定式,何如?權詹曰,重臣所達,然矣。臣近在鄕外,朝家大小事務,未能詳知,而大抵憲府本來請臺,至於臺監,則朝報亦不能得見,凡差祭及大小公會,專靠月令,稍成貌樣矣。上年月令減罷之後,本府又復草記還仍,重臣所達,又復及此,一罷一仍,未有定制。不特此事,頃見李眞儒,備陳館隷難支之弊,請減憲府懸房納贖,且請禁太常造脯時,憑藉貿肉之事,竝皆蒙允。其後憲府草記,請以還仍,太常草記,請以勿禁,亦又允下,而憲府及太常,事體自別,出納之地,不得退却,草記循例捧入矣。與奪無常,事體顚倒,臣實慨然。今此司宰監月令存罷事,亦令本監就議廟堂,商確定奪,今後凡諸各司,此等變通之事,輒經廟堂議定後入啓,俾無續續更改之弊,何如?上曰,依爲之。出擧條
金一鏡所啓,誣告罪人崔壽萬家舍,前已貰賣於柳諶,諶又轉賣於李弘矣。壽萬伏法之後,其家舍自戶曹籍沒,李弘呈本曹,徵其貰錢一百二十兩於柳諶,諶則身死,其寡家不得已以其所居之舍,移給李弘。柳家則空失貰錢,又無依居之所,鎭日呼訴於本曹,其情誠慼矣,亦甚冤抑。匹夫匹婦之呼冤失所,王政之所宜恤,令戶曹斥賣,計壽萬所受價,還給柳諶之寡妻,何如?上曰,依爲之。出擧條
金一鏡所啓,客使荐至,西民倒懸,臣連往西路,目擊民弊誠爲慘怛。昨年趙泰億,以遠接使,歸奏帳殿,稅穀三分之一,特爲蠲減,西民感祝,至今傳說。今年亦依前,減三分之一,以紓西民一分之力,何如?趙泰億曰,小臣雖於昨年,有稟達停減西稅之事,而卽今戶曹物力蕩竭,前頭方物甚多,今若又減此數,則決難成樣。且西路年事,比昨年稍勝,故日昨黃海監司宋成明,亦以此論報備局,而臣以準數上送之意,題送矣。李光佐曰,關西稅穀,自前元無取用之事,而常時則糶糴,緩急備軍餉,故穀物漸次堆積,緩急則姑遠矣。屢當大侵,西民賴以爲生,亦或波及於他道,而向時牟利之門大開,每以廉價散賣,逐年爲常,若干銀子,雖入於地部,而穀物則因此蕩竭矣。昨年戶曹判書金演,以經費蕩然,欲爲發賣補用,臣極言其不可,而言不得行。臣族兄李台佐爲戶曹判書時,深知此弊,與臣同議防塞,不復賣來,而昨年因趙泰億所達,旣減三分之一,卽今儲蓄至些,今若更減,則西路穀物,更無儲蓄之道,朝夕待變之地,豈不深可悶念乎?姑勿直爲減給,令道臣別爲詳察,列邑中邑力蕩殘,決難支堪處,使之別爲啓聞,以爲參酌劃給之地,似好,以此分付,何如?上曰,依爲之。出擧條
金一鏡所啓,前大司諫尹㝚,以發遣繡衣,有所疏請,而第今西路則勅行相望,使星陸續,爲守令者,似不敢恣行不法,兩西則限今年,勿遣繡衣,似好矣。權詹曰,一鏡所達,非矣。外議以爲,抄選繡衣,常若有發遣之事,則列邑庶可畏戢云,此言誠好矣。凶荒之餘,勅行旁午,西路凋弊,御史固難發遣,而亦何可限歲月定奪乎?李光佐曰,頻遣繡衣,本是好事,而兩西則今難發遣,江原·北道,趁此時發送,似好矣。上無發落。
金一鏡所啓,臣於頃者,久留灣上,略聞邊上武士之稱冤矣。義州別武士試才,令兵使擧行,而前兵使金洙,旣被拿命,交代屢易,到任之期尙今杳然,命下三年,不克擧行,渠輩殊極悶鬱矣。監司旣兼節度使,則使之代行,似無所妨。俾於候勅送勅及巡到之時,擧行似宜,邊情所係,敢此仰達。李光佐曰,兵使若有故,則監司代行,事極順便。不但今番都試而已,日後兵使有故之時,諸處都試,監司或因巡到,或因送勅回還之路,隨便代行事,定式施行,何如?上曰,依爲之。出擧條
趙泰億所啓,武帥乏人,未有甚於近日。從前閫望出入之人,或罪死或老病,而新進之人,未及儲望,政曹注擬之苟簡,直由於此。蓋武臣自宣傳摠府,至於禁軍將·防禦使履歷旣遍之後,方許制閫,或以才猷,或以地望,或以踐歷相當,然後始爲閫帥,而近日諸道閫任,彈劾相續,間或臺官在家分付使勿赴任。夫臺閣,雖有論劾,必自上允從然後,方遞其職,若不允從,則自前或有仍赴之時,而今則不然。雖曾經侍從之人,若出一言,則輒不得赴,以致武將擧懷不安,廟堂議薦,銓曹備望之閫帥,有不合者,臺閣論啓則可也,何可在家分付斥退耶?其在事體,極爲未安。自今臺官之在家分付勿赴之規,禁斷然後,方可以尊國體而杜後弊。不但臺諫卿宰,亦有在家,分付勿赴之弊,今後卿宰陳稟榻前,使之勿赴,而俾不得在家,分付,宜矣。金一鏡曰,趙泰億之言,恐未商量矣。卿宰何可以此等事,煩猥上達乎?如有決不當許赴之閫帥,則使備郞送言于廟堂,某也如此,不可赴閫云爾,則事體不亦較重乎?泰億曰,一鏡之言然矣。下詢大臣而處之,何如?李光佐曰,用人之道,自有捨短取長,試可乃已之道,且人之所見,各自不同,或似疲殘而能盡其職者有之,或短於此而長於彼者亦有之。今若不思試可之道,以一人之見,輒使勿赴,則許多朝紳一辭稱美之人,何處得來乎?自上落點除授之官,私自分付,使之勿赴,安有如許事體?如萬戶權管職卑之人,難於煩啓,自前或有分付政色,使之勿赴之事,而亦非好道理,況閫任與守令,關係何如,而乃可私自分付,惟意進退乎?自今朝紳相勉,切勿復踵弊習,如有衆所共知決不勝任,或有罪過彰著者,則直爲論啓,宜矣。以此出於擧行條件,使皆曉然知之,何如?上曰,依爲之。
金重器所啓,在前則閫帥中,京畿水使·兩西兵使·南兵使數三處挈眷矣。近來畿水外,竝皆分牧,故爲武臣者,家有老母,而不得一番便養,擧懷缺望之心,至於有老親之人,雖有可合閫任者,而或拘於此而不得差任,事甚可惜。故廟堂,亦有變通之議,到今雖難盡許挈眷,一二處爲先變通復設,似好,下詢大臣,何如?李光佐曰,此事誠然,監司則未率眷處,竝許率去,閫帥則前所挈眷處,或盡革罷,武臣雖有老親,無將往之道,武臣榮養之願,豈獨異於文官乎?待之之道,可謂太薄。臣曾在北關也,北靑民情,切願其罷兼府,而終不聽施矣。故判書閔鎭厚,往來北關後,陳疏請罷,亦涉率易矣。然旣罷之後,則朝家擧措,不可遽復變更,且當此連歲飢荒之日,旣罷之兼府,尤何可輕議還復乎?今姑置之,似可矣。重器曰,此非小臣一時之言,廟堂之上,亦有此議,久矣。今若置之,則日後變通未易,更令廟堂徐徐商確,稟處,何如?上曰,依爲之。權詹曰,金重器所達,非矣。閫帥除眷,定式旣久,則當此勅行絡續民力耗竭之日,何可輕議其變改,復許以挈眷乎?上無發落。
趙泰億所啓,臣纔以武閫事陳達,而曾經將任之人,朝家視遇,宜別於他人。知事尹就商,以先朝宿將,受任於危疑之際,上所注意,何如?因意外臺疏,終至辭遞,仍卽迸出江外,近因私慼,雖已入都,而情迹難安,不敢自同他人,摠管之除,以病乞遞,西樞散秩,尙不出肅,而朝家前後開釋無餘,則一向引入,實爲太過,宜卽分付察任,敢達。上曰,依爲之。出擧條
權詹所啓,忠淸道癸卯秋冬等褒貶,上年十二月,監司尹惠敎罷職時,假都事黃允垕,以不得修啓之意馳啓,而吏曹回啓時,則舊監司尹惠敎,已蒙敍命,故使之封進之意,覆奏允下矣。其後惠敎,以不敢磨勘之意,陳疏,疏批尙今未下,而今則新監司權益寬到任,殆過四十日,惠敎則遞職後下往鄕家云。褒貶磨勘,必有指一分付然後,可以擧行,故敢此仰達。上曰,令時監司擧行,可也。出擧條
金一鏡所啓,因江華留守狀聞,有試才御史別遣之命,臣之所管南漢山城,亦以保障重地,與江都,宜無異同,而久不試才,故武士輩,擧懷缺望,臣意則方今勅行連續,年事凶歉,雖不敢煩請,於此時,至於城機武備等事,多有看檢之事,而臣方帶館伴,無暇出去。勅使回還之日,當告稟出去,而試才一款,今秋成後當爲城操,仍行觀武才之意,預爲分付,以慰將士之心,何如?上曰,依爲之。出擧條
李光佐所啓,今番監司·守令下直變通事,當初政院,固爲失著,臺諫非之,是也,而至於率眷一款,則終非臺閣執法之地所當言。此則承旨李翊漢之疏,是矣,且臺避所謂三十餘邑,亦係失實矣。但此與直爲春分後下直者不同,蓋聞監司·守令,皆於卄五日,來呈下直單子。嶺南守令,不得與監司同入者,亦於翌日廾六,當爲下直,而適値停朝市,已呈之單子,亦不得捧入,過停朝市後,始爲下直,其間春分遽過,此實與春分前下直者無異矣。今此十數邑夫馬,今若虛還,則待秋更來時,大同刷馬價,無再度會減之理,勢將一倂徵出於民結,十數邑民弊,關係非細。新除授安岳郡守外,過停朝市後限今日退行下直守令,竝許以已來之夫馬,依例挈眷,何如?上曰,依爲之。出擧條
執義柳綏,獻納沈埈合啓,請逆魁昌集·頤命,竝令攸司亟行斬屍,明正典刑。上曰,勿煩。金一鏡曰,小臣,待罪金吾,逆望戮屍時,以仁祖朝故事,有所援據陳白矣,逆魁斬屍,何如是留難乎?柳綏曰,此啓久靳兪音,輿情莫不憤惋,快賜允從,少洩神人之憤,何如?上曰,勿煩。
又所啓,請行藥宮人金姓者,亟命出付攸司,直爲正法。上曰,勿煩。權詹曰,臣待罪諫長,亦嘗連啓,而誠意淺薄,未蒙賜可,其後賓啓閤籲,一向靳兪,雖使後世聞之,行藥宮人,何可一刻稽討乎?近日欲攻大臣者,輒敢憑藉此事,以爲侵斥大臣之資斧,事之慨惋,莫此爲甚,此啓不可不亟允矣。李光佐曰,雖匹婦匹夫,凡諸謀害吾身者,必欲摘發除去,以絶其禍根,而今殿下祖宗之付托旣重,臣民之仰戴方切,殿下一身,其重何如?此事準請,不在於庭請與否,而大抵行藥賊婢,尙未査出,潛伏肘腋,臣子憂慮之心,何敢一息少懈乎?逆婢査出,本非難事,黃水吐出,昭載日記,水刺間姓金內人,出付攸司,則萬萬幸甚。趙泰億曰,前後諸臣之披肝瀝血,苦口力請,凡幾遭矣,雖以閭巷間言之,殺人者死,況此逆婢,行藥於何等地耶?此而不得正法,千秋萬歲,臣等爲何如人耶?庭籲雖不設,而臣等悶迫之狀,何可盡達?一鏡曰,臣等誠意淺薄,尙未準請,一國臣民,莫不憤鬱,不知者或疑以在下者不得力請,致此稽法,人心憤惋,無以鎭定,亟允臺啓,何如?柳弼垣曰,行藥賊婢,若不出付攸司,則國法無以伸,與憤無以洩,速允臺啓,何如?光佐曰,臣當於咫尺天陞,刳肝畢暴矣。王法不行於一逆婢,其何以爲國乎?雖殿下洪福崇長,妖賊兇謀未行,而其爲危怖煎迫,當如何也?泰億曰,此賊未討之前,宗社之憂,三尺之法,無時可伸,大臣所達,出於苦心血懇,快從臺啓,何如?弼垣曰,前後爭執,久矣。尙靳一兪,臣民鬱抑,何可勝達?大臣諸臣,次第力請,今若準請,臣等亦可安寢,苟其不然,何敢以一日自安乎?一鏡曰,天下之事,毋出人情,凡人於害己之事,莫不憤惋嫉痛,況聖躬謀害之逆婢,一向靳惜,未知聖意何在,而不勝悶塞矣。此是殿下一分付間事,何如是留難乎?綏曰,賊婢之三年不討,莫非群下之罪,而向來持平由致雲請推三司之啓,卽爲允從,可想聖意之欲爲査出正法,中外人心,無不欣企,其後賓廳論啓,三司閤籲,而終不允從,宗社臣民之憂,將如何?今日大臣·三司,交口力爭,今若快從,則誠幸矣。光佐曰,臣忝在三事,一逆婢尙未査出,生不如死,臣固宜碎首力爭,而亦不可得殿下,俯念天經地義,允從群下之情,至祝。綏曰,掌膳宮婢出付後,若使玉石不分,則固是在下者之罪,而初不出給,豈非悶迫之甚者乎?上曰,勿煩。
綏又所啓,請還收極邊遠竄罪人金在魯·申思喆·金取魯·金希魯等量移,具鼎勳放送之命。上曰,勿煩。
又所啓,請還收罪人尹廷舟量移之命。上曰,勿煩。
又所啓,請亟寢罪人李時弼仍前發配之命,更令鞫廳依律正法。上曰,勿煩。
又所啓,請寢罪人洪聖疇量移之命,特爲減死,絶島定配。上曰,依啓。以上臺啓措語見上
又所啓,請平安監司吳命恒,禁府當該堂上,竝從重推考。措語見上上曰,依啓。
又所啓,請令道臣,別遣將吏,譏捕必垕,窮覈正法。措語見上上曰,勿煩。
又所啓,掌令愼後三,居在興德地,而其從錫三,以武斷土豪,隱匿閑丁事,被罪於其時御史矣。後三,得除掌令之後,乃爲報復之計,捉致其官吏·使令之承令於御史者十數人,及軍丁·色吏之父子,移囚隣邑,屢施嚴刑,及其承召上來也,兩湖間曾有睚眦者,到處囚繫,乘勢逞憾,傳說狼藉,如此之人,不可置之於淸朝執法之列。請掌令愼後三罷職。上曰,依啓。
獻納沈埈所啓,請金姓宮人行藥者,卽速摘發,出付攸司,快正王法。措語見上上曰,勿煩。
又所啓,請還收大靜圍籬安置罪人申銋出陸撤籬之命。措辭見上上曰,勿煩。
請還收遠竄罪人任埅量移之命。措辭見上上曰,勿煩。
又所啓,請還收星樞減死之命,仍前嚴鞫,期於得情。措辭見上上曰,勿煩。
又所啓,請三凶昌集·頤命·健命所居第舍,亟令有司速擧毁家瀦澤之律,以洩神人之憤。措辭見上上曰,勿煩。權詹曰,逆家之被毁瀦澤,自是法典,速賜允從,宜矣。埈曰,當初有司之臣,不善擧行,尙未毁瀦,不可不速賜允從矣。金一鏡曰,此是法典應行之事,不可不允從矣。上曰,依啓。
又所啓,向者副校理趙翼命疏中,以北兵使李遂良買取胡馬事,有所論列,遂良,身居閫任,不能律身,有此犯贜之失,特以疏批未下,尙無論罪之擧,此係贜汚,不可置而不問。請北兵使李遂良拿問定罪。上曰,依啓。
權詹曰,諫臣今以北兵使李遂良拿問事,論啓蒙允,而臣伏見副校理趙翼命之疏,則遂良,買取胡馬二匹,而其軍官,從中又買一馬,通爲三匹云,此固可駭。至於殿最,自是考績之重事,而遂良,與其私人爲之,不使評事與知,事之寒心,孰大於此?今當淑問之日,不可脫漏,以此一款,添入捧傳旨,何如?上曰,依爲之。
埈曰,泰億,以武帥頻遭彈劾爲言,臣意竊以爲不可也。向來武帥之可用者,多犯逆律而死,卽今所餘擢用者,多不叶於公議,朝家用人,取其善事媚悅者,已極可駭。雖以李遂良事言之,其所犯贜,若是狼藉,所貿胡馬,一則渠所當騎,而二匹則渠豈盡畜乎?此事不可置之。贜汚如此,臺諫安得無言乎?泰億曰,臣之所達,不過泛論,而臺臣之言,有若以臣受賂於武帥而發者然,極是羞恥事矣。詹曰,泰億所達,蓋以武臣論劾太頻,泛然說過,而諫臣之言,未免失言矣。李光佐曰,苟有受賂用人之事,則指名論啓,可也。何可以善事等語爲言耶?埈所達,不是矣。一鏡曰,臣亦繼泰億而仰達矣。凡用人,貴在捨短取長,泰億所達,諒由於此,而臺閣,苟有欲論之人,亦何可因此廢却,而若其直令勿赴非矣,故泰億有所仰達,而埈,至以善事媚悅者,引用爲言,此則恐未知其穩當矣。上無發落,諸臣,以次退出。
上在昌慶宮。停常參·經筵。
章敬王后忌辰齋戒。
大妃殿·中宮殿,藥房問安。答曰,知道。
大妃殿·大殿·中宮殿·世弟宮·嬪宮,政院·玉堂問安。答曰,知道。
大殿·中宮殿,朝廷二品以上·六曹問安。答曰,知道。
大妃殿單子問安。答曰,知道。
藥房都提調李光佐,提調李肇,左承旨呂必容啓曰,伏未審夜來,聖體,若何?丸藥連爲進御,寢睡·水刺,一樣平常乎?大妃殿症候,夜間復若何?和解散昨日連進,而浮高處,有消散之漸,寢睡·水刺,亦有差勝之效乎?卽使醫女入診,詳察症候,宜當,臣等不勝憂慮,敢來問安,竝此仰稟。答曰,知道。無事。寢睡·水刺,一樣平常。丸藥進御,慈殿症候,已言于醫女,湯藥進御矣。
藥房再啓曰,卽伏聞醫女入診後來傳之言,大妃殿症候,耳部下浮高處,比昨似加,右邊浮氣,亦似微加,水刺一向厭進,且妨呑嚥,其他諸症候,與昨一樣。臣等與諸御醫等,反覆商議,則皆以爲和解散,藥力似微,今姑停進,芩蓮消毒飮,連進三貼宜當云。儒醫之見亦同,此藥三貼,卽爲劑入之意,敢啓。傳曰,知道。
權詹,以都摠府言啓曰,副摠管鄭壽松,以禁軍別將,禁軍等都試坐起事,慕華館晝仕進去之意,敢啓。傳曰,知道。
注書林光弼有頉,代權一衡爲假注書。
蔡成胤,以弘文館言啓曰,修撰李承源,昨日旣有只推之命,更爲牌招察任,何如?傳曰,允。
以修撰李承源牌招不進罷職傳旨,傳于柳萬重曰,推考傳旨捧入。
權詹,以兵曹言啓曰,江華試才御史,旣已差出,規矩單子,依前例書入,而事目則規矩落點啓下後,追後磨鍊以入之意,敢啓。傳曰,知道。
呂必容啓曰,假注書權一衡,時無職名,依例列付軍職冠帶常仕,何如?傳曰,允。
吏曹參判李眞儒疏曰,伏以臣,才疎性拙,都無可取之能,學蔑識淺,本乏供世之具,徒藉先蔭,歷颺榮途,有時循省,不覺騂顔,一自政紀之後,猥荷聖上不世之恩,朝除夕遷,超躐無漸,周歲之間,居然致位於貳卿之班。今者天官亞席之除,忽下於千萬夢寐之外,國子之長,經筵之銜,仍又兼之,進退人物之地,非鑑公衡平者,莫宜居之。師儒兼帶,自是先輩名儒之所曾行者,經筵勸講之責,必資通經博識之士,則以臣空疎譾劣,一猶難堪,況可以三兼乎?臣聞命震駴,四體投地,惝怳不知所以自定也。況臣家戶太盛,一門之內,通籍者九人,臣之兄弟三人,竝列華要,居常戒懼,若無所容,而銓部之望,兄弟竝入,尤是古今之所罕見。噫,忌滿惡盈,造物之常理,臣若徒恃寵靈,貪榮冒進,不知厭避,則過福之災,勢所必至,此臣所以栗栗恐懼,夙夜憂懍者也。且臣曾忝右堂,注擬之除,率爾妄作,自速譴罷,今何可以日月之稍間,復進於政席,自喪其廉義哉?伏乞聖明,察臣懇迫之情,憐臣危苦之辭,將臣所帶銓任及國子·經筵兼帶,一倂許遞,使臣遠避權要,得以優游於冗官散職,以守古人知足不殆之戒,則此實天地生成之大造也。抑臣於近日諫院請寢撤院之啓,實有所大段難安者,夫書院之制,其來久矣。設先賢俎豆之享,作多士藏修之所,其有補於右文崇儒之化者,非獨諫臣知之,臣亦豈全昧此義哉?但書院之處處疊設,實爲今日之痼弊,朝家之前後申禁,非止一二,而儒生·守令,少不動念,一邊禁斷,一邊建享,事之未安,孰有大於此者乎?昔在癸巳秋,先大王,特爲下敎於筵中曰,書院疊設與否,固無增損於道德,建祠愈多,何益於尊奉乎?雖文廟從祀儒賢,書院疊設處,嚴加禁斷,以爲定式遵行之地。同月筵中下敎,書院·祠宇之不爲陳請,先自冒禁創設處,監司推考,地方官罷職,首唱儒生,限三年停擧事定式矣。先朝受敎,若是申嚴,近日稟定,又不啻丁寧,則凡爲臣子者,惟當恪謹奉行而已。勿論令甲之新舊,如或不便於事理,則陳聞變通,然後方可擧行,先朝再下之敎,今日申飭之令,固自如也,而外方視之若無,任自冒建,冀幸朝家之難於輒毁,仍以存之。朝家若又謂之事關斯文,委以已建已享,而許其仍存,則是朝廷命令,不得行於一國之內,而日後繼起之弊,終無杜塞之時矣,此臣所以慨然憂歎,屢陳於章奏筵白,而不知止者也。臣之朝參時所請,禁斷四邑書院中,密陽·礪山·忠州等地,姑未建院,而至於星州,聞有朝禁,汲汲營建,汲汲奉安,有若與朝令角勝者然,已極駭然。先正專享之院,首創於洪州,旣已畢役,非久奉安,而朝令旣不容竝行,則星州所建,自在當毁,臣之伊日陳達請毁者,非但出於杜後弊嚴朝令之意,乃所以慕先正也。先正平日所重者朝令也,所愼者國禁也。今以冒禁創設,苟且仍存之書院,尊以奉之,則非所以體先正平日之意也。臣之所以縷縷陳白,每以朝令爲重者,蓋在乎此,而諫臣之所以尊慕者,異乎是,臣竊惑焉。如先正臣文純公李滉,文成公李珥,文簡公成渾,書院之疊設最多,若以先朝本意言之,則此亦當在應禁之中,而只爲其皆在癸巳令甲之前,故略存區別之意。此猶有違於先朝本意,以此爲罪,則臣亦無辭矣。若曰,李滉書院數十處,其將撤毁於過百年之後云爾,則初非臣所陳之意,臣實未曉也。諫臣又以曩時濫設之院,無一辭顯斥爲言,此亦有說焉。曩時院宇之疊創者,不可勝數,而臣旣以査出撤毁之意,備悉於前夏疏中,下備局未及覆啓,査出擧行,自是早晩事,其所謂藉此抑彼云者,臣未知其何說也。且念臺閣之論,貴在執法,外方儒生,違先朝之令甲,冒今日之朝禁,爭先疊設,無所顧憚,則居臺閣者,所當請禁之不暇,而今乃不然,張皇論啓,請收成命,揷入節行等題外之言,自不覺其傍觀之竊議,臣竊爲諫臣惜之。雖然,臣一言妄發,至使淸朝諫諍之臣,憂士氣之消沮,慮儒化之崩壞,則便是一彈文也,豈可以不擧臣名爲幸,而晏然而已乎?玆敢竝陳於乞免之章,以竢鈇鉞之誅,惟聖明之裁察焉。臣無任屛營祈懇之至,謹昧死以聞。答曰,省疏具悉。卿其勿辭,從速察職。
校理呂善長疏曰,伏以臣,頃與兩司諸臣,伏閤齊籲,實出爲君父討亂逆之義,而天聽邈然,兪音終閟,臣誠憂惑慙悚,有不敢仍據於論思之任,露章自劾,迸出俟罪,尋單蒙遞,粗安私分矣。不意今者,又承除命,臣於此,驚遑震駴,誠莫知措躬之所也。噫,臣言議不足以見信,誠意不足以有格,苦心血忱,未伸沐浴之義,連章累牘,只歸瀆擾之罪,聖躬有握蛇之危,而尙不能除其害,臣民抱戴天之恥,而終不得洩其憤,蚤夜以思,慙懍弸中,尙何顔面,揚揚復處於經幄,徒戀榮寵,不自知愧也哉?且臣於別兼春秋之任,亦有所悚蹙靡容者,臣之曾忝史職也,不幸與異趣忌嫉之人,同居僚席,薦事未及消詳,猜心先自疑貳,忽地起鬧,誣辱狼藉,其抑勒之言,構捏之說,已盡剖辨於前後疏本,伏想聖明,亦或記有之矣。自是以後,臣矢心自劃,不敢復冒當史事,積逋嚴召,累經置對,而亦不敢有所變改者,誠以區區廉隅,有難放倒故也。今於去館數年之後,抗顔復入,有若無故之人,則從前力辭,徒歸弁髦,臣雖淟涊,其何忍爲是哉?抑臣於史局事,竊有所未曉者,前翰林曺命敎之所引爲嫌者,不過書謹悉於簡通而已。信如此,則回薦時諸先進,見薦記唯諾後,到他先進見敗,則其前唯諾之諸先進,皆將以敗薦自處耶?臣未知其引嫌,何所據也?其引前參判李㙫事及先朝下敎,以爲前例者,亦有所不然。伊時李㙫,許久撕捱,史局一空,先大王此敎,蓋出一時變通之意,而別兼春秋崔昌大,陳疏極論,有曰,李㙫,雖以與聞爲嫌,此特自伸其一時私義而已。朝家事面,只當敦率催督,俾擧厥職,豈可遽舍當主之人,苟令他人越俎而代庖云,其疏令本館稟處,本館回啓,又曰,李㙫之前後引嫌,與諸翰林,同其去就,殊甚不當,仍請敍拜本職,減下別兼春秋,先代王特允之。以此觀之,與聞之不足爲嫌,別兼之不可代行,先朝亦嘗下悉之矣。今若引此爲例,復使曺命敎,自作廉隅,任其脫免,則臣恐此後,仍成無窮之弊,終至於無可當薦者而後已,豈不大可慮哉?臣愚,謂宜改命曺命敎,速完新薦,方可合於史局事體也。臣之情地,旣不可以史職自居。又與知春秋臣柳鳳輝,有姻家應避之嫌,揆以法例,自在當遞之中,以此以彼,俱無蹲冒之勢,不獨館銜難進之義,而辭本見阻,嚴召連降,罪積違傲,罰止問備,臣之情勢,其亦窮且蹙矣。今於三牌之下,不敢每每坐違,謹此走詣於禁扄之外,悉暴情懇,且陳法例。伏乞天地父母,將臣本職,先行鐫削,且將史局兼任,亟令春秋館照例遞免,以存法式,以靖私義,不勝幸甚。臣無任屛營祈懇之至,謹昧死以聞。答曰,省疏具悉。別兼春秋之任,令該曹稟處。
上在昌慶宮。停常參·經筵。
章敬王后忌辰。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房口傳問安。答曰,知道。
大妃殿,朝廷二品以上·六曹·大司憲單子問安。答曰,知道。
大殿·中宮殿,朝廷二品以上口傳問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審夜來,聖體,若何?丸藥連爲進御,寢睡·水刺,一樣平常乎?臣等久未入診,而今日乃是診候日次,不可不率諸醫,趁早入侍,詳察聖候矣。大妃殿症候,夜間復若何?芩蓮消毒飮,昨日進御,而浮高處,有消散之漸,寢睡與水刺厭進,亦有差勝之效乎?卽使醫女入診,詳察症候,宜當,臣等不勝憂慮,敢來問安,竝此仰稟。答曰,知道。無事。丸藥進御,寢睡·水刺,一樣平常,慈殿症候,已言于醫女,湯藥進御矣。
藥房再啓曰,臣等入診退出後,與諸御醫及儒醫,反覆商議,則皆以爲加減滾痰丸,劑入屬耳,今姑連進,更觀前頭,議定繼進之藥,宜當云。大妃殿入診醫女來言,耳部下浮高及呑嚥有妨之候,比昨微有差勝,而諸症候大抵一樣,諸醫等皆以爲,芩連消毒飮,姑爲連進,宜當云矣,敢啓。傳曰,知道。
藥房都提調李光佐微稟,大妃殿未寧之候,已至累日,只使醫女入診,而所傳之言,猶似未詳,忠勳都事金復衍,醫女入診時,同爲入侍,何如?傳曰,知道。
藥房口傳啓曰,王大妃殿未寧之候,已至累日,夜間或不無承候之事,醫女四名入直,差備醫官,亦令別直之意,敢啓。傳曰,知道。
柳萬重,以都摠府言啓曰,今日入直,內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
柳萬重啓曰,同義禁李眞儒,昨日違牌,而今則本職疏批已下,更爲牌招察任,何如?傳曰,允。
蔡成胤,以弘文館言啓曰,修撰李承源,昨曰旣有只推之命,更爲牌招察任,何如?傳曰,允。
李萬選,以修撰李承源,別兼春秋呂善長,牌不進罷職傳旨。傳曰,推考傳旨捧入。
柳萬重啓曰,別兼春秋趙趾彬,依日昨引見時定奪,與呂善長一體出牌之意,敢啓。傳曰,知道。
蔡成胤啓曰,明日宗廟·永寧殿修改時,禮曹堂上二員,當爲進去,而判書沈檀呈辭,參判南就明陳疏未肅拜,行公之員,只有參議朴彙登,將無以備員,判書·參判,竝卽牌招,以爲推移進參之地,何如?傳曰,允。
柳萬重啓曰,領議政崔奎瑞,上疏到院,而以國忌正日,留院之意,敢禀。傳曰,入之。
三月初二日巳時,上御時敏堂。藥房入診入侍,都提調李光佐,提調李肇,副提調李萬選,記事官尹志,編修官安瑞羽,記事官金東俊。上西向坐,諸臣入伏訖。李光佐進伏曰,日氣雨濕,聖候若何?上曰,無事。又曰,王大妃殿夜聞症候,未及承聞,而累日彌留,不勝憂悶,今日氣候,何如?上曰,一樣。又曰,中宮殿氣候,何如?上曰,平穩。又曰,王世弟氣候,亦如何?上曰,平穩。又曰,醫官等,使之診察,何如?權聖徵進伏診脈曰,三部沈數,右脈帶數之中,寸關暫似洪數矣。李肇曰,雨勢如此,醫官輩,使之脫靴入侍,何如?光佐曰,臣雖頻入筵席,而惶恐不敢仰瞻,今日則以藥房診察入侍,瞻望玉色,何如?上曰,依爲之。肇曰,醫官亦使瞻望,何如?方震夔診脈曰,脈候帶數,右邊寸關有力,玉色似平常矣。許坫診脈曰,脈候比向來,左右脈頗沈,右寸關似數,而左寸關不至帶數矣。許信診脈〈曰〉,脈候左右三部似沈,而右寸關似數矣。鄭爾柱診脈曰,脈候左右三部,度數調均,左邊似沈,右邊有力,玉色平和矣。任瑞鳳診脈曰,肺脈獨高,諸脈竝沈,玉色平和矣。光佐曰,瞻望玉色,則比前似瘦,未知聖上,自覺其然乎?上曰,然矣。又曰,常時症候,何症爲主乎?欲使醫官詳議矣。上曰,無可言者矣。肇曰,從前每以丸劑難進爲敎矣。何以連進爲敎,此丸不至難進乎?上曰,然矣。光佐曰,今番丸藥,進御未久,姑難知其應驗之如何,而比前藥進御時,何如?上曰,一樣。肇曰,醫官已盡診察,臣等退出,丸劑連進及他藥有無,與諸醫商議稟啓,何如?上曰,唯。光佐曰,臣等退而出外,與諸醫,議定湯劑仰稟矣。
藥房入診入侍時,別兼春秋呂善長,卽爲牌招,使之速完新薦事,榻前定奪。
肇曰,禁軍都試,今已開場,而臣方以藥房問安,連日入來,問安罷後試藝,故每致日晩,不能專一,三日應射,其數甚些,今日乃入診日次,明日以宗廟修改,臣當進去,此後又當連赴問安,前頭有公故日,則又可姑停,此意,敢達。上無發落。
肇曰,小臣極知惶恐,而目前事勢,有決不可因仍不敢言者,非如榻前循例辭職,故敢達。臣本不似,實無可堪之任,卽今所帶職事稍緩者,姑不暇言,本職旣是劇務,兼管藥房·賓客·實錄等諸任,無非緊急之務,此決非一人之身,所可兼察,終難因仍竝帶,諸任中下詢大臣,特許遞改,俾無瘝曠之弊,何如?光佐曰,肇辭職,實出事勢之不獲已,雖非例讓之比,而但國朝古事,二品重臣,不敢於榻前辭職,李肇推考,宜矣。第念王世弟,至誠勤學,度越前古,此時賓僚,宜用無故之人,俾盡勸講之責,而肇本兼諸務,俱係煩劇,日不暇給,無以頻入講筵。且賓客柳鳳輝,脚病素重,雖有盡心勸講之誠,末由出入於請筵,一未進參云。事勢不可不變通,李肇·柳鳳輝所兼賓客之任,竝許遞,何如?上曰,依爲之。諸臣,以次退出。
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
藥房都提調李光佐,副提調李萬選啓曰,伏未審夜來,聖體,若何?丸藥連爲進御,寢睡·水刺,一樣平常乎?大妃殿症候,夜間復若何?芩連消毒飮,昨日連進,而浮高處,漸有消散之效,寢睡與水刺厭進,亦有差勝之勢乎?卽使醫女入診,詳察症候,宜當,臣等不勝憂慮,敢來問安,竝此仰稟。答曰,知道。無事。丸藥進御,寢睡·水刺,一樣平常。慈殿症候,已言于醫女,湯藥進御矣。
下直,富寧府使崔炯,高靈縣監李德淳,丹城縣監宋徵賢,天摩僉使柳儆,防垣萬戶張文翰。
備忘記,傳于柳萬重曰,今下弓矢,富寧府使崔炯,天摩僉使柳儆,防垣萬戶張文翰等處給送。
有政。吏批,行判書柳鳳輝進,參判李眞儒進,參議尹行敎在外,同副承旨蔡成胤進。兵批,判書李肇病,參判朴熙晉進,參議洪重禹病,參知李眞望病,同副承旨蔡成胤進。
吏批啓曰,全羅監司,今當差出,而擬望之人乏少,承旨外任,竝擬,何如?傳曰,允。又啓曰,臺諫及玉堂闕員,今當差出,而擬望之人乏少,相避外任,竝擬,何如?傳曰,允。
以金濰爲掌令,權詹爲全羅監司,金始煥爲右尹,金重器爲左尹,呂善長爲校理,鄭錫爲監察,趙泰億爲左賓客,金一鏡爲右賓客,李眞儒爲同春秋,金始慶爲左副承旨,權一衡單付副司正,沈若晦單付同知,李文漢·洪德望·崔泰齡單付僉知。
備邊司薦,以李思晟爲北兵使。
藥房口傳啓曰,卽伏聞醫女入診後所傳之言,大妃殿症候,天突近處浮高硬堅之候,比昨有加,右邊浮高處,亦微加,寢睡及水刺厭進,呑嚥有妨,與昨一樣。諸醫皆以爲,浮高處,雖有微加之候,症候大抵一樣,芩連消毒飮,今姑連進,宜當云,敢啓。傳曰,依爲之。
李萬選啓曰,右承旨李翊漢,不爲仕進,已至累日,雖因辭疏未承批,而疏中所陳之事,朝家業已處分,當此鎭日問安之時,承旨亦宜備員,卽爲牌招察任,何如?傳曰,允。
蔡成胤啓曰,別兼春秋呂善長,昨日違牌,旣有只推之命,更爲牌招,何如?傳曰,允。
以右承旨李翊漢,別兼春秋呂善長牌招不進罷職傳旨,傳于柳萬重曰,推考傳旨捧入。
柳萬重啓曰,別兼春秋呂善長,旣有只推之命,更爲牌招,何如?傳曰,允。
以別兼春秋呂善長再牌不進罷職傳旨,傳于蔡成胤曰,推考傳旨捧入。
蔡成胤,以弘文館言啓曰,新除授副應敎尹淳,時在京畿長湍地,經筵入番事緊,請斯速乘馹上來事,下諭。本館下番闕直,已過一朔,卽今僚員,或在外,或呈辭入啓,或陳疏未承批,無一行公之員,校理有闕之代,今日政差出,仍卽牌招察任,何如?傳曰,允。
吏批啓曰,繕工副正李喜聃呈狀內,身病甚重,不得察任云,依例改差,何如?傳曰,允。
柳萬重啓曰,卽今廳中位頗不齊,出納之際,旣甚苟艱,且鎭日問安之時,不可不備員,承旨有闕之代,今日政,以在京無故人差出,仍卽牌招,何如?傳曰,允。
以左副承旨金始慶牌不進罷職傳旨,傳于柳萬重曰,推考傳旨捧入。
蔡成胤,以成均館言啓曰,今三月初三曰,儒生課試,當爲設行,而大提學未差,限內不得爲之,今月內無故日退行之意,敢啓。傳曰,知道。
呂必容,以戶曹言啓曰,頃以頒祿放料乏絶之故,牙山倉稅穀,趁今月念前來納事,啓下行關矣。今聞海運判官李重觀,以向來災結行査事,稱以情勢難安,今雖還寢査事,不可抗顔冒赴,累度催促,無意下去,漕運日急,事多可慮。忠淸都事兼海運判官李重觀,今姑改差,其代,卽令該曹口傳差出,使之一兩日內發送,以爲及時分載之地,何如?傳曰,允。
吏曹口傳政事,以沈㙉爲忠淸都事。
柳萬重,以備邊司言啓曰,黃海兵使李徵休,以母病,呈狀請遞,而姑俟間歇,赴任之意,題送矣。今又呈狀以爲,母病少無差減之勢,決難離側遠赴云。情理如此,勢難强令赴任,黃海兵使李徵休,今姑許遞,何如?傳曰,允。
又以兵曹言啓曰,今三月初一日,幼學金埈道稱名人,自敦化門入來,差備門外擊錚,極爲駭愕,令攸司囚禁治罪,同門守門將金祈應,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,本曹佐郞李眞洙,身病甚劇,且有難安情勢,累度呈狀,不爲行公,當此都試方張之日,不可久曠,今姑改差,其代,令該曹以在京無故人,口傳差出,何如?傳曰,允。
吏曹口傳政事,以南泰慶爲兵曹佐郞。
蔡成胤啓曰,盈德縣監洪鼎輔,慶山縣令尹榰,長水縣監尹一敎,憲府則已爲署經,而諫院之官,或陳疏未承批,或在外,或呈辭受由,備員開坐,杳無其期,農節已屆,民事方急,夫馬留滯,亦甚可慮。在前如此之時,一司雖未署經,亦有變通發送之例,今此三邑守令,何以爲之?敢稟。傳曰,除署經發送。
持平李普昱啓曰,請行藥宮人金姓者,亟命出付攸司,直爲正法事。請還收遠竄罪人金在魯·申思喆·金取魯·金希魯等量移,具鼎勳放送之命事。請還收罪人尹廷舟量移之命事。請亟寢罪人李時弼,仍前發配之命,更令鞫廳依律正法事。請令道臣,別遣將吏,譏捕必垕,窮覈正法事。以上措辭,竝見上昨年德興大院君奉祀,自朝家擇宗移定之後,昌嬪以下祭器及田民賜牌文書,無一傳給者,前秋稅入,亦皆專呑,新定主祀之家,不成貌樣。頃因筵臣之陳白,自上至有推給之命,而其時秋曹,終無擧行之事,極爲未安。請令該曹囚禁李明會之子,從重科罪,祭器及田民文書一一推給事。新除授司諫院正言朴師悌,時在全羅道羅州地,請斯速乘馹上來事,下諭。答曰,不允。末端事及下諭事,依啓。
上在昌慶宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房口傳問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
藥房都提調臣李光佐,提調臣李肇,副提調臣李萬選啓曰,天雨陰濕,伏未審夜來,聖體,若何?丸藥連進,而寢睡·水刺,一樣平常乎?大妃殿症候,夜間復若何?芩蓮消毒飮,昨日連進,而天突近處浮高有加之候,水刺之厭進,呑嚥之有妨,俱有差勝之效,而寢睡亦勝於昨日乎?卽使醫女入診,詳察症候後,湯劑加進當否議定,宜當,臣等不勝憂慮,敢來問安,竝此仰稟。答曰,知道。無事。丸藥進御,寢睡·水刺,一樣平常,慈殿症候,已言于醫女,湯藥進御矣。
藥房再啓曰,卽伏聞醫女入診後來傳之言,大妃殿症候,寢睡比昨少勝,呑嚥有妨之候,亦似差減,而天突近處浮高之候,顯有所加,水刺厭進,亦一樣,臣等與諸醫等,反覆商議,則皆以爲,症候雖有小小加減,大勢一樣,芩蓮消毒飮,依前方三貼加進,宜當云。此藥三貼,卽爲劑入之意,敢啓。傳曰,知道。
李萬選啓曰,左副承旨金始慶,昨有只推之命,而卽今身病甚重,勢難行公,纔已陳疏稟啓。右承旨李翊漢,以辭疏之久未承批,昨日違牌,而旣下只推之命,當此鎭日問安之時,院中不齊,事多苟簡,右承旨李翊漢,更爲牌招,何如?傳曰,允。
蔡成胤啓曰,別兼春秋呂善長,昨日再牌,旣有只推之命矣。史薦事緊,成命之下,一向違牌,殊極未安,更爲牌招,使之速爲完薦,何如?傳曰,允。
趙迪命爲事變假注書。
統制使南泰徵,以泗川縣新場基居,禁衛保梁·乙鷄等渰死事,狀啓。傳曰,渰死人等,令本道恤典擧行。
蔡成胤,以弘文館言啓曰,本館下番闕直,已過一朔,事體極爲未安,修撰任珖,自鄕纔已入來,卽爲牌招察任,何如?傳曰,允。
又以修撰任珖牌不進罷職傳旨,傳曰,推考傳旨捧入。
柳萬重,以兵曹言啓曰,今三月初四日,忠贊衛庾萬績稱名人,自敦化門入來,差備門外擊錚,極爲駭愕,令攸司囚禁治罪,同門守門將金益弼,常時不能禁斷雜人,以致闌入,亦難免其責,推考,何如?傳曰,允。
金始慶,以兵曹言啓曰,今三月初四日,書吏李枝蕃稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金衡,常時不能禁斷雜人,以致闌入,亦難免其責,推考,何如?傳曰,允。
柳萬重,以義禁府言啓曰,卽接月令醫員金時宇手本,則保放罪人金浚,病勢今已向差云,還囚之意,敢啓。傳曰,知道。
執義柳綏,持平李普昱所啓,請行藥宮人金姓者,亟命出付攸司,直爲正法。措辭見上又所啓,請還收極邊遠竄罪人金在魯·申思喆·金取魯·金希魯等量移,具鼎勳放送之命。措辭見上又所啓,請還收罪人尹廷舟量移之命。措辭見上又所啓,請亟寢罪人李時弼,仍前發配之命,更令鞫廳依律正法。措辭見上又所啓,請令道臣,別遣將吏,譏捕必垕,窮覈正法。措辭見上又所啓,江東縣監趙昌來,本以西土卑微之人,濫叨字牧之任,到官以後,無一善政,蠹民肥己,惟意所欲,而最所可駭者,簽丁之時,陰使由吏徐昌達爲名人,從中受賂,潛自頉免。官屯打作之際,出送衙奴,使之看檢,而符同官屬,作弊民間。去秋田政時,專委於親信監色之手,不分災實,勒捧火田米四百餘石,全數放賣,都歸私橐,闔境嗷嗷,怨聲載路,西來之人,傳說狼藉。如此之人,不可仍置,請江東縣監趙昌來罷職。又所啓,鴻山縣監李慶錫,性本輕薄,事多反復,處心回互,行己鄙汚,其隨時變幻之態,令人代羞。昨年字牧之除,物議譁然,而佯若不聞,冒沒赴任,及夫莅官之後,無一善狀,操縱殺獄,賄賂公行,家在隣比,駄載陸續。如此之人,不可置而不論,請鴻山縣監李慶錫罷職。答曰,不允。末端兩件事,依啓。
答領議政崔奎端疏曰,省疏具悉卿懇。卿之去國,今幾載矣,巽牘之上,愈往愈甚,缺然且慙,無以爲答。須念國事,安心勿辭,幡然造朝,用副如渴之望。仍傳曰,遣史官傳諭。原疏見下
答益陽君檀疏曰,省疏具悉。卿其依疏辭往省焉。仍傳曰,給由馬,澆奠床備給。原疏見下
答左副承旨金始慶疏曰,省疏具悉。爾其勿辭,調理察職。原疏見下
領議政崔奎瑞,伏以臣於昨年,有藥院史局之命,幸而旋卽變通,臣誠頌祝恩私,迄今未已,曾未幾何,兩任除旨,又復相繼而至,臣之情實,想或未能俯諒而然,伏地悶泣,不知所達。惟玆保護之地,雖在常時,不得暫曠,而伏聞王大妃殿下,有違寧之候,當此議藥之時,提調豈得一刻闕員哉?想自朝家,已有變通,而臣旣未及聞知,則亦不可泯默無言。臣之病狀,積月經年,症情危惡,搢紳之間,亦知其畢竟艱救之狀,而其形骸之換脫,跬步之艱運,日昨傳諭之近臣,亦目見而去,豈容臣一毫欺慢哉?至於摠裁之任,修史之事,亦一時爲急,此所以破格差出,而旣死之窠,以將死者代之,恐非變通之意。竝乞聖明留念,趁卽處分,臣所帶本兼諸任,前疏又未蒙恩許,臣處義之難變,唯有死而已,疾病之難醫,亦推死而已,等是死也。若於未絶之前,得蒙勘罪之典,使國體稍尊,私義得伸,則雖死猶生,豈勝大幸?忍死構疏,語無倫次,臣尤死罪,臣無任席藁俟命之至。
益陽君檀,伏以臣奉命出疆,只隔數旬,臣之父贈全川君臣滌墳山,在於京畿楊州地,今當遠出,理宜一展丘壠,伏乞特許數日之暇,俾伸至情焉。且臣曾祖父仁興君臣瑛墳,在於永平地,而距臣父墳,亦且不遠,身縻職事,久曠展掃,切欲便道往省,竝此煩籲,亦願亟賜矜允,不勝幸甚。臣無任云云。
左副承旨金始慶,伏以臣向叨是職也,狗馬之疾,猝革於五朔供劇之餘,陳章籲急,幸蒙恩遞,專意調息,少延危喘,生成至澤,糜粉難酬。不意玆者,除命又降,召牌踵臨,惝怳感悚,莫省所措,竭蹶趨承,分義則然,而第臣病狀,非如一時偶發之症,所抱水土之疾,積歲沈痼,及至衰耋之境,式月層加,一年之中,寧日常少,分作癃廢之人,頓無仕宦之念。直緣聖渥無涯,恩點陸續,臣以是感激,不計顚仆,思欲萬一報效於未死之前,强疾奔趨,積有日月,早晩大病之來,固已自料矣。輪行寒感,乘虛果發,舊恙諸症,一時添重,數日之間,幾殊而甦,閱月醫治,一向彌篤,寒熱往復,痰火升降,頭目眩暈,腰脊酸痛。欲食則口苦而不能下咽,欲睡則心煩而不能交睫,精神昏瞀,如在雲霧,氣息綿綴,全不收拾,奄奄涔涔,實有朝夕難保之憂,時月之內,萬無復起爲人之望。當此慈聖違豫,鎭日庭候之時,若有一分可强之勢,則何敢以疾病爲辭,息偃在家,自速逋慢之誅哉?轉動無路,竟未祗赴,譴何是俟,方切悚懍,聖度天大,罰止問備,臣於此,益不勝震越悶蹙之至,玆敢悉暴血懇,仰瀆宸嚴。伏乞天地父母,特加矜察,亟遞臣新授職名,俾尋生路,仍治臣違傲之罪,以警具僚,千萬幸甚。臣無任云云。
敎江原道觀察使兼兵馬水軍節度使巡察使李正臣書。王若曰,任最大於方面,固無閑劇之殊,簡惟在於中心,庸示委畀之重,肆頒多語,俾殫弘猷。惟卿,重厚其姿,奕世卿相,文章名德之相傳,和順之性,承家典刑,耳目擩染之有素,與物無忤,未嘗見忿厲之容,謹身自持,不喜爲矯激之論。蓋策名者二紀,久沐恩於先朝,玉署金華,歷敡揚殆遍於淸貫,銀鉤寶冊,褒擢遂躋於峻班,累典雄州,績用旣茂,進按近輔,望實愈隆,袍笏盈床,懼方深於履滿,藥裹經歲,計尤急於養閑,適當藩維之簡掄,允宜老成之坐鎭,銀臺聰漏,蓋憫夙夜之賢勞,玉節觀風,聊借海山之優逸,第惟關東一域,實爲左海奥區,環衛內畿,貢賦同俟甸之制,控扼北路,關防若川陝之要,土瘠民貧,每艱於喣濡撫恤,陸空海竭。又重以饑饉流離,苟不能竭力殫心,盡勞來之道,其何以蘇枯沃渴,致綏輯之功?玆授卿以江原道觀察使兼兵馬水軍節度使巡察使,卿其被玆寵章,懋乃職事,薄漁鹽之征,寬菑畬之稅,一意紓民。明黜陟之典,察訟獄之冤,銳志圖政,愍良役之煩苦,方欲大加更張,況峽民之凋殘,尤宜善爲措處,若其專稟,厥有典常。於戲,地勝務閑,人情易流於安佚,官成年邁,官事或患於因循,潘孟陽遊山之譏,非可慮者,汲長孺臥閤之治,是所望焉,尙克勉修,毋負隆寄,故玆敎示,想宜知悉。知製敎李眞望製進
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體,若何?丸劑連爲進御,寢睡·水刺,一樣平常乎?大妃殿症候,夜間復若何?芩連消毒飮,昨日連進,而天突近處浮高有加之候,其有消散之漸,水刺厭進,亦有差勝之效,寢睡與呑嚥有妨,比昨亦復加勝乎?卽使醫女入診,詳察症候,宜當。臣等不勝憂慮,敢來問安,竝此仰稟。答曰,知道。無事。丸藥進御,寢睡·水刺,一樣平常,慈殿症候,已言于醫女,湯藥進御矣。
藥房再啓曰,卽伏聞醫女入診後來傳之言,大妃殿症候,呑嚥有妨之候,則差減後一樣,而天突近處,上至頷下及左右耳下浮高之候,比昨有加,水刺一向厭進,寢睡因浮高處時或牽痛,不能安穩,汗候比常時過多。臣等與諸御醫及儒醫,反復商議,則皆以爲,汗候,旣似過多,有難專用疎散之劑,芩連消毒飮,今姑停止。柴胡淸肝湯,加貝母薑劑一錢,枳角·白芷各四分,連進三貼,粟米飮,人蔘減入一錢,兼進,宜當云。柴胡淸肝湯三貼,卽爲劑入,粟米飮亦爲煎入之意,敢啓。傳曰,知道。
柳萬重啓曰,備邊司郞廳,以大臣意來言,今日賓廳坐起日次,而大報壇祭隷儀相値,不得來會云矣,敢啓。傳曰,知道。
李翊漢啓曰,吏曹郞廳來言,臺諫及守令有闕,政事,何以爲之?取稟。傳曰,明日爲之。
柳萬重,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,事變假注書趙迪命,時無職名,依例付軍職冠帶常仕,何如?傳曰,允。
李翊漢啓曰,勅使渡江迫頭,江東縣監有闕之代,令該曹口傳差出,給馬發送,何如?傳曰,允。
又以弘文館言啓曰,修撰任珖,昨日違牌,旣有只推之命,更爲牌招察任,何如?傳曰,允。
李萬選啓曰,卽者吏曹郞廳來言,今日以江東縣監有闕之代,口傳差出事,命下,而判書柳鳳輝,參判李眞儒,俱以情勢難安,不得擧行云。判書柳鳳輝,參判李眞儒,卽爲牌招,使之急速擧行,何如?傳曰,允。
又啓曰,因本院啓辭,吏曹判書柳鳳輝,參判李眞儒牌招事,允下,而今已夜深,家在城外,待明朝出牌之意,敢啓。傳曰,知道。
柳萬重,以兵曹言啓曰,卽接慶德宮假衛將牒報,則本宮內元武門近處中松一株,今番風雨折僵云。卽令該所斫去之意,敢啓。傳曰,知道。
掌令金濰啓曰,請行藥宮人金姓者,亟命出付攸司,直爲正法事。請還收極邊遠竄罪人金在魯·申思喆·金取魯·金希魯等量移,具鼎勳放送之命事。請還收罪人尹廷舟量移之命事。請亟寢罪人李時弼,仍前發配之命,更令鞫廳依律正法事。請令道臣,別遣將吏,譏捕必垕,窮覈正法事。措辭竝見上京各司折受之貽害生民,久矣。自在先朝,明有禁令,則其不可續續爲之也,決矣。曾在庚子年間,內資寺,稱以下人料食,官房燈油之費,多有折受之處,而因道臣狀聞,旋卽革罷矣。昨年冬,該寺又以御供各種之苟簡,更請折受,而折受之數,至於五道十二邑四十處之多。夫本寺供上各種,自有貢物進排。從古以來,本無折受取補之事,則今乃不念事體之顚倒,復請已罷之折受者,固已有違於先朝禁令,而所謂差人輩,托以踏驗,首春積雪之中,遍行田野,憑藉侵撓,罔有紀極。此而不罷,則列邑將無以支保,生民必至於流散,請內資寺折受,亟命革罷,仍令各道道臣,差人之貽弊者,摘發科罪。臺閣論人之道,雖微細之事,宜加詳審,而況庭請唯諾,罪名至重,竄配亦輕,則其不可以此等罪名,白地加人也,明矣。前掌令李以濟,疏論禮曹判書沈檀,始則囫圇爲說,造意不美,終焉眩幻爲避,抑勒構罪,必欲陷人於罔測之罪而後已。如此不靖之習,不可不懲,請前掌令李以濟罷職。官方之淆亂,未有甚於近日,而至於呂渭良·金聲發掌憲之望而極矣。掌憲,卽淸朝耳目之任,則何可以寒微如渭良,庸騃如聲發者,苟充通擬也哉?貽辱臺閣,莫此爲甚。請令該曹,呂渭良·金聲發兩人,勿復擧擬於臺官之望。答曰,不允。李以濟事,依啓。
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體,若何?丸劑連進,而寢膳之節,一樣平常乎?大妃殿症候,夜間復若何?柴胡淸肝湯,昨日進御,而頷下及左右耳下浮高之候,或有消散之漸,寢睡不安及水刺厭進,亦有差勝之效,呑嚥有妨,比昨亦復加勝乎?卽使醫女入診,詳審症候,宜當。臣等不勝憂慮,敢來問安,竝此仰稟。答曰,知道。無事。丸藥進御,寢睡·水刺,一樣平常,慈殿症候,已言于醫女,湯藥進御矣。
藥房口傳啓曰,卽伏聞醫女入診後來傳之言,大妃殿症候,頷下浮高,比昨頗減,而天突上浮高堅硬,與昨一樣。耳下浮高,左邊則一樣,右邊則差減,寢睡之不安,汗候之過多,與昨無異,呑嚥有妨之候,差減後一樣。諸醫等皆以爲,柴胡淸肝湯,粟米飮,今姑連進,宜當云,敢啓。傳曰,知道。
下直,安義僉使李松壽。
備忘記,傳于柳萬重曰,今下弓矢,安義僉使李松壽處給送。
柳萬重,以都摠府言啓曰,副摠管東昌君炡,以禁軍等都試坐起事,慕華館晝仕進去之意,敢啓。傳曰,知道。
李翊漢啓曰,卽者吏曹郞廳來言,今日爲政事,命下,而判書柳鳳輝,參判李眞儒,俱以情勢不安,不得開政云。以江東縣監口傳差出事,朝者出牌,亦爲不進,勅行迫頭,西路守令差送,一時爲急,更爲牌招,何如?傳曰,允。
又以弘文館言啓曰,本館上番臣呂善長,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
李萬選啓曰,吏曹判書柳鳳輝再牌不進,參判李眞儒來詣闕外,陳疏退去,不爲應命。元疏則雖已退却,而開政命下之後,不卽擧行,已極未安。江東縣監差出,一時爲急,所當更請牌招,而一日三牌,有傷事體,何以爲之?敢稟。傳曰,明日牌招。
又以迎接都監言啓曰,卽伏見遠接使上送路程記,則勅行,今月初四日,自義州離發,十七日入京云。此是曾前禮曹所擇吉日,以此日入京之意,遠接使回移,各該司及京畿·開城府·黃海道,亦爲知委,何如?傳曰,允。
又以迎接都監言啓曰,卽接遠接使移文,則路程記上送都監矣。正書以入之意,敢啓。傳曰,知道。
又以迎接都監言啓曰,卽接遠接使移文,則京外宴享,竝爲停減,而平壤一處宴享,使之設行,一路朝晝茶啖,亦爲減除,只設夕茶啖,通官等茶啖,則一竝減除,軍威軍依去勅例,只以旗幟吹手前排,儺禮依例設行事,停當云。在前宴享減除時,有中路別遣問安使之例,今亦令政院考例差出別問安使一員,急速下送,使於勅使相逢處,措辭致謝,何如?傳曰,允。
又以司饔院言啓曰,今此勅使宴享時,該用器皿及凡干節目等事,依癸巳年例,磨鍊擧行之意,分付各該司,何如?傳曰,允。
又以司饔院言啓曰,鷹師貢物主人等,逐日來訴曰,近因風雨不順,供上生雉,萬無獵得之路,在前如此之時,例有代封之規,數日間以活鷄代封事,急速入啓變通云,而自下徑請代封,誠有所未安,嚴題退却矣。至於今日,則終不準數來待,以致日勢之漸晩,其在事體,殊甚駭然,當該貢物主人,雖自本院,卽爲治罪囚禁,而莫重供上,闕封可慮,不得已依前以活鷄,姑爲參半代封之意,惶恐敢啓。傳曰,知道。
又以司饔院言啓曰,今此勅使宴享時,味數,以三味落點矣。考見前後謄錄,則或以五味,或以七味落點。蓋只用三味,則接待遠人之道,事涉埋沒,今此味數,量宜加數,改落點,似涉便當,惶恐敢啓。傳曰,以五味。
柳萬重,以義禁府言啓曰,以黃海監司狀啓·刑曹粘目,鶴陵副守榯,移本府處置事,允下矣。榯,時在平山地云,依例發遣府羅將拿來,何如?傳曰,允。
李萬選,以春秋館言啓曰,翰苑,以尹尙白,纔爲完薦,而尹尙白與同知春秋館事李眞儒,有應避之嫌,似當有變通之道。在前如此之時,春秋館堂上,或有減下之例,今則何以爲之?敢稟。傳曰,減下。
掌令金濰啓曰,請行藥宮人金姓者,亟命出付攸司,直爲正法事。請還收極邊遠竄罪人金在魯·申思喆·金取魯·金希魯等量移,具鼎勳放送之命事。請還收罪人尹廷舟量移之命事。請亟寢罪人李時弼,仍前發配之命,更令鞫廳依律正法事。請令道臣,別遣將吏,譏捕必垕,窮覈正法事。請內資寺折受,亟命革罷,仍令各道道臣,差人之貽弊者,摘發科罪事。請令該曹呂渭良·金聲發兩人,勿復擧擬於臺官之望事。措辭竝見上答曰,勿煩。
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體,若何?丸劑連進,而寢膳之節,一樣平常乎?今日乃是入診日次,臣等率諸御醫,趁早入侍,詳察聖候,宜當。大妃殿症候,夜間復若何?柴胡淸肝湯,昨日連進,而天突上浮高堅硬之候,其有消散之漸,寢睡之不安,水刺之厭進,汗候之過多,亦有差勝之效,呑嚥有妨,比昨益復加勝乎?卽使醫女入診,詳察症候,宜當。臣等不勝憂慮,敢來問安,竝此仰稟。答曰,知道。無事。丸藥進御,寢睡·水刺,一樣平常,勿爲入診。慈殿寢睡不安,水刺厭進,湯藥進御,諸症候已言于醫女矣。
柳萬重,以都摠府言啓曰,副摠管洛昌君樘,以禁軍等都試坐起事,慕華館晝仕進去之意,敢啓。傳曰,知道。
事變假注書趙迪命病,代權䌖。
柳萬重啓曰,近日廳中不齊,出納之除,事多苟簡,承旨有闕之代,以在京無故人差出,仍卽牌招察任,何如?傳曰,允。
兵批啓曰,監官李埴·吳碩宗,以城役監董之初,俱有加資之命,而李埴·吳碩宗,係是閑良,何以爲之?敢稟。傳曰,竝特爲加資。
又啓曰,世弟翊衛司翊衛韓宗揆,屢次呈病請遞,而以調理察任之意題給矣。今又呈狀內,病勢漸至深痼,無望供職,斯速入啓遞改云。病狀果爲深痼,則輪直之地,不可等待其差復,今姑改差,何如?傳曰,允。
有政。吏批,行判書柳鳳輝牌不進,參判李眞儒進,參議尹行敎在外,右承旨李翊漢進。兵批,判書李肇進,參判朴熙晉病,參議洪重禹病,參知李眞望進,右副承旨柳萬重進。
吏批啓曰,判書柳鳳輝牌不進,參議尹行敎在外,小臣獨政未安,何以爲之?敢稟。傳曰,仍爲之。
又啓曰,會寧府使,今當差出,而當品中擬望之人乏少,堂上及閫帥中可合人,竝擬,何如?傳曰,允。
兵批啓曰,黃海水使,今當差出,而擬望之人乏少,守令竝擬,何如?傳曰,允。
又啓曰,京畿水使瓜滿之代,今當差出,而擬望之人乏少,堂上曾經閫帥人,竝擬,何如?傳曰,允。
以李翊漢爲左承旨,李廷濟爲右承旨,趙趾彬爲持平,李聖臣爲正言,柳鳳輝爲知春秋,趙泰億爲同春秋,金演爲禮曹判書,柳汝霖爲禮曹佐郞,趙世望爲會寧府使,兪彦璞爲江東縣監,尹彬爲鴻山縣監,崔致重單付兼春秋,趙倓爲兼司僕將,李有壽爲兼五衛將,金洸爲訓鍊主簿,李萬彬爲忠翊將,崔址爲部將,鄭齊奎爲三陟營將,朴昌悌爲洪陽營將,李晩明爲老江僉使,鄭壽松爲京畿水使,禹鼎基爲同知,李基福爲黃海兵使,南就明爲副摠管,金箕錫·許源爲翊衛,金重呂爲黃海水使,沈檀·李徵休單付副護軍,韓緖·尹世鐸·曺夏臣單付副司果,邊聖佐單付副司正,呂必容·李廷弼單付副司直,趙尙慶·李承源單付副司果,趙倓單付副護軍。
藥房口傳啓曰,伏聞醫女入診後來傳之言,則大妃殿症候,左右耳下浮高之候差減,天突上浮高處,與昨一樣,而右邊微加,自昨間間有咳嗽,頭疼微加,汗候過多,與昨一樣。諸醫等皆以爲,柴胡淸肝湯及粟米飮,人蔘又加一錢,今姑連進,宜當云,敢啓。傳曰,知道。
口傳再啓曰,大妃殿症候,雖不至於添加,彌留累日,臣等自今日直宿之意,敢啓。傳曰,依爲之。
口傳三啓曰,大妃殿症候,久未差減,臣等旣直宿,醫官前日別入直方震夔·許坫·吳重卨·崔泰齡·許信·金壽煃六人外,交河縣監權聖徵·崔龜慶·白興銓·崔命錫,亦令別入直之意,敢啓。傳曰,知道。
李翊漢啓曰,會寧府使趙世望,時無加資之命,何以爲之?敢稟。傳曰,加資。
兵曹,以南泰徵爲禁軍別將。
蔡成胤,以迎接都監言啓曰,平壤府外,京外宴享,一竝停止,宴享色郞廳二員,今姑減下,盤膳色郞廳金後衍有頉,代以宴享色減下郞廳鄭壽崑,移差,何如?傳曰,允。
柳萬重,以摠戎廳言啓曰,今此出來勅使護行軍威軍,長湍當次,而依前調用事,狀聞知委矣。卽接迎接都監移文,則遠接使關文中,軍威軍減除云。故長湍府使許鼎處,分付勿用之意,敢啓。傳曰,知道。
蔡成胤,以禮曹言啓曰,卽者江華留守移文內,長寧殿寒食祭,獻官留守,事當進參,而身病彌留,享祀奠獻之任,末由進參,自畿營依例差送云。故移文畿營,則回移內,道內守令,皆差勅使時各務差使員,往待松都及西路出站,無以推移,自京差送云。今此長寧殿寒食祭獻官,令吏曹差送之意,分付,何如?傳曰,允。
又以迎接都監言啓曰,都監郞廳,司䆃寺主簿李淰,啓下察任矣。又爲見差親臨宴禮時提檢云。若以提檢進參,則都監之任,勢難兼察。李淰提檢之任,卽爲改差事,分付該曹,何如?傳曰,允。
柳萬重啓曰,右議政李光佐,有稟定事,來詣請對矣。傳曰,引見。
又啓曰,勅使支待,一時爲急,新除授江東縣監兪彦璞,雖未經兩司署經,自前如此之時,例有除署經,給馬發送之規,何以爲之?敢稟。傳曰,除署經發送。
又以吏曹言啓曰,今此宗廟以下各陵殿寒食祭祭官,其數甚多。除公私雜頉外,無以推移差送。勅使入京尙遠,都監郞廳及分差官·差備官,通融塡差,而典祀官,亦難以文官,盡爲差送。在前如此之時,亦有蔭官塡差之例,今亦以文蔭,推移差送之意,敢啓。傳曰,知道。
又以迎接都監言啓曰,都廳尹彬外任,代軍資監正鄭行五差下,使之察任,何如?傳曰,允。
又以迎接都監言啓曰,卽接遠接使移文,則勅書謄出,上送都監矣。謹此封入,以備睿覽之意,敢啓。傳曰,知道。
假注書李潤身啓曰,臣承命馳往于京畿龍仁魚肥谷議政府領議政崔奎瑞所住處,傳宣聖批,則以爲,臣當此慈候未寧之日,瀆擾宸聽,罪當萬死。不意嚴誅不加,近侍宣批,臣誠感泣洪私,不知所言,而第伏承缺然且慙,無以爲答之敎,驚惶震恐,不知措身之所。至此而臣之罪戾,益無所逃,竊欲進伏金吾,以聽處分,而疾病凛凛之狀,近侍所覩,玆姑席藁私次,恭俟嚴命,臣尤死罪云矣,敢啓。傳曰,知道。
柳萬重,以刑曹言啓曰,進士閔浚,多率奴僕,往于忠淸道延豐地,與一二奸民,符同潛謀。曾前他人奴贖良崔萬先及其子戒民,女一禮等,兩度贖良文券,威力奪取,僞造別文,稱以渠所買得之奴婢,奪馬徵錢,侵虐百端。萬先脫身呼訴於本曹,閱月推覈,閔浚奸狀,節節敗露。其符同奸民,僞造成文,威力奪券,壓良爲賤之罪,狼藉彰著,不可不依法律嚴治。發差使之捉來,則閔浚,自稱兩班,違拒官令,終不來現。如此蔑法强惡之徒,各別嚴懲,然後國法可施,良民可保。進士閔浚,捉來嚴囚,照律重繩之意,敢啓。傳曰,知道。
掌令金濰啓曰,請行藥宮人金姓者,亟命出付攸司,直爲正法事。請還收極邊遠竄罪人金在魯·申思喆·金取魯·金希魯等量移,具鼎勳放送之命事。請還收罪人尹廷舟量移之命事。請亟寢罪人李時弼,仍前發配之命,更令鞫廳依律正法事。請令道臣別遣將吏,譏捕必垕,窮覈正法事。請內資寺折受,亟命革罷,仍令各道道臣差人之貽弊者,摘發科罪事。請令該曹呂渭良·金聲發兩人,勿復擧擬於臺官之望事。措辭竝見上答曰,不允。末端兩件事,依啓。
全羅監司權詹疏曰,伏以迂拙如臣,凡陋如臣,最居人下,無足比數。遭除兩朝,曲荷剪拂,德海恩山,沛澤汪濊,非臣粉骨,所可仰報。歷試內外,絲毫蔑效,通籍三紀,無績可稱,居常懍惕,如負大河。頃叨近密,觸事生疣,惟允之責,有愧孤負,畢竟論罰,獨歸該房,候班日設,義難控辭,泯默隨行,一倍兢惶。南潘之除,又出意外,聞命惝怳,莫省攸處。以才則疎,以病則痼,臣所自期,未嘗及此,人所處臣,亦不及此,一朝代匱,委以重寄,四方傳笑,全湖缺望,有累則哲,誠非細故,凋蒲之質,望秋欲零,蹇駑之步,到衰益退,强備驅策,必致僨誤,輒冒斧鉞,仰煩籲呼。伏乞聖明,俯垂諒察,新授職名,亟賜鐫遞,器使之政,無或乖舛,踰分之任,俾免僥冒,不勝至幸。臣無任屛營祈懇之至,謹昧死以聞。答曰,省疏具悉。卿其勿辭,速往欽哉。
甲辰三月初七日酉時,右議政李光佐請對入侍時,右議政李光佐,右副承旨柳萬重,記事官尹志,編修官安瑞羽,記事官崔致重。上御時敏堂,西向坐,諸臣入伏訖。光佐進曰,日氣寒暖不適,聖體,若何?上曰,無事。光佐曰,大妃殿症候,聞醫女之言,左右耳下浮高之候少減,而天突上浮高堅硬之候一樣,又有咳嗽·頭疼等症,水刺厭進,今幾一旬,此尤切悶,晩後諸節,更若何?上曰,一樣。又曰,中殿氣候,何如?上曰,平穩。又曰,王世弟氣候,如何?上曰,平穩。光佐曰,昨日得見回還使臣西平君橈,副使李明彦,書狀官金始㷜私書,以爲彼人常明,招致譯官金是瑜言,今此封后,事係慶賀,與前勅所頒,吉凶懸異,謝使不可兼送,物議皆如此,而又送別使,則亦必有弊,頒勅後,差出賀使,仍兼冬至節行,則事甚便當,爾須歸告於使臣云。若依其言,於我國,固無所妨,而亦可免彼人拘忌之端,幸以此意,陳白於筵席云云。彼人拘忌如此,則不宜違拂,今番冊封賀使,則勢難兼謝於卽今入去之使行,分付該曹,待勅行入來後,別爲差出,使之仍兼冬至使,何如?上曰,依爲之。出擧條
光佐曰,賀使旣別差,則今此入去使行,必須發行於勅使來到之前,然後方可無掣肘之端,拜表使之進定於今月十五日內,何如?上曰,唯。以榻前定奪書出
光佐又所啓,玉堂舊錄,非不多,而行公人少,上下番每多不備,事體極爲未安。新錄不可不速完,而必有大提學,然後方可爲都堂圈點,大提學不可不爲先圈點差出,而明日則大祭齋戒相値,以何間日爲之乎?上曰,再明日爲之。光佐曰,然則再明日前大提學命招,議薦會圈乎?上曰,唯。
光佐又所啓,大提學圈點,六卿當爲進參,而工曹判書李麟徵老病,衆所共知,前後除命,一未肅謝,朝廷大會,亦未進參。勢難起動參圈,今姑許遞,政官牌招,差出其代,以爲參圈之地,何如?上曰,依爲之。以榻前定奪書出
光佐又所啓,卽今正二品元數甚少,篤老人外,則雖計窠分排,亦且不足。六卿今雖有闕,擬望甚艱,遠接·伴送等使,雖或不時差送,屢次獨賢人外,則無可往者,人數艱乏如此,何以做國事?左議政崔錫恒在時,以此商確,欲別爲陳稟,亞卿中數人陞品,以爲需用之地,而其時左相,病入未朝,遲待其差歇矣。不幸賢輔喪亡,臣獨當之,而乏人旣如彼,且是議定之事,故敢達矣。凡陞品進用之規,或以勞效備著,或以樹立人望,或以資歷最久,曾前請陞,大抵用此規矣。卽今亞卿中,多有樹立人望表著之人,可以連次陞用,而其中李眞儉·金始煥兩人,皆是改紀初加資,最爲久次,僚相在時,以此議定,故竝爲仰稟,此兩人爲先陞品需用,何如?上曰,依爲之。出擧條
光佐所啓,軍門保米,各邑多請減價作錢,以致軍需日縮,今後嚴立防限,三軍門保米,一切以本米捧上,斷勿撓改事,嚴飭分付,何如?上曰,依爲之。出擧條
入診時,加減滾痰丸,今姑停止事,榻前定奪。
光佐曰,臣方待罪藥院,而聖上所進御藥物之有效與否,全然不知,下情不勝鬱慮。卽今所進丸劑,有何效害乎?上曰,安穩矣。諸臣,以次退出。
上在昌慶宮。停常參·經筵。
夜自一更至四更,月暈,廻火星左珥。辰時巳時,日暈。申時,日暈兩珥。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體,若何?丸劑連進,而寢膳之節,一樣平常乎?大妃殿症候,夜間復若何?柴胡淸肝湯三貼,當盡於昨日,其已連進,而天突上浮高堅硬之候,或有消散之漸,咳嗽·頭疼,比昨有減,寢睡不安,水刺厭進,亦復差勝,而汗候亦有收斂之效乎?卽使醫女入診,詳察症候,繼進之藥議定,宜當。臣等終宵憂慮,敢此問安,竝爲仰稟。答曰,知道。無事。丸藥進御,寢睡·水刺平常,慈殿症候一樣,湯藥進御,寢睡不寧,水刺厭進,已言于醫女矣。
藥房再啓曰,卽伏聞醫女入診後來傳之言,大妃殿症候,左右耳下浮高之候益減,而天突上浮高堅硬之候,左邊一樣,而右邊微減,咳嗽·頭疼,夜間頗甚,水刺厭進,汗候過多,與昨一樣。臣等與諸御醫,反復商議,則皆以爲,柴胡淸肝湯元方中,柴胡·梔子,各減五分,加入中去枳角·白芷,加進三貼,粟米飮連進,宜當云。粟米飮,已爲煎入,柴胡淸肝湯,卽爲煎入之意,敢啓。傳曰,知道。
柳萬重啓曰,大司憲李眞儉,執義柳綏,掌令金濰,持平李普昱呈辭,掌令李端章在外,持平趙趾彬未肅拜。今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
又以都摠府言啓曰,今日入直內三廳武兼禁軍及軍兵等,當爲中日習射,而大報壇祭齋戒相値,不得爲之之意,敢啓。傳曰,知道。
又啓曰,昨日大臣入侍時,政官牌招開政事,定奪矣。政官今方來詣,而與大報壇祭齋戒相値,何以爲之?敢稟。傳曰,當日爲之。
李翊漢啓曰,近來廳中,〈位甚〉不齊,出納之除,事多苟簡,承旨有闕之代,以在京無故人差出,因卽牌招察任,何如?傳曰,允。
兵批啓曰,新除授晉州營將申德夏呈狀內,老母年迫七十,病根深痼,榮衛消鑠,多般藥治,少無分減,氣息凛凛,有難保之勢。且以無兄弟獨身,日夜扶護,人子情理,決難遠離赴任云。故俟親病少間,赴任之意,題給矣。今其母病,一向沈重,時月之問,差歇難期,斷無赴任之望,累次呈狀,聞其病勢,果是實狀,孝理之下,不可强令赴任,今姑罷黜,何如?傳曰,允。
有政。吏批,行判書柳鳳輝牌不進,參判李眞儒進,參議尹行敎在外,右副承旨柳萬重進。兵批,判書李肇病,參判朴熙晉進,參議洪重禹病,參知李眞望差祭,右副承旨柳萬重進。以兪命凝爲左副承旨,以金始慶爲右承旨,朴泰恒爲工曹判書,趙最壽爲文學,朴胤東·金碩佐爲監察,李濟爲江界府使,大司憲李眞儉,右尹金始煥,今超資憲,已上加資事承傳,李麟徵·李汝玉單付副護軍,新除授江界府使李濟,時無加資之命,何以爲之?敢稟。傳曰,加資。
備忘記,傳于李翊漢曰,史官一員待命。
李翊漢,以迎接都監言啓曰,勅使若減各宴,則入京第三日,大臣有請行茶禮之例,今亦依前例備待之意,敢啓。傳曰,知道。
又以迎接都監言啓曰,都廳洪尙賓,累次呈病,不爲仕進,故使之調理行公矣。今聞病狀甚重,勢難數日內出仕,而勅行漸近,不可曠闕。洪尙賓遞改,其代,以前縣令徐宗廈差下,令該曹卽爲口傳付軍職,冠帶上仕,何如?傳曰,允。
柳萬重啓曰,前大提學命招,文衡圈點事,命下矣。大臣及六卿·政府西壁,待明朝牌招,以爲圈點之地,何如?傳曰,允。
李翊漢,以迎接都監言啓曰,勅使京中宴享,一倂減除事,遠接使旣已移文,而第仁政殿接見時及館所親臨接見時,茶禮俱不可不預備待令,以此分付司饔院及各該司,何如?傳曰,允。
柳萬重,以禮曹言啓曰,今三月初七日,右議政李光佐,請對入侍時,謝恩使拜表,以今月十五日內改擇日事,榻前定奪矣。更令日官推擇,則拜表今三月十五日卯時,方物封裹,同月十三日爲吉云。以此日定行,而原粘目及拜表單子中,改付標以入之意,敢啓。傳曰,知道。
吏批啓曰,判書柳鳳輝牌招不進,參議尹行敎在外,小臣獨政未安,何以爲之?敢稟。傳曰,仍爲之。
又啓曰,江界府使,今當以文官差出,而堂上中擬望之人乏少,堂下侍從及守令中可合人竝擬,何如?傳曰,允。
上在昌慶宮。停常參·經筵。
自卯時至未時,日暈兩珥。
大妃殿·大殿·中〈宮〉殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體,若何?丸劑連進,而寢膳之節,一樣平常乎?大妃殿症候,夜間復若何?柴胡淸肝湯,昨日連進,而天突上浮高處,漸有消散之勢,咳嗽·頭疼,比昨有減,寢睡不安,水刺厭進,亦復差勝乎?卽使醫女入診,詳察症候,宜當。臣等終宵憂慮,敢此問安,竝爲仰稟。答曰,知道。無事。丸藥進御,寢睡·水刺,一樣平常,慈殿寢睡不安,水刺厭進,湯藥進御,症候已言于醫女矣。
藥房再啓曰,卽伏聞醫女入診後來傳之言,大妃殿症候,耳部下及頷下浮高之候,幾盡消減,天突上浮高處,右邊一樣,左邊微加,汗候頗似收斂,而水刺厭進,一樣無減,咳嗽·頭疼頗甚,寢睡因此不寧。臣等與諸御醫及儒醫,反覆商議,則皆以爲,柴胡淸肝湯,依前方連進,粟米飮,今姑停止,地骨皮作茶兼進,以爲淸熱止嗽之地,宜當云。柴胡淸肝湯·地骨皮茶,卽爲煎入之意,敢啓。傳曰,知道。
李翊漢啓曰,明日迎勅習儀時,該房承旨,當爲進去。右承旨金始慶,受由調理,已過多日,不爲出肅,卽爲牌招察任,何如?傳曰,允。
以右承旨金始慶牌不進罷職傳旨,傳于李翊漢曰,推考傳旨捧入。
李翊漢啓曰,今此勅使出來時,開城府別迎慰使,何承旨進去乎?敢稟。傳曰,左承旨進去。
備邊司薦望,以尹五商爲統制使。
柳萬重,以義禁府言啓曰,今此勅使在館時,三門把守假都事三員,令該曹預爲差出,習儀時分差之地,何如?傳曰,允。
又以咸鏡監司二月令薦新生松魚,限內不得封進,惶恐待罪事狀啓,傳曰,勿待罪事,回諭。
又以備邊司郞廳,以右議政意啓曰,今日翰林取才時,政府有郞廳,然後方成合坐,而舍人尹聖時,以臺啓,過爲引嫌,不卽進參。設令有不安之端,係是前任時事,與今職事,條款自別。況且本曹堂上,旣已出仕,屢度開政,則又不當獨爲過引於他司,而如是撕捱,至使合坐遷就,事體極爲未安,舍人尹聖時推考,卽爲摧促,使卽參坐,何如?傳曰,允。
李翊漢,以戶曹言啓曰,畿甸陸運各邑稅穀,歲前上納,自是定式,而國綱解弛,狃安成習,尙多未收。其他船運各邑,解凍已久,亦不來納,故頃因頒祿,將不免乏絶狼狽之境,事之未安,莫此爲甚,不可無別樣警飭之道。癸卯條田稅全不納,水原·安城·利川·陽智·陽城·南陽·振威·楊根·竹山·驪州·陰竹·砥平·積城·漣川·加平·長湍·坡州·麻田·豐德·交河·朔寧等邑當該守令,姑先從重推考,穀物,不多日內,督令上納,以爲今朔頒祿之地,何如?傳曰,允。
蔡成胤,以侍講院言啓曰,本院行公之員甚少,明日迎勅習儀時,將無以推移進去。新除授文學趙最壽,卽爲牌招,弼善有闕之代,今日政,以在京無故人差出,仍卽牌招,以爲推移進參之地,何如?傳曰,允。
又以司饔院官員,以檢擧提調意啓曰,今此迎勅時,仁政殿及館所親臨茶禮事,自迎接都監,旣已啓下矣。三度習儀,雖不爲之,在前亦有一度習儀之例。今月十四日,本院私習儀,設行於南別宮,而茶禮果盤饌品及該用器皿應行節目,一依去勅時啓下謄錄,擧行之意,分付各該司,何如?傳曰,允。
兵批啓曰,新除授兼司僕將趙倓,與羽林將洪德望,同姓四寸男妹相避云。相避之法,在下當遞,兼司僕將趙倓,今姑改差,何如?傳曰,允。
有政。吏批,行判書柳鳳輝病,參判李眞儒進,參議尹行敎在外,同副承旨蔡成胤進。兵批,判書李肇藥房進,參判朴熙晉進,參議洪重禹病,參知李眞望病,右副承旨柳萬重進。吏批啓曰,判書柳鳳輝病不來,參議在外,小臣獨政未安,何以爲之?敢稟。傳曰,仍爲之。以尹會爲司諫,李承源爲弼善,李森爲右尹,李眞望爲戶曹參議,李彦佐爲司畜別提,金始煥·金重熙單付副護軍,姜必慶單付副司直。
兪命凝,以兵曹言啓曰,明日迎勅習儀時,本曹堂上侍衛及陪衛,不可不備員。參知有闕之代,令該曹以在京無故人,口傳差出,仍卽牌招察任,何如?傳曰,允。
吏曹口傳政事,以呂必容爲兵曹參知。
兪命凝啓曰,今日以文衡薦望事,大臣及諸宰,皆已來詣,而行吏曹判書柳鳳輝,左參贊姜鋧,禮曹判書金演,前大提學趙泰億,違牌不進,推考傳旨,今方捧入,而莫重文衡薦望,成命之下,不得擧行,事甚未安,竝更爲牌招,何如?傳曰,允。
賓廳啓曰,今日臣等,以大提學圈點事,來會賓廳,而前大提學趙泰億,過引不當引之嫌,至於再牌不進,使成命稽遲,事體極爲未安,從重推考。左參贊姜鋧,吏曹判書柳鳳輝,禮曹判書金演,亦爲再招不進,竝從重推考。一日三牌,雖甚不安,在前如此之時,亦有三招之例,竝卽更爲牌招,以爲薦望會圈之地,何如?傳曰,依啓。
又啓曰,大提學圈點以入,而前大提學趙泰億,嫌不自書其名,故依前例添書圈點之意,敢啓。傳曰,知道。
以弼善李承源,文學趙最壽牌不進罷職傳旨,傳于蔡成胤曰,推考傳旨捧入。
蔡成胤啓曰,大提學圈點時,例有開政之規,開政事,分付該曹,何如?傳曰,允。
又以春秋館郞廳,以監事意啓曰,近日史官不備,上下番,俱以兼春秋替入,事甚苟簡。被薦人尹尙白,旣已應講,令該曹卽爲口傳付職。前檢閱曺命敎,曾爲薦事削職矣。今旣完薦,曺命敎依例敍用,亦爲口傳付職,竝卽牌招察任,何如?傳曰,允。
吏曹口傳政事,曺命敎·尹尙白單付檢閱。
吏曹,以趙泰億爲大提學。
兵批,承旨啓曰,判書不得參政,時無緊窠,送西無政事之意,敢啓。傳曰,知道。
兪命凝啓曰,參知呂必容,檢閱曺命敎·尹尙白牌招事,允下矣。今已夜深,待明朝出牌之意,敢啓。傳曰,知道。
又以兵曹言啓曰,今三月初八日,幼學鄭煥稱名人,自宣仁門入來,初九日良人趙漢相,業武林枝華稱名人,自敦化門入來,差備門擊錚,極爲駭愕,竝令攸司囚禁治罪。宣仁門守門將白時相,敦化門守門將金鳳粲,常時不能禁斷雜人,以致闌入,俱難免其責,推考,何如?傳曰,允。
又啓曰,卽伏見春川防禦使趙儆,射銃手釐正啓本,則初行所書,多違格例,年月之下,又有做錯。莫重啓本,矇不致察之狀,誠甚可駭。府使趙儆,推考警責,此啓本還爲下送,以爲依規修正上送之地,何如?傳曰,允。
上在昌慶宮。停常參·經筵。
夜一更,有霧氣。二更,月暈。四更,月暈。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大殿·大妃殿·中宮殿,藥房問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體,若何?丸劑連進,而寢膳之節,一樣平常乎?大妃殿症候,夜間復若何?柴胡淸肝湯,昨日連進,而天突上浮高處,漸有消散之效,咳嗽·頭疼,比昨有減,寢睡不安,水刺厭進,亦復差勝乎?卽使醫女入診,詳察症候,宜當。臣等終宵憂憫,敢此問安,竝爲仰稟。答曰,知道。無事。丸藥進御,寢睡·水刺平常,而慈殿寢睡不安,水刺厭進,湯藥進御,諸症候,已言于醫女矣。
藥房再啓曰,卽伏聞入侍醫官來傳之言,聖候自數日來,有微感之候,伏不勝驚慮之至。臣等率諸御醫及儒醫,卽爲入診,詳察症候,議定當進之劑,宜當,敢此問安,竝爲仰稟。答曰,知道。入診事,依啓。
藥房三啓曰,臣等入診退出後,與諸御醫及儒醫,及覆商議,則皆以爲,聖候,脈度浮數,頭部微疼,係是感冒之候,便道亦宜滑泄,加減滾痰丸,依榻前定奪,今姑停進,倉廩散,加黃芩酒炒一錢,連進三貼,宜當云,此藥卽爲劑入。大妃殿症候,卽伏聞醫女入診後來傳之言,天突上浮高堅硬之候,復似微加,水刺一向厭進,頭疼頗甚,咳嗽及寢睡不寧,比昨少減。諸御醫等皆以爲,柴胡淸肝湯,柴胡·梔子,還依本方加五分,姑爲連進,而地骨皮茶,今姑停進,宜當云。柴胡淸肝湯,卽爲煎入之意,敢啓。傳曰,知道。
柳萬重啓曰,行大司憲李眞儉加資未肅拜,執義柳綏呈辭受由,掌令李端章在外,掌令金濰,持平李普昱呈辭,持平趙趾彬未肅拜。今日以監察茶時之意,敢啓。傳曰,知道。
李翊漢啓曰,小臣迎勅習儀,慕華館進去,下直。傳曰,知道。
兪命凝啓曰,備邊司郞廳來言,今日賓廳坐起日次,而迎勅習儀相値,不得來會云矣,敢啓。傳曰,知道。
又以都摠府言啓曰,副摠管南就明,以贊禮迎勅習儀事,慕華館晝仕進去之意,敢啓。傳曰,知道。
蔡成胤,以侍講院言啓曰,本院新除授弼善李承源,文學趙最壽,昨日違牌,旣有只推之命,竝牌招察任,何如?傳曰,允。
以弼善李承源牌不進罷職傳旨,傳于蔡成胤曰,推考傳旨捧入。
蔡成胤,以迎接都監言啓曰,都廳徐宗廈,三次呈病,無意仕進,今日習儀,亦不得備員,而客使入城之期迫近,不可不趁卽出代,徐宗廈改差,其代,前府使成任差下,而令該曹卽爲口傳付軍職,使之冠帶常仕,何如?傳曰,允。
兵曹口傳政事,成任單付副司果。
蔡成胤,以迎接都監言啓曰,戶曹判書趙泰億,去夜兼帶文衡,今日不卽出肅,習儀時不進,其在事體,已極未安,而都監諸務,提調專掌。當客行迫頭之日,凡百擧行,時刻爲急,似當有牌招催促之道,令政院稟旨擧行,何如?傳曰,允。
又啓曰,因迎接都監草記,戶曹判書趙泰億,兼帶文衡,不卽出肅,都監諸務,時刻爲急,似當有牌招催促之道,令本院稟旨擧行事,允下矣。趙泰億,卽爲牌招察任,何如?傳曰,允。
柳萬重,以義禁府言啓曰,曾因大臣草記,罪人李坰,一依戊辰年例,鉤覈事,允下矣。戊辰年李松全獄事,不拘日次,逐日開坐,今當依此擧行,而今此僞批,必有中間做作之人。李坰所告洪得輝,方令捕廳窺伺,而登時捕得,未易爲期。李坰逐日嚴刑,則徑斃可慮,姑用日次之刑,徐徐究覈,且觀捕廳形止而處之,何如?傳曰,允。
蔡成胤啓曰,戶曹判書趙泰億牌招不進,推考傳旨,今方捧入,而都監凡務,時刻爲急,明日待開門,更爲牌招,何如?傳曰,允。
又以戶曹言啓曰,卽接內需司所報,則龍城大君·淑愼公主,來乙巳條祭需米布,依例上下,而木代以錢文輸送事,命下矣。所當卽爲奉行,而目今經用蕩然,方來勅需,無路措辦。禁御兩營錢布,啓稟貸下,而應給之債,未下者尙多,各倉米穀,亦皆匱乏,諸般散料與軍兵放料,貸下於賑恤廳者,已至三朔。至於錢文,本無出處,每以海西近山若干邑稅穀,除出作錢,而其數甚些,常患不足。故凡百需用,茫然無措。以此形勢,許多米錢,實無及時輸送之路,今此祭需,係是明年條,姑待新捧,以本色米布輸送,何如?傳曰,允。
又以禮曹言啓曰,京外歲饌題給之規,堂上官及妻年七十以上者,各米四斗,鹽二斗,大口魚二尾,淸酒一甁。曾經實職人及妻年八十以上者,各米五斗,鹽三斗,大口魚三尾,淸酒一甁,題給事,定式,而若非所産處,則以雉鷄及土産之物,代給之意,曾以分付京外矣。卽伏見咸鏡監司李宜晩啓本,則永興府實職堂上張敏豪年八十二,大米一斗,乾銀魚·明太,各三冬音。富寧府實職堂上金九韶年七十四,姜渭老年七十五,妻尹氏年七十七,張允文妻許氏年七十二,田米各一石,太各一石,猪肉各五斤。慶源府實職堂上黃汝霖年八十六,蔡蓍龜年七十七,田米各一石,太各一石,猪肉各三斤,大口魚各三尾題給云。有違定式,當該監司,難免不察之失,推考警責,而加給之處,雖不加還推,張敏豪,則依定式准數題給之意,分付,何如?傳曰,允。
又以禮曹言啓曰,圖畵署畵員中,曾經東班職者,還屬本署後,有別付祿窠二遞兒矣。畫員秦再奚·韓後邦,雖未經東班職,而有除職承傳,故特爲終身付祿矣。後邦,纔已身死,此遞兒今作空窠,而畵員中張得萬,以癸巳年先大王御眞圖畵之功,亦有除職承傳。且有秦再奚·韓後邦已行之例,今此後邦身死,代司果祿窠,終身許付於張得萬,以爲酬勞之典,似爲得宜,以此分付該曹,何如?傳曰,允。
甲辰三月初十日午時,上御通明殿,藥房入診入侍,都提調李光佐,提調李肇,副提調李萬選,記事官尹志,編修官安瑞羽,記事官尹尙白,醫官權聖徵·方震夔·許坫·康天衢·鄭爾柱·姜渭聘,參奉任瑞鳳。上南向坐,諸臣入伏訖。光佐進伏曰,聖體有微感之候,下情不勝驚慮,卽今若何?上曰,一樣。光佐曰,醫官中方震夔等三人,纔已入診,其餘追入醫官,竝令診察,何如?上曰,唯。康天衢診脈曰,左右三部,俱浮數,而右三部尤數矣。光佐曰,小臣雖甚惶恐,瞻望玉色,何如?上曰,唯。鄭爾柱診脈曰,脈候左右,沈而帶浮,左三部尤似浮數矣。姜渭聘診脈曰,左右三部浮數,而左邊尤爲帶數矣。光佐曰,有頭疼乎?上曰,微有之矣。又曰,諸醫·儒醫,竝令瞻望玉色,何如?上曰,唯。任瑞鳳診脈曰,脈度大抵帶數,明有感冒之氣,而肺脈獨高矣。光佐曰,頭疼之氣,腦後疼痛乎?上曰,項部疼痛矣。又曰,有咳嗽候乎?上曰,無之矣。又曰,大便何如?上曰,滑矣。又曰,一日大便度數幾何乎?上曰,三次矣。肇曰,丸藥以進御爲敎,連日進御,腹中或不平乎?上曰,不平矣。肇曰,其丸藥,蓋爲通利便道,腹中或有痛氣乎?上曰,少不平矣。光佐曰,外感平復間,丸劑姑停,更待稟啓進御,何如?肇曰,卽今感候如此,有汗候乎?上曰,有之矣。肇曰,無熱候乎?上曰,無矣。光佐曰,大妃殿症候,多日彌留,今日症候,未及承聞,而大抵浮高處,左右耳下頷下,幾盡消減,而天突上浮高堅硬,尙無加減,右邊乍減,而左邊一樣,此亦切悶。頭疼·咳嗽,亦一樣,水刺一向厭進,不勝憂悶矣。聖體外感之候,唯在善爲調攝,毋使寒氣外襲,亦勿全然壅鬱,好矣。當此春氣向暖之時,房堗恐似過煖,有妨於調將之道,敢達,藥則當退而出去,商議稟啓矣。諸臣,以次退出。
上在昌慶宮。停常參·經筵。
夜五更,有霧氣。
下直,長水縣監尹一敎。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體調攝,若何?倉廩散進御後,頭疼之候,其有差勝之效,便道滑泄,亦復差減乎?臣等率諸醫,趁早入診,詳察症候,宜當。大妃殿症候,夜間復若何?柴胡淸肝湯,昨日連進,而天突上浮高處,更有消散之漸,頭疼與水刺厭進,比昨有減,咳嗽與寢睡不寧,亦復加勝乎?卽使醫女入診,詳察症候,宜當。臣等終宵憂憫,敢此問安,竝爲仰稟。答曰,知道。頭疼及便道滑泄一樣,勿爲入診。慈殿寢睡不寧,水刺厭進,湯藥進御,諸症候,已言于醫女矣。
藥房再啓曰,卽伏聞醫女入診後來傳之言,大妃殿症候,天突上浮高堅硬之候,姑無加減,頭疼之候及水刺厭進,寢睡不寧,與昨一樣,咳嗽差減。臣等與諸醫,反覆商議,則皆以爲,柴胡淸肝湯,更加玄蔘酒洗一錢,牧丹皮七分,加進三貼,宜當云。此藥卽爲煎入之意,敢啓。傳曰,知道。
柳萬重啓曰,行大司憲李眞儉加資未肅拜上疏,執義柳綏呈辭受由,掌令金濰,持平李普昱呈辭,掌令李端章在外,持平趙趾彬未肅拜。今日以監察茶時之意,敢啓。傳曰,知道。
蔡成胤啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
兪命凝,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管邊是泰,以禁衛千摠軍兵藥丸分給事,南小洞晝仕進去之意,敢啓。傳曰,知道。
蔡成胤啓曰,戶曹判書趙泰億牌招不進,推考傳旨,今方捧入矣。勅使入京迫頭,都監凡百擧行,萬分緊急,而今日又爲違牌,事甚未安,更卽牌招,何如?傳曰,允。
柳萬重,以兵曹言啓曰,二所巡將李兌麟,今日巡將受點之後,本廳書員來告曰,兌麟,以松下京畿安山地云。身帶職名,任自下鄕,極爲可駭。巡將李兌麟,爲先汰去,原單子中改付標以入之意,敢啓。傳曰,知道。
又以禁衛營言啓曰,本營中軍尹五商,頃日政,移拜統制使,其代當爲差出,而在京無故之人絶少,曾前以閫任及守令中可合人移差,亦多其例。會寧府使趙世望改差,以中軍啓下,何如?傳曰,允。
藥房口傳啓曰,臣等旣承勿爲入診之命,而醫官纔已承命待令,使之卽爲入侍,詳察症候,宜當,惶恐敢啓。傳曰,知道。
藥房口傳再啓曰,大妃殿症候,累日彌留,別入直醫官中五六人,自今日差備待令之意,敢啓。傳曰,知道。
正言李聖臣啓曰,請加聖念,毋復留難,金姓宮人行藥者,卽速摘發,出付攸司,快正王法事。請還收大靜圍籬安置罪人申銋,出陸撤籬之命事。請還收遠竄罪人任埅,量移之命事。請還收罪人星樞,減死之命,仍前嚴鞫,期於得情事。近來良役之繁重,實爲生民難保之端,而何幸朝家設廳置官,思所革弊均役之道,八路生民,莫不歡頌感祝,擧皆有須臾毋死之願。宿弊之蠲,拭目而竢,新令之頒,側耳而聽,此實收拾民心,奠安邦本之一大機會,而建議經年,尙無變通之擧,始事屢月,徒爲悠泛之歸。臣固知凡百弊端,多所區劃,必欲細思熟講,周詳愼密,以致遷就至此,而第有弊而不卽除,則易至因循,謀事而不速成,則終必怠忽。今欲以緩步徐趨,救人於水火之中,則其勢恐不可及。況今民生之倒懸,不啻水火,而其所以日夜顒企者,殆甚於焚溺者之望拯救,決不可晷刻遲延,以孤群情。申飭廟堂,速完良役變通之事,以副八路民生之望。知敦寧洪致中,本以患得失之鄙夫,處心回互,殆同氷狐之多疑,持論黯黮,率皆首鼠之兩端,平生行己,無一可觀,而向被凶黨之卵翼,賭占八座之班,及至國事之綴旒,曾無一言之救,則致中之終始心跡,有不忍正視,當此新化之初,獨漏罪籍,於渠幸矣,而曾未幾何,乃復收敍,除目之下,物議喧騰,此等邪侫之徒,決不可以時移事往,而有所容貸,請知敦寧洪致中,罷職不敍。臣日昨,得見前大司憲朴泰恒請罷尹容之疏,竊有所慨惋者。夫李師尙爲人儱侗,全無見識,居家無行檢之稱,處身多麤悖之譏,跡其平生,無一可取。則容之啓,特論其細事,而泰恒專事黨比,費辭營護,至以忠正志節之目,極意獎詡,有若無一疵纇,而橫被構捏者然,其言已極可笑,而且其疏,有曰,一啓二啓,無非儕流中人。噫,此何言也?容之前後所論,雖未必一一皆當,而其不喜苟同,隨意論列,則亦足可尙,而泰恒反以此爲病,乃以比護朋黨之習,望之於今日臺閣。信斯言也,儕流中所失,雖有大於此者,其將含默而不言乎?古人所謂一言而喪邦者,不幸近之。不料禍人家國之論,遽出於老成之口也。此等言議,不可無警責之道,請工曹判書朴泰恒罷職。答曰,不允。第五件事,依啓。
上在昌慶宮。停常參·經筵。
夜三更,月入太微西垣內。五更,流星出河星下,入巽方天際,狀如拳,尾長三四尺許,色白。自昧爽至辰時,有霧氣。
下直,熊川縣監張晟。
大殿·大妃殿·中宮殿·世弟宮·嬪宮,政院·玉堂問安。答曰,知道。
大殿·大妃殿,朝廷二品以上·六曹單子問安。答曰,知道。
中宮殿,朝廷二品以上·六曹口傳問安。答曰,知道。
大殿·大妃殿,藥房問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體調攝,若何?倉廩散昨日連爲進御,而頭疼之候,漸有差勝之效,便道滑泄,亦復快減乎?臣等率諸醫,趁早入診,詳察症候,宜當。大妃殿症候,夜間復若何?柴胡淸肝湯,昨日連進,而天突上浮高堅硬之候,更有消散之漸,頭疼之候及水刺厭進,寢睡不寧,比昨亦復差勝乎?卽使醫女入診,詳察症候,宜當。臣等終宵憂悶,敢此問安,竝爲仰稟。答曰,知道。湯藥進御,頭疼之候一樣,便道滑泄差減,慈殿症候一樣,湯藥進御,寢睡不寧,水刺厭進,諸症候,已言于醫女矣。
藥房口傳啓曰,卽伏聞醫女入診後來傳之言,大妃殿症候,天突上左邊浮高處,姑無加減,而右邊及結喉近處,復似加浮,頭疼之候,比昨差減。諸醫等皆以爲,柴胡淸肝湯,今姑連進,更觀數日症候,宜當云。此藥卽爲煎入之意,惶恐敢啓。傳曰,知道。
柳萬重啓曰,迎接都監,凡百擧行,一時爲急,明日又是方物封裹,戶曹堂上,不可不進參,而判書趙泰億,以文衡辭免,不爲出仕,所當牌招,而昨日辭疏入啓,時未承批,不得循例請牌,何以爲之?敢稟。傳曰,牌招。
又啓曰,憲府多官,無一行公之員,連日監察茶時,事甚未安,除陳疏未承批及在外外,呈告未肅拜人員,竝牌招,何如?傳曰,允。
以掌令金濰牌不進罷職傳旨,傳于柳萬重曰,推考傳旨捧人。
兪命凝,以兵曹言啓曰,宣傳官參下,必有本廳薦剡,取才入格,然後方許擬除,如或可否不順,則竝罷薦主,自是規例,而至於參上,卽中間創出之窠,未有定例。宣傳乃是極選,雖參上,旣有本廳可否之規,其不順者,薦主論罰,與參下,宜無異同。頃者參上宣傳官權興俊,以可否不順,旣爲汰去,其薦主兼司僕將李遇新,亦爲罷職。自今以後,宣傳官參上可否不順者,薦主一體罷職事,定式施行,何如?傳曰,允。
蔡成胤啓曰,戶曹判書趙泰億牌招不進,推考傳旨,今方捧入,而都監凡事,時刻爲急,卽仍大臣陳白,又有催促之命,更爲牌招,何如?傳曰,允。
兪命凝啓曰,兵曹郞廳來言,闕內各處入直軍士夜,巡檢云矣,敢啓。傳曰,知道。
柳萬重啓曰,戶曹判書趙泰億再招之下,又爲不進,雖因辭疏之未及承批,其在事體,殊甚未安,推考傳旨,纔已捧入,而勅使入城,只隔數日,都監凡百,萬分緊急,明日又是方物封裹,所當更請牌招,而一日三牌,有傷事體,何以爲之?敢稟。傳曰,明日牌招。
持平趙趾彬啓曰,請行藥宮人金姓者,亟命出付攸司,直爲正法事。請還收極邊遠竄罪人金在魯·申思喆·金取魯·金希魯等量移,具鼎勳放送之命事。請還收罪人尹廷舟量移之命事。請亟寢罪人李時弼,仍前發配之命,更令鞫廳依律正法事。請令道臣,別遣將吏,譏捕必垕,窮覈正法事。
正言李聖臣啓曰,請加聖念,毋復留難,金姓宮人行藥者,卽速摘發,出付攸司,快正王法事,請還收大靜圍籬安置罪人申銋,出陸撤籬之命事。請還收遠竄罪人任埅,量移之命事。請還收罪人星樞,減死之命,仍前嚴鞫,期於得情事。請知敦寧洪致中,罷職不敍事。請工曹判書朴泰恒罷職。措辭竝見上進士韓瑾,本以無賴之輩,多行不義之事,白晝屠販於門庭之內,全無畏法之心。昏夜奔走於權勢之地,以爲發身之計,人皆唾鄙,不齒人類,而聞以田地收稅事,侵虐靖陵守護軍李永達爲名者,至於多發悍奴,結縛捉來。永達素知韓瑾之殘酷,預自憂㤼,行到楮島,自投而死。噫,死不可復生,人孰不愛死,而永達寧死而不往,此所謂甚於解殺之者也。瑾自知其罪,恐其成獄,發財行賂於永達之親戚,以冀倖免,而其時本陵參奉,憫永達之橫死,痛韓瑾之不法,屢報禮曹,輒皆勿施,威脅致殺,此何等罪名,而晏然在家,終至無事,事之痛駭,莫此爲甚。請進士韓瑾,囚禁嚴覈,以正其罪。高靈縣監李德淳,麤悖成性,全無士夫樣子,平居所營營,不出於錢財之利,鄙瑣之誚,不一而足。荒歲字牧之任,不可畀之於如此之人,而及授本職之後,未卽署經。春分已迫,恐其內行之不得將往,以本縣夫馬,汲汲治送於辭陛之前,使之遲待於中路,以爲同赴之計,縉紳之間,傳說狼藉,事之痛惋,莫此爲甚。請高靈縣監李德淳罷職。
持平趙趾彬,正言李聖臣啓曰,請逆魁昌集·頤命,竝令攸司亟行斬屍,明正典刑事。措辭見上答兩司合啓曰,勿煩。答府啓曰,不允。末端事,依啓。答院啓曰,不允。末端事,依啓。
甲辰三月十二日巳時,上御通明殿。藥房入診入侍,都提調李光佐,提調李肇,副提調李萬選,記事官尹志,記事官曺命敎,記事官尹尙白。上南向坐,諸臣入伏訖。光佐進伏曰,日氣陰濕,聖體調攝,若何?上曰,一樣。光佐曰,大妃殿症候,至今彌留,姑無康復之效,憂悶何達?今日氣候若何?上曰,一樣。光佐曰,中宮殿氣候,何如?上曰,無事。又曰,王世弟方入侍,氣候平安乎?上曰,平穩。又曰,醫官使之診察,何如?上曰,唯。權聖徵診脈曰,左邊脈候,比常時度數,頗數且大,而比昨有勝,右脈浮數之中,浮則少減,數則猶一樣矣。光佐曰,臣等與醫官等,瞻望診察,何如?上無發落。方震夔診脈曰,脈候左右三部,浮則似減,而數則一樣,玉色和暢,似無寒縮之氣矣。許坫診脈曰,左右三部,浮數之氣差減,而寸關猶帶數矣。崔龜慶診脈曰,脈候左三部,浮數之氣,比昨似減矣。鄭爾柱診脈曰,脈候左右寸關似滑,而兩寸帶數,關脈不至於數矣。光佐曰,頭疼之候,今日何如?上曰,似減矣。光佐曰,卽今則頭疼快減乎?上曰,快減矣。光佐曰,便道昨今幾次放下乎?上曰,二次放下矣。光佐曰,俄者一番咳嗽,或偶發乎?上曰,偶發矣。肇曰,頭疼取汗後有減乎?上曰,和解矣。光佐曰,汗候何如?上曰,卽今元無矣。肇曰,湯藥進御,腹中平穩,亦有和解之效乎?光佐曰,醫官處,倉廩散進停當否,下詢,何如?權聖徵曰,此藥非但和解外感,且有止泄之功,卽今表氣,雖似乍解,脈度一向帶數,倉廩散一貼,加進,似好矣。方震夔曰,便道滑泄,尙未快減,仍進,宜矣。許坫曰,限今日加進,宜矣。崔龜慶曰,便道尙未快減,三貼進御,宜矣。鄭爾柱曰,此藥俱利於泄候外感,不可以二貼責效,加進一貼,何如?光佐曰,症候雖向差減,而脈度尙帶數,便道又未收斂,倉廩散加進一貼,明日更議,何如?肇曰,湯藥進御後,腹部平安乎?其效害下敎,何如?上曰,似有效矣。
光佐所啓,勅行今十六日,抵宿弘濟院,十七日入京云。當有迎勅擧動,而自上方有未寧之候,郊迎擧動及仁政〈殿〉受勅,勢將停止,依此分付乎?上曰,何如?光佐曰,聖候旣是感冒,設令其間平復,新差不可以風,迎勅受勅,不可不俱停矣。上曰,依爲之。光佐曰,在前如此時,則東宮有代行之例,以此磨鍊乎?上曰,唯。光佐曰,近來有便殿受勅之例,而梳洗勞動,開戶納風,則慮或有添傷之候,便殿受勅一款,亦爲停止,何如?上曰,唯。光佐曰,然則,分付遠接使,使之善爲預通於勅使,以此停當,何如?上曰,依爲之。出擧條
光佐又所啓,支勅凡事,地部專管,而判書趙泰億,爲辭免新兼文衡之任,累召不出,無意出仕。文衡自是宿趼,則今此引嫌力辭,固已太過,而況因此,而本職事務,一倂曠廢,勅使接待等事,不卽擧行,事體尤爲未安,推考,催促行公,何如?上曰,唯。以榻前定奪書出諸臣,以次退出。
上在昌慶宮。停常參·經筵。
卯時,日暈兩珥。自辰時至未時,日暈。
下直,乫坡知僉使禹成續。
大殿·大妃殿·中宮殿·世弟宮·嬪宮,政院·玉堂問安。答曰,知道。
大殿·大妃殿,朝廷二品以上·六曹單子問安。答曰,知道。
中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
藥房都提調李光佐,提調李肇,〈副〉提調李萬選啓曰,伏未審夜來,聖體調攝,若何?倉廩散昨日畢進後,感冒之候,已盡和解,便道滑泄,亦復快減乎?臣等率諸醫,趁早入診,詳察症候,湯劑繼進當否議定,宜當。大妃殿症候,夜間復若何?柴胡淸肝湯,昨日連進,而天突上左右浮高處,其有消散之漸,寢睡·水刺,亦有差勝之效,頭疼之候,亦復快減乎?卽使醫女入診詳察,宜當。臣等終宵憂憫,敢來問安,竝爲仰稟。答曰,知道。便道滑泄差減矣。勿爲入診。慈殿症候,已言于醫女,湯藥進御矣。
藥房再啓曰,卽伏聞入侍醫官所傳之言,聖候脈度調均,感冒已爲和解,便道滑泄,亦復差減,諸醫等皆以爲,苦口湯劑,不必連進云。湯藥今姑停止,更觀數日氣候,議定丸藥仍進當否,宜當。大妃殿症候,伏聞醫女入診後來傳之言,天突上左邊及結喉上浮高處,皆有所加,寢睡不寧,水刺厭進,與昨一樣,症候彌留如此,臣等伏不勝憂憫之至。卽與諸醫等,反覆商議,則皆以爲,柴胡淸肝湯加入,去玄蔘·牧丹皮,更加白芷七分,枳角五分,加進一貼,更觀明日症候,議定繼進當否,宜當云。此藥卽爲煎入之意,敢啓。傳曰,知道。
藥房口傳啓曰,臣等旣承勿爲入診之命,不敢更請,而卽令醫官入診,詳察症候後,議定湯劑繼進當否,宜當,惶恐敢啓。傳曰,知道。
兪命凝啓曰,小臣以方物封裹,議政府進去,下直。傳曰,知道。
柳萬重啓曰,行大司憲李眞儉,持平李普昱陳疏未承批,執義未差,掌令金濰,持平趙趾彬呈辭,掌令李端章在外。今日以監察茶時之意,敢啓。傳曰,知道。
又以都摠府言啓曰,副摠管金致龍,以工曹參判,方物封裹事,議政府晝仕進去之意,敢啓。傳曰,知道。
備忘記,傳于柳萬重曰,今下弓矢,乫坡知僉使禹成績處給送。
柳萬重啓曰,戶曹判書趙泰億牌招不進,推考傳旨,今方捧入,而疏批旣下之後,一向撕捱,終不應命,事體殊極未安,而都監凡務,誠爲可慮,更卽牌招,何如?傳曰,允。
又以兵曹言啓曰,今三月十二日,私奴萬一稱名人,自耀金門入來,差備門外擊錚,極爲駭愕,令攸司囚禁治罪。同門守門將楊萬靑,常時不能禁斷雜人,以致闌入,亦難免其責,推考,何如?傳曰,允。
兪命凝,以兵曹言啓曰,卽接司僕寺牒呈,則因金堤郡守李存道牒報,全羅監司移文內,郡守壬寅,忝在衛司,冬間兩殿賜送,旣已祗受,嬪宮賜送,久未頒下,今此別監等,果爲齎來嬪宮賜送,而十四人八匹馬,傳食各邑,大違法例。至於驛馬,京司必無出給馬牌之理,草料亦不現納,司僕馬四匹,必是虛言,驛馬四匹,係是濫騎,曲折回移事。據兩殿賜送齎去時,牽夫墨石·表二漢·者斤老味·春起等處査問,則招內,去二月初一日,因大妃殿馬牌騎馬二匹,牽夫二名,中宮殿馬牌騎馬二匹,牽夫二名定送,而別監二人,各色掌二名,陪持細端,發向金提郡,到成歡驛,本寺馬一匹,猝得項病,三匹馬鐵磨盡,不得前進。莫重賜送,不可遲滯,果以驛馬四匹,換騎以行,司僕馬四匹,欲留本驛,則不爲養飼供饋。故不得已隨往,傳給賜送後,驛馬還送。以本寺馬,入把上京,而十四人云者,別監二人,各色掌二名,司僕牽夫四名,驛牽夫四名,紬端陪持驛卒二名,而嬪宮賜送知不得事,捧招移牒矣。各人等所犯,俱係驛馬濫騎,令攸司査問摘發,依律勘罪,何如?傳曰,允。
吏批啓曰,新除授濬源殿參奉李萬升呈狀內,身病甚重,不得察任云,改差,何如?傳曰,允。
又啓曰,卽接戶曹移文,則正郞鄭勖先除授後,過限未肅拜,依例改差,何如?傳曰,允。
有政。行判書柳鳳輝進,參判李眞儒進,參議尹行敎在外,同副承旨蔡成胤進。
兵批,判書李肇藥房進,參判朴熙晉病,參議呂必容進,參知洪重禹式暇,同副承旨蔡成胤進。
吏批啓曰,會寧府使,今當差出,而當品中可擬之人乏少,堂上閫帥竝擬,何如?傳曰,允。
又啓曰,平壤庶尹,今當差出,而平壤以營下劇邑,不可不擇差,他道守令竝擬,何如?傳曰,允。
以李眞淳爲執義,吳命新爲獻納,鄭勖先爲繕工副正,金潝爲會寧府使,鄭錫徵爲比安縣監,李善行爲高靈縣監,金命衡爲黃海都事,朴壽仁爲咸鏡都事,金履萬爲平安都事,李普赫爲平壤庶尹,金始鑌爲戶曹正郞,沈埈單付兼執義,曺命敎單付待敎,柳綏單付副護軍,沈埈單付副司直。
蔡成胤啓曰,新除授會寧府使金潝,時無加資之命,何以爲之?敢稟。傳曰,加資。
柳萬重啓曰,平山府使李普赫,今日政移拜平壤庶尹,當此支勅之時,其代不可久曠,令該曹卽速口傳差出,給馬發送,何如?傳曰,允。
吏曹啓曰,平山府使,今當差出,未准朔禁軍將,竝擬以入之意,敢啓。傳曰,知道。
吏曹口傳政事,洪德望爲平山府使。
戶曹判書趙泰億疏曰,伏以臣於文衡薦望之命,私義豈容冒當,而特以一日三召,未敢終逋,擧人自代,宜若少嫌,勉赴朝堂,書進舊薦,不料臣名,亦入於添書同圈之中,重畀臣以三館舊銜。臣半夜聞命,惶駭憫迫,誠不知措躬之所也。噫,太學士之職,何等高華,何等顯重,唐宋名儒,亦皆謙讓固辭,我朝先輩鉅公,又多巽避不居者。如臣空疎鹵莽,豈合僥占而冒據哉?向來承乏猥玷,非臣夢寐所敢期,會値春官齒冑,不得不抗顔肅命,而畢竟力辭不已者,蓋以所遭之至難安也。故相筵奏,備盡自畵之狀,聖鑑俯燭,快降允許之音,區區私義,幸得以少伸,而旣解之後,猶不欲以前任自居,復與文苑之事,是以璿譜製跋,不過片時之役,而累事撕捱,日昨薦望,又是應行之例,而荐犯違慢,雖迫於分義,黽勉應命,而臣之本意,則自不然矣。豈謂廟堂不諒,混加圈擬?日月遺照,誤下天點,使已遞之衣,未傳於人,旣卸之擔,復加於身。噫,踰涯過分,匪榮伊懼,一忝已猥,再誤詎宜,臣身狼狽,固不足言,四方譏笑,吁亦可愧。臣若徒懷榮寵,不思斂避,復冒嗤點,重踏宿趼,則前之力辭必遞,至不欲以前任自居者,不幾於弁髦之歸乎?臣之情勢,斷不可出而承命,方當兩殿愆和,鎭日廷候,而臣則縮伏在家,不敢趨班,客行垂至,都監之事日急,而亦不得赴衙董役,召牌連降,又不免日事違拒,臣之罪戾,萬殞難贖。伏乞聖慈,府諒危迫之懇,亟遞臣新授大提學之任,以重文選,仍勘臣積違召命之罪,以警具僚,以肅朝綱,不勝幸甚。臣無任屛營祈懇之至,謹昧死以聞。答曰,文衡圈點,宜循公議,卿其勿辭,從速行公。
上在昌慶宮。停常參·經筵。
夜一更二更,月暈。自卯時至申時,日暈。
下直,平山府使洪德望。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿,朝廷二品以上·六曹單子問安。答曰,知道。勿爲問安。
大妃殿·中宮殿,藥房問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿,藥房夕問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體,若何?便滑之候,今已快減,而寢睡·水刺,亦復如常乎?大妃殿症候,夜間復若何?柴胡淸肝湯,昨日畢進,而天突上左右及結喉上浮高處,其有消散之漸,寢睡·水刺,比昨差勝乎?卽使醫女入診,詳察症候後,議定繼進湯劑,宜當。臣等終宵憂悶,敢此問安,竝爲仰稟。答曰,知道。便滑差減,寢睡安穩,水刺差勝,而慈殿症候,已言于醫女矣。
藥房再啓曰,卽伏聞醫女入診後來傳之言,大妃殿症候,天突上至頷下及左邊右邊浮高處,比昨又有所加,水刺厭進,寢睡不寧,與昨一樣,而頗有困惱之候,臣等伏不勝憂憫之至。卽與諸御醫及儒醫,反覆商議,則皆以爲,症候有加無減,淸熱之劑,有難一向連進,十六味流氣飮,加靑皮五分,連進三貼,以爲宣通氣道之地,宜當云。此藥卽爲煎入之意,敢啓。傳曰,知道。
藥房口傳啓曰,大妃殿症候,彌留如此,藥路不可不廣議。典牲署主簿權聖揆,方以柴場監刈,在楊根地,令該署下送他郞廳,而使之爲先卽爲上來。長水察訪金漢齡,適以差使員上來云。亦令姑爲留在,入參議藥,何如?傳曰,知道。
兪命凝啓曰,監兵使遞來後,密符親納,例也,而前慶尙監司李世瑾,謂有身病,所受密符,使褊裨替納,事體極爲未安,推考警責,何如?傳曰,允。
柳萬重啓曰,行大司憲李眞儉,持平李普昱陳疏未承批,執義李眞淳未肅拜,掌令李端章在外,掌令金濰,持平趙趾彬呈辭。〈今日〉以監察茶時之意,敢啓。傳曰,知道。
兪命凝,以都摠府言啓曰,今日入直內三廳武兼禁軍及軍兵等,當爲中日習射,而勅使入京已迫,限回還間姑停之意,敢啓。傳曰,知道。
蔡成胤,以承文院都提調意啓曰,本院堂上見存十一員內,無故行公之員絶少,使行文書査對等事,無以成樣。右參贊吳命峻,漢城判尹沈壽賢,行大司憲李眞儉,禮曹參判南就明,刑曹參判徐命均,吏曹參判李眞儒,同知中樞府事李明彦,戶曹參判權以鎭,提調差下,戶曹參議李眞望,副提調差下,使之察任,何如?傳曰,允。
又啓曰,勅行到弘濟院時,大臣當爲進去,而領議政崔奎瑞在外,右議政李光佐,今方直宿藥院,何以爲之?敢稟。傳曰,右相進去。
黃海監司狀啓,以三月令薦新及進上生石首魚,限內不得封進,惶恐待罪事。傳于蔡成胤曰,勿侍罪事,回諭。
蔡成胤,以謝恩正使益陽君檀言啓曰,近來彼人之凡百酬應,比前不啻倍蓰,常時節行,雖有萊貨齎去者,尙患不足。至於今番,則旣與節行有異,行期猝迫,元無公私貨持去之事,儻非劃許官銀,則彼中需用,決無辦備之路。且涉夏作行,必値潦水,數多方物,亦有沾濕之患,受納之際,恐喝徵索,必倍於前。若無不虞之備,則不無生事之端,豈非可慮之甚者乎?自前別行時,例有別送官貨,俾爲推移充補之規,今亦依登極陳賀使例,出給官貨,以爲不虞之備,何如?傳曰,允。
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿,藥房夕問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體,若何?寢睡·水刺,快復常節,而便滑之候,亦復快減乎?臣等率諸醫,趁早入診,詳察聖候,宜當。大妃殿症候,夜間復若何?十六味流氣飮,昨日進御,而天突上至頷下及左右邊浮高處,其有消散之漸,而寢睡·水刺,比昨差勝,困惱之候,亦復差減乎?卽使醫女入診,詳察症候,宜當。臣等終宵憂悶,敢此問安,竝爲仰稟。答曰,知道。寢睡·水刺如常,便滑快減矣。勿爲入診。慈殿症候,已言于醫女,寢睡不寧,水刺厭進一樣,湯藥進御矣。
藥房口傳啓曰,卽伏聞醫女入診後來傳之言,大妃殿症候,天突上至頷下及左邊浮高處一樣,右邊則疼氣稍加,而風池下浮高頗減,困憊之候無加。諸醫等皆以爲,十六味流氣飮,姑爲連進,且夏枯草茶,時時兼進,宜當云。竝卽煎入之意,敢啓。傳曰,知道。
兪命凝啓曰,備邊司郞廳來言,今日賓廳坐起日次,而拜表相値,不得來會云矣,敢啓。傳曰,知道。
蔡成胤啓曰,吏曹郞廳來言,承旨有闕,政事,何以爲之?取稟。傳曰,明日爲之。
兪命凝,以都摠府言啓曰,副摠管南就明,以禮曹參判査對事,慕華館晝仕進去之意,敢啓。傳曰,知道。
蔡成胤,以侍講院言啓曰,再明日王世弟迎勅擧動時,宮官不可不備員,而新除授弼善李承源,除拜多日,尙不出肅,卽爲牌招察任。卽接翊衛司所報,則今此擧動時,侍衛不可不備員,而衛率一員未差云。未差之代,令該曹卽爲口傳差出,以爲備員陪衛之地,何如?傳曰,允。
吏曹口傳政事,以趙漢緯爲衛率。
蔡成胤啓曰,右議政有稟定事,來詣請對矣。傳曰,引見。
又啓曰,今此勅使入京,翌日頒敎事,命下矣。大提學趙泰億,明日待開門牌招,使之敎文製進,何如?傳曰,允。
兪命凝,以兵曹言啓曰,今此勅使時,王世弟詣慕華館迎勅時,本曹騎馬四十匹內,除病傷,各差備應把之數,無以推移。依前例京畿驛馬,限九匹補把,以充不足之代事,本道監司處,分付,何如?傳曰,允。
柳萬重啓曰,勅行明日到弘濟院時,都承旨當爲進去,而今方直宿藥院,何承旨進去乎?敢稟。傳曰,右副承旨進去。
右議政請對入侍時,仁政殿親臨受勅事,榻前下敎。
司諫尹會啓曰,請加聖念,無復留難,金姓宮人行藥者,卽速摘發,出付攸司,快正王法。請還收大靜圍籬安置罪人申銋,出陸撤籬之命事。請還收遠竄罪人任埅,量移之命事。請還收罪人星樞減死之命,仍前嚴鞫,期於得情事。請知敦寧洪致中,罷職不敍事。請進士韓瑾,囚禁嚴覈,以正其罪事。措辭竝見上今日拜表時,文武宗親百官中,堂上以上,無一人來參,班行稀疎,不成貌樣,其在事體,殊極駭然。請除應頉實病人外,無故不參人査出,竝命從重推考。新除授獻納吳命新,時在忠淸道洪陽地,請斯速乘馹上來事,下諭。答曰,不允。下諭事,依啓。
未時,上御時敏堂,右議政李光佐請對入侍時,同副承旨蔡成胤,假注書權一衡,記事官曺命敎·尹尙白同爲入侍。右議政光佐進伏曰,向者聖候,猝然未寧,今幸平復,臣民喜幸之沈,何可盡達?此時則聖候何如?上曰,幾盡平復矣。
光佐曰,大妃殿氣候,久爲未寧,症候數日間,或加或減,尙未快差,伏不勝憂憫之至。今日晩後,諸症候何如?上曰,一樣矣。
又達曰,中宮殿氣候,何如?上曰,安穩矣。
又達曰,王世弟氣候,何如?上曰,一樣矣。
又達曰,聖候纔已差復,竊欲瞻望玉色,惶恐敢達。上曰,唯。又達曰,天顔比前差瘦矣。
又達曰,自上,頃有未寧之候,勅使入來時,郊迎及仁政殿受勅,勢難親行,故入診時,有所定奪矣。自前有未寧之候,郊迎及受勅,不得親行,則必於便殿,受勅或接見,而上年便殿受勅時,臣以兵官,入侍目覩矣。大內深嚴之地,異國人出入,旣非好事,熙政堂又挾窄,凡事尤爲窘束。若非萬不得已,實爲重難。卽今聖候,新爲平復,宜存少愈之戒,郊迎則雖不可爲,而仁政殿受勅,則自上親行,似好,第未知,卽今氣候何如?勞勤受勅,或不至有妨乎?欲爲稟旨,敢此請對。郊迎則依前東宮代行,而仁政殿迎勅,則自上親行,何如?上曰,依爲之。又達曰,然則聖候自量,勞動受勅,少無所妨乎?上曰,然。
又達曰,宣惠廳堂上有闕之代,以兵曹判書李肇差下,使之察任,何如?上曰,依爲之。
又達曰,吏曹堂上來言,勅使入京後,謝恩使當爲差出,而副使當品,皆曾經使臣,或衰老之人,欲爲稟旨變通,而判書柳鳳輝,艱於行步,不得入對陳達云。陞品一款,至爲重難矣。向來舊名臣如判書李寅燁·尹趾仁諸人,雖至今生存,正當宣力,而國家不幸,如此人等,皆早歿,高品中殆盡無餘。改紀之後,非不陞擢,而或又身歿,或在喪故,位著充滿至艱,乏人如此,連次陞擢,誠出於不獲已,而一心恒切不安矣。然卽今事勢如此,該曹堂上,至於來言,不可無變通之道,謝恩副使,使之堂上中備擬,何如?上曰,依爲之。
又達曰,自前有赦勅,則我國亦頒赦,而勅書中若無赦令,則雖涉吉事,不爲頒赦矣。近來數次勅書中,雖無赦令,而連降頒赦之命,以致頒赦太數。今後則考見勅書,有赦令,然後方降頒赦之命,勅書中頒赦一款,不爲擧論,則勿爲頒赦,似好,敢達矣。上曰,依爲之。
又達曰,日昨臺官,以良役事論啓,請申飭廟堂,速爲變通,其言則固是矣。卽今人心世道,漸至無涯,國勢之凛綴,一至於此。欲救一弊,百弊隨生,雖欲爲救時之政,實難着手,而至於良役,則有同塗炭之急,救焚拯溺,勢不可緩,故臣自前夏,每以爲言者此也。然不量事勢,而輕加變改,或生大弊,則反不如不爲之爲愈。必須堂郞,逐日會坐,京外文書,一一檢覈,極善區處,勿使生弊,知其實數,有所變通,然後方可無末終狼狽之患,而臣自前冬,引嫌之連續,不得已暫出,則公故又相續,殆無一日之暇。其問得片隙,則或坐備局,或赴本所,與堂郞相會,逐條論確,而不過數次,輒復中止,以致完了尙遲。廟堂,居董率百僚之地,而反彼臺官申勅之言,事體壞損,無復餘地矣。由臣不職,以致如此,惶愧之外,更無所達矣。
上在昌慶宮。停常參·經筵。
下直,義州府尹李顯章,玉果縣監朴性毅,雲寵萬戶張爾樞。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
藥房都提調李光佐,提調臣李肇,副提調李萬選啓曰,伏未審夜來,聖體,若何?寢睡·水刺,一向平常乎?大妃殿症候,夜間復若何?十六味流氣飮,昨日連進,而天突上頷下及左右邊浮高處,其有消散之漸,寢睡·水刺,比昨差勝,困惱之候,亦復差減乎?卽使醫女入診,詳察症候,宜當。臣等終宵憂悶,敢此問安,竝爲仰稟。答曰,知道。無事。寢睡·水刺平常,慈殿寢睡不寧,水刺厭進,諸症候,已言于醫女,湯藥進御矣。
藥房口傳啓曰,典牲主簿權聖揆,旣已上來,使之別入直,以爲連參議藥之地,何如?傳曰,知道。
藥房又口傳啓曰,卽伏聞醫女入診後來傳之言,大妃殿症候,天突上至頷下浮高處一樣,右邊浮高少減,堅硬稍軟,疼氣亦差減,左邊堅硬,亦少軟,困惱之候,比昨有加。諸醫等皆以爲,十六味流氣飮,姑爲連進,宜當云。卽爲煎入之意,敢啓。傳曰,知道。
兪命凝,以都摠府言啓曰,副摠管南就明,以禮曹參判,本曹坐起事,晝仕進去之意,敢啓。傳曰,知道。
又以都摠府言啓曰,今此仁政殿親臨受勅時,寶劍四員及侍衛,王世弟陪衛一員,不可不備員,而本府堂上十員內,都摠管益陽君檀,副摠管權以鎭,纔已奉命出疆,都摠管沈壽賢,以遠接使,時未入來。金演,副摠管金致龍,差左右贊禮,一員未差,他無推移之員,合有變通之道。奉命出使及未差之代,令該曹急速口傳差出,以爲備員進參之地,何如?傳曰,允。
備忘記,傳于兪命凝曰,今下弓矢,雲寵萬戶張爾樞處給送。
事變假注書權䌖有頉,代以趙鏛爲事變假注書。
蔡成胤,以禮曹言啓曰,各陵寒食行祭後,獻官例爲陵上奉審書啓,而恭陵·章陵,終無書啓,此實前所未有之事,揆以事體,殊甚未安,當該獻官,從重推考,何如?傳曰,允。
兪命凝啓曰,明日仁政殿勅使接見時,承旨不可不備員。承旨有闕之代,以在京無故人,今日政差出,仍卽牌招察任,何如?傳曰,允。
吏批啓曰,新除授咸鏡都事朴壽仁呈狀內,泄痢之病,經年沈痼,時月之內,決無遠赴之勢,斯速入啓處置云。實病如此,則有難强令赴任,咸鏡都事朴壽仁,今姑改差,何如?傳曰,允。
有政。吏批,行判書柳鳳輝,參判李眞儒進,參議尹行敎在外,同副承旨蔡成胤進。兵批,判書李肇,參判朴熙晉進,參議呂必容,參知洪重禹病,同副承旨蔡成胤進。
兵批啓曰,南兵使今當差出,而擬望之人乏少,水使及守令竝擬,何如?傳曰,允。
又啓曰,兵安兵虞侯,今當差出,而擬望之人乏少,堂下曾經三品人竝擬,何如?傳曰,允。
以洪重禹爲左副承旨,兪命凝爲右承旨,尹光益爲兵曹正郞,金重熙爲掌樂正,洪重鉉爲司藝,朴弼理爲濬源殿參奉,李廷傑爲掌令,曺命敎單付奉敎,吳命埈·沈壽賢·南就明·李眞儉·徐命均·李眞儒·李明彦·權以鎭爲承文提調,李眞望爲副提調,金始煥爲知事,朴震龜·尹聖輔爲同知,李漢珪爲副摠管,裵泰基·李檉爲兼司僕將,蔡德潤爲兼羽林將,李有壽爲曹司衛將,徐幹世爲武兼,金鑮爲晉州營將,李重昌爲平安兵虞侯,李順坤爲南兵使,韓載萬單付僉知,朴瑞圭·李震華·金垕·金濰單付副護軍,金始慶單付副司直。
蔡成胤啓曰,勅使接見時說話,依例書入,而或不無未盡之語,令廟堂增刪,以備睿覽,何如?傳曰,允。
又啓曰,新除授平安兵虞侯李重昌,時無加資之命,何以爲之?敢稟。傳曰,加資。
又以兵曹言啓曰,都摠府啓辭,今此仁政殿親臨受勅時,寶劍四員及侍衛,王世弟陪衛一員,不可不備員,而本府堂上十員內,都摠管益陽君檀,副摠管權以鎭,纔已奉命出疆,都摠管沈壽賢,以遠接使,時未入來。金演,副摠管金致龍,差左右贊禮,一員未差,他無推移之員,合有變通之道,奉命出使及未差之代,令該曹急速口傳差出,以爲備員進參之地,何如?傳曰允事,命下矣。副摠管未差之代,今日政纔已差出,而都摠管益陽君檀,副摠管權以鎭,俱爲奉命出疆矣。竝今姑改差,其代卽爲口傳差出,何如?傳曰,允。
又以兵曹言啓曰,明日大駕仁政殿受勅時,本曹堂上侍衛及王世弟陪衛,甚爲苟簡。參知有闕之代,正郞·佐郞未差之代,令該曹,以在京無故人,口傳差出,仍卽牌招察任,何如?傳曰,允。
吏曹口傳政事,以鄭思孝爲兵曹參知,李匡德爲兵曹正郞,朴胤東爲兵曹佐郞。
傳于兪命凝曰,卒臨昌君喪,造墓軍八十名,限十日赴役事,分付本曹。
兪命凝,以兵曹言啓曰,今十七日武臣堂上朔試射日次,而勅使相値,不得設行矣。待客使回還,無故日退行,計其得中,次第陞降付祿,何如?傳曰,允。
蔡成胤,以兵曹言啓曰,新除授平安兵虞侯李重昌,時任武臣兼宣傳官,而誤以前虞侯書入,不勝惶恐,原單子,改付標以入之意,敢啓。傳曰,知道。
又啓曰,吏曹參判李眞儒,有稟定事,來詣請對矣。傳曰,引見。
又以迎接都監言啓曰,在前勅使,自上不爲親臨郊迎時,都監日次郞廳,進去政院,聽傳敎,馳往弘濟院,請來勅使矣。今亦依此擧行之意,敢啓。傳曰,知道。
又以迎接都監言啓曰,今此勅使時,仁政殿親臨受勅事,榻前下敎矣。受勅後接見勅使,所不可已,接見時茶禮,亦不可不請行,依前定奪,茶禮備待之意,分付司饔院及各該司,何如?傳曰,允。
兪命凝,以備邊司言啓曰,勅使接見說話,別無可改處,略添字句以入之意,敢啓。傳曰,知道。
又以備邊司言啓曰,因謝恩正使益陽君檀啓辭,依登極陳賀使例,出給官貨事,命下矣。自前每使行入去時,則不計後弊,輒送累萬官貨,仍成未捧,地部與各軍門·營門蕩竭,專坐於此,卽今地部枵然。數三年來,經費與支勅,專取於各軍門及賑恤廳,軍門·賑廳餘儲,因此漸復耗竭,更無着手劃給之路。越江後凡百酬應,雖曰難支,其所需索,亦視載銀之多少。今何可無中生有,以應無已之求乎?行中旣送不虞銀一千兩,若有意外需用,自有推移之道,官貨出給一款,置之,何如?傳曰,允。
又以迎接都監言啓曰,卽接遠接使移文,則勅使明日入京,軍令初吹早卯,二吹卯末,三吹巳初書出。郊外迎勅時,王世弟代行事及仁政殿親臨受勅事,亦爲停當,而譯官來傳,勅使以爲,今番上候未寧,不得親臨,故王世弟代行之意,依上年例,以片紙書給。去勅時特恩賜物,不勝感謝之意,必於接見時說話中提說事,縷縷言說云。竝令廟堂急速稟處,何如?傳曰,允。
洪重禹啓曰,因兵曹草記,新除授參知鄭思孝,待下批牌招事,允下矣。今已夜深,待明朝出牌之意,敢啓。傳曰,知道。
吏曹參判李眞儒請對入侍時,進賀謝恩副使,問于大臣,堂上中差出事,榻前定奪。
持平趙趾彬啓曰,請行藥宮人金姓者,亟命出付攸司,直爲正法事。請還收極邊遠竄罪人金在魯·申思喆·金取魯·金希魯等量移,具鼎勳放送之命事。請還收罪人尹廷舟量移之命事。請亟寢罪人李時弼,仍前發配之命,更令鞫廳依律正法事。忠淸水使洪時九,政令濫虐,軍卒莫不呼冤,刑杖過酷,工匠擧皆逃散,湖中之人,傳說狼藉。迺者道臣巡到本營之日,擧其禁松濫斫,狀請論罪,則其在事體,惟當恭俟朝家之處分,而乃敢臚列道臣摘奸時事,至謂之褊裨輩操縱。又有以龍虎門相爭事,隱然歸之於乘憤移怒之科,有若白地構捏,公然請罪者然,張皇煩報於備局,必欲角勝而後已。今日朝廷,少有紀綱,則帥臣之凌踏道臣,豈至此哉?禁松擅斫之罪,自有其律,壞損體統之失,亦不可不懲。請忠淸水使洪時九,拿問定罪。閫帥爲任,固自不輕,雖有罪犯之重大者,道臣不得直爲狀罷,例請廟堂稟處者,蓋所以重事體也。忠淸監司權益寬,以水使洪時九濫斫禁松事,狀請論罪,誠爲得體,而若其就龍虎門相爭,未必得當,則因此而又請罷黜,有乖事面,其在規警之道,不可置之。請忠淸監司權益寬推考。答曰,不允。末端事,依啓。
副護軍金始煥上疏曰,伏以臣受暇省墓,因病滯行,恩召荐降,趨謝俱闕,跡涉偃便,罪大虛瘝。顧念分義,豈敢一向遲回,而祗緣客歲喪子,今月掩土,區區至痛,必欲臨壙永訣,差待期限,自費日子,情理雖切,惶蹙靡容。此際得伏聞慈候違豫,藥院直宿,遠外焦遑,晷刻難掩,蒼黃疾馳,昨果入城,而不料夢想之外,遽有陞秩之命,臣誠惝怳恧縮,不知所以致此。夫資級甚重,簡擢宜愼,一或匪人,有辱公器。況卿月之班,何等位置,而不問才具如何,聲望如何,只因一時承乏,苟且冒充,朝家擧措,未免大段顚倒。臣竊爲今日慨惜,而仍念臣無才無德,坐到宰列,從前踐歷,罔非濫竽,榮耀已極,涯分自足,常愧恩深報蔑,或慮福過災生,到今齒髮全衰,神識漸耗,奔奏效力,亦難自期,而乃反節次推遷,猝然一朝而陞峻秩,有若如臣駑劣,亦足備數於任事者然。臣心羞愧,固不可言,而恐非我殿下,至仁至明,量才授能之盛意也。當此起居之日,宜卽趨造於候班,而百爾思量,決無冒出之勢,玆敢略暴衷懇,仰瀆宸嚴。伏乞聖慈,亟命收還新資,以重官方,以安私分,不勝幸甚。臣無任屛營祈懇之至,謹昧死以聞。答曰,省疏具悉。今玆陞資,意非偶然,卿其勿辭,從速察職。
大司憲李眞儉上疏曰,伏以臣之無似,百不猶人,而濫荷兩朝剪拂之恩,立朝數十餘年之間,踐揚華貫,冥升至此,居常愧懼,寢夢亦驚。惟其性分之庸陋,才用之蔑劣,不但自知甚明,亦通朝之所共知。廟堂取何所長,而以如臣倥侗者,至達於黈纊之下,聖明亦何所簡,而乃有此萬萬不襯之誤恩耶?雖以日昨筵中大臣所陳三件者言之,臣何嘗彷彿於此題目哉?以改紀初陞擢,謂之資歷之最久,而遽然崇用,則亦不有然者矣。八座之秩,位望顯重,非人人所可僥冒,竊念前輩,雖有才德之俱全者,亦多淹滯亞卿之列,而未聞以踐歷之稍久,循次超遷,如今日之爲,此無他,惜名器重官方之意也。況臣之擢拜宰列,僅滿三載,歷試內外,無他善狀,而猝然置之於卿月之班。微臣惶愧,固不暇論,其於貽四方之譏,汚淸朝之簡,何哉?抑臣實懍惕不自安者,臣之弟兄,竝據宰班,或先或後,迭踐華膴,門戶盛滿,傍人代懼。方且一心畏愼,逡巡斂避之不暇,況可以超躐爲榮,顯隆爲幸,若固有之,知進而不知退乎?顧私門戒盈之義,已非吉祥善事,而在聖上體下之政,亦非愛惜全保之道也。臣聞命以來,驚愧錯愕,意謂朝廷,必有公議,縮伏累日,以俟駁正之論,而尙此寥寥,不得不陳章自列。伏乞聖明,亟收新授資級,以重官方,以安私分,不勝幸甚。臣無任屛營祈懇之至,謹昧死以聞。答曰,省疏具悉。今玆陞資,意非偶然,卿其勿辭,從速察職。
未時,上御時敏堂。吏曹參判李眞儒請對入侍時,同副承旨蔡成胤,假注書權一衡,記事官曺命敎·尹尙白同爲入侍。李眞儒進伏達曰,今以使臣事,有稟定者,長官當爲稟旨,而判書柳鳳輝,以脚病,不得出入前席,故小臣以次官入達矣。明日北使入京後,陳賀謝恩使,當爲差出,而若以常規言之,則當以大臣擬望,而或因特敎,宗親·儀賓中,亦有擬望之例。但時任大臣,只有二員,而領相則年近八十,方在鄕外,只有右相,而單望擬入。非但有乖於常例,當此艱憂溢目之時,大臣百責所萃,不可出疆,而若無特敎,則亦難變通,今則似當以宗親中擬入,而自下不敢擅便,何以爲之?上曰,依爲之。又達曰,然則以宗親中擬入乎?上曰,依爲之。
又達曰,副使亦當差出,而昨日右議政李光佐請對入侍時,以堂上中陞資事稟定,而該曹不得擅便,問于大臣,差出,何如?上曰,依爲之。
又達曰,朝參時,大臣爲慮槐院積滯之弊,壬寅榜以上,送西出六事,旣已稟定,今當擧行,而其中見漏槐院者若干人,大臣以一依槐院例調用事,曾已定奪,而此則旣無歸屬處,亦依槐院例送西,似爲得宜,惶恐敢達。上曰,依爲之。
又達曰,成均館一兩齋頹圮,不可不重建之意,頃已陳白矣。此齋爲儒生課試時,試官·差備官及春秋釋菜時,四學儒生住接處。修葺之役,不容少緩,而舊財瓦朽破無可用,故頤命家財瓦取用事,定奪矣。其後賑廳草記防塞,蓋京畿大同減除之後,惠廳移用賑廳穀於京畿廳,削給逆家,以償其數,今此防塞,事理亦然矣,而學宮修繕,亦不可中止,臣與戶曹判書趙泰億相議,則卽今白時耉·趙爾重·李尙家,皆在沒入中,可以推移取用云。分付戶曹,使之及時重建,何如?上曰,依爲之。
上在昌慶宮。停常參·經筵。
未時,灑雪。酉時,灑雪。夜一更,灑雪。四更五更,月暈。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大殿·大妃殿·中宮殿,王世弟迎勅擧動慕華館,入幕次後,遣宮官問安。答曰,知道。
兪命凝啓曰,迎接都監日次郞廳,以上命,勅使處請來事,進去之意,敢啓。傳曰,知道。
藥房都提調李光佐,提調李肇,副提調李萬選啓曰,風候乖常,伏未審夜來,聖體,若何?寢睡·水刺,一向平常乎?大妃殿症候,夜間復若何?十六味流氣飮,昨日畢進,而天突上頷下浮高處,漸向消散,左右邊浮高處,益有消減之效,寢睡·水刺,比昨差勝,而困惱之候,昨日晩後,亦復差減乎?卽使醫女入診,詳察症候,議定繼進湯劑,宜當,臣等終宵憂悶,敢此問安,竝爲仰稟。答曰,知道。無事。寢睡·水刺平常,慈殿症候,已言于醫女,湯藥進御矣。
兪命凝啓曰,都監郞廳,勅使處請來,則答以爲,今當入去云矣,敢啓。傳曰,知道。
假注書權一衡有頉,代以金禹甲爲之。
洪重禹啓曰,假注書金禹甲,時無職名,依例付軍職,冠帶常仕,何如?傳曰,允。
以平安監司吳命恒狀啓,德川等官居入作張元卜等渰死事,傳于李翊漢曰,渰死人等,令本道恤典擧行。
兪命凝,以備邊司言啓曰,因迎接都監啓辭,郊迎代行一款,依上年例,以片紙書給事及去勅時賜物感謝之意,接見時說話中提說事,竝令廟堂稟處事,命下矣。郊迎代行一款,前日旣有書給之例,則依其所請書給,恐爲不妨。至於賜物稱感事,此非客使之所當自請,而問答說話中,旣有蠲幣致謝之語,賜物字添入,亦似無妨,令政院添入改付標,何如?傳曰,允。
柳萬重,以御營廳言啓曰,本廳中軍李順坤,昨日政移拜南兵使,其代當爲差出,而軍門亞將,爲任不輕,在京當品中,旣無可合之人,在前如此之時,多以外任,啓請差出矣。新除授會寧府使金潝,中軍差下,使之趁速上來察任,何如?傳曰,允。
蔡成胤,以備邊司言啓曰,郊迎代行一款,書給事,命下矣。措語,依前例書入啓下後,載錄於槐院謄錄之意,敢啓。傳曰,知道。
蔡成胤,以迎接都監言啓曰,勅使到迎恩門,勅書上龍亭後,仍爲前進之意,敢啓。傳曰,知道。
又以迎接都監言啓曰,勅使到把子橋前路,軒架雜像,使之落後,而出去館所時更觀次,留待云矣,敢啓。傳曰,知道。
藥房口傳啓曰,卽伏聞醫女入診後來傳之言,大妃殿症候,天突上與頷下浮高處少減,左邊右邊堅硬處,益似柔軟,右邊疼氣亦差減,困惱之候,昨日晩後差勝,寢睡亦爲差勝,水刺厭進一樣。臣等與諸御醫及儒醫,反覆商議,則皆以爲,十六味流氣飮三貼,更爲加進,以觀症候,宜當云,此藥卽爲煎入之意,敢啓。傳曰,依爲之。
午時,上具翼蟬冠·衮龍袍,乘小輿,出自仁和門,循仁政殿廡下,旋至殿前,降至庭西幕次。
大殿,王世弟仁政門內板位問安。答曰,知道。王世弟仁政門外入幕次後,政院·玉堂問安。答曰,知道。
勅書龍亭,自正門入,通禮成瑍進伏幕次外,請出次,上出幕次,東向立,祗迎後,入幕次,諸臣皆立幕次外。龍亭至階上,勅書入殿內,安卓子上。左贊禮金演,右贊禮南就明,請出次,上出幕次。贊禮引上就板位行禮訖,贊禮引上由西階而上,勅使由阼階而上。上自西夾門而入殿內,勅使自東夾門而入。上就勅書卓子前,北向跪,上·副勅使持勅書,傳給右承旨兪命凝。都承旨李萬選與兪命凝,對展勅書於上前,覽訖,命凝卷勅書,還置卓子上。上俯伏叩頭·興·平身,上自西夾而出,勅使自東夾而出。上於階上,東向立,勅使西向立,讀勅官任珖展讀訖,上由西階下,就板位行禮訖,又由西階,轉入殿西幕次。少間,通禮請出次,上出幕次,由西戶入殿內,勅使由東戶入。上就交椅前,東向立,勅使亦就交椅前,西向立,諸臣以次羅立左右。上使御前通事李眞望,請行相見再拜禮。眞望還告曰,勅使答曰,以揖爲之。上揖。勅使移時無答禮,更遣通事,以言上之已揖,勅使乃揖。上又使眞望,問皇帝氣候,何如?眞望還告曰,勅使言平安矣。上又使眞望,請就坐,眞望還告曰,勅使言,國王有不平候,俺等亦疲困,請出去矣。上又使眞望,傳于勅使曰,自有禮節,不可不行。上就坐,勅使亦就坐。上又使眞望,傳于勅使曰,壼位新正,率土同慶,皇華遠臨,恩綍特宣,小邦抃賀之忱,曷可勝喩?眞望還告曰,勅使言,我國人皆喜,國王亦喜,則豈不好哉?上又使眞望,問諸王貝勒安否,何如?眞望還告曰,勅使言,大都平安矣。上又使眞望,問僉大人遠路驅馳,勞苦必多,氣力,何如?眞望還告曰,勅使言,俺等則無事到來矣。國王身上不便之候,其已有愈乎?上又使眞望,傳于勅使曰,適有寒疾,兼得泄患,累日調治,大勢雖減,而餘症尙苦,有難觸風遠出,郊外祗迎之節,不得已使世弟替行,私心悚惕,曷有其極?殿庭受勅,不敢竝爲廢閣,玆以力疾行禮矣。眞望還告曰,勅使言,國王病患,不得預期,雖以病故,不得郊迎,旣已力疾受勅,可以此意,歸告于皇上耳。上又使眞望,傳于勅使曰,小邦荐歲飢荒,事力不逮,一路接待,必不成樣,深切愧歎。眞望還告曰,勅使言,俺等縱以皇上之命,受勅書而來,沿路大小守令之接待,極盡其道,還爲不安矣。上又使眞望,傳于勅使曰,皇帝軫念小邦,迥出尋常,向者賜物,實是異恩,至於貢幣,多數蠲減,小邦大小臣民,不勝其頌祝,而僉大人仰體皇上德意,沿路宴享·茶啖·軍威等物,一倂減除。雖極感謝,而接待之節,甚爲埋沒,還用不安矣。右議政李光佐細謂通事曰,稱謝賜物之意,必分明說去。眞望還告曰,勅使言,國王爲治能善,一國臣民,皆知國王之意,盡爲欣然,此實國王之德耳。光佐細謂左副承旨洪重禹,使微稟曰,日寒如此,項皮着之,何如?客使雖見之,旣知上有病患,必不怪之耳。上曰,置之。上又使眞望,傳于勅使曰,各處宴享,雖荷權停,而其在主人之道,殊甚缺然,玆敢略說茶禮,以表微誠矣。眞望還告曰,勅使言,沿路宴享·茶啖,旣皆減除,今此茶禮,何必爲之耶?所敎如此,與食何異?光佐進伏曰,一番更請,宜矣。上曰,依爲之。眞望,以上命往傳。更請之際,光佐進伏曰,小臣有仰稟事矣。上候新爲平復,而如許風日,久御寒廳,恐有添傷之慮,不可又爲館所擧動,再明日王世弟代行,何如?上曰,何如?光佐曰,上候有調攝,勅使明知之,今日觸冒大風,久爲行禮,氣候甚不調,不得親行云爾,則彼必不爲怪,擧動東宮代行,似合於少愈之戒矣。上曰,依爲之。出擧條眞望,以勅使言還告曰,累次勸之,可知好意,旣知意也,與喫何異?請早出去矣。光佐曰,然則送床于館所,宜矣。又曰,言于勅使以爲,必欲挽留,而風日不好,久留寒廳,還涉未安,請遣茶床云爾,則似好矣。上曰,依爲之。光佐曰,然則送床時,頭目等賜茶事,亦依例爲之,則彼必感激矣。上曰,依爲之。眞望,以上命,傳于勅使,還告曰,勅使言,累次送言,而風日不好,國王且有病患,請爲出去矣。光佐曰,以不行茶禮,甚爲缺然之意,一番送言,似好矣。眞望,以上命,傳于勅使,還告曰,勅使言,當依敎爲之,今方離出矣。勅使起立,上亦起立,分東西出殿門。勅使曰,國王氣候必勞,請還入。上送至階,使事變假注書趙鏛,問安勅使于仁政門,鏛傳致問安後還來,則上已乘輿向仁和門矣。仍招司謁傳達曰,勅使言,俺等無事出去矣。
大駕仁政殿勅使接見還宮後,政院·玉堂·藥房問安。答曰,知道。
大殿,朝廷二品以上·六曹口傳問安。答曰,知道。
蔡成胤,以迎接都監言啓曰,勅使館所出來時,把子橋前路留待軒架,使之前進,到紅箭門外落後矣,敢啓。傳曰,知道。
又以迎接都監言啓曰,卽者勅使來入館所矣,敢啓。傳曰,知道。
又以迎接都監言啓曰,卽者使差備譯官,請行見官禮,則勅使答以停免云矣,敢啓。傳曰,知道。
又以迎接都監言啓曰,勅使旣入館所,各色郞廳輪回直宿之意,敢啓。傳曰,知道。
又啓曰,臣承命馳往館所問安,則上·副勅以爲,俺等無事到館,而又遣近侍下問,不勝感激云矣,敢啓。傳曰,知道。
又以司饔院官員,以檢擧提調意啓曰,今日仁政殿茶禮,未進膳果盤一床,何以區處乎?敢稟。傳曰,內入。
又以迎接都監言啓曰,卽者差備譯官來言,通官等,以勅使之意,傳謂呈才人及不緊差備軍,竝爲放送,軒架亦爲撤毁云矣,敢啓。傳曰,知道。
又以迎接都監言啓曰,上·副勅房守,例以別監·中禁各二人定給矣。卽者差備譯官來言,上·副勅以爲,別監·中禁,不便於使喚,竝爲出送,其代,以兒房守二人定給,則欲爲使喚云,依其言定給之意,敢啓。傳曰,知道。
又以迎接都監言啓曰,勅使詣闕時,茶啖依例備待矣。使之待候於館所,故到館所後,卽爲入給,而館所茶啖,亦爲排入之意,敢啓。傳曰,知道。
又以迎接都監言啓曰,勅使若減宴享,則別雌牛間日入給,別茶啖逐日排入,已有前例,今亦依此擧行之意,敢啓。傳曰,知道。
又以迎接都監言啓曰,卽者差備譯官來言,勅使以爲,再明日欲往三田渡,而風日如此,明日當更觀日氣,停當云矣,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
兵曹參知鄭思孝疏曰,伏以臣於病伏中,伏蒙騎省除命,繼以北使延接時,侍衛之不備,召牌降臨,分義所在,不敢坐違,謹此趨詣於禁扄之外,而第臣私義,自前每於北使入京之日,不得出而供仕。況此仁政殿受勅之時,臣之蹤跡,尤不可廁在於侍衛之列,此則通朝之所共知也。咫尺天陛,末由入謝恩命,不得不仰暴情實,陳章徑退,伏乞卽賜鐫罷,俾無侍衛苟簡之患,仍治臣違慢之罪,以警具僚,千萬幸甚。答曰,省疏具悉。爾其勿辭,從速察職。
上在昌慶宮。停常參·經筵。
巳時午時,灑雪。未時申時,雨雹,狀如小豆。
下直,慶山縣令尹榰,盈德縣令洪鼎輔。
大殿·大妃殿·中宮殿·世弟宮·嬪宮,政院·玉堂問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿,朝廷二品以上·六曹單子問安。答曰,知道。
大妃殿·中宮殿,藥房問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
兪命凝啓曰,宰臣行副護軍申命仁,館所問安進去下直。傳曰,知道。
藥房都提調李光佐,提調李肇,副提調李萬選啓曰,伏未審夜來聖體,若何?昨日觸冒風冷,勞動受勅,不瑕有損傷之候乎?寢膳之節,亦復何如?臣等率諸醫,趁早入診,詳察聖候,宜當。大妃殿症候,夜間,復若何?十六味流氣飮,昨日連進,而天突上頷下及左右邊浮高處,益有消減之效,寢睡與困惱之候,益復差勝,而水刺厭進,比昨亦有所減乎?卽使醫女入診,詳察症候,宜當。王世弟觸風勞動,氣候,亦如何?臣等終宵憂悶,敢此問安,竝爲仰稟。答曰,知道。無事。寢睡·水刺平常,勿爲入診。慈殿症候,已言于醫女,湯藥進御。世弟氣候,平穩矣。
兪命凝啓曰,宰臣行副護軍申命仁,馳往館所問安,則勅使以爲,連爲下問,不勝感激云矣,敢啓。傳曰,知道。
藥房口傳啓曰,伏聞醫女入診後來傳之言,大妃殿症候,天突右邊,稍似加浮,疼氣亦似微加,堅硬處柔軟,不如昨日,寢睡亦不如昨日,而大抵諸症候一樣,困惱之候,一向差勝,諸醫等皆以爲,十六味流氣飮,姑爲連進,宜當云。此藥卽爲煎入之意,敢啓。傳曰,依爲之。
兪命凝,以迎接都監言啓曰,今日乃是空日,別茶啖依例排入,別雌牛亦爲入給之意,敢啓。傳曰,知道。
又以迎接都監言啓曰,館所親臨接見時,茶禮備待之意,曾已定奪矣。卽今自上不得親臨,而有王世弟代行之命,依前例茶禮設行之意,分付司饔院及各該司,何如?傳曰,允。
蔡成胤,以迎接都監言啓曰,明日王世弟來臨館所之意,使差備譯官,傳言于勅使,則勅使以爲,明日欲往三田渡矣。王世弟來臨,則三田渡之行,當退定於二十日,而宴禮停止,本欲除弊,王世弟來臨時,切勿設宴,只爲行茶可矣云,敢啓。傳曰,知道。
又以迎接都監言啓曰,卽者差備譯官來言,副勅昨見房守別監所着耳掩,欲更見其制樣,使之覓入,依其言覓示之意,敢啓。傳曰,知道。
又以迎接都監言啓曰,卽者差備譯官來言,上勅率家丁,上山亭眺望云矣,敢啓。傳曰,知道。
又以迎接都監言啓曰,卽者差備譯官來言,上勅上山亭,使家丁放銃欲中,而飛鳶而不中云矣,敢啓。傳曰,知道。
又以迎接都監言啓曰,今日別雌牛,依例入給,則兩勅皆辭而不受,依其言退送之意,敢啓。傳曰,知道。
柳萬重,以備邊司郞廳,以右議政意啓曰,今日弘文錄都堂圈點事出令,而吏曹參判李眞儒,不爲進參,無以備員。吏曹參判李眞儒,卽爲牌招,使之參坐,何如?傳曰,允。
蔡成胤,以侍講院言啓曰,明日王世弟館所擧動時,酬酢說話,自本院出草,往議于大臣,別單書入之意,敢啓。傳曰,知道。
又以迎接都監言啓曰,卽者差備譯官來言,副勅又率家丁四人,上山亭云矣,敢啓。傳曰,知道。
又以迎接都監言啓曰,卽者差備譯官來言,上勅率家丁五人,上山亭云矣,敢啓。傳曰,知道。
又以迎接都監言啓曰,兩勅求請十二貼中屛風各一坐,而上勅則以霜華紙,書歐陽脩醉翁亭記,半眞半草,而眞多草少。副勅則以霜華紙,書陶淵明歸去來辭,半眞半草,而眞多草少造給云。故閭巷間善書人嚴漢明,招來書之,入示勅使後,仍爲造給之意,敢啓。傳曰,知道。
大司憲李眞儉,執義李眞淳,司諫尹會,持平趙趾彬啓曰,請逆魁昌集·頤命,竝令攸司,亟行斬屍,明正典刑。措辭見上答曰,勿煩。
司諫尹會啓曰,金姓宮人行藥者,卽速摘發,出付攸司,快正王法。措辭見上請還收大靜圍籬安置罪人申銋出陸撤籬之命。措辭見上請還收遠竄罪人任埅量移之命。措辭見上請還收罪人星樞減死之命,仍前嚴鞫,期於得情。措辭見上請進士韓瑾,囚禁嚴覈,以正其罪。措辭見上請拜表時應頉實病人外,無故不參人,竝命從重推考。措辭見上答曰,不允。末端兩件事,依啓。
大司憲李眞儉,執義李眞淳,持平趙趾彬啓曰,請行藥宮人金姓者,亟命出付攸司,直爲正法。措辭見上請還收罪人尹廷舟量移之命。措辭見上請亟寢罪人李時弼仍前發配之命,更令鞫廳,依律正法。措辭見上請忠淸水使洪時九,拿問定罪。措辭見上答曰,不允。末端事,依啓。
仁政殿頒敎時,敎中外大小臣僚耆老軍民閑良人等書,王若曰,坤闈載正,咸覩配尊之休,天札遙宣,誕蒙頒慶之典。肆庸敷告,以賁寵章。仰念明王之御邦,必須良佐之主壼,由藩邸而大統,丕闡洪圖,有婦人於亂臣,允資陰助。河州起詠,可期南國之化行,沙麓儲祥,果叶東朝之德選。玆當翟褕之膺號,乃有鳳綍之推恩,月馭新升,聳萬方而皆仰,星軺遠降,瞻四牡而胥欣。爲治必本於修齊,彝倫攸敍,布澤輒均於遐邇,荒裔亦榮,式切忭歡之悰,詎無諭示之擧?於戱,高穹載物,率濱荷一視之恩,厚載資生,庶品得咸亨之美,故玆敎示,想宜知悉。大提學趙泰億製進
上在昌慶宮。停常參·經筵。
柳萬重啓曰,小臣館所問安進去下直。傳曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來聖體,若何?寢睡·水刺,一向平常乎?大妃殿症候,夜間,復若何?十六味流氣飮,昨日連進,而天突上頷下及左右邊浮高堅硬處,更有消減柔軟之效,寢睡·水刺,亦復差勝乎?卽使醫女入診,詳察症候,宜當。臣等終宵憂悶,敢此問安,竝爲仰稟。答曰,知道。無事。寢睡·水刺平常,慈殿症候,已言于醫女,湯藥進御矣。
柳萬重啓曰,臣承命馳往館所問安,則勅使以爲,連遣近侍下問,不勝感激云矣,敢啓。傳曰,知道。
洪重禹,以都摠府言啓曰,副摠管崔鎭漢,以王世弟館所擧動時,晝仕進去之意,敢啓。傳曰,知道。
柳萬重啓曰,頃因大臣陳達,勅使入來後,進賀使差出事,命下矣。政官牌招,開政差出,何如?傳曰,允。
又啓曰,卽伏聞王世弟使宮官,以館所接見時,勅使旣定歸期,則當爲勸留之意,問議于大臣,而大臣以爲,昨日侍講院酬酢說話,初無此等語書入之事,勅使歸期,果爲明白出令,則此一款添入宜當,而自本院爲先啓達爲當云,故敢啓。傳曰,知道。
蔡成胤啓曰,卽者忠淸監司權益寬,以癸卯秋冬等褒貶,使前監司尹惠敎,擧行之意,陳疏上送,而時監司擧行,旣有成命,則到今五十日封進限過之後,稱有前任應行之法例,不欲自當,有此陳疏,殊無意義。此上疏還爲下送,仍令益寬,斯速封進,俾無一向遷就之弊,何如?傳曰,允。
洪重禹,以備邊司郞廳,以右議政意啓曰,昨日頒敎時,西班二品以上進參,只是三員,宗班則是只一員,朝儀不成貌樣,事體極爲未安。除實病公故〈外〉,不參人員,竝從重推考,何如?傳曰,允。
大殿·大妃殿·中宮殿,王世弟館所擧動入齋室後,遣宮官問安。答曰,知道。
藥房口傳啓曰,伏聞醫女入診後來傳之言,大妃殿症候,天突上頷下及左右邊浮高處,大抵差減,堅硬處還復柔軟,寢睡·水刺,與昨一樣。諸醫等皆以爲,十六味流氣飮,姑爲連進,宜當云。此藥卽爲煎入之意,敢啓。傳曰,知道。
王世弟還宮後,政院·玉堂問安。答曰,知道。
有政。吏批,判書柳鳳輝進,參判李眞儒進,參議尹行敎在外,右承旨兪命凝進。兵批,判書李肇藥房進,參判朴熙晉陪衛進,參議呂必容進,參知鄭思孝未肅拜,左副承旨洪重禹進。
吏批啓曰,玉堂闕員,今當差出,而新錄中有罷散人,合有變通之道,何以爲之?敢稟。傳曰,別單書入。
又啓曰,玉堂闕員,今當差出,而擬望之人乏少,相避及未準限守令竝擬,何如?傳曰,允。
又啓曰,會寧府使,今當差出,而當品中無可擬之人,堂上·閫帥竝擬,何如?傳曰,允。
兵批啓曰,新除授鎭東萬戶鄭檝呈狀內,前任摠戎廳哨官時,褒貶居中,居中者之勿敍右職,自是法例,斯速入啓處置云。旣以司果,居中考,而擬差萬戶,有違格例,不可仍令赴任,改差,何如?傳曰,允。
吏批,趙翼命爲吏曹正郞,金始㷜爲校理,礪原君柱爲進賀正使,李夏源爲進賀副使,李重述爲進賀書狀官,李眞儒爲左副賓客,崔致重爲延豐縣監,崔道文爲咸鏡都事,吳命季爲監察,李潤身爲栗峯察訪,李徵休爲會寧府使,南泰徵單付宜昌君,李眞伋爲副校理,尹容爲副修撰,朴弼夔爲修撰,李重觀爲禮曹佐郞,柳綏爲江陵府使,尹聖時爲司僕正,柳汝霖單付兼春秋,左副賓客沈壽賢,右副賓客李眞儒,謝恩副使李夏源,今加嘉善。兵批,趙世望·金潝單付副護軍,金禹甲單付司正。
兪命凝,以迎接都監言啓曰,勅使入京第三日,大臣茶禮請行事,前已定奪矣。今日是勅使入京第三日,而王世弟來臨館所相値,大臣茶禮,則以無故日退行之意,敢啓。傳曰,知道。
又以迎接都監言啓曰,卽者差備譯官來言,上勅率家丁三人,上山亭眺望云矣,敢啓。傳曰,知道。
又以迎接都監言啓曰,勅使明日三田渡出往事,旣已發說矣。碑閣及道路修治之意,曾已分付於京畿監司處,而更爲發關申飭之意,敢啓。傳曰,知道。
又以迎接都監言啓曰,自前勅使三田渡往還後,都監郞廳,以上命,問安於勅使後,馳告政院矣。今亦依此擧行之意,敢啓。傳曰,知道。
又以迎接都監言啓曰,明日勅使出往三田渡時,臣一鏡,都廳成任,軍色郞廳沈周觀,雜物色郞廳柳徵龜,米麵色郞廳朴弼哲,依前例,以戎服隨往之意,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
柳萬重,以迎接都監言啓曰,昨日差備譯官來傳,勅使於二十一日,將欲回程之意,而無明白言及都監之事,故不卽啓稟矣。今日王世弟接見時,兩勅以二十一日回還事發說,而王世弟請留,則以留一日爲答云。臣等亦以前例,更爲勉留之意,敢啓。傳曰,知道。
洪重禹,以備邊司言啓曰,漢城判尹沈壽賢,素有宿病,今番以遠接使,僅僅往還,勢難卽復爲伴送之任。且漢城府,久無長官,事務積滯,委屬可慮,伴送使令該曹,以他無故人,差出下送,何如?傳曰,允。
柳萬重,以迎接都監言啓曰,臣等詣館所,使首譯請留,則勅使答以爲,請留勤懇,極爲可感,而旣已竣事之後,不可久留,欲於三田渡往還之翌日復路矣。王世弟來臨懇留,故不得已勉留一日,都監雖如是請留,決難更爲遲留云。臣等取考前例,則都監請留之後,例有近侍·大臣·中使次第請留之擧矣。前例如此,竝爲敢啓。傳曰,知道。
又以迎接都監言啓曰,明日勅使出往三田渡時,除飯俸,只以酒肴備待,率人數則大通官一員,次通官一員,家丁七名,小通事五名,堂上譯官三員,堂下譯官二員,捲帳譯官二員,淸學譯官二員,前排自旗一雙,軍牢四雙,羅將六雙,吹打手四雙,令旗四雙帶去云。依前例鋪陳,則自都監搬運,堂上以下員役,則自持飯往來事,竝爲分付于京畿監司及各該司之意,敢啓。傳曰,知道。
又以迎接都監言啓曰,明日勅使三田渡出往時,軍令初二吹隨時,三吹以巳初書出矣,敢啓。傳曰,知道。
又以弘文館言啓曰,新除授校理金始㷜,以書狀官,旣已還渡江,副校理李眞伋,時在慶尙道安東地,經筵入番事緊,請竝斯速乘馹上來事,下諭。修撰朴弼夔,副修撰尹容,竝卽牌招察任,何如?傳曰,允。
又啓曰,因弘文館草記,修撰朴弼夔,副修撰尹容牌招事,允下矣。闕門垂閉,待明朝出牌之意,敢啓。傳曰,知道。
又以兵曹言啓曰,今二十日文臣朔試射日次,而客使在館,依例不得設行之意,敢啓。傳曰,知道。
又啓曰,伴送使望單子入啓之後,備局變通草記始到,不得不隨卽捧入,而該曹之徑呈單子,雖出於錯認之致,先後倒次,不可無警責之道,吏曹當該堂上推考,何如?傳曰,允。
戶曹參判權以鎭疏曰,伏以,臣方膺使命,昨已辭階,今抵高陽郡,歸期未可以數月期。佐貳雖曰剩官,度支自是劇地,所兼摠管,尤是宿衛之地,不可一日曠員,敢將危懇,仰瀆宸嚴。伏乞聖明,特許照例,將本兼二職,一倂遞改,以便公私,不勝幸甚。答曰,省疏具悉。疏辭令該曹,稟處。
上在昌慶宮。停常參·經筵。
兪命凝啓曰,宰臣靑寧君沈承祖,館所問安進去下直。傳曰,知道。
洪重禹啓曰,小臣,勅使前請留事,館所進去下直。傳曰,知道。
又啓曰,備邊司郞廳,以大臣意來言,今日賓廳坐起日次,而議藥相値,不得來會云矣,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來聖體,若何?寢睡水刺,一向平常乎?大妃殿症候,夜間,復若何?十六味流氣飮,昨日畢進,而天突上頷下及左右邊浮高堅硬處,益有消減柔軟之效,寢睡水刺,亦復差勝乎?卽使醫女入診,詳察症候後,議定繼進湯劑,宜當。臣等終宵憂悶,敢此問安,竝爲仰稟。答曰,知道。無事。寢睡水刺平常,慈殿症候,已言于醫女。寢睡水刺,差勝後一樣,湯藥進御矣。
藥房再啓曰,伏聞醫女入診後來傳之言,大妃殿症候,天突上左邊浮高處差減,而柔軟與昨一樣,結喉與右邊浮高堅硬,還似微加,困惱昨午稍加。臣等與諸御醫及儒醫,反覆商議,則皆以爲,十六味流氣飮,去加入靑皮,一依入門方,加進三貼,宜當云。此藥卽爲煎入之意,敢啓。傳曰,知道。
以副修撰尹容牌不進罷職傳旨,傳于兪命凝曰,推考傳旨捧入。
兪命凝啓曰,臣承命馳往館所請留,則勅使以爲,昨日王世弟來見勉留,無異國王之親臨,不得已一日退行矣。今已竣事,歸意甚忙,雖荷懇留,實難更退行期云矣,敢啓。傳曰,知道。
又啓曰,宰臣靑寧君沈承祖,馳往館所問安,則勅使以爲,連日下問,不勝感激云矣,敢啓。傳曰,知道。
又啓曰,戶曹判書趙泰億,有稟定事,來詣請對矣。傳曰,引見。
又以迎接都監言啓曰,今日乃是空日,別茶啖依例排入之意,敢啓。傳曰,知道。
又以迎接都監言啓曰,卽者差備譯官來言,兩勅出去三田渡時,兒房守各二名,又爲率去云矣,敢啓。傳曰,知道。
又以迎接都監言啓曰,卽者勅使離發館所,出往三田渡之意,敢啓。傳曰,知道。
又啓曰,勅使三田渡回還後,都監郞廳,以上命問候,則以爲,俺等無事往返,而有此下問,極爲感激云矣,敢啓。傳曰,知道。
又以迎接都監言啓曰,卽者勅使,自三田渡,來入館所矣,敢啓。傳曰,知道。
又以迎接都監言啓曰,大臣茶禮,以無故日退行事,前已定奪矣。明日是無故日,大臣茶禮請行之意,敢啓。傳曰,知道。
又以迎接都監郞廳,以右議政意啓曰,臣承命來詣館所,使差備譯官,傳言勉留之意,則勅使以爲,日昨王世弟懇辭勉留,不得不留一日矣。今又遣大臣,請留甚勤,不敢孤負盛意,謹當加留,而卄三是月忌,不得已留兩日,卄四則決意登程,歸奏國王,願勿更爲請留云。前日郊迎代行一款,依其所言書給事,命下矣。別紙淨寫持來,欲爲入給,則以爲,國王,旣已親行受勅之禮,今不必書給,還爲持去云,故不爲入給。臣則退歸直次,而彼雖以更勿請留爲言,依前例明日遣中使,一番更請,似不可已,敢啓。傳曰,知道。
又以迎接都監言啓曰,卽者大臣,來詣館所,使差備譯官,傳言請留之意,則勅使以爲,日昨王世弟懇辭勉留,不得不留一日矣。今又遣大臣,請留甚勤,不敢孤負盛意,謹當加留,而卄三是月忌,不得已留兩日,卄四則決意登程,歸奏國王,願勿更爲請留云。前日郊迎代行一款,依其言書給事,命下矣。大臣別紙淨寫持來,欲爲入給,則以爲,國王,旣已親行受勅之禮,今不必書給云,故不爲入給,大臣仍爲退歸直次之意,敢啓。傳曰,知道。
又以吏曹言啓曰,卽接長興庫牒呈,則本庫入直假官惠民署敎授金世瑜,無緣闕直,汰去,何如?傳曰,允。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
柳萬重啓曰,都摠府郞廳來言,闕內各處,入直軍兵,夜巡檢云矣,敢啓。傳曰,知道。
甲辰三月二十日巳時,上御時敏堂。戶曹判書趙泰億請對入侍時,戶曹判書趙泰億,右承旨兪命凝,假注書金禹甲,事變假注書趙鏛,記事官曺命敎·尹尙白。趙泰億進伏曰,勅使非久當還矣。大通官密贈事,自有前例,一大通官則九百兩,二大通官八百兩,次通官各贈三百兩,此乃規例,故今日敢來請對矣。右議政李光佐,在藥院招臣,臣往見,則以爲,今番迎勅時,上候不寧,故不得郊迎,館所擧動,王世弟亦旣代行矣。郊送一節,當爲稟定,而方在藥院,大妃殿進御之藥,旣盡進御,新進之藥,當爲議定,故不得請對。自前大臣有故,則自都監或有稟定之規云,故敢來奏達矣。郊送一節,有下敎,然後當爲擧行,而風日不佳,氣候不寧,則不得爲之乎?上曰,然矣。泰億曰,然則王世弟代行乎?上曰,依爲之。出下敎泰億曰,勅使,昨日王世弟請留,故不得已爲留一日,今日承宣請留而不聽,自前有遣大臣·中使,請留之規矣。大臣請留及大臣茶禮,亦當次第行之,而昨日王世弟擧動,故不得爲之,大臣雖在藥院,勅使接待,事體亦重,前例難廢。今日暫時出往,擧行而歸,似宜矣。上曰,依爲之。出定奪泰億曰,地部一年經費,必有十萬石,可以支用,而昨年因湖西之過給災結,今年稅入,又不滿十萬石,言念前頭,誠爲悶慮。臣方待罪籌司之任,考見文書,則自經理廳,還報備局米,散在於全羅道南原·泰仁·格浦鎭者,數將五千七百餘石,而年年取耗成冊,報來備局矣。此米在本司,無甚緊用,自地部送船運來,以補經用,何如?上曰,依爲之。出擧條兪命凝曰,郊外送勅,王世弟代行事,旣已定奪,當出於擧行條件矣。上無發落。命凝曰,開春已久,視事,當爲取稟,而不但近來日氣陰寒,自上方在侍湯中,更觀前頭,取稟之意,敢達。上曰,依爲之。出定奪
上在昌慶宮。停常參·經筵。
兪命凝啓曰,小臣館所問安進去下直。傳曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來聖體,若何?寢睡水刺,一向平常乎?大妃殿症候,夜間,復若何?十六味流氣飮,昨日連進,而天突上頷下及左右邊浮高堅硬處,益有消減之效,右邊疼氣,亦復差減,而寢睡水刺,漸向差勝乎?卽使醫女入診,詳察症候,宜當。臣等終宵憂悶,敢此問安,竝爲仰稟。答曰,知道。無事。寢睡水刺平常,慈殿寢睡水刺差勝,諸症候,已言于醫女,湯藥進御矣。
兪命凝啓曰,臣承命馳往館所問安,則勅使以爲,昨日遣大臣請留,今又遣近侍下問,不勝感激云矣,敢啓。傳曰,知道。
蔡成胤啓曰,今月二十二日,祿都目政事爲之之意,敢啓。傳曰,知道。
又以弘文館言啓曰,修撰朴弼夔,副修撰尹容疏批已下,竝卽牌招察任,何如?傳曰,允。
又以迎接都監言啓〈曰〉,郊外送勅,王世弟代行事,榻前下敎矣。依前例茶禮備待之意,分付司饔院及各該司,何如?傳曰,允。
又以迎接都監言啓曰,卽者差備譯官來言,一大通官,率其家丁,上山亭,鳥銃擇執次試放云矣,敢啓。傳曰,知道。
又以迎接都監言啓曰,卽者差備譯官來言,上勅以爲,鳥銃試放次,善放砲手招入云矣,敢啓。傳曰,知道。
藥房口傳啓曰,卽伏聞醫女入診後來傳之言,大妃殿症候,天突上左邊浮高處,差減柔軟後一樣,結喉及右邊浮高堅硬,復爲少減,疼氣亦少減,困惱之候無加。諸醫等皆以爲,十六味流氣飮連進,宜當云,此藥卽爲煎入之意,敢啓。傳曰,知道。
蔡成胤,以迎接都監言啓曰,卽者大臣,來詣館所,請行茶禮矣,敢啓。傳曰,知道。
又以迎接都監郞廳,以右議政意啓曰,臣承命來詣館所,先呈御帖後,使差備譯官,請行茶禮,則勅使以爲,日昨王世弟來臨,行茶禮,今又遣大臣,請行茶禮,至爲感激,而俺等積勞甚憊,難於出待,行禮床排入送云,故床排,卽爲分入各房後,臣則退歸直次之意,敢啓。傳曰,知道。
又以迎接都監言啓曰,卽者大臣,使差備譯官,先呈御帖後,請行茶禮,則勅使以爲,日昨王世弟來臨,行茶禮,今又遣大臣,請行茶禮,至爲感激,而俺等積勞甚憊,難於出待,行禮床排入送云,故床排卽爲分入各房後,大臣退歸直次矣,敢啓。傳曰,知道。
以修撰朴弼夔,副修撰尹容牌不進罷職傳旨,傳于蔡成胤曰,推考傳旨捧入。
蔡成胤,以迎接都監言啓曰,勅使處所給禮單馬,時未被執矣。卽者差備譯官來言,副勅先執一匹,牽立於廳上,辟去左右,閉戶獨看云矣,敢啓。傳曰,知道。
又以迎接都監言啓曰,差備譯官來言,副勅上山亭,所執禮單馬,騎而馳騁云矣,敢啓。傳曰,知道。
又以迎接都監言啓曰,卽者差備譯官來言,上勅持千里鏡上山亭,而副勅亦爲同上云矣,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
洪重禹,以刑曹言啓曰,日昨平安道放未放狀回啓稟秩中,碧潼郡流三千里定配罪人趙尙達·洪處龍兩人,罪名甚重,固當仍配,而回啓書入之際,兩名落漏,臣不能檢察,有此闕誤,臣不勝萬萬惶悚,伏地待罪,而罪人趙尙達·洪處龍等段,仍配之意,分付本道,何如?傳曰,允。
吏曹參判李眞儒疏曰,伏以,臣於頃日,猥上辭本,乞解本兼諸任,而仰恃慈覆之天,悉暴肝膈之悃,首尾縷縷,反復哀籲,初非虛辭例讓之比,而及承聖批,乃以從速察職爲敎。臣於是,情窮勢蹙,實無以自措也。噫,銓部亞席,是何等要地,國子長官,是何等雅望也?前輩名臣之各當其一任者,猶且逡巡而退避,況以臣庸才蔑學,一身而兩兼?今日朝廷,雖曰乏人,歷數簪紳,地望才具之允合於兩任者,非止一二,臣獨何人,敢自兠攬,視若固有,妨賢路而駭物情哉?仍念臣改紀以來,超躐太驟,朞月之間,荐占金玉,重以門戶隆顯,竝列華膴,履滿之戒,招損之憂,日凜凜于中。雖閑官散職,亦自知懼,況銓衡之要,又況臯比之重乎?臣縱不能長往遠引,追古人知足之訓,固宜辭尊辭內,隨分斂跡,稍避炎炎之途,以思自全之義,在聖上曲成之道,亦宜不枉微志,終始其惠。豈可强之以匪據,益之以重擔,一向驅策,不少裁量,上累器使之明,下招負乘之災也哉?矧今世道漸降,士趨日壞,庠序之間,禮讓無聞,縫掖之類,紛鬧成習,雖使學優望重者,專責以敎胄之任,猶患難副。今以如臣無似,兼管而竝治之,欲望其成效,徒見其自取顚敗,無益於國事,此臣所以苦口力辭,必以鞶褫爲期者也。臣於本職出肅之後,卽宜陳章乞免,而候班政席,日無暇及,今始控籲於天地父母之前。伏乞聖明,諒事體之乖宜,憫情勢之難强,先遞臣兼帶國子之任,以安微分,以重官方,不勝萬幸。答曰,省疏具悉。卿其勿辭,從速察職。
修撰朴弼夔疏曰,伏以,臣少也失學,晩倖竊科,徒藉世蔭,猥玷榮塗,前後踐歷,已踰涯分,尋常愧懍,若隕淵谷。不意玆者,又忝瀛選,量才不稱,匪榮伊懼,臣是何人,獲此異恩?夫玉署之職,地分淸切,出入經幄,責君德之成就,論思近密,備前席之顧問,苟非宿儒,莫膺是選,如臣蔑學,豈宜苟充?且今館堂之錄,雖極一時之選,而第其年少才望者,尙有遺珠之歎。顧此摧頹空疎者,徒竊濫竽之譏,自省猶愧,人謂斯何?抑臣積年虛泄,已成痼疾,調將少失,劇歇無常。雖係宂官,尙難陳力,況叨邇列,有妨昵侍,持被禁直,亦無其望。藉令臣眞有才學之允合,又無館選之可嫌,以此病狀,曷堪强策?所以不避煩籲,必欲力辭者也。玆於天牌之下,分義是懼,不敢坐違,謹此隨詣,而所叨新除之職,固已自劃於心。咫尺天陛,末由入謝,敢將短疏,悉暴危悃,徑還私次,祗竢嚴誅。伏乞聖明,亟削臣職,以重榮選,仍命選部,勿復檢擧,以靖私義,不勝萬幸。答曰,省疏具悉。爾其勿辭,從速察職。
副修撰尹容疏曰,伏以,如臣無似,頃叨言責之職,不量時宜,粗效刺擧之義,而一言纔脫,怨謗朋興,或疏或啓,群起竝攻,以臣爲的,而衆鏑叢之。只知信心而行,自速一身之顚沛,縱有願忠之念,不見同朝之諒察,而徒使臺議,轉激於擠排,國體重傷於紛爭,究厥所由,罔非臣故。譴罷薄罰,未足以少塞其罪,杜門省愆,惟自恧蹙而靡容,不意滓穢之賤蹤,猥玷瀛館之極選,恩敍特降,除命繼下,畀之以侍講論思之任,臣於是,聞命驚愧,不知所以自措也。臣本不學蔑識,無足比數,幼時課讀,未嘗通熟於經史,晩來科業,徒事剽竊於字句,不過空疎蔑裂而止耳。金華一步,非臣所可擬足,而況今彈墨未乾,非議猶騰,宿硏舊踐,尙難承當,則豈敢於新叨嵬榮之日,不思物議之恭竢,揚揚冒出,以重辱䆳嚴之地乎?以此情地,以此廉義,實無一分進身之路。嚴召之下,未克祗承,慢蹇之罪,無所逃也。露章請譴,冀伏嚴誅,惶隕之極,宜不敢更及他說,而第臣向來所遭,旣極非常,終不可默無一言,略此申暴,附陳疏末,惟聖明之垂察焉。噫,語涉名官,則謂咈公議,事關宰臣,則謂非常情,以論人平生,爲言者之大罪案,不分虛實,勒歸之於不襯之科,則彼李廷弼之啓,都無着落,不成言議,固何足呶呶較爭?而若朴泰恒之疏,則一篇張皇,專爲李師尙地,極意奬詡,費力營救,直驅臣啓於杜撰構誣,而因以逐段發明,信如其言,是臣陷人也。臣雖無狀,猥受殿下耳目之寄,何敢以疑似未詳之事,輕論宰執,自取陷人之目哉?夫師尙前後居官,固多醜穢之謗,而臣啓之特擧數條,蓋取其所聞明的,不啻若耳記目覩者耳。臣請就泰恒之所發明者,復說其詳,以證前言之非誣。泰恒之疏,有曰,師尙,自慶州而授湖藩,繼遷松留·大諫,未滿一月,三遷其職。元無邸吏之下去,安有妖妾之求索?若使不知者,外面泛看,則其言似然,而第作牌邸吏,從以求索,正在於旣除湖藩之後,未遷松留之前,則作牌不過霎時事也。何論日字,而其後遷職,雖至十百,亦無關於玆事之虛實,而至於韓瑾之名登別薦,猶謂之吏材例薦者,何其誤耶?瑾,不義人耳。黷貨殖財,惟利是趨,而多設酒肉,曲事宰臣,人之嗤點,固已久矣,而頃當彼國之有故,宸憂正切於北顧,廟謨方急於得士,另擇擧主,各薦人才,而師尙,乃敢以一鄙瑾應命,以酬醉飽之小惠,此不可謂無負我殿下仄席之求,而今之救師尙者,乃反爲之辭,告君之言,不嫌爽實,是豈平日所望於老臣者哉?若欲知其爲別薦,而非吏薦,則備局之薦錄,一按足矣。至若贜物之被督,則幕裨所遭,其亦厄矣。旣有密受於主將,旋爲見賣於京賈,及歸還推,殆同壑舟,督責自如,應副無路,奔走假貸,艱難充償之狀,臣嘗目擊,而爲幕裨愍之,爲師尙鄙之。若使泰恒,知臣之所知,見臣之所見,則亦必同惡其所惡。然則泰恒其將謂師尙,爲之耶,不爲之耶?噫,凡此數事,決非士大夫淸修之行,則雖以貪鄙二字,歸之師尙,不是過語矣。設令臣言,過於論人,非有私好惡,而亶出於有懷無隱之義,則雖有意見之不同者,一言可否,斯亦足矣,而今乃不然,臺閣之臣,紛然齊起,一斥再斥,至於三四斥,斷斷不已,而於其本事,都無摸捉辨白之端,輒提題外之事,游辭救解曰,師尙能討逆。噫,臣若斥師尙以討逆不嚴,則諸臺之言,無怪如此。顧臣所論,只在於貪鄙,而乃以討逆一事,欲掩平生貪鄙之跡。然則討逆者,雖有大段過惡,居臺閣者,終不可以一言論斥耶?至若下段所謂士夫用意,不當若是云者,誠未知何所指而發也。其辭鄙俚,太不似長者之言,不亦異乎?臣不揆愚忘,粗有論列,自取無限狼狽,此莫非平日言議,不能見信於同朝之致,尙誰咎哉?顧今所叨新除,地望自別,責任甚重,決非顓蒙如臣,所可堪承,而況此情勢窮蹙,尤無冒進之理,玆敢冒萬死,哀籲於宸嚴之下。伏乞聖明,亟命鐫削臣新授職名,以重榮選,以靖私義,千萬幸甚。答曰,省疏具悉。意外人言,何足深嫌?爾其勿辭,從速察職。
上在昌慶宮。停常參·經筵。
辰時,日有兩珥。
下直,陜川郡守李萬維。
柳萬重啓曰,宰臣東恩副正榑,館所問安進去下直。傳曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來聖體,若何?寢睡水刺,一向平常乎?臣等久未入診,今日率諸醫,趁早入診,詳察聖候,議定丸劑繼進當否,宜當。大妃殿症候,夜間,復若何?十六味流氣飮,昨日連進,而天突上頷下及左右邊浮高處,益有消減之效,寢睡水刺,漸向差勝,困惱之候,亦復漸減乎?卽使醫女入診,詳察症候,宜當。臣等終宵憂悶,敢此問安,竝爲仰稟。答曰,知道。無事。寢睡水刺平常,慈殿寢睡水刺差勝,湯藥進御,諸症候,已言于醫女矣。
藥房再啓曰,臣等入診退出後,與諸御醫及儒醫,反復商議,則以爲,聖候感冒泄瀉,差勝屬耳,其在調和脾胃之道,不宜連進藥物,前進加減滾痰丸,今姑停進,數十日更觀聖候,議定繼進當否,宜當云,惶恐敢啓。傳曰,知道。
蔡成胤啓曰,宰臣東恩副正榑,馳往館所問安,則勅使以爲,連遣宰臣下問,不勝感激云矣,敢啓。傳曰,知道。
又以弘文館言啓曰,修撰朴弼夔,副修撰尹容,昨日違牌,旣有只推之命,更爲牌招察任,何如?傳曰,允。
以修撰朴弼夔,副修撰尹容牌不進罷職傳旨,傳于蔡成胤曰,推考傳旨捧入。
以京畿監司狀啓,驪州居兩班元命恒妻辛氏等四人燒死事,傳于李翊漢曰,燒死人等,令本道恤典擧行。
藥房口傳啓曰,卽伏聞醫女入診後來傳之言,大妃殿症候,天突上左邊浮高處,差減後一樣,而結喉堅硬及左邊浮高,復爲少加,疼氣亦微加,困惱之候無加。諸醫等皆以爲,十六味流氣飮,今姑連進,宜當云,此藥卽爲煎入之意,敢啓。傳曰,依爲之。
有政。吏批,行判書柳鳳輝進,參判李眞儒進,參議尹行敎在外,右副承旨柳萬重進。兵批,判書李肇進,參判朴熙晉病,參議呂必容進,參知鄭思孝呈辭受由,同副承旨蔡成胤進。
吏批啓曰,新除授江陵府使柳綏呈狀內,老母今年七十,宿病沈劇,萬無嶺外將往之勢,卽速入啓處置云。柳綏老母,病勢沈劇,旣不得將往,則有難强令赴任,依例罷黜,何如?傳曰,允。
兵批啓曰,忠淸水使,今當差出,而擬望之人乏少,守令竝擬,何如?傳曰,允。
吏批,金始煥爲工曹判書,趙趾彬爲副校理,具命圭爲兵曹正郞,李明彦爲副提學,金尙星爲持平,權世恒爲江陵府使。
兵批,崔光震爲僉知,崔震龍爲武兼,魚必遠爲大丘營將,尹光殿爲鎭東萬戶,趙儆爲忠淸水使,朴世楨爲同知,朴泰恒·李夏源單付副司直,趙錫命單付副司果,尹光天·宋圍緯·吳光運·朴宗潤·申正模·韓德厚·柳謙明·李知聖·韓啓震·金應福·李時沆·權賅·李根·權扶·鄭彦儒·權顈·權䞇·黃沈·尹宗臣·尹暈貞·姜必龜·金浩·崔益秀·李行敏·李馨登·金聖鎔·李麟興·鄭惟一·李日躋·鄭弘濟單付副司果,槐院參下陞六事承傳。
蔡成胤,以迎接都監言啓曰,今日乃是空日,別茶啖依例排入之意,敢啓。傳曰,知道。
又以迎接都監言啓曰,卽者差備譯官來言,上勅所擇執鳥銃,使家丁上山亭試放云矣,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
蔡成胤,以弘文館言啓曰,新除授副提學李明彦,以冬至使臣,旣已還渡江,經筵事緊,請斯速乘馹上來事,下諭。副校理趙趾彬,卽爲牌招察任,何如?傳曰,允。
甲辰三月二十二日巳時,上御時敏堂。藥房入診入侍,都提調李光佐,提調李肇,副提調李萬選,記事官尹志,記事官曺命敎,記事官尹尙白,上西向坐,諸臣入伏訖。光佐進曰,受勅勞動之後,尙未入侍,下情不勝憂慮。數日來聖體,若何?大妃殿症候,五六日間,少似差減,而猶且間日進退,姑無日勝之效,卽今症候,亦何如?上曰,一樣。光佐曰,中宮殿氣候,何如?上曰,無事。光佐曰,王世弟氣候,何如?上曰,平穩。光佐曰,醫官等診脈,何如?上曰,唯。醫官權聖徵診脈曰,脈候左三部似沈,而不至大段帶數,右寸關帶數之中,關脈暫數矣。光佐曰,旣以診察入侍,雖甚惶恐,臣等及醫官,竝瞻望,何如?上曰,依爲之。方震夔診脈曰,脈候左右寸關沈數,而比前無加,玉色和平矣。許坫診脈曰,脈候左右調均,皆無力,而右寸關脈暫數,亦不至大段,玉色似爲少瘦矣。權聖揆診脈曰,脈候左右三部安靜,右三部比左邊,微似洪闊,帶數之氣,視前似減,而瞻望玉色,則紅潤之氣,不如前日矣。金壽煃診脈曰,脈候左三部寸關帶闊,右三部寸關似沈,玉色似少瘦矣。任瑞鳳診脈曰,脈候寸盛尺弱,時氣脈法,勢固然矣。兩尺闊氣,比前差勝,玉色亦和平矣。光佐曰,臣於近日,連數次瞻望玉色,則今日比數日前,似有潤澤之色,而大抵天顔,比前似瘦,元氣自覺其不如前日乎?上曰,不然矣。光佐曰,水刺進御,無加減乎?上曰,無減矣。光佐曰,大便如常放下乎,或潤滑乎?上曰,如常矣。光佐曰,近來引飮之候,頻歇,何如?上曰,無引飮事矣。肇曰,近來丸劑停進,已多日矣。今雖停藥,氣力無所損乎?頃進南極丹時,以有效爲敎矣。今則停藥雖久,與前一樣乎?上曰,一樣。光佐曰,醫官不能盡數入侍,退歸本院,當與諸醫,商議丸劑停進當否,以啓辭,仰達矣。
光佐所啓,國家凡於都監之設,待其竣事,提調以下,輒使書啓,施以恩例,是列朝之所通行,上年春,設錄勳都監,事旣完畢,行會盟之禮矣。其後未有書啓之命,今已經年,此係恩典,自下固不敢仰請,而第念玆事,與他有異,且儀軌廳,仍置堂郞,以待書啓之下,方爲成置儀軌云,故敢此陳稟。或使之依例,書啓乎?惶恐敢達。上曰,依爲之。諸臣以次退出。
上在昌慶宮。停常參·經筵。
昭獻王后忌辰齋戒。
李翊漢啓曰,小臣館所問安進去下直。傳曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來聖體,若何?寢睡水刺,一向平常乎?大妃殿症候,夜間,復若何?十六味流氣飮,昨日畢進,而天突上頷下及左右邊浮高處,更有消減之效,右邊疼氣,比昨差減,而寢睡水刺,漸向差勝,困惱之候,亦復漸減乎?卽使醫女入診,詳察症候,議定繼進湯劑,宜當。臣等終宵憂悶,敢此問安,竝爲仰稟。答曰,知道。無事。寢睡水刺平常,慈殿寢睡水刺一樣,諸症候,已言于醫女,湯藥進御矣。
藥房再啓曰,卽伏聞醫女入診後來傳之言,大妃殿症候,天突上左邊浮高處,差減後一樣,結喉堅硬,右邊浮高,與昨別無加減,疼氣與困惱之候無加。臣等與諸御醫及儒醫,反復商議,則皆以爲,十六味流氣飮,今姑停進,開氣消痰湯,依本方連進三貼,宜當云。此藥卽爲煎入之意,敢啓。傳曰,知道。
李翊漢啓曰,臣承命馳往館所問安,則勅使以爲,早遣近侍下問,不勝感激云矣,敢啓。傳曰,知道。
柳萬重,以兵曹言啓曰,今此勅使回還時,王世弟詣慕華館送勅時,本曹騎馬四十匹內,除病傷,各差備應把之數,無以推移,依迎勅時依,京畿驛馬限九匹補把,以充不足之代事,本道監司處,分付,何如?傳曰,允。
兪命凝,以迎接都監言啓曰,今日乃是空日,別茶啖依例排入之意,敢啓。傳曰,知道。
又以迎接都監言啓曰,卽者差備譯官來言,副勅上山亭,禮單馬,親自騎試擇執云矣,敢啓。傳曰,知道。
又以迎接都監言啓曰,昨日禮單銀入給,則勅使以所持來稱子稱之,每百兩欠縮,至於六兩之多,差備譯官輩,據例爭執,則兩勅怒甚,閉戶深臥,通官輩亦不許入見。雜色物種,過半使之折價,價本多少,爭詰不已,應捧物件,竝不許捧。馬匹親自騎試,皆令退送,其中見執之馬一匹,經夜之後,亦爲退斥。行期在明,而凡事之不順如此,誠爲可慮。方令差備譯官等,隨便周旋,俾速了當事,申飭之意,敢啓。傳曰,知道。
藥房口傳啓曰,大妃殿水刺,一向厭進,諸醫等以爲,杏仁粥,不無行氣之效,進御,宜當云。自本院今日爲始,煮入之意,敢啓。傳曰,知道。
兪命凝啓曰,明日郊外送勅時,大臣當爲進去,而右議政李光佐,方在藥院直宿中,何以爲之?敢稟。傳曰,進去。
又以侍講院言啓曰,王世弟郊外送勅時,酬酢說話,自本院出草,往議于大臣,別單書入之意,敢啓。傳曰,知道。
蔡成胤,以迎接都監言啓曰,卽者差備譯官來言,上勅率家丁二人,上山亭,墻上所坐之鳶,上勅親自放銃卽中云矣,敢啓。傳曰,知道。
又以迎接都監言啓曰,今番兩勅之需索猥多,故嚴飭譯舌,使之周旋,而日已向暮,尙未停當。明日軍令及牌文發送與路程記,竝爲擔閣,時方十分申飭於譯舌輩,而事多可慮,恐有怱急之患,辭緣敢啓。傳曰,知道。
又以迎接都監言啓曰,上·副勅處例給禮單馬四匹,今始擇執矣,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
兵曹判書李肇疏曰,伏以,臣迂愚空疎,百事無所通曉,卽通朝之所共知。向來朝著草創,誤恩荐及,因復承乏苟充,要務重地,無不管攝。臣逃遁無路,因仍冒當,夙夜憂懼,寢食靡安。昨者又以臣,差下宣惠廳提調,臣之本職,方主本兵,又兼將任,已掌國之戎政矣,今又兼管惠局,則又掌國之財賦矣。談者每言國家重任,必曰錢穀甲兵,夫以一人之身,兼治此兩事,雖古之才德兼備者,蓋亦難之。此豈可擬議於如臣者哉?不問其才具之如何,惟以資秩用人,爲近來之痼弊,庶事之不理,莫不由此。至於今日所以處臣,而其乖謬極矣。臣蒙被兩朝之陶甄,冥升至此,臣之一身,已非己有,筋力所及,竭蹶效勞,非敢有毫分愛惜者,只是才分之所不逮者,雖欲自强,末由也已。臣之從前踐履,無非僥冒,至於錢穀之任,未嘗經歷。況今所冒,最是劇地?以此責臣,有若任瞽者以辨物,且以臣薄劣,兠攬諸司,又復加益之,雖弊精竭力,日夜奔馳,多見其不自量,祗取顚躓矣。虛帶職名,隨處尸素,一事了無所措,此豈但臣之不幸?其所以病國者,又將如何?且本廳,雖以權設衙門,相避之法,不得行焉。然三公旣兼管,度支亦例兼,而於臣,皆有應避之嫌,管攝文簿之間,終不無嫌礙之端,亦有所不能自安者,此又臣不敢遽然應命者也。伏乞聖明,俯諒臣才地之終難堪任,察臣辭遜之出於衷曲,亟許遞改臣惠局兼帶,以重國事,以安私分,不勝幸甚。答曰,省疏具悉。卿其勿辭,從速察職。
行副司直洪萬朝疏曰,伏以,臣頃蒙朝家之謬恩,至有侍從父加資之命,臣感激恩數,宜卽祗肅,而自前冬以來,老病添痼,委頓床席,轉側須人,無計起動,稽謝累月,一味惶悚矣。適於此際,慈聖違豫,聖候未寧,百僚憂遑。庭班日設,在臣分義,不敢一向偃息,始於日昨,不計筋力之難强,扶病趨造於諸臣之後,一以爲承聞起居之地,一以爲趨謝恩命之計矣。臣於退出之後,追聞一二重臣,謂臣以一事,疊蒙恩典,曾無前例,有所酬酢於候班云。蓋臣七十,已以侍從父陞資爲嘉義,而又於八十,有此進階崇祿故也。臣聞來不勝瞿然慙恧之至。若使臣早知此事之曾無前例,而始於臣身有之,則固當陳章力辭之不暇,何敢徑先出肅,以招人譏議哉?此莫非臣老悖昏謬之致也。伏乞聖明,亟令銓曹,還收臣新授資級,以重名器,以安私分,不勝幸甚。答曰,省疏具悉。卿其勿辭,從速察職。
上在昌慶宮。停常參·經筵。
昭憲王后忌辰。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審夜來聖體,若何?寢膳之節,一向平常乎?大妃殿症候,夜間,復若何?開氣消痰湯,昨日進御,而天突上頷下及左右邊浮高處,更有消減之效,右邊疼氣,比昨差減,而寢睡水刺,漸向差勝,困惱之候,亦復漸減乎?卽使醫女入診,詳察症候,宜當。臣等終宵憂悶,敢此問安,竝爲仰稟。答曰,知道。無事。寢睡水刺如常,慈殿寢睡水刺一樣,諸症候,已言于醫女,湯藥進御矣。
藥房口傳啓曰,卽伏聞醫女入診後來傳之言,大妃殿症候,天突上至頷下及左右邊浮高,比昨有加,疼氣與困惱之候無加,諸醫等皆以爲,開氣消痰湯,今日姑爲連進,以觀明日症候,宜當云。此藥卽爲煎入之意,敢啓。傳曰,知道。
洪重禹啓曰,宰臣右尹李森,館所問安進去下直。傳曰,知道。
蔡成胤啓曰,小臣勅使處問疾次,館所進去下直。傳曰,知道。
又啓曰,宰臣右尹李森,馳往館所問安,則勅使以爲,早遣宰臣下問,不勝感激,俺等無事支過云矣,敢啓。傳曰,知道。
又啓曰,左承旨李翊漢,以守令·方伯春分後挈眷,有違法例,陳疏論列,而未及承批之前,大臣以夫馬還送更來,亦涉有弊,今番則使之挈眷,後勿爲例之意陳白,榻前蒙允,故守令·方伯,因朝令旣盡挈歸之後,李翊漢疏批始下,而以疏辭得宜,可不採施爲敎,而今無擧行事矣,敢啓。傳曰,知道。
又啓曰,臣承命馳往館所問疾,則勅使以爲,昨日觸風,氣甚不平矣。今日則差減,而遣近侍下問,不勝感激云矣,敢啓。傳曰,知道。
又以迎接都監言啓曰,卽者差備譯官來言,通官等請出軍令於勅使,則勅使使家丁推出,不許入見,軍令亦不肯書出。今日發程,有未可必,前路支供凡事,將不免狼狽,誠爲可慮,而今日不果出去,則係是空日,別茶啖依例排入之意,敢啓。傳曰,知道。
又以迎接都監言啓曰,卽者差備譯官來言,上勅送言於副勅,將出軍令,則副勅以爲,頭疼不可作行,上勅亦以爲,副勅不出,吾不可獨行,明日當作行云。此出於溪壑未充之致,而一日留滯,爲弊不貲,凡事轉益悶慮。但彼旣稱頭疼難行,則似當有別爲問疾之擧,令政院稟旨擧行之意,敢啓。傳曰,知道。
又啓曰,因迎接都監草記,副勅處別爲問疾事,令本院稟旨擧行事,命下矣。取考日記,則癸卯春勅使在館時,有問疾之例,而翌日問安承旨兼行,無別送之事矣。今番彼旣以病爲辭,而明日退行云,則似當有趁今日問病之擧,何以爲之?敢稟。傳曰,依爲之。
又以迎接都監言啓曰,卽者差備譯官來言,上勅無端發怒,出坐北退,還入房中之際,所懸玉燈,觸墮破碎云矣,敢啓。傳曰,知道。
又以迎接都監言啓曰,兩勅處應給禮單及都求請物種,纔已計給,而通官等始爲入請軍令,則答以爲明朝議定云,似是別求請多寡,尙未停當之致,如是遷就,誠爲悶慮之意,敢啓。傳曰,知道。
柳萬重,以迎接都監言啓曰,勅使明日回程,軍令初吹寅時,二吹卯時,三吹辰時書出,而自館所,至慕華館,以轎子作行云矣,敢啓。傳曰,知道。
又以迎接都監言啓曰,勅使回程牌文,以二十五日辰時書出,爲先發送之意,敢啓。傳曰,知道。
又以迎接都監言啓曰,勅使回還路程記書出,而二十五日過弘濟站,碧蹄中火,坡州止宿,發京第十二日,當到義州。以此分付伴送使及京畿開城府兩西監司處,何如?傳曰,允。
又以迎接都監言啓曰,勅使回還時,弘濟院以過站磨鍊,故大臣承旨不爲出往之意,言于通官,則答以別無出往之事云矣,敢啓。傳曰,知道。
又以迎接都監言啓曰,明日王世弟郊送之意,使差備譯官,傳言于勅使,則答以王世弟,又欲遠臨郊餞,不勝感謝云矣,敢啓。傳曰,知道。
答右承旨金始慶疏曰,省疏具悉。爾其勿辭,調理察職。
答右承旨李翊漢疏曰,省疏具悉。疏辭得宜,可不採施焉?勿辭察職。
金始慶,伏以,賤疾阽危,無望供仕,冒上辭章,未蒙恩許,至以調理察職爲敎,臣不勝感泣悶蹙之至。自惟蟣虱小臣,受此渥恩,如有一分自力之勢,卽當忍死出肅,少伸分義之萬一,而顧臣所患,源委深痼,種種穢惡之症,不敢一一溷陳,而卽今最所憫急者,頭疼不止,目眩特甚。寒襲則身束而氣縮,熱升則痰塞而喘急,飮啖全却,眞元大虛,奄奄懍懍,若不保朝夕。醫云,此是傷寒彌留之重,衰謝之年,得此疾者,最爲難治。假令臣幸而復延殘喘,顧此危兆敗形,非旬月間所可調治而得甦也,決矣。自非然者,臣雖無狀,當此藥院直宿,上下焦遑之辰,其何敢一向言病,不卽趨造,甘自陷於辜恩廢義之誅哉?臣自承調理之批,數日醫治,多般將攝,而罔見分效,症勢一樣,稽謝恩命,萬分惶悚。更陳危懇,見阻未徹,繼尋長單,亦不許捧。院僚旣知臣病重實狀,則今於候班日設,客使垂到之時,固宜卽速變通,無令公私俱窘,而不此之爲,又煩請牌,臣實未曉也。在前如此之時,朝臣之有實病難强者,自本院稟啓變通,亦何限,而獨於臣,不少諒貸,尙靳變通,臣之一身狼狽,固不足恤,而其於事體之未安,何哉?臣之病狀,如是危篤,嚴召之下,又未祗赴,違慢之罪,萬殞猶輕。聖度天大,輒靳例罷,臣是何人,荐被殊私,至於此極?惶感益切,措身無地。累次煩瀆,極知猥悚,而床簀縷命,轉動無路,不得不瀝盡肝血,復此疾聲哀籲於天地父母之前。伏乞聖慈,特加矜憐,亟賜鐫免,以卒生成之澤,仍治臣積逋之辜,以警具僚,不勝幸甚。
李翊漢,伏以,臣於病伏中,得伏見備局草記,以本院之不卽稟啓變通安岳郡守事,至有當該承旨推考之罰,臣誠惶慙之至。都承旨旣已呈辭受由,則臣當爲代房,而緣臣呈辭在家,致令僚員替受問備之罰,臣旣是當該,則其敢曰,以適未仕進,推諉於僚席,獨爲晏然於職次乎?伏乞聖明,亟治臣溺職之罪,俾安私分,不勝幸甚。臣於引罪之章,不宜贅陳他說,而第於昨日憲府之啓,竊有所未曉者。凡監司·守令之春分後秋分前,不得挈眷,自是國朝常綱,其來已久,堅如金石。各邑夫馬之弊,前後何限,而未嘗以此,有所撓改。雖云有己卯已行之例,此不過一時之特敎,而不可以此,每每爲例,仍爲遵行也,明矣。今此臺臣所論,雖慮夫馬之有弊,而畢竟歸趣,終至於廢壞三尺之常典,則自今以後,春分秋分之法,其將擔閣而不行耶?其在守令之挈去私眷者,則雖云幸甚,而不料堂堂執法之地,乃有此弁髦公法之論也。臣忝居近密之地,適有所懷,敢此略陳。伏願聖明,亟寢守令春分後挈眷之命,俾令舊典,毋至墯損焉。臣無任云云。
上御昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
大殿·大妃殿·中宮殿,王世弟慕華館入幕次後,遣宮官問安。答曰,知道。
王世弟還宮後,政院·玉堂問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審夜來聖體,若何?寢膳之節,一向平常乎?大妃殿症候,夜間,復若何?開氣消痰湯,昨日連進,而天突上頷下及左右邊浮高有加之候,更有消減之效,右邊疼氣,亦復差減,而寢睡水刺,比昨差勝,困惱之候,漸向減歇乎?卽使醫女入診,詳察症候,宜當。臣等終宵憂悶,敢此問安,竝爲仰稟。答曰,知道。無事。寢睡水刺,一樣平常,慈殿諸症候,已言于醫女。寢睡水刺,一樣,湯藥進御矣。
藥房口傳啓曰,卽伏聞醫女入診後來傳之言,大妃殿症候,天突上頷下及左右邊浮高有加之候,比昨更無加減,疼氣與困惱等諸症候,亦一樣。臣等,與諸醫反復商議,則以爲開氣消痰湯,今日畢進,更觀明日症候,議定繼進當否,宜當云,此藥卽爲煎入之意,敢啓。傳曰,知道。
柳萬重啓曰,小臣館所問安進去下直。傳曰,知道。
洪重禹啓曰,備邊司郞廳,以大臣意來言,今日賓廳坐起日次,而送勅相値,不得來會云矣,敢啓。傳曰,知道。
又以都摠府言啓曰,副摠管崔鎭漢,慕華館送勅擧動時,以王世弟陪衛事,晝仕進去之意,敢啓。傳曰,知道。
柳萬重啓曰,臣承命馳往館所問安,則勅使以爲,來時及留日,貽弊不貲,心甚不安,連遣近侍,逐日下問,尤用感激。國王患候,尙未平復,俺等雖歸去,不勝仰慮,惟願鎭長安寧云矣,敢啓。傳曰,知道。
傳于蔡成胤曰,高陽問安中使齎去御帖及名帖,修正以入。
蔡成胤,以弘文館言啓曰,修撰朴弼夔,副修撰尹容新除之後,累度違牌,尙不出肅,竝更爲牌招察任,何如?傳曰,允。
又以修撰朴弼夔,副修撰尹容牌不進罷職傳旨,傳曰,推考傳旨捧入。
又以迎接都監言啓曰,卽者差備譯官來言,上勅廚子二名,副勅廚子一名,先爲出送云矣,敢啓。傳曰,知道。
又以迎接都監言啓曰,卽者勅使離發館所出去矣,敢啓。傳曰,知道。
又以迎接都監言啓曰,卽者差備譯官來言,勅使以爲,回還時一路宴享茶啖及軍威軍,依上來時例,竝爲減除,前排軍牢各二雙,令旗各一雙,巡視旗各一雙,羅將各二雙,吹打手各三雙整待,黃州·平壤·安陵·定州等處,才人舞童,亦爲待令云。以此伴送使及京畿·開城府,兩西監司處知委,而自前宴享減除時,有遣中使申謝,三處別遣問安使之例,令政院考例擧行,何如?傳曰,允。
又啓曰,因迎接都監草記,勅使回還時,一路宴享茶啖等事,依上來時例減除,在前宴享減除時,有遣中使申謝,三處別遣問安使之例,令本院考例擧行事,允下矣。中路問安假承旨自本院差出,開城府·義州問安使,令該曹依例差出,何如?傳曰,允。
又以迎接都監言啓曰,勅使以下元禮單及都求請等物,依例入給,則兩勅就其中紬布皮物及若干雜種,使之折價以入云。彼旣發說之後,終難一向防塞,亦有近來已行之規,依其言折價以給之意,敢啓。傳曰,知道。
又以迎接都監言啓曰,勅使以下求請各種之物,次第入給,而上勅,鳥銃三柄,紙屛二坐,斜笠十部,加時木五條,大圓盤一立,副勅,鳥銃三柄,紙屛三坐,斜笠八部,加時木五條,大圓盤一立,一大通官,鳥銃二柄,綃屛二坐,斜笠三部,二大通官,鳥銃二柄,綃屛四坐,斜笠二部,一次通官,鳥銃一柄,綃屛一坐,斜笠三部,二次通官,鳥銃一柄,綃屛二坐,斜笠二部入給之意,敢啓。傳曰,知道。
又以迎接都監郞廳,以右議政意啓曰,勅使到慕華館,行茶禮後,到迎恩門,使通官傳言,令臣等背立而過去矣,敢啓。傳曰,知道。
又以迎接都監言啓曰,勅使到沙峴底臣等所住處,使之背立,而大通官次通官等,皆下馬致謝而去矣,敢啓。傳曰,知道。
又以承文院官員,以都提調意啓曰,進賀兼謝恩使狀啓內,賜段謝恩表文中,短句百朋之恩,雙擎而拜,百朋二字,有違詩經本旨,不可不改撰配天,咨文中宗廟社稷,皆爲連書,禮物摠單內,配享天地之天地字,亦爲連書,有違格例,令該院改書下送云。依狀啓改撰改書,別定禁軍,給馬下送之意,敢啓。傳曰,知道。
又以錄勳都監言啓曰,錄勳都監堂上以下,書啓事,命下矣。堂上·郞廳·監造官,自啓下日,計其仕日,而其中遞易之人,亦爲書入,各其名下,詳細懸註,以備睿覽。會盟軸書寫官·功臣敎書書寫官·功臣謝箋文書寫官·補字官·畵員·捕盜軍官·醫員·錄事·算員·員役·工匠等,依例各具別單以入之意,敢啓。傳曰,知道。
又以歸厚署提調錦平尉臣朴弼成言啓曰,本署所掌,卽內用板子,一年所用,厥數甚多,惠廳所給之價,極爲廉少,專賴官商之納稅,推移貿板,以爲一年進排之地矣。近因沿江各邑,不遵朝令,不計官商之有帖,勒令納稅,官商輩給價貿得之板,半失於列邑,又復納稅於本署,故貿板本價,無以充備。以此官商輩,年年失利,反不如私商之請囑列邑,恣意販賣矣。今欲以帖文,發給官商,使之貿板納稅,則擧皆不願其受帖者。上年,不如上上年,今年則非但又不如上年,元無一人受去者,從今以往,官商將永絶,而本署更無所措手之路矣。大抵本署之疲弊,自古特甚,無以成樣,故丁亥年間,朝家別爲變通,始有板商收稅之規。凡諸公私責應及員役料布,專出於此,而庶有蘇殘之望矣。一自各邑,侵漁私商,恣行之後,板商失業逃散,官家更無所收,以至於每朔料布,全未上下,員役輩或欲自退,固已寒心,而此猶姑勿論,前頭板子之料理進排,尤無其路。若自備局,發關列邑,痛禁私商,而官商之有帖者,切勿侵漁,然後本署進排,庶可成樣矣。且內用板子,本有尺數定式,而進排之際,喪家或有不念賜與之重,又敢點退,其在分義,極爲未安,亦極寒心。往在先朝,故海昌尉臣吳泰周,亦以此陳箚,備局回啓內,外方不遵朝令,擅收板商之稅,紀綱所在,殊極可駭。自今另加申飭,猶不奉行者,令本署報本司,入啓論罪,私商之無公文肆行者,依事目屬公,不從官令者,移刑曹,各別懲治。賜與之板,給價有式,長廣旣定,則恩典之下,點擇不受,鞭扑吏隷,分義所在,豈容如是?日後如有復踵前習者,提調詣闕請罪事,蒙允矣。恩賜板子,任意點退,揆以事體,誠極不當。前頭若有如此之事,則臣當詣闕請罪,而其餘列邑,則視本署公事,不啻尋常,全不遵行,此則自備局更爲稟定後,發關各邑,以爲嚴飭之地,則庶有蘇殘之望,惶恐敢啓。傳曰,知道。
掌令李端章所啓,請行藥宮人金姓者,亟命出付攸司,直爲正法。措辭見上
又所啓,請還收罪人尹廷舟,量移之命。措辭見上
又所啓,請亟寢罪人李時弼,仍前發配之命,更令鞫廳,依律正法。措辭見上
又所啓,大凡論人,或有可恕,而亦有不可恕者,固當另加審愼,明知的見,而顯斥也,可矣。吏曹判書柳鳳輝,樹立旣著,聲名方蔚,朝野之所期待,士流之所推許,當作如何,而出處一節,大有不愜物情者。如其不出則已,旣一出脚,則凡有職名,宜無所取舍,而天官度支之長,有除輒出,春曹·京兆之任,無端固辭。先朝議諡,大嬪尊崇,輕重自別,而或出或不出,是何義理?臣實痛駭,非特止於斯,而尤有所未解者。向來玉候,閱月欠安,卽今慈聖,浹朔違和,藥院直宿,百僚憂遑,其在臣子分義,惟當力疾趨問,而前後候班,俱不進參,雖諉脚病已痼,行步有妨之致,若使鳳輝,足能出入於禁扄之內,亦能拜跪於政席之間,則至於問候之列,胡爲乎獨不强疾而一參耶?人皆嗤點,公議愈激,不可以樹立之人而有所容貸,請吏曹判書柳鳳輝,罷職不敍。答曰,勿煩。
弘文館副校理臣趙趾彬,修撰臣任珖等箚子,伏以,臣等伏見掌令李端章請罷吏曹判書柳鳳輝之啓,竊不勝駭歎之至。鳳輝立朝事君,自有本末,至於辛丑一事,尤著忘身殉國之忠。今乃以出處一節,一筆句斷,略無持疑,其所臚列,無非虛罔,不料淸朝臺閣上,乃有此不韙之言也。凡議諡之會,大臣·六卿·政府東西壁·館閣堂上及三司長官之外,其他卿宰,曾無進參之例。伊時鳳輝,職在散班,則其不與議,事勢固然。至若大嬪尊崇之時,初無朝堂會議之擧,則出與不出,非所可論,改紀之初,首擢京兆,曾未數日,旋移他職,春曹之除,累月行公,則無端固辭云者,俱非實狀。如史局·金吾之劇務,亦皆力疾勤勵,未或曠闕,而今者臺言,都不相諒,有若辭卑居尊,貪要避宂者然,言之無據,胡至此極?至於候班不得參,豈其愛君之誠,或後於人哉?蓋其脚病之沈痼,誠有難强者,而鳳輝常以鞠躬盡瘁,死而後已之義,自矢于心,凡諸職事,無不竭誠,而獨於大小朝會,前席晉對,以病不能,每嘗以此,對人自悼,同朝之見之者,莫不愍然,則執此爲罪,實非恒情之所及也。當此艱虞溢目,國事罔涯之日,要務重任,一埤遺之,朝野倚重,爲如何哉,而乃以無實之事,不襯之目,橫加誣衊,如此不靖之論,不可無懲礪之道。請掌令李端章罷職。取進止。答曰,省箚具悉。箚辭得理,可不採納焉?
洪重禹啓曰,慶尙右兵使李台望,上送軍兵歲抄啓本中一度,年號不踏印信。元啓本,雖爲捧入,而其疏忽不察之失,不可置之,推考警責,何如?傳曰,允。
副應敎尹淳,伏以,臣於前月中,蒙恩解免憲職,歸伏鄕里,私分粗安。乃者又有玉署除命,召旨遠辱,屢逋蔑分,無有如臣積罪,而訖無威罰嚴加,隨遞旋除,使高華寵榮,常辱於草莽,臣身去就,固無足論,而朝廷綱紀之所以御下臣而肅群工者,將由臣而隳壞,廢弛無餘,臣於是,惶恐欲死,不省其容息於天地日月之中。又況近日,伏聞慈聖患候,彌久進退,廷僚起居,藥院竝直,聖體,聞亦有不安節。臣雖無狀,忝帶法從之名,此時何敢退偃,不思進身承候之義哉?已廢之蹤,不可抗顔於斯世,自劃之地,不可撓守於今日,區區此心,前已竭陳罄訴,今無待更言,聖明庶幾俯悉矣。至於學官兼銜,卽唐朝四門舊職,非學足以誘掖,文足以標式,莫宜居是任。以臣蒙陋,何敢倖叨,以累聖朝造士之化哉?此又臣難冒之一端。且臣宿疾痼冷之症,近益危苦,風寒外傷,挾發作劇,綿氣摧盡,知覺惛然者,旬餘日,治疏控籲,亦不能自力,虛縻泯伏,遂至此久。闕禮淹命,爲罪增大,今始略暴苦懇,冀伏稽慢之誅。伏乞聖慈,亟削臣實兼兩職,仍命重勘臣負國辜恩之罪,以礪臣工,以肅朝綱,不勝大願。臣無任云云。答曰,省疏具悉。爾其勿辭,調理上來察職。
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
大妃殿·中宮殿,藥房問安。答曰,知道。
六殿·大妃殿·中宮殿,藥房夕問安。答曰,知道。
柳萬重啓曰,行大司憲李眞儉,執義李眞淳呈辭,掌令李廷傑未肅拜服制,一員未差,持平李普昱未承批呈辭,持平金尙星未肅拜呈辭。今日以監察茶時之意,敢啓。傳曰,知道。
蔡成胤啓曰,吏曹郞廳來言,臺諫有闕,政事何以爲之?取稟。傳曰,明日爲之。
藥房都提調臣李光佐,提調臣李肇,副提調臣李萬選啓曰,伏未審夜來聖體,若何?寢膳之節,一向平常乎?大妃殿症候,夜間,復若何?開氣消痰湯,昨日畢進,而天突上頷下及左右邊浮高處,更有消減之效,右邊疼氣與困惱之候,亦復差減,而寢睡水刺,漸向差勝乎?卽使醫女入診,詳察症候,議定繼進湯藥,宜當。王世弟連次郊外勞動,氣候亦何如?臣等終宵憂悶,敢此問安,竝爲仰稟。答曰,知道。無事。寢睡水刺平常,慈殿寢睡水刺一樣,諸症候,已言于醫女,湯藥進御,世弟氣候平穩矣。
藥房再啓曰,卽伏聞醫女入診後來傳之言,大妃殿症候,天突上頷下及左右邊浮高處,比昨少減,堅硬稍似柔軟,右邊疼氣,亦似有減,困惱之候無加。臣等與諸醫及儒醫,反復商議,則以爲開氣消痰湯,加進三貼,宜當云。此藥卽爲煎入之意,敢啓。傳曰,知道。
蔡成胤,以弘文館言啓曰,副修撰尹容,陳疏入啓,不得請牌,而修撰朴弼夔,旣有只推之命,更爲牌招察任,何如?傳曰,允。
又以修撰朴弼夔牌不進罷職傳旨,傳曰,推考傳旨捧入。
洪重禹,以兵曹言啓曰,今三月二十六日,貢生愼克終稱名人,自通化門入來,差備門外擊錚,極爲駭愕。令攸司囚禁治罪,同門守門將楊萬靑,常時不能禁斷雜人,以致闌入,亦難免其責,推考,何如?傳曰,允。
又以禁衛營言啓曰,七番中部中司屬京畿四哨,江原道一哨,合五哨軍兵,逢點實數六百五十二名,三番別驍衛五十六名,步軍標下一名,已爲點閱整齊。來四月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以禁衛營言啓曰,來五月當江原·全羅兩道軍兵,當爲連續上番,而自五月六月,至七月,係是農月,依事目,八番江原道中部後司五哨,則五月一朔立番,八番全羅道右部前司五哨,則六月一朔立番,九番右部左司五哨,則七月一朔立番,而當其番次,每於前月二十五日,京中逢點,五番六番七番海西別驍衛,一體調送,逐朔立番之意,三道監兵使處,預爲知委,何如?傳曰,允。
刑曹參判徐命均,伏以,臣情地危蹙,一味縮伏,惟俟朝家之處分,伏聞慈聖未寧之候,累日彌留,藥院直宿,擧朝憂遑,臣職名在身,偃伏私次,揆諸分義,實甚惶悚。爲參候班,黽勉肅謝,而至若兼帶兩任,終有不可一刻苟冒者。當初差下,大是慮外,人言之來,實所難免。非但其人薄劣,不合是任,從前釁負至重,有難遽赦,公議怫鬱,訖玆尙峻,豈特儒臣之疏斥而已?一向虛縻,大傷廉義,不卽變通,亦乖朝體,而只緣臣誠淺辭拙,不能見諒於上下,呈告而未許,疏籲而見阻,日夕懍惕,如坐針氊,敢復冒控於宸嚴之下。伏乞聖慈,曲賜體諒,亟將臣所帶史局·籌司之任,倂行鐫改,以謝公議,以靖私義,不勝大願。臣無任云云。答曰,省疏具悉。卿其勿辭,從速察職。
上在昌慶宮。停常參·經筵。
觀象監,夜五更,流星出心星上,入南方天際,狀如甁,尾長二三尺許,色赤光照地,啓。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,藥房問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審夜來聖體,若何?寢膳之節,一向平常乎?今日,卽入診日次,臣等率諸醫,趁早入侍,詳察聖候,宜當。大妃殿症候,夜間,復若何?開氣消痰湯,昨日連進,而天突上頷下及左右邊浮高處,益有消減之效,右邊疼氣與困惱之候,益向差減,而寢睡水刺,亦復漸勝乎?卽使醫女入診,詳察症候,宜當。臣等終宵憂悶,敢此問安,竝爲仰稟。答曰,知道。無事。寢睡水刺,一向平常,慈殿諸症候,已言于醫女,湯藥進御,寢睡水刺,與昨一樣矣。
藥房口傳啓曰,卽伏聞醫女入診後來傳之言,大妃殿症候,天突上左邊,自初浮高處,漸向軟縮,頷下及右邊浮高,比昨頗減,堅硬亦覺柔軟,疼氣亦減,寢睡差勝,水刺與昨一樣,困惱之候無加。諸醫等皆以爲,開氣消痰湯,今姑連進,宜當云。此藥卽爲煎入之意,敢啓。傳曰,知道。
吏批啓曰,判書柳鳳輝情勢難安不進,參議尹行敎在外,小臣獨政未安,何以爲之?敢稟。傳曰,仍爲之。
又啓曰,臺諫闕員,今當差出,而擬望之人乏少,未準限守令竝擬,何如?傳曰,允。
有政。吏批,判書柳鳳輝情勢難安不進,參判李眞儒進,參議尹行敎未肅拜,右承旨兪命凝〈進〉。兵批,判書李肇藥房進,參判朴熙晉進,參議呂必容病,參知未差,左副承旨洪重禹進。
柳綎爲掌令,柳重茂爲戶曹參判,沈珙爲兵曹參知,李齊尙爲永川郡守,權以鎭爲副護軍,鄭思孝爲副司果。
洪重禹,以都摠府言啓曰,副摠管崔鎭漢,以武臣堂上朔試射試官,慕華館晝仕進去之意,敢啓。傳曰,知道。
兪命凝啓曰,守令及都事,多有未署經者,而兩司不備,尙未署經,當此農節,夫馬留京有弊。除在外及被論·陳疏未承批·呈辭受由·服制行公外,呈告未肅拜人員,竝卽牌招,以爲備員署經之地,何如?傳曰,允。
又以獻納吳命新牌不進罷職傳旨,傳曰,推考傳旨捧入。
蔡成胤啓曰,今日大臣·備局堂上引見入侍時,領議政崔奎瑞處,以頃日藥院提調變通事,有遣史官別諭之命,擧行條件,纔已入啓,而旣宣別諭,則敦召一節,似當添入,何以爲之?敢稟。傳曰,添入。
傳于蔡成胤曰,今番鞫廳大臣以下,竝書啓。
兪命凝,以弘文館言啓曰,修撰朴弼夔,累度只推之下,一向撕捱,無意應命,更爲牌招察任,何如?傳曰,允。
又以修撰朴弼夔牌不進罷職傳旨,傳曰,推考傳旨捧入。
又以內醫院官員,以都提調意啓曰,典牲署主簿權聖揆,以醫官別入直,而卽今大祭迫近,本署多事,官員本少,勢難推移云。權聖揆令該曹他官換差,何如?傳曰,允。
蔡成胤,以戶曹言啓曰,本曹蕩殘,莫甚於今日,郞官不可不愼擇。正郞李齊尙,諳練事務,多管曹中要任,今日政移拜永川郡守,此時郞官,決不可付之生手。新除授永川郡守李齊尙,今姑改差,仍任本曹正郞,何如?傳曰,允。
兪命凝,以禮曹言啓曰,昨日發遣本曹佐郞李重觀,健元陵·貞陵·光陵,抽栍摘奸,則俱無執頉,且無樹木大段斫痕,而貞陵參奉吳遂采,無端闕直,依承傳罷職,何如?傳曰,允。
蔡成胤,以御營廳言啓曰,本廳屬海西三番別馬隊五十五名,標下軍一名,已爲逢點整齊矣。來四月初一日,與東營入直二番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別破陣·別馬隊試才賞格,從分數多寡,以本廳所儲木綿面給後,別單書入之意,敢啓。傳曰,知道。
洪重禹,以左右捕盜廳言啓曰,頃因臺啓,私鑄錢徑斃罪人安龜瑞甥姪金萬英,自捕廳究覈事,命下矣。臣等按同開坐,鑄錢根因,錢貨用處,反覆究問,則其所自明之招,一如秋曹所供,而累次推詰,終不吐實,故以曾在左捕廳囚推時,鐵物運授,私鑄輸情事,作爲問目,更加嚴杖究問,則其招內以爲,前日捕廳究覈時,矣身外三寸安龜瑞,陰囑矣身曰,私鑄一款,汝雖曖昧,若不遲晩,則必將限輸情嚴杖,今若與我,一體承款,則勢將移送法司,處置移送之後,從實辨暴,則庶可免杖斃云云,故矣身一依其言,無辭遲晩,而及移秋曹後,果爲伸辨蒙放矣。今若以龜瑞銅鐵運授事,爲矣身罪案,則雖萬被誅戮,實所甘心云,而至於私鑄根因,錢貨用處,累次杖問之下,極口稱冤,終始抵賴。且以當初刑曹推案見之,龜瑞斥賣家舍之後,所貿鐵物,移置於萬英家,及其還推也,萬英受手記,出給於龜瑞同事者,旣有可據,則萬英之初非物主,又不同事之狀,可以推知。此所以白脫於刑曹,而今乃一向加杖,至於徑斃,殊非審愼之道,罪人萬英,依刑曹處置,放送,何如?傳曰,允。
兪命凝,以宗簿寺官員,以提調意啓曰,鶴陵副守榯,以推奴事,下往黃海道鳳山郡矣。奴輩聚黨作變,結縛亂打,散髮橫載於馬上,行到黃州地,顯有陰害之跡。兵使趙世望聞變,卽發軍丁,要路奪取,劍痕狼藉,體無完肉,命在頃刻,急灌藥物,解衣掩身,僅保縷命。榯之母朴氏,具由呈單,入啓處置云,聞來極爲驚駭,而只憑其狀,率爾陳啓,事體未安。移文黃海兵營,問其委折,則其所逢變,果爲明的。榯以年少宗班,雖有不有禁令,私自下鄕之失,其奴軰之白晝作變,必欲殺害者,實關綱常。且變出邑底,則在本官之道,固不可恝視,而郡守張斗紹,少不動念,不卽發差追捕,至於恣意結縛,越境載去,幾不免死境,事之寒心,莫此爲甚。當該地方官,不可無別樣論罪之道,令攸司稟處,作變人等,亦令本道,各別嚴刑,依法勘斷。榯以宗戚之臣,冒法下鄕,不能謹愼,有此駭擧,貽辱甚矣,亦令罷職。大抵宗班之不得任意下鄕,亦不得外居,朝令至嚴,而近來法綱解弛,不能遵行,大可駭然。自今以後,堂上官有故下鄕,則使之直爲請由,堂下官則呈于宗親府請由,外居宗班,亦令各其道摘發上送,而如是申飭之後,因循前習,不爲奉行者,竝令宗親府,隨現報本寺,入啓論罪事,永爲定式施行,何如?傳曰,允。
答左承旨李翊漢,右副承旨洪重禹,同副承旨蔡成胤聯名疏及右承旨兪命凝疏曰,省疏具悉。爾等別無所嫌,勿辭察職。
左承旨李翊漢,左副承旨洪重禹,同副承旨蔡成胤,伏以,臣等本以無似,猥忝近密,不稱之譏,固所難免,而近緣庭候不撤,不敢辭免,黽勉蹲冒,尋常媿恧矣。卽伏聞今日筵中,大臣,以刑禮兩曹堂上,不爲請推,至請當該承旨,從重推考,而乃以近來政院解弛,凡係公事,全不照檢爲罪,臣等誠不勝惶隕悚惕之至。刑曹之罪人落漏,春曹之二字不書,俱涉疏忽,而刑官則自覺其失,至於草記待罪,禮官則不過一時做錯之事也。臣等亦以不能覺察,惶恐之意稟達,而兩曹下吏,則自本院捉來懲治,至於請推該堂,恐涉煩瑣,果不爲請矣。不料玆事,至煩大臣之筵奏,臣等何敢獨諉於當該,而晏然而已?仍念喉舌劇地,實非衰朽鈍劣者,所可堪承,而臣等俱以近七之年,夙夜供職,神精消亡,凡於出納之際,觸事憒憒。雖微人言,自顧多慙,而今者大臣之非斥至此,臣等其不可淟涊仍冒於職次也,決矣。玆敢冒死陳懇,仰瀆宸嚴,伏乞聖明,亟治臣等之罪,以爲不職者之戒,不勝幸甚。
右承旨兪命凝,伏以,臣卽伏聞大臣,以刑禮兩曹堂上不爲請推事,至請當該承旨推考。且以近來政院解弛,凡干出入公事,全不照檢爲言,臣於是,亦有所悚蹙不自安者。蓋春曹公事出納,則臣是該房,而適於伊日,身病猝重,未果仕進,竟使同僚,替受問備之罰,其何可以僥免爲幸,而獨爲晏然而已乎?仍竊伏念,臣年衰病痼,本不合於夙夜之任,而感激洪造,黽勉供劇,精力殆盡,觸事憒憒,溺職之罪,臣惟自知,大臣非斥,固所甘心,因仍蹲冒,決無是理。玆陳短疏,仰暴情實,伏乞聖慈,亟命遞罷臣職,以安私分,不勝萬幸。
雍正二年甲辰三月二十七日巳時,上御時敏堂,藥房入診,大臣·備局堂上,同爲入侍時,都提調李光佐,提調李肇,副提調李萬選,備局堂上趙泰億·金一鏡·沈壽賢·李眞儒,大司憲李眞儉,校理趙趾彬,記事官林光弼·曺命敎·尹尙白,假注書趙鏛,醫官權聖徵·方震夔·許坫·鄭爾柱·姜渭聘。
光佐進伏曰,日氣連日陰濕,聖體,若何?上曰,一樣矣。光佐曰,自經感泄之後,水刺復常乎?上曰,復常矣。光佐曰,大妃殿症候彌留,憂煎度日矣。昨今頗有減歇之候,臣等日望平復,卽今大妃殿氣候,若何?上曰,一樣矣。光佐曰,中宮殿氣候,若何?上曰,無事矣。光佐曰,王世弟連次勞動之餘,氣候,若何?上曰,平穩矣。光佐曰,請令醫官診脈。上曰,唯。聖徵曰,脈候左邊三部沈中,尺脈尤沈,右邊亦沈,寸關尺脈,稍數而亦沈矣。光佐曰,請令醫官,細陳脈候,與前有異之由。震夔曰,脈候左邊稍沈,而右寸脈候,比前稍數矣。坫曰,脈候與向日無異,且無帶數之候矣。爾柱曰,脈候左右三部,前日則沈矣,今則沈者少,而三部稍高而又滑,右邊寸關,沈而帶滑矣。渭聘曰,左右三部沈,而左邊寸脈,似尤沈矣。光佐曰,極知惶恐,而敢請瞻望天顔。上曰,唯。光佐曰,保護聖躬之道,唯在於藥餌之節,臣等所爲,無過於此。向日瞻望天顔稍瘦,小臣私心過憂。雖以私家人言之,時時停藥,以朝夕飮食,滋補胃氣,然後藥餌亦可責效,故向與醫官,相議請停,而旣停之後,又甚缺然,不敢少弛矣。今日瞻望玉色,比前和泰,極爲欣幸。姑待脾胃調和之後,議定湯劑,何如?上曰,唯。光佐曰,備局堂上,必頻爲入侍,然後凡干公事,可以定奪,而諸臣所懷,亦可以仰陳,連有事故,不得請對,今適有暇,故請與備局堂上同入矣。臣以入診先入,請令備局堂上諸臣,同爲入侍。上曰,唯。注書林光弼,出召備局諸臣。提調李肇曰,連停湯丸,氣候,與進御藥餌之時,何如?上曰,一樣矣。李萬選曰,醫官先出乎?上曰,依爲之。光弼引備局諸臣,以次入侍,光佐曰,治國之道,在於擇人與保民,而擇人,乃所以保民,則所急無過於民政矣。臣實不才,待罪相府,亦已過半年,而一事不能措得,夙夜惶懼,只俟罪譴矣。至於生民困窮之狀,殿下深居九重,何以盡知乎?生民困窮,固由於法弊役煩,而其實則多在於守令之貪暴。蓋自向時,貪風大振,一邊以賑民爲名,一邊浚髓血以肥己,民何以堪之?卽今安民之道,唯在於極擇守令,而許多守令,亦何由盡擇?大抵中人以下,則在於申飭,申飭在於廉察。三南則上年,纔遣御史,而五道則至今未送。畿內與兩西,勅行絡繹,凡事不成頭緖,此時難送御史,姑俟前頭宜當,而咸鏡·江原兩道,則不送御史,久矣。趁今發送,然後去年秋務得失,方春勸農勤慢,可以詳察矣。前日御史抄啓者,尙有未行之人,從近牌招發送,何如?上曰,依爲之。肇曰,御史須更抄啓矣。光佐曰,前日抄啓未行者,有四人,尹聖時·李普昱·吳命新·趙鎭禧,而尹聖時,則頃聞有病,未知近如何,其外三人,皆無故,可以發送矣。泰億曰,聖時之病,尙苦劇矣。光佐曰,更爲抄啓,亦無不可,何以爲之?上曰,依爲之。光佐曰,卽今京外訟獄多滯,實爲痼弊。京裏則刑曹判書金一鏡,漢城判尹沈壽賢,今方勤仕頻坐云。積滯訟獄,使之大加疏滌,獄事則連次推覈,期於速了,訟事則春分旣過,遠地人不可留待者,劃卽罷送,其中幾盡決斷者,斯速了當,期於廓然一空,宜當。至於外方,則獄事尤爲淹滯,列邑全不同推,一年內,一二次,或二三次,同推者有之,而方伯亦不檢飭,誠極無謂。以故,有罪者不得決,無罪者不得出,干連之類,尤有何罪,而一倂拘繫,冤氣徹天,感召天災,亦由於此,豈不痛心?另飭方伯,使之別爲井間,記其同推疏數,嚴加句檢,必令頻數行之。凡係獄事,正罪與解放間,斯速完決,俾無如前滯囚之弊,訟事則外方之訟,春分後皆當罷遣,而前頭事,亦可申飭矣。上曰,依爲之。一鏡曰,臣方待罪刑官,見識迷暗,訟獄多滯。蓋近來人心姦軌,殺人咀呪等獄囚旣多,關係甚重,而國忌齋戒及禁刑拘忌甚多,無故用刑之日絶少,不免積滯。今於大臣所達,極爲惶悚,而外方同推一款,臣有淺見,玆敢仰達矣。臣待罪楊州時,有殺獄,數十年未決,留滯獄中矣。蓋凡同推之法,例以一月三次爲定,而守令之公故私冗,自爾相續。且卽今異於國初,列朝國忌連値,除有故日外,會坐甚難,以致不能趁限同推,事勢則固有然者矣。第念守令,旣守民社,責任不輕,殺獄覆檢之後,至於日次刑推,使本邑守令爲之,則似爲得宜。臣嘗見故相臣崔錫鼎,語及是事,錫鼎亦以臣言爲然,而未及變通,臣嘗慨然,卽今下詢于大臣而變通,似宜矣。光佐曰,此言固有所見,守令春秋糶糴,自然多事,又有疾病事故,乘隙同推,誠爲未易,其弊然矣。旣以刑推決定之後,則主推官獨爲之,雖似無妨,但祖宗以來三百年遵行之法,今不可變改,況古之守令,亦豈無公私事故,而惟其紀綱嚴重,故另圖暇隙,必爲數行,而今則紀綱解弛,故人皆怠緩,以致如此。今宜別樣飭勵,使之頻行而已。獄事刑推之際,亦有覺得獄情者,必令兩官會坐者,意有所在,今何可變也?另飭諸道監司,考察守令,數行同推,其中怠緩者,使之隨卽請罪,好矣。上曰,依爲之。自光佐曰治國,至此,出擧條萬選曰,非但外方滯獄如此,近來刑曹死囚,亦多滯獄者。臣待罪刑官時,考見囚案,則死囚之老於獄中者,無慮四五十人,而或有受刑數百次,而能得無恙者,或有兒時囚獄,而至白首不得脫出者,此由於不爲逐朔刑訊,且其法章太輕故也。如不瘐死獄中,或爲因赦得生,而承款正法者,蓋無多矣。此輩所當頻頻刑訊,罪有可恕者,傅之生議,兇頑不服者,則嚴訊取服,而因循滯囚,無時斷獄,誠非少憂,然如此死囚,次官則不敢獨斷矣。近聞刑判金一鏡,頗能擧職,未知死囚之處斷者幾何,而如不別樣嚴訊,則難以救其弊,故敢達矣。光佐曰,法杖雖輕,今不可改,若另加申飭,則豈無取服之道乎?
泰億曰,臣於辛丑待罪嶺營時,適有疏釋獄囚之命。臣依朝令,與道內有風力守令四五人,取考獄案,條列狀報,其後殺獄蒙放者,數十餘人。此雖出於悶旱之餘,而在常時,亦宜如此。請依辛丑例,分付諸道方伯,率有風力守令,趁時條奏,以爲疏釋之地,何如?光佐曰,此言好矣。上曰,依爲之。
光佐曰,春初風雨適中,然後向後雨晹,方無過不及,以至年事豐熟,而今年則一冬無雪,又自早春,烈風多吹,閏朔雖在前,而卽今暮春,寒凜如此,今年年事,極爲可慮,老農亦多憂之云。如此之年,必須早爲播種,可免歉荒,臣實爲深慮,向日陳達,請申飭勸農矣。兩南事,則未及聞知,而近聞畿湖來人之言,列邑全無擧行之實云,誠極無據。更爲聞見,其中尤甚怠慢之邑,當爲入啓論罪,而爲先更加嚴飭,使之趁此時,別爲勸農,趁早播種,而方伯別爲考察勤慢,連次啓聞,以爲勸懲之地,何如?上曰,依爲之。光佐曰,政院者,國家政令發施之本也。政院之官方在此,然此非一人之事,分房各掌,而近來全不勅勵,聞傳敎頒布時,各司官親來者絶少,皆使下人代行云。莫重聽傳敎,安敢如此?誠極寒心。自今捧傳旨,必使各司官員,親來謄去,而如或怠慢,不爲親進者,隨卽入啓罷職事,定式施行,承旨慢不糾檢,則亦爲隨加責罰,何如?上曰,依爲之。光佐曰,政院事,廟堂無由聞知矣,今適在直,故聞之耳。向者禮曹啓目,雍正下,落二年字,自上點下,而政院不爲請推,心怪之矣。今聞刑曹罪人回啓,二人落漏,至於待罪,而又不請推云。兩該曹之落漏,固出於一時詿誤,而政院事體,何可公然不爲請推乎?如是疏忽,難以糾檢百司矣。該司堂上,則是少失,自廟堂,今不必追理,而政院則不可不警責,當該承旨,從重推考,何如?上曰,依爲之。自泰億曰臣於辛丑待罪嶺營,至此,竝出擧條
大臣以下少退,更爲入侍後,光佐進伏曰,臣等初以入診爲請,更請次對,自致日晩。朝水刺若不進御,則臣等姑爲退去,宜矣。上曰,少住。
光佐曰,昨日憲府啓辭,請罷吏曹判書柳鳳輝,臣看來駭然。方草箚,論其不韙,而玉堂箚先入,故不果上矣。大抵臺閣之論宰執,何可已乎?苟有官邪,則糾摘無顧憚,豈非美事,而今此李端章之論柳鳳輝,則都出於白地。雖尋常庶僚,尙不可以此加之,況國家倚毗之臣乎?其所臚列,一皆無據之狀,堂箚及儒臣疏,皆已詳陳,臣不欲疊床,而鳳輝拜禮判,一日三牌,便出而拜吏判,積久撕捱,迫而後始出,所謂取舍云者,豈非孟浪之甚乎?庚子議諡,則鳳輝方擯斥,進參與否,非所可論,壬寅議號,則鳳輝病不得參,而西壁他員進參,故初不出牌。厥後追報節目,則該曹若無將官,將無以擧行,至於一日三牌,事勢不得不出。以此較彼,鉤距成罪,尤爲不仁。政席則該曹自專,坐處俯伏,可以成禮,而候班則朝廷所會,出入拜跪,末由自力,一行一否,事勢固然。豈鳳輝愛君之誠,不及於言者而然乎?方今人物,至爲眇然,鳳輝爲國家盡死力,乃其素所蓄積,根於秉彝者,而濟之以明白慈恕,曲盡事情。如臣不才,固所勿論,歷數諸臣,亦罕其比,可謂才誠兼備之人也。卽今軍國重務,倚以裁處,論議浮激,庶或調和,朝家之所委恃者,乃如何,而端章,無端誣毁,必欲罷斥而後已,是何心術?國家以人爲政,苟所倚任,則人不得間,然後方可以做得一代之事。如許倚毗之人,公然迫逐,惟意所欲,則雖聖上在上,夙夜圖治,其安有一分經綸之望哉?臣實痛心矣。堂箚之批,明示聖意,實爲欽歎。鳳輝體國之誠,豈或以臺官白地之論,有所介意?聖上亦竢其所遭收殺,別爲開釋,期於速爲勉出,以畢其任用,不勝幸甚。出擧條眞儉曰,臣於近日,臺閣論人,切有所慨然者矣。改紀之後,善類彙進,正宜協恭和衷,共濟國事,而人心世道,漸不如舊,多懷傾軋之心,全無篤厚之風,微眚細過,視若大何。今日論一人,明日劾一人,朝廷無寧靜之時,此豈吉祥善事乎?至於日昨李端章之論斥吏曹判書柳鳳輝事,尤極駭惋。堂箚及儒臣之疏,已悉無餘,而如鳳輝之淸明直節之士,亦遭意外僇辱,今日立朝行身,豈不難哉?雖嚮用之重臣,若有謀事不臧者,則在臺閣者,固當隨事規警,而今此臺啓,則以千萬不襯之言,求過於無過之中,必欲斥去乃已,實未知其心所在也。如此之事,言雖出於臺閣,在上之人,若不嚴加痛斥,則浮薄喜事之輩,少不如意,一筆句斷,惟以排擊爲事,前頭之弊,將至於空朝廷而後已,可勝歎哉?臺啓所臚列,旣皆謬妄,聖上想已洞燭無餘,而只下勿煩二字,曾無明示痛斥之敎。大凡臺言,果能有槪於聖心,則一啓卽允,未爲不可,而如其所言不是,則亦宜措辭剖析,快示可否,方可爲裁抑之道。從今以後,如此等事,必須明是非正好惡,俾絶朝廷不靖之風,是臣區區之望也。上曰,依爲之。光佐曰,歐陽修,稱何處得來,如鳳輝者,豈可易得乎?如許倚重之人,公然構罪,使不得安其位,安有如許事乎?自上別爲敦勉,速令造朝,任用勿貳,幸甚。
肇曰,軍額虛簿,未有甚於近來。各道歲抄,昨年別爲申飭,使之自春隨闕充定,待歲末卽修報矣,歲前則無一道磨勘者,歲後始有二三道狀聞者,就加相考,則以物故言之,必有屍帳而後,可許其代定,而或有無屍帳,而徑先許頉者,其逃亡者,則必有十年前可據公文,然後可以許頉。今直以近年逃亡懸頉,仍爲代定,老除亦必準四十五年實役之限,此類皆無防限,只稱年滿六十許頉,此皆違越事目,在法例,當爲勿施刪汰,而但監司·兵·水使,旣爲磨勘,至於狀聞啓下,到今釐正,旣涉重難,仍欲置之,則違越事目,小臣不敢擅便,問于大臣定奪,何如?光佐曰,國家擇任兵判,而如此事,豈不能自本曹處之,至請問大臣乎?其所陳達,有損於大體,請兵曹判書李肇推考。上曰,依爲之。光佐又曰,此在兵曹善處之如何,而以事情言之,物故虛實,不係屍帳有無,苟欲用奸也。竝印屍帳,何難哉?眞物故,亦多無屍帳矣。至於老除,亦難以實役四十五年爲準。蓋軍人,非皆十六歲定役,或三十四十,始爲定役者有之,如此之類,必責以四十五年後老除,則豈不難乎?大抵定軍者,每增年十餘歲,六七歲,今考出初定役都案所載年歲而計之,參以增年之數,而斟酌計之,通計約過六十餘歲,則許其老除,可矣。至於逃亡,果爲眞逃,則侵刻隣族,實爲不可忍之事,而其中僞逃,居十之六七,十年之限,不可改矣。所當一竝退送,而自本道旣得閑丁,充定而來,今若退送,而眞逃者入其中,刻徵隣族,則誠爲可矜,此宜量處矣。今年歲抄則受之,後則牢塞,當該守令,亦難盡罪,該邑色吏,重加推治,宜矣。肇曰,然則監司·閫帥,已爲磨勘狀聞之後,若欲一一査正,則易致紛擾,自京司亦難一一核實。今番依大臣所達,仍以其狀聞施行,其當該監司·兵使·水使推考,守令之違格代定,尤爲數多者,別爲科罪,宜矣。上曰,依爲之。
肇曰,捕賊捉虎,朝家定式,論賞陞資,近來多有虛實相蒙之弊,故卽今諸處狀聞,經年未及回啓者亦多。今若一依狀聞而論賞,則朝家賞典,未免濫觴,虛僞之弊,無以防塞,終不可因循行之。小臣淺慮,則捕賊論賞,旣不可輕變定式,捉虎亦是爲民除害。五頭見捉,則亦難廢論賞之道,勢當就其中,稍嚴防禁。賊人承款之後,有考覆之例,賊人指示捕捉,亦使考覆官,推問捧招,詳加核實,必知其無虛僞之弊,然後報監司,入於狀聞。捉虎事,亦當別爲申嚴各邑,以捉虎人,報兵使,則兵使必須親加察問,得其虛狀,然後報監司,監司亦如兵使覈察狀聞,然後始爲論賞,或可禁戢冒濫之弊,依此行之,未知何如?上曰,依爲之。光佐曰,指示捕捉,雖使考覆官究覈,未知其果爲公正,而第爲嚴立科條,虛僞現發,則當該考覆官,從重論罪,且勿論捕賊捉虎,監司別爲嚴察,知其實狀,然後啓聞定式,則似勝於前日之虛疏矣。肇曰,指示捕捉,虛僞或現發,考覆官論罪,則亦可有懲畏之道矣。光佐曰,兵曹判書所奏,定式施行,何如?上曰,依爲之。肇曰,捉虎捕賊,別爲定式申嚴事,已爲稟定矣。曾前各道狀啓之未及回啓者,至於十數度,此則係是令前,依前回啓之意,敢達。光佐曰,此則固當然矣。捉虎事,尤爲虛疎,不實者十居七八,捉虎者,竝以米布賞之,好矣。上曰,依爲之。肇曰,捉虎所納虎皮,多積於兵曹,曾前移送戶曹,題給米布,近來戶曹,以其皮張,旣不合用,亦爲難繼之道,不爲取去。自本曹欲爲還給本主,則不無弄奸還納,希望賞典之弊,故積置本曹,或至經年,將爲無用之物。捉虎人旣爲論賞,則留用其皮張,似無所妨。從今以後,捉虎所納皮張,自本曹取用,或發賣,以補軍需,何如?上曰,依爲之。
眞儒曰,頃者李眞洙,朝參時所達,以爲儒宗及死節者外,雖有名德可祭於社者,朝家賜額之典,不宜輕許云云。蓋書院,爲近來痼弊,故其言如此,而至請聖上更化後,已賜額者,儒宗死節者外,一切還收,而蒙允矣。臣意以爲,旣有名德,且非疊設者,而猶請還收已許之恩額,則況無名德者,一處之享,固已濫矣,況疊享乎?勿論更化前後,當有釐正之道,外方濫享之類,臣雖未能一一詳知,而試以耳目所覩記言之,則如宋奎濂·李秀彦·李世白·李箕洪之院宇,極爲猥雜。奎濂則至蒙恩額,尤爲寒心,此則不可一日置之,竝令道臣,刻期撤毁。宋時烈則疊設最多,此則不可與諸賢書院只撤恩額者,槪以論之,時烈俎豆之享,固已未妥,而疊設處,令該曹一一査出,爲先刻期撤毁。許穆亦有疊設之院,而新頒恩額,事極濫猥,竝令撤毁,何如?上曰,依爲之。光佐曰,此旣年久,疊設處多,何必竝毁,以啓紛紜之弊乎?疊設處,則只收恩額,而祠院任之,俾不紛紜,好矣。上曰,依爲之。眞儒曰,臣以書院事,筵奏疏陳,非止一二。蓋以書院疊設,無尊賢之實,而有難救之弊,且違先朝設禁之意,故竊有所慨然,不避煩瀆,輒陳所懷。或請毁疊設,或請撤濫享,而該曹難於擧行,廟堂久未覆啓,心常慨歎矣。癸巳以後疊設處,一倂毁撤事,蒙允之後,星州·密陽·忠州·礪山等邑,冒禁始役,而其中星州,則汲汲營建,有若角勝朝令者然,事之未安,莫此爲甚,故向者朝參時,以撤毁之意,單擧陳達,旣蒙依允矣。旋因諫臣,累啓請寢,竟至允可,致使朝廷命令,格而不行,擧措未免顚倒,可勝歎哉?今若復請撤毁,復爲允可,則事同銷刻,有損國體,臣不敢復申前見,而不稟朝廷,先自創建者,監司推考,地方官罷職,首唱儒生,限三年停擧,已有先朝定式。星州書院,不但不稟,朝廷申禁之下,汲汲營建奉安,尤爲可駭。監司推考,地方官罷職,首唱儒生,限三年停擧事,分付,日月稍久之後,或有請額之疏,永勿許施事,分付該曹,密陽·礪山·忠州,則姑未及營建云,分付道臣,各別嚴禁,此後若或違令營建,勿拘已建已享,一切撤毁,地方官及首唱儒生,依定式論罪,何如?上曰,依爲之。眞儒曰,臣頃以癸巳受敎後,疊設書院撤毁,外方求請禁斷,院生募入罷定軍役事,陳達蒙允矣。求請事及罷定事,自備局,卽已行會各道,而獨疊設撤毁事,該曹至今不爲分付,臣實未曉其故也。以道理言之,則所當一一請毁,而星州書院,旣以已建已享,因臺啓置之,則到今不可異同。癸巳以後疊設處,雖大賢書院,一一憑考,卽撤恩額,亦勿官給祭需,從祀儒賢,則只論癸巳以後疊設處,而若非從祀諸賢,則雖癸巳受敎以前疊設處,一依先朝受敎,嚴加禁斷,縱不能一一撤毁,撤其恩額,禁其官享,然後庶有禁斷之實效,故惶恐敢達。光佐曰,先朝所賜之額,則今何可還收,先朝所賜,則勿收,何如?上曰,依爲之。眞儒曰,外方書院,有田結劃給之事,總而論之,則其數甚多。且各處書院,皆占得境內一大村,有若折受者然,以爲需用之地,本官不得下手於書院所占之村民,煙戶雜役及閑丁搜括,皆不敢侵及,有同他邑之民,其弊不可勝言。自今以後,書院劃給田結,皆令收還,境內所占之村,亦皆分付各邑,還屬本官,使書院,不敢更爲干預,然後弊端庶幾少除矣。光佐曰,此言是矣。分付禁斷,恐爲得宜矣。上曰,依爲之。
眞儒曰,日昨大臣,以錄勳都監事,陳達蒙允,臣極知惶恐,而竊有區區所懷,玆以仰達。恩賞,自是人主之大柄,自下宜不敢仰請,而逆獄事體,至重且大,獄事旣畢,則鞫廳諸臣,例有恩典,自是祖宗朝舊例,而況今番三手之逆,卽古今所無,按治之後,論賞之擧,有不可廢,蓋所以重獄體也。聖上久無依例書啓之命,若或偶然闕遺,則在下之道,所當仰稟,而卽今大臣·諸臣,參鞫之人居多,嫌不敢言。臣不避僭越,敢此陳白,以俟睿裁。光佐曰,小臣則嫌不可否,而此事非在下者,所敢煩請,必待上敎,似宜矣。上曰,依爲之。
光佐曰,外方兼春秋,例以各道都事及文官之爲守令者差出,意有所在。蓋外方災異祥瑞,風俗善惡,守令賢否,獄訟曲直,一切聞見,詳細載錄,以送本館,則史官抄書於策,又藏原本,以備修史時參考,則事之緊重,蓋可知矣。比年以來,外方兼春秋之任,銓曹或差或不差,雖見差者,亦不着意擧行,不過略記陰晴,塞責而止,則凡係外方異聞,史官何由聞知而記錄乎?史事疏漏,莫此爲甚。請自今爲始,申飭銓曹,隨闕差出,而使兼春秋,逐朔詳錄,無遺巨細,隨卽上送本館,褒貶時,觀其詳略,其中疏忽者,輒施貶考,以爲警飭之地,宜當。此意竝申飭諸道,何如?上曰,依爲之。
一鏡曰,小臣方待罪觀象監·承文院提擧,故有所懷敢達。觀象監敎授及吏文學官,例以三十朔爲限,近年以來,改定六十朔,殊非國朝舊制,依前更復三十朔之規,則似好矣。下詢于大臣而處之,何如?光佐曰,何可爲三十朔乎?大抵國典,參奉·奉事·直長,各十五朔,合爲四十五朔,方許出六,只無祿官,三十朔許出,而近日則三十朔窠,皆爲參奉陞遷之階梯,餘存者,只是監役敎官及翊衛司參下矣。如小各司積仕勤勞之人,皆待四十五朔,始出六,則如敎授閑官,何可三十朔而出六乎?上年小臣,以軍門將校,甚是苦役,故榻前定奪,略倣參奉·奉事·直長之例,以四十五朔遷轉事,定式施行矣。若欲變通,則此類不可異同,觀象監·承文院,兵曹所屬,敎授·學官·郞廳之類,以四十五朔,一體變通,似爲得當。令兩銓稟處,宜矣。上曰,依爲之。
泰億曰,臣兼管禮賓寺,有變通事,故敢達矣。凡貢物元貢之外,多有不給價出役之事,貢物人,多以此呼冤。近日自宣惠廳·賑恤廳査出,一倂啓請革罷,而禮賓寺則有異他司,自戶曹劃給沔川郡米一百石,名曰,贅役之價,不可與他無價之役,一例罷之矣。且本寺貧殘莫甚,無以貌樣,贅役,則更勿變通,恐合事宜。光佐曰,此事吏判柳鳳輝,主管變通矣。備局節目啓下之後,不可使各司,任自變通,必待令廟堂,稟處事,定式分付,何如?上曰,依爲之。自肇曰軍額虛簿,至此,出擧條
眞儉所啓,金姓宮人事,請行藥宮人金姓者,亟命出付攸司,直爲正法。上曰,勿煩。又所啓,尹廷舟事,請還收罪人尹廷舟量移之命。上曰,勿煩。又所啓,李時弼事,請亟寢罪人李時弼,仍前發配之命,更令鞫廳,依律正法。上曰,勿煩。措辭竝見上
眞儉曰,臣待罪西關時,以各司奴婢貢紬,直上納地部難便之意,有所狀聞,自該曹防塞,未得施行矣。此爲一道大段弊端,各邑奴婢之貧殘者,直納地部之際,京司吏輩之從中受賄,其弊不貲。千里齎糧,擧皆呼冤,若自巡營,嚴飭各邑,趁期上納于監營,自監營一時上送於地部,則事勢便好,亦無中間作弊之端,故自前自營門上送,而自十餘年前,使奴婢,各自直納于地部,未知其故。戶曹判書趙泰億,今方入侍,下詢後,自監營上送事,定式施行,以除西關之民一分之弊,何如?泰億曰,眞儉在西關時,果以此事狀聞,備局覆啓,以爲直爲上納,雖有弊端,自列邑上納監營,亦有牟利輩從中防納之弊,故有所防啓矣。監司若申飭列邑,使無防納之弊,而因革直上納之規,則好矣。眞儉曰,若有防納,而現發者,論罪其邑守令,豈有此弊哉?光佐曰,若然,則令戶曹稟處,何如?上曰,依爲之。
眞儉曰,臣待罪西關時,慣知陽德縣大段弊端,故敢此仰達。陽德,以至殘之邑,居民鮮少,本縣帳付元田一百八十餘結,而稱以補加耕,虛結逐年增加,加稅於民者,至于九百三十六結之多。田結徵稅之法,一從土地所出,而此則不然,計戶徵稅,故雖無田土者,亦皆出稅,此則雖以西路言之,他邑所無之規也。前後御史,亦知此弊,多有論啓者,而尙無減革之擧,流亡之相繼,邑事之凋弊,皆由於此。若不革祛此弊,則陽德無以爲邑矣。以此,分付道臣,査聞於本縣,一一狀聞,以爲革罷保存之地,何如?上曰,依爲之。
趾彬曰,大臣纔已申飭政院事,有所陳達,臣亦有所懷,敢此仰達矣。中庸九經曰,敬大臣,朝家之待大臣,事體自別,而日者因慈候未寧,有藥院都提調變通之擧。此雖出於事勢所迫,不得不變通,而都提調之任,旣是大臣所帶,則變通之後,政院,宜卽稟旨別諭,而尙無擧行之事,宜加申飭矣。光佐曰,此言是矣。雖因慈候未寧,事勢不得已,而大臣兼帶,不待陳疏,直爲遞改,待元輔之道,似涉未安,宜遣史官,宣諭其故矣。上曰,依爲之。自眞儒曰臣待罪西關,至此,而出擧條
趾彬曰,小臣有所懷,惶恐敢達。如臣蒙學蔑識,濫廁經幄之列,顧問之責,啓沃之方,雖無稱塞之望,而實有區區憂愛者。昔在先朝之時,則侍講未嘗間斷,不拘朝晝,不憚寒暑,日親經幄之臣,講討經史,博訪治亂得失,勤學之誠,高出百王,此乃今日殿下所當遵法者也。嗣服以後,臨筵開講,一向停廢,往在辛丑秋,臣待罪堂后假官,一覩殿下開筵之盛擧矣。臣於日昨,入直本館,始取進講冊子而考閱,則到今四年之間,更無繼請之事。蓋其間,殿下或在靜攝之中,國家且値多事之時,有所未遑而然,臣心悶鬱,當復如何?今則自上方在嘗藥之中,姑不敢以開講等事,有所仰請,而差待慈候平復,日氣淸和之時,頻開法講,日賜召對,何如?萬選曰,趙趾彬所達之言,小臣每欲上達,而向者日氣,猶未和暖,今則聖上連在侍湯之中,未遑於開講,故有懷未達矣。君德成就,責之經筵,則其所關係,可謂重矣,而目今經筵久廢,絶無進講之事,臣竊憂憫焉。侍講諸臣,雖未能博考經學,裨補君德,時時侍講,從容討論,則豈不愈於宦官宮妾之親近乎?一鏡曰,儒臣所言,誠爲得當。引接臣僚,省覽經史,講究義理,是乃經筵之規。祖宗朝以來,不廢經筵,意非偶然,殿下臨御以來,廢經筵者已久,凡在臣隣,孰不抑菀?經訓反覆,裨益不少,卽今聖上,在嘗藥之中,不敢以此仰請,稍俟前頭慈候之平復,頻頻開講,是臣所望。光佐曰,君德成就,專責經筵,諸臣所達,誠爲得當矣。姑待慈候平復,日氣淸和,引接臣隣,討論經史,以盡勤講之道,何如?上曰,依爲之。諸臣以次退出。
上在昌慶宮。停常參·經筵。
蔡成胤啓曰,行大司憲李眞儉,執義李眞淳呈辭,掌令李廷傑未肅拜服制,掌令柳綎在外,李普昱未承批,持平金尙星呈辭受由。今日以監察茶時之意,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
藥房都提調李光佐,提調李肇,副提調李萬選啓曰,伏未審夜來聖體,若何?寢睡水刺,一向平常乎?大妃殿症候,夜間,復若何?開氣消痰湯,昨日連進,而天突上頷下及左右邊浮高處,益有消減之效,疼氣與困惱,益向差減,而寢睡水刺,亦復差勝乎?卽使醫女入診,詳察症候,宜當。臣等終宵憂悶,敢此問安,竝爲仰稟。答曰,知道。無事。寢睡水刺如常,慈殿寢睡水刺,與昨一樣,諸症候,已言于醫女,湯藥進御矣。
注書尹志出使,代以金禹甲爲假注書。
傳曰,銀子四百兩,送于大嬪宮,其餘下該曹。
兪命凝啓曰,假注書金禹甲,時無職名,依例付軍職,冠帶常仕,何如?傳曰,允。
藥房口傳啓曰,卽伏聞醫女來傳之言,大妃殿症候,天突上左邊自初浮高處,益向消軟,頷下浮高無加,右邊浮高及疼氣,比昨又似微減,漸覺柔軟,諸症候無加。諸醫等皆以爲,開氣消痰湯,今姑連進宜當云。此藥卽爲煎入之意,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
上在昌慶宮。停常參·經筵。
蔡成胤啓曰,行大司憲李眞儉,執義李眞淳呈辭,掌令李廷傑未肅拜服制,掌令柳綎在外,持平李普昱未承批呈辭,持平金尙星呈辭受由。今日以監察茶時之意,敢啓。傳曰,知道。
兪命凝啓曰,備邊司郞廳,以大臣意來言,今日賓廳坐起日次,而國忌相値,不得來會云矣,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大妃殿,朝廷二品以上·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
藥房都提調李光佐,提調李肇,副提調李萬選啓曰,伏未審夜來聖體,若何?寢膳之節,一向平常乎?大妃殿症候,夜間,復若何?開氣消痰湯,昨日畢進,而天突上頷下及左右邊浮高處,益有消減之效,疼氣與困惱,益有差勝,而寢睡水刺,亦復漸勝乎?卽使醫女入診,詳察症候後,議定繼進湯劑,宜當。臣等終宵憂悶,敢此問安,竝爲仰稟。答曰,知道。無事。寢睡水刺,一向平常,慈殿諸症候,已言于醫女,湯藥進御,寢睡水刺,與昨一樣矣。
藥房再啓曰,卽伏聞醫女入診後來傳之言,大妃殿症候,天突上左邊,自初浮高處,幾盡消解,右邊浮高處,比昨益覺消減,按之只有微疼之氣,困惱之候無加,而結喉上堅硬無減。臣等與御醫及儒醫,反復商議,則皆以爲,開氣消痰湯,加進三貼,宜當云。此藥卽爲煎入之意,敢啓。傳曰,知道。
蔡成胤,以都摠府言啓曰,入直內三廳武兼禁軍及軍兵等,中日習射事,勅使回還間,啓請姑停矣。旣已回還,今日爲始,當爲中日習射,而國忌相値,不得爲之之意,敢啓。傳曰,知道。
李萬選啓曰,臣萬選,方在藥房直宿中,左承旨李翊漢,左副承旨洪重禹,再昨日陳疏承批之後,連日病不仕進,右副承旨柳萬重,亦以情勢難安,陳疏到院,而國忌相値,不得捧入,廳中只有右承旨兪命凝,同副承旨蔡成胤,出納之際,事甚苟簡。左承旨李翊漢,左副承旨洪重禹,竝卽牌招察任,何如?傳曰,允。
備邊司薦望,開城留守尹行敎·李眞望·宋成明。
以京畿監司狀啓,今月令薦新生葦魚等物,限內不得封進,惶恐待罪事,傳于蔡成胤曰,勿待罪事,回諭。
傳于李翊漢曰,此錦段四十匹,下該曹。
李翊漢,以宣惠廳言啓曰,兩南所封三月令,宗廟·永徽殿薦新蕨菜,三月內當爲封進,而今年節早,未及産出,限內不得封進之意,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
禮曹參議朴彙登疏曰,伏以,臣祖父母墳山,在於忠淸道燕岐地。前夏大雨,山水暴下,墓前階砌及墓左墓右至近之處,慘被沙汰之變,人子情理,不勝驚痛。欲爲躬自下去,募得役夫,塡土修築,而祖父母墳山,法無請由之例,冒陳私懇,冀解職名,伏承□□,以依疏辭往省爲敎,聖恩天大。方欲發程之際,身病適重,不得作行,仍値日寒土凍,無計試役,荏苒時月,奄過三冬,私情痛迫,益復罔極。今已開春,解凍不遠,將欲下往,更此冒死呼籲於天地父母之前。伏乞聖明,特察臣之情理,許遞臣職,俾得任便往來,以伸私情,不勝幸甚。答曰,省疏具悉。爾其勿辭,往來焉。
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大殿·中宮殿,朝廷二品以上·六曹口傳問安。答曰,知道。勿爲問安。
大妃殿·中宮殿,藥房問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審夜來,聖體若何?寢睡之節,一向平常乎?大妃殿症候,夜間,復若何?開氣消痰湯,昨日連進,而天突上左邊浮高,更無餘氣,結喉堅硬處,益有消減之效,右邊浮高餘氣,更益消解,疼氣與困惱,亦復益減,而寢睡水刺,亦有漸勝之勢乎?卽使醫女入診,詳察症候,宜當。臣等終宵憂悶,敢此問安,竝爲仰稟。答曰,知道。無事。寢睡水刺如常,慈殿寢睡水刺,與昨一樣,諸症候少減,湯藥進御矣,輪回直宿。
藥房口傳啓曰,卽伏聞醫女入診後來傳之言,大妃殿症候,天突上左邊,自初浮高處,已盡消解,右邊浮高,幾盡消解,只有微疼之氣,比昨有減,結喉上堅硬處,漸覺軟縮,困惱之候,亦差勝。諸醫等皆以爲,開氣消痰湯,旣有顯效,今姑連進宜當云,此藥煎入之意,敢啓。答曰,知道。
洪重禹啓曰,行大司憲李眞儉,執義李眞淳呈辭,掌令李廷傑未肅拜,掌令柳綎在外,持平李普昱未承批呈辭,持平金尙星呈辭受由。今日以監察茶時之意,敢啓。傳曰,知道。
兪命凝啓曰,吏曹郞廳來言,臺諫有闕,政事,取稟。傳曰,明日爲之。
又以春秋館郞廳,以監事意啓曰,史閣曝曬,間一年擧行,乃是定式。江華鼎足山·江陵五臺山·奉化太白山,三處史閣曝曬,今年當次次第發送史官,曝曬,何如?傳曰,允。
又以侍講院言啓曰,本院司書黃晸,連日入直矣,以掃墳事,下直出去,兼司書宋眞明奉命出去,說書韓師得呈辭入啓,兼說書李喆輔呈辭受由,下番他無推移入直之員,不得已以上番,姑降入直之意,敢啓。傳曰,知道。
又啓曰,都承旨李萬選外四寸弟永川郡守崔錫九身死,服制已行四日,出仕,何如?傳曰,允。
又以弘文館官員,以大提學意啓曰,今春三朔月課,連有事故,不得出題。到今春節將盡,勢難知委外方,自前如此之時,有變通之例。春三朔,則事勢如此,來夏三朔爲始出題,使之製進,何如?傳曰,允。
又以弘文館言啓曰,修撰朴弼夔,除拜多日,一向撕捱,無意應命,其在事體,殊涉未安。更爲牌招察任,何如?傳曰,允。
洪重禹,以守禦廳言啓曰,本廳別把陣,今春等賞中日,本廳射亭良中設行之意,敢啓。傳曰,知道。
又以備邊司言啓曰,頃以諸路災荒尤甚守令,限麥秋勿爲遷動事,陳啓蒙允矣。春川府使趙儆,移拜忠淸水使,節度之任,雖與他官有異,而災邑勿遷,係是成命。春川,又是嶺西災荒最甚處,當賑易守,十分可慮。趙儆新除授水使之任,今姑遞改,仍任春川府使,何如?傳曰,允。
又以訓鍊都監言啓曰,都監中軍李鳳祥,摠戎使移拜之代,卽當差出,而當品中,可合之人絶無,尙未差出矣。本營亞長,爲任最緊,與他有別,而累朔假差,事體未安。在前如此之時,或以禁軍別將,有移差之例,今此中軍有闕之代,以禁軍別將南泰徵啓下,使之察任,何如?傳曰,允。
又以兵曹言啓曰,去三月朔,各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
兪命凝,以成均館官員,以知館事意啓曰,去三月初三日儒生課製,去月內無故日退行之意,曾已啓達蒙允矣。連因候班未撤,限內不得爲之之意,敢啓。傳曰,知道。
又以禮曹言啓曰,本曹郞廳及所屬各司官員等,去癸卯年秋冬等褒貶,因堂上有故,限內不得爲之矣,今始磨勘,東西氷庫及司譯院,去癸卯春夏等褒貶,竝爲等第以入,而所屬中,宗廟署·社稷署·弘文館·藝文館·春秋館·承文院·成均館·校書館·奉常寺·禮賓寺·東南關王廟·典牲署·司畜署·內醫院·惠民署·觀象監·司譯院·掌樂院官員等,去癸卯年秋冬等褒貶,各其司領事·提調·堂上有故,不得一時磨勘之意,敢啓。傳曰,知道。
又以禮曹言啓曰,卽接典醫監·東西氷庫所報,則典醫監官員等,去辛丑·壬寅兩年春夏秋冬等,及癸卯年春夏等褒貶,其時提調有故,多官或不仕移屬,或身死,不得磨勘。東西氷庫官員等,去壬寅年秋冬等褒貶,其時郞廳,俱以遷轉,不得磨勘,自本曹,具由入啓蕩滌云。依近例,竝勿論,何如?傳曰,允。
記事官尹志書啓,臣承命馳往于京畿龍仁魚肥谷議政府領議政崔奎瑞所住處,傳宣聖諭則以爲,臣於席藁之中,伏聞慈聖違豫之候,閱月彌留,遠外憂慮,益不自勝,而八朔痼疾,一向危篤,不得爲離身一步計,罪上添罪,日俟嚴誅,不意特遣近侍,傳諭以藥院遞解曲折,臣誠感泣恩私,不知死所。第此敦召之旨,則臣之情實,前後累疏,畢暴無餘,而尙未蒙聖鑑俯燭,惶隕抑塞,措身無地。臣若縷命未絶,精神稍醒,則勢當更以一疏,仰犯瀆擾之誅云矣,敢啓。傳曰,知道。
洪重禹,以刑曹言啓曰,出身禁軍徐昌雲,因私奴忠男呈狀,靑魚價錢一百五十兩,中間偸食,故方定日督徵,而不待本曹結末,徑先越訴於京兆,侵斥法官,無所顧憚,其爲情狀,誠極痛惡,推覈處置次,囚禁之意,敢啓。傳曰,知道。
兪命凝啓曰,卽伏見忠淸監司權益寬去癸卯秋冬等褒貶啓本,則木川縣監沈廷鵬,以雖無民怨,宜警濫率爲目,旣曰濫率,則宜置下考,而置之中考,難免疎忽之失,推考警責,何如?傳曰,允。
副提學李明彦,伏以,臣於頃年,猥叨是職,僥冒之狀,空疏之實,前後辭疏,畢暴無餘。聖明想亦記有,今不必更覼縷,自劃之地,決難冒進,而昨日入肅,迫於復命,非爲因仍盤礴之計。且臣與知春秋臣柳鳳輝,有姻親應避之嫌,揆以法例,在下當遞。伏乞聖明,亟命攸司,照例許遞,以存公法,以安私分,不勝幸甚。答曰,省疏具悉。疏辭,令該曹稟處。
敎京畿水軍節度使兼三道統禦使鄭壽松書。王若曰,雖一路專制之任,尙稱難人,而三道統禦之權,尤宜擇帥。疇堪膺命,予喜得卿。彼穴口之海防,實我畿右之天塹。舟艦交泊,地當水路之咽喉,堞壘相望,勢成沁都之脣齒。有事則遠控湖海,爲政則兼理兵民。浪舶風帆,朝暮出沒之警雖息,朽檣敗楫,陰雨綢繆之備日疎。顧地望素峻於他藩,況簡寄尤重於今日。惟卿,彎弧壯志,簪筆舊家,漢廷蔚推轂之譽,才堪將帥,班生展投筆之氣,時會功名。試金椎於殿前,曾荷寧考之嘉奬,分竹符於塞外,痛洗武吏之貪風。自從授旌銊之班,偉然有干城之望。擢中甄之峻秩,時論咸歸,典內廂之親兵,群情悅服。屬軫固圉之寄,果副聽鼓之思。玆授卿以京畿水使云云。體予委畀之心,勉爾保障之責。封疆妥帖,戎備不講於春秋,饑癘連仍,島氓漸至於凋瘵。裝舟繕甲,莫懷恬憘之圖,撫士休兵,須擬緩急之用。凡諸宿瘼之通變,要在新政之便宜。於戲,荊門之鎖鑰得人,可紓中朝之歎,朔方之旌旗變彩,庶恢上將之謨。衣袽之戒不忘,詎忽備豫之策,鞭靴之餽式絶,宜專奉公之方。須念訓飭之辭,毋替報效之志。故玆敎示,想宜知悉。知製敎趙鎭禧製進
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。勿爲問安。
大殿·大妃殿·中宮殿,藥房夕問安。答曰,知道。勿爲問安。
藥房都提調臣李光佐,提調臣李肇,副提調臣李萬選啓曰,伏未審夜來,聖體若何?寢睡一向平常乎?大妃殿症候,夜間,復若何?開氣消痰湯,昨日連進,而天突上結喉堅硬處,益有消軟之效,右邊浮高餘氣,盡爲消解,而微疼之氣,困惱之候,益向減歇,寢睡水刺,亦復漸勝乎?卽使醫女入診,詳察症候宜當。臣等不勝憂慮,敢此問安,竝爲仰稟。答曰,知道。無事。寢睡水刺,一向平常,慈殿症候,已言于醫女,寢睡水刺,與昨一樣,湯藥進御矣。
藥房口傳啓曰,卽伏聞醫女入診後來傳之言,大妃殿症候差勝,一如昨日,天突穴微浮,比前無減,而結喉浮高,姑無益減之候,右邊微疼處,比昨稍爲移上,微似堅硬。諸醫皆以爲,開氣消痰湯,今姑連進宜當云,此藥,卽爲煎入之意,敢啓。傳曰,知道。
傳于藥房曰,差備待令醫官,退直本院。
藥房口傳啓曰,有差備待令醫官退去本院之命。仍令本院別入直,別入直醫官,則自今日依例退送,而其中議藥同參金壽煃,則仍爲留直之意,敢啓。傳曰,知道。
洪重禹啓曰,行大司憲李眞儉呈辭入啓,執義李眞淳呈辭,掌令李廷傑未肅拜上疏,掌令柳綎在外,持平李普昱未承批,持平一員未差。今日以監察茶時之意,敢啓。傳曰,知道。
又啓曰,兵曹郞廳來言,闕內各處,夜巡檢云矣,敢啓。傳曰,知道。
兪命凝啓曰,吏曹郞廳來言,守令有闕,政事,取稟。傳曰,明日爲之。
又啓曰,都承旨李萬選,方在藥房輪直中,左承旨李翊漢呈辭受由,右副承旨柳萬重陳疏入啓,連日不爲仕進,同副承旨蔡成胤昨日病重出去。廳中只有臣命凝,左副承旨洪重禹,出納之地,事甚苟簡。右副承旨柳萬重,所當牌招,而疏批未下,不敢循例請牌,何以爲之?敢稟。傳曰,牌招。
洪重禹,以右副承旨柳萬重牌不進罷職傳旨,傳曰,推考傳旨捧入。
有政。吏批,行判書柳鳳輝病,參判李眞儒進,參議尹行敎病,右承旨兪命凝進。
兵批,判書李肇進,參判朴熙晉病,參議呂必容病,參知沈珙進,右承旨兪命凝進。
吏批啓曰,判書柳鳳輝,參議尹行敎,俱以病不來,小臣獨政未安,何以爲之?敢稟。傳曰,仍爲之。
又啓曰,星州牧使·黃州牧使,今當差出,而兩邑物衆地大,素稱難治,不可不擇差。守令中可合人,竝擬,何如?傳曰,允。
兵批啓曰,忠淸水使,今當差出,而擬望之人乏少,守令竝擬,何如?傳曰,允。
吏批,李重觀爲持平,金夢瑞爲黃州牧使,申兼濟爲永川郡守,申聖夏爲溫陽郡守,金宇集爲星州牧使,尹大英爲沔川郡守,朴璘爲新昌縣監,金東俊爲永同縣監,李宗白爲兼說書,典牲主簿權聖揆,活人別提姜命載相換,春川府使趙儆,仍任事承傳,善溪君金奎敵愾佐理功臣,善山君金嶠嫡長孫,依法典承襲封君,李獻章·沈㙉·洪聖輔·李著·金命衡·徐命九·崔道文·金履萬,竝單付兼春秋,兼執義金始㷜減下,備邊司薦望,尹行敎爲開城留守。
兵批,洪萬朝爲知事,沈爲僉知,鄭載夏爲僉知,申益欽爲五衛將,李允一爲忠翊將,池汝沆爲忠壯將,李壽益爲景德假衛將,李復休爲忠淸水使,許世雄吾村權管單付,金尙星爲副司直,申思稷爲司果。
兪命凝,以侍講院言啓曰,本院下番,無推移之員,不得已以上番,姑降入直,事甚未安。今日政新除授兼說書李宗白,時無軍職,令該曹口傳付軍職,卽爲牌招入直,何如?傳曰,允。
兵曹,金潝爲禁軍別將。
兪命凝,以內醫院官員,以都提調意啓曰,解醫術士人李溟,日昨入來,後日入診時,當爲入侍,依前例付軍職,冠帶常仕,散料題給,何如?傳曰,允。
又以吏曹言啓曰,卽伏見忠淸監司權益寬殿最啓本,則木川縣監沈廷鵬,以宜警濫率爲目,則宜置下考,而置之中考。政院,旣以此請推道臣,則守令不可仍置,木川縣監沈廷鵬,罷黜,何如?傳曰,允。
洪重禹,以戶曹言啓曰,各道年終錢穀御覽會計,例於翌年二月二十五日,啓請受出,晦日內,修正入啓,而黃海道會案,過勅後,修正上送事,本道監司狀請,平安道會案,則限內不爲上送,故監司推考。御覽會計,待其兩道會案上來後,修正以入之意,入啓退限矣。黃海道·平安道會案,今纔來到,御覽會計受出,依例修正之意,敢啓。傳曰,知道。
又以守禦廳言啓曰,本廳京別破陣,今春等賞中日試才入格者,從分數多寡,自本廳,依例施賞後,別單書入之意,敢啓。傳曰,知道。
上在昌慶宮。停常參·經筵。
下直,老江僉使李晩明。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審夜來,聖體若何?寢膳之節,一向平常乎?今日,乃是入診日次,臣等率諸醫,趁早入侍,詳察聖候宜當。大妃殿症候,夜間,復若何?開氣消痰湯,昨日畢進,而天突上結喉浮高處,益有消減之效,右邊微疼微似堅硬處,還復消軟,困惱之候,益向減歇,寢睡水刺,亦復漸勝乎?卽使醫女入診,詳察症候,議定湯劑繼進當否宜當。臣等不勝憂慮,敢此問安,竝爲仰稟。答曰,知道。無事。寢睡水刺如常,慈殿寢睡水刺,與昨一樣,諸症候,小減後一樣,湯藥進御矣。
藥房再啓曰,卽伏聞醫女入診後來傳之言,大妃殿症候,天突穴微浮,幾盡消減,結喉浮高,姑未顯減,而上邊堅硬微加,右邊堅硬,還似柔軟,微疼之氣,還復移下,其他諸症候,差勝後一樣。臣等與諸御醫及儒醫,反覆商議,則皆以爲,開氣消痰湯,加進三貼宜當云。此藥卽爲煎入之意,敢啓。傳曰,知道。
備忘記,傳于兪命凝曰,今下弓矢,老江僉使李晩明處,給送。
洪重禹,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金始慶啓曰,守令,多有未署經者,當此農節,夫馬留京之弊,不可不念,而兩司多官,或在外,或呈辭受由,或陳疏未承批,或被論,或未肅拜,或呈辭,無一行公之員,久未署經,事甚未安。除在外·呈辭受由·陳疏未承批·被論外,呈告·未肅拜人員,竝卽牌招,以爲署經之地,何如?傳曰,允。
洪重禹,以司諫院獻納吳命新牌不進罷職傳旨。傳曰,推考傳旨捧入。
金始慶啓曰,右副承旨柳萬重,昨日違牌,旣有只推之命,更卽牌招察任,何如?傳曰,允。
洪重禹,以同副承旨柳萬重牌不進罷職傳旨。傳曰,推考傳旨捧入。
金始慶啓曰,近日廳中,位甚不齊,出納之際,事多苟簡。今日政新除授承旨,待下批,竝卽牌招察任,何如?傳曰,允。
有政。吏批,行判書柳鳳輝病,參判李眞儒進,參議未差,左副承旨洪重禹進。
兵批,判書李肇藥房進,參判朴熙晉病,參議呂必容病,參知沈珙進,左副承旨洪重禹進。
吏批啓曰,判書柳鳳輝病不來,參議未差,小臣獨政,何以爲之?敢稟。傳曰,仍爲之。
又啓曰,龜城府使,今當差出,未準朔禁軍將,竝擬,何如?傳曰,允。
吏批,鄭來周爲坡州牧使,趙正禮爲善山府使,柳萬增爲龜城府使,吳聖兪爲木川縣監,申昉爲高山察訪,李日躋爲兵曹佐郞,金浩爲禮曹佐郞,李行敏爲典籍,柳鳳輝爲弘文提學,朴弼夔爲校理,朴文秀爲說書,呂必容·金始慶爲承旨。
兵批,李翊漢·蔡成胤·朴星東·李后潛爲副護軍,李明彦·金始㷜爲副司直,韓師得爲副司正,李溟爲副司勇,李宗白爲副司正。
洪重禹,以弘文館言啓曰,新除授校理朴弼夔,卽爲牌招察任,何如?傳曰,允。
又以校理朴弼夔牌不進罷職傳旨,傳曰,推考傳旨捧入。
金始慶,以弘文館言啓曰,校理朴弼夔,旣有只推之命,待明朝,更爲牌招察任,何如?傳曰,允。
洪重禹,以義禁府言啓曰,以宗簿寺啓辭刑曹啓目,鳳山郡守張斗紹,移本府處置事,允下矣。張斗紹,時在任所,依例發遣府羅將,拿來,何如?傳曰,允。
金始慶,以兵曹言啓曰,今四月初三日,業武金震漢稱名人,自敦化門入來,差備門外擊錚,極爲駭愕。令攸司囚禁治罪,同門守門將崔復文,常時不能禁斷雜人,以致闌入,亦難免其責,推考,何如?傳曰,允。
又以禮曹言啓曰,卽接幼學李後尙等搢紳儒生一百二十人聨名呈單內,十二代祖開城留後士渭,卽我莊烈王后外十一代祖也。墳山,在於龍仁地,守護禁伐,至於三百餘年之久,而未見有侵犯之患矣,自玉山府大嬪改卜眞海之後,所謂山直輩,稱以案山,不有界限,務爲廣占火巢之計,恣意放火,燃及墓庭,山下子孫,驚遑奔救,僅免罔極之患,而其爲痛心,當復如何?若不一定境界,則日後之弊,有不可言,而此非本官所可擅斷,玆敢相率來訴。自本曹摘奸後,嚴立界限,俾無山直輩如前憑藉火巢,延燒士夫家墳山之弊云。王后先山,事體亦重,而山直輩之憑藉火巢,果爲侵犯,則不可一番摘奸後變通,發遣本曹郞廳,與地方官及大嬪房次知,眼同看審其形址,書啓後,稟處,何如?傳曰,允。
呂必容,以忠淸監司狀啓,泰安居邊馬貴等三名渰死事。傳曰,渰死人等,令本道恤典擧行。
金始慶,以黃海監司狀啓,新産生石首魚薦新及進上,限內不得封進,惶恐待罪事。傳曰,勿待罪事,回諭。
司諫尹會,持平李重觀合啓,請逆魁昌集·頤命,竝令攸司,亟行斬屍,明正典刑。措辭見上答曰,勿煩。
司諫尹會所啓,請金姓宮人行藥者,卽速摘發,出付攸司,快正王法。措辭見上又所啓,請還收大靜圍籬安置罪人申銋出陸撤籬之命。措辭見上又所啓,請還收遠竄罪人任埅量移之命。措辭見上又所啓,請還收罪人星樞減死之命,仍前嚴鞫,期於得情。措辭見上又所啓,安山郡守崔宇泰,本以無識鄙悖之人,行己不美,見棄一鄕人之唾罵,固已久矣。及授本職,專事貪饕,托以支勅,勒捧錢文於民結,以爲贖妾之資,簽丁之際,縱其妾娚,從中受賂,任意操縱,漁夫每戶,以錢濫徵,怨聲載路。其他剝民肥己,侵漁鄙瑣之事,難以毛擧。闔境嗷嗷,如在水火,當此荐飢民困之日,如此貪虐不法之人,不可一日置之於字牧之任。請安山郡守崔宇泰罷職不敍。答曰,不允。末端事,依啓。
持平李重觀所啓,請行藥宮人金姓者,亟命出付攸司,直爲正法。措辭見上又所啓,請還收罪人尹廷舟量移之命。措辭見上又所啓,請亟寢罪人李時弼,仍前發配之命,更令鞫廳,依律正法。措辭見上又所啓,亂臣賊子,無代無之,而豈有如今日三手之兇毒慘烈者哉?義人·哲人之妖惡邪慝,旣入於梅花點之招,則其父彦度,本以陰譎兇悖之人,萬無不知之理,而終逭肆市之戮,亦云幸矣。當初哲人之掩捕也,禁郞臨門,諱之以下去其兄義人謫所,終不出給,翌日彦度囚禁之後,始令自現。其蔑棄王命,掩匿賊子之狀,國人之至于今,切齒而痛心者也。義·哲兩賊,雖徑斃杖下,其綢繆謀逆之情節,狼藉於諸賊之招,與就服正刑之輩,罪無異同,則置其父於善地,其爲失刑,莫此爲甚。請密陽定配罪人洪彦度,絶島安置。
又所啓,前監司兪命弘,爲人庸騃,無所肖似,素乏才能,濫躋卿班,其貪鄙潤屋,本來伎倆,曾爲全羅監司也,不法肥己之事,不一而足。且有奸裨猾吏,居間慫慂,請托公行,賄賂多門,貽弊列邑,爲害生民,傳說狼藉,至今唾鄙,此所以臺啓之重發也。夫各道營穀之在於列邑者,乃所以補賑資而需公用者也。雖非元會付所管,莫非公物,則其不可暗地濫用也,決矣。及其遭彈見遞之後,潛自減數於重記修正之際,行關變幻於列邑成冊之中,厥數夥然,終無去處。郭姓褊裨,趙哥營吏,乃其終始主管者也。若令本道,各別嚴査,以其營上各邑謄關所錄,憑考於本道留庫實數,則其所姦狀,自可綻露。請郭姓褊裨,趙哥營吏,自營門,爲先嚴囚,究覈實狀後,前監司兪命弘貪鄙不法之狀,依律正法。
又所啓,新除授掌令柳綎,時在黃海道黃州牧任所,請斯速乘馹上來事,下諭。答曰,不允。末端事及下諭事,依啓。
同副承旨蔡成胤,伏以臣,强策衰朽之質,久叨夙夜之任,三朔供劇,百祟交闖,牢鎖直廬,輟被無期。適當慈候違豫,昕夕承候之時,不敢言私,力疾奔遑,日昨候班罷歸之際,猝得腰脅之痛,如刃亂刺,頃刻氣窒。幸賴一院之扶護,鐵砭艾熨,雜試救急之劑,移時少鎭,僅甦一脈,而地非調將之所,病有汚穢之慮,左右扶掖,不省舁出禁門,及還私次,痛勢轉劇,乍降乍升,發作無常,寒戰頭疼,外侵且乘,繞壁達宵,轉動不得,刀圭罔驗,人鬼莫分。臣病實狀,禁中上下,無不目覩而驚怕。臣雖無似,豈敢托病欺天,曲思自便之圖哉?且臣,矇不勝任,又有溺職之罪,前席問備之罰,除非病故,自在應遞之科,不日見解,臣亦自知,奚必於院僚不齊,凡事苟艱之日,竝起陳章,徒事紛紜爲哉?顧此重發之症,旣乘於昏耄創殘之餘,非如一時偶感之比。出納之地,難容一日蹔曠,源委之疾,不可時月責效,而疾痛呼父母,則人之常情。玆敢哀籲於宸嚴之下,伏乞聖明,憐臣病狀之危苦,諒臣懇迫之無地,亟許鐫改,一意治病,俾尋生路,千萬幸甚。踏啓字。
甲辰四月初三日巳時,上御時敏堂。藥房入診入侍時,都提調李光佐,提調李肇,副提調李萬選,記事官林光弼,記事官曺命敎,記事官尹尙白入侍。醫官權聖徵·方震夔·許坫·吳重卨·金必祐·李泰亨。光佐進伏曰,聖體若何?上曰,一樣矣。光佐又曰,大妃殿症候,比向來大有差減,極爲慶幸,而今尙有餘症,結喉右邊堅硬處,猶未消解,憂慮未已。卽今症候,何如?上曰,一樣矣。光佐又曰,中宮殿氣候安寧乎?上曰,安寧矣。光佐又曰,王世弟氣候,何如?上曰,平穩矣。光佐曰,令醫官診察,何如?上曰,唯。光佐曰,入診時,俯伏而已,則無入診之本意,極知惶恐,而臣等與醫官等,瞻望玉色,詳察聖候宜當。上曰,依爲之。權聖徵診曰,三部脈度沈數,而不至大段,右邊寸關脈度頗數矣。方震夔曰,左右脈候沈數,右邊寸關脈,加數矣。瞻望玉色,比前加勝矣。許坫曰,脈候左手三部,比向日稍數,右手寸關脈,比向日加數,瞻望玉色,則加勝矣。吳重卨曰,左右脈候沈數,而右邊寸關脈,稍似加數矣。李泰亨曰,左右脈候皆數,而左邊脈加數,前則沈數矣,今則洪而數矣。光佐起伏曰,小臣瞻望,則玉色敷腴,而比前稍瘦,水刺,比向來不減乎?上曰,無減矣。光佐曰,寢睡,何如?水刺,比數年前,甘與不甘,何如?上曰,一樣矣。光佐曰,近來大便快下乎,滑乎?上曰,如常矣。李萬選曰,忍冬茶,日進乎?上曰,日進矣。萬選曰,牛黃每調進矣,近日則未聞入牛黃之敎,未知牛黃調進乎?上曰,調服矣。肇曰,牛黃調服,則渴乎否乎?上曰,無之矣。光佐曰,有汗氣乎,無之乎?上曰,無之矣。肇曰,近來久停湯丸,氣候一樣平安乎?上曰,平常矣。萬選曰,氣候,比前進御湯劑時,何如?臣與醫官等,未能詳知某藥有效,前日伏聞醫官言,則前進湯劑,多至數百餘貼,未知何藥有效耶?有害者,抑何藥耶?如此事,必分付醫官,然後可以商議藥料而定之矣。上曰,一樣矣。萬選曰,小臣,向時草草陳達,故更達矣。雖以閭閻病患言之,某藥之有效有害與否詳知,然後可以論症定藥矣。光佐曰,臣等,於閤門外,與諸醫詳議矣。雖閭里之人言之,每服藥餌,則便成藥腸,脾胃易傷,少止後更服,則必有顯效,頃日,以停藥事仰達者,蓋欲聖躬之暫爲休息,以調脾胃也。計因感冒泄候停藥後日字,則今至卄餘日,再次議藥時,請停藥後日字,則殆旬望間矣。今日則姑爲退去,以待十許日調養脾胃後,與諸醫等,議藥稟定,何如?上曰,依爲之。光佐曰,雖非入診日次,數數召見醫官,則醫官等,可以詳察聖候,以此下敎,何如?上曰,依爲之。肇曰,此後,數數召見醫官,則可以詳知聖候之如何矣。光佐曰,雖以私家凡人之病言之,必有病錄,以爲對症命藥之地,前頭寢睡水刺加減,玉體汗氣之有無,大小便之如何,時時書下藥院則,好矣。上曰,唯。光佐曰,小臣旣入侍,敢達矣。驪州,素稱畿內名都會,故相臣·宰臣及其他簪纓之族,連絡以居矣。向來大風,連燒七十餘戶,而竝計挾家,殆百餘戶,簪纓大家,竝皆灰燼,蕩爲丘墟。其中興平尉元夢麟姪婦,則母女一時燒死,士族婦女之燒死,極爲驚慘。去年丹陽郡民家燒火時,朝家別爲軫恤,常賑兩廳耗穀,劃給賑活矣。驪州則比丹陽尤爲驚慘,上年本州入於尤甚邑,故常賑兩廳耗穀,一半劃給爲賑資,一半尙餘存,而厥數不多。依丹陽例劃給,使之計戶分賑,而其中簪纓家,則令京賑廳,別加恤典,以廳穀加數題給,似合事宜。相臣宰臣家子姪孫,或燒死,或蕩析赤立,無以爲生,朝家視之,宜與凡民異,故敢達。上曰,依爲之。肇曰,以本州耗穀,均給好矣。京賑廳穀,則不必劃給矣。光佐曰,丹陽耗穀,則劃給之數,二百七十餘石,而驪州一半耗穀,則僅百餘石矣。以此數何以分賑於百戶,而又及於別恤典乎?萬選曰,燒死家,例令其邑,各給皮穀數石矣。肇曰,燒火家口及耗穀多寡,詳細査出後,更爲稟處,宜矣。光佐曰,救恤之道,一時爲急,若待往復累次,則何能救急?如此煩碎之事,亦何可再度稟處乎?兩廳耗穀,爲先使本州均賑,而簪纓家,則燒燼處,自本廳詳問,參酌題給,似好矣。都提調以下少退,更爲入侍後,光佐曰,俄者所陳,未及承聞發落,依小臣末稍所達施行乎?上曰,依爲之。諸臣以次退出。
上在昌慶宮。停常參·經筵。
觀象監,自昧爽至辰時,有霧氣。巳時午時,日暈,啓。
大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰知道。
藥房都提調臣李光佐,提調臣李肇,副提調臣李萬選啓曰,伏未審夜來,聖體若何?寢膳之節,一向平常乎?大妃殿症候,夜間,復若何?開氣消痰湯,昨日連進,而結喉上堅硬處,益有消軟之效,右邊微似堅硬,微有疼氣處,亦復快減,困惱之候益減,而寢睡水刺漸勝乎?卽使醫女入診,詳察症候宜當。臣等不勝憂慮,敢此問安,竝爲仰稟。答曰,知道。無事。寢睡水刺,一向平常,慈殿症候,少減後一樣,寢睡水刺,與昨一樣,湯藥進御矣。
藥房口傳啓曰,大妃殿醫女入診時,忠勳都事金後衍,同爲入侍矣。症候今旣差勝,自今間日入侍,而議藥當次日,則雖非間日,使之入侍,何如?傳曰,知道。
藥房又口傳啓曰,卽伏聞醫女入診後來傳之言,大妃殿症候,天突穴微浮,已盡消減,結喉上浮高頗減,堅硬一樣,右邊微疼及困惱之候無加。諸醫等皆以爲,開氣消痰湯,今姑連進宜當云。此藥卽爲煎入之意,敢啓。傳曰,知道。
金始慶啓曰,吏曹郞廳來言,守令有闕,政事,取稟。傳曰,明日爲之。
又以校理朴弼夔牌不進罷職傳旨,傳曰,推考傳旨捧入。
呂必容啓曰,同副承旨柳萬重,辭疏雖未承批,昨日違牌,旣有只推之命,而今日不爲仕進,其在院規,殊涉未安。右副承旨洪重禹,亦爲病不仕進,出納之地,不成貌樣。竝卽牌招,察任,何如?傳曰,允。
又以右副承旨洪重禹,同副承旨柳萬重牌不進罷職傳旨,傳曰,推考傳旨捧入。
備忘記,傳于金始慶曰,史官二員待命,騎馬三匹立之。
李萬選啓曰,日昨筵中,因大臣陳達,凡傳敎頒布時,各司官員,親來謄去,而慢不親進者,入啓罷職事,捧承傳矣。今日以驪州燒死人等恤典,傳敎頒布次,戶曹郞廳,發牌進來,則當該郞官,日晡不來,替送書吏,使之謄來,以致書吏之私謄於望門之外,朝家申飭,纔過數日,該司之全不奉行,至於如此,事之寒心,莫此爲甚。當該郞廳,依定式罷職,何如?傳曰,允。
上在昌慶宮。停常參·經筵。
觀象監,夜一更,流星出大角星上,入巽方天際,狀如拳,尾長三四尺許,色白,啓。
大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審夜來,聖體若何?寢膳之節,一向平常乎?大妃殿症候,夜間,復若何?開氣消痰湯,昨日連進,而結喉上堅硬處,益有消減之效,右邊微堅微疼之候及困惱之氣,亦復快減,寢睡·水刺,漸覺差勝乎?卽使醫女入診,詳察症候宜當。臣等不勝憂慮,敢此問安,竝爲仰稟。答曰,知道。無事。寢睡·水刺如常,慈殿寢睡·水刺一樣,諸症候,少減後一樣,湯藥進御矣。
藥房再啓曰,卽伏聞醫女入診後來傳之言,大妃殿症候,天突穴還似微浮,結喉上浮暈稍廣,左邊結喉傍,亦有微浮之氣,右邊疼氣似減,困惱之候頗加。臣等與諸御醫及儒醫,反覆商議,則皆以爲,開氣消痰湯,今姑停進,加味二陳湯,加便香附一錢,連進三貼宜當云。此藥一貼,卽爲煎入之意,敢啓。傳曰,知道。
金始慶,以都摠府言啓曰,副摠管南就明,以禮曹參判,本曹坐起晝仕進去之意,敢啓。傳曰,知道。
呂必容啓曰,右副承旨洪重禹,同副承旨柳萬重,昨日違牌,有只推之命,而今日不爲仕進。當此多事之時,出納甚爲苟簡,竝卽牌招,何如?傳曰,允。
金始慶,以右副承旨洪重禹,同副承旨柳萬重牌不進罷職傳旨,傳曰,推考傳旨捧入。
又以弘文館言啓曰,校理朴弼夔,前後違牌,殆將十次,不念分義,過自引嫌,一向撕捱,終不應命,其在事體,至爲未安。更爲牌招察任,何如?傳曰,允。
又以校理朴弼夔牌不進罷職傳旨,傳曰,推考傳旨捧入。
又以弘文館言啓曰,新除授修撰李眞洙,卽爲牌招,察任,何如?傳曰,允。
有政。吏批,行判書柳鳳輝病,參判李眞儒進,參議未差,右承旨金始慶進。兵批,判書李肇藥房進,參判朴熙晉進,參議未差,參知沈珙病,右承旨金始慶進。
吏批啓曰,判書柳鳳輝病不來,參議未差,小臣獨政未安,何以爲之?敢稟。傳曰,仍爲之。
吏批,李眞洙爲修撰,尹惠敎爲兵曹參議,南壽彦爲禮曹正郞,朴泰逵爲漢城庶尹,李喜濟爲靈巖郡守,李敏好爲安山郡守,金箕錫爲戶曹佐郞。
兵批,承旨啓曰,時無緊窠,且無送西,無政事之意,敢啓。傳曰,知道。
金始慶啓曰,吏曹郞廳來言,臺諫有闕,政事,取稟。傳曰,過國忌後爲之。
又啓曰,弘文館草記,新除授修撰李眞洙,牌招事允下,而今已夜深,待明朝出牌之意,敢啓。傳曰,知道。
傳于金始慶曰,大臣·備局堂上引見。
又啓曰,卽者正言朴師悌,自鄕承召入京,而以上來時,身病乘轎之意,陳疏自首,原疏不敢捧入,卽爲退却矣。三司之官,冒禁乘轎者,直捧禁推,已有定式,而臺諫則先遞其職,然後方可以捧入禁推傳旨。正言朴師悌遞差傳旨,爲先捧入之意,敢啓。傳曰,知道。
呂必容,以戶曹言啓曰,今三月二十七日藥房入診,大臣·備局堂上同爲入侍時,大司憲李眞儉所啓,臣待罪西關時,以各司奴婢貢紬,直上納地部難便之意,有所狀聞,自該曹防塞,未得施行矣。此爲一道大段弊端,各邑奴婢之貧賤者,直納地部之際,京司吏輩之從中受賄,其弊不貲。千里齎糧,擧皆呼冤,若自巡營,嚴飭各邑,趁期上納于監營,自監營一時上送於地部,則事勢便好,亦無中間作弊之端,故自前自營門上送,而自十餘年前,使奴婢各自直納于地部,未知其故。戶曹判書趙泰億,今方入侍下詢後,自監營上送事,定式施行,以除西關之民一分之弊,何如?趙泰億曰,眞儉在西關時,果以此事狀聞,備局覆啓以爲,直爲上納,雖有弊端,自列邑上納監營,亦有牟利輩,從中防納之弊,故有所防啓矣。監司若申飭列邑,使無防納之弊,而因革直上納之規,則好矣。眞儉曰,若有防納而現發者,論罪各邑守令,豈有此弊哉?右議政李光佐曰,若然則令戶曹稟處,何如?傳曰允事,命下矣。遠道奴婢之納貢京司者,齎糧往來之費,旣甚不貲,吏胥操弄之弊,亦所難堪。曾前該道監營,請罷直上納之規,自監營收捧上送事,有所狀請,而備局爲慮牟利輩從中防納之弊,防啓不許矣。今者重臣,自西藩還歸,採取民情,如是陳達,臣亦連年奉使西路,稔聞直上納之爲大段弊瘼,合有變通之道。牟利輩防納之弊,道臣苟能嚴防,則可保無此患,上送紬木,若不合於公用,還爲退送,嚴責守令,似不必如直上納之時。依前自該道監營,申飭列邑,善爲收捧上送之意,分付,何如?傳曰,允。
金始慶,以義禁府言啓曰,今番鞫廳,大臣以下,竝書啓事,命下矣。前後參鞫大臣以下,竝別單書入之意,敢啓。傳曰,知道。
又以備邊司言啓曰,御史可合人,更爲抄啓事,旣已定奪,故今玆抄啓,而咸鏡·江原兩道,則趁今發送事,旣已陳達,其餘諸路,前頭亦當有續送之擧,故稍加廣抄矣。前抄未發遣四人中,尹聖時衆所共知衰病,趙鎭禧曾以無故仰達,而聞其偏母,年已望八,獨子無兄弟云。兩人不得已拔去,舊抄二人,新抄八人,竝十人書入之意,敢啓。傳曰,知道。
又以備邊司言啓曰,昨因黃海監司狀啓,薦新及進上石首魚,因今年有閏月,節序差晩,不得封進,差使員白川郡守柳鳳逸罷黜事,下吏曹矣。莫重薦新及進上,有此闕封,揆以事體,誠爲可駭,而以至月之故,節序旣已差晩,則非人力之所及,在前如此時,多有只推勿罷之命。本郡屢經大侵,蕩殘之餘,遞易可慮,白川郡守柳鳳逸,從重推考,特爲仍任,何如?傳曰,允。
敎三道統制使兼慶尙右道水軍節度使尹五商書。王若曰,陸海之關防儘多,而統三道者最大,西南之閫寄俱重,而兼二使者尤尊。自古得人甚難,念朝廷素重是任如今捨卿莫可,而乃父曾莅玆營。韓公之築三城,諒本意之有在,叔子之留片石,尙遺愛之未衰。近緣委寄之或非其人,以致節制之多失其道。師律之解弛,戎備之朽鈍,殊乖綢繆之方,軍額之減縮,物力之凋殘,難爲緩急之用。顧此保障之重地,若是疏虞,不有干城之雄材,疇可倚任?惟卿,箕裘舊業,弧矢初心。世篤忠貞,父子有晟愬之譽,人稱謹畏,兄弟擅璨瑋之名。內庭賜科,沐先朝之恩渥,別職行奬,聳少日之風儀。操身而恥躁競之風,不事權貴,居官而勵廉簡之節,無染脂膏。所以望實之俱隆,故乃任用之益篤,屢典弊邑,連乘塞障,輒下漢廷之璽書,四膺雄鎭,再掌禁廂,蔚爲周家之屛翰。人言不諒,固已察其冤誣,廟薦交騰,今更試於盤錯。玆授卿三道統制使云云,臨洗兵之館,戟門懷下馬之時,佩都督之符,幢節摠傳家之物。卿其式欽寵命,務恢良圖。兵甲精嚴,忠武之軌躅宜審,邊塞警急,平家之變詐可監。沿海舳艫之繕修,想切繼先之志,列鎭亭障之施設,應多念舊之懷。伊刑賞審愼之方,自有家法,若軍民撫綏之策,何待予言?於戱,控扼重溟,永息鯨鯢之浪,懲毖百載,莫忘龍蛇之年。必殫固圍之謀,以成建標之績。故玆敎示,想宜知悉。知製敎趙趾彬製進
敎守全羅道觀察使兼兵馬水軍節度使巡察使全州府尹權詹書。王若曰,分奠千里之封疆,固任大而責鉅,妙簡一時之才彦,或外重而內輕。肆輟北斗之司喉,庸畀南維之按節。眷彼全羅之一域,實我國家之要區。其地則與豐沛同,樹枌興龍之所,其俗則與楚越等,飯稻羹魚之鄕。水陸船車之所委輸,素稱兩湖間大都會,公私財粟之所需用,自是八路中最上腴。不幸飢荒之歲仍,馴致凋瘵之日甚。田案大抵欠縮,災實相蒙,軍額太半流亡,隣族竝困。水潦囓而蒼生或化爲魚鼈,桴鼓警而赤子或變爲龍蛇。時無畢公,孰能任東釐之責?世有張詠,方可弭西顧之憂。雖平昔尙難其人,在今日尤重所選。惟卿,識度沈靜,姿性端良。持論詳明,有一團精華之內蘊,處事纎敏,無半點浮夸之外循。剴切古諍臣風猷,雍容眞學士樣子。蓋其事先朝者餘數十載,凡所裨當世者非一二言。屢對胄筵,予固知經術之淹博,間佩郡綬,民則蒙惠化之敷宣。頃當改紀之初,首膺賜緋之命,遺簪墮履,復召湖西之散蹤,緩帶輕裘,俾撫漢南之重鎭。久勞股肱之郡,茂著政聲,進長耳目之司,思聞讜論。於前後之歷踐,則內外之俱宜。虞朝命龍,縱急任出納之允,漢庭分虎,蓋欲試牧禦之才。玆授卿以全羅道觀察使云云,蹔辭邇班,往撫遐服。稟裁專斷,式遵彝章,區劃設施,無滯俗例。刑賞不可以喜怒爲用,務要小心,聽察不可以細刻爲明,只存大體。舊操益勵於苦蘖,新化佇洽於甘棠。宿瘼猶滋,利器可別於錯節,良役方究,活着宜下於危碁。勉服詞頭之言,增重方面之寄。於戱,昔嘗試封內之一邑,尙多專不威之嘆,今乃畀甸外之十連,必有大可觀之政。譬如福星之流照,汝其欽哉,稍俟仁風之普揚,吾且召矣。故玆敎示,想宜知悉。知製敎尹聖時製進
今初五日未時,上御時敏堂。大臣·備局堂上引見入侍時,右議政李光佐,戶曹判書趙泰億,兵曹判書李肇,刑曹判書金一鏡,吏曹參判李眞儒,左承旨呂必容,司諫尹會,持平李重觀,副校理趙趾彬,記事官尹志,假注書趙鏛,記事官曺命敎,記事官尹尙白。上西向坐,李光佐進伏曰,今日淸和,聖體若何?上曰,一樣。光佐曰,大妃殿症候,漸益差勝,深庸欣幸。今日則左邊消滅處,浮氣更發,昨午困惱微加,不勝憂悶,此時諸症候,更若何?上曰,一樣。光佐曰,中宮殿氣候,何如?上曰,無事。光佐曰,王世弟氣候,何如?上曰,平穩。
光佐所啓,卽今京外民生,日益困窮,殆至於不能支堪之域,人心日益淆漓,殆至於不可收拾之域,良民之困於隣族者,其倒懸固有所以,而其外凡士民,竝皆如此者,厥故安在?不過京外官,皆不能精擇,私意橫流,百弊俱生,以致如此。若不及今早圖,國家實無扶持之勢,吏曹堂上,今方入侍矣。臣等在外,每相與勉勵,然習俗陵夷之餘,每患因循,更加申飭,使之隨闕極擇,守令尤爲十分愼擇,俾無貪冗間雜之弊,期於有實效,何如?上曰,依爲之。出擧條
光佐所啓,京裏則刑曹·漢城府,外方則監司·守令,至誠爲民,期於洗冤布澤而後已,則民生可以庶幾,而大小官,皆患因循,雖其中盡職之人,每不能夙夜勤勵,殫精竭力,此則惟在於聖朝飭勵董率之如何耳。以京民言之,千百種苦惱,專在於京兆·刑曹郞官之多循請托,吏卒之居間作弊,堂上苟爲嚴加約束,勤行勸懲之政,則豈如是乎?兩府長官,雖方勤職,然如此而止,則未易大段振勵。別賜申飭,使之痛革舊弊,必使都民,安保而後已,外方則民之苦樂死生,係於守令,而操縱守令之權,又爲專在於監司,監司盡心董率,勸懲嚴截,而守令曉夕孜孜,期於保民,其所委曲方便,盡力所及,如其自己事之避患趨便,則民豈不能少蘇乎?八道監司處,特降別諭,十分飭勵,則厥后監司之動心擧行,有實效與否,臣當自外詳察,入奏矣。爲先使政院,稟旨下諭,各別措辭飭勵,宜矣。且向來貪風大振,而方伯未嘗有一番摘發貪吏,啓聞懲治之事,亦可見其不能盡職矣。此意,亦入措辭中,何如?上曰,依爲之。出擧條
李眞儒曰,近日貪風大行,臣曾忝吏曹參議時,以抄選淸白吏,以爲激濁揚淸之地,而久不擧行,此事速行,何如?李光佐曰,淸白吏抄選,事體至重,左相在世時,尙以首相之不在,不敢抄入,小臣何敢獨自抄選乎?外方監司之不能嚴黜陟,有可以揣知者,近日守令之貪饕,豈無其人,而未聞有一守令,因貪贜被罪者,此一款,爲先另飭,何如?眞儒曰,所謂貪吏,雖或有摘發者,行査之際,輒皆淸脫,未見得實勘罪者矣。光佐曰,監司處別諭中,守令貪贜一事,廉問狀聞事,添入,何如?上曰,依爲之。
李光佐所啓,水原府使金啓煥,向者宿病復發,連狀乞遞,臣亦欲入啓許遞,使之姑爲挨過勅行矣,逢見於弘濟站,則病勢頗間歇。顧念本府累月曠官,糶政凡百,全付監色,必多弊端。且於其時,勤農之命新下,遲待遞易,則將致失時,一番還官,整頓官務,擧行勸農之政,然後更觀病情,處之未晩,故以此備細論題矣,再呈三呈,必欲遞解而後已,以臣初欲許遞,執爲引嫌之端云,許遞與否,只在於病之加減,安有以此爲嫌之理?若使之强疾準期,則或難矣。卽今官務久曠,下去收拾,及時勸農,然後徐爲去就,事理至當,此豈撕捱之事乎?行止必欲任意爲之,乃是近日痼弊,事甚未便。水原府使金啓煥推考,使之卽爲下去,何如?上曰,依爲之。出擧條
光佐所啓,國家風勵士民之道,敎化爲本,而亦多在於褒賢崇節,先朝亦以此爲重矣。故名賢成均生員李夢奎,姿稟行誼,有殊異於凡倫者,仁宗大喪後,著詩自廢,閑居頤養,其意趣所極,有人不能窺者。先正臣李珥著行狀,備見稱述,有曰,先正臣金正國,尤加敬重,每論當代學者,必稱先生曰,氣宇之宏大,天分之高〈?〉,非人所及。又曰,常慕巢·許之洗耳,夷·齊之採薇,元亮之三逕,有曠世相感之意,卽此數語,亦可想見其爲人矣。且入於故相臣金堉所撰海東名臣錄,以儒生立傳,惟此人而已,士林至今追慕,爲俎豆之享,而朝家尙未有一番褒贈之典,實爲欠闕,敢此仰達。特命該曹,贈以淸職,何如?上曰,依爲之。光佐曰,此人則非尋常請褒之比,乃是著名之高賢,贈以宰列淸職,子孫亦令錄用,何如?上曰,依爲之。出擧條
光佐所啓,向日臺官,請呂渭良·金聲發兩人,更勿擬臺望事,蒙允矣。新臺受點,非人望則可請改正,銓官擬望,非人望則可請推,而至於使勿更擬之請,曾所未有。大抵臺論,合於公議,則因遂爲更不擬之,公議或稱冤,則當更檢議,銓曹堂郞,僉議通淸,意見不合而論之,則可也,何可以一人之見,永斷人前程,使之更勿擬望乎?且以兩人者言之,金聲發,則非臣素際,未能閱歷,不敢質言,乃是古宰臣金守玄之從孫云,人地則固無不合。至於呂渭良,臣半年同事,詳知之矣。實是西方之傑然人,其爲兵曹郞廳,守法奉公,有過人者,臣以堂上,有所不及,常擧似於人矣。旣經都事·兵郞,而爲人又如此。西方之人,不爲通淸則已,如此人,何可棄乎?此兩人更勿擬之命,特命還寢,而日後更擬與否,使之一從公議爲之,似好矣。上曰,依爲之。出擧條
光佐所啓,江原監司李正臣,庚子八月,書進明陵誌文,十月,書進翼陵表石,各降加資之命,而該曹一施一不施,似因兩書啓,一時竝定,故誤引一人毋得疊賞之例,有此區別,而明陵·翼陵,陵所不同,誌文·表石,事件各異,彼此書啓,又非一都監事,而入啓月日,先後又別,則該曹之廢閣成命,已無所據,而況兩陵事體,冝無輕重,則區別彼此,尤涉未安。令該曹依前成命,擧行,何如?上曰,依爲之。出擧條
金一鏡所啓,臣昨以白川按覈御史宋眞明啓本,語欠準的,卒無歸宿,乃以令該曹,廣求律文,稟旨科斷爲辭。該曹法典之外,更無可以加減輕重於其間者,而事係殺人疑獄,故敢請議大臣稟裁矣。大臣之議,以臣不爲更請明覈,而直請議大臣爲非,至請問備之罰,臣固萬萬惶悚,而第念聖上特軫殺獄之重,極擇出入於玉署·天曹之臣,奉命按覈,則事體所關,直自該曹,請爲更覈,固已未安。且趙重老之被杖於兪阜基,因此致斃,不啻狼藉,而旣在辜限之外,曾勘徒配之律,則自臣曹有難憑據勘正,此臣所以有議大臣之請也。大臣今方入侍,自上下詢,參究情犯,有所科斷,宜矣。李光佐曰,玆事若以爲査覈,則無未盡,只律文無襯合爲疑,則請收議大臣,可矣。而秋曹啓目,首尾專以査事未瑩爲言,如此則更査然後,方可論擬律,何可徑先以律文,議大臣乎?大抵査事之欠詳,誠如秋曹啓目,以一事言之,兪阜基所自言之杖數,干證輩反爲減數言之,其虛疎可知也。莫重獄事,旣遣御史按査,終無歸宿,事體不當,宋眞明則推考。諸臣小退旋入更遣御史,月日與杖數,詳査歸一後,議處似好,下詢于入侍諸臣,何如?趙泰億曰,辜限後致斃,自初屍親之言如此。或言屍親怵於主倅之威,不能直招云,而今則主倅已遞,似無顧藉,而今番査事如此,其在審愼獄情之道,更遣御史,宜矣。李肇曰,臣則未見獄案,未知情僞之果如何,而朝家旣遣御史,未得實狀,則似當更遣御史,行査矣。李眞儒曰,今番按覈,終未歸一,其在愼獄之道,不可不更査矣。一鏡曰,雖以査事觀之,日字亦多差錯,而辜限後,如果致斃,則兪阜基,何以生㤼,勒爲捧招於各人乎?此則不無疑端矣。光佐曰,其子之被杖及致死日字,人理無不記之道,而其父之招曰,從致死日退計,似是三十日許云,其言可怪矣。此事名於京外,雖非刑獄,猶可覈實,國體所在,別遣御史,而終未詳覈,則事體殊涉未安。諸臣之言如彼,宋眞明推考,更遣御史,行査乎?上曰,依爲之。出擧條
趙泰億所啓,上年自彼中,所蠲減歲幣木十六同,分數計減於所受各契人,則在國家,所得果多,在市民失業不貲,而其中監考,尤有所難支者,故敢此仰達矣。每年歲幣載運刷馬元數一百二十五駄內,一駄則自惠廳給價載運,其餘一百二十四駄,戶·兵曹分半載運,而本曹則自前例以歲幣木四同,劃給於監考等,以其餘利,擔當載運,其後又自漢城府坊民條歲幣五同,啓請加給,本府應辦官之役,亦令責應,蓋其所受,前後合爲九同矣。到今三同二十疋減除之後,只以五同零餘利,責之以兩役,勢固難堪,不可無參酌顧恤之道。今此歲幣各種所減米三千一百餘石中,監考減幣代,刷馬之價,自惠廳除給雇立,俾除市民呼冤之弊,似爲得宜。令宣惠廳稟處,何如?上曰,依爲之。出擧條
趙泰億所啓,大臣以崇賢尙節之意陳達,臣亦有所懷矣。端宗朝癸酉,領相皇甫仁,左相金宗瑞,吏曹判書趙克寬皆死之。三臣忠烈,與成三問等六臣,無異矣。克寬死之,其弟平安監司遂良亦賜死,遂良之子正言廷瑞亦竄,三臣之中,克寬家受禍最甚,國人莫不悲之。頃年,皇甫仁·金宗瑞子孫,竝有收錄之擧,趙克寬無后,趙遂良獨有子孫,而未蒙朝家記識,此宜與皇甫仁·金宗瑞子孫,一體收錄,分付該曹,何如?上曰,依爲之。出擧條
金一鏡所啓,臣方待罪槐院提擧,有所懷敢達矣。曾在先朝,主文臣金錫胄,陳白筵中,前昔表箋文字,多爲中朝人所賞,有華國之稱,亦嘗以此爲解紛釋難之用,故國家於科試,最重四六,爲文士者,亦多着工,以工緻爲期矣。近來則如節日表箋,知製敎本不留意,至於謝恩·陳賀有曲折之文,亦不着意精製,以爲提調亦可改刪,專不致力,每有臨急改製之事,事甚不當。伊時相臣有謂,前則爲文士者,以大提學抹改爲恥,而今之人,恬不知愧,於此亦可見世道。先大王下敎曰,年少文官,不爲着意於事大之文,極爲寒心此後表箋,如不致力製進,則自槐院啓請推考,以爲警動之地,先朝申飭,若是嚴明。且三·四十年之間,科場表題,數出勸奬之道,可謂至矣。臣竊觀近日知製敎製進謝恩·陳賀有曲折之文,專不用力精製,主文之臣,臨急竄改,事體極爲未安。自今別樣申飭,俾勿如前草率疏略之弊,何如?趙泰億曰,先朝申飭,極其嚴明,而年少知製敎,不知其意,或多公故,不爲專意製進矣。大抵長三短四之文,例不用疊字,而今則不能善製,多有疊字,使臣臨發査對之時,每每刪改,極爲未安,宜有別樣,申飭之道矣。一鏡曰,今此所陳各別申飭之語,出於擧行條件,令中外皆知警飭之意,何如?上曰,依爲之。出擧條
金一鏡所啓,近來北使絡繹,中外儲蓄之傾匱,罔有紀極。第自譯官金慶門·李樞等,周旋於常明之後,彼之於我,待之極厚,減貢還幣,又罷攬頭。厥後兩次之勅,需求不甚橫濫,今番來使谿壑之慾,殆難名狀,而地部防塞,亦不敢生梗,似由於常明申飭之效。蓋聞常明以我國人之後孫,曾在康熙之世,位固不卑,新皇帝自在潛邸時,頗有寵,今方官列侍衛,位在極品,向我國盡力云,誠爲弱國之幸。第聞其族弟金振泌在義州者,殊眷眷,而其祖墳在義州,切願修治排石云,振泌曾經二處權管之人也。頃者兵曹又差權管,此何足以生色於常明,而自前國家,若於彼有減貢一事,先來譯官·軍官,皆蒙加資之典,今何愛一資一鎭,不以悅常明之心乎?臣意則金振泌特授折衝,除僉使,分付道臣,略給財穀,使振泌修其祖墳而排石,似好矣。下詢大臣而處之,何如?李光佐曰,國小力弱,無自强之策,一常明少有顧恤我國之事,則尙思報惠之道,此固哀痛處。至於來見使臣,曲致誠意,其周旋之跡,有不可誣者。金始煥·徐命均等,皆言之,渠旣爲國效誠,則豈無奬賞之道?其族黨,特爲軫恤,似無所妨,依刑判所達施行,無妨矣。上曰,依爲之。出擧條
李肇所啓,兵曹經費出處,只是騎步布,而近來外方上納稽緩之弊,日以益甚。小臣,曾爲守宰時見之,自兵曹排番下送,上番及納布期限迫近,則該吏,無論逃亡雜頉,日夜星火督促,必期準捧,上送於番朔前月二十五日之前,騎·步兵納布,規例卽然也。近來則此例廢閣,番布之隨上番軍同時上納者,十僅一二,兵曹用度,排朔收布,逐月上下,當朔不得準捧,則用度輒闕乏,每朔上下,極爲苟艱,僅僅支過,誠甚悶慮。諸道監司·兵使,句檢各邑軍布,受到付考還,亦是例行之事,而監·兵使,不能着意擧行,自本曹,別爲發關於監·兵使,使之催督上納,非止一二,而了無其效。卽今年前逋欠之外,新未收,亦甚夥然,不可無別樣嚴飭之道,今若以筵中定奪之擧行條件,更爲申飭於諸道監司·兵使,則似不至如前視爲循例事,一向稽廢,敢此仰達。上曰,依爲之。出擧條
李肇所啓,宣傳官金浚之除薦差除,蓋出於別爲勸武之意,而浚,自處以儒生,又稱其父遺戒,終不出肅,故自臣曹草記,請拿金吾,附過還職,已過多日,而尙無行公之意,朝家,初以浚旣是武家子弟,爲人亦有可取,必欲奬用,至於除薦差任,則不可不別爲督出,渠雖托以父命,而此不過常時以某也不能堪操弓爲言而已,則以此而違拒朝命,事甚不當。且設有父命,今則君命亦重,公私輕重有別,其在分義道理,豈容如是?今若以不出,因許遞罷,則適足以中其願,殊無當初勸武之意。金浚,更爲拿問,何如?上曰,依爲之。出擧條李光佐曰,金浚,臣於待罪本兵也,有所陳達勸武矣。臣聞浚之弟備郞洸之言,其父生時,以洸則投筆,浚則業儒之意,常常爲言云,而君命旣重,到今何敢以父命爲托乎?此是金應河同生應海子孫,家世本來武家,渠何敢以其父業儒之遺訓爲托,而終始違拒乎?兵判請拿,誠得事體,以此書出擧條,使之必出,何如?趙趾彬曰,其父遺戒,未知果何如,而朝家欲勸武一人,而終不得,則寧有是理?臣待罪憲官時,取見金吾啓目,亦聞渠言,以定配爲限云,此而不得勸武,朝家綱紀,何以振肅乎?別爲督出,宜矣。光佐曰,人不可一例督迫,以此所達,書出擧條,何如?上曰,依爲之。
李眞儒所啓,臣曾以癸巳受敎後書院疊設處,雖從祀大賢書院,盡爲毁撤之意,陳達蒙允,而星州書院,因臺啓,旣未撤毁,則今不可異同,請只收恩額,卽蒙允可,又以癸巳受敎以前疊設書院,則從祀大賢外,諸賢書院,竝撤恩額事陳達。大臣,以先朝所賜之恩額,一時盡撤重難爲言,而大臣之意,亦非以癸巳受敎以後疊設之院,一倂因存爲可也,而擧條不能明白,該曹眩於擧行,不可不更爲定奪。癸巳以前疊設之院,大臣,旣以不可盡收恩額爲言,則今不敢更請,而癸巳受敎以後疊設書院,雖從祀大賢書院,依前定奪,盡撤恩額,恐不可已,且從前院宇毁撤等事,雖有朝家分付,外方多不擧行,臣之日昨所達宋奎濂等四人書院撤毁事,及宋時烈·許穆書院撤額事,分付各其道臣,刻期擧行,擧行形止,卽爲狀聞,各其地方官,若或趁不奉行,隨現罷職,院儒,限三年停擧事,分付何如?上曰,依爲之。出擧條
李眞儒所啓,先正臣尹拯道德學問,有非如臣末學所敢窺測,而先正俎豆之享,事體甚重,頃日星州書院,則冒禁疊設,故小臣至請撤毁,而至於洪州書院,丙申年間,上聞營建者也。院宇旣已完役,祠版奉安有日,儒宗專享之院,與他有異,不待士林疏請,特賜恩額,有光於聖上尊賢之德,故敢達。上曰,依爲之。出擧條
李眞儒所啓,定州遠竄罪人洪禹傳,罪名甚重,宜不敢輕議,而聞其老母,年過八十,方在全州,全州,去定州千餘里,母子相離,消息久阻,不但情理慘然,係是曾經侍從之人,與他罪人有間。昔唐憲宗時,劉禹錫坐謫播州,裵度,以家有老母,而母子無俱往之理爲言,特許改刺連州,今殿下,方以敦孝理爲重,宜有矜憐,不必量移減等,若移配近南之地,俾得母子相依,則似不害於寬厚之政,惶恐敢達。上曰,依爲之。
呂必容所啓,御史發送時,自內出給封書外,政院,亦有承傳文書授送之規,而前後諸臣所達,極其浩繁,多有重疊之事,眩於奉行,且奏事人中,有罪死之類,以其職名,書塡封書,極爲未安,不可不釐正。前頭御史出去時,就前後受敎中,祛其蔓辭,只書條目,啓下後給送御史,仍爲定式,何如?李光佐曰,御史給送封書,宜簡而不宜繁,只以其要旨,抄出書給,好矣。上曰,依爲之。出擧條
李光佐所啓,昨年不參會盟被罪中,金山遠竄罪人尹泓,其先祖文烈公尹暹,殉節於壬辰,其祖忠貞公集,丙子三學士之一,其所後祖忠簡公棨,亦殉節於丙子。尹集之被執而去也,仁祖大王,有予當存恤爾妻孥之命,孝宗大王,嘗下敎曰,一家三節,豈不貴乎?此眞十世可宥者也。不參會盟人,年過七十者,竝勿論,而尹泓,昨年六十九歲,一歲不及,故不得參於分揀中矣。竄配經年,今年滿七十云,此人,自上特以尹暹·尹集·尹棨之孫,而年又滿七十,許其宥釋,則誠合於十世宥之義,亦不違於當初分揀之意,初無分揀之道則已,尹集之孫,何可不念乎?區區所懷,惶恐敢達。上曰,依爲之。出擧條
持平李重觀所啓,臣於日昨,以兪命弘貪鄙不法之事,論啓蒙允矣。追聞之,則當初兪命弘,因御史書啓見遞,而臣啓辭中,誤以臺啓爲言,其論列罪狀則一也。而旣非臺啓,則臣之不察之失,著矣,何可一刻仍冒於臺次乎?請命遞斥臣職。上曰,勿辭。
司諫尹會,持平李重觀合啓,請逆魁昌集·頤命,竝令攸司,亟行斬屍,明正典刑。措辭見上上曰,勿煩。
司諫尹會所啓,請金姓宮人行藥者,卽速摘發,出付攸司,快正王法。措辭見上上曰,勿煩。
又所啓,請還收大靜圍籬安置罪人申銋出陸撤籬之命。措辭見上上曰,勿煩
又所啓,請還收遠竄罪人任埅量移之命。措辭見上上曰,勿煩。
又所啓,請還收罪人星樞減死之命,仍前嚴鞫,期於得情。措辭見上上曰,勿煩。
又所啓,漢城參軍兪廣基,本以陰凶之徒,向來戕賢毒正之論,無不參涉,諂附賊集,濫廁仕籍,人之唾罵,固已久矣。乃於昨年會盟陳賀之班,前後擧動陪從之列,輒皆巧避,一不進參,誇矜於自中,有若立節者然,怨國之言,公肆發口,無少畏忌。如此不逞之輩,不可置之於衣冠之列,請漢城參軍兪廣基,削去仕版。上曰,依啓。
持平李重觀所啓,請行藥宮人金姓者,亟命出付攸司,直爲正法。措辭見上上曰,勿煩。
又所啓,請還收罪人尹廷舟量移之命。措辭見上上曰,勿煩。
又所啓,請亟寢罪人李時弼仍前發配之命,更令鞫廳,依律正法。措辭見上上曰,依啓。
又所啓,請密陽定配罪人洪彦度,絶島安置。措辭見上上曰,依啓。
又所啓,前監司兪命弘,素乏才能,濫躋卿班,曾任嶺藩,已多貪鄙之誚,及叨湖臬,不法肥己之事,不一而足,且有奸裨猾吏,居間慫惥,請托公行,賄賂多門,貽弊列邑,爲害生民,及當臨歸之際,各樣營穀之在於列邑者,潛自減數,重記修整之時,行關變幻於列邑成冊之中,厥數夥然,終無去處。郭姓褊裨,趙哥營吏,首尾和應,終始主管,此兩人,雖已論啓蒙允,令本道,囚禁覈實,而元犯兪命弘,終不可置之,請拿問定罪。上曰,依啓。
又所啓,新溪縣令李衡秀,本以麤鄙忘廉之人,全事諂附,濫通仕籍,歷踐工·戶,醜言喧藉,人之唾罵,固已久矣,而昨年錄勳時,使其弟行秀,爲勳臣官敎書寫之任,苟參原錄,贈其父贊成之秩,錄勳推恩,旣是國家之重典,則豈可以書寫之賤任,有贈極品崇秩之理哉?廉恥一節,固不可責之於此等人,而冒當賤役,濫竊恩爵,其無恥鄙陋之態,有口皆唾,而及授本職,抛棄官務,全事貪虐,峽裏殘氓,怨讟朋興,西來之人,無不傳說,如此之人,不可置之衣冠之列,請新溪縣令李衡秀,削去仕版。上曰,依啓。
又所啓,國家治亂之機,係於百司之勤慢,當職者不理其職,犯罪者不明其罪,則奸惡無所懲畏,而國勢日趨於亂亡。年前捕廳罪人金萬英,以私鑄錢人安龜瑞之甥姪,旣因臺啓,使左右捕廳,究問其同謀之跡,則朝令旣嚴,事體不輕,是宜登時奉行,期於得情,而自初捕廳,慢於此事,數次例訊之後,一任其遷延,到今經年,乃以一紙草記,直請放送,其爲肆然之習,誠甚駭然,請左右捕盜大將,從重推考。上曰,依啓。
又所啓,安龜瑞盜鑄錢於先甲島時,爲其時永宗僉使洪時九所發覺,發軍譏捕之際,偶先漏泄,船載錢貨,太半逃走,只捉鑄錢匠卞義信·黃吉先兩人,及生銅三千斤·鉛鐵二千斤·炭二百石,若干錢貨,將欲馳報上司,則卞·黃輩,請見代將文顯章,傳言於僉使曰,吾輩此擧,實遵數三大家分付,有非私用之比,汝雖論報,有害無益,倘緩玆事,仍爲放釋,則當以數千貫相報,且請于大家,陞差閫任,謂余不信,姑爲囚繫,以待除旨之下云云。僉使聞而駭痛,卽爲枚報營,轉送捕廳,其時捕盜大將鄭履祥,亟欲依法重究,則逆集,懼其事發,遂乃不時請對,稱以履祥老病,不任治盜,汲汲請遞,以弘述代之,終不究竟其事,萬英等,則移送秋曹,無緣放送,此輩之密受兇逆之指敎,肆行陰奸之狀,昭不可掩,而特以捕廳文書肯綮處,皆已毁去,故當時事折,人不得其詳。年前臺啓,捉致龜瑞,則纔入捕廳,立卽自斃,終不得一問而止,蓋龜瑞,自初居在萬英家,銅錢等物,全付萬英,日與宇寬·松等,綢繆謀議於萬英處,卽今龜瑞死後,次第當問者,萬英也。諫院以此發啓之後,萬英至欲先事自殺,幾不得生致,艱難捉囚,據此一款,亦可知有同謀之實,而捕廳慢不詳覈,終至放送,極爲痛駭。請令左·右捕廳,更爲捉致萬英,逐日開坐,嚴加究問,期於輸情。上曰,依啓。
光佐所啓,小臣雖甚惶悚,而嘗按治時弼,明知其獄情,首尾敢達。自上臂部有腫患,以粘米飯不善粘付之事,與諸醫酬酢,此則出於爲上躬效忠之意,何可猝發不道之言乎?時弼,素耳聾,與諸醫問答之際,諸醫雖對其言,渠則重聽不聞,誤認爲不答,向諸醫,以牛後飼草等語爲答,而諸醫所傳,轉輾如此。渠以年老之人,旣受一次之刑,又將受訊,㤼於重刑,未及更訊,直爲遲晩,而猶尙曰曖昧,臣以爲,旣曰曖昧,則何爲遲晩乎?渠以向上豈發不道之言乎?但重刑,決難堪耐,不得已遲晩云,臣解縛更問,則渠以粘米飯不善粘付之故,有所責詰於他醫,而不勝杖遲晩云。其所承款,終不分明,臣於其時,果請對陳達,故左相崔錫恒,亦嘗箚陳其傅生之意矣。今又允從臺啓,臣旣知時弼承服不實,而不曾畢暴所蘊,則亦非開心事上之道,敢將前後獄情,一一仰達。牛後飼草之說,如係向醫官發說者,而終至一罪,則豈不冤甚乎?傳云,罪疑惟輕,此則渠旣承款,雖不敢以罪疑爲言,而旣有所懷,敢達,下詢諸臣,何如?一鏡曰,時弼事,臺啓蒙允後,大臣縷縷陳達,臣亦當陳所懷矣。時弼平日,若恪謹少心,則容有可恕,而時弼,常常出入於兇逆之家,飽聞逆家不道之言,有此云云。雖以供辭觀之,上上監之說,極爲悖慢,且又承服,何可傅之生議乎?光佐曰,醫官輩之趨勢出入,不是異事,恐難以其出入於凶逆之家,斷定其必死矣。一鏡曰,上上監之說,安敢向聖上發口乎?此言,足以抵死矣。上無發落,諸臣以次退出。
上在昌慶宮。停常參·經筵。
文定王后忌辰齋戒。
觀象監,巳時午時,日暈,啓。
大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審夜來,聖體若何?寢膳之節,一向平常乎?大妃殿症候,夜間復若何?加味二陳湯,昨日進御,而天突穴結喉上及左邊微浮之氣,更有消減之效,右邊疼氣,其已快減,困惱之候,還爲差減,寢睡·水刺,亦復漸勝乎?卽使醫女入診,詳察症候宜當,臣等不勝憂慮,敢此問安,竝爲仰稟。答曰,知道。無事。寢睡·水刺,一樣平常。慈殿症候,少減後一樣,寢睡·水刺,與昨一樣,湯藥進御,已言于醫女矣。
金始慶啓曰,今日拜辭單子,通禮院官員,稱病不爲親進,使下吏替呈,事甚駭然。單子則日勢差晩,不得已捧入,下吏,囚禁科罪,而當該官員,從重推考,何如?傳曰,允。
藥房口傳啓曰,大妃殿水刺厭進,尙未有顯勝之候,諸醫等以爲,榛子粥,頗有開胃之效云,自今日煮入之意,敢啓。傳曰,知道。
藥房,又口傳啓曰,卽伏聞醫女入診後來傳之言,大妃殿症候,天突穴微浮稍減,結喉上堅硬稍軟,左邊微浮與疼氣,差勝,右邊疼氣與堅硬,亦微減,困惱之候無加。諸醫等皆以爲,加味二陳湯,今姑連進,宜當云,此藥,卽爲煎入之意,敢啓。傳曰,知道。
金始慶啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
呂必容啓曰,同副承旨柳萬重,今日又不仕進,雖因陳疏未承批之故,而連日違牌,不爲應命,其在體例,殊涉未安,更卽牌招,何如?傳曰,允。
又以同副承旨柳萬重牌不進罷職傳旨,傳曰,推考傳旨捧入。
上在昌慶宮。停常參·經筵。
文定王后尹氏忌辰。
觀象監,自卯時至申時,日暈,啓。
大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿·藥房問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審夜來,聖體若何?寢膳之節,一向平常乎?大妃殿氣候,夜間復若何?加味二陳湯,昨日連進,而天突穴結喉上及左邊微浮之氣,益有消減之效,右邊疼氣與困惱之候,亦已快減,寢睡·水刺,漸益差勝乎?卽使醫女入診,詳察症候宜當,臣等不勝憂慮,敢此問安,竝爲仰稟。答曰,知道。無事。寢睡·水刺如常。慈殿寢睡·水刺一樣,諸症候,已言于醫女,湯藥進御矣。
藥房口傳啓曰,卽伏聞醫女入診後來傳之言,大妃殿症候,天突穴及左右邊微浮,比昨姑無顯減,而左邊疼氣益減,結喉上堅硬,亦似軟縮,困惱無加。諸醫等皆以爲,加味二陳湯,今姑連進,宜當云,此藥卽爲煎入之意,敢啓。傳曰,知道。
上在昌慶宮。停常參·經筵。
觀象監,夜四更,乾方·坤方,有氣如火光,啓。
大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審夜來,聖體若何?寢膳之節,一向平常乎?今日,乃是入診日次,臣等率諸醫,趁早入侍,詳察聖候宜當。大妃殿症候,夜間,復若何?加味二陳湯,昨日畢進,而天突穴結喉上,及左右邊微浮之氣,益有消減之效,右邊疼氣與困惱之候,亦復益減,而寢睡·水刺,漸至差勝乎?卽使醫女入診,詳察症候後,議定湯劑繼進當否宜當,臣等不勝憂慮,敢此問安,竝爲仰稟。答曰,知道。無事。寢睡·水刺,一向平常,勿爲入診。慈殿症候,少減後一樣,寢睡·水刺,與昨一樣,湯藥進御矣。
藥房再啓曰,卽伏聞醫女入診後來傳之言,大妃殿症候,天突穴微浮,益似消減,結喉上堅硬,亦似軟縮,而左右邊微浮餘氣及右邊微疼,與昨一樣,困惱之候無加。臣等與諸醫,反復商議,則皆以爲,加味二陳湯,依前方加進三貼宜當云,此藥,卽爲煎入之意,敢啓。傳曰,知道。
金始慶啓曰,卽者左承旨呂必容,遭服制出去,都承旨李萬選,方在藥院,左副承旨兪命凝,呈辭受由,右承旨洪重禹,同副承旨柳萬重,俱以陳疏未承批,不爲仕進,廳中,只有臣始慶一人,出納之際,不成貌樣。右副承旨洪重禹,同副承旨柳萬重,竝卽牌招,何如?傳曰,允。
李萬選,以右副承旨洪重禹,同副承旨柳萬重牌不進罷職傳旨,傳曰,推考傳旨捧入。
金始慶啓曰,近日院中,位甚不齊,出納之際,事多苟簡,承旨有闕之代,今日政,以在京無故人差出,仍卽牌招察任,何如?傳曰,允。
又啓曰,卽者吏曹郞廳來言,今日爲政事,命下,而判書柳鳳輝,參判李眞儒,俱以病不來,參議未差,不得開政云。判書柳鳳輝,參判李眞儒,竝卽牌招開政,何如?傳曰,允。
又啓曰,大司憲未差,執義李眞淳,掌令李廷傑,呈辭,掌令柳綎,在外,持平李普昱,未承批呈辭,持平李重觀,上疏,今日以監察茶時之意,敢啓。傳曰,知道。
有政。吏批,行判書柳鳳輝牌不進,參判李眞儒進,參議未差,右承旨金始慶進。
兵批,判書李肇,藥房進,參判朴熙晉病,參議沈珙病,參知尹惠敎進,右承旨金始慶進。
吏批啓曰,判書柳鳳輝,牌招不進,參議未差,小臣獨政未安,何以爲之?敢稟。傳曰,仍爲之。
吏批,李翊漢爲承旨,李世最爲大司憲,李獻章爲正言,李世瑾爲刑曹參議,吳光運爲禮曹佐郞,宋泰基爲司藝,鄭壽崑爲軍資判官,閔廷模爲漢城參軍,金弘權爲新溪縣令,金慶豪爲大興郡守,金東藎爲熊川縣監,趙趾彬白川按覈御史單付,慶基殿參奉林象岳,獻陵參奉曺夏鍾,相換。
兵批,李眞儉爲副護軍,兪命凝爲副司直。
以全羅監司狀啓,扶安縣西面居格軍姜奉益等二十六名渰死事,傳于金始慶曰,渰死人等,令本道恤典舉行。
又以弘文館言啓曰,新除授修撰李眞洙,時在京畿果川地,經筵入番事緊,請斯速乘馹上來事,下諭,副校理朴弼夔,終始撕捱,無意應命,更爲牌招,何如?傳曰,允。
又以義禁府言啓曰,遠竄罪人尹泓放送事,承傳啓下矣。金山郡遠竄罪人尹泓放送之意,分付本道,何如?傳曰,允。
又以義禁府言啓曰,以黃海道白川郡按覈御史宋眞明啓本刑曹粘目,前郡守尹得仁,移本府處置事,允下矣。尹得仁,前以他罪,定配於全羅道益山郡配所,依例發遣府羅將拿來,何如?傳曰,允。
又以義禁府言啓曰,因筵臣仰稟,定州牧遠竄罪人洪禹傳,有老母,移配近南之地,俾得母子相依事,命下矣。定州牧遠竄罪人洪禹傳,移配全羅道泰仁縣,而依前罪目,發遣府書吏,仍令押送配所,何如?傳曰,允。
又以內醫院官員,以都提調意啓曰,解醫術士人朴泰初,日昨入來,今後入診時,當爲入侍,依前例口傳付軍職,冠帶常仕,散料題給,何如?傳曰,允。
又以兵曹言啓曰,今此江華試才賞格,當依判下擧行,米布題給之類,亦當依例磨鍊以入,而其中直赴玄時亨,六兩一矢百五十二步,二矢百五十六步,三矢百四十四步,而無賞格付標之事,其下朴重茂·崔成俊·崔億載等,六兩三矢,俱百三十餘步,而皆以邊將除授,逐名付標矣。玄時亨之步數,過於朴重茂等,而獨漏於賞格中,何以爲之?敢此仰稟。傳曰,元單子入之。
又以宗簿寺官員,以提調意啓曰,大妃殿違豫之候,閱月彌留,至有藥院竝直,朝廷問安之擧,大小臣僚,莫不憂遑,而宗臣中,或不無一不進參候班者,揆以分義,極涉未安,不可無論責之道。除老病·初授職外,行齊平守㰒,行壼山副守桱,行益善守漢,行全陽守樸,行益昌守湘,洛春正培,夏陵守樀,夏原守杞,一新守人燁,淸善副守煊,驪平副守燧,全興副守埝,齊豐令檡,齊昌令㯙,完昌令柲,竝命罷職,以警日後,何如?傳曰,允。
李萬選啓曰,前慶尙左水使李載恒,密符還納時,內藏密符封相考,則封面所書李載恒之恒字,誤書以興字,莫重密符書封之誤書,事極疎漏。伊時當該注書,推考警責,何如?傳曰,允。
上在昌慶宮。停常參·經筵。
自卯時至申時,四方昏蒙,若下塵。
藥房都提調李光佐,提調李肇,副提調李萬選啓曰,夜雨陰濕,伏未審此時,聖體若何?寢睡·水刺,一向平常乎?大妃殿症候,夜間,復若何?加味二陳湯,昨日連進,而天突穴微浮,已盡消解,結喉上堅硬,益復消軟,左右邊微浮微疼之氣,與困惱之候,亦復快減,寢睡·水刺,漸至差勝乎?卽使醫女入診,詳察症候宜當,臣等不勝憂慮,敢此問安,竝爲仰稟。答曰,知道。無事。寢睡·水刺平常。慈殿諸症候,已言于醫女,寢睡·水刺,與昨一樣,湯藥進御矣。
藥房口傳啓曰,卽伏聞醫女入診後來傳之言,大妃殿症候,天突穴微浮,已盡消解,結喉上堅硬,益似軟縮,左右邊微浮,亦似益減,右邊按之,微有餘疼,困惱之候差減。諸醫等皆以爲,加味二陳湯,今姑連進,宜當云,此藥,卽爲煎入之意,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
金始慶啓曰,大司憲李世最,掌令柳綎在外,執義李眞淳呈辭,掌令李廷傑呈辭入啓,持平李普昱未承批,持平李重觀上疏入啓,今日以監察茶時之意,敢啓。傳曰,知道。
李翊漢啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
持平李重觀啓曰,臣於日昨新溪縣令李衡秀事,論啓蒙允矣。卽伏見諫臣疏語,則或曰,衡秀之明敏才能,儕流之所推,或曰,書寫參勳,有何可賤可苟之事云,臣看來不勝瞿然,繼之以訝惑也。今臣所論,非止爲今日之事而已,此人行己,本來鄙悖,曾爲京兆郞時,以臨訟受賂之罪,重被臺彈矣。其後,諂附權兇,圖囑陞六,其反復綢繆之態,人皆譏罵,則諫臣所謂儕流所推者,果指此等事耶?至於書寫之任,敎命文之錯以爲官敎者,不過臨草誤書者也。元非大段事,則臣不必呶呶爭辨,而若引庚申事而捄之,則有不然者,其時國舅·戚臣,俱參元勛,敎命書寫,必求於當世之名流,以爲永久珍藏之計,固其宜矣。其他告急詗變之流,率皆參勳,而亦有倩寫於士夫知名之人者乎?今此錄勳時,功臣親自提名,行秀求寫其文則已矣,而其兄,爲其郞廳,使其弟年少業科之人,苟充其任,以爲他日媒爵之計,其爲鄙陋之態,有不忍正視,則諫臣所謂有何可賤可苟之言者,臣實未曉也。伊日詣臺時,與諫臣,同坐一廳,諫臣,求見臣之袖中笏記曰,衡秀與我,切緊連姻,同閈居生,情誼甚厚,當初求差此任之時,我亦知其不可而挽止,則渠云已爲入啓,無可奈何云云,今雖不必寢啓,宜減其律云爾矣。今此疏語,與其時酬酢,大相逕庭,此可謂公誦之言耶?臣論一蔭官,重被諫臣之斥,莫非臣不能見重於儕流之致也,何可一刻因冒於臺次乎?請命遞斥臣職。
金始慶啓曰,持平李重觀,再啓煩瀆,退待物論矣。傳曰,知道。
李翊漢,以禮曹言啓曰,曾因行大司成李眞儒所啓,癸巳受敎以後,建祠請額疊設者,一切毁撤事定奪,又因副司果李眞洙所啓,非儒宗及立慬死節者,則雖已賜額,一切還收事定奪,而俱未及擧行矣。今四月初五日引見時,又因吏曹參判李眞儒所啓,癸巳受敎以後疊設書院,雖從祀大賢,依前定奪,盡撤恩額事,改定奪,固當從後施行,依此擧行之意,分付諸道,而竊伏念前日李眞洙所啓儒宗死節外賜額,一切還收事,則自古儒宗一人及死節人外,以學業名德,專享俎豆者,指不勝屈。限以儒宗·死節,其外則竝撤恩額,前例所無。且名德考論,至爲重難,則其何以質言高下,有所槪限乎?如或有的知其濫享者,則指名覈奏,或撤恩額,或毁祠院,如宰臣所達,未爲不可,而立定界限,竝撤已賜之恩額,事涉難行,勿爲擧行,何如?傳曰,允。
李翊漢,以禮曹言啓曰,卽伏見全羅監司黃爾章啓本,則年八十以上,歲饌題給時,順川居前守門將兪尙弼,年八十,當給米五斗,鹽三斗,而各減一斗,有違定式,當該監司,難免不察之失,推考警責,而兪尙弼處,米·鹽各一斗加給之意,分付,何如?傳曰,允。
李翊漢,以禮曹言啓曰,今四月初五日,大臣·備局堂上引見入侍時,因吏曹參判李眞儒所啓,先正臣尹拯洪陽書院,旣已完役,祠版奉安有日,不待士林疏請,特賜恩額事,命下矣。敎書及額號,令藝文館撰出,何如?傳曰,允。
金始慶啓曰,白川按覈御史趙趾彬,有稟定事,來詣請對矣。傳曰,引見。
注書尹志病,代以李重震爲假注書。
李翊漢啓曰,假注書李重震,時無職名,依例付軍職,冠帶常仕,何如?傳曰,允。
金始慶,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
全羅監司權詹上疏,伏以臣之父母墳山,在忠淸道舒川地,身縻職事,不得省掃者,今已三載,歲換以來,雨露之感,有難自抑。頃忝喉院,敢上長單,獲蒙恩暇,値有勅報,未敢遠出,叨冒藩寄,近將辭陛,而顧臣先壟,距官路百數十里之地,不以此時歷省,則到彼之後,將曠歲廢掃。況臣曾受朝恩,榮贈已及父母,尙不得如禮虔告,賁榮泉塗,人子情理,尤不勝缺然。輒敢冒萬死,仰籲於仁覆之下,伏乞聖慈,特垂監諒,卽許歷路省掃,俾伸私情,不勝至幸,臣無任屛營震越之至,謹昧死以聞。答曰,省疏具悉。卿其依疏辭歷省焉。
修撰李眞洙上疏,伏以無似如臣,猥叨不敢當之選,遂忝不敢當之職,意外除書,來到於郊寓僻陋之地,臣仰怵恩光,俯諒私分,驚感之餘,愧恧冞增,誠莫知其措躬之所也。噫,玉署之職,何等地分,何等責任,苟非才學足以備人主之顧問,言論足以爲士友之推重者,上不可以苟且濫授,而下不可以輕易冒當也,決矣。念臣庸才鈍根,晩幸登第,科程末藝,已不猶人,才學二字,初無可論,至於言論,不惟不足以見重於士友,出身之初,便已被人疑怪,受人噂沓,無復餘地。蓋言出論思之長,而指意非常,論斷甚嚴,私心之驚駭惶怖,姑置勿論,以妄言之故,被斥於論思之地,至於如此,則其不合於論思之任,卽此可知。旣無才學之可論,又蔑言論之可觀,則不知何取於臣,而乃使之參是選,而居是職乎?不但微臣私分,決無冒當之義,其在聖朝官方,亦貽濫授之失,臣雖欲徒感恩分,趨走承命,其如羞當世,而辱朝廷,何哉?且臣被論之初,猥上自列之章,仰請誅譴,以俟處分,此與尋常辭職,事例有異,批旨未下之前,無非臣惶恐待勘之日。向者講官郞職,擧皆因此次第遞免,況玆新授,視前二職,地望尤別,今何可以時月之稍久,職名之屢改,而便自晏然,冒沒就列也哉?揆以才分,參以情勢,俱無一分趨承之理,玆敢披瀝悃懇,疾聲仰籲於黈纊之下。伏乞察臣不稱之狀,諒臣難安之情,亟遞新授之職名,仍命刊去於選中,以重官方,以安私分,不勝幸甚。答曰,省疏具悉。爾其勿辭,從速察職。
初九日巳時,上御時敏堂。按覈御史趙趾彬請對入侍時,左副承旨金時慶,假注書趙鏛,記事官曺命敎,記事官尹尙白。趾彬所啓,小臣猥膺按覈之命,數日內,當爲辭朝,而有一二稟定事,敢此請對矣。日昨筵中,左承旨呂必容,以兪阜基獄事,有所陳達,而乃以按獄之際,用刑取服,終非法意云云,右議政李光佐則曰,雖不用刑,自當有善處之道。今番更遣御史之時,以此申飭,則爲好云。凡按獄之道,雖平問之下,或有取服之事,而如有違端,則訊問窮覈,乃是不易之定規,朝家之假此權於御史者,亦所以重獄體也,而今者承宣·大臣之相繼筵白者如此,此有大段妨礙於按覈之端,臣若不更爲稟定,則下去之後,必不無難處之患,故敢此仰達,用刑一節,依例擧行,何如?上曰,依爲之。趾彬又曰,前按覈御史宋眞明狀本,臣取去後,方可憑覈,而其狀本中,有臚列尹得仁罪狀者,自刑曹移送金吾,已有請拿之擧,而得仁在鄕,未及就囚,其事結末,有難等待。故臣以原狀本必當取去之意,送言于金吾,則金吾持難,終不許給,此獄肯緊,都在於兪阜基,則得仁特其枝葉耳。此獄査實,事體甚重,得仁盤問,元不時急。得仁雖拿來,姑爲仍囚,以待臣之往來,原狀本則臣仍爲取去,以爲憑覈之地,何如?上曰,依爲之。趾彬又曰,今此獄事,前後按査,非不嚴截,而近來海西人心甚惡,況此獄辭證,俱是官屬,凡諸取招等事,或不無先洩虛疎之患。小臣下去後,可以審察形便而處之,而或有難便之端,則各人等,移囚隣近邑,以爲取便按査之地,何如?上曰,依爲之。趾彬又曰,按覈御史,例有軍官,或有二人帶去,或有三人帶去之事,而帶去之時,則輒皆給馬。前承旨李廷濟,故承旨鄭栻之爲御史也,所帶軍官所騎騎卜馬竝給之。向來洪致中之按覈星州也,其軍官亦給馬云,而李廷濟·鄭栻所帶軍官給馬之馬文,該曹明有可考者,而洪致中所帶軍官給馬之馬文,兵曹無可據者,故前御史宋眞明下去時,不得考例,其軍官不爲給馬云。李廷濟·鄭栻之行,旣有給馬之例,則此爲可照之例,而兵曹諉之以中廢,不欲給馬。今玆軍官之帶去,亦係王事,則不爲給馬,殊涉未安,依前例給馬事,分付該曹,何如?上曰,依爲之。左承旨金始慶所啓,全羅監司權詹,除拜已久,欲爲辭朝,而父母墳山,未得省掃,故以此上疏矣。以疏批之未下,不得辭朝。本道夫馬,自前監司除拜時上來,已至四朔,遲滯之弊不貲,朝家不可無軫念之道。上似有發落,而諸臣皆不得聞。始慶又曰,小臣聽瑩,上敎不得分明聽得,故敢此更達耳。上曰,當依爲之。
上在昌慶宮。停常參·經筵。
大妃殿·中宮殿,藥房問安。答曰,知道。大殿·大妃殿·中宮殿·世弟宮·嬪宮,政院·玉堂問安。答曰,知道。
藥房口傳啓曰,卽伏聞醫女入診後來傳之言,大妃殿症候,結喉上堅硬,比昨益復軟縮,左邊微浮,已盡消解,右邊微浮微疼益減,困惱之候,差減後一樣。諸醫等皆以爲,加味二陳湯,今姑連進,宜當云,此藥卽爲煎入之意,敢啓。傳曰,知道。
藥房都提調李光佐,提調李肇,副提調李萬選啓曰,伏未審夜來,聖體若何?寢膳之節,一向平常乎?大妃殿症候,夜間,復若何?加味二陳湯,昨日連進,而結喉上堅硬,益復消解,左邊微浮餘痕及右邊微浮微疼之氣,亦復快減,困惱之候益減,寢睡·水刺漸勝乎?卽使醫女入診,詳察症候宜當,臣等不勝憂慮,敢此問安,竝爲仰稟。答曰,知道。無事。慈殿諸症候,已言于醫女,寢睡·水刺,與昨一樣,湯藥進御矣。
吏批,有政,行判書柳鳳輝,陳疏未承批,參判李眞儒進,參議未差,右承旨李翊漢進。
吏批啓曰,京畿監司,今當差出,而擬望之人乏少,承旨竝擬,何如?傳曰,允。
又啓曰,臺諫及玉堂闕員,今當差出,而擬望之人乏少,未準限守令,竝擬何如?傳曰,允。以李眞望爲承旨,以趙翼命爲獻納,以李景說爲掌令,以李世德爲應敎,以徐命均爲京畿監司,以李日躋爲京畿都事,以南近明爲果川縣監,以李基命爲直講,韓宗揆爲掌樂主簿。
兵批,有政,判書李肇藥房進,參判朴熙晉病,參議沈珙進,參知尹惠敎受由在外,右承旨李翊漢進。以柳弼垣·李廷傑爲副護軍,洪重禹·吳命新爲副司直,李重震爲副司正。
金始慶,以都摠府言啓曰,副摠管南就明,以禮曹參判,本曹坐起事,晝仕進去之意,敢啓。傳曰,知道。
李翊漢啓曰,廳中位甚不齊,出納之際,事多苟艱。新除授同副承旨李眞望,卽爲牌招察任,何如?傳曰,允。
吏批啓曰,新除授高山察訪申昉呈狀內,素患風痺之症,經年纏痼之中,親病苦劇,委身床席,轉側須人,其在情理,實難離違,斯速入啓處置云。親病旣如此,則不可强令赴任,高山察訪申昉,改差,何如?傳曰,允。
傳曰,大臣·備局堂上引見。
金始慶啓曰,今日賓廳引見時,兩司當爲入侍,而憲府無行公之員,除在外·呈辭受由·陳疏未承批·引避退待人員外,執義李眞淳,卽爲牌招,以爲入侍之地,何如?傳曰,允。
李翊漢啓曰,明日文臣殿講時,命官當爲進去,而領議政崔奎瑞在外,右議政李光佐,方在藥院輪直中,午前則每有承候議藥之事,何以爲之?敢稟。傳曰,議藥後進去。
金始慶,以兵曹言啓曰,今四月十一日,武臣武經七書講書日次,而文臣殿講相値,不得爲之之意,敢啓。傳曰,知道。
又以備邊司言啓曰,文殊山城辛丑條還上米分給一千二百石內,六百石,因朝令停捧,六百石應捧,而又就其中,三百石收捧,三百石未捧。辛丑雖曰災荒,折半之中,又爲折半未捧,極涉無據。曾因江華留守狀啓,當該別將,使之知名啓聞,各別論罪事覆啓,允下矣。現告狀啓,今始上來,其時別將朴弼虎云,令攸司囚禁,從重論罪,何如?傳曰,允。
李翊漢,以禮曹言啓曰,今此文臣殿講時,考見各司擧案,則副司果申致雲·柳儼,副司正韓師得,權知承文院副正字洪晟·金汴光·鄭道殷·權䌖·申致謹·洪景輔·李挺膺,俱以在外懸頉,身有職名,任意下鄕,莫重殿講,不爲進參,似當別樣警責,而本曹請推之外,他無責罰之道,竝推考,何如?傳曰,允。
右副承旨柳萬重上疏,伏以臣百無肖似,忝叨喉舌,素乏經練,觸事生疎,只以新被恩私,不敢遽謀解免,黽勉遲回,拖引時月,徒欲筋力自效,以圖一分酬報,而果然才識不逮,釁尤疊出,一誤再誤,左錯右錯。向者臺言之被斥,大臣之請推也,臣不敢以只及當該爲幸,略搆一疏,仰請勘處,而僚席不諒,疏阻未徹。適値慈聖違豫,庭候急設,天牌且臨,臣不暇自顧私義,冒沒赴召,因仍供職,一心愧瞿,如坐鍼氊。只竢慈候復常,起居轍儀,計欲引罪自解,而日昨筵中,大臣以禮·刑兩曹堂上之不卽請推,又請當該承旨從重推考。夫一院周旋,鎭日齊坐,凡係機務,靡不同議,則事或非掌,猶不可獨諉該房。又況秋曹事,職是應掌,尤何以其日之適爲申出爲解,而移罪代序乎?且伏聞請罪之語,以近來政院解弛,無能擧職,凡干公事,全不照檢爲辭,辭意深重,不比尋常云。臣竊伏念,近日喉司,臣獨久冒,此等咎責,臣實首當,臣又安敢以罰止問備自恕,而晏然仍據於職次乎?且臣夙夜供劇,已過兩朔,素患痰疾,挾勞倍苦。數日以來,又傷寒感,咳喘益急,睡食全廢,悶伏私次,昏倒不省,昕夕闕候,亦已多日,情禮久觖,罪戾尤積,惶隕之極,跼蹙靡容,而顧此症情,實無旬日內復起陳力之望。不得不疾聲仰籲於宸嚴之下,伏乞聖明,亟許鐫削官名,以懲溺職,且令專意調治,得尋生路,公私幸甚,不勝萬幸。答曰,省疏具悉。爾其勿辭,調理察職。
修撰任珖上疏,伏以臣,猥以無似,過蒙洪造,誤玷經帷之列,蔑效論思之責,徒以區區衷私,冒干恩澤,極知煩猥,無所逃罪。疾痛之呼,不暇緩聲,烏鳥之情,急於反哺,乃敢籲天而求哀,惟聖明少垂察焉。臣頃遭愍凶,痛纏含索,經制奄終,兆慕靡逮,每誦古人所謂,樹欲靜而風不止,子欲養而親不待之語,未嘗不怛然興哀,澘焉出涕也。尙幸有偏母在堂,相依爲命,而臣家本寒窶,拙於謀生,子職多闕,未能服勤而致養,滫瀡不給,詎云啜菽而盡歡?甁罄罍恥之有歎,仰事俯育之無資,重以十口飢寒,上貽親憂,此臣所以撫心自悼者也。且臣母屢經産育,素多疾病,自罹窮毒之後,創深毁過,羸綴澌頓,長在床褥,凛凜難保,臣誠不孝無狀,藥餌滋補,不能以時,慙靦痛迫,至欲無生。噫,春輝未報,夕照如飛,令伯陳情,〈實〉獲臣心,毛生奉檄,庶慰慈顔。倘臣不於此時,以圖一日之養,則恐或爲沒身之恨,難追之悔也。臣之情事,良亦可悲。仰惟聖上,方侍東朝,孝理之化,風動一世,其在體下之仁,亦或有憫然於此矣。矧今新錄纔完,群彦濟濟,如臣謏學,不必叨塵講幄,久閼賢路,投誠計私,實惟其時。玆冒萬死,仰首哀鳴,伏乞聖慈,俯推錫類之恩,特命選部,授黜一小縣,俾遂人子便養之至願,則天地生成之澤,豈臣殞結所可報也?答曰,省疏具悉。疏辭令該曹稟處,爾其勿辭察職。
甲辰四月初十日午時,上御時敏堂,大臣·備局堂上引見。右議政李光佐,兵曹判書李肇,刑曹判書金一鏡,漢城判尹沈壽賢,吏曹參判李眞儒,左副承旨金始慶,執義李眞淳,司諫尹會,校理朴弼夔,假注書李重震,事變假注書趙鏛,記事官曺命敎·尹尙白入侍。李光佐進伏曰,日候溫涼不調,聖體若何?上曰,無事矣。大妃殿諸症候,近來日漸差減,極爲伏幸,而臣等在外,未得詳知,卽今症候,一向差復乎?上曰,一向差勝矣。中宮殿氣候,何如?上曰,無事矣。王世弟氣候,亦何如?上曰,平穩矣。李肇進伏曰,入診日次不遠,而近來丸劑停止許久,聖候如前一樣乎?上曰,然矣。李光佐更伏曰,丸藥停止,幾至一朔。卽今水刺·寢睡,一樣無減乎?上曰,一樣矣。臣等與諸醫,日夜反復商確,而未有的見,聖候虛實,未易詳知。前頭入診後,更議當進之藥,稟達矣。上曰,唯。
李光佐所啓,卽今京外民生之困窮,實爲哀痛,前後筵席,屢次仰達矣。其中海邊之民,尤爲慘怛,蓋自三南,至兩西海邊,間間有捉魚之所,漁船商船聚集,則本官旣徵稅,監營又徵稅,統水防營又徵稅,諸宮家·各衙門,又以折受徵稅,一船稅魚,至近數十同,或十餘同。此已無據之甚,而其船載得餘魚而歸,則凡所留泊之處,皆爲徵稅。諸宮家·各衙門,聞見海路要害,漁船商船不得不過之處,入啓折受,扼其要路,各爲徵稅,處處要路,當費幾何?且折受一漁所,則不但其地魚稅而已,過去船隻,又皆憑藉徵稅。此猶不足,監營·統水營之屬,發送軍官,或稱眞蘇魚監官,或稱無烙印摘奸,此等名目,不可勝計。遍行海邊,毋論要路與否,載魚多少,遇輒徵錢,輕舠小網,無一得脫,推髓刓骨,無所不至。以漁所言之,靑魚如是,石魚如是,眞雜魚又如是。以過稅言之,嶺南如是,湖南如是,湖西·兩西又如是,京所又如是。窮民捨漁採,無以爲生,欲爲之則剝割又至此,眞所謂求生不得,求死又不得者也,安有如此慘怛之事乎?此弊不革,則沿海數千里生民,決無支活之勢,不可不痛加改革。今後嚴立科條,一處捉漁所收稅之數,通各宮房·衙門·營門·本邑,所收比前直爲半減,而各處要路收稅,則勿論某衙門,本船案付衙門,一番收稅,給官成貼之帖文後,雖行千里,更不得徵稅。鹽盆漁箭,亦只爲案付處及本邑收稅事,定爲金石之法,官吏或犯之,則毋論大小官竝罷職,如或有疊徵之處,則船人卽告地方官,捉囚差人,報巡使刑推定配,船人入告,而地方官不爲擧行者,隨現罷黜事,一竝永爲定式事,十分申飭施行,何如?上曰,依爲之。出擧條李肇曰,漁·商船之收稅,自前非無定式,而年久之後,無施行之事,今不必更爲定式,由前定式,別樣申飭,然後可以行矣。上無發落。李光佐曰,此事不然矣。前日非無定式,而每因各道御史,或監司所陳,續續定式,故所定參差不一,終無擧行之實矣。必須如今番所達,南北海邊,一例定式,嚴立科條,然後方可施行。捉漁處收稅,則比舊直爲減半,凡船隻一年之稅,則案付一處徵捧,給帖文,更不得疊徵,若有疊徵者,告于地方官重治,而地方官若不爲依法重治,則來告于備邊司,摘發論罪等項,條件簡約,可以通行,依此定式頒布,更勿撓改,何如?上曰,依爲之。
李光佐所啓,卽今京江,議政府·忠勳府·耆老所等諸上司,各送差人,稱以本司折受處,徵稅時漏脫之船,凡船隻之不持本司漁所所給之帖文者,則一倂收稅,而勿論南北來船,初不過本司折受之漁所者,竝皆徵出。靑魚節·石魚節·雜魚節,各三兩,一年通徵九兩,竝計諸上司所納,厥數幾何?事極無理。今後則稱以帖文,不特京江收稅之規,永永革罷,或有奸巧吏卒暗自收稅者,許船人進告本司,別樣重治事,亦爲定式,分付,何如?上曰,依爲之。出擧條
李光佐所啓,觀上年嶺南右道御史別單,耆老所稱以海筏收稅,河東·昆陽·南海等數邑前洋,漁船·過船·漁箭·斜水·鹽盆稅等項,盡爲箕斂,一年所收,至於數千兩云,而取見本所文書,則一年官納,不過五十兩矣。金世淵稱名人,陳告創設,而本所初不入啓,擅自送差徵稅,而官文僞稱定奪下吏,則令攸司收禁重治。金世淵陳告之後,累年爲別將,流毒海民,卽今以別將,在南海云,令本道捉囚,刑推定配。上年別將鄭壽能,作弊罔極云,亦令該曹捉來,刑推定配,何如?上曰,依爲之。出擧條
李光佐所啓,湖南眞蘇〈魚〉稅,統營無烙印摘奸稅,竝爲無據。眞蘇魚稅,則臣在湖南時,欲罷而未及,巡撫使權尙游請罷,厥後還入於折受云,而未能詳知。眞蘇魚稅,無烙印稅,竝令劃卽革罷事,分付事,何如?上曰,依爲之。出擧條
李光佐所啓,彼中以頒慶事送勅,則但送陳賀使,而無謝恩之擧矣,己丑以後,頒慶勅連爲謝恩,今不可異同。且自彼中,今番六起方物蠲減,移準於年貢,此一款,亦不可無謝恩。兩度謝恩表文,令該院撰出,何如?上曰,依爲之。出擧條
李光佐所啓,無論山林川澤,此等收稅有弊處,査出革罷,則諸宮家·各衙門,更卽折受,曾不移時,其弊如舊。今後則此等以民弊革罷之處,備邊司置簿一件,凡折受文書,呈政院,則竝送備邊司署經,如內需司折受,則亦令先送備局署經,相考置簿成冊,知其不干於前日革罷處,亦無民弊,然後以無頉出署以送後,方許折受。或有違令折受處,則當該主管堂上論罪事,定式分付,何如?上曰,依爲之。兵判李肇曰,戊辰以後折受處革罷事,累次定奪矣。新折受防塞之後,諸宮有稱以買得折受者,旣云買得,則防塞似難,而買得之中,亦有弊端。自今以後,買得折受,亦詳察處之,爲可矣。上曰,依爲之。李光佐曰,李肇之言,似未能明知折受曲折也。買得則爲買得,折受則爲折受,寧有買得折受之名乎?朝家旣禁折受,則各處續續折受,極爲不當。今後一依朝令禁斷宜當,而其中或以換給,曾有受敎,不得已折受處,則文書先送備邊司,署經爲好,故纔有所仰達矣。先送不便,則勿論諸宮家·各衙門,折受文書啓下後,自政院直送備局署經,如俄者所達有頉,則自備局防啓,無頉則出署以送後,方爲施行事,定式,何如?上曰,依爲之。出擧條李肇所啓,夜禁旣有捕盜廳·巡廳,又令三軍門,別爲巡邏,尤所以嚴其禁也。近來人不畏法,肆然夜行,無以禁戢,軍門使牌將軍卒巡夜,犯人或持公文書,或知有公故實狀則放送,不然則不敢私自放送,事例卽然。各司每自庇其所屬,日者禁營巡邏,捉去政院使令,政院發牌,推捉牌將而不送,則至於入啓,收禁其牌將,臣於其時,欲爲陳達其曲折,而政院又請推,小臣嫌於與之相較,姑置之矣。巡邏旣使嚴禁夜行,而或有此等事,牌將等輒有所顧憚,不敢嚴禁,大將亦無以申飭,事甚可慮。此後則凡以巡邏夜禁事,諸上司發牌,推捉牌將及邏卒,一切禁斷事,定式施行,何如?上曰,依爲之。右議政李光佐曰,李肇所達,殊欠別白矣。以爲諸上司,皆勿許推捉牌將云,議政府·備邊司,何可竝入其中乎?各營軍校,諸上司·法司,皆必爲進來公事後推捉,而政府籌司,則摠百司,故直爲推捉,例也。巡邏牌將,若有分付,或推治之事,則何可不爲捉來乎?政府籌司,則勿入於定式中,何如?上曰,依爲之。出擧條
李肇所啓,京畿各驛,連値凶荒,且數年鞫獄,人馬奔走,凋殘莫甚,不可無顧恤之道。上年以京畿監司之所請,自賑廳出給若干米太,而靑坡·蘆原兩驛,未入其中,兩驛人馬之服役,比他驛尤爲苦重。卽今無以支保,宜有一體賙給之事,臣竊欲陳請,而賑廳·戶·兵曹,皆方在匱乏之中,無以推移。臣取考前例,自禁營有米穀分給之事,卽令禁營,保米餘儲,或可除出若干,贍救其急,抄出兩驛所屬尤甚之類,參量白給,何如?上曰,依爲之。出擧條
沈壽賢所啓,都民困於坊役,不能支堪,故頃因臺啓,有坊役變通之事,本府今方擧行,而從前變通,非止一再,旋卽寢却,不能久行者,每緣各軍門及各衙門冒屬之類,厭避坊役,訐訴於各其衙門,捉致當部下吏,重加刑杖,禁其出役,故勿問應頉與冒屬,該部莫敢誰何,此弊不祛,則坊役萬無變通遵行之事。今與各衙門,文移往復,相議變通之後,如或有不可不頉役者,則自其衙門,移文漢城府,而自本府詳考其頉役的實,然後捧甘於當部,以爲頉下之地,而他衙門,則不得直爲推治五部下吏事,永爲定式施行,何如?上曰,依爲之。出擧條
沈壽賢所啓,朝家事體,雖是緊急公事,外方則知會各道監司,使之分付於該邑,而京各司,則凡有推捉之事,擧皆直爲分付於當部,少或遲延,則捉治部隷,笞杖狼藉,呵責當部,困辱備至,而部官俱以位卑之人,㤼於威令,惟事承順,雖是法外之事,莫不汲汲奉行,不暇顧恤民怨,故都民之不能保存,實由於此。今後則京各司,亦有不得已推捉之事,必須移文漢城府,則自本府捧甘於當部,使之捉送,而若無本府甘結,則雖上司分付,當部則毋得任自擧行之意,亦爲定式施行,何如?上曰,依爲之。出擧條
李眞儒所啓,臣方待罪金吾,首堂上不得登筵,故敢達。頃日臺啓中,以兪命弘全羅監司時贜汚事,郭姓褊裨及監營營吏,令本道捉來究覈事蒙允,而追後又以兪命弘拿覈事,陳啓蒙允矣。以褊裨證主將,以下吏證官長,事體俱未安。且郭姓褊裨雖微賤,方爲僉使云,全羅監營似難拿致。兪命弘旣已拿問,則褊裨下吏,不必一時究問於京外,郭姓褊裨及營吏推問事,姑爲還寢,何如?上曰,依爲之。出擧條
李眞儒所啓,頃日朝參時,李眞洙陳達,備論書院之弊,聖上卽阼後,賜額書院中,儒宗及死節立慬人外,其餘書院,竝撤恩額事蒙允,自正月至四月,尙不擧行成命,已極未安。昨見禮曹草記,則多費辭說,請勿擧行,若令該曹稟處,則該曹覆奏防啓,容或可也,禮曹堂上,苟有意見,則登對時稟達,亦無不可,而此則筵臣陳達,成命旣下,有司之臣,所當擧行而已,而乃以一張草記,任自防啓,事體未安,禮曹堂上推考,依前成命,儒宗·死節立慬外,卽阼以後賜額書院,一倂撤額,似爲得宜,惶恐敢達。上曰,依爲之。出擧條
朴弼夔所啓,頃於次對時,重臣以常明之祖墳修治,族黨收錄陳達,至詢大臣而允下矣。臣竊以爲,大有所不然者,我國力弱,雖不能自振,今於常明之顧助事,猶以爲幸,爲此擧措,則非但有損於國體,亦必大駭於聽聞。若以其功爲可褒賞,則自廟堂分付該曹,擇其族黨之可用者,差以一邊將,使自修其祖墳,固無不可,而至以此煩稟,恐未知其可也。且我國凡事,本來不密,或登朝紙,事有傳說,則亦不無日後難言之慮。臣謂伊日筵奏已出擧條者,亟令爻周宜矣。上曰,依爲之。李光佐曰,此事儒臣之言,是矣。小臣所見,本自如此,上年宰臣有欲以此事陳達,而臣以爲,此不當煩達於筵席。金振泌,係是前銜,自該曹收用無妨云,故因臣言,不爲陳達矣。其時兵曹,適因無窠闕,以前權管,更差權管,無收用之實,前後使臣回來,皆以此事,縷縷爲言。刑曹判書金一鏡,欲爲陳達,臣亦以爲無妨矣。事理則誠如儒臣之言,擧行條件,令政院姑爲收藏,兵曹判書李肇,旣已面承傳敎,僉使移差不難,至於加資,一時竝行太表著,姑爲竢後,穀物則只爲題給振泌之歸,亦似無妨。旣已只擧題給之意,知委本道,自當擧行,如是處之,何如?金一鏡曰,臣忝居史局之任,考見實錄,則雖事關彼中者,亦多載錄,而且昔年北道,有牛馬自彼邊越江而來者,送給於厚春胡,則厚春胡一受一不受,謂其不受者,必自寧固塔來,故大臣陳達筵席,別定將校,送于寧固塔,謂還失牛,略探事情而來。以此觀之,關係彼人之事,亦豈可不爲陳白乎?儒臣以臣日昨所達爲非,人之所見,本自不同,未知其主意之如何,而我國力弱,或於彼有減幣之事,則先來軍官·譯官,亦皆加資。今此常明之效力,不啻較重於此等些少而已,則振泌之一鎭一資,有何足惜?況其修墓,不過令本道略給財穀於振泌,使自爲之,則何損於國體乎?臣意則實未知如是爲言,而擧條若出於朝紙,則不可不然,自當載於日記,又何必收入乎?光佐曰,兵曹判書旣已面承傳敎,直爲施行,未見其不可,加資則一時倂行,終爲表表竢後,宜當,關西事,亦已從略分付,所捧承傳,今雖收入,不妨矣。上曰,依爲之。
李眞淳所啓,金姓宮人,出付鞫廳事,前後筵奏,屢蒙允許,而畢竟處分,都歸寢閣,諫臣論啓,今已經年,而一向留難,尙未準請,至於三司之閤爭,賓廳之會啓,率皆披瀝肝血,無復餘蘊,而天聽邈然,終靳一兪之音。臣愚死罪,殿下亦嘗廓揮乾斷,誅討兇逆,而獨於此幺麽一逆婢,遲回靳固,迄無處斷,何哉?若諉以覈出之難,則賊節之招,旣云掌膳,又稱姓金,其所指的,不啻明白,藥院日記中,吐出黃水日字,與賊招符合不差,則其人不難摸捉矣,其事又已彰著矣。搜出正法,只在殿下一擧措之間,而淹然歲月,尙不快斷者,誠未曉聖意之所在也。噫,初旣合謀於幽暗之逕,闖機於微忽之際,潛行鴆毒,幾危聖躬,則至今事端敢露之後,自知天討之難逭,益懷危懼,其爲死中求生,投間肆毒之計,必無所不至,比如握蛇懷蝎,僥倖其不咥,豈不危哉,豈不懼哉?一日二日,不卽加誅,則臣恐無限禍根,潛滋暗長於肘腋隱密之地,而宗社安危之機,間不容髮,臣子討復之義,無時可伸矣。況其窮兇之情節,貫盈之罪惡,不待鉤問而可知。請行藥宮人金姓者,亟命出付攸司,直爲正法。上曰,勿煩。
李眞淳所啓,前後黨逆之類,擧施屛裔之典者,蓋出於嚴懲討杜亂萌之意,其不可輕議也,明矣。向當疏決時,有許多罪人量移宥釋之擧,固已乖於懲惡討罪之義,而其中罪人尹廷舟,附托兇賊,陰結僧徒,情跡叵測,臺啓峻發,此等罪惡,竄配猶輕,而曾未幾何?遽有量移之命,雖因聖心之憫旱,有此疏釋之典,而如許罪關鞫獄,事係黨逆之類,決不可混同量移,以弛〈?〉防之道,請還收罪人尹廷舟量移之命。上曰,勿煩。
李眞淳所啓,新除授大司憲李世最,時在京畿監營任所,掌令李景說,時在黃海道海州任所,請斯速乘馹上來事,下諭。上曰,依啓。
尹會所啓,臣於前縣令李衡秀,旣知其冤,略有所陳,及見憲臣避辭,不勝瞿然之地。憲臣,拈出臣疏中明敏才能,儕流所推等語,反加譏嘲,而復摘衡秀之前事,持之不已,此則有一言可破者矣。衡秀,曾於壬辰,爲京兆郞,果遭臺彈,而臨訟受賂之說,其時三堂上及一宰臣,疏辯其誣,而或稱明敏,或稱勤幹,臣所謂明敏見推者,蓋據此等事,至於出六,則以參下準仕後,見遞之故,援例陞六,而其時奸兇當朝,卽請還收,九朔連啓,十載不調,其見嫉兇黨,推此可知,而反謂之諂附反復,不亦冤乎?若其錄勳事,官敎與敎文,事件各異,官敎書寫,是吏曹書吏之所任,敎命文,則自前抄選朝士·儒生中能書者而書之,則初不詳審於奏御文字,而今乃稱以誤書,或者必欲歸之於賤役而然耶?庚申元勛,國舅戚臣之外,如李立身·南斗北·朴斌告急詗變者之敎文書寫,亦莫非朝官及知名儒生,則今此單勳之敎文,何獨賤汚而不可以書之乎?元勳,雖有貴賤之別,王言,本無輕重之殊,旣自朝家,錫以勳號,仍令詞臣,代撰敎文,則今此代寫,終未見其可賤可苟也。憲臣,所謂功臣,親自指名求寫則已矣云者,尤可異矣。勳臣求之,則賤亦爲貴,朝家命之,則貴反爲賤者,恐亦無此理矣。且爲親追榮,人之所願,敎文代寫,本非賤役,而差出其任,又在堂上,則此何足爲弟之鄙,而其兄之累乎?所謂媒爵之說,又無所據,益可見求其說而不得也。臣與衡秀,果有連家之分,知其平生,故頃於臺廳,得見啓草,明言其冤,以略改措語之意,及之而已。至於同閈居生,當初求差時挽止等語,初不發於臣口,而憲臣,今以酬酢逕庭爲辭,臣實未曉也。凡事,可辨則辨之,不可辨則不辨,唯在其事之是非,何可嫌其相親,而不爲之公誦也哉?雖然,臣泛論微事,重被反斥,何可一刻仍冒於臺次乎?昨緣日暮,今始來避,所失尤大,請命斥遞臣職。上曰,勿辭。左副承旨金始慶啓曰,司諫尹會,再啓煩瀆,退待物論矣。上曰,知道。
李眞淳所啓,避辭見上引嫌而退。伊日臺廳,旣與酬酢,到今疏救,在我何損?請持平李重觀出仕。上曰,依啓。瑞山郡守李世晃,諫院旣已署經,憲府則除署經,催促發送事,榻前定奪。
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。
藥房都提調臣李光佐,提調臣李肇,副提調臣李萬選啓曰,時雨霈然,伏未審夜來,聖體若何?寢睡·水刺,一向平常乎?大妃殿症候,夜間復若何?加味二陳湯,昨日畢進,而結喉上堅硬,益復消解,右邊微浮微疼之氣,亦復快減,困惱之候益減,而寢睡·水刺漸勝乎?卽使醫女入診,詳察症候後,議定湯劑繼進當否,宜當,臣等不勝憂慮,敢此問安,竝爲仰稟。答曰,知道。無事。寢睡·水刺平常。慈殿諸症候,已言于醫女,寢睡·水刺,與昨一樣,湯藥進御矣。
藥房再啓曰,卽伏聞醫女入診後來傳之言,大妃殿諸症候,差勝後與昨一樣,姑無加減。臣等,與諸御醫及儒醫,反復商議,則皆以爲,加味二陳湯元方中,玄蔘加三分,加進三貼,宜當云,此藥卽爲煎入之意,敢啓。傳曰,知道。
藥房口傳啓曰,大妃殿,連有汗候,諸醫皆以爲,浮小麥,作茶進御,似好云,卽爲煎入之意,敢啓。傳曰,知道。
李翊漢啓曰,來十五日,儒生殿講日次,而國忌齋戒相値,頉稟。傳曰,知道。
又啓曰,左承旨呂必容同姓五寸姪幼學顯周身死,服制已行四日,出仕,何如?傳曰,允。
傳于李翊漢曰,史官三員待命,騎馬九匹立之。
又傳于李翊漢曰,史官二員待命,騎馬六匹立之。
李翊漢啓曰,史官三員待命事,命下矣。史官不備,宣傳官二員代送之意,敢啓。傳曰,知道。
又啓曰,史官二員待命事,命下矣。史官不備,宣傳官一員,武兼宣傳官一員代送之意,敢啓。傳曰,知道。
金始慶啓曰,大司憲李世最,未交龜,執義李眞淳,呈辭,掌令李景說·柳綎,在外,持平李普昱,未承批呈辭,持平李重觀,避嫌,今日以監察茶時之意,敢啓。傳曰,知道。
李翊漢,以弘文館言啓曰,本館上番校理臣朴弼夔,以御營廳郞廳,今日坐起時,晝仕出去,而軍布多數上來,連日捧上時,除草記出去之意,敢啓。傳曰,知道。
又以弘文館言啓曰,新除授應敎李世德,時在慶尙道淸道郡任所,經筵入番事緊,請斯速乘馹上來事,下諭。傳曰,依啓。
傳于李翊漢曰,居首成均館典籍宋重弘,成均博士李馨玉,各半熟馬一匹賜給。
以忠淸監司狀啓,公山縣居私婢永祿等三名燒死事,傳于呂必容曰,燒死人等,令本道恤典擧行。
金始慶,以兵曹言啓曰,今四月十一日,御營軍金世元稱名人,自敦化門入來,差備門外擊錚,極爲駭愕,令攸司囚禁治罪,同門守門將金鳳粲,常時不能禁斷雜人,以致闌入,亦難免其責,推考,何如?傳曰,允。
持平李重觀啓曰,臣卽伏見諫臣避辭,則滿紙張皇,莫非爲李衡秀伸救之言,而遣辭措語,窘遁自露。臣不必呶呶爭辨,而衡秀筮仕之初,圖囑移職,及授兆郞,決訟受賂之事,國人唾罵,臺彈隨發,衡秀敢生夤緣白脫之計,故因他事,願爲就理費辭,發明其時本府首堂,卽向來權兇,而衡秀之所諂附者也發論臺官,適以問郞,參其坐,首堂,要見臺官,游辭强救之云矣。今此諫臣之或曰公誦,或曰稱冤者,臣未知果指此等人言而發耶?敎命文之製寫,自前勳臣,必求知名之人者,蓋爲永久珍藏之計,則勳臣之求其人而書之者,固其宜矣,而今此錄勳時,行秀,其果坐其家,不自請,而勳臣,力求其書耶?堂上,勒差其任耶?不待勳臣之求,而衡秀使其弟年少之人,不避羞恥,曲逕圖差,則其不爲他日媒爵之計云者,其果成說乎?人之嗤點者,此也,臣之臚列者,亦此也。諫臣,若以書寫之任爲不苟,則當初詣臺時,何以略改措語爲囑耶?果無酬酢之語,則諫臣與衡秀,連姻同閈,情好之事,臣何以知之?與衡秀問答時,旣已入啓,無可奈何等說,臣何以聞之耶?自臣論啓蒙允之後,人皆快之,而獨諫臣,不以爲嫌,挺身出力,或疏或避,舋舋不止,則以此諫臣之言,果以爲公論耶?臺廳酬酢之言,登諸避辭之末,臣亦知其有欠篤厚之風,而竊慨其諫臣前後之言,若出二人,故略及之矣。今乃云初不發口,無乃諫臣年耄善忘而然耶?諫臣,雖急於救人,丁寧酬酢之言,全然諱之於筵席之奏,諫臣之爲衡秀則厚矣。而自不覺其歸於自欺之地,爲諫臣,臣竊不取也。雖然,因一些事,再被臺斥,何可一刻仍冒於臺次乎?請命遞斥臣職。答曰,勿辭。
金始慶啓曰,持平李重觀,再啓煩瀆,退待物論矣。傳曰,知道。
上在昌慶宮。停常參·經筵。
觀象監,夜二更,月入太微東垣內,啓。
大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。
藥房都提調臣李光佐,提調臣李肇,副提調臣李萬選啓曰,風候乖常,伏未審夜來,聖體若何?寢膳之節,一向平常乎?大妃殿症候,夜間復若何?加味二陳湯,昨日連進,而結喉上堅硬,益復消解,右邊微浮微疼之氣,亦復快減,困惱之候益減,而寢睡·水刺漸勝乎?卽使醫女入診,詳察症候,宜當。臣等,不勝憂慮,敢此問安,竝爲仰稟。答曰,知道。無事。寢睡·水刺如常。慈殿症候,差減後一樣,寢睡·水刺,與昨一樣,湯藥進御矣。
藥房口傳啓曰,卽伏聞醫女入診後來傳之言,大妃殿症候,結喉上堅硬,比昨消軟,右邊浮氣,只有餘痕,深按然後微疼,困惱之候,亦微有之,大抵諸症候,漸覺差勝。諸醫等皆以爲,加味二陳湯,今姑連進,宜當云,此藥卽爲煎入之意,敢啓。傳曰,知道。
李翊漢啓曰,吏曹郞廳來言,承旨有闕,政事,何以爲之?敢稟。傳曰,明日爲之。
金始慶,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管南就明,以禮曹參判,本曹坐起,晝仕進去之意,敢啓。傳曰,知道。
又啓曰,司諫尹會,持平李重觀,引避退待,今已經宿,尙未處置,事甚未安。兩司俱無行公之員,只有執義李眞淳,卽爲牌招,使之處置,何如?傳曰,允。
李翊漢,以弘文館言啓曰,修撰李眞洙,自鄕纔已入來,卽爲牌招察任,何如?傳曰,允。
又以兵曹言啓曰,今四月十二日,仰役奴順才稱名人,自耀金門入來,折衝黃明一稱名人,自敦化門入來,差備門外擊錚,極爲駭愕。竝令攸司,囚禁治罪,曜金門守門將崔重灝,敦化門守門將金鳳粲,常時不能禁斷雜人,以致闌入,俱難免其責,推考,何如?傳曰,允。
執義李眞淳所啓,請行藥宮人金姓者,亟命出付攸司,直爲正法。措辭見上
又所啓,請還收罪人尹廷舟量移之命。措辭見上
又所啓,司諫尹會,持平李重觀,竝引嫌而退。避辭竝見上臺廳酬酢,互相牴牾,揆以事體,俱涉未安。請司諫尹會,持平李重觀,竝遞差。答曰,不允。處置事,依啓。
上在昌慶宮。停常參·經筵。
觀象監,夜自一更,至三更,月暈,啓。
大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審夜來,聖體若何?寢膳之節,一向平常乎?丸劑停進旣久,而今日,乃是入診日次,臣等,不可不率諸醫,趁早入侍,詳察聖候,議定進藥當否矣。大妃殿症候,夜間復若何?加味二陳湯,昨日連進,而結喉上浮氣,益復消減,而右邊微浮餘痕,亦已盡解,寢睡·水刺,漸益差勝乎?卽使醫女趁早入診,詳察症候,宜當,臣等,不勝憂慮,敢此問安,竝爲仰稟。答曰,知道。無事。寢睡·水刺如常。慈殿寢睡·水刺,與昨一樣,諸症候,比昨差減,湯藥進御矣。
藥房再啓曰,臣等,入診退出後,與諸御醫及儒醫,反復商議,則皆以爲,前進丸劑,今姑仍停,柴平湯,加大黃酒蒸一錢,枳實麩炒七分,連進五貼,以爲淸熱治濕之地,宜當云,此藥五貼,卽爲劑入之意,敢啓。傳曰,知道。
藥房口傳啓曰,卽伏聞醫女入診後來傳之言,大妃殿症候,結喉上堅硬,已盡消解,橫紋近處,略有浮氣,左邊浮氣餘痕,比昨益減,諸症候漸益差勝,臣等不勝喜幸之至。諸醫等皆以爲,湯劑不可遽停,加味二陳湯,姑爲連進,宜當云,此藥卽爲煎入之意,敢啓。傳曰,知道。
李眞望啓曰,大司憲李世最,掌令李景說·柳綎在外,執義李眞淳呈辭,持平李普昱未承批,持平一員未差,今日以監察茶時之意,敢啓。傳曰,知道。
又啓曰,都摠府郞廳來言,闕內各處,入直軍兵夜巡檢云矣,敢啓。傳曰,知道。
又啓曰,校理朴弼夔,修撰任珖牌不進罷職傳旨,今方捧入,而玉堂上下番俱空,新除授副修撰趙鎭禧,卽爲牌招,使之入直,何如?傳曰,允。
以校理朴弼夔,修撰任珖,副修撰趙鎭禧牌不進罷職傳旨,傳于李眞望曰,推考傳旨捧入。
李翊漢啓曰,卽者校理朴弼夔,修撰任珖,以修撰李眞洙之疏語,引以爲嫌,陳章徑出,原疏纔已退却矣。所當直捧禁推傳旨,而此與無端徑出有異,推考警責,竝卽牌招入直,何如?傳曰,允。
又啓曰,京畿監司徐命均,牌招不進,推考傳旨,方爲捧入,而各陵春奉審,今已過時,其在事體,極爲未安。更卽牌招,何如?傳曰,允。
事變假注書有頉,代徐命彬爲之。
有政。吏批,行判書柳鳳輝,陳疏未承批,參判李眞儒進,參議未差,同副承旨李眞望進。
兵批,判書李肇藥房進,參判朴熙晉病,參議沈珙進,參知尹惠敎受由在外,同副承旨李眞望進。
吏批啓曰,判書柳鳳輝,陳疏未承批,參議未差,小臣獨政未安,何以爲之?敢稟。傳曰,仍爲之。
吏批,李仁復爲承旨,尹淳爲司諫,金時炯爲持平,李明彦爲刑曹參判,朴乃貞爲戶曹參議,趙尙慶爲兵曹佐郞,尹彙貞爲典籍,李秉泰爲廣興主簿,吳命峻爲內贍提調,朴弼健爲海州判官,李錫祿爲淸道郡守,趙榮世爲高山察訪,趙鎭禧爲副修撰,金濰爲弼善,江原監司李正臣,今加嘉義,翼陵表石陰記書寫官加資事,承傳。
兵批,尹會爲副護軍,柳萬重·李重觀爲副司直。
呂必容啓曰,新除授右副承旨李仁復,時在慶尙道豐基地,斯速乘馹上來事,下諭,何如?傳曰,允。
以濟州牧使狀啓,本州居衙前文榮伯等四十三名燒死事。傳曰,極爲驚慘。燒死人等,令本道各別恤典擧行。
李眞望,以備邊司言啓曰,永宗鎭,實爲江都門戶,關防至要之地,故庚申,自萬戶陞僉使,庚午陞防禦使,其前戊午年間,本島所在牧場馬,移放他島,專爲墾田設屯計,而京中士大夫,四·五十家,公然分占,各設大庄,尺土粒粟,不入公家,三百年流來放牧之馬,變通移放,只爲私家設庄之地,安有如此無理之事乎?丁酉年,始自本司,發遣郞廳摘奸後,田土一倂屬公,而圖出立案者,收合爻周,買得者,雖與立案有異,滿十年,則耕穫所得,足償本價而有餘,亦爲屬公事,入啓定奪,更令防禦使打量收稅,而因循推托,終不擧行,至於七年之久,尤涉無謂,故上年別爲發關査問,一一改打量,量定稅額,癸卯條爲始收稅事,分付矣。打量成冊,今始上來,故捧上藏置本司,今後永屬本鎭,爲屯田,而稅穀則補用於軍需,年年實數,成冊報本司事,定式施行,私家立案文書,一依丁酉定奪,一倂爻周,買得未滿十年者,厥後又過八年,所出充償,旣已滿足,丁酉令後買得者,尤不當以買得施行,一倂屬公,而七年間掩置成命之防禦使,不可無責罰之道,竝査出罷職,何如?傳曰,允。
內資寺提調南就明啓曰,本寺,以逐日供上衙門,殘弊難支,前者大臣筵奏,提調啓請,每歸廢格,則今不當復事煩複,而事勢有萬萬不得已者,蓋本寺應進供上,及三殿誕日與四節日物膳,酒各二十甁之外,自庚子爲始,王大妃殿香醞及日下酒,依戊辰以前例,逐日封進,而曾前則旣有奴婢,設立酒庫,備置器皿等物,擇立酒母,給料釀酒,故少無苟艱之弊矣。到今三十年中廢之餘,有同創設,器皿散失,旣無釀酒之所,婢子散亡,又無掌酒之人,每當供上之際,私買村釀,雇人借器,以苟且䌤縫爲事,旣是莫重御供香醞,而不成貌樣,至於如此,事體道理,誠可寒心。卽今之道,惟當從便區劃,凡干器具,一齊準備,酒母料布,逐朔計給,然後方可以自本寺公釀以進,而其勢無路。且宗廟薦新西眞瓜及各殿逐日供上沈菜等物,雖令資用於若干位田,而所謂位田,擧皆陳廢,無以責應,故莫重供上,幾至闕封之境,此等變通之道,有不容少緩矣。庚子年,旣得折受,旋卽革罷,前提調臣李正臣,啓請復舊,蒙允之後,一遵成命,分送差人,使之與該邑監色,眼同打量,則或稱庚子無主處,盡入新量而無餘,或稱待秋擧行事論報,而終不施行,故差人輩,不得打量虛還,而只長水一邑,依庚子打量,三結成冊修送矣,亦因憲臣啓罷,終未免寢格,若因此而竟不得變通,則各樣供上,必將生事,本寺形勢,誠甚悶迫。爲今之策,只有今番籍沒田民劃給之道,爾重·尙·時耉籍沒田畓,特命該曹,卽速劃給本寺,以爲收稅補用之地,供上時使喚奴婢,各十口出給事,亦爲依前成命,分付施行,何如?答曰,依啓。
李眞望,以兵曹言啓曰,今十三日,私奴甲先稱名人,自丹鳳門入來,差備門外擊錚,極爲駭愕。令攸司囚禁治罪,同門守門將羅衆星,常時不能禁斷雜人,以致闌入,亦難免其責,推考,何如?傳曰,允。
呂必容,以宣惠廳言啓曰,本廳郞廳朴弼健,今日政,移拜海州判官矣。本廳,以米布句管衙門,郞廳必須久任,然後可以責其成效,而朴弼建除授本任,未滿十朔,且有綜核事務之效,今姑仍任,以爲責成之地,何如?傳曰,允。
李眞望啓曰,今日監軍望單子中,都摠府都事鄭德鳴姓字,誤以德字書之,單子啓下後,始爲覺察,事極未安。原單子,改付標以入,而兵曹當該堂上·郞廳推考,該吏,自本院推治,臣亦初未詳察,惶恐待罪之意,敢啓。傳曰,勿推,勿待罪。
京畿監司徐命均上疏。答曰,省疏具悉。卿其勿辭,從速察職。徐命均,伏以無似如臣,猥膺京畿按察之任,臣聞命感激,惝恍罔措。夫方面之職,孰非重任,而況王畿千里,委寄旣重,饑荒荐歲,民生困悴,重之以客使絡屬,徭役繁興。苟非才猷練達,通曉情僞者,實無以酬接得當,效其承流宣化之責。顧臣庸騃疎緩,百不猶人,反復思量,萬無承當之望,徊徨悶蹙,莫知所出。且伏聞各陵春奉審,有故尙未擧行,農節已迫,有難遲延,不容曠日泯伏,玆敢暴情實。伏乞聖明,察臣難堪之實狀,遞臣匪分之職,以幸公私,不勝大願,臣無任云云。
今四月十三日辰時,上御時敏堂。藥房入診入侍,都提調李光佐,提調李肇,副提調李萬選,記事官尹志,記事官曺命敎,記事官尹尙白。上北向坐,李光佐進伏曰,風雨連日,聖體若何?上曰,無事。光佐曰,大妃殿症候,近來日漸差勝,不勝欣幸,而結喉上浮氣,尙未盡解,卽今加減,更若何?上曰,一樣。光佐曰,中宮殿氣候安寧乎?上曰,無事。光佐曰,王世弟·嬪宮氣候,亦何如?上曰,平穩。光佐曰,醫官及儒醫等,竝令診察,而小臣等,與諸醫,瞻望玉色,何如?上曰,唯。醫官權聖徵診脈曰,脈候,左寸關蹔數,而關脈,比寸脈尤數,尺脈亦數,右寸關,似數矣。方震夔診脈曰,左右脈候沈數,而兩寸關似數,玉色平和矣。許坫診脈曰,脈候,比前日一樣,而左寸關,似數矣。鄭趾顯診脈曰,脈候左三部沈數,右三部蹔似闊數,而重按則似實矣。金漢齡診脈曰,脈候,左右沈實,而左寸關,似闊數矣。鄭爾柱診脈曰,脈候,左右三部俱沈,而右寸關,尤沈矣。朴泰初診脈曰,左·右脈候,一向沈數矣。李公胤診脈曰,脈候,與前無異,而瞻望玉色,視昔蹔似消瘦矣。任瑞鳳診脈曰,脈候沈實,玉色消瘦,少似差勝於前日矣。光佐曰,小臣亦仰瞻玉色,視前似勝,而尙有消瘦之氣,水刺果有味乎?上曰,一樣。光佐曰,大便滑乎?上曰,如常。光佐曰,常時水刺,或差晩進御,則有虛憊之候乎?上曰,不然矣。光佐曰,諸醫已皆診察,退而出外,與諸御醫及儒醫,爛熟商議,而儒醫之新從下土來者,今日始爲診脈,恐似未詳,御藥不可率易議定,今日講定之道,或似未盡,則已停之藥,今姑仍停,亦似不妨,臣等退出,反復商確啓達矣。肇曰,寢膳之節,皆以平常爲敎,近來夜短,寢睡達夜安穩乎?上曰,然矣。光佐曰,寢睡多寡,若何?上曰,多矣。肇曰,近來停藥已久,比前日進藥時,腹中平不平,果何如?上曰,無不平事矣。萬選曰,停藥後,聖候凡百,視藥物進御時,若何?上無發落。
光佐所啓,檢閱尹尙白,乃單薦也。前頭當爲新薦,而上番曺命敎,以前日見敗之薦與知,故引以爲嫌,今番新薦時,稟達削職矣。此雖出於事勢之不獲已,而每因薦事削職,實非應行之事矣。在前修史未了,則不許出六,而若以薦事嫌礙,則亦有變通出六之規,曺命敎,依前例出六,俾爲新薦事,分付,何如?上曰,依爲之。出擧條
又所啓,今番殿講應參文官十人,以在外懸頉,其中或有實職,或帶軍銜,而不爲受由,擅自下鄕,事極未安矣。曾前試官牌招時,不受由下鄕者,直捧禁推事定式,而常時帶職下鄕者,曾無禁推定式之事,今此殿講不參十人,今姑罷職警責,自今堂下官之不待受由,帶職下鄕者,竝捧禁推傳旨事,定式施行,何如?上曰,依爲之。出擧條
萬選所啓,京畿監司徐命均,陳疏未承批,尙不出肅,各陵春奉審,一日爲急,政院所當請牌,而疏批未下,不敢循例請牌,何以爲之乎?上曰,牌招。諸臣,以次退出。
上在昌慶宮。停常參·經筵。
恭惠王后忌辰齋戒。
觀象監,夜五更,土星犯建星。啓。
大殿·大妃殿·中宮殿·世弟宮·嬪宮,政院問安。答曰,知道。勿爲問安。大妃殿·中宮殿,藥房問安。答曰,知道。勿爲直宿。
藥房都提調臣李光佐,提調臣李肇,副提調臣李萬選啓曰,伏未審夜來,聖體若何?昨日劑入柴平湯,其已進御,而寢睡·水刺,一向平常乎?大妃殿症候,夜間復若何?加味二陳湯,昨日畢進,而頷下橫紋微浮之氣,益復消解,右邊微浮餘痕,亦已快消,寢睡·水刺,比昨益勝乎?卽使醫女入診,詳察症候,議定湯劑繼進當否宜當。臣等區區憂慮,敢此問安,竝爲仰稟。答曰,知道。無事。湯藥進御,寢睡·水刺,一樣平常。慈殿寢睡·水刺,與昨一樣,諸症候差勝,湯藥進御矣。勿爲直宿。
藥房再啓曰,卽伏聞醫女入診後來傳之言,大妃殿症候,頷下橫紋微浮之氣,比昨益復軟縮,只有餘痕,右邊微浮,已盡消解,而按之不能如常。臣等與諸醫等,反復商議,則皆以爲,加味二陳湯,依前加入,加進三貼,宜當云,此藥卽爲煎入之意,敢啓。傳曰,知道。
藥房口傳啓曰,大妃殿症候,漸益差勝,忠勳都事金後衍,自今勿爲間日入侍,只議藥當次日,使之入侍。長水察訪金漢齡,使之退去官次,何如?傳曰,依爲之。
金始慶啓曰,大司憲李世最,掌令李景說·柳綎,在外,執義李眞淳,呈辭受由,持平李普昱,陳疏未承批,持平金始炯,未肅拜,今日以監察茶時之意,敢啓。傳曰,知道。
李眞望啓曰,校理朴弼夔,修撰任珖,副修撰趙鎭禧,旣有只推之命,竝卽更爲牌招,使之推移入直,何如?傳曰,允。
以校理朴弼夔,修撰任珖,副修撰趙鎭禧牌招不進罷職傳旨,傳于李眞望曰,推考傳旨捧入。
金始慶啓曰,事變假注書徐命彬,時無職名,依例付軍職,冠帶常仕,何如?傳曰,允。
注書林光弼病,代徐命珩爲之。
假注書徐命珩在外,代權一衡爲之。
以濟州牧使狀啓,正朝方物及二月令薦新靑橘進上,未免後時,惶恐待罪事,傳于李眞望曰,勿待罪事,回諭。
以黃海監司狀啓,今朔乾秀魚卵·去鱗石首魚·卵醢進上,限內不得封進待罪事,傳于李眞望曰,勿待罪事,回諭。
李眞望,以禮曹言啓曰,今番王大妃殿未寧之候,彌留數朔,中外憂遑,曷有其極?幸賴皇天祖宗之默祐,已臻平復,此實宗社莫大之慶,臣民忭祝之心,有難勝言,告廟·頒敎·陳賀等事,不容少緩,而在前莫重告禮,則竝行於社稷·永寧殿,今亦依此,擇日擧行,何如?傳曰,允。
上在昌慶宮。停常參·經筵。
夜自一更至五更,月暈兩珥。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體若何?湯劑昨日連進,而寢膳之節,一向平常乎?大妃殿證候,夜間,復若何?加味二陳湯,昨日連進,而頷下橫紋微浮餘痕,其已盡消,寢睡諸節,比昨益勝乎?卽使醫女入診,詳察症候,宜當。伏聞世弟宮入診醫官之言,前日劑進古庵心腎丸,幾盡進服,臣等,今日率諸醫入診,詳察氣候後,繼進當否,當爲議定。臣等區區憂慮,敢來問安,竝此仰稟。答曰,知道。無事。寢睡·水刺如常,湯藥進御。慈殿症候,與昨一樣,湯藥進御矣。
藥房再啓曰,臣等,率諸御醫,進詣東宮,詳察王世弟氣候,退出後,與諸醫商議,則以爲,卽今脈度諸節,大抵與前日一樣,古庵心腎丸,去加入,一依本方,加進一劑云。此藥更爲劑入之意,敢啓。傳曰,知道。
藥房口傳啓曰,大妃殿症候,漸益差安,諸醫等皆以爲,夏枯草茶,今姑停進,宜當云。自今日不爲劑入之意,敢啓。傳曰,知道。
藥房又口傳啓曰,卽伏聞醫女入診後來傳之言,大妃殿諸症候,漸益差勝,頷下橫紋微浮餘症,比昨益微。諸醫等皆以爲,加味二陳湯,今姑連進,宜當云,此藥,昨日以三貼議定,一貼則已爲進御矣。二貼劑入,浮小麥茶二貼,亦爲劑入之意,敢啓。傳曰,知道。
李眞望啓曰,大司憲李世最,掌令李景說·柳綎,在外,執義李眞淳,呈辭受由,持平李普昱,陳疏未承批,持平金始炯,未肅拜,今日以監察茶時之意,敢啓。傳曰,知道。
金始慶,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李翊漢啓曰,假注書權一衡,時無職名,依例付軍職,冠帶常仕,何如?傳曰,允。
金始慶啓曰,大臣·備局堂上,來詣賓廳矣。引見時,兩司當爲入參,而俱無行公之員,除在外呈辭受由·陳疏未承批·被論外,未肅拜人員,竝卽牌招,以爲入侍之地,何如?傳曰,允。
傳于李翊漢曰,大臣·備局堂上引見。
李翊漢啓曰,校理朴弼夔,修撰任珖,副修撰趙鎭禧,旣有只推之命矣。玉堂上下番俱空,已至累日,事體極爲未安,竝更卽牌招,推移入直,何如?傳曰,允。
以校理朴弼夔,修撰,任珖,副修撰趙鎭禧,獻納趙翼命等牌不進罷職傳旨,傳于李翊漢曰,推考傳旨捧入。
李翊漢,以禮曹言啓曰,王大妃殿平復,告廟·頒敎·陳賀事,允下矣。告廟吉日,令日官推擇,則今四月二十二日爲吉云,依前例,遣大臣,宗廟·永寧殿·社稷,同日曉頭,先行告祭後,巳時頒敎,王世弟率百官,於大殿·王大妃殿,進箋陳賀,中宮殿一體陳賀事,知委擧行,何如?傳曰,允。
午時,上御時敏堂。大臣·備局堂上引見時,右議政李光佐,戶曹判書趙泰億,兵曹判書李肇,刑曹判書金一鏡,漢城判尹沈壽賢,右承旨李翊漢,持平金始炯,假注書權一衡,事變假注書徐命彬,記事官曺命敎·尹尙白,同爲入侍。
右議政李光佐進伏達曰,日候和暢,聖體若何?上曰,無事。又達曰,大妃殿氣候,幾臻平復,慶幸之忱,何可盡達?未知此時,氣候何如?上曰,一樣。又達曰,中宮殿氣候,一向安寧乎?上曰,然。又達曰,王世弟·嬪宮氣候,何如?上曰,平穩矣。又達曰,王大妃殿氣候,幾臻平復,輪直旣罷,該曹亦爲稱慶定奪,率土臣民區區慶幸之情,何可盡達?進宴事,上年,自上屢度懇請於大妃殿,終不允從,不但在聖上誠孝缺然之甚,臣民抑鬱之情,亦何可盡達乎?此乃三年畢後,列朝必行之擧,而經年未行,實爲未安,今則未寧之候平復,大慶將頒,此時尤不可無進宴志喜之道。慈聖雖或更有持難之敎,列聖攸行,今不可闕,殿下情理,不可不少伸,八域臣民之顒望,亦不可不少慰。反復陳達,期於得請而下敎,趁此日候涼暖適中之時,設行,何如?上曰,當依爲之。趙泰億進伏達曰,自上前後陳請,非一非再,而大妃殿,特以謙抑之德,儉約之意,每不準許,此不過深軫八域之飢荒,過慮經費之不足,而在殿下孝奉之道,不可以此遞停,不以天下儉其親,昔賢所云。況今慈候平復,慶莫大焉,則尤宜力請設行,以副上下之望。金一鏡進伏達曰,三年闋制後,進宴一事,乃是祖宗朝已行之規,而況今慈候獲臻平復,日氣方且和暢,宜趁此時,自上更爲開陳,期於準請,則庶可以抒聖上誠孝之心,而慰臣民抑鬱之情,故今日別無大段稟定之端,而全爲陳達此事,臣等,隨大臣入侍矣。李肇進伏達曰,頃者大臣陳達,請得慈敎下敎,而厥後更無下敎之事,今則慈聖患候,幾臻平復,上下慶幸,莫大於此,宜趁此時,陳請設宴,在聖上誠孝,斷不可已,而在下臣僚之望,亦如此,故敢此來達矣。光佐曰,近來經用匱乏,慈殿·聖意,或以此爲念,則一依丁巳年先大王下敎,內外浮費,一切省減,則自可辦行,且此豈惜費而難之之事乎?有司之臣,自當方便擧行,此意亦爲委曲陳達,期於得請,幸甚。上曰,當依爲之。泰億曰,大妃殿下,自初以謙抑之意,雖靳允許之音,而列聖朝應行之事,尙未擧行,已極憫鬱,而今則患候平復,尤不可少緩也。一鏡曰,雖以閭閻家士大夫奉親者言之,若有親患,幸得平復,則會親族設酒肴,以敍欣悅之心,況殿下,方以一國養,豈可慮財用之匱乏,廢此應行之情禮也哉?伏願以此䀚達,期於準請焉。肇曰,國家財力,雖云乏渴,一番進宴,浮費不甚大段,有司之臣,自當量宜行之,以此爲慮,似涉過當矣。泰億曰,小臣方掌國財賦,而古有不以天下儉其親之語,殿下以千乘之尊,豈可以經費爲慮,而遽停祖宗朝應行之規哉?丁巳年,將行進宴也。先大王,有內外浮費,一切減省之敎,使之從略設行,今亦遵先朝此敎,略去浮費,豈有難行之慮乎?慈殿雖或如前不許,今番則殿下必須委曲陳稟,期於準請,則不但有光於聖孝,亦可慰四方顒望之心矣。
光佐曰,議藥一款,再昨陳達,退出後,與諸御醫·儒醫,反復商議,則以爲,聖候,與一時痛癢之症有異,故藥路甚難云,方切憂憫矣。至於柴平湯,則幸而諸議俱一,今姑連進,似好矣。上曰,依爲之。肇曰,藥之進御與否,未能詳知,湯藥進御後,明白下敎,何如?光佐曰,若下進御之敎,則幸矣。上曰,當依爲之。
光佐曰,小臣,旣已入侍,有所稟定事,敢達。公債利息,自有定限,近年以十分之一定式,雖以舊法言之,子不踰母,乃是金石之限,而外方各營列邑設廳設庫料理之處,則轉輾加捧,無復限節,至於比本色,加捧二三倍,或十倍者有之,事極無據。分付諸路,凡公債,詳考初給之數,所捧已滿利息限定者,劃卽停捧,俾絶科外推剝之弊,何如?上曰,依爲之。
又達曰,軍布未收,未有甚於此時,而實非民間未捧,色吏旣捧之後,中間偸食,以未捧樣稱頉,許多逋欠,經用匱竭之弊,專坐於此,不可不隨現痛懲,以一礪百矣。昨者聞永宗僉使朴廷賓之言,軍布未收猥多,故習操時,拈出未收小名,親問不納之由於各其當身,則多出納官尺文及色吏手記以納,厥後逐朔詳察,則距鎭不遠處饒居水軍有闕布者,招來問之,則備納已久,亦納踏印尺文云。官吏捧上後偸食,僞稱未捧之弊,明白敗露如此,而號令不行於列邑,末由懲治云。軍布旣已捧上,官吏書給手筆受記,官員成給踏印尺文之後,肆然以未捧樣論報,事之駭痛,莫此爲甚。令當該防禦使,刻期捕來,當該監色,嚴査依律處置後,具由啓聞,守令亦爲現告論罪,因以此事,頒布諸路,所謂軍布未收,令兵·水使及守令,按其不納小名,廉察于各其本身,以已納爲未捧者,摘發啓聞,依律處置,少懲奸習,何如?上曰,依爲之。肇曰,軍布未收中,騎步兵未收甚多,騎步布,則雖凶荒之歲,元無災減之事,蓋分番上納,兩朔之間,一次來納,上納皆有期限,不可遲緩,而逋欠委積,無以收拾。向者小臣,定奪筵中,庚子以後,雖爲舊未捧,所謂未收者,皆不在於民間,色吏·頭目等牌等,從中掩置,決不可置之停捧中,竝査出督捧,其中有若干邑來納,果是中間掩置者。卽今政當農時,守令等,或以停捧爲言,而此則旣是定奪之事,今若置之,則將終爲積逋,本曹用度,亦甚可慮,不可不仍爲嚴査督捧矣。光佐曰,此事不可矣。孔子論治國大道,只二三條,使民以時,居其一,治國,當以不奪農時,爲第一急務,自今年計之,則辛丑是四年,庚子是五年,當此劇農,徵督四五年舊逋,民何以堪之?姑爲限秋成,自今月至九月緩督,十月卽徵捧爲宜。且令兵曹,別爲詳察,未收邑色吏偸食者,某條査出,此則不計農時,各別督捧宜當,以此分付,何如?上曰,依爲之。肇曰,兵曹軍布未收,皆不過色吏輩中間花消之致,外方守令,不爲詳査現發,每以民間凶荒,勢難徵出等例語爲頉,今若停捧以待秋成,則從前定奪覈出之意,皆解矣。騎步兵番布,則雖五·六月,當爲督捧,大臣雖如是陳達,旣爲行關査出,尙未究竟,姑勿收其令,何如?待秋成之言一出,則適中奸民之願,此爲可慮,故敢達。上曰,依爲之。李翊漢曰,散在民間者,姑爲置之,色吏偸食者,一一覈出捧上則好矣。各邑,若泛稱散在民間,則令本道嚴査處之,豈有不行之理乎?光佐曰,爲國之道,自有大體,木同雖加納,此不足爲扶持國家之道,而當此四五月方農之時,刻徵四五年舊逋,則此豈國家仁民務農,軫念邦本之道乎?承旨李翊漢之言,極精矣。散在民間者,九月秋成後捧上,吏輩偸食者,爲先明査督捧,事理當然矣。朝家委任兵曹,則如許査出徵勵等事,有司之臣,豈不能爲之乎?上曰,依爲之。
光佐曰,頃日,以南海等處,海筏收稅無據事,陳達之時,堂上任埅,在罪籍,不得論罰之意,仰達矣。厥後更聞之,則乃是任弘望,而臣誤認爲任埅,莫重奏御文字,有此錯誤,不勝惶恐。任弘望亦已卒逝,今無可論,令政院,此一款改付標刪去,何如?上曰,依爲之。
又達曰,京江收稅,古所未有,而近來各處收稅,不無其弊,耆老所等三所外,諸各司收稅,一倂禁斷,似好矣。泰億曰,工曹,全以船稅,小成模樣,似不可混入於禁斷之中矣。光佐曰,出問古規,酌定施行,爲宜矣。
又達曰,頃因司宰監提調金一鏡所啓,本監,憲府月令請罷事,承旨權詹,請令本監就議廟堂商確,定奪矣。司宰監月令之宜罷七司外,隨罷請復之不當,誠如重臣所達,更勿許,還爲請復,何如?上曰,依爲之。
泰億曰,弘文館月課,堂下文官,一年四次製之,而向來大提學,連有事故,自癸巳秋等至辛丑冬等所製,未卽科次,月課諸作,皆在本館積成卷軸,今已年久,所製之人,或陞職,或身死,或罪廢,自前過限未科次之文,例有蕩滌之事,今亦依前例,一倂蕩滌,何如?上曰,依爲之。
又達曰,國家之培養人材非一,而日昨文臣殿講,亦出於朝家勸課之意,其他朔書·朔射·月課等事,皆所以奬成雜進之道也。在昔世宗大王,引見玉堂諸臣,下敎曰,爾等,年少有將來,可使之讀書修業,遂創設讀書堂,以爲儲養文士之所,而列聖朝每重此選,至先朝,亦再次抄啓矣。近來大提學,連有事故,此事廢閣久矣。今日人才絶乏,如臣無文蔑學者,待罪館閣,固已可愧,而前頭可用之人,不可不預爲培養。古語云,漑其根而食其實,培養一節,是固緊要之務,若不預養,則文章學識之士,何處猝然得來?列聖朝所選,未必專取地望,雖工·刑曹郞官,學錄·學諭之類,亦被抄選,此蓋出於博選無遺之意,而今雖不能如是廣選,亦自不乏其人,依古例與吏·禮曹堂上,相議抄啓之意,敢達。上曰,依爲之。
肇曰,卽今王世弟,日開書筵,講學勤篤,而翊衛司官員,亦令入參講席,故小臣於擬差之際,各別擇人,而其中衛率閔允昌,除拜之後,不卽上來,陳白筵中,別爲催促,則一謝恩命,旋卽還鄕,司禦朴樞,前後除拜,終不應命,當初擇差之意,果安在哉?今此兩人,雖以入侍講筵爲不安,而此卽朝家別爲定式之事,本職不過蔭官例調用,一向辭遜,誠爲太過。閔允昌·朴樞,催促上來,察任宜矣。尹東源,則頃以洗馬行公,受由下鄕,移拜侍直,而除拜過限後上來,以旣已過限,在例當遞,引嫌不出,臣前以抄選人,雖除拜過限,不可許遞之意,陳達筵中,今亦不可以過限許遞,侍直尹東源,亦爲分付察任,何如?光佐曰,若以別爲選用爲言,反爲其難安之端矣。除拜過限者遞職,雖是國家常規,而若自國家變通,雖過限,命勿許遞,則渠安敢不爲應命乎?以此分付,似好矣。上曰,依爲之。
光佐曰,咸鏡·江原兩道御史發送之意,頃已陳達蒙允矣。未知那間果命出送,而各邑檢田·簽丁·捧糶·决訟等事,皆在秋冬,從近發送,可以詳細廉問,又潦熱在前,趁此時發送似好,敢達矣。上曰,當依爲之。
肇曰,捉虎皮張,留置兵曹,補用軍需事,頃已陳達蒙允。其後更思之,新定式前捉虎人虛實,有難詳知,故不爲加資,只給米布事,大臣已爲定奪矣。前則移送戶曹,給價取用矣,今則戶曹無以繼給其價,不爲加資論賞,又不給價取用皮張,似不無稱冤之端,還爲出給,則前頭還納之弊,雖爲可慮,卽今實無善處之道,米布論賞人所納皮張,一竝還給其捉虎本人,何如?上曰,依爲之。肇曰,此後捉虎人,將連有之矣,其皮張,亦難區處,隨其來納尺量後,卽爲還付其來納人,何如?光佐曰,今後若以加資施賞,則所捧皮張,不必還給,而若以給價爲難,必欲還給,則亦須方便,防其再納,然後方可行也。與兵曹,更爲從長區處,稟達後施行,何如?上曰,唯。
翊漢曰,頃日引見時,因兵曹判書李肇所啓,巡邏牌將,諸上司不得出牌推捉事定奪,而大臣,只陳政府·備局事體,當爲推捉定式,政院則不爲擧論於其中,故臣敢此䀚稟矣。政院,卽爲摠察百司,舍人以下,亦皆發牌,則凡有可問之事,彼幺麽一牌將,豈有不敢招來之理乎?與政府·備局,一體定式,何如?上曰,依爲之。
又達曰,玉堂諸臣,因修撰李眞洙疏語,陳疏徑出,連此違牌,累日闕直,事體極爲未安矣。眞洙疏中所云,似不過泛論之事,則新舊玉堂,以此强爲引嫌,殊甚過當,纔又出牌,觀其去就,若復一向撕捱,則別樣申飭,更爲牌招,何如?上曰,依爲之。
又達曰,刑曹判書金一鏡,頃間,以生親推榮事,陳疏入啓,久未承批矣。四·五日前,又爲呈疏,觀其措語,則以今番南漢往來時,歷省父母墳爲辭,而疏中,更提推榮一款。當初陳疏,旣是重臣爲親之事,則在聖上體下之道,似當速下批旨,而至於未及下批之前,敢復提說,事體未安,推考,何如?上曰,依爲之。
持平金始炯,以所懷達曰,請行藥宮人金姓者,亟命出付攸司,直爲正法事。措辭見上上曰,勿煩。
又達曰,請還收罪人尹廷舟量移之命事。措辭見上上曰,勿煩。
又達曰,近來名器太輕,官序無漸,大小除拜,成一驟陞之弊,毋論文·武蔭,混淆莫甚。通籍未十年,衣緋相半,出六不數月,陞品居多,此是向來凶黨輩濁辭之一大謬格,而改紀以後,殊無易轍之意。武臣之直兵使,臺官之直亞長,蔭路之直郡守,猶襲前套,恬不爲怪,而且向日槐院三十餘人變通之擧,雖出疏滯之意,便啓躁進之習,數年前登科之人,無不一時橫出,大有乖於祖宗朝積仕核實之政,事雖旣往,弊關將來,請令廟堂·銓曹各別惕念,此後則毋得躐次越格,以重官方。上曰,勿煩。
又達曰,第宅踰制,實爲我國之積弊,昔年筵中,先大王,至擧宋臣李沆事,縷縷下敎,凡今立朝士大夫,孰不服膺於飭勵之聖訓,而第末俗好侈,戒心漸弛,土木窮巧,閭巷同然,當此歲饑財竭之日,殊非惜費崇儉之意,請令該曹申明舊禁,毋得踰制。上曰,依啓。
又達曰,北評事之極擇堂下名流,使之赴任後,必準瓜限,不得擅便往來者,自是祖宗朝舊制,而近年以來,厭避特甚,旣開徑還之路,又爲數遞之官,有事則不時差遣,無事則終年作窠,當初設置本意,不但爲佐鞱靲掌書記而已。蓋欲彈壓守宰,採訪民瘼,而一任名官之自便,大失北人之喁望,此莫非朝綱不嚴之致,請令廟堂一依舊例,更爲定式施行。上曰,依啓。
又達曰,佐幕之任,例兼外臺,不可不擇差,而黃海都事金命衡,旣乏踐歷,且無聲稱,除目之下,物情爲駭,請黃海都事金命衡改差。上曰,依啓。
又達曰,郭山郡守尹以莘,年旣衰老,爲人昏謬,官務民事,不能修擧,分糶之際,吏緣爲奸,支勅之時,民多呼怨,如此之人,不可仍置於字牧之任,請郭山郡守尹以莘罷職。上曰,依啓。
又達曰,新除授司諫院司諫尹淳,時在京畿長端地,請斯速乘馹上來事,下諭。上曰,依啓。
光佐曰,小臣不才不肖,待罪相職,凡事不能厭服人心,恒切惶悚矣。俄者憲臣,以承文參下三十餘人,一時出六事,有所非斥,承文參下之積滯,未有甚於近日,雖出數十人,尙餘數十人,後榜分館,則厥數將益多矣。事勢如此,不得不變通,而小臣,以辛丑以上陞出陳達,僚相,又以壬寅竝出繼稟,陞出之數,誠爲過多,今此臺言,誠是矣。至於臺官之直亞長,武臣之直兵使,蔭官之直郡守,自非時望卓異者,不可輕施,而近日官方無漸,此等事,容易爲之,今此臺言,亦宜惕念,而至於使廟堂勿爲超躐之說,失言大矣。如臣等輩忝竊,故廟堂體輕耳。國家得人任之,使爲薦望,則事體之重,顧何如哉?勿論罷散與否,資級高下,皆得擬望,至以五品,直擬堂上,而元不啓請者,乃是恒規,所薦,若非其人,則就其人論之,可也。何可禁廟堂,使勿起擢於薦望乎?此言殊甚失着矣。
始炯達曰,臣以近日官方之無漸,仕路之驟陞,有所論啓,而仍及槐院三十餘人,一時陞六之過多,請令廟堂·銓曹惕念者,蓋出於慮後弊之意,元非專爲廟堂而發,而今者大臣,未悉臣啓本意,而大臣旣以此爲嫌,則臣何敢晏然仍冒於職次乎?請命遞斥臣職。上曰,勿辭。承旨李翊漢曰,持平金始炯,再啓煩瀆,退待物論矣。上曰,知道。
上在昌慶宮。停常參·經筵。
夜一更,月有兩珥。辰時巳時,日暈。酉時,日有兩珥。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體若何?湯劑,昨日連進,而寢膳之節,一樣平常乎?大妃殿症候,夜間復若何?加味二陳湯,昨日連進,而頷下橫紋微浮餘痕,已盡消解,寢睡·水刺,比昨益勝乎?卽使醫女入診,詳察症候,宜當,臣等區區憂慮,敢來問安,竝爲仰稟。答曰,知道。無事。湯藥進御,寢睡·水刺,一樣平常,慈殿症候,差勝後一樣,湯藥進御矣。
李眞望啓曰,大司憲李世最,掌令李景說·柳綎,在外,執義李眞淳,呈辭受由,持平李普昱,未承批呈辭,金始炯,避嫌退待,今日以監察茶時之意,敢啓。傳曰,知道。
李翊漢啓曰,因弘文館草記,校理朴弼夔,修撰任珖,副修撰趙鎭禧牌招事,允下矣。闕門已閉,待明朝出牌之意,敢啓。傳曰,知道。
李眞望啓曰,持平金始炯,引避退待,今當處置,而憲府無行公之員,則處置應歸諫院,諫院亦無行公之員,只有獻納趙翼命,時未肅拜,卽爲牌招,使之處置,何如?傳曰,允。
以獻納趙翼命牌不進罷職傳旨,傳于李眞望曰,推考傳旨捧入。
李翊漢,以禮曹言啓曰,今此王大妃殿平復告廟·陳賀擧行事,旣已啓下矣。自前陳賀時,例有方物物膳封進之規,今亦依前例,大殿·王大妃殿·中宮殿·世弟宮,方物物膳,一依冬至物目數,當爲封進,而陳賀之日,勢所未及,亦依前例,隨其措備,封進之意,分付諸道及開城府,何如?傳曰,允。
又以禮曹言啓曰,今四月二十二日,王大妃殿平復頒敎·陳賀節目,當爲磨鍊矣。自上以仁政殿親臨磨鍊乎?敢稟。傳曰,權停例。
以校理朴弼夔,修撰任珖,副修撰趙鎭禧等牌招不進罷職傳旨,傳于李翊漢曰,推考傳旨捧入。
李翊漢啓曰,校理朴弼夔,修撰任珖,副修撰趙鎭禧,旣有只推之命矣。玉堂上下番俱空,今已四日,事體極爲未安。更卽牌招,以爲推移入直之地,何如?傳曰,允。
傳于李翊漢曰,持平李普昱·金始炯,明朝竝爲牌招。
李翊漢啓曰,昨日持平金始炯引嫌後,臣啓以再啓煩瀆退待之意,仍承知道之敎矣。擧條書入之際,些款漏而不書,事甚未安,改書以入,而不可無警責之道,當該注書推考,臣亦難免不察之失,惶恐待罪。答曰,依啓。勿待罪。
李眞望啓曰,監·兵·水使遞來後,密符親納,自是規例,而卽者前全羅左水使朴世挺,歸到城外,稱以病重,使其褊裨,替納密符,事極駭然,從重推考,何如?傳曰,允。
上在昌德宮。停常參·經筵。
下直,瑞山郡守李世晃,鴻山縣監尹彬。
大妃殿·中宮殿,藥房問安。答曰,知道。
大殿還御于昌德宮後,大殿·大妃殿·中宮殿·世弟宮·嬪宮,政院·玉堂問安。答曰,知道。
大殿·大妃殿·中宮殿,藥房問安。答曰,知道。
大殿·中宮殿,朝廷二品以上·六曹單子問安。答曰,知道。
大妃殿,朝廷二品以上,口傳問安。答曰,知道。
藥房都提調李光佐,副提調李萬選啓曰,伏未審夜來,聖體若何?湯劑連進,寢膳之節,一向平常乎?大妃殿症候,夜間復若何?加味二陳湯,昨日畢進,而頷下橫紋微浮餘痕,已盡消解,寢睡·水刺漸復常節乎?卽使醫女入診,詳察症候,議定湯劑,繼進當否宜當,臣等區區憂慮,敢來問安,竝此仰稟。答曰,知道。無事。寢睡·水刺如常,湯藥連進。慈殿諸症候,寢睡·水刺與昨一樣,湯藥進御矣。
藥房再啓曰,卽伏聞醫女入診後來傳之言,大妃殿諸症候,一向差勝,頷下橫紋微浮餘痕,比昨益減。臣等,與諸御醫,反覆商議,則皆以爲,湯劑不可遽停,加味二陳湯,依前加入,加進三貼,宜當云。此藥卽爲劑入,浮小麥茶,亦爲連次劑入之意,敢啓。傳曰,知道。
李眞望啓曰,大司憲李世最,掌令李景說·柳綎,在外,執義李眞淳,呈辭受由,持平李普昱,未承批呈辭,持平金始炯,避嫌退待,今日以監察茶時之意,敢啓。傳曰,知道。
李眞望啓曰,持平金始炯引避退待,今已多日,尙未處置,獻納趙翼命,旣有只推之命,更爲牌招,使之處置,何如?傳曰,允。
傳于李翊漢曰,守令中,相避書入。
以獻納趙翼命牌不進罷職傳旨,傳于李眞望曰,推考傳旨捧入。
李翊漢,以內醫院官員,以都提調意啓曰,提調李肇,以日昨臺啓中一轉語,過爲引嫌,至於呈疏,而喉司退却矣。今日不爲仕進,大妃殿氣候,尙未快復常節,則身帶保護之任,何可以微事爲嫌,至不仕進,使莫重議藥,不得備員乎?事體極爲未安。提調李肇推考,卽爲牌招察任,何如?傳曰,允。
傳于李翊漢曰,今日申時,還御于昌德宮大造殿,政院知悉。
備邊司啓曰,頃因京畿監司李世最狀啓,永宗鎭分籍,還屬仁川之請,仁川案付水軍幾名,永宗鎭民戶幾許,爲先査問後,稟處事,覆啓,允下矣。永宗僉使朴廷賓牒呈內,本鎭民戶七百九十三戶,公私賤竝男丁一千七百二十七口,軍額及吏卒·牧子·雜色,竝一千九百七十名,一人兼三役者有之云。仁川府使李成坤牒呈,自本道謄報內,永宗屬水軍一百四十七名,今年逃故雜頉,當爲歲抄代定者甚多,而姑未精査,不能的知云。大抵本鎭,闕防至要之地,設爲防禦,分籍制置,意實非偶,今旣遵行敎十年,何可遽議變改乎?永宗民丁,僅充本鎭軍額,無復餘裕,則仁川水軍之役,亦難移送。前日狀請辭意置之,自今年以後,仁川民人新移永宗者,隨卽刷來,俾無投托之弊,而曾前移去者則勿問,以絶紛紜宜當,軍兵闕額,歲前充定,乃是恒法。近來怠慢過限,亦須春前修啓,而仁川水軍,則四月報狀,乃曰逃故雜頉,尙未的知云,設令欲移於永宗,亦須覈其存否,方可割送,則安有冬春盡過,尙不査逃故雜頉之理乎?事甚無據,該邑守令,姑先從重推考,監色,令本道捉來,重治懲後,何如?傳曰,允。
李眞望,以兵曹言啓曰,武藝別監林廷光,內中日試才時,鳥銃無間連三次三發三中,所當依定奪直赴殿試,而係干恩典,自下不敢擅便,伏惟上裁。三次賜馬之帖,亦當依例一倂還收,竝此仰稟。傳曰,依爲之。
以平安監司狀啓,成川居幼學金碩泰等六名燒死事,傳于呂必容曰,燒死人等,令本道恤典擧行。
李眞望,以侍講院言啓曰,本院新除授弼善金濰,除拜累日,連呈辭疏,尙不出肅,卽爲牌招察任,何如?傳曰,允。
又啓曰,因侍講院草記,弼善金濰牌招事,允下,而今已夜深,待明朝出牌之意,敢啓。傳曰,知道。
又以兵曹言啓曰,今此還御昌德宮後,弘化門,依前還閉,敦化門,除標信開閉,建陽門,入直禁衛軍十名除出,銅龍門把守,禁斷雜人,壬寅年還御昌德宮後,不爲撤罷,今亦依前把守,何如?傳曰,允。
又以刑曹言啓曰,因大臣所啓,耆老所所屬河東·昆陽·南海等邑漁箭·鹽盆收稅別將鄭壽能,令該曹捉來,刑推定配事,命下,故壽能去處,査問於本所,則回移內,壽能方在金山地云。令本道刑推定配後,啓聞之意,分付,何如?傳曰,允。
呂必容,以戶曹言啓曰,故永嘉府院君權慄恩賜田結,尙未準受矣。忠淸道靑山縣數外官屯田畓竝一結八十負三束,報恩縣數外官屯畓一結九負,自本家望呈願受,依例折給,何如?傳曰,允。
又以戶曹言啓曰,頃日錄勳都監移文內,東城君睦虎龍處,籍沒田民,優加賞格事,大臣曾已陳達蒙允,而奴婢,旣自掌隸院劃給,田畓一體加給云。今番籍沒田畓中十結,依定奪參酌加給之意,敢啓。傳曰,知道。
又以戶曹言啓曰,本曹郞廳及所屬各司去癸卯秋冬等,與司圃署·長興庫去癸卯春夏等褒貶,依定奪竝爲題目磨勘,而忠淸全羅兩道都事,兼海運判官及京畿左道水運判官,則不入於備局別單中,故不爲題目,只書等第以入,軍資監·內贍寺·平市署去癸卯春夏秋冬等,內資寺·司䆃寺春夏等,五部秋冬等褒貶,都提調·提調·漢城府堂上有故,不得磨勘,軍資監·內贍寺·內資寺·司䆃寺·長興庫·平市署去壬寅春夏秋冬等褒貶,官員旣多遷轉,提調亦或遞易,有難考績,依例蕩滌之意,敢啓。傳曰,知道。
弘文館校理朴弼夔,修撰任珖箚子,伏以持平金始炯,以臣以近日官方之無漸,仕路之驟陞,有所論啓,而仍及槐院三十餘人,一時陞六之過多,請令廟堂·銓曹惕念者,蓋出於慮後弊之意,元非專爲廟堂而發,而今者大臣,未悉臣啓本意,過自引嫌。此雖非臣論啓之本意,而大臣旣以此引嫌,則臣何敢晏然仍冒於職次乎?引嫌而退,論啓本意,欲存格例,大臣引咎,何必爲嫌?請持平金始炯出仕。取進止。答曰,依啓。
敎京畿監司徐命均書。王若曰,分釐一方,蓋虞朝十二牧之尤重,摠治三輔,卽禹甸五百里之最要。玆輟吏部之舊班,庸敷棠舍之新化。惟卿,賢相令子,妙齡魁元。雅操沖襟,絶無少輩浮薄之態,溫辭厚貌,自有大家醇勤之風。翰苑深嚴,名高記言之筆,瀛館淸切,望重橫經之氈。臧否不形於口頭,尙慕郭有道淵乎之智,榮名或逼於身上,遂發蕭果卿喟然之歎。所以諫省瀝血之章,大被兇徒側目之忌。擢擬南臬,實欲奪秉筆之權,徑參東銓,蓋將贊改絃之化。何進塗之方闢,忽高翅之乍垂。回翔小郡之間,久屈登仙之步,超躋貳卿之列,爰用題祏之勞。世或過爲之毁譽,卿乃一任其榮辱。纔返去年金臺之命,曾不憚於飮氷,俾纂先朝石室之書,佇有待於畵日。屬當藩維之擇任,正急按察之分憂。內史素稱難治,安得遣汲長孺去,開封若要無事,今宜選范希文來。眷玆神畿,寔是重鎭。密邇陵寢,春秋奉審之行,迫近京師,水陸都會之所。田疇多瘠,元無積粟之藏,水旱頻仍,莫辦納秸之賦。重以北使之接武,靡見下戶之息肩。村間之鷄狗不寧,難給供億之費,澤中之鴻雁未集,詎緩勞來之方。予固知內外輕重之殊,豈煩卿出,民則思流化承宣之澤,實惟汝諧。蹔回卿月之輝,仍作福星之照。玆授卿以京畿觀察使兼兵馬水軍節度使巡察使開城府留守江華府留守,卿其祗服寵典,益殫弘猷。惟勤謹和緩四字之符,奚待加勉,若惟明黜陟三考之政,宜所申嚴。秋穫無收,須體視如傷之念,春疇有事,體愆補不足之期。愁痛莫慰於黎元,於何着手,侵徵竝及於白骨,尤可留心。自餘稟裁,厥有條例。於戱,湖外之熊轓未就,想多惜冦公之情,畿內之麟符更分,實出試蕭傳之意。無廢寡人委寄之命,用奠封疆,不墜先公謙挹之聲,永報邦國。故玆敎示,想宜知悉。
上在昌德宮。停常參·經筵。
申時,日有兩珥。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審昨日還御後,聖體若何?柴平湯畢進,寢睡·水刺,一向平常乎?今日乃是入診日次,臣等,不可不率諸醫,趁早入診,詳察聖候後,議定湯劑繼進當否。大妃殿症候,夜間復若何?加味二陳湯,昨日連進,頷下橫紋微浮餘痕,今已盡消,寢睡·水刺,快復常節乎?卽使醫女入診,詳察症候宜當。臣等區區憂慮,敢來問安,竝此仰稟。答曰,知道。無事。寢睡·水刺一樣平常,湯藥進御。慈殿諸症候,寢睡·水刺,差勝後一樣,湯藥進御矣。
藥房再啓曰,臣等入診退出後,與諸御醫及儒醫,反覆商議,則皆以爲,前進柴平湯,去加入大黃枳實,更加貝母薑製一錢,加進五貼宜當云。此藥卽爲劑入之意,敢啓。傳曰,知道。
李眞望啓曰,大司憲李世最呈辭,執義李眞淳,呈辭受由,掌令李景說·柳綎,在外,持平李普昱·金始炯,奉命在外,今日以監察茶時之意,敢啓。傳曰,知道。
李翊漢啓曰,吏曹郞廳來言,承旨有闕,政事,何以爲之?取稟。傳曰,明日爲之。
李眞望,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以兵曹言啓曰,今四月十八日,幼學李錫老稱名人,自通化門入來,差備門外擊錚,極爲駭愕。令攸司囚禁治罪,同門守門將金重寶,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,以備邊司啓辭刑曹啓目,文殊山城前別將朴弼虎,移本府處置事,允下。朴弼虎,今方待命於本府,卽爲拿囚之意,敢啓。傳曰,知道。
又以義禁府言啓曰,罪人李坰加刑事,命下矣。今日坐,欲爲加刑,則坰氣息奄奄,有危綴之狀,使月令醫員看審,則以爲脈度甚微,痰盛喘急,方在危劇之中云。此際若復加刑,則必有徑斃之慮,今姑停刑,更觀病勢而擧行,何如?傳曰,允。
又以司饔院官員,以提調意啓曰,分院燔造之役,因柴木之艱難,不得已移設於牛川江邊,以爲貿柴燔用之地,而連因荒歲,本院所納匠諸布,多數災減,以致財力匱竭,而無他推移之道。去上年春,逆宦世相之金浦伏在田畓,入啓折受,以爲補用之地矣。今因臺啓,凡逆家田畓,自地部,一依民田例徵稅,故本院所屬金浦田畓,亦入於徵稅之中,而本院,係是御供衙門,事體與他司自別,曾所折受之處,元無納稅於地部之規者,蓋所以尊事體重燔役也。獨於此田畓,豈宜區別,有所異同乎?昨年稅穀,本院旣已收用,則今不宜疊徵於民間,以致呼冤之弊,依前免稅之意,分付該曹,何如?傳曰,允。
又啓曰,卽伏見戶曹去癸卯秋冬等褒貶啓本,則廣興倉奉事金炯名下,只書奉職無怠,不書等第,事甚疎漏。不可無驚責之道,戶曹判書趙泰億,參議朴乃貞,竝推考,何如?傳曰,允。
今四月十八日巳時,上御熙政堂。藥房入診入侍,都提調李光佐,提調李肇,副提調李萬選,記事官尹志,記事官曺命敎,記事官尹尙白。上東向坐。李光佐進伏曰,昨日勞動移御,聖體若何?上曰,無事。光佐曰,大妃殿氣候,漸向平復,不勝慶幸,而尙有些少餘症,卽今加減若何?上曰,差勝矣。光佐曰,中宮殿氣候還御後,何如?上曰,無事。光佐曰,王世弟·嬪宮氣候,何如?上曰,無事。光佐曰,使醫官診察,何如?醫官權聖徵診脈曰,左邊三部沈數,而右邊脈候沈中帶數矣。光佐曰,小臣等,雖甚惶恐,與諸醫瞻望天顔,診察,何如?肇曰,醫官診察時,必使瞻望玉色似宜,今後入診時瞻望事,下敎,何如?上無發落。方震夔診脈曰,左右脈候,蹔似沈數,右寸關有力。瞻望玉色則和平矣。許坫診脈曰,脈候,比向日尤沈,而往來脈度,不至帶數矣。白興銓診脈曰,左邊脈候,寸關似沈洪帶數,右邊脈候,洪且闊矣。玄悌綱診脈曰,脈候,左三部微似帶數矣。許信診脈曰,脈候,左右三部俱沈數,而寸關則有力矣。朴泰初診脈曰,脈候,左右俱沈數,而右邊脈,沈中帶數矣。李溟診脈曰,左右脈候,一向沈數矣。光佐曰,湯劑進御後,氣候未知若何?上曰,一樣。光佐曰,湯劑進御後,腹中平常乎?或不平乎?上曰,無是事矣。肇曰,此藥進御後,有何效害乎?上曰,姑無顯效矣。光佐曰,近來便道秘滑,何如?上曰,蹔似滑矣。光佐曰,小便頻數,近來何如?上曰,不至頻數矣。肇曰,茶飮進御頻歇,亦何如?上曰,與前一樣矣。萬選曰,凡服藥之道,無其效,則反有害,若無害,則不無其效,其所效害,明白下敎,然後儒醫輩,可以議定藥路,明白下敎伏望。上曰,姑無效害之可言者矣。光佐曰,湯劑只進五貼,何可以此責效乎?近來日候向熱,水刺及寢睡諸節,比寒節,加減若何?上曰,一樣。光佐曰,湯劑,當退與諸醫反復議定,啓稟矣。
光佐曰,大妃殿症候,今已復常,實是率土臣民莫大之慶。頒慶諸節,儀曹稟行,而至於宴禮,慈殿力辭,尙未設行,聖上誠孝,無以少展,臣民抑鬱,無以少解。某條陳稟,趁未熱前,設行,何如?肇曰,臣亦前已仰達,而慈殿過加謙約,尙未過行。況今慈候平復,邦慶非常,此時設宴,尤不容少緩。經費雖曰匱竭,進宴不可不行,以此意陳請伏望。上無發落。
光佐曰,故左相崔錫恒,有貞忠大節,不避夷險。如此藎臣,何可更見乎?不幸年未篤老,遽爾奄忽,國家失柱石,今日將入地,殄瘁之慟,何可勝達?小臣無才無德,輔相之任,固難堪承,而況今獨當機務,事多叢脞。新卜賢德,一日爲急,而大臣卒逝後,不得新卜於葬前,古例則然,尙未仰請矣。明日乃其返魂云,從近枚卜,任用賢德恐好,敢達。上曰,依爲之。諸臣,以次退出。
上在昌德宮。停常參·經筵。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體若何?湯劑連進,寢膳之節,一向平常乎?大妃殿症候,夜間復若何?加味二陳湯,昨日連進,而頷下橫紋微浮餘痕,已盡消解,寢睡·水刺,快復常節乎?卽使醫女入診,詳察症候宜當。臣等區區憂慮,敢來問安並此仰稟。答曰,知道。無事,寢睡·水刺平常,湯藥進御。慈殿諸症候,寢睡·水刺,差勝後一樣,湯藥進御,勿爲逐日問安。
李萬選啓曰,近日廳中,位頗不齊,出納之際,事多苟簡。承旨有闕之代,今日政,以在京無故人差出,仍卽牌招察任,何如?傳曰,允。
有政。吏批,行判書柳鳳輝,陳疏未承批,參判李眞儒進,參議未差。兵批,判書李肇,藥房進,參判朴熙晉病,參議沈珙進,參知尹惠敎,受由在外,同副承旨李眞望進。
吏批啓曰,判書柳鳳輝,陳疏未承批,參議未差,小臣獨政未安,何以爲之?敢稟。傳曰,仍爲之。
以李仁復爲左副承旨,李世瑾爲右副承旨,金始㷜爲執義,具命奎爲正言,沈周觀爲黃海都事,沈維賢爲海州判官,辛最彦爲金化縣監,朴東樞爲郭山郡守,申喜集爲典獄奉事,內贍直長吳彦胄,掌苑直長李山老,相換,以尹光益爲司書,趙尙慶單付兼春秋,李眞淳·李承源單付副護軍,金始慶單付副司直,李獻章·尹容·曺命敎·朴弼健·黃晸單付副司果,徐命彬·權一衡單付副司正。
以右副承旨李世瑾牌招不進罷職傳旨,傳于李翊漢曰,推考傳旨捧入。
李眞望,以兵曹言啓曰,武藝別監成弼明,內中日試才時,鳥銃無間連三次三發三中。所當依定奪直赴殿試,而係干恩典,自下不敢擅便,伏惟上裁,三次賜馬之帖,亦當依例一倂還收,竝此仰稟。傳曰,依爲之。
又以兵曹言啓曰,今四月十九日,前僉使金元一稱名人,自敦化門入來,差備門外擊錚,極爲駭愕。令攸司囚禁治罪,同門守門將金鳳粲,常時不能禁斷雜人,以致闌入,亦難免其責,推考,何如?傳曰,允。
又啓曰,大司憲李世最呈辭,執義未差,掌令李景說·柳綎,在外,持平李普昱·金始炯,奉命在外,今日以監察茶時之意,敢啓。傳曰,知道。
上在昌德宮。停常參·經筵。
大妃殿·中宮殿,藥房問安。答曰,知道。
藥房都提調李光佐,提調李肇,副提調李萬選啓曰,伏未審夜來,聖體若何?湯劑連進,寢膳之節,一向平常乎?大妃殿症候,夜間復若何?加味二陳湯,昨日畢進,而頷下橫紋微浮餘痕,今已盡消,寢睡·水刺,快復常節乎?卽使醫女入診,詳察症候後,議定湯劑繼進當否,宜當。昨日有勿爲逐日問安之命,而臣等憂慮未已,又將議藥,敢來問安,竝此仰稟。答曰,知道。無事。寢睡·水刺,一樣平常,湯藥進御。慈殿諸症候,寢睡·水刺差勝後一樣,湯藥進御矣。
藥房再啓曰,卽伏聞醫女入診後來傳之言,大妃殿諸症候,比前益勝,頷下橫紋微浮餘痕,幾盡消解,只按之,微不能如常。臣等與諸御醫及儒醫,反覆商議,則皆以爲,苦口湯劑,今不必連進,姑爲停止,更觀數日,宜當云。加味二陳湯,自今日姑爲停進之意,敢啓。傳曰,知道。
李眞望啓曰,備邊司郞廳,以大臣意來言,今日賓廳坐起日次,而別無稟定之事,不得來會云矣,敢啓。傳曰,知道。
又啓曰,執義金始㷜,再啓煩瀆,退待物論矣。傳曰,知道。
李翊漢啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
呂必容啓曰,右副承旨李世瑾,昨日違牌不進,旣有只推之命,而今日不爲仕進,更卽牌招察任,何如?傳曰,允。
以右副承旨李世瑾牌不進罷職傳旨,傳于呂必容曰,推考傳旨捧入。
李眞望啓曰,守令·都事未署經,至於十餘人之多,而兩司多官,或呈告未肅拜,或在外,或奉命在外,或呈辭受由,以致久未署經,監察茶時,亦至累日,事甚未安。除在外·奉命在外·呈辭受由外,呈告未肅拜人員,竝卽牌招察任,何如?傳曰,允。
以獻納趙翼命牌不進罷職傳旨,傳于李翊漢曰,推考傳旨捧入。
備忘記,傳于李翊漢曰,玉山大嬪宮修理時監役官洪致厚·金翊龍,竝六品遷轉,算員以下員役·工匠等,令該曹米布分等磨鍊題給。
李眞望啓曰,大司憲李世最,正言具命奎,校理朴弼夔,修撰任珖,來詣請對矣。傳曰,引見。
李翊漢,以弘文館言啓曰,三司以逆婢査出正法事,將欲鎭日請對,當此大論方張之日,本館不可不備員。修撰李眞洙,副修撰趙鎭禧,俱爲陳疏入啓,而趙鎭禧,親病聞已差間,李眞洙情勢,亦無難安,雖未承批,竝卽牌招,使之察任,何如?傳曰,允。
又以侍講院言啓曰,再明日,王世弟率百官陳賀時,宮官不可不備員,而昨日政新除授司書尹光益,今日不爲出肅。卽爲牌招察任,何如?傳曰,允。
又啓曰,二十二日,陳賀頒敎事,命下矣。大提學趙泰億,待開門牌招,敎文使之製進,何如?傳曰,允。
執義金始㷜啓曰,臣於病伏中,忽叨柏府新命,恩牌之下,不得不趨謝天陛,而已試蔑效之地,決非如臣庸陋所可復冒。且臣同生弟始炯,方帶持平。在法有應避之嫌,尤何可一刻仍冒於臺次乎?請命遞斥臣職。答曰,勿辭。
李翊漢啓曰,因弘文館草記,修撰李眞洙,副修撰趙鎭禧牌招事,及侍講院草記,司書尹光益牌招事,允下矣。今已夜深,待明朝出牌之意,敢啓。傳曰,知道。
未時,上御熙政堂。三司請對入侍時,大司憲李世最,正言具命奎,校理朴弼夔,修撰任珖,同副承旨李眞望,假注書權一衡,記注官權宏,記事官尹尙白,同爲入侍。大司憲李世最,正言具命奎進伏達曰,請逆魁昌集·頤命,竝令攸司亟行斬屍,明正典刑。措語見上上曰,勿煩。
世最又達曰,請行藥宮人金姓者,亟命出付攸司,直爲正法事。措語見上上曰,勿煩。
又達曰,請還收尹廷舟量移之命事。措語見上上曰,不允。
又達曰,請令廟堂·銓曹各別惕念,此後則毋得躐次越格,以重官方事。措辭見上上曰,依啓。
又達曰,執義金始㷜,以臣於病伏中,忽叨柏府新命,恩牌之下,不得不趨謝天陛,而已試蔑效之地,決非如臣庸陋所可復冒。且臣同生弟始炯,方帶持平,在法有應避之嫌,尤何可一刻仍居於臺次乎?引嫌而退。相避之法〈在〉下當遞,請執義金始㷜出仕。上曰,依啓。
命奎達曰,金姓宮人之行藥御膳,謀害上躬,實千古所無之惡逆,爲殿下臣子者,不可與此賊,共戴一天,査出正法,決不宜晷刻少緩也。一日稽誅,則有一日之憂,二日稽誅,則有二日之憂,言念及此,心骨俱寒。如使國家無治逆之典,臣民忘討復之義則已,不然,寧可使此賊,假息覆載,尙逭天討哉?此今日請對之以準請爲期,不得請,則不敢退者也。噫,黃水吐出,明是行藥之驗,而節賊之招,旣與日記相符,其暗藏售凶,必在於掌膳之列,況屢允前後臺啓,則此賊尙存,益可驗矣。按簿考日,必無難覈之慮,設令難於拘得,其在嚴懲討防患害之道,決不可以難査而置之。況旣知其査出之不難,則寧容其一日潛伏於肘掖之間,以貽宗社無窮之憂哉?請加聖念,毋復留難,金姓宮人行藥者,卽速摘發,出付攸司,快正王法。上曰,勿煩。
又達曰,請還收大靜圍籬安置罪人申銋出陸撤籬之命事。措語見上上曰,勿煩。
又達曰,請還收遠竄罪人任埅量移之命事。上曰,勿煩。措語見上
又達曰,請還收星樞減死之命,仍前嚴鞫,期於得情事。措辭見上上曰,勿煩。
又曰,臣等,爲金姓宮人正法事,請對矣。凡啓辭,或一日而止,二日而止,至於此啓不允,則無可止之日。上下相持,徒傷事體,彝倫斁絶,刑政乖舛,其爲憂歎,何如哉?蓋逆婢情節,彰著無餘,孰不欲食肉寢皮,小洩神人之忿,而天聽邈然。職在三事者,此事若不準請,則更何顔面,立於天地之間乎?自古帝王,雖欲私貸有罪,而群情所迫,不得已按治之。況此行藥宮婢,何等罪名,而尙此不從,宗社之憂,無時可已,臣等,必欲得允從之音,敢此來達。世最曰,金姓宮人事,宜卽允從,而尙闕兪音,故更爲請對,期於準請矣。此事,若曰罪名未著,則諸賊之招,藥院之記,若合符不差,若曰覈實之難,則前後臺啓,始卽允從,其人之尙在宮禁,據此可知,而到今不允,聖意所在,誠未可曉。其爲抑鬱悶塞,何如哉?今日則切欲準請,惶恐敢達。朴弼夔進伏達曰,三手逆謀,狼藉盡露,諸賊次第伏法,而行藥根本,尙未覈出,王章久稽,神人共憤。今此幺麽一逆婢,有何顧惜,而前後臺啓,始允旋寢,實未知聖意之所在也。此賊一日假息,誠有一日之憂,而一日二日,已至經年,肘腋之間,禍根未祛,宗社之憂,不可勝言,今日臣子之竭誠力爭者,必欲爲君父討亂逆,以除心腹之患,伏願殿下,亟允臺啓,出付鞫廳正法。任珖曰,逆婢正法事,諸臣之爭執已久矣。今日請對,亦不下允從之音,臣等不勝抑鬱之至。夫三手兇謀,何莫非前古所無之變,而惟此行藥一節,最爲㦧毒。逆謀雖幸不售,而其窮凶情節,昭著於賊節之招,行藥日子,亦符於藥院之記,至今追思,心寒骨冷,而抑殿下何憂乎一逆婢,尙使假息於覆載之間耶?宗社之慮,臣民之憂,有不可言,今日必以回天爲期,伏願殿下,更勿留難,快賜允從焉。世最曰,以閭巷匹夫言之,妖婢或於家間,有行藥之擧,而爲其家長者,若不窮治,則其子弟之心,必痛迫無涯矣。君臣,猶父子,而凡於逆婢之正法,尙此靳兪,臣等之抑鬱悶塞,當如何哉?此事,或有事跡疑晦之端,罪名未彰之事,則靳兪無怪,而凡其罪狀逆節,無一可隱,而尙置之宮掖之間,此由於臣等之誠意淺薄,未能格天之致,而其貽累聖德,亦不細也。伏願快賜允從。命奎曰,雖閭巷微賤之人,若聞三司請對之擧,則必冀其準請而退。況臣等添在三司之列,豈使謀害聖躬之逆婢,半時留之於天地之間哉?凡有罪,而國人皆曰可殺,則雖以人君之威,不得擾貸。今此逆婢,前後兩司,無不論啓,則臺臣之議可知,大臣·二品,會議陳請,則廟堂之議可見,至於輿儓下賤之類,實無可達之路,不得昻請,而苟有人心者,孰不欲殺此賊而後已哉?此非臣等一二人之私議也。伏願俯採一國共公之論,亟賜允從焉。臣等,欲聞兪音而退。上曰,勿煩。弼夔曰,卽今外逆,皆已誅殛,而內賊尙此偃息,萬一有死中求生之計,則將無所不至,其逼急於聖躬,爲如何哉?此賊,未卽査出,快正王法,則宗社之危,間不容髮,神人之憤,亦無以洩。殿下於一逆婢,有何顧惜,而終始持難,至於此也?三司諸臣,縷縷陳請,實出於苦心,殿下若不允從,則臣等雖鎭日力爭,必期於準請矣。承旨李眞望曰,今日三司之啓,皆已備陳,更無餘蘊,而當初窮凶逆謀,實千古所無之變,而此皆外謀,至於逼切聖躬,惟行藥一事,此而不正,向者諸凶之伏誅,更何益哉?自上不知凶謀之若是㦧毒,而每以査出之難爲敎。雖未知有何曲折,而設有難査之端,若明示其委折,則可使群情釋然,而不此之爲,每以例批答之,輿情若是其憤菀,王章若是其乖舛。必也快從諸臣之請,然後可無日後無窮之慮矣。世最曰,承旨之言,切實矣。凡干逆謀,何莫非凶慘,而至於行藥之謀,其危急之狀,間不容髮,迫在呼吸。如此之類,尙置之宮掖之間,臣子之心,何嘗少弛也?珖曰,卽今肘腋之間,禍胎潛藏,前頭之禍,不知及於何境,其爲切急,未有甚於此。請勿留難,快賜允從。世最曰,凡干逆謀,或自外而起,或自內而起,自外而起者,端緖之易露,鉤治之不難,而至於自內而起者,潛藏於幽隱暗昧之地,闖發於不知不覺之中,其謀易售而其禍尤㦧。其爲切急,不啻外賊之比,而臣等誠意淺蒲,言辭拙訥,尙未能感回天聽,鉤出逆婢,此固臣等之罪,而此而置之,其禍無窮,惟願快賜允從。弼夔曰,此而不從,臣子爭執之論,何時可已?請聞允從之音而退。
眞望曰,近來疏批之不下者,至於三十餘張之多,而其中或有其身已故者,或有其職已遞者,或有處分已下者。如此之疏,雖直爲還下,亦無所妨,而至於三司言事之疏,及諸臣辭職之章,則不可不下批矣。上曰,當依爲之。
又達曰,臣於年前,待罪海藩時,爲補賑資,壬寅條別收米狀請後,一年定價作錢,取其贏餘補賑後,未及上納之際,勅行猝至,各邑支待及求請,頓無出處,就其中除出若干,一邊狀請,一邊貸用,留其餘數,以爲及秋貿米上納之地矣。臣旣遞歸,新監司宋成明,又當累勅,亦無供億之資,仍復取用,而當初各邑,則固已準敎畢捧矣。及今詳定米無餘剩,無以及時充數,尙未來納於戶曹,故其時守令解由,戶曹竝不許成出。此雖是公用,守令若或私自移用,則當責之守令,而此則監營盡數收捧,用於勅需。今若臣與宋成明,以此論罪則可也,反爲守令之解由拘礙,事甚不當,宜有變通之道。且其時禁·御兩營保米,因廟堂分付,貸用於勅需,今則因本道狀聞,將自賑廳充給。此則其爲各邑之準捧,而歸於公用者,業已爲朝家之所洞燭者,而此亦爲守令解由之拘礙,亦甚□□,竝令戶曹勿爲拘礙,似宜矣。臣與備堂諸臣相議,則皆以爲,啓稟定奪,宜當云,故敢稟。傳曰,依爲之。
上在昌德宮。停常參·經筵。
下直,安山郡守李敏好。
李眞望啓曰,□□君金奎,謝恩單字入啓之後,□以身病猝重,不爲入來,事甚駭然,推考警責,何如?傳曰,允。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,大司憲李世最,獻納趙翼命,校理朴弼夔,正言具命奎,修撰任珖,來詣請對矣。傳曰,引見。
又啓曰,卽者掌令柳綎,自黃州任所承召上來,而以身病乘轎之意,陳疏自首,原疏不敢捧入,卽爲退却矣。三司之官,冒禁乘轎者,直捧禁推傳旨,已有定式,而臺諫則先遞其職然後,方可捧入禁推傳旨。掌令柳綎遞差傳旨,爲先捧入之意,敢啓。傳曰,知道。
又以修撰李眞洙,副修撰趙鎭禧牌不進罷職傳旨,傳于李眞望曰,推考傳旨捧入。
又以執義金始㷜牌招不進罷職傳旨,傳于李眞望曰,推考傳旨捧入。
又以禮曹言啓曰,今此王大妃殿平復,大殿·王大妃殿陳賀諸道箋文,開坼看品,則開城府留守柳重茂所封大殿·王大妃殿箋文中,旋獲平復之獲字,俱以護字書塡,不可無警責之道,推考,何如?傳曰,允。
又以義禁府言啓曰,晉州牧使朴泰三,㓒原兼任宋來翼,咸安郡守趙虎臣,昌原府使宋來翼,鎭海縣監吉尙義等拿問事,傳旨啓下矣。朴泰三,今方待命於本府,卽爲拿囚,而宋來翼,時在忠淸道懷德地本家,趙虎臣,時在慶尙道大丘地,吉尙義,時在善山地本家云。依例發遣府羅將拿來,何如?傳曰,允。
敎中外大小臣僚耆老軍民閑良人等書。王若曰,慈候久愆,憂共切於上下,天和遄復,慶實關於宗祊。載考彝章,亟行誕告。言念寡躬之不穀,繄惟聖母之是依。一國之養至隆,雖奉供之無缺,三年之喪甫畢,尙毁瘠之未蘇。故當晨昏定省之時,每勉寒暑節宣之道。屬有旡妄之疾,久稽乃瘳之休。悲哀思慮之所由傷,積成虛瘁,飮膳寢興之失其適,遂至淹綿。忘沈痾之在身,不遑寧處,念毒藥之苦口,敢懈先嘗?方數旬抱煎迫之憂,乃一日得痊安之喜。惟誠孝淺薄,詎能有格于神,賴祖宗降監,自致無疆之福。坤元博厚,襲母氣而悠長,日候淸和,對天時而康茂。瞻東朝而展賀,萬品胥忻,挹北斗而祈齡,百靈齊護。聿薦禋於太廟,仍布綍於多方。育物資生,旣陰功之廣被,滌瑕蕩垢,宜解澤之旁流。自本月二十二日昧爽以前,除謀反大逆·謀反·子孫謀殺歐罵祖父母父母·妻妾謀殺夫·奴婢謀殺主·謀故殺人·魘魅蠱毒,關係國家綱常,贜汚强竊盜外,雜犯死罪以下徒流·付處·安置·充軍,已至配所,·未至配所,已發覺未發覺,已決正未決正,咸宥除之,敢以宥旨前事相告言者,以其罪罪之,在官者各加一資,資窮者代加。於戱,敎愛因親,庶彰敦孝之化,推恩覃遠,須念同仁之心。故玆敎示,想宜知悉。大提學趙泰億製進
辰時,上御熙政堂。三司請對入侍時,大司憲李世最,正言具命奎,獻納趙翼命,校理朴弼夔,修撰任珖,同副承旨李眞望,假注書權一衡,編修官安瑞羽,記事官尹尙白,同爲入侍。大司憲李世最,獻納趙翼命,正言具命奎進伏達曰,請逆魁昌集·頤命,竝令攸司,亟行斬屍,明正典刑事。措辭見上上曰,勿煩。
李世最達曰,請行藥宮人金姓者,亟命出付攸司,直爲正法事。措辭見上上曰,勿煩。
又達曰,請還收罪人尹廷舟量移之命事。措辭見上上曰,勿煩。
趙翼命·具命奎達曰,金姓宮人之行藥御膳,謀害上躬,實千古所無之惡逆,爲殿下臣子者,不可與此賊,共載一天,査出正法,決不宜晷刻少緩也。一日稽誅,則有一日之憂,二日稽誅,則有二日之憂,言念及此,心骨俱寒。如使國家,無治逆之典,臣民忘討復之義則已,不然,寧可使此賊,假息覆載,尙逭天討哉?此今日請對之以準請爲期,不得請則不敢退者也。噫,黃水吐出,明是行藥之驗,而節賊之招,旣與日記相符,其暗地售凶,不出於掌膳之列,則按簿考日,自有可覈之路,藉曰有難鉤得於許多宮婢之中,旣知其姓氏,又知其職掌,則此與無跡而可尋,無形而可覓者,豈不有異乎?實無疑難之慮,且有憑査之端,而一任其潛伏於肘腋之間,以貽宗社無窮之憂,天下寧有是耶?請加聖念,毋復留難,金姓宮人行藥者,卽速摘發,出付攸司,快正王法。上曰,勿煩。
又達曰,請還收大靜圍籬安置罪人申銋出陸撤籬之命事。措語見上上曰,勿煩。
又達曰,請還收遠竄罪人任埅量移之命事。措語見上上曰,勿煩。
又達曰,請還收罪人星樞減死之命,仍前嚴鞫,期於得情事。措辭見上上曰,勿煩。
世最曰,臣等,昨日請對,準請爲期,而終靳兪音,今又請對,而又不允從,臣等不勝抑鬱之至。以三手逆謀言之,則白望之劍,極是凶慘,其時得劍之後,見之者無不心驚而骨靑。然而白劍未試,婢藥已試,雖賴宗社之靈,得有今日,而若言其緩急,則豈啻白劍而已哉?在外諸賊,次第誅討,而獨此妖婢,尙今假息,臣等雖無狀,粗知立朝事君之義,豈可使謀害君父之賊,置之宮掖之間,而不思査出之道乎?臣等之連事瀆擾,極知惶悚,而此而置之,國不爲國,惟願快賜允從。翼命曰,無狀小臣,自北關還朝之後,區區情勢,有所難安,陳疏之後,尙未承批,當此大論之方張,不敢引嫌,敢此入對矣。小臣於鞫廳,連以問郞入參,故詳知此事始終矣。伊時初對再對,惟望査出,而一日忽有勿煩之敎,故臣等不勝抑鬱,以今日勿煩,明日請對,將至於大臣庭請之意,陳達,始得兪音矣。其後又不査出,至今惟下勿煩之敎,此莫非群下不誠實之罪,而卽今大論重發,決不可中止,今日必須允從然後,國體不至虧損矣。命奎曰,今日又不允此啓,抑鬱何達?此事豈可一二日而止者哉?有國有臣,欲扶彝倫,則此啓無可止之日,如是瀆擾,極知惶悚,而瀆擾之罪小,討逆之義大,臣等有不容但已也。小臣,以問郞,親問節賊之招,行藥情節,狼藉畢露,若使此婢假息,則宗社之憂無窮矣,只望快賜允從焉。朴弼夔曰,亂逆,何代無之,而其㦧毒之甚,未有如此行藥者,小臣亦以問郞,詳知獄情矣。此婢匿形於肘腋,行藥於御膳,其禍之急,爲如何哉?此婢不誅,則日後之憂,將無窮矣。殿下,何愛乎一婢,如是靳固耶?此逆莫討,則臣等,亦何顔面,更廁於三司之列哉?任珖曰,臣等連日請對,縷縷陳達,而終不賜允兪,不勝抑鬱。向來凶徒,締結宮禁,謀害聖躬,爲殿下臣子者,雖夢寐,亦且驚愕矣。所謂金姓者,手自行藥,而尙此容息於肘腋,此賊不誅,則日後無窮之憂,有不可言,故臣等相率來籲,冀聞兪音。翼命曰,如臣無狀,經年含默,未效討賊之義,固無足言,而向來三司伏閤,終未回天,中外群情,不勝抑鬱。卽今大論重發,豈可只此而止哉?凡干啓辭,初雖有勿煩之敎,終下允從之音者多矣,此事,終不可不從也。向來頤·集諸賊,失刑極矣。雖未能快施典章,而猶不使容息於覆載,則況此行藥逆婢,豈可一向容貸乎?臣子雖苦口力爭,而君上終不允從,則刑政不免乖舛。且爲國之道,雖微細之事,自上必有明白處分然後,國可爲國,此皆君上之不可不念處也,伏願亟下兪音。上曰,勿煩。命奎曰,凡討逆之請,惟在群下之誠意,誠意不足,則必無蒙允之理矣。頃日四兇,終能誅討,而今於此事,尙未蒙允,是殿下,必以臣等誠意爲不足也。前日四兇按法之請,有明日入侍之敎,而終賜允從。又以鞫廳言之,則經年不治之餘,有必鞫乃已之敎,而終至窮覈,可見殿下之於討逆,亦未嘗不嚴,而獨於此事,則前日賓廳之啓,只下毋庸瀆擾之敎,尙此稽誅。如此明白之逆,豈可終始置而不誅乎?世最曰,前後諸臣,苦口力爭,凡幾年哉?臣等豈不知瀆擾之爲罪,而爲君父討逆之義,有不容蹔緩,此而不爲,豈可謂盡臣子之道乎?惟望快賜允從。弼夔曰,諸臣,至誠陳白,請聞下敎。李眞望曰,三司之臣,若是陳達,而終無處分,未知有何事而然耶?群情之抑鬱,益甚矣。上曰,勿煩。翼命曰,頃年,初下勿煩之敎,而諸臣齊聲力陳,卽蒙允從矣。今日草草數臣,豈望得請,而此乃國家大事,不可但已。凡聽言之道,惟在其事之可從與否耳。事固可從,則卽可從之。如是瀆擾,極知惶悚,而必欲聞兪音而退。命奎曰,雖未從之,必示未從之由然後,群情可釋,如是逐日强聒,夫豈樂爲哉?請聞兪音而退。眞望曰,諸臣,若是陳達,而一不開釋,尤增抑鬱。臣等必欲聞發落而退,殿下何如是默然哉?翼命曰,承旨以開釋陳達,而此非開釋之事,臣於鞫案,詳知此事矣。如此大處分,惟在殿下一發落之間,惟望快賜兪音。世最曰,日勢已晩,一向瀆擾,極知惶悚,欲聞兪音而退。翼命曰,頃年,二品以上,爲請四兇按法入侍時,自朝至昏,始承兪音。今日則日未晩而徑退,誠所未忍,惟望得聞兪音而退。珖曰,以此事,上下相持,已至三年,而一向靳兪,不勝抑鬱,若使此婢,終始掩匿,不施誅討之典,則討逆之義,果安在哉?惟望卽日出付。上曰,勿煩。
弼夔曰,慈候久愆,擧切焦憂,聖孝所感,旋獲康復,宗社之慶,臣民之幸,爲如何哉?今番陳賀,該曹以權停例,纔已啓下,而聖上雖在靜攝之中,如此莫大之慶,親臨受賀,似合情禮,惶恐敢達。上曰,權停例爲之。
上在昌德宮。停常參·經筵。
觀象監,自卯時至午時,日暈。啓。
大妃殿·中宮殿,藥房問安。答曰,知道。
藥房都提調臣李光佐,提調臣李肇,副提調臣李萬選啓曰,伏未審日間,聖體若何?湯劑連日進御,而寢睡·水刺一向平常乎?大妃殿調攝之候,昨今復若何?湯劑停進後,頷下微浮餘痕,今已快解,寢睡·水刺,益復常節乎?臣等憂慮未已,敢來問安。答曰,知道。無事。寢睡·水刺如常,湯藥進御。慈殿諸症候,寢睡·水刺,差勝後一樣矣。
呂必容啓曰,右副承旨李世瑾,疏批已下,卽爲牌招察任,何如?傳曰,允。
以右副承旨李世瑾牌不進罷職傳旨,傳于李萬選曰,推考傳旨捧入。
傳于李眞望曰,頒赦百官加爲之。
李眞望啓曰,頒赦百官加爲之事,命下矣。某罪以下宥之乎?敢稟。傳曰,死罪以下竝宥。
李翊漢啓曰,今日頒赦,死罪宥之事,命下矣。取考前例,則赦令中,每有雜犯死罪以下竝宥之敎。今亦依此,赦令書入之意,敢啓。傳曰,知道。
呂必容啓曰,頒赦百官加爲之事,命下矣。未承受推考傳旨一百三十五張,爻周之意,敢啓。傳曰,知道。
李翊漢啓曰,頒赦百官加爲之事,命下矣。大提學趙泰億,卽爲牌招,赦句添入之意,敢啓。傳曰,知道。
又啓曰,今日頒赦,死罪宥之事,命下矣。禁府當爲卽日開坐,疏釋罪囚,而判義禁柳鳳輝,因情勢難安,陳疏未承批。本院不敢循例請牌,何以爲之?敢稟。傳曰,牌招。
呂必容啓曰,判義禁柳鳳輝,違牌不進,推考傳旨,方爲捧入,而奉行赦令,一時爲急,疏批亦下,尤無可嫌,更卽牌招,何如?傳曰,允。
有政。吏批,行判書柳鳳輝陳疏未承批,參判李眞儒進,參議未差,同副承旨李眞望進。
兵批,判書李肇藥房進,參判朴熙晉進,參議沈珙病,參知尹惠敎受由在外,同副承旨李眞望進。
吏批啓曰,判書柳鳳輝陳疏未承批,參議未差,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,礪山君枋,百官加親授事,命下,而本資,乃是顯祿,今無可加之資,敢啓。傳曰,知道。
李萬選啓曰,礪山君枋資級,該曹以顯祿啓達,而御覽官案中,以興祿懸錄何也?問啓事,命下矣。取考宗親府官案,則果以顯祿懸錄,而本院日記中,亦有壬寅六月,以孝寧殿入番宗室有加資之命矣。御覽官案中興祿,在辛丑九月,則壬寅所加之爲顯祿,自可見之,而該曹之以顯祿啓達者,果是矣。莫重御覽官案,所當隨卽修正,而壬寅加資之後,不爲付標,致此錯誤,事甚未安。其時當該郞官推考警責,今下官案,仍令該曹,改修正以入事,分付,何如?傳曰,允。
吏批,朴師悌爲正言,朴長潤爲掌令,鄭思孝爲刑曹參議,趙尙慶·朴胤東·南泰慶,竝爲兵曹正郞,具爀爲漢城判官,姜必龜爲禮曹佐郞,趙漢緯爲禁府都事,柳弼垣爲副應敎,尹尙白待敎單付,京畿都事李日躋,黃海都事沈周觀,竝兼春秋單付。百官加下批,礪城君楫,今加顯祿,百官加親授事承傳。
兵批,李聖臣副司果單付。
傳于李萬選曰,礪山君枋資級,該曹以顯祿啓達,而御覽官案中,以興祿懸錄,何也?問啓。
李翊漢,以弘文館言啓曰,修撰李眞洙,副修撰趙鎭禧,昨者違牌,旣有只推之命,今日疏批又下,竝卽牌招,使之察任,何如?傳曰,允。
又以吏曹言啓曰,在前頒赦時,例有別歲抄之事。今則何以爲之?敢稟。傳曰,書入。
李萬選,以吏曹言啓曰,別歲抄書入事,命下矣。褒貶居中居下之類,竝書入乎?敢稟。傳曰,依爲之。
李眞望,以義禁府言啓曰,興陽前監牧官閔魯重,監牧官朴萬榮,舒川前郡守宋必恒,泰仁前縣監崔守慶,高山前縣監權炅等拿問事,傳旨啓下矣。閔魯重·朴萬榮·崔守慶等,今方待命於本府,卽爲拿囚,而宋必恒,前以同罪,定配於全羅道順天府配所,權炅,前以他罪,定配於慶尙道醴泉郡配所。依例發遣府羅將拿來,何如?傳曰,允。
又以戶曹言啓曰,故永嘉府院君權慄恩賜田結,尙未準受矣。全羅道泰仁縣數外官屯田畓竝二結十四負五束,自本家,望呈願受,依例折給,何如?傳曰,允。
李萬選,以備邊司言啓曰,纔因同副承旨李眞望所啓,海西守令解由,竝令戶曹,勿爲拘礙事,允下矣。其所謂貸用未還報一款,固有可論,而此則姑置勿論,解由之法,至重,設令有勿拘之端,陳其所懷,請令廟堂或該曹稟處,可也。承宣之臣,何可直以令戶曹,勿拘爲請乎?擧措率爾,有關後弊,同副承旨李眞望,從重推考,海西守令解由勿拘一款,姑令還寢,何如?傳曰,允。
李眞望,以備邊司言啓曰,開城留守尹行敎,除拜已久,尙不出肅。今則辭疏批旨旣下,不可一任其遷就,卽爲牌招,何如?傳曰,允。
忠淸監司權益寬,同知金重器,大司諫黃爾章,開城留守尹行敎,禮曹判書金演等上疏。原疏見下答曰,省疏具悉。卿其勿辭,從速察職。
右副承旨李世瑾,副校理李眞伋,副修撰趙錫命,副修撰趙鎭禧,持平李重觀,校理姜必慶,副校理趙翼命,執義尹聖時,司書李匡德,持平具命奎,修撰李眞洙,文學李眞洙等上疏。原疏見下答曰,省疏具悉。爾其勿辭,從速察職。
行吏曹判書柳鳳輝上疏。原疏見下答曰,省疏具悉。臺言侵斥,何足爲嫌?卿其勿辭,從速行公。
左尹金重器,訓鍊都正李鳳祥,聯名疏。原疏見下答曰,省疏具悉。卿等勿辭,從速察職。
行大司憲朴泰恒,刑曹參判權以鎭疏。原疏見下答曰,省疏具悉。卿其勿辭,從速察職。
兼司書宋眞明,掌令李以濟,掌令愼後三疏。原疏見下答曰,省疏具悉。爾其勿辭察職。
權益寬,伏以臣才踈識蔑,不合方面,不惟臣之自量已熟,素知臣者,亦未嘗以此相期,適緣謬擧,濫叨匪據,早晩顚沛,臣固自料,受命以來,夙夜憂懼,妄以守法奉公,尊體統·嚴黜陟爲心,熲熲一念,靡敢自懈。卽接邸報,則臣巡到時,啓罷水使之故,已罷之閫臣,投狀而詆辱,執法之臺官,發啓而問備,臣誠駭怖震悚,莫知置身之所也。官司相規,自是淸朝美事,臺閣之議,雖出於未諳掌故,而不害爲勤攻之歸,至於洪時九者,敢於罷狀纔上,罪名未勘之日,其所以投狀備局,極意凌踏者,實是世道之一大變也。噫嘻,如使今日朝廷,少有一分紀綱,爲下官而受節制者,安敢乃爾?祗緣臣罷軟不職,上而辱朝廷,下而羞當世,此皆臣之罪也,臣竊聞萬曆辛卯年間,我宣祖大王,特念監兵使體統,不可相敵,令道臣別兼巡察之任,以之糾摘閫帥,仍使受其節制,此聖祖所以重方面之寄,而嚴統攝之意也。自是以後,故相臣尹承勳,爲咸鏡監司,以南兵使吳應台,老病疲劣,罷黜,錦溪君朴東亮,爲平安監司,以兵使成允文,善事剝割,罷黜,至於杞平君兪伯曾,爲慶尙監司,罷黜兵使柳承緖,故相臣元斗杓,爲全羅監司,罷黜兵使李稷。若此類甚多,難以悉擧,此皆先輩名臣所已行者。今其所謂不得直爲狀罷者,或有近例,而臣未之聞耶?有乖事面之斥,臣實未曉也。至若門路相爭,固是節目間事,外面觀之,雖若無甚關重,而當其旗纛臨營,鉦鼓出號之際,將令見格,軍禮不行,在亂時,則固當以軍法從事,在平世,則啓罷之外,無他道理矣。令不施禮不行,而顧將伈伈低首,無一辭退歸者,實非臣愚慮之所到也。龍虎門之稱,雖若有意而設,巡察使,以專征討之方伯,都一道水陸大將之任,開坐於殿牌之前,則兵水使有壓尊之嫌,不敢由虎門出入,公禮軍禮,則入自轅門,私禮則路自中階,此外閫事體之曉然易知者也。若使兵水使,開坐於殿大廳,則營將以下,又將由轅門出入,其簾陛等級,豈非井然不可紊者耶?兵水使,不可與土兵將校,同入轅門云者,尤不成說。兵水使,若進現於巡營,則必由東挾門出入。巡營東挾門者,營將·營裨及審藥·檢律等出入之所也。當其壓尊之際,尙不憚與審檢同門,則由轅門出入,獨何損於節度之威尊也?體統所關,事理甚明,而身居閫任者,敢欲與道臣相抗,使識者見之,實非細故也。況其狀牒之語,罔非變幻事實,粧撰辭說,直歸之於移怒索瘢,乘憤構罪之科,噫嘻痛矣。臣雖不肖無腆,豈忍與此輩,棘口呶呶,有若對質者然哉?雖遭其無限詈辱,臣不忍爲此也。第於封啓請罪之後,追聞泰安·韓山等邑,亦有宜松許斫之題,而緣臣査問之關,兩邑題送,一倂還收云。臣意以爲,旣以安興事,狀請其罪,則不必隨事追究,置而不問矣。臣於還營之後,泰安校儒輩,聯呈于臣營曰,鄕校修改之役,得水營斫松之題,而因營關還寢,勢將中輟,乞令水使,依前許斫云。臣於是,益驗前聞之不差,而時九之容易許題,到底皆然耳。校宮修葺,雖重於僧舍添造,不報廟堂,不承朝令,而擅自許斫,豈閫臣之所可爲者乎?臣之旣請其罪,又罷其職者,蓋出於爲國家申禁令,爲朝廷尊體統,而其反詈亂嚷之言,張皇臚列,大肆凌藉,不少顧忌,臣之一身困辱,有不暇論,直恐戎垣節制之權,日以凌替,藩鎭倔强之習,日以滋長,馴至於階亂而召禍也。今臣所遭,實是薦紳之羞恥,聖世之變怪,雖在丞尉之列,固不當淟涊仍冒,況任節制之權,居方隅之重,將何以臨涖於兵民之上,抗顔於守宰之間也哉?伏乞將臣職本,卽行鐫削,下臣司敗,明正典刑,以爲人臣任方面者乖事面辱朝廷之戒焉。臣無任云云。
金重器,伏以臣,以僞批傳播人趙泰呂移送秋曹事,臺章峻發,至請問備,而乃以規避之狀,極爲寒心爲言。臣於是,惶悚震怖,不敢更有煩瀆,而旣有區區所蘊,不得不復此陳白焉。夫國家之設官分職,各有所司,捕廳之設,只爲治盜,故苟犯於盜竊者,則勿論輕重,皆歸捕廳,而其他諸罪,有王府焉,有司寇焉,各以其法而治之,其不可隨事變改也,明矣。今此僞批傳播,罪犯至重,事體自別,宜付攸司,按法究覈,可也,何可直歸之於治盜之地耶?若於法司訊鞫之際,復有援引訂左之可以譏捕者,則是乃捕廳事也,其敢辭乎?臣之愚意,本自如此,竊以爲移送該曹,庶免侵官之譏,越俎之嫌,亦所以重其罪而嚴其事也。不然,顧何憚於鄕邑一老吏,而乃生規避之計哉?今臣所守者法制也,所惜者事體也,而臺閣之言,有若臣計較利害,巧爲避事者然,臣雖無狀,亦不忍爲此態也。至於咀呪罪人趙女婢僕,令捕廳推治之命,臣尤以爲未安也。蓋綱常與咀呪之獄,皆自秋曹主之,故前後或有積年未決者,或有情犯絶痛者,而未嘗歸之於捕廳,何獨於此獄,乃有移送之擧耶?此不但法例之斑駁而已,其有關於後弊,亦大矣。況此埋凶之變,旣曰關係於倫常,則毋論虛實,當自法司窮覈,是豈捕廳之所可參涉者耶?曾前雖有一二可引之事,而是不過一時苟簡之擧,豈可援以爲例,每每遵行倻?大凡捕廳所治者,皆是獰悍强盜也。若非嚴刑,則勢難輸情,故其所謂亂杖,實非尋常法杖之比,雖頑漢健夫,一番施刑,誣招者居多。此固不得不然之勢,而或不無眞僞難辨之患。今若只爲其刑杖之嚴酷,輒歸之於捕廳,則臣恐一事二事,轉成規例,他日大小疑獄,皆將一委於捕廳,而刑政濫觴之弊,玉石俱焚之患,將無所不至矣。此豈非朝家之所當深念處也?雖因臺啓,已有成命,而迷滯之見,終難奉行,不避煩猥,略陳徾悃於推緘未勘之前,臣罪尤大,伏願聖明,更命移送于秋曹,與泰呂之獄,以爲一體推覈之地,此後則如此之事,勿令移送捕廳,使國體無損,刑政得中,不勝幸甚。仍伏念臣衰耗已極,雖冗散之職,無望堪承,忽此夢寐之外,猥當訓局新命,蚊負之懼,一倍熏心,而又因捕廳事,重違臺評,罪戾彌增,無所容措。日昨因太廟擧動,不免冒出,而奇疾纏身,死亡不遠,治軍治盜之政,日就踈迂,專無統緖,若不得劃卽解免,則其貽害於公私,有不可勝言者。伏乞天地父母,俯察臣危迫之情,亟免訓局之任,以重軍國之體,仍遞治盜之職,俾遂自劃之願,不勝幸甚,臣無任云云。
黃爾章,伏以臣,伏奉去月二十八日敎旨,以臣爲司諫院大司諫者。伏念臣,自受藩任以來,衰疾日痼,尸素是懼,懇辭者五,而輒靳兪音,私情悶蹙矣,意外新命遽下。此際夫諫院之長,其地望如何,責任如何?苟非言議風采,爲世所推許者,莫宜居之,而畢境謬恩,至及於萬萬無似之身,臣誠凜然憂懼,不知置身之所也。臣以殘年晩進,庸陋無用,而數歲之間,寵擢至此,其欲殫竭心力,酬答萬一者,豈不及於雀蛇之報恩,狗馬之愛主,而第其病與年深,衰憊日甚,殆無一分餘地,此莫非涯分已極,鬼事將迫而然,只合歸伏私次,以畢餘生,雖閑局散官,尙難趨走而承當,況此言議之職,其不可一日冒據也決矣。方當時艱溢目,朝議橫潰,此時此任,尤難其人。若臣者,精神消亡,氣力低垂,形似枯木,心如死灰,其何以出一言論一事,以體我聖上樂聞之至意也哉?人器不稱,自知審矣。縮伏累日,恭俟物議,而駁正之論,迄未有聞,玆敢悉暴情實,仰煩宸嚴之下,伏乞將臣新授職名,亟許遞免,俾不至於辱公器而羞淸朝,則公私不勝幸甚。臣無任云云。
尹行敎,伏以臣,於前冬,再叨天官佐貳之除,冒上辭章,恩批隆異,驚惶感激,竭蹶趨命,疾病纏身,作一僵尸,虛縻恩除,莫遂赴謝之誠,再疏有禁,未暴祈免之忱,蹙伏悚慄,恭俟鈇銊之誅,此際忽伏聞慈聖,有違豫之候,至於藥院直宿,朝紳起居,臣竊伏田廬,不勝驚灼,忍死舁疾,寸寸前進,爲參候班,拜命纔數日矣,故都寵擢之命,出於千萬夢想之外。臣聞命震驚,罔知置身之所也。居留爲任,職責不輕,從前簡授,必以才望茂著,未嘗輕畀人人,則如臣之踈野老邁者,其何能以膺是選,而當是職哉?臣之立朝,今已三十年餘,長短本末,業已通朝之所共知,才無寸長,身嬰痼疾,雖以家先餘蔭,踐歷踰分,而只是旅進旅退,莫效涓埃之報,尋常恧蹙,恒切辜負之懼,今又以久次陞秩,服之不稱,臣猶自知苟然充數,人謂斯何?不問才具器識之如何,只以登朝久近,爲進用之序者,實非命德之本意,諒爲近日之謬例,不但有識憂之,臣實病之。病之於人者,忽及於臣身,臣何敢自顧不愧,而爲晏然冒當之計哉?抑臣之私義,又有所不自安者,曾在丙子之亂,臣之祖母,殉節於江都,臣父一生含恤而歿身,今臣所叨之地,適當北客來往之路,言念亡父之平日,臣實無以爲心。況且旣赴之後,若有客行聲息,廷臣旣有回避之規,臣不可以冒沒蹲坐矣。蒼黃迸歸之際,臣之顚頓狼狽,姑舍勿論,使命絡繹之時,添之以迎送頻煩之弊,此又朝家之所當軫念處也。臣之才分,旣無可堪,私義又且如此,弊端亦復不些,難冒之勢,非止一二,此臣所以必欲力辭而不敢當者也。噫,臣之所被前後恩數,實非糜身粉骨,所能酬其萬一,且於先朝,每以君親短長之節,猥陳情私,輒蒙矜許。到今忠報之義,只在於陳力就列,盡臣力分所及,以死後已爲心,而年已衰矣,疾已痼矣。耳目昏聵,神思凋落,無復生人之事,閑漫職事,尙不堪隨人進退,亞卿峻秩,尤何敢褎然若固有乎哉?噫,官秩漸崇,而稱塞愈難,君恩罔極,而圖報無路,有臣如此,將安用之?爲臣如此,其罪如何?伏地戰灼,惟有泣涕俟殛而已。伏乞聖慈,特垂諒察,察臣非飾讓之辭,憐臣有難强之情,亟命收還臣新授資級,仍命治臣瀆撓之罪,以肅朝綱,以安賤分,不勝幸甚。臣無任云云。
金演,伏以臣年至病痼,無望陳力,宗伯重任,尤非所堪,而向因天牌,一日三降,嚴畏分義,不得不黽勉祗肅,近又添得非時泄瀉,氣息奄奄,若將難保,尋單見阻,一味縮伏矣。此際得伏見擧行條件,以書院事草記,有問備之命。臣誠惶隕,靡所容措。蓋考論前賢,至爲重大,非臣蒙陋所敢容議,況其學業名德,專享俎豆,爲後世所尊仰,或有過於死節之人者,實難一槪質斷,欲於前席,仰陳所懷,而垂死殘喘,實無自力登對之望,且以院事,草記論列,亦或有例,故臣果有所啓稟矣。今者筵臣,至以事體未安爲言,臣之眊昏踈率之失,於此益著矣。矧今撤額一款,成命再降,該曹固當卽速擧行,而臣之老病實狀,通朝所知,顧何能收召精神,區別界限,以奉承明旨,務歸至當也哉?此固臣難冒之大端,而若其病情,日就危域,晝夜登溷,殆過六七度,飮啖全廢,暈瞀兼作,旬月之內,實無復起爲人之望,玆敢悉暴情病,仰籲於宸嚴之下,伏乞聖慈,俯賜諒察,亟許遞改臣本兼諸任,以便公私,千萬幸甚。臣無任云云。
李世瑾,伏以臣之向日所遭,實非尋常僇辱之比,其言之是非虛實,惟當一付公議,固不欲呶呶較挈,以犯無辨之戒,而若其更不容廁迹周行則決矣。從今杜門謝世,永作聖代之閑氓,是臣所自矢于心者,意外恩除,聯翩於一旬之間,臣非木石,寧不知感,而廉隅大防,不可放倒,不得不再犯違慢,恭俟金木,只推之命,荐出格外,臣之狼狽,到此極矣。傷弓之鳥,悸懍猶切,觸藩之羊,進退俱難。雖欲徒恃寵靈,冒沒趨承,臣猶自愧,人將謂何?寧被慢蹇之誅,終不敢進身一步,瞻望象魏,只自傷悼。臣情勢之外,有萬分難强之病,實通朝之所共知,而愍憐者,醜陋形症,雖不敢條陳以浼淸聽,半生奇疾,數年以來,積爲水土所添傷,全身不遂,須人轉側,鬼事日迫。設令臣無情勢之可言者,顧此病狀,已斷復起之望,伏乞天地父母,諒臣情地之決不可冒出,憐臣病勢之實不能運動,亟賜鐫罷,仍加誅罰,以嚴公法,以靖私義,千萬幸甚。臣無任云云。
李眞伋,伏以臣於昨年諫省乞免之章,猥陳科名之不可苟復,榮塗之不可冒進,以冀日月之明,俯燭情悃,不料恩批例下,視以簪紳之飾讓,銓部收檢,猶擬法從之淸班,臣每慙區區之志,不能見孚於上下,歸伏鄕廬,守分飮啄,庶幾屛迹世路,沒齒丘壑,甘爲聖世之一棄物矣。不意瀛館淸選,又及於千萬不近似之身,授臣以弘文館副校理。恩旨儼辱,馹召遠降,臣擎覽華誥,五情迷爽,誠不知聖朝用人,若是其苟然也。夫我國取人,全以科目,在士夫爲拔跡之初階,在朝廷爲甄才之大柄,於是而有一毫可議之端,則上焉而貽累於則哲,下焉而放倒於廉隅,可不懼哉?今臣科事之不可追復,已悉於前疏,伏想聖明,猶或記有,臣不必每每煩聒,而以如許之科名,冒如許之榮選,揚掦倖進,恬不知恥,則自顧靦顔,固不暇言,而其於一世之嗤點何哉?若使臣所遭,如同榜數人橫罹凶黨之構擠而已,則到今聖上,覰破情僞,痛伸幽冤之日,固當感激洪造,捐軀圖報,豈敢爲偃蹇屛退,甘自陷於辜恩之誅哉?只以先朝前後下敎,明白有據,在臣私義,初無可冤,而及今仙寢旣遠之後,終不敢自處以無故之科名,以爲媒進之計也。今日朝廷之進用臣者,特以科名之已復,節次推排,官銜愈顯,而以臣觀之,臣之科名,終是未了之案。雖以當初大臣重臣筵奏言之,獨不得爲臣備訟冤狀者,亦可見,事關先朝特命,難於爲辭也。臣之決意自畫,實在於此。以聖上遵先之義,體下之仁,亦何必强加拂拭,奪其所守哉?抑臣平日,竊有私痛於中者,立掦榮親,人子至願,而不幸一科,反榮爲辱,臺章構誣,亦及先臣,至今追思,痛恨弸中。方臣科名見削之初,有所講議於家庭者,永擬終身自廢,不復嬰情於宦達矣。不孝無狀,荐罹險釁,孤露餘喘,萬念都盡,今若徒戀一時之榮祿,反違宿昔之所戒,則不但臣心之反省自愧,死歸他日,亦何以見先臣於地下乎?前後恩除之下,寧犯逋慢之誅,不敢爲趨承之計者,蓋以臣第一難冒之端,專在於先朝處分之甚嚴,故怵惕之心,夙宵未寧,迷滯之見,終始難改,臣之身世,可謂窮且阨矣。至於才具之不稱於職名,門戶之太過於盛滿,無非臣自知之甚明,私心之所戒,而今姑不暇論也。伏乞聖明,俯諒危懇,亟命鐫削臣職,仍令選部,勿復檢擧於通籍之列,俾得畢命於田野,以卒天地生成之澤,臣無任云云。
趙錫命,伏以臣罪大惡積,禍罰偏酷,蒼梧餘淚,旋罹巨創,頑喘苟延,禮制奄闋,生意已涸於人世,一念都熄於宦塗,不自意記臣於窮毒之餘,還臣以館職之舊,馹召遠降鄕廬,恩數有踰常分,臣誠感惕,不敢一向偃伏,纔於數昨,扶舁入城,而顧玆所叨之職,在臣廉義,抑有萬分難冒之勢。臣實丙申削錄中人也。向來兇逆輩,樂爲淫朋,欺天行臆之狀,已謄於諸臣章牘之間,臣不必疊煩於紸纊之下,而第全錄改削,實是國朝以來所未有之事也。今豈可以渠輩之犯逆就戮,有所自恕,而幸一時之甄復,掦掦復進,以之沒自己之廉愧,受一世之嗤點也哉?顧臣凡庸之品,本不合於淸近之班,而首尾十數年來,名姓累煩於筆削,榮落一任其與奪,一身罷困,固不足言,而貽羞薦紳,實非細端,思量從前,不覺其慙愧欲死也。今雖宂散之官,旣遞還仍,理難冒進,況此瀛閣之選,地望自別,尤何敢靦然擧顔,復入省中於十年見削之後乎?抑臣有萬萬哀苦之情,臣父臣大壽,昔在先朝,橫罹文網,遠謫荒裔,幸賴先大王終始曲保之恩,旣令放釋,旋給職牒,是則覆盆之冤,庶幾見照於容光之下,而惟彼修郤之徒,下石之友,相繼蜂起,一力擠排,流落江湖,終不得復近淸光,今幸泰運重回,善類彙進,滿堂同樂,品物皆春,而獨臣父,天不假數年之壽,終未免齎恨入地,臣思之至此,自不覺其五內崩裂,痛冤無窮,自今至死之年,莫非臣含哀茹恨之日,寧有一分意思,或及於功名馳驟之場也哉?念臣離違殿陛,歲月滋久,葵傾一念,每切夙夜,豈不欲一覲日月之耿光,以伸犬馬之微誠,而所遭旣是罕有,情迹又難苟冒,重以年紀衰晩,疾病纏綿,濕痰膠固,咳咯不絶,每當寒節,輒復增劇,以此癃痼之狀,尤無供世之望,而顧今新進材彦,布列英躔,仰裨聖化,獻替無闕,如臣已試蔑效之陳人,固無足比數,況玆情病之難强,如右所陳,其何可虛縻職名,厚辱官方,上以貽虛授之辱,下以取忘廉之譏哉?伏願聖明,察臣由中之懇,遞臣分外之職,以重名器,以安私分,不勝大幸,臣無任云云。
趙鎭禧,伏以臣倖竊科目,猥踐臺省,匪才叨冒,已踰涯分,而逐隊隨行,無所短長,其學識之空踈,言議之譾劣,槪可見矣。登瀛之選,此豈如臣庸陋者夢想擬議之地,而不意臣名,亦忝其中,誤恩仍加,召牌踵臨,臣聞命惝怳,莫所所以自措也。夫是任也,論思講幄,號爲儒臣,成就君德,責在經筵,則此何等地分也?此何等職責也?歷觀今古,最重斯選,苟非文學才望爲一世所推許者,莫宜居之。臣於數者,無一而可,況今俊髦盈庭之日,何取於臣,而首簛粃糠,先收菅蒯,適足爲臣僥冒之榮乎?臣若內懷貪戀之計,外托竭蹶之義,唐突趨承於金華一步地,則揣量才分,不但有愧於中心,玷辱名器,豈不貽譏於物情哉?且伏聞在直兩僚,因僚疏不安,陳章徑出,則此又臣難冒之一端也。抑臣區區廉義之外,實有私情之萬萬切迫者。臣稚年失怙,終鮮兄弟,母子二人,相依爲命,而臣母今年七十有五,素抱痼疾,氣力如縷,自十數日前,猝患氣火之症,寒熱互發,粥飮全却,沈淹床褥,轉動須人,藥餌扶持,全靠臣身,離側供仕,斷無其路。假令臣雖有一分承當之望,顧此情理,實難强抑。初違嚴命,雖出於萬不獲已,而反荷格外之恩,益增惶懍之忱。日昨荐召之下,不敢一向偃傲,走伏闕外,投章陳籲,仰冀聖慈之矜察,而適値淸齋之時,喉司不諒,乃與等閑辭疏,一例退却,又於請牌之際,全不區別,混加督迫,致令臣煎迫之情,閼不上徹,而逋慢之辜,日深一日,臣之狼狽,姑未暇論,豈不有傷於聖朝敦孝之化?衷情抑塞,旣無趨承之路,罪戾層積,未聞勘處之命,進退俱窮,罔知所以爲計。玆敢隨牌祗詣,更申哀籲於天地父母之前,伏乞聖明,曲加憫憐,亟賜鐫削,俾賤分少安,至情獲伸,而仍治臣前後慢命之罪,以肅朝綱,以安私心,不勝幸甚。臣無任云云。
李重觀,伏以臣本以無似,濫叨風憲,固知才分之萬不堪承,而黽勉出肅,只爲一謝恩命,粗伸分義而已,臣才分庸陋,言議巽耎,不足以塞聖朝寄耳目之任,則臣之兢惶愧忸,已不可言,而其於人人之嗤笑何哉?且臣性本虛脆,素善疾病,昨秋原隰之役,受傷不細,中焦痞滯之症,乘時發作,三冬三春,貼委床席,仍作癃廢之人矣。連日茶坐,忍病來往,重觸風寒,一倍添加,呼吸屈伸,不得任意,淡水糜粥,亦不順下。以此病狀,決無旬月間供職之望,玆敢疾聲呼籲於天地父母之前,伏乞聖明,察臣之情,憐臣之病,亟許鐫遞臣職,以便調治,以尋生路,不勝幸甚。臣於乞免之章,不宜贅陳他說,而旣有所懷,敢此附陳,惟聖明澄省焉。臣竊惟勤政之要,在於延訪臣僚,修心之本,貴乎討論經史,聽言之道,係乎明別是非。此三者,不但爲古昔聖王之所先務,亦惟我列聖之勉勉不已,永爲家法者也。竊覸殿下,臨御四載,開筵不過數次,而近日則竝與持公事入對而廢閣之,經幄之任,作一宂官,近密之臣,無路接見,君德無進就之望,下情有壅閼之歎,此固今日臣僚之所抑鬱,而至如章奏之積滯,尤爲可憫。勿論論事與辭職,一倂留中,久不賜答,應行之事,因此而叢脞,當出之人,職是而撕捱,前後諸臣,間有以此陳戒者,而竝與其疏而靳批,若此而國事何做,治道何成耶?伏願殿下,克念于玆,頻開講筵,數賜召對,以爲講學修心之本,喉司之臣,依前入侍,章奏之批,趁卽賜兪,以爲勤政出治之要,則豈不休哉?臣於日昨登對時,伏聞大臣,以白川郡殺獄事,有按覈御史更遣之請,臣意則竊以爲不然也。査啓得失,雖未知果如何,而朝家旣遣近臣,親加按問,屍親亦已納供,昭載文案,則今雖更遣,似無別樣鉤問之端。若以屍親之供,謂有隱情,則勢將加刑,刑而變其辭,則元犯者必有言矣。若不加刑而平問,前後査無異同,一査二査,終不免不信御史之歸,豈不有損於朝家事體耶?臣於伊時,欲以此仰陳所懷,而前席倉卒,泯默退出,今始略陳於辭疏之末,惟聖明裁處焉。臣無任云云。
姜必慶,伏以臣於館職,旣已自畫,不但臣心所自矢,通朝之共知,踪跡臲卼,情勢危蹙,前後違命,不知其幾,席藁待勘,惶隕祗今,龍灣往役,義不敢辭避,日昨復命之後,略構短疏,繼尋長單,仰陳血懇,祈蒙譴罷,而見阻喉司,終未得徹,震惕徊徨,益不知置身之所也。今因館直之不備,天牌荐降,分義是懼,隨詣闕外,而顧臣所遭,旣非尋常,則以此滓穢之蹤,萬無玷汚於淸班之理,玆敢陳章徑歸,臣罪尤大。乞削臣職,仍勘臣罪,以勵群工,以安私分,不勝萬幸。臣旣不以館職自處,則朝政是非,國事得失,固當三緘其口,而第念所帶之任,卽是論思之地,目擊時事,心切慨惋,玆將一二淺見,付陳於乞免之章,惟聖明,試垂察焉。修撰臣權斗經,老於經學,爲嶺南之望,苟非關係宗社之事,則必不輕易發言,以爲起風作浪之地矣。譆譆,尙忍言哉?白望之劍出,而按獄之臣,至爲之涕泣,則此固秉彝之天所感發,而夫豈待於勸勉爲哉?行藥賊婢,尙今假息於肘腋之間,毒手禍胎,實無間於挾匕之賊,則未査之前,白望之劍,常在於近密之地也。涕泣感發之天,寧有異同於彼此哉?一日不討此賊,則不得盡一日臣子之職,二日不討此賊,則不得盡二日臣子之職,今日庭籲而未蒙允許,則明日庭籲,明日庭籲而未蒙允許,則又明日庭籲,以至一月二月,勿拘時日久近,惟以準請爲期者,討賊之義,固當如是,而豈非社稷之衛歟?今乃不然,初因臺臣之啓,始有賓廳之會,而二次陳啓,一番登對,俱未免草草,而大論終至徑停,則將何以厭服人心而有辭來世耶?權斗經不勝憂危之忱,披瀝肝血,千里封章,一篇頭顱,戴得討復二字,慮其懲討之不嚴,憂其宗社之將危,則有何一毫敲憾之意,而臺臣,遽以此勒加誣詆?然則嚴於懲惡之義者,皆以敲憾見斥,而緩於討逆之典者,反以忠義見褒耶?嗚呼,春秋治逆之法,尤嚴於黨與,而向來議讞之際,出於逆招者,謂之黨與,而多從寬典,考諸春秋之法,何其盭也?大臣則曰可生,臺臣則曰可殺,大臣則請酌處,臺臣則請還收,呑舟之漏網者,因臺啓而服法,亦何限?稍存首從之分,以施輕重之法者,豈今日三手逆黨之謂乎?至於逆婢,則矧非䝱從之類,而又非端緖之可疑者乎?果能受人徽言,更率百僚,垂泣苦爭,罪人斯得,則人皆拭目具瞻,莫不偉此擧也。惜乎,寥寥至今,訑訑拒人,只上引咎之章,未見採施之道。宋臣朱憙氏所謂,略無變改之效,欲以柔道不戰,而屈天下忠義之兵者,正爲今日道也。臣竊憂歎。臣無任云云。
趙翼命,伏以臣待罪戎幕,逖違京輦,絲毫莫效,筋力都盡,莅任未幾,遽爾內遷,數朔之內,除旨聯翩,馹召遠降,榮生絶徼。臣聞命感泣,不敢少淹,卽於歲前,自行營離發,觸犯風雪,受傷甚重,素患奇疾,在途越添,浹旬沈篤,差解無期,忍死扶舁,僅僅前進,纔已來伏私次,而三千里憾頓之餘,舊恙新症,一倍危苦,隔歲還朝,稽肅恩命,有臣如此,生不如死。且臣伏聞向來,三司諸臣,以金姓宮人不卽査出事,重被憲臣之非斥,擧皆引避辭遞。臣於此,尤不勝慙恧惶悚之至。第念自有此事以來,三司有對,臣輒隨參,一日筵中,始下勿煩之敎。臣誠憂惶驚惑,卽以爲殿下臣子者,一聞此敎,義不敢退臥其家,三司卽當伏閤,大臣亦將繼爭之意,縷縷陳達,威顔咫尺,親承允兪之音,欽仰翕受之聖度,庶望査出之有路,不料一日二日,奄至經年,罪人無斯得之期,三司有循默之罪。臣常對儕僚,輒以上負聖君,下欺吾心,切切然自責臣身,若無所容。及夫臺言之峻發也,臣適外補,倖逭郵罰,其何敢獨爲晏然於事過之後,不自首其欺負之罪乎?日昨連因本館草記,天牌繼降,情病俱苦,未克趨承,罪積逋慢,恭俟譴罰,不意聖度天大,輒下只推之命,臣誠惶隕感激,置身無所。卽於三牌之下,不敢一向坐違,謹此祗詣於禁扄之外,而顧臣情地,萬無冒進榮次之望,不得不拜章徑退,仰請嚴誅。伏乞聖明,亟遞臣職名,以安私分,以謝公議,不勝幸甚。臣於引咎之章,不宜贅及他說,而第以前任職掌內數件事,先請失職之罪,兼陳嚴邦禁重考課之意,惟聖明財察焉。顧玆北關,僻處一隅,京師隔絶,巡營遼遠,命令不及,聲息罕通,朝家之軫念,視他道自別,其所以輟從班而佐戎幕者,蓋欲參贊軍事,彈壓邊面也。且於頃年,因開市,大段犯禁事,大臣陳達,特令評事檢飭開市,意實有在。近來朝綱解弛,人不畏法,開市之後,不韙之言,流聞京師者,間或有之。如臣無似,適叨是任,行到鏡城本營,得聞空營中,有十許頭牛隻喂養者,詳問委折,則蓋兵使李遂良,入行營時,出給軍需布三百餘疋,使其留鎭將朴姓人,貿得絶大牛十許頭,將買胡馬於會寧府開市云。一日留鎭將朴姓人,來見臣言,淸差今方出來,將爲兵使買鬛事,早晩入去會寧府云云。臣據法責之曰,此言,決不宜使聞於執法之官,更勿出口答之,而臣仍念事現後,繩之以法,終不如先事隄防之爲愈,臣於趁開市入北之路,特發別關於會寧地方官及差使員處,以開市時奸民犯禁之弊,專由於管轄之人,不能澡飭其身,先自犯禁,故無以嚴防奸細之意,另爲申飭,又於狀題,嚴明分付,及至開市時,兵使例送軍校,譏察禁物。臣亦使耳目詗探,則兵使果使其孽弟僉知稱號人與前所謂朴姓人及行營將校南斗命,帶差人六名,入去開市處,以所喂養十許隻牛,假借行本營武士姓名,貿得白騸㺚馬二匹,半靑驄騸㺚馬一匹,而二匹則納于兵使,一匹則朴姓人,欺其主將,以渠價買得樣自取之。臣聞來,不勝駭然,見地方官李思晟,據理責之曰,今番開市事,人皆稱善,以爲申翊夏後一人,此則誠爲幸甚,而但不能行一切之法,違我當初別關之意,何也?思晟,不敢掩諱,以爲果不無此弊,而爲管下者,亦且無可奈何云,而至於自飭其身,則誠有可取,以本府專管市事之故,流來邑規,有匹鬛貿納之事,而思晟,峻辭退却,此亦可尙,若其拘於事勢,不能隨卽禁斷,臣亦不得辭其責,何可專咎於思晟也?比來邊帥,縱不能一遵法度,未有若是其狼藉,固已可駭,而尤可痛者,幕僚雖卑,係是法官,而同在一營,視若無人,逐日調馬於營門大道上衆目所覩之地,盤旋輪回,有若太僕之調馬者然,噫,遂良,身爲主管之人,罔念邦禁之嚴,縱恣無忌,一至於斯,長此不已,則邊上日後之弊,有不可勝言。顧此三匹馬,出自公物,宜令道臣,沒入兵營,打價斥賣,以爲修補軍器之地焉。邊將殿最,有國之重事,褒貶時兵使開坐,則虞候·評事,一齊進參,屛去左右,只留童妓,捧硯磨墨,使評事執筆書之者,例也。昨冬褒貶時,臣聞有啓本封進之奇,不待其請,上謁入見,則啓書營吏及褊裨妓生輩,滿前,一邊踏印於啓本,而坐語移時,終不及玆事。臣心甚怪訝,問于兵使曰,等第,何以爲之也?答以吾聞評事,或未及下來,或有病故,則例以他人替行云,吾之衙中,自有能文私人,不須相煩云。臣答以下官新到,邊將能否,雖無所知,事係職掌,不得不來云爾,則遂良答以時未及入思,顧他而言。其褊裨,又從傍而請曰,虞候,例亦同參,請來否乎云爾,則答以不必請來。臣不得已退出私次,未久,下吏來傳,已爲封裹啓本。此蓋遂良,自慊無文,欲與私人,爲密地藏拙計,殊不識殿最事體至重且大,又昧職掌,自有其人,作此無前之駭擧。其他可惡可怪之事,姑舍勿論,如許貪猾不法,冒犯邦禁,癡獃無識,壞損事體之人,不宜一日畀以北門重任。臣愚謂北兵使李遂良,先削其官爵,依律重勘,以杜邊上犯禁之路,且嚴殿最考績之法,恐合事宜。臣無任云云。
尹聖時,伏以霜臺亞席,地分尤重,固非如臣庸陋巽軟所可堪承,況臣曾忝銓郞,新通納言,臺章峻發,至請推勘。縮伏恭俟,惶駥靡定,而彈文朝輟,言地夕踐,自速人評,何反論人?此尤臣難冒之大端也。夫以兩臣之地望門閥,詞華才識,固非臣一人之所獨知,乃是同朝之所共詡,則華貫極選,何所不可?李顯章久處經幄,屢荷顧問,趙錫命亦嘗侍殿下於東宮,頻登講筵,則其人之長短本末,聖鑑亦必俯悉,臣何足多辨,而若於名流中第其人物,則必將指不多屈。且臣曾見前次居銓者,每當新通,輒擧顯章名,尙不許其陞品者,蓋以此也,則公議所在,亦可想已。錫命則以曾在草土,故雖未及提論於前,而逮臣入銓之後,諸議皆以爲他日擧代,當以錫命爲先,則人望所屬,又可見也。自念臣,猥以無似,冒叨匪據,本乖時樣,且乏鑑識,則其於甄別之際,注措之間,豈能使星錘不差鎦,則皆當以盡其職責哉?若以此爲罪,臣亦不敢自保,而至如兩人之通擬,則公議旣如是,人望又如是,及至被論,人無知不知,莫不爲兩人嗟惜,則物情之不平,在此不在彼也。臣雖欲自引而無辨,亦不可得也。矧玆堂下通淸,郞官言之諸堂,則不過可否而已。凡有咎責,獨臣宜當,而不少區別,竝與銓堂而論之,臣心不安,更添一倍。今臣所遭,較銓堂尤重,臺簡雖停,臣踪轉臲,卽因春坊草記,天牌下降,分義是懼,走伏禁扄之外,而終不可以已離銓職,晏然冒出,重自陷於貪榮喪恥之科,郊駕迎勅,只隔數日,而亦不敢趨參於兩宮陪侍之列,玆復陳章徑退,臣罪益無所逃。伏乞聖慈,俯諒危懇,亟遞臣本兼諸任,仍治臣誤選慢命之罪,以快人心,以靖私義,不勝萬幸。臣無任云云。
李匡德,伏以臣伏聞備局,因本院之請推訓局事,費辭草記,至請反推院僚。臣於是,竊不勝瞿然驚惑之至。蓋於頃日迎勅時,臣與諸僚,陪東宮出西郊,到內作門,諸僚在前,臣則稍後若干武矣。忽然喧擾,人卒坌襍,有若科場士子亂擁入門之時,前擁傍扼,帽欹袍皺,全不成官員貌樣,僅待稍通而入,其不顚蹶踏躪者幸也。顧念臣身雖疲駑,職是法從,咫尺陪衛,何等尊嚴,而虧威儀損體貌,乃至於此,此尙可默默置之乎?遂通議諸僚,草記請罪矣,不意大臣,乃反以伊日壅隔受困之由,歸之跟隨闌入之弊於院僚,責其不檢下於該營,奬其能執法,不審,大臣何從而聞知也?豈嘗究問於彼此所屬,的得其實狀耶?無乃以廟堂申飭,元戎約束,軍門則決無不嚴之理,而院僚,本皆無識不奉法之流,不問可知其濫帶數外之跟隨耶?若然則臣雖喙長三尺,不敢自辨,第以事理言之,跟隨雖多,皆隨官員者,官員且不得入,況在後之跟隨乎?況如輦前佩劍之翊衛司,亦不免抵觸幾仆,此亦講院跟隨之致耶?此輩素知大臣平日務執跟隨之法,則以謂君子可欺以其方,遂爲加數之說以中之。噫,若使朝廷之上,體貌少存,初豈有以离筵近密之臣,而見阻於作門之悍卒,亦豈有以堂堂廟堂之尊,而幺麽弁鶡之徒,乃敢爲容易瞞讕之計哉?臣所慨惋,不特爲此事而已。若其數外跟隨濫帶云者,臣雖無狀,實無是事。向日大廟展謁時,兼說書朴文秀,倡爲完議,各一官,只一傔。七官員之隨後者,摠不過其數,顧見崇秩大吏,紛然擁四五傔從而行者,節次比計,頗自以爲不愧矣。向日大臣,忽以傔從之濫多,捉囚院吏,此固大臣親見者,猶且易誤而難的如此,況得之傳聞,而必以爲可信者,臣竊未曉也。迎勅時尤嘗申申持戒,終日相飭,未嘗不在於一傔之約,而畢竟又以此事,紛紜不已,天下事例如此,復何足論?臣前旣遭辱於營校,後復被推於備局,數日之間,困嘖畓臻,慙恧悚惕,實無顔面復入禁門,昨日召牌儼臨,亦未祗赴,恩推之命,又出格外,惶隕感激,不知攸措。再召之下,不敢坐違,謹此趨詣禁扄之外,而顧念頃日見困於作門者,臣也,其後主議於草記者,臣也。究厥事端,專由臣身,而至使無故之同僚,擧懷不安,蒼黃逃出,直廬一空,講筵不備,臣罪於此,尤萬萬難贖矣。玆敢悉暴事狀,冀蒙顯譴,伏乞特垂聖察,亟命攸司,先治臣虧辱朝儀之罪,以警邇列,復治臣掩亂師律之罪,以謝廟堂,千萬幸甚。臣無任云云。
具命奎,伏以臣本踈鹵愚妄,不能度世量力,昨年一疏,厚招衆怒,中間外補,匪罪伊榮,心灰世路,杜門屛跡者,殆將半年矣。千萬夢寐之外,柏府新命,遽下於此際,聞命驚惶,罔知所以置身也。惟當感激恩造,竭蹶趨承,而第臣情勢,有萬萬不可出之理,玆敢略陳危懇,以冀聖明之矜察焉。夫臺諫之職,奚爲而設哉?以爲有懷必達,隨事爭論歟?抑將牽合時議,含默苟容歟?古人之居是任者,或數月之內,百入其疏,而人不以爲瀆,或面折人主,廷斥宰輔,而人不以爲罪者,豈不以言路是重,而戇樸可尙也哉?臣之所論,蓋欲爲國體爲世道,而事關廊廟,語涉觸忤,臣身顚沛,固已自料,其言之得失是非,自有公議,只當任之而已,何庸尙口而角勝也?臣性本滯固,不識時宜,徑情直行,孤立寡助,其不見容,固已決矣。祗宜閉戶斂跡,免罪遠謗之不暇,尙可以周旋於曾所僨敗之地,以負自靖之義也?且向日諫臣請罪之章,諸臣筵席之斥,亦豈無可辨者,臣不欲呶呶,焉用多譚?伏乞聖明,諒臣情懇,察臣危悃,亟許遞改,以安私分,仍命選曹,勿復檢擬於淸塗,以謝公議焉。臣於辭疏之末,不宜贅陳,而第念討復之義,卽臣子之大經也。雖在庶僚,惟當沐浴以請,況臣所帶,旣是憲職,則豈可諉以情勢之不安,默然而終無一言乎?逆婢行藥情節,旣已畢露,則殿下何所持難,而尙閟兪音於伏閤力爭之日也?已著之逆節,固不可勝誅,而方來之隱憂,有不忍言者。彼見大論之方張,終無以倖逭,自知勢迫,內懷疑懼,乘殿下遲疑之間,爲自己圖脫之計,則在袖之蜂蠆,固易於致螫,以殿下之明聖,何不念及於此耶?夫禍生於猶豫,變起於所忽。從古人君,於凶逆之將發,當斷不斷,反致其害者,蓋多有之。言念及此,寧不心骨俱寒也哉?噫,肘腋之下,禍機潛伏,爲人臣子者,其可一刻容忍於此乎?今日廷臣之沬血飮泣,齊聲叫閤者,實是天理之所不容已,殿下亦安得以遏之哉?伏乞特從三司之請,亟命査討,夬正王法焉。臣無任云云。
李眞洙,伏以臣頃在江外,略將一疏,猥進難進之狀,冀幸聖明俯悉,卽收誤恩,伏承批旨,乃以從速察職爲敎,及還私次,又蒙天牌之下辱。分義是懼,不敢坐違,謹此趨詣於禁門之外,而顧臣難冒之勢,實如前疏所陳。夫祈免館職,自謂空疎,雖近例談,而其在臣身,儘是實語,臣之自知,若是明甚,苟然冒進,終非所敢。且向日所遭,旣難擧顔於榮次,而彼此章疏,尙皆留中,作一未了之案,時日雖移,惶悚冞深,亦何可晏然就列,自同無故之人哉?此臣所以徊徨跼蹐,終不敢承命者也。抑臣竊又有慨然於心者。夫國家之置玉署,蓋將以朝夕引接,左右顧問,討論經傳,講劘義理,以輔導聖學,成就君德也。惟其責任之如是也,故其所選擇,必得其人而能者,得以展其所有,而不負其職,不能者不敢以眩其所無,而冒居其位,此其事,顧不重且嚴歟?惟我殿下,卽阼四載,未嘗一御經筵,間日召對,亦又次第停廢,臣未敢知其因何事故,而所謂討論講劘之事,不復見於今日,則名謂玉署,實則冗司,問其所事,不過曰入直省記而已。能者無自以効其職,不能者亦不至於不可堪,則國家所以置其官而選其人者,徒爲具文而止,卒乃以如臣不肖,猥參於群彦之列,使之峩弁其間,臣未知聖上所以責之於臣者,果如何也?若曰,其才誠無足取,而入直省記之事,猶可爲之云爾,則是畀之以玉署之官,而責之以冗司之任也。臣雖無似,亦豈甘於備員充數,而掦掦冒進也哉?若曰,其才或可以堪承,將責之以討論講劘之任云爾,則固非如臣妄庸所可僥冒,而藉曰有毫分可堪之勢,如使經筵召對,依前曠廢,則雖欲勉竭魯鈍,仰補萬一,有不可得。如是則雖使臣逐日省記,終年入直,亦難免爲尸職之歸,臣雖至愚,豈敢居其位而廢其事,以自取瘝曠之罪哉?臣之以此爲難進之端者,雖甚妄猥,而誠亦出於惓惓憂慨之忱,伏乞殿下,深惟國家所以置其官·選其人之意,日開經筵,數賜召對,以求其討論講劘之實,以責其輔導成就之功,使能者得以効其職,而如臣不肖,早賜斥退,以重經席,以嚴官方,則不但區區私分,得以自安,其在聖上典學之道,亦不無少助矣。臣無任云云。
李眞洙,伏以臣日昨直中,得見前副提學李師尙之疏,以臣向日朝參時所奏之言,藏名顯斥,指意非常。臣驚愕駭怖,蒼黃迸出,而循省累日,誠莫曉其致此之由也。蓋臣伊日筵奏,雖出於畢攄愚衷,仰對盛意之意,而出位進言,誠有狂率之失,以此執以爲咎,則臣亦當笑而受之,而今乃過生疑怪於邦憲隄防之際,直加臆逆於語意脈絡之外,有若臣輕議宥釋於公議截然之地者然,臣於是,竊不勝其瞿然駭然之至。今夫三手凶謀,實千古所罕聞之逆變,則人情之所共憤,天討之所必加,不待較論於癸亥之群兇,而其所以繩治之道,宜嚴而不宜忽者,不特儒臣獨知之,臣亦知之。除非病風喪性者,孰敢欲抆拭蕩滌於外影縫客之類,而其所謂區區過慮云者,似是都不見臣筵奏說話,而全不識臣縷縷陳達之本意,噫,惟彼年高秩峻之臣,寧或有讆言害人之心哉?此必有過聽而過傳之者,詿誤之至此也,臣於是,竊爲之慨然也。臣不必呶呶辨明,以爭其有無長短,今若以當時口對之語,一一更暴於紸纊之下,而亦使儒臣,曉然於臣之語脈歸着,則臣之本意,不待辨而自明矣。輒敢不避煩絮,猥此附陳焉。臣之言曰,治國之道,一張一弛,各有其宜,刑殺之餘,必濟之以寬仁,譬如天道霜雪之餘,必繼之以陽春也。逆獄誅殺,無異於征伐,征伐之餘,必有休養生息之道。今諸賊皆已殱滅,鞫獄今將收殺,則與國休息,此其時也。況天時方屬於獻春發春之初,人事亦當有除舊生新之政。伏願殿下,務推寬仁之意,以爲休息之道。且以前後遭彈之人言之,獄竟事定之後,則亦宜稍示寬大之意。蓋此曹,或出入凶黨之家,或與凶黨連姻,以此至於被劾矣。夫逆節未發之前,何以知其爲逆而絶之?且在仕路,泛然往來,不足爲罪,至於武弁,出入時宰之門,乃其常也。或見其蹤跡之疑似,或因其同輩之相毁,乃曰親昵某賊,蹤跡詭秘,一筆句斷,便歸之於罔測之科,此豈有私惡而然哉?今日士大夫,不幸經歷國家無前之變故,忿嫉懲創之心,無所不至故也。然犯逆則乃是極惡大罪,不犯則乃是無故平人,若以無故平人,疑之以極惡大罪,混稱以勒驅之,則豈非冤痛之甚者乎?年來名入彈章,罪涉黯黮,不能自白者,固不少矣。其餘未及被彈者,亦皆內懷疑懼,重足而立,當官無久長之意,不能展盡其才力,間或有圖免彈駁,專以遍餽朝士爲事者,人心未奠,風習大壞,誠非細慮也。臣以爲姓名,不出鞫招,罪狀未有執捉者,則雖曾被重彈者,分付兩銓,一竝勿拘,如前收用,亦令出入臺閣之臣,毋得以難明之事,輕易論斷,以存朝廷忠厚之意云云,其下一段,卽向日朝紙所出外方儒生事也。其所謂縷縷陳達者,不過如此,執此按覈,而詳其語脈歸着,則其果有一言半辭,彷彿於儒臣之所言者乎?蓋臣之本意,竊以爲王者出治之道,一體天道,雖於嚴霜烈日之中,必須帶些陽和之氣然後,方可以殺物生物,以適乎舒慘之宜,況當天討甫訖,嵗律載新之日,尤宜克推寬仁之意,以爲休養之道。且念國家治逆,如治大腫,方其肆毒成膿之時,破決根核,刮削脆惡,猶恐不猛,及其毒氣旣去,瘡口已合,則惟當投之以平劑,進之以厚味,以盡夫保護完養之道,若又利鍼以亂刺之,毒藥以峻攻之,則其害或幾於殺人,可不愼哉?方今國勢,正如大腫新差,毒氣雖去,而眞元猶未復,政使專意休養,務爲安靜,猶懼其難復隆平之氣象,竊觀近日朝著,靜深涵蓄之意少,而操擾峻急之風成,更始之政,未有以慰安人心,爬櫛之擧,不免於侵及疑似,臣恐若此不已,終非國家之美事,私憂過慮,不勝惓惓,不揆狂僭,敢竭所懷,先言霜雪陽春之說,以諭體天行政之義,次及彈駁罰削之弊,以爲鎭安中外之道。臣之本意,不過如斯。以此陳聞於首春延訪之日,何至爲大罪也?臣則自謂爲國家深計,而彼則曰,其將置國家於何地,甚矣,人見之不相侔也。若夫外影縫客之類,乃是三手之支黨,鞫廳之緊囚,減等貸死,猶是寬典,蕩滌抆拭,尤何可論,而乃謂臣欲蕩滌此輩,抆拭此輩,何其言之全沒巴鼻也?至於日後計三字,是何言也?是何言也?夫以顧瞻計較之私,參錯於言議抑掦之間,實是士夫之羞恥,臣雖極無腆,不忍作此等色態,今乃以一言之不合意,便欲驅之於不韙之地,專事䝱持,無少顧藉,噫,向來十數年間苦心長慮之諸臣,積爲此題目所困殢,臣未嘗不代爲之顰呻,曾不料今日此言,乃反加之於臣身也。如使臣平日言行,少見孚於同朝之間,則人之言爲,宜不至此,臣於是,俯仰慙歎,若無所容,而其在儒臣,亦恐非老成之口氣也。噫,四凶之罪,雖窮天地亘萬世,豈有可伸之日,而天討之行,曾未幾何,乃以伸雪二字,先自擧擬於章奏之間,儒臣,於是乎失言矣。彼雖欲以此爲禦人之欛柄,而臣竊恐峻隄防嚴邦憲之道,不當若是,以啓兇孼之心也。臣竊惑焉。勿論其言之當否,臣之所被,係是人臣之大罪,其疏未下批之前,無非臣惶恐待勘之日,宜不敢出而自明,以益僭越之罪,而顧臣被論之日,倉卒徑出,未及疏陳厥由,若又因循泯默,淹時逾月,進不得卽遞職名,退不得速被罪罰,苦情莫暴,虛銜久縻,則亦非臣私義之所敢出也。玆敢干冒鈇越,猥陳情實,以冀聖明之鑑處,伏乞削臣之職,治臣之罪,以爲人臣妄言者之戒,仍勘臣擅離禁直之辜,以安私分,以肅朝綱,千萬幸甚。臣無任云云。
柳鳳輝,伏以臣久蹲匪據,自速臺評,尤悔慙恧,若無所容。惟其自靖之道,只在於速解職名,徑尋長單,萬不獲已,而見阻喉司,一味悶縮,實不知所以爲計也。顧臣偏蒙聖上生死肉骨之恩,未忍便訣於明時,不免遲回於京輦,而適當耆舊凋零,位著虛曠,隨窠而收錄,不置有擬,則恩默毋靳,以致臣從前所履,卽今見帶之本兼職名,何莫非崇重之位,華膴之仕耳。涯分已溢,臣豈全昧,而濫吹竊據,卽臣本色。痼疾當廢,臣非不知,而匍匐傴僂,任人嗤點,自謂有感激圖報之意,而在心之事,難於自暴,不專爲貪榮戀祿之計,而執跡而論,易以相混,知臣者爲臣愍然,不知臣者,謂臣何求?臣亦中夜以思,未嘗不撫躬而自悼也。今臺啓所謂,或出或不出,有除輒拜,無端固辭等語,詆斥之言,雖其事實,有不然者,費辭自明,臣實恥之,而捏合前後,較量輕重,責以義理,呵以痛駭者,其意至深,其言罔極,以此勘罪,死有餘辜,若其候班政廳,同在殿庭,而擔行扶拜,有不敢輒行於朝廷大會者,此非出於厭此樂彼,而自外驟聞,致疑斑駁者,亦無足怪,臣固不欲求恕於人,而亦何敢尤人之不相諒也哉?況今陳啓之官,因此獲譴,被論之人,晏然自在,此尤臣不敢自安於私義者也。噫,臣之所以立朝事君者,唯以嚴畏爲主,糜粉爲期,至其一身區區之廉義,則幾乎放倒無餘,而亦不暇恤,今又欲强其萬萬不可强之疾病,雖謂之決性命饕富貴,臣固無辭以自解矣。夫以秩在崇品,官忝列卿之人,經筵之任,樞要之務,無不兼帶,而旣不得一近耿光於筵席之間,又未能隨諸臣之後,於凡干公會,而祗肅除命,不成貌樣,舁入禁門,有駭觀瞻,每回循省,猶覺有靦于面,況於公議重發之餘,尤何可淟涊盤礴,不思所以息黥補劓之圖乎?今因開政,嚴召下降,分義雖嚴,廉恥亦大,終不免自陷於逋慢之科,臣之負犯,到此而尤無所逃。玆不得不披瀝肝血,仰籲於天地父母之前,伏乞聖慈,俯賜矜察,將臣本兼職名,盡行鐫削,仍許臣退伏省愆,以謝臺議,以安私分,不勝萬幸。臣無任云云。
金重器·李鳳祥等,伏以臣等,以私鑄罪人安龜瑞甥姪金萬英草記放送事,重被臺劾,至有問備之命,臣等聚首惶懍,誠不知置身之所也。夫獄情原委,已悉於向日草記中,今不敢更爲覼縷,仰煩睿聽,而蓋此獄,始於故知事臣鄭履祥爲捕將時,而畢竟究覈,移送秋曹者,乃在於故韓城君臣李基夏爲捕將時,故取考其前後推案,則萬英罪狀,終有所難明者,且其銅鐵出給時所捧手記,現納於丁酉年捕廳推覈時,而尙在於秋曹,故取來見之,則萬英,旣非物主,又不同事之狀,似是實情,而三坐嚴訊,抵死自明,臣等迷滯之見,竊以爲罪人情犯,旣無必殺之端,一向加杖,終至徑斃,則有非仰體聖上好生之德,故敢以草記請放矣。追聞物議,則以不請該曹勘律,爲非,此則臣等偶未深思之致也。夫龜瑞私鑄一款,卽國人之所共憤,若使萬英,苟有可疑之跡,則臣等獨何心腸,故爲緩治,自速罪戾,而今者臺臣,全不相諒,乃以慢於此事,數次例訊爲言,有若容護罪人,徒事遷就者然,實非臣等意慮之所敢到也。雖然臣等,按一罪囚,不善究覈,致有臺言之重發,責之以當職者,不理其職,有罪者,不明其罪,結之以肆然之習,誠甚駭然,臚列罪狀,極嚴且峻,有非尋常規警之比,則臣等惟當縮伏俟罪之不暇,更何顔面,仍冒於職次,復當按覈之命哉?成命之下,終不敢晏然奉行,而請譴之章,每被喉司之退却,待勘之蹤,不敢自同於平人。明日陳賀,實是莫大之慶,而席藁私次,末由進參,揆以分義,罪合萬死。伏乞天地父母,亟命先削臣等之職,仍治臣等之罪,以肅朝綱,以警具僚,不勝萬幸。臣等無任云云。
朴泰恒,伏以臣忝叨本職,今過月餘,而年深病痼,神識昏昧,未嘗進一言,以補袞職之闕遺,未嘗獻一策,以贊時政之得失,自視蔑如,愧懼徒積,冀幸恩遞,退塡丘壑,是微臣之至願也。又自去月以來,眩氣重發,症情非細,閉戶涔涔,殆不省事,連尋長單,見阻喉司,一味悚蹙,罔知所出,卽者以僚臺處置,天牌降臨。其在分義,固當竭蹶趨承之不暇,而第觀其避辭,蓋因儒臣疏中,論趙女獄事之當問於慶尙監司臣金東弼,而有曰執法之地,尙此寥寥,故引以爲嫌者也。臣亦執法中一人,則其所當避,與僚臺無異,何敢可否於其間乎?宜卽詣臺自列,而賤疾方劇,宛轉床席,欲起還仆,無計致身,敢此疾聲呼籲於宸嚴之下,伏乞聖慈,俯賜諒察,亟遞臣所叨職名,仍治臣違慢之罪,以肅朝綱,以安微分,不勝幸甚。臣無任云云。
權以鎭,伏以臣釁累滓穢,玷辱朝班,人所共指,臣亦自愧,聖度天大,特霈含垢之仁,荐蒙收錄之恩,仍資西閫,乃充副价,義雖往役,資寔濫竽,惟恐感泣,罔知攸措。卿月之班,固非如臣罪累猥屑者,所可冒躐,而秋曹亞席,尤是賤分之外,惶隕悶蹙,進退皆罪,不敢偃然鄕廬,謹以來伏郊外,而顧分畏義,亦不敢自進,徊徨郊畿,情勢窮蹙,不得不號呼於天地父母之〈前〉,伏乞聖慈,亟命還收資秩,遞改職名,以安私分,以重官方,千萬幸甚。臣無任云云。
宋眞明,伏以臣情私所迫,急於省覲,乃於奉命臨發之際,輒陳竣事徑往之由,遂得以歸見病母,扶護有日,恩榮所被,感戴冞切,第臣請罪之章,汔未有處分,復命之節,亦不免稽遲,臣誠惶隕懍怵,若負大何。且臣伏見秋曹啓目,及廟堂筵奏,皆以白川査獄事,有所論列,而或謂之不甚明敞,或謂之卒無歸宿,至有問備之請,臣於是,又不勝恧蹙愧悚之至。竊念臣之鈍踈無能,都昧事例,尋尋職責,亦不猶人,而謬膺別遣之命,遽當難明之案。殺獄事重,難容泛忽,臣於受任之後,夙夜靡寧,盡誠勘究,而年久事宿,疑晦多端,其不能準的明白,赫若前日事者,固事理之所必然,豈但臣智慮有所不逮而然也?今於非議之來,唯當默然退伏,不必呶呶自辨,而第秋曹啓目中,所以執爲疑端者,凡有三條件,一則杖數多寡不明也,一則受杖日子未詳也,一則干證諸供變幻不一也。蓋所謂杖數,則自朝始杖,至午而止者,旣載於文案中,而諸人之招,又有不可勝計之語,則顧何必强求其定準於三十·四十之間乎?所謂受杖日子,則屍親趙俊英,自初以爲只記其子之受杖而隕命者,其間爲三十餘日,而不能的記其日時。臣嘗以此,反覆盤詰,或脅之以重刑,或喩之以事理,而卒無所告,屍親之所不能記,而其可責記於干證之人乎?所謂諸供之變幻不一,自是獄情之常,而畢竟則皆已歸一於屍親之所言,其初供之吞吐逕庭,又何必追論乎?至於尹得仁之燒火議送脅捧侤音等事,最爲此獄之大段可疑者,不但秋曹疑之,臣亦疑之,故屢次詰問於其時首吏,而終未得實,則遂乃陳列於査啓之末者,意非偶然,玉府讞奏之後,自當有轉輾盤究之道,此豈爲初査未盡之端,而乃如是臚列耶?大凡攸司覆稟之規,就其査狀中,或有當問而不問,可覈而不覈者,則明陳獄體,請其更査,固無不可,而此則不然,其首尾論列,罔非臣所嘗盤問之緖餘,頗不新奇,又況責臣以循例捧招,求臣以別樣究覈,夫元告所供之外,按事者,又何從而別條成案耶?此則臣固不欲爲之,縱或爲之,必無以服人心,今秋曹所云,臣未知其何說也。雖然,臣忝經法從,當一査事,才識疎諳,不能副委寄之意,誠意淺薄,終末免不信之歸,致煩使命之再擧,卒見査獄之更起,臣何顔面,晏然蹲據於淸朝從班之末,以益人之嗤點乎?玆不得不露章自列,悉暴情實,伏乞聖明,俯賜鑑燭,亟命勘削臣職名,以謝物議,以安微分,不勝幸甚。臣無任云云。
李以濟,伏以臣以草野之蹤,樸陋之質,濫蒙洪造,新忝臺端,而智慮短淺,辭語拙訥,當務之緊緩,時政之得失,不能開陳其梗槪,以補我聖上治化之萬一,居常愧懼,若隕淵谷,而惟其强策駑鈍,奔走先後,以少效涓埃之報者,是臣疇昔之所自期,而宿患左踝之疾,適發於連日感冒之餘,赤暈遍滿,腫毒轉肆,雜試鍼藥,痛勢愈劇,蛙步之間,不能自致,日昨嚴召之下,坐犯違慢之科,而聖度天大,罰止問備,惶隕感慄,措身無地。仍伏念賤疾,源委旣痼,時月之間,差歇難卜,而所帶之職,責務甚重,逆婢査出,誠不可斯須闕啓,守宰署經,有不容時日延拖,則當此才彦林立之日,聖明亦安用此沈痾一賤臣,使霜臺·柏府,久作養病坊耶?疾痛之極,敢控哀籲,伏乞聖慈,亟賜鐫遞,使公務無滯,私分粗安,不勝幸甚。臣於乞免之章,不宜贅及他說,而適有愚賤之見,敢此附陳,惟聖明垂察焉。近來朝綱不嚴,隄防漸弛,一種不逞之徒,雜錯於朝端,而讒誣之言,日登於公車,排軋之習,相續於前後,至於副修撰權斗經之疏而極矣。二字下語之謬悖,諫臣已言之,而其他所論,張皇闔闢,外托討復,內懷敲憾,遣辭陰險,指意叵測,末乃以名拔歲抄,或謂之凶逆餘毒,或謂之尙襲前例,噫,言之無嚴,乃至於是耶?凡此罪犯,旣係收坐,且關名義,則固不當輕易擧論,況此名拔歲抄,亦旣稟定,則乃敢歸之於襲凶逆讒構之科者,其用意擠陷,已極駭惋,而校理姜必慶,掇拾斗經之餘論,極意崇奬,詆斥諫臣,死黨之習,固已可駭,而又敢藉重於庭籲之不設,以售其脅持廷臣之計,滿紙臚列,無非粧撰,至於緩討逆,屈天下忠義之兵等語,白地抑勒,公然擠陷,略無顧忌,惟意所欲,渠若有一分嚴畏朝廷之心,一任跳踉,乃至此耶?噫,當辛丑禍急之日,存亡呼吸,擧國波蕩,幸有數三大臣重臣,奮忠效義,轉危爲安,畢竟七臣忘身殉國之疏出,而聖斷廓然,群凶屛黜,逆節漸露,諸賊伏法,宗社再安,神人胥悅,而此輩,袖手恝然,曾無一言半辭,同聲討罪,且其自中位居宰列者,伈伈低頭於唯諾之時,卒倖獨漏於流竄之中,而朝家之滌蕩舊愆,實出寬大之典,次第收錄,又是在渠之幸,而猶不知止,百般覬覦,乘機躑躅,必欲鑽入,換面迭出,首尾和應,捏合虛無,構成罪案,在廷之臣,皆被其毒鋒,不料淸朝論思之地,有此回譎不正之人。況渠以己巳停籲之徒,安知討逆之當嚴,廷籲之可設,而今乃抗顔吐氣,張目大談,曾不知傍人之嗤笑,其亦可羞也已。臣愚以爲,此等不靖之輩,宜加斥罷,以示懲礪之意焉。抑臣於此,有區區過慮者存焉。夫四凶之於先朝,豈不是寵遇之大臣,而逆節旣露,王法難掩,則聖上之不少容貸者,實循一國公共之嚴議,而今此逆婢情節,其危機禍胎,視諸賊不啻倍蓰,使我殿下,亟允群下之請,出付有司之臣,使一國臣民,曉然知肘腋之間,禍機消滅,則雖有斗經·必慶百千輩,亦安能抵隙闖發,而敢肆其敲撼嘗試之計哉?伏願殿下,亟揮乾斷,夬允群情,出付攸司,明正典刑焉。臣愚衷所激,言不知裁,猥越之誅,誠無所逃,伏惟聖明,恕其狂僭而採擇焉。臣無任云云。
愼後三,伏以臣倖忝科目,猥玷仕路,而性本迂愚,才乏短長,故自經郞署,退伏鄕廬,絶無榮進之意矣。柏府新除,遽及夢寐之外,自天恩綸,遠降莾蒼之中,臣誠何人,獲此異數?其在不俟駕之義,固當竭蹶趨謝,不容少遲,而素有水土之傷,乍觸風寒,輒至添劇,以此病狀,決難抽動,而承命之後,不敢偃臥,扶舁登途,行抵全義地,猝遇風雪,重添寒疾,實無前進之勢,逋慢之罪,已極惶悶,而且念風憲之任,尤爲名器之重,則如臣分微望賤,豈敢承當?臣雖至愚,決不敢冒據。玆將巽牘,敢達宸嚴,伏乞聖慈,俯察微悃,亟賜遞改臣職,俾安愚分,幸甚。臣無任云云。
上在昌德宮。停常參·經筵。
觀象監,夜一更,流星出軫星上,入南方天際,狀如拳,尾長二三尺許,色白。金星犯東井星,火星犯輿鬼星,啓。
大妃殿·中宮殿,藥房問安。答曰,知道。
藥房提調臣李肇,副提調臣李萬選啓曰,伏未審夜來聖體,若何?柴平湯,昨日畢進,而寢膳之節,一向平常乎?今日,卽入診日次,臣等率諸醫,趁早入侍,詳察聖候後,議定湯劑繼進當否宜當。大妃殿調攝之候,夜間復若何?頷下微浮餘痕,已盡消解,寢睡·水刺,亦復常節乎?湯劑停進,已過數日,卽使醫女入診,診察症候後,可以議定進藥當否矣。臣等憂慮未已,敢來問安,竝此仰稟。答曰,知道。無事。寢睡·水刺平常。慈殿症候,寢睡·水刺差勝後,一樣矣。
藥房再啓曰,臣等入診退出後,與諸御醫及儒醫,反復商議,則皆以爲所進柴平湯,依前加入,加進五貼宜當云,此藥卽爲劑入。伏聞醫女入診後來傳之言,大妃殿症候,頷下微浮餘痕,猶未盡消解。諸醫皆以爲前進加味二陳湯,依前加入,加進五貼宜當云。此藥亦爲劑入之意,敢啓。傳曰,知道。
李眞望啓曰,明日常參·經筵,取稟。傳曰,停。
又啓曰,大司憲李世最,執義金始㷜呈辭,掌令李景說在外,掌令朴長潤未肅拜,持平李普昱·金始炯奉命在外,今日以監察茶時之意,敢啓。傳曰,知道。
李萬選啓曰,右承旨李翊漢,今日病不仕進,牌招察任,何如?傳曰,允。
李眞望,以義禁府言啓曰,頒赦事,命下矣。本府時囚罪人及未及拿來,門黜在謫未蒙放身死罪人等,當爲分秩書啓,而判義禁臣柳鳳輝牌招不進。自前次官,例不得擧行,待判義禁出仕後書入之意,敢啓。傳曰,知道。
又啓曰,判義禁柳鳳輝,昨日再違召牌,赦令旣下,尙未擧行,事體極爲未安。更卽牌招,以爲擧行之地,何如?傳曰,允。
李翊漢啓曰,判義禁柳鳳輝,今日又爲違牌,推考傳旨,今方捧入,而情勢雖甚難安,莫重赦令,尙未擧行,事體分義,俱極未安。更卽牌招,何如?傳曰,允。
又以兵曹言啓曰,今四月二十三日,禁衛軍韓斗明稱名人,自敦化門入來,差備門外擊錚,極爲駭愕。令攸司囚禁治罪,同門守門將金益弼,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今日二所監軍宣傳官李桂年,受點之後,稱有物議,偃然在家,無意受牌,故自本曹,累次催促,終不入來。所謂物議,未知其如何,而如是之際,日勢已暮,不得已原單子中付標以入,而莫重監軍,終始稱托之狀,極涉可駭,拿問定罪,何如?傳曰,允。
李眞望啓曰,今四月二十二日,私奴京男稱名人,自矅金門入來,差備門外擊錚,極爲駭愕。令攸司囚禁治罪,同門守門將羅衆星,常時不能禁斷雜人,以致闌入,亦難免其責,推考,何如?傳曰,允。
又以禮曹言啓曰,今以王大妃殿愆候平復之慶,旣已告廟陳賀,頒敎八方矣。設科取人,自是次第應行之事,故取考謄錄,則曾在仁廟朝辛未年,以慈候平復,設行六百別試,孝廟朝庚寅年,以慈候平復,設行庭試,癸巳年,又以慈候平復,設行六百別試,顯廟朝壬寅年,以慈候平復,設行庭試,其餘合慶設科者三次。此則不必擧論,今此慶科,當以別試磨鍊擧行,而諸議皆以爲連値凶荒之餘,別試設行,事勢難便,依庚寅·壬寅兩年例,設行庭試,實合事宜云,故就議于大臣,則大臣之意亦如此。以庭試擇日擧行,何如?傳曰,允。
李翊漢,以御營廳言啓曰,本廳別抄武士·別武士·別破陣·京標下軍春等試才射砲及用劍各技藝賞格,從分數多寡,以本廳所儲木綿面給後,別單書入之意,敢啓。傳曰,知道。
正言朴師悌所啓,請金姓宮人行藥者,卽速摘發,出付攸司,快正王法。措辭見上
又所啓,請還收大靜圍籬安置罪人申銋出陸撤籬之命。措辭見上
請還收遠竄罪人任埅量移之命。措辭見上
又所啓,請還收罪人星樞減死之命,仍前嚴鞫,期於得情。措辭見上
又所啓,綾州牧使金宗衍,癖於麯糵,且多疾病,到任逾年,全廢坐衙,邑民休戚,漫不加意,政治得失,初無可論。哀此峽民,獨有無倅之歎,請綾州牧使金宗衍罷職。
又所啓,侍直趙泰萬,言論詭怪,擧措披猖,觀其所爲,似若托狂自高,而要之,平生,實多可駭之擧。近來桂坊諸僚,使之入參講席,其責比前尤重,則不可以如此之人,廁諸其間,請侍直趙泰萬遞差。答曰,不允。末端兩件事,依啓。
刑曹判書金一鏡疏。原疏見下答曰,省疏具悉。疏辭,令該曹稟處,卿其依疏辭往省焉。
開城留守尹行敎疏。原疏見下答曰,省疏具悉。卿其依疏辭往省焉。
兼司書宋眞明疏。原疏見下答曰,省疏具悉。爾其依疏辭往省焉。
公山閑良尹弼殷疏。原疏見下答曰,省疏具悉。疏辭,令廟堂稟處。
忠淸道進士吳復明等,臨陂幼學高用楫等,全羅道進士鄭鳳徵等,交河幼學安鎭等,前縣監尹東夏等疏。原疏竝見下答曰,省疏具悉。疏辭,令該曹稟處。
金一鏡,伏以臣職事所縻,夙夜磨暇,父母曁生父母丘墓,俱在畿內近京百有餘里之地,省掃久曠,于今四歲。況臣祖父母·曾祖父母之塋,同在一山。念臣辛丑擢亞卿,癸卯陞正卿,國恩罔極,榮賁先壠,焚黃乞暇,在法亦宜。且以公幹言之,臣帶南漢守禦之任,爰及三載,雉堞兵械,一未巡審,瘝闕之憂,固自不細。向於榻前陳白,欲趁北客之回,旋告南城之行,不意慈候違豫,庭班連設,臣子情禮,不敢乍離京輦。今幸天和漸臻,聖孝孚格,東朝溫凊之節,日就康復,臣將以今月念後,出往南漢,自此爲轉向臣先山之計。蓋在是任者,始以巡審而出,終獲省掃而還,第臣丘墓,寄在臣所管之邑,臣敢援以近例,輒復仰請焉。噫,臣於前冬之末,猥暴崩迫私懇,竊有所祈叩於宸聽,祗緣臣誠孝淺薄,辭語拙澁,不能上格慈覆之天,尙靳一字之批。今當焚黃省墓之日,曾祖父母以下諸塋,皆當有恩侈榮輝之盛禮,而獨念臣本生父母之墳,蒿草旣宿,雨露且濡,人子孺慕之悲,怵惕之盛,不覺潸潸沾襟。儻殿下,哀憐而矜恤,考諸古事,參以近例,令該曹就臣前疏,趁速裁稟,不惟臣銜鏤骨髓,欲報無地,抑亦九原遺骸,尙思結草。臣無任云云。
尹行敎,伏以無狀臣愚,猥蒙重寄,冒上辭本,未蒙鐫改,召牌下降,黽勉拜命,遲滯有弊,今將西出矣。臣之赴朝屬耳,不容復陳省掃之請,而臣以孤露餘生,瞻依墳壠,攀松撫柏,以寓朝夕永慕之懷。一赴西都,便隔半千里遠,居留任重,又無歸掃之規,此職未卸之前,一盂飯奠,亦將不得躬親,言念及此,怵然警疚,君恩雖榮,私懷難裁,且寵命新擢,臣父臣母之墓,亦宜有榮告之節,一番來往,不過費了旬餘日子。抱此哀懇,不以一訴,是爲自阻於天地父母之前,玆敢冒死自達,伏乞聖慈,特垂憐察,暫賜恩暇,俾於未辭陛之前,往省父母墳,以伸至情,臣之大願。猥越之罪,死且有餘,伏地煎灼,不知所措。臣無任云云。
宋眞明,伏以臣以貞簡公李穆賜謚事,今方辭陛,發向松都,而念臣篤老偏母,往在臣兄黃海監營任所,臣常係官于朝,睽阻多時,兩地相憶,日夕鬱結。今松都之距海營,一宿可到,若於竣事回時,迤往省候,則不過差遲七八日間耳。況聞臣母,近益尫憊,床褥沈頓,病懷易弱,思見甚切。顧於宿舂之地,未獲暫覲而歸,則臣心恨缺,固不可言,而病母情思,無以少慰。玆將血懇,疾聲仰籲於慈覆之天,顧以微末小臣,奉命未復,徑往寧親,徒循私情之急,未察公法之重,雖竊妄恃敦孝之聖治,而揆分猥越,曷勝惶悚?伏乞聖明,俯賜諒燭,特許恩暇,仍治臣任情直行之罪,以伸至情,以嚴國法,不勝公私竝幸。臣無任云云。
吳復明等,伏以崇儒重道,國家之先務,尊賢尙德,士林之同情。竊惟贈領議政文貞公臣姜柏年,氣質淸明,操履端潔,孝友婣睦之行,得諸天賦,性命窮格之學,不由師資。觀乎治己,則苦節淸修,不移平生之守,言其敎人,則至誠奬掖,多有作成之效,文章德望,實爲朝家之所禮遇,多士之所矜式。自在仁廟朝,久侍經幄,啓沃弘多,歷事孝·顯兩朝,益著忠亮,際遇出常,逮至先朝,以耆舊宿德,禮待優隆,靡間終始,議政之贈,旣出特恩,而淸白之選,亦循公議。在國家崇報之典,固已無歉,而顧士林尊奉之誠,猶有餘憾,則有不得不冒死陳聞者。惟此淸州之地,卽其藏修之所,舊跡尙存,遺風未沫,一路章甫,擧切山仰之懷,創建俎豆之祠,積有年所,而尙未蒙恩額之頒,豈非朝家之欠典,而多士之所缺望乎?臣等玆敢相率裹足,齊聲仰籲於九閽之下,伏願聖明,下臣等此疏於該曹,特加宣額之典,以慰士林之喁望,千萬幸甚。臣等無任云云。
高用楫等,伏以士有至行,沒而冞光,則必有矜式之所,邑有遺愛,久而愈思,則必擧報祀之典。有一於此,國足以尸祝於其地,而況以至行之士,有遺愛於邑者乎?昔我仁廟朝贈吏曹參判趙涑,出宰于臨陂縣,卽臣等之所居之地也。噫,涑之至德淳行,淸名苦節,臣等雖未及親炙於當時,而其深仁厚澤,遺風餘韻,薰然而浹人肌,皎然而照人目。父之所詔,祖之所訓,咸曰,我侯之行,百代師表,侯我之德,沒世難忘。此臣等所以服膺于平昔,而欲擧報祀之典,以爲矜式之所者也。本縣有故副提學臣金絿,故判書臣金集竝享之祠。絿以己卯名賢,謫居于是土,集亦以近代儒賢,作宰於本邑,臣等願以涑,竝列于其祠,玆敢相率而上聞焉。噫,涑之節行道學,此固國人之所誦慕,何待臣等之一二談,請略陳其槪,伏惟聖明,少垂察焉。涑之父曰守倫,嘗遊於先正臣成渾之門,得重內輕外之學矣,涑幼學於其父,趣向之正,操守之篤,蓋有淵源之所自矣。昔在光海之世,守倫罹誣告獄,被淫刑以卒,涑時年十八,憤時昏濁,痛父非命,未嘗對人言笑,不欲自比其身於平人,夏不就涼,冬不居溫,苦心疾懷者,十年如一日。癸亥反正時,與靖社諸臣,協贊謀猷,翊戴眞主,誅鋤奸兇,以伸其志,而事成之日,卽走歸鄕里,若初無所與者,朝廷亦嘉其志,而不强以勳錄焉。孝廟奮發英猷,收拾才俊,知涑之賢,擢置侍從之列,連除進善掌令之職,而竟不就,間或膺外除之命,歷典數邑,淸操益著,嘗曰,吾於癸亥,得一例俸足矣,過此非吾分也。蓋其素志,固有所在,而不專爲辭榮就卑,遺外榮利而已。臣等竊按故判書朴世堂挽涑之詩曰,爲國爲家立大倫,于今于古更無人,辭齊有跡公尤智,鞕楚何心彼未仁。此指涑之協贊義擧,力辭勳名而言也。灑父之冤,則同於伍員,而彼有未仁之譏,功成不居,則同於子房,而此無可尋之迹,詳味其旨,蓋謂涑之處義,高於古人一等也。其末句,又曰,新封四尺維楊墓,去葬名高宇宙身,此非深服之辭乎?先正臣尹宣擧,卽涑之知己友也。其祭文曰,公,賢父之子,所以幼成於家庭者,蓋不失法門遺矩,平生所約於本源者,不出乎規矩繩墨之外,所奮於事業者,無憾於人倫天理之極,卓卓乎不可及也。故應敎臣朴泰輔,亦嘗稱誦涑曰,其爲學也,反躬守約,專用心於內,誠信惻怛,絶無浮驕矜飾之意,至其偉英之氣,超邁之識,往往發於當義之勇,見事之敏,而輒又歛焉含晦,惟恐名譽之或至。又曰,遠而想其風,偉然而不可褻,近而接其容,溫然而無甚異,退而論其德,謙而尊閹而章,味之有餘味,詠之有餘音。觀此數臣之言,則涑之平生行己本末,足可以想見於千載之下,而古所謂廉頑立懦之風,亦不外是矣。雖使世之後也,地之遠也,尙可以聞風而興起,況臣等桑梓之地,卽涑之桐鄕也。其蒲鞕之化,氷蘗之政,藹然於五載莅職之際,士林景其行,小民懷其德,至于今誦慕之不衰,烏可無俎豆藏修之地,上以擧報祀之典,下以得依歸之地也哉?況又因前賢腏食之地,擧今日竝享之典,則又不待費力勞民,而事自辦矣。伏願聖明,察臣等千里叫閽之忱,特許趙涑之竝列於金絿·金集所享之祠,亟令本土守臣,用擧合祀之盛儀,以副一鄕多士之願,千萬幸甚。臣等無任云云。
鄭鳳徵等,伏以,書院之設,厥惟舊矣。國家之表奬賢德在是,士子之尊奉儒先以此,其不輕而重也,較然矣。雖其一善一節之士,造次經過之地,猶且揭虔而尸祝之,罔敢或忽,矧乎碩德名儒,允爲永世之宗師,卜築棲息,尙有居止之遺跡,則尤豈無立祠妥靈之擧,以孤遠邇多士之望耶?臣等伏念,先正臣文敬公尹宣擧,卽先正臣文簡公成渾之外孫,而先正臣文敬公金集之門人也。身當丙子兵燹之日,獨秉尊周攘夷之義,而逮夫喪亂甫平,冠裳已倒,則乃與其兄贈判書臣尹文擧,其友文忠公臣兪棨惠好同歸,隱居於臣等所在錦山郡麻霞山下,臨溪築室,扁以山泉,晦迹養閑,殆近十年,塤箎麗澤,昕夕講劘,而于時尹宣擧子先正臣拯,亦隨以在此,早襲家庭之詩禮,兼資賢師之提誨,後來成德,蓋源於此,而當時之基址宛然,一邑之故老傳誦,至今聞者,莫不以山泉一會,爲儒門稀有之美事,猗歟盛矣哉。舊墟遺躅,沒世之餘徽未泯,後學群蒙,曠代之追仰倍切,故臣等相與積久經營,艱辛鳩聚,已建數間屋祠,欲以四賢臣,竝享於一室,一以寓江漢秋陽之思,一以爲藏修觀感之地,謀諸搢紳卿士,則搢紳卿士,旣共樂聞而勸成之,約于中外章甫,則中外章甫,亦皆聳聽而贊助焉,誠以尹文擧·兪棨高風大節,名蹟茂著,尹宣擧·拯耆德邃學,造詣超卓,播在一國之公誦,厥有俎豆之舊享,而於玆多年僑寓之地,益宜尊尙表章而然也。蓋玆四賢之德美風節,旣如是彪炳,朝野之欽服景慕,又如彼僉同,則豈容臣等之私自崇奉,而不爲之陳章請命也耶?玆敢裹足千里,不避猥越之嫌,齊聲仰籲於紸纊之下,伏乞聖明,俯察臣等肝膈之苦誠,特循擧世公共之僉議,快宣恩額,以賁斯文幸甚。且臣等於家禮源流序跋事,未嘗不慨然憤歎,以爲詳知此書之本末,無如錦山及本道之人也。忍欲一辨天門,以破群言之枉惑,今當建院上聞之日,安敢不擧實以陳乎?尹宣擧,於亂後壬子年間,講學於山泉齋時,與兪棨,遍考禮書本末,作爲家禮源流,而聯床共討,對案互寫,自首篇至于終篇,自大文至于註疏,兩筆相間,不雜他手,其終始講確,專精用工,彼此無間,此蓋臣等一郡親炙之士所嘗目擊而傳說者也。實蹟昭著於寓鄕,冊本尙在於故家,其所共編之狀,若是其灼然,雖有善誣者,有難得以爲言,兪相基之謂其祖獨編,豈非萬萬可痛者乎?其後兩家各藏一本,而宣擧則就其初本修潤,凡四易藁而成之,今作禮家之完書。其書曲折,不過如斯,而彼權尙夏·鄭澔之徒,獨何心膈,乃於序跋之文,肆其悖誣之辭,一則曰蘇·張手段,一則曰付托匪人,詆辱先正臣尹拯,歸之於掠美歸己之域,噫,尙夏,元非學問之士,澔則本來奸毒之人,其言善惡,不足喜怒,若其弁諸卷首,至塵睿覽,則其爲變怪,罔有紀極,其時多士之疏及近臣之奏,畢陳無餘,今不復架疊,而先大王特下備忘,至以不作可也爲敎,極加嚴斥,命火其文,則當初先大王,洞察明辨之聖德,從可知也,而不幸旣火之書,復藏於秘府,士林之抑鬱傷痛,爲如何哉?今我主上殿下,以聖繼聖,凡所以禮儒賢·斥邪誣之道,莫不仰體先朝之本意,率皆次第而擧行,則今於此一事,尙不明降處分,乃使洞陳事實,誣毁先賢之文,至今弁卷,豈非聖明之欠典乎?此臣等所以不避煩猥,相率而齊籲者也。伏願聖上,出付冊子於有司,命取其序跋文字,卽行畀火,使旣沒之儒賢,永雪讒誣之冤焉。臣等無任云云。
安鎭等,伏以自古名臣之大賢,必享萬代之崇祀,而若夫家傳正學,父子竝爲儒宗者,雖有他別享之院,亦必配是子於是父腏食之地,此固事理之所必然,而邦典之所不可已者。如先正臣成渾之配食於其父先正臣守琛之書院,先正臣金集之竝享於其父先正臣長生之書院,此皆兩世一祠,光前賁後,實爲曠世稀覯之美事,斯文莫大之盛擧,亦可見先朝所以表明儒道,興作士氣,特優於父子傳承之地,而有卓越前辟之美也。臣等竊伏念先正臣文成公尹拯,以先正臣文敬公宣擧之子,近承家庭之訓,遠紹李珥·成渾之統,實有繼往開來之功,則其學問之醇正,道德之全備,以臣等蒙瞀之識,有不能形容其萬一,而若乃天德王道,自屋漏達于家邦,和順內積,輝光外徹,至仁純誠,和風惠日,一覩其儀貌,可知其大成之賢,則夫所謂三代人品,百世宗師者,眞可謂不易之論也。第念宣擧俎豆之祠,在於臣等所居之鄕,而配食之儀,闕而不擧,此非聖代之欠典,而士林之所共嗟惜者乎?況又宣擧衣冠之藏,亦在臣鄕,故拯居憂之日,三年廬墓,因爲淹留楸下者,首尾八載有餘,所以環河之士,無不親炙而悅服,如晉城人於程服子矣。及其身與道俱殉之後,秋陽江漢之思,愈久而彌切,非不欲趁時封章,以請竝享之典,而不幸頃者,黨人搆禍,百端媒孽,終使先正父子,抱冤於泉壤,而甚至於必欲毁罷宣擧之祠院,春秋絶官供之享,廟貌撤恩頒之額,臣等吞哀飮恨,不忍見其樑梠者,歷累年如一日矣。何幸今者,天道必復,至冤昭雪,院儀如故,禮遇若初,臣等欽誦鼓舞,如死獲生,始知正學興勸之兆,寔有待於今日也。然則拯之妥侑一院,同享父子,如成渾·金集兩賢故事者,卽其次第事也。臣等玆敢相率前來,仰籲於九閽之下,而伏聞日昨,宰臣陳達于筵中,雖有書院疊設之禁,此則不過從享於已建之書院,其不可以疊設例一串混看也,明矣。伏乞聖明,特令有司,議定竝享之典,使先正臣尹拯,同侑其父先正臣宣擧書院,則豈惟臣等瞻依薰感之有所,實係聖朝尊道崇儒之大關。臣等無任云云。
尹東夏等,伏以臣等,謹按法典有曰,京敎官所敎儒生中及第三人,或生進十人及外方訓導所敎儒生中及第二人,或生進五人以上,竝許啓聞加階,其他私敎官敎訓童蒙多有成就者,亦許錄用,朝家所以持爵賞之柄,而作激勸之資,重敎導之任,而責風動之效者,吁亦至矣。第近來敎官訓導等官,廢而不復,人才成就之責,專歸於私敎,是以私敎中科第鱗疊,則因其門徒之疏陳,輒施加資之恩典者,前後相續。雖以臣等耳目所覩記言之,向在己丑,交河縣監尹植,以其師折衝李世胄門徒中,及第三人,進士五人,奉常寺僉正李行道,以其師前縣監鄭斗平門徒中,及第三人,生進六人,幼學白而章,以其師前正郞趙弘璧門徒中,及第三人,俱上章冀恩,其時掌銓之臣,枚擧陳達於筵中,以爲李世胄等三人,年或八十,或七十,已經顯職,則無他賞典之可施,如此之人,隨其年限,以授壽職,則似爲得宜云云。自上特命加資,此則奬勸之意,兼行於優老之典,孰不欽仰而感歎哉?臣等之師,榮川居生員朴思謹也。敎導後進,成就者甚多,文學之士,彬彬輩出,雖以臣等之不肖,亦得以竊其糟粕,而忝點科第。臣東夏,乙酉式年科及第,臣朴命世,以壬午殿講,直赴同年別試,臣朴思一,以丙寅泮製壯元,直赴丁卯式年殿試,臣朴世廉,丁卯式年進士,臣李光國,乙未式年文科及第,臣朴祥震,癸卯式年文科及第,又其子沃溝縣監崇古,乙酉式年文科及第,前察訪臣敏古,辛卯式年生員,乙未式年文科及第,摠而計之,則及第爲七,生進爲二。父子之間,不可以循例門徒稱,臣崇古·臣敏古,姑舍,而論他人之得蒙奬掖,而掛名科榜者,及第尙至五人之多,進士亦有一人,京輦之下,人才府庫之地,一師門之五六人占科,且云稀覯,伏況遐遠之鄕,得此多數之科第,豈易哉?臣等聞,人生於三,事之如一。臣等徒竊科名,不足比數,而惟是區區爲師之心,無所不至。臣等之師,今年七十有二,誠恐一朝溘然,不得蒙例有之恩賞,則千古至恨,無地可洩。玆敢相率封章於九閽之下,極知僭越之罪,實無所逃,而若其所陳之事,非出格外。伏願天地父母,特加矜憐,下臣等此疏於該曹,使之依己丑已行之例,而施行焉。臣等無任云云。
雍正二年甲辰四月二十三日巳時,上御熙政堂。藥房入診入侍時,提調李肇,副提調李萬選,記事官林光弼,編修官安瑞羽,記事官尹尙白,醫官方震夔·許坫·白興銓·玄悌綱·許信,儒醫,任瑞鳳·李溟。
肇進伏曰,日氣尙未和暖,氣候,若何?上曰,無事矣。肇曰,大妃殿停藥已數日,昨日醫女,亦未入診,卽今氣候,若何?上曰,一樣矣。肇曰,王世弟昨日勞動之後,氣候,若何?上曰,無事矣。肇曰,令醫官診察,何如?上曰,依爲之。震夔曰,脈候少沈而數矣。坫曰,脈候沈,而右手三部頗數矣。興銓曰,左右脈候,洪而帶緩,甚爲和平矣。悌綱曰,脈候左三部沈,而右三部沈中帶數矣。信曰,左右脈度,沈而帶數,右邊寸關脈,似洪大矣。瑞鳳曰,脈候和緩,度數適中,而右寸脈似高矣。溟曰,左右脈候沈穩,與前一樣矣。肇曰,近日腹中,有渴氣乎?或有熱候乎?上曰,無之矣。肇曰,藥房批辭,以湯劑連進爲敎,連爲進御乎?上曰,進御矣。萬選曰,進藥已十貼,有效與否,分明下敎,是臣所望。上曰,無之矣。肇曰,寢膳之節,四五日內一樣乎?上曰,一樣矣。肇曰,進藥後腹中安穩乎?上曰,唯。肇曰,都提調李光佐,强疾供仕,今則症勢愈劇,不得入來矣。萬選曰,今世旣無名醫,而症候亦未能詳知,湯劑進御,前後甚多,某藥有效與否,分明下敎然後,可以議定繼進之藥,惶恐更達矣。肇曰,南極丹進御時,以有效下敎,今亦有效乎?上曰,無之矣。萬選曰,臣僚章疏,連爲下批,臣實欽仰,而其中日子已久,遷職者或有之。除言事疏外,已遷他職者,疏本無批答,還給似好矣。上無發落。諸臣,以次退出。
上在昌德宮。停常參·經筵。
李翊漢啓曰,明日常參·經筵,取稟。傳曰,停。
李眞望,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,今日入直內三廳武兼禁軍及軍兵等,中日習射事,標信,命下矣。停朝市相値,不得爲之之意,敢啓。傳曰,知道。
李眞望啓曰,大司憲李世最,掌令朴長潤,校理朴弼夔,正言具命奎·朴師悌,修撰任珖,副修撰趙鎭禧,來詣請對矣。傳曰,引見。
事變假注書徐命彬病,代以鄭道殷爲假注書。
李翊漢啓曰,兵曹參議沈珙,掃墳呈辭單子中,不書年月,還出給事,命下矣。奏御文字,不謹致察,沈珙推考,臣亦不能覺察,惶恐待罪之意,敢啓。傳曰,勿推,勿待罪。
右議政李光佐箚曰,伏以臣病生下焦,瘇爛痛苦,殆不可當見差太廟享官,而不但登降將事之難,醜陋之疾,不敢入廟內,終不免臨時變通,惶悚之極,只俟大何。宜卽陳箚請譴,而昨日是大庭陳賀,今日又是慈殿議藥及聖躬入診議藥日次,此時不敢引入,忍死作力,僅參賀班,投宿闕下,以爲曉入診候之計矣。行步拜跪,磨戞撼觸之餘,病處大段添傷,症狀十分苦劇,達夜狂叫,寸步不能運,今日問安及入診,竝不得入參,臣罪至此,萬殞何贖?伏乞聖慈,天地父母,曲賜諒察,亟命遞臣之職,治臣之罪,俾得少安於私心,仍俾專意調息,免於顚踣,不勝至幸。取進止。答曰,省箚具悉卿懇。卿之疾病,如是彌留,慮念曷已?須體至意,安心勿辭,從容論道,用副至望。仍傳曰,遣史官傳諭,遣御醫看病。
右副承旨洪重禹疏曰,伏以臣頃與諸僚,聨章請罪,不意聖度天大,批旨溫諄,含恩畏義,不得不冒出,而實無因仍蹲據之勢,適値僚員不齊,連日持被,宿患諸症,一倍添苦。又於脫直之路,冒雨添濕,肢節如束,寒熱交作,還家頹臥,氣息奄奄,昨今召牌荐降,而病勢有加而無減,殘骸欲起而還仆,坐犯逋慢,期被嚴誅,只推之恩,輒出格外,病裏惶悚,如添一病。顧此所患,源委旣痼,觸傷非細,旬月之內,決難差復,而夙夜之地,不容暫曠,玆敢冒死哀籲。伏乞聖明,俯賜矜察,亟許遞改,仍治臣積傲之罪,以安私分,以肅朝綱,不勝萬幸。且臣有區區所懷,竊欲仰陳,而會緣情勢之難安,未暇他及,今始附列焉。伏聞日昨筵中,筵臣以書院之弊,有所陳達,其言亦多有見,而末乃提及先正臣許穆書院疊設事,至曰,新頒恩額,事極濫猥,自夫論議岐貳,各有宗仰,則固難望其一辭尊慕,而遣辭之際,太無顧籍,許穆以先朝禮遇之臣,名德俱完,士論已定,雖異議之人,未嘗遽加輕侮,而今忽如是者何哉?況其院額旣頒,斯文有光,到今還撤,殊非尙賢崇儒之意,伏願還寢撤額之命,以幸儒宮,臣無任戰灼祈懇之至,謹昧死以聞。
右承旨權以鎭疏曰,伏以臣伏蒙恩暇,歸省丘墓,來到未二日,承宣新命,追及於鄕廬,惶隕感激,罔知攸措。臣五月趁國祥,以刑曹參議,入京供仕,八月以禮曹參議,奉命修德安陵,纔復命,卽尋歸路,旅宦殆四五朔,道途亦二千餘里,素患濕痰之病,轉劇於客次行役之餘,頭腹眩痛,四肢萎厥,負席涔涔,不能自振,旬月之間,決無自力趨命之勢,逋慢之罪,合伏誅何,瞻望雲天,祗有涕淚。近來國家多事,出納之地,不可一日闕一人,伏乞聖明,亟命遞改,以便公私,千萬幸甚。臣退伏草野,方且言病乞遞,則理不敢有所論列,而近臣奉命歸白四方異聞者,所以開聰明廣忠益,而亦事體然也。臣忝辱侍從,疾病沈痼,無以得近天陛,有所陳白,而區區之忠,無以自達,敢於辭免之章,有以附陳,臣罪萬死。臣自關北,歷關東達畿甸,自京師歸湖西,田野無非飢荒,小民已多狼狽,加以盜賊滿山,劫掠或在白晝,臣所歷見,不過千有餘里,聞八方亦多如此,土崩之憂,寔在朝夕,正君臣上下奉漏沃焦之是急,不宜悠悠泛泛,玩愒而度日也。臣過關北,則百姓以臣爲近臣奉使者,十百爲群,塡擁馬首,束秸握穗,號旱訴荒,乞寬其賦稅,臣聞關北田稅上納者,至些,餘皆捧留本邑,則紓縮當在守令,而或者畏簡書,不得有所寬假推移耶?自朝廷,亦當有命令,使之不爲盡取,以待來年之豐也。關東之民,困於逐朔進上,所供者皆零鎻不緊,不足爲有無,而百姓以此流散,以其爲享上之物,不敢有變通者,豈古人請罷御供蚶蛤之義也?殿下若知此碎鎻飮食之病吾民,則雖八珍之美,必將投箸而不進,特殿下深居九重,不深知之耳。至於嶺東鰱魚之薦,旣先薦其關北所供,則後來者多不用之物,而百姓,斂錢以買而封進,有以此賣鼎號泣者,亦當議其變通,或寬其月限,以除窮民一分之弊也。三南之飢荒,近古所無,朝家之許給全災九分災,乃所以恤民,而大川之灌漑者,固有所收,此特百分之一耳。滿野荒蕪,全無可獲,而災目旣少,災處則多,低仰之間,分別甚難,去取之際,吏緣爲奸,而小民之貧者,奸胥又不肯減給,以充其所盜,富民之實數,則災處勢不能遍減,實處反入吏手,富者納賂而免索,貧民出稅於荒田,惠澤下壅,怨謗上流,固今日州縣之極弊,而將救此弊,亦非一朝一夕出一令改一法之所能救藥,明政刑而立紀綱,使守令畏國,吏胥畏官,方可祛此弊,而紀綱亦非一政一令之所可立,黜陟服人,政刑當理,積以歲月,方可見效,而生民困窮,今在目前,其勢固不能俟其如此,亟命有司,加給水田七八分災及旱田災,以爲收慰民心之計,以答天譴。臣見關東之嶺西,大抵皆田,而飢荒亦甚,不給田災,民不蒙一分之惠矣。天下之患,皆生於不恕,上下相防,互憂見欺,故情不孚而怨生焉。勿憂見欺於官吏,但憂惠澤之不究小民,勿患入之不豐,而但患出之不節,則今日國計,雖甚哀痛,上自上躬所御宮禁所進及國家日用,稍可節損者,及貢物之給都民者,隨歲豐儉,以時低仰,量其歲之所入而爲之出,則不患其不能支吾矣。亂臣賊子,何代無之,未有若今日之兇逆,經營布置,踰二十年,兇謀慘計,蚓盤蛇結,無術不施,無人不締,聖躬之得有今日,固天地宗社默佑之德,而先王止慈之仁,燭幽之明,冠冕百王,歷萬古而獨盛也。詩曰長我育我,顧我復我,哀哀父母,生我劬勞,父母之於子,孰不劬勞?而先王之盛德至仁,豈特劬勞而已。欲報之德,昊天罔極云者,眞歇後語也。帝王之孝,與衆庶不同,只國祚靈長,宗廟血食,乃爲孝耳。方今邦本日瘁,國勢日危,殿下惕然反顧,丙枕何以爲安,當今之遑遑汲汲,只在於懷保小民,奠安國勢,而此不能徒致,必先致力於心術之微,念慮之際,日夜之中,常操持此心,勿令有天飛淵墊之病,湛然虛明,則此所謂中,而天下之大本也。念慮之發,常欲其和適,勿令有暴急遲緩之失者,亦天下之達道,而物至則思,事成則思,思之又思,勿少放過,倦事則思其倦事之爲病,厭人則思其厭人之爲病,古人所謂欲治其病之心,便是治其病之藥。伏乞聖明,試以此用力,而經筵召對,所以親接士大夫,而維持此心之一事也,雖曰文具,亦不可不行也。臺啓從違之間,可見聖意之所在,而亦足以辦事,此正天道不言,而品物咸亨者。然春風發榮,夏雨茁物,亦有殷殷其雷,轟轟其霆,則群黎下民,咸知仁澤,婦人孺子,亦知可畏,天猶如此,況於人乎?凡於政令刑獄之間,宜渙發玉音,明賜判析,法所不容者,不必靳惜,情有可恕者,亦宜明曉,使臣民誦德音,而仰明敎,擧知刑賞一出於君上然後,君勢可尊,人心可服。殿下所修者,心身言語之間,而馴致其效,可使四方風動,國勢尊安,此固古人之陳談,而未必非今日之急務也。臣雖忝侍從,愚陋最甚,於世事,茫然不通曉,雖嘗從仕朝列四三歲,終是鄕曲間窶人耳。於朝政國體,亦未知如何,而目見鄕里之間,民生日困,百戶之村,今不滿十家,而狼狽流離,猶未已也。盜賊肆行,劫掠無時,而莫之能禁也。天又亢旱,自昨年而今歲,夏旣甚矣,到秋猶然,明年之來牟,又無其望,而懷保之策,茫無津涯,紀綱日壞,風俗日敗,又不知國將稅駕於何地。言念國事,中夜流涕,愚無知識,不知所以爲計,而猶欲九重之明,照此逃亡屋耳,其情亦慼矣。伏乞聖明,試垂察焉,臣無任瞻天望日祈懇屛營之至,謹昧死以聞。
吏曹參判金一鏡疏曰,伏以逆者,天下之極惡,而人類之窮兇也。若其行兇肆惡,不一其謀,夜半懷刃,有若魯之鍾巫,食中置毒,有若漢之冀·顯,乘喪矯制,有若秦之斯·高,謀劃陰秘,情節兇慘,苟有一分人心者,莫不欲戮殘魄斬朽骨於千載之下矣。雖然,斯·高未有冀·顯之惡,冀·顯亦未有鍾巫之犯,通萬古之逆,泝以計之,則未有若今日逆黨之窮兇極惡也。嗚呼,賊臣頤命·昌集之徒,心懷異圖,手握國柄,醞釀禍機,三十餘祀,子姓姻黨,鬻權賣勢,妖人劍客,出沒門墻,紅袖黃門,結爲心腹,動靜密伺於內間,威福擅弄於中外,兇謀逆節,隨事輒露,臺章之所以論列者,亦皆有徵,矧今變書上聞,逆豎就鞫,其所以聚會排布,約誓成於血黨,賄賂行於密地,夤緣蹊徑,潛圖不軌者,苟非頤命·昌集子姪若孫,率皆姻親門客,兇言賊謀,狼藉文案,伏想聖明,業已照燭無餘矣。噫,殿下博觀前牒,人臣之罪有如是者,而厥或免身首異處者乎?嗚呼,向日之事,尙忍言哉?陰嗾賊復,先試射日之謀,顯投兇章,終售滔天之惡,擧國臣民,沐浴請討,合司之論,今至五閱月矣。頃日筵中,臣略以三手餘謀,流而爲四兇,有所仰達者,斯誠徹上徹下之言也。凡我爲殿下臣子者,孰不切齒腐心,思欲食肉寢皮也?今日國家無法則已,若果有法,頤命·昌集,安敢戴其頭而一日假息於天地之間也?日昨,兩司之臣,竭誠陳籲於前席,必以亟正王法爲請者,夫豈臺閣上峻截之論而已也?抑復縉紳通共之議,士林齊憤之言,萬口一辭。雖至閭巷匹夫匹婦,皆曰可斬,實擧國億兆之輿論也。然,其頤命·昌集之請勘,微有異同,必欲拿致輦下而後行法者,有所不然,夫掌中之書,推戴之說,獨係於頤命也。故擬律似有差等,而昨年聨箚,逆節竝著,今日鞫獄,子支俱逮,牽連締合,一二二一,頤命·昌集,同爲首惡,前後罪狀,必誅罔赦,其爲逆則均,特以獄情之淺深輕重,分別其間,上下其律,誠可謂失之大體,況衆證旣成,厥罪孔彰,初旣無更問之端,又何有可覈之情?急遣金吾郞,敬奉傳旨,行到所遇之地,卽令莅斬兩賊,揆諸法理,允爲得當。目今國家,殆同草創,人心尙多憂懼,安知逆望之外,復有劇賊,潛伏肘掖,逆魁至京,凶焰倐熾,不測陰謀,靡有所屆也哉?臣恐大臣臺臣,慮忽於斯,爭其些小曲折,而實不悟宗社之一日可憂者,惟在兩賊之一日不誅也。噫,臺啓允下之後,二大臣,乃以按問窮覈,遲晩取招爲請,以外面觀之,兇逆之不及輸情,直施正刑,似違於法意。此誠有不然者,必誅之罪,可斬之惡,臣旣列數於前,是則國人之公誦,事情之著見者,不待自服而可知。若以渠輩平日所忝之位言之,名曰大臣,拷掠之刑,法例有拘,平問之下,輸情決難,未知大臣,思及乎此哉?臣恐大臣,不曾審量,而有所輕發也。至於在藥院不必知之語,亦恐駟不及也。噫,元惡大憝,指揮呼吸,千里應於頃刻,萬人趨於眉睫,禁中一步地,豈可爲不知之證也?臣隨大臣,累日參鞫,慈祥愷悌,常有不忍人之心,筵奏一着,亦出於君子平恕之道,而第念爲君父危虞之慮,有不得不深,治亂賊兇猾之道,亦不得不嚴。伏乞聖上,亟降明旨,遄行天討,無所撓惑焉。臣旣職忝王府,憂深社稷,爲殿下陳之,惟殿下,少垂察焉,臣無任隕越惶怖之至,謹昧死以聞。
慶尙道進士李德標·安重恒·河瑞龍,生員孫景杰·李麟至·孫碩寬·權鼎老·李秀時·丁道大·高師聖·李時雨,幼學洪聖益·南鼎夏·李時至·李宗仁·金百齡·權鳳至·權鳳擧·高師健·金重國·金奎齡·金夢齡·權宇標·權重標·孫翼龍·李震英·李宏至·徐愈泰·鄭之鉉·都萬恒·盧啓東·鄭泰世·趙世璉·閔師聖·鄭斗世·朴光世·金涑·盧啓夏·金宇望·金希壽·黃聖耉·金宇樑·黃元耉·黃益耉·宋建基·鄭嶪·田永昌·田德昌·田有成·李汝埴·李汝均·高命說·金漢星·宋榮基·宋相基·宋裕基·宋漢基·宋纘基·金南粹·金南紀·金在兼·金漙采·田載萬·田時潝·黃泰耉·黃震耉·金在鼎·田以成·田夏成·崔斗樞·金汝鐸·金南鼎·朴聖錫·朴重郁·朴聖時·朴重胤·高重華·崔愈·吉尙玄·文聖郁,生員鄭震瑞,幼學崔懋·崔憲·朴震奎·文聖伯·李大年·金溟壽·朴重來·文聖翊·金周爕·崔㦂·崔慱·金龍壽·朴重孝·崔壽頤·崔憲·崔慜·金麟壽·吉埰·鄭益瑞·金鼎台·金龜壽·李燾·崔慇·吉垕·金鼎和·朴重經·崔慹·申德濬·申德河·李敏孝·李煦·金極壽·吉壕·朴震杰·文聖集·崔恕·李溫·朴震休·黃碩耉·李命大·孫希曾·金世鐄·金鐩·朴弘德·吉基·申德瀜·朴震晟·崔·崔怘·鄭復瑞·李大郁·李斗精·安處明·洪命九·李梯·李諧·趙碩徽·李再吉·趙英得·安震和·鄭亨來·趙時璸·柳馣·趙澤·趙札·趙碩命·安培·安是止·趙榏·李挺基·李仁宅·李慶培·姜世福·趙杓·李泰然·趙景桓·李命培·成永祿·李克培·李裕錫·趙景枓·趙·李楫·李粹然·李永培·趙景楗·趙宗垕·安處謙·李益培·趙景松·趙景采·李元培·黃道翼·李壽恒·安壆·安增·趙集·金萬錫·趙泰成·李聖培·李倚望·安命徵·李壽豪·洪命海·趙椱·李裕慶·李壽賢·趙碩彰·河世麟·成晩·鄭希周·許範·金世甲·鄭再周·鄭繼周·鄭應周·南國明·姜載晩·韓寀錫·韓相琦·李德明·韓伯琦·李學明·韓伯愈·鄭延禎·韓伯休·李文明·金重器·李世根·李台老·曺善徵·李台相·許惲·鄭麒瑞·李世弼·李世基·李世範·曺世徵·李世膺·許銓·許鈺·李天祿·李天根·鄭再恒·姜載東·姜泰齊·鄭林起·李弼興·金聖始·鄭再益·柳琳·李漢英·曺翼震·鄭贊周·李德新·郭翼之·文應弼·文應井·文應台·鄭宗周·黃繡華·李德蕃·鄭世采·李應辰·成載漢·李德潤·裵胤吉·李漢白·鄭弘老·李德恒·李德一·李大一·成鵬齡·河采龍·李東白·李德懋·成夏集·李漢禎·成載勣·文以榮·文以龍·成處善·成載寬·李垕·姜瑞·姜天佑·李滿肇·柳潭·柳淵·姜昌遇·林世胄·河洪·河漢經·鄭昌履·河漢周·姜澂·姜瀷·郭榮之·河大崙·郭泰之·曺桂·姜始甲·姜始熙·鄭相惠·郭基大·姜始齊·姜始興·金處三·金柱乾·姜載渭·金柱兌·李德培·李俶·鄭一雄·朴弼成·朴弼明·成晩點·鄭采周·河潤碩·河潤寬·河潤達·鄭德瑞·河潤身·河潤洙·河潤采·河潤時·姜汝璜·姜太運·河潤垕·河潤潝·河潤益·姜台彬·河應瑞·河應晉·河應期·河應崙·河應休·鄭聖瑞·河潤朝·河潤遠·河應大·尹起平·河應龜·張大安·朴弘迪·河應禹·河應觀·河應世·孫仁後·申·柳復起·河應崑·河龍錫·河圖錫·河命龍·河見龍·河翼龍·河棹·崔大垕·崔載垕·崔崙垕·崔以垕·朴弘義·鄭經周·李光復·河潤章·鄭來昌·河潤熙·河潤明·河應漢·河潤一·姜始雄·李昌世·河世龜·河世龍·裵胤昌·河世圖·河世溥·河世文·趙昌運·河必淸·河益淸·河胤淸·崔載天·河德徽·河大源·朴東秀·孫有曾·崔柱廈·崔柱泰·河德昌·崔柱元·河大晉·河大觀·柳完基·金壽甲·李昌道·成處義·金周甲·金震甲·孫在龍·鄭世鵬·鄭光周·鄭世龜·李佖·李佶·孫有賢·姜始孟·孫有胄·孫有正·梁德普·孫見龍·梁德祖·梁大徵·金元甲·李鼎吉·成晩熻·趙元賓·成處大·崔興奎·李彦慶·崔致中·鄭道泰·鄭道恒·河鋼·鄭道復·曺繼殷·李漢新·柳文瑞·李崇·柳文起·柳鳳林·曺善徽·李徵·金弘甲·金重甲·成夏錫·成虎錫·孫繼龍·成晩·成晩熤·安命升·河喜淸·鄭震雄·梁漢奎·權以華·權以恒·鄭奎瑞·孫有龍·崔柱邦·姜載昌·柳羲明·鄭大邦·孫慶龍·孫必雄·河·河世浄·孫萬有·鄭龍甲·文以燁·文以寬·文以大·文以復·河潤夏·韓箕錫·趙希程·趙希閔·南益圭·南國薰·趙希晢·南國相·鄭栻·鄭相采·鄭相天·文命迪·周南仲·金慶址·李葵·金珏·李華·金昌夏·李世蕃·姜趾殷·朴明軾·金以鳴·周命賢·姜世殷·金致鳴·金鈒·劉昌國·金奎·朴泰迪·金昌祐·劉應玄·朴玄文·文宇甲·朴光文·周南格·李楷·周鳳祥·姜文遇·金休鳴·朴兼文·劉藎國·金昌祚·金宇鳴·李楚叟·文翼瑞·鄭壽仁·鄭德仁·柳聃壽·文時裕·李聃叟·鄭洪猷·李慶始·姜孝殷·朴致文·李關叟·姜挺殷·李達叟·朴宗文·李重元·李挺華·姜晩殷·李重燁·朴而文·朴明羲·朴始文·姜奉殷·文時緯·姜命老·姜德殷·曹漢佐·曹錫佐·曹鼎佐·曺衡佐·曹匡佐·曺景佐·文舜瑞·文時大·文時學·金八垠·金昌祐·周崈·鄭洪載·文命益·徐泰望·徐興望·徐昌利·周命荃·周贇甲·文世龜·文世龍·申潝·李萬禎·薛萬泰·薛萬最·薛萬華·成以亨·李重甲·李重煥·李世彬·裵一彬·裵挺世·裵績·裵贇世·徐元泰·徐元顯·裵胤世·文井瑞·文任垕·文宇赫·文宇徵·李泰臨·李泰謙·李泰震·李宗大·李昌大·李始大·李命大·李成大·李義大·李挺大·文世彬·朴升遠·柳彭壽·鄭道明·申以欽·申以允·鄭道宗·徐封利·李杭·申淀·朴瑞雨·朴奎章·朴慶文·鄭天禧·姜紹殷·朴顯文·姜肇殷·鄭天祺·朴岐文·朴彭文·權儹·權希壽·李允祥·朴而章·權倫·安重恒·李允幸·權重世·朴東初·權希震·李興·李文苾·朴東赫·朴道經·鄭是華·朴瑞麟·韓箕憲·朴鳳朝·金爾萬·朴處儉·安重泰·權墉·朴重儉·辛益道·朴崇儉·辛以道·金命錫·辛恒道·權鍵·權彭老·申㷞·權馹老·李樀·李五兼·權鼎老·安命喆·李學兼·李堉·李益兼·金成胤·太應井·太應星·金聲遠·李齊恒·申景瑞·孫有龍·李齊膺·朴希龍·張大紀·宋翼龍·張大奎·李華國·李之龍·李經國·李光國·宋翼鵬·朴恒道·朴喜泰·金仁萬·金珽·林處大·金濟萬·李齊翼·權希侃·許墀·權景轍·李允中·潘涵·鄭周賢·金用鍵·張大杰·張宗錫·金昌世·金爾甲·張宗閔·權鳳瑞·權鳳時·權重鉉·權鳳周·張昌杰·宋昶·權重朝·金景溫·金景漸·權·金光天·李孝天·南以明·南國禎·趙泰陽·金瑞駿·金瑞麒·金瑞萬·權運恒·柳楊鉉·柳泰鉉·權逵·金是鎰·鄭大年·李昕·朴弼豪·朴弼裕·朴鐔·權處重·金碩欽·金瑞河·鄭泰東·鄭宜采·鄭宜相·鄭宜集·李孝發·柳聖師·柳泳·李景元·李景翼·金瑞國·金命耉·金瑞集·金起宙·金棐·權鍵·金瑞華·權運鼎·權忭·權德運·朴大昌·琴尙調·鄭光先·李孝元·玉振鳳·玉振龍·權世裕·南嶨·金鼎瑞·鄭泰徽·權密·朴聖根·李·柳達和·李益馦·李元和·金鎔·權大興·權東說·權應三·李台佐·李台石·李台衡·金可商·鄭宜㦿·鄭宜揵·權翯·權斗鎭·金季濂·李天煥·禹汝天·李拱辰·李元綱·權德章·權台震·朴弼敎·朴弼基·安就三·安宅駿·安復駿·安聲駿·權啓說·鄭奎年·鄭宜枋·金瑞馹·金泳·金鍜·金光潤·金秉·金命老·朴挺漢·朴昌漢·禹鼎漢·禹鼎鉉·鄭宜榏·李克馦·柳光濂·柳泰齊·柳台齊·金柱河·金世鋏·南英秀·金再欽·金汝楫·金用河·金相東·金福河·柳夏疇·柳鼎和·權世涵·朴弼規·李東亮·李東鍵·禹汝諧·鄭泰國·金鐔·金遂泰·金楫河·金受河·金達行·趙宗瑞·金岱重·柳錫昌·李東馨·琴慶雲·李昌義·李光義·李獻煥·李得培·權正時·權正臣·權蔥·裵斗光·黃載文·金宓河·金厚重·金胤重·金汝柱·洪載大·柳光泗·具元昌·權景欽·禹纘疇·姜聖基·吳夢參·閔斗杓·李彦基·閔彦天·裵命三·李彦奎·吳夢珪·姜垕基·禹文徵·裵命瑞·李元相·姜重望·禹賢徵·姜益望·裵晉休·姜周望·吳夢翼·姜再望·鄭文粲·吳必煒·李時元·閔善道·吳夢斗·吳夢星·李漢翼·李挺玧·裵尙褧·吳必泰·吳必仁·禹以疇·禹洪疇·吳必謙·禹任疇·李彦垕·朴思一·梁夢說·陳聖一·李達章·陳應謙·陳·兪命夔·陳·楊鳳來·陳塾·金履元·陳壆·金履安·申重兌·陳陞·兪命龍·陳垕·金履規·張琥·金履端·李莕·李楳·陳圭·金琦·權載矩·金履貞·金瑎·金昌鉉·金璉·金璘·丁南燠·張是浹·李蕙·鄭錫昌·李基華·金萬㝡·李基采·金挺泗·李基夏·李命麟·鄭世亨·李命遇·鄭世弘·金琦·權重恒·權·金重采·權恜·權重星·金重器·申礥·申補天·李億·李廷秀·申樂天·權希復·李文蓍·李震翊·金世䤴·權希準·李敏培·李文華·李儀·權希達·權希遠·李儁·權·李弘緖·李秀天·鄭雲桂·許玧·邊有達·權䡯·金重鎰·金世鈨·朴東暹·朴希濂·金嶻·朴景憲·朴成泰·南至·金昌大·李泰齊·權琓·孫昌胤·權·丁志一·孫孟專·李聖錫·丁志遠·權愌·林龍澤·朴世鍵·權重稱·權希運·金益顯·金雲望·朴東憲·朴東彦·申必天·趙袿·趙喜堂·趙希曾·朴敬五·趙鏜·趙是大·吳學山·趙壽台·吳學閔·趙信圭·南五明·宋履貞·鄭錫三·趙喜采·趙亨道·琴鳴夏·吳學泰·趙喜謙·趙希孟·南泰明·鄭碤·趙漢璧·趙壽奎·吳學川·孫景復·朱應夏·趙褘·趙鋼·尹昌殷·趙弘道·權萬大·李東謙·趙鋏·趙希程·趙完璧·趙復圭·吳學臨·吳學涵·鄭鍚五·趙和璧·趙伯圭·趙瑾·趙瑢·吳泰昌·金始鏜·金東運·趙喜泰·趙錫佐·朴惇五·鄭磤·趙舜圭·吳致大·吳學仲·孫景綽·吳受大·吳學智·趙喜望·趙喜濟·趙壽錫·趙錫胤·鄭錫洪·趙瑞圭·朴成五·朱用夏·趙稚圭·趙恒道·琴重夏·趙希濂·具聃壽·具象三·趙是振·趙凝道·南始爕·趙錫輔·吳始大·吳載大·趙執圭·權昌遠·趙錫儀·權昌運·鄭國賢·許乘·許采·許衷·許秀·安學參·柳述·許至·曺復鱗·柳遇·安禹昌·曺爾楗·許徽·全以行·曺甲齡·李遇夏·許垕·許堥·全命彬·安壽昌·許薰·孫三錫·權慶世·安漢宗·朴師道·孫碩寬·朴思泰·李宜恒·權慶命·李之復·李宜龍·孫任大·李宜協·李宜濟·李休運·孫必承·朴修敏·孫致大·李之迪·權慶後·曺夏瑋·李之鼎·李宜明·李載胤·李之運·孫必榮·孫昌大·李會運·蔣善·曺夏璛·孫碩範·孫萬來·朴龍翰·曺夏珏·朴增絢·孫聖尹·李宜恬·曺夏璉·李宜性·李之恒·孫壽民·朴增曄·安命恒·安汝仁·朴增絅·李之遂·安命欽·柳德林·李昌膺·孫喜大·李宜皖·都啓興·李溟運·孫基大·孫壽賢·李燾·李厚培·柳龜瑞·李碩觀·崔達觀·安宗賢·權得宜·李德初·李陽初·李慶初·權錫中·權錫規·黃應千·黃至淸·金遇義·金晉三·金世錫·鄭元觀·李重煜·李彭年·李舜年·金光錫·崔慶來·崔達時·李夔·崔以復·李憲軾·李莢·崔達經·李國賢·權漢龍·孫曾杰·權渤·權發·金翼龍·金瑞龍·孫是著·孫瞻杰·孫是㰒·孫命千·李承中·李稱中·李任中·李頤中·李正中·李矩中·李舜中·孫聖杰·李恢中·李懋中·吳命夔·李憲周·李憲朝·李憲天·李憲輅·李基禎·李基胄·李基稷·尹弘道·李基瑞·嚴以寅·嚴以溫·嚴以和·朴之欽·朴之鋿·金夏成·郭東佑·郭龜朝·金夏鎭·金繼憲·嚴繼光·嚴以寬·裵尙祐·嚴孝光·金萬輝·金萬浻·金萬雄·金萬玉·金孝昌·金孝傳·金孝一·郭鎭朝·金萬成·裵尙祉·裵尙禎·裵尙祿·裵尙禮·金夏珩·金聖天·成溥·成燁寅·朴泰迪·朴世稱·朴世采·金萬秋·羅學道·鄭時英·金夏九·宋斗心·朴就夏·朴雲碩·鄭之俶·金世環·李星老·吳三傑·朴亨漢·李東馥·朴桂秀·朴尙信·金聲輝·朴燁·宋洙·李東馨·朴由漢·朴信夏·朴敏聖·朴敏求·金就鎔·朴受繪·金世麟·金世珏·金聲弼·李爛·朴宗漢·朴敏載·朴敏賢·朴敏道·朴東漢·李東烱·李鶴齡·趙㞳·李松齡·閔儞·趙岍·徐漢儁·閔侙·申德徵·趙瑞·金夏明·申邦重·金益鍊·趙嵄·李萬擧·許浻·李元圭·文最明·尹莘鳴·宋壽徵·洪世亨·鄭熙佐·鄭鶴齡·李萬夏·尹大鳴·李元榮·李元時·鄭熙文·宋麟徵·朴壽崙·林鳳賀·尹世鳴·尹殷鳴·李景翰·朴涵·鄭熙武·宋耉徵·李垕一·林鳳止·林鳳世·宋龍徵·鄭世亨·許潝·鄭熙尙·宋光心·鄭鵬齡·李垕甲·林道棊·宋商徵·尹宗周·曺炫·鄭橚·李垕光·鄭祥·尹宗宇·宋儒徵·李垕宗·林世基·尹宗道·許濂·許榘·林鳳來·朴壽天·林益基·宋文徵·尹相鳴·愼時翊·林相基·曺煜·鄭格·鄭夢老·鄭世麒·文命大·宋聖徵·李垕迪·許鏶·文命世·許漸·鄭世益·宋應徵·許槳·朴壽岐·李垕謙·尹櫶·宋台徵·尹宗垕·文緯世·南鵬擧·愼漢翊·愼碩輔·宋德涵·宋就徵·都光世·許鐩·姜遇望·文翊世·宋彝徵·愼碩垕·林鳳昌·林鳳章·曺燧·宋濂傳·尹宗孝·鄭璨·朴壽垕·宋學徵·都必世·尹㰒·李碩夏·宋垕徵·尹·南鵬翰·鄭㰒·盧爾璣·鄭世徵·韓胤伯·宋德成·南圖遠·宋久徵·愼碩寬·宋堯徵·李再新·林鳳祥·宋吉徵·李胄新·宋時徵·南鵬瑞·朴暾·鄭世泰·許涍·鄭萬瑞·盧爾燦·曺瑞麟·尹橒·許栥·朴壽一·鄭世有·鄭世鈺·尹宗儒·鄭世恒·尹宗衡·李垕植·姜渭望·尹宗悌·李垕崙·林鳳壽·李再華·南鵬起·李厚基·文命寬·鄭瓘·朴英摽·金汝粹·文啓明·宋周封·鄭秘鍵·金昌義·權萬運·申世周·申世均·李思九·申漢昌·金重義·權聖達·柳翼徵·金達義·申漢章·權聖和·鄭道鍵·南世章·金履義·權用始·金聲玉·朴峻基·權用鎰·金沃·金施厚·金浹·申漢光·申昌釴·李延根·權載仁·金湜·權聖運·權聖行·申泰鉉·李延禧·金善應·權聖希·申漢俶·權載義·金溥·申球·李延萬·南世胄·金潤·金濰·申昌鍵·李延燁·申璹·金百秋·申璟·權恁·權念·南始煦·權舜元·申文鎭·權悌元·申載嵩·權忠元·申昌鎰·崔致恒·權會元·崔致常·權克泰·權克昌·申昌鉉·權克允·申珏·郭玄封·郭玄明·郭弼漢·郭師孟·朴世維·郭嶷·金聖徽·郭巍·金聖來·金繼甲·金繼裕·郭景憲·朴壽增·朴啓胄·蔡時鳴·朴奎·蔡弘胤·嚴以衎·郭翰夏·郭翰東·朴壆·趙世復·蔡命夏·張宇寬·郭基泰·金繼憲·孫慶徵·韓斗七·蔣世封·李相華·蔣海鵬·朴心正·朴慶宗·權萬行·趙時瑩·郭元基·姜夢奇·金天翼·宋寀·宋彙·曺元齡·張潝·宋集·宋隱·曺有鱗·李震虎·金雲翼·成夏重·張㶅·宋道南·郭壽運·宋榘·盧振國·安學昌·宋道明·尹就五·盧振昌·宋道徵·張溫·李玄徵·金繼聲·宋道謙·張泓·盧振綱·曺三徵·李崈·李啓世·李薰·李葵·金浩·李芸·李必盛·金萬鎰·金沂·李聖一·金昌鼎·金昌說·李葆·李茂·李蓂·崔柱乾·崔汝恒·崔柱昊·李井錫·金之復·金之益·金應泝·李斗明·呂鳴周·呂學周·崔汝重·崔汝·崔嶨·崔·崔峻·崔城·崔崑·崔·崔·崔栻·金卨·李玄齡·薛弘再·朴萬元·朴萬彩·李湜·邊柏·閔回亮·邊大載·權大臨·權大謙·李潝·李浣·李溥·李溶·李瀗·李天相·愼元成·鄭槮·朴泰敏·鄭重恒·柳文璧·鄭玄升·曺夏震·林世喬·柳文井·鄭樑·朴思敏·林東票·鄭晉基·林東漸·劉鼎三·鄭重光·林泰元·鄭宗海·全萬亨·慶萬會·劉達三·林泰夏·愼亨成·鄭萬禧·劉以正·愼志成·尹龍瑞·鄭梯·鄭玄成·林世雄·權點·全萬義·鄭寬海·鄭玄胄·鄭玄泰·林河瑞·林虎瑞·朴台輔·鄭玄明·柳文斗·朴台望·柳文軫·尹鳳瑞·全萬祥·全萬瑞·鄭玄紀·尹鶴瑞·全萬智·林泰茂·鄭重載·林儒瑞·鄭重復·林宇成·劉世默·鄭欽儒·林宇大·鄭宗儒·愼錫憲·林世夏·曺應澤·曺應海·鄭重孚·鄭玄履·金垍·鄭重禧·鄭玄迪·曺以震·劉復三·鄭根儒·劉戒三·鄭光烈·李德耉·李德興·愼居一·林世昌·鄭玄坤·鄭玄昌·李泂然·安命聃·洪錫夏·李潝·安命遇·安命揆·李顯運·李世膺·孫樞·朴增暉·曺翼夏·朴重三·河世大·金昌履·權烋·姜信厚·李澈·朴重光·盧瑀·金周廈·河世綱·盧瑭·權可重·柳後瑞·金天漢·河嶔·盧世成·許世賢·李·盧爾器·盧爾弼·盧爾瑚·李儼·權任重·金天健·金天鐸·盧珹·沈壽明·梁重義·崔永緖·金天柱·盧瑾·林尙義·陳翼齊·權杰·姜公輔·姜公弼·盧命一·姜公佐·盧命甲·姜公大·盧珏·林尙禮·河甲龍·許世祿·李肇·崔賀緖·李整·許世福·柳世華·李皦·李榶·朴思元·李槿·崔根厚·盧世郁·盧爾璉·李重謙·趙永基·姜公耉·姜公逸·朴思悌·姜公權·金天澤·陳重齊·李友松·徐就遠·河銈·崔南胄·崔尙厚·姜東載·姜是載·鄭天遇·陳遇明·鄭鴻遇·沈壽大·河應洛·朴重鉉·趙正燾·安世瞻·安處孝·鄭垕仁·姜應珪·姜應瑞·鄭好仁·全命鼎·盧宇泰·盧揵·盧·盧允中·盧允言·盧之說·盧㰒·盧光顯·盧梓·盧允和·盧樸·盧桂·盧捧·盧夔·盧光復·盧稷·安昌津·安鴻漸·安世勳·安世紀·安世亨·柳震夏·柳震甲·張錫玄·柳泰權·李龜瑞·柳天祥·李昌祺·李昌禧·曺友德·曺友誠·全命恒·全命益·全命耉·全命聃·全命垕·全命迪·全命赫·全萬祺·全萬禧·全萬祉·全萬祐·安是昌·李之芳·金天浩·金天重·金泰善·安世格·盧光益·安世德·鄭晉卨·鄭桓·安世行·安世最·安世輔·安世漸·成大夏·成大集·卞熙采·姜始齊·崔秀邦·崔南甲·李世唐·朴世淳·李沃·朴尙履·朴文斗·安國泰·崔秀龍·李壽長·崔秀鳳·崔秀彦·鄭確·南萬明·白致華·朴時咸·李瀚·權萬通·李命培·權巽行·朴師相·朴來碩·權九齡·金命佐·南聖欽·金命基·權柏齡·權修齡·朴龍相·白龜聃·南宗萬·白厚祥·朴勛相·李維埰·白夢祥·南容萬·田始大·南國老·權載德·白奎祥·南國暹·朴成玉·朴成琛·金錫龜·李亨箕·李大春·李陽復·李大蕃·李大老·卞準和·卞廷彬·卞廷相·卞泰和·卞昌和·卞有彩·鄭世貞·鄭世龍·鄭世銓·申瑞旭·張世九·張重望·張世經·張五相·張聖奎·張大觀·張大任·金遇兌·金聲兌·金時虎·金仁甲·鄭錫徵·張五奎·卞廷奭·金用秋·金有秋·朴東井·朴壽崑·朴元錫·申漪·卞道成·金埴·張默·張暹·柳時·張點·張大恒·張東栻·李綖·李冉郁·張萬九·李孝然·柳周楨·朴炯·蔡昌萬·朴·張錫良·張東載·張趾學·宋恂·張㬘·張龜瑞·申·宋恢·金壆·金壎·金坵·張德一·金墪·張錫鼎·趙亨來·張錫芳·文在中·朴滉·李顯基·朴·趙昌基·張雲瑞·趙謙來·申益漸·李綎·張燾·趙龍來·洪必遠·張趾麟·張錫年·張漢蓍·洪禹錫·張錫祚·張圭瑞·張麟瑞·張趾賢·趙瑞圭·張宗一·趙漸來·李德培·張復一·趙光來·張杰·朴再始·朴·張萬拯·張海一·張天經·張彪·趙復來·朴熺·趙重圭·張錫斗·張漢紀·李春觀·張漢吉·張應時·張興玉·李鎭萬·金應秋·洪儉·金奎徵·李漢英·安再範·李松年·權湜·朴河祥·金行秋·柳以觀·安再軫·朴東英·李鎭益·黃壽弘·權大中·金元燁·琴必文·徐聖耉·權東顯·金英燁·權大遠·趙尙泰·朴震華·黃壽益·孫東夔·安世植·李后昌·李鎭漢·金世栻·朴震鳴·金萬欽·徐鼎耉·李柏年·權東一·琴文徽·徐益來·黃載岳·黃壽烈·朴敬祉·黃再恒·黃宇鏡·權漢翼·金傑·黃載垕·權東奕·孫以雄·張緯弼·黃望圭·孫以弘·徐萬維·朴天挺·徐萬禧·權大任·黃一會·洪健·洪·黃載海·金倡·朴載·黃宇鎰·李緯粲·全近天·李命休·成夏耉·金夏鉉·成後元·鄭宇林·徐至海·成述祖·鄭碩逵·楊命和·孫是椅·孫漢機·鄭復陽·安處靜·曺翼鳳·曺翼鴻·曺善長·盧壽甲·孫汝望·鄭伯賢·權得衡·尹興三·李太華·李廷華·權得準·鄭碩徵·金命天·李觀華·李敏聖·徐慶來·鄭碩夔·孫是梡·孫東杰·權得胄·權得銖·李封華·李台華·李奎華·李國華·李甲華·鄭重昌·鄭重望·鄭重鎬·楊克·孫重南·徐弼來·徐昌來·權得泰·權有銓·鄭之鎬·徐之瀚·徐至淵·徐愈敏·崔載嵩·徐至㶅·徐至遠·徐至甄·徐繼來·尹命三·尹晉三·尹誨甲·李敏謙·李敏衡·尹啓甲·李敏義·李敏復·李敏迪·李敏準·鄭應斗·鄭應星·徐至濂·孫孝參·李郁·李廷夔·李敏泰·李敏相·崔恁·鄭斗紀·鄭應璧·成孝祖·成訓祖·成道凝·成道弘·成憲祖·安應靜·安泰靜·安尙靜·安汝宅·安汝履·孫斗南·孫指南·安汝行·安汝器·徐載大·徐致大·安汝國·徐始大·楊震杰·徐有大·尹商老·曺善道·尹衡老·曺光道·尹台老·曺善鳴·申以溍·申以淨·曺光進·曺善迪·曺善衡·尹諴·曺善一·郭希齊·鄭權·成後望·李德林·孫時杰·成後夔·李東郁·李陽郁·李後白·李元白·李惟白·李文徵·李燾春·鄭升陽·鄭道陽·鄭調陽·鄭爕陽·鄭遇陽·鄭初陽·鄭一夔·全近玄·鄭極·尹商來·鄭思·鄭一桂·鄭德陽·鄭後陽·鄭重喬·鄭重泰·李郁華·李克華·趙應斗·趙德徵·權世銓·徐必行·申以溭·申以泌·曺履基·李遠興·曺翼鵬·尹商徵·鄭重矩·尹謖·呂文和·李迪新·李昌胄·金南粹·裵碩徽·李景裕·李台老·朴有源·李爾沆·金世諫·朴來平·宋德基·呂德和·羅鑰·李石綵·李潪·朴有成·朴有曾·金台鉉·金光鉉·金元鉉·金貞鉉·金大鉉·金殷鉉·金重宇·金重斗·金弼鉉·金命鉉·金周鉉·金兌鉉·金乃鉉·金夢鉉·金后鉉·金南鉉·金斗鉉·金得鉉·金九鉉·金啓鉉·金震鉉·金玉鉉·金昌鉉·金三鉉·金汝諧·金光洙·朴聖齊·宋希濂·朴聖規·朴聖後·朴聖瑞·朴聖大·朴世敦·朴奎章·宋希泰·宋希文·文德規·文時俊·朴有仁·柳湜·趙自敬·高命傅·金昌欽·李元著·呂台周·李祖甲·李聃齡·李時聖·高師述·李和聖·李性著·李遇聖·趙瑾·李齊聖·高師近·姜碩廈·金振輝·姜碩範·姜碩宗·姜梲·姜·鄭之粲·曺景汶·曺景沈·曺景湜·權喆·曺景洙·趙如琮·曺夏龍·朴敍五·呂光周·曺夏宗·曺夏震·曺景海·曺景沆·邊坖·趙頤經·趙守經·韓德容·李行遠·趙尙經·王夢弼·趙彦浩·趙達經·王夢良·趙時經·趙思經·邊奎·金琛·金珽·金瑾·宋邦俊·宋邦泰·金潗·康萬禎·宋光馥·宋邦翰·宋瑋·黃溍·黃潚·黃洽·黃湜·李鳳周·李世埰·李命恒·李命咸·尹光道·金以興·金兌興·康萬定·趙自愼·趙自脩·金景溥·洪道成·全湙·趙璍·趙寅經·全濈·趙天經·李文著·趙慇·柳休·柳時昌·金聖來·黃淳·黃鍾賓·黃一河·李弼商·黃洅·黃龍河·黃澯·黃澫·金學曾·黃㶅·金斗采·金相麟·金相玉·金學閔·李逸·金之鎰·金之鉀·金之鎬·洪道泳·金振鐸·金振玉·金振肅·洪道準·李馦華·柳思沈·柳思默·鄭重玉·卞萬杓·卞萬樞·金昌吉·金昌復·金昌徽·李萬彬·李遇昌·李能白·李棨林·李澄河·李龍原·李鳳原·鄭重楷·李啓原·愼友三·鄭亨佑·鄭仁佑·尹世任·鄭弘福·李鼎協·李汝鍵·李再興·李崙·李湜·尹世彦·李遇時·姜勖明·金熙壽·尹世柱·尹世平·尹世鼎·金熙績·李德林·卞宗溟·卞宗潤·愼長世·李德三·愼永世·金衡國·金鎭國·鄭榮甲·李慶輻·李慶垕·愼碩儒·卞時琛·卞時璟·卞時·愼時雨·愼之謹·愼之認·愼元世·朴師古·朴興古·許鎭·許湘·許澄·宋相夏·金尙宣·金德載·文尙燁·文尙郁·卞時珪·李春英·李東英·卞時璠·鄭重標·鄭載東·權琛·呂緯周·呂重周·崔恒壽·權璲·姜震一·金·李萬成·姜震休·呂文周·李后觀·鄭文奎·鄭文饒·裵東度·呂以貞·呂命周·崔恒隆·崔恒大·權㻌·姜震彦·呂翼周·呂翰周·金宬·呂應周·李仁敎·李陽新·姜最·李純新·鄭文醇·李龍成·呂從周·呂相周·姜日永·李宜敎·呂弘濟·呂弘運·崔恒久·呂弘胄·鄭壽恒·金最·呂格·裵偉度·崔恒遠·李日新·李元徵·郭在一·郭壽道·成處寅·嚴甲夏·郭斗壽·嚴大廈·裵夏經·成遇寅·郭晬·朴燻·嚴潤廈·朴泰益·郭在三·郭文淑·郭文潝·郭萬甲·郭命之·郭載玄·嚴宗夏·裵漢經·金萬澄·羅學程·金斗南·郭景復·朴垕·郭壽遠·朴弘胄·郭在隆·郭昌朝·郭玄成·郭在榮·郭師泰·嚴以寧·嚴以謙·郭在全·金汝鵬·朴壽天·郭文泌·郭畿夏·郭在新·成德寅·郭景栻·郭在誼·郭星五·嚴以完·朴泰臨·郭壽延·郭壽運·郭萬胄·郭命天·嚴以節·金夏瑞·金夏一·金夏良·朴泰復·郭文沄·郭元甲·郭景晢·郭畿周·郭畿朝·郭最垕·郭最大·朴晩華·郭文滂·郭景裕·郭景纘·郭在升·郭在恒·郭景咸·郭在成·郭在咸·郭東翊·郭東翰·郭師說·郭師尹·郭師閔·郭顯九·郭儀九·郭洪九·郭師惇·郭翊朝·郭在心·郭安朝·郭海朝·郭垕朝·郭東朝·朴琳·李基命·李喜績·李舜佐·金挺浩·李星采·李後賢·李命彦·李演·李命夏·金德粹·金智粹·金汝中·李蓍遠·李樹德·李汝基·朴思敦·朴太中·朴太得·李爾翔·李碩弼·李爾靖·李爾膺·李爾紳·李碩遠·李碩規·李碩矩·李碩佐·李碩運·李碩衡·金尙諧·權大勣·李顯老·金尙精·鄭必相·權信亨·柳顯明·權德懿·鄭洪新·權大復·崔鳴漢·柳搪·梁準世·權重萬·金沈·愼昌時·朴震球·沈潝·鄭相周·李昌瑞·金昌禹·金昌勖·權必守·柳栻·申益垕·柳周明·李胤績·權重世·金沆·柳光轍·朴經一·金泳·李錫垕·朴廷一·權大誼·朴廷豪·李暾瑞·朴天經·權重祿·朴廷權·權重宜·金澤·朴處淳·權重謙·柳鳳林·權必恬·柳光載·權壽柏·權重臣·李琛·李基淳·權式亨·朴天球·李雨瑞·朴潤球·黃欽·朴經時·梁鳳鳴·李夢弼·申世朋·申德河·申以亮·金鼎九·南斗老·申以和·申以健·南應召·申德觀·張爾維·申德師·金鉉九·申德淳·申周憲·申季興·申以肅·申命九·申世憲·金鳳九·金龍九·申德涍·申任載·申德恒·申光表·張爾綱·柳重輝·申以聖·申以玉·申任重·申汝周·安履之·安命之·申光殷·金衡九·朴壽康·申任聖·柳啓輝·申德臨·金德裕·南胤召·申光周·金命休·李世甲·崔萬翊·崔秀宇·朴尙謙·李世健·李世宇·崔鋧·李震秀·崔秀天·崔聃齡·李世迪·崔秀泰·崔命天·朴尙仁·崔秀海·崔遇麟·李世賢·崔達天·崔梯天·崔萬顯·崔翼天·蔡胤夏·李世聃·李世節·崔汝臨·李爾松·朴尙一·李世旭·李世樞·崔汝一·崔南立·鄭奎徵·任翰世·李德普·孫是栻·崔南衡·李德祚·任禹世·崔南圖·李德休·任翼世·陳世摶·李德儀·孫是樟·崔南明·崔昌遠·崔昌永·崔南鳳·李薁·李精中·蔣時胄·孫是楗·李述三·李復初·崔迪基·李立中·孫命說·崔慶厚·金海龍·任一夔·任一衡·崔慶益·孫是煤·崔慶振·孫應杰·吳命重·李重謙·黃後幹·權潗·鄭復滎·李德祿·孫孝杰·李德禧·韓譓·崔承祖·李德祉·南國華·孫義杰·黃元吉·李德謙·任榦世·崔南垕·崔南禎·柳恒瑞·徐行信·鄭碩僑·李允培·崔南杰·崔南麟·李胤啓·崔達年·孫孟杰·李可人·朴震赫·吳命欽·金重三·任一龍·蔣允元·蔣允亨·李伯胤·李克胤·李相中·朱壆·崔錫信·黃鍾·黃鋮·辛命祚·黃鍍·黃命才·黃遇淸·李賁中·崔慶龜·崔慶聃·辛命祉·崔承佑·權得基·權錫宗·權錫容·黃命說·李文龍·朱南翼·權錫準·權錫九·崔錫祐·李實中·李重明·李碩標·崔重泰·黃後憲·柳宜健·黃玧·李晩馨·徐行五·李萬啓·徐有運·崔南擧·李文經·任一淸·任一鏡·李文緯·任一寧·李晩郁·鄭元僑·李命植·崔宗學·崔宗諤·崔宣基·崔慶甲·崔慶晩·朴泰植·李命聃·李命恒·李和中·李郁中·李尹三·李胄胤·李冝著·李宜夔·李宜冥·李演中·權錫中·崔南志·辛一衡·申命禎·鄭奎祥·鄭鎔·李文著·權沃·崔錫悌·權溟·任一貫·任元世·朱壂·崔南臨·崔南集·崔南容·崔南觀·李玄祚·任一貞·蔣允貞·蔣允迪·徐行復·李憲元·李憲河·李衡中·李衛中·李極中·李宜藎·鄭相明·崔南龜·陳翊漢·李宅中·李明中·李存中·李命賚·李悌胤·李命培·金玄浩·李基明·蔣時采·李·尹世赫·金鳴國·邢濡·李亨明·尹商宰·尹商保·李碩枝·表世儀·卞萬東·卞萬根·卞萬枓·李秀原·李賁原·李柱原·李遇夏·李時蕃·李東蕃·李必華·李萬成·李瑞河·林一桂·卞時壆·卞宗履·卞宗浩·卞宗演·卞宗㶅·李彙百·李之檀·李萬祉·李萬權·愼權世·李胤河·崔海斗·金胤緖·文天漢·李永華·李敏華·李厚載·李萬震·李應河·李千河·李萬運·文世仁·尹弘材·尹商佑·李碩材·尹商耉·尹商五·尹商摯·李鳴河·李龍河·李泰元·尹商任·尹民逸·卞宗河·尹莘老·尹蟠老·柳虎南·柳虎文·邢鳳樹·李龜河·金精熤·金應世·金應箕·李培原·尹湯老·尹商霖·李悌漢·李憕·李忻·李慱·鄭榮基·鄭榮發·李遇春·李遇泰·李遇巷·李遇唐·李大林·李鎭邦·李顯邦·李柱邦·李挺林·李命休·李源河·愼之詢·李景明·李漢明·李箕明·李星明·李復明·卞時·趙先甲·李萬仁·金熙益·金柱國·金昌祉·李震桂·尹世權·鄭璸·鄭鍵·文以經·文德潤·文德麟·李垕宗·李慶龍·李慶徵·閔偀·趙·趙嵫·南有薰·閔儀·趙景仁·徐漢奎·閔應斗·趙岷·金夏俊·李益華·趙嶓·閔·李柏齡·金尙濂·趙·南壤·閔偵·南垕·申萬春·閔侅·南·南堡·李錫鉉·金泰彩·徐聖履·朴信道·徐聖中·朴商雨·趙大恒·閔儔·閔河·趙大河·南道行·趙元益·南道明·成師世·盧大淳·李斗南·盧振翼·成羽世·成奎世·成垕世·成鶴世·成鴻世·成馹世·安益亨·成甲徽·成龍徽·郭景川·盧振紀·盧振奎·盧振時·盧振文·盧振翮·盧振麟·河鳳徵·河受徵·河顯徵·河龜徵·河就徵·河應世·河應圖·河應海·河應時·河應濟·河應龜·河應演·河應溥·李鳳老·李世老·成天翼·成道徽·成愼徽·成德徽·成泰徽·成晉徽·成漸徽·成文徽·成復徽·成璹徽·盧爾機·盧爾欑·盧爾梯·盧爾標·金一權·金一櫶·金一柱·金一相·金一樑·金一枋·金一機·金一檜·金一桓·成鴻擧·成鴻運·成鴻大·李斗杓·李斗壽·李斗極·李斗粲·李斗行·李廣復·盧潤·尹宅基·尹亨基·尹來三·尹徵三·成國翰·楊復起·金志·李墀·鄭元龜·黃聖耉·陳世璜·柳是梓·崔德一·李俌·鄭萬釴·黃命耉·李世說·崔壽一·鄭台相·金兌章·蔡九章·安聖履·張震璧·鄭天逵·李光標·李佶·李亨觀·張震台·柳英熙·陳翰雲·李宜夏·李·陳翰溟·黃聖河·張震參·李宜春·鄭瑾·陳翰登·陳翰升·黃夏耉·鄭一相·柳再熙·金兌音·鄭箕相·李墠·安孝參·黃漢耉·李世模·鄭泰相·張命三·李台俊·張錫三·洪有栐·洪有源·李壽桂·李大白·李台三·洪有範·李台尹·洪有奎·洪有濂·李台望·李桂齡·李時春·洪有演·洪有濬·洪有鵬·洪有杰·李杞·禹受三·文應道·金昌海·朱聖中·禹尙規·裵尙采·朴尙一·文夏矩·甘學三·裵尙儉·李命來·魚史賢·李英耉·金天雄·任東相·朴重普·李震白·南雲會·李敏政·金瑞鳳·李台珩·李榘·李世震·李守泰·李義兼·金尙學·金衡國·金徵兼·金東望·金瀏·任淀·金尙質·吳褍·朴再彬·金東亮·金德河·金後聃·金智元·琴友點·李世觀·成肇寅·李仁兼·琴敬躋·李壽童·金若默·李弘弼·琴萬古·琴命復·琴思德·南雲望·柳聖鳳·李守曾·南明啓·南明采·金瑞雲·金瑞虞·金起漸·權運大·趙珩·趙瑱·玉振·柳台耉·柳光灝·金起浩·金瑞翰·南以斗·李達中·李達三·南斗明·李孝昌·李達天·金致恭·權惠經·柳鳴世·李元休·李元駿·南汝衡·李元龜·權泰經·權應秀·金柱旻·權夏秀·權芝秀·金宗夏·李夏根·金愈·李道根·李墉·鄭東僑·姜鳳儀·朴明基·姜鳳五·鄭始興·朴天基·李堤·鄭泰興·鄭澄·安國良·姜聘周·姜台周·姜台憲·田孟老·郭繼祖·安大廈·田孟賢·鄭斗孟·姜文夏·姜震來·李彙億·李達漢·李彙吉·郭萬龍·李星杓·姜世翌·安大觀·郭繼曾·姜台伯·安國胄·姜命夏·安亨泰·鄭斗元·姜桓·田孟說·韓重良·李壽錫·姜璉·李三錫·李洪錫·李有徵·李觀淵·權壽彭·安大邦·李義徵·韓重泰·李五錫·姜相周·安大猷·姜周甲·李彙徵·姜徽甲·李桂徵·李命錫·安仁宅·李昌錫·安國祥·李鳳錫·李世彦·李梴·李秀漢·姜台衡·姜時夏·安國望·李彙一·李孝錫·姜正夏·李基垕·田孟秀·李垕錫·姜望周·安仁居·鄭斗運·田東奭·田東卨·李圭錫·李範錫·李相·李光彦·李彭徵·李世封·姜懿甲·姜萬甲·金精粹·郭鳴朝·李載春·安一成·李榏·李蕣·姜縡·姜綊·姜孝甲·鄭天逵·韓重殷·鄭德逵·安國輔·韓重佐·姜慶夏·李世杓·張瑬·沈命世·成世紀·辛聖有·金鍊·成世鋼·李世楫·李廷來·辛聖義·成世玉·全命大·張洵·全命維·李萬昌·沈德齊·南九翼·辛聖任·沈德隣·沈德潤·辛聖仁·全命錫·辛聖紀·南昌翼·南昌翕·南昌羽·琴大昌·李百春·琴德昌·李全命·李賢弼·李恒春·李世珩·宋慶基·李宜權·李宜相·宋致賢·宋彦輔·李聖弼·宋麟壽·李希遂·李益春·鄭喬齡·趙祥麟·李柱嵩·趙祥鳳·李興春·金世輝·李世玹·李廷龍·李世珏·李世瑀·李世瑨·李世璹·李世珖·李廷標·李柱大·李世瑾·宋明輔·宋永輔·李世楫·李世權·李宜樑·宋希洵·宋希鼎·琴翊昌·李碩基·鄭周弼·李泰基·宋致觀·李大瑊·李熙泰·李熙績·李彦弼·李仁弼·鄭時瑋·鄭時琳·趙彩奎·李世春·琴命協·李孝基·李壽泰·李壽海·李壽天·李壽益·李壽璧·李壽垈·李壽大·李壽龜·姜萬益·姜晉文·姜翊文·姜宰文·姜錫萬·姜師萬·姜晉英·姜萬應·安光世·安必世·安應世·安學履·安復履·安視履·安光履·安堯世·安羲世·安維世·安文世·潘永文·潘允文·高聖齊·高仁齊·高應文·洪聖緯·洪聖紀·洪聖源·洪聖揆·洪聖臨·柳祥晉·柳祥履·柳祥泰·柳祥臨·柳宜煥·金以鎬·金夏錫·金夏鏡·金夏鎔·金夏鍵·南一星·金準海·韓翼舜·韓五相·金有鉉·金德鉉·金玉鉉·金瓚·河大恒·呂以觀·河大臨·盧景元·河大一·河大益·金晩興·呂碩賓·呂興賓·趙命星·鄭元輝·李鳳至·李龜至·李龍至·李增沃·李增元·李增茂·李增幹·李增芳·李增俶·李增穆·李禎遠·李墩·李思遠·李胄遠·李必遠·申弼殷·申弼漢·張有絃·申思命·申弼曄·申弼郁·申弼秀·申弼采·曹景泗·蔡衍範·金日曄·金日省·金日昇·金日徵·金起安·吳澹·李椷·蔡允命·鄭文煥·高師逸·高師顔·高師賢·高師喆·申維岳·申瑞岳·申光岳·申思運·李思茂·李思馨·李思義·高志仁·高命相·高命楫·高命翊·高命徵·高師舜·崔柱邦·崔柱國·李齊顔·李寅泰·李寅建·李寅垕·高師栻·高師範·高師德·高師弼·卞義璜·卞維夏·金再洛·洪聖文·洪聖敍·洪聖錫·洪壽奎·洪壽五·洪壽海·趙命遠·趙允泰·趙允裕·趙允紀·黃沁·黃混·黃㵯·黃鍾瑞·黃鍾協·宋汝璋·宋汝瑊·宋治明·宋道協·宋道章·宋道爕·宋道宗·宋光心·宋光星·宋道錫·金時采·金邦采·金世采·金國采·金萬甲·金始鳴·金南甲·金尙玉·吳瑗·鄭相僑·朴泰仁·金聖收·金澩·丁進熙·文仁杰·宣大亨·吳璲·鄭沂·丁遇說·文聖彬·朴泰恒·白後采·金宗繼·金益堅·鄭玧·金益重·金聲遠·金夏錡·金英漢·金兌亨·金重器·朴廷杞·金世鳴·金國鳴·金善鳴·吳聖再·吳聖錫·金益精·吳璡·金澂·金等疏曰,伏以頃日兇逆輩,三十年擅弄國柄也,杜絶言路,壅蔽天聰,至使言者,殞命於酷刑,駢首於桁楊,黨與已成於下,主勢日孤於上,簒弑危亡之患,非朝伊夕,而幸賴天啓聖衷,廓揮乾斷。兇逆伏法,朝著一新,臣等以爲,言路自此闢矣,主威自此行矣。爲殿下之臣者,庶知君父之不可慢,彝倫之不可斁,使三百年禮義之邦,不至於無君無母之歸,而竊觀新局猷爲,大不厭衆心,其杜絶言路,壅蔽天聰者,一襲凶逆之餘套,封疏叫閽者,相繼公車,而前後在喉司者,任自退却,甚至疏未上徹,身已流竄者亦有之,此則兇逆輩擅弄之日,亦不敢爲者也。此豈殿下誅殛群兇,改紀更化之意哉?臣等,目見倫常之已墜,宗社之將亡,千里裹足,累日伏閤,而喉院之臣,奸計益滋,疏語肯綮,元不提擧,只以李三齡·許璧等未徹之疏,泛然爲證,而始曰,遣辭危險,又曰,毆斥大臣,上以欺瞞聖聰,下以箝制公議。噫,語涉辛獄,則指以爲遣辭危險,言及討逆,則執以爲毆斥大臣,至於斥壅蔽之習,而規進言之責,則又以爲侵辱本院,罔有紀極,今之爲殿下發一言,亦已難矣。一國威權,盡歸喉院,疏章出納,由其愛憎,勿捧之啓纔上,勿捧之敎遽下,何殿下甘受其操弄,而不爲痛斥其奸狀也?噫,喉司之以臣等疏語,擬之於李三齡·許璧之疏,而諉以大意一般者,尤未知其何所據而言也。唯玆兩人之疏,曾未上徹,則殿下旣未知兩人疏意之爲何如耳。又何知臣等疏語之指那箇事,而殿下只聽喉司之游辭瞞啓,乃有此勿捧之敎,臣等不勝惶惑之至,若使臣等之疏,一經睿覽,而其言果合於事理,則夬賜允兪,可也,其言不槪於聖心,則亟施罪罰,亦可也,殿下何憚而有此意外之擧也。臣等,非不知成命之下,固不敢更有所瀆冒,而忠憤攸激,不能自止,又以區區所懷,仰陳於黈纊之下,伏願殿下,亟賜採納焉。臣等伏見許璧之疏曰,妖巫賊婢之言,遽成當時之斷案,李德培之疏曰,殿下之私親,以殿下爲子,故遭此罔極之禍,凡此兩人之所言者,無非明先嬪之誣,其所爲言,皆有所據,而爲今日臣子者,乃敢怒視嫉斥,惟恐此冤之或雪,此誣之或辨,使殿下終天極地之痛,終無時可洩,此豈臣事殿下者所忍爲者哉?噫,此獄一日不雪,則爲一日無母之國,一月不雪,則爲一月無母之國,一年不雪,則爲一年無母之國,而今我國爲無母之國者,居然三載于此矣。春間經席之上,始發追報之請,以塞其責,而若夫伸辯一節,略不擧論,只以六年母臨之尊,末乃妄擬於不當擬之仁嬪,此何道理?臣等竊〈?〉駭然。噫,自古奸兇之輩,將欲嫁禍於國家者,必誣以巫蠱難明之事者,其來已久,漢之賊臣江充,與黃門蘇文等,謀廢皇后太子,陰敎胡巫,造成木人之變。辛巳之獄,實出於謀危殿下,則亦豈無江充·蘇文於其間耶?諸賊之將欲謀害我殿下,而先禍於先嬪者,灼若觀火,則今日朝廷,非不知此,而反乃忽殿下之至痛,置先嬪之至冤,而每以事關先朝,爲操切殿下之欛柄,臣等固已痛心。而繼伏聞湖儒爲尹拯父子陳疏,則政院卽爲捧入,至於爲先嬪伸冤之儒疏,輒皆防啓,唯恐上聞。噫,拯之事,雖或有可言者,其視先嬪之至冤何如?而爲其私黨,則不有先朝之禁令,而急急登徹,事係先嬪則諉以先朝之處分,而自下防啓,使不得一徹於殿下之聽,若使時輩,少有尊畏君父之心,何敢乃爾?今夫人見人之有冤,則莫不哀憐而悲之,見人之爲其人訟冤,則莫不嘉尙而義之者,此人之情也。而今日爲殿下之臣子者,恝視君父之冤,而惡言交至,沮遏爲君父訟冤之章,而無所顧忌,視殿下所生之親,反不如視其所謂師尹拯者,臣等竊痛焉。此輩於曩日,動以無君無母,指斥兇逆之輩,而到今反蹈其轍,同歸於無母無君,臣等以爲,諸賊雖已伏法,而又有一種兇孽,潛伏於朝廷,惟殿下,毋忽焉。噫,爲先嬪雪冤,此誠天經地義之所不可廢也,人情天理之所不可遏也,而前後儒疏,一不許捧,聖意所在,臣等實不敢知也。臣等於此,姑舍不言,而奸兇輩謀害殿下之心,固已彰著於昔年賊敞之疏矣。夫敞之疏,無非兇悖不道之言,則此必有唆嗾同逆之人,而其凶疏之出,亦必有其處,今若嚴鞫賊敞,鉤問黨與,則兇謀逆節,自當彰露無餘,又何待三手之變而後,始得其兇逆情節也哉?凡有血氣者,莫不欲寢皮食肉,而頃日臺啓之只請編配者,亦何意也?惟其賊敞之肆爲不道之言者辛獄,故恐其訊問之際,或爲伸雪之階,終不肯下手於賊敞,而最晩論啓,不過編配而止。噫,今日朝廷,自謂稍異於奸兇,而其慢侮殿下,操弄君父,詆誣我先嬪,斁絶我彝倫,則殆有甚於向日之兇黨矣。噫,臺諫,殿下之耳目,大臣,殿下之股肱,政院,殿下之喉舌,而顧其縱恣無忌憚如此,噫,是可忍也,孰不可忍也?臣等,又有所慨然者,逆黨之所推戴者頤賊,兇謀之所醞釀者春澤,而逆覩其叛狀於十七年之前者,非李潛乎?潛疏所謂左右前後,莫不向刃於東宮者,至於三手之謀而驗焉,則其先見之明,死國之忠,可謂無讓於古人矣。若使其言得行,而頤·澤兩賊,早伏刑章,豈有今日之逆節哉?其所樹立,如彼卓卓,而獨與時輩,臭味不同,故褒奬之典,迄今未行,此公議之所以鬱抑者也。臣等竊謂追奬李潛,少慰九原之忠魂,拿鞫賊敞,鉤得兇逆之同黨者,亦今日之不可緩者也。伏願殿下,亟罪喉司之臣,嚴懲游辭瞞啓之習,然後夬伸先嬪之冤,昭告先王之靈,使堂堂禮義之邦,不至於斁倫無母之域,不勝幸甚。臣等彷徨闕外,抱章號泣,而咫尺天陛,終未得徹,昨於駐輦之下,敢陳瀝血之忱,而臣等誠意淺薄,終未登徹,今又來伏闕下,臣等尤不勝惶恐隕越之至,謹昧死以聞。
京畿·忠淸·全羅·江原·黃海五道儒生,幼學鄭夏復·具道三·盧聖揆·成以泰·沈顯朝·李錫五·李壽元·南宮鍰·李時苾·沈冕朝·成以鼎·金胤·徐必稊·兪德俊·任守喆·韓道憲·崔尙義·金涑·李震燦·兪垕·金治·朴萬休·徐最修·禹德三·梁熙震·兪德亨·權德誨·李樶·李錫泰·金玹·兪德明·趙章·權儼·崔尙仁·李寅杰·鄭夏升·趙師善·兪德潤·薛應周·李錫疇·全弼禹·南宮鋑·金命說·韓善箕·李錫範·金瓔·李震華·金益聲·金濟東·吳世胤·兪塾·崔百昌·金璘·李世鳴·金泳·朴萬秀·朴熙道·李震明·吳世伯·李錫錄·辛道復·李寅煌·洪德濟·趙光周·朴萬章·尹錫老·趙亨復·李春菶·成以觀·全弼晉·崔濂·李弘元·辛道涵·徐昊德·尹宗朝·韓亨箕·金瑗·金弘輔·金鼎三·朴弼殷·郭壽鼎·柳必春·李世塾·尹宗著·梁顯堂·黃震說·李淡·成葆·李世垕·李命聃·李鴻·李轅紀·鄭樞·都正萬·朴泰素·權寯·梁顯基·成芨·李宏·盧廷佐·郭壽道·成以謙·都壽萬·安逵·朴必素·金斗鳴·李壽章·安德龜·都時萬·崔鳳禎·韓彭錫·權持·李壽集·崔進衡·朴林·都處萬·李壽星·金鼎重·李壽箋·金元鎰·金萬澤·南日三·金必麗·李星五·朴鎭益·朴栻·韓倜·姜鳳休·崔瀚·安宅仁等疏曰,伏以臣等,伏見所謂鄕儒尹俔等疏本,則敢爲儒名墨行之宋時烈而右袒焉,思所以圖脫其貶薄先正臣文簡公成渾之罪,而求辭不得,則强引時烈之所創,謂非時烈之所創,而多歸之於先正臣文元公金長生,又思所以圖脫其誣渾之罪,而十目所視,十手所指,無計掩覆,則急於死黨,反爲敵國,敢以時烈誣渾之目,又從而肆然加之,世間寧有是耶?猶惡其淫辭邪說,自時烈創出,而勒歸之於長生,噫,渾之受誣,已不可言,而長生,於冥冥九地之中,公然代時烈而負誣渾之罪,終莫之辯焉,則亦豈非悶鬱之大者乎?嗚呼,渾,百世不惑之大賢也。時烈,一時欺世之小人也。凡我吾道中人,孰不自父祖,尊慕渾也?不幸一種無識之徒,爲時烈所籠絡,而習聞其說,駸駸焉今至於右時烈而構誣渾,豈意門墻之內,有此倒戈之變耶?世道至此,不覺流涕痛哭也。噫,渠輩猶以不能極口凌踏於渾爲大恨,而公肆誣辱於渾之賢子贈判書臣文濬,以爲移怒汚衊之計,且爲爲尹宣擧父子報復之說而疑惑之,不有是非,姑舍曲直,乃曰,不有先大王之遺訓,以此而爲威喝一世而鉗制之,恐動天聽而眩亂之計,是何與章·蔡輩所謂紹述之說,前後酷似耶?噫,孟子曰,楊·墨之道不息,孔子之道不著,是邪說誣民,充塞仁義也。臣等恐時烈之道不息,渾之道不著,仁義充塞而莫之救也。嗚呼,俔疏之出,今至五朔,尙無處分,則爲今日士子者,豈可以拘於聖批之未下,而一向泯默,終不爲殿下一明之乎?噫,時烈之所以挾憾誣毁於渾父子者,旣陳於金弘錫之疏,而先正臣尹宣擧·拯父子之向來誣枉,已經於聖明之鑑別,而明賜昭雪,則臣何必更事於一一條列乎?試就俔等之詖淫作說,搆捏誣賢處而辨之,伏願聖明,明垂察焉。其所謂時烈之於兩賢,接統傳學,有若朱子之於兩程者,不覺心寒,而繼之以齒冷也。夫當初時烈之言,必稱先正臣文成公李珥及渾者,非所以尊珥·渾也,乃所以假學問之名,爲自家拔身之計,則今俔輩,雖極無識,何敢肆然比之於朱·程之間,欲以一手,掩國人之目而蔽日月之明也哉?噫,時烈之於渾,其所褒揚贊美之語者,終變爲陰毁巧誣之舌於挾憾之後,則前日尊慕之言,非誠而僞者,明若觀火也。推此則珥之所以不受其誣者,適其子孫無攖拂其意者,而幸而免焉,惡在其尊慕先賢之意耶?若以外面之假飾,謂之接統傳學,則是安石亦可爲周公之嫡傳歟?人言之無識,何若是也?噫,其所以强引兩程之贊,欲爲彌縫其抑揚於兩賢處者,何其遁耶?夫瑞日和氣,固聖人氣像,而規矩準繩,亦豈非聖人之規模乎?此之謂自有間隔,則獨不見從心所欲不踰矩之矩字,而亦不聞夏禹之大聖,要不出於右規矩左準繩之外者乎,若然則惡在其自有間隔,而足證時烈之操縱於先賢也哉?彼碌碌無識輩,爲之辭者,言之恥也。噫,凡蒙昩後生,不識先輩之道德,輕加評論者,雖極狂僭,苟使之只坐謬錯之見,而斷斷無挾雜之意,則謂之妄人而不加深罪者,或不害於寬大之道,而彼時烈之前尊後誣者,全出於逞憾之心,則惡得免於君子之誅哉?噫,其所謂癸亥三月丁巳日朝講時說話,元非翰注之載錄,又非他人之訛傳,卽時烈之自己僞造,謄諸書牘之別紙,而載錄於集中者也。今此輩莫之怪而祖述之,引以爲證曰,日月干支及入侍人官銜姓名,斑斑可考。噫,邪說之惑世誣民如是,夫當時之史官日記,尙留政院,殿下儻使之一考,則其巧貶先賢,賊害斯文之罪,固不暇論,而僞造史筆,壞亂國法者,其律又當如何耶?其用意之巧慝,造計之兇悖,旣至於此,則論其罪案,豈特爲斯文賊而已哉?夫柳舜翼之請珥從祀者,是光海朝事,而其所單請,果如弘錫之所論也。彼乃泛稱曰,舜翼行狀,亦載單請事實,强以爲證於時烈所稱朝講時說者,可謂巧矣,而其於年代之相左也,何哉?噫,其所以艱難粧撰於尹弘敏之問答,不恤長生之公然陷於貶渾之科,而圖脫時烈造言之罪者,亦極無狀。夫時烈僞造之狀,易知難掩者,有二,辛未·乙亥,不可以倒置甲子者,一也。長生之子弟門人及朋儕間,無一人聞而傳之者,二也。今乃以無稽之疏語,崎嶇說去曰,長生問答,可知其在於首請之時也,未知此亦時烈之所創而如丁巳日朝講說耶?抑此輩創之,而襲朝講之說耶?巧則巧矣,而其誰欺,欺天乎?噫,其所以勒書和議二字於奏本一事,祖時烈而誣之者,萬萬兇悖陰邪,噫噫痛哉?千載之下,秦檜在前,何忍以此目,肆然加之於從祀之大賢,而若是其無忌憚耶?夫主和之目,昔在甲午,慶安令瑤,作俑而欺天者也。雖以黨人之巧誣,猶恥同聲,而及夫時烈祖述然後,李玄齡繼之,則此三人,異世同心者也。奈何時烈獨逭懲惡之法哉?此弘錫之所以請罪者也。若時烈之書牘章奏,卽必曰吾師嘗云爾者,只爲自脫之計,而都無根柢,則其所以誣長生,莫大於是,苟使長生,有疑於心,而不質於渾在世之時,徒爲議後之言,密與傳授,則是陰險人也,惡得爲長生也?此士林之所以明其不然者也。今此輩,又何心腸,不論有無,白地抑勒,藏頭說出,一則曰長生所云云之說,二則曰師弟間親聞之說,搆捏長生,擠而納之於誣渾之科,必欲與時烈輩,同歸一套,使其一生尊慕之心事,蒙此暗昧之名於身沒之後,而不得自明耶?臣竊痛之,抑未知此輩父兄中,無一人辨玄齡之構誣者乎?苟或辨之,則今何獨爲吾道中一蝥賊之地,前賢後賢,一擧竝誣,而亦不能自覺其背馳於父兄之志哉?非徒可惡,其亦可哀也。且於語意慘刻處,則都不提說,末乃以何害於成渾之道德一轉語,草草䌤縫,陽示分疏之意,欲逃誣毁之罪者,非但情態之妖惡,旣以和議之目,顯加搆捏,而其無限慘刻之毁,自爾包藏於彼所謂師弟間親聞之說一句中,則雖外假儀秦之辯,褒以孔·孟之德,果可成說而瞞衆人之目哉?臣竊痛之。噫,時烈,內畜私憾,創誣渾之說,而曰我尊慕,則此昌黎所謂儒名墨行者也。在所進之乎?在所揮之乎?外懼公議,惡攻渾之名,而言益刻深,則此枚乘所謂畏影却走者也。其可掩之乎,其可斥之乎?願聖上察之,噫,此輩之誣渾已極,而又竝與其子文濬而誣辱之曰,見棄士流,得罪公議,吁亦慘矣。夫文濬,渾之門子之賢者也。其學問造詣,非末學謏見所可窺測,而當時之名賢巨公,莫不以安貧樂道,歲寒高節,相與推服於詩文之間,而宜享院宇之定論,昭著於東儒師友錄,簡拔儒賢之盛典,首蒙於癸亥反正初,則其見重士友,厭服公議者,顧何如也?人之爲言至斯,則他尙何說哉?噫,夫松江錄之失實,時烈,猶且筆之於書,尤沙集之說,此輩亦莫能爲之掩,而且故光城府院君金萬基之見識,足以知是書之失實,而亦異於鄭涖之所可誘脅,則此所以不載於長生原集中也。今反憑籍而誣賢者,可勝痛哉?噫,故參判鄭弘溟之書果有之,而其所宿疑之全消於日後者,不在多言,可以立證於兩家之世好無替,重之以婚姻,則一時失實之語,何累於文濬之德哉?噫,文濬與故海平府院君文貞公尹根壽之書,其所以處謗之道,自辨之辭,委曲明白,平實雍容,眞可謂君子之有德有言,而以酒色二字,謂之訾謫,故相臣文淸公鄭澈,則不亦過乎?而況以其曺次石相知之故,執以爲附仁弘之形迹,則是直不疑不免爲偸金之歸,而莫須有三字,猶可服人心歟?噫,其所謂文濬於尹根壽,爲故人之子,則豈有動於浮謗之理者?誠不滿一哂。昔曾母投杼,則而況於故人之子乎?且文則好矣之說,曾無他人之流傳,而獨時烈言之,則彼工於做言者之說,人誰信之乎?噫,宣擧丁未之書,蓋因時烈之攻而答之也,非所以謂文濬,眞有致謗之過失也,則與弘錫等所謂一時浮謗,出於無妄者,元無相左之事也。今反爲證者,誠不滿一哂。夫文濬與長生相勉之事,未能的知其時說話之果何如也,而先輩傳以爲,君子之交,和而不同,則今反藉重於朋儕間一時之切磋,以爲構誣之欛柄者,於長生本意何如耶?臣等竊爲慨然也。若夫時烈之於行錄之文,弘溟之書評,論其錯誤而有曰,吾則以爲無據云者,雖不知其亶出於坦蕩之心事,不雜夫抑揚底手段,而發爲斟酌之言,要示平恕之意,則外面看過,猶可謂或有一端未泯底公心,間時闖發,而今此輩,務爲角勝,强費遁辭,曰必有闕字,欲使其好惡與人相近之幾希者,盡歸之於梏亡之境,則此所謂益其過者也,尤可哀也已。噫,其所謂弘溟文集之質正於金集,當在於初刋時者,與前所稱長生問答,可知其在於首諸者,一串貫來也。如此無稽之言,何足多辯?且夫可碎其板之說,話頭乖激,決非君子平心中出來,則其所做出之狀,昭然可知也。如有難之者曰,爾何能知其必然也云爾,則臣將應之曰,吾於僞造史筆處知之矣。噫,其所謂文濬之喪,弘溟至其喪,而終不入哭者,卽時烈所以以無稽之言,誘脅鄭涖,離間兩家者也。若宣擧之書,則本非述自家之見也。時烈忽然唱聲於他人無心之中,而宣擧適未親見於文濬初喪之時,則其所見欺,有若子産之於校人也,亦何足爲證?臣等請以事理論之,安有旣治其喪,又挽其葬,而終不入哭之理乎?若果如是,則是無定見之人也,其言顧何足爲輕重耶?此輩之待弘溟,亦云太薄矣。噫,其所以置挽語於有無之地,而屈曲說去者,何其待人之薄耶?凡於無中做出,若丁巳日朝講說者,世豈有二哉?此古所謂,以佛眼視之者也,令人大慙。且夫鯉庭敎訓,無過於二南,孔門傳授,不出於四勿,而其挽語,以弱齡詩禮自家傳爲起頭,則贊揚何以踰此,而反以元無推奬樣看得,則無識極矣,何必呶呶,至於以直報怨四字,旣不能以孔子之訓,歸之於非至公無私之地,則何以謂引喩乖謬,不成義理耶?言無着落如是,則齷齪難與言也。噫,其所謂宣擧之書,亦云石室語者,尤非宣擧之有聞於故相臣文正公金尙憲也。時烈設淫辭而攻之,而宣擧辯之也。今乃以宣擧之所聞於時烈者,反謂之旣聞於尙憲,强引爲證,一何誤耶?噫,其所以假托抑勒者,可謂嫡傳時烈之衣鉢矣。噫,其所以以文濬後孫之不辨時烈丁未書者,執言爲口實,以證時烈之非所做出者,誠有所不然,此書乃文濬碣文構成時往復者也。凡今古世間,或不無訛傳誤聽,如取孤女撾婦翁之說者,而彼卽改其謬見,證碣文而歸之正,則無心者,安能知其訛說,本自有意於構誣而創出,安能預料其竝錄訛本,以爲日後之再誣而辨之哉?噫,臣等又於時烈及此輩聽言處,竊有怪焉。凡在人言,雖事關其家庭,理可必信者,其或有異於己,則必背馳而非斥之,雖迹涉於誕妄,理無足信者。苟使有礙於人,則必樂聞而藉重之,是何偏僻不公,回互不正耶?夫金榘卽長生之子也。痛先集之失眞,發爲尤沙集之說,則當時怒加誣父之目,今又以親子目覩之言,爲不足證,而若夫所謂榘之所傳蔡振後攻渾之言,則時烈如得奇貨,作爲文字,收錄集錄集中。且鄭涖,弘溟之子也,述其先志曰,先人未嘗蓄怨於滄浪,滄浪卽文濬號也。又曰,交道少無所替云爾,則時烈於人親子之言,非徒不信,又爲眩亂之語,以爲離間之計,而此輩又祖述之。若夫弘溟文集之追刋也,涖曰,此豈大監勸刻而然耶云爾,則時烈乃喜之,謄諸書尺,此輩又引以爲證,則此其情態,可以爲小人歟?可以爲君子歟?願聖上,詳察其影。噫,此輩於文濬,極意搆捏,勒成罪案,亦不過過於孝,則此孔子所謂,觀過斯知仁矣者也。是故,雖以時烈之險詖,亦猶曰,設使滄浪公於曩時,有毫髪未盡者,何害於爲君子爲賢人也?旣推之謂君子賢人,而益肆誣辱於挾撼之後,則此可以爲何如人耶?伏願聖上,更加察焉。噫,其所以庇護金昌協,苟且掩覆者,誠不滿一笑也。蓋自堯曰篇作後,凡所以歷敍聖賢處,有異於散出單擧之文,其法嚴矣。彼昌協乃敢歷敍東方儒宗,而四賢漏一,則其僭妄悖謬之罪,無地可逃也。彼爲之辭者,亦已矣,今何必錯引近思錄而證之耶?其所謂歷敍顔·曾·孟,至於子思則不擧者,與本文中所載聖人之學,若非子思·孟子,則幾乎息者,大相逕庭。彼或耳剽於他人之抉摘,而曾未窺見,徒爾仰舌狂叫,致此相左耶?其蠢無識之狀,不覺傍觀之代慙也。噫,旣漏於道統之序,則其行語間,或有稱美者,顧何贖其與奪之罪哉?至於語意陰險處,則其所以全沒實狀,不爲提說者,有若知罪,而何憚於夷之之憮然,而反爲傳法於時烈澤非之辭,强爲巧飾而欺蔽耶?其邪說之惑世誣民,害至〈於〉此哉?噫,且使魚有鳳,眞有爲師免罪之誠,則直陳其師之見道不明,而習聞時烈之言,歷敍儒賢之際,致此踈誤之失,更以相隱之心,彌縫於語意陰險處曰,雖於下語之間,不察輕重,率爾妄發,而其本意,未嘗敢輕侮也。遜亂乞憐,以祈其寬貸於萬一,則或不失爲弟子之道也。渠何敢强爲遁辭,欲以欺天?亦何敢兼護時烈,力斥公議也?其心術之受病於邪說者,甚可哀也,而其所爲之辭者,在彼不在此,則向師之誠,太不誠實,亦可笑也。其所謂彼之言者,實非爲渾,乃藉重於渾,以爲快宣擧·拯私讐之計者,誠可笑也。夫月望則君子凶,陽長則小人斥者,此古今之常理也。宣擧·拯父子,則被誣於群凶濁亂之時,而伸雪於聖明改紀之後,時烈則見推於群兇濁亂之時,而擯斥於聖明改紀之後,則此實君子小人易辨處,而彼猶以報復之說,爲眩亂之計者,其果成說乎?自古君子,若以報復爲嫌,不治小人,則惠卿之安置,足爲元祐諸賢之恥,而雷州之爲章惇謫所者,實不免於此形迹耶?誠可笑也。噫,凡於一動一靜,每每藉重於先朝,以爲脅制君父之計者,卽向日逆黨之餘套也。今此輩襲之,恐動之·威喝之,渠之無識,已不可言,而若有一分嚴畏之心,安敢乃爾?臣竊痛之。夫大聖人所作爲,何常之有?惟在擧措之得宜而已。昔工驩竝進於堯朝,而舜流放之,少無損於大堯則哲之明。先正臣文正公趙光祖,被誣於中廟朝,而我宣廟伸雪之益有光於宣廟繼述之孝,而天下咸服,國人大悅,頌二聖之德,猶至今不衰。伏願聖上,勿貳勿疑,惟道是循。嗚呼,先正臣文敬公金集,卽長生之子,宣擧之師也。其學問道德,爲一代士林之所宗仰,而無敢異辭者。今俔輩忽然祛先正之稱,而又不書官爵,則此其故何哉?是或無心中妄發耶?其或有意於貶薄,而襲時烈貶渾之口業,則其爲罪也,又當如何耶?噫,國是大定,處分明正,黜時烈於道峯之濫享,則實有得於闢異端重祀典之道,而此輩敢以復享之言,嘗試殿下之淺深,其亦無嚴甚矣。昔在有宋之時,黜安石於從祀之列,而其徒不敢復請,而今乃若是,則世道之下,又甚於有宋而然耶?時烈之害,有甚於安石而然耶?臣竊痛之。竊觀先儒之論以爲,安石釀成靖康之禍。今此逆魁逆黨,無一人不出於附合其餘論之徒,則謂時烈釀成辛丑之禍者,亦非過中之論也,而雖或恕之太過,論之末減,不以三手之謀,責之以時烈之釀成,而古語曰,觀人以黨,然則其源之不潔,其表之不直,不待明知而後可以覷得,亦不可以瞞愚夫愚婦之目,則豈敢以復享之說,發口於天日之下哉?且時烈己巳之疏,深嫉贈判書臣文忠公朴泰輔之直言,而辱之曰,凡係節義之事,無不惡聞而欲害之,曾未幾何,泰輔之節,如彼其卓卓,又惡善類之非己而斥之曰,世道至此,將見荀彧之徒,布滿中外,到今觀之,則其所謂荀彧之徒,出於排斥時烈之人乎?出於阿附時烈之徒乎?其所以構人陷人之言,箇箇相左於已然之後者如是,則其可以邪說目之耶?其可以學問目之耶?噫,巧詐飾非,疑似亂眞者,此終古之通患也。是所以雖以子貢之穎悟,猶不能早覺少正卯之雄奸,則當初之墮於術中者,或不深怪,而到今手脚盡露,則向日見欺之徒,惟當若浼之不暇,而尙此紛紛附合,曲護營救者,豈不哀哉?豈不痛哉?噫,昔孟子以匹夫之雄辯,尙能拒楊·墨之徒,衛孔子之道,使邪說不得作。伏惟我殿下,以孔·孟之聖,處堯·舜之位,凡所以衛斯道熄邪說之權,是在殿下。今此俔疏之發,迨將半年,尙靳痛斥嚴懲之典者,抑獨何哉?此朴蕃·羅廷一·鄭萬源之輩,所以相繼投疏,以爲嘗試之計者也,臣等竊爲殿下惜之。夫蕃者,發怒於黜時烈道院之享,假托爲珥辨誣,而掇拾向年沈鳳威禍士林之餘論,抉摘宣擧尙論珥·渾之言,截斷字句,變換文意,公肆醜辱,至謂追罪黜享,以爲快時烈私讐之計,世間豈有是哉?嗚呼,古之小人,搆捏疑似,今之小人,白地粧撰,其所誣陷之狀,殿下旣已洞燭,特賜伸理。今又銀臺之稟啓,憲府之論啓,發其奸狀,則惟我殿下堲讒之德,命退其疏,仍治其罪,其在辨宣擧之被誣,可謂至矣,臣等又何必疊床?若廷一之疏,則其大意,與凶俔之疏,如從一本中印出,而疏旣未徹,罪又勘律,朝家處分,實有得於懲惡衛道之義,而第喉司臺閣之啓,其所以聲罪者,不免疎略。且於本事上,全不劈破,則其在辭闢之道,容有不可已者。臣等請撮其關係重大處而略辨之。彼卽曰,長生在時,尋常言此,則時烈錄其語。噫噫痛哉,未知其所謂此者,卽時烈所貶渾之言耶?所誣渾之言耶?世間安有貶渾誣渾之長生耶?言之無倫,令人靦面。又曰,宣擧熟聞,故於長生,敢懷憾懟,綻露於文字者多矣。噫噫慘矣。未知其所謂綻露於文字者何耶,若果有之,則何不的指謂某句某語,而虛聲泛稱曰,多矣云爾耶?空中造言如是,則人之無識,難與言也。此輩又以弘錫不擧渾推服珥之言爲執言,顯示譏貶之意者,其設心非但切痛,其作言誠極可笑,若辨珥而不擧推珥之言,則可謂闕矣,辨渾而不擧推珥之言者,何謂闕也?夫渾所謂欲事之如師,非吾友等說,實是執謙推人之盛德也。豈可以此,謂渾不及珥也?若以自謙之辭,以爲譏貶之口實,則子曰,三人行,必有我師,又曰,聖則吾不能。亦可執此,而謂孔子學而知之,而又未及聖人地位耶?其所謂弘錫旣不能以渾之言,謂非渾之言,則何敢以長生之言,謂非長生之言耶云者,何其無識耶?夫有曰有,無曰無者,自是士子之道也。渾之言昭載於本集及年譜,則謂之有者宜矣。若時烈假托長生之言,則獨時烈言之,而未或有左契,則謂之無者宜矣,何必欲使人人,徒隨時烈之口氣,指無謂有耶?噫,以時烈所創之言,勒歸之於長生,而都是白地,則公然狂叫曰,嘗聞長生後孫之言,則宣擧於長生遺稿上,周旋請刪處頗多云,此可見時烈所錄之言,出於其師,噫噫痛哉,此何言哉?未知其所謂聞於長生後孫者,其聞於春澤耶?聞於龍澤耶?此輩之傳授,可謂眞正無疑耶?其無倫無識如是。夫苟使長生之孫,急於護黨,反以時烈所創之言,歸之長生,而嫌其無根,發此無稽之言,諉之於宣擧之請刪,而不恤長生之無端陷於誣先輩之科,則可謂不肖孫也。噫,其所謂欲以誣賢,罪時烈者,意實在於長生云者,不覺發一大笑也。夫痛斥時烈,明言其假托之罪,必欲脫長生於貶渾誣渾之科者,可謂誣長生乎?曲護時烈,粧撰孟浪之言,不恤陷長生於貶渾誣渾之科者,可謂誣長生乎?噫噫痛哉。人之無識,言之恥也。噫,其所以欲實時烈貶渾之言,敢於珥·渾道德上,分作二層,容易高下者,萬萬悖謬,噫噫痛哉,此何世變?此何人心?噫,吾東之兩賢,卽有宋之兩程也。自古議論,未或低昻於兩程,則忽地唱聲,任加輕重於兩賢者,豈非病風喪性之甚者乎?遠則蔡京排斥元祐諸賢,而推尊龜山,近則黨人排斥兩賢道德,而推尊先正臣文純公李滉,今則此輩,又欲分貳兩賢之道德,世間安有如許義理耶?噫,此輩此習,惟時烈啓之,則無倫無識極矣,其罪可勝誅哉?噫,尤有甚於此者,彼乃欲實時烈誣渾之目,敢爲之說曰,渾行狀碑文中,皆以和爲言,噫噫痛哉,是何言耶?若故相臣文忠公·李廷龜及尙憲所記之和字,乃所以說其橫逆之厄,明其所遭之冤也,而時烈所言之和字,乃所以加之巧構之辭,擠之忘讐之科,則同一和字,而指意之相去,不啻若千萬里也。今乃抉摘一和字,比而同之,何其誣耶?彼之爲時烈地,可謂曲矣,而獨不念文意之不可變換耶?是可忍爲,則何不曰弘錫疏中,亦有和字云耶?此而不足,又爲衍出金集一毫不萌之心曰,安知其無疑意於其間?噫噫,渠亦人面而出於人世間,則何能作此等語於白日之下哉?噫,顧此誣渾之目,瑤以是傳之時烈,時烈以是傳之玄齡,則彼輩何不於瑤與玄齡掩護之,而獨於時烈掩護之耶?掩護之不足,公然歸之長生,是又不足,又欲勒使廷龜·尙憲·集之尊信渾者,無端竝歸之於疑渾之地,噫噫痛哉。彼無倫無識之言,固無損於渾之道德,而夫僞造史筆之一時烈,棄之何惜,作此千不近萬不似之言,强爲容護,而不念上累於許多諸名賢耶?噫,見欺於時烈假托之言,不之察而和同者,已極無識,況其增衍時烈所未創之言耶?臣竊痛之。若夫故相臣文貞公申欽,故參贊臣文肅公鄭曄,固一代之賢也,於渾,若子貢·子路之於孔子也。當其獻議之時,差有異同於言議之間者,適其所見,有所未逮而然也,則與時烈設淫辭而攻之者,有何一毫相近,彼乃引而證之耶?噫,時烈如是誣渾,而假托師說,欲爲自脫之計,則弘錫摘發其奸狀曰,苟使長生,有疑於心,則何不質疑,而徒爲議後之言耶?彼卽理窮辭屈曰,以尊仰之故,雖有所疑,含糊不辨,至於議後與否,則都不提起,而且時烈旣極誣渾,而强引文敏公黃愼之質疑,陽爲分疏之言,則弘錫痛斥其奸狀曰,不從愼後來誠服處說來,只引當初質疑之問,以爲口實者,果非疵毁耶?彼乃問東答西曰,時烈引此以明長生本無疵謗之心,則愼之末稍,改見與否,非所可論。噫,旣曰,長生,以尊仰之故,含糊不辨,則又何以許多說話,隱然歸之於長生曰,時烈引此,以明長生之心云耶?其所爲言,前矛後盾,都不成說,可以人而其全然無識也,尙如此耶?噫,時烈旣誣渾以主和,又假托長生之言而稱之曰若是,栗谷必無是事,欲爲分貳渾·珥之計,則弘錫旣明其言之假托,又極論珥·渾必不異同之意,則彼卽盛氣詬辱,一則曰無嚴,二則曰醜說,於其大槪中書之曰誣珥,噫噫甚矣,是何言耶?弘錫之言曰,珥卽血誠憂國之臣,制宜用中之君子也。當此危急之秋,安能壯談於渡遼之論,自爲淸議,頡抗天將,恥與之合,而不恤國亡乎?況其平日,相許渾以意思同,故議論亦同者乎?臣等決知其無是理也。此其言果無嚴耶?果醜說耶?果誣珥耶?願聖上察之。其所抑勒,固不暇論,而今其言曰,長生此言,出於眞切商量,仍論之曰,蓋其時,珥若永厥壽,則必能使倭不東。又曰,乘便制勝,必有其道。仍結之曰,長生所謂必無是事者,蓋指此而言。噫,此與時烈之言,一何相左耶?時烈之言曰,其時時烈問,栗谷在當時則當如何?先師沈吟良久曰,別無奇謀,惟祈懇於天將,乞勿撤歸而已。噫,此輩事事言言,莫不祖述時烈,獨於此一段,若是相反何耶?抑不識此輩見識,高於時烈,而能解時烈所未解之言而然耶?抑其巧詐,甚於時烈,而能飾時烈所未飾之辭而然耶?臣竊痛之。噫,先儒之言曰,元豐以前,小人易知,元豐以後,小人難知,蓋元豐前小人攻程子,元豐後小人陽尊程子,以之欺世,故乃有易知難知之論也。今此輩則其所貶渾·誣渾,無所不至,而猶且曰,我尊慕渾也云爾,則其奸情慝態,比之於元豐前後小人,實兼有之也。苟患難知,則盍於易知處求之哉?嗚呼,其他詖遁之辭,若此類者,不可毛擧,而若萬源之言,則蓋與俔·廷一疏,一串貫來,都是虛聲狂叫,全不成說,其爲疏也,不過無倫悖說之一張紙也。喉院稟啓,略論大槪,而臣等旣於俔疏上,逐條辯論,明其誣罔,又於廷一疏中肯綮處,論其誣罔,則此所謂擧一可知其三者也。伏願殿下,更取向來弘錫等訟辨之章及俔詖淫之說,竝與臣等之疏,詳加參證,而欲知時烈之不正,則須於僞造史筆處究之,欲知俔輩之無識,則又於祖述時烈處究之,則其是非邪正,豈能逃於鑑空衡平之下哉?苟使臣等之所陳,或有一言無稽,則治臣以妄言之罪,如其明白,則惟彼誣賢之罪,亦不可不明正而嚴懲,以彰我殿下尊道闢邪之盛德也。嗚呼,臣等之前後辯論,首尾萬言,而要其歸,則不過曰,時烈造無根之說,作爲貶賢誣賢之欛柄,以售其逞憾之心而已也。其所爲言,都無根柢,則憑考亦無地,而至於史官日記,則有無眞僞,考見甚易,關係九重,其所謂癸亥三月丁巳日朝講時,特進官柳舜翼,侍讀官李敏求,單請李珥從祀,承旨閔聖徵,檢討官兪伯曾,同辭啓請云者,果非實錄,而私自僞造,則非但他說之假托,不攻自破也。抑其貶賢誣賢之目,於渠特爲薄物細故耳。伏願殿下,亟命政院,卽考日記,覈其有無,仍令廟堂,議勘其律,布告中外,以彰其僞造史筆之罪,又治俔·萬源黨邪誣賢之罪,使邪說不得作,國家幸甚,斯文幸甚。臣等又伏見吏曹回啓,則極知其時烈挾憾誣賢之罪,無所逃於追罰之典,而惟以許施於儒生之請爲嫌,則在殿下耳目之官者,固當論啓之不暇,而尙今寂寂,俔輩又復偃息於牗下,惡在其懲惡之道哉?臣等竊爲慨然。臣等無任祈懇屛營之至,謹昧死以聞。
京畿·忠淸·全羅·慶尙·黃海五道儒生,幼學尹俔·辛大垕·金光瑞·李珩·韓翊震·李命鼎·郭成坤·卞亨夏·崔一魯·吳東爀·郭守熀·成爾溟·金一運·申命周·李壽崇·閔鎭載·韓配垈·鄭履相·韓配淵·尹益齡·許瀷·成台齡·崔敏恕·兪漢明·朴正義·李秀恒·李思迪·宋相弘·韓師彦·李漢逸·申大一·尹興周·卞熙夏·洪泰遠·李應龍·崔裀·韓以甲·金萬重·尹得重·成奎齡·宋必·李仁果·韓敍箕·權履衡·金萬坪·權啓衡·李德輝·宋鎭五·李義果·成德徵·金以增·李命夏·金萬坖·權采衡·韓聖震·宋鎭七·韓世朝·曺夏儉·李宗海·李德升·吳覺·尹諴·宋時顯·成一徵·崔東稷·朴禧慶·李松晩·李后晟·李矱·安君奭·李莢·安鳳奭·李苾,進士卞宗夏,幼學金柱國·金震哲·金泰潤·宋載厚·朴聖慶·安師奭·朴夏慶·安裕奭·朴添慶·金興燮·李樸·權焜·安景奭·金公燮·安相奭·金鼎·安宅奭·崔準世·安行健·金震楷·安鼎奭·宋相秀·安留奭·安命奭·朴成大·安贊奭·金文燮·安瑞奭·朴振文·安采奭·金雲燮·宋必暹·李長馨·李后克·李泰馨·金老成·金道成·梁汝柏·梁汝櫓·李遠馨·朴駿乘·李聖時·李聖白·金鑌·金鉉·金泰溫·李仲碩·鄭垕基·金載益·鄭秀楨·趙師晦·尹益東·鄭齊斗·李萬枝·金載熙·李齊泌·宋元哲·尹敬休·趙師周·金有萬·朴致章·金就鎔·朴致敍·金宗萬·朴致登·金就謙·朴守大·金就達·朴致迪·辛大逸·朴致煥·辛大遠·宋必燁·朴致大·辛大受·朴致雲·韓百興·朴守增·金震棡·朴致弘·辛大濟·閔泰洙·辛大器·宋載昌·辛大呂·卞東仁·蔡之涵·辛大潤·卞東佑·蔡之混·卞寅夏·蔡之濂·卞慶夏·蔡有憲·卞熙緖·宋載道·卞成夏·趙後宗·卞至鳳·尹升來·李寅植·趙文玉·李朝海·申永昇·卞昌夏·申尙範·卞興夏·申尙籕·金祉萬·申尙簡·金就鐄·宋光哲·金鼎基·申尙籙·鄭佐龍·蔡以中·趙後鳳·朴弼天·卞至益·宋載恒·洪一建·韓翊鳳·朴致恒·卞至復,進士金寶,幼學蔡徵休·韓翊萬·申命垕·李維濟·金埈·申命胤·金益煊·李維漸·張柱韓·李維沆·金墐·閔洙昌·申尙箖·李震鼎·金命楷·張文爀·申尙策·李維澤·宋必炳·崔恒錫·許鐔·鄭日章·郭來復·鄭龜章·鄭麟章·金必昌·朴圭錫·宋必烜·洪泰望·宋廷彬·朴致升·朴致咸·朴致漸·金夏錫·金夢錫·禹圭錫·金樞萬·金支萬·柳挺垕·張瑞樞·張彦經·張善慶·辛大有·辛大沃·辛濟殷·金寀·金賓·張瑞杓·成爾湜·趙重台·成爾漸·金弘集·朴漢舒·宋必集·南廷泰·李友膺·徐必成·朴漢良·朴成材·朴守素·南道載·金贇望·安處亨·朴守謹·李天相·朴守默·南廷麟·宋道彬·朴守認·南廷杰·朴斗祥·南極壽·李世濟·姜垕尙·李祥徵·趙一運·朴正經·趙一匡·趙一寧·朴珽·趙一夔·朴東元·朴東柱·金壽春·朴正己·徐德中·朴弼亮·李夢協·鄭昌佐·朴泰耆·鄭周賢·李端休·鄭齊賢·李濂·延俊三·閔鎭坤·延最長·邊夢·金壽聃·郭尙烈·閔鎭運·宋漢儒·許欽·郭載大·許鏄·郭載泰·許鏼·韓寅朝·崔益年·韓濟欽·尹九齡·崔益福·崔益禎·尹九翼·崔益祿·尹九範·崔益來·尹九采·崔益采·兪彦燮·兪彦述·崔道觀·李鳴協·鄭東復·金命益·金命德·李泰來·裵世援·宋鼎哲·趙緯碩·朴一耆·朴世麟·金慶泰·鄭重泰·趙紳碩·宋濬哲·裵星爀·趙匡周·金柱國·趙彰周·裵星址·朴世鵬·宋堯輔·鄭重時·裵星昌·裵星列·鄭重賚·宋來周·趙翊周·裵星燁·金興國·趙一周·朴弼周·裵顯唐·宋聖鐸·趙胤周·金壽鉉·裵星發·趙相兼·朴世虎·金相國·宋必兼·裵星五·趙運周·金慶恒·朴祥運·南道弘·李天建·南廷鳳·朴聖運·朴慶運·南尙溫·朴明運·宋必昌·安應泰·朴沆·朴見龍·南尙薰·朴河運·朴海·朴鵬祥·南義肯·朴弘運·朴守采·李再春·朴馹良·徐達漢·朴守三·李天垕·宋姬弼·朴瑞運·李杰·朴湸·朴㴻·朴守恭·朴演·南禮肯·南極明·朴垕紀·朴會運·宋夢弼·李兪稷·裵擎唐·朴弼聖·裵錫唐·南尙九·高日徵·權浹·陸來泰·金璜·全德柄·全頊·孫世翊·李柱天·朴就規·朴震相·朴泰胄·宋大徵·朴萬春·高尙裕·朴弘規·吉尙復·趙師文·高尙殷·郭鎭東·全德履·金泰珣·朴萬裕·成後孟·成胄夏·全德林·琴鳳郊·韓聖奎·吳命錫·吉尙鼎·趙陽郁·金泰珩·全在仁·宋泰徵·宋師周·成後參·全在明·任重三·高尙一·高尙德·高尙呂·金泰璉·高尙濂·李見龍·崔寅·申瀚·趙渭輔·李漢柱·崔邃·金鎭鼎·李兼濟·崔德章·南桂·金鎭謙·尹泰登·宋頤新·李種仁·金千齡·李種義·尹元龍·徐德垕·尹志信·徐重垕·宋來朝·南尙文·宋光朝·金就礪·李相璟·朴世仁·崔東佐·金就剛·崔億·崔秀華·李漢宗·吳潤河·鄭啓垕·吳東胄·吳東垕·吳舜基·李周耘·吳潤德·吳命基·吳世翁·柳寅斗·吳聖鐸·朴瑒·朴琇·洪錫·洪得一·林世蕃·成大齡·李後綱·李元采·宋必隆·韓昌朝·韓泰朝·柳萬枝·林德垕·南有壽·蘇漢標·高一擧·蘇會章·柳震煥·陳后瓘·金有益·李德培·李以儉·蘇昌燁·陳宗漢·宋之傑·宋程·鄭邦祐·李以讓·權錫泰·南天柱·李東碩·朴漢明·陳歸漢·朴致淳·金潤夏·鄭泰升·權必泰·吳命垕·南天漢·金震夏·蘇碩升·金尙璘·李東煥·金兌瑞·金夢瑞·宋之健·陳后錫·鄭泰復·蘇碩晉·柳萬長·陳起漢·金尙瑜·李世維·柳萬亨·金日瑞·李原榮·金應呂·南溟漢·李東元·陳日章·宋道炫·鄭胤泰·蘇碩臨·蘇碩藎·金德裕·陳麒瑞·金大徵·金五日·任震雄·徐德昇·洪疇敍·金萬址·洪壽範·李靖東·任邦式·金萬陸·李宬·柳一明·李秀東·金萬程·柳一奎·李彭紀·金萬匡·韓德重·金萬·洪晩大·金有衡·洪命範·金聖材·金邦瑞·金聖夔·金恒瑞·金尙鈺·金聖夏·金尙鎭·金聖輝·金錫祿·金尙鏡·金龜瑞·金孟增·崔三錫·金錫福·李震碩·金錫祐·李昌碩·金汝諧·金汝鍵·李漢章·宋晉哲·鄭來重·宋必燤·郭鎭萬·吳垕周·宋堯臣·郭世綏·全基沃·郭守煥·郭守煒·李敏章·梁廈重·宋後成·郭守焌·金益采·安德昭·金應華·庾致百·李世章·庾鍾德·趙榮邦·宋來大·趙榮廷·鄭文濟·南始肯·李宅鎭·安德林·任重慶·金德昌·宋元鐸·周胤文·琴以咸·呂興周·鄭濟經·金壽億·宋渭弼·吳道河·郭重垕·尹諶·李聖奎·宋廷龍·李秉和·李德壽·李載夏·許楷·鄭行協·鄭郁周·許侃·許燉·宋興周·曺沃·崔泰亨·李必著·趙㽘·崔一泰·崔敏才·李慶赫·尹澂·兪德三·鄭臣龍·李鼎夏·李坰·閔相禹·曺夏耉·曺夏耆·李友尙·金鳳鳴·成爾混·兪煜基·李景淳·趙重鉉·申光殷·李景洙·成爾潑·權佐衡·金鎰輝·成孟徵·閔翼聖·成爾淳·金敏積·李奎瑞·金大輝·金弘鎭·李相禹·金弘鼎·成允徵·韓以庚·成龜徵·任後周·申鎭久·權就衡·朴行源·申鎭遠·尹燧·吳再周·成鵬徵·金弘濟·李希正·成爾漢·申光夏·吳東一·金弘逵·尹鳳鳴·成爾浩·吳再祐·成爾鴻·金弘國·吳東奭·金弘道·吳聖錫·柳寅錫·成爾河·金弘遠·吳再恒·金弘燁·尹挺殷·金弘福·成爾源·李瑨·吳泰基·成爾涉·李德一·金弘義·李瑺·李最一·金弘績·李百源·李璾·申光魯·金弘礪·成爾澯·吳思永·李·成爾涵·兪彦經·成爾沆·成爾濂·任弘休·金弘鏡·李邲·金弘銓·申再運·吳泌·任裕·成廈柱·任錫徹·尹光周·成翊柱·趙重稷·成宅柱·兪彦緯·金行徤·尹宅周·蔡時鑑·任恪·尹重周·任謇·安夢暄·尹煜·蔡時錫·金行敬·洪鏄·蔡時欽·朴東維·宋鎭基·蔡時鎭·宋鎭綱·柳恒岳·韓相朝·蔡時鍵·申鎭世·宋運吉·申鎭紀·申鎭周·蔡遵·宋霦·蔡徵休·申鎭岱·蔡命弼·張後浚·鄭重宇·朴興古·蔡遇·李晉榘·申鎭九·蔡命協·鄭來昌·朴羲古·申鎭元·蔡命顯·鄭重泰·朴崇古·鄭來陽·朴萬宙·蔡晩成·金之望·鄭志獻·蔡潤成·鄭志聖·金文望·蔡成千·鄭志洸·朴世炯·鄭羲瑞·朴敏古·蔡命蓍·鄭舜瑞·張漢杰·朴準古·鄭溟瑞·金楚望·張翊漢·鄭濬瑞·朴玄翼·林萬秀·金國采·朴世炳·張益三·金九采·朴周翼·鄭德䘗·張日三·金慶初·鄭漢瑞·金慶裕·金最望·朴昌萬·朴東秀·洪載元·許澍·李衡章·柳夢翼·盧處大·柳夢斗·朴再英·柳夢奎·李東明·盧必大·柳萬根·朴焌·李重馣·朴燉·尹泰斗·洪範敍·尹泰升·李燁·成慹·尹命龜·成懋·洪萬溶·金弘濟·朴穗·金夢垕·韓重朝等疏曰,伏以臣等,伏聞近日一種陰邪怪鬼之輩,乘時跳踉,不有先大王之遺訓,不恤百世之公議,誣辱先正臣宋時烈,罔有紀極,至請道院之撤享,而在殿下股肱耳目之列者,又從而欺眩天聽,曲循其請,致使慶元腰膂斷折之變,復見於聖世,臣等不勝駭憤痛迫,裹足千里,以爲碎首九閽之計,及至京輦,復聞金弘錫爲名者,又投進一疏,托以爲先正臣成渾辨誣,而搆捏宋時烈,無所不至,敢請追加罪譴,此其意實出於爲尹宣擧父子報復之地,噫嘻,今日人心,雖曰險巇巧慝,豈意變怪之層生,至此之極也?如范甲·鐸·弘錫輩,阿附時論,敢肆凶悖於公議斁塞之日,固其常態,亦何足道也?而臣等之痛傷憂嘅,不能自已者,以我殿下之明聖,猶不免搖惑於讒言,不惟不罪,而又從之,先朝所黜斥之宣擧·拯,則躋之日月之上,禮意冞隆,三朝所尊師之先正,則墜諸淵谷之下,而凌踏不已,此於先正之道德,顧亦何損?而其於謗傷孝廟先王之明何?玷累聖上繼述之孝何?此臣等所以敢冒鈇鉞之誅,抗辭力爭者也。然而范甲·鐸等,構誣先正之說,已經郭鎭緯之逐一辨破,今不必疊床,而弘錫之疏,雖不足與呶呶分疏,而殿下旣不退斥,而至有稟處之命,則安可以其言之不滿一哂,而不爲略加辨斥乎?臣等取觀其疏,則其所以誣飾變幻,以爲宋時烈罪案者,首尾累千萬言,而撮其大槪,則只是兩事,一則曰,貶侮成渾也。一則曰,構辱成文濬也。臣等請先辨宋時烈之元無貶侮成渾之事,而後及文濬事可乎?夫先正臣文成公李珥,文簡公成渾,俱以我東之大賢,竝爲百世之師表,而士林之所共尊仰,況宋時烈之於兩賢,接其統而傳其學,有若朱子之於兩程,則夫豈有輕加軒輊之意哉?第同是大賢,而氣像規模,亦不能無毫髪差殊,則後學之形容稱道,不得不隨所見而據其實焉。今以渠輩所證兩程畫像贊而言之,其瑞日元氣之語,直是聖人氣像,比諸繩直準平等語,自有間隔,其可以此而致疑於尊慕之不同也耶?夫從祀時單擧竝擧等說,不過是師友問答之間,傳誦其所聞,而今乃構誣不已,必欲歸之於歇視輕貶之科,乃以粧撰破綻等說,肆然勒加,噫嘻,此何人也?渠輩之稱以粧撰者,一則柳舜翼疏也,一則尹弘敏事也。仁廟癸亥三月丁巳日朝講,特進官柳舜翼,侍讀官李敏求,單請李珥從祀,而承旨閔聖徵,檢討官兪伯曾,同辭啓請,其月日干支及入侍人官銜姓名,班班可考,而且柳舜翼行狀,亦載單請事實,則焉可誣也?尹弘敏乙亥之疏有曰,臣等,曾於殿下卽祚之初,叫閤陳章,首請兩賢從祀云云。其與先正臣金長生問答說話,可知其在於首請之時也。仁廟卽祚之初,乃是癸亥,而金長生之沒,在於辛未,則當初問答,其可諉之於辛未後四年之乙亥耶?如此易知之事,猶謂之粧撰,則他尙何說哉?至於和議云云,宋時烈己巳疏,旣已明辨,今不必一二煩複,而後儒之於前賢,雖極尊慕,亦不無一事之致疑者,從古何限,則金長生云云之語,固何害於成渾之道德,而渠輩急於誣毁宋時烈,至以師弟間親聞之語,而竝欲歸之於白地做出,豈不痛哉?噫,弘錫,藉重成渾,而構毁宋時烈,無少忌憚,反其實狀而變幻之,因其疑似而增衍之,飾詐弄巧,惟意所欲,以成宋時烈之罪案者,已極可痛,而至以成文濬之得罪於公議,見棄於士類者,猶謂之被誣,而敢進申辨之言,其亦無嚴甚矣。夫文濬,以法門子弟,若能保守先規,無忝所生,則人之推尙稱美,必倍於他人,而惟其見識儱侗,不免爲禍福所動,諂附於奸賊仁弘,而咎斥其先友文淸公鄭澈,以爲圖脫先謗之計,如金長生所撰松江行錄,故參判鄭弘溟所與李命俊書,具載其事,而文濬所與海平府院君尹根壽書,亦不能自明,而多慙謝之語,松江,卽澈之號,弘溟,卽澈之子也。松江行錄云,成文濬,欲離貳其父之交道,移書爾瞻曰,亡父有何所利,與鄭某同事乎?又因曺次石及陝川郡守金虎秀之行,再通于仁弘,以明牛溪與松江不親之狀,金虎秀謂余曰,今則倈庵於牛溪,解惑不深,治其過惡云,鄭某者,澈也。曺次石,徵士植之子,而仁弘之門生也。余者,金長生自謂也。倈菴,仁弘之號也。鄭弘溟與李命俊書曰,至於世家子弟,怵於利害,便生分貳之心,指摘訾謷,無所顧忌,惟知不觸時忤,而不知其悖謬於二父之志,一種議論,從而簧鼓,目之爲公議,反資桀跖之嗃矢,人心至此,豈勝痛惋?世家子弟,指文濬也,二父,指成渾與鄭澈也,一種議論,指仁弘之黨也。文濬與尹根壽書曰,趙生來訪,爲小生道閤下之說以爲,小生方與申應榘,合謀上章,欲擠松江於極地,以爲圖脫先謗之計。又曰,閤下之說以爲,牛溪旣不以此事絶交,今何以輒有此疏云。其下註云,申疏曰,鄭某於甲申年間,有酒色之失,臣言於成某曰,鄭丈晩節,放倒至此,先生之交道,豈得如前日乎?成某,以故舊無大故不絶答之。其後,申君,去故舊無大故不絶七字,代以酒色非大故五字。又其追書曰,小生於辛丑年間,曾有謬錯昏妄事,事雖已往,而今日閤下之以爲罪者,無乃竝帶得此意思耶?當初嶺疏之來,無一人出氣力論救,少白先人之心者,小生誠不勝悲憤,欲上訟冤之章,初起草時有曰,臣父之於某,有同閈之舊,所取之行,以此爲罪,則臣父亦不敢辭云云。先人之於松江,可謂極其親切,而其所取者,非但片善寸長而已,今乃謂有同閈之舊所取之行,若以爲同里閈少相善而已,而有未深取之者也。此兩句,誠大錯也。又曰,先人門生,有欲爲先人訟冤者,草疏筆削之際,小生亦得參觀,其中一款,有道義之交,親厚之交等語,而以道義之交,屬之栗谷,親厚之交,屬之松江,又有言,不必如此開說了者,從而改之。又曰,曺次石,從宦至京,首訪小生於寓舍,敍世契之厚,因相與親熟,數相往來,嶺疏之至,曹生卽來致唁,因與道先人與崔公交際及先人其時申救曲折,語及松江札中事,曹生,請觀之,出而示之,又結之曰,此三事者,一則出於惶恐,一則見事不敏而已,寧有毫髪他心?然一聞人言,未嘗不謝服,而論者,乃追咎不已曰,何以初起草時,有此語乎?何悟而改之不早也?甚者至曰,成某之出此書,非無心也。乃所以擠人而自脫之計也云云,申應榘,成渾之門人也。鄭某,澈也。成某,渾也。嶺疏,指文景虎,構誣成渾之疏也。崔公,指永慶也。蓋崔永慶之獄,鄭澈爲委官,與成渾往復商議,多有伸救之事,而東人不知實狀,反以爲成與澈構殺之,大加疑怒,及李山海擠陷澈,則文濬,心懷憂懼,乃爲分貳脫免之計,訾謫鄭澈,阿附凶黨,士論皆惡之,或載於記事之文,或形於書尺之間,而爲百世之公案,則雖有孝子慈孫,宜可以無辭辨白,而弘錫,乃敢恣意矯飾,而謂金長生之所錄,是宋時烈之所自增益,鄭弘溟之書,謂之在於宿疑未消之前,尹根壽之誚責,謂之動於浮謗,此眞孟子所謂遁辭知其所窮者歟?夫松江行錄,是金長生所自著者,而其草本手筆,當在於金長生子孫家,則雖欲誣之以宋時烈之所增益,其可成說,而雖以文濬與尹根壽書觀之,旣有故舊無大故不絶,酒色非大故等語,及同里閈少相善而已,而有未深取之語,則行錄所謂,欲離貳其父之交道云者,果非失實也。又有曺次石,首訪寓舍,因與親熟,數相往來之語,則行錄所謂,因曺次石,再通仁弘者,顯有形跡,如是而猶可諉之於宋時烈之增衍行錄耶?金長生與文濬,生竝一世,當時事蹟,無不備知,則爲文濬分疏者,必以金長生之所錄,歸之宋時烈之粧撰,然後可以白脫文濬,故做出尤沙集之說,以證行錄之不可盡信,而其言乃出於見棄嫡黨,附托尹家之金榘,則此何足爲公證耶?弘溟文集重刋時,尹宣擧,以渠之丁未抵宋時烈書中歷論松狀事而曰,老先生之於亡舅,實有切責之事,又曰,離間父交,欲謁陝鄭之謗,增加於辛丑以後云云。老先生,指金長生也。亡舅,指文濬也。陝鄭之稱,以仁弘居在陝川故也。據此則文濬謁鄭之事,金長生切責之實,宣擧亦不敢自諱,而弘錫乃敢矯飾於時移事往之後,以爲眩亂一時之計,而其於宣擧文集之自爲明證何哉?弘溟文集重刋時,宣擧移書於弘溟之姪子故進善鄭瀁,費辭籠絡,使其刪去而後已,宣擧此書,尙在瀁家,以此而謂弘溟之宿疑全消者,不亦左乎?況弘溟原集中,其書宛然載錄,而印本尙在,則安在其宿疑之全消耶?文濬於尹根壽,爲故人之子,而情契之親厚,雖以文濬書觀之可知,則豈有動於浮謗隨衆攻斥之理乎?根壽讀文濬自明書而曰,文則好文則好,於其自明之辭,不以爲然,故其言如此。且觀文濬書,雖費辭自明,其擠人自脫之跡,終不能自掩,則一時人之非斥,安可目之爲浮謗乎?宋時烈與鄭澔書云,大抵潛窩書,未必保其無一字一句不差,然其大槪,則與先師所記,大略相似,吾則以爲無據也。潛窩,李命俊之號也。先師所記,卽金長生所撰松江行錄也。臣等竊觀宋時烈此書,其意蓋曰,潛窩書下語間,雖或不無些少過重處,而然其大槪,則是實錄與松江行錄相似云爾。觀其未必保其無五字及中間一然字,則語意極其明白,而其下吾則以爲無據一句,與上文語意逕庭,不成文理,必有闕字,故本集吾則下,註以脫字,人之粗解文字者,孰不知其然?而弘錫乃曰,渠亦知其無據,而引而證之,以爲陷人之口實,其所抑勒爲說,大抵類此,何足多辨?弘溟文集之刪去潛窩書者,旣未免墮於宣擧術中,則其子孫之追後復刋,事理當然。宋時烈,雖勸鄭涖入刻,固無所害,而其實則不然,故涖之答宋時烈書曰,此豈大監勸刻而然耶?世人之疑,可謂不知之甚也云云,而弘錫,必勒謂之宋時烈勸刻者何也?鄭瀁之以弘溟文集,質正於金集,當在於初刋之時,初刋之本,分明載入潛窩書,則金集可碎此板之語,在於重刋刪去之後,可知矣。至於文濬之喪,弘溟,至其喪次而終不入哭者,宋時烈以爲,此非但國人之所共知,成尹諸人之所共誦而望之者也。弘錫此疏,專出於成尹輩之所嗾,則弘溟此事,必無不知之理,而急於構誣宋時烈,直歸之虛言,其亦痛矣。然則宣擧抵宋時烈書中,亦何以載此事耶?其書有滄浪之喪終不一哭之語,而其下又註云,逐日護喪,至成服而終不入哭几筵,滄浪者,文濬之自號也。以此觀之,則弘溟之於文濬,終不釋憾之狀,可知矣。且其所謂文濬挽詩,不在弘溟文集中,豈眞有而偶不收入耶?抑本無而後人現化出來耶?假使有之,全無推奬嗟惜之語,兩家契好,亦不略及,則豈足爲交義不衰之證耶?且如文濬書中,以直報怨一句,其引喩乖謬,不成義理,豈以成渾精透之識,而發此語也。此宋時烈所以深加剖析,明其不出於成渾之口,其意實出於尊信成渾,而弘錫反構辱宋時烈如此,誠可哀而不足怒也。且先正臣金尙憲所傳武人之說,非但時烈之親聞如此,宣擧抵時烈書,亦云石室語宣擧者,亦引武人,而又曰人言豈必盡信?石室,指尙憲所居地名,而又曰以下一段,宣擧文飾之辭也。宣擧旣聞於尙憲,而著見於書尺者如此,則果可諉之於宋時烈之做出耶?丁未春,宣擧兄弟,以文濬碣文事,往復商證時,時烈答書於宣擧兄弟曰,沙溪·淸陰二先生之責公,非但伸冤時一事而已。謂於弘·瞻之間,不甚嚴截,故責之規之云云,沙溪,長生號,淸陰,尙憲號,公,指文濬也。弘·瞻,謂仁弘·爾瞻也。弘·瞻云云,苟非實狀,而自時烈做出,則是誣文濬之甚者也。宣擧兄弟,豈可復以文濬碣文,證正於時烈,而時烈所抵宣擧書,文濬子孫,必無不見之理,其時無爲先辨誣之擧者,何哉?噫,文濬事,不但當時之唇舌喧藉,先輩之記籍具在,則此豈後人所可掩諱者,而彼乃敢謂先輩長者之及知玆事者,今無在世者,則雖如此抑勒說去,誰復有立證者哉?遂乃狂叫亂嚷,變幻實狀,謂時烈假托長生之言,詆辱文濬,而至加誣師之目,噫嘻痛矣,人言之罔極,胡至此極?夫誣師之名,當之者自有其人,則弘錫輩,宜若諱此二字,不敢發諸口,而猶敢肆然,其亦不思之甚者也。弘錫,又以故判書臣金昌協,列敍三賢道德,而不及成渾,謂之操縱,又以贊頌李珥實行之言,而謂存貶於成渾,至加背祖侮賢之目,噫,是何言也?臣等取考昌協文集,則其襍識中,列敍三賢處,雖不擧成渾,而其與羅良佐書,則必稱靜·退·牛·栗,又曰,其賢等耳。弘錫,不見此而乃爲此說耶?至於栗谷行處,何嘗不及牛溪等語,只明李珥,知無不踐,足目俱到之實而已。有何挨逼於成渾者,亦何嘗有悖於其祖尙憲,尊仰成渾之意,而肆口醜辱若是耶?近思錄觀聖賢篇中,歷敍顔·曾·孟,至於子思則不擧焉,而未聞以朱子爲貶子思者,宰我·子貢推尊孔子曰,賢於堯·舜,雖以夫子之聖,豈復有加於堯·舜者哉?然而未聞以賜予爲貶堯·舜者,則今以昌協之言,歸之誣賢之科者,豈非可笑之甚者乎?且昌協學問造詣,非後生末學所可窺測,況以弘錫無賴之輩,有何意見,而乃敢僭爲評品之言耶?徒見其妄也。噫,今日斯文之陽九極矣,宋時烈純粹正大之學問,磊落光明之德業,實繼珥·渾·長生所傳之統,則其所以訾毁時烈者,亦所以訾毁珥·渾·長生也。今弘錫,稱爲尊慕成渾之道德,而誣詆時烈,若是醜悖,則安在其尊慕成渾者哉?然彼之所以挾其憤懟之私,肆爲構誣之言者,實非爲成渾也。特以宣擧·拯,曾以語逼聖祖,誣陷師門之罪,見黜於先朝,故及今是非反易氣勢鴟張之日,乃反籍重於成渾,敢請追罪於時烈,以爲快宣擧·拯私讐之計,臣實痛之,然此輩之陰相揣摩,顯肆凶悖者,實殿下啓之使然,臣等,請冒死敢言之。此輩之懷怒蓄憾,必欲甘心於時烈者,固已久矣,而特以先大王勿撓之敎,昭揭日星,有非殿下所可忍改者,故猶不敢直請宋時烈之罪,昱,先陳宣擧·拯還享復官之請,以爲探試之計,其計旣遂,則范甲繼陳道峯黜享之請,以報其毁院之怨,弘錫,又爲此追罪之論,欲洩其削官之憤,聖上,若於昱疏之上,嚴加退斥,則必無范甲之繼起矣。若於范甲之疏,不賜兪允之音,則必無弘錫之踵至矣,狐蜮之徒,換面迭出,交攻不已,以至此極者,蓋由於窺測殿下之淺深,而肆然無憚,至謂先朝之處分不足遵,遺敎不足守,而邪說滔天,正道沈晦,臣等竊不勝痛惋,不避刀鉅之戮,敢陳瀝血之章。非但爲斯文也,實亦爲先王也,爲殿下也。伏願殿下,亟遵先朝之旨,快示日月之更,特降道院復享之命,還寢追奪稟處之敎,仍正范甲·鐸·弘錫等罔上誣賢之罪,以光繼先之孝,以盡尊賢之道,則斯文幸甚,國家幸甚。臣等治疏詣闕,而喉司之臣,百般阻搪,不爲捧入,噫嘻痛矣。臣等此疏,非但爲先正辨誣而已,實亦爲先朝討無禮,則渠何敢擅自沮遏,若是其無嚴耶?臣等尤有所萬萬絶痛者,渠輩挾私逞毒之言,旣有先朝勿捧之敎,而肆然捧入,臣等扶正斥邪之論,實爲先朝懲討之義,而輒事沮抑,此輩敢謂仙遊已遠,無所顧忌而然歟?噫,渠亦先朝之臣子,獨不念赫赫在天之靈,有不可誣,而忍爲此不忍爲之事,其罪可勝誅哉?仍伏見日昨求言之旨,不啻懇惻,則其在出納之地者,固當推廣聖心,使草野樸直之言,日徹於黈纊之下,而乃敢反爲挾私遮攔,惟恐言路之或開,聖上博採之誠,終歸虛地,忠言讜論,無自而入,不料聖明在上,而乃有司馬門三日之事也。臣等之伏閤,已至多日,引義明責,若是嚴切,而略不動聽,此輩之所以爲此者,非由他故,其心以爲此疏一上,則弘錫等誣罔之狀,渠輩護黨之態,莫逃於聖鑑之下,故有此力沮之擧,此豈惟人言之不恤也,直是聖旨不足畏憚之意也。其罪可勝誅哉?伏願聖明,亟降嚴旨,先治此輩忘先王欺聖聰之罪,仍於臣等之疏,快賜處分,使斯文不喪,正論得伸,不勝幸甚,臣等無任瞻天祝聖激切屛營祈懇之至,謹昧死以聞。
生員李箕重·孟淑周,幼學李海老,生員金樂曾,進士金致萬,生員兪迪基,進士權瑩,幼學李顯純·林熀·徐命驥·尹心宰·李龜老·崔普命,進士兪最基,幼學黃尙中·鄭恒祚,進士朴垽,幼學沈重周,進士兪直基,幼學李景朱,生員金樂祚,幼學沈廷最·崔麟瑞·李奎明·金述魯·李秉彦·洪啓祥·朴恒大·趙慤·兪彦恒·洪啓宇·權焜·鄭華基·權復性·李希齡·李奎采·安德驥,進士沈廷紀·趙錫重,幼學沈景淳·鄭弘祚·尹鳳錫·李游文·李宅輔·韓宅朝·鄭震旭·鄭震復·尹暉·鄭永祚·趙宗垕·尹普·沈廷紳·李光世,進士洪啓重,幼學李思禮·李彦世·沈廷觀·鄭彦勳·李鎭嵩·沈廷儀·李普萬·李頤齡·尹之彦·洪啓彦·白師訥·韓學增·徐命華·李天普·具晉勳·韓宅增·尹烒·韓福增·白師淵·兪彦伋·徐命臣·兪彦儒·尹汲,進士郭鎭緯,幼學李世準·兪擴基·任德元·鄭德祚·兪賀基,進士尹心雄,幼學鄭履祚·金元謙·金利謙·李浚·成道源·洪重源·李性淵·申晙·金甲魯,生員安允中,進士徐命聖·鄭彦燮,幼學李翊周,生員鄭彦煥,幼學金烒·尹明蓍·金焴·趙世鎭·孟淑一·柳應燮,進士兪彦鎰,幼學李翼鵬·吳壽奕等疏曰,伏以臣等,竊伏念我殿下,以仁孝恭儉之德,九五新升,億兆咸戴,先王所以付殿下,殿下所以承先王者,其責任何如哉?殿下所居之位,卽先王之位也。先王所秉之義,卽殿下之義也。今殿下,踐其位行其政,怵然有若不負荷之懼,僾然有如見羹墻之慕,是宜一日二日,惟先王是念,一事二事,惟先王是遵,在廷之大小臣工,其所以導勉於殿下者,亦不出此,今若有違先王之志,悖先王之義,而以告於殿下者,則是皆非先王之臣也,非殿下之臣也。臣等,得伏聞日者筵中,金一鏡,乃以殿下私親,立祠建號等事陳達,大臣諸臣,相繼力請,至有大臣收議宰臣會議之擧。噫,一鏡輩,豈不知先王當日之處分,有不可撓改。而輒以爲追報私親,卽天理人情之所不可已,大小和附,泯然一辭,無一分嚴畏之心者,是何道理?嗚呼,歷代帝王,或有致隆於私親者,而率不免千古之譏疵,彼皆有鞠育之恩則一也,而亦無難處之事。如今日者,尙不得徇情而過隆,矧今已有先王之處分乎?先王執此之義,旣嚴且固,數十年來,罔或少撓,此不但明一世之義,亦所以爲後日之慮,以先王慈覆之德,深念殿下之情事,故斷義之中,亦參以情,立祠於私屋,修護其墓阡,其所處之者,初無未盡,則豈有姑放致隆之餘地,以待後人耶?今乃警衛纔遠,慨廓未終,而遽欲加隆於先王處分之外者,此豈遵先之道乎?殿下於私親,固有誕育之恩,而然其繼體之重,繼志之責,尤不可比倂於此,則私親之欲報者,恩情之私也。先王之所秉者,義理之公也。恩不可掩乎義,私不得伸乎公者,誠爲不易之道,而殿下亦已的見之矣。殿下所以雖有追報之心,而泯默至今,不曾提起者,其意可見,此誠高百王之心也。籍使殿下,徇一時之恩情,思所以崇報,亦當委曲從容,開陳義理,俾無悖於先旨者,卽臣子之責,而今則不然,殿下所未提說者,而自下先之,妄忖聖意,乘機竝進,衆口唯諾,打成一片,彼雖欲縱臾求媚,以售取容之計,獨不念先王赫然之靈,降鍳于玆耶?送往事居,據義守經之事,固不足責之此輩,則其辭意之剴切,義理之明正,縱不能如原任大臣之議,筵奏獻議之際,亦無一箇半箇微及先志,以爲兩下說者,此其意不難知也,吁亦痛哉。彼獨非身事先朝之人乎?是何忘先王,一至此歟?自朝家而建祠,命有司而供祀之說,旣未敢發於先朝,則此義何敢變於今日乎?縱殿下有樂聞彼說之心,必也反顧而思之,以爲彼言之中予意者,不過以私恩而撓我,非出於繼述之孝也,堅持勿變焉。彼旣忘先王而無憚,安得導聖明以孝思哉?嗚呼,今日之事,雖或有過,苟無悖於先朝之義,而亦不害於追報之道,則臣等,豈必苦口力言,以遏殿下之情耶?此可見臣等之言非出於私也。臣等非不知此等語言,勿論是非,旣係殿下之私親,則非殿下之所欲聞,而事關先朝,體段甚重,故不得不冒死言之,惟聖明,善思而審處,無貽後世之刺議,是臣等之望也。臣等疏旣成,而得伏見崔錫恒之箚,其所論列,多不成說,而一鏡·配夏輩,亦皆次第投疏,其原疏雖未得見,而辭意亦有槪聞者,其凶言悖說,前後一套,而輒皆以絶去天倫,絶倫滅理,絶其所生等說,必欲爲陷人之欛柄。噫,今日之持正議者,只有數三臣而已。其所上疏議,已經睿覽,有不可誣矣。其言皆以爲就其舊祠,豐其祭享,使伸私情,繼先王之道,兩全而不悖,曷嘗有絶去天倫,絶其所生,如彼輩之所言者哉?且其河廣章下註先儒之言,卽彼輩之每引爲說者,而閨門之內,不以義勝恩一款,尤所引重之左契,旣以爲閨門之內,可伸私恩,則其所謂閨門之內,與自內之內,有何異同?而自內爲可,則外亦何傷?祭需之供,內外何間之說,又何爲而發耶?如此而責人之不成說者,是果成說乎?況河廣一章,專言其不可返國之義,而朱子之訓,朱氏之說,已詳矣。此何可爲渠輩之所取證,而單行句語,自甘於悖經之罪,誠亦可笑之甚矣。至於所引晉明帝·荀氏事,亦有可言者。噫,一部綱目,無人不覽,是書所載,只是封建安君一條,而不過目中之記事而已。豈有特書褒稱之意?而又其被譴元帝第宅供奉等事,皆不載其中,未知渠從何得見,而告君之辭,乃敢以謹按綱目起語,又結之以朱子特書,欲爲籍重先賢之計,自不覺其誣罔之歸者,誠極痛矣。設令其所援引,盡如其言,三古以來,哲辟何限,而上下累千百代,無可引例,獨引此季世庸君之事,而勉之吾君耶?若其璿源錄云云,當時掌事者,雖以仍舊爲諉,而其不能釐正之責,亦不免公議之非斥,今乃欲藉此爲口實,至曰仰稟先朝,而下一必字,隱然有上誣先王之意,噫嘻,渠雖無狀,忍爲此言,以欺我聖明也耶?彼輩之說,皆不能根據義理,只肆詬辱,則俱不足多辨,而至於一鏡陰戾凶佻,曾禽獸之不若,臣等,何忍與渠上下較詰以汚口爲哉?臣等固知一言發口,凶鋒隨至,而忠憤所激,不能自已。伏乞聖明,快正彼輩之罪,無爲過隆之擧,以繼先王之志,以副一國之望,不勝幸甚,臣等無任激切屛營祈懇之至,謹昧死以聞。
忠淸道幼學李夢寅·權采經·沈得佑·安垕基·李熙老·趙瀅·金景賢·吳晃·李必馥,生員羅星祿,幼學金弘載·趙泰周·李駿相·吳繼明·申滫·申鳳濟·申必混·金九摶·李基貞·朴徵曦·李玄根·李道元·趙泰淑·李後昉·卞東平·金九成·李駿錫·金守剛·申德淵·朴壽喜·申必渻,進士李彦溥·柳雲樹,幼學金章夏·朴昌喜·金萬謙·申澺·羅重夏·申觀濟·成九章·李行坤·申瀗·李惟一·尹爾和·金振聲·趙箕世·李錫洪·朴良潤·金厚載·申濟·朴瑞喜·李智溥·南瀷·朴萬溶·李恒溥·李秀坤·趙文彬·金九範·申必淐·李衡根·申灒·柳弘儒·李馧瑞·崔宗運·羅熽·申瀇·趙挺箕·吳悳明·李舜才·卞弼夏·朴載喜·申應河·李淵溥,進士李囿春·吳復明,幼學趙鏞·沈景洙·尹爾徵·鄭壽垕·吳瑞年·金光載·李廣溥·朴光喜·申澈·閔翊聖·安重熙·權贊經·金敏載·羅重佑·李舜章·申沆·楊需·金壁·李春囿·安重烈·金耋·李春華·李配松·金堡·金墪·李宇昌·李宇七·李義根·金宅相·李宇龍·李碩根·李熙復·李寅根·李熙觀·李熙胤·洪一海·金宅仁·金師顔·李師弼·金鳴世·李寅徵·李泰濟·楊齊天·金德齊·金必慶·朴龍彩·申龜河·李震佐·朴享復·申湕·李垕栽·申必湸·柳汝斗·申·李儒佐·吳震垕·申霂·蔡一㝡·申·申瀧·申慶河·趙星彬·趙學彬·金九敍·趙國彬·李錫五·李錫箕·盧夏龍·盧夏玉·黃埨·李錫泰·柳星經·申潑·李仁宅·柳雲植·李錫初·申宗海·鄭世休·卞配夏·李之寅·李仁復·李仁果·朴必升·朴必恒·柳普澤·朴明喜·朴良喜·卞朝夏·李橒·李端溥·吳胤泰·李懋·李榲·許·許璧·李檽·李再春·許淑·金景稷·金之岱·郭天相·閔謜·申沏·南泌·閔宗聖·鄭履信·鄭祖東·柳星柄·柳星樞·李震弼,進士盧始河,幼學尹柏·鄭仁聞·李昌瑞·李道存·李仁濡·李仁浻·鄭必聞·尹弼殷,進士金翊龍,幼學尹弼彦·申·李德根·李煜·李焃·吳坦·吳曇·申萬河·申九河·趙鍵·朴載潤·朴成潤·趙頤世·趙奎世·趙龜世·李始蕃·李積春·權世胤·李宇榟·李德潤·李壽章·南尙燁·鄭漢相·金興載·閔彦聖·申光河·金振章·朴始喜·金鼎台·李根·吳遠明·鄭義徵·金懋慶·李檜·南澈·元尙建·元尙吉·蔡慶昌·元塾·蔡慶碩·安受恒·柳瑞五·申弼周·李世甲·權·權忱·權悅·沈以觀·池世達·安璣·安玭·安受泰·安彦恒·安彦泰·安彦鼎·安受謙·李聖憲·康信甲·權蕆·李萬燮·權頎·權穎·李恒白·李亨白·崔世鵬·崔世鳳·權夔·金成集·李重熙·李重廉·盧夏錫·朴壽峻·金命復·趙應奎·金聖輔·金聖耉·李天柱·趙甲齡·沈世漢·金光道·金可相·金師相·金安相·金衡相·金履相·金夢相·朴增,進士蔡奭濟·蔡昌濟,幼學李堦·沈得弼·沈得輔·金身潤·金鼎潤·金昌潤·李爕·李燁·安載健·丁達愼·李齊樞·蔡慶受·蔡慶彦·蔡德九·鄭惟泰·李泰允·李泰休·崔光祚·崔亨祚·朴鳳章·李重耘·李時采·李斗爀·李東說·愼昌尹·沈時謙·吳世周·崔膺祚·李春郁·李春萬·李春遇·李春燁·李春垕·李春元·朴龜章·李相堯·李相聖·李東柱·蔡殷濟·蔡光濟·康遇亨·李玧·洪九敍·李徵·趙鶴齡·沈檣·沈廷益·金來復·李泰東·趙柏·金溟·金灚·沈重·吳㶅·金爾鐸·兪彦運·兪彦博·金可績·韓弘壽·鄭涑·安復運·金可亨·李道夏·李華錫·安重臣·安鶴齡·李道殷·李權·尹頎·禹允儉·禹允平·任琦·金天瑞·李聖佐·李志正·李沺·李瀇·趙弘範·趙灄·李齊松·李齊梅·李東亮·吳德恒·吳德章·金始潤·金繼潤·沈時澤·趙檀·金至剛·沈松·李復·崔昌碩·崔鳴國·崔克明,生員張巨源,幼學權有經·李喜春·楊就道·延命龜·延重謹·延命裕·金取元·延重訥·蔡一定·延德升·金漢潤·洪游漢·洪俌·洪倜·洪游龜·李機·李膺泰·權恪·趙挺愚·金萬堂·權述經·權賁經·金弘濟·權斗經·權一經·權恒經·申恒濟·李宇寬·李錫禧·金應績·許晩·許昞·張萬綱·吳紀明·鄭文光·閔希謙·辛鍊·愼喜壽·韓仁澤·金穫,生員柳光天,幼學柳光奎·柳莢·柳誼·金泰鼎·金碩載·金英載·金恒載·金貞載·金華載·金命東·金載東·金采東·金啓東·金濟東·李再華·李喜輔·李喜濟·金一祚·崔鳳祚·金重聲·金重九·金重明·金重泰·金重慶·金慶龍·金慶裕·金天機·黃永厚·韓泰來·韓泰興·韓泰然·金泰慶·潘泰榮·金寘·李垕·任台三·許璹·李皞寅·朴世耆·朴泰熙·朴聖熙·朴泰斗·宋廷藎·朴性淵·成糾·成綱·鄭熙周,進士鄭熙采,幼學鄭熙文·成爾文·吳斗夏·鄭時治·鄭時沃·鄭時濟·鄭時浹·鄭時渤·鄭國柱·鄭天柱·呂泰運·鄭時浣·李㝡,進士吳斗重,生員吳斗錫,幼學尹景稷·尹景卨·尹景說·李培·河必淸·黃鍟·申·申益淸·李致鳳·李至鳳·李舜鳳·李鳴鳳·李碩果·李龜文·李龜齡·李彦圭·李彦齊·李龜章·李龜錫·李壽謙·李壽昌·金有慶·金致慶·金聖彩,生員南世綱,進士金南挺,幼學金南採·金漢昌·金漢輔·金漢鳳,生員柳橚·鄭翔,幼學金海徵·鄭翈·鄭詡·鄭䎗·鄭䎘·鄭翮·鄭翺·鄭·權善徵·權晩徵·金兌潤·鄭瓛·沈國蕃·沈國華·沈國老·李寬蕃·李益蕃·李㝡蕃·鄭亮·李楚平·李齊岳·柳謹·柳調·金錫命·金錫三·金錫祚·金以沃·任誨·任詳·柳梡·池日謙·洪彦佐·盧夏祚·金禮徵·孫景祖·李夏昌·李益華·李可寅·孫繼祖·宋道升·宋儒眞·宋儒鴻·康巖,進士全載萬·全繼善,幼學李興仁·李光道·全就善·李集·金夏圭·南鵬擧·成澤·成禹徵·李道謙·南德光·李台一·吳瑞鱗·吳瑞翼·河必濟·吳瑞趾·權彦徵·李垓·吳瑞雲·吳瑞奎·權獻徵·李堉·吳元基·吳世基·吳祥鳳·河必溟·吳德周·吳遂大·河必混·宋儒述·南混·宋儒默·孫瑜·睦世九·睦恕九·河萬長·李元白·柳演·河萬達·申潝·河萬容·朴命欽·朴恕欽,生員李世觀,幼學金可人·崔宗遇·姜德濟·河必海·蔡玄祚·李齊標等疏曰,臣等竊伏以,春秋之法,有罪必討,而罪莫大於慢君父而斁彝倫,有一於此,其罪當討,況兼此二者乎?迺今因封已閉,虞卒奄過,當此我殿下遑遑靡逮之日,臣等義不敢有所煩瀆,而目擊今日之事,不勝憤慨之忱,千里裹足,三日沐浴,略貢芻蕘之說,竊附春秋討罪之義,伏願聖明,留神澄省焉。嗚呼,君臣分義之嚴,母子倫常之重,經天緯地,亘古亘今,此而一壞,人不爲人,國不爲國矣。豈料我殿下新服厥命之初,彼志述者,遽發不忍言不忍聞之說,謾君父斁彝倫,至於此極也?殿下光承先王之統,尊處千乘之位,忍令一小豎,揚臂僇辱我殿下誕育之私親,無復餘地,而猶不能出一言下一令,小懲其凶恣之罪,則所謂倫常也分義也,至此而殄滅無餘矣。自古帝王家變故如殿下所遭者,雖或有之,而未聞諉以獲罪於先朝,而便絶其天性之親,亦未聞爲其臣子者,對君父而辱其所生,勒令棄絶,如志述之爲者也。噫,辱及泉壤,凡人尙不忍爲,況臣子之於君父乎?彼其心必曰,此先王之罪人也。今亦不可不待之以罪人云爾,則是以罪人之子,視殿下也。天下寧有是哉?伏想殿下於嚴廬哀疚之中,像想此賊之造意,則聖情痛迫,儻復如何?臣等第念志述之所以必欲以臣子所可諱之言,書之於不刋之文者,此豈有私怨於殿下之私親而然哉?亦豈志述所創爲哉?迹其萌孽,所由來漸矣,臣等請推本溯源而論之。噫嘻痛哉。此輩於殿下,有何怨毒?而粵自我殿下定冊儲位之後,一種不逞之徒,常懷不悅之心,而洪惟我先大王,以止慈之念,嚴加隄防,保護之道,至深且切,己巳下政院之批,有元子名號已定,君臣分義大定之後,以早定國本,顯示不滿之意,人心世道,可以推知。又於甲戌,特下備忘,至有强臣兇孽,動搖國本者,及爲師命·致祥伸冤者,論以逆律之敎,故妖孽不得逞其凶,而售其奸矣,及辛巳之變,始乃群起而崔躍,如敞·奎瑞·禎翊輩,換面迭出,交投凶疏,逼尊之言,傷恩之說,何所不至?而又於丁酉代理之命,特下於聖候沈淹之日,則國有長君,此實國家之慶,宗社之福,而昌集之力抵告廟之議,果何意也?國人之指目,在所難誣,而到于今日,則立殿下之朝,待殿下之道,揆以事體分義,所當自別於前,而此輩禍心,猶夫前日,以至于志述而極矣。今此志述悖逆之擧,雖志述之親父親兄,亦必聲罪致討,大義滅親然後,可以自立於天壤,有辭於後世,而彼其身居首揆者,不思討罪,挺身入對,游辭救解,略無忌憚,渠若有一分嚴畏殿下,顧籍殿下之心,則安敢乃爾?噫,以甲戌之備忘觀之,則惡逆如師命,罪固難赦,尙賴其弟之致位崇高,權傾人主,卒至於蠲名罪籍而後已,殿下之私親,以殿下爲子,而反不如師命之有一弟耶?臣等,竊痛此輩之待殿下,何其薄也?首陳堂箚,營救志述者,此非辛巳年服制獻議大臣浣之孫乎?其祖則曰,子無絶母之義,而其孫則力救無母之賊,如恐不及,此可見人心之陷溺,尤有甚於辛巳也。噫,人情之可怒,莫甚於辱親,而爲今日臣子者,往往以迫切之辭,加之於殿下,而殿下置之度外,一任其放肆,則此輩之窺殿下淺深,斁殿下彝倫者,果孰使然也?頃年鎭商之疏,敢於遷墓之日,欲沮望哭之禮,使殿下不得展人子之一慟,此誠人情天理外萬萬絶痛之言,而殿下卽祚以來,不惟不加微譴,朝除夕遷,恩點絡繹,有若崇奬直節者然,雖以閭巷之賤,莫不致惑於殿下之施措,則今日來志述之詬辱者,未必非殿下啓之也。殿下雖用寬假之典,以安反側之心,而惟其威行一世,手握朝權者,主張而用事焉,指揮而驅使之,則無恥無倫如韓世良·鄭亨益·尹陽來者,靡然從之,甘與志述,同歸一套,何至此哉?今者請斬志述之論,勿論賢愚貴賤,萬口同辭,八方章甫,雲起影從,人情所同,不可壅遏,而一自昌集救解之後,護逆之徒,益無所憚,至以賊敞之從弟,遽發迎擊承宣之論,渠以闔門俟戮之人,肆然突出,狂噴亂嚷,盡逐異己於喉院之中,操切聖聰於批下之前,其情狀之切痛,擧措之窮兇,儘是惡亦有種也。自是以來,居於喉舌者,以力拒儒疏,爲壅弊之妙方,臣等未知千百多士明倫請討之疏,有何勿捧之敎,而政院之退却,一何擅恣之甚也,惟彼尹陽來,則以賊臣師命餘黨之子,惟肆黨惡之習,指揮禁卒,威喝衛吏,使冠儒冠服儒服者,不敢近於九閽之下,兩道儒生,彷徨街路,直欲排闥叫天,而不可得也。騎曹之禁絶言路,今始創見,而司馬門不入之事,不幸近之,以今日人心世道,觀今日此輩擧措,則臣等以爲,此皆昌集無將之所致然也。噫,亂臣賊子,何代無之,而豈有如今日之爲甚哉?目今在廷之臣所知者,惟一昌集不知,今日復有殿下,則殿下朝廷,非所謂昌集之朝廷乎?然則忍對殿下,辱及私親,殿下必曰志述,而臣等則以爲,此昌集使之也。脅制君父,營救志述,殿下必曰臺臣,而臣等則以爲,此昌集使之也。操切聖躬,禁絶言路,殿下必曰騎省喉院,而臣等則以爲,亦昌集使之也。殿下豈忍使如此大臣,置之具瞻之位,而俾一國之人,入於無君無母之域哉?嗚呼,昌集不罪,殿下君臣之分義,終亦滅而已矣。志述不誅,殿下母子之倫紀,終亦滅而已矣。殿下誰憚不爲,而直爲此懍懍也?臣等忠憤所激,言不知裁,上冒雷霆之嚴威,下觸權兇之忌諱,固知衆楚爭咻,刑戮必加,而爲主死忠,死亦何恨,則豈可以畏深言之誅,而不盡其愚衷也哉?伏願殿下,先正昌集之罪,以嚴君臣之分義,亟斬志述之頭,以明母子之倫紀,騎省喉院,亦爲一體按法,則國家幸甚,宗社幸甚。臣等,治疏入城,已踰累月,騎曹防塞,一切嚴峻,來呈疏槪,終不捧入,不得已慕朱雲借劍之忠,效古人排闥之義,而所謂尹陽來,威喝衛吏,迫脅臣等,以致蹴裂疏本,碎破疏函,此何擧措?此何爻象?而反稱臣等,毆打禁卒,擧措絶悖等語,搆捏聲罪,誣罔草記,拘繫累日,無望上陳,痛迫之極,不覺焚疏只俟斧鉞之誅矣。不意天日孔昭,有冤必燭,遂令伏斧之臣等,遽承捧入之綸音,臣等於此,不勝感激之至,更寫一通,敢此仰達。伏願聖明,察臣等憂愛之忱,而恕其狂僭焉。臣等無任激切祈懇之至,謹昧死以聞。
京畿幼學權瑞鳳·慶·李世發·慶晩·李敬學·金鼎九·黃鼎元·金弼齡·李義衡·李應齡·金重運·李世寅·李世讓·奇聖郁·朴天悌·崔鎭崇·李元甲·蘇受恒·崔鎭一·崔鎭衡·李世勳·李夏甲·鄭運周·李世光·柳聖和·許瑾·黃泰元·黃履元·鄭運鳳·崔鎭九·蘇希文·柳世春·柳世奕·柳世振·柳世榮·金玧·金璹·朴鎭周·鄭最明·鄭宇明·鄭昊明·趙世聃·李光觀·韓壽仁·李萬甲·李相甲·金世琯·李·李世廉·洪夏平·洪夏成·李義甲·李弘甲·李麟甲·李寅燮·李世德·李世·李世恢·李世傑·崔灝·李世珍·李垕·李世春·崔鎭恒·權瑞龍·李明爕·柳世發·柳世茂·李龍徵·沈國銓·李之挺·李而挺·孫慶祖·成錫昌·成錫復·成壽泰·李蓍鼎·郭峑·沈國賓·金必熙·沈昌格·郭徵·朴琨·郭崟·李國衡·李奎采·李蓍亨·金必·郭嶂·兪彦博·尹彙權·兪彦嵩·朴瑗·郭徽·金·洪濬·李樸·李春衡·李碩衡·李貞衡·金珪·李智衡·李休挺·郭嵩·李弘挺·李墠·李萬杞·李萬檍·成壽泰·李萬相·尹師聖·鄭震明·魚史述·趙重奎·柳泰輝·兪彦徽·姜檝·兪彦弼·尹鼎元·郭處垕·柳華震·柳忻·陳華虞·李世苾·陳鳳彩·權俶·柳恪·權瑞麟·尹瑞周·洪游喆·柳㻼·姜翼龍·姜翼鳳·洪·兪漢宗·兪漢佐·尹聖任·郭處仁·張鏞·李明開·尹聖擧·黃䥬·崔寧·尹聖與·尹聖賚·尹聖徽·李孝元·李道元·李慶遇·李世琓·崔宖·李世柱等疏曰,伏以天祐聖躬,亂逆駢戮,神人之憤少洩,宗社之危再奠,而試看今日,權綱日弛,主位日卑,未見有改紀淸明之休,此其故何哉?自古王者,刑人殺人,必以其罪罪之,不如是,則雖日殺百人,無以戢奸情而尊國威矣。今玆鞫獄,首尾六七月之間,罪人之伏法者,非不多矣,而只緣巨魁之失刑,大綱一壞,群目皆紊,寧不痛哉?目今朝紳,本與逆黨同根,故姻婭之援,親黨之好,錯雜布列,雖因變書之上聞,獄情之自露,有不能掩覆其全體,而凡於按治勘斷之際,一從末減,如臣等疎遠之蹤,雖不敢以道路傳聞,一一仰塵於天聽,而請以最所昭著者,爲殿下陳之,夫密托商譯,購來毒藥者,頤賊也。締連兇閹,爛行銀貨者,集賊也。其通謀不軌,打成一片之狀,不但名入推戴,陳兵扈衛而已,則此兩賊,雖斬作萬段,猶不足以謝天地也。而畢境勘律,止於賜死,使兇孽餘黨,以此籍口,擧皆曰,果是逆賊,則何故賜死云。噫,國無三尺則已,果有之,則豈有賜死之逆賊乎?及至健賊之伏誅也,兩賊失刑之罪,愈益彰著,而當初箚請後命之相臣,尙無泥首請譴之擧,何哉?大抵四兇逆謀,陰則爲推戴扈衛,陽則爲箚請節目,本非別件事也。泰采,旣是聨箚之賊,則頤賊之名入推戴,集賊之陳兵扈衛,是豈泰采之所不知也哉?旣曰四凶,而强分首從,只請按律,已乖執法之論,而此亦外畏公議,非其實情,故前席允兪之日,區別健·采,以致一從而一否,使此賊至今偃息於牖下,而告廟之擧,徑先涓日,則臺啓之終歸文具,泰采之快免常刑,固已判然矣,天下寧有是哉?爲今日救正之道,頤·集兩賊,依王敦跽斬之事,亟行追戮之典,采賊與健賊,一體施刑然後,可以行告廟之禮矣。嗚呼,護逆之習,狼藉於朝著之上,故凶賊之黨,躑躅於遠邇之間,士禍冤獄之說,滔滔皆稱,無倫不道之言,往往肆倡,而國不加罪,官不設禁,職此而民志汨亂,國脈潛傷,斯非細故也。宜自朝廷,罪狀凶黨,布告八方,其中改圖者,聽其自新,不悛者,嚴其懲討,校院査明,守宰奉行,則未必非區別淑慝懲勸善惡之大助也。伏願殿下,申勅有司,亟命行之。嗚呼,向者許璧·吳斗錫·李德培·李三齡及今日李德標輩,章交公車,作一鬧端,臣等竊嘗痛恨於斯,非謂其言之非也,所恨者,適足以激朝廷阻搪之習,而貽殿下聖德之累也。夫此事,乃殿下自己事,固是腔子裏天理人情之油然而不可遏者也,是豈他人之所可勸沮哉?況殿下,於辛巳之歲,已是漢昭辨奸之年矣,以殿下英睿之資,何幽不燭?何事不察?伊時獄案之成,專出於春澤所奸淫女之招,此殿下之所已知也。謀害東宮之說,繼發於順命之口,此殿下之所已聞也。雀鼠骨之埋地者,必不經月猶存之狀,殿下之所已揣也。李潛·林溥等之疏,殿下之所已覽也。何待璧等之費辭伸辨,始乃覺悟,而猥自煩聒,冒觸時諱,彼惡聞此事者,全以壅蔽沮遏爲事,或稱凶㦧,或稱傾軋,使不得一陳於殿下之前,其視倫常不易之論,有若不忍聞之語,臣等未知凶㦧者何說,傾軋者何事,其滅倫悖理,莫甚於此,而殿下於此,唯其言而莫之違,反下勿捧之敎,雖尋常言事之疏,猶不可施以訑訑之色,矧彼所言者,不過爲殿下私親也,爲一國倫紀也。前後爲此言者,或疏未上徹,身已編配,或閱月守闕,抱章泣退,四方瞻聆,莫不驚惑,咸以爲明倫之論,爲世大禁,不可復言於君父之前,私相竊議,致憾於天地之大,向使璧等,隱忍不言,恭俟聖上處分,則朝臣之乖激,必不若此,四方之解體,何至於斯乎?此實璧等之罪,而臣等所以痛恨者也。殿下,但當一以天理人情之發於中者,默運而行之而已。非草野賤臣所敢與議,而第念殿下,光承寶位,今已三載,而未嘗一言及於私親,昨年哀痛之敎,亦未免寢閣之歸,眷彼妥靈之所,寄在私第,墓祭之禮,付諸宮屬,及今亮闇已闋,縟儀咸擧,至於聖廟酌獻之禮又行,而事之尤有急於此者,則一向欠闕,殿下於丙枕無寐之夜,一念及此,則必有所惕然而感,怛然而悲者矣。臣等謂宜卽日下敎,駕幸私墓,仍行墓所展省之禮,以伸霜露之慕,則聖孝有光,輿情胥悅矣。仍竊伏念,對其子而辱其親,於敵以下所不忍相加,而爲殿下之臣,辱殿下之親者,直是無君不道之賊,其罪可勝誅哉?殿下忍辱數年,僅能誅一志述,竄一啓迪,而以臣等觀之,今日可誅可竄者,非但志述·啓迪而已。臣等請歷數之,夫任敞之疏,雖以其改構呈院者言之,詬辱先嬪,不遺餘力,則此乃志述之宗祖,而尙逭肆市之典,沈埛等之憑藉空館,右袒志述,趙徵輩之繼倡凶疏,和應志述者,宜與志述同罪,而尙無按法之請,命均,以營救志述之人,與志述同一腸肚,而榮寵自如,致中,首參啓迪凶啓,其設心造意,何等凶悖,而獨免栫棘之典,珙之箚,寅明之疏,又是啓迪之緖論,而郵罰不加,前後喉司之從中阻搪,退却諸疏者,無非啓迪之餘套也。臺啓之請配許璧,亦豈非向日凶黨擈殺疏儒之手段,而殿下,輒以姑息之計,一不禁抑,雖誅一志述,而志述之論,方行於朝著之上,雖竄一啓迪,而啓迪之徒,尙據於搢紳之間,如是而權綱安得不弛,主位安得不卑乎?殿下之私親,以殿下爲子,而當殿下享有千乘之日,旣未蒙一毫尊崇之典,反受無限之侮辱,久抱泉壤之至冤,殿下思之及此,能不衋然,殿下於此無倫之輩,終無懲勵之道,則此後悖慢之習,將不勝其沓至,而倫常之重,分義之嚴,掃地無餘矣。伏願殿下,痛念誕育之恩,廓揮乾剛之斷,亟取上所陳十餘人者,分其輕重,或竄或殛,以正無君不道之罪,且慰先嬪地下之靈,不勝幸甚,臣等無任激切屛營之至,謹昧死以聞。
忠淸道公山幼學禹龜瑞疏曰,伏以臣,圭竇寒蹤,跧伏草野,愚魯滅劣,雖無知識,惟有憂國之忱,常懷進言之誠,而身微跡疎,將言囁嚅者雅矣,乃於春王正月,聖上,首下勸農之敎,痛傷鰥寡,以草木而爲喩,慮民顚連,除撓害而勸課,憂國中之空虛,蓄積是念,軫今日之急務,懶惰是飭,三代上治道,無加於此,一言之興邦,亶在乎是。噫嘻,一篇華誥,八路聳感,何幸臣生際休明,復覩盛世,含哺擊壤之歌,鑿井耕田之謠,將不自期而自至矣。顧以臣窺天之管見,不敢望其贊揚絲毫,有所補於大聖人之所作爲,而愚衷所激,不避斧鉞,敢以狂瞽之說,仰瀆宸嚴之下焉。夫農者,天下之大本,而萬民之重務也。然而治農有要,古者耕田之法,不過使民不得多耕而已。蓋多耕則力分,不足以盡地利,而多耕之弊,由於移秧,一夫耕種,多過百餘斗,其何以厚其糞田,夥其耘耔?而無田土孱氓,爲其有力者所兼竝,寸土難得,其勢必至於流散。且天之造化,一年之內,固有旱澇之參差,而五六月之間,大霈霶沱,亦非必然之理也。惟彼農夫,初不付種,束手望天,稍或愆期,則輒怨天之不能雨順風調,此豈由於天也?誠由於人事之未盡而然也。比歲以來,水旱之災,尤不適中,而臣有所證驗者,早春和時,乾播水種,不失其節,則雖有旱災,西成有望,而移秧則不然,天若不雨,晩時失節,終至於全不掛鎌,頻年失稔,良由於此,而民情,貪多務得,只祈僥倖,知其害而不能自止,豈不痛惜乎?自今爲始,嚴禁移秧,則不但不慮旱魃之患而已,亦有使民均田之利也。付種則雖是大農,不過四五十斗而止,今使落種百斗之家,止於四五十斗,則糞田必專,地力必殫,而一人之所耕,分爲數人之業矣。誠然則匹夫匹婦,咸得其所,務本者衆,事末者寡,井田之意,自寓於其中,而勸農之聖敎,亦不虛負也。況移秧禁法,至嚴且重,民不遵行,致此弊瘼,更加申飭,以順天意,以均民業,而雖然奉承君命,體行宣化者,惟在於監司守令,苟非其人,民受其怨矣。朝廷則必擇其人,以悅民心,守令則必擇境內有風力者,定爲勸農之官,各掌該面,其有無牛而廢農者,則使有牛者相借,其有無種而廢農者,則使有種者相資,俾彼窮民,亦無失時之歎,其有能救之勢,而不從令者,則告官治罪,守令,亦時時巡檢,察其貧富,隨事周恤,摘其勤惰,隨現賞罰,孜孜用心,必先於鰥寡孤獨,而無奪其時,則我聖上勸農保民之心,庶幾無違,而民生之苦樂,專係於田政,田政之均平,又在於量田。庚子改量之後,雖有加得之剩結,盡是山火田挾起也。此異於平地元田,今年耕種,明年廢棄,代年耕食,乃是常事,而皆屬於元田,執卜過多,徭役倍增,故民不得耕,擧皆荒廢,無田土窮殘之民,流散相繼,怨讟盈路,此豈非撓民之害乎?幸勿復用庚量,以遂民業,以安民心,實是今日之急務也。且夫兵者,天下之重器,而惟我國兵政之虛曠,軍夫之稱冤,莫此時若也。閑丁捧疤之時,頭髮未燥之類,十常七八,四五父子充軍者,什居數三,常時呼冤之痛,萬口如一,臨陣出戰之卒,百不過半,是豈由於人丁之乏少而然也?承平百年,生齒繁息,足可以壯丁充額,而但緣富豪之民,輒皆圖避,羸孱之氓,盡入於七般之役,生纔數月,名編軍案。繦緥納布,老死不免,甚至於白骨徵布,累十年不止,假令其人生存,必已老除,而隣之隣族之族,停捧無期,死者含怨,生者飮泣,感傷和氣,豈有甚於此也?言念及此,寧不惻愴,雖然,其故實有所召,一自朝家賣爵之後,凡民之稍能食粟者,輒納價免役。嗟乎,當乙丙大殺之年,此固出於不獲已之權道,而自非如此之時,則亦卽寢停,無使名器,若是濫觴,百姓若是逃役,而謬規成習,因循至今,京外官司,若遇一事,則輒請空帖,抄擇富民,勒授捧價,今至於家家同知,戶戶僉知,游民此多,軍額安得以不損乎?至於官軍·官校生,隨其邑品,各有額數,而積粟多金之徒,行賂投入,壯丁閑遊之輩,不可勝紀,以言乎帳籍,則今式年,載錄常漢,而後式年,冒稱幼學者,不知其數,以言乎軍案,今年之無故應役,而歲抄時逃故病頉者,亦無其限,富實强壯,摠漏於閑遊,羸孱兒弱,咸萃於行伍,識者之心,固已寒矣。誠能痛斷鬻爵之路,搜括官軍·官校生冒錄幼學閑遊之流,竝充於軍役,十五歲以下與四口餘丁之屬,盡爲蠲減,而白骨徵布,及物故未出者,與一身兩役之類,竝自官家代定,以實軍政,以慰輿情,而民依於國,國依於民,故帝王之制治也,未嘗使吾民,自行而自止。是以,中國之爲僧者,納價受度帖然後,始得削髮披緇,而我國則無其法規,故爲僧退俗,自在掌握,齊民之逃賦役者,輒歸雲林,凡人之不得志者,亦投沙門,以致良民失於異端,徵布及於旣骨,甚非得計,而況我國之禮樂文物,憲章法度,皆尙中華,而僧風獨舛,豈非欠典?從今以後,凡爲僧者,納錢百緡於備局,受度帖上山,而如有違令者,繩以重律,則人情難於納錢,威於法禁,異端之流,自然漸息,閑丁必多,軍額自廣,制民之道,豈不美哉?臣又聞蓄積之空虛,未有如今日,故鑄錢之議,亦出於不得已,而雖然行錢以來,爲害民間,不一其端,且計鑄錢物力,則所費者多,所得者少,恐不足以利國家,而徒貽民患也。臣有一計,雖不鑄錢,可以歲得累萬緡之錢,而永爲國家之利者,夫三南列邑一百七十餘州,邑各有場,場各有稅,統計一年之捧,不下數萬之金,而歸於守令奸吏之手,甚無謂也。況征稅皆有攸屬,而獨此關市之稅,不屬於地部,豈不惜哉?且歲得數萬緡,則未過十年,當爲數十萬緡,而其利又將無窮矣。是所謂月計不足,歲計有餘,其與一時鑄錢之利,不可同年而語其多少也。且使不稅則已,如其有稅,則咸屬度支,乃是堂堂之理也。特令戶曹,一依三南鹽稅船之規,句管收捧,以資需用,勿爲鑄錢,誠是公私之幸也。臣不勝犬馬之誠,全昧越俎之嫌,敢陳一得之愚。伏乞聖慈,天地父母,俯賜察納焉,臣無任惶恐戰慄屛營之至,謹昧死以聞。
忠淸道連山幼學金泰源·金鎭中·金鎭坊·金世淵·金世泳·金大源·金復源·金有源·金世源等疏曰,伏以臣,伏見向者鄕儒尹俔·羅廷一·鄭萬源等,稱以爲故文正公臣宋時烈辨誣,相繼投疏,凡於遣辭之際,率多誣及臣先祖先正臣文元公金長生·文敬公金集者,臣等不勝驚駭痛迫之至,相率叫閽,揮泣陳辨,伏願聖明,少垂察焉。蓋時烈文集中,多有評論先正臣文成公李珥·文簡公成渾道學言議處,而抑揚高下,顯有彼此,且有侵斥渾之門子贈判書臣文濬事,而其言根出處,盡歸於臣之二祖,以實其言,故頃於夏初,畿儒金弘錫,爲渾父子,抗章論辨,以明其鑿空爲言,貶誣先賢之實,則臣祖受誣之狀,不辨而自白,故臣等無事於辯明,而泯默退坐矣。及至俔等之疏出,而臣二祖之受誣,又復罔極,則其在後孫之道,亦烏得終無一言,恬然而已耶?噫,時烈之所引臣二祖之語以爲證援者,臣家庭之間,旣無半辭之流傳,二祖遺稿中,又無一字之彷彿者。而俔等,輒復掇拾而實之曰,長生之與尹弘敏問答,可知其在於首請時也。又發明弘錫所謂誣渾之目而實之曰,長生所云云之說,又曰,長生尋常言此,故時烈錄之。又曰,尹宣擧熟聞,故於長生,敢懷憾對。又曰,弘錫,以時烈爲詆渾者,不過曰於珥·渾,不無差殊觀若是班乎?誠有間矣數句語,而此言,出於長生父子,明的無疑。又曰,至於倭變時事,則長生不免致疑。又曰,集撰渾墓表,至於甲午事,只有宣廟執顧咨事爲咎,餘皆略之,安知其無疑意於其間?至於文濬事,則又必曰,長生之書於文淸公鄭澈行錄者,極其嚴截,又曰。故參判鄭弘溟所與李命俊書,俱載其事,仍論之曰,鄭瀁之以弘溟文集,質正於金集,在於初刋載錄之時,則金集所謂可碎其板之說,在於重刋刪去之後,可知矣。其所爲言,言言事事,盡歸之臣祖兩代,則時烈,不過爲傳說人也。若然,則弘錫所謂貶誣先賢之目,不歸時烈,而自歸臣二祖也。彼所以籍重者,乃所以誣之也,豈不冤哉?夫質言之道,苟無明證的據,而只有曰是乃某人說云爾,則雖泛然之言,言之者不免爲抑勒之歸,聽之者亦無順受之理,而況人目之以貶誣先賢者,我無一言之干涉,而徒爲後人口氣之所脅持,將不脫於此題目,則爲其後孫者,能不痛心哉?甚至曰,嘗聞長生後孫傳道之言,則宣擧於長生遺稿文字上,周旋請刪處頗多云,以此推之,則亦可見時烈所錄之言,出於其師者,眞正無疑云。人之爲言,胡至斯極?噫嘻痛哉。目今後孫,無一人出氣力辨是非者,則彼乃乘其殘滅,公肆抑勒,乃至於斯,是可忍歟?苟使長生,當士林疏請珥·渾從祀之日,與人問答之間,一抑一揚,曰可曰否,果如人言,而集之以誠有間矣之語,顯示不滿於渾者,又果如人言,長生之致疑渾論奏事,而目之謂主和者,亦果眞的,則何不於二祖在時,傳播於世,而乃於沒後,只有一人之傳說也?又何不載錄於家藏文字中,而獨出於後人文集中耶?其所謂聞於長生後孫,則尹宣擧於長生遺稿中請刪云者,又何其無據耶?長生文集,刋出於丁卯,先正臣尹宣擧,沒于己酉,則其間至十九年之久矣。十九年前已沒之人,何能請刪於十九年後始刋之文集乎?以此爲言,全不成說,安有後孫,作此無稽之言,傳於他人之耳乎?若夫差殊觀之言,有些苗脈,而大失本意,請略辨之,臣按時烈所自編長生語錄,則有曰,吾於栗谷,心悅誠服,自以爲不可尙已,而於牛溪,不無差殊觀矣,其後往來熟習,觀其氣像,聽其言論然後,知栗谷之以道義交,良有以也。栗谷,珥號也。牛溪,渾號也。推此觀之,則雖於往來未熟之時,不無差殊觀之意,而及其薰炙旣熟之後,則一視尊仰,若是無間,而彼乃截斷上下,抉摘語類中差殊觀三字,以爲口實,而全沒臣祖之本意,抑又何心,其所謂集撰渾墓表,至於甲午事略之,安知其無疑意於其間云者,一何謬哉?夫臆度不言中意思,任自註釋者,雖父子師生之間,亦云妄戾,今廷一,未知何狀人,而猝然衍出言外之意,肆然說去,必欲使一生尊信渾之集,無端作致疑之人於身沒之後耶?誠有間矣,有疑意等語,誠如彼所云,則渾墓表中,臣祖何有以唯文成眞知先生人也。人雖自絶,於先生道德何損?出處行止,可質神明而無疑等語,贊揚之至此也。據此一節,其爲造言,寧不悖哉?其所謂宣擧於長生,敢懷憾懟者,可謂巧且慘矣。噫,長生,卽集之父也。宣擧,卽集之門人,而其親愛相信,終始如一者,擧世之所共知也。故禮書之疑,則門人知禮者,不爲不多,而不於他而必就諸宣擧,相與講磨而纂定焉,而講禮之實跡,俱載臣祖文稿中。且續疑禮一帙,卽臣祖與門人問答論難之書也。臣祖在時,未及編次矣,至其臨終,屬之宣擧,使之考證編次,各當其條,一如長生之禮書,使集,述意成篇者然,其所以取信於宣擧,屬托於宣擧之意,爲如何哉?苟使宣擧,果憾懟長生,如彼所論,而集之所以容接於門下,相期托後之若此,則顧臣祖,當作何如人也?夫匿怨友人,孔聖之所恥也。憾懟不平者,其可謂不怨乎?怨其父而師其子,匿其怨而友其人,俱是人情所不到處,則造此無稽之言,巧寓陰斥之意,至於稱道文敬處,掇去其謚爵,只書姓名,顯示貶薄,是臣所以觸處痛迫,寧欲毋生者也。且其憑藉於鄭澈行錄,而爲口實,以作文濬罪案者,大失本色,夫長生於澈受誣事,常懷痛恨之心,而文濬,適於此時,忽有浮謗,傳說轉訛,則以長生相愛之意,一倍慨惜,不無隨聞隨記之事,而文敬所撰鄭澈行狀,有曰,先君子習公終始,常摭平日見聞,未及脫藁,竊不自揣,乃敢承先志撮家乘踵成云爾,而其文,未嘗有或逼於文濬,而終不出文元所錄本草,則意必有以也。嗚呼,接文元之統,傳文元之學者,宜莫如文敬,繼文元之志,述文元之事者,亦莫如文敬,而其所爲文如此,則臣祖,不以浮謗病文濬者,蓋可知也。又按故進善臣鄭瀁所與宣擧書,有曰,叔父文集中所與潛窩書,愼齋先生,亦云刪去,故今不載錄。瀁所稱叔父,弘溟也。潛窩,命俊號,愼齋,臣祖文敬號也。據此則可知弘溟文集中刪去寄命俊書者,實文敬意也,而與不出鄭澈行錄者,同一事也。然則,其所謂可碎其板之說,元無根柢者,不待辨說,自然覷破,而今之攻文濬者,作爲欛柄,則豈非悖謬於臣祖之意耶?夫碎板之言,卽辭氣忿厲者之口業也。以臣祖平生推之,則氣像雍容,言語安詳,雖家庭之內,造次之間,未嘗有一言半辭,或近於俚俗,豈可對人子,猝爲此忿激之言耶?噫,雖在尋常間,先輩道德高下,尙不輕論,況渾之大賢,於臣祖,義兼師生,業承開繼,泰山北斗之仰,終始毋替,則議論安敢到乎?且於凡人之外面疵謗,亦不輕信,況文濬之於臣祖,義有同門,許以道交,出處去就,終始相確,則彼所謂攻斥云者,寧有是乎?文敬,學於家庭,而臣祖父進士臣萬城,侍先祖積有三十年所,祖先言議,古今事實,無不預知者,而臣於祖父,侍側又三十〈年〉矣。亦嘗得聞於餘論,至於此等事,夢寐間未或傳聞,則彼輩,何能得聞於子孫所不聞之言,若此之多耶?其亦異矣。嗚呼,彼所謂臣二祖亦嘗云爾者,以事跡尋之而無其跡,以事理究之而亦無其理,以此以彼,反覆考證,終無其實,此臣所以上章一辯,要脫二祖於誣賢之科者也。伏願天地父母,特賜洞察,快辯俔·廷一·萬源等之誣,勿疑臣祖,或有所云云也。臣等無任泣血祈懇屛營之至,謹昧死以聞。
幼學洪禹著·李德濟·尹萬東·具聖希·柳鼎明,生員韓配斗,進士朴周新·李觀鎭,幼學兪彦泰·趙馨·李龜老·李匡彦,生員韓學增,幼學朴春新·金致福·閔震河·黃宗烈·李恒重·兪彦恒·柳懋·柳憖·韓宅朝·李天普·尹相履·韓喆謩·具晩遜·鄭道東·崔興柱·尹光周·尹大壽·任命世·徐命厚·閔頤修·趙敏·鄭震爀·鄭震旭·李荊玉·尹東漸·尹東哲·李潤玉·李成玉·洪采輔·徐命臣·金澳·申鈗·李珌·李熙揆·李萬葉·趙世鎭,進士李春茂,幼學鄭萬栽·李熙世·洪啓億·李·閔相一·李熙敬·李大濟·尹得鼎·鄭覺天·辛垕寧·李廷樑·曺夏錫·崔普仁·崔慶錫·沈壽鼎·崔義錫·申聖和·沈壽泰·金·金烻·具萬祺·李璛·李思禮·徐命老·成挺天·柳時徽·朴弼欽·辛就三·李㙫·柳應燮·朴臣欽·辛樂三·李㙉·鄭昌東·鄭震華,進士金焴,幼學李時泰等疏曰,伏以天之將喪斯文也,則必有鬼怪蜮毒懷私逞憾者,乘機闖發,以中傷君子,以排遏正道,故在宋崇寧,則有蔡京目程氏爲奸黨,在慶元,則有沈繼祖指朱子爲僞學,在我朝則有□□□而屠戮之禍,慘及於先正臣金宏弼·鄭汝昌·趙光祖□□□。而汚辱之言,肆加於先正臣李珥·成渾及□□□之餘術,終使先正臣宋時烈,酷被□□□,夫今日所□□禍,愈往愈烈,宋時烈之祠享黜焉,□□□然則世道人心無復可言,噫嘻痛矣。千古實□之手段,一何相符也。迺者,又有致雲者,憑藉臺閣之名,敢售毒正之計,乃以千萬不近之說,揑合傅會,誣辱先正臣權尙夏,而請奪先朝所寵之爵名,論其遣辭之誣悖,造意之凶毒,殆有甚於向所稱群奸之所爲,豈不痛哉?竊惟權尙夏,道學精粹,德行純正,承先賢之正脈,爲斯道之宗主,粵自先朝,禮遇備至,眷係隆篤,及至召對行殿,際會昭融,親自握手,欲載後車,則君臣相得,可謂千載一値,而我殿下,亦嘗籠之以殊禮,待之以元老,苟非先正之邃學正論,有契於聖衷,則兩朝之恩遇,豈至於此哉?今致雲,雖以其媢嫉之私,甘心構害,而獨不念追傷先朝則哲之明,仰累聖上好賢之德耶?然,此豈幺麽一致雲之所辦哉?蓋尙夏,以時烈之嫡傳,當己巳創殘之餘,任一世斯文之責,則此輩之必欲窺伺罅隙,含沙逞毒,固其本情,而尙夏之平日行己事君,粹然一出於正,則欲求瑕纇而模捉不得,其爲啓也,只以醜詆爲快,而無一指的,始則泛以權尙夏·李喜朝·鄭澔竝擧爲說,其所張皇,只以醜辱師門,攙及他人,而末乃以惡逆肆行宗社幾危結之,語無倫脊,意無歸宿,則渠亦自知其不成說話,不得不粧撰改啓,添入數句,亦不過演出前意,語益危怕,無異於上變之章,人言之罔極,胡至於斯?苟欲做成惡言,陷害正人,如致雲之爲,則堯·舜可名爲桀·跖,皐·夔可喚爲共·兜,伯夷可誣以貪,史魚可訾以曲,凡諸兇邪之目,醜穢之名,有舌可道,有筆可書,則何難乎勒加於人哉?似此虛假絶悖之說,誠不足怒也,亦不足辨也。然臣等,目見斯文之變怪,不能終默,略陳致雲誣罔之狀,惟聖明垂察焉。其啓所謂依倚巨猾云者,必如賊冕之附自點,宗華之依堅賊,然後方可以此等語指目也。未知致雲所指者誰耶,尙夏,自少師事大賢,傳授正學,則致雲之以此醜誣,必欲竝中其毒於淵源之所自,言之無倫,胡至此極?雖以甲寅·己巳毒正戕賢之輩,猶不敢加以如許惡名,則致雲,雖極兇悖,安敢乃爾?然,此則實殿下啓之也。向者昱·甲輩,不有先王之遺訓,敢肆鑴·穆之餘論,至請掇去院享,而殿下不加斥退,一任其所爲,以致斯文墜地,世道陸沈,則今者致雲之憑妖作怪,無所不至,亦何足怪也?又其言曰,喜朝之邪憸,澔之憯毒,凶德參會,夫李喜朝之妙年志學,親炙賢師,見識之精透,德行之純備,蔚然爲儒林之宗匠,鄭澔之經術博雅,忠淸剛介,尊賢之誠,嫉惡之腸,亦士類之所倚重,則尙夏之於二臣,亦嘗以道義相磨,聲氣相求,誠可謂君子之朋也,而今致雲,敢以邪憸憯毒,目之於二臣,復以凶德參會等說,醜辱狼藉,渠眞以爲如此誣悖之說,果可以眩是非而欺百世也耶?至其所謂,謂國可讐,謂君可叛,謂父子可絶云者,直是大逆不道天地間所不容之罪惡,而致雲,乃敢以此等凶悖之說,勒加於先正,無所顧忌,未知致雲所指者何事,而乃如是質言耶?從古小人,戕害士類,莫不巧撰誣飾,而猶爲疑似之題目,以售其奸,豈有如今日致雲之構虛揑無,唯意所欲哉?若此不已,則臣恐告密羅織之禍,其將復起於聖世也。至於丁酉事,不過掇拾洪萬遇之餘論,以爲脅持之資斧,此則已有尙夏自辨之疏矣。其疏曰,臣居窮僻,最後始伏聞聖上遽有筵中未安之敎,而旋下東宮聽政之命,日月之更,不待踰時,宗社之休,朝野同慶,則臣何敢以草莽疎賤之蹤,追提旣往之事,有所論列於處分已定之後乎?至於告廟收議之擧,有異於前,乃以大臣收議爲名,則臣之所叨,千萬不似,承命無路,日夕惶恐,乞免之章,猶以僭瀆爲懼,則又何遽以大臣自居,而有所獻議乎云云。以此觀之,則先正自處之義,明白的當,各有所據,雖欲誣之以危言,其果成說乎?抑臣等,尤有切痛者,致雲,卽賊冕之曾孫,而以逆堅狎客之宗華爲祖,以奪嫡亂倫之輶爲父,則渠何敢自比人類,論人是非?而乃以凶逆不道倫斁彝敗等語,肆然發口,不以爲嫌,反欲橫加於先正,渠雖無狀,亦豈忍不顧所生之地,而簧鼓妖舌,不少留難耶?況其讐國叛君絶父子七字,正所以形容渠三世罪惡,夫陰通鄭虜,構禍本國,眞所謂讐國也。附麗賊堅,同參密謀,眞所謂叛君也。仇視至親,謀奪其嫡,眞所謂絶父子也。凡此挨逼渠家之語,雖自他人說道,宜其泚顙不忍聞,而渠反自言之,誠不可以人理責之者也。且其仇嫉善類,必欲加之以惡名者,實出於爲其先報復之意。蓋冕,以賊點之血黨,見斥於先正臣宋浚吉,則遂乃包藏禍心,陰爲假手外國,除去山人之計,及至自點獄起,奸謀情節,畢露於鉽招,而冕,卒徑斃於庭訊,宗華,以凶逆之種,擯棄於淸議,則諂附凶積,圖復其父之官秩,遂乃諦結逆豎,密助凶圖,終至敗露,幾伏常刑,則彼其子孫,怨怒善類,思欲一逞其毒,固非一日矣。致雲之必欲甘心於先正者,正所謂非鄭之仇,乃子西也。嗚呼,斯文喪矣,吾道厄矣。憸人肆志,邪說橫流,濁瀾駭波,狂噴汨蕩,鰍鱔狐狸,竸起呼舞,則今致雲,以癡騃小兒,跳踉其間,自幸其掩覆瘢痕,騰躍淸塗,乃爲此乘機醜正,取媚時議之計者,固非異事,而豈謂聖明在上,乃反撓惑其說,遂使兩朝禮遇之賢,受罪於泉壤,宵人陰邪之計,肆行於白日,而莫之察耶?此臣所以爲殿下嘅惜而痛泣者也。今史臣書之,野史記之曰,某也,先王之所禮遇,殿下之所尊慕,而一朝,殿下聽讒言而削其爵云云,則後之談者,其將以殿下爲何如主,今日爲何如時也?臣等爲是之懼,不避機穽之在前,惟冀天聰之或回,瀝盡肝血,仰叫九閽。伏乞殿下,亟寢先正臣權尙夏追奪之命,明正致雲誣賢之罪,以光聖德,以壽國脈,不勝幸甚。臣等,昨以此疏,來詣闕下,先呈疏槪,則喉司諸臣,以護黨之心,百般阻搪,竟日爭執,無意捧入。噫,臣等之所辨誣者,卽兩朝禮遇之先正,則實非尋常章疏之比,而莫之一徹,彼喉司之臣,若有一分嚴畏之心,安敢任自沮遏,若是甚耶?此輩處殿下出納之地,只循好同惡異之私,終使邪說肆行,言路杜絶,此豈明四目達四聰之本意哉?噫,此輩非不知命官授職之意,而唯其蔽於私意,寧負殿下,不忍負致雲,若此不已,則竊恐黨與成于下,主勢孤於上,雖有憂國願忠之言,殿下亦無由知之,豈不大可懼哉?伏願殿下,先治此輩黨私蔽上之罪,仍命捧入臣等之疏,俾言路開下情通,國家幸甚,斯文幸甚,臣等無任懷忠抑鬱激切祈懇之至,謹昧死以聞。
忠淸道幼學洪㒆·申㵯·安載龍·趙台明·趙台光·鄭復胤·李徵久·李彦秀·金漢雲·李天階·鄭錫胤·趙台㬇·李春挺·趙台升·李天庭·洪震益·朴致祥·朴致宏·朴致儉·朴致卿·尹衡佐·尹聖大·兪彦明·李天耉·李天吉·李天徽·洪㙔·金執·尹聖集·柳俶·李燁·權載經·金儆·金休·權致道·尹鳳瑞·尹斯聖·趙重鼎·趙重呂·趙重璧·趙亨彬·趙昌彬·趙龍彬·尹道天·尹道通·尹楨震·尹楨商·洪翊夏·申泰禎·李時興·李時遇·成儋·成㒤·成偮·李大來·李鳳章·權世徵·申保永·申受永·申重永·沈經漢·李龍夏·朴泰儉·朴弼齊·朴謙濟·尹道春·李萬恒·全道載·李模·李東輝·蔡一宗·全湛·申時潤·申光格·申光橏·申滃·姜一璜·姜錫泰·姜玳·洪儀·洪倎·洪儞·洪僯·洪倜·金重震·金重鳴·李壽慶·洪·洪偞·金錫海·金復海·李翼虎·洪繼全·洪孝全·金重泰·蔡膺祺·金重聲·李萬馨·洪泰源·洪震源·洪橒·李萬相·姜宇相·姜宇爀·姜聖齊·姜德齊·姜得齊·黃杜·黃晳·韓宗侙·兪彦昌·兪彦亨·李天培·金宜昌·金熙周·金熙碩·鄭浹·鄭淵·李益和·朴聖瑞·羅重光·羅重瑞·羅重朝·羅重保·羅熀·李震元·李翊·崔昌彦·崔重彦·朴希顔·朴希說·朴希卨·李光運·羅晩致·趙相程·趙命昌·張後良·林必英·愼得重·申錫泰·成爾文·高萬輝·宋雲龍·宋見龍·金漢楫·李必齡·宋光緖·宋光緯·宋光魯·宋光朝·李齊賢·許濟·羅晩瑞·羅晩揆·許泌·徐就德·崔錫亨·姜楡·金胤慶·李萬朞·尹頵·尹聖章·趙頤善·韓杓·趙萬章·姜必亨·趙萬興·沈德元·沈復元·梁鳳輝·姜師赫·金必鍊·金宙·姜元崇·姜元禎·姜俶·趙榮瑞·趙榮達·安瑞蓂·兪彦弼·兪彦岳·金光岳·權斗徵·具週·具治·李悳胄·李惠胄·權就經·李沔·兪山重·兪斗重·兪彦望·韓奎相·韓泰相·李之昇·沈修元,進士韓宗喆·尹楨國·李大受·李聖規·金震剛·李梲·朴希尹·李瑞胄·李相正·吳瑞輝·鄭熙采·蔡錫濟,生員尹道東·金重呂·金學海·金重剛·姜宇昌·李繼興·宋震龍·兪彦成·兪頤重等疏曰,伏以臣民無祿,仙馭賓天,環東土數千里深山窮谷幼婦幼夫,莫不奔走悲號,如喪考妣,而禮制有限,因封告訖,遑遑靡逮,率普惟均。仰惟我聖上攀號叫叩之痛,當復如何?瞻望重霄,不覺嗚咽。臣等,以草野微蹤,蒙先大王培養之恩,際今日維新之會,則其報先王忠殿下之志,豈以疎逖有間哉?目今新化之初,賊臣志述,唱起絶母之議於賢關,倫彝斁絶,義理晦塞,將至於國不爲國人不爲人之境,則明倫扶義,乃臣等之責也。沐浴請討,其可緩乎?玆敢叫率同志之士,仰干嚴廬之下,惟聖明澄省焉。臣等謹按,詩之蓼莪篇曰,父兮母兮,生我劬勞,欲報之德,昊天罔極,又按,衛風河廣章范氏註曰,天下豈有無母之人哉?有千乘之國,而不得養其母,則人之不幸也。生則致其養,死則盡其禮而已。豐城朱氏小註曰,母之與子,初無絶道也,爲襄公者,當盡其孝養,不失其愛親之仁,蓋宋襄之母,爲桓公所出,而先儒處變之論,若是明的,則其正義理重彝倫之意,於此可見,而彼志述者,陰懷無將悖理之心,憑據誌文,鼓煽凶論,而館學齋生,雖其臭味之相同者,亦不無一端義理之心,擧皆分散,疏事不成,然後用意空館,書陳所懷,滿紙臚列,無非凶言悖說,而若其明施典章,使宮闈肅而輿憤洩,有若殿下眞有可諱之親,臣子有當諱之義者然等語,噫噫,此何忍爲殿下道耶?凡人之常情,雖於敵以下,不敢對其子而直斥其父母事者,蓋以親其親之心,不忍提說,重傷孝子哀痛之私情也。況於君父之至嚴至尊者乎?今志述,乃於至尊至嚴之地,必欲暴揚其不忍聞之事,永垂於萬世幽宮之誌,無一分顧籍之意,謂其心有殿下乎?臣謂無殿下也。且其言曰,殿下不敢復有私親,此等義理,志述於何看得?今有赤子於此,人或曰,爾無所生之親,必怫然而怒,惻然而傷,彼有何知?此固天得之性自然之理也。今志述乃敢曰,殿下無私親,其視殿下何如也?臣等,尤萬萬切痛也。其無君悖理之罪,上通于天,而尙能容息於覆載之間,猶謂國有典刑乎?趙最壽一疏,差强人意,而終不免罪重律輕之譏,則固不可快遠邇之心,洩神人之憤,而言未見用,竟至斥罷,竊惜乎殿下處分失之太寬,使奸凶無所懲畏,而重貽聖明之累也。嗚呼,古語曰,同惡相濟,同類相救,今此絶母之論,豈志述之造次創出者哉?任敞·禎翊之悖疏凶言,實權輿於此,而卽其同惡同類者也。如使此輩,早伏無將之刑,則雖惡如志述,凶如志述,不道如志述者,渠安敢繼發此論於今日乎?由其懲討不嚴,防閑不峻,或內地偏配,旋卽放還,或翺翔宰班,金紫煥赫,則宜乎志述之肆然無忌憚,提起不忍聞不忍道之事,喋喋於殿下之前,而謂莫敢誰何也。凡今日爲人臣爲人子者,孰不恥與此賊共戴天,而思欲食其肉寢其皮哉?況又臣等不幸,與此賊比郡而居,同道之羞,實有倍於他人,故今於聲罪志述之際,不得不竝擧而請討焉。噫,母子,天顯之親,而志述欲絶之,彝倫,扶世之道,而志述欲斁之,彼志述者,非但殿下之罪人,實亦天下萬世爲人母子者之罪人也。此不獨臣等之言,閭巷愚夫三尺孩提之童,稍有愛其母之心者,莫不曰,必斬志述之頭,懸之藁街然後,天下之爲人母子者乃定,而宗社得以安,不然則彝倫斁而宗社危,人心泮渙,無所底定,殿下於此,雖欲施寬假之典,其於彝倫何?其於宗社何?伏願殿下,夬揮乾斷,俯循一國之公議,先將賊臣志述,快正無君無母之刑,敞·禎翊等,亦令一體按法,以爲鎭人心安宗社之地,千萬幸甚,臣等無任激切屛營之至,謹昧死以聞。
前正郞崔鍌疏曰,伏以天地間不可一日暫泯者倫常也。倫常有五,父子·君臣居其二,闕一於此,則人之類滅矣。迺者,亂賊漏網,無君之徒增氣,主勢凌夷,絶母之論肆行,所謂君臣之倫·母子之倫,掃地無餘矣。如是而其國有不亡者乎?臣以前銜散跡,伏在草野,凡於朝廷擧措,非可預議,而至於倫常所關,則不以越俎爲嫌,敢攄憂憤之衷,冒干鈇鉞之誅,惟聖明,不以人廢言,少垂察焉。嗚呼,殿下自在春邸,備經變故,孤危之勢,不一其端,而獨賴先大王止慈之仁,終始保護,得有今日,追思悸懍,不覺骨寒,彼强臣凶孽之狺狺旁伺,百計動搖者,前後相望,而若其直書凶言,投進逆疏,至于任敞而極矣。惟其滔天之惡,吠日之凶,專出於其黨之所指授,故極力掩護,視若微眚,其間二十餘年,一任偃息於覆載之內,凡有血氣者,莫不欲食肉而寢皮。幸今乾斷赫然,主威少振,妖賊志述之首,已懸藁街,而如敞罪浮志述者,尙無懲討之擧,臣竊慨然。伏願聖明,亟命攸司,快施逆律,彰施罪惡,以雪神人之憤焉。志述絶母之論,實是人倫之變怪,臣不欲汚口,而渠之所懷書進時,齋儒之同參者,及如趙徵·金橰之同聲和應,相繼投疏者,尙無次第竄殛之擧,故不逞之徒,少無懲畏之心,換面迭出,交章角勝,亨益之敢引先朝,脅持殿下,已是無君不道,萬萬絶悖,而弼正之纔被勘削,名在罪籍者,肆然自處以無故之人,相率投疏,尤極無嚴。若此不已,則臣恐此等凶言,無日不進,壞殿下之朝廷,敗殿下之國事,終必底於危亡之域矣。伏願殿下,亟將齋儒之黨志述而同參者,及徵·橰·亨益·弼正輩,一倂置辟,以絶方來之禍,以扶倫常之重焉。仍伏念改紀之初,當以伸理冤枉爲急務,頃日綸音,有以見殿下之盛意,凡在瞻聆,孰不感祝?故參判臣姜世龜,淸名直節,矜式士林,辛巳一疏,羽翼春宮,在其時觀之,則其言固多過激,此先大王所以薄施竄罰,而及至今日,兇黨百計謀危之跡,首尾盡露,則世龜先事之言,實有蓍龜之明,而一段苦心,掩抑不章,九地忠魂,湮沒不稱,識者之嗟悼,寧有其極?伏願聖明,下臣此疏于該曹,贈秩以褒之,立廟以祠之,以旌忠直,用樹風聲焉。當今之事,可言者多,而顧此疎遠之蹤,猥越是懼,事之大者,則不敢忘論,姑以草草數語,仰效獻芹之忱,雖其文辭蕪拙,不足以槪聖心。儻殿下,不棄芻蕘之言,俯賜裁擇,則其於癉惡彰善之道,未必無補,臣雖退塡丘壑,亦無所憾,臣無任激切祈懇之至,謹昧死以聞。
通訓大夫行司諫院正言成德潤疏曰,伏以臣,伏見鄕儒尹俔·鄭萬源等疏本,則誣辱臣先祖臣文簡公渾·贈判書臣文濬,罔有紀極,白地造言,百計粧撰,陰毁巧構,旣極慘刻,顯斥凌踏,尤無顧籍,陰毒之言,醜悖之辱,耳不忍聞,口不忍道。事關儒林,多士抗章,則臣不敢疊陳私辨,而若其窮天極地之冤,叩心腐腸之痛,跬步難忘,寧欲毋生,當此處分未下之日,掦掦榮塗,而可爲歟?且臣於言責之任,實有所難冒者,竊念臣前忝憲職也。僚臺發彈劾,臣含默結之曰,末乃以草草數語,苟爲塞責圖遞之計,其後引避之辭曰,承牌呈告,致令大論,無端闕啓,有若以臣爲遇事規避者然。噫,尸素之責,臣亦自知,而是何疑人於不當疑之地,若此之甚耶?臣愧汗沾背,猶至今未乾也。伏惟臣質本庸鈍,全無知識,生長鄕曲,且乏見聞,而濫躋臺閣之時,出身纔一月餘,從宦未數十日,平生之見識,旣如彼空踈,世路之經歷,又如彼日踐,環顧自量,萬無承當之望,而辭疏見阻,嚴召屢降,則分義是懼,黽勉冒出,而蒙昧新進,不識某事之爲可論,而無所建白,苟然充位,迨將一念,則不職之責,固所難免,及夫三司之請對也。意以爲旣已同入,則沐浴之義,自在於不言之中,而自念以湔劣恇怯之性,當君父初見之日,嚴畏咫尺,或致言語之錯倒,則不敬莫大,反不如不言之爲愈。而且入對諸臣,聲罪請討,畢陳無餘,則此臣之所以自度生踈,不爲疊床者,而隨人之譏,亦所難逃,臣當服罪之不暇,更何敢容喙?至若衆發之前啓,則取覽故紙,有非難知,而此實一國共公之論,意見攸同,仍爲連啓,獲蒙數事之允從,逮至厥後之承牌,僚臺時以城上所,亦爲詣闕,而方歷入於王堂矣。臣聞臺吏之言,則城上所,旣已詣闕,則他員,元無替代連啓之規,而納牌直退,自是臺例云,此臣所以旋退者也。當日闕啓,終緣城上所之避嫌,則他人避嫌,非臣所可逆料,而彼乃退坐玉堂,曾無一言之相通,末乃以闕啓之事,歸咎於臣,隱然驅人於謀避之科,吁可異矣。噫,如使前啓,於臣所見,或有不同,則立異可也,停啓亦可也,何忍艱難巧避,作此碌碌可憐可羞之態乎?臣欲洗耳而不可得也。乞免請覲,自是人子之至情,而亦入於論啓之中,則是實未曉也。疏末所陳獻芹,固已癡矣,人所云草草零碎者無怪,而只自增愧而已。臣之自知甚明,人之所論至斯,而至請遞差,蓋出於同席間篤厚之意,則追思人言,反求臣身,論罰雖輕,慙恧尤倍。況臣於前冬今秋之間,連遭祖父祖母之喪,毁慼於斂葬之際,哀疚成疾,退伏鄕廬之中,識見未長,朝政得失,人物長短,謾不知爲何如,而耳聞目見,不出田野間事,則水旱愆期,霜雹爲災,百穀失稔,萬民愁歎者,是臣悶然于心,而又無拯救之策,可備採納,則顧臣一身,昨年今年,便是此等人而已也。豈可以時移事往之故,抗顔復叨於言議之地,自損廉隅之節,重墜臺閣之風,以取人無限唾罵哉?非但臣自劃已審,在朝家試乃已之道,不可更畀臣以言官決矣。不意日昨諫職除命,適在於臣因事入城之時,而以監試事,天牌隨至,詣闕陳章,見阻喉司,設場隔宵,勢難變通,而且念監試,義同往役,則不得不冒沒出肅,仍赴試院,而心之不安,實爲大矣。及今試事已畢,則不敢自同平人,循例復命,直退私次,拜章自列,臣罪至此,尤萬萬矣。伏乞聖明,察臣先誣未雪,義難獨榮,所遭非常,理難復冒,斥罷臣新授之職,俾安私心,仍治臣逋慢之罪,以肅朝綱,千萬幸甚。臣無任屛營祈懇之至,謹昧死以聞。
禦侮將軍行義興衛副司果金重熙疏曰,伏以臣於前冬,獲忝諫職,嘗論尹憲柱贓汚之罪,得蒙允從,朝家以北評事李明誼,差定按覈御史,使之行査矣。今見其査狀,則事多相左,語欠覈實,臣竊不勝訝惑也。蓋其査事,只謄各官守令之文報,營下任使輩口招,而守令,率是憲柱舊日管下,則安得不曲爲之地?營下任使輩,莫非憲柱同心牟利者,則亦豈有直招之理哉?按覈使之不能鉤得其奸狀,勢所必至,臣請就憲柱原初供辭及査狀中可疑處,略爲辨明,惟聖明,裁處焉。夫首髢事,査狀所論,與憲柱自明之供,如印一紙,而査狀中以爲,各邑所納,合二十五丹九柄,而以其剩出加束五柄,合作二十六丹四柄,而封進云,假令戶曹無停捧之關,而盡捧六十六丹,則其所剩出,將不知爲幾柄,況二十五丹之剩,又何知止於五柄而已耶?臣聞鏡城·會寧兩邑,各定四十柄,而其大小長短,一依營門見樣而收合,則四十柄之重,一人之力,不能擔負云,此則有目覩而傳之者矣。若使營門所定,初不過濫,則其時守令,何故收歛許多穀物於民間,而自速怨謗也哉?其憑藉濫捧之狀,此亦可見,而査狀中過濫之弊,非營門所知云者,臣實未曉也。且臣更爲詳問,則髢價,元非三十疋也。乃三十三疋云,而臣啓中,未能的知,只以三十疋爲言,故憲柱,亦以三十疋納供,蓋幸其疋數之稍減也。三十疋則雖云徵給於髢髪已納之邑,而其餘每柄三疋之剩,則其果用於何處耶?營庫木換布事,憲柱旣不能隱諱,則其百同與五十同,臣不必强論,而憲柱之供,則只謂之貸出,記付木五十同,分送北關各邑,換捧五升布百同云,而査狀中,則以五升六升四升三色布收捧云,各官所報中,又以所納五升布,或犯於六升爲言。若無營門點退之擧,則都會官,何如是濫捧,而五升,旣犯於六升,則其所謂六升者,亦安知不犯於七八升耶?於此,益驗臣所聞之不虛矣,査狀中,以本木,元不腐傷爲言,此則有可以明辨者,臣聞其時,北關各邑,以其木一疋,欲換三十五尺布二疋,則民無願之者,不得已收斂穀物於民間,以給添價而換納,至於其時兵使及明川府使,則慮貽民弊,累次論報,而終至還送云,北關木價,本來甚貴,一疋代二疋布,固是例直,若使本木,果不腐傷,則民間,何不願買?守令亦何必收斂添價?兵使及明川府使,又何至累爭還送耶?給價京商,換貿麤短木事,渠旣極口發明,査狀亦曰無是事,而第反庫摘奸時,按覈使旣不親見,則其無麤短木,又何以的知耶?至於送布關西事,以憲柱所供及査狀見之,固已綻露無餘,而憲柱曰,臺啓錯認此事,査狀曰,此事有所誤傳,臣尤未解也。夫金兌雄之駄載累同布,出往關西者,其誰使之?國翰之受出錢布,載往關西者,亦誰使之耶?司宰監白大口防納,其欲利於兌雄,而淸供雜物防納,亦欲利於國翰耶?此等許多轉販之利,其數鉅萬,而虛張名目,乃謂之皆有去處,其果成說乎?夫淸差防納之弊,亦已畢露於査狀,而渠之供辭中,求說不得,乃敢以自有前例爲言,已極可駭,至於防納價穀物,皆以本色取用,而元無一疋布換貿之說,尤極痛惋也。臣詳聞北人之言,則鏡城以南各邑所在防納價穀,欲留待價高,從便轉換之際,憲柱將有遞歸之擧,乃使營下將校輩,佩傳令騎驛馬,分往列邑,使其本邑監色輩,刻期發賣,而少不如意,則稱以巡營裨將,歐打監色,無所不至,各邑,擧皆搔擾,竭力區處,而許多穀物,猶不能盡爲收拾,及其遞歸時,分給餘數於營下心腹人,以爲施惠之資云,而其中以本穀輸納之邑,則如吉州監色輩之盡賣家産,添價備納者,亦或有之,其所勒賣之狀,昭然可見。而憲柱,乃敢以關文之有無,欲掩發賣之跡,其可得乎?臣於査狀中,尤有所駭惑者,旣曰,自營門或定差人發賣捧價,又曰,營差人或私自發賣捧價以去,則其發賣之狀,果爲的實,而北關,旣非用錢之地,則其價之爲布,亦可知矣。此乃査事之肯綮,而反以營門,無可考關文爲言而置之者,何哉?臣啓中,初無發關二字,則惟當覈其貿布與否而已。關文有無,何可論也?且考査狀,則戶曹換木去來間所費之數,木布合八同七疋,錢三百十五兩,而其中木四同三十九疋,則旣曰,自京下來時用下,而又是口招,則其歸屬處,不難知矣。且憲柱之供,以記付木五十同,送北關各邑,換納五升布一百同,論移地部換來百同木云,而査狀中以爲,鰈魚價木一同二十疋,防納價木三十疋,換五升布,充上於戶曹木換來時軍需庫貸出五升布之代云。又以爲北關換來四升布二同,以五升懸錄,而充上於戶曹木換來時軍需庫貸出五升布之代云,憲柱,若以北關換來布百同,直換戶曹木,則軍需布之貸用,已是怪事,而且四升布,以五升懸錄,而充上於五升布之代者,亦何故耶?於此,益可見貪吏弄幻之術,則按覈之時,宜有審察之道,而只爲列書其巧飾眩亂之數爻,而輒謂之皆有可據文書,未知其文書之果如何,而此等處,恐不免爲疎漏之歎矣。備局下送衣資木事,査狀以爲,一一照驗,少無差錯,而獨關西木二十同,或用於例下,或去處無可據文書,而大抵無一添補於賞格之資云,果如是,則臣之當初所聞,無乃以此認彼耶?棺板事,明·鏡兩邑之報及各人之招,雖曰元無斫出之事云,而其積置於元山商人家之狀,旣有目覩而傳之者,則又焉可誣也?憲柱前任忠淸監司時,浮出神道碑石五介,或賣於宮家,或賂於向日權凶家之事,人皆言之,豈獨於北關産板之地,不用此手段哉?煮鹽事,吉州牧査報中,因營門分定,使八百民戶,取柴四千束,三朔煮鹽,輸納營門云,而他邑之如吉州者,必不止一二,則脅令飢民,斫木煮鹽之罪,憲柱其可免乎?招集工匠,打造器皿事,査狀中以爲,各邑起送工匠之數,刻手·銀匠·木手·鞍子匠·冶匠·豆錫匠·皮匠,合十九名,而刻手,則刊刻經書冊板,其餘諸工,則合手造成駕轎一雙後,卽爲還送云,臣未知銀匠·鞍子匠·皮匠,亦入於造轎之役耶?營下工匠,不爲不多,則招集遠邑工匠,只造一轎而還送之說,臣未信也。臣又聞會寧客舍庭中,有累百年老槐矣。憲柱巡歷時,斫取載去云,一槐木何處無之,而必斫官庭長養之木,運去於千里之外耶?其打造器皿之狀,於此可知矣。至於臥床·鍮安盤·沐浴筒等事,當初傳之者,旣甚可信,而蓋憲柱,本以至貧之人,猝爲鉅富之家,加以性好奢靡,家間器用雜物,箇箇侈濫,絶無閭閻士夫家貌樣,故世人無不指目,臣亦尋常鄙之,及聞此言,尤不勝驚駭,果有所論列矣。今見渠之供辭及査狀,皆以無是事爲言,臣亦不欲索論,而第木根刻龍,作一倚床之事,果非虛言,則臥床與倚床大小,雖曰不同,其奇巧僭猥之制,元無彼此之殊,則査狀中,直謂之孟浪者何哉?城機庫事,本庫留錢,旣是流來之物,則數多錢貨,消融於一擧手之間,乃以各邑穀物,苟充彌縫,其散出公物,典販染指之迹,明若觀火,而査狀中,只辨皮穀與實穀之不同者何耶?此外四五條,則査狀臚列,俱極狼藉,以此勘罪,亦難免於贓律,而大抵憲柱平生伎倆,惟在於興利一事,及按北路也,假托賑資之料辦,益肆惂婪之素性,位在道伯,身作販夫,晝夜思度,惟利是求,苟或有利,則纎毫不遺,近自營庫,遠至列邑,各樣公貨,惟意轉換,關牒聨翩於道路,轉輸絡繹於京鄕,大小郡邑,疲於接應,不勝其苦,幹事之徒,又從而憑公逞私,橫行遠近,恣意漁奪,畢境所殖之利,殆將萬計,而盡歸私橐,惟其如是,故營下各庫及列邑所儲,一經憲柱之後,率皆錢變爲穀,木變爲布,布又變而爲穀,穀又變而爲錢,無一物本色之仍存者,乃復粧撰文簿,苟且彌縫,以爲遮人耳目之計,事之憤惋,孰大於此?此臣所以再次論啓,以請重究者也。凡臺閣論人,多出風聞,故或有爽失之患,而臣之所論憲柱之罪,多至十有五條。今見査狀,則雖或有淺深之不同,數爻之差異,而大抵皆有事實,鮮或脫空,則其罪犯之難掩,據此可知矣。顧彼奉命按贓,事體甚重,豈不欲明査嚴覈,以正厥罪,而第此事之難覈,蓋有四焉。何者?守令之不爲據實査報,任掌輩之抵死牢諱,冀免同罪之狀,旣如上項所陳,若一二次循例推問而止,則決無鉤出之路,此其難覈者一也。憲柱遞歸之時,適當改紀之初,自念負犯之多,預生畏㤼之心,乃以城津·端川兩處城役所用次鳩聚之財,盡散於營下諸人,以樹私恩,俾滅他日之口,此其難覈者二也。憲柱,旣生畏㤼之心,故前後入己之物,必欲掩跡,各樣文書,隨意變幻,而乃以糧餉庫之木,充於軍需庫之布,城機庫之錢,換於雇馬庫之穀,彼此換色,前後異簿,千百其變,莫曉頭緖,其他托以公用,巧作名目者,又不可勝記,若反覆詳審,則莫能逃遁,而蒼卒看過,則實難摸捉,此其難覈者三也。官事査覈,極嚴且重,必使本家私人,莫敢參涉然後,可得其奸,而憲柱之子慶一,乃於御史未到之前,滿駄財賄,先自下往,招集營屬,爛熳謀議,廣行賂物,以杜衆口,文書之破綻處,密謀杜撰,使無罅隙,事實之昭著者,飾辭納供,必至欺誣,此其難覈者四也。旣有此四者之弊,則御史雖極剛明,亦必無可奈何,雖然,以其査狀中已覈得者見之,至如布木二十餘同之終無文書,去處不明,黃毛三百餘條之假托進上,歸之私用,藁精麻紙之勒定列邑,鰈魚帖價之橫斂漁父,勒賣防納之擧,至令邑吏破産,非時煮鹽之弊,致使飢民失業,過限後脅奪賣婢,而供辭中,詐不以實等事,明白難掩,則其貪饕漁奪之狀,不法欺君之罪,律以烹阿,猶有餘辜,豈不萬萬痛惋哉?臣以當初發啓之人,目見査事之錯誤,宜卽露章自列,而一自夏間遠役之後,重患毒痁,四朔沈淹,與死爲隣,不暇他事,今始俟病少間,敢此陳暴。伏乞聖明,下臣此疏於該府,使之更爲稟處,毋令贜汚之罪,終至倖免之歸焉。臣無任屛營祈懇之至,謹昧死以聞。
前副司勇蔡之洪疏曰,伏以臣之所叨講職,萬無承當之勢,冒死乞免,冀蒙允許矣。頃伏承道臣傳諭批旨,以將父入城,輔護東宮爲敎,此蓋聖慈愍念賤臣之情勢,有不可遠離從仕,故有此非常之敎也。大聖人體下之仁,至矣盡矣,臣與老父,相對感泣,雖欲趨走承命,其勢末由,臣父老病沈淹,常在床褥,一有勞動,危症輒出,雖尋常房戶之間,尙不能自運。況臣所居,距京城數三百里而遠,以此筯力,豈有行役之望乎?且臣謹按,王制曰,八十者,一子不從政,九十者,其家不從政。臣父今年恰已踰八望九,而臣以獨身,無他兄弟,假使臣方在輦穀之下,揆以法例,固不當從仕,今若扶舁遠道,貪榮冒進,則不但有駭於瞻聆,其得罪於禮經大矣,此臣所以寧被逋慢之誅,而不敢爲趨造之計也。至於東宮輔護,責任至重,雖如臣百輩,何足有無於其間哉?惟在聖上,深究其保養之道,而敎之以正而已。矧惟我殿下之於春邸,親雖兄弟,義同父子,情愛之篤爲如何,付托之重亦如何,其於輔護之道,宜無所不用其極,方當兩宮和協,人無間言,而不幸罔極之變,忽起於宮掖之內,交構作俑,無所不至,是何聖明之世,有此妖孽之作也?臣誠痛哭流涕,莫知所以仰喩於殿下也。嗚呼,孝宗大王血屬,先大王骨肉,只有殿下與東宮,而今玆儲嗣之建,實遵先大王遺旨,且承慈聖之諺敎,則爲今日臣子者,孰敢有異議於其間哉?凡我東含生之類,莫不延頸鼓舞,欲爲春宮死者,而惟彼凶宦逆婢之徒,乘時竊發,宗社幾危,儻非乾斷夬揮,罪人斯得,則東宮之得保今日,有未可知者,思之至此,不覺心寒而骨懍也。臣僻處窮閭,罕與人接,凡於時政,漠然無聞,未知目今,則凶孽醞釀之患,其已盡除乎?締結交通之狀,其已盡露乎?東宮危懼之心,其已盡舒乎?慈聖憂慮之念,其已盡解乎?於斯數者,一有未盡,則先王在天之靈,必有所降監而矜閔者矣,以殿下孝友之誠,其可不惕然而加省乎哉?今之言者或曰,按獄已畢,更無可憂,臣之區區過慮,或恐罔測之禍,伏在於冥冥之中,潛滋暗長,一朝闖發,則其勢將不可復制矣,玆豈非大可畏者乎?伏願聖明,勿以已事而忽之,深軫宗社之計,益恢日月之明,必使宮禁肅淸,邦本永固,則國家幸甚,生民幸甚,臣治疏將上之際,仄聞宰臣,以鄕曲闒宂之類,不可使備宮僚之意,有所陳達,此正今日之第一急務也。臣亦以寒鄕冷迹,闒宂尤甚,何敢一日虛帶職名,以辱淸朝乎?惟願聖明,亟許鐫免,仍命攸司,治臣罪戾,以伸公義,以安私分焉。臣無任瞻天望聖涕泣祈懇之至,謹昧死以聞。
資憲大夫知敦寧府事洪致中疏曰,伏以臣,性本迃愚,不合時樣,跡且畸孤,積困譏誚,早晩顚沛,自料蓋久,畢竟人言罔極,罪名狼藉,信如其言,誅殛亦輕,而聖度天大,薄施黜削之罰,曾未幾何,又下收敍之命,隆私厚渥,河海莫量,臣雖糜粉,何能上報其萬一?屛伏窮山,疾病瀕死,自分永爲明時之棄物,不敢復有當世之念,迺於千萬意想之外,幸蒙朝廷之記識,拔之坑坎之中,置諸簪紳之列,除書遠降,蓬蓽動色,自惟滓穢賤臣,何以得此於君父?臣誠惶駭震越,經累日而靡定,在臣分義,唯當感激承命,不宜復以情勢爲言,而第念前後臺章之所臚列,非止一端,集千古宵小之目,斷其平生,言之汚口,觀者代羞,此實史牒之所未見,縉紳之一變怪,臣之不肖無狀,受兩朝剪拂之恩,出入近密,殆二十年,其本末長短,宜莫逃於天鑑之下,上恃日月之照臨,下付一世之公議,臣不必與之多辨,而至於辛丑事,則其言之㦧毒,又不啻倍加矣,至今思之,心骨俱驚。蓋臣於其時,待罪松都,撥路稽傳,聞報最晩,立馬封啓,星夜疾驅,纔詣都下,而庭班遽已輟矣,此則一府僚屬之所共目覩,焉可誣也?雖其事勢,實出於無奈何,而終不及隨諸臣後,一參呼籲之班,則此臣所以日夜慙恨,寧欲無生者也。又況伊時委折,朝紳之中,亦多有見聞而知者,若平心論事,宜在相諒,而今乃勒謂之袖手旁觀,忘君負國,一筆句斷,略無疑難,噫嘻,不亦甚乎?人之爲言,胡至此極?此外危險之說,詆辱之言,迭發於疏章,殆不勝其紛紜,煩猥是懼,雖不得一一盡辨,受人齮齕,亦已多矣。苟使臣平日樹立,有以孚信於同朝,則設有怒臣者,詆誣百端,其擬人之不倫,必不至此,反省慙悼,若無所容,臣又何暇於尤人?但念臣雖甚無似,亦嘗忝在卿大夫之列,而僇辱凌蹴,無復一分顧籍,其傷公朝之體貌,貽士夫之羞恥,實非細故,白首垂死之年,顧以何心,偪側周行,更備聖朝之任使乎?噫,離違禁闥,倐已四載,一近耿光,少伸犬馬之誠,豈非臣至願?而罪釁之餘,情實未暴,積毁之中,憂悸在心,顧此蹤跡,豈有復入脩門之望?縱荷聖德寬仁,不弃簪履舊物,物情之不平,時議之增激,必當復如前日,雖欲唐突冒進,亦不可得矣。臺閣執法之地,宜有駁正之論,而側聽逾旬,迄未有聞,一味泯默,亦有所不敢,悉暴危苦之情,仰瀆蓋高之聽。伏乞聖慈,天地父母,察臣情勢之不容復廁於朝端,亟削臣新授職名,仍令刋臣姓名於朝籍,勿復檢擧,使得省愆田廬,以畢餘生,不勝大幸。臣無任瞻天望聖涕泣祈懇之至,謹昧死以聞。
輔國崇祿大夫領敦寧府事咸原府院君魚有龜疏曰,伏以臣於日昨,伏見館學及兩道儒疏批旨,有令廟堂·該曹稟處之命,臣於此,竊不勝區區憂慨之至。噫,殿下今日之所當勉者,莫大於繼志述事,而況今三年甫闋,聖慕彌切,尤當深追遺旨,不愆不忘,豈宜遽然變改,以損光前之孝乎?嗚呼,先正臣文正公宋時烈之道德學問,實爲百代之宗師。惟我先大王,敬慕而尊尙者,終始靡替,而洞察尹宣擧·尹拯誣聖祖背師門之罪,明加剖破,處分極嚴,由是而國是大定,正論益張,旣又親書華陽院額,遣近侍特揭,其尊德衛道之方,靡不用極,此所以盛德休烈,純粹光明,爲後世法者也。肆於丁酉年我殿下代理之初,先王,特降批敎曰,近日事,處分正而是非明,可以不惑於百世也。事關斯文,顧不重歟?故特言之,予志汝遵,莫之或撓,其傳授之旨,丁寧深切,而猶慮夫久遠之後,是非或變,又於御製中,別爲書示曰,父師輕重之說,曾有下敎矣,一自擬書墓文詳覽之後,予深究義理,是非大定,可以有辭於後世矣,爲子孫者,須遵此意,堅持勿撓可也,猗歟聖訓,昭揭日星,可以永垂無窮,而伏況殿下,朝夕服膺,所以感歎而遵奉者,當何如哉?是以大小臣僚中外士庶,咸曰,玆事是非,先王之所勉敎如此,聖上之所祗承如此,必不至於容易撓奪,變幻黑白,而今於諸儒之疏,忽有稟處之敎,夫稟處者,事在可否之間,而付之有司,商量獻議者也。至若玆事,則聖考謨訓,至明至嚴,更何容議於其間乎?該曹廟堂之臣,如能追先王之遺敎,導殿下以繼述之道,則宜莫敢顚倒已定之是非,而黨論所痼,或有眩亂之弊,則其爲壞世道而累聖德者大矣,臣安得不爲先事之慮,而無一言匡救乎?於戲,先大王扶正斥邪之誠,逈出千古,凡我臣民,莫不欽仰永慕,沒世而不忘矣,不意屳馭倐遠,祥制纔訖,而隄防一壞,章疏迭投,其視琬琰不刊之文,丁寧詔後之旨,不啻若弁髦,於昭陟降之靈,寧不痛惋於斯耶?念及於此,不覺心裂,顧臣情迹,雖不敢干預時事,而若其事關聖德者,則亦不宜終默,玆敢越分忘僭,冒陳淺見。伏乞聖明,更加深思,亟收令廟堂·該曹稟處之命,一遵先志,罔或撓改,以扶斯文,以光聖孝,不勝幸甚。臣無任屛營祈懇之至,謹昧死以聞。
嘉義大夫禮曹參判兼同知經筵義禁府事弘文館提學同知春秋館事世弟右副賓客金一鏡疏曰,伏以臣於禁堂,誠有所不可因仍蹲冒者,而前値聖上憫旱疏決之日,後當賊敞決案取招之坐,區區私義之不安,亦有所未敢顧者,黽勉赴衙,情實悶蹙。今日臣與僚堂,齊會金吾,議讞公牒,商確照檢,則罪人金時發,拆見急關,拘繫郵卒之狀,渠之家奴,箇箇直招,而渠則半吐半吞,尙在抵賴之境,前日榻前,長僚之直請照律,差欠詳悉,臣始於時發訊問之時,旣不在諸堂之列,又於文案,未及考覈,不曾有違覆於其間,第臣迷謬鈍滯,莫重死囚勘處之際,乃有此矇不覺察之失,臣何敢以言非已出,獨諉長席,晏然仍冒於按獄之地哉?伏乞聖明,亟許先遞臣金吾之兼帶焉,抑臣有愚淺之見,不敢自外於殿下之前也。噫,左議政崔奎瑞,夙負朝野之重望,退居丘園,至於數十年餘,會當改紀之初,特降爰立之命,搢紳章甫,一辭相賀,咸謂賢相之進退去就,唯係朝政之治亂安危,日夕之所顒俟者,只在乎我聖上致敬盡禮,必致乃已,與共天職,弘濟艱難矣。忽聞昨日筵中,僚相,遽請勉副其所辭,臣誠愚昧,誠不敢知有何不得已者爲之拘,而上自朝廷卿士,下逮閭巷婦孺,莫不咨嗟觖望,噫嘻,今日何等時耶?兩朔亢旱,點雨不下,親屈玉趾,再躡祭壇,而靈應漠然,上天之怒,宜警之深也。荐歲飢荒,府庫蕩竭,哀我赤子,顚連道路,而莫之拯濟,下民之怨,亦孔之酷矣,重以朝廷之綱維頹紊,腹心潰亂,但恤身謀,不爲國憂。臣愚竊謂,厚德宿望如左揆之人,急先召致於巖廊,左右咨詢,坐□□□救時之第一務,莫過乎此也。伏願殿下,澄省焉。臣無任惶懼戰慄□□□之至,謹昧死以聞。
資憲大夫刑曹判書兼同知經筵春秋館事世弟右副賓客金一鏡疏曰,伏以欲報罔極,人子之至情,推其所生,國家之盛典。今臣濫蒙洪造,官躋卿月,第臣出後仲父之故,所生父母,尙無一資半級之追加榮贈,泉塗寂寞,楸檟悽愴,瞻彼昊天,中心隱痛。臣於向日,乃以參鞫微勞,正卿之贈,已在所後之親,及今秩陞八座,回贈本生之親,揆諸故實,參以近事,明有援据,便成令甲,臣遂不避僭猥,敢此冒控。念昔唐宋名臣,爲本生父母,上章乞恩,皆蒙聖澤,當時榮之,後世稱之,惟我本朝,政理敦孝,允邁千古,奚特唐宋而止哉?故領議政臣申琓,海昌尉臣吳泰周,前判書臣權,今左議政臣崔錫恒,輒復疏陳情願,一例依施,正類臣今日之仰籲者,前事斑斑,皆可按覆。伏乞聖明,俯察血懇,特令該曹考例稟處焉。臣無任瞻天望聖涕泣祈懇之至,謹昧死以聞。
嘉義大夫行弘文館副提學知製敎兼經筵參贊官同知春秋館事李師尙疏曰,伏以臣之兩目,外障已劇,醫膜日盛蔽盡,兩瞳視物之不分明,依微若隔篩者然,重以眼睛跳動,痛難堪忍。目今三司諸臣,相率叫閤而,臣忝在經幄,迄未能進身閤外,合辭陳請,罪負山積,合被誅譴,而第伏見批旨,連以勿煩爲敎,尙靳兪音,不惟群下惶惑,莫測天心,而將以滋四方之疑惑,招千古之譏議,其爲關係,顧不大歟?噫,椒酒餠餤之變,前史固有之矣。至於締結宮婢,密謀行藥,雖以莽·卓·懿·溫輩滔天凶逆,亦未能創行者也。幸賴宗社神靈默佑陰隲,黃水之吐出,固萬萬驚心,而猶不至大生患害也。姓金之說,旣出於逆招,則所當登時出付鞫廳,嚴覈得情,明正典刑,而臺章經歲,天聽愈邈,今日伏閤之請,實出於萬不獲已,而未聞諒察之敎,轉示吝閉之意,邈迫抑鬱之情,有不容盡達,而深可憂而大可懼者,到此而益甚矣。何者?金姓宮婢,旣非多人,則紅袖之中,必有自相指目者,十手十目,終難掩諱,若欲區別査出,則易於視掌,不此之爲,乃反使渠,知人之疑已,而淹延時日,不卽正罪,則其爲計謀,必益深密,雖在至敬至嚴之地,幽暗之間,不虞之變,其將何以防遏乎?此諸臣之所以刳瀝肝血,苦口力爭而不能自止者也。昔宋臣范鎭,以知諫院論建儲之事,而疏凡十九上,待命百餘日,鬚髪皆白,其精忠苦節,□□亦不能奪,今者三司之苦心血懇,亦何異於范鎭之心事哉?伏願聖明,更□□勿以强聒爲煩苦,體古人宮府一體之義,卽許出付宮婢於鞫廳,以正王法,以答群心,不幸萬幸,合啓之發,雖出於兩賊伏法之後,而爲國家嚴懲討之義,實在其中,聖明,猶至今持疑者,無乃以其後時而然耶?昨年臣之待罪諫省也,臣與朴弼夢,入對前席,請斬兩賊,天顔溫粹,酬酢如響,處斬傳旨纔下,而大臣急急陳請,致有反汗之命,若於其時,早正王法,則豈有撕捱之至此,而事體之顚倒耶?自是之後,凶逆餘黨,益肆凶言,以爲頤·集逆節,若果明白,則何但賜藥而止乎?公肆稱冤,歸怨國家,街談巷議,蓋不勝其紛紜,此皆由於兩賊不卽正法之致也。噫,國家三尺之典,一有撓屈,而末流之害,至以凶逆爲無罪,謂國家爲無法,豈不萬萬痛心耶?伏願聖明,早允合啓之請,以快神人之憤焉。申銋之表裏白望,投進凶疏,沮敗鞫事,扶護逆黨,宜在鞫問之科,而臣於其時,只請減死栫棘者,以其老昏無識故也。而議者猶以末減爲歉然,今者到配屬耳,旋請出陸,有若蒙恩承召者然,事之駭惋,寧有此比,若使望賊,伸冤則已,不然則豈可使申銋,遷移陸地,漸議其疏釋耶?此臺閣之所以彌年爭執者也。殿下有何顧惜於黨逆之一老物,而轉環之美,至今寥寥耶?臣竊慨然也。亦願卽賜允兪,以快輿憤焉,臣之眼病,已涉三朔,而一味腫痛,鍼藥無效,所叨實錄籌司,爲任最重,數月之內,一未仕進,瘝曠之罪,尤無以自解。伏願聖明,俯察臣病狀之難强,本兼諸任,一倂遞改,公私不勝萬幸。臣無任屛營祈懇之至,謹昧死以聞。
通政大夫司諫院大司諫知製敎金東弼疏曰,伏以臣,猥以無似,忝長薇垣,絲毫無補,愧懼徒積,重以素患痰病,添劇於兩朔,夙夜之役,負席叫苦,無計起動,旬月之間,決無束帶赴朝之望,玆敢疾聲仰籲於仁覆之下。伏乞聖明,遞臣之職,而治臣之罪,以安私分,不勝萬幸。臣於乞免之章,不宜贅陳他說,而目見時事之日非,不勝憂憤之忱,略陳蕘說,以冀睿察焉。嗚呼,今日國勢,可謂岌岌乎殆哉?上而皇天警告,災異荐臻,中而府藏空虛,國力殫竭,下而饑荒沓至,生民困急,其危亡之形,迫在朝夕,以至紀綱頹弛而體統虧壞,論議乖張而國事泮渙,環顧內外,無一可恃,而粵自改紀之後,朝著肅淸,善類彙進,此正治亂安危之一大機會也。是宜一意精白,交修勉勵,誅討凶逆,以嚴沐浴之義,收合士流,以臻寅協之美,專以活國救民,爲今日第一義,而上以致朝廷和平之福,下以拯生靈殿屎之急,則庶可以救得一分。而竊觀近日之事,實多於邑而流涕者,朝廷之上,頭緖未定,搢紳之間,摶擊先行,置國事於相忘之域,尋戈戟於同室之內,今日斥逐一人,明日抨彈一人,位著殆空,庶事瓦解,其勢必將不盡則不已,此何擧措?此何爻象?噫,國家所以共天職而做國事者,唯有賴於若而士流中人,則其不可因一微事少失,而容易擊去也明矣。吏曹判書李光佐,自在先朝,夙負重望,進退所在,卜時汚隆,況其赤心體國,守法奉公,國人之所共知,値艱虞溢目之會,受國家機務之重,設有施措間一時差失,何遽至於斥逐後已?而一筆句斷,抑勒成案,至謂之輿疾討賊,非所望於重臣,此已非平心論事之體。況其所以責人者,專在鞫獄之遷就,則乃反自惹鬧端,竝逐按獄大臣,使鞫事無可了之日者,抑獨何心哉?若其疏中,將祭於虛祠等說,又復追提不見用之空言,公肆告訐於事過之後,此豈職在臺閣者所可爲哉?噫,國有重事,朝紳之各陳己見,固無害於可否相濟,則重臣所論名號一款,不過出於一時所見之適然,豈有不足於愛君之誠乎?誠如臺臣之言,則凡係君上思報私親之節,勿論其事之得失,唯以逢迎承順爲務然後,方可爲愛君之誠,此卽婦寺之忠,非君子事君之義也,豈不悖哉?日昨,工曹判書趙泰億之疏,以宰臣金一鏡抵書加誣之事,引以爲自處文衡之端,臣誠不意淸朝宰執之列,乃有此使人大慙之事也。夫文衡之職,專掌辭命,而作一國多士之標準,苟非文章才學,自初儲望,爲一世所信服者,則莫與斯選,而一鏡,猝然首薦於人望之外,物情之訝惑,固已久矣。渠雖自號能文傲睨詞垣,而凡干著述,瘡疣百出,卽以向來代撰王言之文,見之,凶逆輩窮兇情節,初不極意寫出,荒雜紕繆,不成詞理,又揷入剩語,引用乖謬,衆口譁然,指爲狂怪,其全無識解,不嫺辭令,推此可知,國朝三百年來,詎有如許文衡之薦哉?至如自做無根之說,排軋先己之人,必使前後文衡,擧懷不安,而靦然而莫知愧,雖謂之不識人間有羞恥事可也。重臣之初不辨理,蓋出於惜事體不足辨之意,而不能牢守前見,終至登章,使如許可駭之事,傳播於一世之聽聞,臣竊爲重臣惜之也。噫,一鏡之昨年一疏,實有再奠宗社之功,聖上待之以不世之恩,擢置天官之亞席,朝廷位遇,非復前日之一鏡矣。若使一鏡,能勉休戚之義,益勵謹勅之志,協同士流,乃心王室,則朝著庶有和泰之休,而渠之令譽忠庸,垂之簡冊而有光矣,孰敢以非議加之者哉?惟其麤悖成性,濟之以好勝,挾功自大,行之以喜事,主張論議,排擯士流,少咈其意,輒肆噴薄,詬罵朝紳,有同僕隷,而人或議己,則隱語詆誣,以爲設機拑制之計,氣燄所驅,人莫敢誰何,苟充其意欲所到,雖主文盟而參勳籍,亦不饜也。至於守禦之任,何等重寄,而不思澡飭,益肆貪黷,興作多端,用錢如水,莫重軍需,枵然一空,可謂縱恣無忌憚之甚也,然此在一鏡,猶是薄物細故耳。若不少加裁抑,以成其鴟張之勢,則必至於東撞西突,乖亂朝廷而後已,豈不大可慮哉?其在保全終始之道,正宜特加譴罷,示以規警,俾開其易慮圖新之路焉。掌令朴徵賓,癡騃輕佻,無一可取,頃在西幕,成給私通於管下之邑,致有假御史之變,其時大臣,陳論筵席,至謂之不成人,到今十年之後,毛羽之未成,猶夫前日,佐幕之職,尙且僨敗,臺憲之擬,實涉猥雜。故前佐郞尹淳,顯言枳塞於通淸之論,則渠又奔走名官,力圖彌縫,此則擧世之所共知也。而入臺之初,挾其舊憾,手自狙擊,集千古宵小之目,打成罪案,而構虛捏無,恣意所欲,若其聽言觀眸,吉士妖人等說,卽淳父故持平世喜論劾李師命之啓語,而今乃忽地翻謄以爲醜辱淳身之計,其心所在,不忍正視,而聖上,不加究察,遽賜允從,臣竊恐日月之明,必有所遺照也。蓋淳之才學雅望,實爲少輩中翹楚,唯其孤立寡朋,不解趨勢附麗之態,故如徵賓輩耆利而無恥者,承望風旨,狺然吠噬,果肆其毒螫,若此不已,則名流之在朝者幾何,而不遂空哉?其在明是非辨淑慝之道,不可一任其壞弄,臣謂亟罷徵賓,以治其修隙陷人之罪,仍命銓部,改正其臺憲之選焉。嗚呼,昨冬之事,尙忍言哉?國家存亡,在於呼吸,中外人情,如沸如焚,當其備忘再下之日,十行天札,求助於在外之大臣,至以切望卿抛棄前事,快滌時態,幡然入城,以安將亡之國爲敎,仍有遣史官偕來之命,惻怛之旨,藹然辭表。凡爲我殿下臣子者,其將感泣奉承之不暇,而伊時承旨韓重熙,諉以臺啓之方張,敢陳繳還之啓,費力沮遏,曾不少難。又於翌日,以昨日備忘,傳授右相事,荐下聖敎,而一啓再啓,終始阻搪,使吾君哀痛之敎,格而不行,若非大臣之承命入對,竭誠回天,則宗社之保有今日,有未可知矣。其承受兇逆之指使,寢格君命於危急之日者,論其情狀,萬萬痛惋,而啓迪臨刑之招,又復諉罪於該房,則重熙負犯,宜卽勘處,而臺閣之上,尙此寂然,如兪崇之循例稟啓於備忘收還之後者,視此事輕重何如?而乃反勘之以極邊之律,臣恐其不免於察小遺大之歸也。春坊參下,雖有朝除暮遷之規,而未及下批,旋卽出六,有違政格。況一都政,兩人之同時陞遷,近所未見,至於最後末擬之人,名稱未著,揀選居先,物情之未允,固無足怪,臣謂申飭選曹,以爲日後之戒也。噫,今臣所言,雖甚草草,蓋出於無隱之懷,非不知一言脫口,顚沛立至,而愚忠所激,不避忌諱,以效一日之責,儻聖明,不以人廢言,特賜省覽而採擇焉,則國事幸甚。臣無任屛營祈祝之至,謹昩死以聞。
通政大夫戶曹參議知製敎金東弼疏曰,伏以臣,曾忝言官,略效瞽說,批旨未下,抨彈隨至,負罪明時,屛伏田里,杜門省愆,已踰年歲,回思衆怒下石之日,尙覺餘悸在心矣。不自意甄復之命,忽及於歸省先壟之際,而隷院·地部,除旨聨翩,仰惟天地至仁,無物不遂,如臣螻蟻之微,亦荷庇覆,滌蕩瑕垢,復齒簪紳,未知臣之無狀,何以獲此於聖明之下哉?以惶以感,涕淚橫逬,仍念臣之向來一疏,實循擧世之公誦,職叨言地,事在目前,不自量其人微力弱,妄有觸犯於當路之氣焰,則其所狼狽,皆臣自取,尙誰尤哉?臣得見宰臣對辨之章,滿紙臚列,雖出不平,若臣所論數件事,無他辭自解,而獨於文衡一款,疑怒最深,罟穽下手,爲計大深等語,旨意危怕,又自引其曾論李禎翊時事,直驅臣於摘抉傾陷之科。噫,宰臣之蜚書誣人,自冒納履之嫌者,已是薦紳間羞恥,又況其應製文字,彼亦曰,自視多駭,曰蒼茫不記,則是亦自知其妄發矣。夫以人則名在三館之薦,而自作嗾鄭之說,以文則代撰播告之言,而不知裁擇其辭,可見其人之麤粗荒雜,全無識解,其於詞垣主盟,決非可論,則臣疏本意,正爲此耳。當之者唯當愧訟之不暇,而今乃因其做錯,自生疑憾,論斥之外,太費分疏,此正所謂人疑其好貨,而自明以穿窬者也。雖其爲宰臣救解者,其斥之爲妄發,則未嘗不與臣同,而獨於扶抑之際,攻臣太偏,紛紜代怒,辭說多端,畢境司直勘臣之論出,而亦不能明言本事是非,反以討逆二字,喝出題外,作爲操切臣身之資,至謂之瞻顧凶逆之餘威,擊去討逆之人,甚矣其㦧也。臣雖至愚,亦具人性,豈獨不知沐浴之義,而無端擊去討逆之人哉?噫,誅討凶逆,宰臣不無其功,而糾劾官邪,臺閣自有公議,今以宰臣討逆之故,而竝與其他事得失而不敢指議,則今日在廷之臣,無非討逆之人,雖有可論可劾之事,居臺閣者,其將噤口而莫之論乎?如臣後入臺地,謄傳故紙者,雖不敢自詡以討逆,而胡乃冒之以陰䕶凶逆之目於萬萬不襯之別事哉?竊觀近來一種風習,不以討逆一事,看作天地之大經,臣子之常分,而輒以能討逆不能討逆,作一制人底鉗銜,隨其愛惡左右而掦抑之,使人主聽之,眞若人有不一於討逆之論者,似此圈套,要非淸朝之所宜有者,彼宰臣反詈之言,已自鋪張,功能甲胄其身,而以臣糾責之言,輒歸之於爲世充·建德報仇,則毋怪乎臺臣之同飮一泉而同唱一曲也。噫,如臣孤植,涉世昧方,一言發口,詆辱備加,至令還給臺疏之請,忽發於法筵之上,斥補可否之論,起鬧於政席之間,轉輾乖激,致駭聽聞,究厥所由,皆臣之罪,唯當斂跡朝端,守分丘壑,以盡自靖之義而已,尙何論於職名之去就乎?至如朴徵賓之疏,不知自悛,益肆醜辱,臣疏所論,俱有明據,則渠雖飾辭自明,而難掩其艱苟之態,臣雖自待旡腆,何可與此人,呶呶較挈其長短,以增羞恥乎?抑臣有慙惶不安于中者,臣雖無似,職是諫長,凡有論列,宜賜可否,而疏入經年,尙靳一字之批,徒使所論之人,綰武符而帶文銜,揚揚自在於被劾之地,三百年待言官之道,緣臣而壞盡無餘,其見輕君父,貽羞臺閣,莫大於此,臣實無顔面之可施,而矧又徵賓,卽被參於臣者也。當初黜補,旣因臣言,公論所在,亦略可見,而奈之何時議之處臣者,輒與徵賓,互視立對,徵賓斥則臣亦外補,徵賓召則臣亦隨檢,有若臣之據實糾劾,乃與徵賓之白地陷人,同條而共貫者然,桔橰操縱,長與此人作配,其爲臣身之困辱,無異撻市,而朝廷之待臣,其亦太薄矣。臣於恩命之下,急於陳免,昨始來伏私次,露章仰籲於黈纊之聽。伏乞天地父母,俯諒臣危迫之懇,亟許鐫遞臣所叨之職,仍命永削臣名於仕籍,以快人心,以安私分,不勝萬幸。臣無任屛營祈懇之至,謹昧死以聞。
京畿楊州幼學趙宗世疏曰,伏以臣,恭惟我殿下嗣服以來,四載于玆,年年旱乾,輒當六七月之交,歲輒告凶,民皆顚壑。而至于今年,則自春徂夏,點雨不下,東作旣誤,西成望斷,今玆之旱,亦孔之慘矣,失今不雨,民將盡劉。噫,以盡劉之民,當方否之運,殿下以爲何等景色也。旣降求言之旨,辭意懇惻,又行親禱之禮,憂勤備至,殿下憫旱之意,可謂切矣。爲今日臣子者,孰不欲精白一心,以應聖旨,而然其所謂某事可以答天譴,某事可以悅民意。臣愚竊以爲不然,臣請獨以一大件事,冒萬死涕泣而直陳之。詩曰,哀哀父母,生我劬勞,欲報之德,昊天罔極,凡孝子之於父母,雖考終其天年,猶有罔極靡逮之痛,而況抱窮天之痛,齎極地之恨,愈久而愈未伸,則爲其子者,何忍暇寢與食,而一刻弛于懷哉?嗚呼,辛巳之變,尙忍言哉?殿下方其時,春秋已長,智慮亦周,構捏成獄之狀,業已目覩而心腐之,不待臣言而已詳矣,其時在廷之臣,亦有訟之者,厥後言者,非一非再,殿下亦皆洞燭而無餘蘊矣。擧國生靈之有秉彝之天者,皆以爲辛獄之冤,必伸於殿下卽位之初,而側聽累月,因循未遑,又以爲必伸於三年之後,而延頸至今,含糊不決,臣民之期待我殿下,責望我殿下者,至此而鬱結不得伸矣。人情旣如此,則求諸神道,豈遠於人情?想惟殿下私親之抱恨於泉下,飮泣於泉下,而數十年想望於殿下者,亦鬱結而不得伸矣,人情旣如此鬱結,神道亦如此鬱結,則彼冥冥在上之天,以鬼神爲之體用,以人事爲之視聽者,亦安得不又從而鬱結而不解,震怒而不和,示警於我殿下乎?設使殿下私親,眞箇有過,在殿下之道,固無絶母之義,況其時□□,百計醞釀,其後餘孽,一意粧撰,使殿下天只之靈,抱冤於九地之下,殿下所嘗目見而心痛之矣。至於嶺儒李德標之疏,畿儒權□□之疏發,而殿下亦已親覽,而知輿情之所在矣,今者,昭雪而追報之,在殿下,立廟而享祀之,在殿下,殿下何憚不爲,而直爲此泄泄也?殿下卽祚之後,不待群下之言,所當汲汲擧行然後,殿下食可下咽也,殿下寢可安枕也。孝理之政,可推於一國,而專聽誤殿下之言,含意而不能洩,發言而未及施,坐享千乘之樂,而使我哀哀劬勞之魂,抱冤於冥冥之中,丹書未伸,罪籍尙存,彝倫於是乎斁矣,義理於是乎塞矣,擧國民情,於是乎大鬱矣。人情旣如此,則彼一理之天,鬱塞而不解,以至雨澤之靳,稼穡之痒,其亦必至之理也。臣請以一言,敢證其必然,噫,天地,大父母也,父母,小父母也,其中爲人君者,亦億兆之一父母也,是三者,其理相孚,其氣相感。今殿下於其親也,旣如是未盡,以殿下爲父母者之心,莫不仰首叫天,求伸其抑鬱之情,則彼冥冥大父母,俯鑑而震怒焉。凡所以警告之者,靡所不至,此實皇天仁愛我殿下,欲使悔悟之一大機也,不然,橫渠西銘,何以申生·曾參之事親者,以證仁人之事天也?大凡事之是非,有矇然難辨者,有曉然易知者,若以難辨者,爲殿下强勸而强明之,則殿下不信之固也,廷臣力沮之宜也。此則雖愚夫愚婦,曉然易知,右今天下,安有無父母之人哉?今人,莫不以天顯之常理,推之以殿下爲人情天理之外,夫外天理而求合於天心,欲求雨晹之若者,豈不難哉?噫暿,殿下本意,豈欲如是,而求出於人情天理之外哉?是皆諸臣誤之也。今以此事,問于相臣,而相臣不從,則是相臣誤殿下也。問于重臣,而重臣不從,則是重臣誤殿下也。問于臺臣,而臺臣不從,則是臺臣誤殿下也。何不斷自宸衷,而獨行之無疑也?今日廷臣之意,臣已知之矣,師門之訟,舊臣之冤,伸之如恐不及,辨之如恐或後,而獨於殿下之私親,語及其事,則喉司阻搪之,臺閣論劾之,大臣沮戲之,是待殿下私親,不如其師與其黨,而視殿下不如其身也。嗚呼,豈不痛哉?今殿下,雖親禱於社壇·農壇,靡神不擧,而天意漠然,欲雨還止,竊譬之,人子不幸遭父母之怒,而不改其見怒之實,欲以假辭虛享,欲解其父母之怒,則爲父母者,其信而解之乎?臣愚以爲,桑林之禱,雖日日擧行,皆虛文耳。決不足以感天心解民慍和神祇。伏願殿下,斷自宸衷,快伸先嬪之至冤,使一國臣民,曉然知殿下之至情至痛然後,因命卽日駕幸私廟,操文以告之,追行省墓之禮,以伸霜露之慕,則泉壤之怨,可以快釋,而天神地祇之慍,亦可以融解,一國臣民,亦皆垂涕改觀之,如是而不雨,則臣請伏妄言之罪。臣無任祈懇屛營之至,謹昧死以聞。
前府使魚有鳳,前郡守李瑋,前縣監金時佐·李秉鼎,前別提李顯允,前副率李夏坤,直長尹得龜,幼學李命華·任弘紀·趙尙純·崔普命·金夢龍·崔院·安相聖·金時敏·元一揆·李德一·李宜得·李秉迪·元海翼·金爟·金時愼·徐文若等疏曰,伏以臣等,伏見京畿幼學金弘錫等疏本,托以爲先正臣文簡公成渾辨誣,誣辱先正臣文正公宋時烈,罔有紀極,而末又攙及臣師故判書臣金昌協,捃摭遺集中數條箚錄,勒歸之於詆毁成渾,而恣意醜詆,益復狼藉,至於竝請追奪其官爵,殿下不少加察,遽下該曹稟處之命,臣等不勝驚駭痛迫之至。噫,時烈之以此事被人詆誣,其來已久,而其所百般粧撰,極口詬罵,未有如弘錫輩之甚者,此誠斯文之變怪,士林之所共憤,而今臣等之瀝血陳籲,尤急於爲師辨誣,請逐一剖破,以明其捏造欺罔之狀,惟聖明垂察焉。嗚呼,吾道旣東,群儒繼出,有若五賢,倡明於前,及夫文成公臣李珥·文簡公臣成渾,竝世而生,的承淵源,德業言行,粹然爲百世師表。凡我東土之士,孰不仰之如山斗,敬之如神明也哉?然而人之氣稟,各自不齊,雖大賢君子,成德則同,而其氣像規模,有不可以一槪言者,此後之君子,不能無尙論於前賢者也。臣師居閒讀書,隨得箚記,間或論及諸賢,反覆參互,以求其德性資稟工夫事業之如何,凡於稱道表揭之際,比方較絜之間,其精思妙旨,有非臣等末學所敢窺測,而若其尊慕前賢之心,本无彼此,夫豈有輕加軒輕之意哉?今弘錫輩,仇視善類,急於毒正,抉摘其語,構誣至此,噫嘻,豈不痛哉?渠以爲,臣師贊美文正公臣趙光祖·文純公臣李滉及李珥三賢,而成渾則不數之,以示操縱之意,噫,前古聖賢,孰非可慕?而拈出贊揚,或詳或否者,亦時有之,如孟子論治亂,獨稱三聖,而湯·文·伊·呂不及焉,朱子序庸學,只推兩程,而周·張二子不與焉,臣師於本朝儒賢,特擧其三,何以異此,湯·文·伊·呂,初非見貶於孟子,而周·張二子,不爲被侮於朱子,則謂其輕詆凌侮於成渾者,其果成說乎?且臣師所論,於三賢中,有竝擧者,亦有單擧者,如曰,退溪善言學,栗谷善言理者,竝擧李滉·李珥論之,而未嘗及趙光祖也。如曰,退溪論學文字,非但吾東所未有,中國亦不多見者,單擧李滉論之,而又未及李珥也。而未聞有以此而謂之操縱,亦未聞因此而爲辨誣,今弘錫輩之爲成渾訟辨者,其果出於尊賢之實心乎?良可笑也。渠又以臣師之發明李珥力行,謂其微意,實在於成渾,夫李珥所謂吾所不及者,實出推許之意,而或恐後人,因此疑珥行處,眞有所不足,故特言其律身制行,無愧成渾而已。則渾之操履敦確,未嘗不自如,而況又以持敬二字,明其本源工夫,尤更親切,謂之推服則可,而有何一毫存貶之意乎?至於君子治家,自有成法,兩賢規範,夫豈或殊,而若其力量所到,未必皆同。故說得如此,豈謂成渾閨門,不足爲法,而無以爲治國根本,如渠所云耶?臣師議論,本自平心說出,明白无可疑,而乃反謂之隱微話頭,帶得无限意思,至以陰險暗昧等可駭之說,出諸口而筆之書,上徹淸聰,致人訝惑,是急於脅持臣師,而不覺其自歸於挨逼先賢,其亦異矣,至於背祖之說,尤有不足辨者。文正公臣金尙憲所作墓文,稱道甚盛,敍其言行踐履學問道德,可謂備矣。而今以臣師之說,一一較勘,則其果有一毫語意相反者乎?若使臣師,泚筆題其墓,則於其莊重安和氣像,精嚴縝密工夫,豈不能形容發揮如前人所述耶?不考其實,而惟肆醜悖,人之無倫,何若是也?抑臣師,嘗贊美渾之父文貞公臣成守琛德性踐行而曰,此其一傳而爲牛溪者歟?觀此一語,則臣師之推重成渾者,顧何如也?而又嘗與人書曰,靜·退·牛·栗,其賢等耳,臣師之於四賢,一體敬仰,於此可見,而渠輩不察焉,紛紜創爲異說如此,其亦可哀而不足責也。噫,兩賢道德,人孰不慕仰?而若其接承兩賢之統,而扶植吾道者,莫如時烈也。闡明兩賢之學,而羽翼斯文者,又莫如臣師昌協,則其所誠心悅服,一意尊信者,固無間然,而不幸世道壞裂,詖淫肆行,此輩視時烈,有若血讐,言言而訐之,事事而擠之,至以誣毁成渾,爲構脅時烈之欛柄,又以臣師平昔尊慕時烈之故,今乃移鋒而攻之,揑合萬不近似之說,直驅之於侮賢之科,其所用意,不亦巧且㦧乎?噫,臣師,半世恬退,守志丘園,學問高明,名德純粹,無一毫可議,而況其心事和易,言議公平,雖尋常先輩長老,未嘗咨口雌黃,輕加疵斥,而今於沒世之後,忽被此輩之譛構,至謂之詆毁大賢,有此追罪之請,臣等益不勝其悲惋而痛心也。今夫臣師文集,行于世,斑斑可考,殿下,試取其書,一經睿覽,則可知其一言半辭,了無指斥成渾,加以不遜之語也。然則,弘錫輩白地誣捏,陷害君子之罪,亦何逃於天鑑之下乎?伏乞聖上,亟降明旨,嚴辨痛斥,而該曹稟處之命,卽倂收還,使讒說不行,斯文復光,千萬幸甚。臣等無任涕泣祈懇之至,謹昧死以聞。
通訓大夫行司諫院獻納權益寬疏曰,伏以臣,庸碌無似,最居人下,濫蒙推遷,猥叨颺歷,絲毫莫裨,愧懼徒積,乃者,薇省除命,又及於已試蔑效之身,繼因武場監試,天牌儼臨,怵畏分義,遂敢祗承,而經旬試院,觸冒風冷,宿患痰癖之症,挾感重發,復命退歸之後,仍卽僵臥床簀,頓无起色,旬月之內,萬無供職之勢,見今當遞之狀,不特區區私義之難安而已。伏乞天地父母,特垂哀憐,卽允所辭,俾得就閑調息,以尋生路,不勝幸甚。臣於乞免之日,竊有所區區願忠之忱,竝此附陳,以備察納焉。粵自我聖明臨御以來,專尙穆穆之儀,差欠侃侃之容,前席接見,疇咨罕聞,群工奏對,酬答絶少,此已有異於唐虞盛際都兪吁咈之美矣,間因近臣之失儀,或下拿遞之命,雖卽反汗,不加深責,當其嚴敎之下也。震剝摧折,不啻若疾雷震霆之猝暴非常,臣愚死罪,竊以爲,聖質天縱,而粗暴之病,有未克祛,聖學日懋,而涵養之工,有未克臻,未免隨處而發現也。夫喜怒之發與未發,而道之體用具焉,當其未發之時,虛明靜一,不曾倚着一邊,及其應物而動也。循性則合於道,違道則失其和,此由一敬字爲之樞杻,而有循性反道之異耳。殿下,試就喜怒未發時,靜而察之,則向之觸物而發者,其和與不和,自可立見,旣悟昨非,且勿貳過,則中和位育之功,斯不遠矣,臣伏聞,向日筵中,非常之嚴敎,至及於體國之大臣,而喉司·玉署,一時逬出,雖因右揆之陳請,旋卽收還,而大臣因此去朝,朝象泮渙,景色不佳,臣未知此何擧措也。噫,我殿下幼遭變故,中罹危疑,雖緣皇天默佑之力,先王止慈之仁,得至有今日,而疾疢之祟,自有源委,伊日聖敎中一時之火,有此過擧者,孰不爲之感涕也哉?雖然,聖帝明王之遭罹憂患,自古何限?而輒皆動忍增益,聖德彌光,考諸史牒,斑斑可見。況心屬於火,火燥而易動,動則飛颺搖蕩,靡所止屆,此喜怒之所以不能中節,而害政害事之由此矣。苟能用力於此,操而存之,靜而養之,使本然之理,虛明洞澈,客邪退聽,天君泰然,則一言一動,率皆沕合於道,顧安有喜怒之失中,辭氣之過當也哉?昔宋臣李畋,苦痁,張詠曰,子於病中,得移心法否?人能病中移其心,如對君父,靜久自瘥,此雖匹夫治心之法,足可爲人君柯則之方。殿下,苟於燕安蠖濩之際,屋漏幽暗之中,常提醒此心,若對越上帝,以心中之水,制妄動之火,則疢疾夬祛,而天和自復矣。大臣者,人君之所與共天位理天職者也。廉陛不尊之譬,賈誼著說,敬大臣不眩之旨,前聖垂訓,以其尊近乎君,故大臣不尊,則國勢從而不尊,任重乎國,故信任不專,則小臣得以間之也。古帝王所以禮貌之倚任之者,卽所以尊國體重國事也。夫豈私其一身,故爲榮耀而已也哉?向者嚴敎之降,頓無尊禮之意,顯示譴責之威,有若微官庶僚之嚴加罪斥者然,殿下何遽而爲此擧也?匹庶之心有火祟者,火動而爲過擧,則害及於其妻孥僕從而止耳。帝王過擧,則驚動臣隣,播傳四方,太史書之,後世譏之,非細故也。伏願殿下,深自悔悟,益加澄省,至誠優禮,期於召還,恒以尊廉陛敬大臣之義,操而勿失,得不背於前聖昔賢之旨,則誠國家之福也。抑臣有區區私義,不可冒居於臺次者,向臣九人請竄之啓,實採國人之所共指目而疑駭者,爲國家防患折奸之深計,而何幸天鑑孔昭,鬼蜮罔逃,咫尺前席,面承兪音,臣竊幸夫奸黨散落,隱憂稍除,國勢朝象,自歸於奠帖之域矣。厥後四罪量移之請,卽允於延英之奏,二竄全釋之命,又降於錄囚之日,依前編配者,只是若而人耳。隄防盡壞,罪籍渙釋,如臣憂國之苦心血忱,盡歸弁髦,臣竊爲之慨惋也。噫,此輩見渠魁就殱,依歸無所,計出無所,昏夜聚會,其爲謀之淺深,臣固未知,而其在爲國慮患之道,所當屛諸遐裔,不與之同中國,而祗緣臣之言議不足有无,次第宥釋,不少疑難,臣更以何顔,揚揚復玷於臺次乎?況九人旣竄之後,美墻洞路中男子乘轎之行,有識士夫,有目見而傳之者,此等盛傳之言,臣豈獨聞,而他人未得聞知也耶?顧今設鞫兩年,收殺無期,外影覈出,已矣息望,知情漏綱,無人固爭,而至使兩囚,老於桎桔之中,殿下之廷,終無按治之臣矣,臣未知稽諸前史,亦有此否,國勢不尊,凶黨益肆,人心世道,日就陷溺,國綱民彛,漸至斁敗,顧瞻中外,茫無津涯,而日來靑臺之奏,輒報妖彗之警,此必何樣禍祟,伏在冥冥,發見之機,間不容髮,而人莫之察也。政宜君臣上下,戮力同心,恐懼修省,裁成輔相,內而懋仁恩之政,外而峻懲討之防,使善類揚眉,凶徒革面然後,庶可以仰答天譴,潛壽國脈,而一何泄泄沓沓,頓無警動振刷之擧也。臣竊爲之於悒也。臣於近日臺議,亦有所未曉者,賊敞通天之罪,已著於渠之凶疏,不待案問,已明其爲逆矣。身犯惡逆,而返拒結案者,古未之有焉,而賊臣嗣基,因臺啓而直斷,凶人志述,奉特敎而正刑,蓋以情形已著,無所事乎更問也。況結案着名,非使之承款也。只爲承君命就刑之意也。君有命使之就死,而渠敢抗拒君命,不卽就刑,則本罪之外,又添抗拒君命之罪,抗拒君命之賊,又何可一息容貸也耶?以臣淺見,敞之直斷,未見其有違於法意,而伊時宰臣,亦有陳疏,以申不當直刑之意者,當其未刑之時,直斷與取招之間,各陳其意見者,要不出於爲君父討亂逆之義,而今於時移事過之後,忽反追罪獄官,至斥以任檀壞毁者,不免爲求罪之歸耳。況兩朝宿將,忠藎素著,久爲聖上之所倚重,而當辛丑臈月之役,非此人,誰復佩將符鎭中軍者,雖凶逆,不幸近出,不當以區區處義之當否,遽議其罷斥,而僚臺之言及此,竊恐凶逆餘黨,有酌酒而相賀者矣,臣實惜之也。四凶之罪,雖有淺深之殊,均是逆也。泰采,旣以逆賜死,諸子晏然自在,已乖懲惡之典,而況其子觀彬,投合濟謙,世所共知,泰采之陷逆,蓋亦觀彬啓之也。渠反致懟於宣仁門扶社之擧,仇視至親,遂敢自絶,其心所在,誠有不可測者,且詐托狂疾,擧止譎怪,輿情疑懼,久而未已,臣意以爲,泰采三子,宜減死分配於絶島,以嚴王法焉。臣於治疏將上之際,以講院草記,召牌儼辱,謹此趨詣於九閽之外,而以此情病,實無强顔供仕之望,不免投章徑退。伏乞裭臣之職,治臣之罪,以警具僚焉。今臣所陳,雖甚陳腐,亶出於愛君憂國之至悃,若蒙特賜察納,國事幸甚。臣無任瞻望兢惕拜稽祈懇之至,謹昧死以聞。
朝散大夫司諫院正言李匡世疏曰,伏以臣之出肅恩命,非謂一分可堪,只是怵迫分義,誠不獲已也。言責重任,非可僥冒,仍因盤礴,實無是理,仍念臣,不才無稱,最在人下,迷鈍之質,半生鄕居,凡於朝政之得失,人物之臧否,全然昧昧,無所分曉,晩年僥第意望,不過干尺寸之祿,以養老病之父母而已。至於榮塗進取,初非臣意慮之所敢萌也。向來春坊之除,極是分外,而辭避不得,黽勉隨行,至今追思,尙有餘愧,今忽使之趿臺端論是非,任人主耳目之責,此豈臣微分之所可堪承,而亦豈淸朝難愼之道哉?在公則無一事裨補之益,在私則有萬分僨敗之懼,不得不復此哀籲於天地父母之前。伏乞聖慈,特賜諒察,亟許遞免,以便公私,不勝幸甚。臣方乞免,不宜贅及他說,而旣有所懷,略附辭疏之末,惟聖明垂察焉。人君聽治,貴在求言,旣求言矣,固宜急急採施,求言而不採施,與不求言奚異?頃當聖上憫旱之日,求言之旨,一札十行,格天之雨,四方千里,臣隣孰不悅服於誠感之至,民生孰不鼓舞於仁覆之下哉?然而其時諸臣應旨之疏,不翅累數百言,國計民憂,實多可採,雖使臣殫心竭慮,進今日矯弊之策,亦不出此等圈套矣。殿下旣皆嘉納,而仍有稟處之命,則當局諸臣,固當一意承奉,劃卽回稟,以幸國事之萬一,而因循玩愒,恬不擧行,將使盈匭之章,不免爲束閣之故紙,殿下拯救之澤,不及於下,生民顒若之望,擧將歸虛,是誠群下之過也,而亦豈非殿下警省處乎?傳曰,上有好者,下必有甚焉者,又曰,以言敎者訟,以身敎者行,竊瞯殿下聽納雖弘,而或少奮勵之志,淵默太過,而有欠吁咈之美,非無求治之心,而頹綱不振,非無保民之意,而惠政不究,至於諸疏中君德上言,不曾着意體認,用力擔當,致令在廷諸臣,亦皆姑息苟且,牽補架漏,悠悠泛泛,不事其事,古人所謂,天之方蹶無然泄泄者,不幸近之,以此言之,或者殿下之好之者不以誠,而敎之者不以身故耶?伏願殿下,從今以後,毋循前套,奮發聖意,責勵群工,亟就諸臣章疏中所陳,使之悉心商確,從長採施,毋令當初求言之盛意,有其文而無其實焉。況今年旱澇,俱係非常,焚灼之餘,暴雨成霖,田畓之幸免浦落者,始有豐熟之望,而秧種旣晩,被霜太早。又自八月以後,點雨不下,田畓各穀,太半枯損,所見愁慘,凶歉已判,荐飢之餘,今又如此,前頭民事,實非細憂。臣伏見向日版曹啓下公事,以晩移秧專不掛鎌處,給災爲請,而至於分災,則无所擧論,此其意有在,而臣愚則以爲,稅入之減,雖不可不慮,而民怨之來,亦不可不恤也。試以三南言之,移秧處,居十之八九,而六月得雨,八月被霜,鋤後之旱,又復如彼,則雖或不至於全不掛鎌,而其不得庫庫成實,據此可知,數卜之畓,雖收升穀,阻飢之民,猶不忍全棄,而自官徵稅,一如常年,則所收之穀,不足以充其數,此不幾於白地之徵乎?有司之臣,非不知此,分災則難於輕許,初不擧論於事目中,及至窮民之怨讟滋甚,道臣之狀請頻繁然後,始乃不得已許之,節目纔下,而踏驗已過,虛實相蒙,旣難辨覈,奸吏弄巧,爲弊又多,无實不均,莫此爲甚,昨年之事,可推而驗也。猶之與人,而出納之吝,聖人惡之,與其不得不許於民怨之後,而未免不均之患,豈若初不靳許,俾咸知朝廷之德意,而又無相蒙之弊哉?宜及此時,亟命該曹,頒降節目,定給分災,使無後時之歎,亦令廟堂預講救荒之策,以爲一分固本之圖焉。臣於金姓宮人査出事,竊有未解聖意者,行藥凶謀,端緖畢露,賊招與政院日記,日子相符,則是行藥者,明有其人,旣有其人,則誠不忍一刻留置禁中,此前後大臣三司所以求對力陳,必欲得請而乃已者也。殿下始則乍允,而終靳査出,末又牢拒,而不賜兪音,因循泄泄,以至于今,群情駭惑,國人憂憤,誠非細故也。伏未知殿下,何惜乎一凶婢,而尙不肯搜付有司,夬正王法,以解群下之憂惑也耶?今幸天祐宗祊,奸孽伏法,而肘掖之間,禍根猶在,前頭之慮,有未艾也。乞留聖意,夬賜處分焉,慤與星樞,何等罪名,而按鞫之中輟,殆將周歲,向來頉稟之啓,已是前所未有之事,今番酌處之擧,又出累次還收之餘,不但處分顚倒,國體虧傷而已。兩囚所坐,與榗諸賊,無所異同,則徑先酌處,固无是理,而停廢鞫治,假息經年,王法之乖舛極矣,人情之憤菀積矣。伏願殿下,亟允臺啓,還寢成命,責諭大臣,斯速按鞫,毋使逆豎,久逭懲討之典焉,死囚結案,法意有在,雖其情跡畢露,凶悖難掩,而必令自署文案,始乃夬正刑法者,誠以明其自服,垂示後世也。雖或有頑忍獰凶,決命拒逆者,亦不過限死鞫治而已。夫當誅而不得誅,豈無失刑之歎哉?然而亦不敢徑先正刑者,誠以失刑之歎,止於一時,攙法之弊,及於无窮也。從前亦嘗有自上特命正刑者,而其時爲獄官者,不能力爭,苟且奉承,已不能無譏,況无自上之敎,而有自下之請者,其失爲如何哉?迺者,賦敞之伏誅也。判義禁沈檀,因其結案之拒逆,乃以不待取招,急速正刑之意,或疏或對,縷縷陳請,終至徑戮而後已,噫,敞罪固可誅也。王法其可撓乎?三尺昭垂,歷世遵承,則決不當因敞悍惡,任檀壞毁,以隳作法之意,以啓無窮之弊,臣愚謂,宜罷沈檀之職,以爲爲獄官而不能守法者戒,申明舊制,更著令甲,使有司之臣,雖或有自上特命,不得徑先奉行焉。訓鍊大將尹就商,以逆慤之至親,平生心跡,雖曰,逈異,慤若吐款,則就商,卽其連坐之人也。揆以人情,宜有驚怖惋傷,跼蹐不安之意,而顧乃身任重權,自同他人,揚揚街路,略無所嫌,人之指點,固已久矣,在昔晉臣王導,以逆敦之從弟,當敦之桀逆也。席藁泥首,闔門竢戮,及因周顗之言,乃承晉帝之面諭然後,始敢仗義而滅親,當時導·敦忠逆之別,人必知之,而導乃如此者,良以怵分畏義,有不敢自貰故也。今就商,自視忠勤,比王導何如?而其所處義,一切相反,臣竊爲之慨駭也。其在勵風俗振國綱之道,終不可置之而不論,宜罷其職,使之自靖焉。臣職名不稱,乞解是急,尙安敢以言官自處?而惟是給災一事,最係緊急,目擊心憂,不得不略此陳聞,仍及平日之所嘗慨然者數事,而言甚拙訥,无足可取,儻殿下,好察而有所採擇,則幸甚。臣無任屛營祈懇之至,謹昧死以聞。
副修撰宋眞明疏曰,伏以殿下瘡核之患,破膿屬耳。藥院之竝直未輟,群下之焦遑冞極,而乃者忽伏聞,聖上親擧玉趾,再臨苑臺,招入新舊別軍職,至有試藝論賞之擧,臣於此,竊不勝其一喜而一憂焉。夫刀圭方設,而警蹕連移,竟夕臨觀,不自知疲,則仰惟吾王,庶無疾矣。凡在瞻聆,孰不爲喜?第醫家治腫,最謹外風,聖人愼疾,切戒少愈。況後苑地勢,本自爽塏,初秋天氣,正爾疎凉,勞動觸冒,不瑕有傷,區區之憂,又不自已,臣恐聖上此擧,終有乖於節宣之道,而臣之所喜者淺,所憂者深,大凡人主一身,萬姓攸係,一動一靜,未敢自輕,此古昔聖王,以遊豫爲度者也。夫時平講武,固是有國之當務,而矧玆葱臺,卽我寧廟鐵杖木馬勵憤圖事之地,儻殿下,時於三接之餘,萬機之暇,躬臨而閱視之,賜與而激勸之,固不害爲安不忘危,繼志述事之義,而第伏念別軍職抄定,本非一日爲急之事,則委之司馬,可奉行也。徐待平復,亦不妨也。乃於靜攝之中,必親臨視,一之不足,乃至於再,此在先王毋淫于觀之戒,果何如也?今臣所憂,不但在於調疾之失其方也。昔宋臣劉溫叟,爲御史中丞,過明德門西關時,宋太祖與黃門數人登樓,溫叟知之,令傳呼依常而過,翌日請對,言人主非時登樓,下必希望恩賞,臣所以呵導而過,欲示衆以陛下非時不登樓也。宋主稱善久之,顧念今日斯擧,乃在未寧之時,則其爲臣民之憂,不特溫叟所謂非時登樓而已。顧以聖上之明,豈獨讓美於宋主從善之德耶?且臣伏聞,額外三人闌入,至有伏地干恩之駭擧,禁閽之不嚴,紀綱之未肅,寧不寒心?雖因騎曹草記,業已出付攸司,而以此觀之,溫叟之以希望恩賞爲慮者,亦非過也。且臣之所妄憂者,殿下於此等事,欲有所爲,則雖大臣,以保護之誠,極力仰挽,而聽之猶邈,元首股肱,一體相須之義,豈若是哉?唐宗之每問韓休知否,宋祖之以杜衍不可告止者,皆出於敬憚輔弼之意,則此豈非今日殿下之所當法者耶?伏願聖上,永念付托之重,益專攝養之節,勿以事小而玩之,勿以疾間而忽之,一切游觀之樂,馳射之娛,足以損神而害事者,勿使爲聖志之所騖焉。抑臣之憂,又有大焉。仰惟聖上卽祚四載,法筵開講,一例廢閣,隻日召對之規,近亦以玉候之未寧,停輟久矣。至於無時之閑幸,不急之細娛,不憚强疾而爲之,臣竊惑焉。今殿下若於神氣少勝,起居稍適之時,不必出御正殿,亦不必過存禮貌,雖於臥內床席之間,引入數三經幄之臣,使之抽讀經史,從容答問,以及於時事之得失,民生之疾苦,與夫古今治亂安危之跡,靡不討論商確,則雖臣等碌碌,固無足以當上意者,而其所以滌疏煩襟,舒發懘思者,未必不愈於命彼十數人靺韋跗注者,角力鬪技,嗔目語難,以快一時之耳目也。古人有言曰,事快偏傷氣,喜極却損神,又曰,讀書玩理,心氣自平,若論治病之妙訣,恐无過於此者耳。此誠微少,雖未必爲大德之一累,而臣旣忝直近密,職司補察,玆將惓惓憂愛之誠,敢效隨事陳聞之義。惟聖上,留神而澄省焉。臣無任激切屛營之至,謹昧死以聞。
戶曹參議權重經疏曰,伏以臣之祖父母三葬,各在淺土,臣日夜腐心,積數十年經營,今始卜地,合窆而歸,纔數日矣。哀疚奔走之餘,素患痰火,挾寒而發,昏倒床席,晝夜叫痛,都不省人事,乃於此際,地部新命,忽及於積月罪廢之中,臣誠驚遑震惕,不知所措。分義至嚴,臣雖病勢如此,宜卽扶掖肅命,而顧臣有區區痛迫之私,有不可只恃寵命,冒昧趨承者,玆敢不避煩猥,略陳委折於天日之下,臣罪尤萬萬矣。噫,臣之不肖無狀,因一北臬之誤恩,慘被臺臣趙趾彬之疏詆啓詬,罔有紀極,臣實霣心痛骨,求死不得,而旣縛其身,又箝其口,伸暴無路,痛結至今,不意玆者,職名及身,臣何可以日月之稍久,而默無一言,自同平人乎?蓋趾彬之意,初不在於摭實平論,祗欲排擊臣蹴踏臣,以快其心,而緣臣一身,上及臣祖以己巳事,噴血說來,專肆口氣,都無倫脊,而其中有不得不一二陳暴者,所謂其所箚請臣節掃地者,臣未知指何箚而云也。己巳壼位之旣傾也。自上下詢節目于大臣,臣祖移病不對,別上一箚,刳心血陳,昨年臣疏中書進者也。趾彬之言,似指此箚,臣未知趾彬,果能諦考其時事實,而爲此言耶?抑初不考檢,專欲抑勒而爲醜辱計耶?若於變出之初,百僚庭爭,處分未定,而臣祖遽上此箚,則趾彬之言,容或然矣,罔極之擧,已至無可奈何之境,目前事勢,實無一分餘地。故臣祖於是,冒萬死敢陳處變之道,竊自附於古大臣體國之誠,其繾綣惻怛之意,溢於辭表,讀之者莫不賞其苦衷。而甲戌秋,故相臣尹趾完,請宥臣祖之疏,專以此箚爲說,一時公議,斷可見矣,趾彬所謂臣節掃地者,何所據而發也?噫,臣祖之平生本末,聖明之所洞燭,一世之所共知,而只以有孫如臣,不肖無狀,不善行己,不善媚世,當群疑之塗而不知避,嬰衆怒之鋒而不知退,旣自无限狼狽,又以延累泉臺,前後誣衊之言,無所不至,至令一時公議所許之箚,反謂之臣節掃地,不亦萬萬痛心者乎?且臣之昨年一疏,或謂之謬悖,或謂之謬妄,至以彝倫斁敗,分義滅絶爲案,臣竊駭惑之至,臣之此疏,只爲伸暴臣祖之本情,而臣祖之懇懇衷赤,在此一箚,若一經睿覽,則覆盆之下,天日可燭,曲穴之中,容光必照,故忘其僭猥,敢於疏中,書進箚本,今以此謂之彝倫斁敗,分義滅絶,是豈常情之所可料者哉?臣不知時論之轉輾至此,徒恃恩私,率爾呈身,跋前躓後,遭此顚沛,若使臣初旣斂迹榮塗,遠遁嵌竇,邈然與世不相關,則雖百趾彬,其何以辱臣。亦何以辱臣之祖?此莫非臣之滄浪也。今雖噬嚌,已無及矣。伏乞聖慈,亟命有司,削臣之職,仍刊臣名於仕籍,永不檢擧,俾臣沒齒丘壑,以快人心,以安私分,不勝萬幸。臣無任血泣祈懇之至,謹昧死以聞。
刑曹判書趙泰億疏曰,伏以臣於璿譜撰跋事,義難冒當,屢陳私懇,畢境迫於嚴命,黽勉製進,而毒痁三朔,全抛鈆槧,神思荒落,文辭拙澁,不足以揄揚洪休,贊美盛事,徒速依樣之誚,芳切血指之愧,不意昨者,乃有賜馬之命,一時文字之應製,本非可紀之勞,明王懋賞之恩典,有乖嚬笑之愛,臣心悚恧,姑舍勿言,國家寵章,未免屑越。伏乞聖慈,俯加諒察,亟命還收賞典,以安私分,不勝幸甚。臣無任屛營祈㦝之至,謹昧死以聞。
及第朴弼正,兵曹佐郞李台徵,全羅都事趙命臣,成均館典籍李齊恒,權知承文院副正字許錫·李根,奉常寺主簿張世文,前察訪鄭思大等疏曰,伏以臣等,始伏聞頃日筵臣,陳請建號立祠事,而至有會議朝堂之擧,臣等不勝驚惑,而繼以慨惋也。噫,我聖上卽祚以來,追報誕育之恩,宜無所不至,而迄無一言半辭之及於此事者,豈有他哉?誠以事係先朝,有不可輕議故也。頃年咸一海之書進所懷時,我先王痛斥之敎,昭揭日星,向者趙重遇嘗試之疏出也。我殿下特降備忘而遠竄,繼因臺啓而訊問,其赫然明斷,堅持不撓之聖意,孰不欽仰而感歎也哉?今日在廷者,罔非先王之臣,而專昧先朝處分之嚴,俱是殿下之臣,而欲累聖上遵先之孝,此雖出於邀寵固位之計,而不覺其自歸於忘先王負殿下之科,千百載之下,必有當鈇鉞之誅者矣。噫嘻,如一鏡輩之悖義趨利,固不足責,惜乎其同日入侍之大臣,受國家厚恩,但知其和附,而不思所以匡救,回瞻明陵,能無衋然之心乎?日昨,首相所議折衷之言,雖未知其意之所在,至若原任大臣之所獻議者,無非忠愛的確之論,則宜殿下想已默會於淵衷,而考例稟處之敎,實是臣等之所未曉也。臣等人微言輕,固知不槪於聖心,而區區憂愛之忱,則不後於人矣,玆敢不避出位之嫌,相率呼籲於嚴廬之下。伏乞聖明,恕其狂僭而特加三思,亟寢詢問之命,則上可以盡聖上繼述之道,下可以副一國臣民之望,而永有辭於天下後世矣。臣等之所祈祝於殿下者,惟此而已。臣等无任激切祈懇之至,謹昧死以聞。
弘文館校理李承源疏曰,伏以臣於館職,萬不近似之狀,前後辭疏,旣已悉陳,違牌坐罷,亦非一二,而特以名在從案,姑未見削之故,館直不備,銓擬乏人,則循例檢擧,輒受恩點,微末小臣,一向違逋,萬分惶蹙,逃遁不得,黽勉冒出,而仍竊自念,庸陋之質,衆所共知,淸顯之官,人所指點,日久之後,醜拙自露,不待若心祈免,而必有公議之見斥矣。今者,臣之持被一朔,庸碌不職之罪,果已畢露无餘矣。臣聞君德成就,惟在經筵,而法講之廢闕,今旣累年,召對之停撤,亦且經月,所謂侍讀檢討,便作宂員剩官。孔子曰,學不講,是吾憂也,夫以生知之聖,猶以學不講爲憂,則今聖學雖已高明,而亦豈無不講之憂乎?勸導之責,端在儒臣,而如臣懵學蔑識,未能至誠開導,仰勉緝熙之功,問其官則侍讀,而無一字之進講,問其任則論思,而無一言之獻替,徒以館僚請牌,日趨政院,呈納草記而已。自有玉堂以來,安有如此儒臣乎?此實臣不職之罪也。臣聞言動辭氣,乃德之符,而日昨聖上之親臨慮囚也。筵席甫設,推案方讀,而猝然玉色不豫,天怒遽震,重臣諸臣,或黜或罷,摧折太過,譴罰太嚴,蒼黃逬出,筵儀不成,一堂都兪之地,安有如此景象乎?幸而大臣,因事納約,以致雷威旋霽,卽有召入之命,此誠大聖人不諫亦式改過不吝之盛德,而第念近來臣隣晉接之地,聖怒之震疊,不啻累次,侍從之臣,前後陳戒者,非不㦝至,雖於其時,旋卽反汗,而曾未幾何,復有此擧,不遠之復,孰不欽仰?而頻復之厲,亦甚可憂。臣未知以殿下聖質之溫粹,以殿下志氣之淸明,緣何而有此粗暴之病耶?七情之中,唯怒難制,百事之害,惟怒最甚,或起於細微之事,或發於倉卒之間,其湧如山,其疾如雷,苟一任其難制,而不思所以克治矯揉之方,則其發於心害於政者,將無所不至,不但一時辭氣之失於和平而已。豈不大可懼哉?且殿下之威怒,果出於十分至當,而無一毫過中之擧耶?臣僚苟有難赦之罪過,而殿下之怒,怒於當怒則必須明言罪狀而嚴斥之,不少饒貸之可也,如其不然,而致察於行動步履之間,抉摘細過,重加威怒,則決非大聖人包容之量矣。大抵過中之怒,必致其後也悔,故殿下之怒,乍發乍止,殆同漢印之削刻。臣恐殿下至嚴之威,反䙝於頻數,而群下警戒之心,或弛於習見,馴致君綱不尊,國勢不振,日趨衰亂之境,而莫可救也。臣猥忝近密,叨陪前席,目見過中之擧,心懷憂悶之忱,而辭辯拙訥,進不能獻一言,文詞短澁,退不能構一箚,含意耿耿,迄此默默,有臣如此,將焉用哉?此又臣不職之罪也。臣旣空疎滅裂,加以衰耗癃病,本不合於經幄論思之任,而今又不職之罪,若是層積,則又安敢一向仍冒於匪據之地乎?顧今三司之列,才彦林立,嘉猷日陳。伏乞亟黜庸陋不職之臣,仍命選部,永勿檢擬於館職,而日召儒臣,講論經傳,留心於典學之功,加意於本源之地,則向前粗暴之病,自然雲捲席撤,而君臣上下,竝受和平之福,此臣區區所大願也。惟聖明,留神省納焉,臣無任屛營祈懇之至,謹昧死以聞。
昌恩正權,原豐都正㷗,一新守人燁等疏曰,伏以臣等,竊伏見祖宗朝御筆,幾盡刊行,而太宗大王御墨,獨未刊布,臣等未嘗不慨恨於此矣。幸於今者,獲此舊功臣宋居信處所賜親製手書之敎文,宸章昭回,寶墨宛然,建文年號,紫泥猶安,聚首摩挲,古蹟如昨,敬玩之餘,愴感交集,屈指三百年于今,累經兵燹,而尙幸保有,豈非天地之所藏,神明之所護耶?今當命藝閣,刊印列聖御筆之日,曾所未刊之太宗親筆,適歸臣等,亦豈非造化之所助耶?玆敢模刊校讐,竝其原書與印本,擎進於宸嚴之下,儻與已刊之御筆,一體廣頒,則豈但臣等之感幸?實爲聖朝之美事,臣等忘其僭猥,謹以拜獻,而第此舊本漫漶,字樣或缺,敬取本文中重出之字,謹模以補於所缺之字,其非重出之字,則仍其缺落之劃,而模刊以進。伏願聖明,竝賜鑑察焉。臣等无任瞻天祈懇之至,謹昧死以聞。
戶曹參判兼同知義禁府事李眞儉,漢城府左尹兼同知義禁府事南就明,漢城府右尹兼同知義禁府事朴熙晉等疏曰,伏以臣等,俱以無似,忝叨金吾之任,觸處生疣,尋常愧懼,而日昨諫臣之避,憲府之啓,次第而發,語意頗緊,臣等不職之責,於是益著矣。林燾事委折,已悉於長席之疏,今不必更爲疊床之語,而臣等,旣已相議奏讞,則擬律乖當之失,理難獨免,至於尹憲柱事,旣經御史之覈査,滯囚兩載,結末無期,而已承令次官讞奏之命,則雖有諫臣追提之疏,別無更査之請,且與在臺職時言事,稍有間焉,諸議皆以爲,本府議讞,不必拘此云,故臣等果與諸僚,商確論定,以其罪狀之表著者,勘斷議入矣。今者臺避又如此,臣等俱以獄官,奏讞失宜,自速臺章,其不可苟然仍冒也決矣。伏乞聖明,俯賜照察,亟遞臣等所帶金吾兼任,以謝臺議,以安私分,千萬幸甚。臣等無任祈懇之至,謹昧死以聞。
忠淸道觀察使尹惠敎疏曰,伏以臣,奉職無狀,自速臺章,聖度天大,罰止譴罷,曾未數日,恩敍旋降,地部之舊踐纔復,薇垣之新命繼下,盤帶自如,榮寵彌隆,縮伏俟譴之餘,驚惶感愧,罔知所措。仍竊伏念臣迷鈍之姿,癃痼之疾,謬當藩任,觸事生疣,尋常期會之間,尙積瘝曠之辜,矧此諫爭之長,何等地望,何等責任,非但臣自審其匪據,朝中公議,亦必知萬不近似,而特以先蔭之承籍,資級之偶近,循例備擬,至蒙天點,臣之反顧慙恧,固不暇言,而其在淸朝重臺閣之道,亦不宜若是苟然。伏乞亟賜遞改,以安私分,以重名器焉。且臣於向日臺言,有不得不一二陳暴者,臣在初冬旬間,巡歷左道,行到報恩山中,得見扶餘縣監李萬根所報,乃黃尙質僞批事也。臣雖愚顓,豈不知其事涉妖惡,宜卽狀聞,而但其報辭,初言謄本出於尙浻,繼又改報以爲,非尙浻,乃尙質也。或浻或質,旣未的知,且只言謄本,而不曰做出,則雖以緩急言之,殊異於變書,不辨虛實,徑先馳啓,恐涉率爾,必欲譏捕犯人,一番取供,據實登聞。故發關各邑,使之搜捕,如此之際,自費日子,還營之後,始聞其已往京中,秘移秋曹,陳其委折,仍以此狀論啓,初雖出於愼重之意,終未免爲稽滯之歸,則臺臣之責之以晩後,誠所甘心,而但其所謂全不驚動者,實是萬萬情外。臣立朝受恩,今已十稔,忝叨重寄,責任非細,而向國之誠,疾惡之腸,反出於一妙年新進之下,此臣所以羞愧自訟,不敢復爲抗顔周行之計者也。今年秋冬等褒貶,有使臣磨勘之令,此固已成近例,則臣不宜辭避,而情勢之難安如此,成命之下,未卽擧行,冞增死罪,不得不控實仰籲。伏乞天地父母,俯賜鑑察,下臣司敗,以治臣慢命之罪,千萬幸甚。臣無任屛營祈懇之至,謹昧死以聞。
吏曹判書李光佐疏曰,伏以臣於沈病中,伏聞昨日常參,定奪追報私親一款,而大抵如副提學李明彦疏中所陳云,臣於此,竊有區區願忠之誠,何敢不仰輸衷曲,以冀殿下之昭察乎?夫殿下追報生我罔極之恩,固天倫之至,夫孰有間然者哉?然節目之間,必須十分的當,方可以合天理而垂後世,臣之淺見竊以爲,建崇祠致美享,增飾墓道,多置守戶,以盡殿下之至誠,而至於爵號,不復擧論,方合於天理之極致,何者,前王之事,後王或改之者,古來何限,而若夫私親,誠有私厚之嫌,不如因而勿改之爲至當也。夫聖人之於事親,致隆之道,靡不用極,而分限之外,則尺寸不踰,夫然後,方可謂至敬深愛,而終能爲大孝,以殿下聖學之高明,豈不洞燭於斯理乎?臣雖不肖,以古人所謂引君當道者爲心,方是眞正愛君,如或曰,此則吾君所難能,有懷銜結,不復盡言,則夫豈忠殿下之職分哉?今臣一片丹心,只願殿下擧措,一聽於理,以光千古之管策而已。伏乞聖上,鑑此微誠,特垂察納,斷自宸衷,適可而止,餘外紛紜之言,一皆勿納,使萬代之欽仰盛德,出尋常萬萬,不勝至禱,仍伏念臣之病情,本因累次添感,積漸而重發,幸得恩暇,累日調治,而症狀,一向沈綿,中焦痞塞,煩促轉甚,潮熱夜斥,達曙不寐,虛汗翻漿,氣息如縷,少觸寒氣,輒復聲澌肢痛,一倍昏昏,量此奄綴之狀,猝難望其蘇差。鞫坐之緣臣廢闕,洽滿旬日,一心惶隕,求死不得,竊念鞫獄,事體何等嚴重,以一金吾官之病,停鞫許久者,寧有如許道理?玆敢冒死申籲。竝祈聖慈,少賜諒察,亟命先遞臣金吾兼任,移授無故之人,俾鞫事無停輟之患,仍命重勘臣瘝廢職務之罪,以勵他人,公私萬幸。臣無任惶悚祈懇之至,謹昧死以聞。
議政府左參贊兼判義禁府事姜鋧疏曰,伏以臣,年迫八十,病纏膏肓,自量精力,決難供世,而適値推鞫方張,不敢言病,忍死趨參,晨夜奔忙,已閱月矣。所患聾症,觸冷轉劇,兩耳俱塞,聽性全失,王府聽獄之任,決非所堪,頃日筵席,面陳實病難强之狀,祈蒙恩遞,而微誠未格,溫諭反降,臣迫隘惶悶,逃遁無所,不得不鞭策病軀,黽勉行公,而蚤晩顚沛,固已自料矣,時囚罪人林燾之負犯非細,御史之書啓,亦且緊重,有司之臣,豈不欲窮覈按治,以嚴贜法?而第其所供中棺板田土等事,再招之下,一向發明,情狀雖惡,旣因僚議之參差,不得行査,則未査之前,亦難徑先請刑,雖以其所自服者觀之,擅賣官穀,料理興辦,魚鹽木花,任自私用,亦非輕罪,以此照勘,恐或无害於愼獄之道,臣與諸僚,反覆商確,僉議歸一之後,謹依法文,計贜議讞,施以極邊杖配之典矣。伏見臺啓,語意嚴截,臣不勝慙惶戰慄之懷,顧念身爲法官者,於其素不知貪汚一邊將,豈有故爲傅生之意?而只緣法文未閑,見識且滯,擬律失當,重被彈章,問備薄罰,亦云太寬,自訟之外,更有何言?決不可一刻仍冒,以增辠盭。伏乞聖慈,俯垂矜察,將臣所帶金吾之任,亟賜鐫罷,以謝臺議,以嚴國法,千萬幸甚,臣無任惶隕俟罪之至,謹昧死以聞。
弘文館校理李顯章疏曰,伏以臣之病難供職之狀,已悉於前疏,伏想聖明,業已洞燭,而久未承批,一向虛帶,方切閔蹙之中,自數日前,添得寒疾,頭䐉如碎,渾身如束,晝宵叫苦,寢食俱廢,加以流注痰核,凝滯於左邊,足部浮高,而不能穿襪,履地則牽痛難堪,如廁之際,未免須人,不意玆者,遽有移除之命。而因本館草記,天牌荐降,驚惶震惕,罔知攸措,其在分義,宜不敢坐違,而顧臣病狀,實無一分起動之望,嚴召之下,竟未祗赴,親臨受賀之時,亦未進參,違命闕禮,罪合萬隕,而聖度天大,罰止問備,惶隕感激,不知所出,玆敢疾聲仰籲於宸嚴之下。伏乞聖慈,俯諒至懇,亟許鐫遞,以尋生路,仍治臣罪,以嚴邦憲,臣於病伏中,神識昏昧,數行辭章,厪厪構成,則乞免之外,有難暇及於他說,而區區愛君之誠,有不能自已者,敢將所懷,輒此附陳,唯聖明,澄省焉。臣伏聞日昨筵席,雷威遽震,重臣諸臣,多被譴罰,蒼黃逬出,景色愁沮,幸因大臣之納約,旋降召入之溫音,日月之更,孰不欽仰?而第昨今年來,臣僚引接之際,威怒之震疊,非止一再,臣竊爲殿下惜此擧措也。堂廡狹隘之地,設有周旋之不善,其勢固然,容有可恕,則何可疑之以倨傲,施之以重譴,有若大罪而不少寬假耶?人主之一言一動,關係非細,不但播之於一世,抑將傳之於來後,豈不大可懼哉?向日大臣之所遭,尤爲非常,旋卽開釋,而至以一時之火爲敎,然則殿下今日之擧,亦由於火升而然耶?抑粗暴之病,未能矯揉而然耶?聖人以爲學問則可以變化氣質,是以前後侍從之陳戒者,莫不以講學二字,爲頂門之一鍼,而臣亦於秋初,猥陳一疏,敢以留心於聖人之學,着力於本源之地,仰勉,及承批旨,以疏辭固好可不採納爲敎,意謂殿下自此,晉接筵臣,討論經傳,存養於喜怒未發之時,省察於喜怒已發之際,敬義夾持,動靜交養,以至乎言語辭令之間,必審必愼,無或失中矣。乃於今日,復有此過擧,此莫非臣之言辭拙訥,誠意淺薄,有未足以感格天心而然也。先儒之言曰,君德成就,責〈在〉經筵,如臣不才,久忝匪據,論思啓沃,曾無涓埃之效,不匡之刑,固無所逃,而難冒之勢,到此冞增,聖明亟賜退黜,仍命選部,勿復檢擬於館職,日近鴻儒,益勉典學之工,操存此心,克祛粗暴之病,使君臣上下,竝享和泰之福,則豈不萬幸?仍伏念新錄諸人,無非才彦,而只以堂錄之未行,尙阻鑾坡之翶翔,不得使嘉猷,日陳於前,可勝惜哉?況今館職苟簡,輪直無人,下番之見空,殆近一旬,事體之未安,爲如何哉?伏願殿下,亟命該曹,差出本館提學,仍勅廟堂,以爲斯速完錄之地,千萬幸甚。臣無任屛營祈懇之至,謹昧死以聞。
弘文館副修撰李顯章疏曰,伏以臣,涉旬持被之餘,猝得暑泄,頭疼腹痛,一時交劇,廢食涔涔,作一僵尸,實有汚穢淸禁之慮,切欲投章還次,以尋生路,而政當玉候違豫,鎭日問候之時,冒進病狀,極涉惶悚,十分趦趄矣。顧替直無人,調治爲急,終至於瀆擾宸聰,擅離禁直,臣罪至此,固已萬萬,而及其歸家之後,病情彌苦,完轉床席,連日起居之班,一未進參,有臣如此,生不如死,揆以義分,合被譏何,固不敢晏然在職,而昨仍夜戶之不閉,以致觸風而感傷,頭痛如碎,泄病復作,顧此症形非細,旬望之內,斷無差蘇之望,經筵重任,旣非養病之坊,則決不當曠日虛帶,故玆敢疾聲仰籲於宸嚴之下。伏乞聖慈,俯諒至懇,亟許鐫遞,仍治臣闕禮之罪,以警具僚,以便將理,不勝大願,臣於丐免之章,不宜復贅他說,而旣有區區憂慨之忱,不敢自隱,輒此略陳,唯聖明澄省焉。噫,方今百度解弛,衆務叢脞,綱紀不張,恬憘成風,有不可以一二事,指摘論列,而擧一國駸駸然日趨於衰亂之域,其勢誠岌岌乎殆哉?中夜興念,寧寐無訛,若究其今日受病之源,則亦豈無可言者耶?竊瞯殿下,以大有爲之姿,方當一初之政,誠宜振發精明,鋭意求治,而惟其沈潛有餘,剛克不足,凡於政令施措之間,一襲例套,臣僚奏議之際,每靳發落,未見有大警動大振作之擧,百隷以之而怠惰,萬事以之而廢隳,朝令靡有所統領,國體於是乎不尊,叔季衰颯之氣象,不幸而近之,如此而國不危亡者,臣未之聞也。誠願殿下,一朝確然有立,摠攬權綱,一號一令之奮發,有若雷勵而風飛,一擧一事之幹旋,無異陽舒而陰慘,朝廷之上,施措之間,如有當事延拖,玩愒度日,甚至於廢務而害政者,則另加申勅,嚴示警切,以振一世委靡之痼習,激臣工於頹波之中,措國勢於泰山之安,豈非今日無疆之休福耶?試就近來,事係切急,一向遷就者而言之,實錄事體,不輕而重,伏況先大王,臨御最久,記事浩多,洪猷盛烈,不可不趁卽纂修,以爲成書,而刪節之工,三歲而甫訖,纂修之役,旣始而旋停,今年過半,一任擔閣,其於國體,果何如耶?若此不已,則臣恐玆事,雖過卄年,斷無就緖之期矣。言念及此,寧不慨然?臣意則以爲,本廳堂上中,以文任之時任及曾經者,使之專管此事,不煩以他職掌,責其收效,則不出四五年,可以訖工矣。然摠裁官行公然後,凡事可以擧行,而左相在外,造朝無期,此則實未知其何以爲計也。伏願殿下,特念實錄事體之緊重,另飭廟堂,俾得以速就訖工焉。且臣於金姓宮人之尙不査出事,尤有所萬萬抑鬱者,安得不更此煩瀆乎?噫,廚房內人之說,一出於逆豎之招,鞫廳委官以下,卽日登對,力請査出,則事當亟允所請,以正王法,而不賜允可,延過累日,大臣三司,迭相筵奏之後,始乃蒙允,而卒無處分。故臣於前冬,因雷變,陳箚論請,而批旨訖玆未下,卽今兩司,逐日連啓,三司亦爲請對,而猶且一切靳兪,臣誠迷惑,莫曉聖意之所在也。凡係謀弒,禍機何莫非危怖,情節何莫非凶慘,而豈有如紅袖之潛形於肘腋之間,懷毒於隱微之中者乎?論其罪則臠肉寢皮,未足以贖其惡,慮其禍則養虎遺患,未足以喩其危也。其罪如彼,其憂如此,而猶且漏網,使之偃息於覆載之間,豈非今日臣子之罪耶?顧臣前後或箚或疏而不知止者,亶出於一段苦心,殿下於此,寧不惕然開悟,快賜處分,使王章得伸,與情少洩耶?噫,鞫獄事體,何等重大,何等嚴急,而曠歲持久,尙未收殺,此實前牒所未聞,臣實憂歎,若使株連滋繁,獄情難究,則雖至年久,無或爲異,今日鞫事,逆節畢露,已至勘斷出梢之境,而只緣鞫坐之日事遷就,有若等閑坐衙之有故頉稟者然,而朝廷,恬不知怪,臣每見頉稟措辭,誠不覺悶塞,伏想睿念,亦甚支離矣。大臣之始被人言也,不欲按獄,雖不無所執,而曰可曰否,自是常事,何可每爲引嫌,終不擔當乎?矧今事勢,與前有異,首揆不幸喪逝,左相無意承命,右揆以獨賢之大臣,引避不當,其將何以處之耶?初旣引嫌,到今若無別樣處分,則似難容易擔當,儻殿下,特加敦迫,俾卽了當,則以大臣體國之誠,豈可終始違拂,不思變動乎?此事關係非細,決不當若是其放過,而鞫坐頉稟,便作例規,殿下視之尋常,任其遷淹,終無一言之申明警飭,臣實泄泄也。伏願殿下,廓然深思,發揮乾斷,罪係干犯大逆,在法罔貸者,則亟循臣僚之力請,夬示明斷,出付鞫獄焉。至於莫重鞫坐之曠時挻拖,先朝實錄之汗靑無期,揆以國體,尤極寒心者,不得不枚擧而敷陳,殿下,宜於此,竝加惕念而俯察,速令收殺而成就,毋如前日之一向廢閣焉。臣治疏將上之際,卽伏聞今日藥房入診時,提調臣李台佐,以稟請受鍼事,遽下嚴旨,至有罷職之命,而旋仍承宣之陳白,卽爲反汗云,臣於此,不勝驚惑,因以仰殿下轉圜之量也。第任保護之責者,陳稟下鍼,固其職也,自量聖候之輕重,如有所難施者,則溫諭姑停,何所不可?而猝加威怒,以至譴罷,抑何故耶?噫,先儒曰,七情之中,惟怒爲甚,易發而難制,第於怒時,遽忘其怒,而觀理之是非,其亦思過半矣。惟我殿下,前後延接臣僚,累下嚴旨者,實有易發難制之病,不暇點檢於事理之是非矣,苟使平常无事之時,涵養之功有素,務從性偏難克處克將去,則忿懥粗暴之病,隨處觸發,其何以至此乎?頃日儒臣之夜對,今者重臣之陳稟也。連承意外之嚴敎,擧止輕遽,辭令顚倒,此豈大聖人喜怒發而中節底氣像耶?臣以不才蔑學,忝居經幄,日月許久,而論思啓沃,曾不足以開陳聖學,矯揉氣質,以效一分輔導之功,使我殿下,每有此非常之過擧,此則臣之罪也。伏願殿下,自今益加留心於聖人之學,着力於本源之地,存養於喜怒未發之時,省察於喜怒已發之際,而敬義夾持,動靜交養,以至乎言語辭令之間,必審必愼,唯恐失中,務使擧措得當,瞻聆無惑,千萬幸甚,臣無任屛營祈懇之至,謹昧死以聞。
弘文館應敎尹淳疏曰,伏以臣於春間,蒙恩解職,得以退屛江干,轉歸鄕里,安命農圃,永爲聖世之丘民計矣。不意玆者,又以臣爲侍講院兼文學,除書馹召,猥辱下土,如臣釁累,尙在收檢,豈嘗夢寐及此?臣誠五情駴霣,喘汗靡定,未及入文字控免,此際又有應敎陞授之命,震薄慙懍,轉益無地,臣於館職,矢心自劃,前此已罄訴衷臆,雖微卽今情地之萬萬危臲,斷不可撓易初心,前進一步。況此東壁高華,本係選中之選,以臣謏蒙淺蔑,重以立朝無狀,毁敗身名者,尤何敢一日汚衊於是塗,臣之辭受一節,固不足多言,卽銓選之混擬,聖簡之謬及,有駭四方之聽,非細故耳。臣宜泯伏以俟,恭受駁論,而濫銜誤恩,晷刻淹帶,爲罪益大,玆敢刳瀝肝血,望闕哀籲,仰冀聖鑑之臨照焉。噫,人臣之遭羞辱,容有以時月之積久,而漸就甄用者,誠以一時橫逆,理難終廢耳。若臣所被人言,實千古所無,雖分施於十百人,而誅殛有餘,又況近日言臣者,召自外邑,更理初說,而書契以來,文字語句之凡爲凶奸設者,無不極意纂聚,陰危慘刻,視初不翅倍之,毋論其言之着不着於臣身,其熸鋒厲鏃,必糜碎臣而後已,臣若徒幸抆拂,自忽戒畏,雖監門管庫之微,名以仕進,豈不誠無恥之鄙夫也哉?若其數段可辨者,臣之前疏,已以已廢之人,無事於辨爲義,在今尤何可費頰舌求伸哉?若以終受黯闇,自阻於日月之明,爲非事君以實之道,臣豈無可言者,但念言臣者,未必其能有心目而好惡人,苟其恨臣欲逞者,醞釀生出於噓炎皷瀾之中,則彼假視借聽,又奚足與辨哉?抑臣有私語而竊歎者,臣性拙氣短,眊睡度世,其於規利害較得失於人,誠欲爲而未能耳。重以三數年來,痼疾摧鑠,形存心死,危喘縷息,朝夕難謀,夫焉有一分餘念,及於身外哉?特以觀場一笑,卒爲來矢之的,至以閃弄手勢,捭闔機關,作爲不逞魁渠,疑臣嫉臣而縳束傾陷,太費心力,是則臣不足有無而人且過有之,臣不足輕重而人且過重之,甚矣其不知臣,而在臣亦足爲光華也耶?然苟使臣誠信持養,有素孚於人,雖專昧於臣者,豈以此加之?雖深恨於臣者,豈以此構之?詩云我友敬矣,讒言其興,此臣所以反身自訟,無面可施者也。儻聖明,哀愍加惠,許臣引義自靖,以沒其身,則遂物之澤,死且知感。伏乞天地父母,察臣崩迫之懇,所授實兼諸銜,亟行鐫罷,仍命汰名仕籍,勿復齒數於衣冠之末,俾人心快豫,朝象淸晏,公私不勝大幸。臣無任跼蹐號呼祈祝之至,謹昧死以聞。
慶尙道晉州幼學姜鳳儀疏曰,伏以臣本布衣,窮居草野,自分爲聖世之一閑民,而不求聞達於當世,然區區願忠之誠,根於秉彝之天,而得於家庭之訓,則自謂不後於人矣。矧當聖上,閔旱求言之日,豈敢泯默,以負我殿下至誠求助之盛意也哉?臣得伏見備忘記,則聖上憂災敬天之誠,引古警今之意,譪然於十行絲綸之間,辭旨懇惻,有足以感臣隣·泣鬼神·格天地矣。至若聖旨中,君之於臣,猶子之於父,則安可無可言之敎,臣奉讀未了,不覺感涕之沾襟。噫,爲殿下臣子者,孰不欲爲殿下一言?而雷霆之下,物无不摧,自殿下臨御之後,不無盡陳忠言者,而或撲殺之於威柄下移之時,或竄逐之於權綱摠攬之日,前之趙重禹·李夢寅,後之許璧等是已。甚至喉司,自下阻搪,復踵前日從中壅蔽之習,或免此患而登徹者,毋論其言之當否,輒皆留中,聽若不聞,臣不敢知聖意之所在,然杜忠言之路,病國脈之道,雖以聖明,躬自爲之,況暇論今日喉司,復蹈已覆之亂轍也哉?噫,其言無益,其禍亦慘,故縉紳章甫,雖以言爲戒,囚舌而袖手,獨使至尊憂社稷,臣旣有愛君如父之心,則豈畏雷霆之戒,而不陳忠益之愚乎?噫,今日天災,必有所召,萬口一談,國人皆知,臣敢以耳語街巷者,瀆冒鈇鉞,爲殿下一誦之。噫嘻,辛巳巫蠱之獄,尙忍言哉,尙忍言哉?自聖上誕生之後,奸兇之徒,陰欲謀危我殿下者,不止百計,而終不可得焉,則敢以不忍誣之事,加諸不敢誣之地,使我殿下誕育之親,竟被慘禍而後已,至今思之,孰不扼腕而氣斷,切齒而腐心也?然奸兇輩,前後謀危我殿下,逼辱我殿下,皆是集千古亂逆之所已行者而試之者,非止一二,初則釀禍於辛巳,再則獨對於丁酉,三則請代於辛丑,畢竟三手之變,綻露於壬寅而無餘也。嗚呼痛哉,三手之變,不作於作之日,兆朕於辛巳之獄,一如討逆後頒敎中所云云,而行路之人,亦知其所由,然則奚待壬寅而後,始可知也,然則先嬪當日之禍,亶由於以殿下爲子故也。恭惟殿下於先嬪,爲天屬之親,則在聖上追報之道,宜先乎痛雪先嬪之至冤,而今日君臣,乃反區區於建祠豐享之末節,此非但不能慰先嬪之冤,抑恐非以至誠追報之道也。何者?其本亂而末治者否矣,所厚者薄,而所薄者厚,未之有也。以今日殿下事觀之,至冤未雪,虛禮是先,豈非本末倒置,厚薄失宜者乎?夫齊婦抱冤,致三年之旱,燕臣含痛,飛五月之霜。噫,彼匹婦匹夫之含冤,猶然召災,而況先嬪抱窮天極地之冤者,不翅若齊婦燕臣,而尙未伸白於世,則數十年來風雹之慘,水旱之災,安得不式月斯生,無歲無之乎?凡國家盛典,莫伸冤若也,是以匹庶之抱冤於聖世者,輒皆伸雪。況先嬪,有子如殿下,抱冤如先嬪,而反不如匹庶耶?竊想以殿下莫逮之孝思,追惟先嬪當日之冤,能不痛裂於聖衷乎?自殿下卽祚以來,凡昔日抱枉之臣,勿論其存沒,皆許伸理之請,則今日臣隣,獨於先嬪之冤,置諸相忘之域,而一言曾不及於伸雪二字,殿下亦未嘗以至誠俯詢諸臣,亟擧伸冤之典,殿下雖享南面之樂,反求而省之,則其忍安於心乎?嗚呼,母子倫常,同得於秉彝之天者,貴賤無間,則於其親,靡不用極,亦出於良知良能之孝,而不以人之勸沮而有所增損也。然則以殿下孺慕之孝,胡至今不思所以雪先嬪之冤,慰先嬪之靈乎。竊聞朝臣,於先嬪建祠之日,肆然投疏,欲絶殿下母子之倫,其在天理人情,已極反常,而又於聖上憫旱疏囚之日,敢請爲兇黨母子之會,委曲量移,惟意所欲,噫,彼朝臣,亦有母之人,抑何心腸,厚於薄而薄於厚,若是其無忌憚也。然此等反理之論,恐未必不由於聖上勸懲之失其道也,若殿下,意在於伸雪先嬪之冤,而不欲自聖上先發,必待群下請伸之日而伸之,臣恐殿下之至痛,終無可伸之日也。噫,君臣之不相孚如此,猶曰父子如也,臣未之知也。嗚呼,今玆之旱,亦孔之酷矣,雖以聖上虔誠之禱,未蒙感應之澤,此豈殿下對越之誠,未能孚格天心而然哉?直恐先嬪幽鬱之冤,使之致此也。由是觀之,殿下祈天之道,宜莫如亟伸先嬪之冤然後,天心可格,而殿下不曾留意於斯,竊恐以若所爲,求若所欲,北社東壇之禱,徒勞聖躬而止也。臣於聖上求言之日,必以伸雪二字,爲第一應旨者,妄料以爲,今日弭災回祥,反旱致霈之道,不在彼而在此也。臣不避出位之誅,敢爲伸雪之請,瀆冒宸嚴之下。伏願聖明,俯察臣心之无他,特允伸雪之請,丕慰先嬪冤鬱之魂焉,夫然後人倫可明,人倫明然後,人情可悅,人情悅然後,天心可格,天心格然後,天和可致,天和致然後,天災可弭,天災弭然後,霈澤可霔,霈澤霔然後,黎元可保,黎元保然後,宗社可安,此豈非向臣所謂當日之急務也?若殿下,不以疎逖之言而忽之,則恐未必無補於國家弭災致祥轉危爲安之一道也。且臣於今日,竊有所慨然者,夫治逆,何等重大,而設鞫二年,收殺無期,按獄大臣,至以情勢難安,迷滯之見,與前無異等語,强引不當引之嫌,一日二日,已過月餘,而尙不按鞫,其視春秋討逆之義,豈容如是?況行藥宮人,謀弑君父,義不忍一時共戴天,而一任臺諫草草請討而已。不思所以設庭籲伸王章,以慰神人之憤,尙令凶逆,偃息於禁掖之中,如是而能免趙盾之罪乎?臣竊痛之,臣愚衷所激,言不知裁,一則猥越,二則惶悚,然先嬪之冤,若因臣言而快雪,則臣知今日言之於前,明日伏誅於後,實所甘心,謹昧死以聞,臣無任瞻天屛營祈懇之至。
弘文館校理吳命新,副校理尹游,修撰呂善長等疏曰,伏以臣等,因一逆婢査出事,與兩司諸臣,相率伏閤,三日八啓,辭窮意竭,而天聽邈然,兪音終閟,上下相持,聽聞俱惑。噫,逆婢何等幺麽,伏閤何等重擧,而言其憂則潛伏肘腋,終有無窮之慮,語其罪則關係惡逆,實有必討之義。故臣等合辭齊籲,期回聖意,而殿下終靳一言之明敎,每下二字之例批,不但訑訑之色,拒人千里,則此固臣等誠意淺薄,不能格天之罪,而使殿下,輕視三司,一向牢拒,以益聖德之累者,亦莫非臣等之罪也。更何顔面,仍據論思之地乎?傳曰,有言責者不得其言則去,臣等之不可一刻苟冒於職次也決矣,玆不得不陳章徑出。伏乞聖明,亟削臣等之職,仍治臣等之罪,以爲爲人臣不能討逆者之戒,不勝幸甚。臣等無任屛營祈懇之至,謹昧死以聞。
侍講院輔德李眞淳疏曰,伏以日昨憲臣,以三司之不爲伏閤,大加論斥,辭意甚嚴,昨年以來,久處臺閣,無踰於臣,若論其失,臣實爲首,而顧以臺職旣遞,獨逭問備,慙悚縮伏,若無所容,不意此際,以春坊新命,召牌下降,而理難遽進,未免違逋,恩靳例罷,益增惶隕,辭疏未徹,長單亦阻,當此書筵日開之日,虛帶職名,徒事撕捱,是豈分義之所敢安?而顧此踪地,終無冒進之勢,玆敢復申前懇,仰瀆宸嚴。伏乞聖明,特命鐫削臣職,以謝臺議,以安微分,不勝幸甚,且臣有區區所懷,敢此贅陳焉。臣於向日立臺時,以湖中僞批做出者摘發正法事,論啓蒙允矣,今者次次推覈,至於黃夏臣,更無推去之處,但諉於書吏名不知者,屢次詰問,未有現告,鞫獄事體,至爲嚴重,自明之言,亦難取信,則刑訊得情,法例則然,而第念天下事,有未可知者,設或夏臣所云持來者,眞有其人,則多般設捕,容有斯得之路,向年闕門掛書之賊,漆夜作變,無人見面,有同捕風捉影,而終能譏捕。況僞批持傳之人,居住姓名,雖不知之,容貌行止,亦或可記,則安知其終無必得之路耶?如或夏臣,受杖輕斃之後,其人乃得,則對質無人,窮覈末由,非但或歉於愼刑,亦且有妨於發奸,此事雖重,與逆變事機之時刻危急者有間,臣意則姑許寬限譏捕,終無現捉,決知虛罔然後,依法刑訊,亦爲不晩。伏願聖明,下臣此疏於鞫廳,俾卽稟處,一以存審愼之義,一以爲詳覈之道焉。臣無任屛營祈懇之至,謹昧死以聞。
京畿幼學金行進·李命開·許滌·李漢柱·李益世·權瑞鳳·元鎭周·權瑞福·元錫周·權瑞麟·元萬周·韓紘·權重衡·韓緖·權重朝·鄭來昌·李埰·鄭東昌·李世元·金重禧·鄭奎昌·辛聖彦·崔日暹·鄭漢昌·朴龜宗·李昌一·崔漢章·朴龜彬·孔有成·申樀·許潚·李必寬·李龜煥·金鉉·李東榮·李聖老·金鏡·權重一·李禧復·金就剛·金勔鼎·李梗·鄭震昌·李奎瑞·李樺·睦昌協·金鐸·睦光協·李鼎祥·李廷郁·權重世·李益齡·金鈴·李景元·李柱世·李萬齡·鄭彦直·李格·李昌齡·權彩·李義衡·李樸等疏曰,伏以臣民無祿,奄遭天崩之痛,日月荏苒,因山之禮已畢,幽隧一閉,仙馭莫攀,仰惟我殿下終天孝思,曷有其極?孔子曰,孝者,善繼人之志,善述人之事,我先大王臨御四十餘年,廓揮乾斷,摠攬權綱,威福在上,國勢自尊。今殿下繼而述之者,宜莫先於此。伏願聖明,念玆在玆,臣等伏在草野,晩而後始伏見賊臣志述所進所懷,臣等看來,毛骨俱竦,實不欲與此賊,竝生於孝理之世,封章請斬,將欲叫閤之際,伏聞道路之傳,日者諫臣,已上懲討之疏,竝請營護者之罪云,臣等竊喜,夫當倫理晦盲之日,能有此公議之間發也。雖然,諫臣之疏,下語不嚴,議律不厭人心,則臣等不可泯默中撤,玆敢悉陳於黈纊之下,伏惟聖明,垂察焉。嗚呼,春秋,子無絶母之道,子無讎母之義,殿下私親,非殿下所生之母乎?詩曰,哀哀父母,生我劬勞,又曰,父兮生我,母兮鞠我,拊我畜我,長我育我,顧我復我,欲報之德,是天罔極,父母之於子,其劬勞顧復之恩,若是其至焉,是則自天子至庶人一也。焉有子爲帝王,則割斷所生之恩,而莫之恤乎?我殿下嗣位之後,則道理事體,與前自別,爲今臣子者,若知母子天倫之重,君臣分義之嚴,則豈无一分顧籍之心,而今志述乃敢曰,殿下之不敢復有私親,義理至明,似此義理,出何傳記,臣等竊痛之。在昔宋桓公夫人,生襄公而出,歸于衛,襄公卽位,夫人思之,乃作河廣之詩,先儒曰,天下豈有無母之人?爲襄公者,當生則致其孝,沒則盡其禮而已。又曰,母之與子,初無絶道,歲時問安之使,交錯於道路,而一草一木之美,必先以奉乎親,則子之心,可以无愧,而母之心,亦可以少慰矣。夫襄公之母,旣見出於其父,而先儒之論,若是其推廣天理,曲盡人情者,豈不以母子之道,終不可絶生育之恩,在所必報乎?今若推此義而言之,殿下所以追報私親,臣子所以仰體聖情者,宜若有其道,而今志述乃敢曰,殿下无可諱之親,臣子无當諱之義。噫嘻,亦甚矣,其將使殿下,待私視以罪人,絶所生之大恩,而爲殿下臣子者,亦皆惡言相加,無所諱避然後,快於其心歟?母子之間,人所難言,雖於敵以下,亦不敢顯言直斥,以傷孝子之心,而志述乃敢曰,明施典章而輿憤洩,有若幸殿下罔極之變,快國家不幸之事者然,噫嘻,渠若有一分人心一分嚴畏之意,則其何敢脅君絶母,不少顧籍,若是之肆然耶?其斁敗倫紀,慢蔑君父,可謂無餘地矣。此賊終逭王章,偃息於覆載之間,則臣等恐環東土數千里,將未免淪胥入於夷狄禽獸之域,而莫之救也。伏願殿下,先將賊臣志述,付之有司,亟正邦刑,使彝倫無壞,輿憤少洩,不勝萬幸。臣等无任瞻天望雲激切屛營之至,謹昧死以聞。
兼世弟侍講院司書尹聖時疏曰,伏以臣,曾忝館職,屢違嚴召,極知逋慢之罪,無所可逃,而誠以自劃之地,不敢復玷而然也。尋單獲遞,私分纔安,不意今者,又以春坊兼任,召牌下降,嚴畏分義,走伏闕下,而第臣於校理李承源之疏,有不敢自安者,向者前持平趙趾彬之避辭,蓋出於正名義嚴懲討之意,則前執義洪廷弼之置之落科,大是意外,實爲世道之憂,故臣於前疏,略陳規責之請,臣之本意,誠以爲玆事本源,關係甚重,臺閣言議,雖於句語之間,或有些少過處,而大意嚴正,則當處置者,不敢以私意,有所輕遞也。今之言者,若責臣以趾彬之避,不害於過激,而汝何以或不无過爲語云爾,則臣固受而无辭,而今承源則不然,拈出字句,强爲註釋,以爲辭意緊歇,无甚懸殊,捨其本旨,必欲比而同之者,固已不韙,而又以在我則爲公議,在他人則爲偏係等說,自存形跡,用爲眩亂之計,末乃以玆事無甚關係,看作大是非云者,隱然有弁髦名義之意,簸之舂之,惟意所欲,臣身受困,固不足恤,而竊恐朝家之大防,從此壞損無餘矣。雖然,無論其語意之如何,職在三司,反請裁警,則臣何敢自謂無失,晏然承命哉?且臣於頃日憲府請推三司之啓,亦有所難安者,臣之忝叨諫職,前後非一,而誠意淺薄,未能伏蒲力爭,感回天聽,尙使逆婢,偃息覆載之間,神人之憤,至今未洩,此固臣之罪也。況在伊時,又居館職,則不可以不爲行公,强爲自解難冒之勢,又加一倍,咫尺天陛,不敢出肅,玆敢陳疏徑退,罪上添罪,萬殞難贖。伏乞聖慈,俯賜諒察,亟許遞免,仍治臣違傲之罪,以安私分,以肅朝綱,不勝幸甚。臣無任屛營祈懇之至,謹昧死以聞。
弘文館副應敎權益寬疏曰,伏以臣於館職,矢心自劃,前後除命之下,輒皆力辭,未曾踐玉署一步,此實聖明之所俯燭,朝紳之所洞悉,政曹之擬臣館職,迄可休矣。祗緣節次推遷,有此東壁除命,噫,東壁,是何等地望也。一館亞席,儒者極選,而以尋常自劃之蹤,就高華益進之地,則臣之去就,尤無所據,人之嗤點,其將如何?此則不待臣一二陳列,人皆目之以當遞之官,必辭之職。伏願殿下,察臣之心,匪出飾讓,憐臣之言,亶出至懇,亟許罷斥臣所帶職名,仍命選部,勿復檢擬,以重官方,以安私分,不勝萬幸。且臣,不徒於館職,有必辭之端,三司言議之地,率皆有不當復廁之義,何敢自阻於君父之前,不一陳暴也哉?君臣猶父子也。臣之事君,猶子之事父,而就養之節,犯隱之間,猶有所差異者,是以,有言責者,不得言責則去,蓋無所逃於天地之間者,君臣之分也。不得其職,則不敢事君者,君臣之義也。有言責而不得言責,則是失職之大者,失其職而將何以立於其君之朝乎?顧念臣,以疎賤之迹,屢玷近密之職,雖情有所至危,義有所不便,不敢進身瀛洲之館,挾冊文石之陛,而區區願忠之心,耿耿方寸之中。昨年一疏,刳瀝肝血,竊附討復之義,而許久還下,終靳數字之批,前月短章,略暴危懇,少效匡拂之忱,而多日恭俟,尙寂一言之答,如以臣言,謂不可用,則斥其言而黜其官可也,苟或不以人而廢其言,則亦宜開示聖意,少賜答應,今則不然,一日二日,經年閱月,置諸可否之間,頓無進退之命,臣誠憂鬱抑塞,莫省攸處也。聖人,或取於蕘言,洪鍾,發響於寸莛,此古今之通義,恒物之大情也。若或聖而自聖,無意虛受,一向淵凝,不思改圖,則臣恐上下情志,自致阻閡,而有志之士,益復解體,嘉謨嘉猷,無以至於前也。此實臣不能先格之罪也。向臣之忝居諫職也。喉司托以新法,用意低昻,纔脫朝冠,遽就圓扉,使國朝重臺閣之體,至臣身而隳壞無餘,有辱朝象,大關後弊,思之至今,愧愳無地,此亦臣之罪也。向者諫疏,追罪獄官之請,擊去宿將之議,都無意義,大拂公議,故臣疏略言其不然,而引避之辭單,提臣身極口詆刺,嗣後憲臣之疏,憤其言議之不售,爲移兵先擊之勢,臣固衰疲恇㤼,不敢嬰其鋒銳,只自泯伏尋單,卸解見帶之職耳。噫,名家標致,妙齡臺省,政乘當言之會,豈無可言之事?而末梢數語,不過爲灰墪揷木,而臣之一言,從而磯之,反詈之來,臣固自取,此亦臣之罪也。噫,臣之言議,上不槪於聖心,下不合於同朝,雖欲旅進旅退,不免左顚右躓,何可不思斂退,掦掦於三司法從之列乎?況臣伏見昨日憲啓,有三司諸臣從重問備之請,而聖批卽允之。臣於此,竊不勝瞿然悚汗之至,向臣之居臺也。蓋嘗發賊婢正法之啓,而誠淺辭拙,未蒙允從,今若責之以廷請伏閤之不能,則臣雖喙三尺,將何以自解乎?令議旣發,諸臺俱避,今不可以乍離臺地,有所自恕也。此尤臣難冒之一大關也。噫,臣之逐段陳列,无非難安之勢,必辭之義,而若夫眷眷憂愛之忱,何可以力辭其職,而少選或弛也哉?噫,國家之設置三司,豈偶然也?成就君德,責在經筵,糾劾諫諍,職在臺閣,其顧問啓沃,開達耳目,顧不重歟?臣竊瞯殿下臨御以來,未嘗一開法筵,向者間日召對之規,雖近於一曝十寒,猶幸有接見講讀之益,而今則竝與此而廢閣之,臣未知此何故也。不恥下問,聖王盛節,學之不講,夫子所憂,以殿下天縱之質,何不思聖而益聖之道,益加終始典于學之工耶?兩司諸啓,經年積月,多不允從,諸條所論,雖有大小輕重之別,而皆不越乎懲討糾劾之論也。如臣愚下,間廁臺地,雖不能至誠爭執,而聖君聽言之道,亦何可以不允勿煩等字,爲鎭日泛應之資耶?況三司疏章,事關爭論,則多不賜批,一切留中,此固爲息爭鎭鬧之道,而王者出治,不宜姑息,必須明辨曲直,夬示好惡,使是非不混,賢邪有別,何必務爲容忍,一歸之於囫圇混殽之域乎?臣實慨然也。如臣不學无似,遍歷三司,旣無絲毫裨補,而殿下之設置三司,無所取資,便同宂剩之官,政宜澄汰如臣无似者,招聚諸彦,列置三司,以備顧問爭論之職,而殿下亦宜深自刻責,痛革前事,日御經筵,親近賢士,以之而有日將時敏之效,以之有從諫如流之美,則臣雖退死丘壑,亦將歌詠聖澤,沒齒無憾也。今以館職一空,召牌再降,而臣之情地,如右所陳,昨旣坐違,未蒙例勘,今此隨詣闕外,投疏徑歸,臣罪至此尤萬萬矣。伏乞削臣之職,治臣之罪,以爲人臣違傲者之戒焉。臣無任惶怖震越瞻望祈懇之至,謹昧死以聞。
弘文館副提學李眞儒疏曰,伏以臣,學蔑識淺,无所肖似,而過蒙剪拂之恩,猥忝經幄之長,輔導君德,卽其職責,而尸居閱月,未有襪線之補,居常愧懼,若無所容。頃當請對之日,敢以七情之中,惟怒難制等語,反復仰勉於宸旒,竊自附於引君當道之義,雖其言辭拙訥,誠意淺薄,未能孚感上心,而區區寸忱之仰望於殿下者,庶幾愚妄之言,默契於淵衷,凡於喜怒之節,益加猛省,無復有不中節之擧矣。仄聞昨日入診時,因醫官藥院提調之仰請受針,天怒遽發,至有提調特罷之命,縱賴殿下轉圜之量,卽賜反汗,而臣之爲聖上憂愛之沈,不敢以天怒之已霽,有所自已也。噫,風雨霜露,無非敎者,當怒而怒,自是王者礪世御下之大柄,而若或不當怒而怒,則適足貽累於君德而已。不幸近日,玉體癤患,轉至成膿,過限而不卽下鍼,誠有醫官之罪,而到今傍核新膿,試鍼當否,惟當博詢諸醫,十分審處,則仰請受鍼,不過護聖躬也,憂聖疾也。可怒者何事?可罪者何故?而乃爲此意外之過擧耶?先聖垂訓,所愼在疾,殿下若憚於受鍼,先以威怒,加之於保護之地,而使不敢開口仰請,當鍼而不得鍼,則不幾於諱疾而忌醫乎?殿下以渺然之身,臨乎億兆之上,祖宗之所付托,臣民之所仰望者,何如?而殿下自輕於愼疾之道,又失於喜怒之際,古人所謂一擧而兩失者,不幸近之矣。況重臣事體,與庶僚自別,設有當罪之事,從容處之以禮,何所不可?而乃於咫尺前席,無端特罷,示群下以不廣,當四方拭目新化之日,有駭於聽聞,非細故也。日月之更,人方仰之,旣往之事,雖不可追,而臣之爲吾君憂愛之忱,竊願用此爲戒,當怒當喜,一循義理,無使粗暴之氣,復萌于心,而稍俟聖體之康復,且趁新凉之乍動,日開經筵,討論聖經,留心於存養省察之方,用力於中和位育之功,使政令擧措之間,毋或有過不及之差焉耳。臣之疾病方苦,連呈辭疏,而未卽上徹,委頓床席,縮伏有日矣,忽聞聖上非常之擧,愚忠耿耿,終夜不寐,略具短疏,言不知裁。惟聖明,恕其狂而察其忠焉。臣無任瞻天仰聖激切屛營之至,謹昧死以聞。
司諫院司諫柳弼垣,司憲府持平申致雲等疏曰,伏以臣等,伏見昨日備忘記,有罪人李時弼減死定配之命,竊不勝驚惑之至。夫時弼,敢於禁中稠坐之地,發此向國凶悖之言,醫官五人,掩耳避出於參聽之時,同辭立證於淑問之下,時弼罪狀,狼藉難掩,萬萬痛惡。金吾旣請設鞫,鞫廳又請刑推,一次受刑之後,渠亦无辭自服,則決案取招,乃其次第事耳,凡罪人,初不設鞫則固无論已,雖或設鞫,亦或有不爲請刑者,而旣已設鞫受刑承款之罪人,輕議酌處,實前古所未有之事也。大臣之請對陳達,不過勘律後略陳所見而已。初非直請貸死,則特命減死,實出群情之外,今於結案取招之後,不卽正法,生出獄門,則國家三尺,將自此而壞盡無餘,豈不寒心哉?雖以昨年逆獄時事觀之,凶言悖說,罔有紀極,如時弼幺麽之輩,亦狃慢上之習,略無顧畏之意,此而若不嚴加懲討,則終必至於國不國臣不臣而後已。臣等以爲,時弼減死之命,卽爲還收,依前結案,亟正王法焉。臣等所當卽爲論啓,而適値齋戒,不得詣臺,且以鞫獄,今方參坐,略貢短疏,以備裁察焉。臣等無任屛營祈懇之至,謹昧死以聞。
吏曹參議李眞望疏曰,伏以臣之湔劣昏愚,本不合於佐銓之任,而迫於嚴命,冒昧承當,惶懍交中,如坐鍼氊,迺於昨政,獻納之窠,以權益寬循例首擬,至受天點,而益寬,卽都承旨金一鏡之內弟,法應相避,而初不覺察,因人提警,始乃追悟,臣不勝惶愧之至。臣一入政席,做錯如此,其昏謬憒憒,不可一日仍處銓地之狀,此已著矣。玆敢露章自列,乞蒙亟削臣職,以治臣罪,權益寬新授之職,仍令卽速變通焉,且臣伏見囚人鳳山前郡守李震華供辭,以杖斃人李萬英事,援擧臣之狀題,以暴其不自擅殺之狀,臣於此,又不勝瞿然之至。此事,臣於請擇新守之啓,旣已略擧,而今其爰辭,誠非誣罔,則臺言之論震華者,臣實當之,臣安得不一陳其事實乎?蓋鳳之鄕戰,其來久矣,新舊傾奪,互爲仇敵,因此得罪受刑者相續,故萬英等數十人,結契殖錢,多至累千,輒復滿載入京,日辦酒食,廣締人客,多造訕謗,飫其聽聞,使之自入於臺官之耳。前後本守之情外被駁者,多由於此,而今玆萬英,旣見捉手簡,反自牢諱,臣乃另飭嚴杖,要以因玆痛治,破散奸黨,萬英再受訊,遂以病斃,則其弟秀英,作鬧鄕廳,歐打姜沃之後,直走都下,不但臣與震華,已知其必有以也。道內之人,皆謂鳳守彈章,不日而發,今果然矣,民俗世道,乃至於此,豈不寒心哉?臣所以前日伏聞,必欲以可彈壓難動搖者新差者此也。事之委折,固如是,則此實出於臣所指揮,而獨使震華受罪,臣安得晏然而已乎?臣旣有昏謬之失,又有此難安之端,則其不可冒居職次者尤決矣。伏乞聖慈,特加諒察,亟賜處分,千萬幸甚。臣无任屛營祈懇之至,謹昧死以聞。
弘文館副校理尹聖時疏曰,伏以臣於館職,前後除拜,亦已累矣,而不克冒出者,誠以內疚臣心,外慙人言,自劃已定,通朝亦知,故恩召頻降,分義亦重,而甘伏慢命之罪,非臣故爲偃蹇而然也。天牌又下,不敢坐違,謹此趨詣於禁扃之外,而膠守之見,終未改圖,更陳瀝血之章。伏願聖明,俯賜諒察,亟許遞改,以重官方,以安私分,不勝幸甚。臣於乞免之章,不宜贅陳他語,而伏聞昨日啓覆時,有重臣·承宣·吏議·宗臣,皆重被譴何,而旋卽反汗,筵席語秘,雖未得其詳,臣竊憂歎,爲聖主惜此擧措也。噫,人君之發言處事,何得容易,史官記之,輿人誦之,後世傳之,可不愼歟?昔漢明,自起撞郞,隋文,殿庭捶人,殿下歷觀前史,以此等事爲何如耶?臣恐後之視今,亦猶今之視昔也。夫位至崇班,官居近密,則固與凡官庶僚有異,而況堂廡不廣,多官入侍,趨蹌之際,步武相挨,起伏之時,肘膝相接,則諸臣之不善周旋,固其勢也。殿下之疑其倨傲,亦或然矣,而第此豈有慢君父之心而然哉?殿下若面加規責,使之自警,則不害爲戒飭之道,而今乃暴示摧折,大加聲色,輕則罷職,重則削黜,曾奴隷之不若,殊非禮接臣鄰之意也。數年以來,筵臣之被嚴旨而俄又還收者,亦已累次,則此固有乖於不貳過之聖德,而往者大臣,遭非常之嚴敎,蒼黃出城,殿下又嘗追悔,以爲一時大升之致,則旣往之事,今不可駟及,而臣未知今日殿下此擧,亦由於火熱而然耶?其或粗暴處未能克去而然耶?何其前旣悟之,後又蹈之,略不懲創之至此耶?臣曾於前疏,以涵養加勉之意,有所陳戒,而尙未承批,固知拙訥之辭,淺薄之誠,未足有槪於聖心,而區區願忠之悃,不能自已,更此申告。伏願聖明,常存攝養之方,益加勉勵之志,株斷舊習,芽茁新工,無使此心復萌焉。且臺閣論事,寧激毋偸,處置立落,惟當一聽於公議,持平趙趾彬之避辭,或不無過處,而大抵以扶名義爲重,則臣未見其可遞也。執義洪廷弼,無故違牌,不爲處置,始近規避,昨於筵啓,卒置落科,終涉偏係,物情俱以爲駭,臣以爲,此等言議,宜有所裁抑而規責也。臣雖不敢以館職自處,而凡有所懷,又不敢自隱,惟聖明之財擇焉。臣無任屛營祈懇之至,謹昧死以聞。
弘文館修撰呂善長疏曰,伏以臣於政府草記,請罷副校理宋眞明事,竊有所未安者,夫玉署之官,名曰儒臣,朝家視遇,與凡僚有別,顧其人則如臣无似,亦獲忝叨,而語其任則出入經幄,職親地密,設有過差,其所見待,不宜太薄。今眞明所坐輕重,臣固未知,誠果有失,則豈无他從便示警之道?而直以一張草記請罷,有若該司庶官者然,事未前聞,且關後弊,終不免爲用罰較重之歸,臣謂宋眞明罷職之命,宜卽還收,以存優待儒臣之體焉。臣無任屛營祈懇之至,謹昧死以聞。
弘文館修撰李顯章疏曰,伏以臣,掌試湖西,兼差檢田之任,三朔撼頓之餘,宿疾越添,艱以竣事,擔舁復命,而病情難强,實无一分供職之望,尋單祈免,幸蒙恩遞,庶得以任便調息,少須臾无死,方切頌祝之際,館職新命,又降於閉戶涔涔之中,驚惶震惕,罔知攸措,其在義分,所當竭蹶趨承之不暇,而顧臣所患,非如一時偶感之比,三載南瘴,所損非細,痰結肢體,牽痛無常,乍觸風寒,一倍添劇,昨今兩年,再當原隰之役,而每値寒節,其所受傷,槪可想矣,而素有脾胃之病,添以膈痰嘔逆之氣,因嗽輒發,雖在私室,不能成音讀書,則以此病勢,其何以出入於講筵乎?討論經旨,旣非可論於如臣鹵莽者流,而口讀之學,亦無以自效,職忝經幄,將焉用哉?玆敢疾聲仰籲於宸嚴之下。伏乞聖慈,俯諒至懇,亟許鐫遞,仍命選部,勿復檢擧於館職,使職事毋曠,賤疾得甦,不勝大願。臣於乞免之章,不宜更贅他說,而事係民隱,不得不附陳,唯聖明垂察焉。噫,良役爲今日痼弊,民生之困瘁,職由於此,朝家之軫念,亦在於此,臣嘗以玆事,或陳疏或筵奏者非一,而廟堂之上,久無設施之擧,民情之抑鬱,已不可言,而臣於是,實不勝慨然之忱矣,何幸大臣,以設局釐正之意,建白蒙允,至有堂郞之差出,臣在外時聞此,殆至於喜而不寐,而一路軍民,莫不欣欣有喜色,咸曰,吾屬自此可蘇矣,日俟朝令之頒下,有若渴者之思飮,今或延拖而久無變通之道,則不但國體有損,不如初無是擧之爲愈也。民心之落寞爲如何哉?伏願殿下,另加申飭,俾卽擧行,有如救焚拯溺之爲焉,仍伏念京外情債之恣行,實爲我國之通患,前後言之者何限,而終無其效,事之寒心,莫甚於此,而最所慨惋者,軍保之逃老故者,雖得閑丁,只以情債之難備,不敢生意於代丁,一年二年,轉至於累年,終不得頉下,以致白骨之徵布,隣族之橫侵,豈不痛哉?見今國綱解弛,人心多詐,有非間間申飭所可禁斷矣。臣意則以爲,各邑歲抄文書磨勘時,勿以色吏送呈,而使座首,親呈於兵使,以爲相對付標之地,兵營則使褊裨,親呈於騎郞,而該吏使不得干預,則操縱索賂之弊,庶可以防遏,而軍保代定,亦必不難,宜令該曹定式施行,而以親自照檢,勿付該吏之意,發關嚴勅於諸道兵使,似合事宜矣。且各宮免稅,亦一外方之巨瘼也。蓋宮差收稅之時,无不濫捧,取其剩餘,以爲潤橐之資,故民不支堪,呼冤無窮,各邑爲慮此弊,或有周旋而變通者,自其官收納於該宮,則點退作梗之患,反有甚於宮差濫徵之弊,不得不還罷自官收納之規云。臣意則以爲,自本邑,依數準捧,潻載於稅船,輸納於地部後,自地部,直爲出給於該宮,則事甚便好矣。今年穡事之凶歉,三南同然,而湖西尤甚,湖西之中,左道尤甚,水災孔慘,陵谷變遷,實有驚心而駭目者,餘存禾穀,又從而失稔,方當秋成之時,已有流散之民,其在懷保之道,宜有優異之典,而伏聞道臣,以蠲布減租之意馳啓,則廟堂覆奏中,尤甚邑各樣身布,只許減四分之一,而之次之邑,則勿論云,臣竊以爲不然也。夫尤甚,之次之間,不甚相遠,而分等之政,本來最難,宜於尤甚者,或入於之次,宜於之次者,或入於尤甚,而今者軫恤之典,獨及於尤甚之次之邑,全不擧論,實非朝家一視惠鮮之意,臣意則以爲,尤甚邑減三分之一,之次邑則減四分之一,而至於還上,則勿論尤甚之次,當年條外,竝許停捧,恐合於遇災恤民之道。伏願聖明,亟令廟堂,更加商確稟處,俾有實惠,而上項數件事,亦令廟堂趁速講究後,分付各該曹,使之擧行,千萬幸甚。臣無任屛營祈懇之至,謹昧死以聞。
司憲府持平李普昱疏曰,伏以臣,昨伏見正言李聖臣請罷工曹判書朴泰恒之啓,竊有所憂慨者,略此敷陳,惟聖明,澄省焉。當初前副提學李師尙之疏,誠有過誤之失,居臺閣者,就事而論,夫誰曰不可,而尹容之啓,專出激惱,擧其平生,一筆句斷,不少斟量,此公議之所以爲非者也。噫,凶孽旣退,善類彙進,大小臣僚,庶幾精白一心,同寅協恭,俾補新化之萬一,而奈之何一室之內,戈戟互尋,平地之上,風波焱起,人心睽乖,朝論橫潰,臣恐推車無象,輿瓢必裂,馴以至於危亡之域也。夫師尙之長短本末,吏曹判書柳鳳輝,亦嘗深知其人,的論於疏中,而若其言議之峻正,樹立之卓異,求諸朝紳,罕有其比,泰采加律,申銋島配,微師尙之疏論筵請,其孰能正國法而誅亂逆哉?唯此最著數事,足可見爲君討逆之苦心,則憲長疏本,亶出公心,第其遣辭之際,雖有過激之論,豈一毫近似於黨比之目?而迺者諫臣,復襲容之過議,醜詆師尙,更加一層,竝與憲長而益肆侮辱,至請譴罷者,抑獨何意?噫,泰恒,當辛丑天位將傾之日,挺身作頭於縉紳之疏,其危言直節,能驚服一世,及乎改紀之後,公平持論,務爲靜默,自有憲啓,益切老臣之憂國,爲此鎭靜之論,而其疏中一啓二啓,無非備流中人極意吹覓云者,蓋慨容之所論,專事深刻,非比官師相規者故耳。八十老翁,更何所求,而甘自陷於護黨誤國之科哉?今諫臣,不諒本意,反加惡言,斥之以一言喪邦,結之以禍人家國,慢侮老成,殆无餘地,不料淸朝臺閣,有此推照之習,臣謂亟遞其職,以鎭浮議焉,臣適有胸腹之疾,實無趨朝之望,而天牌之下,不敢坐違,謹纔承命,病狀無減,不得詣臺,退伏私次,玆於論事之章,竝陳解免之請。伏乞聖慈,亟命遞改臣職,以安私分,不勝萬幸。臣无任屛營祈懇之至,謹昧死以聞。
司諫院司諫李濟疏曰,伏以臣,宿患痰火之症,積有年所,形骸雖存,精識都喪,望斷驅策,分甘屛棄,而銓曹輒加檢擧,聖明累辱天點,淸貫華銜,未嘗祛身,此在賤分,實爲至榮,臣雖冥頑,猶非木石,則豈無忱誠感激思報,而顧臣犬馬之齒,已迫七旬,志氣摧低,筋力漸頓,跧伏窮巷,寂無見聞,凡於朝政得失時議可否,茫然若瞎者之玄黃,則臣雖欲策勵疲鈍,殫竭心力,以少效職責,其可得乎?況今宿疾之外,添得胸痛,頑痰升降,劇歇無常,落席㱡㱡,隔死如紙,蓋臣年衰氣弱,爲病所制,而種種諸症,有非藥石所可得力也。新奉除旨,已過旬望,而一謝恩命,亦無其望,疏單見却,呼籲路絶,夙夜悚懍,若隕淵谷,玆敢不避斧誅,冒控血懇。伏乞聖慈,天地父母,特垂矜憐,亟許鐫遞,以延殘喘,以安私分,千萬幸甚。且臣於近日事,竊有所憂慨者,敢此贅陳,以冀淵鑑之澄省焉,日昨李師尙之疏斥廊廟及數三諸臣者,語多捃摭,意欠和平,有若洗索而吹覓者然。至於趙獄虛實,當問於慶尙監司金東弼云者,尤不成說,旣違於治獄之法例,且駭於朝家之事體,則其言之謬妄,奚至於此也?居臺閣者,以此爲咎,略加責罰,則夫誰曰不可,而若乃擧其平生,斷之爲一鄙夫,而至加削奪之典,則實非平心論人之道也。蓋師尙,雖非謹飭拘檢動遵繩墨之士,天性坦率,行不苟且,一生所事,不出於緗素筆硯之外,此則儕友之所共知而推許者也。今因一疏之妄上,猝然以無限醜汚底題目,斷其平生,豈不過重哉?噫,論人之道,貴在平恕,雖一言之斥,隻字之貶,必須十分停當,十分襯貼然後,方可以厭人心而服一世也。苟或不然,以言動之差,而輒疑其本心,因文字之過,而不信其素行,則世豈有完人,而人孰免疵謗哉?今師尙之疏,其所臚列而詆斥者,或抉摘細故,以爲厚疵,或追提往事,以爲口實,其言太苛,其意太深,傾陷構誣之誚,可謂滄浪自取,而至於憲臣之論劾師尙,則比諸師尙之疏,又不翅一倍,論其所失,彼此一套,以臣賤見,持平尹容,亦不可无責,略施譴罷,以戒日後,不容但已也。抑臣於此,別有深憂,目今禍亂甫平,艱虞尙殷,國勢之岌嶪,人心之渙散,實有朝夕土崩之慮,雖大小臣僚,和同協恭,一心輔政,猶懼其不克匡濟。況同朝之間,情志漸阻,論事之際,疑怒先加,渾忘推車之義,自作鬩墻之鬪,此何擧措?此何景象也?倘於此時,君上所以左右扶抑者,或有所偏,則轉輾磯激,止泊无期,而朝著日益不靖矣,豈不可懼哉?伏願聖明,竝加省察焉。臣无任屛營祈懇之至,謹昧死以聞。
司憲府大司憲朴泰恒疏曰,伏以臣,篤老之年,重以痼疾,神精已消,世念都灰,而誤蒙恩數,叨居風憲之長,夙夜懍惕,憂責在身,近因風寒,宿恙增劇,頭暈目眩,欲起還仆,日昨違召,蓋不獲已,猥上辭本,迄未承批,私心兢惶,若隕淵谷,方在閔蹙俟譴之中,得伏見持平臣尹容請削前副提學李師尙之啓,遣辭措意,極其非常,醜詆構揑,罔有紀極,臣看來,不覺太息,爲世道憂不細也。夫師尙之立朝言行,自有本末,其疎讜之節,忠正之論,最爲向來兇黨之忌嫉,排擯擠陷,未嘗一日安於朝廷,而風霜震薄之餘,百折而不少撓,及至改紀之初,毅然奮身於瞻顧依阿之中,自許以忘身殉國,當望賊闖機,銋疏合勢之日,首折奸萌,投之海島,卒使凶謀逆節,自相敗露,元惡大憝,咸伏常刑,國論由是而大定,天討以之而益嚴,王章克擧,輿憤快雪,當斯之時,微師尙,國其殆矣。蓋其志節慷慨,言議峻整,實爲今日淸流之所倚重,而文學詞華,特其餘事,則玉署論思之長,捨此而誰也?乃於今者,年少一新進,猝然以惡言相加,被之以不韙之目,其許多構成之案,無非杜撰中出來,而其所謂湖闑未赴,邸吏先困等語,尤極無據,蓋師尙之尹慶州也。始授湖藩,繼遷松留,旋以大諫,承召上京,未滿一月,三遷其職,則元無邸吏之下去,安有妖妾之求索乎?卽此一事,可知其誣詆,至於蒭豢悅口,名登薦剡云者,似指吏材例薦而言,元非大段,言之猥屑,未滿一笑,贓物督付,未如何所聞而發也。果挾贓汚之物,則其所督付,癡獃賊夫,尙且不爲,而謂師尙爲之耶?所謂貪鄙二字,其將以此等事而實之耶?可見其辭之窮且遁矣。噫,向使師尙,膠心利欲,枉己鄙屈,以俯仰於當時,則其平地功名,夫豈後於人哉?惟其忠讜之性,到老而不衰,敢言之風,遇事則輒發,群咻衆猜之中,勇往而不顧,則儕流之爲師尙憂者,固已久矣,不意擠排之論,復起於今日朝廷,而擧其平生,一筆句斷,少无顧惜愛護之意,臣實未料人心世道之至於斯也。師尙之汚衊顚沛,姑舍勿論,微臣區區憂慨於心者,朝著草創,王誅甫訖,而捐軀討賊之人,首受鋒鏑,適足以挫善類之氣,增凶逆之焰,此何等景象?此何等言議也?且師尙於此,亦有所失,於徐命均,復提前說太甚也,於金東弼,先問獄事過誤也。此不過爲儕友間規警之事,今乃湊合爲說,以煩天聽,亦何意也?殿下之不少留難,卽允其啓者,殊非所以奬忠貞之臣,而待經幄之道也。臣愚以爲,宜寢削奪之命,以副士類之望焉,且臣竊觀憲臣之所爲,則一啓二啓,無非儕流中人,而率皆極意吹覓,都無指的,有非就事論事之比,而至於銓郞一款,尤不出於平心之論,士夫用意,本不當如是,長此不已,臣恐朝無完人,鬧端日起。伏願聖明,特罷其職,以鎭不靖之習焉,臣之病情,旣無供職之望,而當此朝論橫潰之日,以臣衰朽之人,決無以鎭定浮議,而徒增其尸素之罪。伏乞聖慈,亟賜鐫免,俾職事无曠,私分粗安,不勝幸甚。臣无任激切祈懇之至,謹昧死以聞。
禮曹判書沈檀疏曰,伏以年至而退,人臣之常禮,國朝之故事也。今臣之年加於古人求退之年者,九歲也。臣之當退者一也。才短識蔑,壯不猶人,況此衰耗,神精消亡,觸事憒憒,未效涓埃,臣之當退者二也。自少善病,源委甚長,而桑楡之景,症情益苦,陳力就列,斷無其路,臣之當退者三也。顧以百無能之資,有此三宜退之義,而尙不能決退者,只以昨年,惡逆滿獄,國家多事,非臣子請退之時,故扶策病軀,黽勉趨承,而因仍盤礡,非臣本意,加以畸危之蹤,動輒成疣,前後人言,凌籍備至,雖蒙聖度天大,特賜溫批,而臣之蹲冒之羞,轉加一層,當退之勢,不止三宜也。頃暴肝血之懇,敢陳休退之願,而喉司不諒,一味退却,臣旣忝居重臣之後,而引年之章,又與循例辭疏有異,則許久相持,終不捧入者,其於事面何如?而臣之見輕於人,亦可見矣,適當動駕之日,身在贊禮之任,不敢息偃,力疾復出,而因値雜科試取,期日已迫,一邊請退,一邊應命,雖自知處義之斑駁,而職名未遞之前,無以辭往役之義,故不顧情病,連日赴坐,而觸冒風寒之餘,症狀越添,擔曳還家,人鬼莫分,以年量病,理固當然,而恩銜在身,將不得安意而就盡,臣雖魯莽無似,然獲嘗歷事三朝,亦爲聖代舊物耳。其在天地父母體下之仁,豈不思所以愍憐殘骸,使免顚踣,以全終始之恩乎?玆敢疾聲哀籲,更申前懇。伏乞聖明,念臣老病之狀,察臣危苦之辭,盡遞本兼之職,仍許休致之請,使得優遊丘壑,歌詠聖化,以卒生成之澤幸甚。臣無任屛營祈懇之至,謹昧死以聞。
司諫院大司諫李廷濟疏曰,伏以國家設置經幄之官,蓋所以匡君德而裨聖學,其不可一日曠職也明矣,近來玉堂之臣,無一人行公,瀛館寥寥,作一空署,視事廢稟定之規,言議無通論之處,事之寒心,莫此爲甚,前日行公之人,輒皆引入,而其所以爲嫌者,不過憲臣請推之啓,一遭陳疏,數次違牌,亦無足怪,而至以此爲大段難進之端,連違嚴召,無意供職,殊涉無當,宜加蕫責,使之勿復撕捱,斯速就列也。臺閣論事,自有格例,位經三事之人,毋論生死,必待合啓論罪,自古而然,持平申致雲之請削權尙夏官爵也。獨自論啓,大違格式,其啓旣已蒙允,今無可論,而今宜申明舊例,以存臺體也。臣无任屛營祈請之至,謹昧死以聞。
弘文館副修撰李顯章疏曰,伏以臣半月儤直之餘,素患痰病,挾感添劇,飮啖全却,證情非細,急於調治,不得已陳章徑出,惶隕悚蹙,當如何哉?見今朝參盛擧,百僚咸造,況職在三司之列者,不可不進參,而又自昨日,喉痛猝重,水漿不能呑下,以此病勢,實無束帶趨朝之望,偃伏私次,一倍兢惶,且伏念太廟展謁,只隔一日,而自力陪從,其勢末由,臣罪至此,尤萬萬矣。玆敢冒死仰瀆於宸嚴之下,伏乞聖慈,俯諒至懇,亟許鐫遞,仍治臣闕禮之罪,以肅朝綱,不勝大願。臣於乞免之章,不宜更贅他說,而事係本館,不得不略陳焉。修撰宋眞明,向日所遭,雖曰難安,除拜諫職,旣已陳疏自列,仍參請對,則到今移除館職之後,不當復引前嫌,而況於僚員不備,下番見空之時,召牌連降,則必將黽勉承命,而新除纔數日,卽捧辭單,有若眞有應遞之義者然,其在勉出之道,恐不當如是也。若因玆而連事撕捱,則當此館僚苟簡之日,尤無備員成樣之路。伏願殿下,下其疏批,特賜開釋,以爲安意供職之地,千萬幸甚。臣無任屛營祈懇之至,謹昧死以聞
司憲府掌令宋宅相疏曰,伏以臣,百無一能,最居人下,而早年通籍,屢玷從班,徒荷兩朝剪拂之恩,未效一分裨補之益,蓋緣臣之賦性愚迷,不能與世俯仰,冥行墒埴,觸處生疣,無故而取人睢盰者甚多,從前慘被彈劾,非止一再,身旣遊於舁彀,念已斷於世路者,已至累年,回瞻天門,如隔弱水,犬馬之懷,不禁耿耿,有時揮涕淚而已。一自改紀之後,簪履之收,遍及廢蟄,而如臣謭劣者,已難望其甄復,反遭其無限醜詆,身名之僇辱,更無餘地,臣自此杜門蟄伏,謝絶人事,自分爲聖世之棄物矣,乃於秋間,獲蒙天恩,忽承國子之除命,而顧臣情地,萬無祗肅之勢,一味縮伏,無望行公,頃以試官擬望,天牌下降,而亦無趨承之路,不得已坐違嚴召,恭俟譴何,而罰止例勘,俄而有敍命,今此新除,又出於萬萬夢想之外,驚惶感激,靡所措躬,以臣之庸陋,何以得此恩數於聖明之下哉?以首九頓,感涕自零,臣雖欲一謝天陛,仰瞻耿光,而顧玆前後所遭之僇辱,雖挽江河之水,難以洗濯,臣將何面,復廁於朝行之間哉?自念臣本孤弱,與世寡儔,無事而得謗,無故而見嫉,今若徒恃天恩,冒沒行公,則不知前頭之狼狽,又至何境,爲臣之計,莫若卸解職名,守分斂迹而已。且臣五六年來,慘遭逆理之慼者,至於六七,猿腸已斷,心神銷鑠,疾病侵乘,寧日恒少,筋力無異於篤老之人,長時呻楚,懍懍以度,情勢旣如彼臲卼,疾病又如是沈頓,決無出肅恩命抗顔行公之望。伏乞聖明,諒臣情病,遞臣職名,仍飭銓曹,永勿檢擧,以安私分,以快人心,千萬幸甚。臣無任屛營祈懇之至,謹昧死以聞。
侍講院司書金尙星疏曰,伏以眇末一小臣,不意早決倖科,自泮宮而騎省,騎省而又春坊,恩除絡繹,殆無暇時,天地陶甄之澤,似若獨偏者然,臣誠惝怳愕眙,不知置躬之所也。噫,銅龍侍講,是何等職耶?挾冊登筵,專任輔導之責,苟非通經術有行誼者,莫宜居之,夫以堂堂聖朝,何限老成宿儒,而却將癡騃未讀書一年少,苟然愧銓筆而辱聖簡,在臣則固榮矣,其於名器何,職責何哉?使臣而年富力强,足以與數於講讀之列,則此等淸華之職,惟恐不來逼人,臣豈敢逡巡退縮如不屑者,而顧念臣幼無所學,長無所聞,區區尋摘之工,不過習擧子業而已。雖夤緣倖會,猥通朝籍,而至於持身之方,事君之道,全未有得於古人糟粕,有何文學可以出入講筵,有何見識可以開發睿聽,而徒知趨承之爲恭,晏然若可堪者,上以貽累淸朝,下以見羞同列耶?且臣六歲失慈,自兒時善病,兼以受賦虛薄,氣血未充,其尫羸脆弱,有若不勝衣者,臣父居常憫念,保抱如嬰孩,雖風寒暑雨,或恐一毫致傷,惟疾之憂,不病猶然,今何以未成之人,登不幸之科,而幸其策名,早出仕塗,觸處冥墒,以至於僨身誤事,則尤豈不爲家庭之至憂哉?然此猶言其私耳。臣之矇學蔑識,無足仰備於任使,菲才眇福,不堪叨冒於恩數者,乃如許,其去就之無關,不翅如江湖間隻雁,則與其一出脚而無補於國,貽憂於親,毋寧力辭明命,謹守本分,差待童習稍祛人事稍長,趨造於明廷末班,尙亦未晩,其所自量,旣已爛熟無餘,殿下亦何必强人不能而驅迫之,使臣顚躓而後乃已耶?向來郞署之命,旣未出肅,今日宮僚之除,又此撕捱,出身之初,跡涉偃蹇,臣雖稚昧,豈不知分義之虧闕?而仰惟天地至仁,無物不遂,如臣肖翹之微,宜在覆育之中,玆敢略暴情懇,仰瀆宸嚴。伏乞聖慈,曲賜矜諒,亟許遞改,仍命選部,勿復檢擬,使公器毋玷,私分少安,不勝幸甚。臣無任屛營祈懇之至,謹昧死以聞。
承政院同副承旨李宜晩疏曰,伏以臣於昨日在直也。校理尹㝚,來呈一疏,而送言於臣曰,吾之前疏,雖未承批,旣已移職,則又陳疏章,未爲不可,須卽捧入可也云,故臣以觀此疏語,則不過一事互相爭論而已。今雖移職,旣未承批,姑待諸臣章奏早晩批下,而從容對辨,似合事理之意,答之而還送其疏矣。朝者尹㝚,以臣昨日之不卽捧入,大加慍怒,盛氣斥罵,一則曰,不識事體,莫此爲甚,阻搪之習,轉成壅蔽,將有累於新化,一則曰,間日入侍,稟裁公事,責任之重,比前尤大,必得明事理識事體者,處是任然後,方可開廣聖聰,裨補弘化,結之以不宜苟然充位如今日之爲也。臣於此,不覺慙愧,繼以一笑也。臣本魯莽,年且衰耗,固不合於出納之任,況當間日入侍,稟裁公事,其所責任,不輕而重,如臣昏識,決難堪承之狀,不待㝚言,臣固自知,而適値僚員不備,一院皆空之日,旣無推移之人,且無逃避之路,黽勉入侍,醜拙百出,臣誠悚恧,不知所措,㝚疏所謂不宜苟然充位者,在臣爲着題語,臣不欲呶呶自解,以傷事體,而臣之答㝚之言,姑俟初疏之批下,從容對疏,似合事理云者,只是私相往復,務歸至當,而實非退却不捧之意,則臣之所處者,自謂不失於忠厚之義,而乃反加之以不識事體,阻搪壅蔽之目,此非臣意慮之所到,而亦非臣私心之所服者也。噫,㝚被斥於他人,而移怒於臣身,有若揷木於軟地,固已令人代哂,而怒其却疏,侵斥喉司者,殆同無識鄕生之必欲呈疏,專事詬辱之弊習,臣竊爲之慨惜也。雖然臣旣被其劾論,則不敢一刻冒據於職次,故逬出禁門,陳章請譴,而同僚引嫌,趁不捧入,乃於此際,天牌辱臨,嚴畏分義,非不欲竭蹶趨承,而顧此被彈之蹤,決不可抗顔復進,玆不得不坐犯違傲之科,臣罪至此,益無所逃。伏乞聖明,俯諒臣情勢之萬分難安,亟遞臣所叨之職名,仍勘臣阻搪壅蔽違慢君命之罪,以謝人言,以安私分,千萬幸甚。臣無任屛營祈懇之至,謹昧死以聞。
司諫院獻納宋眞明疏曰,伏以臣於十月末間,草記見罷,倖値赦令,得蒙收敍,仍而有學官史廳兩兼任之命,而惶悚泯伏,久乃祗肅,不意館職除旨,忽復踵辱於海西省親之日,馹召之榮,有光下土,臣誠惝怳驚惑,莫省所措,夫以微末小官,見寵相府,顧其辜犯宜如何,重而曾未數月,遽還舊踐,是豈臣始望之攸及哉?恩命之下,不敢久淹,促裝登途,來抵近畿,而第臣情地,有不容不一暴者,向日伏見政府之所以勘論臣身者,事實有大異焉。蓋臣於伊時,爲別冬至使行,乍出西郊,路上連逢朝衣諸官之罷歸者,意以爲査對之坐,撤已久矣。及至慕華館,直由夾門以入,未數步,忽聞有呵辟之聲,遂駐馬問之,始知其大臣尙在,則旋卽下馬,徒步而至階前,問使臣所在,仍由館後路而入坐依幕,當初之騎而入門,雖出於不知而誤犯,末後所處,亦庶幾無甚失體矣。大臣坐處,旣邃而遠,屛帳重重,而下輩之雜沓幻實,固無足怪,則臣何用呶呶辨明於事過之後耶?噫,公廳開坐之地,白衣騁馬,由前門直造堦下者,非狂則妄也。大臣何遽謂臣爲此哉?竊念臣之庸下,百無一長,而立朝以來,所嘗勉慕而可行者,獨尊朝體守國法耳。不但臣之自期如此,大凡朝廷之所以模樣,國家所以維持,專賴於體統與法式,此而一隳,必底於莫後收拾之境,臣嘗爲是之憂,苟見有損體而廢法者,則輒慨然斥之。今乃不幸,臣之所坐,正在於此,臣誠更無顔面,可以對人,而抑臣之所大瞿然者,三司之官,非如百職庶僚之仰摠於政府,而如臣疲劣,亦得忝叨,致令草記汰罷之擧,創見於今日,究厥所由,莫非臣罪。今臣雖欲抗顔復出,冒沒仍據,其於貽從班之羞恥,惹一世之嗤點何哉?且臣於頃日憲啓中,三司請推之事,亦有所難安者。噫,金姓宮人之變在肘腋,義急沐浴,實是擧國含生之所以同憂而共憤者,則況臣忝在三司,豈敢泛忽於請討之論?而曾在諫職,傳啓榻前,亦嘗屢進所懷,誠淺辭拙,未蒙開允,厥後僚友之間,每有合辭伏閤之議,而因循荏苒,迄未及成,今於非斥之來,祗當愧服之不暇,顧以言議間事,被劾至深,而晏然復進於論思之列,亦非廉義之所敢出者,然此在臣猶爲第二件事耳。臣之向前所遭,實係古今所無,其在朝廷事體,亦宜顯黜臣身,以正其疲軟之罪,豈可待臣陳籲,始許鐫免,有若薄物細故之一經辨暴,可復行公者哉?臣之情勢如是臲卼,旣無更玷玉署之理,且臣行路撼頓,病狀亦苦,又無進身京輦之望,方治辭本,將入縣道,此際忽有諫省移除之命,顧臣難進之義,三司一般,玆將已寫之疏,仰暴情實。伏乞聖明,俯垂照察,特許鐫削臣新授職名,仍命選部,勿復檢擬於三司之列,以謝公議,以安私分,不勝萬幸。臣無任瞻天望聖隕越祈懇之至,謹昧死以聞。
司諫院正言柳儼疏曰,伏以臣本脆弱善病,羸瘠特甚,中經喪威,受傷一倍,客火用事,頑痰成塊,胸腹之間,有物如拳,時或上衝,必致昏塞,居常自危,抱朝夕不保之慮,勞動輒劇,有頃刻難支之憂,凡人之知臣者,亦莫不爲之代懍,自分爲廢疾之人,而無復有供劇之望,祗緣恩命難孤,違傲不敢,黽勉出肅,粗伸分義而已。非有因仍蹲冒之意矣,數日詣臺,觸冷非細,舊症新恙,乘時俱發,委頓床席,幾至於人鬼未分之域,尋單請告,誠非獲已,見阻喉司,仰徹無路,連日闕啓,亦甚未安,玆不得不疾聲呼籲於天地父母之前。伏乞聖慈,特加矜憐,亟許鐫免,俾得專意調治,以尋生路,不勝大幸。且臣於乞免之章,不宜贅陳他說,而區區憂時之念,亦不能以病而自已,略附一二賤見,以自效於以疏代啓之義,惟聖明之裁處焉。臣竊伏瞯殿下寬仁有餘,而剛德或欠,臨下之際,惟尙恭默,涖事之間,亦尠別白,經帷久閉,而學問無進益之望,章牘多滯,而庶務有叢脞之患,前後進規之言,亦非不多,而迄無警省自勵之意,以是喜事之人,或窺其淺深,怨時之輩,欲闖其間隙,而殿下猶未能自知,一味因循,泄泄度日,嗚呼,此豈細憂也哉?今者副修撰權斗經之疏,其上款陳戒之語,有不可盡棄者,而至於或憂其下二字云云,言之悖妄,胡至此極,所謂或之一字,而渠之設辭耶?抑或果有其人耶?夫指斥乘輿之言,自古何限,而直以此等無嚴之語,肆然書之,無少顧忌者,今於斗經之疏,始見之矣,渠旣備論蔭官內醫之罪,而猶不覺其自陷於與此輩同律之科,人之顚錯乖謬,乃至是耶?且其疏主意,專在於伺釁覘隙,交亂上下之計,而夫討逆之義,人孰不知?特以金姓逆婢之尙未斯得,執爲口實,欲驅一時廷臣於一向含默不討凶逆之科。噫嘻,此輩爲君討逆之誠,若是其拳拳,則何不於鞫廳議啓之日,臺啓始發之初,同聲合力,以效沐浴之義,乃反偃然自在,置之相忘,亦或有身居三司,終不一參於筵對閤伏之日者,駁罷之論,不先及於此等恝視之輩,今乃突出,狺狺於三司伏閤大臣會啓之後,一篇精神,湊泊於歊撼朝廷之地,十目之下,情態難掩,遐鄕耄廢之人,尙何所求,而甘作倀鬼於一種不逞之論也?臣竊痛惋也。至於論勘勳一事,尤極不韙,夫勘定勳勞,何等大事,果有發蹤指示衆所共知之人,則何憚而不爲勘定,當之者亦何敢爲規避之計哉?若其指無爲有,艱辛求索,徒致國體之損傷,重貽旁觀之譏笑,臣恐人心之不厭,在此而不在彼也。且斗經,若知其人,則何不明言顯告,而徒欲模糊爲說,眩惑人心,以重誤國事也?臣謂宜削其職,以懲日後不靖之端焉。臣於昨年睦虎龍·李重煥之獄,疑惑滋甚,久而不已,若使重煥,周旋指導,一皆如虎龍之言,則誠有功焉。抑或不然,則虎龍誣罔之言,重煥綢繆之迹,不可不明加按覈,而數次推問,一不質對,遽因赦令,矇然放送,似此獄體,前所未聞。臣謂伊時當該堂上,宜加警責,虎龍·重煥,更令拿覈焉,且近來吏不守法,人無懲畏,罪謫之人,不得擅離其地者,法意有在,而偏配之流,私自出入,全無忌憚,臣取見僞批傳播人趙泰呂原辭,而益不勝駭痛之至,緣坐被謫,何等重律,而金時吉兄弟潛相往來之狀,極爲放肆,萬頃之於金堤,金堤之於臨陂,雖曰隣比,地方有別,防限至嚴,則渠輩安敢任自離配,有若平民之自任行止者,而爲其地主者,亦何可不加禁飭,以致罪人之擅往他邑乎?今若不論,後弊難防,臣謂當該兩邑守令,亟罷其職,以示警責,仍令各邑,嚴加禁防焉。近日大小恬憘之習,實爲一時之痼弊,種種病痛,皆從此出,籌司,卽百責之所歸,內而治民之政,外而理邊之務,咸萃於斯,而今之籌司,架漏牽補,因循度日,諸堂之病故紛紜,本司之開坐甚罕,至於五日次對之規,又且閱月踰時,幾乎廢閣而不行,諸路狀奏,一任淹滯,或使邊閫請操之狀,題下於畢巡還到之後,如是而欲免庶事之廢隳,其可得乎?前後朝家,非不申飭,而終無飭勵之意,臣實爲之慨然,至若實錄廳事,尤極寒心。惟我先大王臨御四十餘年之間,時政之記,卷秩浩穰,纂輯之際,工夫汗漫,雖使刻期課督,逐日修潤,猶不可以三五四年期之,矧今廳號徒設,一味放廢,堂郞開坐,未能鎭日,開坐之時,亦不過書一進字而歸,此所謂頭白可期,汗靑無日者也。竊嘗聞列朝實錄纂修之時,自上,每加申勅,仕日單啓下之時,輒察其進字多少,用工勤慢,或下備忘,別加警責,或送掖隷,時賜賞賚,不但爲明賞罰示勸懲之地,乃所以重其事督其工者,故任其責者,亦皆殫竭心力,不敢自懈,今則殿下未或勅勵,一任其自便,顧何怪乎因循遷就,終未底於指日訖工也哉?臣謂爲今之計,莫如自上,先行勤勵之政,仍下警勅之音,使大小臣工,各盡其職,無復有舊日恬憘之習,則百度惟貞,庶事咸擧,至如實錄之重,亦可期其速了也。臣雖病未詣臺,目前可論之事,不宜終始泯默,草草數語,仰祈明主之處分,儻聖上,不以人廢言,則幸甚。臣無任激切祈祝之至,謹昧死以聞。
司諫院正言尹恕敎疏曰,伏以臣,樸愚駑蹇,文質無底,時政得失,都不通曉,言責重任,自知難堪,除授之初,卽宜控免,而格例是拘,疏單俱閡,繼而大論方張,伏閤有日,在臣子沐浴之義,有不可以無似辭者,遂乃冒昧出仕,隨參於三司齊籲之末,而誠意淺薄,兪音終閟,使窮兇極惡之逆婢,尙今假息於肘腋至近之地,不職之實,於是乎著矣,慙悚之極,若負大何,引避請出,已失所圖,而格外只推之命,又下於違牌俟罪之餘,惶隕悶蹙,益不知所以容措也。玆不得不冒死仰瀆於宸嚴之下,伏乞聖明,亟命鐫臣職名,仍治臣罪,以肅朝綱,以安私分。臣於逆婢事,旣不得其言,又方露章自列,宜不敢更申其說,而第於三司合啓之日,竊有所欲言而未及者,且念犯上謀逆之賊,人得以討之,亦安可自阻而泯默而已乎?噫,行藥御膳,謀害君父,是何等大逆也?此賊不討,則聖躬不安,聖躬不安,則宗社不安,爲今日臣子者,目見聖躬難言之憂,宗社無窮之慮,而徒以瀆擾爲懼,承順爲恭,終不能得請而正法,則是乃負聖躬也。是乃負宗社也。滿廷臣僚,擧將不免於不忠之誅矣,此所以三司·廟堂之閱歲爭執,交章論列,至於伏閤,至於請對,而不知止者也。夫天下之惡,莫甚於亂逆,亂逆者,固輿情之所共憤,而尤人君之所深惡也。雖前史所載,百世之下,覽者莫不痛嫉,思欲斬之萬端,今此逆婢,親於殿下之身,敢肆凶毒,而殿下固拒群情,一向掩置,有若愛惜者然,抑獨何哉?殿下於前後筵奏,蓋嘗屢賜允許,而旋以本無爲敎,終無出付之擧,或從或否,處分靡定,若果本無也,則初何以允許,旣已允許也,則又何以本無爲敎也。至於近日憲臣,以三司諸臣之不能伏閤力爭,啓請推考,而殿下卽允之,及後三司·賓廳之相繼伏閤,相繼請對也。則乃反例批泛答,天聽邈然,夫卽允請推之啓,所以罪諸臣之不能力爭,力爭而又不從焉,此擧國臣民之所以甚惑者也。或者此賊,自先朝以來,供奉已久,故以殿下所愛亦愛之孝,有所不忍而如是遲回耶?果爾則有大不然者,彼頤·集諸賊,豈不是先朝舊物,而所嘗體貌之者乎?而按法行誅,不少假借者,誠以其罪,卽神人之所共憤,而覆載之所不容也。且如淑媛趙賊,以仁廟後宮,最承恩寵,産育二王子一翁主,其處地尊貴,夫豈幺麽一宮婢比也?然其罪盈惡積,逆節已著,故孝廟於嗣位三祀之後,卽按其罪,夬正典刑,蓋其不忠於孝廟者,乃所以不忠於仁廟,而仁廟在天之靈,亦所憤痛故也。先王寵姬,猶加顯戮,容貸不得,顧何有於行凶一逆婢,而殿下終始持難,乃至於此也。況其罪關宗社,而有非殿下之所得私宥者乎?臣愚死罪,竊以爲過矣。曩日賓廳之啓,聖批所謂無疑似云者,未知何說也。無乃以掌膳宮人,元無金姓者而云然耶?抑以形迹之無可疑者耶?夫宮人行藥之說,本出於節賊之招,而嚴刑之下,宜不無言語之錯出者,渠雖以金姓納供,而或李或朴或鄭或趙,皆未可知也。但其招辭中日子,與藥院所記,一一相符,則其人之眞有,其言之非誣,明白無疑,而此賊之討與不討,卽宗社安危之所係也。終不可以難査而置之,臣意則以爲,不必問其姓金與否,只査伊日掌膳宮人,出付鞫廳,窮覈嚴訊,則必自相指告,而斯得不難矣。若欲以形迹而辨之,則誠有所未易者,自古亂臣賊子之潛圖不軌者,其爲計至秘,其爲謀至密,豈肯使露於形迹之間,而致人覺得耶?故曰,大奸似忠,伏願殿下,勿以其無疑似,而少忽其防患之道,快從群下之請,考其日子,按其番次,盡爲出付有司,使得明査正法,以幸宗社,以伸輿憤焉。臣無任屛營祈懇之至,謹昧死以聞。
司憲府持平李春躋疏曰,伏以臣之頃忝諫職也。所論兩事,雖甚寂寥,亦自附於採公誦規官方之義,而惟其人微望輕,言不見重,因此細事,譏斥紛然,終至自劾而見遞,方欲論人,乃反遭斥,此實臺閣之羞,臣方齰舌知悔,自分不復與於言議之末矣,栢府新命,忽下此際,臣誠驚惶慙悚,罔知攸措。今於事過之後,不宜復尋前說,以長藤葛,而第其時納言引避之辭,憲臣處置之語,有不容不一辯者。噫,姜必慶之人望名論,臣則曰物情未允,而救之者則曰,公議僉允,其所云僉允者,蓋指當初完圈之謂也。信如其言,雖有倖參之人,居臺閣者,其將諉以完圈,而不敢疵議耶?若夫直拜校理之有違政格,不但憲長爲言,朝紳之間,物議譁然,而今諫臣,意在自是,費力分疏,反以爲完圈二年,亦無他議,始除館職之後,發此改定之論,何其言之抑勒至此也?必慶之冒忝堂錄,雖在昨年,而臣之入臺,適在其始除館職之後,則雖欲論之於完圈之初,其可得乎?且臣所論,不過斥其資望,未嘗指議其門閥,則晉山世閥之說,尤極可笑,苟如諫臣之言,則系出晉山者,其將不問其人之如何,輒通淸塗,而人莫敢言耶?此等政格,非臣攸聞,而憲臣處置,亦襲其意,欲置落科,則求說不得,但曰遽請改正,宜見非斥,似此臺議,令人代羞,亦何足多辨也?噫,用舍偏係,臣固病之,若於許多人中,揀取一二,則雖非投合時好,如必慶者,人地文學,亦豈無較勝者,而今獨於必慶,爲之剪拂焉救解焉,欲以此爲異趣人不區別之證,如是而後,方可以服人心耶?諸臣之扶抑,若是其偏,故彼必慶者,倚以爲仰,妄益氣豪,彈墨未乾,不思自處,反詈之疏,汲汲徑投,胄筵之除,揚揚卽出,此豈迂拙抹摋者之樣,而乃敢厭然掩其平日行己之跡,反以里閈出入,本不頻數,朋友往還,亦甚稀闊等語,自誇而自詡,臣但恐其所謂里閈朋友,亦或有竊笑者矣。噫,臣雖無似,官以諫爲名,當初論劾,至請改正,而銓曹之還擬舊踐,不少留難,其爲必慶地則至矣,不亦輕臺閣之甚乎?此莫非如臣疲劣,忝居臺地,言議不足有無之致,反躬慙恧,尙誰尤哉?至於南泰徵事,停論之臺臣,亦嘗曰,不愜於物議,而遽爾卽停,不曾消詳於發論之人,何也?此亦臣見輕之一端,至若此人遞後,難得其代云者,恐非臺閣之所可知也。宰相曰可,諫官曰否,自是淸朝之美事,諫官之責,只當論其人器之愜與不愜而已。何必以其代之難與不難替,爲之慮也。臣不諒時勢,妄論草草數事,言不見用,反致無限唇舌,到今追思,尙有餘恥,其何可貪榮戀寵,更廁於風憲重地,行呼唱於道路,以益人之嗤點也哉?區區情勢之外,且有兼臺親嫌,宜卽詣臺自列,而臣本稟氣虛薄,居常善病,前月中屢當考試之役,處冷之餘,重感寒疾,許久彌留,委頓涔涔,而日昨西郊動駕之時,不敢偃息在家,擔曳進伏於路左,粗伸迎送之禮,觸冒風寒,諸症越添,僵臥床席,殆不省事,只此病形,亦無以自力祗肅,虛帶職名,益復悶蹙,輒敢忍死露章,疾聲呼籲於天地父母之前。伏乞俯賜諒察,特許鐫遞臣職名,以安私分,不勝萬幸。臣無任屛營祈懇之至,謹昧死以聞。
弘文館副提學李師尙疏曰,伏以臣,年衰病痼,心力凋耗,虛紆經幄之任,蔑效塵露之報,頃者一再登筵,備陳逆婢正法之請,披瀝肝膽,罄竭底蘊,而終是言辭短拙,誠意淺薄,不足以感天心而回天聽,退出之後,危忱耿耿,焦慮百端,中夜不寐,憤悶欲死,而素患眼病,日漸增劇,瞖膜貫睛,全不視物,百方醫治,迄無分效,自分終作廢疾之人,無由更請淸閑之暇,復伸沐浴之請,而論思之地,疏章迭上,皆以肘腋之間,禍胎未祛,爲深憂極慮,而臣病未造朝,日尋長單,尙使難言之禍機,潛藏於宮掖,而不能及時殄滅,臣實瞿然慙恧,無以自解。伏願聖明,亟命鐫臣職秩,使賤分得以粗安,不勝幸甚。抑臣於近日事,略有一二淺見,玆敢附陳於疏末,祈幸澄省焉。趙女貞任巫蠱情節,極其妖惡,埋凶於舅家,實是倫紀之大變,果如臺啓所云,則窮覈正法,斷不可已。蓋巫蠱端緖,初發於慶尙監司金東弼之家,而趙婢一人,旣已杖斃於金家私自推問之時,其間委折虛實,東弼必自詳知,先問於東弼然後,次第究覈於趙婢之在囚者,則證左分明,自可取服,獄體法理,不可舍此而他求者,而執法之地,尙此寥寥,臣竊慨然。臣伏聞日昨朝參時,有以大寒陽春宜用寬大之典等語,縷縷陳達者云,臣未知語意脈絡之何所歸着,而竊有所區區過慮焉。在昔仁廟反正之初,凶黨餘孽,雖或有倖免刑章者,率皆痼弊,不齒人類,殆至今百有餘年,雖孝子慈孫,不能掩其醜,蓋以公議截然,不敢輕議其宥釋。況此三手兇逆,不啻萬萬於癸亥之群兇,而外影縫客之得保首領者,亦云幸矣,乃欲蕩滌抆拭於天討纔訖之後,其爲日後計則得矣,其將置國家於何地耶?臣恐若此不已,則隄防漸疏,邦憲不嚴,伸雪四凶之論,必將繼此而起,豈不寒心耶?,默觀近日討逆之意漸緩,而循私之習漸痼,砥勵名節之類日退,而放倒廉隅之輩日進,伸救賊述,重遭臺劾,而拔置淸顯,有若崇獎者然,媚悅權要,積有疵謗,而荐授雄藩,略無持疑之意,朝章之紊亂,國勢之陵夷,已不可言,且以向來事言之,廟議乖舛,顚倒將望,旣出常格之外,筵奏猥雜,北人宣薦,至煩黈纊之聽,朝廷由是而不尊,公議職此而拂鬱,廊廟彌綸之地,乃有此等擧措,其何以服人心而重國體乎?臣中心慨,懷不能已,敢此略貢愚忱焉。仍竊伏念,臣阿堵之病,發於暮境,氣血已盡耗敗,鍼藥亦難責效,日夜合眼面壁,更無復見天日之望,而所帶館職之外,籌司·史局兼任,何等緊重,而踰時越月,一未仕進,實緣病勢之彌久,非出於怠忽自便之計,而頃者諫臣疏中,亦以籌司·史局之一向瘝曠爲言。臣於是,尤增慙悚,若論日久曠廢之罪,則臣實居先。伏乞天地父母,俯察臣病情之難强,本兼諸任,一竝鐫改,俾臣得以保其調攝,以卒生成之澤,公私萬幸。臣無任屛營祈懇之至,謹昧死以聞。
司諫院獻納沈埈疏曰,伏以臣於昨日,入侍筵席矣,自上天怒遽震,至有一二臣蒼黃逬出之擧,此誠殿下之過擧,而亦非大聖人包容之大度也。入侍諸臣,相顧錯愕,景色愁沮,實非平日所望於殿下者,何幸風雷之改斯速,日月之更皆仰,大易之不遠復,成湯之改過不吝,何以加此?入侍諸臣,聚首相慶,皆以爲,聖上之於臣隣,雖或有一時過重之嚴敎,畢境和氣譪然,不失乎待臣以禮之道。凡在聽聞,孰不欽仰?而第伏聞宋儒程頤之言曰,治怒爲難,惟克己可以治心,旨哉言乎?此實治心之蓍針也。蓋人情之動,是爲七情,七情之熾,其情鑿矣,此先儒之所以特拈出怒之一字,以爲凡百君子治心之藥石者,豈不以怒者,氣感於物,而迅如奔霆,湧如山岳,有不能猛制也?此實君子之所當精察而力治者,則況乎人君,酬應萬機,接待百僚之際,尤不當放倒也明矣,苟不於學問上做去,則終無以自反乎無過之地矣,前後諸臣章牘上,以聖學加勉之意,眷眷陳戒者多矣。而今以聖上一時過擧見之,聖上之其不能存心於陳戒之言,用力於涵養之工者,有可以推知矣。伏願殿下,益加學問之念,痛下克己之工,無一時之或怠,毋一念之或忽,眞積力久,勉勉不已,則氣質之査滓消盡,天理之活水澄澈,凡於酬應萬機,接待百僚之際,自無喜怒之發見於辭氣之間,自底於無過差之域矣,此豈非宗社臣民之福哉?且臣於執義洪廷弼之處置憲臣,竊有所慨然者,權重經之訟辯其祖,固不足怪,而以其祖半日輟籲,得罪於先朝者,追提未徹之箚,欲爲掩罪之資者,誠如憲臣所論,而廷弼之置之落科,有拂公議,臣於傳啓之後,宜有責罰之請,而倉卒之間,不免於疎率之歸,臣之溺職之罪,實無所逃。伏乞聖慈,遞臣之職,以爲人臣不言者之戒,不勝幸甚。臣无任屛營祈懇之至,謹昧死以聞。
藝文館檢閱曺命敎疏曰,伏以臣,與聞薦議,罪均僨誤,而積犯違逋,罰止恩罷,洪私所被,微分粗安,不意日昨筵中大臣陳奏,謂臣不參薦事,不當引嫌,又以卽令新薦爲請,恩敍旋下,舊職復玷。臣於是,惶愧悶蹙,繼之以訝惑也。若臣之不可復當史局,旣已略及於前疏,此實聖明之所洞燭,通朝之所共知也。顧何事於縷縷,而今於成命之下,又不得不罄陳,臣尤死罪。夫史局規例,比他司爲重,而新薦,又史局之最重者也。每當新薦,雖適解職名,而未及去館之前,則輒先簡問,自古則然,向於新薦時,右僚果簡問於臣曰,某日將以某也某也議薦,臣遂書謹悉二字而後始開薦坐,蓋臣與右僚一人,有應避之嫌,故特未同參薦坐而已。至於可否,則未嘗不爛熳,誠使臣意見不合,稍示崕異,則不得開坐完薦,然則史局之待之也。不以不在其位而有間也如此,其所自視也。亦不以不在其位爲解而可否也如此,此可謂不參於薦事,而其所引以爲嫌者,果當乎否乎,大臣之今爲是言,實非臣淺慮之所能及也。且館中故事,有斑斑可考者,前參判臣李㙫,曾在史局也。以親嫌而見遞與臣同,不參薦坐而只與聞可否與臣同,敗薦之後,朝家之督令新薦,亦與臣同,而㙫一疏再疏,終不應命。其時先大王,特下備忘曰,史局一空,違牌坐罷,實由於新薦,今雖收敍,旣不得出而了當薦事,其勢然也。今若依近例,以曾經翰林中無故人,啓下別兼春秋,速完新薦,則史局無久曠之患,新薦有完了之期,其令春秋館稟處。噫,先朝此敎,非專爲薦事之速了,誠以廉恥遇臣,不欲奪其所守也。此足爲永世不刊之典,而況㙫,旣力辭于前,臣乃冒當於後,則館規之隳廢,由臣而首,而公議之嗤點,何以自解?臣雖迷頑,豈不知君命之不可屢違,史局之不可久曠?而今若放倒廉隅,徒以承命爲恭,則不但一身之進退無所據矣,其羞當世而損國體,亦非細故也。此臣所以寧被重何,而終不敢冒沒承當者也。昨隨天牌,猥陳血懇,見阻喉司,泯默而退,例罷亦靳,恩召荐下,嚴畏分義,謹此趨詣於九扄之外,而情勢如右,末由祗承,又不免露章徑退,臣罪至此,尤萬萬矣。伏乞聖慈,仰念先朝體下之敎,府察史局已行之規,下臣此疏,令春秋館,劃卽變通,仍治臣積逋之罪,以肅朝綱,不勝幸甚。臣無任屛營祈懇之至,謹昧死以聞,
司諫院司諫尹會疏曰,伏以臣本湔劣,濫蒙洪造,猥忝臺列,絲毫無補,尋常愧懼,若隕淵谷,而惟其憂時願忠之誠,不後於人,略有所懷,敢此煩陳,以祈聖明之澄省焉。噫,歲飢民困,八路同病,公藏私畜,一倂如洗,言念民事,實爲哀痛,至如畿內及兩西,數年之內,累經勅行,尾閭之費,悉責民間,人不樂生,怨日益深,仁民之政,固宜優恤。臣謂申勅廟堂,別爲變通,歲入常稅中,略加權減,以慰小民之望焉,生民休戚,係於守令,審察臧否,莫如廉問,頃日筵中大臣,請遣繡衣於東北,而畿甸兩西,則以從後發送之意,稟定蒙允,此雖出於軫念三道之疲於支勅,而臣意則不然。列邑守宰,未必皆善,如非其人,民受其毒,豈可以勅行絡繹,事不成緖,不思按廉之道乎?況其治績能否,易著於需勅之區劃,生民苦樂,可驗於出役之煩寬,宜趁此時,詳加採訪,隨其勤慢,明施黜陟,則不但爲懲勸之方,亦可以採民情而省民瘼,臣謂一體發遣,以示朝家軫恤之意焉。臺閣言事,貴在審愼,而近來論人,全不商量,剩作平地之風波,爭尋一室之戈戟,互加疵摘,傷敗世道,已極慨惋,而至若李端章之論吏曹判書柳鳳輝事,則尤爲駭悖,鳳輝盡瘁報國之誠,端章逞憾傾軋之計,儒臣章牘,大臣筵奏,悉陳無餘,不必架疊,而請削之疏,久靳兪音,敦勉之典,尙今無聞,其爲抑鬱,當復如何?臣願速降明旨,快示好惡焉。且於憲臣論劾前縣令李衡秀事,亦有所慨然者,衡秀之明敏才能,儕流所推,則濫通忘廉之目,決是題外,若其錄勳時事,則臺臣,似未詳其實狀矣。李行秀所寫,卽是敎命文,而勒謂之勳臣官敎,有若替執賤役,圖贈崇秩者然,蓋正勳敎文,知製敎製進,朝士儒生中,以善寫者書之,自是古例,雖以庚申年言之,如申曅·朴泰維·禹弘成·韓永熙諸人,皆當是任,則行秀之書此參勳,有何可賤可苟之事耶?代寫王言,體例自別,而謂之賤役,參錄推恩,國典應行,而謂之濫竊,以此爲罪,不亦異乎?蔭官雖曰微末,所遭極其冤枉,玆敢略附於疏末,惟聖明俯察焉。臣无任屛營祈懇之至,謹昧死以聞。
昌山君相疏曰,伏以臣,見差太廟秋享獻官,伏見兔鹿醢封進之器,不但缸口類皆破缺,或是瓦器,或是磁器,而俱是閭家日用之舊器,甚爲不精,事之未安,莫此爲甚,不任驚駭。推問於該寺下人,則以爲,進排官司,不施報稟,私自備待,以致如此云,設如其言,何敢以破垢之物,進用於莫重祭享耶?此則進排下人慢忽之致,而第念用瓦器則純用瓦器,用磁器則純用磁器,每於祭享時,排進純色新器,誠爲得當。宜令該寺,考例變通,俾無不潔之弊焉,此係變通,故方此治疏將上之際。卽伏聞老母舊患添劇,五內煎迫,急於歸護,不得進參於今日起居之班,不勝惶恐。乞治臣罪,以警具僚,仍命許遞臣所帶摠管之任,俾得專意救護,以伸至情,千萬幸甚。臣无任屛營祈懇之至,謹昧死以聞,傳曰,此等疏辭,已過之事,還出給。
今四月二十四日午時,上御熙政堂。三司請對入侍,同副承旨李眞望,記事官尹志,編修官安瑞羽,記事官尹尙白,大司憲李世最,掌令朴長潤,校理朴弼夔,正言具命奎·朴師悌,修撰任珖,副修撰趙鎭禧。上西向坐,諸臣入伏訖。大司憲李世最,掌令朴長潤,正言具命奎·朴師悌合啓,請逆魁昌集·頤命,竝令攸司亟行斬屍,明正典刑。措辭見上上曰,勿煩。
大司憲李世最,掌令朴長潤所啓,請行藥宮人金姓者,亟命出付攸司,直爲正法。措辭見上上曰,勿煩。
又所啓,請還收罪人尹廷舟量移之命。措辭見上上曰,勿煩。
正言具命奎·朴師悌所啓,請金姓宮人行藥者,出付攸司,快正王法。措辭見上上曰,勿煩。
又所啓,請還收大靜圍籬安置罪人申銋出陸撤籬之命。措辭見上上曰,勿煩。
又所啓,請還收遠竄罪人任埅量移之命。措辭見上上曰,勿煩。
又所啓,請還收罪人星樞減死之命,仍前嚴鞫,期於得情。措辭見上上曰,勿煩。
又所啓,逆婢査出之請,實出於爲君父討復之義,則職在三司者,設有些少嫌礙之端,惟當一切捨置,勇往直前,齊聲合籲,準請乃已。而校理呂善長,修撰李眞洙,乃以前冬伏閤時避辭中,不得其言則去等語,執爲不可更進之端,前後發簡,一不坼見,終始引嫌,無意進參,夫當初守閤,終不得請,辭窮意竭,求說不得,借引古語,以爲引咎之端而已。則此與經文本意,本自不同,而到今大論更發之日,膠守無義之見,終無出當之意,不可無規警之道,請校理呂善長,修撰李眞洙,竝命遞差。上曰,依啓。
命奎曰,臣等以逆婢査出事,求對申請,而又以勿煩爲敎,今此逆婢罪狀,有何一毫可疑,而一向靳兪至此乎?苟有一分難明之端,亦宜明敎曲折,而不曾開示,只下勿煩之敎,臣等實不勝憂歎之至。臣子討復之義,不可一刻緩忽,君臣之義,貴在誠意相孚,當此之時,不忍與此賊俱生,夬賜允從,千萬伏望。上曰,勿煩。世最曰,臣等請對,至於再次,而尙靳兪音,非不知鎭日求對,期回天聽,而煩瀆是懼,今始更請矣。玆事之宜卽允從,諫臣業已備陳,不須更煩,今番則夬賜允從,何如?長潤曰,行藥宮人必討之義,已盡於臺啓及諸臣所達,而此逆,潛伏於肘腋之間,尙逭天討,不但神人之憤莫洩,實爲宗社莫大之憂,而殿下每以難査爲敎,此賊行藥情節,已露於盛節之招,黃水吐出,昭載於藥院日記,有何難査之慮乎?昔在仁廟朝,有宮掖間巫蠱之變,筵臣請査出疑似之人,此豈非今日可法者乎?雖以近事言之,頤·集逆節彰著之後,因三司請討,夬正王法,況此一逆婢,寧容一日緩討乎?此賊一日不討,貽一日之憂,二日不討,貽二日之憂,而殿下每以難査爲敎,臣恐此賊,自知其罪,終難倖逭,必將益肆兇毒,尤不可不亟賜允從矣。師悌曰,逆婢罪狀,三司諸臣,相繼陳白,無容更達,而殿下若以難査爲敎,則臣等當以査出之道仰達,明白下敎伏望。命奎曰,憲臣,以將來之憂爲言,而臣則以爲旣往之罪,不容半刻假息矣。弼夔曰,錯毒御膳,謀害上躬之賊,何可一日戴頭而生乎?珖曰,臣子爲君父慮患隄防之道,靡不用極,且殿下,上奉宗社與東朝,何可自輕乎?今日不能査出正刑,而他日或有難言之憂,則在廷臣子,雖湛宗滅身,無以自贖其罪,此所以不避煩瀆,期於準請者也。明白下敎伏望。鎭禧曰,臣以此事,陳達筵席,亦累矣,此賊不討,聖躬不安,聖躬不安,宗社不安,宗社不安,臣子之分蔑如,將何以有辭於天下後世耶?殿下必賜允從然後,臣等方可退出,明白下敎伏望。師悌曰,凡事積久爭執,終未得請,則或有寢止之道,而玆事未准請之前,決不可寢止,必爲允從,何如?鎭禧曰,雖以前史言之,逆賊安可晷刻容息乎?幺麽一逆婢,三年爭執,終不正刑,則不但臣等之罪,無以自解,亦豈不貽累於殿下乎?殿下亦嘗正法四兇,則況此一逆婢,何難行討乎?其難從之由,明白下敎,則臣等可以畢暴所懷,而每以勿煩爲敎,不勝抑鬱,明賜下敎伏望。世最曰,以私家言之,朝臣家婢僕中,有謀害其主者,而不能査治,則自上俯聞,其將以其家爲無憂耶?臣等,此賊未討之前,何以自安於心乎?鎭禧曰,此賊敢試鴆毒於御膳,情節業已敗露,渠亦自知其難保,必倍肆毒,聖上何不深思宗社,而如是留難耶?今日必爲夬從,以解臣子鬱抑之心,千萬伏望。上曰,勿煩。弼夔曰,臣等誠意淺薄,終未回天,此則臣等之罪也。鎭日煩瀆,雖甚惶恐,而臣子討復之義,不容少緩,敢此縷縷仰白,必爲允從,何如?鎭禧曰,殿下曾於賓廳之啓,以元無疑似者爲敎,而臣等亦未嘗信之矣。旣曰,掌膳。又曰,金姓,則此豈不明白乎?若使無是人,則前豈再允臺啓耶?今日則明白下敎伏望。命奎曰,黃水吐出,明載藥院日記,盛節招中,以用毒藥後吐出黃水爲言,此豈虛疎之言耶?師悌曰,一逆婢之出付攸司,若是留難,臣等不勝悶迫矣。長潤曰,殿下每以査出未易爲敎,而臣則以爲不然也。不但姓金之人,其日掌膳之宮婢,一倂出付攸司,則可以査出矣。珖曰,憲臣所達是矣,掌膳宮人,毋論某姓,一倂出給,則可以嚴覈正法矣。師悌曰,臣等旣請討逆婢,則何可以瀆擾爲懼,而遽爾退歸耶?但以準請爲期矣。世最曰,縷縷陳達,一向靳兪,不勝抑鬱,只望夬允三司之請矣。
眞望曰,今日所下疏批,有分三等之敎,而其中言事陳戒疏,宜有別爲賜批之道,至於洪萬朝休致疏,申致雲辨誣疏,似不當入於此中,或還爲內入乎,何以爲之?敢達。上曰,依爲之。
鎭禧所啓,申致雲,頃在憲職,請削權尙夏,其黨洪禹著等,欲爲逞憾,追提致雲先代事,公肆醜詆,罔有紀極,此事已經先朝伸雪,今無可言,則此輩之構誣,不足掛齒,而居臺閣者,因論事而辱及其先,則不但當之者痛冤,若此不已,誰復有不計利害,爲國進言者乎?承旨今以其辯疏事,有所陳白,自上,明賜批旨,恐合於待臺閣之道,故敢達。上曰,依爲之。
眞望曰,慈聖愆度復常,此乃莫大之慶,進宴不可不及時設行,曾有自內陳請之敎矣,未知已得請否,必從速稟定後,方可擧行矣。上曰,依爲之。諸臣,以次退出。
上在昌德宮。停常參·經筵。
下直,江陵府使權世恒。
大妃殿·中宮殿,藥房問安。答曰,知道。
藥房提調臣李肇,副提調臣李萬選啓曰,伏未審日間,聖體,若何?柴平湯,連爲進御,而寢膳之節,一向平常乎?大妃殿調攝之候,亦復何如?加味二陳湯,連爲進御,而頷下微浮餘痕,已盡消解,寢睡·水刺,亦已復常乎?卽使醫女入診,詳察症候宜當,臣等憂慮未已,敢來問安,竝此仰稟。答曰,知道。無事,寢睡·水刺平常,湯藥進御,慈殿諸症候,寢睡·水刺差勝後一樣,湯藥進御矣,勿爲問安,只於議藥時入來。
李翊漢啓曰,明日常參·經筵,取稟。傳曰,停。
又啓曰,備邊司郞廳來言,今日賓廳坐起日次,而大臣有身病,不得來會云矣,敢啓。傳曰,知道。
傳于李翊漢曰,今番慈殿未寧時,藥房都提調以下,竝書啓。
李眞望啓曰,事變假注書鄭道殷,時無職名,依例付軍職冠帶常仕,何如?傳曰,允。
掌令朴長潤,正言具命奎·朴師悌合啓,請逆魁昌集·頤命,竝令攸司亟行斬屍,明正典刑。措辭見上答曰,勿煩。
掌令朴長潤所啓,請行藥宮人金姓者,亟命出付攸司,直爲正法。措辭見上
又所啓,請還收罪人尹廷舟量移之命。措辭見上答曰,勿煩。
正言具命奎·朴師悌所啓,請金姓宮人行藥者,出付攸司,快正王法。措辭見上
又所啓,請還收大靜圍籬安置罪人申銋出陸撤籬之命。措辭見上
又所啓,請還收遠竄罪人任埅量移之命。措辭見上
又所啓,請還收罪人星樞減死之命,仍前嚴鞫,期於得情。措辭見上答曰,勿煩。
上在昌德宮。停常參·經筵。
觀象監,自辰時至申時,日暈。啓。
李眞望啓曰,明日常參·經筵,取稟。傳曰,停。
李翊漢啓曰,吏曹郞廳來言,承旨有闕,政事,何以爲之?取稟。傳曰,明日爲之。
李眞望啓曰,大司憲李世最,掌令朴長潤,副應敎柳弼垣,獻納趙翼命,校理朴弼夔,正言具命奎,修撰任珖,副修撰趙鎭禧,來詣請對矣。傳曰,引見。
以統制使狀啓,巨濟居鮑作金淡未等渰死事。傳于李眞望曰,渰死人等,令本道恤典擧行。
李翊漢,以錄勳都監言啓曰,都監郞廳具爀,今月二十二日政,除授漢城府判官矣,卽今儀軌修正之役方張,以都監單郞廳,詞訟劇地,難以兼任,他閑官換差事,分付該曹,何如?傳曰,允。
李直望,以義禁府言啓曰,頃接月令醫員方世弘手本內,時囚罪人崔守慶所患風症,漸加危劇,半身不收,言語不通,精神昏迷,不省人事云,故使之各別救療矣。今又再上手本,以爲病勢一向危重,方在奄奄中云,自前罪人病勢如此,則有保放救療之規,敢此仰稟。傳曰,依爲之。
又以兵曹言啓曰,今四月二十五日,良人裵言得稱名人,自敦化門入來,差備門外擊錚,極爲駭愕。令攸司囚禁治罪,同門守門將金益弼,常時不能禁斷雜人,以致闌入,亦難免其責,推考,何如?傳曰,允。
又以禁衛營言啓曰,七番中部右司屬江原道五哨軍兵逢點實數,六百五十二名,四番海西別驍衛五十六名,步軍標下一名,已爲點閱整齊。來閏四月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以御營廳言啓曰,今此下番馬步軍兵等試才賞格,從分數多寡,以本廳所儲木綿,面給後,別單書入之意,敢啓。傳曰,知道。
又以御營廳言啓曰,本廳屬右部右司忠淸左道五哨軍兵六百七十名,已爲逢點整齊矣。來閏四月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳屬海西四番別馬隊五十六名,標下軍一名,已爲逢點整齊矣。來閏四月初一日,與東營入直三番別馬隊替代後,舊軍放送之意,敢啓。傳曰,知道。
又以御營廳言啓曰,本廳來六月·七月兩朔應立右部後司屬江原道五哨軍兵,五月二十五日京中逢點,六月初一日,與右司軍兵當爲替代立番,趁期調送事,本道監司處,依前知會之意,敢啓。傳曰,知道。
又以御營廳言啓曰,本廳來六月·七月當海西六番·七番別馬隊逐朔立番次,趁期調送事,本道監·兵使處,依前知會之意,敢啓。傳曰,知道。
答同副承旨李眞望疏曰,省疏具悉。疏辭,令該曹稟處。原疏見下
答司諫尹淳疏曰,省疏具悉。爾其勿辭,從速上來察職。原疏見下
李眞望,伏以臣之迃踈鈍劣,無所肖似,量才揣分,本非供世之具,而應擧覓官,猶不知止者,只爲老母在堂,欲求升斗之祿,以救朝晡之急,淸塗華貫,初非意想之所及,而遭遇兩朝,誤恩稠荐,前後歷歇,罔非踰分,尋常愧恧,榮反爲懼,在臣今日,惟當效古人辭尊辭內之義,庶爲自靖之道。且念臣母今年八十有三歲矣,少而多疾,老益羸敗,重以慘慼相仍,悲憂侵鑠,床席危喘,懍懍朝夕,顧臣家世貧寒,又拙於謀生,飢無以爲食,寒無以爲衣,疾病無以爲醫藥,反使耄聵之老,自爲經紀,施及百口,子職虧闕,情理莫伸,臣每一念至,胸肚抑塞,涕淚暗滋,臣於十數年來,蒙被厚恩,饒邑名藩,導輿就養,亦且屢矣,而率皆久不過周歲,近或止匝月,扶將朅來,徒貽長路撼頓之勞,左右甘毳,曾無數年安享之樂,況今崦嵫之暮景,益駛,烏鳥之私情,益急,誠以此時,得借便近一邑,辭榮就卑,粗安本分,割俸捐廩,以備瀡滫,則篤老之日獲免寒餓,人子之心庶無大憾。目今聖化方隆,孝理尤敦,近臣之爲私干恩者,雖其親老不至如臣,家貧不至如臣,有願必遂,無微不遍,若臣九袠之母,恒飢之家,未必不先囿於覆燾之仁,輒忘僭猥,略披肝血。伏乞聖慈,憫臣諒臣,曲垂恩眷,使臣母子,生有祝華之願,沒有結草之報,千萬至禱,臣無任云云。
尹淳,伏以皇穹保隲,聖孝孚感,大妃殿下違豫之節,遄復康安,旣告慶於太寢,颺賀於大庭,八域含生,驩呼忻祝之情,當如何哉?仍竊伏念君有召則趨,國有事則赴,乃臣子常分,臣以草莽廢頓,與死爲隣之一微物,較月恩除,不離法從,而情病所迫,荐犯違逋,溫批之下,一味偃伏,間者湯藥之憂,旣未能起身奔問,昨日呼嵩之儀,又未能自力趨造,直是頑然土木,不省誠禮義分之爲何事,罪在罔貸,寧死無生,玆敢席藁封章,冀伏嚴誅,若夫諫職新命,恐懼不暇陳辭,危疾陋狀,屑猥不敢屢瀆。伏乞天地父母,斧鉞飾威,痛繩臣廢禮蔑分之罪,以爲人臣有召不趨有事不赴者之戒,千萬不勝大願,臣無任云云。
今四月二十六日辰時,上御熙政堂。三司請對入侍,同副承旨李眞望,記事官尹志,記事官柳汝霖,記事官尹尙白,大司憲李世最,副應敎柳弼垣,掌令朴長潤,獻納趙翼命,校理朴弼夔,正言具命奎,修撰任珖,副修撰趙鎭禧。上,西向坐,諸臣入伏訖。大司憲李世最,掌令朴長潤,獻納趙翼命,正言具命奎所啓,請逆魁昌集·頤命,竝令攸司亟行斬屍,明正典刑。措辭見上上曰,勿煩。
大司憲李世最,掌令朴長潤所啓,請行藥宮人金姓者,亟命出付攸司,直爲正法。措辭見上上曰,勿煩。
又所啓,請還收罪人尹廷舟量移之命。措辭見上上曰,勿煩。
獻納趙翼命,正言具命奎所啓,請金姓宮人行藥者,出付攸司,快正王法。措辭見上上曰,勿煩。
又所啓,請還收大靜圍籬安置罪人申銋出陸撤籬之命。措辭見上上曰,勿煩。
又所啓,請還收遠竄罪人任埅量移之命。措辭見上上曰,勿煩。
又所啓,請還收罪人星樞減死之命,仍前嚴鞫,期於得情。措辭見上上曰,勿煩。
世最曰,臣等累日請對,尙靳兪音,臣等誠意淺薄,言辭拙澁,不能感回天心,莫非臣等之罪,而如此罪人,終不出付攸司,夬正王法,則難言之憂,固已無極,而國家刑章,於何少伸乎?今則夬賜允從,伏望。上曰,勿煩。長潤曰,初因臺啓,旣賜允可,而反以査出之難,不許出付,臣之愚意,竊以爲不然,其日掌膳宮女,一倂出給攸司,則何難査出乎?此賊未討之前,不但三司請對而已。速賜允從幸甚。翼命曰,長潤之言是矣,殿下之尙不出給,必以査出爲難而然矣,掌膳宮人多寡,未知如何,而黃水吐出之日,掌膳當該宮人,竝出付王獄,則自可盤問事情,斯得其罪人,如此兇逆,何可以査出之難,仍置肘腋之間乎?賊招所告,不啻明白,決不可因循置之矣。此若在外賊人,則鞫廳豈至今不爲推治,而此係內間宮婢,故尙未査出,豈不悶迫乎?上曰,何以出送乎?弼垣曰,前後以此事,陳達累矣,金姓宮人,何等惡逆,仍置肘腋之間耶?此而不能正法,其將國不爲國,必爲允從伏望。命奎曰,臣等道理,不可以不賜允從,遽爾退歸,請以必從之意,仰達矣,當初毒藥之貿來燕市及先爲嘗試等情節,已盡彰露,和進御膳,已著於賊招,黃水吐出,亦載於藥院日記,則如此兇逆,安有不討之理哉?人臣討逆,本出於天理民彝,殿下何可沮遏乎?上自大臣,下至輿儓,皆曰,此賊可殺,豈有如此而尙能偸活者乎?雖如怨國掛書無形無迹之罪人,尙且鉤得,況此掌膳之婢,其姓已發於賊招,何可一刻容息乎?弼夔曰,雖以前史觀之,漢文帝馳馬峻坂,此不過有御橜之憂,而袁盎尙諫曰,陛下縱自輕,奈宗廟何?今殿下上奉宗社,一身付托之重,果何如?而一向斳兪耶?必賜允從,千萬伏望。珖曰,幺麽一逆婢,何難正法,而一向留難至此乎?以聖上日月之明,必當照燭其疑似者,且吐出黃水,明有其日掌膳宮人,毋論某姓,一倂出付,則王獄自當區別,玉石明加覈治,夬允三司之請,何如?鎭禧曰,此與尋常逆賊有異,置諸心腹肘腋之間,宗社安危,國家存亡,係於此賊之討與不討,黃水吐出,雖賴皇天祖宗陰隲,而似此惡逆,何忍至今容息於覆載之間乎?群下雖不力請,尙可出付攸司。況今三司諸臣,三年爭執,而一向靳兪,實爲悶迫,今日則允從,伏望。翼命曰,殿下之尙不出付者,必以無其名,故難於査出而然矣,其時掌膳宮人,不計多寡,一倂出付,則自可査出正犯矣。今雖出付外獄,如有冤枉者,亦可分釋,掌膳諸婢,一倂出付,何如?弼垣曰,果無自內査出之路,則掌膳諸婢,一倂出付,使之按査好矣,賊招旣以掌膳金姓爲言,則亦何至於難査乎?翼命曰,如有査得罪人,出付王獄之道,則臣何可以掌膳諸婢,一倂出付爲請耶?今則累年爭執,終未査出,故臣或慮難於査出,有一倂出付之請矣。珖曰,若自內査出正犯,則豈不幸矣?而或以難査,尙未出付,則亦甚悶迫,今雖一倂出付,必無無辜宮婢枉被刑杖之理,必爲一倂出給,何如?鎭禧曰,古今兇逆何限?而似此惡逆,隱伏於肘腋之間,宗社之憂,不可勝言,毋論金姓與他宮婢,速爲出給則幸矣。不然,臣子分義,萬無寢止不爭之理,上下撕捱,徒傷國體,今日明賜夬斷,千萬伏望。世最曰,賊招旣以掌膳金姓爲言,明有其人,此可見矣,而自內如或難査,則依諸臣所達,一倂出付,何如?長潤曰,逆婢之出付鞫獄,初允於臺啓,末乃以無其人不許出給,此必自內査出之際,宮婢輩互相隱諱,難於摘發而然也。凡臺閣論事,事體旣重,而今則三司諸臣,合辭力爭,安有三司竝發,而不得準請之事耶?外廷諸臣,皆以此賊未討,則國不國人不人,有此三司請對之擧,若不允許,則雖累日煩瀆,決無徑停之理,今若出給掌膳諸婢,使王獄按治,不得實則已矣,初不出付,寧有是理,區區之見,不可不速賜允從矣。弼夔曰,一逆婢罪關宗社,殿下雖欲傅生,有不可得矣。掌膳諸婢,今雖竝付王獄,豈有玉石俱焚之慮耶?群下之陳請,若是懇迫,而天聽邈然,不勝抑鬱矣。世最曰,臣等自外入對之際,每以準請爲期,及其入侍之後,輒以許久瀆擾爲懼,未免徑先退出,此乃臣等之罪,而今日則必爲夬從,何如?鎭禧曰,御膳錯毒,若非掌膳宮人,誰敢行兇乎?自內雖難査出,出付王獄,則自有査出之道,今日夬允臺啓,實爲宗社之幸矣。翼命曰,如是陳達,雖極惶恐,未知自內査覈,終未得其人與否,而君上不可親自査出,出付攸司,使之按査,豈不合宜乎?內間雖或累査不得,三司諸臣,尙不能與知,八域臣民,尤何以知也?人皆以謀害君父之一逆婢,在廷諸臣,無意致討云爾,則臣等,將何以自立乎?其時掌膳諸婢,亟命出付攸司,期於審愼按査,何如?命奎曰,勿復留難,速賜發落,何如?翼命曰,縷縷煩達,極知煩猥,而自上逆慮,其自外必難鉤得,而終不出付,則寧有是理耶?宮婢雖與外間僕隷有異,此係惡逆,査治之事,一時出給,有何所難乎?聖意所在,臣不敢知,其時掌膳之列,悉付外獄按査之後,雖未得正犯,亦勝於初不出付矣,臣等所達,從速間明賜發落,何如?眞望曰,諸臣竭誠仰達,而終無明白發落,不勝悶鬱,敢達。上曰,勿煩。諸臣,以次退出。
上在昌德宮。停常參·經筵。
下直,善山府使趙正禮,沔川郡守尹大英,永川郡守申兼濟。
夜五更,流星出牛星下,入南方天際,狀如拳,尾長三四尺許,色白。
李翊漢啓曰,明日常參·經筵,取稟。傳曰,停。又啓曰,來初一日,輪對日次,取稟。傳曰,停。
李眞望,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李翊漢,以弘文館言啓曰,本館上番校理臣朴弼夔,以御營廳郞廳,今日坐起時晝仕出去之意,敢啓。傳曰,知道。
有政。吏批,行判書柳鳳輝呈辭受由,參判李眞儒進,參議未差,都承旨李萬選進。兵批,判書李肇病,參判朴熙晉進,參議沈珙病,參知尹惠敎受由在外,同副承旨李眞望進。吏批啓曰,判書柳鳳輝呈辭受由,參議未差,小臣獨政未安,何以爲之?敢稟。傳曰,仍爲之。吏批啓曰,卽接戶曹移文,則廣興倉主簿李秉泰,身病甚重,不得察任,依例改差,何如?傳曰,允。吏批啓曰,新除授溫陽郡守申聖夏戶奴呈狀內,矣上典,痰火實病,纏痼危劇,萬無時月待差之望,斯速入啓處置云。身病果重,則有難等待其差復,溫陽郡守申聖夏,依例罷黜,何如?傳曰,允。兵批啓曰,新除授訓戎僉使金光俊呈狀內,素患臂脚不仁之症,源委旣深,坐臥須人,以此病狀,萬無作行之勢。且以獨子無兄弟,有八十老母。揆以情法,決難赴任,入啓處置云。不但身病之如此,邊將之親年七十以上獨子無兄弟者,許遞其任,已有定式,今姑改差,何如?傳曰,允。以李鳳年爲承旨,任珖爲校理,趙最壽爲修撰,金浩·李基命·鄭匡濟爲兵曹佐郞,李世璡爲司評,蔡成胤爲綾州牧使,李秀蓂爲成歡察訪,漢城判官具爀,儀賓都事尹翼駿相換,奉敎單,尹尙白,學正單,金道彦,以尹世恒爲廣興主簿。
兵批,副司直,李世瑾·呂善長,副司果,李眞洙·鄭赫先,副司正,鄭道殷。
李眞望,以宣惠廳言啓曰,因忠淸右道御史書啓,禮山縣奴婢貢,不卽懸頉,當該郞廳罷職事,自備局覆啓允下。本廳郞廳鄭赫先,以其時該郞,現告罷職矣。所坐旣不大段,數遞亦甚有弊。郞廳鄭赫先,姑爲仍存,依例付軍職冠帶常仕,何如?傳曰,允。
又以兵曹言啓曰,王大妃殿愆候平復之慶,文武科庭試設行事,命下矣。武科則例有初試,故吉日,令日官推擇,則來八月初七日爲吉云。以此日擧行,而取人之數,考見謄錄,則以王大妃殿平復之慶,設行庭試初試,壬寅年,初以取四百人啓下,適値觀武才時,外方擧子多聚,故特命加取四百人,此則恐不當爲援據之例,庚寅年,取二百人矣。今番則當取幾人乎?敢稟。傳曰,依庚寅年例爲之。
又以司僕寺官員,以一提調意啓曰,本寺分養馬,如有故失瘦瘠之事,則每於畢上納後抄出,分授營邑,從輕重施罰矣。赦令旣下,時推歲抄,竝有蕩滌之命,別單抄啓,似不當,仍爲書入,何以爲之乎?敢稟。傳曰,蕩滌。
李萬選,以弘文館言啓曰,本館下番修撰臣珖,今日政,陞拜校理,副修撰趙鎭禧,呈告不爲行公,下番將未免闕直。副修撰趙鎭禧,新除修撰趙最壽,竝卽牌招,使之推移入直,何如?傳曰,允。
又啓曰,因弘文館草記,修撰趙最壽,副修撰趙鎭禧牌招事,允下矣。今已夜深,待明朝出牌之意,敢啓。傳曰,知道。
又以禮曹言啓曰,文武科庭試吉日,旣已推擇啓下矣。庭試處所,例設於時御所殿庭,而近年以來,設行於春塘臺,科次於仁政殿矣。今此庭試節目,亦依此磨鍊乎?敢稟。傳曰,依爲之。
掌令朴長潤,正言具命奎啓曰,請逆魁昌集·頤命,竝令攸司亟行斬屍,明正典刑。措辭見上答曰,勿煩。
掌令朴長潤啓曰,請行藥宮人金姓者,亟命出付攸司,直爲正法。請還收罪人尹廷舟量移之命。措辭見上第宅,人之所居,而或有永久傳守者,或有互相買賣者,而比年以來,人心日偸,惟利是視。撤毁材瓦及垈基材瓦,則賣於長木廛,垈基,則仍播牟麥,舊日臺榭之墟,今作禾稼之場,氣象不佳,所見愁慘,事之寒心,莫此爲甚。請令漢城府,嚴飭五部,痛加禁斷,以革其毁舍買賣之習。都城十里禁標之內,勿許開墾,長養松木者,意有所在,而近年以來,民不畏法,城外至近之地,刈斫樹木,墾田作畓,日加月增,便作有主之物,無一閑曠之處。非但都城之人,蒭牧失所,松檜葱鬱之地,變成耕作之場,國綱之解弛,莫此爲甚。請令漢城府,發遣郞廳,摘奸査出,元田外禁標內新墾之地,一切嚴禁,依前勿墾。答曰,不允。末端兩件事,依啓。
正言具命奎啓曰,請金姓宮人行藥者,卽速摘發,出付攸司,快正王法。請還收大靜圍籬安置罪人申銋出陸撤籬之命,請還收遠竄罪人任埅量移之命,請還收罪人星樞減死之命,仍前嚴鞫,期於得情。措辭竝見上答曰,勿煩。
上在昌德宮。停常參·經筵。
觀象監,自巳時至未時,日暈。酉時,日暈。啓。
大妃殿·中宮殿,藥房問安。答曰,知道。
藥房提調臣李肇,副提調臣李萬選啓曰,雨後日氣稍冷,伏未審此時,聖體,若何?柴平湯,昨已畢進,而寢膳之節,一向平常乎?今日卽入診日次,臣等率諸醫,趁早入侍,詳察聖候,議定湯劑繼進當否,宜當。大妃殿調攝之候,更復何如?頷下微浮餘痕,已盡消解,寢睡水刺,亦已復常乎?加味二陳湯五貼,當盡於昨日,卽使醫女入診,詳察症候後,當爲議定繼進當否矣。臣等憂慮未已,敢來問安,竝此仰稟。答曰,知道。無事。寢睡水刺,一樣平常,湯藥進御,慈殿諸症候,寢睡水刺差勝後一樣,湯藥進御矣。
藥房再啓曰,臣等入診退出後,與諸御醫及儒醫,反復商議,則皆以爲,柴平湯,更爲加進五貼,宜當云。此藥卽爲劑入,大妃殿症候,伏聞入診醫女所傳之言,頷下微浮餘痕,比前尤微,而猶未盡爲消減,諸醫等皆以爲,加味二陳湯,加進五貼,宜當云。此藥亦爲劑入之意,敢啓。傳曰,知道。
李眞望啓曰,明日常參·經筵,取稟。傳曰,停。
又啓曰,大司憲李世最,執義金始㷜,掌令朴長潤呈辭,李景說在外,持平李普昱·金始炯奉命在外,今日以監察茶時之意,敢啓。傳曰,知道。
又啓曰,吏曹郞廳來言,本曹判書有闕,政事,何以爲之?取稟。傳曰,明日爲之。
呂必容啓曰,新除授左副承旨李鳳年,今日不爲出肅,牌招察任,何如?傳曰,允。
以左副承旨李鳳年牌不進罷職傳旨,傳于呂必容曰,推考傳旨捧入。
以修撰趙最壽牌招不進罷職傳旨,傳于李眞望曰,推考傳旨捧入。
以行吏曹判書柳鳳輝三度呈辭,傳于李眞望曰,只遞銓長。
李眞望啓曰,赦令之下,已至七日,而因判義禁柳鳳輝呈辭引入,尙未擧行,事體未安,莫此爲甚。柳鳳輝今有只遞銓長之命,卽令該曹,付軍職後牌招,使之擧行,何如?傳曰,允。
又啓曰,判義禁柳鳳輝,違牌不進,推考傳旨,今方捧入,而莫重赦令,尙未擧行,事體分義,俱極未安,更卽牌招擧行,何如?傳曰,允。
傳于李眞望曰,進宴事,仰稟慈聖,則答曰累次更請,不敢違拂爲敎,以此分付該曹。
李眞望,以禮曹言啓曰,進宴事,仰稟慈聖,則累次更請,不敢違拂爲敎,以此分付該曹事,傳敎矣。進宴廳堂上郞廳,令該曹卽爲差出,擇日,則依前例待設廳推擇以入,何如?傳曰,允。
吏曹進宴廳堂上三,沈檀·金演·趙泰億。郞廳三,李宜華·朴弼禹·柳汝霖。啓。
李眞望,以兵曹言啓曰,武藝別監崔仁康內中日試才時,鳥銃無間連三次三發三中,所當依定奪直赴殿試,而係干恩典,自下不敢擅便。伏惟上裁,三次所受賜馬之帖,亦當依例一倂還收,竝此仰稟。傳曰,依爲之。
正言具命奎所啓,請金姓宮人行藥者,出付攸司,快正王法。措辭見上
又所啓,請還收大靜圍籬安置罪人申銋出陸撤籬之命。措辭見上
又所啓,請還收遠竄罪人任埅量移之命。措辭見上
又所啓,請還收罪人星樞減死之命,仍前嚴鞫。措辭見上答曰,勿煩。
今四月二十八日辰時,上御熙政堂,藥房入診入侍。提調李肇,副提調李萬選,記事官尹志,記事官柳汝霖,記事官尹尙白。上,西向坐,諸臣入伏訖。肇進伏曰,今日風氣不佳,聖體,若何?上曰,無事。肇曰,大妃殿氣候,聞入診醫女之言,頷下微浮之氣,未盡消減,下情憂悶,卽今加減,若何?中宮殿氣候,何如?上曰,無事。肇曰,王世弟嬪宮氣候,亦何如?上曰,平穩。肇曰,使醫官診察,何如?醫官權聖徵診脈曰,左右脈度調均,不至帶數矣。肇曰,醫官診察時,使之瞻望玉色,何如?萬選曰,醫官診察時,臣等亦瞻望,何如?方震夔診脈曰,脈候似沈,而不至帶數,瞻望玉色,則亦和平矣。許坫診脈曰,左右脈候沈靜,不至帶數。玉色消瘦之候,亦勝於前矣。權聖揆診脈曰,左右脈度沈靜調均,而若以脈體言之,右邊比左邊稍大矣。金壽煃診脈曰,脈候左三部均一,而右脈候亦調均矣。鄭爾柱診脈曰,脈候左右三部度數,調均矣。任瑞鳳診脈曰,脈候有和緩之氣,肺脈亦似舒暢。瞻望玉色,則消瘦之氣亦勝矣。朴泰初診脈曰,脈度左右闊數之候,比前差減,大抵調均矣。李溟診脈曰,左右脈候調均,玉色亦和平矣。肇曰,聞醫官所達之言,脈度調均,玉色亦勝於前日云。不勝欣幸。湯藥進御後,腹中平否及藥之效害,果何如?而水刺,無厭進之時乎?上曰,一樣。萬選曰,柴平湯,已進數十貼,其效害明白。下敎,然後方可議定繼進之藥矣。上曰,無顯效矣。肇曰,柴平湯五貼,已盡於昨日,當退與諸醫,更商其繼進當否矣。
肇所啓,黃海兵使李基福,除拜已久,備局·兵曹,促令赴任,而基福,以其親年已過七十,情理難於遠離,呈狀撕捱,不爲赴任。頃者大臣,以閫任,與他有別,句拘親年差遣之意,陳達定式,故基福,雖有老父,亦果擬差矣。今於朝家定式之後,一向固辭,無意赴任。前兵使見遞七朔,尙不得交龜,事體道理,俱極未安,李基福從重推考,數日內辭朝之意,分付,何如?上曰,依爲之。
萬選曰,小臣竊有所懷,惶恐敢達,君德成就,責在經筵,而一向廢却,筵臣及章疏,每以此仰請,而一不開筵,下情悶鬱。經筵,則靜攝中雖難頻御,而召對,乘聖候差安之時爲之,則豈不有光於聖德乎?肇曰,臣亦忝叨經筵之官,而近來經筵久廢,玉堂之官,不見講儀,久矣。群下之情,安得不鬱抑乎?經筵雖不得頻開,召對間間爲之,則亦好矣。萬選曰,召對亦不必鎭日爲之。當日氣和暢聖候差安之時,間召玉堂,論說經義,則必有益於調攝之道,敢達。上無發落。諸臣,以次退出。
上在昌德宮。停常參·經筵。
李眞望啓曰,明日常參·經筵,取稟。傳曰,停。
有政。吏批,判書李肇牌招不進,參判李眞儒進,參議未差,左承旨呂必容進。
兵批,判書李肇病,參判朴熙晉病,參議沈珙進,參知尹惠敎受由在外,左承旨呂必容進。
吏批啓曰,新判書李肇命招,同參政事,何如?傳曰,允。
又啓曰,判書李肇牌不進,參議未差,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而擬望之人乏少,未準限守令竝擬,何如?傳曰,允。
又啓曰,臺諫闕員,今當差出,而擬望之人乏少,外任竝擬,何如?傳曰,允。
吏曹判書,李肇爲之,兵曹判書,柳鳳輝爲之。備局薦望李匡輔爲修撰,尹宗臣爲禮曹佐郞,李眞洙爲文學,權萬斗爲直講,梁得中爲金堤郡守,權興駿爲溫陽郡守,李著爲持平,吳遂元爲副修撰,漢城參軍閔廷模,濟用直長朴弼基相換,訓鍊都監御營廳提調柳鳳輝,單付備邊司,禁衛大將,柳鳳輝啓下。
兵批,承旨啓曰,判書病不來,且無送西之事,無政事之意,敢啓。傳曰,知道。
呂必容啓曰,左副承旨李鳳年,昨日違牌,旣有只推之命,而今日又不出肅,雖未知其病勢輕重之如何,而事體殊涉未安,卽爲牌招察任,何如?傳曰,允。
以左副承旨李鳳年牌不進罷職傳旨,傳于李眞望曰,推考傳旨捧入。
李眞望啓曰,大司憲李世最,行大司諫黃爾章,掌令朴長潤,副應敎柳弼垣,獻納趙翼命,校理朴弼夔·任珖,正言具命奎·朴師悌,副修撰趙鎭禧,來詣請對矣。傳曰,引見。
又啓曰,判義禁柳鳳輝,今日又爲違牌,赦令之不得擧行,至此之久,極爲未安,更卽牌招,何如?傳曰,允。
又啓曰,判義禁柳鳳輝,旣遞本職,今無可引之嫌,而昨日再次違牌,使莫重赦令,許久不得奉行,極爲未安,更卽牌招,何如?傳曰,允。
又啓曰,赦令之近十日不得擧行,前所未有,事體之未安,莫此爲甚,而判義禁柳鳳輝,今日又爲再招不進,繼呈辭疏,卽爲退却,事當更請牌招,而一日三牌,有傷事體,何以爲之?敢稟。傳曰,更爲牌招。
又啓曰,兵曹判書李肇,移拜他職,所受命召,使其軍官替納,當修整密匣以入矣。例兼禁衛大將,將兵之任,不可一刻無摠察之人,而都提調未差,何以爲之?敢稟。傳曰,御將兼察。
又啓曰,禁衛大將,以御將兼察事,命下矣。御營大將李森,卽爲牌招聽傳敎之意,敢啓。傳曰,知道。
又以弘文館言啓曰,三司以逆婢査出正法事,鎭日請對,當此大論方張之日,館僚不可不備員,修撰趙最壽,旣有只推之命,更卽牌招,以爲同參大論之地,何如?傳曰,允。
以修撰趙最壽牌不進罷職傳旨,傳于李眞望曰,推考傳旨捧入。
又以弘文館言啓曰,新除授修撰李匡輔,時在全羅道南平縣任所,副修撰吳遂元,時在黃海道瑞興縣任所,經筵入番事緊,請竝斯速乘馹上來事,下諭。卽今三司,以逆婢査討事,連日請對,當此大論方張之日,館僚不可不備員,故修撰趙最壽昨日草記,措辭請牌矣。今又違牌,旣有只推之命,更爲牌招察任,何如?傳曰,允。
以修撰趙最壽再招不進罷職傳旨,傳于李眞望曰,推考傳旨捧入。
李眞望,以禮曹言啓曰,今此王大妃殿進宴處所,定於何殿乎?敢稟。傳曰,以通明殿爲之。
又以禮曹言啓曰,今此六起方物蠲減移准之數,依前例當爲移准於皇帝皇中宮三節日禮物,而伏見今番禮部咨文,各項方物移准之數,只准於皇帝,而計年分排,則皇中宮三節日禮物,依例磨鍊齎去,似爲得宜,而臣曹不敢擅便,令廟堂稟處,何如?傳曰,允。
又以禮曹言啓曰,進宴廳堂上·郞廳差出事,旣已啓下矣。自前進宴時京上妓生,例用四十名,而此外預差五名,解事者七名抄定事,載在謄錄,今亦以此數分定各道,使之依例急速上送事,發馬知委之意,分付掌樂院,何如?傳曰,允。
又以司饔院官員,以提調意啓曰,進宴時所用沙器,例以宣川·楊口兩邑別燔矣。今亦依前例宣川水飛土三十斗,楊口白粘土二十石,趁卽掘取上納之意,兩道監司處,知委施行,何如?傳曰,允。
又以進宴廳言啓曰,今此進宴時,本廳三房郞廳禮曹佐郞柳汝霖,以兼春秋,方爲入直,依前例兼春秋減下,使之專意察任,何如?傳曰,允。
又以義禁府言啓曰,卽接月令醫員金命坤手本,則時囚罪人兪命弘,年今七十,又有伏暑之症,而自夜間,寒氣外襲,病勢猝劇,精神昏迷,氣息短促,方在奄奄中云。自前罪人病勢如此,則有保放救療之規,敢此仰稟。傳曰,依爲之。
今四月二十九日辰時,上御熙政堂。三司請對入侍,同副承旨李眞望,記事官尹志,記事官柳汝霖,記事官尹尙白,大司憲李世最,行大司諫黃爾章,掌令朴長潤,副應敎柳弼垣,獻納趙翼命,校理朴弼夔,正言具命奎·朴師悌,修撰任珖,副修撰趙鎭禧。上,西向坐,諸臣入伏訖。大司憲李世最,行大司諫黃爾章合啓。請逆魁昌集·頤命,竝令攸司亟行斬屍,明正典刑。措辭見上上曰,勿煩。
大司憲李世最等所啓,請行藥宮人金姓者,亟命出付攸司,直爲正法。措辭見上上曰,勿煩。
又所啓,請還收罪人尹廷舟量移之命。措辭見上上曰,勿煩。
行大司諫黃爾章等所啓,請金姓宮人行藥者,出付攸司,夬正王法。措辭見上上曰,勿煩。
又所啓,請還收大靜圍籬安置罪人申銋出陸撤籬之命。措辭見上上曰,勿煩。請還收遠竄罪人任埅量移之命。措辭見上上曰,勿煩。
又所啓,請還收罪人星樞減死之命,仍前嚴鞫,期於得情。措辭見上上曰,勿煩。
爾章曰,諸臣之請討逆婢,今幾遭矣。一向靳兪,臣待罪湖藩,只自悶鬱。今隨諸臣之後,敢請致討之義矣。今此逆婢,何等兇謀,而尙今靳難至此耶?夬允三司之請,千萬幸甚。世最曰,臣等,累日陳請,尙未準請。今又請對,實無顔面,而此賊未討,則國家之憂,無時可解,臣子之慮,無日可弛。今日則夬允三司之請,伏望。爾章曰,殿下,試深思之。此賊尙未正法,大小臣民之日夜喁望,唯在於聖批之夬從,必爲賜可伏望。長潤曰,諸臣之前後陳請,無復餘蘊,而天聽尙今邈然,不可以累瀆,爲懼有所遽停。今又冒死齊籲矣。啓辭,雖以金姓者出付爲請,而臣之愚意,以其日掌膳宮人,盡爲出給於王府,使之査處,爲宜也。今若明白下敎,則臣民,庶無抑鬱之歎,而只以勿煩二字爲敎,下情不勝悶鬱。前冬賓廳啓辭中,以元無掌膳宮人姓金者爲敎,而黃水吐出,明載藥院日記,與節賊之招相符,何可謂無疑似者乎?必爲出給伏望。翼命曰,長潤,以掌膳諸婢,盡爲出給爲請,此雖與啓辭本意有異,而亦不無意見矣,諸臣之合辭陳請,前後非一,凡啓辭之上下相持者,或因事理之疑晦,而此事非如疑晦之比,自上,豈不洞燭其情節乎?不必每每靳難,特賜一兪伏望。命奎曰,臣等,以逆婢査出事,累日請對,辭窮意竭,無復可達之語矣。自上,若明敎以難從之由,而聖敎出於至當,則臣等唯當將順之不暇,何可一向煩瀆耶?逆婢旣曰,行藥於御膳,而尙未査出,臣子之抑鬱憤慨,當如何哉?必爲允從,千萬伏望。師悌曰,一逆婢査出,如是持難,目前之憂,已不暇言,而後世謂殿下何如也?速賜允從伏望。弼夔曰,逆婢査出,一向靳難,宗社之憂,當如何哉?今日必爲出給伏望。弼垣曰,殿下之一向留難,未知有何曲折,而此賊終未討,則將無以懲,日後亦無以安宗社,速允臺啓,千萬伏望。鎭禧曰,累日陳請,尙未回聽,莫非臣等誠淺之罪,而此賊之討不討,專係於宗社之安與危,卽賜允從伏望。珖曰,臣等已五次請對,合辭力爭,而一向靳兪,不勝抑鬱。今此鞫獄,首尾三年,諸賊次第伏法,獨此行藥根柢,尙未査治,豈非悶鬱之甚者乎?速賜允從伏望。弼夔曰,此不過一女官,何所顧惜,而一向留難耶?雖閭巷匹庶,凡其害己之人,思有以除去防患,而況殿下,以千乘之君,一宮婢査治,有何所難,而若是靳許耶?師悌曰,勿煩二字之外,終無批敎,是甚抑鬱,明賜聖敎,以解群下之惑,何如?翼命曰,此非事係疑晦,上下相持之事,速賜允從伏望。鎭禧曰,此賊終未討,則不但卽今群情之憤鬱,書之史冊,將謂今日臣子爲何如也?亦謂殿下爲何如也?夬從臺啓,千萬伏望。命奎曰,儒臣,以後世史記爲言,此則猶歇後語也。國有賊而未討,安有如許人臣之義耶?允從伏望。珖曰,殿下引接臣僚之際,酬酢甚簡,上下相阻,識者之憂大矣。臣等雖無似,忝在三司之列,以討逆陳請者累日,而終未承發落,不勝慨然,速允臺啓,千萬伏望。長潤曰,今此請對,至於五次,而尙未準請。此非未得請前可輟之事,何待累請而後始允乎?必卽夬從伏望。爾章曰,三司之力爭至此,而一向靳兪,必有聖意之所在,而此賊,決不容使之假息。自上,深思允從伏望。命奎曰,毋復留難,夬允伏望。眞望曰,珖之所達,誠是,非特指此一事而發也。宜卽嘉納,而亦不賜發落,尤爲抑鬱矣。翼命曰,國家安有大於此事者耶?此而未準請,則他尙何說?君臣上下,情志相孚,然後當可以做國事,今此三司之苦口力爭至此,而何無一言之敎耶?臣等若未承發落,則決不敢退歸,乞賜明敎也。世最曰,最所切急者,莫如此賊之暗地逞兇,何爲而一向靳兪耶?師悌曰,雖無形迹之事,尙可詗察鉤得,而況掌膳與金姓,已皆彰露。渠必自知其罪爲計日甚,豈不危急之甚者乎?臣等旣不得牽裾折檻,又不得感回天聽,下情之悶迫,如何可達?弼夔曰,不可爲速允三司之請矣。師悌曰,此在片言間,出□□□,何乃一向留難耶?命奎曰,臣等之請,出於天理民彝,必爲允從伏望。鎭禧曰,殿下若仰念宗社付托之重,則必不待臣等之言,而今乃累日力請,尙不賜可,實不勝抑鬱,明白發落伏望。上曰,勿煩。
弼夔曰,近以逆婢査出事,鎭日請對,三司之官,不可不備員,而執義金始爀,以其弟始烔方帶持平,引避,纔以在下者當遞,請出仕,而金始炯,方奉命在外,不得自處。副修撰權斗經,方在避論中,俱宜變通敢達,弼垣曰,兩人,雖在應遞之中,自朝家變通,終涉未安,弼夔之言,未知其□可也。鎭禧曰,不當變通之議,不無意見,而兩人,旣在應遞之科,今此大論,不得備員,請遞之言,槪出於此矣。弼夔曰,玉堂兩司之在外者,雖多,而自當上來,行公者毋容議爲,如金始炯·權斗經,旣在應遞之科,其所變通,未知其可也。弼垣曰,法不可低昻,今雖曰大論方張,而若開變通之道,則爲後弊矣。眞望曰,至於□□□通□□□,事勢雖如此,何可容易變通乎?鎭禧曰,□□□日三司之任,不遞,何爲?眞望曰,諸臣所達,各主己見,莫知從的,何以爲之乎?上曰,變通。以金始炯·權斗經變通改差事,榻前下敎書出諸臣,以次退出。
上在昌德。以下缺
上在昌德宮。停常參·經筵。
李翊漢啓曰,明日常參·經筵,取稟。傳曰,停。
政院啓曰,臣等以賓愛·終卿放送還寢事,有所論啓矣。聖批乃以亟停勿煩爲敎,臣等不勝抑鬱之至。賓愛等所坐,旣是收孥之律,則國法至嚴,不可以私恩,有所撓屈也,明矣。況不待有司之覆奏,直令放釋,尤爲未安,故臣等不敢奉承,據法陳列,意謂聖上,卽錫收還,而又靳一兪之音,此豈所望於聖明者哉?關係至重,終難輕議,而昨緣夜深,不敢更瀆於靜攝之中,今始申達,請亟寢成命,以嚴公法,惶恐敢啓。傳曰,亟停勿煩。
李翊漢,以弘文館言啓曰,修撰趙最壽,鎭日請牌,今已至四,而一向撕捱,終不應命。況此大論方張,三司齊籲之時,設有些少嫌礙之端,有不暇顧,而强引前事,無意出肅,其在分義道理,俱爲未安。今又有只推之命,更卽牌招,以爲同參合辭之地,何如?傳曰,允。
以修撰趙最壽牌不進罷職傳旨,傳于李翊漢曰,推考傳旨捧入。
又以宗簿寺官員,以提調意啓曰,卽者卒延齡君夫人金氏,以諺文呈單于本寺以爲,寡宮有異他宮,行祀之需,不過數處收稅之外,他無所恃之狀,國家之所洞燭矣。南中稅船到泊之日,魚物廛人等十餘人以爲,汝之船隻,顯有魚物載來之痕,可以亂廛云。誣訴刑曹,捉致宮任,重杖五十度,幾至死境。此莫非市民等,蔑視宮家,使不得開口者也。市民等情狀,極可駭然。弊宮欲知委折,招致廛人,則渠等自知其罪,敢生先制之計,以他處被打汚血之人,僵臥宮門之前,以爲肆惡之地者,亦甚無謂。其他口不可道之說,恣意詬辱,少無忌憚。卽今市民等,屯聚於宮門外,肆然作挐,其所慟悼,誠難堪忍,不得不呈單。上項作挐市民等,入啓訊問,依例處置云云。近來人心,雖曰獰悍,幺麽市民輩,何敢詬辱宮家,若是其無嚴乎?雖未知其間事實之果如何,而王子夫人呈單,事體自別。且考前例,則戊申·己亥年,常漢以詬辱寡宮及王子房,本寺有入啓刑推之規。今此首唱詬辱市民,自本寺依例捉來嚴刑後,移送法曹,考律勘斷,何如?傳曰,依允。萬萬痛駭,各別嚴斷,以杜日後之習。
又以進宴廳言啓曰,卽者大臣送言以爲,今年有閏四月,五月旬望以後,當爲極熱,而今此進宴擇日,在於五月二十二日,盛暑中終日行禮,極爲悶慮。更爲稟旨,以五月初進定,宜當云,事勢誠然,不可不變通。進宴吉日,令日官改推擇何如?傳曰,允。
又以進宴廳言啓曰,今此進宴吉日改推擇事,啓下矣。更令日官推擇,則來五月初一日爲吉云,以此日定行,何如?傳曰,允。
又以進宴廳言啓曰,今此進宴時,凡百擧行之事,一遵先朝丁巳年,十分節損之聖敎爲之事,頃於筵席,大臣諸臣,旣已仰達矣。進宴判下之日,宴需雜物,依近例發關,卜定于各道矣。取考丁巳謄錄,則其時自上爲慮分定外方之弊,初命三名日方物價,劃給戶曹,繼下特敎曰,方物價徵出,亦非除弊之意,特爲全減,更令廟堂,劃給賑廳米一千石,以爲補用宴需之地。今亦依此例,劃給外方,則勿爲卜定,似合事宜。令廟堂卽速稟旨劃給,何如?傳曰,允。
又啓曰,卽者議政府錄事來言,領議政崔奎瑞,自去月二十二·三日間,重得泄瀉,度數無算,食飮專廢,病勢苦劇云。係是大臣病患,敢啓。答曰,知道。遣御醫,持藥物逐日看病,書啓。
李眞望啓曰,赦令之下,已至十日,而因判義禁柳鳳輝引入,尙未擧行,事勢之未安,前所未有。當更請牌招,而鳳輝以本職辭免陳疏未承批,故不敢依例請牌,何以爲之?敢稟。答曰,明日牌招。
又以義禁府言啓曰,卽接刑曹啓目內,本府緣坐罪人終卿奴京男擊錚原情回啓判付內,賓愛·終卿,特爲放送,仍爲奉祀事,命下矣。卽當奉行,而臺諫方以還收論啓,姑不得擧行之意,敢啓。傳曰,知道。
又以兵曹言啓曰,去四月朔,各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
大司憲李世最,行大司諫黃爾章,執義金始㷜,掌令朴長潤,持平李著,獻納趙翼命,正言具命奎·朴師悌啓曰,請逆魁昌集·頤命,竝令攸司亟行斬屍,明正典刑。答曰,勿煩。措辭見上
大司憲李世最,執義金始㷜,掌令朴長潤,持平李著啓曰,請還收罪人尹廷舟量移之命。措辭見上孥坐之律,邦憲至嚴,其不可以私恩撓屈也,明矣。臣等伏見刑曹判下文書,有賓愛·終卿特爲放送之命,竊不勝驚惑之至。夫兩人所坐,關係甚重,雖有大霈之典,元無擧論之例,則今以其奴之猥訴,遽降特宥之敎,豈不有乖於王者無私之義哉?王法益弛,大防漸壞,特旨之下,群聽俱駭。請亟寢緣坐罪人賓愛·終卿放送之命。答曰,亟停勿煩。
行大司諫黃爾章,獻納趙翼命,正言具命奎·朴師悌啓曰,請還收大靜圍籬安置罪人申銋出陸撤籬之命,請還收遠竄罪人任埅量移之命,請還收罪人星樞減死之命,仍前嚴鞫,期於得情。措辭竝見上答曰,勿煩。
副應敎柳弼垣,校理任珖,校理朴弼夔,副修撰趙鎭禧箚曰,伏以逆婢査討之請,爲聖躬也,爲宗社也。三司守閤之諍,大臣賓廳之啓,無不瀝盡肝血,期於格聽,而一向靳固,終無開納之音,迄今三載,未有正法之期。國家安危之機,自此靡定,臣子討復之義,無時可伸。臣等連日登對,苦口力爭,區區血忱,庶幾淵衷之俯諒,而天聽邈然,徒承勿煩之敎,臣等愕然失圖,聚首憂歎。玆與兩司諸臣,齊聲合辭,冒死而悉陳之。噫,三手逆變,載籍所無,而行藥一款,尤極憯毒。向微皇天祖宗默護聖躬,則宗社之保有今日,有未可知者,言念及此,心骨俱碎。爲殿下臣子者,寧有與此賊,共天之理哉?姓金掌膳之說,賊節之招,旣甚明白,吐出黃水之事,藥院之記,又相符合,則其人之必在宮中,卽此可驗。果無疑似者,則殿下亦何以再允臺啓耶?掌膳女官之以金爲姓者,若是多人,則或難査出,而必非多人,誠如聖敎,則按驗出付,是在殿下一號令間耳。雖微群下之力請,固宜登時致討,以絶禍胎,而乃反淹延時月,牢拒群請,致令難言之憂,罔測之慮,潛滋暗長於肘腋之間者,抑何也?殿下縱自輕,獨不念皇天祖宗付托之重,而反忽於慮患防禍之機耶?臣愚死罪,殿下亦嘗廓揮乾斷,誅討兇逆,而獨於此一宮婢,遲回顧惜者,無乃聖意以爲,魁兇大憝,今旣駢誅,則幺麽一逆婢之漏網,不足深慮而然耶?諸賊雖戮,逆婢尙在,則其憂方大,而況其情節敗露之後,自知罪惡之難容,死中求生之計,將無所不至,則臣等以爲,聖躬之憂,宗社之慮,殆有甚於曩時,履虎涉氷,猶不足以喩其危也。此賊未討之前,罔非上下警懼之日,此臣等所以沬血飮泣,相率齊籲,不得請則不敢止者也。伏願聖明,特加三思,無復留難,行藥宮人姓金者,亟命出付攸司,夬正王法焉。取進止。答曰,勿煩。
大司憲李世最,行大司諫黃爾章,執義金始㷜,掌令朴長潤,持平李著,獻納趙翼命,正言具命奎,正言朴師悌啓曰,噫,疢疾之在身,莫切乎蝕心腹,亂賊之在國,莫患於處肘腋,三手之黨,雖甚兇狡,以其在外也。故不得不結內之人,以行其陰計,其處勢之逼近,患害之急切,凜乎危哉?治逆之道,必先除內賊,以絶心腹肘腋之患,然後方可謂討逆。方可以紓憂,而卽今外逆雖除,內援猶在,則爲宗社爲聖躬,憂方大耳。夫以戴死罪,包禍心之人,使之混處於尙食掌衣之列,則蜂蝎之性,寧忘再螫,狼虎之噬,必思重逞,將何便之不可伺,何變之不敢圖乎?念之至此,心骨俱寒。自有此事以來,中外憂危,大小論請,至於三司伏閤,賓廳會啓,年幾閱而牘幾上矣。殿下不賜一允,竟孤群望,顧此一幺婢之處置,易若雛鼠,而殿下之忽患忘戒,至於如此,寧不悶鬱?夫日月之符合,職姓之現出,旣已明有其事,明有其人,則進餤之賊,擣附之婢,其不可使出入宿留於宮禁至密之地耶?防患之道,治逆之典,斷不容若是。噫,逆婢在側,禍機難測,方今之勢,不翅若履虎枕蛇,則爲臣子者,其可息偃在家,而不思所以置君父於至安之地耶?若不準請,則臣等終無退去之理,玆敢合司聯名,齊聲仰籲,請加三思,無復留難,金姓宮人行藥者,卽速出付攸司,快正王法。答曰,勿煩。
上在昌慶宮。停常參·經筵。
李翊漢啓曰,明日常參·經筵,取稟。傳曰,停。
李萬選啓曰,吏曹郞廳來言,承旨有闕,政事,何以爲之?取稟。傳曰,明日爲之。
又啓曰,吏曹判書李肇牌招事,允下矣。闕門已閉,待明朝出牌之意,敢啓。傳曰,知道。
又啓曰,吏曹判書李肇,除拜累日,尙未出肅,以兼帶藥院提調,明日入診日次,而本職疏批未下,亦不得循例請牌,何以爲之?敢稟。傳曰,牌招。
又啓曰,吏曹判書李肇牌招不進推考傳旨,今方捧入,而肇兼帶藥院提調,明日藥房入診日次,而都提調李光佐,身病方劇,不得進參。肇又不爲出肅,則藥房入侍,將無以備員,李肇更爲牌招,何如?傳曰,允。
注書林光弼病,代李重震爲假注書。
李萬選啓曰,假注書李重震,時無職名,依例付軍職,冠帶常仕,何如?傳曰,允。
李翊漢,以弘文館言啓曰,修撰趙最壽,旣有只推之命,更爲牌招,以爲同參大論之地,何如?傳曰,允。
又以侍講院言啓曰,本院新除授文學李眞洙,除拜累日,尙不出肅,卽爲牌招察任,何如?傳曰,允。
以修撰趙最壽,文學李眞洙牌不進罷職傳旨,傳于李翊漢曰,推考傳旨捧入。
又以禮曹言啓曰,府啓幽宮之誌,蓋所以摹天畫日,勒琬鐫琰,以寓沒世不忘盛德之意也。苟非鴻儒哲匠,冠冕詞林者,固不足以當此任,而況先大王懿德盛烈,與天同大,豈可使兇逆所撰出而埋誌幽堂之側,貽累我殿下之孝道,厚招來世之譏議也哉?請亟命削去頤賊所製之誌文,更令薦紳中文學之士,裒輯撰次以進。答曰,依啓事,命下矣。幽宮事體至嚴且重,不可不博詢而處之,議于大臣及在外大臣,知禮之臣,而稟處,何如?傳曰,允。
又以禮曹言啓曰,本曹啓辭,今此王大妃殿進宴時,外命婦中,大殿乳母·王妃母·王子夫人,依例入參,節目磨鍊草記。傳曰,勿爲磨鍊事,命下矣。取考前後內宴時謄錄,則外朝命婦,雖爲減省,而至於大殿乳母·王妃母·王子夫人,則節目中,每以入參磨鍊矣。莫重進宴,外命婦不爲磨鍊,似爲埋沒,何以爲之?敢此更稟。傳曰,勿爲磨鍊。
又啓曰,判義禁柳鳳輝牌招不進推考傳旨,纔已捧入,而赦令奉行,一日爲急。鳳輝違召,似出於未承召批,亦難循例更招,何以爲之?敢稟。傳曰,牌招。
又以義禁府言啓曰,晉州前牧使朴泰三原情公事,除刑推議處事,判下矣。御史封進文書下本府,以爲議處時憑考之地,何如?傳曰,允。
又以備邊司言啓曰,因進宴廳啓辭,賑廳米一千石,依丁巳年例,令廟堂稟旨劃給事,命下矣。取考丁巳年謄錄,先大王下敎,若曰進宴時,爲慮分定外方之弊,三名日方物價劃給矣。更思之,當此凶歲,責徵方物價,則殊無爲民除弊之意,三名日方物價,則特令全減,戶曹則自廟堂,以某樣米布,參酌劃給,可也。其時自本司覆奏,賑廳米一千石,別爲劃給,今亦一依此例,賑廳米一千石,移送進宴廳後,凡外方分定之物,勿論緊歇,一切停止,以除民弊,宜當,以此分付,何如?傳曰,允。
大司憲李世最,執義金始㷜,掌令朴長潤,持平李著,正言具命奎·朴師悌合司啓曰,臣等昨以逆婢査討事,糾率僚員,合司陳懇,庶幾天日之明,或加回悟,肘腋之凶,靡所逃誅,而及承聖批,惟以勿煩爲敎,臣等聚首悶鬱,不知所以爲計也。夫逆婢職姓之明的,事證之符合,其人之必在宮中,前後奏啓,竭論無餘,固已聖明之所洞悉,則今不必一向架疊而請,只以天理人情之切近者言之。嗚呼,君臣猶父子,爲人子者之於父母也,苟見蛇蝎隣於枕席,虎豹伺於房室,而父母恬不爲避,則必將號泣奔遑,思所以祛其害,雖父母怒而撻之,亦不忍自止,而爲父母者,雖以吾身之姑幸無事,不自爲深慮,若見其子之號泣奔遑,則寧不爲之怛然動心,以副其至情耶?今殿下之於臣等,則不然。自昨年以來,閤門之啓,前席之懇,腔血殆盡,辭意已竭,而聽之邈然,初若不置於意者。其所勉答者,不過二字之批,而未或有曉諭諄復之敎,則臣等之惑,安得不滋甚,而其憫迫之情,奚止於號泣奔遑而已哉?自有此賊,雖閭巷婦嬬之賤,莫不驚歎憂畏,常恐禍機闖發於朝夕,而臣子之不能安枕而貼席者,三載于玆,不知殿下何惜乎凶逆一宮婢,而使朝野抱惴惴之慮,宗社有凜凜之憂,至於此而莫之恤也?臣等非不知鎭日瀆擾之爲萬萬未安,而此賊未討之前,無非臣等沬血飮泣之日。玆不得不更冒嚴威,齊聲仰瀆,請加聖念,毋復留難,金姓宮人行藥者,卽速出付攸司,快正王法。答曰,勿煩。
兩司合啓曰,國家治逆之法,自有其律,固不當撓屈王章,輕減常刑也,決矣。乃者逆魁昌集·頤命窮兇情節,昭載鞫案。伊時聖上,三命正刑,而末梢勘斷,止於賜死,失刑之大,孰甚於此?況易帥陳兵,逆集實主其謀之狀,迭出於昌道·就章之招者,不翅狼藉,器之·舜澤隨往頤賊之燕行,貿來毒藥之說,初發於盛節之招,而舜澤之奴業奉,亦以目擊於燕館,丁寧納招,則其兇謀逆節之未及畢露者,愈益彰著於賜死之後,擧國含生之類,孰不欲啗其一臠,以洩臣子之憤哉?晉敦跽斬之刑,前史稱快,林甫焚骨之議,先儒爲是,而藁街追戮之典,在我祖宗朝,亦多有已行之前例,則如頤·集兩賊之罪,實千古所無之亂逆,其可終逭於斬屍之典乎?閱歲爭執,兪音尙閟,王章由此而不伸,輿情愈久而益激。請逆魁昌集·頤命,竝令攸司亟行斬屍,明正典刑。答曰,勿煩。
府啓,前後黨逆之類,擧施逬裔之典者,蓋出於嚴徵討,杜亂萌之意,其不可輕議也,明矣。向當疏決時,有許多罪人量移宥釋之擧,固已乖於懲惡討罪之義,而其中罪人尹廷舟,附托兇賊,陰結僧徒,情跡叵測,臺啓峻發。此等罪犯,竄配猶輕,而曾未幾何,遽有量移之命,雖因聖心之憫旱,有此疏釋之典,而如許罪關鞫獄,事係黨逆之類,決不可混同量移,以弛嚴防之道,請還收罪人尹廷舟量移之命。孥坐之律,邦憲至嚴,其不可以私恩撓屈也,明矣。臣等伏見刑曹判下文書,有賓愛·終卿特爲放送之命,竊不勝驚惑之至。夫兩人所坐,關係甚重,雖有大霈之典,元無擧論之例,則今以其奴之猥訴,遽降特宥之敎,豈不有乖於王者無私之義哉?王法益弛,大防漸壞,特旨之下,群聽俱駭,請亟寢緣坐罪人賓愛·終卿放送之命。答曰,勿煩。
院啓,人臣之罪,莫大於護逆,王者之討,莫嚴於黨惡,而申銋之昨年一疏,左袒於賊望之誣招,惟恐逆節之綻露,必欲驅逐獄官,沮敗國事之計,萬萬兇慘,若使其言,得售於其時,則國家之保有今日,亦未可必也。當初島棘之請,至以減死爲言,則到今奸情畢露,諸賊盡戮之後,得保首領,於渠幸矣。不料出陸撤籬之命,遽出疏決之時,有若尋常竄配節次減等者然,隄防解弛,胡至此極?刑政乖舛,莫不寒心。意謂還收之啓,卽賜允從,而閱歲爭執,兪音尙閟,亂賊餘黨,由是而無所懲畏,擧國人心,自此而日益憤鬱,請還收大靜圍籬安置罪人申銋出陸撤籬之命。遠竄罪人任埅,狎昵兇逆,成給關文,其子多受貨賂,其銀又入凶謀,則負犯不輕,關係至重,而量移之命,遽下於意外,其在嚴懲討之道,不可仍置,請還收遠竄罪人任埅量移之命。星樞罪惡,前後臺啓,論之詳矣。其信任正植,締結宇寬,黃兵新入之說,銀貨交通之跡,昭載於諸賊之招,其所負犯,固與慤賊,無少異同,而當初酌處,未免失刑,故此兩司所以爭執不已,而聖上之竝許允從者也。今於更覈之後,數次加刑,旋又酌處,慤則杖斃,此賊漏網,同罪異刑,用法斑駁,獄體顚倒,莫此爲甚,輿情憤惋,久而愈激。請還收罪人星樞減死之命,仍前嚴鞫,期於得情。答曰,勿煩。
副應敎柳弼垣,校理任珖·朴弼夔,修撰趙鎭禧等箚子,伏以君讎未討,王章不行,臣等叩閤登對,苦口爭論,亦已累矣。祗緣誠淺辭拙,未能感回天意,昨與兩司諸臣,復陳沐浴之請,恭竢一兪之音,反承勿煩之敎,臣等相顧愕然,竊不勝憂憤抑塞之至。噫嘻痛哉,惟此逆婢,外連兇魁,潛試鴆毒,謀害聖躬,情節憯毒,罪惡貫盈,王討之所必加,天地人臣之所不容。爲殿下臣子者,皆思臠食其肉,惟其昵伏宮闈,尙未斯得,禍本潛藏,無時可除,蛇虺保養,終必反噬。儻或異日,凶謀復逞,幽暗之間,萬有一危,則其將置宗社於何地?在庭之臣,不早碎首力爭,以絶其禍萌,雖萬被誅戮,其何以謝天下後世乎?言之及此,心體俱裂,直欲痛哭而不能已也。於戲,惟我列祖陟降之靈,默佑於冥冥之中,臣等知其必無此慮,然臣子愛君之忱誠,固宜防禍於方來,豈可置君父於危疑之地,而不思保護周全之道乎?臣等之不避誅譴,瀆擾至此者,寔出於宗社之深計,惟此苦心血懇,聖明或可以少諒矣。且先儒之言曰,弑君天下之大惡,懲討不嚴,則是敎人爲弒逆,此非過言也。今者一宮婢之賤,而逆狀昭著,一向容隱,置而不問,輿人之憤惋,日以益激,三尺之典章,日以隳壞。臣等竊恐自玆以往,亂賊無所懲畏,倫綱亦將斁絶,豈不大可寒心哉?伏願聖明,深加睿思廓揮乾斷,行藥宮人金姓者,卽日摘發,付諸有司,明正典刑焉。答曰,勿煩。
上在昌慶宮。停常參·經筵。
下直,果川縣監南近明。
吏批,有政。判書李肇未肅拜,參判李眞儒進,參議未差。右承旨李翊漢進啓曰,判書陳疏未承批,參議未差,小臣獨政〈未安〉,何以爲之?敢稟。傳曰,仍爲之。以沈珙爲承旨,鄭敞選爲典籍,任珖爲南平縣監,洪尙輔爲瑞興縣監,南泰慶爲全羅都事,尹宗臣·金浩爲兼春秋。
兵批,有政。行判書柳鳳輝未肅拜,參判朴熙晉病,參議沈珙進,參知尹惠敎受由在外,右承旨李翊漢進。以李鳳年爲副護軍,金始炯爲副司直,權斗經爲副司果,李重震爲副司正。
李翊漢啓曰,明日常參·經筵,取稟。傳曰,停。
藥房提調李萬選啓曰,伏未審日間,聖體,若何?柴平湯,昨已畢進,而寢膳之節,一向平常乎?今日卽入診日次,臣率諸醫,趁早入侍,詳察聖候,議定湯劑繼進當否宜當。大妃殿調攝之候,亦復何如?頷下微浮,餘痕已盡消解,寢睡水刺,亦已復常乎?加味二陳湯,當盡於昨日,卽使醫女入診,詳察症候後,可以議定繼進之藥。伏聞世弟宮入診醫官之言,王世弟素患眩症,近又有加,且有眼部澁痒之症云。臣亦當與諸醫,入診詳察症候後,議定當進之劑。臣憂慮未已,敢來問安,竝此仰稟。答曰,知道。無事。寢睡水刺平常,湯藥進御。慈殿諸症候,寢睡水刺,差勝後一樣,湯藥進御矣。
再啓曰,臣入診退出後,與諸御醫及儒醫,反覆商議,則皆以爲,柴平湯進御,已至二十貼,苦口之劑,不可一向連進。今姑停止,以觀前頭,更議當劑,宜當。伏聞醫女入診後來傳之言,大妃殿症候,頷下餘痕,未盡消解,與前一樣。諸醫皆以爲,前進加味二陳湯,依前加入,加進五貼,宜當云,此藥又爲劑入。臣率諸醫,進詣東宮,診察王世弟症候,則前患眩氣,今又有加,眼部澁痒,亦無所減。退出後,與諸醫商議,則皆以爲,養血祛風湯,加黃連酒炒五分,連進五貼,宜當云。此藥亦爲劑入之意,敢啓。傳曰,知道。
李翊漢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,判義禁柳鳳輝,以其辭疏批旨未下之故,鎭日違牌,一向撕捱,赦令擧行,杳無其期。事之未安,莫此爲甚,更卽牌招,何如?傳曰,允。
又啓曰,判義禁柳鳳輝,今日又爲再招不進,誠極未安。莫重赦令,不可一任其延就,疏批且下,所當更請牌招,而一日三牌,有傷事體,何以爲之?敢稟。傳曰,牌招。
又以弘文館言啓曰,修撰趙最壽,旣有只推之命,更爲牌招,以爲同參大論之地,何如?傳曰,允。
兩司合辭,大司憲李世最,行大司諫黃爾章,執義金始㷜,掌令朴長潤,持平李著,獻納趙翼命,正言具命奎·朴師悌啓曰,討逆大法也,合司大論也,而所爭者,不過幺麽一宮婢耳。大法而不得行,大論而不得伸,幺麽一宮婢,而不得正律,則是有國而無國也。殿下雖三載靳一兪,臣等豈一日與俱生耶?噫,尙飮食處肘腋,潛試毒藥,卽三手中最急者,其機至密,其計極慘,賴宗社靈,不得售而情節旣露,禍變難測。逆婢之息,久假則聖躬之憂猶在,出付攸司,嚴懲窮覈,一刻爲急,而賓廳齊籲,臺閣力爭,堂箚筵對,前後又不知幾遭,而輒以勿煩二字,一向牢拒,臣等實未知聖意之所居也。夫跡涉難明,事在難覈,而苟係惡逆,猶且必査必討,況此賊則證援旣著,端緖已露,按法行誅,在殿下一令間事,而只緣臣等誠意淺薄,不能上格,旣請對矣,又合司矣。上下相持,徒事煩聒,輿情久擊,國體大損。臣等惶愧抑塞,直欲無生。今日之相率陳請,亶出於爲君父討復之義,則不得準請之前,決無退去之理。請金姓宮人行藥者,出付攸司,快正王法。答曰,勿煩。
兩司合啓。措辭在上昌集·頤命斬屍事。答曰,勿煩。
府啓,措語在上請尹廷舟還收量移之命,請寢賓愛·終卿放送之命。答曰,勿煩。
院啓,措辭在上還收申銋出陸撤籬之命,任埅量移之命星樞減死之命,嚴鞫期於得情。答曰,勿煩。
應敎柳弼垣,校理任珖·朴弼夔,修撰趙鎭禧等箚子,伏以臣等,昨與兩司諸臣,更申沐浴之請,齊聲叫閽,沬血封緘,耿耿危忱,亶出於復君讐絶禍本之意,而及承聖批,復以勿煩爲敎,臣等相顧失色,寧欲無生。噫嘻,惟彼行藥之逆婢,情狀旣甚昭著,職姓又已現發,而初不能登時致討,斬爲萬端,以洩神人之憤,已不可謂國有刑政,而今日廷臣,亦無以辭天下後世之責矣,況可使戴死罪,包禍心者得復假息於肘腋之間,匿跡於尙食之列?而梟獍無變性之理,蜂蠆有再螫之毒,則宗社之憂,誠有凜凜不可勝言者。以殿下之聖明,何不仰念祖宗付托之重,俯思慮害防患之道,而每以勿煩二字,一向牢拒臣等之請,重孤我一國群生之望耶?自有三手之變以來,凡於討復之請,殿下無不一循輿情,夬伸王法,魁凶大憝,未或漏網,而矧玆逆婢,通天之罪,旣萬戮而猶輕,方來之慮,又不可一日稽誅,則不審殿下獨於此,遲回靳惜,淹延時月,頓無向時雷厲風飛底氣像,抑何也?設有些少持難之端,何不明白下敎,使群下曉然知聖意之所在,而乃反泄泄沓沓,適足以增四方之疑惑,激群臣之憂憤耶?臣等若以瀆擾爲懼,承順爲恭,而終不能湔共天之讎,除禍國之賊,則不但辜負臣子之職分,重爲春秋之罪人而已,三綱絶,九法斁,必至於國不國人不人,而胥入於夷狄禽獸之域矣。亦未知千載之下,將以今日朝廷爲何如耶?此臣等所以痛心刻骨,必欲準請而乃已者也。伏願聖明,特加三思,廓揮乾斷,行藥宮人金姓者,亟命出付攸司,明正典刑。答曰,勿煩。
李翊漢啓曰,臣卽伏見吏曹歲抄單子,則前縣監李光肇罷職罪目中,俱極可慮之可字,前郡守尹以莘罪目中,罷職之職字,俱爲落書,致勤點下,莫重奏御文書,如是疎漏,不可無警責之道。吏曹當該堂上·郞廳推考,下吏自本院推治,何如?臣亦有不察之失,惶恐之意,敢啓。傳曰,知道。勿推。
吏曹判書李肇上疏,伏以臣之無狀,最出人下,而冥升濫躋,輒復居先,前後除拜,罔非忝叨。而至於國之重任,惟是兩銓,數年之間,周流冒據,非東銓則西銓,臣居常凜懼,寢寐亦驚。昨者千萬意外,又自西銓,移拜東銓,此則臣前年僨敗之地,其時事狀,已悉於曾前章疏,今不敢提起,而但臣忝在長官,開政中轍,實是曾所未有之事。至今思惟,愧汗在背,臺章旣爲峻斥,公議亦且深非,臣之不可復入銓席,於此乎已決矣。今者復授臣以此任,朝家擧措,又未免做錯矣。天官之長,是何等重任?而乃以如臣蔑效者,苟然塡充,有若循次差除者然。聖朝擇任銓衡之道,恐不容如是,臣才識淺劣,鑑賞昏暗,加以年衰病痼,神識都消亡矣。尋常對人,輒卽忘失,以此精力,雖欲自掩其醜拙,充位苟容,有不可得者。此則或近例讓,而至若已露之轍,恬然復叨。揆以廉義,決無是理,且臣,方帶藥院之任,連有御藥監劑之事。日次入診之期,亦且臨近,本職未遞之前,不可冒出,保護之地,亦且曠任,分義虧觖,罪戾罙增,玆敢冒死仰籲,伏乞聖明,俯察臣情勢之決難復進。亟許遞免,以重官方,以安私分,不勝幸甚。答曰,省疏具悉。卿其勿辭,從速行公。
兵曹判書柳鳳輝上疏,伏以臣,以金吾兼任,兩日之內,五承嚴召,昨夕三牌,又出特敎,其在分義,宜不俟駕,而逼於此際,新有除命。方在惝怳之中,竟犯逋慢之科,臣罪至此,萬殞猶輕。顧念臣,性本迂疎,才且鹵莽,歷試內外,實無可以比數於人者,從前叨冒,罔非濫猥,無一可堪,有萬不似。而惟俟本兵長官,又兼禁衛大將,銓衡之責,無間東西,節制之權,相埒訓禦。古今天下,安有如臣之庸愚孱劣,膺是任者哉?朝臣之初授重任也,莫不自陳其不可堪,而卒不免出而供仕,雖以則哲之聖,亦視而飾讓例套,而未曾許遞。誠僞虛實,混爲一道,以致上失量授之道,下貽竊據之譏,此可謂上下胥失矣。且臣脚病之沈痼當廢,不但通朝之所共知,伏想聖明,亦或俯燭。臣自從宦以來,有命輒承,全昧量而後入之義,而逮承聖化,又有區區爲國家死無所辭之心,始則未忍便訣,徒爲瞻依京輦之計,終則因仍盤礡,作一貪戀榮祿之人,雖使柱下惠文,執法而論之,臣方自顧慙悔之不可,實無一毫尤人之意,此正臣迄可休之時,惟有盡褫盤帶退屛圭竇,然後庶可以謝公議,而稍自安於一息未泯之前,況今所叨職責,亦有與他絶異者,有朝賀之儀,則戎裝而環衞。當幸行之時,則鞍馬而陪從,決非舁行扶拜所可得行之處。此則不待臣之自言,而必自朝家,宜有早賜變通之道,在臣道理,固當縮伏恭竢。而又因赦坐之久稽,召牌下降,反復思惟,終難祗承。玆不得不瀝血仰籲於宸嚴之下,伏乞聖慈天地父母,俯賜諒察,將臣新授職名及判金吾之任,爲先鐫遞,毋曠重務,仍治臣荐違召命之罪,以肅朝網,不勝萬幸。答曰,省疏具悉。卿其勿辭,從速行公。
今閏四月初三日辰時,上御熙政堂。藥房入診入侍,副提調李萬選,記事官尹志,編修官安瑞羽,記事官尹尙白。上,西向坐,諸臣入伏訖。萬選進曰,寒暖不適,聖體,若何?上曰,無事。萬選曰,柴平湯,連爲進御,雖未知有顯效,而腹中無不平之事乎?上無發落。萬選曰,大妃殿調攝之候,幾盡復常,而頷下浮高,餘氣猶未盡消,卽今加減,何如?上曰,一樣。萬選曰,中宮殿氣候,一向平寧乎?上曰,無事。萬選曰,王世弟,近有眼患,眩候亦加云,卽今輕重,何如?上曰,一樣。萬選曰,醫官等,使之診察,何如?上曰,唯。醫官方震夔診脈曰,左右脈候調均矣。許坫診脈曰,左右脈候,調均和緩矣。權聖揆診脈曰,脈度左右從容,過於太沈矣。金壽煃診脈曰,脈候調均矣。鄭爾柱診脈曰,脈候度數調均,與前一樣矣。任瑞鳳診脈曰,脈候和緩,不如頃日入診時,肺脈亦似微數矣。朴泰初診脈曰,左右寸關脈,比前一向和緩,而兩尺脈,尤似沈矣。李溟診脈曰,左右脈度調均,不如頃日入診時,肺脈亦似沈數矣。萬選曰,議藥,當退與諸醫,商量以定,而聞醫官之言脈度,不如頃日入診時云,大便,近或乾燥乎?諸醫欲知之,敢達。上曰,不然矣。萬選曰,無引飮之候乎?上曰,無矣。
萬選曰,都提調下部瘡患,近益添重,艱於行動,今日入診,不得進參,提調李肇,連日違牌,固未安。而陳疏後,尙未承批,故引入不出,非不知更請牌招,而未承批之前,一向請牌,似未安,何以爲之乎?上曰,更爲牌招。
萬選曰,兵判柳鳳輝,以兼帶金吾,累次牌招,尙不應命,而蓋聞陳疏未承批,因此違牌云。俄又出牌,未知其進退果如何,而一向撕捱未安,何以爲之?上曰,一體牌招。
萬選所啓,政院日記,比之史筆,雖有輕重之分,而時政大小,一倂載錄,則亦可謂緊重矣。日記見存者,幾至二千卷。而以其藏置樓上庫漏濕處,腐傷漫漶者,多至二百餘卷,不可不及時修補改粧矣。其容入物力,令該曹磨鍊進排之意,分付。而今雖修改,如不善爲藏置,則又將如前破傷,亦令該曹,冊架或冊藏中從便精造,以爲藏置卷帙之地,其蕫役,則使事變假注書次知,何如?且此日記,自前無官封堅藏之事,故院隷輩,或不無私自謄出之弊,事極寒心,自今出入封鎖,使注書句管,俾無虛疎之弊,恐或便當,竝此仰達矣。上曰,依爲之。出擧條
志所啓,翰注爲任,只入侍記事,別無奏事之規。而若乃事關職掌者,曾有建白之例,都承旨,旣以政院日記事,有所發端,臣亦有所懷,惶恐敢達矣。今此日記悉錄時政,便同信史。實錄廳移去時,盛以架子,覆以紅袱,史官躬親齎去,事體之重,據此可見。而至於移御時,則盛以空石,只使院隷領去,防民負運,而卷帙浩多,經數日始得畢運。而其間,則留置空闕,事之未安,莫此爲甚。日後或有移御之事,則令長興庫進排柳笥入盛,以太僕馬匹,一時駄載,注書領去事,預爲定式施行,何如?上曰,依爲之。出擧條諸臣,以次退出。
上在昌慶宮。停常參·經筵。
下直,江界府使李濟,新昌縣監朴璘。
藥房提調李肇,副提調李萬選啓曰,伏未審夜來,聖體,若何?寢膳之節,一向平常乎?大妃殿調攝之候,亦復何如?加味二陳湯,連爲進御,而頷下微浮,餘痕已盡消解,寢睡水刺,亦復常節乎?王世弟患候,夜間更如何?養血祛風湯,進服之後,眩氣及眼部澁痒,其有差勝之效乎?臣等與諸醫入診,詳察症候宜當,區區憂慮,敢來問安,竝此仰稟。答曰,知道。無事。寢睡水刺如常,慈殿症候,寢睡水刺一樣,湯藥進御。世弟患候,一樣,湯藥進服。勿爲入診。
呂必容啓曰,新除授右承旨沈珙,今日不爲出肅,卽爲牌招察任,何如?傳曰,允。
沈珙,以弘文館言啓曰,本館上番校理臣朴弼夔,以御營廳郞廳,今日坐起時,晝仕出去之意,敢啓。傳曰,知道。
李翊漢,以義禁府言啓曰,頒赦事,命下矣。本府所管罪人等,放未放秩書入,而其中定配未蒙放身死罪人李喜朝,卽臣鳳輝異姓四寸,法當相避,不得一體擧行之意,敢啓。傳曰,知道。
李翊漢,以備邊司言啓曰,今觀禮曹草記,則今此六起方物蠲減移准之數,依前例當爲移准於皇帝·皇中宮三節日禮物。而伏見今番禮部咨文,各項方物移准之數,只准於皇帝,而計年分排,則皇中宮三節日禮物,依前磨鍊齎去,似爲得宜。而臣曹,不敢擅便,令廟堂稟處事,允下矣。今玆移准之數,只准於皇帝三節日方物,則皇中宮三節日禮物,當爲依例備送,以此分付該曹,何如?傳曰,允。
又啓曰,明日常參·經筵,取稟。傳曰,停。
沈珙啓曰,吏曹郞廳來言,承旨有闕,政事,何以爲之?取稟。傳曰,明日爲之。
兩司合辭,大司憲李世最,執義金始㷜,掌令朴長潤,持平李著,獻納趙翼命,正言具命奎·朴師悌啓曰,臣等,以一逆婢定法事,合司力籲者,已至多日,而殿下之所以拒之者,每止於勿煩二字。臣等憂憊之極,繼之以抑塞訝惑焉。噫,潛形於宮掖至密之處,逞毒於御膳日用之間者,其蹊徑之陰邪,情狀之獰凶,卽是三手中最急者也。設或事在未形,跡涉可疑,在國家按法討罪之典,惟當嚴究窮覈之不暇,況此黃水吐出之事,符合於藥院之記,則其謀已試之矣。金姓宮人之說,昭載於盛節之招,則其人固有之矣。旣知其以金爲姓,又知其職在掌膳,而所未及覈出者,特其名字耳。且前冬之批,旣有必非多人之敎,不多人之中,覈出此一逆婢,元非難事,而殿下,一向持難,終靳兪音,此臣等所以抑塞而訝惑者也。殿下,初不欲覈出則已,苟有覈出之意,則不必嚴施刑威,而自可有査得之路,夫十人同居,或有指之者曰,此中有賊云爾,則其一人之外,九人者,擧欲自明,固是人情之所同然。伊時掌膳,雖或多人,行査之下,人各自明,互相指摘,則罪人斯可得矣。何殿下不此之爲,一切包之以大度,庇之以小仁,而亦未嘗明言其不能覈出之故耶?此臣等所以反復陳請,終始力爭而不知止者也。請更加三思,無復留難,行藥宮婢姓金者,亟命出付攸司,快正王法。答曰,勿煩。
兩司合啓,措辭見前請昌集·頤命,亟行斬屍,明正典刑。答曰,勿煩。
府啓,措辭見前請還收罪人尹廷舟量移之命,請寢賓愛·終卿放送之命。答曰,勿煩。
院啓,措辭見前請還收申銋出陸撤籬之命,請還收任埅量移之命,請還收星樞減死之命,嚴鞫期於得情。答曰,勿煩。
玉堂校理朴弼夔·趙鎭禧箚子,伏以先王,峻治逆之法者,所以杜禍亂之萌也。聖人,著復讎之義者,所以盡臣子之分也。苟有謀弒君父之賊,而終不能致沐浴之討,正斧鑕之刑,則典法乖舛,倫義斁絶,而終至於國不國人不人,豈不危哉,豈不懼哉?臣等,以逆婢査討事,日與兩司諸臣,齊聲叫閤,至再至三,披瀝肝血,無復餘蘊,而未聞一兪之音,每承二字之批,憂憤抑塞,寧欲痛哭流涕而不能已也。噫,三手諸賊,咸伏常刑,戮孥瀦澤,照法擧行,而矧玆行藥之逆婢,論其情節,尤萬萬憯毒,考其職姓,旣昭昭現發,則獨漏天網,寧有是理?特以昵伏宮掖,蹤跡隱秘之故,雖以殿下之明斷,遲回靳固,荏苒累載,三司守閤之請,大臣賓廳之啓,堂箚筵對,又不知幾遭,而一切揮拒,頓無開納之意,是率一國之人,討一謀弑君父之賊,而不能得也。殿下何爲此幺麽一逆婢,使金石之章,屈而不伸,神人之憤鬱而益激耶?臣等,非不知鎭日瀆擾之爲惶恐,而相率齊籲,必欲準請乃已者,誠以此賊不伏誅,則先王治逆之法壞,而無以杜禍亂之萌,聖人復讎之義廢,而無以盡臣子之分故也。未承兪音之前,萬無退去之理。伏願聖明,更加三思,毋復留難,行藥宮人金姓者,亟命出付有司,夬正王法焉。答曰,勿煩。
副應敎柳弼垣上疏,伏以臣之母病,委頓床褥,今至六朔,乍歇旋劇,進退無常,症情沈綿,漸成勞極,日夕憂凛,實有無窮之慮。臣以單身,終鮮兄弟,左右扶護之節,無人可以替代。邀醫問藥之事,非臣無以得盡,則如臣情理,寧有捨病母從仕宦之望?而每以私懇,煩溷天聽,亦有所萬萬惶悚,竢其病勢之間,甚得以黽勉於職次。臣之私心,可謂窮且慽矣。近以逆婢査討之事,三司有請對合司之擧,臣不暇他顧,出參大論,亦已累日矣。臣之病母,又自數昨,忽有寒熱之候,頭疼而精神益迷,口淡而粥飮難近,眞元澌綴,無復餘地,雖在平善之時,老人寒熱,醫家所忌,況今勞瘵之餘,又添別症,尤極驚心。連投補劑,少無所效,晝夜救護,不忍暫離。當此齊籲之日,以私廢公,實亦不安,玆不得不疾聲仰籲於天地父母之前。乞垂矜諒,亟許遞罷,俾私情得伸,公體毋虧,不勝萬幸。答曰,省疏具悉。爾其勿辭,救護母病。
上在昌慶宮。停常參·經筵。
夜一更,月暈廻火星。二更,流星出大角星下,入南方天際,狀如拳,尾長三四尺許,色赤。
藥房提調李肇,副提調李萬選啓曰,伏未審夜來,聖體,若何?寢膳之節,一向平常乎?大妃殿調攝之候,亦何如?加味二陳湯,連爲進御,而頷下微浮,餘痕已盡消解,寢睡水刺,亦復常節乎?王世弟患候,夜間如何?養血祛風湯進服之後,眩氣及眼部澁癢,其有差勝之效乎?臣等,率諸醫入診,詳察症候,宜當,不任區區憂慮,敢來問安,竝此仰稟。答曰,知道。無事,寢睡水刺平常。慈殿氣候安寧,湯藥連日進御,頷下微浮消減,寢睡水刺平常,世弟症候平穩,湯藥進服矣。勿爲問安。
沈珙啓曰,明日常參·經筵,取稟。傳曰,停。
李翊漢啓曰,備邊司郞廳來言,今日,賓廳坐起日次,而大臣有身病,不得來會云矣,敢啓。傳曰,知道。
沈珙啓曰,新除授右副承旨李仁復,自鄕昨已入來云。卽爲牌招察任,何如?傳曰,允。
吏批啓曰,卽接司䆃寺牒呈,則僉正李明升,受由過限未上來,依例改差,何如?傳曰,允。
又啓曰,首陽令呈狀內,職號首陽二字,犯世祖大王潛邸時爵號,初不覺察,不勝惶恐,以海溪令入啓改下云。旣犯聖祖潛邸時爵號,則不可仍置,以海溪令改下批,何如?傳曰,允。
李萬選啓曰,新除授右副承旨金始慶,卽爲牌招察任,何如?傳曰,允。
以右副承旨金始慶牌不進罷職傳旨,傳于沈珙曰,推考傳旨捧入。
沈珙,以侍講院言啓曰,本院新除授文學李眞洙,再昨違牌之後,旣有只推之命,而尙不出肅,更爲牌招察任,何如?傳曰,允。
李萬選,以司饔院言啓曰,今此王大妃殿進宴時,監造官奉事,洪重耉啓下,而重耉,以葦魚監捉官,方在魚所,其代奉事李泰亨,換差下送之意,敢啓。傳曰,知道。
沈珙,以弘文館言啓曰,本館下番,無推移之員,不得已以上番,姑降入直之意,敢啓。傳曰,知道。
又以進宴廳言啓曰,今此進宴,定於來五月初一日,而其間日字無多,遠地妓生及期京現,有未可必。敎習一款,一日爲急,曾前進宴時選上妓生玉節·鳳臺·碧環·赤蟾等,俱以丘史婢,時在京中,使之待令,以爲定都妓習樂之地,何如?傳曰,允。
又以進宴廳言啓曰,今此進宴時,王大妃殿加上尊號樂章,依前例第一爵前先唱,而分付,何如?傳曰,允。
又以進宴廳言啓曰,今此進宴時饌物,一依丁巳年例,磨鍊擧行,而其中或有背節難辦之物,竝以他種代行之意,敢啓。傳曰,知道。
又以進宴廳言啓曰,今此進宴廳,分差監造官,各有任掌,自無閑隙,禮賓寺直長金始熺,內贍寺奉事兪學基,內資寺奉事吳遂郁,別工作,繕工監假監役官尹熙啓,司畜署別坐李彦佐,依本廳郞廳例,除本司差祭安徐,使之專意察任,何如?傳曰,允。
兩司合辭,大司憲李世最,執義金始㷜,掌令朴長潤,持平李著,獻納趙翼命,正言具命奎·朴師悌啓曰,臣等,刳心瀝血,欲伸天討,登對力請,已至五次矣。合司陳懇,又過四日矣。微誠未格,天聽愈邈,憂悶抑塞,日加一日。玆敢不避煩瀆,更申前請,臣等之情,可謂窮且迫矣。臣等每見前史,椒酒毒餠之事,輒爲之掩卷嗟憤,雖千載之下,欲臠其肉,豈意吾君之世,乃復見此事耶?雖令此賊,旣已登時正法,言其情節,尙令人骨靑而心寒,況今其人自在,偃然假息,而王法不得加,輿情無以泄。噫嘻,天下寧有是耶?今之爲聖躬憂者,皆以爲,此賊,心包禍機,躬犯死罪,自全之計,必益巧密,潛伺之患,無所不至,此固必然之勢也。臣等,未知殿下,所以慮後防患者,其道,何如?而渠旣自知必死,百計逞凶,則不虞之地,危機難測,殿下縱自輕,其於宗社何哉?設令將來之憂,或不至此,卽其已犯之惡,不可一日容貸於覆載之間,殿下嘗見古今以來,罪逆如此,而終逭天誅者乎?臣等雖被强聒之誅,決不忍留此賊於君父之側,玆又相率更籲,不自知止。請加三思,毋復留難,金姓宮人行藥者,亟命出付攸司,夬正王法。答曰,勿煩。
兩司合啓,請昌集·頤命亟行斬屍事。措語見前答曰,勿煩。
府啓,請還收尹廷舟量移之命,賓愛·終卿放送之命。措辭見前答曰,亟停勿煩。
院啓,請還收申銋出陸撤籬之命,任埅量移之命,星樞減死之命,仍前嚴鞫,期於得正。措辭見前答曰,勿煩。
校理朴弼夔,副修撰趙鎭禧等箚曰,伏以臣等,以逆婢査討事,登筵力請,凡幾遭矣。合司齊籲,亦多日矣。妄懷格天之忱,已罄瀝血之辭,而每承聖批,輒以勿煩二字,顯示訑訑之色,臣等滋惑焉。臣等雖甚無狀,職忝論思,備殿下三司之列,而日與臺閣諸臣,請討謀弒君父之賊,欲以盡臣子復雪之義,除肘腋禍亂之本,則雖其言辭拙訥,有不足以當聖心。而顧其所執,則亘古不易之大法也,一國頌公之大論也。殿下,亦宜不待畢辭,卽賜開納,以副中外顆仰之望,而不惟不準所請。又不明白下敎,以破群聽之疑惑,而只以拒諫之例批,每示靳持之意,此豈臣等之所望於殿下者哉?臣等,請不避嚴誅,反復而陳之。蓋金姓掌膳之說,逆招旣是的證,黃水吐出之日,院記又可考驗,而殿下,亦嘗再允臺啓矣。必非多人之敎,又下於臺臣之批,則今不可謂無其人無其事,而亦不謂査得之無其人矣。以殿下之聖明,亦豈不知肘腋之禍本?終不可醞釀,討復之大論,卒無以沮抑,則其所牢拒臣等之請者,勿煩二字之外,宜無以爲辭也。臣又死罪,妄度聖意,極涉僭猥,而殿下,若謂勿煩二字,足以終拒群請,而不賜開納,又不明白下敎,則不但臣等憂憤抑塞,抵死力爭,萬無退去之理,殿下,亦將何以解四方之惑,釋後世之疑耶?臣等非不知觸冒威嚴,鎭日瀆擾之爲大戾,而與其不能竭誠回聽,終爲春秋之罪人,無寧碎首牽裾,得重罪於殿下之庭,此臣等所以一箚二箚,至於四五箚而不知止者也。伏願聖上,勿下例批,亟賜兪音,行藥宮人姓金者,卽付有司,夬正王法。答曰,勿煩。
吏批,有政,判書李肇進,參判李眞儒進,參議未差,承旨李翊漢進。啓曰,本曹參議,今當差出,而擬望之人乏少,承旨外任竝擬,何如?傳曰,允。又啓曰,玉堂闕員,今當差出,而擬望之乏少,相避外任竝擬,何如?傳曰,允。以金始慶爲承旨,李眞望爲吏曹參議,權益淳爲兵曹參議,趙鎭禧爲校理,洪廷相爲修撰,權宏爲兵曹正郞,尹彙貞爲工曹佐郞,朴泰初爲永禧殿參奉,李有翼爲貞陵參奉,鄭後周爲司䆃僉正,南泰敬爲兼春秋,齊平守㰒行,益善守漢,益昌守湘,夏陵守樀,一新守人燁,驪平副守燧,齊豐令檡,完昌令柲,壼山副守檉,全陽守檏,洛春正培,夏原守杞,淸善副守煊,全興守埝,齊昌令㯙。已上敍用事,奉承傳。
兵批,有政。判書柳鳳輝病,參判朴熙晉進,參議未差,參知尹惠敎受由。承旨李翊漢進,以安世煜·鄭翔周·李載恒·李遇新·李鐵徵·申德夏·柳星一·柳胤興·李師尙·李廷濟·鄭健一爲副護軍,李眞望爲副司直。
右議政李光佐箚子。伏以臣,偶發之疾,遂爾綿劇,貼身床褥,轉側須人者,今十三日矣。瘇大雖減,瘡爛方甚,毒氣傍肆,侵淫股尻,宛轉叫痛,苦楚萬狀,殆至於不可當。再昨入診議藥,俱不得進參,東宮氣候,亦有不安節,連日起居,今又診察,憂慮方深,而亦末由致身,分義虧缺,悚懍無地。量臣病勢,猝難瘥歇,而前頭當連有診候保護之任,何敢一日虛帶?玆敢昧死自陳,伏乞聖慈天地父母,亟命遞臣之職,治臣之罪,俾公私俱幸,不勝幸甚。答曰,省箚具悉卿懇。所患如此,深用慮念,有疾未參,別無所傷,卿其安心勿辭,從容善攝。仍傳曰,遣史官傳諭,遣御醫看病。
以梁彬爲右邊捕盜從事官。
上在昌慶宮。停常參·經筵。
下直,永同縣監金東俊,延豐縣監崔致重,新溪縣監金弘權,熊川縣監金東藎,木川縣監吳聖兪,高靈縣監李善行。
沈珙啓曰,明日常參·經筵,取稟。傳曰,停。
呂必容啓曰,同副承旨李仁復牌招事,允下。而臺諫,方以罷職不敍論啓,不得出牌之意,敢啓。傳曰,知道。
沈珙啓曰,卽伏見淸州牧使崔尙鼎陳賀箋文,則東朝二字,不書於極行,而連書於平行,難免不察之失,推考警責,何如?傳曰,允。
呂必容啓曰,同副承旨李仁復,昨陳辭疏,雖未承批,而房掌與他有異。揆以院例,不可退在,右副承旨金始慶,雖有實病,而昨日違牌,旣有只推之命,卽今僚員不齊,出納苟簡,竝卽牌招察任,何如?傳曰,允。
以右副承旨金始慶牌不進罷職傳旨,傳于呂必容曰,推考傳旨捧入。
李翊漢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
備忘記,錄勳都監堂上判書李肇,前副提學李師尙,竝熟馬一匹。前判書韓配夏,都廳郡守李世德,竝半熟馬一匹賜給,郞廳縣令李衡秀,準職除授。司評具赫,判官沈維賢,竝陞敍,郞廳前郡守李敏好·李德鄰,監造官前奉事權授,參奉金夏英,直長吳彦胄,竝兒馬一匹賜給。監役韓師億,監造官前侍直尹忠敎,前都事曺夏望,竝六品遷轉。書寫官洪處疇勿論,洪后績·李行秀·孫震光·李泰建·金壽漢,竝上弦弓一張。畫員郭有齡等四人,捕盜軍官宋奎文·金允瑞,補字官李弼丁,各不粧弓一張賜給。其餘員役工匠等,令該曹米布磨鍊,題給。
咸鏡監司,以咸興居盲人朴界白妻李召史等燒死事狀啓。傳曰,燒死人等,令本道恤典擧行。
沈珙,以弘文館言啓曰,新除授修撰洪廷相,時在忠淸道石城縣任所,經筵入番事緊,請斯速乘馹上來事,下諭。卽今館僚九員內,副應敎柳弼垣,昨以親病,陳疏受由,應敎李世德,修撰李匡輔·洪廷相,副修撰吳遂元,時在任所未及承召,副校理趙趾彬,奉命在外,副校理李眞伋在鄕,亦未上來。只有校理臣朴弼夔,臣趙鎭禧,今方推移入直,而非但上番姑降,事體未安,況今鎭日合司,不得備員,亦甚苟簡,副修撰有闕之代,後日政,以在京無故人,備擬差出,仍卽牌招,以爲推移入直,同參大論之地,何如?傳曰,允。
李翊漢,以兵曹言啓曰,卽接入直禁軍將李檉呈狀,則自昨日,重得傷寒,痛勢非輕,飮啖專廢,不省人事,方在危劇之中,以此病狀,決難入直云。不得已原單子中,改付標以入,而來初八日入直,又爲受點矣。病勢差復,未可預料,亦爲改付標以入之意,敢啓。傳曰,知道。
又以義禁府言啓曰,平安道陽德縣遠竄罪人黃璿,以其父歸葬事,依定式啓稟,給由矣。今聞已過葬事云,還發配所之意,敢啓。傳曰,知道。
又以義禁府言啓曰,以全羅左水使狀啓,刑曹粘目,蛇渡前僉使申行楫,移本府處置事,允下矣。申行楫,時在任所云。依例發遣府書吏,交代後拿來,何如?傳曰,允。
又以義禁府言啓曰,卽接月令醫員張鳳翰手本,則時囚罪人尹得仁,本以抱病之人,長路撼頓之餘,重患泄痢,度數無算,迨過兩旬,一向彌篤。自數日前,添得吐泄之症,食飮專廢,氣息奄奄,雜試醫藥,少無分效云。自前罪人病勢如此,則有保放救療之規,敢此仰稟。傳曰,依爲之。
大司憲李世最,執義金始㷜,掌令朴長潤,持平李著,獻納趙翼命,正言具命奎·朴師悌合司啓曰,爲君父討復之義,卽撑天地亘古今不易之常經也。爲子而不能除父之讎,爲臣而不能討君之賊,則子不得爲子,臣不得爲臣,民彝絶而天理泯矣。是以苟有關於君父之讐者,不顧國之存亡,不計身之死生,而必討乃已者,誠以民彝,不可一日壞,而天理不可一日泯也。今此逆婢,不過掌膳一宮人耳。論其負犯之重,則天地之所不容,言其除去之易,則只是雛鼠之微,而三載稽誅,迄今容貸,使臣子討復之義,無時可伸,是天理民彝之重,殿下自壞之也。寧不痛惜哉?噫,殿下,承先王付托之重,受慈聖保護之恩,而宗社臣民之托,惟在於殿下之一身,則殿下,雖欲自私,不可得矣。方今朝野淸平,宮闈肅穆,無有邪氣,間於其間,而獨留此凶逆之一婢,以貽宗社無窮之憂,則先王陟降之靈,必將惕然於冥冥之中,而慈聖保護之慮,亦無所不至矣。臣等所以三歲爭執,迄不敢止者,非但爲殿下也,爲先王慈聖也,非但爲先王慈聖也,誠爲萬世天理民彝之重也。若殿下,不賜允兪,則臣等雖碎首牽裾,萬無退去之理。請更加聖思,毋少留難,行藥宮人姓金者,亟命出付攸司,快正王法。答曰,勿煩。
兩司合啓,請昌集·頤命,亟行斬屍,明正典刑。措辭在前答曰,勿煩。
府啓,請還收尹廷舟量移,請寢賓愛·終卿放送事。措辭在前答曰,勿煩。
院啓,請還收申銋出陸撤籬,請還收任埅量移,請還收星樞減死嚴鞫得情事,同副承旨李仁復,其平生行己,固多可議。頃於權凶柄國之日,含默苟容,受其吹噓,旣忝榮選,繼又驟擢。及夫改紀之初,乃以世所謂四凶等語,筆之於章牘。夫頤·集·健·采,不欲直斥之爲四凶,必復加之以世所謂三字者,此其意,果出於何也?公議之駭憤,固已久矣。又於昨日,疏論許穆書院撤額事,乃以先正二字,猝然加之,已極可駭。至以近代先正,其有如穆之粹然無瑕爲言,隱然有厚誣一世名賢之意,事之駭惋,莫此爲甚。請同副承旨李仁復,罷職不敍,前掌令李端章,攻銓長之啓,極意構陷,專出禍心。而臺閣請罪之擧,至今不發者,祗緣儒臣之疏,未及承批故也。乃於日昨歲抄,遽下敍用之命,臣等竊不勝訝惑焉。殿下試取其啓而觀之,其用意之憯毒,遣辭之巧密,果如何耶?當初罷職之典,不足以懲其罪,物情固已駭憤,及今收敍之後,公議益激,有不可遏。請亟寢掌令李端章敍用之命,仍令削奪官爵。傳啓措辭在前答曰,不允。末端兩件事,依啓。
校理朴弼夔·趙鎭禧等箚子,伏以臣等,合司叫閽,鎭日齊籲,一請再請,至於四五請,而天聽愈邈,迄無準請之望,憂憤塞胸,不知觸冒之爲懼。昨於箚中,反復指陳,冀承明白之聖敎,而勿煩二字,一如前批。竊恐殿下此敎,反有以滋臣等之惑,而固臣等之請,何哉?嗚呼,惟天惟祖宗,付畀我殿下,爲一國神人之主,而顧彼幺麽逆婢,潛行鴆毒,幾危聖躬,則貫盈之罪,上通于天矣。戴死罪包禍心,尙伏肘腋之間,實貽宗社無窮之憂,則祖宗陟降之靈,亦必赫怒於冥冥中矣。爲殿下臣子者,莫不思食其一臠,以洩同天之憤,則此固皇天祖宗之所不容,而人得以誅之者也。獨殿下,屈三尺之典,拒三司之請,容息於尙食之列,而遲回靳固,不卽加誅,則是殿下,遏天討而不行,隳祖宗之彝憲,而重拂國人之心也。將何以上叶天心,解祖宗之憂怒,下副輿望,樹萬世之人紀耶?如是而國不危亡者,未之有也。顧臣等拙訥之辭,膚淺之誠,雖不足以格回天聽,而以殿下之明聖,儻或念及於此,則亦必有瞿然動心,惕然改圖者矣。臣等之尤所痛憫者,臣之於君,猶子之於父也。人有謀害其父,而子不能討之,則不但不齒於鄕黨,而殿下,亦必以爲彝倫之罪人也。今臣等,爲君父請討一逆婢,而閱三歲不得請,則是殿下,使臣等,終不能伸沐浴之義,而爲天下後世之罪人也。此臣等所以沬血飮泣,不忍與此賊俱生,而日夜祈呼,必討乃已者也。伏願聖明,上念皇天祖宗付畀之重,俯監臣民憤鬱之情,行藥宮人金姓者,亟命出付有司,夬正王法焉。答曰,勿煩。
上在昌慶宮。停常參·經筵。
自昧爽至寅時,有霧氣。
沈珙啓曰,罪人李時弼押來,都事李廷徽當初候風狀啓中,具銜之下,不爲着署,書塡名字,旣違格例。而似是新進生疎,未諳格例之故,不爲請推矣。卽伏見罪人押來及物故啓本中,書其名字,又如前日,而其下至書謹封二字,尤涉駭然,前後違格,至再至三,終不可無警責之道,推考,何如?傳曰,允。
又啓曰,都摠府郞廳來言,闕內各處,入直軍兵,夜巡檢云矣,敢啓。傳曰,知道。
呂必容啓曰,新除授右副承旨李世瑾,同副承旨柳鳳徵,副修撰申致雲,待下批牌招事,允下矣。今已日暮,待明朝出牌之意,敢啓。傳曰,知道。
沈珙啓曰,明日常參·經筵,取稟。傳曰,停。
又啓曰,來十一日,輪對日次,取稟。傳曰,停。
又以義禁府言啓曰,平安道咸從府遠竄罪人任埅量移還收事,臺諫旣已停啓。依前罪目,發遣府都事,仍令押送于黃海道金川郡配所之意,敢啓。傳曰,知道。
備忘記,王大妃殿未寧時,藥房都提調右議政李光佐,鞍具馬一匹面給,子壻弟姪中一人除職。提調李肇,副提調李萬選,竝加資。注書尹志·林光弼,記事官曺命敎,編修官安瑞羽,竝六品遷轉,已經六品者陞敍。差備待令醫官方震夔·權聖徵·許坫·吳重卨·崔泰齡·許信,竝加資。掌務官秦後觀·玄起鵬,準職除授。別入直及同參議藥金壽煃·白興銓·權聖揆·崔龜慶·金文衍·金壽峴·崔命錫·崔德齡,半熟馬一匹。醫官玄載觀·韓斗衡·鄭行謹·趙昌會·尹聖輔·金垕·康天衢·金國賓·金必祐·鄭文益·崔周慶·鄭趾顯·朴道煥·李泰亨·金漢齡·鄭爾柱·姜渭聘·玄悌綱,奉事李公胤,參奉任瑞鳳,副司勇朴泰初·李溟,各兒馬一匹。醫官玄孝綱等九員,各上弦弓一張賜給。藥色書員金之聲·金之弼,竝書題除授。掌務書員金鼎一·崔世雄,差備待令書員金時兌·安昌世,湯藥書員張世昌等九人,限己身免役。使喚書員秦次萬等八人,種藥書員崔二俊·安永徽,竝三年免役。差備待令醫女安香·仙玉·夢雲·希容,竝從自願免賤,米布從優題給。使喚醫女月盈臺等七名,竝米布從優題給。其餘下人等,令該曹,米布,從優磨鍊題給。
備忘記,王大妃殿未寧時,率醫官差備直宿內官李景禧,本殿承傳色內官吳斗興·崔萬裕,竝加資,出入番內官金贊益·朴世煥·金德輝·金斗弼·朴興建·韓相一·宋廷雄·田時單·金澄·黃道澄·金萬鋌,竝半熟馬一匹,金爾重,本殿司鑰馬世珍·尹德才,各兒馬一匹。吳斗昌,上弦一張賜給。差備直宿別監李碩賓,從自願免賤。飯監別監下人等,令該曹,米布磨鍊題給。
沈珙,以錄勳儀軌都監言啓曰,卽伏見備忘記,都監監造官前侍直尹忠敎,前都事曺夏望,竝六品遷轉事,命下矣。尹忠敎,監造官啓下後,以在鄕身病,不得出仕,仍爲改差。曺夏望,啓下三日,亦卽以病改差,當初旣爲啓下,故雖入於書啓中,而初未出仕,無一日行公之事,似當在勿論之中,而有此六品遷轉之命,何以爲之?敢稟。傳曰,勿論。
吏批,有政。判書李肇牌不進,參判李眞儒進,參議李眞望在外,右承旨沈珙進。以李世瑾·柳鳳徵爲承旨,申致雲爲副修撰,權萬斗爲刑曹佐郞,權贄爲典籍,李基命爲石城縣監,洪受濂爲司導僉正,鄭後周年八十,今加通政,海溪令改下批,承傳尹彙貞,爲兼春秋。
兵批,判書柳鳳輝病,參判朴熙晉病,參議尹惠敎在外,參知權益淳進,右承旨沈珙進。以金始慶爲副司直。
備忘記,都事金後衍處,內廏馬一匹面給。
吏批啓曰,貞陵參奉李有翼呈狀內,今年未滿三十齋郞之任,在法應遞,斯速入啓處置云。年限未滿,則不可仍置,改差,何如?傳曰,允。
兵批啓曰,新除授大丘營將魚必遠呈狀內,老母年迫七十,素抱風病,源委旣深,氣息凜凜,有朝夕難支之慮。以無兄弟獨子,身自扶護,情理所在,決難遠離赴任,入啓處置云。母病如是沈篤,則孝理之下,不可强令赴任,今姑罷黜,何如?傳曰,允。
又啓曰,卽接五衛將廳牒報,則五衛將全翊聖,受由下鄕,過限未上來云,宿衛輪番之地,有難等待其上來,亦不宜久曠,今姑改差,何如?傳曰,允。
沈珙,以弘文館言啓曰,本館上番校理朴弼夔,以御營廳郞廳,今日坐起時,晝仕出去之意,敢啓。傳曰,知道。
李萬選啓曰,明日卽藥房入診日次,而又當世弟宮議藥,入侍提調,不可不備員。而都提調李光佐,宿患瘡病,一向苦劇,勢難進參。提調李肇,連呈辭疏,今又違牌,事極未安,提調李肇,待明朝更爲牌招,以爲同爲入侍之地,何如?傳曰,允。
沈珙啓曰,大司憲李世最,執義金始㷜,掌令朴長潤,持平李著,獻納趙翼命,校理朴弼夔·趙鎭禧,副校理趙趾彬,正言具命奎·朴師悌,來詣請對矣。傳曰,引見。
巳時,上御熙政堂。三司請對,大司憲李世最,執義金始㷜,掌令朴長潤,持平李著,獻納趙翼命,校理朴弼夔·趙鎭禧·趙趾彬,正言具命奎·朴師悌,右承旨沈珙,假注書李重震,記事官尹宗臣·尹尙白,同爲入侍。三司合啓,請行藥宮人金姓者,出付攸司,夬正王法事。措辭見前上曰,勿煩。李世最進伏曰,臣等前後論啓,非止一再,合司陳啓,亦非止一再,而瀝盡肝血,更爲請對矣。今此逆婢,有何可惜?而不許臣等之請,實未知聖意之所在也。當以啓辭之餘意,更以申復焉。子不除父之讎,臣不討君之賊,則天理彝倫,淪絶無餘。臣等之於殿下,恩猶父子,義卽君臣,此賊不討,則天理滅,民彝斁,而國不爲國,人不爲人矣。一介逆婢,有何所惜耶?金始㷜進伏曰,今此一逆婢,三司合司請對,賓廳會啓伏閤,至于今苦口力爭,而天聽一向邈然,臣實塞胸而不知所對也。三手兇謀,皆骨靑心寒,而至於逆婢一事,締交外逆,掌膳宮中,黃水吐出,與藥院日記符合,逆節旣著,而尙今隱伏於肘腋之間,外逆雖除,而內賊,未及討之。臣等,忝居三司,不能力爭準請之致,殿下,尙今持難之意,臣實不敢知之,此事不止於爭之而已。雖碎首牽裾,必請乃已,臣等,終不準請,則將何有辭於後世乎?朴長潤進伏曰,逆婢之罪惡貫盈,更無可陳之辭,前後請對,至於五次,兩司合辭,玉堂陳箚,至於六次,而兪音尙閟,故更爲請對。前雖持難,而今日,則必蒙允許而後,可退矣。李著進伏曰,臣待罪藩幕,新忝臺地,從諸臣後,鎭日合啓,至於五六次,而終未下兪音。夫逆婢罪狀,不待更陳而可知矣。逆節旣露,罪惡貫天,殿下雖欲容貸,有不可得矣。天下萬世,豈有如此之罪乎?臣自從鄕土而來,人人皆曰,金姓宮婢,終不正法,則吾王危矣,國將亡矣。湖南一路,民情皆然,則八路同然,推此可知。此非但三司之臣,抑鬱爭執,一國之民,擧皆抑鬱,國家凡事,皆從民情,而此則一國亘天之大機,可不允從乎?未下兪音之前,臣等,終無退去之理。伏願殿下,下燭臣民之情而允從焉。沈珙進伏曰,逆婢査出事,殿下雖曰無之,而鴆毒御膳,昭載於鞫廳文案,黃水吐出,又載於藥院日記。斷無之之理而至於三年,終不出付,三司啓批,每下勿煩,何也?在下之臣,不知上意之所在,快下明白之敎焉。趙翼命進伏曰,臣之所見,與珙所達異矣。此罪人,非殿下之罪人,乃一國之罪人,非一國之罪人,乃天下之罪人,隣國有弒逆之變,聖人沐浴請討。惟此逆婢,殿下雖欲顧藉,終不可容貸矣。臣等言辭拙短,誠意淺薄,未能有槪於聖心,而在上者處分之道,以在下者辭拙誠薄而不從也,非矣。夫以至微之事言之,雖閭巷匹庶之家,有謀弒之婢,則必究覈正法,在法當然,而此逆婢之罪,端緖旣露之後,殿下終不允從,何也?殿下雖責三司之臣而止之,終無可止之理矣。趙鎭禧進伏曰,鎭日合啓,天聽邈然,臣等憂憤煎悶,今此逆婢,若不窮治,則國不爲國,此非臣等之私憂,乃一國之所共憤。而一向每下勿煩之敎,今則臣等,必請而後,可以退去矣。趙趾彬進伏曰,小臣奉命海西,昨纔復命,而意謂必蒙允許矣。卽今兪音,一向尙閟,臣竊憂悒矣。今日從諸臣列入對,而一向靳許,實爲抑鬱,不知所對矣。珙曰,三司之臣,如是抑鬱,縷縷陳達,快下明白之敎焉。趾彬曰,罪人旣出賊招,昭載鞫案,而尙伏宮掖,殿下想必知之,未知何故,而尙不査出耶?上下諸人,鬱抑難測,今日則快下明白之敎焉。翼命曰,臣惶恐而更達矣。自古無刑政而爲國者,未之有也。卽今逆婢,在宮掖之間,而尙不査出正法,可謂國有刑政乎?趾彬,昨自海西按獄而來,雖小小私獄,連遣御史,聖意固在於重獄體,而至於國家大獄,終不査出正法,何也?世最曰,逆婢査出之易,前後之啓詳矣。此賊,終未究得而正法,則臣等,決無退去之理矣。掌膳宮人姓金者應有之,而雖或姓同者多,而難於辨覈。若出付攸司,一一窮査,則豈無斯得之道乎?著曰,疑似者,雖曰無之,其日掌膳宮人,則必有之矣。其人査出,則亦可以査出,其日掌膳宮人金姓者矣。珙曰,臣反復思惟,而終未知聖意之所在也。命奎曰,臣等前後請啓,非止一再,而兪音尙靳,臣竊爲慨然,復此仰達矣。雖小小之事,自相可否而後,可以做國事,而今此逆婢,一國之極罪,殿下雖欲沮抑,臣等之請,有不可得矣。殿下,明白下敎,則臣等,宜無爭執之語,而每下勿煩二字,不爲明白指敎。殿下若以査出之難而然,則前日掌令朴長閏入侍時,詳細陳達矣。昔皇明洪武年間,宮中有咀呪之變,其時宮人中無可指斥者,故太祖,盡殺宮人。今此逆婢之罪,有浮於咀呪,其日掌膳宮人出付,則不必盡殺,而可以査出矣。世最曰,明太祖盡殺宮人,蓋緣無指的者,故盡殺,而此則不然。其日掌膳宮人出付,則姓金者,可以査出矣。著曰,太祖古事,無指的者,故盡殺,而與此事有異矣。殿下,雖或自內處置放出,臣等雖未敢知,而其人尙在,則罪犯發覺之後,必死中求生,密地逞凶,無所不至,臣等之憂悶,爲如何哉?鎭禧曰,逆賊無可生之法,法卽祖宗金石之典也。殿下於向來諸賊,皆以殺之,至於破家瀦宅,而獨於幺麽一逆婢,如是容護,何也?且以海西殺獄觀之,再遣御史,必欲按覈,而至於逆婢,終不允從,如是則國不爲國矣。趾彬曰,君臣猶父子,謀弒父之賊,必欲復之,乃天理不易之道,而三歲爭執,殿下終不允從,臣等之憂悶,爲如何哉?弼夔曰,此逆婢,非殿下之罪人,乃宗社之罪人,殿下雖或容貸,而不可得也。此逆婢,終不査出正法,則三百年流來國法,自此壞矣。命奎曰,趙趾彬所達,是矣。殿下不聽之意,臣等,不得仰認矣。珙曰,凡人君體天,天有風雷而成四時,人君有命令,然後可以治國。而殿下則不然,諸臣屢次陳達,而終無發落,不勝抑鬱之至矣。始㷜曰,盛節,逆集之門孽,爲頤賊之腹心。故逆節,皆已吐實,盡爲査出,而至於宮人金姓之事,以藥院日記黃水吐出言之,鴆毒御膳,明白無疑。而三司之請,終不允從,人君雖有雷霆之威,加之以罪,至於碎首,如此罪關惡逆之類。爲人臣者,終無停論退去之理矣。長潤曰,逆婢行藥,明白無疑矣。諸臣,皆已備達無餘,臣他無所對,而合司五日,今爲請對,今則必得準請乃已矣。伏願勿爲持難,明白下敎焉。師悌曰,昌集·頤命,旣已賜死,今此逆婢,尙在宮中而終不準請。臣等,直欲碎首前陛,而不能得也。趾彬曰,古之人臣,誠意貫天,必得回天,而臣等誠意淺薄,尙不得準請,未蒙開釋之玉音者,實臣等辭拙誠薄之罪。而今日三司之請,終不允從,實爲殿下慨然也。鎭禧曰,今則合司請對,而只下勿煩二字,臣等,抑鬱不知所達矣。此賊不査,則國不爲國矣。三百年祖宗之法,至於殿下而豈可廢乎?弼夔曰,諸臣縷縷陳達,而無明白之敎,實爲抑鬱而不知所達矣。珙曰,此逆婢應在宮中,而終不出之者,必有他故,何不明白下敎乎?上曰,勿煩。珙曰,小臣聽瑩,未得詳聞,未知勿煩乎?上又曰,勿煩。
兩司合啓,請昌集·頤命亟行斬屍,明正典刑。措語在前上曰,勿煩。
府啓,請還收尹廷舟量移之命,請還收賓愛·終卿放送之命。措語在前上曰,勿煩。
院啓,請還收大靜圍籬安置罪人申出陸撤籬之命,請還收罪人星樞減死之命,嚴鞫期於得情。措語在前上曰,勿煩。
右副承旨金始慶改差,政官牌招開政,承旨有闕之代,竝卽差出,仍爲牌招察任事,榻前下敎。
上在昌慶宮。停常參·經筵。
自辰時至酉時,日暈。
李翊漢啓曰,明日常參·經筵,取稟。傳曰,停。
沈珙啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
藥房提調李肇,副提調李萬選啓曰,伏未審夜來,聖體,若何?寢膳之節,一向平常乎?今日,卽入診日次,臣等率諸醫,趁早入侍,詳察聖候,宜當。大妃殿氣候,亦復何如?加味二陳湯,昨日畢進,頷下微浮,餘痕消減,而已至如常乎?卽使醫女入診,詳察氣候後,湯藥加進當否,當爲議定,王世弟眩氣眼患,日間亦復何如?養血祛風湯五貼,昨已畢進,症候有差勝之效乎?臣等,亦當與諸醫入診,議定湯藥繼進當否矣。區區憂慮,敢來問安,竝此仰稟。答曰,知道。無事。寢睡水刺,一樣平常,勿爲入診。慈殿諸症候,差勝後一樣,湯藥進御,而世弟患候一樣,湯藥進服矣。
再啓曰,伏聞大妃殿入診醫女所傳之言,諸症候差勝後一樣,頷下微浮餘痕,已至如常,而猶有餘氣。臣等,與諸御醫及儒醫,反復商議,則皆以爲,加味二陳湯,加入去便香附,更加柴胡一錢,黃連酒炒五分,加進五貼,宜當云。此藥卽爲劑入,臣等與諸醫,進詣東宮,診察王世弟症候,則眩氣與眼患,雖未快減而比前差勝,苦口湯劑,不必連進,今姑停止,更觀前頭,議藥宜當云。養血祛風湯,姑爲停進之意,敢啓。傳曰,知道。
李翊漢啓曰,右副承旨李世瑾,同副承旨柳鳳徵,旣有只推之命,更卽牌招,何如?傳曰,允。
以右副承旨李世瑾,同副承旨柳鳳徵牌不進罷職傳旨,傳于李萬選曰,推考傳旨捧入。
以右副承旨李世瑾再招不進罷職傳旨,及副應敎柳弼垣牌不進罷職傳旨,傳于沈珙曰,推考傳旨捧入。
又啓曰,執義金始㷜,掌令朴長潤,持平李著,獻納趙翼命,校理朴弼夔·趙鎭禧,副校理趙趾彬,正言具命奎·朴師悌,來詣請對矣。傳曰,引見。
忠淸監司,以永同等官居朴召史等九名燒死,林川居私婢五禮渰死狀啓。傳于李翊漢曰,燒死人等,令本道恤典擧行。
沈珙,以弘文館言啓曰,副應敎柳弼垣,以親病陳疏受由,由限已過,當此三司鎭日齊籲之日,館僚不可不備員,卽爲牌招,以爲同參大論之地,何如?傳曰,允。
以副修撰申致雲牌招不進罷職傳旨,傳于沈珙曰,推考傳旨,捧入。
李翊漢,以戶曹言啓曰,漕船,事體與他自別,故節目中,年荒稅縮時,雖有餘船,勿使逢載,直上納貢稅,仍令掛置信地,意非偶然矣。卽接牙山縣監所報,則以落後船二隻,裝載大同米三局作米,行到南陽地,一隻逢風致敗云。莫重漕船,不稟朝廷,任自出用,致有此臭載之患。事之驚駭,莫此爲甚,當該守令罪狀,令攸司稟處。此則雖因本縣之自首漕船擅用,得而聞之,而不然,則本曹,亦無以知之。今後不待朝令,潛自擅用,則官吏,從重論罪,該船沙工,亦爲各別嚴懲事定式施行,毋得撓改之意,湖南一體分付,何如?傳曰,允。
又以刑曹言啓曰,卽因進宴廳甘結,假醫女九十名,將以各司婢子,抄出定送,而各司留京婢子,元數甚些之中,可合使任者,絶無僅有,難以充數,依前例,無論諸上司·四學·祭享衙門·內寺府,一體出用之意,敢啓。傳曰,知道。
正言具命奎啓曰,臣於筵中,以入侍承旨,不待合司啓辭之下批,徑有所達,有所請推矣。退聞物議,則以爲,旣不與同僚相議,又不以所懷陳達,便同獨啓,有違常規云。此雖出於前席倉卒,未及審思之致,而其率爾之失,則著矣,其何可晏然於臺次乎?請命遞斥臣職。答曰,勿辭。
李翊漢啓曰,正言具命奎,再啓煩瀆,退待物論矣。傳曰,知道。
藥房口傳啓曰,大妃殿醫女入診時,忠勳都事金後衍,同爲入診矣。大妃殿症候,已至平復,今後不爲入侍之意,敢啓。傳口,知道。
藥房提調李肇·李萬選等上疏,伏以臣等,卽伏見備忘記,以慈聖平復之慶,賞賚之典,普及藥院。而至於臣等,乃有加資之命,誠不勝慙赧悚仄之至。臣等,待罪保護之地,全昧義理,執症論藥,只聽諸醫之商確,其所周旋者,不過監視煎劑,直宿問安而已。此卽職分內事,有何毫分可記之勞?陞秩之命,卽有國之重典,而乃此輕加於臣等,恩賞之濫觴,無過於此。省顧揣量,終不可晏然承當,玆敢冒死陳籲。伏乞聖明,俯賜諒察,亟命收還新命,以重賞典,以安私分,不勝幸甚。答曰,省疏具悉。錫賚固遵舊章,卿等,勿辭領受焉。
今閏四月初八日午時,上御熙政堂。三司請對入侍,右承旨沈珙,記事官尹志,記事官尹宗臣,記事官尹尙白,執義金始㷜,掌令朴長潤,持平李著,獻納趙翼命,校理朴弼夔·趙鎭禧,副校理趙趾彬,正言具命奎,正言朴師悌。上,西向坐。諸臣入伏訖。三司諸臣,合辭所啓,請行藥宮人金姓者,亟命出付攸司,夬正王法。措辭見上上未及發落。珙曰,昨日三司諸臣入對時,聞自上有下敎之言,而小臣有耳病,不得諦聽。深訟不敏之罪,昨日已死之敎,史官聞之,至記草冊云。君人言動,所關固重,況今三司所爭,乃莫大之事,史官所聽,果不差爽,則已死之人,不可更殺。或史官誤聽,則莫重草冊,不可不釐正。欲承明白下敎,極知惶恐,而敢此仰達矣。上曰,勿煩。弼夔曰,承旨所達,支煩矣。著曰,臣亦惶恐而敢達。下敎雖未明白,而史官則丁寧聞之,故自下欲更詳知,有所仰稟,而下敎如此,則史官,必誤聽而然矣。鎭禧曰,承旨所達,無他。蓋以史臣獨聞臣等所未聞之語,欲知明白下敎,如是仰稟其聽瑩與否。明賜下敎,伏望。珙曰,弼夔,斥臣以支煩,更此煩達,尤爲惶悚。而玆事所關甚大,昨日果下已死之敎,而諸臣一向力請,則似涉未安。故欲知下敎有無,果爲陳達。此是臣職掌,何可避支煩之嫌乎?鎭禧曰,以勿煩爲敎,以此觀之,則昨日似無下敎矣。始㷜曰,昨日下敎,果分明,則臣等不可一向力爭,有所仰稟。而今以勿煩爲敎,然則史官,必誤聽之致矣。兩司合啓,請逆魁昌集·頤命,竝令攸司亟行斬屍,明正典刑。措辭見上上曰,勿煩。執義金始㷜等所啓,請還收罪人尹廷舟量移之命。措辭見上上曰,勿煩。又所啓,請亟寢緣坐罪人賓愛·終卿放送之命。措辭見上上曰,勿煩。獻納趙翼命等所啓,請還收大靜圍籬安置罪人申銋出陸撤籬之命。措辭見上上曰,勿煩。又所啓,請還收罪人星樞減死之命,仍前嚴鞫,期於得情。措辭見上上曰,勿煩。具命奎所啓,筵奏,事體重大,而合司啓辭,未承批之前,承宣徑有所達,不可無警責之道。請入侍承旨沈珙推考。上曰,依爲之。
上在昌慶宮。停常參·經筵。
沈珙啓曰,明日常參·經筵,取稟。傳曰,停。
大妃殿受鍼後,大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿受鍼後,大殿·中宮殿,藥房問安。答曰,知道。大妃殿受鍼後,朝廷·二品以上·六曹單子問安。答曰,知道。大殿·中宮殿,朝廷·二品以上·六曹口傳問安。答曰,知道。
藥房提調李肇·李萬選等啓曰,伏未審夜來,聖體,若何?寢膳之節,一向平常乎?大妃殿氣候,亦復何如?加味二陳湯,連爲進御,寢睡水刺亦爲如常乎?昨伏聞醫女所傳之言,大妃殿右邊眼部,有患候受鍼事,傳敎矣。臣等,與鍼醫商議,則以爲,經絡受鍼,宜當,而今日爲吉云。以何時爲定乎?臣等區區憂慮,敢來問安,竝此仰稟。答曰,知道。無事。寢睡水刺平常,慈殿寢睡水刺如常,湯藥進御,時刻則定以辰時,宜矣。
李翊漢,以都摠府言啓曰,今日,入直內三廳武兼禁軍及軍兵等中日習射,請出標信。傳曰,知道。
沈珙啓曰,右副承旨李世瑾,旣有只推之命,更爲牌招察任,何如?傳曰,允。
以右副承旨李世瑾牌不進罷職傳旨,傳于沈珙曰,推考傳旨捧入。
又以弘文館言啓曰,副應敎柳弼垣,副修撰申致雲,旣有只推之命,更爲牌招,以爲同參大論之地,何如?傳曰,允。
以副應敎柳弼垣牌不進罷職傳旨,傳于沈珙曰,推考傳旨捧入。
又以內醫院提調言啓曰,掌務官玄起鵬,準職除授事,命下矣。玄起鵬,已經準職,何以爲之?敢稟。傳曰,加資。
下直,大興郡守金慶豪。
柳鳳徵啓曰,卽伏見平安兵使趙濱褒貶頉狀,則金洙之洙字,殿最之殿字,曠間越書,殊無義意,且違格例,其不察,甚矣。不可無警責之道,推考,何如?傳曰,允。
大司憲李世最,執義金始㷜,掌令朴長潤,持平李著,獻納趙翼命,正言朴師悌啓曰,請昌集·頤命,亟行斬屍,明正典刑。措語在前答曰,勿煩。府啓,請還收尹廷舟量移之命,請寢賓愛·終卿放送之命。措辭在前前兵使金洙,以交結世相事,臺啓請拿,而未及勘處,因赦全釋,臣竊痛惋也。雖就其供辭而觀之,密語贈劍事,或諉於難明,延見資給,迹實彰於自首。夫外臣之私交內官,邦禁截然,則其平日相熟,已極可駭。而身爲制閫之元戎,款接負罪之凶宦,有若窮交之義氣相濟者然。若有畏憚朝廷之心,安敢如是?赦令之下,輿論益激,請前兵使金洙,削去仕版,近來王府重囚之輕斃,前後非一,此莫非國綱解弛防守不嚴之致,今此濟州押來罪人李時弼,中路物故,以致失刑,事甚駭惋。押來都事不謹檢勅之罪,不可不懲,請當該禁府都事,拿問定罪。答曰,不允。末端兩件事,依啓。院啓,請還收申銋出陸撤籬之命,請還收星樞減死之命,嚴鞫期於得情。措語在前正言具命奎,以臣於筵中,以入侍承旨,不待合司啓辭之下批,徑有所陳,有所請推矣。退聞物議,則以爲,旣不與同僚相議,又不以所懷陳達,便同獨啓,有違常規云。此雖出於前席倉卒未及審思之致,而其率爾之失則著矣,其何可晏然於臺次乎?引嫌而退,所懷二字,未及措辭,旣非大段,何足爲嫌?請正言具命奎出仕。答曰,不允。處置事,依啓。
大司憲李世最,執義金始㷜,掌令朴長潤,持平李著,校理朴弼夔·趙鎭禧·趙趾彬,獻納趙翼命,正言朴師悌等,閤門外箚子,伏以臣等,干冒嚴威,連日請對,冀或承明白之敎。而腔血幾盡,微誠未格,前後之批,不出於勿煩二字。臣等憂憊之極,寧欲痛哭而不可得也。嗚呼,今玆逆婢罪惡,不可一日容息於覆載之間,而擧國含生之類,莫不欲臠肉而寢皮,則大法不可久屈,群情不可終拂也,明矣。自古人君,初雖欲容貸有罪,及爲輿論所迫,則終必屈己勉從,許其按治如法,而今殿下則不然。必欲曲加容貸於萬古所無之凶賊,不念彝倫之斁滅,神人之憤鬱,此豈臣等之所望於殿下者哉?噫,君臣情地,貴在交孚,隨事可否,務歸至當,然後方可以服人心而做國事。凡在小事,尙宜如此,而況一國之大論乎?臣等前後陳請,今幾日矣,而殿下,所以下答者,有若尋常啓辭泛應靳許者然。臣等,雖甚無狀,殿下,旣畀之以三司之職,況今所論,亦出於爲君父討逆之義,則殿下之只賜二字批者,亦可謂待三司,太厭薄矣。臣等,惶愧抑塞,直欲無生,殿下,若以臣等之論,或涉過慮,逆婢之罪,容或可疑,則何不明白下敎,備諭靳持之由,使群聽無惑,咸知聖意之所在,而直爲此泄泄沓沓,一向以牢閉固拒爲事耶?玆敢相率詣閤,聯名陳箚。伏願聖明,念春秋討復之義,察臣民悶鬱之情。金姓宮人行藥者,亟命出付攸司,明正典刑。答曰,勿煩。
副修撰申致雲上疏,伏以,臣於春初,猥以崩迫私懇,敢上瀝血之章,而螻蟻之誠,莫徹於蓋高,日月之照,或遺於容光。恭竢批旨,迄無處分,衷情抑塞,踪地臲卼。中間憲職之除,亦不敢聞命,而祗自杜門屛伏,望絶榮途矣。乃者千萬夢想之外,忽叨玉署新除,臣誠驚惶罔措。進退維谷,坐違嚴召,自速逋慢之誅,不意聖度天大,至靳例罷,郵罰不加,庚牌再辱,怵分畏義,不得不趨詣禁扃之外,而顧臣情地,實有所不敢晏然冒進於榮次者,則其職任之至重且大,才具之萬不近似,有不假論矣。噫,人情有疾痛慘怛,莫不呼於天而訴于父母,念臣向日所遭之罔極,有非疾痛之比,則其籲哀於九閽者,自不覺其辭之苦,而其聲之急矣。今者疏入留中,已五閱月,而尙未蒙一字之批,是號泣于天而莫之省也。訴於父母而不見察也。欲出而應命,則實多痛迫之私,欲退而自靖,則又犯慢謇之辜,臣之情事,到此而益危且蹙矣。且臣之父,自前月初,重得頰中風喎之疾,浹朔沈淹,鍼藥罔效,委頓床席,症情危苦,情理煎迫,有不容暫離者,玆敢略暴危懇,拜章徑退。伏乞聖明,亟削臣職名,仍治臣違傲之罪,以安私分,以便救護,不勝幸甚。答曰,省疏具悉。爾其勿辭,救護父病。
上在昌德宮。停常參·經筵。
下直,靈巖郡守李喜濟。
同副〈承旨〉柳鳳徵啓曰,明日常參·經筵,取稟。傳曰,停。又啓曰,備邊司郞廳來言,今日,賓廳坐起日次,而大臣有身病,不得來會云矣,敢啓。傳曰,知道。
大殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。
藥房口傳啓曰,日勢已晩,雨意不止。大妃殿受鍼,今日姑爲停止之意,敢啓。傳曰,知道。
藥房啓曰,伏未審夜來,聖體,若何?寢膳之節,一向平常乎?大妃殿氣候,亦復何如?湯劑連爲進御,寢睡水刺,亦爲如常,而昨日受鍼後,眼部患候,有差減之效乎?今日又當受鍼,而雨下如此,姑觀雨勢,更爲稟定宜當。臣等,不任憂慮,敢來問安,竝此仰稟。答曰,知道。無事。寢睡水刺,一向平常,慈殿症候差勝後,一樣。湯藥進御,眼患與昨一樣矣。
假注書李重震病,代李奎徽。
李奎徽在外,代南渭老。
右承旨李世瑾啓曰,假注書南渭老,雖已分館,時未免新,依例付軍職,冠帶常仕,何如?傳曰,允。
有政。吏批啓曰,判書李肇藥房進,參判李眞儒進,參議李眞望在外,右承旨沈珙進。
兵批,行判書柳鳳輝病,參判朴熙晉病,參議尹惠敎受由在外,參知權益淳進,右承旨沈珙進。
吏批啓曰,判書李肇藥房進去,參議李眞望在外,小臣獨政未安,何以爲之?敢稟。傳曰,仍爲之。
吏批啓曰,卽接成均館牒呈,則博士李漢相,受由過限未上來,依受敎罷職,何如?傳曰,允。
又啓曰,新除授咸鏡道都事崔道文呈狀內,母病沈痼,非如一時偶感之症,萬無離側赴幕之勢,斯速入啓處置云。親病旣如是危重,則不可强令赴任,咸鏡都事崔道文改差,何如?傳曰,允。
以兪命凝爲大司諫,李鳳年爲工曹參議,姜必龜爲兵曹佐郞,尹世鳳爲直講,李尙賢爲北部主簿,曺夏章爲社稷令,趙裕壽爲司導僉正,兼春秋單權萬斗,司導僉正洪受濂,今加通政,年八十二依法典陞堂上,吏曹判書李肇,今加崇政,行都承旨李萬選,今加嘉義,醫官方震夔·權聖徵·許坫,今加崇政,吳重卨,加正憲,崔泰齡·許信,加嘉善,玄起鵬,加通政,內官吳斗興,加崇政,崔萬裕·李景禧,加資憲。
兵批,副護軍黃爾章,口傳政,蛇渡僉使申珩。
進宴廳啓曰,今此王大妃殿進宴處所,已定於通明殿矣。熟設處,以舊司饔院舊內班院,竝爲相通,以爲三司分設之地意,敢啓。傳曰,知道。
左副〈承旨〉李世瑾,以兵曹言啓曰,今閏四月初十日,幼學朴東元稱名人,自丹鳳門入來,差備門外擊錚,極爲駭愕。令攸司囚禁治罪,同門守門將白時相,常時不能禁斷雜人,以致闌入,亦難免其責,推考,何如?傳曰,允。
三司閤門外箚子,大司憲李世最,執義金始㷜,掌令朴長潤,持平李著,獻納趙翼命,校理朴弼夔,校理趙鎭禧,副校理趙趾彬,正言具命奎,正言朴師悌等,伏以,明主可以理奪,輿情不可以勢遏。今此臣等之所爭者,卽春秋必討之義,擧國同辭之請,殿下雖欲曲貸,其於天理何,其於輿論何哉?臣等,經年閱月,苦口力爭,請對面陳,合司論啓,不知其幾遭。而前後聖批,每止於勿煩,一未承明白開示之敎。臣等之抑宛悶塞,已不足言。而至於箚子,則體段自別,勿論從違之如何,未嘗有以二字下批者。祖宗朝舊例然也,況昨日閤門之箚,三司諸臣,一紙聯名,所爭者天理,所陳者輿情,則事體之重,尤何如也?或冀聖明,鑑此苦心,明賜批旨,而聚首顒俟之際,中官口傳,又是勿煩而已,豈意殿下之厭薄三司,至於此哉?如使臣等之言,不槪聖心,則退之,可也,譴罰之,可也,何可一向牢拒,使群情憂懣而莫之恤也?夫勿煩者,靳許之例批也。今殿下,不曾以事理當否,別白指敎,以示其所以勿煩之由,必欲强禁其天理人情之所不容已者,此豈平日所望於殿下哉?伏願殿下,廓揮乾斷,毋少留難,金姓宮人行藥者,卽命出付攸司,夬正王法焉。取進止。答曰,勿煩。
右議政李光佐箚子,伏以,臣於沈病中,伏奉藥院恩命,賞典疊降,寵數優異,臣誠驚惶震悚,不省所措。慈聖違豫之候,遄臻平復,率土含生,歡忭無疆,玆實天祐,豈藉人事,矧臣議藥,只仗醫人承候,惟循職分,有何毫分可記,敢當此殊錫乎?顧念賤疾,沈綿至此,瘡爛乍斂還潰,達夜叫痛,渾體兼發紅疹,辛苦滋甚,貼身枕席,轉側至艱。此際,伏聞大妃殿,又以眼患未寧,至於受鍼,而臣,則頑然自居,末由致身於候問之列,罪戾實合萬殞。伏乞聖慈,亟賜回燭,收臣所被賞典,仍命治臣闕禮之罪,以嚴朝禮,以安私分,不勝至幸。取進止。答曰,省箚具悉卿懇。所患如此,深庸慮念,有疾未參,別無所傷,今玆賞典,實循舊章,卿其安心勿辭,從容善攝,以副予望。仍傳曰,遣史官傳諭,遣御醫看病。
江原監司李正臣上疏,伏以,臣巡到通川也,伏見去月十三日朝紙,以翼陵表石書寫事,因大臣陳達,有依前成命加資之敎,而同月二十一日政,成貼敎旨,昨又下來,臣聞命驚惶,莫省攸措。臣於向年,猥以拙劣之筆,適當承乏兩陵書役,冒濫寫進,及承聖批,竝有加資之命。雖其陵寢各異,事件不同,書啓月日,亦且參差,而只以一時啓下之故,伊時該曹,一施而一不施。此蓋出於愼惜恩典之意也,初何有可紀之勞,而況今年久之後,聖上不忘前日之成命,乃令該曹,必行乃已,不知微臣,何以獲此於聖明也?在身則榮寵極矣,而朝家恩賞之重,緣臣而屑瀆,此臣所以惶恐恧縮,不敢自安於心者也。伏願聖明,亟收誤恩,以重賞典,以安微分,不勝幸甚。答曰,省疏具悉。陞資之典,實循舊章,卿其問辭焉。
兩司合啓,大司憲李世最,執義金始㷜,掌令朴長潤,持平李著,獻納趙翼命,正言具命奎,正言朴師悌啓曰,國家治逆之法,自有其律,固不當撓屈王章,輕減常刑也,決矣。乃者,昌集·頤命,窮兇情節,昭載鞫案,伊時聖上,三命正刑,而末梢勘斷,止於賜死,失刑之大,孰甚於此?況易帥陳兵,逆集實主其謀之狀,迭出於昌道·就章之招者,不啻狼藉,器之·舜澤,隨往頤賊之燕行,貿來毒藥之說,初發於盛節之招,而舜澤之奴業奉,亦以目擊於燕館,丁寧納招,則其兇謀逆節之未及畢露者,愈益彰著於賜死之後,擧國含生之類,孰不欲啗其一臠,以洩臣子之憤哉?晉敦跽斬之刑,前史稱快,林甫焚骨之議,先儒爲是,而藁街追戮之典,在我祖宗朝,亦多有已行之前例,則如頤·集兩賊之罪,實是千古所無之亂逆,其可終逭於斬屍之典乎?閱歲爭執,兪音尙閟,王章由此而不伸,輿情愈久而益激。請逆魁昌集·頤命,竝令攸司亟行斬屍,明正典刑。答曰,勿煩。
府啓,大司憲李世最,執義金始㷜,掌令朴長潤,持平李著啓曰,孥坐之律,邦憲至嚴,其不可以私恩撓屈也,明矣。臣等,伏見刑曹判下文書,有賓愛·終卿特爲放送之命,竊不勝驚惑之至。夫此輩所坐,關係甚重,雖有大霈之典,元無擧論之例,則今以其奴之猥訴,遽降特宥之敎,豈不有乖於王者無私之義哉?王法益弛,大防漸壞,特旨之下,群聽俱駭。請亟寢緣坐罪人賓愛·終卿放送之命。答曰,勿煩。
院啓,獻納趙翼命,正言具命奎,正言朴師悌啓曰,人臣之罪,莫大於護逆,王者之討,莫嚴於黨惡。而申銋之昨年一疏,右袒於賊望之誣招,唯恐逆節之綻露,必欲驅逐獄官,沮敗國事之計,萬萬凶慘。若使其言,得售於其時,則國家之保有今日,亦未可必也。當初島棘之請,至以減死爲言,則到今奸情畢露。諸賊盡戮之後,得保首領,於渠幸矣。不料出陸撤籬之命,遽出疏決之時,有若尋常竄配節次減等者然,隄防解弛,胡至此極?刑政乖舛,莫不寒心,意謂還收之啓,卽賜允從,而閱歲爭執,兪音尙閟,亂賊餘黨,由是而無所懲畏,擧國人心,自此而日益憤惋。請還收大靜圍籬安置罪人申銋出陸撤籬之命。星樞罪惡,前後臺啓,論之,詳矣。其信任正植,締結宇寬,黃兵新入之說,銀貨交通之跡,昭載於諸賊之招。其所負犯,固與慤賊,無所異同。而當初酌處,未免失刑,故兩司所以爭執不已,而聖上之竝許允從者也。今於更覈之後,數次加刑,旋又酌處,慤則杖斃,此賊漏網,同罪異刑,用法班䮕,獄體顚倒,莫此爲甚,輿情憤惋,久而愈激。請還收罪人星樞減死之命,仍前嚴鞫,期於得情。答曰,勿煩。
上在昌德宮。停常參·經筵。
右承旨沈珙啓曰,明日常參·經筵,取稟。傳曰,停。又啓曰,吏曹郞廳來言,承旨有闕,政事何以爲之?取稟。傳曰,明日爲之。
大妃殿受鍼後,大殿·中宮殿·世弟宮·嬪宮,政院·玉堂問安。答曰,知道。
大妃殿受鍼後,大殿·中宮殿,藥房問安。答曰,知道。
大妃殿受鍼後,朝廷二品·六曹單子問安。答曰,知道。
大殿·中宮殿,朝廷二品以上·六曹口傳問安。答曰,知道。
藥房啓曰,伏未審夜來,聖體若何,寢膳之節,一向平常乎?大妃殿氣候,亦復何如?湯藥連爲進御,寢膳·水刺,亦爲如常,而眼部患候,有差減之勢乎?經絡受鍼,今日亦吉云,時刻依前定以辰時乎?臣等,區區憂慮,敢來問安,竝此仰稟。答曰,知道。無事。寢膳·水刺平常,大妃殿氣候,一樣,寢膳·水刺如常,湯藥進御時刻,則辰時,宜矣。
左副〈承旨〉李翊漢啓曰,辰時量,忽有一狗,自曜金門突入,直走金華門之際,近仗軍士等,卽爲追捕云。聞來,極爲駭然,守門軍卒等,自本曹從重決棍,同門守門將崔重灝,常時不能檢飭之失,在所難免,推考,何如?傳曰,允。
左副〈承旨〉李翊漢,以兵曹言啓曰,今四月十一日,仰役奴玉立稱名人,自敦化門入來,差備門外擊錚,極爲駭愕。令攸司囚禁治罪,同門守門將李再春,常時不能禁斷雜人,以致闌入,亦難免其責,推考,何如?傳曰,允。
左副〈承旨〉李翊漢啓曰,卽伏見江原道陳賀箋文,則原州牧使崔昌敏所封大妃殿箋文中,頒字以頌字誤書。伏念短句,且有違格,江陵府使權世恒所封箋文兩度中,望天之天字皆爲平書,難免不察之失,竝推考警責,何如?傳曰,允。
三司閤門外箚子,大司憲李世最,執義金始㷜,掌令朴長潤,持平李著,校理朴弼夔,校理趙鎭禧,副校理趙趾彬,正言具命奎,正言朴師悌等,伏以一逆婢之保首領,而聖躬危王法壞,民彝又隨而將斁滅,則其關係,不直爲殿下一身止耳。此臣等所以旣合司又聯箚,不欲與一日俱生者,而聖批,則一向以勿煩二字牢拒之。噫,此賊之肉未臠,則臣等之舌雖弊,可得已乎?夫閭閻間匹庶,至賤微也,而一有妖惡之婢,謀害其主,則國有三尺,以重繩之者,豈非倫綱至嚴,罪惡至大而然歟?況堂堂千乘之尊,非匹庶比,而厥因幺麽一宮婢之失刑,使宗社而有難言之憂,臣民而失必討之義,則抑未知今日殿下有國乎無國乎?若其査出之非難,而處置之甚易者,則前已悉陳,今不更論,而凶賊自全之計,必甚於毒藥逞試之日,一日在側之憂,殆過於三手謀逆之時。如未得請,則終不敢退伏。願更加三思,毋或留難,行藥宮人金姓者,亟命出付攸司,快正王法焉。取進止。
兩司合啓,大司憲李世最,執義金始㷜,掌令朴長潤,持平李著,正言具命奎,正言李師悌啓曰,國家治逆之法,自有其律,固不當撓屈王章,輕減常刑也,決矣。乃者,逆魁昌集·頤命,窮兇情節,昭載鞫案,伊時聖上,三命正刑,而末梢勘斷,至於賜死,失刑之大,孰甚於此?況易帥陳兵,逆集實主其謀之狀,迭出於昌道·就章之招者,不啻狼藉,器之·舜澤,隨徃頤賊之燕行,貿來毒藥之說,初發於盛節之招,而舜澤之未及畢露者,愈益彰著於賜死之後,擧國含生之類,孰不欲啗其一臠,以洩臣子之憤。晉敦跪斬之刑,前史稱快,林甫焚骨之議,先儒爲是,而藁街追戮之典,在我祖宗朝,亦多有已行之前例,則如頤·集兩賊之罪,實是千古所無之亂逆,其可終逭於斬屍之典乎?閱歲爭執,兪音尙閟,王章由此而不伸,輿情愈久而益激。請逆魁昌集·頤命,竝令攸司亟行斬屍,明正典刑。答曰,勿煩。
府啓,大司憲李世最,執義金始㷜,掌令朴長潤,持平李著啓曰,孥坐之律,邦憲至嚴,其不可以私恩撓屈也,明矣。臣等,伏見刑曹判下文書,有賓愛·終卿,特爲放送之命,竊不勝驚惑之至。夫此輩所坐,關係甚重,雖有大霈之典,元無擧論之例,則今以其奴之猥訴,遽降特宥之敎,豈不有愧於王者無私之義哉?王法益弛,大防漸壞,特旨之下,群聽俱駭。請亟寢緣坐罪人賓愛·終卿放送之命。答曰,勿煩。
院前啓,正言具命奎,正言朴師悌啓曰,人臣之罪,莫大於護逆,王者之討,莫嚴於黨惡。而申銋之昨年一疏,右袒於賊望之誣招,惟恐逆節之綻露,必欲驅逐獄官,沮敗國事之計,萬萬凶慘,若使其言,得售於其時,則國家之保有今日,亦未可必也。當初島棘之請,至以減死爲言,則到今奸情畢露,諸賊盡戮之後,得保首領,於渠幸矣。不料出陸撤籬之命,遽出疏決之時,有若尋常竄配節次減等者然,提防解弛,胡至此極?刑政乖舛,莫不寒心,意謂還收之啓,卽賜允從,而閱歲爭執,兪音尙閟,亂賊餘黨,由是而無所懲畏,擧國人心,自此而日益憤惋。請還收大靜圍籬安人罪人申銋出陸撤籬之命。星樞罪惡,前後臺啓,論之詳矣。其信任正植,締結宇寬,黃兵新入之說,銀貨交通之跡,昭載於諸賊之招,其所負犯,固與慤賊,無少異同,而當初酌處,未免失刑。故兩司,所以爭執不已,而聖上之竝許允從者也。今於更覈之後,數次加刑,旋又酌處,慤則杖斃,此賊漏網,同罪異刑,同法斑䮕,獄體顚倒,莫此爲甚,輿情憤惋,久而愈激。請還收罪人星樞減死之命。仍前嚴鞫,期於得情。答曰,勿煩。
吏曹參議李眞望上疏,伏以臣,昨在銀臺,情病俱苦,尋單請急。幸蒙恩褫,走伏鄕廬,曾不數日,除書踵至,復參銓席,臣聞命驚惶,若無所容,義當竭蹶奔走之不暇,而念臣私分,實多不敢冒進者。蓋臣,頃於再叨是職,輒遭僨敗,末梢譴罷,尤多悚恧。臣本鈍劣,昧於周變,徒知愼簡守宰之爲急。不克奉承大臣之微旨,自速郵罰,罪狀狼藉,至今追思,自訟未已,顧何敢復踐煖席,與聞政注,以自壞廉義,重誤銓法也哉?夫朝而捽出,暮而驅入,厥隷之賤,亦所不堪。臣雖庸陋,不能爲此,況筵奏失宜,荐忤廟意,勘律雖止,問備論罪,實係深緊,惶愧在心,跼蹐冞切,又何敢以齒牙間軟物,唐突抗顔於甄別流品之地乎?卽此已爲臣難進之大閾,且臣私義,又有萬萬不安者,本曹參判臣李眞儒,卽臣三從兄也。臣之宗黨,過蒙恩造,出入華顯,殆近十人,闔門兢畏,招損之憂,夙宵靡懈,矧玆銓地,何等至淸至要,而乃使一家兩人,萃居於權衡百僚之位,私門之恐懼益深,聖朝之任用太偏,四方聽聞,豈不致駭?藉曰,法無應避,求諸事理,斷不可如是,在昔宣廟朝,有許姓數人,俱爲銓官,此亦屬分稍疎,不在應避之科,而輒許竝免。蓋是時,朝著淸肅,公議興行故也。以此觀之,臣之不可叨冒是職也。尤皎然明甚,伏乞聖慈,諒臣情勢,察臣哀懇,亟命鐫遞臣職,以安賤分,不勝大願。答曰,省疏具悉。爾其勿辭,從速察職。
上在昌德宮。停常參·經筵。
沈珙啓曰,明日常參·經筵,取稟。傳曰,停。
大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。
藥房提調李肇,副提調李萬選啓曰,伏未審夜來,聖體若何,寢膳之節,一向平常乎?大妃殿氣候,亦復何如?湯藥連爲進御,寢睡水刺,亦爲如常,而昨日受鍼後,眼部患候,有差減之效乎?今日亦當受鍼,時刻依前定以辰時乎?臣等,區區憂慮,敢來問安,竝此仰稟。答曰,知道。無事。寢睡水刺如常。慈殿症候,寢睡水刺,差勝後一樣,湯藥進御,眼患與昨一樣矣。
李翊漢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管崔鎭漢,以禁軍等都試坐起事,慕華館晝仕進去之意,敢啓。傳曰,知道。
大妃殿受鍼後,大殿·大妃殿·中宮殿·世弟宮·嬪宮,政院·玉堂問安。答曰,知道。大殿·大妃殿,朝廷二品以上·六曹·大司憲單子問安。答曰,知道。中宮殿,口傳問安。答曰,知道。大殿·大妃殿·中宮殿,藥房口傳問安。答曰,知道。
沈珙,以弘文館言啓曰,本館上番校理臣朴弼夔,以御營廳郞廳,今日坐起時,晝仕出去之意,敢啓。傳曰,知道。
又以弘文館言啓曰,副修撰申致雲,親病受由,已過三日,卽爲牌招,以爲同參大論之地,何如?傳曰,允。
以副修撰申致雲牌不進罷職傳旨,傳于沈珙曰,推考傳旨捧入。
李翊漢啓曰,大司憲李世最,大司諫兪命凝,執義金始㷜,掌令朴長潤,持平李著,校理朴弼夔·趙鎭禧,副校理趙趾彬,正言具命奎·朴師悌,來詣請對矣。傳曰,引見。
有政。吏批,行判書李肇進,參判李眞儒病,參議李眞望未肅拜,都承旨李萬選進。兵批,行判書柳鳳輝都試進,參判朴熙晉病,參議尹惠敎受由在外,參知權益淳進,同副承旨柳鳳徵進,以金始慶爲右副承旨,申爲禮曹佐郞,韓師億爲司僕主簿,吳遂燁爲貞陵參奉,南壽彦爲咸鏡都事,柳復明爲北靑府使,副護軍柳弼垣·鄭浚周·洪受濂·玄起鵬,副司直李世瑾。
柳鳳徵,以義禁府言啓曰,以戶曹啓辭,刑曹啓目,牙山縣監李巨源,移本府處置事,允下矣。李巨源,時在任所云,依例發遣府羅將,拿來,何如?傳曰,允。
李翊漢,以刑曹言啓曰,今此進宴時,假醫女九十名,以各司婢子定送,而京居之類,元數不多,無以充數。依前例毋論諸上司·祭享衙門·內侍府,一體出用之意,入啓蒙允矣。卽者,內侍府以爲,勿爲出用,曾有受敎,至於草記,又蒙允下,而不但曾前連有出用之事,卽今抄出之數,甚爲不足,難以成樣,不得已更此陳稟,依前出用,何如?傳曰,允。
以江原監司狀啓,金城居白召史等燒死事,傳于沈珙曰,燒死人等,令本道恤典擧行。
沈珙啓曰,明日,乃是入診日次,而藥房都提調李光佐,身病方劇,有難進參,提調李肇,今因宗簿寺當該堂上請推之啓,陳疏引入,只有副提調李萬選,莫重入診,無以備員。提調李肇,待明朝牌招,以爲進參之地,何如?傳曰,允。
又啓曰,卽伏見慶尙道箋文,則晉州牧使尹基慶所封箋文中,東朝二字,書於平行,南海縣監朴旻梓所封箋文中,王大妃殿下,當於尊號下連書,而列書於別行,且尊卑文字,竝書於平行,而其名字,疊書於不當書之處,俱違格例,竝推考,何如?傳曰,允。
今閏四月十二日巳時,上御熙政堂。三司請對入侍,左副承旨李翊漢,記事官尹志,記事官尹彙貞,記事官尹尙白,大司憲李世最,大司諫兪命凝,執義金始㷜,掌令朴長潤,持平李著,校理朴弼夔·趙鎭禧,副校理趙趾彬,正言具命奎·朴師悌。上西向坐,諸臣入伏訖。三司合辭所啓,臣等,以逆婢正法事,合司爭執,不知其幾遭,七筵對三閤箚,腔血已竭,口吻欲爛,而妖孽未討,天聽愈邈,臣等抑塞悶鬱,寧欲無吪也。噫,三手合謀,千古所罕,大急小急,孰非兇逆?而至如行藥,爲計尤慘,日記賊招,昭著難掩,則在臣子討復之義,誠不忍與之俱生,而論以王法,何可一日容貸於覆載間乎?此前後諸臣之三載力爭,必欲準請者,而不但二字例批,一向牢拒,亦不開示聖意,使群情曉然,此莫非臣等誠意淺薄,不能感回之致,而殿下獨不念宗社之憂危,彝倫之斁絶乎?請加三思,毋或留難,行藥宮人金姓者,出付有司,快正王法。上曰,勿煩。世最曰,臣等,以此事爭執,今已三年,筵奏啓辭,凡幾遭矣。天聽邈然,尙靳一兪,抑塞悶鬱,何可勝達?今又請對,以期準請,快賜允從伏望。命凝曰,逆婢査出正法之請,君臣上下,閱歲相持,古今天下,安有如許事乎?盛節之招,與藥院日記相符,此非難明之事,雖以向來上敎觀之,以必非多人爲敎,其所査出,似不甚難。而三司力爭,終不賜可,臣子悶鬱之心,如何可達?今則快允伏望。始㷜曰,此而不得準請,則臣子討復之義,將自此而絶矣。聖敎雖以勿煩下答,此與他事有異,不可以煩瀆爲懼,而遽然中撤,快賜允從伏望。長潤曰,此是討復大義,三司合辭,今殆一朔,而兪音尙閟,抑鬱何達?今日求對,只冀亟回天心,快賜允從矣。翊漢曰,三司諸臣,縷縷陳請,而終無明白下敎,陳箚請對,鎭日不止,上下相持,徒損事體,今日則明賜下敎伏望。著曰,雖政令間尋常事爲,君臣之間,貴在明賜可否,而今則只以勿煩爲敎,群下,何以知聖意之所在乎?其所靳難之意,明賜下敎伏望。鎭禧曰,今此所爭,出於爲君父討逆,而三年爭執,尙靳一兪,古今天下,安有如許事乎?雖不允從,明白下敎,然後方可以解中外之惑,今日則明示從違之分,以解群下之情,至望。弼夔曰,此係討復之大義,而終未準請,則其何以國爲國人爲人乎?必爲快從,何如?趾彬曰,祖宗朝,優待三司,果何如?而今此爲君父討逆之請,只以勿煩爲敎,終無明白下敎,不勝慨然。今若明示難從之由,則群下抑鬱之情,方可少解,惶恐敢達。命奎曰,此賊不討,而將何爲也?盛節之招,旣以和毒藥於御膳,明白納供,則爲臣子者,不討此賊,而其何以食君之祿,亦何以有辭於天下後世耶?三司聯啓,事異例啓,而只賜二字之批,豈不有歉於聖德乎?快賜允從,伏望。翊漢曰,前冬賓廳啓辭批答,以査覈未易爲敎,若其難査之由,終不明敎,豈不悶鬱乎?鎭禧曰,今玆所爭,實關大義,雖君父之尊,不可以勿煩二字,沮遏群情,必明白下敎,然後方可以解群下之惑,亦可有繼陳之言矣。命凝曰,千古所無之惡逆,尙今假息於宮掖之內,天下後世,將謂君臣上下何如耶?三司之臣,閱歲爭執,而尙靳兪音,不但臣民抑鬱之心冞切,先王陟降之靈,亦必惕然於冥冥之中矣。世最曰,臣等所爭,自是討復大義,不可以自上靳難,遽爾中輟,明白賜敎伏望。趾彬曰,諸臣,以貽譏於天下後世爲言,而臣則以爲,天下後世譏議,有不暇論,行藥逆婢,何可一刻留置於宮掖之內乎?命奎曰,此是兇逆之一婢,安有終不査出之理乎?弼夔曰,前冬賓廳啓辭批答,以爲宗社爲敎,則聖上,亦已洞察其出於爲宗社也。然則幺麽一逆婢,何所顧惜,而一向靳兪乎?臣等之如是力爭,不過爲殿下除兇逆之意,殿下何爲而一向牢拒乎?快賜允從,千萬伏望。鎭禧曰,君臣上下,貴在情志相孚,況此所爭,旣是討復之義,殿下,亦宜俯循三司之請,而今反閱歲相持,安有如此景色乎?今日則必爲快從伏望。始㷜曰,殿下,試觀前史,亦嘗有宮婢行藥御膳,而終不査出正法者乎?請加聖念,快賜允從,何如?師悌曰,爲一逆婢,不顧宗社之慮,不從三司之請,未敢知聖意何居也,三司合辭,事體較重,速賜允從,伏望。鎭禧曰,此賊未討,則臣等之職,無以自伸,今日入侍,必承明白下敎,然後方可退出矣。上曰,勿煩。弼夔曰,又下勿煩之敎,不可以二字之批,沮遏群下之情矣。師悌曰,合辭之批,每下勿煩二字,不勝悶鬱,敢請入對矣。又下二字之例批,臣等,今雖死則死矣,不可退去矣。趾彬曰,朝家之待三司自別,玉堂箚批,曾無勿煩之批,而今則三司合辭,只賜勿煩之敎,爲三司者,將何顔面,復立於殿下之廷乎?君臣猶父子,凡於心中所蘊,貴在明示毋隱,而今乃厭薄三司,一至於此,不勝慨然,更下別白之敎,伏望。長潤曰,三司閤籲,今已三日,而每賜二字之批,今日,則必以承批退出爲期矣。少退還入。鎭禧曰,以此事請對,前後已三年矣。殿下,初允臺啓,雖卽還寢,而亦嘗措辭下答矣。今則堂箚之批,只下二字,不但臣等之抑鬱,三司卽殿下耳目之官,自前每賜優容,而獨於此事,一例靳固,此賊異於他賊,以國家之法言之,必討乃已,以宗社之憂言之,必除乃已者也。此而不討,則民彝斁絶,將至於夷狄禽獸之域,臣等悶迫之情,何不俯念耶?臣等,未承明白下敎之前,決難退出矣。趾彬曰,殿下以一言,可解群下之惑,而終始靳兪,不勝悶迫矣。上曰,勿煩。鎭禧曰,臣等,瀝盡腔血,而又下勿煩之敎,下情抑塞,何可勝達?必賜明白下敎,伏望。始㷜曰,臣等今日之請,出於天理民彝,更加三思,快賜允從,伏望。上曰,勿煩。鎭禧曰,殿下雖欲牢拒,有不可得矣,而又下勿煩之敎,上下相持,徒傷國體,明白下敎,伏望。翊漢曰,諸臣未得請之前,不欲退出,明白下敎,何如?趾彬曰,臣等,寧伏瀆擾之罪,決不可未得請而徑退,從違間明示聖意,千萬伏望。著曰,臣曾聞祖宗朝故事,先正臣趙光祖,當中宗朝,請毁昭格署。閱月爭執,久不允從,則一日之內,十上啓辭,終始勉從。今此討復之義,非如請破格署之比。乃撑天地亘萬古之義,而臣等誠意,不及於古人,累請而尙靳兪音,不勝抑鬱。必賜明白下敎,伏望。命奎曰,國有逆而不討,則爲臣子者,當爲春秋罪人,何可以上意之靳難,有所中止乎?鎭禧曰,臣等終不討此賊,則臣等將不免爲後世罪人,而亦不有累於聖德乎?今日,則以準請爲期,快賜批敎,伏望。上曰,勿煩。弼夔曰,臣等誠意淺薄,不能感回天聽之罪,固無辭可解,而聖德,亦豈不有累乎?鎭禧曰,雖以閭巷間事言之,凡所以害我者,人情莫不欲除去,況此逆婢,何可一刻假息乎?聖意所在,臣等實所未曉,其所靳固之意,明白下敎,伏望。世最曰,臣等,縷縷陳達,而只賜二字之批,不勝訝惑,快賜明敎,伏望。命凝曰,諸臣之如是力爭,蓋出於爲殿下爲宗社,而終靳處分,幺麽一逆婢,何爲而顧惜至此耶?如有難從之由,明白開示,以解諸臣之惑,伏望。鎭禧曰,臣等,每以文字爭請,只賜二字之批,或慮文不盡意,以致如此,請對面稟,則庶有回天之望,相率以入矣。一向堅持,終靳明旨,不勝抑塞矣。趾彬曰,一逆婢出給,有何所難,而一向牢拒,終靳別白之敎,下情不勝悶迫,必賜明白下敎,伏望。上無發落。兩司合啓,請逆魁昌集·頤命,竝令攸司,亟行斬屍,明正典刑。措辭見上上曰,勿煩。金始㷜所啓,臣等,今日詣臺後,僚臺,以宗簿寺當該堂上,請推事發論,而臣與本寺提調李肇,有婚嫁應避之嫌,則雖未知當該之爲誰某,在臣私義,有難參涉,旣不得聯名,則不可仍冒於臺次。請命遞斥臣職。上曰,勿辭。翊漢曰,臺啓未及發於前席,而徑先引避非矣。又曰,執義金始㷜,再啓煩瀆,退待物論矣。上曰,知道。李世最等所啓,請亟寢緣坐罪人賓愛·終卿等放送之命。措辭見上上曰,勿煩。又所啓,邦典有常,惟法司可以用刑,人命至重,雖人主不宜濫殺,日者,延齡君房奴子,毆打廛人之後,乃反誣訴本房,至有宗簿寺草記請刑之擧。而無辜之民,死於桁楊,臣等,竊不勝慨惋也。夫以幺麽市民,詬辱於王子宮門,揆以事理,萬不近似,其在本寺之道,固當請付有司,査辨處置,而只據一二前例,直請嚴刑,以至於杖斃,其累聖治,而關後弊,非細事也。請宗簿寺當該堂上,從重推考,自今罪涉諸宮者,勿令宗簿寺直爲按治,悉付法司,作爲定式,以遵常典。上曰,依啓。兪命凝等所啓,請還收大靜圍籬安置罪人申銋出陸撤籬之命。措辭見上上曰,勿煩。又所啓,請還收罪人星樞減死之命,仍前嚴鞫,期於得情。措辭見上上曰,勿煩。諸臣,以次退出。
上在昌德宮。停常參·經筵。
下直,溫陽郡守權興駿。
大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房口傳問安。答曰,知道。大妃殿受鍼後,大殿·大妃殿·中宮殿·世弟宮·嬪宮,政院·玉堂問安。答曰,知道。大妃殿受鍼後,大妃殿·大殿·中宮殿,藥房口傳問安。答曰,知道。大殿·中宮殿,朝廷二品以上·六曹·大司諫口傳問安。答曰,知道。大妃殿,朝夕二品以上·六曹·大司諫單子問安。答曰,知道。
沈珙啓曰,明日常參·經筵,取稟。傳曰,停。
又啓曰,吏曹郞廳來言,承旨有闕,政事何以爲之?取稟。傳曰,明日爲之。
藥房提調臣李肇,副提調臣李萬選啓曰,伏未審夜來,聖體若何,寢膳之節,一向平常乎?今日,卽入診日次,臣等,率諸醫趁早入侍,詳察聖候宜當。大妃殿氣候,亦復何如?加味二陳湯,畢進於昨日,頷下微浮,餘痕已盡,消減如常,寢睡水刺,亦如常節乎?醫女入診,詳察症候後,湯藥加進當否,當爲議定。眼部患候,連爲受鍼後,益有差勝之效乎?今日,亦當受鍼,時刻依前定以辰時乎?王世弟眩氣眼患,近復如何?停藥今已累日,更觀前頭議藥,旣已稟定。今日臣等,亦當與諸醫,入診詳察症候後,可以議定進藥當否矣,不任區區憂慮,敢來問安,竝此仰稟。答曰,知道。無事。寢睡水刺平常,慈殿症候一樣,寢睡水刺如常。世弟氣候平穩矣。
藥房再啓曰,臣等,入診退出後,與諸御醫及儒醫,反復商議,則皆以爲,停藥未久,姑觀前頭,更爲議定當進之劑,宜當云。伏聞大妃殿入診醫女所傳之言,頷下左邊微滯之氣,雖未盡消,而諸症候差勝後一樣。諸醫等皆以爲,苦口湯劑,不必連進,姑停五六日,當更議加進當否。臣等與諸醫,進詣東宮,診察王世弟症候,則眩氣與眼患,雖未快減,差勝後一樣。諸醫等以爲,仍爲停藥,宜當云,敢啓。傳曰,知道。
沈珙啓曰,新除授右副承旨金始慶,今日不爲出肅,牌招察任,何如?傳曰,允。
以右副承旨金始慶牌招不進罷職傳旨,傳于呂必容曰,推考傳旨捧入。
以北兵使鍾城民人等,引江開梁不能檢察待罪事狀啓,傳于柳萬重曰,勿待罪事,回諭。
柳萬重,以兵曹言啓曰,本曹正郞李匡德,以情勢難安,累次呈狀,不爲行公,當此都試設行之日,各樣差備,亦涉苟簡,正郞李匡德,今姑改差。其代,令該曹,以在京無故人,卽爲口傳差出,以爲進參之地,何如?傳曰,允。
吏曹口傳政事,吳命新爲兵曹正郞。
大司憲李世最,大司諫兪命凝,掌令朴長潤,持平李著,獻納趙翼命,正言具命奎,正言朴師悌合啓,請逆魁昌集·頤命,竝令攸司亟行斬屍,明正典刑。措辭見上
大司憲李世最,掌令朴長潤,持平李著所啓,孥坐之律,邦憲至嚴,其不可以私恩撓屈也,明矣。臣等伏見刑曹判下文書,有賓愛·終卿,特爲放送之命,竊不勝驚惑之至。夫此輩所坐,關係甚重,雖有大霈之典,元無擧論之例,則今以其奴之猥訴,遽降特宥之敎,豈不有乖於王者無私之義哉?王法益弛,大防漸壞,特旨之下,群聽俱駭,請亟寢緣坐罪人賓愛·終卿放送之命。又所啓,執義金始㷜避嫌云云。措辭見上引嫌而退,當初引嫌,已涉太過,啓旣蒙允,尤無可論,請執義金始㷜出仕。兩司合啓,答曰,勿煩。府啓,答曰,不允。處置事,依啓。大司諫兪命凝,獻納趙翼命,正言具命奎·朴師悌所啓,請大靜圍籬安置罪人申銋出陸撤籬之命。措辭見上又所啓,請還收罪人星樞減死之命,仍前嚴鞫,期於得情。措辭見上答曰,勿煩。
大司憲李世最,大司諫兪命凝,執義金始爀,掌令朴長潤,持平李著,獻納趙翼命,校理朴弼夔·趙鎭禧,副校理趙趾彬,正言具命奎·朴師悌合辭啓曰,謀害君父者,天地之所不容,罪關宗祊者,神人之所共憤。雖其人與骨,皆已朽矣,猶當斬屍萬段,追施典刑,而今此逆婢之見在宮中,國人咸知,毒手之曾試御膳,逆招狼藉,則爲今日殿下之臣者,孰不欲啖其肉而寢其皮,以洩同天之憤也哉?殿下,向於諸賊之誅討,曾不留難,聖斷廓然,而獨於一婢之正法,若是牢距,終靳允可,實不曉聖意之所在也。目今宗社之憂,有難形言,而殿下不之顧,臣民之情,日益抑鬱,而殿下不之恤,是殿下獨庇一逆婢,而重孤宗社臣民之望也。臣等昨日前對,罄盡肝血,天聽愈邈,兪音終閟,心胷俱寒,不知所出。玆敢相率守閤,更申前請,請加聖思,廓揮睿斷,行藥宮人金姓者,亟命出付有司,快正王法。答曰,勿煩。
三司合辭再啓曰,一國齊聲,三司同章,狂奔盡氣,日聒不休者,誠以賊婢之毒手已滑,禍心難悛,宗社安危,間不容髮,而今殿下,處之怡然,略不存戒,抑獨何哉?或者以爲,魁兇大憝,咸伏天誅,顧此幺麽一賤婢,更何能爲患,而欲置於不問不治之地耶?然而二手犯上之賊,卽天理所不貸,王章所必誅,則不可以其人之至賤微而任其漏網也,決矣。向來池烈之不得生正典刑,猶至今痛恨,況此浮於烈者,其可不卽磔裂,而依舊置之宮禁之間耶?噫,禍根不可不早除,王誅不可不亟擧,而日復一日,天聽愈邈,今於守閤之啓,又下勿煩之敎,臣等,不勝悶鬱,更此瀆擾。請加聖思,無復留難,行藥宮人金姓者,亟命出付有司,快正王法。答曰,勿煩。
敎開城府留守兼管理使尹行敎書,王若曰,前朝定鼎之基,視他邑尤重,外臺守鑰之任,得其人最難。爰倣玉麟之舊頒,庸侈金貂之新擢。惟卿,承家詩禮,奕世儒賢,惟文敬·文成負斗山之名,士所矜式,若良冶良弓繼箕裘之業,人稱典刑。天姿自淳,悉祛外面之雕飾,地望方峻,不懈中心之謙恭。雖自科目中出身,每於經術上留意。文華蘊藉,館閣推腹笥之譽,治績慈良,郡邑騰口碑之頌。靑雲穩步,顧無施而不宜,白首遲回,奈有物而輒尼?日者斯文百怪之層出,久矣先卿兩代之厚誣。狐鰍舞號,宇宙何所不有?獍鯢刳臠,家國賴以俱榮。遺簪復收,俾進參於銓席,積薪久滯,欲猶屈於緋衣。眷彼陪京,厥惟重鎭。山峙松嶽,尙留勝國五百年之遺墟,地有楸宮,卽啓我朝千萬世之洪業。城臨西路之關隘,威儀等上將軍,市集北庭之貨珍,繁華稱大都會。近因飢荒之荐疊,重以使客之頻煩。民物凋疲,殆若經兵燹之後,武備齟齬,孰能慮庚甲之先?苟非卿諳練之通才,曷副我居留之重寄?稱量人物,縱急山巨源之品題,摠督軍民,正須呂元直之彈壓。玆授卿以開城府留守云云。卿其祗服寵命,益殫良圖。按故都之封疆,誕撫黎庶,任重關之管轄,克詰戎兵。勸課農桑,丕變周人之好賈,修明學校,用矯商俗之事神。凡施措務從便宜,若裁稟皆有條例。想修己治人之學,必有得於趨庭,推仁民愛物之心,宜可濟於塡壑。於戲,私義難强,固知卿坐不向西,徵書且頒,姑爲我臥而護北。昔未赴於湖臬,實同蕭傅平原之除,今更試於麗京,佇見王曾大名之政。故玆敎示,想宜知悉。知製敎尹聖時製進
今閏四月十三日辰時,上御熙政堂。藥房入診入侍,提調李肇,副提調李萬選,記事官尹志,記事官尹彙貞,記事官尹尙白。上西向坐。諸臣入伏訖。肇進曰,近來久未入侍,日氣向炎,聖體若何?上曰,無事。肇曰,大妃殿氣候若何,而眼部患候,亦何如?上曰,一樣。肇曰,中宮殿氣候,何如?上曰,無事。肇曰,王世弟眩氣眼患,何如?上曰,一樣。肇曰,嬪宮氣候,何如?醫官,使之診察,何如?醫官權聖徵診脈曰,脈候左三部俱沈,而其中尺脈尤沈,右三部調均矣。方震夔診脈曰,左右脈候沈,而蹔似帶數矣。肇曰,醫官輩,使之曕望玉色,何如?許坫診脈曰,左右尺脈,微而不至於數,度數調均矣。白興銓診脈曰,脈候,兩寸不爲洪數,關尺亦帶緩矣。玄悌綱診脈曰,脈候,左右三部少沈,而度數則調均矣。朴泰初診脈曰,左右邊脈候,沈緩矣。肇曰,近來停藥頗久。比前日進藥時,氣候若何?上曰,一樣。肇曰,雖停湯劑,無他所損乎?上曰,無之。萬選曰,停藥已滿一旬,胃氣或似差勝,而停藥之後,亦不無所損?若賜明白下教,則醫官輩,可以議定他藥,惶恐敢達。肇曰,湯藥終涉苦口,苦口之劑停進,則水刺,或差勝乎?上曰,差勝矣。肇曰,近間夜短,寢睡安穩乎?上曰,然矣。肇曰,腹中安寧,而便道,亦不至滑乎?上曰,不滑矣。肇曰,忍冬茶,連爲劑入,果進御乎?上曰,進御矣。肇曰,或有渴候乎?上曰,無渴候矣。肇曰,湯藥停止,已至十日,當退與諸醫,反復商議,停進當否,以啓辭仰達矣。肇所啓,海州判官沈維賢,將奉靈恩府夫人赴任,而海州,旣是營下邑,府夫人事體,極其尊重,營門體例,有許多拘礙之端,監營,因判官而廢閣應行之格例,則恐有傷於國體。且府夫人,外方接待之道,營門亦不可減殺,此等事,極涉難便。如非營下邑,則可無窘礙之端,而至於營下邑,體例之拘礙如此,宜有變通之道。海州判官沈維賢,今姑改差,何如?出擧條上曰,改差。萬選所啓,右副承旨金始慶病勢,數朔沈綿,三四月以後,四除承旨,兩次則不得出肅,而遞一次,則分義是懼,强疾蹔出,旋卽見遞矣。今又除授,而病情尙重,纔違召命,旬望之間,決難行公云。一違請牌,事涉未安,何以爲之?上曰,改差。以改差事,榻前下敎書出諸臣,以次退出。
上在昌德宮。停常參·經筵。
夜二更,月犯鉤鈐星。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房口傳問安。答曰,知道。
沈珙啓曰,明日常參·經筵,取稟。傳曰,停。
藥房提調臣李肇,副提調臣李萬選啓曰,伏未審夜來,聖體若何,寢膳之節,一向平常乎?大妃殿氣候,復何如?寢睡水刺,亦爲如常,而連日受鍼之後,眼部患候,益有差勝之效乎?自今至十七日,連有拘忌,受鍼當爲停止矣。臣等,區區憂慮,敢來問安。答曰,知道。無事。寢睡水刺平常,慈殿症候差勝後一樣,寢睡水刺如常,眼患,與昨一樣矣。
有政。吏批,行判書李肇進,參判李眞儒陞補進,參議李眞望未肅拜。兵批,行判書柳鳳輝都試進,參判朴熙晉進,參議尹惠敎受由在外,參知權益淳病。同副承旨柳鳳徵,吏兵批兼進。
吏批啓曰,鍾城府使,今當差出,而堂上中可擬之人乏少,堂下曾經侍從及外任竝擬,何如?傳曰,允。
吏批,以兪命凝爲承旨,朴聖楷爲禮曹佐郞,林光弼·尹志爲典籍,李鳳翼爲鍾城府使,崔䌖爲海州判官,鄭道殷爲平陵察訪,閔震煜爲繕工監役,柳鳳輝爲軍器提調,權益淳爲大司諫,李大源單付承文副正字。兵批,以金始慶單付副司直。
吏批啓曰,新除授鍾城府使李鳳翼,時無加資之命,何以爲之?敢稟。傳曰,加資。
注書林光弼·尹志遷轉,代以李挺膺·權䌖爲假注書。事變假注書鄭道殷外任,代金禹甲爲之。
李翊漢,以兵曹言啓曰,今閏四月十四日,仰役奴應赤稱名人,自金虎門入來,差備門外擊錚,極爲駭愕。令攸司囚禁治罪,同門守門將朴珩,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,參判臣朴熙晉,連日入直,身病猝重,而判書臣柳鳳輝,禁軍都試進去,參議臣尹惠敎受由在外,參知臣權益淳,移拜他職。宿衛重地,他無替直之員,參知有闕之代,令該曹,以在京無故人,口傳差出,仍卽牌招察任,何如?傳曰,允。
柳鳳徵,以內醫院官員,以都提調意啓曰,議藥同參有闕矣,方外醫人金景潤,術業精明,差下。令該曹付軍職,冠帶常仕,何如?傳曰,允。
呂必容,以戶曹言啓曰,地部一年經用錢貨,必有十五六萬兩,然後方可支用。今春稅入,只是海西山郡元作錢二萬三千餘兩,而業已隨捧盡下,今無所餘。方當進宴,凡干宴需,不爲分定外邑,皆自京中取辦,雖有賑廳移來之米,種種措備之物甚多,此不過補不足。此外祭享供上許多貢物價磨鍊未下者,亦且夥然,錢文無他出處,尙不得給價。貢人市民,鎭日呼訴,姑捨物論,享上之物,趁不備待,事體固已未安矣。設欲稱貸於京衙門,上年累勅時,各營門軍需錢布,再次取用,今其所儲,想必不敷,自本曹,欲以他條推移。今年收租米,不滿十萬石,布僅千餘同,支計前頭,未及冬前,亦將垂乏,實無他着手之處。事勢節節悶慮,似聞平安監營補軍廳,有錢文累十萬餘兩,今方見在云。此是道臣經記軍需,則今乃取用,非不知難便。第念本曹目前窮急之狀,如右所陳,莫重祭享供上之價,若不能及時出給措備,則闕封生事之患,可立而待。至於本道,猶是備不虞之需,緩急輕重,較然明甚,雖優數取用,未爲不可,而重藩軍需,亦不可不念。爲先限以五萬兩,參酌輸來取用之意,令廟堂作速稟旨,分付,何如?傳曰,允。
大司憲李世最,大司諫兪命凝,執義金始㷜,掌令朴長潤,持平李著,獻納趙翼命,正言具命奎,正言朴師悌啓曰,請逆魁昌集·頤命,竝令攸司亟行斬屍,明正典刑。答曰,勿煩。
大司憲李世最,執義金始㷜,掌令朴長潤,持平李著啓曰,請亟寢緣坐罪人賓愛·終卿放送之命。措辭見上答曰,勿煩。
大司諫兪命凝,獻納趙翼命,正言具命奎,正言朴師悌啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命,仍前嚴鞫,期於得情。措辭見上答曰,勿煩。
大司憲李世最,大司諫兪命凝,執義金始㷜,掌令朴長潤,持平李著,獻納趙翼命,校理朴弼夔,校理趙鎭禧,副校理趙趾彬,正言具命奎,正言朴師悌,伏閤啓曰,臣等,昨冒嚴威,叩閤再籲,而誠未格天,連承例批,憂懣抑塞,終夜不寐,玆敢相率齊聲,更申前請焉。噫,擣附進餤,比諸稱兵犯蹕,爲逆則均,而其爲計尤憯,若使敦卓伏法,而冀顯獨生,則天下寧有是理?今此逆婢通天之罪,與頤·集諸凶,輕重無別,而潛藏宮掖,獨戴其首領,則是王法,只行於在外之諸賊,而反屈於宮中之一婢子,其可謂國有常憲乎?祖宗萬世之法,擧國一辭之論,不可以勿煩二字,終始牢拒也,決矣。請加聖念,毋復留難,行藥宮人金姓者,亟命出付有司,快正王法。答曰,勿煩。
伏閤再啓曰,國家治逆,自有其法,凡事係鞫獄,一出賊招,則雖單詞隻證,或涉微隱,輒必登時逮捕,究竟乃已者,自是不易之常典也。而今此逆婢情節之出於賊招者,不啻狼藉,毒藥之來歷,明有階梯,職姓之指告,亦甚明的,而至於藥院所記,又爲行藥之符驗,則詞證已備矣,端緖畢露矣。使此賊若在外間,則究竟正法,必不踰時,而特以隱伏宮掖之間,非有司所可搜捕,故一日難貰之賊,奄至於三載假息,國家治逆之法,至此而掃地盡矣。若使殿下之國,無法則已,不然,豈可使此賊,終至漏網,以致國不國人不人,而莫之恤耶?此臣等所以鎭日瀆擾,不敢退去者也。請加聖思,無復留難,行藥宮人金姓者,亟命出付有司,快正王法。答曰,勿煩。
伏閤三啓曰,惟玆妖逆之婢,非特殿下之罪人,乃宗社之大賊,今日討復之請,非但三司之大論,卽擧國之輿誦,宗社之賊,雖至尊不得私,擧國之論,雖嚴威不能遏,而殿下,一向曲貸,迄今靳持者,抑獨何哉?自古人君,拒人言而咈群情者,蓋或有之,而其拒之咈之者,亦必有所以然之由,至於殿下今日之事,則誠有不敢曉者,害己之賊,人情之所欲誅,防患之道,聖人之所存戒,況罪逆如彼,何所顧惜,除去甚易,何所留難,而然且遲回不斷,淹延歲月,旣不準群下之血懇,又不示聖意之所在,則是殿下之終始牢拒者,都無所執持,而臣等之愚,終莫知所以然之由也。殿下,雖欲以勿煩二字,咈拒群情,其何以杜臣等之口,而解四方之惑哉?殿下若不除此賊,則是負祖宗之托也。臣等不討此賊,則今日朝廷,擧不免春秋之罪人矣。臣等雖經年閱歲,賊不得則不敢退,請行藥宮人金姓者,亟命出付有司,快正王法。答曰,亟停勿煩。
上在昌德宮。停常參·經筵。
柳鳳徵啓曰,明日常參·經筵,取稟。傳曰,停。
又啓曰,備邊司郞廳來言,今日,賓廳坐起日次,而大臣有身病,不得來會云矣,敢啓。傳曰,知道。
兪命凝啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
下直,淸道郡守李錫祿。
李翊漢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,新除授右副承旨兪命凝,今日不爲出肅,卽爲牌招察任,何如?傳曰,允。
柳鳳徵,以弘文館言啓曰,修撰李匡輔·洪廷相,副修撰吳遂元,俱在任所,未及上來。上番姑降入直,已至多日,非但事體未安,且今大論方張。三司鎭日伏閤,此時館僚,不可不備員,副修撰有闕之代,令政院卽爲稟旨,以在京無故人,開政差出,仍卽牌招,以爲推移入直,同參大論之地,何如?傳曰,允。
李翊漢,以兵曹言啓曰,今閏四月十五日,幼學權斗樞私奴萬才稱名人,自敦化門入來,差備門外擊錚,極爲駭愕。令攸司囚禁治罪,同門守門將金鳳粲,常時不能禁斷雜人,以致闌入,亦難免其責,推考,何如?傳曰,允。
柳鳳徵啓曰,因弘文館草記,副修撰有闕之代,令本院稟旨,以在京無故人差出事,允下矣。政官,卽爲牌招,開政差出,何如?傳曰,允。
以吏曹參議李眞望牌不進罷職傳旨,傳于柳鳳徵曰,推考傳旨捧入。
有政。吏批,行判書李肇進,參判李眞儒進,參議李眞望未肅拜。兵批,行判書柳鳳輝病,參判李熙晉進,參議尹惠敎受由在外,參知未差。同副承柳鳳徵,吏兵批兼進。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
吏批,以尹容爲副修撰,李廷濟爲兵曹參知,尹志爲兵曹佐郞,趙仲明爲直講,沈師聖爲繕工假監役,李壽益爲注書。
兵批,以申致雲單付副司果,金景潤單付副司勇。
兪命凝啓曰,新除授注書李壽益,時在慶尙道黃山察訪任所,斯速乘馹上來事,下諭。李壽益上來間,假注書李挺膺仍察,何如?傳曰,允。
又啓曰,事變假注書金禹甲,時無職名,依例付軍職,冠帶常仕,何如?傳曰,允。
李翊漢啓曰,刑曹判書金一鏡,參判李明彦,俱以陳疏未承批,引入不出,參議鄭思孝,又以身病呈疏,詞訟積滯,委屬可慮,竝卽牌招察任,何如?傳曰,允。
以刑曹參議鄭思孝牌不進罷職傳旨,傳于兪命凝曰,推考傳旨捧入。
大司憲李世最,執義金始㷜,掌令朴長潤,持平李著,獻納趙翼命,正言具命奎,正言朴師悌啓曰,請逆魁昌集·頤命,竝令攸司亟行斬屍,明正典刑。措辭見上答曰,勿煩。
大司憲李世最,執義金始㷜,掌令朴長潤,持平李著啓曰,請亟寢緣坐罪人賓愛·終卿放送之命。措辭見上答曰,勿煩。
獻納趙翼命,正言具命奎,正言朴師悌啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命,仍前嚴鞫,期於得情。措辭見上答曰,勿煩。
大司憲李世最,執義金始㷜,掌令朴長潤,持平李著,獻納趙翼命,校理朴弼夔,校理趙鎭禧,副校理趙趾彬,正言具命奎,正言朴師悌伏閤啓曰,臣等聚首伏閤,瀝血陳啓者,已過兩日矣。辭意窮竭,心胷抑塞,而殿下聽之邈然,一向靳固,昨於第三之批,又以亟停爲敎,有若臣等不當爭而强爭,可得已而不已者然,臣等相顧愕眙,一倍憂懣,噫臣等今日之請,卽討復之大義也,宗社之深慮也,天理民彝之所不容已者也。若以煩聒爲懼,承順爲恭,終不能竭誠爭執,感回天心,則春秋之義永泯,肘腋之憂方大,而擧一國齊入於夷狄禽獸之域矣。臣等忘讐負國之罪,固不暇言,而堂堂聖朝,亦何以辭天下後世之譏議乎?臣等前後之啓,亶出於苦心血懇,而一日二日,每承勿煩之敎,已甚悶鬱,而至於亟停之諭,訑訑邁邁,顯有揮斥之意,尤非所望於殿下者也。如使臣等之論,有一分可停之理,則何苦而觸冒嚴威,鎭日煩瀆,至於此哉?臣等不得請,則雖被譴罰,決難徑退。請行藥宮人金姓者,卽速出付攸司,快正王法。答曰,亟停勿煩。
伏閤再啓曰,臣等,請討一日不俱生之兇賊,殿下,牢拒萬口無異辭之大論,上下相持,日事强聒,嚴威之觸冒,國體之損傷,臣等亦豈不知?猶且號呼而不止者,誠以討復之義大,瀆擾之罪小也。嗚呼,逆婢之罪,尙忍言哉?已覺之事,寢夢猶驚,方來之憂,心肝欲灼,除禍根而正王法,只在殿下一言之間,而不惟不自快斷,竝與群下之請而牢拒之,前後勿煩之敎,已見訑訑之色,昨今亟停之諭,尤示斷斷之意,是則殿下,厭臣等之來聒而使之勿言也。噫,賊漏而莫討,禍蓄而未除,苦心血懇,又未見諒於君父,則臣等之情,可謂窮且迫矣。玆敢冒死瀝血,更申前請,請行藥宮人金姓者,亟命出付攸司,快正典刑。答曰,亟停勿煩。
伏閤三啓曰,伏閤,重事也。苟非輿論所在,關係至大,則未或輕擧,而因一逆婢事,兩年之間,三司再伏閤矣。前冬入啓,終未得請而罷。今日臣等,又復相繼而進,是擧之出於萬不獲已,聖明亦或俯諒之矣。臣等,竊聞故事,未嘗有以一事而再伏閤者,蓋以伏閤而未準請者,未之有也。惟此行藥之賊,王法所必誅,固無待於群下之閤爭,而昨冬靳持,已孤輿望,今日牢拒,尤惑群聽,天討未伸,國體徒損,似此擧措,未之前聞。他日國史書之曰,三司再伏閤,而不能誅一逆婢,天下後世,以今日爲何如時也?臣等抑鬱之極,復此煩瀆。請行藥宮人金姓者,亟命出付有司,快正典刑。答曰,勿煩。
刑曹判書金一鏡疏曰,伏以臣,出往南城,旣巡堞壘,且閱庫藏,各寺各倉之所儲兵械軍餉,照數點視,武士之居在城中者,試才施賞,費了十許日,轉向臣丘墓所寄之地,三世前後贈官敎旨,敬錄以焚,感結幽明,榮動草木,且臣六代祖以下先塋,亦在所過維楊之境。而是土,卽臣自童子所遊,永擬栖息之所也。臣一皆省掃,又復止宿,乃與親戚隣里,誇耀聖恩。噫,不肖如臣,致位崇顯,寵賁先壠,光生鄕黨,遽至於是,是豈臣平日夢寐之所敢到者哉?念臣不才無術,圖報萬一,其路莫由,只是夙夜奔走,略效筋力於未盡澌敗之前者,固臣區區所自勉,而抑臣於頃日,本曹左堂之與宗簿提擧互上之章,深有所不安者,始因廛漢之呼訴,按囚宮任之橫拏者臣也。申飭郞官,使之決杖者,亦臣也。中緣臣式暇,不參一坐,而亞席之論題,與臣意一般而已。事情之顚末,法理之當否,亞席之疏,論列已詳。臣不必疊床,而臣忝居首席,始終勘正,悉出臣手,則豈可使亞席,許久引入,臣獨揚揚復出,按事如故也哉?臣又見典獄文牒,廛民之受刑於宗簿寺者,斃於獄中,心甚驚慘。且聞多人,駢首於牢狴,廛市殆虛,臣未知宗簿用刑,創於何時,而以臣之聞諸古昔,大有不然者。語其重且大,則天子之父殺人,而唯士師執之而已。盜宗廟玉環與驚乘輿馬,而竝皆付廷尉奏當,雖以皇帝之尊,未嘗捨有司置法官,而刑人殺人者也。乃者,特以事關宮房,不曾出付外廷,直令宗臣,不顧拘忌,不用法杖,使殿下無辜市民,死於桁楊之下,其貽累於殿下仁明之化,當如何哉?此莫非無狀小臣,職猥司冦,不能見重於上下,致有此擧措,靜言思之,皆臣之罪也。臣將何顔面,更對郞吏,自任以掌邦刑之責,而使殿下赤子無冤乎哉?臣於日昨,來伏私次,有不敢晏然祗肅於天陛。矧以慈聖受鍼,候班連設,亦不得隨諸臣之後,仰承起居,臣罪上添罪,頃刻不敢自安。露章請譴,寔出於萬不得已,則其在喉司之道,唯當捧入以俟處分,而近來章疏之進退,輒視其人之輕重。事體道理,曾莫之卹,臣竊爲喉司惜之,雖然,玆實緣臣疲劣,名曰重臣,情地固切,而亦不獲上聞,何敢尤人?伏乞聖明,亟遞臣職,仍治臣罪,以警具僚焉。臣無任伏地隕越之至,謹昧死以聞。答曰,省疏具悉。卿其勿辭,從速察職。
上在昌德宮。停常參·經筵。
柳鳳徵啓曰,明日常參·經筵,取稟。傳曰,停。
大司憲李世最,大司諫權益淳,執義金始㷜,掌令朴長潤,持平李著,獻納趙翼命,正言具命奎,正言朴師悌啓曰,請逆魁昌集·頤命,竝令攸司亟行斬屍,明正典刑。措辭見上答曰,勿煩。
大司憲李世最,執義金始㷜,掌令朴長潤,持平李著啓曰,請亟寢緣坐罪人賓愛·終卿放送之命。措辭見上答曰,勿煩。
大司諫權益淳,獻納趙翼命,正言具命奎,正言朴師悌啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命,仍前嚴鞫,期於得情。措辭見上答曰,勿煩。
大司憲李世最,大司諫權益淳,執義金始㷜,掌令朴長潤,持平李著,獻納趙翼命,校理朴弼夔,校理趙鎭禧,正言具命奎,正言朴師悌,副修撰尹容伏閤啓曰,臣等,誠愧孚格,罪深瀆擾,三日八啓,迄未準請。衷悃之抑鬱,已不可言,而情志之壅隔,一至於此,是豈所望於聖明者哉?自有此事以來,群請日以益切,天聽日以愈邈,而衆惑滋甚,終莫曉聖意之所在。若使此賊,果不見在於宮中,則前後批旨之間,亦必有一番開示之端,而終始以勿煩爲敎而已,則其人之尙在,槪可知矣。未知殿下,何惜乎一逆婢,而直爲此泄泄也?抑未知好生之德,包涵於雀鼠之微,而置之不問不治之地耶?含沙匿影,竊鐵難辦,未易究得而然耶?跡則難掩,情無可原,而特以服使之久,有所容忍而不欲加誅耶?抑謂在內之賊,不必出付外廷,而自有處置之道耶?然此數者,皆不足以屈三尺之典,沮一國之論,則臣固知殿下之明聖,必不爲此,而一向靳兪,終不使群下曉然者何哉?臣等反復思惟,不得其說,玆敢昧死干威,悉陳所蘊。請行藥宮人金姓者,亟命出付攸司,快正王法。答曰,勿煩。
伏閤再啓曰,一宮婢至微也,三尺法至嚴也。法可屈而婢不可誅,則天下寧有是理哉?諸葛亮之告其君曰,宮中府中,俱爲一體,凡有作奸犯科,宜付有司,以昭平明之治。其所謂作奸犯科者,未必是極惡大罪,而猶當付諸外而治之,況此行藥之婢,是何等罪逆,而尙容偃息於宮掖之間,使有司不得以正其刑,國人不得以洩其憤乎?雖以祖宗朝故事言之,凡有內獄,出付外廷者,亦非一二,則一視宮府,亦是列聖已行之令典,而今殿下,徒爲一婢之地,終拒群下之請,則是王府勻石之典,不復行於宮中,有司之臣,將何所執持而正一國之刑政也哉?此臣等所以反復呼籲,必討乃已者也。請行藥宮人金姓者,亟命出付有司,快正王法。答曰,勿煩。
伏閤三啓曰,臣等,辭已竭,而殿下,若不聞也。臣等情益切,而殿下,若不省也,是何上下情志之不相孚,至於斯哉?目今肘腋之變,乍露旋藏,腹心之憂,欲除未祛,此誠宗社安危之機,擧國憂疑之際也。臣等,失寢忘食,寧欲無生。噫,君臣猶父子,子有諫於親而終不得,則固不孝矣。爲父而拂其子之至情,使不得自伸,亦豈爲止慈之道乎?今臣等苦口之爭,不啻號泣之隨,而殿下恬視於焦心之日,泛應於疾聲之時,籲之益急,聽之愈邈。此固臣等,辭拙誠淺,不能格天之致,而殿下,亦何忍使臣等,終陷爲春秋之罪人乎?臣等,與其得罪於天下後世,毋寧速被鈇鉞於殿下之庭,玆敢不避强聒,更申前請。請俯鑑苦心,快揮乾斷,行藥宮人金姓者,亟命出付有司,明正典刑。答曰,玆事,已悉於前日之批矣。亟停勿煩。
上在昌德宮。停常參·經筵。
柳鳳徵啓曰,明日常參·經筵,取稟。傳曰,停。
又啓曰,來二十一日,輪對日次,取稟。傳曰,停。
又以忠勳府言啓曰,本府書寫忠義衛南憲明有頉,代忠義衛李霖佐差下,依例假郞廳稱號,何如?傳曰,允。
李翊漢,以御營廳言啓曰,本廳所管諸道各邑軍保,每於式年改案,而其中,或不無虛實相蒙之弊,故臣待罪本廳之後,條擧事目,嚴加申飭,而凡逃亡者,必準十年後頉下,乃是防奸之意也。今者,韓山郡修送改案文書,極其紊亂,代頉軍保中,所謂久遠公文,各張所書筆跡,旣無異同,紙色長短,亦不參差,專出於一人之手,而至於年號,且多幻弄處,不可不覈處,故詳査以報事論題矣。卽接韓山郡守柳敬時査報,則色吏林以茂之招以爲今當改案逃亡之類,欲爲頉代,而無久遠公文,故圖得踏印空紙,自作公文者四名,癸卯之卯字,改書以巳字者二名,推諉於面任者三名,而次知鄕所李元植,則僞造一款,諉之於色吏,稱冤納招之狀,似不成說。凡軍丁文書,監色眼同修正者,自是通規。色吏旣已遲晩之後,敢生免罪之計,巧飾納招,尤極痛駭。取考法文,則以存爲逃,冒出公文者,雖一名,守令罷職,監色全家徙邊矣。今此韓山郡逃亡軍保,僞出公文,現捉之類,多至九名。論以法典,決不可容貸,當該郡守柳敬時,依法罷職,鄕所色吏,令本道各別刑推,依律定配,以杜後弊,何如?傳曰,允。
大司憲李世最,大司諫權益淳,執義金始㷜,掌令朴長潤,持平李著,獻納趙翼命,正言具命奎,正言朴師悌啓曰,請逆魁昌集·頤命,竝令攸司亟行斬屍,明正典刑。措辭見上答曰,勿煩。
大司憲李世最,執義金始㷜,掌令朴長潤,持平李著啓曰,請亟寢緣坐罪人賓愛·終卿放送之命。措辭見上答曰,勿煩。
大司諫權益淳,獻納趙翼命,正言具命奎,正言朴師悌啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命。仍前嚴鞫,期於得情。措辭見上答曰,勿煩。
大司憲李世最,大司諫權益淳,執義金始㷜,掌令朴長潤,持平李著,獻納趙翼命,校理朴弼夔,校理趙鎭禧,副校理趙趾彬,正言具命奎,正言朴師悌,副修撰尹容,伏閤啓曰,臣等,昨伏見第三啓之批,以玆事已悉於前日之批爲敎,前後以此事下批者,亦非一二,則臣等,未曉聖意之果指何批,而或以無査得之路爲敎,或以査出,則無疑似者爲敎,臣等,非不知從前批旨之如此,而至今爭執,苦口不已者,亦有說焉。水刺間次知金尙宮之說,旣出於賊節之招,黃水吐出之事,又符於藥院之記,其人職姓及行藥情跡,如是明白。旣有其人,且有其事,則鉤覈於伊時掌膳之列,自可斯得,不可謂無査得之路,而亦不可謂無疑似者矣。然則聖批所諭,恐無以沮臣等之請,而反有以滋臣等之惑也。凡罪惡甚大,關係至重者,雖跡涉可疑,事或難明,唯當嚴究窮覈,必得乃已。而況此賊婢,情節已彰,本無難査之事者乎?且按治罪人之道,雖王府淑問,反復盤詰,亦難保其必得正犯,則未知殿下之自內行査者,果何如?而遽爾的斷其無疑似耶?臣等之閱歲爭論,正爲前後聖批之終未曉然,而今此所敎,又不出於前批之外,如此而欲使臣等,遽停討復之大論,其可得乎?臣等,雖被大何,終不敢退。請行藥宮人金姓者,亟命出付攸司,快正王法。答曰,掌膳宮人金姓者,則無査得之路矣。毋庸瀆擾。
伏閤再啓曰,臣等,昨承措辭之批,乃敢援攷事證,悉陳査出之道矣。今承聖批,反以掌膳宮人金姓者,則無査得之路爲敎。臣等之惑,尤無以自解也。試以賊節之招觀之,有曰厥藥使鄭宇寬,入送於張世相,世相與水刺間次知金尙宮同謀,而金尙宮,多索銀貨,一次試用於上躬,旋卽吐出云。黃水吐出,實由行藥,則行藥者,自有其人,而旣曰水刺間次知尙宮。又曰姓金,其所指證不一,而足以此行査,鉤得何難?而今此聖批中,不曰無其人,只以無査得之路爲敎,是其人,則未嘗無,而不過以査得爲難也。此何等罪逆,而如是彰著之後,何可以難於査得,而置之於不問不治之地耶?臣等亦知瀆擾之爲罪,而義急討復,不自知止,玆敢干冒嚴威,更瀝肝血。請水刺間次知尙宮金姓者,亟命査付有司,快正王法。答曰,勿煩。
兵曹參知尹惠敎疏曰,伏以,臣於春初,納節還鄕之後,素患風痰之症,添苦於行路撼頓之餘,閉戶涔涔,苟度時日。秋曹除命之下,久未進肅,怵惕徊徨,罔知攸措。此際適値慈聖玉候違豫之日,分義所在,不敢言病,忍死造朝,獲參起居之列,旋移騎省,又不免黽勉就直,而賤疾,轉輾增加,實無供仕之望,且有先隴修改之役,私情懇迫,不能久留,候班纔輟,乞暇徑歸矣。卽伏聞慈候已臻平復,廷僚相率抃賀,而臣獨偃息田廬,未得趨與於嵩呼之末,情禮虧缺,罪戾罙深。且臣所帶,係是輪回禁直之地,而緣臣遠來,癏職彌日,此亦臣罪之一也。揆以道理,宜卽歸身司敗,以竢處分,而顧今所患諸症,一味危苦,强束登途,其勢末由,玆不得不封章縣道,冒死陳請。伏乞聖慈,亟令攸司,治臣逋慢之罪,仍削臣職名,俾令番次,毋至苟簡,千萬幸甚。臣無任祈懇屛營之至,謹昧死以聞。答曰,省疏具悉,爾其勿辭。從速上來察職。
下直,金堤郡守梁得中。
上在昌德宮。停常參·經筵。
夜四更五更,月暈兩珥,廻土星木星。
柳鳳徵啓曰,明日常參·經筵,取稟。傳曰,停。
藥房提調臣李肇副提調臣李萬選啓曰,雨餘陰濕,伏未審此時,聖體若何,寢膳之節,一向平常乎?今日卽入診日次,臣等率諸醫,趁早入侍,詳察聖候,宜當。大妃殿氣候,亦復何如?頷下微浮餘痕,已盡消減無餘,寢睡水刺,亦如常節,而眼部患候,益有差勝之效乎?鍼藥停止,今已累日,卽使醫女入診,詳察症候後,議定湯劑繼進,及受鍼當否,宜當。王世弟眩氣及眼患,差勝後,更復何如?今日臣等,亦當與諸醫入診,詳察氣候矣。不任區區憂慮,敢來問安,竝此仰稟。答曰,知道。無事。寢睡水刺,一樣平常,勿爲入診,慈殿症候,差勝後一樣,世弟患候,一樣矣。
藥房再啓曰,伏聞大妃殿入診醫女所傳之言,諸症候差勝後一樣,而頷下尙有微滯之氣,眼部患候,亦未快減。臣等與諸御醫·鍼醫及儒醫商議,則皆以爲,前進加味二陳湯,依前加入,加進五貼。受鍼則今日日氣陰濕,姑爲停止,二十二日爲吉,以此日,更爲受鍼,宜當云。加味二陳湯,卽爲劑入。臣等與諸醫,進詣東宮,診察王世弟症候,則眩氣與眼患,比前差勝,諸醫等以爲,湯劑依前停進爲當云,敢啓。答曰,知道。
李翊漢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以兵曹言啓曰,今閏四月十八日,驛吏朴承發稱名人,自通化門入來,差備門外擊錚,極爲駭愕。令攸司囚禁治罪,同門守門將崔重灝,常時不能禁斷雜人,以致闌入,亦難免其責,推考,何如?傳曰,允。
呂必容,以賑恤廳言啓曰,沃溝幼學姜碩亨呈狀內,上年設賑時,捐出大米九十石·正租二百十石·燻造九石十斗,以補賑資之功,入於本道畢賑啓本中,自本廳,具封贈加設同知帖成給。而矣身,本以科儒,永塞科路,所授帖文,願爲還收沃川幼學李道謙呈狀內,矣身,本以士子,當辛丑大無之年,捐出五十石租,救活民命。因暗行御史狀啓,自本廳折衝帖成給,以此之故,永塞科路,願爲還收。全州司果鄭啓章呈狀內,矣父萬標,上年春賑救時,以私備穀一百九十九石之功,因本道畢賑狀啓,自本廳折衝護軍帖成給,而矣父,前因監賑御史書啓,旣受嘉善之資,今此所授帖文,願爲還收。閑良李夏麟呈狀內,矣父受萬,上年春設賑時,出穀一百五十石,救活民命,入於本道畢賑狀啓中,自本廳折衝護軍帖成給,而矣父,曾前已受折衝帖,未免疊受。今此折衝帖,則願爲還收。宣川折衝安世徹呈狀內,矣身,辛丑年設賑時,納米一百一石零,救活飢民,入於本道畢賑狀啓,封妻僉知帖成給,而曾以捉虎之功,已受折衝帖。雖爲封妻,而僉知與折衝同品,則未免疊受,本廳啓下帖文,願爲還收。所當依願還收,而上項各人等,飢歲捐私穀,救活人命,至有狀啓施賞之請,則其在激勸之道,不可全然無賞。令該曹考例稟處,而其中鄭萬標·李受萬,則當初狀啓中,泛以賑恤監官書塡,不書加資,故以折衝護軍帖成給矣。鄭萬標,旣受嘉善,則具封贈加設同知帖成給,李守萬·安世徹等,旣受折衝,則加設同知帖成給,何如?傳曰,允。
李萬選啓曰,右承旨沈珙,病不仕進,已至累日,牌招察任,何如?傳曰,允。
以右承旨沈珙牌不進罷職傳旨,傳于呂必容曰,推考傳旨捧入。
兪命凝啓曰,刑曹判書金一鏡,陳疏承批之後,連尋辭單,尙不行公,刑獄重地,不可久曠,卽爲牌招察任,何如?傳曰,允。
柳鳳徵啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
大司憲李世最,大司諫權益淳,執義金始㷜,掌令朴長潤,持平李著,獻納趙翼命,正言具命奎·朴師悌啓曰,請逆魁昌集·頤命,竝令攸司亟行斬屍,明正典刑。措辭見上答曰,勿煩。
大司憲李世最,執義金始㷜,掌令朴長潤,持平李著啓曰,請亟寢緣坐罪人賓愛·終卿放送之命。措辭見上答曰,勿煩。
大司諫權益淳,獻納趙翼命,正言具命奎,正言朴師悌啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命,仍前嚴鞫,期於得情。措辭見上答曰,勿煩。
大司憲李世最,大司諫權益淳,執義金始㷜,掌令朴長潤,持平李著,獻納趙翼命,校理朴弼夔,校理趙鎭禧,正言具命奎,正言朴師悌,副修撰尹容伏閤啓曰,臣等,於昨日再啓,溯論賊招明的之證,備陳逆婢査得之道,而畢竟批旨,又以勿煩爲敎,臣等相顧愕眙,尤切悶塞。夫春秋討復之義,肘腋切急之憂,王法之終不可屈,輿情之終不遏,前後箚啓,畢陳無餘,而水刺次知之稱金姓尙宮之號,同謀索貨之狀,一次試用之跡,節節可驗,明白無疑,則査得無路之敎,臣等,終不敢奉承。請水刺間次知尙宮金姓者,亟命査付有司,快正王法。答曰,亟停勿煩。
伏閤再啓曰,臣等,伏承聖批,又以亟停勿煩爲敎,抑鬱之極,不知所言。噫,罪逆如彼,斷無容貸之理,情跡孔彰,非有疑晦之端,一加嚴覈,豈難鉤得?而殿下,終始顧惜,遲回不斷,一向置之於難査之科,妖孽假息,擧國憂危,此臣等所以泄泄沓沓,直欲痛哭而不止者也。如此之賊,終不可以査得之難而置之。請水刺間次知尙宮金姓者,亟命査付有司,快正王法。答曰,毋庸瀆擾。
上在昌德宮。停常參·經筵。
下直,坡州牧使鄭來周,鎭東萬戶尹光殷。
李萬選啓曰,明日常參·經筵,取稟。傳曰,停。
又啓曰,吏曹郞廳來言,守令有闕,政事,取稟。傳曰,明日爲之。
備忘記,傳于柳鳳徵曰,今下弓矢,鎭東萬戶尹光殷處,給送。
李萬選啓曰,右承旨沈珙,左副承旨李翊漢,右副承旨兪命凝,今日病不仕進,竝爲牌招察任,何如?傳曰,允。
柳鳳徵,以兵曹言啓曰,本曹郞廳內巡檢,來到南所部將廳,則有一常漢,藏在部將房中,捉出推問,則乃是尙衣院匠人張碩興爲名者,而無省記闌入,已至夜深,極爲驚駭。今姑拘留,待明朝決棍放送,何如?傳曰,允。
大司憲李世最,大司諫權益淳,執義金始㷜,掌令朴長潤,持平李著,獻納趙翼命,正言具命奎,正言朴師悌啓曰,請逆魁昌集·頤命,竝令攸司亟行斬屍,明正典刑。措辭見上答曰,勿煩。
大司憲李世最,執義金始㷜,掌令朴長潤,持平李著啓曰,請亟寢緣坐罪人賓愛·終卿放送之命。措辭見上答曰,勿煩。
大司諫權益淳,獻納趙翼命,正言具命奎,正言朴師悌啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命,仍前嚴鞫,期於得情。措辭見上答曰,勿煩。
大司憲李世最,大司諫權益淳,執義金始㷜,掌令朴長潤,持平李著,獻納趙翼命,校理朴弼夔,校理趙鎭禧,正言具命奎,正言朴師悌,副修撰尹容伏閤啓曰,臣等,伏閤六日,未蒙一兪,日事强聒,徒深瀆擾之罪,義重討復,斷無退去之理,上下相持,進退維谷。臣等,聚首悶歎,罔知所措,今此殿下之所靳持,不過以一時査出之難。臣等之所爭執,實關於萬世彝倫之大,則以此較彼,輕重何如?而殿下,終始牢拒,强拂群情,一至於此耶?噫,因此一逆婢,而使明主,有拒諫之名,聖世爲無法之國,臣等而擧陷於忘讐縱賊之罪,寧不爲之痛恨哉?如蒙聖上,先治臣等瀆威之罪,勉允臣等瀝血之請,則雖被鈇鉞,亦所甘心。請更加聖思,廓揮乾斷,水刺間次知尙宮金姓者,亟命査付有司,快正王法。答曰,勿煩。
伏閤再啓曰,逆婢罪惡之不可一日容貸,不待臣等之言,而殿下亦無所不燭矣。然而聖意之尙今靳持,只在於難査一款,臣等,未知殿下,自內行査,果何如?而臣等連日之啓,悉陳易査之道,而殿下前後之批,終不示難査之由。若是相持,不使曉然,則亟停勿煩之批,毋庸瀆擾之敎,雖一日十降,臣等之惑,無可解之時,臣等之請,無可停之日。請水刺間次知尙宮金姓者,亟命査付有司,快正王法。答曰,毋庸瀆擾。
伏閤三啓曰,臣等,情已窮矣,辭已竭矣,誠不知何辭可以動聽,而惟其所不窮所不竭者,卽討復之大義,天理民彝之重也。惟此一段義理,撑天地亘萬古而不容泯滅,則臣等,雖日犯瀆擾之誅,每承揮拒之敎,不可以情窮辭竭而退去也,決矣。噫,人有謀害其親,而其子不能討之,則殿下,亦必以爲彝倫之罪人矣。臣之於君,其義一也。今臣等,爲殿下討一逆婢,閱月而不得請,若以干冒爲懼,承順爲恭,卒不得伸大義而正王法,則是殿下使臣等得罪於天下後世也。臣等惟有一死而已,未蒙兪音之前,斷無撤籲之理。請水刺間次知尙宮金姓者,亟命査付有司,明正典刑。答曰,亟停勿煩。
伏閤四啓曰,臣等竊伏見國朝故事,昔在宣廟初年,以乙巳冤獄僞勳伸削事。兩司·玉堂·翰苑·百司·庶僚·西樞·宗宰,連章論列。終至大臣率百官庭籲,準請乃已。噫,乙巳諸賢之被禍,誠冤矣,群奸之冒勳,誠僞矣。伸削之請,固出於一世之公議,而比諸今日討復之論,其輕重大小,不啻萬萬懸絶矣,其時在廷臣僚,猶且齊聲合辭,竭力爭執,期於得請。惟我聖祖,亦察輿論之不可遏,始雖靳持,卒乃勉從,傳諸簡策,至今欽誦,況此臣等之所爭者,爲聖躬也,爲宗社也。爲萬世彝倫之重,而筵對合辭,抵箚閤啓,首尾幾一月矣。情窮辭竭,更無餘蘊,而天聽邈然,尙靳一兪之音,此豈但臣等之積誠回天,有愧古人?抑恐殿下今日之擧,或歉於聖祖從諫之德也。噫,戕賢禍國,猶有間於謀弑之惡逆,而人心積鬱,必得伸削而後已,則此事,又何待臣等之畢辭?而今殿下,不少諒察,終始牢拒,一任逆婢之假息,其於一國之輿情,何哉?其於後世之公論,何哉?請水刺間次知尙宮金姓者,亟命査付有司,快正王法。答曰,勿煩。
上在昌德宮。停常參·經筵。
沈珙啓曰,明日常參·經筵,取稟。傳曰,停。
柳鳳徵啓曰,備邊司郞廳來言,今日賓廳坐起日次,而大臣有身病,不得來會云矣,敢啓。傳曰,知道。
兪命凝啓曰,大司憲李世最,大司諫權益淳,執義金始㷜,掌令李景說·朴長潤,校理朴弼夔·趙鎭禧,副校理趙趾彬,正言具命奎·朴師悌,副修撰尹容,來詣請對矣。傳曰,引見。
柳鳳徵,以兵曹言啓曰,今閏四月二十一日,武臣賓廳講書日次,而中日相値,不得爲之之意,敢啓。傳曰,知道。
又以兵曹言啓曰,今閏四月二十日,御營軍李泰先稱名人,自敦化門入來,差備門外擊錚,極爲駭愕,令攸司囚禁治罪,同門守門將朴敏道,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,以咸鏡監司狀啓,刑曹粘目,鍾城前府使李基聖,移本府處置事,允下矣。李基聖,時在任所,依例發遣府書吏,交代後拿來,何如?傳曰,允。
沈珙啓曰,卽者,校理朴弼夔,副修撰尹容,與三司諸臣,聯名陳疏,一時逬出,待命於闕外,此與無端徑出有異,禁推傳旨,不得捧入,而校理趙鎭禧,副校理趙趾彬,亦在聯名陳疏中,竝不得牌招之意,敢啓。傳曰,知道。
又啓曰,三司疏批已下,而玉堂闕直,事體未安,校理朴弼夔,校理趙鎭禧,副校理趙趾彬,副修撰尹容,所當卽爲牌招,而今已夜深,待明朝竝牌招,以爲推移入直之地,何如?傳曰,允。
有政。吏批,行判書李肇進,參判李眞儒進,參議李眞望未肅拜。兵批,行判書柳鳳輝陳疏未承批,參判朴熙晉病,參議李廷濟進,參知尹惠敎受由在外,右承旨沈珙,吏兵批兼進。
吏批,以姜必慶爲三陟府使,尹聖時爲輔德,金命衡爲韓山郡守,李聖至爲豐基郡守,趙東彬爲伊川府使,李獜興·河大淵爲典籍,鄭熙揆爲黃山察訪,金就綱單付兼養賢庫主簿。兵批,以李重述單付副護軍,梁彬單付副司果,金禹甲單付副司正。
大司憲李世最,大司諫權益淳,執義金始㷜,掌令李景說·朴長潤,持平李著,獻納趙翼命,校理朴弼夔·趙鎭禧,副校理趙趾彬,正言具命奎·朴師悌,副修撰尹容等疏曰,伏以逆婢査討之請,實出於爲聖躬,爲宗社,爲萬世彝倫之重,而淹延三歲,尙不正法,神人之憤,無時可洩,討復之義,無日可伸,此臣等,所以日犯瀆擾之罪,罄盡肝膈之血,筵對而不得請,則合司而爭之,合司而不得請,則聯名之箚,叩閤之啓,又不知其幾遭矣。而天聽愈邈,兪音終閟,聚首憂鬱,不知所出,乃復相率求對,以爲準請之計,而誠意淺薄,竟未能感回聖心,相顧愕眙,直欲痛哭而不可得也。夫國家之置三司,豈徒然哉?凡係刑政得失大小言議,竝許論執,則況此沐浴之討,固其職耳。臣等之苦口力爭,閱月不止者,只欲除君父之讐賊,盡臣子之職分。而今殿下,一向靳固,顯示訑訑之色,唯以勿煩二字,揮拒之,厭薄之,是固臣等誠未格天之罪,而亦豈殿下,待三司之道哉?與其與此賊俱生,而得罪於天下後世,無寧速被鈇鉞之爲幸耳。玆敢退伏闕外,露章請譴。伏乞聖明,竝命斥退,仍治臣等不能討賊之罪,以爲人臣不職者之戒,不勝幸甚。臣等,無任激切屛營之至,謹昧死以聞。答曰,省疏具悉。金姓宮人,疑似者無之矣,毋庸瀆擾,勿辭察職。
甲辰閏四月二十日午時,上御熙政堂。三司請對入侍時,大司憲李世最,大司諫權益淳,執義金始㷜,掌令李景說·朴長潤,校理朴弼夔·趙鎭禧,副校理趙趾彬,正言具命奎·朴師悌,副修撰尹容,右副承旨兪命凝,假注書權䌖,記注官權萬斗,記事官尹尙白。世最·益淳·始㷜·景說·長潤·弼夔·鎭禧·趾彬·命奎·師悌·容所啓。臣等,以逆婢正法事,登筵力請,合司爭執,不知其幾遭矣。聯名之箚,叩閤之啓,首尾一月,而天聽愈邈,尙靳一兪之音,抑塞悶鬱,寧欲無生。噫,三手逆節,載籍所無,而行藥一款,尤極憯毒,在王法,爲不可一日稽誅之賊。在臣子,爲不可共戴一天之讐,而淹延三載,尙未斯得,此今日大論之所以重發也。今若諉以査得之難,終拒臣等之請,則是宗社之憂,無可除之日,神人之憤,無可伸之時,而三綱淪九法斁,將至於國不國人不人,何殿下,獨不念及於斯,而直爲此泄泄耶?請更加三思,毋或留難,水刺間次知尙宮金姓者,亟命査付有司,快正王法。上曰,勿煩。世最起而伏曰,臣等,以逆婢正法事,必欲準請,又敢請對矣。逆婢情節,前旣悉陳,今無更達之辭。而批旨每曰,無査得之路,臣等未知聖意所在也。賊節招辭,藥院日記,鑿鑿符合,少無疑晦,若無行藥之事,則藥院日記,豈如彼也?若無其人,則豈有行藥之事?而殿下,終以難於査得爲敎,臣誠不勝抑鬱之至。前日之批有曰,掌膳宮人,必非多人,旣非多人,則査得之道,誠亦難矣?凡事雖無形跡者,若能窮覈,則可以査得。況此賊,實無疑晦之端,臣等前後之啓,備陳査得之道,而終未承別白之敎,未知聖意所在,尤不勝抑鬱悶塞。此罪人,必須査得正法,然後,國可爲國,唯望無或留難,快賜允從。益淳起而伏曰,賊婢査出之道,諸臣討復之義,前後請對合辭,已盡陳達,今無更達之言。而卽今連日伏閤,日陳數三啓,尙未承兪音,臣不勝抑鬱悶塞。此賊初出逆招時,所當登時査出,快正王法,而滿廷諸臣,不能苦口力爭,挨過三年,此莫非臣等之罪,而亦由於殿下之終始靳固,不許査出,致令凶賊尙在肘腋,其爲宗社之憂當如何哉?臣待罪西邊,周年後還朝,豈料又以此事登對乎?賊節招中,行藥宮人之職姓,旣甚明白,必有其人,殿下快許査出,則可解臣等抑鬱之心,可無王法撓屈之歎,而今殿下,不過以査得之難,而一向靳持,尙未正法,豈不悶鬱乎?亟賜允從,是臣之望也。始㷜起而伏曰,臣等以此事爭執,已閱月矣。逆婢彰著之罪,臣等抑鬱之懷,前旣悉陳。若使此賊,或有一分疑晦之端,則亦可審愼,而宇寬送藥於世相,世相使此賊試用於聖躬,至於吐出黃水之敎,下於藥院,而其時,則諸臣以爲偶然之事矣。及至賊節之招,始知行藥之事,罪逆彰著之後,已至三年,而不得正法,是豈有法之國哉?臣等,待罪三司,若不能竭誠爭執,快正王法,則國不可爲國,人不可爲人,臣等誠淺辭拙,未能感回天心,此固臣罪,而聖上,亦必俯燭逆婢之罪狀矣。如是而一向靳固,誠不敢知聖意之所在也。今日相率入對,唯冀快蒙允從。景說曰,小臣,待罪下邑,昨始還來,前後守閤,雖未得參,而臣曾以問事郞廳參鞫時,盡見前後文案,如此之賊,決不可一日假息,而至今未蒙允從,豈不閔鬱乎?前後討逆之請,殿下皆已允從,王法快伸,而獨於此賊,尙今容貸,使逆婢在君父之側,而臣子,豈有一日求生之心哉?唯望速賜允從。長潤曰,逆婢罪狀,豈有更陳之言乎?臣等伏閤,已七日矣。前後啓辭,悉陳所懷,而至今持難,不許允從,臣等雖未蒙允,終無遽停之理,一向守閤,上下相持,徒損國體,且屢日不得入對前席,故三司諸臣,相議請對,以爲終日力爭,或冀蒙允之計矣。毋復留難,快賜允從,是臣之望也。弼夔曰,以逆婢事,三司力爭,今幾一朔矣。此賊,若有一分假息之道,何必如是力爭乎?此賊若一日不誅,則聖躬有一日之憂,宗社有一日之憂矣。殿下,何不念及於此乎?殿下曾於討逆,未嘗靳兪,而獨於此賊,一向堅執,誠莫曉聖意所在也。鎭禧曰,前後箚啓,已悉所懷,而閱月爭執,尙未準請,臣等不勝抑鬱,更此入對,以冀準請而退矣。曾前掛書罪人,雖未知端緖,而猶能究捕,況此罪人,以其端緖言之,則職姓已露,極爲明白,而每於批旨,以難査爲敎,此若終不得査討,則國將爲無法之國矣。挾毒之婢,一日留在,則宗社聖躬之憂,無有窮已。爲臣子而終不能査討謀弑君父之賊,則亦不可謂盡臣子之道矣。以此以彼,終不可置之。此若不得準請,臣等,豈可自在於三司之列乎?終日力爭,不得請則不敢退,寧願被罪於殿下之前。趾彬曰,諸臣縷縷陳達,小臣更無新語,而大凡無形迹之事,固無奈何,此則前後鞫案,職姓旣露,藥院日記,賊節招辭,行藥情節,明有證驗,今豈可諉以査出之難而置之乎?殿下,雖不欲査出,臣子豈容但已乎?祖宗朝三尺之法,不可撓屈,宜卽允從也。上曰,勿煩。命奎曰,前後諸臣,旣盡陳白,豈有別語哉?爲臣子而不能討謀害君父之賊,實無半時可生之道矣。逆招中水刺間次知金姓人,與世相同謀行藥之說,與藥院所記黃水吐出之事,鑿鑿相符,豈有一毫疑晦哉?前後事證,如是明白,而殿下每曰,無査出之路。若曰與爾等所知有異,此罪人不必査出云爾則已矣。而不然,則臣等之請,何可不從乎?此莫非臣等,誠意淺薄,不能孚格之致,而前後合司閤門陳啓,幾一月矣,豈亶爲應文備數而然哉?天理民彝,不可終泯。若不得査討此賊,則臣等,實無欲生之心。如殿下,先治臣等誠意淺薄之罪,勉從此請則幸矣。上曰,勿煩。命奎又曰,今承上敎,又曰勿煩,臣等將何爲乎?快賜允從,是臣之望也。試觀前史,有如許事,而臣子不能得請,則其可曰人乎?査出所以難之由,臣不敢請,而鞫廳日記,旣有行藥之人,殿下若許出付其人,則有司之臣,自當自外査得其情矣。師悌曰,小臣,雖不忠無狀,而職則三司,討一逆婢,閱月爭執,而終無一言明敎,不勝抑鬱。此賊罪狀,不待臣等之言,而殿下,亦必俯燭矣,毋復留難,快賜允從幸甚。若欲承勿煩二字,連啓足矣,何必相率請對也?容曰,小臣則諸臣守閤後,追後參之,亦已四日。自前以史官,屢次入侍,每見諸臣請討逆婢,而未蒙允從,不勝抑鬱矣。迄今三載,此賊未討,使國無法則已矣,而有法,則謀弑君父之賊,豈容一刻留置乎?自古亂逆,豈有大於稱兵犯闕,而猶可以智力防之?至於此賊,挾毒而處肘腋之間,其爲計,尤極憯毒。若不査討,則聖躬之憂,宗社之慮,曷有極乎?今日三司,相率入對,定以蒙允後退出矣,惟願快賜允從。世最曰,批旨,每以爲無査得之路,今若明敎難査之由,則臣等可以曉然,而但曰無其人而已,則豈有無其人而行藥之理乎,藥院日記,旣知明有其人,則豈可以難査而置之乎?上命諸臣小退,諸臣退出,立於殿階下,少頃,上命還入。命凝曰,小臣,忝在近密,敢此陳達。宮婢行藥,何等惡逆,三司齊籲,何等大擧,而一向靳兪,人情抑鬱,願聖上察諸臣討復之義,念宗社安危之幾,快賜允從焉。世最曰,俄者,未及畢說而少退矣。賊節之招,旣以金姓宮人告之,而聖批,每曰難査。若自內間,難於査得,則其日掌膳宮婢,盡爲出付,可使有司窮査得情矣。快允此請,是臣之望也。益淳曰,大司憲李世最,以其時掌膳宮人,盡爲出付之意陳達。蓋以殿下,尙不出付金姓逆婢,故迫不得已而爲此言也。金姓宮人,旣出賊招,自古謀弑情節之如此賊者,豈有不爲正法之道乎?此不但殿下之罪人。實是宗社之罪人,爲臣子而不討此賊,則不但得罪於殿下,亦將得罪於宗社。臣於年前,待罪經幄時,因文義陳達者,亦屢矣。而尙使逆婢,假息於覆載之間,人情之咈鬱,王法之乖舛,不可盡達,唯望留念于此,快賜允從。始㷜曰,殿下,試以前代事觀之,若有如此賊之罪狀彰著之後,一國臣民,擧懷憤鬱,三司爭執,閱月不止,而終不允從,則其國豈可曰有法,其臣豈可曰能知爲君父討復之義者哉?臣等此請,卽宜允從,而三年靳固,尙使逆婢假息,後世將謂今日何如也?必將貽譏於天下萬世。臣等今若不得請,則將何顔面復立於朝乎?景說曰,此賊決不可容貸,而至今不得査討,此亦臣等之罪,而亦豈所望於殿下者哉?今日三司諸臣之言,俱出血懇,唯願亟下兪音。長潤曰,三司諸臣,爭之已閱月,而尙未蒙允,雖未蒙允,終難遽停,若以準請爲期,則上下相持,徒損國體。今日請對,蓋欲畢陳血懇,期於得請,而一向不允,臣不敢知殿下,何爲而違拒三司共公之論也?今日苦口力爭而不得請,則雖被罪於前席,不敢退矣。弼夔曰,今日臣等,如是陳達,殿下必以爲,三司獨如是,而大小臣僚,孰不如是?天下後世,亦豈不如是也?殿下終不査付,則不但未伸臣子討復之義而已,其於宗社何哉?殿下上奉宗廟,下臨群臣,何不念及於此乎?唯願亟許允從,以解臣等抑鬱之心。鎭禧曰,臣等以此爭執,已閱月矣。事體極爲未安,分義極爲惶悚。若使此賊,或有一毫容貸之道,何必如是苦口力爭?而除去此賊然後,宗社可安,輿憤可解。伏閤事體,甚重且大,而爲此幺麼一逆婢,再次伏閤,未蒙允從,臣等之誠意淺薄,誠甚可愧。而殿下從諫之德,亦豈不有歉乎?必允此請,然後人心可以鎭服,國家可以奠安矣。趾彬曰,三司卽殿下之耳目也。大小君德,時政得失,無不陳論。若使君上,厭薄違拒,則其爲過擧當如何哉?今因一逆婢,三司再伏閤,人心抑鬱,去而益甚。今日或冀感回天心,明承聖敎,而諸臣縷縷陳達。聖敎又不明白,尤增抑鬱,亟允所請,是臣之望也。師悌曰,臣疏於入侍,不能盡所懷,而但知爲君父討復之義而已。疾痛之極,必呼父母,今臣情迫于中,將呼殿下而痛哭矣。顧以何面,復立於朝乎?容曰,諸臣縷縷陳達,干冒天威,苦口力爭,若使此賊,或有一毫容恕之道,何必如是也?聖上若果念及于此,則豈不俯察人情,快賜允從乎?命凝曰,前後批答,每曰無査得之路,其所難査之由,若蒙明白下敎,則諸臣抑鬱之情可解矣,惶恐敢達。世最曰,此若在外之賊,則不待如是力請,而殿下亦必快允之矣。只以內間之賊,故至今持難,此豈宮府一體之義乎?聽言之道,或有可從者,或有不可從者,而此事,則不得請之前,臣等雖終日不敢退矣。快賜允從,是臣之望也。上曰,勿煩。益淳曰,諸臣各陳血懇,而又下勿煩之敎,終無別白之旨。殿下初若曰無之則已矣,而當初旣承允許之命,則可見明有其人,而厥後還寢兪音,尙靳査付,臣等今日入對,期於終日力爭,準請乃已。而聖敎一向如是,不勝抑鬱悶塞之至。始㷜曰,三司相率爭執,朝者詣闕時,每以煩瀆爲懼,陳啓之後,則聚首喁望,唯竢兪音,夕後未準請而罷歸,則不勝抑鬱矣。今日請對,而又此一向靳兪,倍覺抑鬱,快賜允從,是臣之望也。上曰,勿煩。世最曰,今日請對,期蒙兪音,而終無別白下敎,置如此之賊,而不從臣等之血懇,將置宗社於何地也?臣等亦何顔面,束帶復立於世乎?必允此請,然後臣等,可以退去矣。益淳曰,再三煩聒,極知惶恐,而此賊,實是宗社之罪人,則殿下何可容貸乎?臣等職在臺閣,不得此請,則不可復廁於臺閣之上。他餘言議,雖未蒙允,亦無奈何。而如此關係宗社之事,豈可但已?快賜允從,是臣之望也。上無發落。世最·益淳·始㷜·景說·長潤·命奎·師悌所啓,請逆魁昌集·頤命,竝令攸司亟行斬屍,明正典刑。措辭見上上曰,勿煩。世最·始㷜·景說·長潤所啓,請亟寢緣坐罪人賓愛·終卿放送之命。措辭見上上曰,勿煩。益淳·命奎·師悌所啓,請還收大靜圍籬安置罪人申銋出陸撤籬之命。措辭見上上曰,勿煩。益淳·命奎·師悌又所啓,請還收罪人星樞減死之命,仍前嚴鞫,期於得情。措辭見上上曰,勿煩。
上在昌德宮。停常參·經筵。
夜五更,流星出箕星下,入南方天際,狀如拳,尾長三四尺許,色白。未時,太白見於巳地。
沈珙啓曰,明日常參·經筵,取稟。傳曰,停。
兪命凝啓曰,大司憲李世最,執義金始㷜,掌令朴景說·朴長潤,持平李著,引罪逬退,俱未行公。持平李普昱,奉命在外。今日以監察茶時之意,敢啓。傳曰,知道。
李翊漢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
政院啓曰,諸承旨,有所達事請對。傳曰,引見。
假注書李挺膺,以司謁口傳啓曰,諸承旨今日請對入侍時,因有拿問之敎,一時逬出闕外,惶恐待罪。拿問傳旨,當爲擧行,而卽今院中,無他承旨,傳旨不得捧入,何以爲之?敢稟。傳曰,知道。還收前命,諸承旨勿待命,卽爲召入。
兪命凝啓曰,兩司諸臣,昨日退伏闕外,而疏批已下,竝卽牌招察任,何如?傳曰,允。
以大司諫權益淳,獻納趙翼命,正言具命奎·朴師悌,執義金始㷜,掌令李景說·朴長潤,持平李著等牌不進罷職傳旨,傳于柳鳳徵曰,竝推考傳旨捧入。
沈珙啓曰,玉堂多官,今已違牌坐罷,他無入直之員,政官卽爲牌招,開政差出,仍卽牌招入直,何如?傳曰,明日牌招。
以副司果申致雲,朔試射時,稱病不進,罷職傳旨,傳于李翊漢曰,推考傳旨捧入。
右議政李光佐箚曰,伏以一自行藥宮婢,始發於逆招之後,爲殿下臣子者,無不驚心痛骨,直思卽日正典刑,少洩神人之憤,永斷危禍之根。其間以哀痛迫切刳肝瀝血之辭,反復論奏,亦不知其幾次,而荏苒三載,罪人迄未斯得,每念窮凶之逆婢,尙今廁跡於宮庭服事之列,痛恨凛厲,忽欲無生,食不能甘味,寢不能安席,此豈惟廷臣爲然哉?八域臣庶,凡有人心者,莫不皆然矣。乃者,三司之臣,合辭苦爭,經旬閱月,至於守閤而呼叫,其言無非切至之論,庶幾聖上,翻然回悟,赫然奮勵,明査出付,快行王法,使一國臣民,轉憂爲喜,而一日二日,天聽漠然。竊聞今日三司,皆以言不入上,引罪之章,逬出闕外,氣象愁沮,吏胥驚嗟,噫,卽此一事,已足爲亡國之根柢矣。三司者,乃國家之耳目也。絶聽去視,自廢其聰明,如是而有不亡者乎?然此猶未足言也,君上一身,代天而御世,爲宗社生民之主,凡有亂逆誅絶,如不及者,非爲一身,乃所以爲宗廟爲社稷也。噫,亂萌逆節,何代無之,而豈有如向日行藥之慘毒危迫者乎?顧其事,發於逆賊之款招,驗諸內院之日記,鑿鑿明白,無復疑晦,此而不窮査痛覈,加以顯戮,使蟣虱之妖孼,懷淊天之逆心,伏肘腋之至密,萬有一復肆凶計者,聖上縱自輕,其將置宗社於何地?言之及此,肝膽欲裂。今日三司之苦口力爭,只爲殿下也,爲宗廟社稷也。是果有私利害而然哉?以殿下至明,何不少賜回燭,而聽之邈邈,拒之訑訑,有如揮斥逆耳之言者,抑何故哉?竊恐此非天地神祇,所以付殿下以神器之意,而祖宗在天之靈,陟降昭布,必且惕然而驚,懷然而懼,無一時之或安。嗚呼,殿下何不念及於此哉?此賊一日不祛,殿下之身,安危未知,而宗社存亡,未可知矣。人紀不立,天常斁敗,而人不得爲人,國不得爲國矣。臣白首殘年,低回眷係者,只欲見殿下,察納雅言,張設綱紀,奠國家於盤石之安,而今因不能討一妖婢,至使聖躬,有累卵之危,宗社有綴旒之厲,閃光朝露,何以見先王於地下?臣本欲竢病少歇,入對痛陳,沈綿至今,遽聞三司之逬退,不覺蹶然驚起,力疾治箚,流涕而陳之。伏願殿下,察臣言之出於赤心,深惟聖躬安危,宗社存亡,間不容髮之幾,亟命藥院考奏往年吐黃水之月日,拈出直其日之廚房內人中姓金者,出付王府,使之淑問詳覈,期於得眞犯,而正常刑,仍命召三司而返之,諭以快從之意,使之益進忠言,以贊平明之理,使一邦之內,曉然知大聖人所作爲,出尋常萬萬,國家幸甚,宗社幸甚。取進止。答曰,省箚具悉卿懇。卿之箚辭,專爲廟社之發,予非不知內間事,而廚房內人中,疑似金姓者絶無,則臺臣以査出爲請,心甚不平也。
甲辰閏四月二十一日辰時,上御熙政堂。諸承旨,請對入侍時,行都承旨李萬選,左承旨呂必容,右承旨沈珙,左副承旨李翊漢,右副承旨兪命凝,同副承旨柳鳳徵,假注書權䌖,編修官安瑞羽,記事官尹尙白。萬選進伏曰,今此行藥宮婢,旣出於逆招,而又與藥院日記,月日沕合,則査出正法,王法所不可已者。前後三司及大臣二品以上,屢次爭執之餘,近者三司諸臣,合司請對,伏閤力爭,又至閱月,而天聽愈邈,終至於三司諸臣,逬出闕外,氣象愁沮。玉堂則直宿俱闕,兩司則無一行公之人,豈不知大可寒心哉?臣等職在近密,目見無前之事,不得不相率請對矣。昨日三司聯名疏批旨,以金姓宮人疑似者無之爲敎。其曰無之者,宮人掌膳中,元無金姓者乎?雖有金姓,而無疑似者乎?或初則有之,而今已死乎?必得明的下敎然後,非但群下之疑惑可解,擧國臣民,無復疑慮,而萬一逆婢,方留覆載之間,則不可不依三司所爭,出付有司,以正王法,臣等所望,唯在聖敎之明白。上無發落。萬選又起而伏曰,臣等所望,唯在逆婢之出付,而聖上若明示如此而不得出付之意,則不但臣等之惑可解,擧國臣民,皆將曉然,必須明白下敎爲望。上無發落。萬選又起而伏曰,屢次瀆擾,極知惶恐,而不得不更達矣。逆婢若果無之,則何敢强請出付,而有無生死,未能的知?願承明白下敎。上曰,無之矣,萬選又起而伏曰,雖承下敎,而或初有之而今無之耶?或已死而無之耶?不但臣等而已,擧國臣民,必欲曉然知此,故敢此復達,願承明白之敎。必容曰,臣等所懷,一樣矣。李萬選,旣爲縷縷陳達,而但承無之之敎,終無明白之旨,不勝沓沓。夫治逆之道,雖有隱微之情,必須窮覈,期於得情。況此事,則賊節之招,旣曰金姓宮人,藥院日記日字亦沕合,則可知果有此賊。臣子豈可一日共戴乎,大臣以下三司力爭,已至三載,而批答,泛以無之爲敎。李萬選所達,初有之而今無之云云者,非萬選一人之言,擧國含生之類,孰不如此?雖泛然逆賊,爲臣子者,猶欲食肉寢皮,況此何等賊,而共戴一天,已過三年?非但在廷臣僚之抑鬱而已,一國含生,必皆沫血飮泣,不安寢食矣。今則三司諸臣,必欲準請,抵箚伏閤,凡幾日矣。國朝以來,三司伏閤,未有如此之久者,而批旨,每以勿煩毋庸瀆擾爲敎。未曾有明白之敎,如是而中外人心,何以鎭定乎?三司諸臣,亦不可一向强聒,不得已一倂退去,如是而國何以爲國乎?殿下若曰初無之,或曰初有而今無之,如是明白下敎爲望。有如此之賊,而不能究得正法,則臣子將爲忘君縱讐之歸,天下後世,將謂今日何如也?聖學高明,歷觀前史,豈有如此事乎?願聞明白之敎。珙曰,小臣曾於三司前後請對時,畢陳所懷,而天下之事,無出於事理之外者。行藥宮人,若有之,則豈待臣等之言而正法也?若無之,則亦宜明示其曲折也。殿下若曰,掌膳中元無金姓者,或曰雖有金姓,而究覈則不得其情,或曰前有金姓,而今則已死,如是明白下敎,則在下之人,可以釋然,三司前後苦口力請,凡幾遭矣,伏閤亦幾日矣。三司伏閤,極爲重大,若非迫不得已之事,不得爲之,今三司諸臣,請對合司而不得請,則不得已伏閤,伏閤而終未準請,辭窮意竭,則三司諸臣,涕泣而逬出闕外,諸臣,豈藥爲此哉?亦豈以私好惡利害而然哉?亦不過爲君父也,爲宗社也。今若明白下敎,則孰不釋然?昨日三司疏批,有曰金姓宮人疑似者無之。此與前日之批同矣。只此而已,則下心不得釋然。臣等不勝抑鬱悶塞,敢此請對,悉陳所懷,明白下敎,是臣之望也。三手凶逆,罪惡彰著,旣盡正法,庻幾聖明之世,不復有妖孼,而獨此凶婢,尙未査討,至於三司逬出,此非細事也。三司卽人主之耳目,苟無耳目,豈可爲國乎?殿下亦必念及于此。若有明白下敎,擧國臣民,孰不釋然?翊漢曰,諸臣旣已備陳,小臣所懷,亦一樣矣,更何所達?第三司諸臣,一朔伏閤,苦口力爭,終未準請,昨日逬出,景色之愁沮,不可盡達。三司者,國家之耳目,比之人無耳目,則不可以成人,國無三司,則國豈能爲國乎?昨日三司之疏批,前後如此之敎,亦累矣。必須明白下敎,然後可解擧國之疑惑,可慰中外之群情,惶恐敢達。命凝曰,小臣,屢入侍陳所懷矣,今無更達之言,而宮婢行藥,卽千古所無之惡逆。臣子請討,乃萬世不易之常經,諸臣爭執,已至三年,三司伏閤,亦已屢日,而殿下,終不允許,致令三司諸臣逬伏闕外,三司一空,而豈做國事乎?李萬選所達,誠是矣。掌膳宮人中金姓者,元無之耶?抑初有之,而今已死耶?必須明白下敎,然後可使群情,釋然無疑,更可聖思,是臣之望也。鳳徵曰,國之所以爲國,徒以法維持之也。今三司之所爭者法也,行藥宮人,若果有之,豈可一向靳兪,終不允從乎?昔漢武帝時,隆慮子昭平君,前旣與主,約以勿殺矣。及其有罪,有司爭之。武帝,垂涕而出付廷尉,國法之嚴且畏如此。且國人皆曰,可殺然後殺之,故曰國人殺之也。國人之所以能殺人者,亦以法也。雖以人主之威,固不能枉法而生人殺人,一聽於公議,自古未有法亡而國不亡者矣。三司之臣,閱月守閤,竭誠爭論,終未準請,旣不可無端停止,亦不可晏然就列,不得已逬出闕外,豈有如許景象乎?昨日疏批,別無開示之意,復下前日之批,群情益增抑鬱,臣等忝居近密,不敢不達。金姓宮人,果元無之乎?抑有之而有如此如此之故,不可査出乎?必須明白下敎,使中外曉然開惑,臣之望也。萬選曰,極知惶恐,而復此仰達,三司諸臣,在廷群僚之經年爭執,豈有他哉?乃所以爲聖躬也,爲宗社也。聖度包容,雖欲以旣往之事而置之,此則與他罪有異,若使此賊,尙在掌膳之列,則旣往之事,不須言,而將來之憂,方大耳。況其死中求生之計,必無所不至,若至難言之境,則聖躬將危,宗社將亡,臣子亦豈可獨生哉?必將家國俱亡,與其目見家國之俱亡,無寧今日被罪於殿下之前。殿下,今雖不允此請,他日開悟之後,責臣等曰,謀害君父之賊,爾等何不以死爭之,期於査出云爾,則不但三司而已,臣等,亦何以辭其責乎?其敢曰臣等,非不力請,而殿下終不允從耶?今臣等,雖牽裾折檻,不得請則不敢退矣。金姓賊婢之有無生死,雖不能的知,而若果生存,不可不依三司所達,卽許出付,若果無之,則亦須明白下敎後,三司諸臣,可以行公。不然,則國事泮渙,將至難處,故惶恐敢達。翊漢曰,中外群情,皆以爲,殿下於一逆婢,必不顧惜,而靳許至於此,設有難査之端,必以難査之緣由,明白下敎,則中外疑惑,庶可解矣。珙曰,因此幺麽一逆婢,擧國爭之,終未得査討,天下萬世,謂今日何如耶?人君聽言之道,雖或有不槪於心者,如其國人同聲陳論,則自古明王聖主,必皆勉從。況此事,初無靳固之端,而一向未承明白之敎,將至於國不爲國,人不爲人,倫義綱常,掃地盡矣?豈謂聖明之世,乃有如此事耶?臣等非不知瀆擾之爲罪,而瀆擾之罪小,討復之義大,故不得不縷縷陳達矣。國朝以來,三司伏閤,不得請而退去者,未嘗有之。以今日之事,書諸史冊,傳之後世,則將謂何如耶?四方之聽聞俱駭,聖德之貽累不些,唯望亟下明旨,快解中外之惑。必容曰,爲國者,雖尋常事務,必須上下言議相通,然後方可做得。唐虞三代之際,都兪吁咈,交相告戒者,果何如,而今群下,三年爭執,縷縷陳達,而殿下不曾一下明旨,章奏啓辭之批,不過曰難於査出,到今又曰無之,如是而豈可以解群情之疑惑乎?天下萬古,又豈有置賊婢於君父之側,而不思所以査討者乎?三司已退,事至此境,而殿下猶不一言開示,國勢漸趨危亡,人心無以鎭定,其憂豈不大哉?君父之讐,三年未討,臣不可爲臣,國不可爲國。今日諸臣,亦皆縷縷陳達,而未蒙發落,如是而豈可鎭人心乎?臣之縷縷陳達,極知死罪,而切迫之極,不得不然,一言而鎭一國之人心,誠非難事。殿下若曰,如此如此云爾,則諸臣亦將復請如此如此,而一國之疑惑,自可快解矣。命凝曰,賊節之招,藥院之記,鑿鑿相符,行藥宮婢,明有其人,實非疑似難明者,而前後批旨,或曰難査,或曰無之,群下疑惑,所以滋甚,不敢知掌膳宮人中金姓者,初果無之耶?抑初有之而今已死耶?必須明白下敎,使群下曉然,爲望。鳳徵曰,殿下受先王無疆之曆服,而先王成憲,今乃撓屈於行藥一宮婢,其爲聖德之累,豈不大乎?群下疑惑,無時可解矣,唯願亟賜明敎。珙曰,外廷臣僚,雖不敢知內間事,而以外方各官見之,則每日待令婢子,必有省記,宮中之亦有省記與否,雖非外人所知,而若果有其日省記,出示外廷,則此何異於親承明敎哉?宮中府中,俱爲一體,在內所記,豈不可出示於外乎?若有的然可考之記,則群下可以曉然矣。萬選曰,縷縷陳達,極知惶恐,而行藥宮婢,罪惡彰著,決難容貸,査出甚易,殿下今何如是靳固也?雖於其間,或有不可査付之由,若曰如此如此而不可査出,或曰初有而已死,或曰雖有而無疑云爾,則可解臣民之惑,如是下敎,實非難事,而終未承明白之敎,臣民疑惑,豈有可解之時乎?逆婢不可出付之由,願得一聞而退。必容曰,中外人心,謂有將來之憂,如是縷縷陳達,而雖無將來之憂,逆節狼藉之後,豈可使一日容息乎?在廷臣僚,亦豈可一日共戴乎?中外解疑之道,只在殿下之一言,前後諸臣,縷縷陳達,而終無別白之敎,君臣父子之間,切迫極矣,後世譏議,亦不須言,國今將亡,誠爲切悶。命凝曰,掌膳宮人中,本無金姓者乎?或有之而無疑似,難以査出耶?必須明白下敎望也。珙曰,掌膳宮人中,若有金姓者,則聖上不必自內親査,若許出付有司,則虛實情僞,自可究得矣。鳳徵曰,殿下,雖以爲無後慮,而藥院日記,不啻分明。在臣子之義,不共戴天之讐也。其日水刺間,雖曰無金姓可疑者,査之又査,則必有難掩之跡,實似易査也。君臣父子之間,縷縷陳達,而終不承一言之開示,則豈忍退去乎?珙曰,三司諸臣之閱月爭執,出於血誠,而終未準請,將何面目,復立於朝乎?玆不得不一倂退伏,豈意聖明之世,有此事乎?鳳徵曰,聖敎雖曰無之,藥院日記,旣甚明白,必有其人,臣子之心,豈可置之?萬選曰,臣等之縷縷陳達,極知惶恐,而逆婢出付,雖不容易,明白下敎,亦未一承,此莫非臣等,誠意淺薄,言辭拙訥,不能感動天意之致,而殿下,試以歷代史記觀之,其臣雖無似不忠,唯當罪之斥之而已,何嘗有不賜批答之事乎?臣雖被鈇鉞之誅,必聞下敎後,始可退去矣。必容曰,臣等誠淺辭拙,不能有槪聖心,固知萬死無惜,而試於前代史記,若見群臣三年力爭,而君上終無明白之一言,則殿下當以爲何如?如是陳達,而終無明敎,一向淵默,國人之疑惑,何可已乎?臣等,亦豈免罪名於天下後世乎?唯願亟下明旨。萬選曰,卽今聖意所在,固不敢知,雖不敢請出付逆婢,而但不得出付之由,終不可知,果初無之耶?抑初有而今無耶?生死有無,願得一聞。翊漢曰,都承旨李萬選所達,不敢請出付之言,極爲非矣。逆婢誠有之,則罪惡如是彰著,此是宗社之罪人,擧國之罪人,有何不敢請出付之理乎?珙曰,不敢請出付之言,似不過語次間差失也。萬選曰,逆婢,果初有之而今無耶?願承明敎。珙曰,君臣猶父子,固無不可言之事,群臣如是必欲知之,而何不一言開示耶?若承一言,則語未畢,上下敎曰,承旨之習過甚,敢謂君父淵默乎?極爲過甚,諸承旨,一倂拿問。諸臣惶恐倂出。
上在昌德宮。停常參·經筵。
自辰時至戌時,日暈。
下直,會寧府使李德休,綾州牧使蔡成胤。
大妃殿·中宮殿,藥房問安。答曰,知道。
藥房提調臣李肇,副提調李萬選啓曰,伏未審日間,聖體如何?寢膳之節,一向平常乎?大妃殿氣候,亦復何如?眼部患候,益有向安之勢乎?今日經絡受鍼,已爲定奪,時刻依前定以辰時乎?臣等區區憂慮,敢來問安,竝此仰稟。答曰,知道。無事,寢睡·水刺,一樣平常。慈殿氣候安寧,眼候差勝,受鍼,今已停止矣。
沈珙啓曰,明日常參·經筵,取稟。傳曰,停。
兪命凝啓曰,大司憲李世最,執義金始㷜,掌令李景說·朴長潤,持平李著呈辭,持平李普昱,奉命在外,今日,以監察茶時之意,敢啓。傳曰,知道。
藥房口傳啓曰,卽伏聞醫女所傳之言,大妃殿眼部患候,益有差勝之勢,今日受鍼當否,問于醫官,更爲議定之意下敎。諸醫等以爲,醫女入診,詳察症候後,議定爲當云。卽令醫女入診之意,敢啓。傳曰,知道。
藥房口傳再啓曰,卽伏聞大妃殿入診醫女來傳之言,眼部患候,比前益勝,幾至如常。諸醫等皆以爲,不必更爲受鍼,仍爲停止,宜當云,敢啓。傳曰,知道。
傳于李翊漢曰,今下弓矢,會寧府使李徵處給送。
以吏曹參議李眞望牌不進罷職傳旨,傳于沈珙曰,推考傳旨捧入。
有政。吏批,行判書李肇進,參判李眞儒進,參議李眞望牌不進,右承旨沈珙進。兵批,行判書柳鳳輝陳疏未承批,參判朴熙晉病,參議李廷濟進,參知尹惠敎受由在外,左副承旨李翊漢進。
吏批啓曰,本曹郞官,今當差出,而應擬之人,方在解由未出之中,合有變通之道,何以爲之?敢稟。傳曰,勿拘解由。
吏批啓曰,玉堂闕員,今當差出,而擬望之人乏少,相避外任,竝擬,何如?傳曰,允。
以趙錫命爲副應敎,柳弼垣爲校理,金始㷜爲校理,李匡德爲副校理,尹光益爲副修撰,柳弼垣爲兼弼善,李眞淳爲司僕正,李敬躋爲潭陽府使,東學訓導單李鳳鳴,承文副正字單洪景輔,以吳命新爲吏曹正郞,李重述爲執義,副護軍梁聖揆。
李翊漢,以司僕寺官員,以一提調意啓曰,羅州監牧官金潤,因本道査事,引嫌而歸,久不還任,正當牟麥監收之節,不可一任其曠官,罷黜,何如?傳曰,允。
沈珙,以禮曹言啓曰,誌文改撰當否,發遣郞廳,問議于大臣及在外大臣知禮之臣,則右議政李光佐以爲,今玆下詢,事係山陵,至爲嚴重,以臣蒙識,何敢妄對?第念此事,改撰則至當,而埋安殊極重難,意或有國朝故實可據者,遍考該曹謄錄,則昔在先朝庚午年間,有請改先陵誌文者。先大王,以誌文,埋安於陵所,事體至重,下詢諸臣,或以穿破欑宮之傍爲不可,遂有正合予意之敎,只命改撰誌文,付之史官矣。竊伏聞誌文藏置處,在於玄宮至近魂遊石底數尺之深,穿掘動搖,誠極未安,今依先朝已行之例,只爲改撰,付諸史官,昭垂來後,似或合宜,而臣不敢臆斷,伏惟上裁。領議政崔奎瑞以爲,臣不敢以相職自居,曾前未嘗與於諸大臣獻議之列,況此幽宮事體,至重且大,誌文改撰,雖甚正當,埋安一款,亦極重難,以臣垂死昏瞀之見,其何能參酌於其間,而有所獻議哉?詢問之下,不得仰對,死罪死罪。前參判鄭齊斗以爲,臣跧伏草莽,無所知識,其於邦家典禮,尤是所昧。頃年大喪之初,臣庶服議之際,蓋以自引爲罪之故,雖有一二獻對,而其後凡有禮詢之事,竝不敢僭妄已久,聖明亦嘗下燭矣。不意今者,禮官以先朝陵誌事,有所臨詢,賤分之不敢與聞於此等邦禮,事理已審,前日之冒陳,亦已悉矣。揆諸公議私分,今何敢復有僭議於其間哉?詢問之下,無以敢仰對,只切惶隕死罪而已。丹陽郡守尹東洙以爲,糞土賤臣,微甚螻蟻,而濫荷洪造,猥叨收錄,前後所被恩命,罔非踰涯,臣誠駭懼,若隕淵谷,而大夫之招,終不敢於虞人之分,守株艮限,不能爲應命之計矣。頃於外邑之除,又蒙恩渥,臣竊伏惟念微分之不敢當,則實無內外之異,而一向逋慢,罪尤萬隕。玆敢一肅天恩,以爲粗伸分義之地,而見理不明,率意冥擿,自顧初心,只增恧蹙。今於千萬意外,猥承詢問之旨,禮官銜命遠來,臣驚惶震悼,罔知所措。顧臣實狀,百無一取,性質魯莽,學識蔑裂,前日之屢違寵命,亶出於自知之明,則今何敢自處以知禮之臣,晏然獻議於俯詢之下乎?原臣本情,實非矯飾,而虛辱王人於累日之程,臣之罪戾,益復難贖,縮伏隕越,恭俟誅殛而已。金堤郡守梁得中以爲,今玆下詢,如臣微官矇學,不敢與議於國家幽宮大事云矣。大臣及知禮臣之意如此,上裁,何如?傳曰,誌文事體重大,安徐。
沈珙啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
上在昌德宮。停常參·經筵。
兪命凝啓曰,明日常參·經筵,取稟。傳曰,停。
又啓曰,大司憲李世最,掌令李景說·朴長潤,持平李著呈辭,執義李重述未肅拜,持平李普昱奉命在外,今日以監察茶時之意,敢啓。傳曰,知道。
大妃殿·中宮殿,藥房口傳問安。答曰,知道。
藥房提調臣李肇,副提調臣李萬選啓曰,伏未審夜來,聖體若何?寢膳之節,一向平常乎?今日,卽入診日次,臣等率諸醫,趁早入侍,詳察聖候宜當。大妃殿氣候,亦復何如?加味二陳湯,昨已畢進,而頷下微滯之氣,已盡消減無餘,寢睡·水刺,亦如常節乎?卽使醫女入診,詳察症候後,湯藥繼進當否,當爲議定矣。臣等區區憂慮,敢來問安,竝此仰稟。答曰,知道。無事。寢睡·水刺,一樣平常,勿爲入診。慈殿氣候安寧,頷下微滯之氣,差勝後一樣,寢睡·水刺平常,湯藥進御矣。
藥房再啓曰,卽伏聞大妃殿入診醫女來傳之言,氣候安寧,而頷下微滯,猶有餘氣來往,臣等與諸醫等商議,則皆以爲,加味二陳湯,依前加入,加進五貼,宜當云。此藥,卽爲劑入之意,敢啓。傳曰,知道。
李萬選啓曰,同副承旨柳鳳徵,今日病不仕進,牌招察任,何如?傳曰,允。
柳鳳徵,以弘文館言啓曰,本館下番闕直,事體未安,副應敎趙錫命,校理柳弼垣·金始㷜,副修撰尹光益,昨日違牌,旣有只推之命,竝更牌招,以爲推移入直之地,何如?傳曰,允。
以副應敎趙錫命,校理柳弼垣·金始㷜,副修撰尹光益牌不進罷職傳旨,傳于沈珙曰,推考傳旨捧入。
沈珙,以侍講院言啓曰,卽接翊衛司所報,則再明日,王世弟,與左賓客趙泰億相見禮時,本司多官,或身病,或在外,或未差,莫重陪衛,將無以備員,未差之代,令該曹以在京無故人口傳差出,以爲推移進參之地,何如?傳曰,允。
兵曹口傳政事,以洪裕度爲衛率,鄭順一爲侍直,鄭河瑞爲翊衛,朴弼敎爲翊贊。
兪命凝,以義禁府言啓曰,以咸鏡監司狀啓刑曹粘目,鍾城前府使李基聖,發遣府書吏,交代後拿來事,纔已入啓允下。今以北兵使狀啓,備邊司粘目內,李基聖,待其交龜上來,拿問處之事,啓下矣。右罪人拿來書吏,姑勿發遣,待其交龜上來拿囚後,一體憑問之意,敢啓。傳曰,知道。
行左參贊姜鋧,行知事洪萬朝,行副司直沈檀,行兵曹判書柳鳳輝,行吏曹判書李肇,禮曹判書金演,戶曹判書趙泰億,行副護軍李麟徵,行副司直朴泰恒,右參贊吳命峻,刑曹判書金一鏡,漢城判尹沈壽賢,行副司直李眞儉,工曹判書金始煥,左尹金重器,戶曹參判柳重茂,禮曹參判南就明,工曹參判金致龍,吏曹參判李眞儒,刑曹參判李明彦,兵曹參判朴熙晉,行副護軍李漢珪,宜昌君南泰徵,行副護軍邊是泰·崔鎭漢,行訓鍊都正李鳳祥,右尹李森,宜安君南益華,行副護軍金潝,禮曹參議朴彙登,行副司直洪重禹,刑曹參議鄭思孝,兵曹參議李廷濟,判決事崔宗周,戶曹參議朴乃貞,工曹參議李鳳年等疏曰,伏以行藥宮人金姓者,査出誅討之請,卽擧國含生同情合辭之論,三載爭執,兪音尙閟,春秋之義,晦而不章,神人之憤,鬱而未洩,天理民彝,殆至於斁絶而無餘地矣。國典王章,亦隨而隳壞而不復存矣。噫,亂賊之變,終古何限,而陰密之謀,莫憯於椒酒餠毒,每覽前史,輒不覺扼腕而切齒。況今日在廷之臣,親當聖世,目覩此變,遽出於殿下宮庭之內,雖幸宗社神靈,默護聖躬,凶謀未售,毒水旋吐,得有今日繄天之佑,而賊節之招,情跡畢露,藥院之記,月日不差,行凶逆婢,姓職俱著,則査出正法,有不容晷刻淹延者。鞫廳屢啓力請,三司閱月苦爭,始或旣允旋寢,卒乃牢拒靳許,罪人迄未斯得,天討尙今久稽,實未知潛吹之毒,何所不至,死中之謀,何變不圖,思之至此,膽掉心戰,豈以日月之明,不能照燭乎此等事狀,而使通天極惡,息偃於至近至密之地,毒手禍胎,潛伏於不覩不聞之中,一任放忽而不之恤者何哉?今聖上,輒以査得之路未易,爲逆塞言者之資,臣等竊以爲大不然。伊日掌膳之人,必非多人,而其中以金爲姓者,亦必有其人,以此按査,何患不得?殿下,每以無之爲敎。臣等未敢知掌膳之列,元無姓金者乎?抑雖有姓金者,而無以覈得其疑似之端而然歟?殿下,縱欲自內査出,鉤覈之道,異於王府,得實之難,誠如聖敎,廷臣請討之意,亦非欲憑其疑似,直行誅斷,蓋欲望殿下,出付攸司,就加盤詰,得其端緖,察其情僞,可赦則赦之,可誅則誅之,悉稟睿裁,快正典刑而已。解一國之疑惑,紓宗社之憂危,只在殿下一處分之間。不審殿下何憚而不爲此,致令國中群黎百姓,皆懷腐心之痛,而莫洩啖臠之憤耶?乃者,三司之臣,浹月號呼,亶出至誠,而殿下一向訑訑,終使逬出,而至於經幄多官,一違召命,便賜例罷,在喉舌之地者,入對論列,乃其職耳。一言不槪,天怒遽震,幸而大度轉環,不遠而復,而其貽聖德之累,駭四方之聽,顧何如哉?竊覸殿下,涵養之工,有些未盡,頻復之悔,隨遇而發,臣等,爲殿下惜之。昨者大臣之箚,言甚切至,有足以感格天聽。聖批,亦以爲爲廟社而發,而若其疑似者,絶無之敎。又與從前靳許之批,未見有判異者。臣等之惑,終無以可解。又以臺閣之請査,至敎以心甚不平。今日廷臣之苦口血誠,竊冀見諒於仁覆之下,設於其間,或有未當於聖意者,亦宜一一開示而已,此何足爲淵衷不平之端耶?實非平日所望於聖明者也。噫,大臣病未造朝,三司一倂空虛,今日國事,可謂茫無涯際,臣等忝在卿士之列,受殿下心膂之托,義不忍泯默無言,來會朝堂,刳瀝肝血,觸冒鈇鉞,敢貢愚衷。伏願殿下,亟將伊日水刺間行藥宮人金姓者,出付王獄,以正國法,以安宗社,不勝萬幸。臣等無任激切祈祝之至,謹昧死以聞。答曰,省疏具悉。掌膳宮人中,疑似金姓者,本無之矣,勿爲煩論。
陽平君檣疏曰,伏以臣,猥將私悃,仰瀆天聽,固知罪合萬殞,而情理所迫,不得不冒陳於宸嚴之下,伏願聖明諒察焉。臣高祖母靜嬪閔氏,曾祖父仁城君臣珙,祖父海原君臣健,父花昌君臣沇,四代墳山,同在於京畿楊州地一局之內矣。歲月滋久,墓道崩落,今春解凍之時,封域階砌,益加頹圮,無復有墓山形體云。臣聞來驚心痛泣,罔知攸爲,倘不登時改築,則雨水滲漏之患,勢所必至,亟擬出往修治,兼欲展拜,而第封築之役,自爾浩大,有非一兩日所可完了。臣以宗戚之臣,雖是一日之程,國制所拘,有不敢私自往返,玆敢冒死仰籲於天地父母之前。伏乞聖慈,俯賜矜察,特許旬日之暇,俾得及時修改,以伸至情,不勝萬幸。臣無任瞻天望聖屛營祈懇之至,謹昧死以聞。答曰,省疏具悉。卿其依疏辭往省焉。仍傳曰,靜嬪墓省掃時,澆奠床備給。
副校理李匡德箚曰,伏以行藥宮婢査出之請,迄已三載矣。始自鞫廳,今至卿宰,上自大臣,下至三司,伏閤大論,停而復發,前席請對,不知幾遭,群下言之,亦似支離,聖上聽之,豈不厭苦?以厭苦之情,聞支離之說,說愈繁而觸忤益多,情愈厭而激惱彌甚,所以顯示不平之旨於大臣之陳箚,斷行例罷之典於儒臣之違牌,而承宣諸臣,亦遭嚴敎者也。此固由於君臣相阻,上下不通之致,然果令掌膳婢中,元無金姓人,而殿下,自初至終,以此指一爲敎,則臣民之憂慮,殆可以少弛,而群下之驚惑,何苦而至此也?曰有曰無,一言可決,聖敎屢改,前後不同,始嘗快許,則是謂未嘗無其人也。旋復靳允,則是謂未嘗有其人也。旣而連下勿煩之敎,則是於有無之間,兩無適莫也。又以無査出之路爲答,則是又似謂雖有其人,而難於査出也。末後批旨,稍似別白,而亦只言金姓之無疑似者,不言掌膳婢中,元無金姓者,然則無乃欲究行藥之迹?雖未見其疑似,而若覓姓金之人,固未嘗不在於掌膳之列耶?許多廚婢之中,適有姓金者,固非異事,苟以其姓金,而直加以莫大之罪,明王用法,本無是理,則聖意所存,其或以此耶?不然,伊日掌膳,偶非金姓,以非金姓,故未嘗致疑耶?審若是,廷臣之惑,不可解矣,惑猶不足言,其爲憂爲慮可危可懼,又當至於何境也?今日大小臣僚,非不知聖上之眞心厭苦,亦知畢竟以此將獲重譴,而猶且刳瀝危肝而不知止,罄竭哀臆而不肯退者,豈不以沐浴之常性驅於中,餠酒之大禍,兆於前耶?嗚呼,其亦慼矣。大抵以盛節之明白納招言之,則固可知其人之必有也。以聖敎終始牢拒觀之,則亦可疑其人之或無也。然今若決以爲無,則藥院之記,黃水之吐,何其符合鑿鑿也?決以爲有,則豈有以我聖上日月之明,反惜此一逆婢也?恭遵聖敎,寢不窮覈,則憂危淊天,呼吸莫測矣,憑據逆招,期於必得,則上下相持,景色不佳矣。有無虛實,罔由致詰,反復思度,莫知善處。伏望聖上,俯諒群情,更推三思。若實以金姓,出付外司,誠爲宗社之大慶。抑其不然,伊日掌膳婢中一人,亦令出付,則庶乎憑問有地,實狀可覈矣。夫以金爲姓者,苟不疑似,則尙不當輕加以法,況彼掌膳常婢,豈必有罪,而臣之懇懇爲請者?或冀其因此盤問,少得端緖也,此亦萬不得已之辭也。區區衷赤,豈不可哀?伏乞聖明,更加曲察。取進止。答曰,省箚具悉。掌膳宮人中,疑似者無之,末由査出之勢矣。
上在昌德宮。停常參·經筵。
柳鳳徵啓曰,明日常參·經筵,取稟。傳曰,停。
又啓曰,大司憲李世最,掌令李景說·朴長潤,持平李著呈辭,執義李重述陳疏未肅拜,持平李普昱奉命在外。今日以監察茶時之意,敢啓。傳曰,知道。
李翊漢,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓,傳曰,知道。
柳鳳徵,以禮曹言啓曰,卽接永禧殿參奉所報,則去夜正殿內西南間曲墻二層,一間許頹壓云。正殿至近之地,有此頹壓之患,不可無慰安之擧。慰安祭不卜日,來二十六日設行,而亦令繕工監別定監役官,修築之意,分付,何如?傳曰,允。
李翊漢,以御營廳言啓曰,前校理朴弼夔,本廳軍色郞廳,已爲啓下,而方在罷散中,時無職名,依例令該曹付軍職,冠帶常仕,何如?傳曰,允。
又以備邊司言啓曰,因戶曹啓辭,平安監營補軍廳所儲錢文,限五萬兩參酌取用,令廟堂稟旨分付事,允下矣。關西以邊上重藩,比年以來,財貨蕩竭,識者之憂,有不可言,而今道臣,十分節損,多般經紀,有此蓄儲,今又取用,誠爲可悶,而第念地部,荐歲凶歉,稅入大縮,累經客行,需用倍繁,不得不以賑恤廳之米,各軍門之錢布,借貸以用。況今進宴凡干物種,不爲分定於各道,專自本道擔當,前頭經費,實無可以推移之處,事勢切急,誠有如啓辭所陳者。內外自有輕重,事勢不無緩急,平安監營補軍廳錢文,依啓辭,限四萬兩姑爲取用宜當,以此分付本道,何如?傳曰,允。
又以備邊司言啓曰,各處漁船稅·魚箭·鹽盆稅場,必須折受,然後始可收稅,而近日各司,初不折受,任意與得,直送差人收稅,事甚不當。今後則不待入啓折受,直爲徵稅之規,永爲禁斷,定式施行。耆老所私自收稅,樂安·光陽·興陽·寶城·機張等處諸島諸浦,及司宰監私自發關,興陽·順天諸島諸浦漁稅·船稅·鹽稅等各項收稅,爲先一倂革罷,差人逐還之意,分付各該司及各其本道,何如?傳曰,允。
柳鳳徵啓曰,副校理李匡德,以親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責,玉堂上下番俱空,事體未安。校理柳弼垣·金始㷜,竝卽牌招入直,何如?傳曰,允。
以校理柳弼垣·金始㷜牌不進罷職傳旨,傳于柳鳳徵曰,推考傳旨捧入。
以校理金始㷜牌不進罷職傳旨,傳于柳鳳徵曰,推考傳旨捧入。
左副承旨李翊漢,同副承旨柳鳳徵疏曰,伏以臣等伏見副應敎趙錫命之疏,以四儒臣坐罷,不爲違覆,開政出代,侵斥喉司甚緊,至謂之宜有警責,臣等竊不勝瞿然,而繼之以訝惑也。夫四儒臣所執者,討復之義,而閱月爭執,終至逬出,其所違牌與情病之難强,固有間矣。一時竝罷,實有損於聖德,臣等亦非不憂歎,而第違牌坐罷,自有著令,旣已書入傳旨,又復違覆爭執,初非臣等意慮之所到也。況於伊日,臣等纔承嚴敎,惶悸悚惕,方且竢罪之不暇,何敢更有所煩達乎?固宜見諒於公論之地,而不少斟量,至以僚疏之不爲抵名,呵責備至,其亦異矣。然臣等旣被其斥,何可自以爲是,而晏然蹲冒於榮次乎?伏乞聖明,亟遞臣等之職,俾安私分,以謝人言,不勝幸甚。臣等無任屛營祈懇之至,謹昧死以聞。答曰,省疏具悉。爾等俱無所嫌,勿辭察職。
副校理李匡德疏曰,伏以臣不才無學,最居人下,幸遭盛際,驟玷淸華,前後踐歷,罔非踰分。況玆經幄論思之任,尤豈有一毫彷彿之理,亦豈有一毫冒當之勢,而適値館直久空,大論遽停,分義是懼,不得不竭蹶趨承矣。顧臣祖母,今年八十三,平居凛凛,氣息綿綴,實有朝夕難保之憂。近又添得腫患,毒氣熾大,症樣危重。臣父六十之年,淸羸善病,無他兄弟,孑然一身,奔遑藥餌,扶將床席,見者皆爲之悶憐,況臣心乎?昨來連得家報,祖母所患,日益深重。臣父亦於晝夜焦灼之餘,寢食不遑,氣力澌敗,狀苦劇云。臣聞來驚遑,方寸交亂,達宵煎急,待明治疏,冒陳情理,徑出禁門,臣罪於此,萬殞難贖。且臣伏見館僚之疏,以承宣疏批之未下,爲其難進之端,則臣之矇然冒出,見非公議,尤可知矣。伏乞聖明,亟命有司,削臣職名,治臣虧損廉隅之罪,勘臣徑出禁直之律,以肅朝綱,以安私分,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,救護父病。
上在昌德宮。停常參·經筵。
柳鳳徵啓曰,明日常參·經筵,取稟。傳曰,停。
李翊漢啓曰,備邊司郞廳來言,今日賓廳坐起日次,而大臣有身病不得來會云矣,敢啓。傳曰,知道。
柳鳳徵啓曰,玉堂上下番闕直,已至屢日,事體極爲未安,而本館多官,或在外未上來,或陳疏未承批,或親病受由,只有校理金始㷜,更卽牌招入直,何如?傳曰,允。
以校理金始㷜牌不進罷職傳旨,傳于柳鳳徵曰,推考傳旨捧入。
備忘記,傳于柳鳳徵曰,自內有痘疫,大酌欲爲退行有敎,不得已奉行矣。以此分付。
李翊漢,以兵曹言啓曰,今閏四月二十五日,私奴金乭先稱名人,自敦化門入來,差備門外擊錚,極爲駭愕,令攸司囚禁治罪。同門守門將金益弼,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,卽接慶德宮假衛將牒報,則本宮內兵曹柳木一株,風雨折僵云。卽令該所斫去之意,敢啓。傳曰,知道。
又以義禁府言啓曰,高山前縣監權炅原情公事,除刑推議處事,判下矣。御史封進文書下本府,以爲議處時憑考之地,何如?傳曰,允。
又以刑曹言啓曰,去癸卯秋冬等褒貶等第,今始磨勘以入,而曹屬掌隷院郞廳,因判決事臣崔宗周有故,不得磨勘。典獄署官員,亦因刑房承旨臣兪命凝有故,不得磨勘之意,敢啓。傳曰,知道。
又以御營廳言啓曰,今此下番別破陣別馬隊試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西五番別馬隊五十六名,標下軍一名,已爲逢點整齊矣。來五月初一日,與東營入直四番別馬隊替代後,舊軍放送之意,敢啓。傳曰,知道。
執義李重述啓曰,逆婢之罪,尙忍言哉?謀害君父,罪關宗社,天地之所不容,神人之所共憤。惟當窮覈査出,快施邦刑,然後君父之讐可酬,神人之憤可洩。三司之苦口力爭,已閱三載,伏閤請對,竭盡誠悃,而天聽漠然,兪音終靳,至於引罪而逬退,繼之以大臣卿宰,交章力請,而只以無之一字,作爲例批,牢拒衆請,使必誅之一逆婢,假息於戶牖之下,偃伏於肘腋之地,一日二日,禍心益肆,投間逞毒之計,必無所不至,而宗社憂危之機,間不容髮,臣子討復之義,時可伸,豈不懼哉?豈不痛哉?噫,國有常典,三尺至嚴,殿下雖欲私護一逆婢,其如三綱之斁絶何也,祖宗之公法何哉?請更加三思,亟降明旨,行藥宮人金姓者,査付攸司,快正王法。請亟寢緣坐罪人賓愛·終卿放送之命。措辭見上答曰,勿煩。
上在昌德宮。停常參·經筵。
自午時至酉時,日暈。
柳鳳徵啓曰,明日常參·經筵,取稟。傳曰,停。
李翊漢,以都摠府言啓曰,因傳敎,自內有痘患,大酌旣已退行矣。自前大內有痘患,則中日習射,有停止之例,今番則何以爲之?敢稟。傳曰,依爲之。
柳鳳徵,以進宴廳言啓曰,自內有痘疫,大酌欲爲退行有敎,不得已奉行矣。以此分付事,命下矣。當令該曹改擇吉日以入,而今日乃是初度內習儀定日矣,今姑停止之意,敢啓。傳曰,知道。
李翊漢,以兵曹言啓曰,今閏四月二十六日,私奴順伊稱名人,自曜金門入來,差備門外擊錚,極爲駭愕,令攸司囚禁治罪。同門守門將羅衆星,常時不能禁斷雜人,以致闌入,亦難免其責,推考,何如?傳曰,允。
又以禁衛營言啓曰,八番中部後司屬江原道五哨軍兵逢點實數,六百五十二名,五番海西別驍衛五十六名,步軍標下一名,已爲點閱整齊。來五月初一日,與內外各處入直馬步軍兵,依例替代後,舊軍放送之意,敢啓。傳曰,知道。
柳鳳徵啓曰,玉堂多官,或在外未上來,或陳疏未承批,或親病受由,卽今無行公之員。上下番闕直,已至多日,事體極爲未安。副提學未差之代,政官牌招,開政差出,仍卽牌招察任,何如?傳曰,允。
有政。吏批,行判書李肇進,參判李眞儒陞補進,參議李眞望呈辭受由。兵批,行判書柳鳳輝陳疏未承批,參判朴熙晉病,參議李廷濟進,參知尹惠敎受由在外,同副承旨柳鳳徵,吏兵批兼進。
吏批啓曰,玉堂長官春坊闕員,今當差出,而擬望之人乏少,本曹參議及相避,竝擬,何如?傳曰,允。
吏批,以李師尙爲都承旨,李明彦爲副提學,吳光運爲司書,趙翼命爲兼文學,林光弼爲兵曹佐郞,愼後三爲慶尙都事,曺夏章爲司僕僉正。兵批,以吉尙義爲羅州監牧官,李萬選單付副司直,朴弼夔單付副司果。
吏批啓曰,掌隷院司評李世璡呈狀內,身病甚重,不得察任云,改差,何如?傳曰,允。
忠淸監司,以林川居良人李義生等渰死事,狀啓。傳曰,渰死人等,令本曹恤典擧行。
執義李重述啓曰,請水刺次知尙宮金姓者,査付有司,快正王法。措辭見上請亟寢緣坐罪人賓愛·終卿放送之命。措辭見上今此逆婢請討之擧,實是一國公共之論也。上自大臣卿宰,下至微官庶僚,率皆刳瀝肝血,必欲準請乃已。爲今日臣子者,孰敢有逡巡退却者哉?昨日堂下諸臣之陳疏也,百僚奔集,惟恐或後,此可見人心之大同,而兵曹佐郞鄭匡濟,偃然在家,初旣托病,末又以式暇爲頉,再三催促,終不來參,殊無同惡共討之意,顯有遲回厭避之態,其在分義道理,安敢乃爾?如此之類,決不可置之於朝紳之列,請兵曹佐郞鄭匡濟汰去。答曰,不允。末端事,依啓。
上在昌德宮。停常參·經筵。
柳鳳徵啓曰,明日常參·經筵,取稟。傳曰,停。
又啓曰,來五月初一日,輪對日次,取稟。傳曰,停。
李翊漢啓曰,都承旨李師尙時未肅拜,左承旨呂必容呈辭受由,右承旨沈珙病不仕進,右副承旨兪命凝陳疏未承批,出納之地,甚爲苟簡。右承旨沈珙,拘於廳規,不敢請牌,而右副承旨兪命凝,疏批未下,亦不得循例請牌,何以爲之?敢稟。傳曰,竝牌招。
以右承旨沈珙,右副承旨兪命凝牌不進罷職傳旨,傳于李翊漢曰,推考傳旨捧入。
柳鳳徵啓曰,應敎李世德,副校理李眞伋,修撰李匡輔·洪廷相,副修撰吳遂元,俱在外未上來,副應敎趙錫命,校理柳弼垣·金始㷜,副修撰尹光益陳疏未承批,副校理李匡德親病受由,副提學李明彦,以春秋館相避引嫌,纔已陳疏入啓,卽今無可以推移入直之員,亦無可以循例牌招之人。上下番一任曠直,極爲未安,何以爲之?敢稟。傳曰,承批人員,竝牌招。
柳鳳徵啓曰,副提學李明彦,昨日違牌不進矣。玉堂上下番俱空,已至多日,事體甚爲未安,更爲牌招,何如?傳曰,允。
又啓曰,本院啓辭,批答承批人員竝牌招事,命下矣。今已夜深,待明朝出牌之意,敢啓。傳曰,知道。
又以禮曹言啓曰,進宴廳啓辭,傳曰,自內有痘疫,大酌欲爲退行有敎,不得已奉行矣。以此分付事,命下矣。當令該曹改擇吉日以入,而今日乃是初度內習儀定日矣,今姑停止之意,敢啓。傳曰,知道事,命下矣。更令日官推擇,則進宴吉日,來五月二十二日爲吉云。以此日定行,而內習儀初度同月十一日,二度同月十二日,三度同月十三日亦吉云。以此日擧行之意,分付進宴廳,何如?傳曰,允。
又以禮曹言啓曰,王世弟疏批,大酌退行,出於慈聖之意,而誠懇如此,不得已勉從事,下敎矣。初二度內習儀日子已過,其間無他日子,二十八日初·二度習儀兼行,二十九日行三度習儀,五月初一日,旣是進宴正日,以此日設行之意,敢啓。傳曰,知道。
又以進宴廳言啓曰,進宴內習儀,只隔一宵,今日習樂時,妓生四人,公然闕點,推問於接主人,則以爲,軍器寺主簿呂必迪,率去郊外云。莫重選上妓生,任意率去,終不送來之狀,極爲駭悸。呂必迪罪狀,令攸司各別科斷,以懲無賴輩悖惡之習,何如?傳曰,允。
執義李重述啓曰,請水刺次知尙宮金姓者,査付有司,快正王法。措辭見上請亟寢緣坐罪人賓愛·終卿放送之命。措辭見上人命至重,殺人者死,自是古今經常之典,而至於死非其命,如渰燒之類,輒加恤典者,蓋所以重人命,而哀其死也。今春南漢民人,以營庫糴穀未收,爲主管別將所拘留,所謂別將者,殘虐無比,至元朝亦不放送,凍餓冤號,椘毒備至,而所留庫舍失火,拘留二人,終至於燒死。其中夫二人所坐,不過逋糴若干,而經歲收繫,竟使無辜之人,化爲灰燼,人之忍酷,胡至此極?此與手殺有異,雖不可繩之以償命之律,其在懲殘暴,恤無故之道,不可置而不問。請當該南漢營庫別將,令有司從重科罪,燒死人等,令本府各別恤典擧行。答曰,不允。末端事,依啓。
王世弟上疏曰,伏以慈候康復,禮宴將擧,宗社之慶,臣民之幸,莫大於此。指計宴日,稱觴於寶座之前,少伸區區慶祝之忱矣。伏聞因臣女痘疹,遽有退定之命,不但群情之抑鬱,臣心之不安,爲如何哉?此雖出於慈聖體恤之盛意,聖上無違之至孝,而日期已迫,如今退行,則事之掣肘,固不暇論,而其於莫重宴禮何哉?於義少無拘礙之事,於禮大有虧損之端,若因公故退定,尙且缺然,而況事係小節者哉?不得不敢此煩瀆,伏乞聖明,亟稟慈聖,收還退行之命,依前擇日擧行,千萬幸甚。臣無任屛營祈懇之至,謹昧死以聞。答曰,覽疏具悉。大酌退行,出於慈聖之意,而爾之誠懇如此,不得已勉從焉。仍傳曰,承旨往宣。
副應敎趙錫命疏曰,伏以臣於館職,有必遞之義,無可出之勢,已悉於原初辭本,而自劃之地,累玷誤恩,前後違召,非止一再,臣誠惶憫抑塞,罔知攸措。若使臣有一分冒出之勢,其何敢徒事撕捱,甘自陷於辜恩犯義之科哉?公義私分,忖量已審,寧被違忤之誅,決不可冒進,而況此東壁之任,地望自別,則尤何敢冒沒廉愧,而趨承恩命,以受一世之嗤點也哉?昨日違牌,實是萬不獲已,而只推之命,出於格外,罪積逋愕,惶隕罙切。不意玆者,庚牌繼降,其在義分,不敢偃伏。謹此隨詣於九閽之外,而顧臣踪地,萬無入謝之望。伏乞聖明,亟遞新授職名,以安私分焉。臣旣不敢以館職自居,則丐免之章,不宜贅陳他說,而今玆行藥逆婢査討之請,實是爲聖躬爲宗社,除去禍根之計,則固宜卽賜允兪,以洩神人之憤,而三司伏閤,終不準請,卿宰陳章,亦未蒙允,上下相持,天聽愈邈,擧國臣民,孰不抑鬱悶塞,繼之以訝惑也哉?前後聖批,每以査得未易,疑似絶無等說,泛以爲敎,曾不明示難査之委折,此所以群下之惑滋甚,而爭之不已者也。若殿下一賜允許,則査得之路,卽有司存焉,其所難易,有不可預論,卽降明旨,快允群請,以除心腹隱伏之禍,則宗社臣民,不勝幸甚。再昨四儒臣之違牌坐罷,雖出於例勘,而顧其閱月苦爭,誠未格天,情窮理極,相率逬退,其所引嫌而不能承命者,此與無端違牌有異。且當初引出,蓋用追削乙巳僞勳時前例,則一番違召,竝卽例罷,實爲厭薄言者之歸,喉司之臣,不卽覆逆,只使一承宣,獨爲陳疏者,誠甚慨然,而況其疏未下批之前,至令開政出代,少無一言違覆之事,是果合於出納惟允之責耶?事體所關,不可無警責之道,而亦宜坐罷儒臣,亟命還收,引入諸臺,速令勉出,以爲廣言路,恢聖量之地焉。旣有所懷,略此附陳,唯聖明澄省焉。臣無任屛營祈懇之至,謹昧死以聞。答曰,省疏具悉。爾其勿辭,從速察職。
副修撰尹光益疏曰,伏以臣資性蹇拙,學識空疎,倖竊科第,濫玷榮塗,匪才僥冒,涯分已踰,居常愧懼,若隕淵谷。不意玉署新命,遽及於待罪春坊之日,臣誠驚惶震駴,莫省攸處。夫經幄論思之職,地分淸切,責任匪輕,國朝以來,最重斯選。苟匪經學可以輔導君德,言議足以見重一世者,莫宜居之。念臣謏學蔑識,豈宜苟充?然此猶不足言也,顧今賊婢稽誅,中外憂危,三司之臣,守閤力爭,終不得準請。至於諸臣,逬出闕外,三司俱空,氣象愁沮,觀瞻驚嗟。夫國家之置三司,欲使之隨事得失,引義爭論者也。今三司之所爭者,卽春秋討復之義,爲宗社深長之慮,而殿下不惟不從,又從而厭薄之摧折之,至於如此,臣之叨冒,適當此際,欲進而爭之,則言辭拙訥,無望回天。若貪慕榮名,苟然就列,孤負職責,泯默而已,則亦臣之所大恥也。況四儒臣之違牌,非尋常違逋之比,而一時遞罷,實是聖世之過擧。承宣之疏請反汗,誠爲得體,今其批旨不下,處分未定,而以臣遽代其職,臣又突然冒出,寧有是理?此尤臣自劃於心,而不敢承當者也。荐召之下,不敢坐違,謹此隨詣於禁扄之外,而揣量才分,旣無堪承之望,揆諸廉隅,亦有必遞之義。金華咫尺,末由進步,玆敢瀝血陳懇,徑還私次,臣罪至此,尤萬萬矣。伏乞聖明,亟許鐫改臣所授職名,仍治臣慢命之罪,以重榮選,以靖私義,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
校理金始㷜疏曰,伏以臣亦三司逬退中一人耳。誠意淺薄,未伸討賊之義,踪地危蹙,恭竢負職之誅,徊惶度日,若無所容。不意玉署移拜之命,遽出此際,繼因館直久闕,庚牌日降,四次違召,一例靳罷,聖度天大,臣罪山積,感頌之餘,惶懼交竝。顧此所叨之職,卽四儒臣坐罷之代也。承宣之臣,疏請反汗,批旨未下,處分未定,雖是無故之人,猶以此引而爲嫌,況臣則旣與四臣,終始同事,其進其退,宜無異同,一罷一否,已有愧於私義,而今又以臣,遽代其職,使之出而應命,則論以公體私義,寧有是理?卽此一着,旣是臣難進之端,從前自畫之計,猶是第二件事,而喉司不諒,鎭日請召,有若臣宜出而不出者然,臣之狼狽,到此而可謂極矣。玆敢略暴肝膈,仰瀆宸聽,伏乞聖慈,亟削臣職,仍治臣罪,以安私分,以嚴邦憲,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
校理柳弼垣疏曰,伏以臣之母病,閱月沈綿,情理煎迫,實無從宦之望,冒尋長單,幸蒙恩遞,得以任便救護,頌祝罙深。不意館職新除,又下此際,臣誠感激,繼以悶蹙,實不知所以自措也。臣母今年六十有七,素有疾病,近又添苦,雖不無乍歇乍劇之時,委頓床席,今已五六朔矣。臣以獨身,晝夜扶護,有不忍蹔時離捨,此則臣之私情也。臣於向者,以逆婢請討事,隨諸臣之後,而進參於請對合司之日,間因親病遞職,雖不得終始同參,若其進退之節,不可與伏閤諸僚,有所異同。今於館僚逬出坐罷之後,乃獨揚揚冒出,決無是理,此則臣之私義也。私情旣切,私義亦重,而此亦有不暇論者。蓋臣所叨之職,卽儒臣坐罷之代,而承宣儒臣,相繼陳疏,方請收還,則代其職者,尤何可一刻仍據乎?此則公體也。今於荐召之下,嚴畏分義,不得不趨詣闕外,而顧臣情勢,如右所陳,玆敢拜章徑退,伏乞聖慈,天地父母,俯賜諒察,將臣新授職名,亟命遞改,以便公私,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,從速察職。
右副承旨兪命凝疏曰,伏以臣伏見副應敎趙錫命之疏,其所侵斥本院者,不比尋常,至以警責爲言,在直諸僚,纔已陳疏自列,臣不必更爲架疊之說,而亦安得晏然泯默而已乎?蓋四儒臣,日昨違召,非因他故,實由於討復之請,終未蒙允,情地迫隘,不敢承命之致,而第念違牌坐罷,旣是著令,此本院所以不得不循例捧傳旨,而只冀聖明,有所寬假而已。畢竟例勘,有異特罷,則旣捧傳旨,旋又徼還,如儒臣之言,然後方可合於出納惟允之道耶?且於伊日,纔承嚴旨,前命雖收,餘悸方深,則唐突爭論,亦所不敢,況申退之後,不得與同僚,聯名陳疏,其勢固然。玉堂空虛,入直無人,則本院之啓稟出代,自是應行之規,開政命下之後,以僚疏未承批之故,至於違覆,亦非臣意慮之所及。今儒臣不少諒恕,咎責備至,臣竊不勝訝惑也。然旣被其斥,何可因仍冒居於出納之職乎?伏乞聖明,亟命鐫遞臣職,以謝人言,以安私分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
忠淸監司權益寬疏曰,伏以臣不自量度,冒當重任,曾未幾何,果速顚沛,陳疏請譴,恭俟處分。昨伏承前月二十二日承政院成貼有旨,諭臣以勿辭,促臣以察任,臣祗奉聖批,且惶且感,更不敢以情勢爲辭,則宜策駑警疲,少效塵露。第臣人非旣發,鬼責尤深,舊患新恙,一時交劇,廢衙涔涔,鬼事殆迫。不得不忘其醜陋,冒死陳列,以冀天地父母之少垂憐察焉。臣少多疾病,晩益衰疲,痰癖之疾,哮喘之症,源委已痼,發作無常。自夫受任以來,簿牒嬰懷,原濕疲神,重之以海氛浦霧,觸感添疾,頭暈而目眩,痰壅而肺痿,嘔泄交極,而食飮全却,呼吸不利,而喘聲甚鉅,使星之過去者,莫不見臣而危之。臣竊自惟念,早失怙恃,倖占科第,古人所謂祿不逮於養親,志惟專於報上者,實爲臣準備者,故苟有絲毫可報,惟以糜粉爲期者,卽臣素所蓄積也。區區狗馬之疾,何敢煩諸上聽,而第此一道巡按之所,非臣眇躬養病之防,則虛帶職名,坐糜官廩,使邑牒民訴,閼而不達,已是臣萬萬惶隕者,而況右道巡審,雖已擧行,左道則緣臣添病,不免停輟。夫監司之職,最所重者,不過巡審列邑,以之宣布德化,考察民隱耳。古人或稱蹇帷行部,或言攬轡澄淸,如臣庸下,雖能筋力奔走,月遍諸邑,顧安能爲古人所稱道者,而若其身抱危痾,跡阻巡路,坐廢應行之例,則曠官之誚,尸職之誅,尤何可獲免也哉?況左道昨年水災之慘,輓近所無,各邑守宰,奉體聖上德意,雖能盡心拯救,而臣疎才蔑識,猝當重寄,旣不能措一事於賙賑之政,又不能投一足於旬宣之役,慙惶憂悸,覓死不得,中夜耿耿,若坐針氊,臣之情地,其亦危且蹙矣。目今朝著之上,材彦林立,可任方面者,指不勝屈,而顧臣篤疾危死之喘,尸居冒蹲,無所猷爲,上焉而負一路委畀之重,下焉而孤庶民望哺之心,有臣如此,生不如死,祗恨君門隔遠,似此危惡之狀,無緣俯燭耳。今臣賤疾,非如一時偶感之比,無時時可瘳之望,若或缷解重務,就醫京師,幸得任便調治,則不無復起爲人之望。伏乞天地父母,憐賤臣疾病之難强,察一道事務之虛抛,亟命廟堂作速變通,以重官事,以安私分,不勝萬幸。臣無任瞻望涕泣拜稽祈懇之至,謹昧死以聞。答曰,省疏具悉。卿其勿辭,從速察職。
副司直李夏源疏曰,伏以臣,待罪東邑,未滿一朔,陳賀攝价之命,忽下於千萬夢寐之外,臣誠驚惶踧踖,莫知所以致此也。雖其當品備擬,適値苟艱,而陞資擬差,實係一時之掄選,固非人人所可濫授也。以久次言之,則同品之中,多臣先進,以才具言之,則臣之疏迂庸鈍,最出人下,當藩宣之除,而自取顚沛,居出納之地,而屢速抨彈,閑司僻邑,猶懼其不能稱塞,其百無一取之實,居可知矣。亞卿之班,何等位望,輔行之任,何等職責,而今乃不思鵜梁有譏,致令糠粃在前,微臣負乘之懼,姑捨勿論,其在聖朝難愼之道,豈不亦有乖耶?況臣仄跡下大夫之列,歲纔二周矣。以旅進之蹤,未有踐歷之勞,已試之效,而居然一朝,又此冥升,躋躐太驟,不但有駭人瞻聽,小器易盈,正所謂匪福伊災者,此臣所以徊徨怵迫,不敢以超秩爲榮,趨命爲恭者也。整頓簿書,自費旬望,病滯鄕寓,又致稽遲,今纔來伏旅次,而顧臣所加濫資,終不可諉以往役義重,而有所冒承者,玆敢略暴血懇,仰瀆宸聽。伏乞聖慈,俯垂鑑諒,將臣新授資級,亟命收還,以重名器,以安私分,不勝萬幸。臣無任屛營祈懇之至,謹昧死以聞。答曰,省疏具悉。卿其勿辭,從速察職。
副提學李明彦疏曰,伏以臣於本職,不惟自劃,且有史館親嫌,陳章自列,至蒙稟處許遞,屬耳嫌端自如,而昨因本館闕直,啓請差出,復授是職,繼以天牌狎至,兩日之內,嚴召荐降,臣雖欲竭蹶承命,其勢末由,累犯違逋,益切惶悚。臣之嫌難冒出銓部·喉司,非不知之,而擬望請招,專事文具,臣竊爲之慨然也。臣於知春秋臣柳鳳輝,有婦黨應避之嫌,前旣引此獲遞,今難冒法行公,玆敢露章仰籲於宸嚴之下。伏乞聖明,亟命有司照例處置,俾無引日曠官之弊,不勝幸甚。臣無任屛營祈懇之至,謹昧死以聞。答曰,省疏具悉。疏辭,令該曹稟處。
奉敎尹尙白疏曰,伏以臣,待罪史局,責在載草,惟其職掌所關,有不容不一經裁處者,輒敢不避煩猥,有所論列焉。臣竊伏念,史之爲書,其法至嚴,人君之言動,政事之得失,天時之災傷,風俗之善惡,率於是載錄焉。是以朝家,重斯選也,必欲得心公眼明之人,屬以秉筆之任,委以記事之責,蓋將以摭實於一世,傳信於萬代者也。我國家自列祖以來,每當實錄之纂修,都廳堂上,取史官所記裁截文字,隨意筆削,及其實錄之旣訖,以其史草,散之蕩春之水,造成公用之紙,名之曰洗草,遂使許多史官,正褒貶明是非,作爲千古之斷案者,公然付之於流水之中,當時沒其實,後世無可考焉。承訛襲謬,遂成規例,臣未知此法,昉於何時,而其全無意義不成事理,甚矣。設令膺都廳之任者,果皆正人君子,其所抄擇去取,一出於至當,史官原草,固不害鎭長留置,以補其闕漏,以資其憑驗也。況乎掌纂修者,未必皆賢也,則安知其抄擇之不以偏見,去取之不以私意也哉?若然而又滅史草可據之跡,則其摭實傳信之義,果安在也?所貴乎史者,以其正褒貶也,明是非也。其言初旣見刪於纂修之手,十存一二,而其草又不留,以爲考信之符焉。雖使是非顚倒,褒貶反易,一部汗靑,全失本來面目,天下後世,何從而測其實而卞其眞僞也?若祇欲採敍事而考前例而已,則堂后之日記,足可以資其繙閱,何必選史官爲哉?又何必重史草爲哉?此臣所以尋常慨歎而欲一變通者也。臣意,則自今纂修畢役之後,翰苑史草,別盛一櫃,與實錄,同置於諸處名山,則不但有益於他日之徵信,抑亦無愧於選史之初意矣。伏願殿下,下臣此疏於本館,改定格式,永久遵行,則史事幸甚。臣無任惶懼屛營之至,謹昧死以聞。答曰,省疏具悉。疏辭,令該館稟處。
上在昌德宮。停常參·經筵。
柳鳳徵啓曰,明日常參·經筵,取稟。傳曰,停。
大妃殿·中宮殿,藥房口傳問安。答曰,知道。
藥房提調臣李肇,同副承旨柳鳳徵啓曰,伏未審日間,聖體若何?寢膳之節,一向平常乎?今日卽入診日次,臣等率諸醫,趁早入侍,詳察聖候,宜當,大妃殿氣候,亦復何如?加味二陳湯,昨日畢進,而頷下微滯,已盡消減,更無餘氣,眼部患候,亦已快安,寢睡水刺,如常節乎?卽使醫女入診,詳察氣候,湯藥繼進當否,當爲議定矣。臣等區區憂慮,敢來問安,竝此仰稟。答曰,知道。無事,寢睡·水刺平常,勿爲入診。慈殿諸症候,差減後一樣,寢睡·水刺平常,湯藥進御矣。
藥房,口傳再啓曰,卽伏聞醫女所傳之言,大妃殿諸症候,差勝後一樣,今日不許醫女入診,諸醫皆以爲湯藥今姑停止,更觀數日,議定繼進當否,宜當云矣,敢啓。傳曰,知道。
李翊漢,以都摠府言啓曰,都摠管金演,以進宴廳堂上內習儀事,晝仕進去之意,敢啓。傳曰,知道。
柳鳳徵,以進宴廳言啓曰,今此進宴時,大殿·王大妃殿·世弟宮殿,座圖形以入之意,敢啓。傳曰,知道。
以副應敎趙錫命,校理柳弼垣·金始㷜,副修撰尹光益牌不進罷職傳旨,傳于柳鳳徵曰,推考傳旨捧入。
執義李重述啓曰,請水刺次知尙宮金姓者,査付攸司,快正王法。措辭見上請亟寢緣坐罪人賓愛·終卿放送之命。措辭見上廣興奉事李公胤,爲人詭僻,賦性愚頑,凡於朝廷公會,體貌動止,率多可駭可愕之擧,而此則猶可以習性之枉,率不數焉,至於內院議藥之時,許以儒醫,使之同參,則在渠道理,所當竭蹶趨承,盡其所知,而每於當次之日,輒托病不來,或稱他故,屢次招呼,緩緩入來,及其議藥之際,如聵如瘖,無一辨論,只看諸醫之口,隨問謾應,全無忱誠精究之意,顯有厭苦怠忽之態,以此而責效於保護之地,已無其望,其在臣子分義,安敢乃爾?請廣興奉事李公胤,削去仕版。答曰,勿煩。
上在昌德宮。停常參·經筵。
下直,石城縣監李基命。
柳鳳徵啓曰,明日進宴相値,視事,頉稟。傳曰,知道。
又啓曰,備邊司郞廳來言,今日賓廳坐起日次,而大臣有身病,不得來會云矣,敢啓。傳曰,知道。
又啓曰,吏曹郞廳來言,承旨有闕,政事,何以爲之?取稟。傳曰,再明日爲之。
又啓曰,副應敎趙錫命,校理柳弼垣·金始㷜,副修撰尹光益,旣有只推之命,副校理李匡德,親病受由,已至累日,竝卽牌招,以爲推移入直之地,何如?傳曰,允。
兪命凝啓曰,大司憲李世最呈辭受由,執義李重述,掌令李景說·朴長潤,持平李著呈辭,持平李普昱奉命在外,今日以監察茶時之意,敢啓。傳曰,知道。
以副應敎趙錫命,校理柳弼垣·金始㷜,副校理李匡德,修撰尹光益等牌不進罷職傳旨,傳于柳鳳徵曰,竝推考傳旨捧入。
柳鳳徵,以進宴廳言啓曰,王大妃殿進宴時,女技呈才受點次,單子書入之意,敢啓。傳曰,知道。
又以進宴廳言啓曰,監造官內資寺奉事□□郁,內瞻寺奉事兪學基,禮賓寺直長金始熺,司畜署別提李□□,自今日至明日,則不分晝夜,當有看檢之事,依前例自今日別省記入直之意,敢啓。傳曰,知道。
兪命凝,以兵曹言啓曰,來五月初一日,王大妃殿進宴時,諸宮家跟隨之類,各宮人帶率之輩,似不無闌入擾□之弊,通化·曜金兩門守門將,各別嚴飭,而第念內間之事,有難區別,差備內官處,亦爲申飭,何如?傳曰,允。
又以義禁府言啓曰,以進宴。以下缺
上在昌德宮。停常參·經筵。
柳鳳徵啓曰,明日常參·經筵,取稟。傳曰,停。
兪命凝啓曰,大司憲未差,執義李重述,掌令李景說,持平李著呈辭,掌令朴長潤呈辭受由,持平李普昱奉命在外,今日以監察茶時之意,敢啓。傳曰,知道。
柳鳳徵啓曰,副應敎趙錫命,校理柳弼垣·金始㷜,副校理李匡德,副修撰尹光益,連日違牌,無意應命,上下番俱空,事甚未安。昨旣有只推之命,更卽竝爲牌招,何如?傳曰,允。
以副應敎趙錫命,校理柳弼垣·金始㷜,副校理李匡德,副修撰尹光益牌不進罷職傳旨,傳于李翊漢曰,推考傳旨捧入。
李翊漢啓曰,端午帖製述官,旣已抄啓,大提學趙泰億,明日待開門牌招,使之出韻科次,何如?傳曰,允。
兪命凝,以義禁府言啓曰,以司憲府啓辭,刑曹啓目,南漢營庫別將邊緝,移本府處置事,允下矣。邊緝,今方待命於本府,卽爲拿囚之意,敢啓。傳曰,知道。
備忘記,傳于柳鳳徵曰,史官一員待命,騎馬三匹,卜馬二匹立之。
上在昌德宮。停常參·經筵。
卯時至午時,日暈。
下直,郭山郡守朴東樞,金化縣監辛最彦。
大殿·大妃殿·中宮殿·世弟宮·嬪宮,政院問安。答曰,知道。
大妃殿·中宮殿,藥房口傳問安。答曰,知道。
大殿·大妃殿·中宮殿,朝廷二品以上·六曹堂上單子問安。答曰,知道。
柳鳳徵啓曰,明日國忌齋戒,明明日正日,此兩日視事,頉稟,傳曰,知道。
藥房提調李肇,右副承旨兪命凝啓曰,日氣漸熱,伏未審此時,聖體若何?昨日終夕侍宴,不瑕有勞損之節乎?大妃殿調攝之餘,久御別殿,一向安寧,而中宮殿玉候,亦何如?王世弟起居,嬪宮氣候,亦如常乎?臣等歡慶之餘,猶不任區區憂慮,敢來問安。答曰,知道。無事,慈殿氣候安寧,內殿無事,世弟嬪宮,平穩矣。
兪命凝啓曰,近日廳中,位甚不齊,出納之際,事多苟簡,承旨有闕之代,今日政以在京無故人差出,仍卽牌招察任,何如?傳曰,允。
又啓曰,判決事崔宗周,陳疏入啓之後,以未及承批,久不行公,詞訟積滯,委屬可慮,而旣未承批,不敢循例請牌,何以爲之?敢稟。傳曰,牌招。
柳鳳徵啓曰,玉堂上下番闕直,已至累日,事甚未安矣。副應敎趙錫命,校理柳弼垣·金始㷜,副校理李匡德,副修撰尹光益,昨日違牌,今又有只推之命,竝卽牌招,以爲推移入直之地,何如?傳曰,允。
又以禮曹言啓曰,進宴之禮,旣已設行,京上妓生罷送之意,分付該院,何如?傳曰,允。
兪命凝,以備邊司言啓曰,本司武郞廳柳純章,奔走勤仕,已滿十五朔,依例六品遷轉事,捧承傳施行,何如?傳曰,允。
又以備邊司言啓曰,卽伏見湖南放未放啓本,海西來軍木逋欠罪人金武碩,嶺南來大同木私用罪人朴仲善,官穀偸食罪人孫萬松等三人,皆入於稟秩,已經該曹覆啓,放送矣。武碩則計贜,本當流罪,仲善·萬松計贜,本爲死律,不知初何以減爲徒年,贜罪不入於赦令,又不知緣何以入於稟秩,當此官吏奸弊滋甚之日,用法如是緩解,無以一分懲戢。仲善·萬松,則今雖不可追施死律,決不可使還家安住。竝武碩三人,勿爲放送,就本配所不限年定配,使之小懲奸習,何如?傳曰,允。
又以兵曹言啓曰,本閏四月朔,各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
又以兵曹言啓曰,今五月初二日,幼學丁世益稱名人,自敦化門入來,差備門外擊錚,極爲駭愕,令攸司囚禁治罪,同門守門將朴珩,常時不能禁斷雜人,以致闌入,亦難免其責,推考,何如?傳曰,允。
又以御營廳言啓曰,凡軍物中,最爲緊切者,莫過於鉛丸,而曾前本廳之所屬鉛店,只有昌原一處,取鉛作丸,每朔九次中日及其他習放時,分給軍兵,故一年所稅,常患不足矣。頃年自戶曹,軍門鉛店,竝屬本曹,而鉛則輸送軍門事,定奪之後,戶曹之逐年輸送於本廳者,不過二百斤,而中間謂以罷店,旋寢輸送者,亦多年所。本廳之取鉛,旣無他路,分給軍兵,自如前日,貿用京肆,實爲難繼,適於此際,全羅道錦山地,多有鉛脈云,而遠地所聞,有難取信,發遣將校,詳細摘奸,則回告內,錦山境內空閑數處,鉛脈果爲甚盛,取來數塊,故使之吹出,其品果好。若設店採取,則其有補於軍需,誠不貲矣。雖以守禦廳昨年事言之,咸鏡道高原鉛店,本屬戶曹,而曾假本道者啓稟請得,以補軍物,則本廳,比之守禦,所用浩多,輕重自別,況此錦山鉛脈,亦旣空處,則自本廳,專管採鉛補用,恐無不可,而自京定差人下送,則或不無弊端,本郡中解事者擇差,設店收稅,以備需用,何如?傳曰,允。
又以訓鍊都監言啓曰,都監分授都城興仁門甕城·五間水門·南小門·蠶頭下崇禮門·月廊巖曲城·彰義門諸處女墻,多有毁傷,故今月初三日爲始改築,而所用石子與蓋石絶乏,各其近處,從便浮取以用之意,敢啓。傳曰,知道。
又以左右捕盜廳言啓曰,臣等於私鑄罪人安龜瑞,甥姪金萬英事,初旣反覆窮詰,終未得可疑之端,故至有草記放送之擧矣。臺啓隨發,更令究覈,成命之下,有不敢遷就。臣等,三坐嚴訊,期於取服,而其所抵死自明,與前無異。大抵此獄,本無詞證之可以對辨者,且無情犯之明白綻露者,只以銅鐵逢授事,謂之知情,而作爲斷案,則實涉冤痛。臣等以按事之人,旣知其不無冤狀,而一向加杖,至於殞斃,則終非治獄審愼之道,亦非仰體聖上好生之德,更爲移刑曹,處之,何如?傳曰,允。
柳鳳徵,以錄勳儀軌都監言啓曰,卽者幼學尹廷莘呈狀以爲,其父嘉義大夫海英,卽中廟朝靖國功臣海襄君尹熙平嫡長孫,今番會盟祭時,以九十九歲老病之人,無路進參,自本官,修上病不進單子矣。得見會盟錄券,則尹泰運爲名者,以海襄君嫡長孫,公然冒入,事甚駭痛。伏望劃卽入啓,冒錄情節,亟行査覈,其父,依他例加資,俾遂人子至情云。取考庚申錄券,則海襄君嫡長,以尹海英書塡,而今番會盟錄券,果以尹泰運書塡,卽爲推問於其時該吏,則以爲尹泰運,本無其人,捧單紛遝之時,尹泰運之傍行,果有權泰運名字,故倉卒之際,海英二字,誤以泰運書塡,而其時錄券,尙今留在,其無弄奸之跡,據此可知云。其自明之言,不可取信,莫重文書,人名書塡,有此差錯,極爲驚駭,爲先移送刑曹,査覈其用情與否,依法科罪,錄券中尹泰運名字,當爲刪去,以尹海英名字改錄矣。內入會盟錄券及會盟軸,世弟宮入納錄券,亦當依例改錄,尹海英加資事,待錄券改錄後,更爲稟處,而當初句管郞廳,難免不察之失,推考。臣等,亦不勝惶恐,敢啓。傳曰,知道。
事變假注書金禹甲出使,代金時芳爲之。
吏批啓曰,新除授咸鏡都事南壽彦呈狀內,心腹之痛,已成痼疾,發作無常,當此暑月,遠赴關塞,在途添病,實有死生之慮,斯速入啓處置云。病狀旣如此,則不可强令赴任,咸鏡都事南壽彦,改差,何如?傳曰,允。
有政。吏批,行判書李肇進,參判李眞儒進,參議未差。兵批,行判書柳鳳輝,陳疏未承批,參判朴熙晉進,參議李廷濟,受由在外,參知尹惠敎,受由在外,同副承旨柳鳳徵,吏兵批兼進。
吏批啓曰,本曹參議及臺諫闕員,今當差出,而擬望之人乏少,外任竝擬,何如?傳曰,允。
又啓曰,玉堂長官,今當差出,而擬望之人乏少,外任竝擬,何如?傳曰,允。
吏批,以李世瑾·洪重禹爲承旨,沈珙爲吏曹參議,吳命峻爲大司憲,李鳳年爲大司諫,金箕錫爲朔寧郡守,趙翼命爲吏曹正郞,尹扶爲社稷令,李明彦爲刑曹參判,鄭唯一爲典籍,趙重昌爲司諫,李眞望爲副提學,李重觀爲掌令,呂善長爲獻納,金演爲右參贊,呂必容爲工曹參議,金始煥爲知義禁,韓師億爲戶曹佐郞,趙命臣爲咸鏡都事,鄭載岳爲同敦寧,尹植·愼後三·李鳳齡·崔雲龍單付兼春秋。
兵批,以沈珙·權益淳·朴長潤單付副護軍,李世最·呂必容·李眞望·趙翼命單付副司直。
以左副承旨洪重禹,右副承旨李世瑾牌不進罷職傳旨,傳于兪命凝曰,推考傳旨捧入。
兪命凝啓曰,判決事崔宗周,副應敎趙錫命,校理柳弼垣·金始㷜,副校理李匡德,副修撰尹光益,牌招事,允下,而日勢已暮,待明朝出牌之意,敢啓。傳曰,知道。
柳鳳徵啓曰,都摠府郞廳來言,闕內各處,入直軍兵夜巡檢云矣,敢啓。傳曰,知道。
執義李重述啓曰,請水刺次知尙宮金姓者,査付有司,夬正王法。措辭見上請亟寢緣坐罪人賓愛·終卿放送之命。措辭見上請廣興奉事李公胤,削去仕版。措辭見上答曰,勿煩。
上在昌德宮。停常參·經筵。
孝宗文宣大王忌辰,齋戒。
柳鳳徵啓曰,大司憲吳命峻,掌令李重觀未肅拜,執義李重述,掌令李景說呈辭,持平李普昱,奉命在外,持平李著,呈辭受由,今日以監察茶時之意,敢啓。傳曰,知道。
兪命凝啓曰,左副承旨洪重禹,右副承旨李世瑾,昨日違牌,旣有只推之命,竝卽牌招察任,何如?傳曰,允。
以左副承旨洪重禹,右副承旨李世瑾牌不進罷職傳旨,傳于兪命凝曰,推考傳旨捧入。
以副應敎趙錫命,校理金始㷜·柳弼垣,副校理李匡德,副修撰尹光益牌不進罷職傳旨,傳于兪命凝曰,推孝傳旨捧入。
以判決事崔宗周牌不進罷職傳旨,傳于柳鳳徵曰,推考傳旨捧入。
事變假注書金時芳在外,代權一衡爲之。
兪命凝,以內醫院官員,以提調意啓曰,副提調李師尙,除拜已有日,不爲出仕,明日,卽入診日次,代房承旨之替行,事體苟簡。副提調李師尙,卽爲牌招,察任,何如?傳曰,允。
又啓曰,藥房副提調李師尙牌招事,允下矣。闕門已閉,待明朝出牌之意,敢啓。傳曰,知道。
上在昌德宮。停常參·經筵。
孝宗文宣大王忌辰。
大妃殿·中宮殿,藥房口傳問安。答曰,知道。
藥房提調李肇,同副承旨柳鳳徵啓曰,伏未審日間,聖體若何?寢膳之節,一向平常乎?湯丸停進,今已多日,臣等,久未入侍,今日不可不率諸醫,趁早入診,詳察聖候。大妃殿氣候,亦復何如?頷下微滯之氣,已盡消減,眼部患候快安,而寢睡·水刺,如常節乎?卽使醫女入診,詳察症候後,湯藥進御當否,當爲議定矣。憂慮未已,敢來問安,竝此仰稟。答曰,知道。無事,寢睡·水刺平常。慈殿氣候安寧,寢睡·水刺平常矣。
藥房再啓曰,臣等入診退出後,與諸御醫及儒醫,反覆商議,則皆以爲停藥今已日久,前日進御柴平湯,依前加入貝母薑製一錢,連進,宜當云。此藥五貼,卽爲劑入。大妃殿症候,伏聞醫女所傳之言,頷下微滯,或不無往來餘氣,諸醫等皆以爲,前進加味二陳湯,依前加入柴胡一錢,黃連酒炒五分,加進五貼爲當云。此藥亦爲劑入之意,敢啓。傳曰,知道。
柳鳳徵啓曰,明日常參·經筵,取稟。傳曰,停。
又啓曰,行大司憲吳命峻,掌令李重觀,未肅拜,執義李重述,掌令李景說,呈辭,持平李普昱,奉命在外,李著,呈辭受由,今日以監察茶時之意,敢啓。傳曰,知道。
兪命凝啓曰,左副承旨洪重禹,右副承旨李世瑾,連日違牌,無意出肅,雖未知情病之果如何,而其在分義,極爲未安,竝卽牌招,察任,何如?傳曰,允。
以左副承旨洪重禹,右副承旨李世瑾牌不進罷職傳旨,傳于兪命凝曰,推考傳旨捧入。
以左副承旨洪重禹,右副承旨,李世瑾再招不進罷職傳旨,傳于兪命凝曰,推考傳旨捧入。
兪命凝啓曰,副應敎趙錫命,校理金始㷜·柳弼垣,副校理李匡德,副修撰尹光益,昨又有只推之命,竝卽牌招,以爲推移入直之地,何如?傳曰,允。
又啓曰,判決事崔宗周,昨日違牌,旣有只推之命,更卽牌招,使之察任,何如?傳曰,允。
又啓曰,事變假注書權一衡,時無職名,依例付軍職,冠帶常仕,何如?傳曰,允。
以副應敎趙錫命,校理金始㷜·柳弼垣,副校理李匡德,副修撰尹光益牌不進罷職傳旨,傳于兪命凝曰,竝推考傳旨捧入。
柳鳳徵啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
甲辰五月初四日辰時,上御熙政堂,藥房入診入侍,提調李肇,同副承旨柳鳳徵,假注書李挺膺,記注官權萬斗,記事官尹尙白,醫官交河縣監權聖徵·方震夔·許坫·金景潤,儒醫孝陵參奉任瑞鳳,永禧殿參奉朴泰初,副司勇李溟。
李肇進伏曰,近來臣等,久未入侍,氣候如何?上曰,無事矣。肇曰,大妃殿氣候,一向安寧乎?上曰,唯。肇曰,中宮殿氣候如何?上曰,無事矣。肇曰,王世弟·嬪宮氣候,一向平常乎?上曰,唯。肇曰,使醫官診察脈候,宜矣。權聖徵入診後退伏曰,聖候脈度,左邊三部,不甚沈數,而度數頗均,右尺脈差數,而左則以當暑熱之故,差洪數矣。方震夔入診後退伏曰,脈候左三部,度數調均不數,右則數而差大矣。許坫入診後退伏曰,脈候左三部則不數,右邊雖數,大較論之,則調均而好矣。金景潤入診後退伏曰,脈候左三部平緩,而尺脈不沈實,右則和安矣。朴泰初入診後退伏曰,脈候左三部沈緩,而尺脈差微,右則差滑數矣。任瑞鳳入診後退伏曰,脈候左三部,沈緩調均,而右尺脈差盛,或因暑熱而致此乎?少有熱候矣。李溟入診後退伏曰,脈候左右三部調安,而左邊,比右則差帶數矣。李肇起伏曰,近來停藥,已一月矣。氣候,與前進藥時一樣乎?或有所不及乎?上曰,如前矣。肇曰,夏夜極短,寢睡之節,連夜安穩乎?上曰,安穩矣。肇曰,水刺如常乎?上曰,唯。肇曰,停藥已久,或有渴候,或有胸膈煩悶,腹中不平之時乎?上曰,無之矣。肇曰,忍冬茶,連爲劑進,果連進御乎?上曰,進御矣,肇曰,湯丸停進,日子已久,臣等與諸醫退出,更爲議藥以啓矣。肇又起伏曰,都提調李光佐,以一時偶然之病,轉轉沈重,屢次問安,不得入來,而卽今不能起動,故今日亦不得入侍矣。光佐且於頃日,以金姓事,上箚待罪,而自上至今靳批,相臣待罪之箚,事體自別,故敢達矣。上無發落。
柳鳳徵起伏曰,小臣,有仰達之事矣,左副承旨洪重禹,右副承旨李世瑾,除拜日久,而適有身病,不能起動,連日違牌,院僚苟簡,何以爲之乎?上無發落。
鳳徵又曰,向日四儒臣之罷職也,承旨沈珙,陳疏請寢,而處分前,差出交代,故新除之員,一向撕捱,上下番俱空已久矣。沈珙之言,用不用間,速爲下批,然後方可無撕捱之患矣。肇曰,上下番俱空,極爲可悶,沈珙之批速下,則新除之人,無難安情勢,故敢達。上無發落。
肇又啓曰,刑曹判書金一鏡上疏,有稟處之命,下吏曹矣。此卽第二疏,而初疏,則入於頃日還下之中,今此下吏曹之疏,措語不備,無可以回啓者,蓋一鏡出繼之故,其陞亞卿及以原從功推恩,只及於其所後親,而其所生親,則不得追榮,及今陞正卿之後,於所後親,則更無可以加贈,欲以正卿品秩,回贈其所生親,此有近例,相臣及卿宰諸臣陳情,請追榮所生親,皆蒙許矣。今亦依近例許施,何如?上曰,依爲之。出擧條
鳳徵又曰,洪重禹·李世瑾,無他變通之道,今日又已出牌,而病勢旣重,必不得承命矣,何以爲之?上曰,牌招。榻前下敎諸臣,遂以次退出。
上在昌德宮。停常參·經筵。
辰時至午時,日暈。
兪命凝啓曰,明日常參·經筵,取稟。傳曰,停。
柳鳳徵啓曰,大司憲吳命峻未肅拜,執義李重述,掌令李景說呈辭,掌令李重觀未肅拜陳疏,持平李普昱奉命在外,李著呈辭受由,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有身病,不得來會云矣,敢啓。傳曰,知道。
兪命凝啓曰,玉堂上下番俱空,已至多日,其在事體,極爲未安。副應敎趙錫命,校理柳弼垣,副校理李匡德,副修撰尹光益,昨又違牌,旣有只推之命,竝卽牌招,推移入直,何如?傳曰,允。
以副應敎趙錫命,校理柳弼垣,副校理李匡德,副修撰尹光益等牌不進罷職傳旨,傳于兪命凝曰,推考傳旨捧入。
政院啓曰,近日廳中,位甚不齊,只有臣命凝,同副承旨柳鳳徵,出納之際,事多苟簡。都承旨李師尙,辭疏纔已入啓,左承旨李翊漢,呈辭受由,左副承旨洪重禹,右副承旨李世瑾,除拜之後,累次違牌,聞其病勢皆重,決無出肅供仕之望,昨日則再招不進,一向撕捱,徒傷事體。左副承旨·右副承旨,合有變通之道,何以爲之?敢稟。傳曰,竝改差。
兪命凝啓曰,吏曹郞廳來言,承旨有闕,政事何以爲之?取稟。傳曰,明日爲之。
柳鳳徵,以吏曹言啓曰,今三月二十七日藥房入診時,刑曹判書金一鏡所啓,觀象監敎授·吏文學官遷轉朔數改定事,因大臣陳達,依參奉·奉事·直長陞遷之例,以四十五朔,一體變通,令兩銓稟處事,命下矣。敎授·吏文學官·製述官等任遷轉,以三十朔定限,本非舊制,實爲捷徑,故有六十朔改定之例,又不免淹滯之患,參酌舊典,依大臣所達,以四十五朔遷轉,定式施行,何如?傳曰,允。
又以兵曹言啓曰,今五月初四日,辛氏稱名女人,自丹鳳門入來,差備門外擊錚,極爲駭愕,令攸司囚禁治罪,同門守門將金祈應,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,卽接宣傳官廳牒報,則宣傳官李桂年,本廳許參時,可否不順云。依例汰去,其薦主宣傳官柳純章,亦爲罷職,何如?傳曰,允。
又以錄勳儀軌都監言啓曰,扶社功臣會盟錄券改錄事,旣已定奪矣。內入會盟錄券·會盟軸,世弟宮入納會盟錄券,當以合張改入,會盟軸誤書處,亦當洗濯改書,各其所入整待,今十一日臣等詣闕中,請還下,卽爲改入,似爲合當。功臣嫡長以下所頒錄券,就元張誤書處,當爲細補,依此擧行,何如?傳曰,允。
兪命凝,以司饔院官員,以提調意啓曰,本院年例進上生蟹·白魚及太廟以下各殿薦新葦魚·白魚等物,專責於漁夫,事體重大,故法典中,有廚院漁夫蠲貢賦外雜徭,所持船網蠲他役之文,不但爲紓漁夫之力,實是重御供之意也。祖宗朝成憲,旣如是章章,明矣。且在先朝,屢因本院啓辭,依法典漁夫蠲役之敎,不啻申嚴,而國綱漸弛,成命不行,各道之稱以營需補,江都之稱以關防緩急之需,統營之稱以烙印稅,沿邊各邑各鎭之稱以地稅·水稅,其他諸宮家各衙門漁場收稅,別將差人輩,不有御供,不遵令甲,若逢漁夫,則輒奪其勿侵帖文,而治罪徵稅,無所顧忌,至令御供無嚴,營門關防之需,反以爲重,事體未安,孰有甚於此者乎?若不別樣變通,則院屬漁父,無可支保,而莫重御供,亦難繼進矣。其逐年橫侵之稅,宜卽一一還徵,差人等,亦當科罪,以懲日後,而事涉騷擾,只以今年侵稅,卽令還納,自今以後,復踵前習,則所犯差人及當該官吏,竝卽入啓,從重論罪事,嚴飭。分付于各道各官諸宮家各衙門,何如?傳曰,允。
上在昌德宮。停常參·經筵。
下直,海州判官崔,豐基郡守李聖至,南平縣監任珖,瑞興縣監洪尙輔,蛇島僉使申珩。
兪命凝啓曰,自明日初十日至,國忌相値,視事,頉稟。傳曰,知道。
柳鳳徵啓曰,行大司憲吳命峻未肅拜陳疏,執義李重述,掌令李景說呈辭,掌令李重觀未肅拜未承批,持平李普昱奉命在外,持平李著呈辭受由,今日以監察茶時之意,敢啓。傳曰,知道。
兪命凝啓曰,玉堂上下番,累日闕直,事甚未安矣。副提學李眞望陳疏入啓,校理金始㷜呈辭受由,副應敎趙錫命,校理柳弼垣,副修撰尹光益,竝卽牌招,使之推移入直,何如?傳曰,允。
又啓曰,近日廳中,位甚不齊,出納之際,不成貌樣,承旨有闕之代,今日政,以在京無故人差出,仍卽牌招,察任,何如?傳曰,允。
備忘記,傳于兪命凝曰,史官一員待命,騎馬三匹,卜馬二匹立之。
吏批啓曰,卽接宗廟署牒呈,則直長沈游義,頃日百官合疏時,不爲進參,事體未安,決不可行公云,改差,何如?傳曰,允。
有政。吏批,行判書李肇進,參判李眞儒受由未肅拜,參議沈珙未肅拜。兵批,行判書柳鳳輝陳疏未承批,參判朴熙晉進,參議李廷濟,參知尹惠敎受由在外,右承旨兪命凝,吏兵批兼進。吏批,以鄭思孝·朴乃貞·權益淳爲承旨,李眞儉爲禮曹判書,權顈爲司僕主簿,鄭重岱爲司畜別提,黃晸爲正言,李匡德爲持平。兵批,以李翊漢單付副護軍,洪重禹·李世瑾·李著單付副司直,具命奎單付副司果,權一衡單付副司正。
以左副承旨鄭思孝,副應敎趙錫命,校理柳弼垣,副修撰尹光益牌不進罷職傳旨,傳于柳鳳徵曰,推考傳旨捧入。
上在昌德宮。停常參·經筵。
仁祖大王忌辰,齋戒。
柳鳳徵啓曰,來十一日,輪對日次,取稟。傳曰,停。
朴乃貞啓曰,行大司憲吳命峻未肅拜上疏,執義李重述呈辭,掌令李景說呈辭受由,掌令李重觀未肅拜未承批,持平李普昱奉命在外,持平李匡德未肅拜,今日以監察茶時之意,敢啓。傳曰,知道。
又啓曰,館學疏到院,而以國忌齋戒,留院之意,敢啓。傳曰,入之。
以同副承旨權益淳牌不進罷職傳旨,傳于柳鳳徵曰,推考傳旨捧入。
柳鳳徵啓曰,左副承旨鄭思孝,同副承旨權益淳,旣有只推之命,竝卽更爲牌招,察任,何如?傳曰,允。
又啓曰,副應敎趙錫命,校理柳弼垣,副修撰尹光益,旣有只推之命,竝更爲牌招,推移入直,何如?傳曰,允。
以同副承旨權益淳,副應敎趙錫命,校理柳弼垣,副修撰尹光益牌不進罷職傳旨,傳于鄭思孝曰,推考傳旨捧入。
柳鳳徵啓曰,傳曰,四書俱解二十件,當爲頒賜,而所謂二十件者,爲各二十耶,仔細問啓事,命下矣。招問校書館官員,則以爲四書俱解各二十件云矣,敢啓。傳曰,知道。
朴乃貞啓曰,四書俱解,只是二十件,而頒賜單子中,以二十八員受點,何以爲之?敢稟。傳曰,知道。不足之數,印出以給。
備忘記,傳于朴乃貞曰,今番進宴時都監堂上以下,書啓。
柳鳳徵,以禮曹言啓曰,卽接宗廟署所報,則大雨後,兩殿詳細奉審,則永寧殿第三室門內西邊班子第二間滲漏,至於地衣漏濕,東月廊第四間西邊道里上滲漏,宗廟第一室滲漏,至於地衣漏濕,第四室龍床上班子滲漏,仰帳漏濕,龍床上褥席,亦爲漏濕云。臣曹,與本署提調,眼同奉審後,稟處,何如?傳曰,允。
朴乃貞,以禮曹言啓曰,臣彙登,進詣宗廟署,與本署提調李肇,眼同奉審,則永寧殿正殿第三室門內西邊班子第二間滲漏,至於地衣漏濕,東月廊第四間西邊道里渗漏,宗廟第一室樑上滲漏,至於地衣沾濕,第四室龍床上班子滲漏,仰帳水停,龍床上褥席,亦爲沾濕,果如本署官員所報,修改吉日,令日官推擇,則今五月十七日卯時爲吉云。宗廟自第一室至十一室,永寧殿自第一室至四室,先告事由祭,同日曉頭行,移安同日同時,還安及還安祭,事畢後臨時設行,而永寧殿自第五室至十二室告由祭,一體設行,所用雜物,令各該司急速磨鍊進排。臣曹,與戶曹堂上,本署提調,眼同看檢,何如?傳曰,允。
上在昌德宮。停常參·經筵。
仁祖大王忌辰。
朴乃貞啓曰,行大司憲吳命峻未肅拜上疏,執義李重述呈辭,掌令李景說呈辭受由,掌令李重觀未肅拜未承批,持平李普昱奉命在外,持平李匡德未肅拜,今日以監察茶時之意,敢啓。傳曰,知道。
鄭思孝啓曰,兵曹郞廳來言,闕內各處,入直軍夜巡檢云矣,敢啓。傳曰,知道。
又啓曰,同副承旨權益淳,連日違牌,旣有只推之命,而今日又不出肅,更爲牌招,察任,何如?傳曰,允。
以同副承旨權益淳牌不進罷職傳旨,傳于鄭思孝曰,推考傳旨捧入。
朴乃貞啓曰,副應敎趙錫命,校理柳弼垣,副修撰尹光益,連日違牌,玉堂闕直,已過一旬,事體極爲未安,更爲牌招,以爲推移入直之地,何如?傳曰,允。
以副應敎趙錫命,校理柳弼垣,副修撰尹光益牌不進罷職傳旨,傳于朴乃貞曰,推考傳旨捧入。
答成均館進士李夏宅等疏曰,省疏具悉。賢關陳章,出於爲國之誠,予甚嘉奬,可不留心焉?金姓宮人,終無可査之路矣。
成均進士李夏宅等疏曰,伏以今日殿下之國,其亦殆哉岌岌矣。殿下之身,其亦危乎凜凜矣。禍伏於肘腋之間,而莫之懼,病在於腹心之內,而莫之除,如是而國不亡身不危者,古今未有也。噫,辛丑之事,尙忍言哉?兇臣執命,賊徒布列,謀危聖躬,無所不至,外結劍夫,思售塗廁之計,內交膳婢,潛試行酖之謀,從古亂賊,何代無之,而其窮凶憯毒,孰有甚於此哉,幸賴皇天默祐,祖宗陰隲,乾斷廓揮,天討快行,首惡巨魁,次第殲滅,懷刃之賊,買藥之凶,亦已就戮,而獨此行藥御膳之逆婢,情跡敗露,罪惡已彰,而尙今偃息於殿下宮中,身負謀弑之罪,久逭三尺之誅,使之隱伏近密,爲計益深,危機禍胎,視前有倍,此所以廷臣齊籲,國人咸憤,莫不欲啗臠寢皮,以快輿情,而惟殿下曲加容貸,不許査付,養禍於袵席,藏毒於庖廚,不思所以祛患消害之道,使宗社無窮之憂,聖躬難言之慮,無時可已,此臣等所謂殆哉岌岌危乎凜凜者也。噫,締結行藥之跡,昭載於鞫廳之案,査出正法之道,已悉於諸臣之疏,則其人固在也,其事易覈也。殿下何所惜,而直爲此周遮庇護,一向泄泄也?嗚呼,天下之惡,莫大於謀弑,人臣之義,莫嚴於討逆,一日不討,則王綱絶彝倫斁,政刑乖亂,寢而至於人不人國不國,來天下後世之譏矣。不審今日懲討之擧,果能殫其力盡其道否乎?惜乎,三司之爭雖勤,而伏閤徑撤,大臣之箚雖切,而庭籲尙遲,致令王章久稽,輿憤益激,此則在廷諸臣,恐不得辭其責矣。臣等,跡忝周庠,久沐聖化,所重者,彝倫之常也。所知者,沐浴之義也。目見行藥宮婢尙此漏網,不勝憤痛之忱,玆敢相率叫閽,干冒宸嚴。伏乞聖明,俯察多士瀝血之懇,不復留難。卽出罪人,亟令有司嚴査顯戮,以副一國臣民之望,千萬幸甚。臣等無任竭誠祈懇激切屛營之至,謹昧死以聞。批答見上進士李夏宅·尹勉敎·金存厚,生員李時鼎,進士吳彦賓,生員韓敬徵·沈鵬海·李春馨,進士朴瓚,生員朴舜祥·姜尙稷·朴淳·尹道涵·盧述·柳春榮·柳綏·柳綋·盧迪·李縉基·吳瑞輝·李時雨·黃世俊·曺弘業,進士呂啓周·李囿春,生員宋儒式,進士尹尙喜,生員李復齡,進士沈命達·李重泰,生員朴世甲,進士洪㝡人,生員尹鏶,進士兪彦徽,生員琴沃心,進士李大受·金始煒,生員洪可人,進士李廷喆,生員林光岳,進士鄭渭弼,生員李應元,進士李敏中·趙台祥,生員沈沆,進士梁廷獜,生員韓宗瑾,生員李獻民,沈廷吉·李挺材,進士洪應寅·鄭夏彦·朴世良,生員尹志遠·沈㶅,進士辛最良·權國衡,生員黃昱·李堣·安鎬·安諄·吳命迪,進士李錫祥·李蓍迪·李度·李重庚,生員李重寅,進士李弘齡,生員申達洙,進士趙甲彬·趙載健·柳賢模·邊致周·邊致明·洪昌震,生員柳萬樞,進士沈鑊,生員朴弼顯·朴弼載,進士朴弼彧·朴弼大·李宜中·李普淳·柳宗晉·柳尙晉·李希天·金尙翼·金尙遠·李德潤·金錫範·成疇錫·金宗大·金錫一·鄭東良·朴鳳漢·金奎錫·金湜·鄭亨萬·韓光烈·李民秀,生員洪啓一·李聖運,進士申思晉,生員鄭萬柱,進士李薀,生員鄭錫慶,進士趙東泰·閔堦·鄭俊一,生員尹光迪·李憲養·趙福彬·□□·鄭就寧·南命老·徐海朝·李長夏,生員朴洤·朴壽奎,進士林錫憲·趙榮國,生員沈得成·趙尙行,進士趙尙冉·申思觀·沈星鎭,生員李壽德,進士趙鎭世·崔鳳鳴·朴師休·朴就卿·李普寅·柳煥奎·趙鎭泰·李德鳳·李瑞龜,生員宋輝明·李誠一,進士申命相,生員李鳳陽·任命台,幼學崔啓興·盧世平·鄭錫悌·鄭錫行·金命弘·金宗台·金宗協·金宗岱·李成中·任錫垕·尹東喆·安壽坤·趙宗洙·安僑·安侃·安聖希·安聖躋·沈垠·李獻孝·趙榮後·趙鴻逵·趙集命·李聖源·沈鎔·宋一明·權就衡·金檀·李德海·鄭升賓·高德徵·鄭輯寧·李明吾·尹弼命·金達海·具致南·宋翼休·尹師吉·趙萬善·趙泰禧·宋光運·李台奭·安致華·李攀龍·李樛·林德淳·林德恒·成德濂·崔象德·金尙重·尹昌運·尹啓運·尹天運·林莘·李聖倫·尹光纘·金鼎運·李德星·鄭錫智·洪鎭輔·黃雲瑞·李蕃·李藎·黃處斗·趙百源·趙一源·兪彦國·金養厚·金頤厚·崔宗顯·金硡·鄭東僑·尹東昌·尹東鼎·李聖迪·李聖述·李挺喆·姜柱寅·韓光顯·李廷耉·李廷虎·李挺楫·李挺霖·李挺梅·李海鳳·李海運·趙明恒·曺命成·曺允泰·鄭道益·尹尙通·李時薰·崔守良·慶曙·徐命岳·權確·李之昶·高允明·李廷一·李寅徽·沈耉俊·沈弘俊·洪應運·徐命擧·李彦濟·李東稷·尹天休·金命恒·李華鎭·朴師緝·李時敏·徐命年·李師益·金弘鎰·朴師寬·權寵·尹光選·黃德吉·趙宗漢·趙宗溟·趙宗澤·李經濟·朴尙浩·朴尙沂·朴尙濟·沈宗吉·尹淰·尹溓·成道錫·成德洙·柳明晉·孟淑一·尹敬夏·尹敬殷·尹敬周·鄭道震·李泰徽·李明吾·辛相衡·李希奭·徐業修·趙廷琦·李鼎燮·徐命疇·金渻·李壽躋·趙載德·柳昌垣·趙載元·李箕彦·趙漢彬·曺命愼·沈若河·李胤祚·李永祚·李光躋·吳潤河·李廷鎭·李夏宗·李夏一·李址城·成德濟·李徵蓍·李徵耉·柳匡模·李益兼·李益熙·閔孝述·李德明·李普聖·李顯慶·尹得勳·尹得友·兪彦鵬·李行謙·曺命敬·南泰登·盧遂·李德彬·李德升·申致孝·崔崇仁·崔崇謙·崔崇文·李文中·沈鏛·沈鏜·尹匡國·南宮權·林象九·鄭志喆·李夏采·金弘得·黃處鳳·金雲煥·洪麟錫·李天祐·禹拜言·金慶祖·權衡·柳遇春·邊萬里·朴大來·鄭國賓·康致耉·金聲翕·李鼎陽·姜允濟·柳益春·李廈肇·金相岳·黃壽龜·金相龜·鄭得寧·李鳳瑞·鄭來臣·曺潤周·權玧·趙錥。
上在昌德宮。停常參·經筵。
太宗大王忌辰,齋戒。
昧爽,有霧氣。
大妃殿·中宮殿,藥房口傳問安。答曰,知道。
朴乃貞啓曰,行大司憲吳命峻未肅拜上疏,執義李重述呈辭,掌令李景說呈辭受由,掌令李重觀未肅拜未承批,持平李普昱奉命在外,持平李匡德未肅拜,今日以監察茶時之意,敢啓。傳曰,知道。
藥房提調李肇,右副承旨朴乃貞啓曰,日氣蒸鬱,伏未審此時,聖體若何?柴平湯,昨已畢進,而寢膳之節,一向平常乎?今日臣等,率諸醫,趁早入診,詳察聖候,湯藥繼進當否,當爲議定。大妃殿氣候,亦復何如?加味二陳湯,昨日當已畢進,頷下微滯,已盡消解,更無餘氣,寢睡·水刺,一如常節乎?卽使醫女入診,詳察症候後,議藥爲當。伏聞世弟宮入侍醫官之言,前日劑進古庵心腎丸,幾盡進服,今日臣等,亦當率諸醫入診,詳察氣候,更議繼進當否矣。憂慮未已,敢來問安,竝此仰稟。答曰,知道。無事,寢睡·水刺平常,湯藥進御,勿爲入診。慈殿氣候安寧,寢睡·水刺一樣,湯藥進御矣。
藥房口傳啓曰,有勿爲入診之命矣,柴平湯,昨已畢進,入診後,當議定繼進當否,臣等,雖不敢更請入診,而使醫官入侍,詳察,何如?傳曰,知道。
藥房再啓曰,入侍醫官退出後,與諸御醫及儒醫,反覆商議,則皆以爲柴平湯,依前加入,加進五貼,宜當云。此藥卽爲劑入。伏聞大妃殿入診醫女來傳之言,頷下微滯,雖不無往來餘氣,而比前則尤爲差勝,諸醫等皆以爲,苦口湯劑,不必一向連進云。今姑停藥,臣與諸醫,進詣東宮,診察王世弟氣候,退出後,與諸醫商議,則以爲卽今脈候諸節,與前一樣,古庵心腎丸,依前方加進一劑,宜當云。此藥一劑,更爲劑入之意,敢啓。傳曰,知道。
朴乃貞啓曰,近日廳中,位甚不齊,都承旨李師尙,陳疏未承批,左承旨兪命凝,呈辭受由,右承旨柳鳳徵,病不仕進,左副承旨鄭思孝,以式暇出去,同副承旨權益淳,以近日儒疏中有泛論之語,過自引嫌,累次違牌,連呈辭疏。廳中,只有臣乃貞一人,不惟出納之際,無以成樣,將不得備員入直。同副承旨權益淳所引之嫌,元不大段,一向撕捱,尙不入肅,其在事體,殊涉未安,卽爲牌招,使之察任。右承旨柳鳳徵,拘於廳規,不得請牌,何以爲之?敢稟。傳曰,牌招。
以右承旨柳鳳徵,同副承旨權益淳牌不進罷職傳旨,傳于朴乃貞曰,推考傳旨捧入。
朴乃貞啓曰,右承旨柳鳳徵,同副承旨權益淳,旣有只推之命,同副承旨權益淳,更卽牌招,右承旨柳鳳徵,拘於廳規,不得循例請牌,何以爲之?敢稟。傳曰,牌招。
以同副承旨權益淳再招不進罷職傳旨,傳于柳鳳徵曰,推考傳旨捧入。
鄭思孝啓曰,近來玉堂闕直已久,事體極爲未安,副應敎趙錫命,校理柳弼垣,副修撰尹光益,昨日違牌,旣有只推之命,修撰李匡輔,副修撰吳遂元,纔已入城云,竝卽牌招,以爲推移入直之地,何如?傳曰,允。
以副應敎趙錫命,校理柳弼垣,副修撰尹光益·吳遂元牌不進罷職傳旨,傳于柳鳳徵曰,推考傳旨捧入。
副提學李眞望疏曰,伏以臣之空疏滅裂,無所肖似,冗官散職,猶懼不稱,至於經幄之長,決知其萬不近似,重以情勢兀捏,尤無冒當之理。頃歲再叨是職也,前後違召,殆至十餘遭,哀鳴苦懇,終不見諒。適當朝著新創之日,祗緣館錄未完之故,位置未充,百爲皆掣,乃敢忘廉捐恥,半日應命,素守虧壞,處義顚倒,追思至今,愧悚猶深,不謂三載復踏宿趼,聞命驚惶,益增踧䠞,誠不知置身之所也。念今周行濟濟,俊乂咸萃,公不可以承乏之蹤,每汚極選之任,私不可以自劃之地,又招再誤之譏,臣之去就,固不待一言而決矣。且臣九耋老母,居常凜凜,殆有朝夕之憂,迺自前月旬間,重患大腫,劇痛十餘日,破瘡又過十日,而宿膿恒流,新肥不長,別症層見,日夜叫楚,眞元大虛,委貼昏昏,氣息如縷,頃刻可畏。臣又終鮮,獨自扶擁,調藥傳膏,必待臣手,瞬息不能弛心,跬步不能去傍,目今情境,雖至彌月之久,實無曠側趨仕之望。藉令才分有可堪之實,情勢無難安之端,亦何忍一日捨置,以奔走就列爲義哉?況今兇逆未討,宗社憂危,擧國齊起,章奏糾紛,此時論思長席,尤不可一任其瘝曠,玆不得不疾聲仰籲於孝理之下。伏乞聖慈,諒臣廉義,矜臣情理,亟命鐫遞臣新除副學之任,以安私分,以伸至情,千萬幸甚。臣無任祈懇屛營之至,謹昧死以聞。答曰,省疏具悉。爾其勿辭,救護母病。
夜五更,流星出天中淡雲間,入北方天際,狀如拳,尾長三四尺許,色白。
上在昌德宮。停常參·經筵。
太宗大王忌辰。
柳鳳徵啓曰,明日常參·經筵,取稟。傳曰,停。
鄭思孝啓曰,行大司憲吳命峻未肅拜上疏,執義李重述呈辭,掌令李景說呈辭受由,掌令李重觀未肅拜未承批,持平李普昱奉命在外,持平李匡德未肅拜,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有身病,不得來會云矣,敢啓。傳曰,知道。
又啓曰,館學儒生朴弼顯等上疏到院,而以國忌正日,留院之意,敢啓。傳曰,入之。
又以都摠府言啓曰,入直內三廳武兼禁軍及軍兵等中日習射事,因自內痘患,啓請姑停矣。痘醫別入直,旣已罷出,今日爲始,當爲中日設行,而國忌相値,不得爲之之意,敢啓。傳曰,知道。
柳鳳徵啓曰,同副承旨權益淳,昨日再牌不進,旣有只推之命,而今日亦不出肅,事體殊甚未安,卽爲牌招,察任,何如?傳曰,允。
又以弘文館言啓曰,本館上番闕直,今已多日,事體極爲未安,而副應敎趙錫命,校理柳弼垣,副修撰尹光益,昨日又皆違牌,副修撰吳遂元,亦爲違牌,皆有只推之命,竝卽牌招,以爲推移入直之地,何如?傳曰,允。
以同副承旨權益淳牌不進罷職傳旨,傳于柳鳳徵曰,推考傳旨捧入。
以副應敎趙錫命,校理柳弼垣,副修撰尹光益·吳遂元牌不進罷職傳旨,傳于柳鳳徵曰,推考傳旨捧入。
上在昌德宮。停常參·經筵。
柳鳳徵啓曰,明日常參·經筵,取稟。傳曰,停。
又啓曰,右副承旨朴乃貞,昨自直中,身病猝重出去,今日亦不仕進,同副承旨權益淳,昨又違牌,近來廳中,位甚不齊,事多苟簡。右副承旨朴乃貞,同副承旨權益淳,竝卽牌招察任,何如?傳曰,允。
以右副承旨朴乃貞·同副承旨權益淳牌不進罷職傳旨,傳于鄭思孝曰,推考傳旨捧入。
鄭思孝啓曰,本院位甚不齊,都承旨李師尙,陳疏未承批,左承旨兪命凝,呈辭受由,右承旨柳鳳徵,遭臺彈,纔已出去,右副承旨朴乃貞,陳疏入啓遞差,同副承旨權益淳,累牌不進。廳中只有臣思孝,出納重地,不成貌樣,事甚苟簡,同副承旨權益淳,更爲牌招,何如?傳曰,允。
又啓曰,大司憲吳命峻,持平李匡德,陳疏入啓,掌令李景說,呈辭受由,持平李普昱,奉命在外,執義李重述呈辭,掌令李重觀,除拜已久,尙未出肅,連日監察茶時,事體已極未安,今日王世弟朝講時,亦無進參之員,執義李重述,掌令李重觀,卽爲牌招,何如?傳曰,允。
又以弘文館言啓曰,本館上番闕直,今已多日,事體極爲未安,校理柳弼垣,呈辭入啓,副修撰吳遂元,陳疏未承批,副應敎趙錫命,副修撰尹光益,昨日旣有只推之命,竝卽牌招,以爲推移入直之地,何如?傳曰,允。
以副應敎趙錫命,副修撰尹光益牌不進罷職傳旨,傳于鄭思孝曰,竝推考傳旨捧入。
鄭思孝啓曰,同副承旨權益淳,又爲違牌,罷職傳旨,今方捧入,而本院之位不齊,未有甚於卽今,臣思孝獨在廳中,無他伴直之員,莫重出納之地,苟簡至此,政官卽爲牌招開政,右副承旨有闕之代,以在京無故人差出,仍卽牌招入直,何如?傳曰,允。
又啓曰,政官牌招,開政事,命下矣。政官纔已入來,而日已昏暮,望筒出入之際,必致夜深,恐有妨於玉候靜攝中,明日待開門開政乎?敢稟。傳曰,知道。明日開政。
柳鳳徵,以錄勳儀軌都監言啓曰,今番會盟錄券中,嫡長孫姓名,臣等更加考准,則振武功臣趙時俊之名,時字落書,佐理功臣梁誠之嫡長孫梁銑之名,因下有蒙喪人字,加書蒙字於銑字下。莫重錄券,有此差誤,不可不改正。內下錄券及軸中趙時俊·梁銑名字所付處,亦爲全張改入,洗濯改書以入之意,敢啓。傳曰,知道。
鄭思孝,以吏曹言啓曰,卽接司饔院牒呈,則直長李萬瞻,頃日百官合疏時,未赴之故,情勢難安,呈狀辭免云,改差,何如?傳曰,允。
又以吏曹言啓曰,頃日政,戶曹佐郞韓師億,備擬受點矣。今聞師億,與吏房承旨李師尙,有翁壻應避之嫌云。臣等矇未覺察,致有此誤,不勝惶恐。旣與吏房承旨相避,則不可仍置,戶曹佐郞韓師億,改差,何如?傳曰,允。
又以刑曹言啓曰,罪人郭聖濟·金光弼等白川通引趙重老被殺辭緣按覈時,中間行賂一款推覈次囚禁矣。卽接典獄署牒報,則罪人郭聖濟·金光弼等病勢看審,則猝得暴泄,度數無算,元氣虛敗,症情十分危重云。獄門外可信人處,姑爲保放救療之意,敢啓。傳曰,知道。
掌令李重觀,正言黃晸啓曰,請逆魁昌集·頤命,竝令攸司亟行斬屍,明正典刑。措辭見上逆婢罪惡,已悉於前後箚啓矣。上自大臣·卿宰下至韋布·武·蔭,內而朝廷,外曁四方,皆曰,此事必可覈,此賊必可殺,而唯殿下一切靳兪,至使伏閤諸臣,不得請而逬出闕門。噫,今日臣僚之請,一則爲宗社,二則爲宗社,而殿下罔念宗社之深憂,牢拒諸臣之力爭,若是而其國不亡者,古今天下,未之或聞矣。凡爲殿下臣子者,誓不與此賊,共戴一天,向來臺官,雖已逬退,而繼入臺地者,復執前論,今日不得請,則明日又請,明日不得請,則又明日又請,此賊未斯得之前,此論無可止之日,殿下雖欲終始庇護,決不可得矣。伏乞快賜回悟,亟允所請,水刺間次知尙宮姓金者,出付攸司,以正王法。答曰,勿煩。
掌令李重觀啓曰,請亟寢緣坐罪人賓愛·終卿放送之命。措辭見上請廣興奉事李公胤削去仕版。措辭見上答曰,不允。末端事,依啓。
正言黃晸啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命,仍前嚴鞫,期於得情。措辭見上向者兩司之臣,以逆婢査出事,屢日伏閤,合辭力爭,而兪音久閟,辭意俱竭,末乃陳章逬出,氣象消沮,擧朝憂歎。及夫違牌,反靳例罷,則初非厭薄言官之聖意,蓋可見矣。在政院之道,所當連請牌招,終始勉出,以副我聖上來諫之誠,而終無再牌之請召,遽然辭單之捧入,使嚴懲討盡職分之諸臺,次第見遞,承宣做錯之失,不可不論。請當該承旨,竝命從重推考。答曰,不允。末端事,依啓。
右副承旨朴乃貞疏曰,伏以臣於日昨直中,忽得泄痢,頃刻之間,注瀉無算,嘔氣隨作,藥物不能下喉,種種証狀,無不危惡,實有汚穢淸禁之懼,不得不被人扶腋,徑還私次,擅離之罪,無所逃避,請譴之章,竟未登徹,區區情私,無路得申。今以院僚之不齊,至有請牌之擧,恩召竟辱,督臣察任,在臣分義,宜卽趨承,顧此病情,一味危劇,欲起還仆,無由進身,辜負天眷,合被重誅,只推之命,出於格外,臣誠驚惶悚蹙,益無所措。使臣氣力,如有一分自振之望,當此出納苟簡之日,顧何敢違拒恩命,息偃在家,只爲便身之圖,不思夙夜之義乎?伏乞聖明,俯諒臣萬萬危迫之私,特賜鐫遞,仍治臣逋慢之罪,以嚴公法,不勝大幸。臣無任懇迫屛營之至,謹昧死以聞。踏啓字
兼司書宋眞明疏曰,伏以臣有篤老偏母,情理不可一日離違,卽通朝之所共知也。卽者忽聞,臣母宿患,遇暑添劇,痰飮用事,食治全闕,吐瀉兼發,浹旬昏痛,氣息奄奄,實有朝夕難保之憂云。臣聞此報,方寸如灼,情私所迫,急於歸護,留呈一疏,待曉馳發。伏乞聖慈,俯諒微懇,先遞臣本兼諸任,毋曠職務,仍治臣任情徑行之罪,以礪臣工,不勝萬幸。臣無任隕越祈懇之至,謹昧死以聞。答曰,省疏具悉。爾其勿辭,救護母病。
上在昌德宮。停常參·經筵。
鄭思孝啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事何以爲之?取稟。傳曰,明日爲之。
又啓曰,右副承旨遞差之代,差出後卽爲牌招事,旣已啓達蒙允矣。左承旨·同副承旨今又有闕,差出後一體牌招之意,敢啓。傳曰,知道。
又以弘文館言啓曰,本館上番闕直,今已多日,事體極爲未安,副應敎趙錫命,副修撰尹光益,昨日違牌,旣有只推之命,竝卽牌招,而闕員,今日政亦爲差出,仍卽牌招,以爲推移入直之地,何如?傳曰,允。
又啓曰,執義李重述,掌令李重觀,正言黃晸,修撰李匡輔,來詣請對矣。傳曰,引見。
吏批啓曰,玉堂闕員,今當差出,而曾前出入之人,多在違牌坐罷中,無以推移備擬,合有變通之道,何以爲之?敢稟。傳曰,別單書入。
有政。吏批,行判書李肇進,參判李眞儒受由,參議沈珙進。兵批,行判書柳鳳輝陳疏未承批,參判朴熙晉病,參議李廷濟進,參知尹惠敎受由在外,左副承旨鄭思孝,吏兵批兼進。
吏批啓曰,玉堂闕員,今當差出,而擬望之人乏少,相避及未準限守令,竝擬,何如?傳曰,允。
吏批,以李翊漢·柳萬重·李重述爲承旨,柳述爲戶曹參議,金始慶爲刑曹參議,李㙫爲春川府使,李世瑾爲長湍府使,李眞佐爲宗廟直長,李時亨爲司饔直長,趙趾彬爲校理,朴弼夔爲副校理,李廷弼爲掌令,金濰爲正言,金白虎單付學正。
兵批,以朴乃貞單付副護軍,金始㷜單付副司直。
兵批啓曰,前縣監姜聖適,前僉正孫會宗,前判官李延昌,司果李時澂·張漢明·韓時良·金兌寬,及第權堉,千摠盧師顔,監官梁岑,兼司僕朴世雄,業武金夏績,將校朴東樞,閑良李必泰·李泰澂·沈若洵·曺孟彬·李鶴齡·李啓夏·朴泰胄·申泰俊·柳必煥·林秀楨·崔尙建·林泉相·金敏章·金再輝·黃銛·金夏精·鄭東熙·金命健·李錫齡·林秀桂·李秀英·朴世挺·李埈·成振漢等,或賊人指捕,或監賑料辦之功,俱有加資之命,而姜聖適,雖已資窮,未經準職。孫會宗·李延昌·李時澂·張漢明·韓時良·金兌寬·權堉,未資窮·未準職。盧師顔·梁岑·朴世雄·金夏績·朴東樞·李必泰·李泰澂·沈若洵·曺孟彬·李鶴齡·李啓夏·朴泰胄·申泰俊·柳必煥·林秀楨·崔尙建·林泉相·金敏章·金再輝·黃銛·金夏精·鄭東熙·金命健·李錫齡·林秀桂·李秀英·朴世挺·李埈·成振漢,係是閑良,何以爲之?敢稟。傳曰,竝加資。
以左承旨李翊漢,副應敎趙錫命,校理趙趾彬,副校理朴弼夔,副修撰尹光益牌不進罷職傳旨,傳于柳萬重曰,竝推考傳旨捧入。
柳萬重啓曰,卽者修撰李匡輔,以其母病,陳疏徑出,所當直捧禁推傳旨,而此與無端徑出有異,推考警責,何如?傳曰,允。
兵曹判書柳鳳輝疏曰,伏以臣以萬萬難强之疾,當萬萬不似之任,略暴危懇,未蒙矜察。會有金吾時急擧行事,坐違嚴召,殆近十數,特命三牌,又復至再,分義所在,他不暇顧,不得不黽勉出謝,而其不能因仍供仕,固已自劃於臣心者也。顧臣才識之空疎,所叨職務之緊重,臣雖刳肝瀝血而言之,將未免均爲飾辭例讓之歸,臣不敢爲矣。若其職事中,必欲强爲而亦有不可爲者,不啻若挾山超海之喩。蓋臣脚病,積年沈痼,拘攣不伸,分作廢人,擔舁之行,已駭瞻視,人扶之拜,不成貌樣,臣猶自愧,人將謂何?況於朝賀親臨,遠近動駕之時,以此病狀,決無戎裝侍衛鞍馬陪從之勢,此眞所謂不爲與不能者之異形,而非但臣自量之已審,抑亦一國上下人之所共見知者也。夫候班·政席,同在殿庭,而一參一不參,果速臺評,則今於一官之所職,或可爲或不可爲,而不早引退,一任虛帶,則是臣之罪,死有餘辜,而其在朝家事體,亦不可不趁時變通,此臣所以不避瀆擾之誅,冒萬死仰籲於宸嚴之下者也。伏乞聖慈,天地父母,俯賜諒察,將臣所帶本職,爲先遞改,以重國體,以安私義,不勝幸甚,臣無任屛營祈懇之至,謹昧死以聞。答曰,省疏具悉。卿其勿辭,從速行公。
甲辰五月十二日未時,上御熙政堂。三司請對入侍,掌令李重觀,正言黃晸,修撰李匡輔,左副承旨鄭思孝,假注書權䌖,記事官尹彙貞·尹尙白。重觀·晸所啓,請逆魁昌集·頤命,竝令攸司亟行斬屍,明正典刑。措辭見上上曰,勿煩。
重觀·晸·匡輔所啓,伏乞水刺次知尙宮姓金者,出付攸司,以正王法。措辭見上上曰,勿煩。重觀起而伏曰,臣千萬惶恐,而復以所懷敢達矣。逆婢之事,今幾年矣。三司諸臣,再次伏閤,而終未蒙允,至於逬退諸臣之苦心血誠,豈爲他哉?乃所以爲聖躬也,爲宗社也。必允此請,然後臣子可得以安其寢食矣。卽今上自卿宰·宗戚,下至韋布·武·蔭,莫不奔走號泣,交章力請。至於大臣,見今病狀沈重,袵席之內,跬步之間,亦無以運動,一箚再箚,悉陳血忱。願聖上,俯察擧國人心,亟允此請,以伸輿憤,以正王法焉。晸曰,此事,決不可違咈,而前後三司,苦口力爭,首尾幾過一朔,而終不允從,一向違拒,以至近日大臣·卿宰·儒生·武·蔭,齊起而迭陳,此可見擧國人心矣。此賊罪狀,殿下亦必洞燭,豈有一毫可恕之端乎?臣等每一思之,腐心痛骨,如此之賊,置之宮中,而在廷臣子,終不得請,則豈可但已乎?臣等,唯當竭誠力請,而殿下如是違咈,上下相持,無時可止。夫君臣,猶天地,天地間一氣流行,然後萬物各遂其性。君臣間情志交通,然後其國可以安寧,殿下何不念及於此乎?且歷觀前史,無如此賊之憯毒者,而前後聖批,無一明白之敎,只以勿煩二字,牢拒群請,如是而國豈爲國,君豈爲君哉?臣非不知惶恐,而如是縷縷陳達者,蓋以必允此啓,然後臣等憂憤之心,可以解矣,一國公共之論,可以伸矣。殿下雖欲終始違拒,亦不可得矣,唯願亟下兪音。匡輔曰,臣待罪下邑三年後,纔還朝矣。初謂此啓卽當蒙允矣,至今靳許,誠是千萬意外。遐方愚氓,亦莫不驚疑憂歎曰,金姓逆婢事,至今不允,此何故也?擧國人心,此可見矣。殿下雖以無査出之路爲敎,而前後筵中,亦嘗有允從之敎,旋又還收,至今持難,此所以群下疑惑,終不可無也。今日臣僚,置如此之賊,而不能査討,則此論豈有可止之日乎?唯願速賜允從。重觀曰,歷觀前史,謀爲亂逆者,無如稱兵犯闕,而至於憯毒危急,又未有如此賊者,思之又思,骨靑心寒,唯願亟下兪音,以副八域含生之望,以慰今日臣等之情,千萬幸甚。臣頃以一疏,略陳所懷,而復此敢達矣。大臣病中,竭誠陳箚,而久未承批,恐非優待大臣之道,且卿宰·百官,奔走交章,而無一下批,群情益惑,願聖上留念于此,亟下批旨幸甚。思孝曰,群下之苦口力爭,爲宗社也,爲聖躬也。宮婢中可疑者,若果無之,則固宜明白下敎,使群下曉然知之,不然,則卽允群下之請,勿復持難,千萬伏望。卽今大小臣僚,擧皆瀝血陳籲,而久未承批,中外群情,已極抑鬱,至於大臣上箚,亦已屢日,而尙不賜批,恐非優待大臣之道,伏望速賜批旨,諸章奏,亦一倂下批幸甚。晸曰,以常情言之,則謀害吾臣之賊,豈可一毫顧惜,而殿下於此賊,如是容護,臣等誠莫曉其故也。況三司,卽殿下之耳目,而再次伏閤,一向違拒,辭意俱竭,不得已逬退,氣象之愁沮,何如也?擧國之憂歎,亦何如也?使逆婢尙今偃息,實爲殿下心腹之憂,而殿下終不從三司之力請,是殿下不念心腹之患害,而自絶耳目之視聽也。如是而國家豈不至危亡之域乎?更加三思,必允所請,千萬伏望。匡輔曰,不但在廷臣僚而已,一國上下,莫不憂憤,唯望速賜允從。晸曰,縷縷陳達,極知惶恐,而願聞明白下敎。上曰,勿煩。
晸,以所懷啓曰,先陵誌文改撰之請,實合事理,而及夫問議諸臣之後,至有安徐之敎,臣竊以爲不然。唯我先大王豐功懿烈,可以昭垂百世,傳之無窮,則宜付一代才望俱著文學優長之人,作爲不朽文字,豈可使凶逆所撰,仍而不改,以貽後世之譏議也哉?埋安之擧,誠爲重大,而改撰一節,斷不可已。請依先朝庚午故事,改述誌文,載之史冊,以光先王不世之烈,以彰殿下揚先之德,不勝幸甚。出擧條上曰,依爲之。晸起而伏曰,玆事體重,不敢以所啓泛論之,今以所懷,仰達矣,令政院出擧行條件,何如?上曰,依爲之。
思孝進伏曰,兵曹判書柳鳳輝,久不行公,本兵事務多滯,兼帶金吾之任,而罪囚亦不得趁時議讞,事甚可慮。頃日陳疏,尙未承批,故自本院不敢循例請牌,何以爲之?上曰,牌招。出榻前下敎
匡輔進伏曰,小臣待罪論思之職,旣有所懷,敢此仰達。金姓宮人事出後,爲殿下臣子者,勿論大小中外,孰不欲陳請蒙允,以伸討復之義哉?以近日言之,則上自大臣下至韋布,莫不竭誠號籲,冀回天聽,而進士南遠明疏則乃曰,按獄之臣,緩不究竟,此何言也?當初請對,卽蒙允從,而旋又還收,連爲爭執,迄未準請,遷就至今,事勢固然,豈是緩忽之致哉?其疏又曰,國言喧藉,始乃伏閤,此亦不擇言矣。當初諸臣,意謂卽當蒙允,一日二日,爭論不已,天聽愈邈,經年閱歲,不得已相率伏閤,而終未回天,辭窮意竭,則又不得已引罪逬退,豈有一毫近似於遠明疏語耶?其疏又曰,居百僚之首者,引咎言病,夫言病云者,卽無病而托病之稱也。卽今大臣病勢甚重,袵席之間,亦難運動,此旣衆所共知,而一箚再箚,可見其苦心血懇,則豈敢曰言病耶?儒生言議,本來過激,且其所言大體,旣出於討復大義,雖不可深斥,而殿下亦宜洞燭其言之差爽處矣。卽今大小諸臣,齊起陳章,此與庭請,事體無異,而久未承批,人情益不勝抑鬱。至於館儒陳疏後,則食堂移設,聖廟空虛,事體旣重,爲弊亦多,尤宜卽下優批,允從其請,以盡待士之道矣。上曰,當依爲之。諸臣,遂以次退出。
上在昌慶宮。停常參·經筵。
鄭思孝,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管南就明,以禮曹參判,惠民署醫生錄取才坐起事,本曹晝仕進去之意,敢啓。傳曰,知道。
又啓曰,兵曹判書柳鳳輝,昨日疏批已下,更爲牌招,使卽察任,何如?傳曰,允。
柳萬重啓曰,玉堂上下番闕直,事體極爲未安,校理趙趾彬,副校理朴弼夔,昨日違牌,旣有只推之命,竝更牌招,入直,何如?傳曰,允。
以校理趙趾彬,副校理朴弼夔牌不進,罷職傳旨,傳于柳萬重曰,推考傳旨捧入。
權䌖病,代以李重震爲假注書。
柳萬重啓曰,假注書李重震,時無職名,依例付軍職,冠帶常仕,何如?傳曰,允。
又以禮曹言啓曰,卽接永徽殿參奉所報,則去夜大雨,正殿後面殿簷一處滲漏,仰壁至於頹落云。本曹堂上·郞廳,依例進去奉審後,稟處之意,敢啓。傳曰,知道。
又以義禁府言啓曰,以刑曹啓目,御營千摠李相晟,移本府處置事,允下矣。李相晟,今方待命於本府,卽爲拿囚之意,敢啓。傳曰,知道。
又以侍講院言啓曰,本院說書朴文秀,連日入直矣,以親病陳疏徑出,司書吳光運,陳疏未承批,兼司書宋眞明在外,兼說書未差,下番他無推移入直之員,不得已以上番姑降入直,而非但替直苟簡,當此日再開筵之時,講官不可不備員,兼說書未差之代,後日政,以在京無故人差出,仍卽牌招,察任,何如?傳曰,允。
又以刑曹言啓曰,罪人尹泰東,以兪阜基獄事按覈時,行賂辭緣推覈次,囚禁矣。卽接典獄署牒報內,罪人尹泰東病勢看審,則重襲暑濕,洞泄無算,添得風漸,轉側須人,症情十分危劇,生死可慮云。獄門外可信人處,姑爲保放救療之意,敢啓。傳曰,知道。
鄭思孝,以兵曹言啓曰,卽接慶德宮假衛將牒報,則本宮內兵曹前柳木一株,今此風雨折僵云。卽令該所斫去之意,敢啓。傳曰,知道。
柳萬重,以禮曹言啓曰,臣彙登,進詣永徽殿,與本殿參奉鄭東羽,按同奉審,則正殿後面殿簷一處滲漏,仰壁頹落,果如所報,殿上西南兩角雜象三介傾倒,不可不修改。吉日,令日官推擇,則今五月十九日卯時爲吉云。先告事由祭,同日曉頭行,移安同日同時行,還安及還安祭,事畢後,臨時設行,而所用雜物,令各該司急速磨鍊進排,亦令繕工監別定監役官,趁卽擧行事,分付,何如?傳曰,允。
又以禮曹言啓曰,今五月十二日,三司請對入侍時,正言黃晸,以所懷啓曰,先陵誌文改撰之請,實合事理,而及夫問議諸臣之後,至有安徐之敎,臣竊以爲不然。惟我先大王豐功懿烈,可以昭垂百世,傳之無窮,則宜付一代才望具著文學優長之人,作爲不朽文字,豈可使凶逆所撰,仍而不改,以貽後世之譏議也哉?埋安之擧,誠爲重大,而改撰一節,斷不可已。請依先朝庚申故事,改述誌文,載之史冊,以光先王不世之烈,以彰殿下揚先之德,不勝幸甚。上曰依爲之事,命下矣。誌文撰述官,令吏曹趁速差出,以爲擧行之地,何如?傳曰,允。
吏批,有政,行判書李肇進,參判李眞儒受由,參議沈珙病,左副承旨鄭思孝進。以趙錫命爲執義,尹淳爲書狀官,李廷傑爲弼善,黃命錫爲戶曹佐郞,李塼爲廣興副奉事,曺夏望爲掌苑奉事,朴世楫爲典獄奉事。
兵批,有政,行兵曹判書柳鳳輝病,參判朴熙晉病,參議李廷濟進,參知尹惠敎受由在外,左副承旨鄭思孝進。以李景說爲副護軍,兪命凝爲副司直,朴師悌爲副司果。
柳萬重啓曰,卽者說書朴文秀,以其母病,陳疏徑出,所當直捧禁推傳旨,而此與無端徑出有異,推考警責,何如?傳曰,允。
掌令李重觀,正言黃晸啓曰,請昌集·頤命,亟行斬屍,明正典刑。措語在前請水刺間次知尙宮金姓者,出付攸司,以正王法。措語在前答曰,勿煩。
府啓,請寢賓愛·終卿放送之命。措語在前近來國綱解弛,王法不行,各道編配之類,擅離配所者,每每有之,事之寒心,莫此爲甚。鏡城邊遠定配罪人曺善昌爲名人,卽賊復徑斃時,藥物傳給之羅卒也。定配之後,卽爲上來,晏在京第之說,人多喧傳,卽發刑吏,搜捕捉囚後,本官邸人及官吏之因事上來者,一處質問,則罪人曺善昌,到配之後,果卽上來,使其子代點云。今方移送刑曹,使之還配,而當該地方官,不能嚴勅保授,致有此擅離代㸃之擧,法綱所關,不可不嚴懲。請當該地方官拿問定罪,仍勅諸道道臣,凡係大小編配之類,各別嚴管,俾無恣意離配之弊。答曰,不允。末端事,依啓。
院啓,請還收申銋出陸撤籬之命。請還收星樞減死之命,嚴鞫得情。措語在前持平李匡德,以遠竄罪人閔鎭遠放還事,有所疏請,其意儘好,而第鎭遠,以王室至親,附離凶黨,罪名至重,輿情咸憤,此所以前後臺臣力請反汗於恩宥之下者也。鎭遠情理,雖可矜念,而臺閣言議,當主義斷。今者匡德,身爲執法之官,遽進宥罪之請,公論所在,不可無規警之道,請持平李匡德遞差。答曰,不允。末端事,依啓。
修撰李匡輔〈疏曰〉,伏以臣於待罪下邑之日,忽承恩除之命,因降馹召之旨,驚惶感激,罔知攸措,促裝登道,來伏私次。而念臣才識鹵莽,本不合經幄論思之職,實無一分堪承之望。而適當諸僚撕捱,禁直空曠,隨牌肅命,持被就直,一以爲少伸分義,一以爲請討逆婢,前席退出之後,忽聞臣之老母,本以抱病之人,炎程頓撼之餘,添得泄痢之症,症形非細,臣本孤獨,無他兄弟可以扶得母病,在臣情理,不忍强抑仍在,玆敢投疏徑出,任情擅離之罪,固無所逃。伏乞聖明,亟遞臣職,仍治臣罪,以安私分,以便救護,千萬幸甚。答曰,省疏具悉。爾其勿辭,救護母病。
說書朴文秀〈疏曰〉,伏以臣於直中,猝聞老母重患暑病,貼席昏迷,達夜叫楚,藥餌無效,症情濱危,自得此報,方寸已撩亂矣。若畏義怵分,拘守禁直,則情有所不忍。若任情直行,急省親病,則義有所可畏。然投疏徑出,罪止其身,嘗藥扶護,庶盡子職。若畏其違禁之罰,不救方急之病,是豈爲人子之道者哉?玆敢留疏請譴,旋踵出直,顧此情理之悶迫,或冀天日之俯照,則其分義之虧缺,只竢鈇鉞之誅矣。且念臣年少新進,凡係官職,惟當感激恩私,竭誠趨走而已。豈敢猥陳私懇,輒丐解免也哉?實緣情勢迫急,自不覺其邦禁之冒犯,臣罪於此尤萬萬矣。伏乞天地父母,曲察由中之懇,亟遞臣所帶之職,仍治臣離直之罪,千萬幸甚。答曰,省疏具悉。爾其勿辭,救護母病。
上在昌德宮。停常參·經筵。
柳萬重啓曰,明日常參·經筵,取稟。傳曰,停。
藥房提調臣李肇,右副承旨臣柳萬重啓曰,霖炎蒸鬱,伏未審此時,聖體,若何?柴平湯,昨已畢進,而寢膳之節,一向平常乎?今日臣等,率諸醫趁早入診,詳察聖候後,湯藥繼進當否,當爲議定。大妃殿氣候,亦復何如?停藥之後,未得承候,今日亦使醫女入診,宜當。憂慮未已,敢來問安,竝此仰稟。答曰,知道。無事,湯藥進御,寢睡·水刺平常,慈殿氣候安寧矣。
藥房再啓曰,臣等入診退出後,與諸御醫及儒醫,反復商議,則皆以爲柴平湯,依前加入,加進五貼,宜當云。此藥卽爲劑入之意,敢啓。答曰,知道。
鄭思孝啓曰,玉堂闕直,已至三日,事體未安,校理趙趾彬,副校理朴弼夔,昨日違牌,旣有只推之命,更爲牌招,入直,何如?傳曰,允。
以校理趙趾彬牌不進,罷職傳旨,傳于柳萬重曰,推考傳旨捧入。
假注書李挺膺病,代以金禹甲爲之。
鄭思孝啓曰,右議政處,遣承旨敦諭,仍爲偕來事,命下矣。都承旨李師尙,陳疏未承批,左承旨李翊漢,未肅拜,右承旨未差,同副承旨李重述,以式暇不爲仕進,廳中只有臣思孝及右副承旨柳萬重,而今以敦諭偕來事,一員當爲進去,本院入直,無以備員,同副承旨雖有式暇,旣已行祭,卽爲牌招,左承旨亦當一體牌招,而拘於廳規,不得請牌,何以爲之?敢稟。傳曰,竝牌招。
以左承旨李翊漢牌不進,罷職傳旨,傳于鄭思孝曰,推考傳旨捧入。
鄭思孝啓曰,右議政李光佐,因生員李錫祚等陳疏,情勢不安,今朝出往城外,使錄事來納命召,何以爲之?敢稟。傳曰,遣史官傳授,承旨敦諭,與之偕來。
假注書權一衡書啓,臣承命馳往于西水門外議政府右議政李光佐所住處,傳授命召,則以爲臣事君無狀,厚被國人之疑惑,聲罪狼藉,傍人代怖,逬出國門,只竢大何。不意史官,以上命還授所納命召,臣震慄涕泣,不知所言。今臣所遭,惟有速被勘處,庶以塞人心而幸國事,命召理不敢祗受,謹當追納,罙增死罪云矣,敢啓。傳曰,知道。
鄭思孝啓曰,卽者右議政,又使錄事還納命召,何以爲之?敢稟。傳曰,遣史官更爲傳授。
又啓曰,假注書金禹甲,時無職名,依例付軍職,冠帶常仕,何如?傳曰,允。
柳萬重,以錄勳儀軌都監言啓曰,郞廳具爀,身病方重,勢難行公,改差,其代,以前縣令李衡秀差下,使之察任,而衡秀方在罷散中,令該曹付軍職,冠帶常仕,何如?傳曰,允。
掌令李廷弼啓曰,臣頃忝憲職,略論尹容向來所啓之太偏,敢請譴罷,卽蒙允,可矣。及見其對疏,則視臣蔑如,盛氣詆斥,不少顧籍,專事自是,臣實慨然也。夫趙錫命·李顯章之門地才猷,無讓他人,則納言通擬,自是公議,李師尙之貪鄙二字,人所不知,而容獨言之,則臺閣之論宰臣,雖是可尙之風,至於此事,誠極訝惑。臣果博聞輿論,有所警責,而泛論大體,曾不索言者,務存篤厚之風矣。容則以臣爲不分虛實者然,遣辭之際,陵轢太甚,譏嘲備至,此豈所望於同朝相敬之義哉?若如容言,則必屈附其論,隨唱同和,然後方可免於全無着落,不成言議之斥耶?臣不欲復提往事,呶呶自辨,而旣被其無限蹈藉,在臣廉義,寧有復入言地之理哉?今於新除之下,有不可晏然冒當,請命遞斥臣職。答曰,勿辭。
鄭思孝啓曰,掌令李廷弼,再啓煩瀆,退待物論矣。傳曰,知道。
又啓曰,吏曹郞廳來言,承旨及臺諫有闕,政事,何以爲之?取稟。傳曰,再明日爲之。
正言金濰啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命,仍前嚴鞫,期於得情。措辭見上今此逆婢請討之擧,爲聖躬也,爲宗社也。今日臣子,苟非與亂賊同一心肝,則孰敢有逡巡退托之意哉?日昨訓鍊正金浚等,乃以微末武弁,相率封章,擧國同憤,此焉可見,而備局郞廳崔命柱,托以手戰,終不着名。訓鍊主簿金相斗,諉以有故,亦不來參。命柱卽壽民之女壻,相斗卽逆集之家臣,平日行己,固多可疑,而今於一辭之論,用意規避,沐浴之義,雖不可責之於如此之類,懲討之典,不可以人微而有所容貸。請備局郞廳崔命柱,訓鍊主簿金相斗,竝拿問定罪。答曰,不允。末端事,依啓。
成均館生員朴弼顯等疏曰,伏以天下之惡,莫大於謀弑君父,有國所重,莫嚴於懲討凶逆。顧此賊婢,密處掌膳之地,肆行杯酌之謀,比諸白望之匕首,益緊且憯,特不得罪人之名,而其行凶情節,畢露無餘,則爲今日殿下臣子者,其可以殿下之有所容護,不賜處分,干瀆是懼,遽輟呼籲也哉?臣等,忝居首善之地,討逆之義,豈後於人?而賓廳之啓,伏閤之請,聯翩不已,意謂聖明,必不終始牽顧於幺麼一逆婢,以孤廷僚瀝血之懇,側聽翹首,淹延時月,今至三載,向始封章,稽後之責,固不敢逃。而及承聖批,至許以爲國之誠,復以嘉奬留心爲諭,臣等,聚首擎讀,且愧且感。而第於金姓宮人終無可査之敎,竊不勝訝惑抑鬱之情,何者?雖閭巷家微細旣往之事,若知其日子,則猶有可査之道,況御廚掌膳,何等重事,輪日交遞,必有例記,而吐出黃水之事,且符於賊節之招,旣知爲金姓人,則實有十分已露之跡,固無一毫難覈之端。設謂賊節之招,錯記其姓字,若或膳婢之中,姓金者非一,藥院之記,賊節之招,鑿鑿相符,則行藥之人,自在其中,當日膳婢,毋論某姓,竝付有司,使之鉤覈,則罪人可得,玉石無混,而殿下故爲此推托遮護之言,以拒多士之血懇,螻蟻之微,不能無憾於天地之大,而訝惑滋甚,抑鬱莫解。此賊不討之前,雖身係北軍,日詣公車,豈敢有息章退去之心哉?嗚呼,行藥御膳之一逆婢,不待臣僚之請,殿下宜卽査付有司,明正典刑,而上下相持,尙靳兪音,實非所望於殿下者,而顧今臣僚之請討者,亦未可謂盡其誠而得其道矣,何也?幸賴祖宗之靈,社稷之福,凶毒莫肆,幾危復安,而未除此賊之前,無非聖躬懍懍之日,其在防患之道,懲討之義,固當竭心殫力,靡不用極。而賓廳之啓,伏閤之爭,次第而行,終未準請,則今日朝廷之所可感動天意者,惟在於庭籲一着,而尙今寂寥,誠莫效其故也。噫,爲君父討逆之義,無上下尊卑之間,上自卿宰·宗臣,下至微官庶僚,以及韎韋之人,莫不奔走呼號,而獨大臣,病不視事,一箚再箚,只塞衆望,而不思所以亟擧體大之庭籲,期回邈然之宸聽,豈大臣有忽於沐浴之義,而其視古人輿疾討賊之事,果何如也?以此觀之,則無怪乎聖意之逾蘄,王法之未行也。噫,昔我成廟,因泮儒歐逐宮女之祈禱於聖廟側者,擁衾起坐曰,士氣如此,吾疾可祛。流傳累百,以爲美談,殿下倘思祖宗培養士氣,禮待賢關之意,翻然回悟,卿宰·三司之力請而所不能得者,夬賜允兪於省覽臣疏之餘,則不獨洩一國臣民之憤鬱,殿下崇儒重道之美,其將追配于聖祖,而臣等,亦與有榮矣。豈不增光於聖德,而垂耀於簡冊也?惟願聖明,特察臣等苦心危懇,卽出賊婢,俾正王法,則神人胥悅,宗社幸甚,臣等無任沫血飮泣激切祈望之至。答曰,省疏具悉。掌膳宮人之疑似者元無,則査出之請,未知其得當也。疏下,進士金存厚,生員沈㶅,進士權在衡,進士吳命觀,生員韓敬徵,生員沈鵬海,生員李春馨,進士朴瓚,生員朴舜祥,生員姜尙稷,生員朴淳,生員柳,生員尹道涵,生員盧述,生員柳春榮,生員柳綋,生員盧迪,生員李縉基,生員吳瑞暉,生員李時雨,生員黃世俊,生員曺弘業,進士呂啓周,進士李囿春,生員宋儒式,進士洪最人,生員李復齡,進士沈命達,進士李重泰,生員朴世甲,生員尹䌖,進士兪彦徽,生員琴沃心,進士李大受,進士金始煒,進士洪可人,進士李廷喆,生員林光岳,生員李時鼎,進士吳彦賓,進士李夏宅,進士鄭渭弼,生員李應元,進士李敏中,進士趙台祥,生員沈沆,進士梁廷麟,生員韓宗瑾,生員李獻民,生員沈廷吉,生員李挺材,進士洪應寅,進士鄭夏彦,進士朴世良,生員尹志遠,生員黃昱,進士辛最良,進士權國衡,生員李堣,生員安鎬,生員安錞,生員吳命迪,進士李錫祥,進士李蓍迪,進士李度,進士李重庚,生員李重寅,進士李弘齡,生員申宅洙,進士趙甲彬,進士趙載健,進士柳賢模,進士邊致周,進士邊致明,進士洪昌震,生員柳萬樞,進士沈䥃,生員朴弼載,進士朴弼咸,進士朴弼彧,進士朴弼大,進士李宜中,進士李普淳,進士柳宗晉,進士柳尙晉,進士李希天,進士金尙翼,進士金尙遠,進士李德潤,進士成疇錫,進士金錫範,進士金宗大,進士金錫一,進士鄭東良,進士朴鳳漢,進士金奎錫,進士金湜,進士鄭亨萬,進士韓光烈,進士李民秀,進士朴師喆,生員李聖運,進士申思晉,生員鄭萬柱,進士李蘊,生員鄭錫慶,進士趙東泰,進士閔堦,進士鄭俊一,生員尹光迪,生員李憲養,進士趙福彬,進士□□□,進士鄭就寧,進士南命老,生員徐海朝,進士李長夏,生員朴洤,生員朴壽奎,進士林錫憲,進士趙榮國,生員趙尙行,進士趙尙鼎,進士申思觀,進士沈星鎭,生員李壽德,進士趙鎭世,進士崔鳳鳴,進士朴師休,生員朴就卿,進士李普寅,進士趙鎭泰,進士李德鳳,進士李瑞龜,生員宋輝明,進士柳挺翼,進士丁喜愼,生員丁最愼,進士鄭梓,進士鄭檀,進士閔思孟,進士金敬躋,進士權選,進士申宗夏,進士李埈,進士李尙麟,進士尹得聖,生員鄭錫耉,進士金東顯,生員安儁,生員李堉,生員李匡贊,生員具頤柱,生員李鳳陽,生員李誠一,生員任命台,進士申命相,幼學李世祿,幼學李彦國,幼學柳煜,幼學李喜中,幼學鄭錫一,幼學朴師一,幼學曺命采,幼學李道綸,幼學李德中,幼學宋希運幼學尹觀輔,幼學李復淵,幼學徐勉修,幼學徐顯修,幼學朴重鉉,幼學朴聖欽,幼學李普遠,幼學趙載行,幼學洪應泰,幼學金命弘,幼學金宗台,幼學金宗協,幼學金宗岱,幼學李成中,幼學鄭錫行,幼學鄭錫悌,幼學盧世平,幼學崔啓興,幼學任錫垕,幼學尹東喆,幼學安壽坤,幼學趙宗洙,幼學安僑,幼學安侃,幼學安聖希,幼學安聖躋,幼學沈垠,幼學李獻孝,幼學趙榮後,幼學趙鴻逵,幼學趙集命,幼學李聖源,幼學沈鎔,幼學宋一明,幼學權就衡,幼學金檀,幼學李德海,幼學鄭升賓,幼學高德徵,幼學鄭輯寧,幼學李明吾,幼學尹弼命,幼學金達海,幼學具致南,幼學宋翼休,幼學尹師吉,幼學趙萬善,幼學宋光運,幼學趙泰禧,幼學李台奭,幼學安致華,幼學李攀龍,幼學李樛,幼學林德淳,幼學林德恒,幼學崔象德,幼學成德濂,幼學金尙重,幼學尹昌運,幼學尹啓運,幼學尹天運,幼學林莘,幼學李聖倫,幼學尹光纘,幼學金鼎運,幼學李德星,幼學鄭錫智,幼學洪鎭輔,幼學黃雲瑞,幼學李蕃,幼學李藎,幼學黃處斗,幼學趙百源,幼學趙一源,幼學兪彦國,幼學金養厚,幼學金頤厚,幼學崔宗顯,幼學金硡,幼學鄭東僑,幼學尹東昌,幼學尹東鼎,幼學李聖迪,幼學李聖述,幼學李挺喆,幼學姜柱寅,幼學韓光顯,幼學李廷耉,幼學李廷虎,幼學李挺楫,幼學李挺霖,幼學李挺梅,幼學李海鳳,幼學李海運,幼學成道錫,幼學曺命成,幼學曺允泰,幼學鄭道益,幼學尹尙通,幼學李時薰,幼學崔守良,幼學慶曙,幼學徐命岳,幼學趙明恒,幼學權確,幼學李之昶,幼學高允明,幼學沈耉俊,幼學李寅徽,幼學沈弘俊,幼學洪應運,幼學徐命擧,幼學李彦濟,幼學李東稷,幼學尹天休,幼學金命恒,幼學李華鎭,幼學朴師緝,幼學申湙,幼學徐命年,幼學李師益,幼學金弘鎰,幼學朴師寬,幼學權寵,幼學尹光選,幼學黃德吉,幼學趙宗漢,幼學趙宗溟,幼學趙宗澤,幼學李經濟,幼學朴尙浩,幼學朴尙沂,幼學朴尙濟,幼學沈宗吉,幼學尹淰,幼學尹溓,幼學成德洙,幼學柳明晉,幼學孟淑一,幼學尹敬夏,幼學尹敬殷,幼學尹敬周,幼學李泰徽,幼學鄭道震,幼學鄭東明,幼學辛相衡,幼學李希奭,幼學徐業修,幼學趙廷琦,幼學李鼎燮,幼學徐命疇,幼學金渻,幼學李壽躋,幼學李明躋,幼學趙載德,幼學柳昌恒,幼學趙載元,幼學李箕彦,幼學趙漢彬,幼學曺命愼,幼學沈若河,幼學李胤祚,幼學李永祚,幼學李光躋,幼學吳潤河,幼學李廷鎭,幼學李夏宗,幼學李夏一,幼學李址誠,幼學成德濟,幼學李徵蓍,幼學李徵耉,幼學柳匡模,幼學李益兼,幼學李益熙,幼學閔孝述,幼學李德明,幼學李普望,幼學李顯慶,幼學尹得勳,幼學尹得友,幼學兪彦鵬,幼學李行謙,幼學曺命敬,幼學南泰登,幼學盧遂,幼學李德彬,幼學李德升,幼學申致孝,幼學崔崇仁,幼學崔崇謙,幼學崔崇文,幼學李文中,幼學沈鏛,幼學沈鏜,幼學尹匡國,幼學南宮權,幼學林象九,幼學鄭志喆,幼學李夏采,幼學金弘得,幼學黃處鳳,幼學金雲煥,幼學洪麟錫,幼學李天佑,幼學禹拜言,幼學金慶祖,幼學權衡,幼學柳遇春,幼學邊萬里,幼學朴大來,幼學鄭國賓,幼學康致耉,幼學金聲翕,幼學李鼎陽,幼學姜允濟,幼學柳益春,幼學金相龜,幼學李廈肇,幼學金相岳,幼學黃壽龜,幼學鄭得寧,幼學李鳳瑞,幼學鄭來臣,幼學曺潤周,幼學閔師尙,幼學李元復,幼學趙禎命,幼學李昌元,幼學李會元,幼學趙啓命,幼學洪聖佑,幼學黃,幼學黃冕,幼學李燮元,幼學閔挺麟,幼學李廷澤,幼學李應吉,幼學沈堦,幼學李彝憲,幼學尹澤休,幼學李安世,幼學權玧,幼學趙錥,幼學李顯世,幼學李重益,幼學閔光運,幼學李思觀,幼學閔天孝,幼學李重白,幼學李載和,幼學趙載一,幼學李德老,幼學李普弼,幼學李挺楷,幼學洪啓業,幼學金梡,幼學韓光世,幼學李碩輔,幼學申達洙,幼學尹光德,幼學趙鵬搏,幼學金南潤,幼學慶著,幼學尹宗洙,幼學朴弼炳,幼學尹洽,幼學兪彦臣,幼學洪應恒,幼學李匡周,幼學柳夏晉,幼學尹東度,幼學崔鎭衡,幼學洪啓昌,幼學李徵祥,幼學金穟,幼學崔守謙,幼學李弘重,幼學成致顯,幼學李廷協,幼學洪龍海,幼學李命欽,幼學李徽齡,幼學邊致道,幼學金尙鎭,幼學李慶昌,幼學崔昌孝,幼學崔昌敬,幼學兪彦好,幼學申慶雲,幼學朴象眞,幼學李胤濟,幼學李震燮,幼學洪台輔,幼學金潚,幼學金潗,幼學韓光載,幼學鄭奎祥,幼學李匡彦,幼學李匡臣,幼學朴師協,幼學鄭翼祥,幼學鄭錫鳳,幼學鄭志翼。
右議政李光佐箚曰,伏以再昨三司之逬出也,危衷激發,不自按納,夜中力疾構箚,待朝而上之,伏竢兪音,殆甚飢渴,乃伏蒙史官臨宣批旨,敎誨諄切,如父詔子,臣誠感泣,不省所措。至於賊婢,以絶無爲敎,諸臣疏批,又有本無之敎。果使妖逆屛絶,更無一分可憂,則豈非宗社之至幸,而顧念黃水吐下,載在院記,行藥之跡,昭不可掩,則其事更無可疑,其人在所必有,或慮日月之明,尙有遺燭,潛伏之妖,偶未覺察,雖奉明敎,其何敢釋然而退乎?嗚呼,此何等事也?一反手而聖躬安危係焉,社稷存亡判焉。今置罪人於有無間,遂使潛形慝跡,爲他日無窮之憂,則豈不足爲萬萬寒心?爲人臣子者,心懷此慮,必須明辨窮討,致君父於磐石之安,方可以自立於天壤。只奉曰無之敎,默然而息,與賊婢共戴一天,貽聖躬萬一之憂,則其何以齒列人數,而自暴於天下後世乎?以殿下至明,此等事理,何所不燭,而直以單辭揮斥,使不敢措一言於其間,臣尤痛悶,不聊忽欲忘生。今玆所陳,實出於一片腔血,深願殿下,更加昭察,詳思覈得之道,明以敎之,及時斯得,夬正典刑,上而息宗社危禍之慮,下而使臣等免爲千古之罪人,不勝至幸。且殿下,以臺臣之請査出,爲不平於聖心,其請査出,則臣與三司等耳。惶懼之極,只竢大何。然臣於此,憂愛更切,安敢不畢辭?夫聞賊婢行藥,必欲窮査致法,乃天理民彝之所不容已,此寧有毫分不平之端,而乃煩此未安之敎乎?承宣之獲罪,旋有轉環之盛,臣固感歎之不已。而原其所陳,亶出無隱,初何足以干聖怒?七情之中,惟怒最難制,切願加意,當其觸動之際,輒用古人一發平了之工,毋致頻發之厲也。且念近日違牌者,或有涉於怠傲,宜加懲罰,而猶復曲賜涵貸,獨於廷爭之四儒臣,一違而卽罷,聽聞無不愕眙,此豈所以勸忠來諫?臣又竊爲之慨然,竝願殿下之深留意也。且念今日不能討一逆婢,爲一國神人之患者,其罪專在於輔相,矧臣精誠淺薄,前後苦心血辭,一不能感格天聽。今復病勢彌留,轉動尙且須人,叩闕論奏,亦無以自力,偃蹇私次,徒以章箚煩冒,論其負犯,死有餘責。伏乞聖明,天地父母,亟命削臣之職,勘臣之罪,以謝國人,千萬幸甚。取進止。答曰,省箚具悉卿懇。卿之所患如此,深用慮念,水刺間次知金姓者,査出難矣。卿其安心勿辭,須速入城,從容論道,用副至望。仍傳曰,遣史官傳諭。
甲辰五月十四日辰時,上御熙政堂。藥房入診入侍,提調李肇,承旨柳萬重,假注書李重震,記事官尹彙貞·尹尙白。醫官方震夔·許坫·吳重卨·許信·金壽煃·鄭爾柱,儒醫朴泰初·李溟入侍。肇進伏曰,連日淫霖,日氣蒸鬱,聖體,若何?上曰,無事矣。大妃殿氣候,若何?上曰,安寧矣。中宮殿氣候,何如?上曰,無事矣。王世弟·嬪宮氣候,亦一樣乎?上曰,一樣矣。令醫官診察,何如?震夔診後退伏曰,脈候,沈則差減,少帶數,而度數調均矣。手腕有汗毒,診畢後,更爲診察之意,敢違。坫診後退伏曰,脈候調均,左脈比前差高,而常脈極好矣。重卨診後退伏曰,脈候,數則不至大段,夏月脈候,例然度數,調均且好矣。信診後退伏曰,脈候左三部似沈,右三部似闊,而度數則極均矣。壽煃診後退伏曰,脈候左·右三部,俱沈而闊,右邊寸部脈,微數而不至大段,度數調均矣。泰初診後退伏曰,脈候左邊似沈而如前,右邊寸脈似高,而度數,則極調和而好矣。溟診後退伏曰,脈候左關,少似沈,右邊似數,而度數,則調均矣。肇曰,汗毒如此,令醫官診察,諸臣亦爲瞻望,何如?上令小宦解帶解衣,露胸腹,汗毒遍玉體矣。肇曰,背部亦然乎?上曰,然矣。信曰,惶恐而更達矣。夏炎如此,豈無汗毒乎?前頭善爲調攝之意,敢達。滑石末塗付,似好矣。肇曰,退出後,滑石末,當劑進矣。又曰,近來湯藥,連爲進御乎?上曰,進御矣。又曰,此藥進服,幾至十貼,進御後,胸膈有通暢之效乎?上曰,然矣。又曰,日氣如此,水刺無減乎?上曰,無減矣。寢睡安穩乎?上曰,安穩矣。引冬茶,連爲劑入,果爲進御,而時或有渴候乎?大小便如常乎?上曰,如常矣。又曰,柴平湯前日劑入似盡,退出後,與諸醫商議,更達矣。自前湯藥進御之後,每有進服之敎,此後,亦如前下敎則似好,故敢達矣。又所啓,藥院連次議藥之時,提調不備,小臣獨爲行公,保護重地,事體極爲未安。都提調李光佐,病生下部要害處,不能行動,久未入來,深以爲憫矣。今聞因生員李錫祚之疏,今朝擔舁出城云。議藥之事,固多可慮,而目今國家,旣無他相,百責所萃,只一大臣,而遭此情外詆斥之言,終至蒼黃,去朝國事,可謂罔措矣。今日逆婢請討之事,凡有血氣者,莫不瀝血齊籲,冀回天聽,大臣豈有一分緩忽之理哉?初頭泮疏所云,只以抑鬱懇迫之情,期望大臣者深,故行語之際,略有云云。而別無深意於其間,至於南遠明之疏,則至以依違言病等語,橫加詬斥,已極無謂。今此李錫祚之疏,外托討逆之論,一篇精神,全在於敲撼大臣,乖亂朝廷,至以越視大論,擔却沐浴之請,顧瞻退托,支離言病等語,公肆誣詆,有若身無實病,而故爲遷托者然,大臣病患,卽是通朝之所共知,而藥院問安,亦不得入參,其實病之難强可知。若其討逆事,前後筵席之奏,賓廳之啓,及病中再箚,苦心血誠,罄竭無餘,此實聖明之所洞燭者,其本情如此,則何故反有托病遷就之意哉?其所爲言,乃至於此,今日世道人心,實爲寒心矣。此等事情,宜加詳察而處之。且大臣待罪箚,久不下批,殊有欠於待大臣之道,卽爲下批,亦加慰安,敦勉入城,國事幸甚。藥院議藥,亦可無苟簡之患,區區所懷,敢此仰達。又曰,大臣蒼黃出城,宜有別樣敦勉之事,藥院事,亦甚可慮,故敢此更達。上曰,當依爲之。出擧條又啓曰,儒醫李溟,以嶺南之人,上來今已累朔矣。今聞其親病方重,姑爲給由,待親病少間,還卽上來之意,分付下送,何如?上曰,依爲之。出擧條萬重啓曰,臣惶恐而敢達矣。今此錫祚之疏,專以不卽庭籲,歸咎大臣,此則有不然者。夫幺麼一逆婢査出正法,元非難從之事,一向靳兪,實非群下始望所期,前後三司,合辭伏閤,大臣·諸臣筵奏議啓,猶未得請,而適會大臣有實病,不能致身於闕庭,連上箚本,言辭激切。至於卿宰·侍從·宗臣·蔭·武,相繼陳章,擧措之大,卽一庭籲,疏儒之意,專在討逆,則唯當以百僚之齊籲如此,而何至今不爲聽從爲言,以冀天聽之亟回,而不此之爲,乃以一分之望,惟在庭籲爲言,有若殿下之誅一逆婢,必待百僚之庭籲,然後方可施行者然。果如其言,則稱以多士相率叫閤意,亦不在於得請,而其言之反歸歇後,亦自不覺。執此論之,則其意之不專在於討逆,而假托敲撼之狀,的然可知。大臣被誣之實,宜有以洞察,而加意敦召也。上無發落。又啓曰,太學儒疏,事體自別,而疏入多日,尙未承批,食堂移設,其弊旣多。且明日將行焚香,而多士不得入齋,儒疏宜卽賜批,故惶恐敢達。上無發落。藥房副提調李師尙牌招察任事。榻前下敎
上在昌德宮。停常參·經筵。
柳萬重啓曰,明日常參·經筵,取稟。傳曰,停。
鄭思孝啓曰,備邊司郞廳來言,今日賓廳坐起日次,而大臣出往城外,不得來會云矣,敢啓。傳曰,知道。
柳萬重啓曰,奉敎尹尙白,以其母病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
同副承旨李重述書啓,臣承命馳往于西水門外議政府右議政李光佐所住處,傳宣聖諭,則以爲史官纔回,承宣復儼臨,諭辭隆重,夐出尋常。至有偕還之命,恩數之曠絶,乃至於此,此豈無狀賤臣所當得者?感隕震惶,不覺泣涕沾襟。顧臣所被人言,直是人臣極罪,覆載難容之科,使臣平日樹立,有可以感孚於國人者,人之爲言,必不至是,拊心慙悼,復何言哉?臣雖無狀,誠不敢費一辭論辯。惟有速就有司之議,獲受重勘,庶得以少謝人言,寸心祈祝,惟在於此。恩諭之下,奉承無路,彌增悸慄,不知所達云矣。臣旣承偕來之命,姑爲仍留之意,敢啓。傳曰,知道。
鄭思孝啓曰,右議政,又使錄事,還納命召,何以爲之?敢稟。傳曰,遣史官,更爲傳授。
假注書權一衡書啓,臣承命馳往于西水門外議政府右議政李光佐所住處,傳授命召,則以爲卽者史官復臨,又致命召還授之命,臣一倍震懍,措躬無所。顧玆命召,卽大臣所持,臣以逬退竢罪之臣,何敢暫時受留,以重罪戾乎?顧今禁門旣閉,勢將待明朝還納,罙增悚蹙之至云矣,敢啓。傳曰,知道。
備忘記,傳于柳萬重曰,觀其李錫祚疏語,則侵斥大臣,事甚駭然。此疏還出給,遠地定配。
鄭思孝,以兵曹言啓曰,本曹省記舊板,多有釐正處,如永昭·敬寧兩殿參奉及武德·興化兩門部將,今無直宿之事,而仍前混錄,書塡空字,事體未安。且禁衛營·御營廳,則外營入直將官與軍摠,入於省記中,而獨訓鍊都監北營及廣智·集春兩營入直千把摠·哨官·敦化門外馬兵哨官,不入省記中,至於三軍門,把摠·哨官,不曾區別,混書一行,事欠詳悉。自今隨其直所,各行書塡,而局別將·別入直,俱是闕內入直,而錯書於闕外入直之類,鐘閣習讀官,則自前入直,而不入於省記板。軍器寺別破陣·火藥庫別破陣,則舊板中,書於景福宮假衛將之下,慶德宮,亦當書於景福宮之下。至於分軍部將,當入直於衛所,而書塡於南營,故倂爲釐正,省記板,依此改刊,何如?傳曰,允。
又以兵曹言啓曰,卽接西所衛將牒報,則本所所屬大報壇內明禮門西邊宮墻三間許,今日因雨頹落云。令紫門監爲先把子圍排,急速修築,而西營入直禁衛軍二十名除出,限修築間守直之意,敢啓。傳曰,知道。
又以兵曹言啓曰,今五月十五日,仰役奴有奉稱名人,自宣仁門入來,差備門外擊錚,極爲駭愕。令攸司囚禁治罪,同門守門將金衡,常時不能禁斷雜人,以致闌入,亦難免其責,推考,何如?傳曰,允。
柳萬重,以司饔院官員,以監膳提調意啓曰,漁夫貢物主人等呈狀內,近因霖雨,江水漲溢,漁艇不得設網,擧皆空還,實非人力所及,日下生鮮,無路封進,入啓變通,俾免闕封之患云。今番雨水,日數雖不多,江水漲溢,果是實狀,在前如此之時,姑限水勢減縮間,或有可合雜魚及活鷄參半代封之例。而莫重御供,自下不敢擅便,惶恐敢啓。傳曰,依例代封。
又以戶曹言啓曰,闕內各處飛陋匠水工雇價,實無推移上下之勢,請以逆家奴婢,專屬地部,收其身貢補用事,昨年七月日,自本曹定奪蒙允之後,査出其奴婢,則逃亡·物故居多,不能當雇價數朔之用。追後籍沒貪贜罪人尙·爾重·時耉等奴婢,亦爲專屬戶曹,一體收貢取用,何如?傳曰,允。
又啓曰,玉堂上下番闕直多日,事體極爲未安。校理趙趾彬,昨旣有只推之命,副提學李眞望,親病受由,已過累日,竝卽牌招,入直,何如?傳曰,允。
以副提學李眞望,校理趙趾彬牌不進,罷職傳旨,傳于柳萬重曰,推考傳旨捧入。
正言黃晸啓曰,臣以先陵誌文改撰事,日昨入侍時,以所懷陳達蒙允矣。粵在庚申年間,鑴之所撰文字,有改撰之命矣。臣所引先朝故例,卽指庚申事,而庚申之申字,誤達以午字,書出擧條之際,亦未卽覺察,臣之疎漏之失著矣,其何敢晏然於臺次乎?請命遞斥臣職。答曰,勿辭。
掌令李重觀,正言金濰啓曰,請逆魁昌集·頤命,竝令攸司亟行斬屍,明正典刑。措辭見上請水刺間次知尙宮姓金者,出付攸司,以正王法。措辭見上答曰,勿煩。
掌令李重觀啓曰,請亟寢緣坐罪人賓愛·終卿放送之命。措辭見上引嫌而退,事在旣往,追提已過,大議方張,小嫌何論?請掌令李廷弼出仕。答曰,不允。處置事,依啓。
正言金濰啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命。措辭見上答曰,勿煩。
生員李錫祚等疏曰,伏以宮婢逆變,以其人,則至幺麼也,以其事,則至憯毒也,以情節,則畢露無餘,以王章,則斬不待時。此不過有司一請,殿下一兪,一番査質,王法立行而已。而顧乃一年二年,上下相持,轉而至於擧國咸憤,百僚齊籲,公車日滿而不知止者,豈不以殿下持疑太甚,而防患反疎,一兪久靳,而群惑轉滋而然耶?況事異旣往,患迫方來,袵席之內,蛇蝎尙在,廚膳之間,虺毒潛伺,窮寇勢迫,逆謀益深,必至之禍,已在朝夕,難言之變,恒伏暗昧,若不及今必討,以紓君父之急,則今日臣子,死有餘罪,其何以自解於天下後世耶?噫,逆婢當日之情狀,思之至今,尙有骨靑而魂悸者,利慾牽動於重賂,奸謀密結於逆豎,方其手調毒藥,躬進御膳,外假惋容,內藏禍心,上自不疑而下匙,渠則竊幸其中計,聖躬之安危俄忽,邦國之存亡呼吸,挾匕揕胸,不足以喩其急,何幸宗社默祐,天神暗護。漢莽之椒酒纔進,晉公之鴆毒旋吐,玉體旣危而幸甦,宗祊垂亡而復續,此莫非我國家億萬年無疆之福,而王者不殺之言,始於殿下驗之矣。是日也,外人莫知,惟殿下心知之矣。得其人,明其罪,撲殺之,孥戮之,無所不可,而殿下不爲,則殿下刑政,固已失之於初矣。逮夫三手自露,奸情相連,節招明白,日子不爽,則殿下於此,何所留難,而一向牢拒於擧國力爭之日耶?殿下刑政,又大失於今矣。伊時按獄之臣,亦有緩法稽討之罪,何者?盛節就服之招,行藥一節,吐情狼藉,聖上且有更爲嚴問之判付,則當覈其脈絡,摘其姓名,據法陳請,唯以必得其人爲期,則殿下於其時,亦安得無聽?而一次推訊,徑誅節賊,永絶盤問之階梯,馴致王章久稽,妖孼尙漏,潛滋暗長之虞,日甚一日,此又在下者之失也,可勝誅哉?三年之後,因一少年臺臣之疏,始發伏閤之論,如夢初醒,斯亦太晩,而旣始旋停,已極無謂。三司之請,百僚之疏,又發於今日,辭窮力竭,天聽愈邈,一分回聰之望,唯在大臣之糾率疾聲,而仄聽多日,庭籲尙寂,將焉用彼哉?今日事體,唯當合啓不已,繼而大閤伏閤不已,繼而庭請,竭誠殫力,準請爲期,而獨當勻軸之臣,罔念輿疾之義,偃蹇私第,越視大論,隨例數箚,塞責而止,大臣平日,亦嘗自好,而今於君父危迫之患,人臣沐浴之請,何其一倂擔閣也?又其箚曰,事雖重大,未有以不設庭請爲罪,臣未知何代何事,可以庭請,而有不設者耶?其亦慢誣之甚矣。當請不請,顧瞻退托,支離言病,玩愒送日,稽緩討逆,一至於此,臣等謂大臣之病,逆婢之幸耳。職是而聖兪愈閟,人情益鬱,妖孼無覈出之路,王法無得伸之日,將至於倫常掃地,禍患淊天,堂堂宗社,不知稅駕於何地。臣等,直欲手排金闥,頭碎玉陛,痛哭流涕,冀回天聽。伏乞聖明,上念宗社付托之重,俯察擧國抑鬱之情,亟賜兪音,夬正王法,以洩神人之憤,不勝萬幸。疏下,進士尹天擎,幼學李萬春,進士尹師完,進士金華潤,幼學南夏文,生員李陽遇,進士鄭規柱,幼學尹應一,生員趙守道,幼學金顯基,生員朴再昌,幼學韓宗廈,幼學李亨運,進士韓宗海,幼學韓宗紀,幼學韓德釆,幼學愼垕慶,進士李仁夏,幼學李延年,進士金衡潤,生員沈得成,幼學鄭履周,幼學鄭文周,幼學洪孝源,幼學朴瑞文,幼學李禮和,幼學李善壽,幼學李泰維,幼學李世衡,幼學李春衡,幼學李蓍鼎,幼學李德三,幼學李道三,幼學權襃,幼學李之馨,幼學趙德鳳,幼學李龜河,幼學趙守誼,進士趙守弘,幼學朴壽根,幼學朴壽頤,幼學鄭彦矩,幼學鄭彦規,幼學李陽齡,幼學權處徵,幼學鄭德輝,幼學沈培,幼學李周齡,幼學尹恒一,幼學徐咸一,進士南夏準,幼學吳興運,幼學吳熙運,幼學鄭禹瑞,幼學韓宗燮,幼學鄭珪,幼學權重一,幼學洪奎漢,幼學洪裕輔,幼學洪濟輔,幼學洪澤輔,幼學沈海最,幼學洪藎輔,幼學韓世裕,幼學韓世章,幼學韓德泰,幼學趙重九,幼學朴聖游,進士權世長,幼學權世光,進士權世隆,幼學權世雄,幼學李時輔,幼學權世鉉,生員洪命輔,進士朴東維,幼學趙九疇,幼學尹就慶,進士尹志恒,幼學李光源,幼學鄭應辰,幼學李甲慶,幼學趙重謙,生員金廷爀,進士尹志垕,幼學洪暻,幼學趙復欽,幼學李匡運,幼學權后均,幼學權垕泰,幼學崔明瑞,幼學崔邦瑞,幼學崔廷瑞,幼學權台彦,幼學朴台甲,幼學朴瑞甲,幼學權耽,幼學韓琦,幼學崔日祚,幼學權世鐸,幼學李錫休,進士申濬,幼學申淌,幼學李以大,幼學李慶錫,進士李檜年,幼學尹德廉,幼學尹德烈,幼學安世最,進士曺命亨,幼學趙台明,幼學李混,幼學尹德顯,幼學李徵采,進士尹德茂,進士尹志大,幼學洪正萬,幼學洪曕,幼學洪㬙,進士韓宗說,進士鄭翼周,幼學安瑾,幼學崔宇成,幼學朴夏東,幼學金漢章,幼學李綄,幼學李錫慶,進士李齊寔,幼學李㑫,幼學沈坦,幼學沈坰,幼學沈禹錫,幼學李興慶,幼學鄭箕瑞,幼學鄭崙瑞,幼學鄭萊瑞,幼學鄭泰瑞,幼學鄭瑀,幼學尹澤雨,幼學李重奭,幼學尹澤普,幼學尹澤休,幼學李宅揆,幼學李宅智,幼學李宅漢,幼學李宅周,幼學鄭燁,幼學李宅普,幼學鄭燦,幼學權尙,幼學鄭八柱,幼學鄭惟一,幼學李夢齡,幼學李東垣,幼學辛漢膺,生員韓任相,幼學李億齡,幼學李百齡,生員李光世,幼學李時聃,進士安世豐,幼學李時蓁,幼學李受咸,幼學李奎瑞,幼學李奎承,幼學沈垍,幼學朴景湜,幼學權世徽,幼學安世升,幼學尹大謙,幼學韓宗垕,進士李興運,生員洪命輔,幼學宋聚奎,幼學韓重明,幼學尹復一,幼學李贊和,進士朴濬文,幼學權,幼學宋昌夏,幼學權有經,幼學兪漢運,幼學李斗源,幼學蔡膺祐,幼學蔡膺輔,幼學李大錫,進士沈垽,幼學金藎煃,幼學李義衡,幼學李蓍亨,幼學洪弼源,幼學洪一源,幼學朴昌榮,幼學李仁耉,進士李逸民,幼學柳爀,進士金垕億,幼學崔泰重,幼學崔泰登,進士朴敦義,幼學洪天漢,幼學洪遇輔,幼學洪殷輔,幼學柳文炳,幼學李世熙,幼學李載熙,幼學李益熙,進士李時熙,幼學李命龜,幼學安重衡,幼學安重衍,幼學李,進士洪以,幼學李揚休,進士姜必淵,幼學姜必彦,幼學趙榮恒,幼學趙榮鼎,幼學金聖希,幼學李囿和,幼學金夏潤,幼學尹東漸,幼學鄭拭,幼學申葕,幼學權世輔,幼學李祉年,幼學李模,幼學李楷,生員李奎齡,幼學李瑞星,幼學李俊溥,幼學李夏溥,幼學李壽孫,幼學趙德麟,幼學權世胄,幼學鄭彦脩,幼學金灝,幼學李師聃,幼學李時學,幼學權世聖,幼學權世鴻,進士權會經,幼學洪卨輔,幼學許䤴,幼學李斗源,幼學韓敍欽,幼學金寶潤,幼學金成潤,幼學金章潤,幼學尹師喆,進士宋國休,幼學李時郁,幼學李宗延,幼學李之儉,幼學安極,幼學睦居敬,幼學申命祐,生員安憲曾,生員李暹,幼學李廣基,幼學李睍,幼學申時習,幼學安載岳,幼學韓枰,幼學朴必文,幼學李東佐,幼學申㵯,幼學李齊泰,幼學尹鈒,幼學洪憲輔,幼學洪龍輔,幼學李暻,幼學尹聖徽,生員韓宗漢,進士韓宗喆,幼學尹德一,幼學沈世維,幼學李善潤,幼學趙鼎祥,幼學元一瑞,幼學元九瑞,幼學李樞,幼學趙戇,幼學尹天挺,幼學姜德齊,幼學李應俊,幼學李秀全,幼學李世忠,幼學朴乃文,幼學李起全,幼學李義全,幼學李道全,幼學愼光杰,幼學愼光燾,幼學朴渻,幼學洪日賓,幼學李萬容,幼學李萬極,進士禹廷奎,幼學趙東奎,幼學趙興奎,幼學□宅輔,幼學尹學周,進士崔檍,幼學崔廷杰,幼學尹學天,生員李學休,生員沈尙觀,幼學南夏文,幼學鄭墀,幼學尹榥,進士禹廷弼,幼學南夏行,幼學沈海寬,幼學黃最,幼學權世休,幼學姜碩興,幼學尹師文,幼學沈壽星,幼學李之幹,幼學金聖時,幼學李章遇,幼學李攀,幼學趙愿,幼學韓德龍,進士宋奎錫,幼學李耆煥,幼學朴尙河,幼學李受鼎,幼學鄭觀瑞,幼學李萬植,幼學李之時,幼學李之寔,幼學李之昌,幼學李之晳,幼學李再華,幼學鄭漢雄,幼學李沺,幼學李瀇,幼學崔顯祚,幼學崔遠祚,進士韓德良,幼學崔宗岳,幼學沈游仁,幼學林世讓,幼學洪得龜,幼學朴東紀,幼學李慶萬,幼學李慶泰,幼學金道煃,幼學金斗煃,幼學金日煃,幼學金聖基,幼學李光瀷,幼學吳尙濂,進士金運慶,幼學金弼齡,進士韓宗億,幼學鄭琢,幼學鄭玏,生員鄭頊,幼學丁道全,幼學丁道熙,進士黃應漢,幼學朴季文,幼學安載龍,幼學鄭復胤,幼學尹鼎元,幼學尹聖任,幼學洪倬,幼學洪㒤,幼學洪游哲,幼學韓宗郁,幼學朴興文,幼學金重運,幼學金聖範,幼學姜楫,幼學姜梓,幼學尹興莘,幼學禹尙鼎,幼學禹尙績,幼學李弘夏。
上在昌德宮。停常參·經筵。
柳萬重啓曰,明日常參·經筵,取稟。傳曰,停。
鄭思孝,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
假注書權一衡書啓,臣承命馳往于西水門外議政府右議政李光佐所住處,傳授命召則以爲,命召,又伏蒙還授,而實無祗承之路,震悚之極,罔知所措。今旣夜深,所當待朝還納,罙增惶懍云矣,敢啓。傳曰,知道。
鄭思孝啓曰,右議政,又使錄事,還納命召,何以爲之?敢稟。傳曰,更令史官傳授。
鄭思孝啓曰,卽者吏曹郞廳來言,今日爲政事,命下,而判書李肇,參判李眞儒,參議沈珙,俱以病不來,不得開政云,判書·參判·參議,竝爲牌招開政,何如?傳曰,允。
又啓曰,近日廳中,位甚不齊,出納之際,事多苟簡,右承旨有闕之代,今日政,以在京無故人差出,卽爲牌招察任,何如?傳曰,允。
有政。吏批,行判書李肇進,參判李眞儒牌不進,參議沈珙進,右副承旨柳萬重進。
兵批,行判書柳鳳輝病,參判朴熙晉進,參議李廷濟病,參知尹惠敎,受由在外,右副承旨柳萬重進。
吏曹啓曰,卽接禮曹移文,則貞陵參奉吳遂燁,除授後過限未肅拜云。依例改差,何如?傳曰,允。
又啓曰,玉堂闕員,今當差出,而擬望之人乏少,相避及未準限守令竝擬,何如?傳曰,允。
吏批,兪命凝爲承旨,李聖臣爲持平,趙最壽爲校理,趙鎭禧爲副修撰,趙錫命爲兼輔德,申致謹爲兼說書,徐宗廈爲獻納,柳弼垣爲副應敎,趙輝璧爲南部參奉,洪重禹爲慶州府尹,申滌爲鏡城判官,李師尙爲掌苑提調,格單付靈川副守。淸陽正溶繼子,初授職事,宗簿寺受敎右承旨兪命凝。
兵批,柳鳳徵·李匡德·呂善長單付副司直,尹光益·李衡秀單付副司果,李重震·金禹甲單付副司正。
鄭思孝啓曰,玉堂闕直已久,事體未安。校理趙趾彬,昨日違牌,有只推之命,修撰李匡輔,以親病受由,已過累日,副應敎柳弼垣,校理趙最壽,副修撰趙鎭禧,今日政除授,竝卽牌招,以爲推移入直之地,何如?傳曰,允。
柳萬重,以侍講院言啓曰,本院上番,姑降入直,已至累日,事體未安。今日政新除授兼說書申致謹,所當卽爲牌招,而時無軍職〈職名〉,令該曹口傳付軍職,仍卽牌招入直,何如?傳曰,允。
兵曹口傳政事,副司正申致謹。
以右承旨兪命凝,兼說書申致謹牌不進,罷職傳旨,傳于柳萬重曰,推考傳旨捧入。
吏曹,肅宗大王誌文改撰述官望,大提學趙泰億,預差望,弘文館提學柳鳳輝。
柳萬重,以義禁府言啓曰,鏡城判官朱炯离拿問事,啓下矣。朱炯离,時在任所,依例發遣府羅將拿來,何如?傳曰,允。
備忘記,傳于鄭思孝曰,右議政家,遣御醫看病,書啓。
鄭思孝,以兵曹言啓曰,昨日入直內禁衛一番將李彦祥,呈狀于本曹以爲,素患暑癨猝發,達夜叫痛,卽今症情,萬分危劇,勢難仍在直所云。原單子中改付標以入之意,敢啓。傳曰,知道。
又啓曰,玉堂人員牌招事,允下矣。日勢已暮,闕門垂閉,待明朝出牌之意,敢啓。傳曰,知道。
又以兵曹言啓曰,卽接北所衛將牒報,則集春門下南邊宮墻三間許,今日辰時量,因雨頹落云,令紫門監,把子圍排,卽爲修築,而依前例,以集春門砲手二十名除出,限修築間守直。南道監役官牒報內,崇禮門南邊訓鍊都監所授處,體城三間許,今日頹落云,爲先把子圍排,限修築間,多定衛軍之意,敢啓。傳曰,知道。
掌令李廷弼啓曰,請亟寢緣坐罪人賓愛·終卿放送之命。措辭見上又啓曰,靑陽縣監宋湜,莅任以後,無一善政,上年水災非常,朝家給災,則躬自行野,多執災頉,枚報巡營,得災屢百結,及其作結之時,所給之災,不至十分之一,民皆譁然,生意頓消,怨聲齊騰。良丁疤記後,受賂頉下之說狼藉,而末乃以兒弱,苟然充額。邑民朴倫之子,以兒弱充丁,累訴不聽,則朴倫,直唱於官庭曰,家無卄貫錢,安能脫稚兒於閑丁乎?仍痛哭於官門,湖中列邑,無不傳說。去秋還上收捧時,別樣峻捧,今春分糶,則以小斗量給,摘取剩餘,皆歸私用,其數不貲。去秋大赦時,在囚者皆當蒙宥,而雇馬穀·牛贖木未納之次知,當其赦差之過邑,皆望出獄,而終不放釋,過赦數日後,擧皆嚴刑督徵,其不有朝令,殊極可駭。且民怨旣多,登山叱辱之變,日夜累至,則遽疑於曾所虐痡之民,不計農時,大發軍丁,聚會邑衢,其所致疑之民四五家,方欲毁黜之際,一邑之公議自發,咸以爲不可,故不得已中止,日暮後始乃放散軍丁,則民皆駭怖,四隣傳笑。刑政乖舛,民多無罪而受杖,流散漸多,闔境嗷嗷。如此貪虐乖戾之人,不可仍置字民之任,請靑陽縣監宋湜,拿問定罪。又啓曰,江原都事徐命九,辭朝赴任之時,舍直路,而故取四五日程迂路,到鐵原府,捉致歲抄色吏,以軍兵六名,官得代丁頉下之意,申申言及,到營後,肆然發關催督,又稱以軍兵都案,有執頉處,推論歲抄色,及其來現,則其所分付,不過前日所囑六名軍丁,速爲頉下事而已。命九家在抱川,鐵原之軍,以居在至近之地,圖免軍役,疑謗喧騰。命九行事,已極駭然,而軍民之欲以私逕圖頉之習,亦關後弊,宜令地方官,還充舊額。且命九,行到金化縣,推奴徵債等事,極其紛紜。都事職責,與守令各異,不宜憑藉上官,冒法侵官,而初頭如此,則前頭覆審時弊端,將不勝言。檢田重政,不可仍畀,請江原都事徐命九罷職。答曰,不允。末端事,依啓。
副提學李眞望疏曰,伏以,臣於本職,不但情勢之難冒,老母腫患,症甚危重,有不可一日離舍者,乃敢疾聲呼籲,乞遞職名,聖度仁慈,許以恩暇,使得救護,母子相對,且感且幸。臣於此,更不敢拘牽於區區廉義,準擬竢疾少間,蹶趨命,而顧臣母病,壞腫二十餘日,新肌苦不生長,濃汁無有止減,別症層生,刺痛日甚,眞元大敗,氣息益微,重以酷暑所惱,新感陡添,惡心嘔逆,常似癨氣,飮食終日不思,茶藥近口輒吐,岑岑昏綴,往往呼喚不覺,臣日夜扶擁,方寸糜潰。以此情境,旬月之間,決無曠側供仕之理。念今館僚缺闕,直廬虛鎖,國論齊發,討逆方急,而身忝論思之長,旣未能一日持被,以備顧問之列,又未能一遭登筵,與伸沐浴之請,虛帶緊任,一任瘝曠,罪戾愈積,愧悚愈增,亦不敢泯默潛伏,苟度時日。昨具短疏,未及登徹,召牌儼臨,而目前聵毦之狀,不能頃刻捨去,竟不免坐違,惶霣悚慄,只俟譴何,格外寬假,又出異恩,感激惝怳,益無所措。不得不更暴血懇,仰瀆宸嚴,伏乞天地父母,特諒情理之切迫,深念職事之曠闕,亟賜遞免,以便公私,千萬幸甚。
奉敎尹尙白疏曰,伏以,臣於直中,卽接家人所報,則臣母,自數日前,重患暑暍,兼得冷泄,寒熱往來,支體沈重,貼身床席,晝宵叫楚,症情漸加,藥餌罔效,一日二日,輾轉添劇,則幾何而不至於難醫之境耶?自得此報,方寸慌亂,已不能自定矣。臣本以單孑之身,旣無弟昆之相依,臣母之食也,非臣,無以調甘旨,臣母之疾也,非臣,無以嘗藥餌。臣非不知年少新進之惟當竭力供仕,莫重史局之不宜一時暫曠,而情理切急,不得不投進短章,徑出禁門,以自陷於違邦禁之科,臣罪至此,尤萬殞難贖矣。伏乞聖慈,天地父母,曲察臣懇迫之情,亟遞臣所帶之職,仍治臣擅離直次之罪,一以便救護,一以警具僚,不勝幸甚。答李眞望·尹尙白疏曰,省疏具悉。爾其勿辭,救護母病。
上在昌德宮。停常參·經筵。
柳萬重啓曰,明日常參·經筵,取稟。傳曰,停
又啓曰,來二十一日輪對日次,取稟。傳曰,停。
假注書李重震書啓,臣承命馳往于西水門外議政府右議政李光佐所住處,傳授命召則以爲,命召,今復下降,虛辱恩命,祗承無路,一倍震慄,求死不得。今又向夜,謹當待朝還納云矣。敢啓。傳曰,知道。
鄭思孝啓曰,右議政,又使錄事,還納命召,何以爲之?敢稟。傳曰,遣史官傳授。
柳萬重,以侍講院言啓曰,本院上番,姑降入直,已至多日,事體未安。新除授兼說書申致謹,昨日違牌,旣有只推之命,更爲牌招入直,何如?傳曰,允。
以校理趙最壽,修撰李匡輔,副修撰趙鎭禧等,牌不進,罷職傳旨,傳于柳萬重曰,推考傳旨捧入。
鄭思孝啓曰,兵曹判書柳鳳輝,承批之後,連呈辭單,無意行公,本兵事務多滯,金吾議讞,亦未擧行,委屬可慮。卽爲牌招察任,何如?傳曰,允。
鄭思孝,以武臣堂上朔試射所差備官,以試官意啓曰,臣等來詣試所,射官亦皆聚會,而連日大雨之餘,不但場內泥濘,卽今雨勢,一向大注,日已向晩,猶未開霽,今日試射,不得爲之之意,敢啓。傳曰,知道。
又以兵曹言啓曰,卽接北道監役官牒報,則北岳東邊禁衛營所授處體城五間許,今日頹落云。爲先把子圍排,限修築間,多定衛軍,以爲守直之意,敢啓。傳曰,知道。
又以兵曹言啓曰,卽接西所衛將牒報,則廣智營近處北邊宮墻二間許,因雨頹落云。令紫門監爲先把子圍排,限修築間,廣智營入直砲手二十名除出,守直之意,敢啓。傳曰,知道。
又以兵曹言啓曰,今五月十七日,仰役奴甘戌稱名人,自通化門入來,差備門外擊錚,極爲駭愕,令攸司囚禁治罪。同門守門將金重寶,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,卽接西所衛將牒報,則曜金門北邊宮墻三間半許,因雨頹落云。令紫門監爲先把子圍排,限修築間,金虎門入直砲手二十名除出,守直之意,敢啓。傳曰,知道。
假注書權一衡書啓,臣承命馳往于西水門外議政府右議政李光佐所住處,更爲傳授命召則以爲,命召,又伏蒙還授,史官日臨陋止,今至五次,震懍窮蹙,益無所措。然其不敢受留,非出於一分違傲,聖明或賜矜察,冒死還納之外,更無他道,伏地惶恐涕泣,不知所達云矣,敢啓。傳曰,知道。
鄭思孝啓曰,右議政李光佐,又使錄事,還納命召,何以爲之?敢稟。傳曰,更爲傳授。
又啓曰,右議政處命召,遣史官傳授事,命下矣。史官纔已請來,則城門垂閉,待明朝傳授之意,敢啓。傳曰,知道。
掌令李廷弼啓曰,請亟寢緣坐罪人賓愛·終卿放送之命。措辭見上又啓曰,靑陽縣監宋湜,莅任以後,無一善政。上年水災非常,朝家給災,則躬自行野,多執災頉,枚報巡營,得災累百結,及其作結之時,全不給災,民間譁然。此以下措辭上同請靑陽縣監宋湜,拿問定罪。又啓曰,新除授持平李聖臣,時在全羅道茂朱地,請斯速乘馹上來事,下諭。答曰,不允。末端事及下諭事,依啓。
左參贊姜鋧等疏曰,伏以臣等,敢將擧國不謀同之辭,請討一天不共戴之賊,干冒鈇鉞,仰瀆宸嚴,齊籲合訴之苦心至懇,庶幾見諒於聽卑之天,及承聖批,誨諭勤摰,臣等聚首跪讀,兢惶隕越,宜不敢更有所煩浼,而反復思惟,終有不能釋然於中者。臣等何敢自外於殿下,泯默而已乎?嗚呼,凡天下之理,有其事者,必有其人,曷嘗有無其人,而有其事也哉?今此行藥一事,捐金購取於異國者,旣有其事矣,密裹入送於大內者,亦有其人,則自內試用於廚房,致令聖上,吐出黃水者,何可謂之無其人乎?其人之在殿下宮中,灼然可見,而無之一字,輒出於前後批敎之中,臣等之憂懣抑塞,顧安得以少紓,衆情疑惑,亦何由而得解乎?盛節之招,旣甚狼藉,藥院之記,脗然符合,先施昭訓,驗藥猛否,逆案著在,皆可按覆。噫,陰相締結,表裏行謀,暗試宮庭,遂及御膳,思之至今,毛骨灑淅。夫挾匕進毒,均是惡逆,懷劍之賊,雖已伏法,行藥之婢,尙今偃息,垂及三載,上下相持,王章莫伸,人心益激。此今日大小臣僚,所以遑遑汲汲,殆若狂奔疾走,而不知止者也。臣等不敢知,殿下所以自內行査者,誠果何如,而豈或以其事端之難於査出,而有此下敎耶?揆諸事理,必有其人,所謂疑似者,非謂別有摸捉,賊節所供水刺間次知內人,便是其人,若復深加照察,痛抉幽隱,則疑似之跡,自莫逃於天日之下矣。此賊未討之前,臣等實無頃刻自安之理,數日之間,擧國之波蕩,殿下固已俯燭之矣。殿下縱欲一向牢拒,終恐不可得矣。伏乞聖明,廓揮乾斷,毋少留難,俯循群情,快賜允兪,亟將掌膳中行藥宮人,出付攸司,明正典刑,以安宗社,以洩輿憤,不勝幸甚。疏下,知中樞洪萬朝,副司直沈檀,兵曹判書柳鳳輝,吏曹判書李肇,禮曹判書金演,戶曹判書趙泰億,副司直李麟徵,知中樞尹就商,右參贊吳命峻,刑曹判書金一鏡,漢城判尹沈壽賢,副司直李眞儉,工曹判書金始煥,漢城左尹金重器,戶曹參判柳重茂,副護軍李漢珪,宜昌君南泰徵,副護軍崔鎭漢,漢城右尹李森,訓鍊都正李鳳祥,副護軍趙以健,副護軍李汝玉,禮曹參判南就明,刑曹參判李明彦,兵曹參判朴熙晉,副護軍金潝,副司直李世瑾,副司直洪重禹,刑曹參議鄭思孝,兵曹參議李廷濟,戶曹參議朴乃貞,工曹參議李鳳年,副司果柳萬重,敦寧都正李弘模。
行司直李徵龜等疏曰,伏以,亂臣賊子,何代無之,而禍莫㦧於肘腋,憂莫切於腹心。臣等歷觀前史,稱兵犯闕者,十擧而十敗,餠酒置毒者,有謀而必售,蓋以謀之於不聞不覩之中,行之於至密至秘之域,非如外賊之可聲討,而顯禍之可堤防也。向者三手之方張也,白望之刃未試,四凶之箚未上,而行藥之變,先出於廚房。雖幸皇天默佑,黃水卽吐,而其計則已售矣。凡我臣子,念及於此,孰不骨靑膽寒,思欲啖臠寢皮,而殿下閱歲持難,不允正法之請,使萬世宗祊,有難言之憂,滿廷臣僚,陷不忠之罪者,何哉?殿下若以謂逆魁伏法,枝黨皆竄,幺麽一婢,不足爲憂,則是有不然者。天位旣安,而防閑之道漸弛,逆節已露,而死中之計益深,懷毒於隱密之地,伺間於恬愉之際,則何隙之不可乘,而何變之不可圖乎?仰惟殿下一身,先王之所付畀,慈聖之所依賴,宗社臣民之所托重,其不可自輕也,明矣,而置蛇虺於袵席之間,養豺虎於房闥之內,不思所以消患之道,此實臣等之所未曉也。噫,逆婢職姓,明出於節賊之招,吐水日月,昭載於藥院之記,以此鉤覈,斯得何難,而天聽愈邈,王章久屈,聖意所在,雖不敢知,而頃年鞫廳之啓,臺臣之請,殿下累賜兪音,而輒靳出付。夫廚房宮婢,自有其數,而以金爲姓者,果無其人,則當初允許,抑何故也?賊婢之實在宮中,於此亦可知之,而及夫上下相持,群請益急之後,乃以本無二字,爲牢拒言者之資,今日臣僚,安得無疑惑抑鬱於聖旨之下哉?掌膳之中,本無金姓疑似者,設如近日聖敎中云云,而藥院所記,旣與鞫招,鑿鑿符合,則伊日掌膳宮人中,必有受賊陰嗾,手自和藥者矣,亦必有身不自犯,而或知其情者矣。今若不問金姓他姓,疑似不疑似,一倂出付攸司,使之明査窮詰,則轉相指告之際,自當有當其罪者矣。宮中女隷,雖甚微賤,謀害聖躬,何等惡逆,而不分玉石,置之闇黮,竊鈇之疑,遍及群婢,殿下所以處之者,適足爲宮人輩,擧懷疑懼之端矣。倘殿下一下出付鉤覈之命,則其中無辜之類,皆幸自明之有階,而眞有負犯之人,自不掩於色辭之際矣。此在殿下一號令之間,而何爲此泄泄也?臣等之尤所慨恨者,逆婢未査之前,盛節徑先伏法,三司伏閤之後,庭籲尙不繼設,致令輿憤未洩,大論未伸,此則今日臣子,固不得辭其責,而若殿下防禍之道,弭患之方,又豈待於群下之力爭,而後爲之哉?噫,凶如逆婢,惡如逆婢,易査如逆婢,而一向掩置,終未正法,使之戴首於覆載之間,釀禍於宮掖之中,則王綱絶彝倫斁,而宗社之覆亡,可立而待,豈不痛哉?臣等俱以宂散,妄有陳列,極知僭畏,而春秋之義,亂賊人人得以誅之,則豈敢以疏逖,自阻於沐浴之請乎?玆敢相率叫閤,干冒宸嚴,伏乞聖明,不以人廢言,俯賜鑑諒,亟令喉司,考出藥院日記,其日掌膳宮人,毋論金姓與否,疑似有無,盡付王獄,俾得次第盤問,査出正犯,夬正典刑,以謝神人,不勝萬幸。疏下,副司直申慶濟,副護軍權重經,副司直金始慶,前正洪尙容,前牧使黃懰,前通禮成任,前府使洪尙賓,三陟府使姜必慶,前郡守李存道,前郡守尹憲周,豐基郡守李聖至,前正郞尹以豐,工曹正郞李翼齡,前都事睦趾敬,前縣監趙以進,黃海都事沈周觀,咸鏡都事南壽彦,前都事朴壽仁,前都事李世柱,前判官沈一羲,石城縣監李基命,前佐郞吳光運,前察訪李光溥,前直講鄭,前縣監申滌,瑞興縣監洪尙輔,副司果權顈,前都事洪聖輔,副司果鄭惟一,副司果鄭彦儒,司饔直長李萬瞻,宗廟直長沈游義,司錄李憙,義禁府都事沈得行,前都事趙九鼎,承文院副正字洪景輔,權知副正字趙鏛,權知副正字鄭道亨,前司正申澋,前參奉權厚,前參奉洪重寅,前參奉權應經,宣陵參奉李德休,惠陵參奉趙德普,前司正洪曋。
知中樞金尙鉉等疏曰,伏以,臣等歷觀千古載籍,稱兵犯闕之賊,挾矢射天之凶,何限於前後,而至若袵席之上,陰售蠆螫,杯杓之間,潛試鴆毒,如霍顯之擣附子,梁冀之進藥餠而極矣。然,猶是自外而入內,由遠而逼邇,則豈有如今日掌膳逆婢之昵密而兇酷者耶?言其毒手,則醞釀於肘腋,語其禍機,則迫在於呼吸,伏想我聖躬之危,不啻若一髮之引千勻耳。幸賴皇天之默佑,祖宗之陰隲,凶謀乍沮,得有今日,而追惟曩時,骨驚膽慄。凡爲我殿下之臣子者,孰不欲臠肉剮身,以少伸不共戴天之憤,而荏苒三載,尙在殿下之宮中,古今天下,寧有是耶?雖以匹夫言之,苟有欲害其身者,則亟思所以除去禍胎,以爲自全之道,而以殿下堂堂千乘之尊,不能討謀害聖躬之一宮婢,則天下後世,謂殿下爲何如主也?此臣等所以相顧愕眙,而莫省厥由者也。噫,自數年以來,上下相持,苦口力爭,而不知止者,誠以君父之讐,義所必討,而戴天履地,不敢一日忘此賊,則以殿下之明聖,宜卽允兪,而尙今容貸,牢拒群請者,實是萬萬意慮之外也。此賊之陰凶情節,昭著於逆案,討復義理,畢陳於疏啓,則臣等固不敢爲架疊之言,而此賊若一日假息,則貽聖躬一日之憂,二日假息,則貽聖躬二日之憂,而安危未分,憂悸尙切,又安知此賊之憯毒,不更肆於朝暮間耶?噫,如此禍根,不卽剪除,以潛伏於宮掖之間,則爲今日臣子者,不但爲殿下之罪人,抑將爲天下萬世之罪人,豈不大可憂懼而痛迫乎?臣等俱以世祿之臣,處此宂散之列,而若其區區秉彝之天,不後於人,玆敢糾率齊籲,冒瀆宸嚴。伏乞聖明,仰念宗社之重,俯察沐浴之忱,亟命査出伊日掌膳宮人,付諸攸司,夬正典刑,以謝神人,不勝萬幸。疏下,前都正李堂,前都正朴泰迪,副司果李,副司果李聖漢,副司果呂必時,副司果李有壽,副護軍鄭健一,副司勇金弘機,副司勇沈玹,副司勇朴鏜,副護軍許增,副司勇沈廷佐,副護軍洪受濂,前府使林世讓,前郡守趙光命,前郡守黃命錫,前郡守沈壽俊,前郡守尹扶,前縣令趙星壽,前判官沈維賢,副司勇權㝡,前佐郞鄭重海,前縣監金宇采,前縣監沈廷鵬,前縣監洪重聖,前縣監柳縇,前縣監李慶遠,前縣監朴師漢,前縣監金世衍,前縣監金萬翊,前縣監李珌,前縣監洪啓章,前副正李喜聃,前縣監李燮,前縣監尹拙,前直長李夏範,前都事曺夏望,前都事南鶴增,前郡守尹志益,前縣監沈湙,前別檢邊佾,前侍直趙泰萬,前都事吳命始,前奉事權授,前參奉金夏英。
檜原君倫等疏曰,伏以,臣等忝在宗戚儀賓之列,國有大變故之日,豈可坐視無言,不思所以回天心,而討惡逆哉?今此行藥宮人査出之事,上自大臣卿宰及三司微官庶僚,無不瀝血刳肝,合辭陳請,而迄今三載,天聽愈邈,一國含生之類,莫不抑鬱痛迫,實未曉聖意之攸在也。蓋玆事,爲宗社也,爲聖躬也。若此賊一日不祛,則殿下之安危,宗社之存亡,未可知也。殿下雖欲自輕,容逆婢於肘腋之間,其於宗廟,何,社稷,何?抑其人果有之,而殿下不忍出付而然耶?其人果無之,而不能査出而然耶?若果有之,則殿下何不亟賜允從,出付攸司也,若果無之,則夫何前日之批,暫許旋寢耶?殿下若明知宮人之中,實無其人,則必也自始至末,一切靳聽,而前後之批,或允或靳,有若果有其人,而不忍出付者然,群下之疑惑罙增,臣民之憂慮益切,殿下胡不一一開示聖意,以破輿情之惑也?噫,蠭蠆蛇蝎之毒,潛滋暗長於不覩不聞之中,而殿下猶未覺察,置之無虞之域,一朝若有倉卒之憂,則其將置宗社於何地?殿下不忍於幺麼一宮婢,而獨不念宗社付托之重耶?事關宗社聖躬,則臣等與此賊,不可俱生於一天之下,玆敢齊會朝房,泣血叫閽,伏願殿下,仰念宗社存亡之幾,俯察臣民痛迫之懇,更加三思,亟從諸臣之請,伊日掌膳中金姓宮人,劃卽査付攸司,以正國法,使聖躬無危,宗社獲安,不勝幸甚。疏下,全城君混,礪山君枋,礪城君楫,錦平尉朴弼成,礪原君柱,西平君撓,密昌君檝,林原君杓,益寧君梯,咸平君泓,驪興君垓,花陵君洮,洛昌君樘,東昌君炡,驪陵君畿,月善君,綾昌君橚,光原君樍,陽平君檣,夏川君椅,行東恩副正榑,行洛豐守楙,行錦南守棟,西陵都正煜,海興都正橿,琅堤都正燂,驪善都正壆,行西陽令熳,行鶴城副正楦,行夏恩副守爣,行海昌副守檱,行密山副令㯓,行琅坪副正煇。答曰,省疏具悉。掌膳中金姓疑似者,元無之矣。卿等勿爲煩擾。以上四疏同批
行副司果柳述等疏曰,伏以,今此逆婢査出之請,臺啓苦爭,已三歲矣,三司之臣,守閤力爭,已閱月矣。上而宰執,下而百僚庶官,莫不奔走闕下,齊聲合籲,誠以犯上之賊,不可一日稽誅,討逆之義,不可一日少緩也。殿下一倂堅拒,不賜允從,臣等抑鬱悶塞,誠不知聖意之攸在也。噫,逆臣構亂,禍起肘腋,挾匕行藥,外內合謀,此實載籍所未覯之逆變,而幸賴宗社默佑,聖斷廓揮,巨魁伏法,餘黨悉誅,獨此一逆婢,尙今假息於宮掖之間,密邇侍御,群下寒心,不審殿下,何所顧惜於一逆婢,而直爲此泄泄也?夫防患之策,最戒於忽微,除惡之道,必務乎去根。今使凶黨餘孼,處於宮中,起居出入,常存戒懼,寢處飮食,靡弛隄防,此豈所以絶禍根安聖躬之道哉?仰惟我聖上,高拱穆淸,百神衛護,雖有此妖婢百輩,不足以爲患,而聖人所以儆戒不虞者,固不當若是,而況爲殿下臣子者,灼知有宮人行藥者,而賊不得,誅討不加,其能食息而安心哉?宮城扈衛,四凶聯箚,何莫非不道大逆,而此惟在外之憂也,人皆可得而顯討也,惟此一宮婢,則匿蹤於袵席之下,逞謀於匙筯之間,蓄禍含毒,乘機以動,憂之在內也,患生於疏忽,駭動於不存,而防絶之至難也。萬一使凶謀復肆,危機猝發,殿下縱自輕,奈宗廟神人之托,何哉?臣等每念至此,中夜不寐,腐心痛骨,誠不欲與此賊,共戴一天也。噫,殿下所以前後力拒群請者,不過以絶無本無,末由査出爲敎,此群下之惑,所以滋甚也。節賊之招,竝擧職姓,則其人旣有矣,藥院之記,昭然可考,則其謀旣彰矣。其人旣有,其謀旣彰,則殿下獨奈何遲疑不斷,諉之以絶無本無乎?且殿下所謂末由査出者,豈嘗摘發其日掌膳宮人,一一盤詰窮覈,而終不得疑似之跡乎?夫懷毒行逆,何等罪惡,其可不付有司,不加刑訊,而遽得其情節也哉?未嘗盤覈,安知其絶無本無也,未嘗出付有司,嚴加刑訊,安知其末由査出也?此擧國臣民,所以憂怖疑惑,殿下拒之愈峻,而爭之愈力者也。伏乞聖明,勿少留難,亟許所請,以其日掌膳宮婢,一皆付之有司,得以究出正法,使禍根絶而聖躬安,臣民不勝大幸。臣等竊見,國賊未討,輿憤莫洩,雖處宂散之班,義不敢泯默,玆敢疾聲呼籲,干冒宸嚴,死罪死罪云云。疏下,前府使南一明,前郡守鄭重萬·李瑞泰,全羅都事南泰慶,前縣監朴明東·任守經·崔守慶·南漢明·姜世胤,副司果尹光天·宋國緯,前參奉朴尙稷,承文權知南渭老,前司正任珽·朴亨潤。
輔德尹聖時等疏曰,伏以,天下之惡,莫大於謀逆,有國之典,莫重於討逆。逆而不討,則倫常斁絶,刑政乖亂,人不人國不國,淪而至於禽獸夷狄之域矣,嗚呼,可不懼哉?今此逆婢,和應外賊,謀危聖躬,情節綻露,左證昭著,此固天地之所不容,鬼神之所同嫉,人人可得以誅者也,而猶且深伏禁密,尙保首領,三司爭之,相臣言焉,宰執繼論,而我殿下堅持不許,揮斥甚嚴,初則暫許而終靳,末復以絶無本無等敎,終始堅拒之,遂至三司逬退,大臣引罪,此何景象,此何擧措?今日爲殿下臣子者,莫不腐心切齒,不欲俱生,而獨殿下太示含容,不付有司,迄三載如一日者,抑何由哉?臣等愚昧,莫曉厥故。殿下苟以逆婢之罪狀爲未白,則藥院之記,至爲昭著,而節賊之招,不啻狼藉,有曰,厥藥使鄭宇寬入送於張世相,世相與水刺間次知金尙宮同謀,而金尙宮多索銀貨,一次施用於上躬,旋爲吐出,器之輩以爲,藥不猛毒,更爲聚銀,買得他藥而來云云。不獨節招如此,洪采所供,省行謂洪采曰,器之慮其父之被禍,有行藥宮中之事,汝可更往世相家,探知內間事。洪采依其言,往問世相,則答以內事旣已整齊,須勿爲慮云云,則其行藥節次,箇箇明白,無一毫可疑,而況其內事整齊云者,一試吐出之後,更取猛藥,排布整頓,再次投試之計也。以此推之,則猛毒新藥,固嘗在逆婢手中矣。隱在肘腋,乘隙伺便,飮膳之間,罔非危境。旣往之變,思之膽慄,方來之憂,欲言氣塞。嗚呼,有賊如此,而尙今漏網,天下寧有是耶?天下寧有是耶?殿下雖曰難査,雖曰絶無,而旣稱水刺間次知,旣稱姓金,旣稱尙宮,則其職掌,其姓氏,其爵品,俱有指的,實有其人。此與告其姓,而不言其爵品,告其爵,而不言其職掌,糢糊彷彿,難於摸捉者絶異,如此而猶可諉之難査,猶可謂之絶無本無乎?庚子臘月以後,水刺次知尙宮,而姓金者,亟命摘出,斬之萬段,則神人之憤可雪,宗社之憂可息,今殿下何憚不爲,直爲此泄泄三司之啓,相臣之箚,宰執之疏,一切揮却,不少開納,將使倫常斁,而政刑亂,人不人國不國,淪而至於禽獸夷狄之域耶?臣等俱以世祿共戚之臣,秉彝之性,不能自抑,誓不與此賊,一日共天。玆敢相率叫閽,瀝肝封章,伏乞聖明,昭垂照察,行藥逆婢水刺間次知金尙宮稱名人,卽命付獄,盤問得情,快正典刑,以雪神人之憤,永息宗社之憂,不勝萬幸。疏下,兼輔德趙遠命,弼善金濰,說書朴文秀,兼說書李宗白,吏曹佐郞宋眞明,戶曹正郞朴弼禹·金始鑌·李齊尙,佐郞徐宗鎭·鄭潤先·金箕錫,禮曹正郞孫景錫,佐郞柳汝霖·申·尹宗臣,兵曹正郞權宏·趙尙慶·朴胤東·金尙奎,佐郞尹志·姜必龜·金浩,刑曹正郞韓配休·李喜相,佐郞柳徵龜·李廷說·金東望,工曹佐郞朴弼哲·尹彙貞·李浡,判校安瑞羽,左通禮成瑍,右通禮韓在垕,宗簿正尹就履,司僕正李眞淳,軍資正鄭行五,掌樂正金重熙,相禮權孚,繕工副正鄭勗先,司藝宋泰基,廣興守李彦緯,漢城庶尹朴泰逵,奉常僉正余垕,司饔僉正嚴慶遇,尙衣僉正尹春敎,軍器僉正李碩復,司䆃僉正趙裕壽,掌樂僉正李宜華,司宰僉正李老成,典簿閔震煥,前執義柳綏,前掌令柳綎,前弼善尹晉,副司果李承源,副司果宋宅相,副司果申致雲,副司果尹會,副司果李廷傑,前正言柳儼,前縣監徐宗廈,前持平金尙星,奉敎尹尙白,監察洪顯周·李匡冕·洪禹龜·崔淑·金錫基·李益烱,副司勇朴弼健·趙泰耆·洪應夢·韓配兪,副司果曺命敎,司議成順錫,直講安世甲·趙仲明·尹世鳳,贊儀崔翊周,忠勳都事金後衍,儀賓都事具爀,社稷令曺夏章,校檢田時雨,敦寧判官李誠躋,漢城判官尹益駿,副司果黃晸,副司果李重觀,校書校理鄭再僑,司僕判官鄭欽先,軍器判官李熙泰·李世甲,宗廟令李世璉,濟用判官柳載和,平市令安相眞,禁府都事趙漢緯·李蘅·洪禹章·李廷秀·尹澓,司評鄭述先·李世璡,奉常主簿洪啓相·高處亮,典籍姜德彦·權䞇·鄭再春·林光弼·鄭敞選·宋重弘·金聖澤·李麟興·李行敏·金重泰·金聖龜,翊衛許源·鄭河瑞,司禦趙百朋,翊贊吳命瑞·朴弼敎,衛率洪裕度,副率李顯謨·林象鼎,引儀朴衍·金道洙·玄載鼎·朴師濂·南鶴淸·洪敍箕·李龍臣·朴枝發·趙昌世·申鏶·李東弼·趙隩·尹讜·金遠甲·柳三益,軍器主簿趙·呂必迪,內資主簿李渭,典獄主簿趙彝鼎,內贍主簿吳重建,司䆃主簿李淰,軍資主簿黃,廣興主簿尹世恒,司宰主簿尹寯,掌樂主簿韓宗揆,義盈主簿孫德壽,典牲主簿姜命載,中部主簿李英錫,東部主簿洪敍範,南部主簿趙東鼎,西部主簿呂聖興,北部主簿李尙賢,禮賓別提徐必慶,氷庫別提林鳳瑞,掌苑別提李燮,司圃別提徐宗朝,司畜別提趙重昌·李彦佐,造紙別提呂必咸·車亮徵,活人別提梁必大·權聖揆,瓦署別提卞燁·王世輔,歸厚別提徐文永·李達冕,漢城參軍金光虎,尙瑞直長洪致厚,副直長朴廷珪,成均博士李景白,司宰直長閔師洙,校書博士洪受龜,漢城參軍朴弼基,濟用直長閔廷模,宗簿直長尹潚,平市直長趙尙協,典牲直長尹尙遠,學正李檥·李鎭周,敦寧奉事徐宗遜,司饔奉事柳奎·尹淵,軍器奉事柳益良,禮賓奉事李普春,軍資奉事金殷重,濟用奉事柳啓,繕工奉事沈命哲·李敬臣,四山監役朴弼朝,宗廟奉事鄭壽崙,平市奉事李世矩,義盈奉事金沃,長興奉事鄭錫耆,掌苑奉事李眞佐,司圃奉事沈惟賢,典牲奉事尹聖和,典獄奉事李時亨,中學訓導李挺龍,西學訓導李時栽,奉常奉事金道彦,濟用奉事權和,繕工奉事金翊龍,廣興奉事李公胤,承文副正字李大源,校書副正字尹敏敎·李世瑃,敦寧參奉李蓍亨,軍器參奉李華益,中部參奉南鶴聲,南部參奉朴世楫,西部參奉朴泰範,北部參奉邊健,繕工監役李道載·李景翼,繕工直長黃以章,尙衣直長李衡齡·趙壽彬,副司猛尹夏敎,軍資直長尹泳,掌樂直長崔逵泰,掌苑直長吳彦胄,司圃直長李蓍明,副司果權扶,校書正字李植命,承文副正字申致謹,承文權知李挺膺·李玄輔·李喆輔,副司正金禹甲,承文權知權䌖,司僕主簿李顯道,繕工監役朴弼老·尹熙啓,典設別檢李秀楷·尹審·柳紳,氷庫別檢南鶴齡,四山監役李道謙,副司猛池欽·金國礪·李遇春·張蘊,東部參奉尹宗夏,司饔直長李敏躋。答柳述·尹聖時等疏曰,省疏具悉。掌膳中金姓疑似者,元無之矣。爾等勿爲煩擾。
行副護軍尹遇進等疏曰,伏以,宗社有不容暫緩之憂,臣等有不忍共戴之痛,不可以身在介胄之列,有所自沮,敢此疾聲齊籲於天地父母之前,伏願聖明,不以人微而澄省焉。辛丑事,尙忍言哉?幺麼一宮婢,敢試毒藥於不敢言之地,至有黃水吐出之變。若非皇天祖宗,陰相於冥冥之中,聖躬幾乎危矣,宗社凛乎殆哉。言念及此,不覺心塞而骨驚,直欲啗其肉寢其皮矣。此事顚末,詳載於大臣·諸宰·宗臣·三司之疏啓,則伏想聖鑑,已盡洞燭,臣等不必爲架疊之論,而出付有司之擧,尙此寂然。此賊一日在傍,貽一日之憂,二日在傍,貽二日之憂,肘腋閃倏之間,恐有不測之變。討復之典,不可一刻少緩,而且此賊,旣犯覆載難容之惡,聖上何所顧惜,而一任其偃息於宮庭之間耶?伏乞廓揮乾斷,卽允諸臣之請,亟命査付有司之臣,快正王法,以洩神人之憤焉。臣等雖是武夫,區區憂國愛君之忱,同得天賦,故不避猥越,有此瀆擾,死罪死罪。疏下,副護軍趙世望·申命仁·邊是泰·趙囿春·鄭翔周·具鳳昌·李夢相·柳濬·李遇新·金錫保·洪處武·李彦祥·閔周憲·白守一·李檉·韓圭·蔡德潤·申慶弼·鄭智·閔鎭斗·許樑·李思牧·郭氣和·楊憲益·金夏鼎·柳東茂·姜翰周·李東昌·李文漢,副司直蔡㭪·沈喜雄·全爾樟·李望雲·李喜華·兪一基·全舜佐·尹景周·柳振榮·李尙純·田萬春·黃澤·李世馨·尹世挺·李珌·申漢昌·鄭淵·許鎭·尹慶哲·吳盛載·李聃錫·白五采·李重泰,副司果閔而恒·蔡夢良·金道洪·吳必英·李世復·申漫·金益鳴·金鳴大·鄭龜瑞·邢益賓·李國寶·梁有成·李得舟·金潤國·文師德·金濟漢·尹商逸·朴商轅·洪萬雄·徐重選·安頊·田祥雨·李彦相·宋奎燦·朴昌厚·李世寶·沈始禧·金南獻·辛最大·李守哲·金壽鼎·吳壽鵬·金慶興·李弼齊·張景弼·金沃·李慶肇·崔相圭·李世雄·李相晟·文星五·李東綱·尙遜·李碩枝·朴壽全·薛喜昌·李泰夏·徐后迪·李東弼·李翊夏·許虔·皮德麟·申慶瑞·張震旭·申健·鄭虞龍·黃宅河·朴東亮·方大寧·鄭道成·許遙·崔斗年·金宗柱·金忠祚·崔翊鼎·李㯙·李元郁·張瑞鵬·金兌岳·任時倜·吳震爀·黃聖耆·李斗賢·柳壽彭·崔極·崔錫三·尹世鐸·曺夏臣,出身李壽龜·曺命瑞·李命祥·李重佐·李義翼·趙廷虎·朴浚·姜宇柱·申守一·成胤祚·柳一章·裴正度·朴慶泰·愼光遠·徐宗殷·金天器·李鳳紀·李浚·金斗剛·李台挺·鄭東尹·李熙朝·朴昌彬·李德垕·李載芳·金世儒·韓錫欽·尹以敎·李禧遠·崔雨碩·許樹·呂應周·李慶恒·具億·朴行成·辛珏·朴弼信·李德良。
前虞候鄭光羽等疏曰,伏以,謀弑君父之賊,天地之所不容,臣子之所必討也。今此逆婢,何等罪惡,行藥御膳,謀害聖躬,其掌廚之職姓,旣出於賊節之招,試毒之符驗,又著於藥院之記,此無可疑,而亦非難査者也。今日朝廷,上自大小諸僚,下至韎韋賤臣,莫不奔走呼號,爭陳沐浴之請者,亶出秉彝之心,欲伸討復之義,而殿下終始顧惜於幺麼一逆婢,牢拒一國共公之論,何至此哉?噫,其人尙在殿下宮中,而終未斯得正法,則禍胎潛藏,聖躬必危,其懍懍之憂,固何如,而獨殿下恬以爲安,終莫之恤耶?臣等俱以微末散宂,凡於國家政令,雖不敢與聞,而今玆討逆之誠,不後於人。玆敢相率齊籲於九閽之下,伏乞聖明,勿以人賤而廢言,亟令査付罪人於有司,夬正典刑,以洩神人之憤,不勝幸甚。疏下,前虞候許欽,前判官李東梁,前郡守許夔,前虞候柳以晉,前縣監吉尙義·河必圖·崔翼齊·金世鼎,前監察劉大誨,前武兼申厚恭·卞東杓·權殷錫·朴時演·羅聚奎,前萬戶崔寬,前萬戶辛璞,副司果李培。
訓鍊正金浚等疏曰,伏以,天地之所不容者,逆也,王法之所難貸者,逆也。逆而不誅,古今天下,寧有是理?今此行藥宮人,言其所處,則潛伏於袵席肘腋之間,語其凶謀,則殆甚於椒酒餠毒之禍。雖幸宗社神靈,默佑聖躬,得有今日,而毒手猶在,禍根自如,査出正法,有不容晷刻淹延,故上自大臣卿宰,下至武蔭諸臣,莫不刳瀝肝血,冀回天聽,而殿下一任牢拒,邈無允許之意,臣等死罪。不審殿下,何惜乎一逆婢,而宗社虞危,迫在呼吸,而曾莫之恤,大小臣僚,涕泣呼號,而亦莫之察耶?臣等俱以介胄之賤,凡於國家政令,不敢與聞,而至於爲君父討逆之義,同得於秉彝之天,則豈可以職微身賤,而自後於沐浴之請,與此賊俱生於一天之下哉?玆敢不避僭猥,相率叫閤,伏乞聖明,特降明旨,行藥逆婢金姓者,卽付有司,夬正王法,以雪神人之憤,永息宗社之憂,不勝萬幸。疏下,訓鍊副正金浹·申弼周,僉正全舜元·李漢根·鄭來徵,判官金世寬·姜晦·李新英·鄭師周·李壽松,主簿崔元慶·柳星燦·金洸·河道榮·邊泰熙·崔浚齊·徐昌碩,參軍韓興健·孫時好,奉事鄭弼漢·李萬英,都摠經歷安厚萬·李弘植·徐命茂·申益三,都事李眞哲·鄭德鳴·具文泌·尹弼履,中樞經歷南德夏,都事金泳,宣傳官崔興祚·朴尙玄·金周鼎·權冏·申光宅·具樹勳·韓珩·具聖益·柳世復·閔廷櫶·李興仁,武兼李震文·鄭亨石·金世鼎·桂德興·金夢七·趙倫·金弼興·許賓·趙泰星·柳萬元·南益曄·張萬甲·趙光漢·李益彬·李完栽·鄭麟瑞·金聲八·宋珣·具侃·李殷佐·金命龍·韓德基·金敬一·李天翼·柳鳳章·金尙采·申命式·鄭世章·韓錫朝·李聖魯·金世元·李泰崇·鄭必泰·崔台耉·柳瞻·韓夢弼·李譔·韓洸·申光德·趙長璧·金益重·申命相·崔錫胤·金重一·黃晪·徐幹世,部將李世雄·朴斗明·馬聖河·金長萬·黃啓昌·李夢翼·柳春馥·許鏶·張友斗·柳潗·朴宗元·許昪·吳泰成·宋台明·崔址·房斗紀·安世樞·金時震·李時雨·柳壽徵·金尙輝·黃演·鄭東齊,守門將林蕃·金瀁·崔弘瑞·金弘甲·朴敏道·楊萬靑·金重寶·崔重灝·任世晃·金衡·羅衆星·崔復文·金駿臣·白時相·金祈應·柳載天·李再春·金鳳粲·金益弼·朴珩,副司果田雲祥·宋徵來,副司正李義豐·李會昌·邊聖佑·楊就達,副司勇李時輝·魚景亮·柳龍徵,訓鍊習讀邊佖·金由涵·金益傅·李天海·邊洽·高大賢·高尙嶙·李時澄·朴啓漢·吳尙周·李昌夏·崔斗恒·李命完·金碩賢·趙廷廉·邊億·鄭來昌·朴世培·柳重新·金碩九·金贊興·金鍊剛·朴東蕃·趙錫祺·李東錫·張振禧·李東栽·權世建·朱世贇,參軍金悌震·文義天·金麗英·閔興龜·金麒錫·金麗雄·蔡世佑·陳尙周,奉事金時亨·韓相起·文植·魯次薰·金仁寬·崔寶賢·林樶·朴廷達·張士和·金守韓·趙萬善·馬成龍·皮益煌·林時茂·曺廷弼·宋儒行·林益興·朴時佐·趙漢雄·丁聖徽·崔碩昌·宋碩珪·黃一淸·金益剛·朴次健·卞爾明·朴泰植·金震輝·高枝成·文起周·趙厚宗·李誼夏·朴枝昌·任厚剛·金碩璧·金壽長·崔守星·申鼎華。
行副護軍朴世挺等疏曰,伏以臣等,有不忍共天之痛,不可以身在介胄之列而自阻,敢此疾聲仰籲於天地父母之前,伏願聖明,不以人微而澄省焉。噫,辛丑之事,尙忍言哉?宮人試毒之說,旣出於賊招,黃水吐出之變,又載於日記,則其人之隱伏宮中者,昭昭可知。幸賴皇天祖宗之陰佑,聖躬獲免濱危,宗社得保今日,此實一國臣民之大慶。然,其根不祛,則其危猶在,其危猶在,則其禍莫測。若此則聖躬之凜乎不安,奚但若坐針氊負芒刺哉?一日在傍,貽一日之憂,二日在傍,貽二日之憂,肘腋閃倐之頃,安知無不測之變耶?此事顚末,詳載于大小臣僚之疏啓,臣等不必爲疊床之論,而目今大逆之婢,尙爾偃息於宮側,則其在臣子爲君父之心,何嘗片時弛念而忘憂哉?今此討復之典,決不容一刻少緩,以聖上之明斷,何所顧惜,而尙不令出付有司,夬正王法耶?伏乞廓揮乾斷,卽賜兪允,以洩神人之憤焉。臣等雖是武夫,區區憂國愛君之忱,同得於天,故不避猥越,有此瀆擾,死罪死罪。疏下,副護軍金壽基·柳雸·吳達海·朴泰道·趙命周·趙儼·申德夏·趙倓·李杙·鄭習·李烱·柳聖澄·趙鼎期。
進士南遠明等疏曰,伏以嗚呼,凶逆偃息而不能誅,禍胎潛藏而不能祛,今日殿下之宗社,可謂懍懍危矣。彼行藥宮婢,昵處肘腋,蓄毒伺便,思所以謀危聖躬,而欲討未討,請査未査,使其計益憯,而其謀益急,是奚異於置蛇毒虺螫於枕席,而寢處乎其上也哉?夫行藥吐水之說,旣發節賊之招,參以藥院之記,符合如契,則其奸凶情節,畢露無餘,而其時按獄之臣,緩不究竟,至使亂領猶全,禍根尙留,貽宗社無窮之憂,可勝痛哉?自有此事以來,爲殿下臣子者,固當沫血飮泣,呼號奔走,此賊未正法之前,義不可一日而安處寢食矣,顧乃泯泯沁沁,至于今,歲再易矣,及其輿情憤鬱,國言喧藉,則三司之臣,始乃伏閤,而再設再撤,塞責而止,至於居百僚之首者,所當倡率廷臣,竭誠呼籲,回天乃已,而計不出此,惟事依違,引咎言病之章,旣涉非時,輿疾討賊之義,有愧古人。大臣而如此矣,天聽安得不邈,王誅安得夬正乎?雖然,殿下不顧宗社之至重,罔念禍機之甚急,力排群請,若無念聽,輒以絶無本無等敎,爲拒絶言者之資,此擧國臣民之所以抑鬱憂怖,繼之以訝惑者也。噫,犯上之賊,罪關宗社,殿下雖欲私自容覆,固不可得,而在殿下之廷者,亦安得遷延時日,與此賊,竝生於覆載之間哉?臣等竊謂一日留在宮中,則聖躬之安危,未可知也。聖躬有安危,而內而慈聖,上而祖宗在天之靈,其憂有不可勝言矣。殿下何惜於幺麼一逆婢,而不念祖宗之托,不恤慈聖之憂,直爲此泄泄,而莫之顧耶?臣等忝在章甫之列,目見國賊稽誅,宗社阽危,不勝憤痛之心,敢與同志之士,齊聲仰籲,冒干宸嚴,伏乞聖明,勿少遲疑,廓揮睿斷,以其日掌膳宮婢,悉付有司,使之盤詰窮覈,得以究出正犯,夬正王法,以洩神人之憤,以副臣民之望,不勝大幸。疏下,進士洪廷命,生員鄭運集,進士李基德,幼學閔師賢,生員金昌演,幼學宋璞,進士南泰堦,幼學盧慄·沈錫龜·任璨·蔡光德·南宮欞·李樟,生員鄭運弘,幼學李基顯·蔡光遠·南泰會·鄭運綱·蔡光範·鄭世器·鄭奎寧·李格·嚴珙·任守一·李極·南泰著,進士鄭運興,幼學沈肇漢·李震台·許銊·鄭運叙·蔡光玄·閔命寅·南泰赫·李寅協·鄭運升·尹仁曾·盧協·南夢老·任守訥·申景濂·鄭運啓,生員李命膺,幼學任守成·李采·任㻼·鄭運敷·盧珹·南永老·李龍協·李廷羽·洪顯相·任守益·慶楫·鄭運經·崔宗華·李壽泰·閔墩·梁策·任守豐·尹慶曾·李復淵·金光演,進士朴時潤,幼學李復馨·柳座·沈景先·李輔台·盧·鄭運維·南泰胤·洪繼相·成鎬·宋霶·李基肇·閔坦·李瑞恒·李壽郁·崔尙衡·李通源·鄭運德·成鐸·南泰脩·李必遂·成柱漢·朴琔·李宜馨·沈景祿·盧悅·鄭運普·李壽圭·崔鎭衡·梁集·柳遇·南泰規·尹喜洙,生員南伯夏,幼學任守愚·黃壽迪·嚴瑺·洪廷稷·朴朝潤·鄭維·李壽一·崔寬度·金光普·任琬·黃埉·慶宗運·崔沆·尹光國·慶簪·南泰熙·洪廷卨·李夏寅·宋頊·金光胤·任璲·南泰容·洪德相·朴·閔壇·梁棠,生員柳以亨,幼學鄭弘器·洪宗相·南泰和·朴道潤·洪廷翊·李宗淵·慶錫運·洪履相·閔垸·崔澈·金泰演·宋興·成鎰·盧憕·崔渤·成景夏,進士南泰膺,幼學李標·尹光恒·朴珩·黃㙫·李幹·洪藎相·宋贇·李光朝·洪熙普·閔球,生員南運明,幼學尹堣·鄭九寧·南泰休·閔震·尹光弼·李尙龜·柳欽之·鄭斗寧·朴道興·申汝尹·宋枋·南會明·申景洵·李盛采·沈景天·朴濋·申汝亮·金奎瑞·朴玶·宋潤,進士南益夏,幼學李台說·金麒瑞·任瑢·嚴瑀·洪錫倫·朴齊泰·朴·李台岳·盧忱·成命夏·黃墺·申汝泌,進士李命熙,幼學李恒鎭·柳炯·李允馨·柳元鎭·鄭運熙·李允實·黃坦·李楘·李允達·宋泳·黃埠·李樕·閔師尹,進士任瑋,幼學柳萬源·李彙。
出身李萬經等疏曰,伏以臣等聞,見無禮於吾君者,如鷹鸇之逐鳥雀。無禮尙然,何況謀弑君父之賊,尙處於吾君肘腋之內,潛藏密伏,蓄毒以伺,大禍迫於朝暮,危機在於暗昧,則爲今日臣子者,其可須臾自安於寢處乎?此賊謀弑之計,已行於當日,而特賴國祚靈長,聖躬神護,幸保萬安。思之至此,不覺髮豎而骨靑。臣等直欲手排金闥,頭碎玉陛,磔此賊食其肉,而不可得也。臣等雖在韎韋之賤,同得秉彝之性,忠憤所激,敢忘猥越,相率呼籲,伏乞聖明,速覈宮婢之行藥者,卽付有司,按法正刑,以洩一國臣民抑鬱崩迫之望,千萬幸甚。疏下,出身成胤爀·鄭運喆·韓桓·崔翰全·李炳·金麟瑞·閔厚基·金成龍·崔慶老·河大猷·趙·金漢明·李晩白·田始赫·姜遇昌·金錫垕·李天祿·金德洙·崔鳳集·李禧肇·文聖運·趙璞·嚴以性·金大呂·吳漢述·朴煥·金龜祥·趙義彬·李光然·辛宇泰·陳萬東·文德奎·張世佑·崔慶溢·鄭錫禎·申應墷·李春赫·李聖培·陳益夏·李時英·許侃·尹道雄·尹東老·李世昇·趙俊興·金世挺·朴東最·楊命擧·李國蕃·韓配箕·姜泰俊·鄭重熙·李泰瑞·李彬·趙文璧·全五福·閔仁壽·朴尙采·楊敏垕·金夏鼎·羅以桓·楊澤新·金時徵·金漢祖·林大樹·李徵觀·尹遠·柳軫興·朴世咸·呂敬周·趙聖擧·成益烈·金一器·金鏡獻·李國泰。答尹遇進·鄭光羽·金浚·朴世挺·南遠明·李萬經等疏曰,省疏具悉。掌膳中金姓疑似者元無矣。爾等勿爲煩擾。
上在昌德宮。停常參·經筵。
柳萬重啓曰,明日常參·經筵,取稟。傳曰,停。
又以弘文館言啓曰,本館下番闕直,事體未安。校理趙最壽,修撰李匡輔,副修撰趙鎭禧,昨日違牌,旣有只推之命,竝更牌招,以爲推移入直之地,何如?傳曰,允。
以校理趙最壽,副修撰趙鎭禧,牌不進,罷職傳旨,傳于柳萬重曰,推考傳旨捧入。
柳萬重啓曰,三司來詣請對矣。傳曰,引見。
假注書李重震書啓,臣承命馳往于西水門外議政府右議政李光佐所住處,更爲傳授命召則以爲,卽者命召復降,惶隕罔措,而身屛城外,實無承受之道,又將昧死祗納,伏地震悸,只俟大何云矣,敢啓。傳曰,知道。
柳萬重啓曰,右議政李光佐,又使錄事,還納命召,何以爲之?敢稟。傳曰,更爲傳授。
假注書權一衡書啓,臣承命馳往于西水門外議政府右議政李光佐所住處,更爲傳授命召則以爲,命召之還降,今至七次,半日之內,史官復再臨,一息未泯,何敢安此?戰懍之極,罔知所爲,極知命召體重,非逬退之臣,所敢暫時受留,而每次祗納,輒煩史官之還授,往復無已,事勢實爲窮蹙。不獲已姑且敬留,以爲解職日卽時還納之計。惶隕一倍,不知所達云矣,敢啓。傳曰,知道。
柳萬重啓曰,左承旨李翊漢,呈辭受由,右承旨兪命凝,陳疏未承批,同副承旨李重述,以偕來進去,廳中只有臣萬重,伴直無人。承旨有闕之代,政官卽爲牌招,開政差出,仍卽牌招入直,何如?傳曰,允。
又啓曰,卽今廳中一空,不成貌樣。今日政,承旨有闕之代,以在京無故人差出,仍卽牌招察任,何如?傳曰,允。
又啓曰,廳中,只有臣萬重,伴直無人。右承旨兪命凝,疏批已下,所當卽爲牌招,而拘於廳規,不得循例請牌。何以爲之?敢稟。傳曰,牌招。
有政。吏批,行判書李肇進,參判李眞儒牌不進,參議沈珙進,右副承旨柳萬重進。
兵批,行判書柳鳳輝病,參判朴熙晉病,參議李廷濟進,參知尹惠敎,受由在外,右副承旨柳萬重進。
吏批啓曰,新除授平陵察訪鄭道殷呈狀內,素患胃弱之症,遇暑越添,時月之內,萬無起動之勢云。身病果如此,不可强令赴任,平陵察訪鄭道殷改差,何如?傳曰,允。
吏批,柳重茂·南就明爲承旨,金聲發爲江原都事,洪禹章爲靑陽縣監,呂啓周爲貞陵參奉。
兵批,鄭思孝單付副護軍,李師尙·金始慶·朴弼夔單付副司直。
柳萬重啓曰,承旨,以柳重茂·南就明,落點矣。重茂階是嘉義,坐次當爲都承旨,而就明曾經都承旨,政例不得降爲下位。承旨,何以爲之?敢稟。傳曰,望單子入之。
承旨李廷濟改落點,都承旨柳重茂,左副承旨李廷濟。
柳萬重啓曰,因本院啓辭,新除授承旨牌招事,允下,而今已夜深,待明朝出牌之意,敢啓。傳曰,知道。
兵批啓曰,卽接五衛將廳牒報,則五衛將李時綱,受由下鄕,過限未上來云。宿衛輪番之地,不宜久曠,今姑改差,何如?傳曰,允。
柳萬重,以義禁府言啓曰,靑陽縣監宋湜拿問定罪事,傳旨啓下矣。宋湜,時在任所云,依例發遣府羅將拿來,何如?傳曰,允。
又以兵曹言啓曰,今五月十八日,幼學沈必隆稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李再春,常時不能禁斷雜人,以致闌入,亦難免其責,推考,何如?傳曰,允。
行都承旨李師尙疏曰,伏以臣,積有瑕釁,重陷坑穽,繩之以彝憲,參之以時議,是宜廢斥之錮塞之,不復掛名於朝籍,而不自意藏疾之量,猶有省錄,敍命纔下,誤恩旋加,至畀臣以喉司之長,惶感雖極,愧恧罙增。臣之所坐,是何等汚名惡聲,而今乃更置之於宿趼,自同於常仕之人,則豈不有傷於聖朝綜核名實之政,激揚淸濁之道耶?臣之祗奉除命,已有日矣。公論之地,宜有劾正,臣不敢循常控辭,屛伏以竢,而迄今寥寥,臣竊怪之。春初臺劾,不用就事相規之例,而鳩集醜穢之目,以證貪鄙之實,旣啓又疏,僇辱狼藉,繼而有下石之論,歷擧臣平生而汚衊之,後先齊擧,如有約誓,彈治束縛,猶恐不急,何也?顧此所遭,旣是向日凶黨輩,所欲加而不得者,又是近來薦紳間,所絶無之羞恥,臣欲條列事件,以自伸理,則不免先汚唇吻,重以仰浼聰聽,除非司敗之問,臣不欲索言也。然而苟使臣平日言行,無可指議,則人之凌藉躪蹴,何至於是耶?臣惟當反躬自省而已,實無毫分怨尤之意,而念臣年今七十,孤立無助,妄以爲爲國討逆,可幸無罪,不計一身之患害,專意於討復之事,聖明亦嘗俯燭臣之本末矣。以此獲罪,實所甘心。臣之前疏所陳,儘有源委,俱可辨釋,而復惹葛藤,亦涉疲勞。臣便當自處以癡獃喑啞,不復開喙矣。第臣竊有捫舌自悔者,時方尙默,而臣獨有言,時方喜圓,而臣獨爲方,見臣之因此顚踣者,皆以爲戒。噫,爲國之道,涉世之具,不外於此,而臣實昧昧,若臣者眞箇儱侗不曉事者矣。竊伏惟念,天地之大,日月之明,無物不遂,無微不燭。如臣草芥之賤,螻蟻之微,蒙被煎拂之恩,其所躋躐,亦云過矣,而終無可以裨補於聖化,適足以貽累於淸朝。況其狂性難改,與世背馳,譬如枘鑿之不相入,氷炭之不同器,一日在朝,其害立見。伏乞聖慈,曲加哀憐,鐫臣職秩,毋使更廁於班聯,得以優游丘壑,飯蔬沒齒,是臣之大願也。臣無任瞻天泣涕,伏地禱祝之至。答曰,省疏具悉。卿其勿辭,從速察職。
右承旨兪命凝疏曰,伏以新除之命,又下於尋單蒙遞之餘,揆以義分,宜卽祗謝,而情病俱苦,竟違嚴召,恩出格外,罰止問備,臣誠驚惶踧踖,罔知攸處。向臣忝叨是職也,以玉堂諸臣違牌坐罷時,不爲覆逆,重被儒臣之論斥,上章自列,略暴委折,伏想聖明,固已俯悉矣。日昨又伏見大司諫李鳳年疏槪,其語意深峻,視向日儒臣,更加一節。夫三司逬退,此所以大論中輟,而乃反以此,歸咎本院,有若討復之請,終致徑停者,專由於喉司不能違覆者然,何其言之不審至此也?信如諫臣之言,則伊日喉司之臣,雖被重誅,亦有餘罪。其在自靖之義,惟當悚蹙之不暇,顧何敢晏然復進於出納之地乎?抑臣年邁疾痼,本不合於夙夜之任,而積勞之餘,添患暑感,調治累日,尙未差減,身熱而頭疼,痰盛而喘急,貼身床褥,神氣昏惙,旬月之間,無望供仕。玆敢疾聲哀籲於仁覆之下,伏乞俯賜矜察,亟命鐫罷臣職,以謝臺議,以延殘喘,不勝幸甚。答曰,省疏具悉。爾其勿辭,從速察職。
右副承旨李仁復疏曰,伏以,臣於去月十九日,伏奉同月十三日諭旨,以臣爲承政院右副承旨,馹召遠辱,榮動窮谷,臣驚惶感激,罔知攸措。臣於去年夏,自下邑,辭遞而歸也,夙患痰火,越添於暑月飮冷,未卽西上,仍淹嶺底村舍,客冬之末,亦有本職除命,而所患一倍危苦,竟犯逋慢之誅矣。今玆恩除,又下於千萬夢寐,分義是懼,力疾登程,寸寸前進,昨纔來伏私次,而抑臣有大段悚蹙,不敢晏然者,不得不自靖譴章。乃者東朝患候,浹朔彌留,大小憂遑,而病伏遐嶠,旣不得時承起居,復膳有喜,賀儀已擧,而晩奉恩諭,又未克趁參慶列,臣罪至此,萬殞難贖。長路撼頓之餘,賤症又劇,雖欲黽勉就列,其勢末由也。伏乞聖慈,勘臣罪犯,遞臣職名,以嚴邦憲,以延危喘,不勝幸甚。且臣於近事,竊有慨惋者,略此附陳。臣聞向日宰臣,有以毁撤先正臣許穆書院恩額,筵奏謬戾,疏語尤悖,肆意詆毁,略無顧忌。噫嘻,此何言也?穆,天資甚高,胸襟灑落,養德山林,恬泊自守,所讀者羲·文·周·孔之書,所樂者羲·文·周·孔之道。尙論其人物,則三代之上也,夷考其學職,則天人之邃也。是以先王訪落,擢置台輔,信若蓍龜,寵禮俱隆,前後所進銘箚,文章灝噩,辭旨忠實,實與訓謨,相表裏,正邦禮,則斥斬衰之誤,議告廟,則非貶薄之論,臨退一疏,尤爲嚴正,至今戶藏而人誦之,其出處之光明,心理之公平,殆可以質諸鬼神而無疑,俟諸百世而不惑者矣。歷選近代之名儒先正,其有如穆之粹然無瑕者乎?不幸黨議橫潰,人心陷溺,醜正之習痼,尙德之義晦,多士申辨之章,亦爲其時承宣蔡成胤之所阻搪,嗚呼,尙何言哉?亦可以觀世道矣。孟子曰,誦其詩讀其書,不知其人,可乎?殿下試進其所撰記言中自序等文,一經睿覽,則穆之言行本末,立朝大節,自可俯悉,亦可驗臣言之非誣也。若乃撤額之擧,侮賢之言,正所謂其於彼何哉者,臣不敢有望於今日之朝廷,而臣之所大懼者,惟是先正秉心之公,立言之卓,爲學之實,終不得見知於聖明之下,冒昧言之,惟殿下裁省焉。臣治疏呈院,則院僚始擬入啓,旋卽不捧,因請牌招。臣之疏意,非特爲引疾例辭,亶出於爲先正伸辨之地,則無端退却,大是萬萬慮外,揆諸院規,亦未曾聞,臣尤慨然也。嚴召之下,來詣禁扄,而卽此一款,實爲臣難進之端,玆敢略暴情勢,自外徑退,臣罪尤大矣。臣無任屛營戰慄之至。
副校理朴弼夔疏曰,伏以臣,頃忝三司之末,獲參討逆之論,而齊籲月餘,兪音終閟,君讐未除,臣分已虧,露章自列,引罪逬退,而聖度天大,不加重誅,恩召輒違,只勘例罷,惶恐之極,一味危縮。乃者敍命纔下,除旨繼宣,負罪之身,雖蒙誤恩,蔑效之地,實難再叨。況今同時逬出諸臣,亦皆惶蹙竢罪,則臣獨何顔,徒恃寵靈,唐突徑進,自同無故,以傷廉義也哉?玆於荐召之下,一向坐違,分義是懼,謹隨天牌,來伏闕外,而顧此賊未討之前,無非臣竢譴之日。且前後儒疏,以伏閤遽撤,大加非斥,則此尤臣難冒之一端也。咫尺天陛,末由入謝,略陳短疏,徑還私次,臣尤死罪。伏乞聖慈,俯賜諒察,削臣之職,治臣之罪,以安私分,以警具僚,不勝萬幸。臣於引罪祈免之章,不宜贅陳他說,而目見近事,不勝憂慨,敢此附陳焉。今此請討逆婢,實是天理民彝之所不容已者。擧國含生之類,莫不憂憤欲死,則輔相之臣,夫豈有一毫緩忽於討復之義哉?只緣疾病之難强,雖不得趁設庭籲,而一箚再箚,可見血忱,則方外儒疏中,偃蹇越視之斥,顧瞻支離之目,亦太甚矣。此何言也?若使大臣無故行公,而尙無糾率之擧,則雖加譏斥,固無所辭,而屢朔淹病,不能起動,通朝之所共知也。反以此不韙題目,抑勒句斷,迫逐乃已,至使討復大論,終無止泊之日,竊恐此等言議,不專在於沐浴之請也。惟聖明,深加辨察焉。
副修撰吳遂元疏曰,伏以釁賤微臣,猥荷洪造,從前虛縻,罔非爲罪,而不意玉署內遷之命,又及於待罪下縣之日,天書遠頒,促臣上途,臣聞命震駴,憫蹙慙惶,徊徨累日,不知所措。昨者來伏輦下,分宜卽日趨肅恩命,而顧臣情地蹤跡,不敢自同於平人,實難冒廁周行之間者,亦嘗一再陳於前日憲官辭本矣。噫,臣,世臣也。本期宦達,識趣凡卑,非若一種澹泊高潔之士,不喜榮進者比也。今夫仁聖在上,而以眇末不肖之身,沐浴休明,幸得與一時群彦,追趨法從,以上下於講讀論思之間,豈非人情之可願,家世之宿業,而況人生斯世,其所自致者,君親耳。今臣酷罰孤露,無所怙恃,一念紆結,惟在聖明,則臣亦恒物,獨何心性,而寧辜大恩速重誅,而不敢爲承命之圖者,其爲情,可謂窮且慼,而臣亦自悲其不幸耳。不然,而巧自疎於明時,强欲避於榮塗,若鳥獸之倫者,豈其情哉?誠以立身之初,遭罹非常,身名爲當世之僇衅,累有終身之汚,而公器不可玷,大防不可壞而然也。古語曰,丈夫爲行,不使人疑之夫疑之,雖在人,而使之疑,在我。苟使臣,平日名行,粗立於世,信義有所積,而不至於古人所謂自侮者,則雖仇臣者衆,亦何能以非理,肆加人哉?每一念之,自顧汗惕,不敢徒諉於外至之橫逆,而欲復抗容於士大夫之林也。昨歲縣邑之命,亦豈賤分,所敢得安也哉?自惟微蹤,不敢遽廢於淸時,凡品,不欲自托於高蹈,而有命輒拒,終爲積逋之歸,實有怵然於私心者。故無寧含恩循分,退給下劇,少殫微力,欲以奔走爲效,一以伸分義,一以爲祿仕者,是臣區區之意然也。惟其才疎政拙,卒不能少紓民困,仰副我聖朝分憂之意,而一着朝衣,便有擧顔之愧,自占便宜,徒冒巧宦之嫌,臣於是,俯仰慙恧,實無以自見其志者矣。臣之今日,只有避遠榮要,稍自斂掃,庶亦可爲一分自補之地,而惟寵利是貪,揚揚而不知愧,則人將謂臣斯何?今臣所自引,雖甚區區,其欲量己而遵分者,亦不爲無說,儻蒙聖朝寬宥,則其於勵廉義振頹俗之治,未必無少補,雖在微臣報效之道,其視貪榮苟冒,不量而入,蔑有絲毫之益,只速誚謗之來,得失果何如也?矧今王章,未伸於幺麼一逆婢,肘腋近密之地,尙今罪人假息,此天下有國以來,所未有之事,擧國危駭,人心憤悒。大臣與夫三司·卿宰·庶官·章甫,莫不奔走而呼號,瀝血而陳忠,殿下乃反一例揮斥之,揮斥之不足,股肱以下爲國家宗社懇懇忠義之言,一皆寢之不下,竝靳其前日單辭之敎,而迄不賜一可否,此不但一罪人之未討而已,其爲今日國事之大可憂,孰甚於此?念之至此,實爲寒心。今臣情地,不敢自居以三司,乃以此時,不能一暴其一國同情之辭,洞陳天理民彝之不可以紊,聖躬安危之不可以忽,大臣與夫三司·卿宰·庶官·章甫懇懇忠義之言,不可以不從,以開晤聖聰,克擧典刑,絶潛伏之禍,而伸必討之義,其罪誠萬殞難贖,而所謂生不如死者也。至於經幄之任,任重責大,非謏儒小識,所可叨冒,亦有不暇陳者矣。昨陳控籲之章,見阻喉司,衷情未暴,一味悶蹙,兩日之內,荐違嚴召,跡涉逋慢,罪又難逭。玆復披瀝肝血,悉暴危悃,伏乞天地父母,少垂憐察,亟許鐫臣職名,仍命勿復檢擬於除目,俾守賤分,更令勘臣罪犯,以彰其違慢,不勝大願。
司書吳光運疏曰,伏以臣,資質魯莽,知識顓蒙,加以失學,未嘗坐讀經史,雖或綽略看讀,而要不出口耳之外,其旨義則矇如也。時自點檢,未嘗不惕然自責曰,以此蔑學,出而事君,當作何如人哉?願爲十年閑廢之蹤,庶有息黥補刖之路矣,不意春坊新命,遽降於夢想之外,臣誠惝怳驚懼,不知置身之所也。伏聞王世弟,勤學好問,卓越千古,今日胄筵之任,固當極選一代之才學,不可以如臣者,苟然充數。臣若厭然,掩其空疏,而冒當不敢當之任,應文備數於僅僅音讀,草草文義之間,則是臣欺一心也,欺殿下也,欺東宮也。臣雖不學無識,粗知心不可欺,君不可欺,臣之辭免,非出於飾外之例讓也。伏願聖明,亟許遞改,以重离筵勸講之任焉。臣以幺麼末僚,固不敢贅陳他說於乞免之章,而葵藿之忱,不能自抑,敢此冒貢於宸嚴之下,惟聖明垂察焉。昔朱熹,以東宮講學之說,進於孝宗曰,陛下所以自治者,猶未免於疏略,因是亦以是爲當然,而不之慮耶?由此觀之,今日勸導東宮之本,實在於殿下之勤學,而經筵講讀,廢閣者累年,則臣恐殿下自治之道,或不免於宋帝之疏略矣。其所以勸導東宮者,亦何以盡其道乎?噫,國家之理亂,係於人君之一心,君心之正與不正,在於學問之勤怠,則歷代人君,孰不願治諱亂,而或不能正其心以從於學問者,何哉?以其有聲色土木之娛,弋獵遊觀之樂,紛然而交於前也。今殿下有一於是乎?伏惟殿下,自卽祚以來,淵凝淡素,端拱無爲,無一物之玩好,陳於燕私之間,無一事之嗜欲,形於動止於際,則誠可謂堯·舜之聖賢資矣。夫人心,不能兩用,亦不能不用,用之於嗜好,則學問荒,用之於學問,則嗜欲退。今殿下幸而不用於嗜好,而又不肯用之於學問,則臣未知廈氊穆淸之上,殿下之所用心者,果在那處?臣恐其泊然而無所據,汨然而無所進,以堯·舜絶異之聖資,而卒未免同歸於叔季凡庸之轍,此臣所以長吁永嘅,至於中夜無寐者也。今日有識之論,皆以頻御經筵,爲第一義,是固然矣,而猶有所未得其本者,臣向年以堂后假官,入侍於召對之席,竊瞷殿下,有涉躐看過之意,無沈潛玩繹之味,汎然而開卷,汎然而掩卷,如此則雖日開經筵,庸何益乎?臣竊伏惟念,師範前古之道,若取其氣味相近者,而爲之師,則易爲效,學問用功之方,若取其氣質所偏處,而用其功,則易爲力。臣愚僭妄,竊以爲聖資沈潛,同符殷高之恭默,而天地有憾,或欠思辨之工夫,則臣以爲說命首篇一思字,合爲聖學上緊要下工處也。夫高宗,恭默不言,而言乃雍者,以其有默中之思也。今殿下,一事淵靜,而未嘗致工於思,故發言而或欠於乃雍,出令而或不得其當,可勝惜哉?臣謹按洪範云,思曰睿。先儒訓之曰,睿者,通乎微也。夫人心虛靈,萬理粲然,誠能專其心致其思,則千載之日至,可坐而致之,而況於目前之事務乎?苟於深宮燕閑之中,夜氣淸明之際,或披經傳,而探賾其義理,或閱史乘,而攷究其治亂,以至臣工之臧否,衆論之是非,民憂之緩急,政令之得失,閉目靜坐,凝神以思,則如入暗室,久而愈明,畢竟八窓洞徹,萬象玲瓏,天下事物,夫豈或逃於止水明鏡之下,而高宗思道之境界,怳然而得之矣。如有肯綮難解者,則抄書小紙,帖之壁上,朝夕常目,通透而後去之,而猶有所然疑,則開講之日,顧問儒臣,反復論難,參互講定,則工夫縝密,盛水不漏,而該括動靜,可無偏枯之弊矣。於是乎存心之道益密,致思之工漸熟,雖莅大庭,接廣衆,奏達旁午,機務膠擾,而明睿所照,纖微無隱,若辨黑白,若數一二,夫何患兪咈之失當,而章牘之多滯乎?雖然,思有閑雜之思焉,思有道理之思焉,閑雜之思,從慢字上出來,道理之思,從敬字上管攝,說命所謂恭默之恭,卽主一無適之敬,而高宗之所以純粹不二,思慮精專者,以其有此敬也。故洪範之貌曰恭,思曰睿,對內外而言之者,蓋與說命恭默思道四字,互相表裏矣。夫敬者,主於中,而必謂之貌曰恭者,蓋以涵養之工,旣專於內,則肅整之容,必見於外。故曾子之論敬也,亦曰,動容貌,斯遠暴慢矣,出辭氣,斯遠鄙倍矣。伏願殿下,愼之於容貌辭氣之際,而俾無暴發之病,一之於精神思慮之間,而深得透徹之功,因以聖學之所得者,勉導東宮,則實國家萬世無疆之休也。目今逆婢未査,擧國波蕩,百僚奔遑,章牘迭奏,而天聽愈邈,憂危轉深,此亦由於殿下不能精之於思慮之中,審之於從違之別,雖其謀弑大逆,而諉之難査之地,置之忘忽之域,臣不勝抑鬱之至。亂臣賊子,何代無之,而未有如逆婢之其謀至凶,其地至密,其機至急,則今日臣子,不可與此賊俱生耳。殿下以金姓無之,疑似者本無等敎,牢拒群下之請,而臣則以爲,金姓有無,疑似與否,非所可論也。夫當吐出黃水之日,有出示藥院之命,則殿下於伊時,已有非常之疑矣。夫當憂危之際,黃水之吐,猝出於匙箸之餘,則雖無盛節之招,金姓之說,而掌膳宮婢,固當在於拿覈之科。況夫鞫招一出,月日相符,則主謀行藥之賊,必在掌膳之列者,明若觀火,閉口捕舌,隱將安逃。伊日掌膳宮人入番者,勿問金姓有無,固當盡付有司,査得正犯,以正王法,殿下何憚不爲,而猶自枕虎袖蛇於宮闈之內,使擧國臣民,奔走號泣,而莫之止耶?言念及此,寧欲無生,何心束帶彯纓於宮省之間耶?臣稟賦至薄,一月之內,疾病半之,自分無用於世,而惟是愛君憂國之忱,根於秉彝之天,而有不能自已者,玆敢不避猥越,附陳於疏末,伏願殿下,不以人廢言,不勝萬幸。
修撰洪廷相疏曰,伏以臣,空疏蹇拙,最居人下,濫蒙洪造,猥玷淸塗,從前踐歷,罔非踰涯,而至於玉署華貫,尤非臣夢寐所到。迺者檢討新除之命,忽降於待罪下邑之日,臣誠惝怳震惕,繼之以騂顔汗背,莫省置身之所也。夫瀛館之職,卽所以備顧問而掌論思,亦且與聞朝議,其爲責任之重,顧何如也?是以自昔膺是選者,俱極一時之望,曷嘗有如臣魯莽,濫竽於其間者哉?臣少而失學,長益懶廢,粗習擧業,僥倖決科而止耳。若夫經傳文字,茫然無所究窮,尋常訓義句讀,都不通曉,至於朝政得失,全所昧昧。若是而其敢望侍經席而裨補萬一,廁時髦而論列是非乎?臣於此,自量已審,斷無堪承之望,在外控免,義所不敢,固當促裝入城,仰暴情實,而臣素患痰疾,積久癃篤,入夏以來,又傷於湖土炎濕,廢食昏倒,作一僵尸,重以泄痢兼劇,危惙浹旬,擔舁寸進,僅抵畿邑,而諸症越添,實有道斃之憂,雖欲强進一步,其勢末由,淹伏旅次,一向稽滯,揆以分義,已極惶懍。況此行藥逆婢査討之請,實是擧國之大論,凡爲殿下臣子者,孰不欲卽正典刑,臠肉寢皮,快伸討復之義乎?自古亂賊何限,而慘毒危迫,未有如此賊者,匿形肘腋之近,逞凶匙箸之間,禍機之作,間不容髮,此賊一日未討,則聖躬有一日之危,臣僚有一日之罪。此所以三司諸臣,瀝血守閤,大臣百僚,竭誠齊籲,而絶無本無難査等敎,輒出批旨之中,臣不敢知聖意之攸存,而一國臣民之憂危痛迫,靡有其極,何殿下之自忽防患之道,不嚴討逆之典,揮斥堅拒之至此耶?此賊陰凶情跡,盛節之招,藥院之記,旣已昭著無餘,至若摘發盤詰之道,諸臣前後疏啓,亦已備論,臣不敢爲疊床之語,而以臣道路之所聞覩者言之,里閭婦孺之賤,亦皆曰,凶婢行藥,謀害聖躬,而汔今假息,尙稽正法,其何以爲國乎?莫不齊憤而共憂,秉彝所同,此焉可見。中外波蕩,靡所底定,有若危亡之禍,迫在呼吸之間。伏未知殿下,其將一向靳固,不思所以絶禍根洩輿憤之道乎?考出藥院所記之月日,伊日掌膳宮婢,勿論姓金與否及疑似與不疑似,竝許出付有司,卽速盤問窮覈,有不容一刻少緩也。向來四儒臣之逬出違召,蓋不獲已,而一倂例罷,顯示厭薄之意,不免爲聖朝之過擧,而承宣收還之請,未蒙卽允,大臣·卿宰及諸臣之疏,俱出血忱,而聖批許久靳降,輿情愈益抑鬱。臣未知其間,俱已承批準請否乎,而其在禮遇聽納之道,大有所歉,亦願聖明之深留意也。臣方冒上辭本,雖不敢自處以三司之職,義當隨庶僚之後,同聲疾籲,而病狀危篤,如上所陳,徊徨歧路,莫伸沐浴之請,有臣如此,不如死之久矣。玆敢陳章縣道,仰請鈇鉞之誅,伏乞聖明,曲察微懇,俯憐危疾,亟賜鐫削臣職名,仍命重勘臣罪名,以爲人臣不能討逆者之戒,不勝幸甚。答李仁復·朴弼夔·吳遂元·吳光運·洪廷相疏曰,省疏具悉。爾其勿辭,從速察職。
工曹判書金始煥疏曰,伏以臣,得伏見進士南遠明疏本,則以逆婢之汔未正法,歸咎於獄官之緩不究竟,至以禍根尙留,貽宗社無窮之憂等語,聲罪至深,直驅諸臣於緩法稽討之科。臣亦獄官中一人耳。看之未半,毛骨俱竦,固已萬萬駭怖,而又有李錫祚等,相繼投疏,前唱後應,更加一層,許多臚列,無非人臣之極罪,而其曰,一次推訊,永絶盤問之路云者,求罪於事實之外,有若罪人有欲吐之情,而用意故緩,絶其脈絡者然,人之爲言,胡至此極?夫行藥宮婢金姓之說,始發於賊節承款之招,按鞫之臣,得此端緖,苟非忘君背國,與賊同情者,豈敢一毫有忽於盤問之際,而其所現告,只是宮人職姓而已,至於名字,則稱以但聞金尙宮,不知其名爲誰云,故一招再招,反覆窮詰,末乃究問其族屬居住者,亦出於必欲覈實之意,判付命下之後,不但止於更推,而至以此,請加嚴刑於已輸款之罪人,則按治首末,具登議啓,其時事狀,聖鑑想亦洞燭,此豈毫分近似於緩不究竟,而今乃追提已了之鞫案,構成難赦之罪名,操持抑勒,無復餘地。毋論其言之如何,爲人臣子,而得此題目,雖萬被誅戮,猶有餘罪,危懍震掉,豈容晷刻自安,而恭俟處分,不敢徑先陳暴,縮伏累日,今始露章哀籲,伏乞聖慈,亟命削臣職名,仍令勘臣罪狀,以謝人言,以嚴公法,不勝幸甚。答曰,省疏具悉。卿其勿辭,從速察職。
大司憲吳命峻疏曰,伏以臣,蒲柳之質,望秋先衰,樗櫟之賤,早合退休。不料俯念簪履,畀以憲長,臣奉敎驚惶,怵然憂懼,彌日而不自定也。念臣決科之初,厚誣先朝,猥叨憲司,塵露莫酬,倐三十載,顚毛已種種矣。方其壯也,風釆消落,不能仰補衮闕,糾劾官邪,每一回想,愧懼猶切。顧今年紀衰耄,志氣低垂,聞人過則恕心先發,遇事端則疑怯自生,其何能伸眉吐氣,刺口論事,以不負聖明耳目之委寄,振肅一世之頹綱乎?況今逆婢逭誅,王綱不張,擧朝力爭,聖聽愈邈,是宜另簡重望,以付斯責,上而感回天心,下而激發淸論,而當此之時,屬之於臣,其何異於責躄者以疾走,瞽者以辨物乎?縮伏累日,不得不疾聲仰籲於仁覆之下,伏乞聖慈天地父母,特回淵鑑,俯察微懇,將臣本職,亟賜鐫免,以幸公私,千萬幸甚。噫,近以逆婢事,國論沸騰,無人不動,上自大臣·卿宰·宗戚,下至百官·武弁·太學生徒,章交公車,勢難沮遏,衆情抑鬱,疑惑滋甚,獨殿下深居九重,未之有聞耳。館學儒生之疏,卽賜批旨,溫音渙發,臣實欽仰於殿下重太學培士氣之盛意,而惜乎,獨不及於大臣箚批,臣竊憂歎,不能無惑也。大臣者,國家之所倚重,人主之所敬禮者也。前席入對時,都兪吁咈,密勿訏謨,章箚陳聞,則批旨隨下,賜答如響。況我國,自祖宗朝,雖國忌淸齋之日,大臣疏章,特許捧入,卽賜批諭,此乃國家制度,歷三百年不替者也。今殿下視若庶官之疏,尙靳批下於待罪之箚,其有損於聖德,固不可言,而況今殿下倚任,只有一大臣,國事之所委萃,邊機之所悉管,大臣之引入,已浹數月,內局議藥,下僚替行,籌司廢坐,亦且四朔,如是而其能爲國乎?以殿下圖治之勤,視今日爲何如也?殿下於淸夜丙枕之中,試一念及,則必將翻然而悟,惕然而悔矣。顧今大臣所執,乃祖宗金石之典,宗社無窮之憂,若殿下亟賜恩批,開納允可,則潛伏之禍機,可以屛除,汹擾之人心,可以鎭服,殿下待大臣之道,亦庶乎得矣。臣之此言,非爲大臣地,亶出於爲聖躬也,爲國家也。臣不勝憂慮,忘寢與食,齋沐而陳之,惟殿下竝留聖意焉。答曰,省疏具悉。卿其勿辭,從速察職。
刑曹參判李明彦疏曰,伏以臣,奉使遠役,經年始返,揆以情禮,宜卽省墓,而適當劇務,僚堂不齊,未敢言私,黽勉遲待矣。及至請告之後,又有移職之命,臨行中撤,私心缺然,不意辭疏纔徹,批旨旋降,該曹覆啓之日,卽臣遞職之時。仁恩曲遂,至情可伸,而軍銜未付,陛辭無路,節祀已屆,將事乏人,迫於事勢,不免徑發,殊欠出告之義,倍切怵惕之心。迺於發行之後,除旨隨下,居職如故,臣誠感激惶隕,固當竭蹶趨造,而冒暑跋涉之餘,宿患暍症,乘時復作,中途淹滯,不得前進,咫尺京闕,末由入覲,臣罪至此,尤無所逃。顧臣所帶之職,係是詞訟劇地,不可引日虛帶,以貽瘝曠之患。伏願聖明,亟許鐫免焉。仍伏念臣稟賦脆弱,壯不猶人,中經草土,未老已衰,繼以驅馳原隰,奔走不暇,嶺外之按廉纔旋,仍有航海之役,灣上之解歸未幾,又作赴燕之行。海陸南北,備嘗辛苦,水土之不服,榮衛易損,筋力之未逮,蒲柳先謝,髮凋齒落,神短氣苶,種種衰相,不一而足。年纔五十,殆若篤老之人,雖欲驅策駑鈍,報答涓埃,而衰疲難堪,實無以自力矣。古人所謂陳力就列,不能者止者,正爲臣今日道也。況今疾病纏身,起動無望,若不及今退屛,少加調息,實有性命難保之憂。玆敢疾聲仰籲於仁覆之下,伏乞天地父母,曲加愍憐,竝遞臣本兼諸任,仍命銓部,勿復檢擧,俾得就閑調養,以卒生成之澤,千萬幸甚。答曰,省疏具悉。卿其勿辭,從速察職。
巳時,上御熙政堂。三司請對入侍時,右副承旨柳萬重,掌令李重觀·李廷弼,副應敎柳弼垣,正言金濰·黃晸,假注書金禹甲,編修官安瑞羽,記事官尹宗臣。李重觀進讀兩司合啓,請逆魁昌集·頤命,竝令攸司亟行斬屍,明正典刑。措辭見上上曰,勿煩。請水刺間次知尙宮姓金者,出付攸司,以正王法。措辭見上上久無發落。李廷弼曰,國家刑政,莫大於討逆,此而不聽從,其於國家,何哉?卽賜允從焉。柳弼垣曰,以此事,前後陳請,不知其幾遭,而昨見下重臣及諸臣之批,以疑似者元無爲敎。今又强聒,雖知其爲未安,而其日掌膳宮人中姓金者,査付攸司,叩質其行藥之根柢,以絶禍根,然後聖躬可免於危,宗社可底於安。故敢此相率請對,伏願諒此情願,卽賜允從焉。金濰曰,逆婢之窮凶情節,前後已盡於請對及伏閤之啓,而雖以聖敎觀之,或以無査出之路爲敎,或以元無疑似者爲敎,則可知行藥宮人之未嘗無其人,而以盛節招辭見之,逆婢之尙在宮中,斷然無疑。殿下第以其日水刺間次知宮人姓金者,出付攸司,則自攸司,當有明査之道矣,何不卽賜允從乎?黃晸曰,臣亦有所懷敢達。今此逆婢査出之啓,初非留難之事,而尙今靳許,故三司諸臣,特以討復之義,不準請之前,不敢中止。當此極熱之時,又敢相率,而瀆擾於靜攝之中,雖極惶悚,然,殿下若不允從,則臣等亦不敢止也。伏願亟賜允許,夬施王章,以慰臣子之望焉。重觀曰,此事之至今未準請,誠是千萬意外,意謂初啓再啓,卽蒙允許矣,一向靳兪,今已三年,爲今日臣子者,寢不能安,食不能甘。殿下何不夬施,思所以伸王章之道乎?廷弼曰,一國共公之論,不可以君父而遏之,豈以殿下之聖明,不能念及於此乎?弼垣曰,縷縷陳達,極知惶恐。然,古人有一言回天,而臣等閱歲爭執,尙未蒙允者,誠以言辭拙訥,誠意淺薄。然,自上若不聽從,則聖躬宗社之安危,有不可知也。君臣上下,相持至此,豈非抑鬱之甚者乎?金濰曰,以近來疏章觀之,則可知一國共公之論也。今此逆婢,夬正王法之後,聖躬不危,而王章無廢矣。伏願聖明,俯燭而賜允。今日三司,皆非不忠之臣,則安得不爭執,强聒於咫尺之前耶?只以禍胎,不可置之於君側,故大小臣僚,奔走呼泣,爭陳討復之義,而殿下尙今靳許,與國人皆曰可殺之聖訓,違矣,亦有乖於天討有罪,王者奉行之義矣。伏願今日,夬賜允從,以解臣民之惑焉。晸曰,殿下歷觀前史矣,自古國家,其或有容貸大逆不道之罪,牢拒臣民苦口之爭,而不至於亡者乎?罪逆如此,而有所容貸,則國不可以爲國,君不可以爲君。一國公論,不可違拂,逆婢情節,亦已彰著,宜卽賜允,而尙今留難者,誠未曉也。卿宰大小臣僚之疏批,皆以元無疑似者爲敎,此則臣等,決知其不然。盛節之招,因世相入送毒藥之說,分明吐實,藥院日記,黃水吐出之事,明白記載,則其人之在宮中,斷然無疑矣。藉曰無之,殿下當以念宗社愛聖躬之意,常懍然驚慮,亟思防患之道,況審在宮中,而曲加容護者,誠未曉也。萬重曰,三司諸臣之苦口力爭,一則爲聖躬,一則爲宗社,而一向靳兪,誠切抑鬱之忱。昨日諸臣之批,或曰元無,果如此敎,則前日何嘗或賜允從,又何嘗以難査爲敎耶?群下憂慮之極,妄有所揣度,以爲旣嘗允從,則其人之不爲元無,可知,旣曰難査,則雖有之,而査出爲難也。以此觀之,則前後元無之敎,似出於拒塞群情之意也。故如是力爭,期於斯得,伏願亟回聖思,俯燭群情,以除無窮之禍根焉。重觀曰,自有此啓,今已三年,而尙未準請,今日臣子,固知死有餘罪,而天下後世,其將以殿下,爲何如主?殿下何不察此,而尙今靳許耶?惟願快從討罪之請,克祛宗社之憂焉。廷弼曰,殿下雖欲庇護幺麼一逆婢,然一國共公之論,終不可遏也。人心泮渙,國事波蕩,幾何其不至於亡國之域耶?當此之時,雖悔莫及,伏望無少留難,夬伸王章,以慰臣民之望。弼垣曰,逆婢罪惡,王法之所必誅,聖躬安危之所關係,殿下雖欲容貸,不可得也。臣等忝居三司之列,不能除君側之禍根,則何以辭百世之罪乎?非但卿宰之陳疏共請,至於武弁·出身,亦皆投章共討,此出於秉彝之良性,而不可遏者也。自古爲人臣者,孰不爲君父討逆,而大小臣僚,齊憤共討,以至於軍門將校,未有如今日者也。殿下何不俯察同憤之請,亟許査付之請乎?惟願夬賜允從焉。濰曰,今此逆婢,誠不可一日容貸也。臣等別有深慮焉,逆魁雖已誅戮,餘孼尙有隱伏,若不明査正法,而留置於君側至近之地,一朝或售其凶計,則雖萬段斬戮,何以洩臣民之憤乎?臣念之至此,誠不勝危懍之心,伏願亟回三思,卽賜一兪焉。晸曰,縷縷陳達,極知惶恐,而誠以爲君父討賊,天地間大經大義,臣子之所不可已者也。謀害君父之賊,置諸君側,而爲其臣子者,不能討復,則當於其心懍悸憂鬱,果何如也?殿下若終始牢拒,容護一婢,則不但使臣等,爲萬古之罪人,後世亦以殿下,將謂何如主也?此非一毫留難之事,亟降兪音,是所望也。重觀曰,合啓陳之,所懷達矣,而尙無發落,誠不勝悶鬱之忱矣。廷弼曰,逆婢之罪惡旣著,則此非容護之處也,臣僚之陳請至此,則亦非靳許之事也。願加三思,卽賜明白之下敎焉。濰曰,前此筵臣,亦有以此說,陳達者矣。然,事有相符,故更此仰陳矣。皇明洪武年間,宮中有棄兒屍之事,其時宮人,一皆殺之,誠以許多宮人,不可盡査,而王法亦不可廢之故也。非謂此事,足爲後世當然之則,然,以棄兒屍之罪,比之於謀弑君父之逆,則輕重果何如也?其時掌膳宮人,雖非一人,而比諸一宮宮人之多,則査出之路,亦似易易耳。王法之不可廢也如此,人君之深意防患,亦當如是,故敢此仰陳耳。晸曰,其時掌膳宮人,盡爲出付,則或慮有玉石俱焚之患耶?此則有不然者。雖使掌膳宮人,盡數出付,其中正犯,似不過一人耳。有司之臣,明査詳覈,鉤得罪人,則豈有玉石俱焚之慮乎?其時掌膳宮人,盡數出付,似爲無妨矣。弼垣曰,此係宮中事,外人何以知之?特以盛節之招,掌膳宮人之姓金者,明白現出,故臣等知有金姓之逆婢,如是力爭矣。必也正法而後,王法伸宗社安,群情可慰,惟望兪音之亟降焉。濰曰,逆節之招,只擧金姓人掌膳者,故自上或有難査之慮,然,考見藥院日記,其日掌膳之婢,盡付有司,則自有可査之道矣。何必留難之至此乎?萬重曰,諸臣之苦口力爭至此,惟望允從焉。弼垣曰,當此盛熱之時,縷縷煩陳,極知惶恐,而惟冀亟下允從之敎焉。萬重曰,兩司合啓,尙未承批,故敢此仰達。廷弼曰,臣等不能詳聞聖敎,卽爲明白下敎,何如?晸曰,當此極熱,移時殿坐,引接臣僚,恐有妨於靜攝。此非持難之事,何不速賜允從乎?重觀曰,兩司合啓,陳之已久,而尙不下批,敢此仰達矣。上曰,勿煩。李重觀讀府啓,請亟寢緣坐罪人賓愛·終卿放送之命。措辭見上上曰,勿煩。新啓,今此逆婢査討之請,卽一國共公之論,爲殿下臣子者,苟非黨凶逆而忘君父者,孰不欲臠其肉而寢其皮哉?三司合辭,百僚同聲,而至於大臣之未及庭籲,實由於病不自力,一箚二箚,辭意懇迫,則身雖未能造朝,言足有以感聽,有何一毫緩忽於沐浴之義,而一種不逞之輩,乘機闖發,投進一疏,陽托討復之名,陰售傾陷之計,敢以偃蹇私第,越視大論,大臣之病,逆婢之幸等語,構罪大臣,無復餘地,竝與獄官三司,而直驅於護逆緩討之科。一篇精神,不專在於討殿下逆婢,而在於逐殿下廷臣,終使大臣出城,獄官引嫌,三司不安,其假藉討逆,壞亂朝廷之計,豈忍言哉?何幸聖明在上,俯燭情態,出給其疏,夬施逬裔之典。今日處分,出尋常萬萬,宵小讒侫之徒,聞命相顧,莫不沮色而落膽矣,不意喉司之臣,秋曹之官,相繼投疏,費辭伸救,以構誣朝臣之言,謂不裁擇,以假托討逆之計,謂可原恕,至有此還收之請,其挾雜營救之意,已極駭惋,至於儒臣之兩疏,變幻於昨今之間者,尤爲異常。旣曰跡涉抑勒,意在迫逐,而至請辨察,則其藉重敲撼之奸狀,亦旣昭然知之,而今反汲汲救解於昨疏未下批之前,前後矛盾,若出二手,未知前何心,而後何心耶?況奸讒不行而後,言路可開,邪黨逬出而後,士氣可植,而儒臣所慮,一切反是,豈非萬萬恒情之外者哉?如此苟且言議,若不痛辨而規警,則怪鬼駭悖之言,必將換面迭出,終至於空朝廷亂人國而後已。請左副承旨鄭思孝,刑曹參議金始慶,副校理朴弼夔,竝命遞差。上曰,依啓。弼垣曰,臺啓過重矣。夫士論者,討逆固可矣,而構罪大臣,用意不美,難免傾軋之目矣。朴弼夔,前後兩疏,果無着落,而初疏則不過欲辨疏儒用意不美處,而及夫特命遠配之後,或恐朝廷處分之過中,有傷聖德,而又爲陳疏矣,今臺啓,至以換面迭出等語爲罪者,豈非過乎?鄭思孝,則職在喉舌,有懷陳達,亦未見其爲罪也。君父在上,臣何敢有懷不盡乎?臣意則疏儒停擧可矣,而至於遠配,以爲過當也。重觀曰,凡儒疏所執,必光正無雜,然後可以厭服人心,而今此李錫祚之疏,外假討逆之名,內售傾陷之計,此固聖明之所洞燭,國人之所共憤。儒臣前疏,旣有辨察之請,而疏批未下之前,反爲救解,臣之所論,只論其前後之言,矛盾也。今入侍儒臣,費辭陳達,至以換面迭出等語,謂之過重,臣啓所謂換面迭出云者,只謂如許之疏,若不規警,則此後怪鬼之輩,無所懲畏,駭悖之言,因玆益肆,必將壞亂朝廷而後已也。蓋爲日後之慮,非指卽今儒臣之疏也,而儒臣錯認,有此論斥,臣實未曉也。然,臣旣被其斥,何可自以爲是,而晏然於臺次乎?請命遞斥臣職。上曰,勿辭。重觀曰,退待。柳萬重曰,掌令李重觀,再啓煩瀆,退待物論矣,上曰,知道。廷弼曰,臣以請對事,來詣臺廳,則僚臺以副校理朴弼夔之疏請還收儒疏定配事,欲加規警。蓋疏儒之憑藉討逆,構陷大臣,不遺餘力,而特敎定配之後,弼夔之陳疏營救,曾是意外,略加規警,未爲不可,故臣亦唯唯,而入對之前,啓辭措語,未及消詳,遽卽登對,僚臺陳啓蒙允之後,儒臣之論斥備至。臣以同參之人,何可獨爲晏然乎?請命遞斥臣職。上曰,勿辭。廷弼曰,退待。柳萬重曰,掌令李廷弼,再啓煩瀆,退待物論矣。上曰,知道。濰讀院啓,請還收大靜圍籬安置罪人申銋,出陸撤籬之命。措辭見上上曰,勿煩。請還收罪人星樞減死之命,仍前嚴鞫,期於得情。措辭見上上曰,勿煩。新啓,平安兵虞候李重昌,爲人愚猾,全不解事,履歷旣淺,年紀且耄,新除之初,人皆嗤點。其時臺官,辭而不見,以示勿赴之意,渠當卽爲自處,而不有物議,冒沒赴任。廉恥一節,雖不可責之於渠輩,而平兵佐幕,地望職責,視他有別,如此之人,決不可仍置。請平安兵虞候李重昌罷職。上曰,依啓。諸臣,以次退出。
上在昌德宮。停常參·經筵。
兪命凝啓曰,明日常參·經筵,取稟。傳曰,停。
李廷濟啓曰,行大司憲吳命峻,執義趙錫命,未肅拜呈辭,掌令李重觀·李廷弼,避嫌退待,持平李普昱,奉命在外,持平李聖臣在外,今日以監察茶時之意,敢啓。傳曰,知道。
大妃殿·中宮殿,藥房問安。答曰,知道。
藥房提調臣李肇,右承旨臣兪命凝啓曰,淫霖彌日,蒸炎轉甚,伏未審此時,聖體若何?柴平湯昨已畢進,而寢膳之節,一向平常乎?今日臣等,率諸醫趁早入診,詳察聖候後,議定湯藥繼進當否,宜當。大妃殿氣候,亦復何如?症候平復後,諸節一樣安寧乎?臣等憂慮未已,敢來問安,竝此仰稟。答曰,知道。無事。寢睡·水刺平常,湯藥進御,勿爲入診。慈殿氣候,一樣安寧矣。
藥房口傳啓曰,有勿爲入診之命,臣等入診,不敢更請,而今日當爲議藥,使醫官入侍,詳察聖候,何如?敢啓。傳曰,知道。
藥房再啓曰,入診醫官退出後,臣等與諸御醫,反復商議,則皆以爲,柴平湯,依前加入,加進五貼,宜當云,此藥卽爲劑入。諸醫又以爲,大妃殿當此暑濕之時,加減生脈散,間間進御,有合調保之道,每十日劑進五貼,爲當云,此藥五貼,亦爲劑入之意,敢啓。傳曰,知道。
李廷濟,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
兪命凝,以弘文館言啓曰,校理趙最壽,副修撰趙鎭禧,旣有只推之命,副修撰吳遂元,疏批已下,竝爲牌招察任,何如?傳曰,允。
以校理趙最壽,副修撰趙鎭禧·吳遂元等,牌不進罷職傳旨,傳于兪命凝曰,推考傳旨捧入。
兪命凝,以弘文館言啓曰,本館上番副應敎臣柳弼垣,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
柳萬重啓曰,掌令李重觀·李廷弼,引避退待,處置歸於諫院,而大司諫李鳳年,獻納徐宗廈未肅拜,司諫尹淳在外,正言金濰·黃晸呈辭,不得處置。除未肅拜·在外外,呈告人員,竝卽牌招,以爲處置之地,何如?傳曰,允。
又啓曰,兵曹判書柳鳳輝,累違召命,連呈辭單,無意行公,本兵事務,已多積滯,金吾議讞,亦未擧行,俱涉可慮。卽爲牌招察任,何如?傳曰,允。
李廷濟,以禁衛營言啓曰,本營分授北岳東邊體城頹毁處,卽當改築,而卽今雨勢如此,姑待快晴,始役之意,敢啓。傳曰,知道。
又以兵曹言啓曰,卽接南所衛將牒報,則本所所屬馬廐營後墻一間許,因雨頹落云。令紫門監爲先把子圍排,金虎門入直砲手十名除出,限修築間,守直之意,敢啓。傳曰,知道。
又以兵曹言啓曰,卽接慶德宮假衛將牒報,則本宮內北所近處中松一株,今此潦雨折僵云。卽令該所斫去之意,敢啓。傳曰,知道。
又以兵曹言啓曰,今五月十九日,武學尹鳳載,匠人朴泰番等稱名人,自敦化門入來,差備門外擊錚,極爲駭愕,竝令攸司囚禁治罪。同門守門將金益弼,常時不能禁斷雜人,以致闌入,亦難免其責,推考,何如?傳曰,允。
正言金濰·黃晸啓曰,請還收大靜圍籬罪人申銋,出陸撤籬之命。措辭見上請還收罪人星樞減死之命,仍前嚴鞫,期於得情。措辭見上新啓,司䆃寺直長沈溥,短於文字,又不解事,曾爲齋郞,已有鄙瑣之誚,及授本職,亦多駭異之擧,全沒官員貌樣,大爲吏屬嗤點。如此之人,決不可置之衣冠之列,請司䆃寺直長沈溥汰去。掌令李重觀·李廷弼,竝引嫌而退。其所論列,大意固好,儒臣之斥,何必爲嫌?請掌令李重觀·李廷弼,竝命出仕。答曰,不允。末端事及處置事,依啓。
戶曹判書趙泰億疏曰,伏以臣,力弱而不堪重擔,病痼而難耐劇務,夫豈有一刻冒據之理,而初因客行之疊到,不敢辭避,繼緣宴禮之期迫,因仍蹲滯,五朔奔忙,無所裨補,秪益添病而已。臣素患消渴,固是十年沈淹之疾,而每當暑月,輒有注夏之症,脾土大壞,飮啖全却,勞悴日甚,筋力殆盡,常有凛凛難支之憂。昨日書筵退出之後,忽覺虛汗如瀉,渾體寒戰,扶出禁門,若將頃刻隕絶,曳歸私次,達宵昏頓,宛轉叫苦,無以自力,灌藥無效,隔死如紙。臣於前年秋冬,旣經百日癨癘,今玆症樣,又似向來所患,如不及今調治,深恐終必難爲。所帶本兼諸任,俱係緊重,不容一日虛縻。伏乞聖慈,俯加矜察,先遞臣度支之任,毋曠重務,使得隨便將息,以延殘喘焉。且伏聞日昨該曹,以臣差先陵誌文改撰之任,臣不勝惶駭悚恧之至。臣之代匱文任,實有血指汗顔之愧,凡係小小辭命,循例應製,尙懼其不能稱塞,以招四方譏笑。顧此幽宮示遠之文,何等重大,而乃遽屬筆於臣?伏惟先朝,盛德大業,鴻功偉烈,卓絶今古,輝映宇宙,雖使博學高文之士當之,亦未易鋪張而揚厲之。況以臣短淺之識,荒拙之辭,其何能摸天地之大,繪日月之明,一洗凶人之穢筆,以垂無極之永觀乎哉?且念列朝誌文撰進之臣,一從時望所屬,多以特敎差下,故雖有時任文衡,亦不得撰進者,豈不以重其事而難其人乎哉?目今兩大臣,旣皆曾經文任,名德之盛,文詞之富,非臣之所敢望,亦惟館閣出入之諸彦,望實之浮於臣者,亦多其人,而徒以臣目前不近似之見任,强責之以千萬不敢當之重事,臣心之悶迫罔措,姑捨勿論,豈不有乖於致隆陵寢之道乎?伏願聖明,深念事體之至重且大,仍察微臣之決難承命,亟寢臣撰進誌文之命,因授可堪之人,公私不勝萬幸。答曰,省疏具悉。卿其勿辭,從速撰進。
上在昌德宮。停常參·經筵。
兪命凝啓曰,明日常參·經筵,取稟。傳曰,停。
李廷濟啓曰,備邊司郞廳來言,今日賓廳坐起日次,而大臣出往城外,不得來會云矣,敢啓。傳曰,知道。
柳萬重啓曰,吏曹郞廳來言,承旨有闕,政事,何以爲之?取稟。傳曰,明日爲之。
李廷濟,以都摠府言啓曰,副摠管崔鎭漢,以文臣堂下朔試射試官,慕華館晝仕進去之意,敢啓。傳曰,知道。
柳重茂啓曰,注書李壽益,自任所入來有日,尙不出肅,卽爲牌招察任,何如?傳曰,允。
兪命凝啓曰,奉敎尹尙白,親病受由,已過三日,卽爲牌招,使之察任,何如?傳曰,允。
又以侍講院言啓曰,本院新除授司書吳光運,陳疏承批之後,不爲出肅。卽爲牌招察任,何如?傳曰,允。
以京畿監司,庇仁縣癸卯條田稅大同色吏李時蕃等七名渰死事狀啓,傳于兪命凝曰,渰死人等,令本道恤典擧行。
李廷濟,以文臣朔試射所差備官,以試官意啓曰,臣等來詣試所,射員亦皆聚會,而大雨達夜注下,試場之內,漲水遍滿,雨勢終不開霽,今日試射,不得爲之之意,敢啓。傳曰,知道。
又以兵曹言啓曰,卽接東所衛將牒報,則本所所屬司僕寺南邊宮墻四間許,因雨頹落云。令紫門監爲先把子圍排,急速修築,而弘化門入直砲手二十名除出,限修築間守直之意,敢啓。傳曰,知道。
又以兵曹言啓曰,本曹判書臣柳鳳輝,以身病,連呈辭單,參知臣尹惠敎,受由在外,未及上來,參議未差,只有臣熙晉,連日入直,輪替無人,宿衛重地,事甚可慮。參議未差之代,以在京無故人,明日政差出,仍卽牌招察任,何如?傳曰,允。
以忠淸監司,林川居鮑作良人朴檢山等渰死事狀啓,傳于柳萬重曰,渰死人等,令本道恤典擧行。
以右議政疏批,傳于柳萬重曰,此批答,使偕來承旨傳諭。
同副承旨李重述書啓,臣敬奉聖批,傳諭于議政府右議政李光佐,則以爲,臣冒死陳懇,只冀天地父母之哀憐察納,伏奉恩批,大失所圖。雖眷寄之隆摯,感鏤次骨,而情地之窮蹙,跼蹐無措。顧臣今日,惟有解職受勘,庶可少塞衆心,威命一日不降,祗添臣一日之罪。天日昭臨,洞照容光,豈不垂諒乎此哉?虛辱恩諭,祗承無路,伏地隕泣,不省所達云矣。臣旣承偕來之命,姑爲仍留之意,敢啓。傳曰,知道。
柳萬重啓曰,今日臺啓,光陽縣監具文泳之文字,以永字誤書,致勤點下。誤書處改付標以入,而當該注書推考,臣亦有不察之失,極爲惶恐,敢啓。傳曰,知道。
掌令李重觀·李廷弼啓曰,請亟寢緣坐罪人賓愛·終卿放送之命。措辭見上新啓,光陽縣監具文泳,居官爲政,無一善狀。年前稱以改創官舍,張皇論報於巡營·水營,圖得禁山松數百株,略用於修葺處,而其大者則作棺板,船輸於京江,又其次,則以船材木發賣,竝歸私橐。設賑時,勒貸於境內儲穀之民,及其秋成後,事當還報,則只令監官自備以償,而囚繫督捧,無意自官備給。賑民之穀,橫徵監官,極涉無謂。政令之可駭,類多如此,而大小官事,一委於李姓座首,干于詞訟,輒問於座首而決之,座首則一視貨賂之多少,低昻瞞應,不以直對,憑勢作奸,貽弊民間,罔有紀極。境內民丁,例必輪回使役,而一聽座首之言,遠村則以錢代捧,終無去處。且本縣,卽順天元定兼官,而民人輩,居在隣邑,稔知其政,當其空官時,齊疏巡營,請勿以光陽爲兼官,故其時道臣,至今移定兼官於順天營將,文泳不治之實狀,據此可知。芻牧之責,不可仍畀於如此貪婪之人,請光陽縣監具文泳,罷職不敍,李姓座首,亦令道臣嚴刑懲勵。法綱頹弛,朝令雍閼,兼竝之徒,專事攘奪,以致疲氓不能保其業,或不免流離失所之患,此弊之難防,固已寒心矣。前郡守李廷燁,以綺紈子弟,素性貪饕,行己鄙悖。曾任郞署,重被臺劾,及守高陽,亦多民怨,貪虐之事,雖難毛擧,事係旣往,不必追論,而向者三南量田時,發遣私人於庄土所在處,挾藉宮勢,威脅殘民,海浦築堰之處,山峽起耕之地,或稱賜牌,或稱立案,無論年久,一倂橫推,民人世傳之業,一朝公然見奪者,處處夥然,怨聲載路,牒訴紛紜,而氣勢所壓,莫敢誰何,事之駭然,莫此爲甚。蓋先王朝受敎中,起墾耕食,已過三十年,則勿許聽理,自是不刊之典,而怙勢蔑法,非理橫奪,有非鄕曲豪猾之比,論以國法,決不可一任其所爲。請李廷燁所奪田畓,隨其被奪人之狀告,令地方官量給賜牌卜數後,依受敎,一一推給於民人等事,湖嶺道臣處,別爲分付,俾救窮民失業之弊。答曰,不允。末端兩件事,依啓。
右議政李光佐疏曰,伏以臣,伏聞章甫投匭,擬臣以人臣之極罪,惶駭震怖,逬出國門,只竢威命之降矣,不圖聖恩如天,不特不以爲罪,反加曠絶之異數,特遣承宣,諭臣偕還,續降恩批,俾臣安心,重念臣狗馬之疾,醫問載路,珍膳隨降。以臣不肖,何以得此於君父?每一承受,頓首血泣,誠不知上報之所,而至於憑依寵命,冒沒徑進,臣雖無狀,義不出此,安得不號呼於天地父母之恩慈,以冀垂察乎?噫,臣罪,臣自知之矣。人言之得失,事實之如何,都不暇論,臣始參按鞫,終忝大臣,而賊婢之行藥於君父者,今垂三載,訖未斯得,使宗社之憂,靡所止極,此其罪萬死而有餘。人雖不言,固宜自就司敗,仰請嚴誅,今於僇辱之來,尙可以片辭論辨,以重其罔赦之罪乎?臣所竊自痛恨者,平生樹立汚下,不見信於國人,至使目之以緩逆,疑之以托疾。信若斯言,末減其罪,猶足以湛滅,藉蒙聖慈,曲垂恩貸,尙以何顔,齒列人數,自顯於當世乎?昨者疏首遠配之命,又出意外。臣聞明王聽言之道,可用則用之,不可用則置之而已。顧安可加以威謫,致妨言路?伏況朝廷之事,只須擧措得宜,方使人心折服,以竄配,待疏儒,爲鎭定之圖者,夫豈聖世之美事?過重之擧,緣臣以致之,臣於此,一倍惶蹙,誠不敢以晷刻自安矣。竊念自古大臣之遭罹毁辱者,莫不奔逬省愆,重則就有司之議,輕者猶卽解銜職務,誠以不如是,無以存事體而塞人心。況臣所遭之危怖,實挽近之所罕覯,而出城逾半旬,罪律未勘,職名自如,近侍相守,尤有傷於國體,跼天蹐地,窮蹙無措。不得不昧死而畢陳之,伏乞聖明,特垂日月之明,深察危苦之情,亟命召回承宣,寬宥疏儒,削臣職名,議臣情罪,顯加以常憲,以爲人臣不忠者之戒,不勝至幸。答曰,省疏具悉卿懇。幺麼腐儒,侵斥倚毗之臣,是何道理,是何景象?噫,世祿之臣,遭此風浪,休休之量,何足介意?須體至意,安心勿辭,從速入城,用副至望。
上在昌德宮。停常參·經筵。
柳重茂啓曰,明日常參·經筵,取稟。傳曰,停。
柳萬重啓曰,行大司憲吳命峻,執義趙錫命,未肅拜呈辭,掌令李重觀·李廷弼呈辭,持平李普昱,奉命在外,李聖臣在外,今日以監察茶時之意,敢啓。傳曰,知道。
又啓曰,掌令李重觀·李廷弼,正言黃晸·金濰,再啓煩瀆,退待物論矣。傳曰,知道。
又以弘文館言啓曰,校理趙最壽,副修撰趙鎭禧·吳遂元,昨日旣有只推之命,更爲牌招,而新除授副校理申致雲,亦一體牌招,以爲察任之地,何如?傳曰,允。
以校理趙最壽,副校理申致雲,副修撰趙鎭禧·吳遂元,牌不進罷職傳旨,傳于柳萬重曰,推考傳旨捧入。
柳萬重啓曰,四件事外,不許擊鼓,明有禁法,近又申飭兵曹矣。卽見刑曹回啓公事,則乃京居朴泰蕃,以牛黃貢物價增減事,籲冤者也,事甚可駭。問于兵曹,則以爲泰蕃擊鼓之日,審問委折,推見原草,則以良賤辨別事爲言,故未免見欺云。泰蕃之以貢物價增減事,至於擊鼓,驚動上聽,已極痛駭,詐稱四件內事,欺瞞兵曹,尤爲奸惡,此公事還爲出給,泰蕃猥濫擊錚,奸欺兵曹之罪,令刑曹更爲嚴治懲後,何如?傳曰,允。
有政。吏批,行判書李肇進,參判李眞儒,受由未肅拜,參議沈珙進,都承旨柳重茂進。兵批,行判書柳鳳輝病,參判朴熙晉進,參議未差,參知尹惠敎,受由在外,左副承旨李廷濟進。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
吏批,金始慶爲承旨,黃爾章爲戶曹參判,李世最爲左尹,朴乃貞爲兵曹參議,崔宗周爲刑曹參議,申致雲爲副校理,李淰爲禁府都事,兪學基爲司䆃直長,沈世遇爲平陵察訪,洪顯周爲光陽縣監,左承旨兪命凝,右承旨李廷濟,左副承旨金始慶,左尹李森,右尹李世最。
兵批啓曰,世弟翊衛司翊贊朴弼敎呈狀內,臨年老母,宿患添劇,情理所在,勢難供職云,以俟間察任之意題送矣。今又呈狀以爲,母病日漸危重,有不忍須臾離側,而虛帶職名,尤極悚悶,斯速入啓遞改云。其親病如此,則輪直之職,不宜久曠,今姑改差,何如?傳曰,允。
柳萬重,以宗廟署官員,以提調意啓曰,今月十七日永寧殿修改移安祭時,正殿開金,旣爲開鎖之後,仍爲見失,搜覓終不得出。莫重廟殿開金,有此閪失,不能檢飭之失,在所難免。當該郞廳推考,下人,令攸司囚禁科罪,開金,分付該曹,新造,何如?傳曰,允。
掌令李重觀啓曰,國家有大議論,則一種不逞之徒,輒陽托其名,陰濟其私,論其情跡,寔巧且憯。日昨李錫祚,憑藉討逆,傾陷朝廷之狀,萬萬痛駭,而承宣·秋堂及經幄之臣,相繼救解於特命遠配之下。彼承宣·秋堂之挾雜營救,專出於黨私之習,而儒臣之昨斥今救,前後矛盾者,實是恒情之外,故臣果竝加規警,請遞蒙允矣,不意諫臣之疏,營救甚力,至以臣啓,謂不合於臺閣論人之體,臣竊不勝訝惑之至,而繼之以慨然也。夫三臣之可遞與不可遞,在於錫祚之可罪與不可罪,則諫臣,果以錫祚之疏,謂專在於爲國之誠,討復之義,而不專在於壞亂之計,傾軋之意乎?大臣之病重實狀,國人之所共知,而錫祚目以佯托,大臣之憂憤血忱,天鑑之所俯燭,而錫祚謂之越視,竝與獄官三司,而直驅於緩討國賊之科,其用意設計,可謂陰且密矣。其所藉者,討復之請,而實則敲撼也,所冒者,章甫之名,而實則怪鬼也。以藉重逞私之計,負傾軋朝廷之罪,則流配之典,處分至當,而彼三臣之繼起紛紜,至請還收者,見非公議,大咈物情,故臣草草論啓,蓋出於隨事規劾之意,而諫臣之言,乃反如此,臣未知雷同苟合,知非而不言,然後方可合於臺閣論人之體耶?且以儒臣初疏觀之,猶謂之抑勒也,迫逐也,而諫臣則奬之以狂戇,許之以士論,臣實慨惋於今日之世道也。抑惟念先朝,有一二鄕儒,受人陰嗾,假借名義,迫逐元老,壞亂朝廷,先大王,洞燭奸狀,至施逬裔之典,則今日處分,允符於先大王扶正屛邪之睿斷,而反謂過重,直請還收者,抑何心哉?噫,官司相規,固淸朝美事,而言微事,而異議橫生,論一人,而譏斥踵至,不幸同朝之間,有此疑阻之若是也。臣非不知索言暴譚,遂段論辨,而諫臣,卽臣之至親,其在私義,終不宜較絜長短,而斥臣餘論,至及於處置之臺臣,則臣之不安,尤一倍矣。將何顔面,仍冒於臺次乎?昨緣日暮,今始來避,所失亦大。請命遞斥臣職。答曰,勿辭。
正言黃晸啓曰,臣伏見僚臺疏本,則論及臣處置憲臣事,至以大意固好一句語,謂之人各異見,譏斥甚緊,臣不勝訝惑焉。夫李錫祚之疏,外假討復之義,內售傾陷之計,其意誠可惡,此儒臣所以疏陳辨察之請,而其曰抑勒迫逐者,可見深惡痛斥之意也。及夫特敎譴配之後,旋復投疏,費辭營救,反以植士氣開言路爲言,前後所論,自相逕庭,儒臣此着,可謂做錯,此憲臣之啓,所由發也。隨事規警,臺體卽然,故臣於處置之際,稱量下語,置諸立科矣。今者僚臺之疏,譏之以異見,繼之以慨然。噫,人心不同,各如其面,則所見各異,其勢固然。凡論事之體,當視是非之如何,何論所見之同異歟?臣於僚臺,亦不無慨然者。然旣被其斥,何可晏然於臺次乎?昨緣日暮,今始來避,所失尤大,請命遞斥臣職。答曰,勿辭。
掌令李廷弼啓曰,向者儒疏用意,不專在於討復,其乘機敲撼之計,有不可掩者,前校理朴弼夔之初疏,旣斥以抑勒迫逐,冀聖明之辨察,可謂慮深而見明。若於翌日之疏,只論編配之過重,則猶或可也,而乃反以憂憤所激,奬許之,兩疏語意,不免矛盾,臣固病之矣。及至請對之日,兩司齊會臺廳時,僚臺以儒臣疏語之前後判異,至於發啓規警,臣亦無崖異之意,隨問泛應,而入對時迫,未及爛漫相議矣。僚臺陳啓蒙允之後,繼有筵臣論斥之言,臣以隨參之人,不敢諉之於措語之未曾消詳,而引避退待,處置請出,出於意外,而怵分畏義,黽勉就列矣。昨日諫臣之疏,深斥劾遞之啓,臣於此,尤不勝瞿然,而繼之以訝惑也。疏儒挾雜之說,何其太怒,而力主營救之論,一至此耶?有非臣意慮之所及,而規警儒臣之議,臣旣與聞,則今於非斥之來,何可獨爲晏然,而冒居臺次乎?請命遞斥臣職。答曰,勿辭。
正言金濰啓曰,臣得伏見僚臺之疏,論臣日昨處置兩臺事,而顯有非斥之意,臣實訝惑,莫曉其意之所在也。夫儒疏之憑藉討復,欲售傾陷者,用意不美,則儒臣之先攻後救,如出二手者,實無着落,此憲啓之所以發也。隨事規警,臺體則然,故臣於處置之際,果爲聯名於請出之啓矣。今者僚臺之疏,營救疏儒,極口奬詡,有若忠讜之士,以言獲譴者然,良可異也。所見旣如是,而欲人之無異辭,其亦難矣。雖然,旣被其斥,則何可自以爲是,晏然於職次乎?賤疾適苦,今始來避,所失尤大。請命遞斥臣職。答曰,勿辭。
成均進士沈命達等疏曰,伏以,今日請討逆婢之擧,爲聖躬也,爲宗社也。其義卽春秋誅亂之義也,其論卽一國共公之論也。上自卿宰,下至武蔭,凡在殿下之廷者,不謀而同,合辭疾籲,不知其幾,而一向靳兪,淹延時日,今至三載,罪人未得,聖躬之安危,宗社之存亡,直呼吸間耳。此臣等所以刳瀝肝血,再瀆天聽,而及承聖批,不惟不賜開納,至以未知其得當爲敎。臣等聚首奉讀,大失所圖,相顧憂迫,繼之以訝惑也。今此討逆之章,日交公車,雖未準請,皆蒙溫諭,而獨於臣等之請,始則嘉奬,終焉厭薄,不敢知殿下,緣何激惱,而遽有此未安之敎也?然,愛君之誠,同得於天,討逆之義,不後於人,而徒以聖批之牢拒,反懷瀆擾之懼,不思所以力爭回天之道,則是使聖朝,重貽輕士之譏,而賢關未免蔑義之歸矣,此非臣等之所忍爲也。玆又相率齊籲,至再至三,而不能自已,惟聖明,俯察血懇焉。噫,亂臣賊子,何代無之,而未有如辛丑三手之凶,至於密地行藥,謀危聖躬,卽其三手中最憯毒者也。情節之凶巧,罪惡之彰著,已悉於臣等前後之疏,則伏想聖明,亦必鑑燭無餘矣。今不必更爲煩縷,而第惟此賊已著之罪,覆載難容,雖斬作萬段,食肉臠皮,不足以洩神人之憤,而惟今日難言之禍,不虞之慮,有甚於旣往,何者?死中求生之心,無所不至,則爲計之深,勢所必然,暗地伺隙之謀,靡不用巧,則肆毒之易,有如反手。玆故擧國之人,憂遑危懍,奔走呼號,而惟殿下怡然若無憂,恬然若不知,終無大驚懼大處分,縱殿下自輕若此,其於宗廟社稷,何,其於慈聖憂慼,何?臣等百爾思惟,誠莫曉聖意之攸在也。臣等竊伏見前後諸臣之批,或諭以元無疑似者,或敎以無可査之路。苟其然也,當初鞫廳三司之啓,夬許出付者,抑獨何也?由前之敎,則其人之尙在宮中,可知,由後而見,則處分逕庭,判若二岐,此豈大聖人執一之德,而安得無群下之滋惑乎?凡治逆之道,自有攸司存焉。雖係是宮闈間事,人君不必親自査問,毋論疑似不疑似者,伊日掌膳中,以金爲姓者,悉付攸司,使之反覆鉤覈,則無情者自脫,有犯者斯得。夫然後,三尺之法,可得以快伸矣,聖躬之憂,庶得以少紓,而大小臣民,汹擾疑惑之情,亦自有鎭安之道矣。殿下有何顧惜於罪惡已著之一宮婢,而終始堅持,直爲此泄泄也?臣等憂憤所激,只知討復之爲急,責諭之下,反昧干冒之爲嫌,又將一國之雷辭,猥徹九重之天聽,伏願聖明,廓揮乾斷,亟降兪音,使妖婢,登時伏法,上以絶聖躬無窮之禍,下以釋臣民憂危之情,千萬幸甚。疏下,進士李敏中·金存厚,生員安錞,進士梁廷麟·李夏宅,生員李時鼎,進士吳彦賓,生員韓敬徵·沈鵬海,進士權在衡,生員李春馨,進士柳煥奎,生員尹道涵·盧述·柳春榮·柳·柳綋·盧迪·李縉基·吳瑞暉·李時雨·黃世俊·曺弘業,進士李囿春,生員宋儒式·李復齡,進士李重泰,生員朴世甲,進士洪㝡人,生員尹鏶·兪彦徽·琴沃心,進士李大受·金始煒,生員洪可人,進士李廷喆,生員林光岳·鄭渭弼·李應元,進士趙台祥,生員沈沆·韓宗瑾·李獻民·沈廷吉·李挺材,進士洪應寅·鄭夏彦·朴世良,生員尹志遠·沈㶅,進士辛最良·權國衡,生員黃昱·李堣·安鎬·吳命迪,進士李錫祥·李蓍迪·李度·李重庚,生員李重寅,進士李弘齡,生員申宅洙,進士趙甲彬·趙載健·柳賢模·邊致周·邊致明·洪昌震,生員柳萬樞,進士沈䥃,生員朴弼顯·朴弼載,進士朴弼彧·朴弼大·李宜中·李普淳·柳宗普·柳尙晉·李希天·金尙翼·金尙遠·李德潤·成疇錫·金錫範·金宗大·金錫一·鄭東良·朴鳳漢·金奎錫·金湜·鄭亨萬·韓光烈·李民秀,生員李聖運,進士申思晉,生員鄭萬柱,進士李蘊,生員鄭錫慶,進士趙東泰·閔堦·鄭俊一,生員尹光迪·李憲養,進士趙福彬,進士□□□·鄭就寧·南命老,生員徐海朝,進士李長夏,生員朴洤·朴壽奎,進士林錫憲·趙榮國,生員趙尙行,進士趙尙鼎·申思觀·沈星鎭,生員李壽德,進士趙鎭世·崔鳳鳴·朴師休,生員朴就卿,進士李普寅·趙鎭泰·李德鳳·李瑞龜,生員宋輝明,進士尹得聖·鄭梓·鄭檀·朴弼咸·閔思孟·金敬躋·柳挺翼·丁喜愼,生員丁最愼,進士權選·申宗夏·李埈·李尙麟,生員鄭錫耉,進士金東顯,生員安儁,進士李堉,生員具頤柱·吳命觀·李匡贊·鄭道謙·徐宗璧·李重恒,生員李德輝,進士朴瓚,生員朴舜祥·姜尙稷·朴淳·鄭履儉,進士申慶普·朴弼幹·金廣淵,生員林象老,進士李普運·申命相,生員李鳳陽·李誠一·任命台,幼學李夏茂·金命弘·金宗台·李匡臣·崔啓興·盧世平·鄭錫行·鄭錫悌·金宗岱·金宗協·成德濂·李成中·任錫垕·尹東喆·安壽坤·趙宗洙·安僑·安侃·安聖希·安聖躋·沈垠·李獻孝·趙鴻逵·趙集命·李聖源·沈鎔·宋一明·權就衡·金檀·李德海·鄭升賓·高德徵·鄭輯寧·李明吾·尹弼命·金達海·具致南·宋翼休·尹師吉·趙萬善·趙泰禧·宋光運·李台奭·安致華·李攀龍·李緘·林德淳·林德恒·崔象德·金尙重·尹昌運·尹啓運·尹天運·林莘·李聖倫·尹光纘·金鼎運·李德星·鄭錫智·洪鎭輔·黃雲瑞·李蕃·李藎·黃處斗·趙百源·趙一源·兪彦國·金養厚·金頤厚·崔宗顯·金硡·鄭東僑·尹東鼎·尹東昌·李聖迪·李聖述·李挺喆·姜柱寅·韓光顯·李廷耉·李廷虎·李挺楫·李挺霖·李海鳳·李海運·趙明恒·曺命成·曺允泰·鄭道益·尹尙通·李時薰·崔守良·慶曙·徐命岳·權確·李之昶·高允明·李廷一·李寅徽·沈耉俊·沈弘浚·洪應運·徐命擧·李彦濟·李東稷·尹天休·金命恒·李華鎭·朴師緝·徐命年·李師益·金弘鎰·朴師寬·權寵·尹光選·黃德吉·趙宗漢·趙宗溟·趙宗澤·李經濟·朴尙浩·朴尙沂·朴尙濟·沈宗吉·尹淰·尹溓·成道錫·成德洙·柳明晉·孟淑一·尹敬夏·尹敬殷·尹敬周·鄭道震·李泰徽·辛相龜·李希奭·徐業修·趙廷琦·李鼎燮·徐命疇·金渻·李壽躋·李明躋·趙載德·趙載元·李箕彦·趙漢彬·曺命愼·沈若河·李胤祚·李永祚·李光躋·吳潤河·李廷鎭·李夏宗·李夏一·李址誠·成德濟·李徵蓍·李徵耉·柳匡模·李益兼·李益熙·閔孝述·李德明·李普望·李顯慶·尹得勳·尹得友·兪彦鵬·李行謙·曺命敬·南泰登·盧遂·李德彬·李德升·申致孝·崔崇仁·崔崇謙·崔崇文·李文中·沈鏛·沈鏜·尹匡國·南宮權·林象九·鄭志喆·李夏采·金弘得·黃處鳳·金雲煥·洪麟錫·李天佑·禹拜言·金慶祖·權衡·柳遇春·邊萬里·朴大來·鄭國賓·康致耉·金聲翕·李鼎陽·姜允濟·柳益春·金相龜·李廈肇·金相岳·黃壽龜·鄭得寧·李鳳瑞·鄭來臣·曺潤周·權玧·趙錥·閔師尙·李元復·趙禎命·李昌元·李會元·趙啓命·洪聖佐·黃置·黃冕·李燮元·閔挺麟·李應吉·沈堦·李彝憲·尹澤休·李安世·李顯世·李重益·閔光運·閔天孝·李思觀·李重白·李載和·趙載一·李德老·李普弼·李挺楷·洪啓業·金梡·韓光世·李碩輔·申達洙·尹光德·趙鵬搏·金南潤·慶著·尹宗洙·朴弼炳·兪彦臣·李匡周·柳夏晉·尹東度·崔鎭衡·李徵祥·金穟·洪啓昌·崔守謙·李弘重·成致顯·李廷協·洪龍海·趙載行·李命欽·李徽齡·邊致道·金尙鎭·李慶昌·李彦國·柳煜·尹洽·李喜中·鄭錫一·朴師一·洪應泰·曺命采·李道倫·李德中·洪應恒·宋希運·尹觀輔·李復淵·徐勉修·徐顯修·朴重鉉·朴聖欽·李普遠·金潚·金潗·崔昌孝·崔昌敬·兪彦好·申慶雲·朴象眞·李震燮·李胤濟·洪台輔·李世祿·鄭東明·韓光載·鄭奎祥·鄭翼祥·鄭錫鳳·李匡彦·趙榮後·柳昌垣·朴師烈·朴師協·鄭志翼·李挺梅·申湙·李廷澤·沈奎鎭·金·申瀅·曺命章·李道輔·李吉輔·李鴻運·韓師說·洪啓範·沈㙂·宋昌明·洪龜錫·李道喆·兪彦復·李膺運·金夢星·李重好·沈埴·金瀞·崔夢大·權相履·郭人濟·尹星運·趙載厚·李柏齡·李萬權·嚴瑀·尹東儀·尹東休·尹堣·金溟·李益燮·金溆·尹湛·尹瀅·元景濂·尹淨·柳明恒·尹溍·林義浩·李德一·曺命協·李元恒·李普憲·朴師夏·李宜柱·李眞楫·鄭昌百·鄭昌萬·朴世昌·朴世翊·吳遂夏·趙重呂·洪雱·洪霖·趙重胤·尹光維·尹光紹·沈鑰。答曰,省疏具悉。金姓宮人,決無査得之路矣。
校理趙趾彬疏曰,伏以臣,頃隨三司諸臣之後,屢陳査討逆婢之請,而誠意淺薄,未獲準許,辭語窮竭,相率逬退,辜負職責,慙恧欲死,畢竟坐罷,私分差安,而曾未數旬,旋卽甄敍,除旨繼降,職名如舊,驚惶感激,罔知攸措。在臣分義,宜卽祗謝,而前旣以不能討賊,引罪而退,則此事未準請之前,決無抗顔更進之理,數日之內,四違召命,積逋之罪,實所難逃。今於五牌之下,不敢坐違,謹此隨詣於禁扄之外,畢暴衷懇,拜章徑歸。伏乞聖明,察臣蹤跡之迫阨,諒臣情勢之難强,亟遞臣所帶之任,仍治臣違慢之罪,以警具僚,以安賤分焉。抑臣向應按覈之命,遽當難明之案,殺獄事重,不敢放忽,一心勤勵,反復鉤詰,屍親以下數十餘人,不煩一杖,次第吐款,證援明白,査事究竟,自謂倖免僨事,庶期可幸無罪。迺者兪阜基,縱奴擊鼓,固已無嚴,而況其控辭,捏合虛無,變幻事實,必欲歸臣査案於白地構誣之科,其後阜基之招,一襲其奴之招,節節自明,字字巧辨,許多粧撰,專事眩惑。郭聖濟·尹泰東之爰辭,其所稱冤,尤不成說。諸供自明,儘多可辨,而臣雖疲軟,何可與囚人,呶呶爭辨,以傷事面也哉?第其中一二誣罔之端,有不可不略辨者,玆敢附陳焉。其所謂今番按覈之道,不過詳覈其空衙日字之果爲某月某日,可考文跡與公證,以明其被打日字之的在何日,而此則全然置而不問云,而趙後英,以其子之被打,的在九月十二日,而以八月十九日空衙時,被打云者,初爲官家之威脅,後爲趙應璧之所誤,不免爲退日納招於海州査庭,而此非實狀云,應璧則以爲空衙之云,初出於欲實八月十八日被打之事,而九月十二日被打的實之端,今旣現發,空衙之說,更無可論云爾,則被打日字之眞的,畢露於按問之初,威脅證左之分明,又出於盤詰之後,而今以全然置而不問爲言者,此其誣罔之甚也。其所謂屍親兄弟及各人之因他事干連者,竝作看證云,而必以文案所載中人及諸招所發中人,招致按問,獄體卽然也。趙楚英·二昌二人,雖是屍親之弟兄,而旣出於屍親之招,且與以子證父,以奴證主,有異,則一番憑問,亦不可已者。因他事干連者,不知所招者何人,而前御史時,座首李厚發,則以本官出寓時事,入於推問之中,官婢點德,則以訐訴阜基事,亦入於按覈之中,而厚發則以其時座首,長在鄕廳,則官家大小凡事,宜無不知之理,占德則以阜基所眄,亦嘗訐訴,則重老被打眞僞,必有詳知之端。故一體盤問而取服,則以此兩人,謂之因他事干連者,未諳獄體之甚者,有不足多辨,而其所謂日月分類,作爲限內云者,亦有說焉。九月十二日重老被打時,或有參見而參聞者,或有徒知九月之被打,而未詳十二日之被打者,或有問後英,而知十二日被打者,則分其證月,類其證日,明其限內被打之狀,固是按査之體,而必也曲循其意,一倂刪沒,然後方可謂之不失其審愼之道歟?其所謂八月十九日之明爲施笞,九月十二日之不爲施笞,皆有公家文跡云,而十九日之不爲施打,十二日之明爲被打,旣有各人之招,則臣不必多辨,而所謂公家文跡,臣於按査之日,亦取而見之,此不過九月十二日官廳下記中,醫人李德允,京人韓泰基,日下糧饌及他官中日用雜物所下列錄者而已。不曰,是日是夜,本官及李漢諸人,同處於內東軒,而兪阜基則連處於山亭之說,此不可爲阜基之是夜避客,來宿東軒之證,而猶欲以此,爲可據之文跡,可謂不成說之甚也。其所謂十三日誦經時下記,設有可據者,此爲十二日以後事,則非所當論,而況此下記,當臣按覈之日,渠之再次納供之時,初不現納,又不提及,到今追發,亦何足爲可據之端耶?其所謂行賂一款,御史無端提說云,而行賂之說,出於後英之招,則謂臣無端提說者,抑勒甚矣。之英·應璧之名,出於後英·蘭雪爭詰之際,末後歸宿,及於蘇後進,而後進,一一承款,受賂諸人,亦皆吐實,則旣無根因,階梯已絶之說,萬萬無狀,而圓杖訊問之云,尤極虛罔。符同阜基,行賂諸證者,後進卽其人,而後進,欲掩其跡,終始抵賴,臣果以半校杖,施杖四度,而取款,卽海州一邑人之所共知,非敢誣也。設令以圓杖訊問,果如渠言,御史用刑,初無法杖之定制,則杖之大小,不必爲說,而況臣所用,旣是半校杖,而今以圓杖爲言者,此其故何哉?必謂臣以大杖而杖之,脅迫而取服,然後人之驟聞者,或當疑臣而嚴酷,而按獄之失平,故乃作此虛無之言,以爲疑辭之計,其亦可駭也已。臣於二十餘辭證之取服也,曾不費一杖,獨於行賂之事,只施四度之刑,而猶且疑怒至深者,蓋其牢諱之獄情畢露,密布之事端盡出故也。其死中求生之言,亦何足責也哉?其所謂按使,終不許一番面質,究得實狀,而雖明白易知之供辭,而一筆句斷曰,擧皆糢糊,在屍親,則差違之端,不惟不加盤問,乃反惟其言之是從云者,何其不自反之至此也?當査庭兩造推覈之時,屍親諸證,明言其被打之委折,痛陳其威脅之實狀,而阜基相對默默,但事噓噫,曾無一言質其虛實,及其再次納招也,其所謂可問公證,非可問公證,而乃其最親之私人,其所謂可據文跡,非可據文跡,而乃是無用之下記,其他張皇辨明,都無指的,則只見其糢糊,不見其明白,而猶且曲從渠言,嚴訊各人,以其辜限內承款者,終必歸之於辜限外,然後方可合於按獄之體耶?其所謂行賂一事,有若前御史,不能掩杜其私逕,任行其密地,而號令無所施,情僞不能善者然云者,其所爲言,巧㦧太甚,臣之書啓中,內外排布,首尾和應,號令無所施,智慮亦難及等語,只欲明渠輩恣行威脅之狀,而前御史亦無奈何之由而已,而今乃着得有若二字,一反書啓句語之旨意,或謂之不能杜,或謂之不善覈,隱然欲藉重前人,以證其初不行賂之狀,用意之叵測,誠不忍正視也。其所謂捕廳校卒之帶去云者,按覈御史之行,例有軍官名號,或有三人帶去之例,或有二人帶去之例,而其中輒以捕校一人,充額而帶去者,蓋按覈之任,與他自別,必須烱察事機,採訪物情,然後方可以有憑覈之端,而此非捕校,則難其人,故帶去捕校者,前後何限,而向臣捕校之帶去,有若自臣身創出者然,其亦可笑之一端也。其所謂燒火議送,爲威脅之根本,而殊不知其議送謄本之尙存云者,議送之燒火,明有善兼之招,則若使正本,至今見存,疑惑滋甚,而有不可信,則況其謄出之本,曷足爲今日可考耶?其所謂葉落收穫,渠安能記,而其言之出於隨問隨答,不難覰破云者,指意所在,誠極陰險,葉落收穫,自非發問之事,諸囚按査,又非私語之地,而今乃以不難二字,公然下得,有若臣私自設問,任意鍛鍊者然,渠雖急於自明,而獨不畏天日之臨照乎?其他果是索言,隱痛箝口等語,俱係微細,不復逐辨,而若其尹·郭兩人供辭行賂之說,無端提出,忽地添入,而顧此一款,旣非各人之所發告,又非御史之所目覩云者,萬萬可痛,威脅之說,出於屍親之招,行賂之跡,發於蘭雪之口,兪書房,多載錢,來到於蘇後進,而尹哥兩班及他二兩班,互相往來,留三四日後,還歸之時,空手而歸等語,雜出於後英·蘭雪之招,尙可按覈,而今其言,謂非各人之所發口,乃謂之臣所提出,而忽地添入,費辭自辨,欲掩其行賂之跡,此眞所謂指白謂黑,謂天可欺者也。大抵此獄,年久事宿,人多疑晦,又從而屍親諸人,怵於氣勢,㥘於威喝,前後査庭,累變其說,不敢吐實,終未成獄,則兪家視若故常,謂無可憂,自有別遣御史之命,或恐諸證之直招,端緖之盡露,阜基乃於御史未發行之前,率其族屬,先期馳往,行賂諸證,至於三百四十兩之多,而其甥姪郭聖濟,則稱之以京華子弟,送書列邑,示其勢力,脅迫屍親,禁其直告,畢竟査事之終未歸一,專由於行賂威脅之致,遠近傳說,極其狼藉。及臣受命之後,詳加廉訪,則所聞不爽,其跡愈彰,而按査之道,若以已所聞見,發爲問目,則不無偏着之嫌,稱冤之端,故惟以屍親招辭中可問者,次次盤問於各人,以其諸招中所云,十二日被打之證,辜限前致死之實,七十兩行賂之事,得其實而勘其案,不曾以廉問中所得三百四十兩行賂之狀,郭聖濟書囑列邑之端,提出而一問之,蓋臣所自勉於中者,秉心按事,毋或刻深,欲使刑政,無過中之失,當之者,無抱枉之歎矣。今者諸囚之言如此,此無非國綱解弛,人不知畏之致,事極駭惋,不容但已。玆不得不悉暴事狀,以昭諸供之誣,伏願聖明,下臣此疏于該曹,竝與前案,而悉行査明焉。臣無任云云。答曰,省疏具悉。疏辭令該曹稟處。爾其勿辭,從速察職。
上在昌德宮。停常參·經筵。
李廷濟啓曰,明日常參·經筵,取稟。傳曰,停。
柳萬重啓曰,行大司憲吳命峻,執義趙錫命,未肅拜呈辭,掌令李重觀·李廷弼,避嫌退待,持平李普昱,奉命在外,李聖臣在外,今日以監察茶時之意,敢啓。傳曰,知道。
柳萬重,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳重茂啓曰,左承旨兪命凝,連呈辭單,不爲仕進,左副承旨金始慶,昨日除拜,今不出肅,出納之際,事甚苟簡。竝卽牌招察任,何如?傳曰,允。
以左承旨兪命凝,左副承旨金始慶,正言金濰·黃晸,牌不進罷職傳旨,傳于李廷濟曰,推考傳旨捧入。
李廷濟,以弘文館言啓曰,校理趙最壽,副校理申致雲,副修撰趙鎭禧·吳遂元,旣有只推之命,校理趙趾彬,疏批已下,竝卽牌招察任,何如?傳曰,允。
以校理趙最壽·趙趾彬,副校理申致雲,副修撰吳遂元·趙鎭禧,牌不進罷職傳旨,傳于李廷濟曰,推考傳旨捧入。
柳萬重,以戶曹言啓曰,凡漕稅船上來時,領來監官·色吏,另擇以送事,事目至嚴,而今此求禮縣稅船領來色吏,以十四歲童子孫永位爲名者,加年爲十六歲,苟然充送,事之駭然,莫此爲甚。漕運何等重事,而乃以未成人兒童,稱以色吏,使之領來,大違事目申飭之意。當該守令,不可無警責之道,從重推考,何如?傳曰,允。
修撰李匡輔箚曰,竝引嫌而退。諫疏張皇,雖非可嫌,當初啓語,元不得中,初不消詳,率爾隨參,前後引避,語多苟艱。處置請出,只取大意,僚疏橫斥,何必深嫌?請掌令李重觀·李廷弼遞差,正言黃晸·金濰出仕。仍竊伏念,李錫祚之疏,雖出於討復之義,而第其造意,殊極不美,絶其盤問,偃臥越視等語,專事構誣,情狀難掩,而獻納徐宗廈,疏語謬戾,太涉分疏,或謂之迂疏狂戇之致,或謂之非疏儒之本情,臣看來不勝駭然。夫錫祚之謬妄,諫臣亦旣知之,則豈可歸之於狂戇,且其本情,多在於傾陷,則有何可恕之端,而今宗廈,只知其討逆之可取,不識其挾雜之可惡,全未分柝,徒歸營救,其在公議,不可無規警之道。請獻納徐宗廈遞差。答曰,依啓。
上在昌德宮。停常參·經筵。
太祖大王忌辰齋戒。
兪命凝啓曰,明日國忌正日,視事,頉稟。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
柳萬重啓曰,行大司憲吳命峻,執義趙錫命,未肅拜呈辭,掌令二員未差,持平李普昱,奉命在外,李聖臣在外,今日以監察茶時之意,敢啓。傳曰,知道。
柳重茂啓曰,左承旨兪命凝,昨已違牌,今又呈疏,不爲仕進,事甚未安。牌招察任,何如?傳曰,允。
備忘記,傳于李廷濟曰,史官一員待命,騎馬三匹立之。
柳萬重,以義禁府言啓曰,卽接月令醫員蔣世貞手本,則時囚罪人邊緝,年迫八十之人,當此潦炎,重得暑痢,度數無算,飮食全廢,症情非細云。自前罪人病勢如此,則有保放救療之規,敢此仰稟。傳曰,依爲之。
假注書權一衡書啓,臣承命馳往于崇禮門外議政府右議政李光佐所住處,傳宣聖批則以爲,臣疾痛號呼,又未蒙哀憐垂察之恩,至有安心入城之敎,方寸抑塞,只自伏地涕泣。今不敢以枝辭爲對,謹當於日間,更伸血籲云矣,敢啓。傳曰,知道。
右議政李光佐疏曰,伏以,臣罪如山,聖恩如天,日昨恩批,隆厚彌摯。不審聖明,何所取於無狀賤臣,而寬貸優寵,乃若是也,只自銘心鏤骨,報答無階,臣之頂踵毛髮,非臣自有,況於承命趨朝,少盡常分,敢憚勞而不爲哉?顧臣所遭,非尋常詆責之比,其所臚列,罔非人臣之極罪,而覆載之所難容,人方擬之以此科,臣乃依藉寵數,盤礴朝列,以謂天鑑昭臨,孰如我何,則公議其將謂斯何,人之所擬議,當復至於何境哉?臣雖不足比數,乃其職則輔相也。不先正其身,而能效一日之責者,未之有也。臣今惟有一褫,可以少厭四方之聽,兼靖沸騰之議。矧臣病勢,沈綿許久,轉側須人,已六十日矣。分疏恥也,固不敢列數症狀,而宛轉床笫,更無一分蠢動之勢,雖欲攘詬忍恥,唐突徑進,亦何可得也?近侍相守,已近旬日,理窮勢極,不得不冒伸血懇,死罪死罪。伏乞聖慈天地父母,特軫曠闕之弊,兼推生成之惠,亟命回承宣而反之,許遞臣職名,改卜賢德,使國事萬幸,仍俾臣任便調治,起沈廢而爲人,優游田里,涵聖化以沒齒,不勝至禱。臣無任涕泣祈懇之至,謹昧死以聞。答曰,省疏具悉卿懇。所患如此,深用慮念。卿其安心勿辭,須速入城,從容論道,用副至望。仍傳曰,遣史官傳諭。
上在昌德宮。停常參·經筵。
李廷濟啓曰,明日常參·經筵,取稟。傳曰,停。
太祖大王忌辰。
大妃殿·中宮殿,藥房問安。答曰,知道。
藥房提調臣李肇,副提調臣柳重茂啓曰,霖雨支離,蒸炎彌甚,伏未審此時,聖體,若何?柴平湯昨已畢進,而寢膳之節,一向平常乎?臣等今日,率諸醫趁早入診,詳察聖候,議定湯藥繼進當否宜當。大妃殿湯劑停進之後,氣候安寧,一如常節乎?憂慮未已,敢來問安,竝爲仰稟。傳曰,知道。無事。寢睡水刺平常,湯藥進御,慈殿氣候安寧矣。
藥房再啓曰,臣等入診退出後,與諸御醫,反復商議,則皆以爲,柴平湯旣爲連進二十貼,姑爲停止,更觀前頭,議定當進湯劑宜當云。柴平湯,今姑停止之意,敢啓。傳曰,知道。
柳萬重啓曰,大司憲吳命峻陳疏未肅拜,執義趙錫命未肅拜,掌令二員未差,持平李普昱奉命在外,持平李聖臣在外,連日監察茶時,事甚未安。除在外外,未肅拜人員,竝卽牌招察任,何如?傳曰,允。
李廷濟,以吏曹言啓曰,今此社稷祭獻官,以漢城府左尹李森,行訓鍊院都正李鳳祥,實預差啓下矣。李森則御營軍賞中日進去,李鳳祥則謂有身病,俱不受香。森則旣是公頉,鳳祥則所患,亦爲不輕云,不得已以東昌君炡,改付標以入之意,敢啓。傳曰,知道。
又以禮曹言啓曰,卽接永禧殿參奉所報,則正殿內北邊內墻一間半許及西邊內墻一間許,雨水沾濕,今朝頹壓云。正殿內墻崩頹時,例有慰安之擧,慰安祭不卜日設行,而亦令繕工監別定監役官,趁卽修築之意,分付,何如?傳曰,允。
又啓曰,預備兼春秋金浩,身病甚重,勢難察任,兼春秋之任,今姑減下,其代,後日政差出,何如?傳曰,允。
柳萬重,以兵曹言啓曰,卽接北所衛將牒報,則本所所屬靑陽門下邊宮墻二間許,後苑北邊宮墻二間許,因雨頹落云。令紫門監爲先把子圍排,急速修築,而靑陽門下邊墻垣段,集春營入直砲手十名,後苑北墻段,廣智營入直砲手十名除出,限修築間,守直之意,敢啓。傳曰,知道。
李廷濟啓曰,藥房入診入侍時,刑曹判書金一鏡,同爲入侍之意,敢啓。傳曰,知道。
又啓曰,今因筵臣所達,領議政崔奎瑞處,以摠裁官變通之意,遣史官傳諭事,擧行條件,纔已啓下矣。旣宣別諭,則敦召一節,似當添入,何以爲之?敢稟。傳曰,依爲之。
柳萬重啓曰,行大司憲吳命峻,再啓煩瀆,退待物論矣。傳曰,知道。
李廷濟啓曰,軍號啓下之後,吏兵曹省記,預爲修正待令,卽爲入啓,例也。今日軍號,旣已啓下,吏曹省記,不爲來呈,屢次催督,始爲緩緩來呈,不卽入啓,事之稽緩,莫此爲甚。當該假郞廳推考,下吏令該曹囚禁推治,且本曹旣有實郞廳,而每以假郞廳,替呈省記,殊涉偃便,實郞廳亦爲推考警責,何如?傳曰,允。
大司憲吳命峻啓曰,臣頃忝金吾,同參於洪禹傳配所移定及兪命弘原情之坐矣。卽伏見應敎李世德縣道之疏,盛加譏斥,或請改配,或請究覈,臣誠不勝瞿然之至。夫禹傳移配,實出於聖朝孝理之政,若如儒臣之言,移配於他道稍遠之地,則其八十老母,氣息奄奄,萬無母子俱往〈之〉理,惡在其當初移配之意乎?此則臣實主之,若論其罪,罪實在臣,至於兪命弘增年之斥,蓋聞命弘,生於丙申正月立春未入之前,與重臣名官,同入於乙未甲稧,蓋以立春前後爲重故也。凡罪人,雖年少者,除刑議處,自是聖朝寬大之典,其所謂欲免刑增年之說,恐不足以快人心也,然,公議之地,論斥至此,臣安敢諉以前職時事,而晏然而已乎?請命遞斥臣職。答曰,勿辭。
忠淸監司權益寬疏曰,伏以,再上辭本,冀解見任,續降恩批,不允所辭,勉之以從速察職,臣感泣惶悶,莫省攸處。臣竊伏惟念,君臣猶父子也,子有疾痛,必呼父母,乃人情之常。今臣癃痼之疾,危惡之症,非一時疾痛之比,則何敢以煩瀆爲嫌,分義爲拘,不更陳暴,以自阻於天地父母之前哉?臣之素抱奇疾,卽通朝之所共知也。稟氣旣薄,受病最深,曾任閑司僻縣,亦愳尸職曠官,況此管半百之州郡,按一路之兵民,顧何能策衰疲,而副委寄也?初不量度精力,徒自感激恩數,不能力辭,循例赴任,而半年之內,釁尤迭出,疾病層加,息黥補劓,已矣無望。生行死歸,勢所必至,目今危懍之勢,醜穢之狀,有不敢毛擧,而最是胸膈痞悶,喘聲如鉅,夜則不能平臥寢褥,頭面眩暈,目視昏花,晝或不能明辨字劃,三朔冷泄,眞元已爍,無時虛嘔,胃氣殆絶,重之以近南風氣,不竝以北,素患痰癖,乘時益肆,轉成括囊。伏在臍肚,牽痛脹滿,坐臥俱礙,少或失攝,輒上衝心肺,頃刻之間,若將殞絶,而鄕邑旣無良醫,藥物亦難對時,失今不治,安能免厭厭泉下人也?臣釋褐登朝,于今十四五年,濫沐洪造,歷試華要,至於藩臬之寵擢,涯分已溢,而顧無塵露之效,可以仰報萬一,惟願策勵駑鈍,殫竭筋力,雖顚踣於道路,亦所不辭。此臣區區忠赤,而賤疾旣痼,中情已弱,病裏一念,頻頻於生入脩門,臣之情理,其亦慼矣。伏惟至仁之下,無物不遂,至明之下,無微不燭,如臣危篤之病,必蒙矜憐,瘝曠之狀,必入鑑諒。伏乞天地父母,哀臣疾病之難强,察臣職事之久闕,許遞難冒之任,仍治瀆擾之罪,以重藩任,以警具僚,不勝萬幸。答曰,省疏具悉。卿其勿辭,調理察職。
左參贊姜鋧等疏曰,伏以臣等,再將瀝血之懇,敢申沐浴之請,庶幾天聽快回,兪音卽下,及承批旨,乃以元無疑似,更勿煩論爲敎,臣等聚首相顧,益不勝悶迫憂鬱之至。今此逆婢行藥一事,語其所處,則近在肘腋之間,言其危禍,則迫在呼吸之際,有不容一時之緩討者,臣等之兩疏及前後諸臣之章牘,皆已備盡論列,無復餘蘊,今不敢更陳疊床之語,請就批辭中元無疑似之敎,略貢臣等之深憂過慮焉,幺麽逆婢,天討未行者,今已屢閱歲矣。若果有疑似可指之人,則攸司之臣,惟當直擧其人,亟請嚴誅而已。一國大小臣民,更何必苦口力爭爲哉?特以其跡雖著,其名未出,此不得不以査出爲請者也。噫嘻,此何等事,而其可曰,無疑似,而仍置不問耶?殿下之吐出黃水,果與賊招行藥之語相符,其與之相應於暗中,果有其人矣,藥院之日記所錄,明有可據,凡在掌膳之列者,皆當在應行査究之中,若以此別加明査,則疑似之人,豈終無現出之路哉?伏惟聖躬,天地百神之所保佑,似此凶逆之謀,顧何能有所仰干,而得有今日,亦莫非宗社臣民之福。然,在聖上懲毖之道,不可曰,其於予何,而或忽於隄防,在臣民討復之義,亦何敢煩瀆是懼,而不思所以竭誠而回天也哉?今日國事之可憂可悶,指不勝屈,而悠悠萬事,無大於此者,卽今相臣,逬出城外,庭籲漸就稽遲,朝紳章甫,相繼投章,殆至於擧國波蕩,此何擧措,此何景象?臣等義存休戚,忠憤之激,有倍恒人,又此相率申籲。伏乞聖明,俯諒苦懇血誠,特加深思遠慮,毋忽於春秋懲討之典,垂念於宮府一體之義,伊日掌膳宮人,出付攸司,嚴加査討,快正王法,以安宗社,以副群情,不勝幸甚。答曰,省疏具悉。玆事已諭於前日之批矣。卿等更勿煩瀆。疏下,行司直沈檀,行兵曹判書柳鳳輝,行吏曹判書李肇,右參贊金演,戶曹判書趙泰億,刑曹判書金一鏡,漢城判尹沈壽賢,禮曹判書李眞儉,知中樞尹就商,知中樞李溭,行司直金重器,漢城左尹李森,行副司直李萬選,行副護軍李汝玉,同敦寧鄭載岳,漢城右尹李世最,禮曹參判南就明,工曹參判金致龍,戶曹參判黃爾章,吏曹參判李眞儒,兵曹參判朴熙晉,行副護軍邊是泰,行訓鍊都正李鳳祥,行副護軍趙以健·崔鎭漢·尹遇進,宜安君南益華,行副護軍金潝,行司直李夏源,禮曹參議朴彙登,行司果柳鳳徵,兵曹參議朴乃貞,吏曹參議沈珙,戶曹參議柳述,刑曹參議崔宗周,敦寧都正李弘模。
行兵曹判書柳鳳輝,戶曹判書趙泰億,吏曹參判李眞儒等疏曰,伏以臣等,伏聞在外儒臣疏中,論及金吾事,旣斥之以可駭,又責之以不察,臣等誠不勝慙悚之至。凡罪人配所,隨其罪之輕重,或遠地或中道,一視京輦相距道里而爲之,例也。論其鄕家遠近,本非法文所載,而況此洪禹傳,則家有八十偏母,不得俱往,朝家特加矜怜,有移配近南之地,俾得母子相依之命,而聞其老母,病在床褥,雖數三日程,難以輦去云,故果以泰仁,定入配單。至於兪命弘增年事,則當其捧招之時,刑吏問其年歲,郞廳書塡於罪人名下,此亦循例爲之之事矣。臣等俱以無似,忝居獄官,事多做錯,重致非斥,揆以廉義,何敢晏然仍冒於議讞之地乎?伏乞聖慈天地父母,俯賜諒察,亟命鐫削臣等之職,以謝公議,以安私分,不勝幸甚。答曰,省疏具悉。卿等俱無所失,勿辭行公。
甲辰五月二十四日巳時,上御熙政堂。藥房入診入侍時,提調李肇,副提調柳重茂,記事官李壽益,編修官安瑞羽,記事官尹尙白,醫官方震夔·許坫·吳重卨·白興銓·金壽煃·鄭爾柱·金景潤。刑曹判書金一鏡,同爲入侍。李肇進伏曰,霖雨支離,害於各穀,民事極爲可悶,而日氣亦甚熏蒸,不審卽今聖候,若何?上曰,無事矣。肇曰,大妃殿氣候,平復未久,當此暑濕,不瑕有傷乎?上曰,安寧矣。肇曰,中宮殿氣候,亦若何?上曰,無事矣。肇曰,王世弟氣候,嬪宮氣候,亦一樣乎?上曰,一樣矣。肇曰,使醫官診察,若何?方震夔入診後退伏曰,左右脈候,雖沈息矣,而少似沈數矣。許坫退伏曰,脈候如前不數而調均矣。白興銓曰,脈候左三符不數,而右三符頗緩而洪,此時此脈好矣。金壽煃曰,左三符沈靜,而隻脈少似洪大,右三符沈實調均矣。鄭爾柱曰,左右寸關沈闊如前,左右隻脈沈數,今則似浮矣。金景潤曰,右三符調均,而左隻似沈矣。肇曰,汗疹,如何?使醫診察,若何?又曰,背腹部,竝許診察似好。上解衣,使之診察背腹部。震夔曰,背部汗毒頗減,腹部尙有三核處,而色解無毒矣。許坫之言亦同。肇曰,滑石末連抹於汗疹否?上曰,抹之矣。肇曰,抹之而有效乎?上曰,有之矣。肇曰,前入柴平湯,連爲進御否?上曰,進御矣。肇曰,此藥前後所進四十貼矣。有效乎?上曰,似有之矣。肇曰,水刺進御如常乎?上曰,如常矣。肇曰,寢睡亦復安穩乎?上曰,安穩矣。肇曰,大便滑乾,何如?上曰,乾燥矣。肇曰,乾燥自進藥後有之乎?上曰,自前然矣,肇曰,小便長利乎?上曰,長利矣。肇曰,湯劑繼進當否,則退與諸醫,反復商議後當稟矣。上曰,唯。
肇曰,臣待罪實錄廳,有所仰稟事,故金一鏡亦爲入侍矣。實錄,卽先大王信史,事體至重,如臣不肖,猥叨撰修之任,在臣分義,必欲竭力供職,而臣又帶劇務,不能專意於撰修,他堂上六人,亦俱帶劇務矣,竢有間隙,始進於實錄廳撰修之役,以此遷就,事甚未安。且以郞廳言之,罷散者居多,至於謄錄郞廳,則五人之中,二員罷散,只餘三員,輪直苟簡,將至於闕直,是可念也。郞堂差出,專管於摠裁官,而今方在鄕,且多疾病,尙不能造朝,實錄廳凡事,俱不免苟簡矣。一鏡曰,如臣不才無文,猥當纂修,而目今所撰,卷數不多,心常惶蹙不安,而臣所帶又是劇務,公故式暇之日,始往實錄廳,莫重撰修之事,有若餘事爲之,事體殊甚未安。竊稽古事,雖以大司憲之重任,亦許遞免,使得專意於撰修,而今則不然,故撰修遷就,至於謄錄郞廳,今有三員,而一員方以春坊兼任,連爲呈辭,不爲入直,廳中凡事,轉益苟簡。堂郞隨闕差出,卽摠裁官之職,而摠裁官,卽大臣所帶,不敢直請變通,而凡事窮則必通,此等事合有變通之道矣。上曰,依爲之。以定奪書出柳重茂曰,摠裁官旣有變通之敎,此乃大臣兼帶,以變通之意,遣史官傳諭,何如?上曰,依爲之。一鏡曰,謄錄郞廳,職掌緊重,故凡干公會,一竝懸頉,例也,而頃日郞廳吳光運,朔試射不參,混入於罷職之中矣。似聞謄錄郞廳,責任苦重,且或有故爲規避者云,吳光運雖已罷散,使之更爲察任,此後則永爲定式,朔試射使之懸頉,何如?提調曰,實錄郞廳試射等事,皆爲許頉,已爲定式,不必更爲定奪。朔射試官,似未察矣。一鏡曰,南壽彦,頃拜外任,故遞改郞廳矣。今則外任已遞,亦爲一體改啓下,何如?肇曰,實錄郞廳罷散,則仍爲改啓下,前例也。摠裁官姑未出,故一鏡有此仰達矣。上曰,依爲之。出擧條肇曰,鍾城府使李鳳翼,頃日政除拜,素有宿患,卽人所共知,近來添劇,決無起動遠赴之勢云,不可無變通之道矣。邊地守令,不當容易許遞,而此則果有實病,實難强令赴任,亦不可遞罷而止,今姑罷黜,仍爲準期不敍,所授加資還收,何如?上曰,依爲之。出擧條肇曰,玉堂擬望之時,常患苟簡,解由勿拘,別單書入,何如?上曰,依爲之。出定奪肇曰,臣待罪繕工監提調,故有所仰達矣。國家有事,本監參下官,例爲監役·監造官矣。頃日會盟祭時,本監官員,爲盟壇監造官,竣事之後,監造官及員役·工匠,當依例,書啓蒙賞,而會盟祭後,自奉常寺書入時,未諳規例,不爲書入,其後錄勳都監,書啓之時,所當追入,而事件各異,不敢添入,仍爲見漏於彼此,不得入論賞之中,事甚冤屈。盟壇監造官·工匠·員役等,依他例別單追入,何如?上曰,依爲之。出擧條一鏡曰,因吏曹判書李肇之言,臣亦有懷,敢復仰陳。雖微勞小功,國家恩賞,必當均一,頃日錄勳都監施賞,監造官之各掌其務,竣事服勞,固無異同之差,而或六品遷轉,或施他輕賞,誠有不均之歎。當一體六品遷轉,而係干恩典,自下不敢直請,惶恐敢達。上曰,依爲之。出擧條重茂曰,然則前日賞典還收之意,敢啓。
一鏡曰,臣方待罪守禦使,頃者往審南漢,城牒·器械·糧餉,臣皆一一點閱,而第觀形便,脫有緩急,國家之所依歸者,無踰於此,糧穀最爲耗縮,方與廟堂,所共憂歎,而城中分掌任事之官,有留營別將·城機別將,狀啓差出,以堂上有履歷之武弁,而軍器前日所儲無多,必以本城將校輩差定,故號之以軍器監官。今則軍器之備置者旣多,歲給三四十石耗米,使之隨毁隨補,任掌甚重,監官改稱別將,狀啓差出,一如留營·城機之例,何如?上曰,依爲之。出擧條諸臣,以次退出。
上在昌德宮。停常參·經筵。
李廷濟啓曰,明日常參·經筵,取稟。傳曰,停。
又啓曰,備邊司郞廳來言,今日賓廳坐起日次,而大臣出在城外,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管邊是泰,以禁衛營兼中軍,新番軍士點考及舊番軍士賞中日試放事,慕華館晝仕進去之意,敢啓。傳曰,知道。
柳重茂啓曰,右副承旨柳萬重,今日病不仕進,卽爲牌招察任,而左副承旨金始慶,以疏批未下,尙不出肅,不得循例請牌,何以爲之?敢稟。傳曰,竝牌招。
以左副承旨金始慶牌不進罷職傳旨,傳于柳萬重曰,推考傳旨捧入。
柳萬重,以弘文館言啓曰,校理趙趾彬·趙最壽,副校理申致雲,副修撰趙鎭禧·吳遂元,一向撕捱,終不出肅,事體未安,竝卽牌招察任,何如?傳曰,允。
以校理趙趾彬·趙最壽,副校理申致雲,副修撰趙鎭禧·吳遂元等,牌不進罷職傳旨,傳于柳萬重曰,竝推考傳旨捧入。
事變假注書權一衡出使,代以韓師得爲之。
柳重茂啓曰,卽者吏曹郞廳來言,今日爲政事命下,而行判書李肇,參判李眞儒,參議沈珙,俱以病不來,不得開政云,判書·參判·參議,竝卽牌招開政,何如?傳曰,允。
柳萬重啓曰,都承旨柳重茂,左承旨兪命凝,右承旨李廷濟,因刑曹判書金一鏡疏斥,皆已逬出,臣萬重,亦在被斥中,而院中一空,不得已守廳,而出納之地,旣不成樣。且直宿無人,左副承旨金始慶,旣有只推之命,所當更請牌招,而尙未承批,且拘廳規,不敢循例請牌,何以爲之?敢稟。傳曰,牌招。
以左副承旨金始慶再招不進罷職傳旨,傳曰,推考傳旨捧入。
柳萬重啓曰,卽今廳中一空,不成貌樣,承旨有闕之代,以在京無故人差出,仍卽牌招察任,何如?傳曰,允。
柳重茂,以吏曹言啓曰,新除授春川府使李㙫戶奴呈狀內,上典老親,宿患沈重,氣息如縷,朝暮懍然,斷無離側之路。慶州府尹洪重禹戶奴呈狀內,上典頭目昏眩,耳聰雷鳴等症,作氣轉動,若墜煙霧,暑感苦重,委頓床席,以此病勢,無望赴任。全羅都事南泰慶呈狀內,身病危綴,情勢難安,萬無冒赴之理,斯速入啓處置云。親病·身病,俱果如此,則不可强令赴任,春川府使李㙫,慶州府尹洪重禹,竝依例罷黜,全羅都事南泰慶改差,何如?傳曰,允。
吏批啓曰,新除授北靑府使柳復明呈狀內,賤疾危劇,吐血多至六七升,頹仆昏綴,若將澌盡,斯速入啓處置。黃海都事沈周觀呈狀內,親病沈痼,非但離側之爲難,實有朝夕難保之憂,斯速入啓處置云。身病·親病,旣如是深重,則不可强令赴任。北靑府使柳復明罷黜,黃海都事沈周觀改差,何如?傳曰,允。
有政。吏批,行判書李肇進,參判李眞儒不進,參議沈珙進,都承旨柳重茂進。兵批,行判書柳鳳輝病,參判朴熙晉病,參議朴乃貞進,參知尹惠敎,受由在外,右副承旨柳萬重進。吏批啓曰,黃海監司及臺諫闕員,今當差出,而擬望之人乏少,承旨及未準限守令,竝擬,何如?傳曰,允。
又啓曰,鍾城府使,今當差出,而堂上中可擬之人乏少,堂下曾經侍從守令竝擬,何如?傳曰,允。
吏批,以李眞望爲春川府使,朴胤東爲全羅都事,朴萬普爲鍾城府使,金重熙·柳時模爲掌令,李廷傑爲獻納,兪命凝爲黃海監司,李夏源爲判決事,朴弼溥爲內侍敎官,梁必大爲司䆃主簿,柳鳳朝爲監察,吳命新爲兼司書,崔奎瑞爲摠裁官,崔宗周爲承旨,鄭思孝爲慶州府尹,權宏爲泰川縣監,朴泰三爲洪陽縣監,左承旨李廷濟,右承旨金始慶,左副承旨柳萬重,右副承旨李重述,同副承旨崔宗周。
兵批,李廷弼·李重觀單付護軍,徐宗廈單付司直。
李廷濟,以戶曹言啓曰,卽接廣興倉所報,則來六月朔頒料次,倉官進去于右議政李光佐南大門外所住處,請受祿牌,則以爲,方在逬出蹙伏之中,不敢冒受常廩云,祿牌不爲出給,係是大臣祿俸,何以爲之?敢稟。傳曰,令倉官輸送。
以京畿監司,高陽等官居私奴孫二徵等渰死事狀啓,傳于柳萬重曰,渰死人等,令本道恤典擧行。
柳萬重,以錄勳都監言啓曰,今五月二十四日藥房入診,刑曹判書金一鏡,同爲入侍時,刑曹判書金一鏡所啓,因吏曹判書李肇之言,臣亦有所懷,敢復仰陳,雖微勞小功,國家恩賞,必當均一,頃日錄勳都監施賞,監造官之各掌其務,竣事服勞,固無異同之差,而或六品遷轉,或施輕賞,誠有不均之歎,當一體六品遷轉,而係于恩典,自下不敢直請,惶恐敢達,上曰,依爲之事,命下矣。都監監造官韓師億,六品遷轉承傳,曺夏望·尹忠敎,六品承傳。旣已還收權授·金夏英·吳彦胄兒馬賜給承傳,此三人,依定奪六品遷轉事,分付該曹,何如?傳曰,允。
柳萬重,以兵曹言啓曰,卽接北所衛將牒報,則通化門北邊宮墻二間,靑陽門近處宮墻二間半,因雨頹落云。令紫門監爲先把子圍排,急速修築,集春營入直砲手,所當除出,而連因墻垣之頹落,同營軍士三十名,旣已除出矣。今日頹落處,與之相近云,以此三十名,推移守直之意,敢啓。傳曰,知道。
執義趙錫命啓曰,請亟寢緣坐罪人賓愛·終卿放送之命。措辭見上引嫌而退。移配無妨,稱年有據,儒臣疏斥,何必爲嫌?請大司憲吳命峻出仕。答曰,不允。處置事,依啓。
左副承旨金始慶疏曰,伏以,臣於日昨,待罪秋曹也,目見疏儒,以言獲譴,竊慨聖朝刑政失當,敢以寂寥數語,略效匡救之誠,恩批未下,臺評遽加,聲罪狼藉,至請譴遞,中心駭怖,尙有餘悸,不意彈墨未乾,新命旋降,復畀以銀臺宿硏,臣誠惝怳震惕,莫省攸措。感激恩私,卽宜趨承,而顧臣所遭,不比尋常,揆以廉義,何可冒進?噫,當大論方張之日,以一言過當之故,特竄討逆之疏儒,此實萬萬意想之外。臣之耿耿孤衷,不勝深憂永歎,冒貢血忱,冀收成命者,亶爲重討逆光聖德,植士氣恢言路也。今者憲臣,忽地求罪,至以挾雜營護等語,作爲題目,橫加抑勒,其無限詬詆之言,臣不欲濡筆較辨,而至於避辭中黨私二字,尤不滿一哂也。草野之言,設或有過激之失,其所執,在於沐浴之義,則遠配還收之請,乃理義之當然,而事體之不可已者也。今反以黨私之目,欲爲脅持鉗制之資,果可成說乎?嗚呼,今玆討復,卽一國公共之論,其間雖不無色目之差殊,莫非殿下臣子,其爲君父討賊之心,夫豈有彼此之別,而言出異己,輒以挾雜疑之,黨私目之,使不得措一言論一事,如是而可以開言路服人心,而能恢張討逆之大義乎?臣實愚昧,只知討逆之爲重,不顧一身之利害,妄陳瞽說,自速顚沛,此臣罪也,尙誰尤哉?且於儒臣之疏論洪禹傳配單捧入事,又有所難安者。臣以伊時代房承旨,不知其家近否,而循例捧入矣。今儒臣,旣以此,謂之可駭,則其何可自以爲是,而晏然而已乎?以此以彼,俱難苟冒。況臣病情,一向危惡,貼身床席,轉動無路,召牌之下,未克祗赴,聖度天大,罰靳例罷,威悚交極,置身無地,玆不得不略暴危悃,仰瀆宸嚴。伏乞聖明,特垂諒察,亟削臣職,仍勘臣罪,以爲人臣妄言者之戒,千萬幸甚。臣無任云云。答曰,省疏具悉。憲臣侵斥,於爾何嫌?爾其勿辭,從速察職。
行都承旨柳重茂疏曰,伏以,朝者,刑曹判書金一鏡,以乞遞本職,專意修史之意,陳疏到院。臣意以爲,一鏡已於昨日請對時,陳達此事,不可不捧入,而但念史局兼帶之諸臣,本職俱是緊重之任,一鏡若以此先遞,則諸臣必將一時陳疏,乞遞本職,此誠可慮,相議還送矣。卽者金一鏡,又以前疏送呈,而末端添入攻斥喉司之說,至曰,近來出納之地,率多不解事,凡於諸宰疏章進退,只循時議俯仰,又曰,以先大王實錄纂修爲辭,則惟當捧入,可也云云,臣看來,不勝駭懼之至。先朝史事之趁不纂修,此固國之大事,臣豈不知,而無端退却耶?事貴商諒,出納宜愼,故乃以私書,抵于一鏡矣。今其疏語,令不擇發,其所臚列,莫非蹈藉,臣實駭怖,莫知其由。臣白首垂死之年,猥忝喉司之長,猝逢橫逆,至於如此,其何顔面,仍冒職次,以增肆然不識事之譏乎?伏乞聖明,亟賜斥罷,以快宰臣之心,不勝幸甚。答曰,省疏具悉。卿其勿辭,從速察職。
右議政李光佐疏曰,伏以,昨者,史官儼臨,特宣恩批,血懇未納,寵數徒積,震惶抑塞,方寸靡定,自悼誠淺辭拙,不能感格天聽。然,疾痛呼號,惟父母之歸,抱玆窮蹙,安敢不終其披訴於慈恩曲遂之下哉?噫,人之擬臣,在於罔測之科,臣固以爲至冤深痛,然,臣忝列大臣,曾不能討一賊婢,以快釋宗社臣民之深憂,使人得藉以爲言,此之爲罪,雖臣不敢以自恕,雖以天慈,亦不可以曲庇,不伏常憲,誠無以少謝國人矣。藉蒙河海藏疾,終賜寬貸,亦何可全然無事,使職秩自如,復爲盤礴於具瞻之地哉?且念輔相去就,實關國家重輕,被人僇辱,狼狽出城,憑依寵靈,俄卽還入,揚揚就列,曾不少恥,則行路必目之以鄙夫,僕隷將不食其餘矣,臣何足言?有辱廊廟,矧臣猥被登庸,玆年矣,而不肖無狀,萬不效一,兼且世道至艱,措手無地,牽拘泛冉,坐度時月,今雖抱羞抗顔,決知其不能一分措設,效一日之責,徒令人心益激,釁戾百出,卒至於顚沛頓踣,有倍於今日而後已,明知其如此,其何敢貪戀榮祿,徒以趨命爲恭乎?情激于中,語失倫次,繁委瀆冒,罪益萬死,若夫賤疾沈綿之狀,不待更煩,固已淵鑑之所洞燭矣。伏乞聖上天地日月,察臣危苦之情,納臣肝膈之辭,亟遞臣職名,俾國政無曠闕,仍命放臣還田里,使得省愆調疾,少延殘喘,不勝幸甚。臣無任云云。答曰,省疏具悉卿懇。卿之情事,雖曰難安,前後開釋,竭盡無餘,則豈有毫分難安之端,而張皇疏章至此乎?卿毋困我,安心勿辭,卽速入來,用副日夕之望。仍傳曰,偕來承旨傳諭。
上在昌德宮。停常參·經筵。
柳萬重啓曰,明日常參·經筵,取稟。傳曰,停。
又啓曰,行大司憲吳命峻,執義趙錫命呈辭,掌令金重熙未肅拜,掌令柳時模,持平李聖臣在外,持平李普昱,奉命在外,今日以監察茶時之意,敢啓。傳曰,知道。
以同副承旨崔宗周牌不進罷職傳旨,傳于柳萬重曰,推考傳旨捧入。
柳萬重啓曰,同副承旨崔宗周,旣有只推之命,更卽牌招,右承旨金始慶,所當一體牌招,而拘於廳規,不得循例請牌,何以爲之?敢稟。傳曰,牌招。
又以弘文館言啓曰,校理趙趾彬·趙最壽,副校理申致雲,副修撰趙鎭禧·吳遂元,昨日違牌,旣有只推之命,竝更牌招察任,何如?傳曰,允。
以校理趙趾彬·趙最壽,副修撰趙鎭禧·吳遂元,牌不進罷職傳旨,傳于崔宗周曰,推考傳旨捧入。
崔宗周啓曰,卽今廳中,位甚不齊,都承旨柳重茂,呈辭受由,左承旨李廷濟,左副承旨柳萬重,陳疏未承批,右承旨金始慶,辭疏玆又入啓,右副承旨李重述,以偕來事,右議政處進去,廳中只有臣宗周一人,非但伴直無人,出納之地,不成模樣。呈辭受由及偕來進去人員外,所當竝請牌招,推移入直,而旣未承批,且拘廳規,不得循例請牌,何以爲之?敢稟。傳曰,竝牌招。
柳萬重啓曰,事變假注書韓師得,時無職名,依例付軍職,冠帶常仕,何如?傳曰,允。
右副承旨李重述書啓,臣敬奉聖批,傳諭于議政府右議政李光佐,則以爲,臣瀆陳危懇,惶恐俟命,聖批侵晨下降,辭旨隆重,誨諭截嚴,臣感隕震悚,涕汗交流。自古人臣,橫遭口語者何限,而其得君上之洞然開釋,恩數曠絶,如臣今日所被者,能幾人,而敢謂昭釋有未盡,懷一毫難安之意哉?此則非臣之情也。只以臣不肖無狀,不能盡輔相之責,自數愆殃,不敢抗顔,兼且名爲大臣,而出入顚倒,廉恥都喪,則四維壞墜,國與受敗,故尤不敢爲冒進之計也。且臣病情,今浹三朔,痰結下焦,痛不可忍,行坐俱不得,轉側亦須人,設令擔舁入城,無以運動趨朝,此固近侍之所目覩,何敢誣也?今惟速解職務,庶幾少幸公私,承此出常之恩諭,至於困我之敎,尤非臣子所敢聞,而竟未克祗承,臣罪萬死而有餘,伏地戰慄,不知所達云矣。臣旣承偕來之命,姑爲仍留之意,敢啓。傳曰,知道。
柳萬重,以禁衛營言啓曰,來八月當九番右部中司屬全羅道五哨軍兵,來七月二十五日,京中逢點,依例準二朔立番,八番·九番海西別驍衛,一體調送,逐朔立番之意,兩道監兵使處,預爲知委,何如?傳曰,允。
又以禁衛營言啓曰,八番右部前司屬全羅道五哨軍兵,逢點實數六百五十二名,六番海西別驍衛五十二名,步軍標下一名,已爲點閱整齊。來六月初一日,與內外各處入直馬步軍兵,依例替代後,舊軍放送之意,敢啓。傳曰,知道。
崔宗周,以戶曹言啓曰,右議政李光佐,來六月朔祿俸,依傳敎,令倉官輸送于南大門外所住處,則以爲,承此輸送之命,不勝惶悚,而屛伏城外,方竢違命之罪,祗承無路,謹當具由陳疏云。祿俸不爲領受,何以爲之?敢稟。傳曰,更令倉官輸送。
又以御營廳言啓曰,本廳屬海西六番別馬隊五十六名,標下軍一名,已爲逢點整齊矣。來六月初一日,與東營入直五番別馬隊替代後,舊軍放送之意,敢啓。傳曰,知道。
又以御營廳言啓曰,今此下番軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來八月·九月當海西八番·九番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來八月·九月兩朔應立後部前司屬江原道二哨,京畿左道三哨,合五哨軍兵,七月二十五日,京中逢點,八月初一日,與右部後司軍兵,當爲替代立番,趁期調送事,兩道監司處,依前知會之意,敢啓。傳曰,知道。
又以御營廳言啓曰,本廳屬右部後司江原道五哨軍兵六百七十名內,六百六十八名,已爲逢點整齊矣。來六月初一日,與右司軍兵替代後,舊軍放送,而其中中哨三陟卜馬軍李吾乭·梁巖回等二名闕點,故領來軍官營吏及本官監色本哨旗隊長處査問,則發程以後,霖雨不霽,大小川渠,便成江海,不得通路,各自登山,艱難跋涉,而李吾乭等二名,尙未上來云。事勢雖如此,莫重宿衛軍士,不可空伍,使之催促,姑待入來,立番之意,敢啓。傳曰,知道。
又以兵曹言啓曰,卽接南所衛將·西所衛將牒報,則內農圃近處宮墻一間許,大報壇明禮門近處宮墻四間許,因雨頹落云。令紫門監爲先把子圍排,急速修築,而內農圃墻垣段,金虎門砲手十名除出守直,明禮門近處墻垣段,西營入直禁衛軍十名除出,限修築間,守直之意,敢啓。傳曰,知道。
左承旨兪命凝,右承旨李廷濟,右副承旨柳萬重等疏曰,伏以臣等,伏見刑曹判書金一鏡之疏,以其辭疏之不卽捧入,大加慍怒,侵攻喉司,不遺餘力,至以不解事,只循時議,而俯仰等語,極口噴罵,有同街巷惡少叱辱者然,其口氣之絶悖,實是搢紳之羞恥,臣等不勝駭然也。蓋其疏,俄者到院,見其措語,則以遞解秋曹,專意史事爲言,而見今兼帶史局之臣,若非兩銓重地,則乃是度支劇務,其繁委緊重,與秋曹,無甚異同,勢難盡遞本職,獨委史事,此疏捧入,則在重任者,必皆以此爲例,求解本職,朝家其將一一盡副耶?臣等待罪出納之地,以此爲慮,一番往復,則橫加以此等醜辱,其意何在,誠未可測也。噫,史事之尙未就緖,今日臣子,孰不憂悶?誠使一鏡,感激圖報,一心致力,則豈至於曹務相妨,汗靑無期耶?閑事漫行,奔馳方洋,而今乃厭應曹務,必欲圖遞,致怒喉司之一時往復,狂叱亂咜,使氣至此,臣等固不欲與此人,呶呶較絜,以益恥辱,而臣等雖無似,忝居近密之地,憑依日月之光,猝被無限醜悖之辱,且其疏,以申飭警責爲言,不可一刻晏然於職次,玆敢相率逬退,略此陳暴。伏乞聖明,照察臣等難冒之勢,竝許鐫削,以礪廉義,不勝幸甚。答曰,省疏具悉。爾等勿辭,從速察職。
右承旨金始慶疏曰,伏以臣,情病俱苦,無望供仕,冒陳血懇,恭俟處分,及承聖批,不惟不罪,諭之以於爾何嫌,敎之以從速察職,臣於是,感激隕越,固當不計顚沛,竭蹶應命之不暇,而顧臣所被人言,實非尋常規警之比,其所誣詆,不遺餘力,臣雖欲含恩戀寵,抗顔冒出,有不可得矣。一日之內,再違嚴召,臣罪至此,萬隕猶輕,聖度天大,輒靳例罷,臣是何人,得此異數?惶感尤極,涕淚無從。噫,人臣事君,分義雖重,士夫持身,廉隅亦大。苟使臣,受如此無限僇辱,只知趨走承順之爲恭,不念淟涊冒沒之可嫌,彯纓束帶,揚揚出入於近密之地,則臣猶自愧,人謂斯何?此臣所以寧被逋慢之嚴誅,而不欲喪失其素守者也。卽因本院之啓,天牌又降,不敢一向坐違,忍死趨詣於禁扃之外,而踪地之窮蹙,旣如上所陳,病勢之難强,又與前無異,咫尺天陛,末由入肅,玆不得不疾聲更籲,徑歸私次。伏乞聖明,亟命鐫削臣職名,仍治臣積逋瀆擾之罪,以警具僚,以安私分,不勝幸甚。答曰,省疏具悉。爾其勿辭,從速察職。
刑曹參議金始慶疏曰,伏以臣,所患傷寒之症,積月彌留,轉就沈劇,前後銀臺之除,俱未趨承,輒蒙恩遞,臣之病重實狀,伏想聖明,業已俯燭矣。不意秋曹佐貳之命,又下於伏枕垂死之中,驚惶震惕,莫省所措。顧此詞訟劇地,旣非才疎年邁者,所可承當,況臣賤疾,源委已深,非如一時偶感之比,少失將攝,症輒層加,再感三感,至於四朔之久,凡傷寒再感,乃醫家之最忌也。雖使少壯者當之,尙難望其回甦,臣以近七之年,病又加於三感,則縷命之延至今日,亦非所期,寧有復起爲人之望哉?其危兆敗症之種種迭劇者,不敢毛擧縷列,以煩天聽,而又自近日,重傷暑濕,吐泄俱作,胸膈頻塞,粒米不下,眞元大虛,昏倒床席,作一僵屍,以此病狀,時月之內,斷無自力供仕之勢,玆不得不仰籲於天地父母之前。伏乞聖慈,俯賜矜察,將臣新授職名,亟許鐫遞,使劇務無曠,殘喘得延,不勝幸甚。臣方丐免之不暇,不宜贅及他說,而昨於疏儒李錫祚遠配之命,竊有所驚惑憂歎之至。臣職非言責,病未供仕,而疏儒配所,自臣曹定送,則臣於此,何可以越俎爲嫌,而默無一言乎?敢此附陳於疏末,惟聖明,少垂察焉。噫噫,此逆婢査出之請,實是擧國共討之論,凡爲我殿下臣子者,孰不欲臠肉寢皮,少洩神人之憤,而獨殿下,曲加恩貸,不許出付,前後大小臣僚,同辭齊籲之章,一倂牢拒,尙靳兪音,致使王章未伸,憂虞日深,此錫祚等所以倡率多士,刳瀝肝血,疾聲叫閤,冀回天聽者也,其痛迫之忱,懇惻之辭,亶出於爲聖躬也,爲宗社也。伏想聖明,亦已洞燭其斷斷無他矣,遣辭之際,或不無狂妄之語,而此則有不可原恕者,蓋錫祚等,痛天討之不行,憫聖意之愈邈,其焦黃抑鬱之心,以爲今日朝廷之感動聖心者,只在於庭籲一節,不得不深望於百責所萃之大臣,而憂憤所蓄,語不擇發,此不過其心之急於討復,而自不覺其言之歸於過激,草野妄率之失,誠有之,究其本情,此胡大罪?在殿下待士之道,固當優容寬假,而不少諒察,直施遠配之典,至令士氣摧折,言路杜絶,此豈聖世之美事,而亦豈所望於殿下者哉?噫,當此大論方張,罪人未得之時,特以一言之過當,遽竄請討之儒生,臣恐國家刑政,終不免失當,而自此雖欲有盡忠於殿下者,其誰肯爲之哉?伏乞聖明,特加留神,亟寢李錫祚發配之命,以植士氣,以光聖德焉。昨日銀臺·玉暑之臣,皆已疏陳,臣不必疊床,而尙無處分,不任憂鬱,玆敢略貢愚忠,干冒宸嚴,死罪死罪。臣無任云云。答曰,省疏具悉。爾其勿辭,從速察職。
副校理申致雲疏曰,伏以,眇末如臣,最蒙恩數,從前所叨,罔非踰涯,而猥因私義之未暴,積逋嚴命,亦已屢矣。頃忝館職,略控號籲之忱,兼附扶護之懇,而幸蒙由暇,旋許遞解,得以俯伸私情,退守微分,則螻蟻之賤,只自感祝洪造而已。乃於日昨,又以本職,除旨遄降,庚牌狎至,臣誠驚惶感激,若隕淵谷。所當銜恩怵分,竭蹶趨承之不暇,顧臣父病,三朔沈淹,藥餌調治,尙無顯效,在側扶護,獨臣一人,則違離供仕,實無其望。固宜趨伏禁扃,更伸私悃,而適緣賤疾,挾暑猝劇,頭暈目眩,肢節如碎,落席昏涔,無計起動,坐違嚴召,至于再三,惟冀速蒙例勘,少安隕越之忱矣。不意聖度寬容,只推之命,屢出格外,館僚不諒請牌之啓,至論事面,則臣之進退,到此而尤益窮蹙矣。噫,臣之事君,如子事父,父召無諾,君命莫違二節,則趨車不俟駕,禮經之明訓,臣子之常分,臣雖至愚,亦豈全昧,而顧今父病,實無頃刻離側,出而供職之勢,玆於四牌之下,謹此扶曳,來伏九閽之外,更陳情理悶迫之狀。伏乞天地父母,俯諒微忱,亟賜鐫罷,俾令安意救護,以伸至情,仍勘臣累次違慢之罪,以警具僚,不勝萬幸。臣無任云云。答曰,省疏具悉。爾其勿辭,救護父病。
上在昌德宮。停常參·經筵。
金始慶啓曰,明日初伏,自明日至處暑間,視事,頉稟。傳曰,知道。
以左承旨李廷濟,左副承旨柳萬重,牌不進罷職傳旨,傳于金始慶曰,推考傳旨捧入。
金始慶,以弘文館言啓曰,校理趙趾彬·趙最壽,副修撰趙鎭禧·吳遂元,旣有只推之命,更爲牌招察任,何如?傳曰,允。
以校理趙趾彬·趙最壽,副修撰吳遂元·趙鎭禧等,牌不進罷職傳旨,傳于金始慶曰,推考傳旨捧入。
崔宗周啓曰,三司來詣請對矣。傳曰,引見。
兵曹口傳政事,南壽彦單付副司果。
崔宗周,以兵曹言啓曰,省記板,旣已釐正畢刻,自今日爲始,依此書入之意,敢啓。傳曰,知道。
崔宗周,以戶曹言啓曰,右議政李光佐,來六月朔祿俸,依傳敎,更令倉官,輸送于南大門外所住處,則以爲,纔已陳疏,請收還成命,不敢冒受,不勝惶恐云,祿俸不爲領受,何以爲之?敢稟。傳曰,更令倉官輸送。
大司諫李鳳年疏曰,伏以臣,每讀前史,見開說納忠之士,迺有泣血碎首,牽裾折檻,皆以言旣逆耳,事或咈心,時君世主,厭聞而見拒,遂至發憤踰禮,而不能自止,臣未嘗不廢書而歎,悲其志而傷其誠矣。顧今所爭,不過爲君父除讎賊,非如昔人逆拂厭聞之言,而殿下固拒之至此,今日群下之志,可謂悲且切矣。蜂蠆害人,常情必避,蛇虺螫手,至或解腕,向日椒附之毒,至今思之,懍猶心掉,事情已露,憂危益切,而獨殿下恬不爲之慮焉。噫,傳曰,父母惟其疾之憂,今殿下縱自輕,抑不念慈聖惟憂之念耶?賴天之慶,閱月侍湯之餘,翔矧復常,親擧萬年之觴,一國含生,孰不欽仰聖孝,而第此逆婢不去,則無非太母貽憂之日,痒痾疥癬,皆在攸愼,則況此行藥之變,其憯毒危厲,視惟疾,何如也?樂正子一傷足,而三月有憂色,蓋以父母之心爲心故爾,殿下若思之及此,其所翻然惕慮,赫然決斷,固何待諸臣一二談也?盤庚之遷,殷民皆弗率,此可罪不可赦,而率籲衆慼,誕告用亶,勤勤懇懇,莫非心腹腎腸之敷,千載之下,猶可想見其交孚之美,今日群下之所執,乃討復之義,根於天理,發乎民彝,不宜拒以訑訑,聽之藐藐,而上自大臣·卿宰,以及章甫·靺韋,公車之章日上,而經旬始批,不少開示,若是而其可望上下交泰之盛乎?且每以無疑似者爲敎,而前旣有黃水之吐出,末復有賊招之明白,則臣愚死罪,或恐殿下此敎,未免近於訑訑之拒,藐藐之聽也。果以金姓宮人之斯得爲難,則其時掌膳宮人,皆付有付司,亦可解群下之惑,而何殿下憚而不爲耶?噫,今之國勢,可謂岌乎殆哉,顧瞻四方,無一事一處不受病者,所怪者,只是改紀以後,誅討四凶,掃除群憝,庶幾天日淸明,無復陰翳,而獨於幺麽宮婢,尙此遲疑不決,此所以人情抑鬱,愈久而不釋然者也。夫害莫大於優游,患莫切於姑息,仁厚之資,必輔之以剛毅,淵源之識,必達之以明斷,昔人所謂濟其所不及,匡其所不逮者,深有勉於今日,而臣本鈍根拙性,平日言議風裁,百不猶人,況今篤老病廢,奄奄床簀,志氣摧頹,其何能結信於主聽,感回於天心,有一分匡救之望也?臣曾前蒙被誤恩,除授臺職,亦屢矣,而連以老病,陳懇獲遞,顧此諫長,尤非具僚之比,辭彼而取此,捨卑而居尊,亦義分之所不敢矣。日昨兩司之迸出,儒臣之遞罷也,喉司不能違覆,致令伏閤大論,未免中撤,臣於辭疏,略及其槪,而前後承宣,因此爲嫌,臣已不勝其悚縮。且今三司諸臣,連次請對,同聲齊籲,臣獨病伏私第,一不入參前席,俯仰天地,罪死難贖。伏乞亟賜鐫罷,以安私分,仍望俯察悃誠,不以人廢言焉,臣無任云云。答曰,省疏具悉。爾其勿辭,從速察職。
右議政李光佐疏曰,伏以,臣以至愚,承乏冥升,觸事迷謬,隨手瘡疣,狼狽顚踣,理所必至,向非聖上慈恩曲庇,其自陷於坎穽之日,久矣。今玆所遭,危怕彌甚,而乃復洞賜昭晣,加以曠前之異恩,至於昨日之批,所以誨諭責勵,靡復餘蘊,觀聽莫不感泣,況臣何以爲心?臣雖冥迷,亦非木石,感激趨承,寧無此願,而自念事君無狀,致此罔極之言,誠無顔而可以復入政事堂。自古輔臣,橫遭口語,不敢以開釋爲解,必力免乃已者,實所以遵朝體而植大防,憑依寵命,顚倒還入,義之所不敢出。兼且狗馬之疾,近益沈苦,宛轉床玆,觀者爲之代悶,咫尺遷移擔載,亦且艱辛,周行黽勉時月,實爲難期,藉無臲卼之情,豈容曠闕許久?理勢之窮極至此,參前倚衡,惟一褫字,附陳於承宣之啓者,實臣一片腔血,庶幾天地父母之恩慈,有以憐察,目今佳雨,轉成霪霖,春麥全棄,夏稼多傷,極備之災,憂虞無極。假令臣無事,彌綸康濟,非臣之所可擬議,矧今奔逬沈廢,無一分陳力之望,而猶且因循係縻,不卽變通,徒使萬務委滯,轉輾蠱壞,揆以國體,寧有是哉?伏惟聖明,洞照斯理,卽賜恩褫,亟卜賢德,使國事,有止泊之所,私分,得生成之幸,不勝千萬至禱,祿俸連有輸送之命,惶蹙無措,顧臣方出城竢命,安敢冒受常廩,以重罪戾,敢乞亟命收回,俾得少安於臣心,臣無任云云。答曰,省疏具悉卿懇。前疏之批,已諭至意,更何多誥,卿其須體前旨,安心勿辭,卽速入來,毋孤企望。仍傳曰,偕來承旨傳諭。
文學申致雲疏曰,伏以臣,齒少而學蔑,能薄而才謭,祗緣早通仕籍,濫蒙恩數,旣忝簪筆之邇班,復叨持憲之重任,臣誠感激殊私,思所圖酬,惟其憂世之慮,過於謀身,殉國之義,切於爲家,竊自惟念,國家遭千古所無之逆變,而根柢出於山林之奸,窩主出於詩禮之賊,臣果請正誣賢禍國之罪,以爲拔本塞源之論,而適啓其口,圜視而起者,已噪於世矣。乃者尙夏之徒,託以伸辨,投進一疏,其所發明,都無着落,而只以詬詆臣醜辱臣,爲一篇主意,遣辭絶悖,構誣罔極,緣臣無狀,垂辱朝廷,臣雖疲劣,又豈忍與此輩,爭其口氣,以傷事面哉?第念臣家受禍被誣之狀,不但爲私門之至痛,抑亦係奸人禍世之端,而時移事往,殆將六七十年之久,則聖明亦安得以俯察其至冤,以燭破彼輩之矯誣也哉?臣請先論尙夏之徒,不能發明之狀,而次及誣陷臣家之事實,唯聖明少垂察焉。嗚呼,正論者,國家之元氣也,邪說者,亂賊之前茅也。自古禍世竊國之奸,苟無可以立言倡議,以之聚徒植黨,則其害何遽至於禍一世而竊一國哉?惟其先倡邪說,以爲前茅,潛斁正論,以奪元氣,然後肆其凶逆,無所顧忌,世被其禍,國隨以亡,是故漢之新莽,動引周公,以文其簒賊之身,我朝仁弘,高談春秋,以飾其廢母之論。方其始也,頌莽功德者,至於四十八萬,而仁弘之黨,亦半一國,豈其纂君廢母之論,足以移人哉?蓋亦由於周公春秋之說,乃可以眩惑一世,而號令其黨也。噫,辛丑諸賊,寔天下萬世所必誅之大逆,而謀議悉出於巨室世族,聲勢皆連於縉紳章甫,半國之人,陷爲異類,此豈人人無狀,家家喪性哉?其必有以潛斁正論,以奪國家之元氣,顯倡邪說,以作亂賊之前茅者也,何以言之?先正臣文成公尹拯,道學淵源,斯文宗主,此實儒林之師表,國家之元氣,而尙夏輩,乃反巧意構誣,曲加粧撰,倡爲背師之說,肆其絶父之論,畢竟唱和球·集,捏虛成案,戕賢之鋒,幾及於夷墓,使士林喪氣,彝倫斁敗,此臣啓所謂,謂父子可絶者也。頤·集之父兄,爲戮於先朝,則渠輩雖位遇無替,而狠憾不已,必欲生事於國,以快其憤者,乃二賊之本情也。是以敞賊·奎瑞·禎翊之徒,承其指使,肆於凌犯,而至於日暮途遠,至痛在心之說,乃敢顯請書賜,其懟視先朝,目無殿下之狀,固不待辛丑作變,而其漸已著矣,尙夏輩,乃反爲之首尾,助其氣燄,狃於絶父之說,遂倡無君之論,使彼二賊,敢於爲逆,勇於作亂,以犯分凌上,爲一義理,此臣啓所謂,謂國可讎,謂君可叛,而根柢於澤·球,羽翼乎頤·集者也。惟其無父無君之論,肆行於世,上自公卿,下至韋布,同聲竝力,合謀構凶,宗社罔極,臣民罔極,幸而天啓聖斷,雷厲風飛,王誅夬施,凶孼肅淸,則二賊親黨,雖無可論,自餘群奸,庶幾知懼,而乃反怨國誣上,無所不至,凶言悖說,罔有紀極,所以掀動朝廷,惑亂民聽者,或稱冤獄,或稱士禍,亂賊之心,囂然未已,此非他故,群慝適出,而窩窟猶存,支孼纔除,而根柢尙留,正論之本,雖幸得蘇,而邪說之源,固自若也。此臣之所以首論尙夏,誣毁先正,表裏頤·集之罪,竊庶幾反國家之元氣,除亂賊之前茅,而聖明之卽賜兪允,亟命追削者,亦可見扶正斥邪之盛意也。今者尙夏之徒,乃於其誣毁先正,表裏頤·集之事,則無一辭之發明,周羅張皇,都無指的,渠輩若果欲明言尙夏之無罪,則胡不曰,頤·集惡逆,豈有表裏和應之事云爾,而乃反掩諱二賊,不敢斥言,謄出尙夏當時不成說之一疏,以爲苟且發明之計,臣未知渠輩於二賊之事,有何諱惡難言之端耶?執此觀之,則尙夏之誣毁先正,表裏頤·集之狀,渠亦無辭而自服矣,臣又何誅焉?若其誣陷臣家之說,率皆變白爲黑,捏無爲有,言之無狀,有不足多辨者。噫,此輩性習,已非人理,凶球之捏誣先正,賊述之逼辱聖躬,尙且恬然抗顔,略無顧忌,況其誣人戕人,辱人之先,傷人之親,乃其傳來口業,祖述心法,則今日之爲,又何足怪乎?雖然,其誣陷臣曾祖之說,一切蹈襲逆鉽口吻,而以除去山人之言,爲其命脈,則臣於此,亦有說矣。嗚呼,自古奸人之構誣忠正,陷害良善者,率皆侈哆簧鼓,以口成案,鍜鍊傳致,以獄爲命,恭·顯之陷蕭傅,冀·融之誣李固,前後一律,如見肺肝,是故,古之君子,一與奸人爲敵,則孤忠獨立,禍機焱發,智不及謀,勇不及避,徒令後世,悲其禍之酷烈,而惜其志之不見白於當時,則亦何益於泉壤之冤哉?伏念臣曾祖故副提學臣冕,世襲家庭忠孝之節,親爲王室休蹙之臣,早立名行,獨持風裁,特以門戶太峻,論議素高,不悅於奸人,始罹朋讒,卒嬰奇禍,當時長老,哀其志節,後世公議,衋其冤枉,此非臣一家之私言,抑亦擧國之通論也。臣請以臣曾祖己丑遭謗之由,辛卯罹禍之狀,曁先朝伸雪之事,一一陳之,臣五代祖故領議政文貞公臣欽,與先正臣文元公金長生,爲中表兄弟也。素以道學師友,相爲引重,則方宋時烈之出入其門,而有盛名於世也。臣曾祖,亦嘗傾響焉,及臣曾祖之弟炅,亦遊於文敬公金集之門,與時烈爲同門,而久乃得其爲人,則臣曾祖亦聞而疑之,及孝廟初元,收召遺逸,將以興造大業,時烈一隊,首膺弓旌之招,顚倒入朝,自詭以討復大義,而以臣曾祖,方爲淸流之首,故其中一人之嘗客習於臣曾祖者,固要款從容言時事,臣曾祖問曰,君輩昔則不出,今何入之遽也?豈亦有所事,而且將何先乎?其人曰,吾輩今日,有三件大事,一則曰,復讎雪恥,二則曰,姜獄翻案,三則曰,激濁揚淸,蓋臣高祖東陽尉臣翊聖,曾在南漢圍城中,與故相臣金尙憲,故參判臣鄭蘊,倡義尊周,力斥和議,則復雪之義,是臣曾祖家傳之論也。臣曾祖妹夫姜文斗,卽故相臣碩期之子也,姜氏之獄,自點主之,鍊治慘毒,臣曾祖心雖隱痛,而口不敢言,則欲爲伸雪者,是臣曾祖之素蓄也。臣曾祖,方以淸名領袖士類,主一世之公議,則激揚之論,是臣曾祖之所雅言也。爲此三言者,蓋欲以覘我俯仰,而冀與同事也。臣曾祖已覺其旨意,乃以名實出處之義,反覆譬曉,其說甚長,蓋其略曰,復雪之論,實爲今日第一義,而張虛名而無實才,則是欺君也,不量力而挑强胡,則是禍國也。君輩於二者,何居焉?若姜氏之冤,國人咸知,而獄成於內,事端莫晣,則外庭之臣,非所敢言也。至於激揚之說,最爲士林之公誦,而君輩新從外來,未諳物情,若急於需世務,激訐爲新奇,則將恐是非亂於公私,賢邪眩於愛憎,而開黨伐之門,爲不靖之階矣,君所謂三件大事,皆名美而實不容易者也。且君輩比如鳳鳥,可聞而不可見,時出而羽儀,則人爭先覩矣,若下而與雞鶩爭食,則人且賤之矣。自古儒者,名大爲患,一得其名,無實以繼,則將不免志與事違,心勞而日拙,畢竟爲僨事誤國之歸矣,此則他日當自知之。於是,時烈聞之,惡得其情狀,而以爲且異同矣,蓋其使人來瞷也,將以求合也,而卒不合者,何也?彼方設爲名高,則先聲而無實,此乃主於爲國,則先實而後名,彼將以廣合從而行黨伐,此乃欲絶蹊逕而分涇·渭,彼方求進而爲名,此乃勸退而全節,則此其道有如晝夜之相反,而卒不能合者也。及當時烈之擲帽而跳出也,臣曾祖,適入政院,目見其事,大以爲駭,遂斥言於稠中曰,此所謂事君無禮者也。上雖以疾,不時引接,人臣分義,豈敢爾耶?此非之秦之楚之時,烏得如是?且已擲之帽,其可復戴歟?傍有笑者曰,毋多談,欲斥假孟子,且爲眞臧倉矣。是言流聞,遂爲搢紳間口實,時烈聞而恨之,此則臣曾祖,與山人不合之端也。始則聞其風而悅之,中則跡其心而疑之,卒乃聽其論觀其事,然後始惡其激詭,遂以爲行詐犯分,而其漸不可長也。山人輩旣與臣曾祖,議不合,以爲臣曾祖,終不與己,遂以爲不擊去臣曾祖,則無以伸其說而行其志,乃以黨於自點爲辭,竝論不悅於當路者六七人,而以臣曾祖爲的,立慬施威,以劫持一世,於是公議大譁,伸白者相繼,度終無以勝,則又醜詆臣曾祖,以爲營護罪人,先是兩司之論罪自點也,有一臺臣,袖啓草,來議臣曾祖,則臣曾祖以爲,自點自姜獄以後,得罪士論,今日此擧,斷不可已,而此去公除無多日,過此而論之,實爲恰當矣。至是而又執此,以證其論,而孝廟猶無意於加罪,則於是,又有蜚語聞上,以爲不善處謗,而將使山人,不容於朝,孝廟震怒,以爲方招賢者,圖興至理,而廷臣敢如是無禮,遂命竄臣曾祖,此蓋己丑十月間事,而臣曾祖之禍端之初兆也。噫,詩不云乎?亂之初生,譛始旣涵,蓋奸人之所以捏陷正人者,其始未嘗不構造無根,譁傳蜚語,漸漬乎民間,營惑於上聽,及其乘機設穽,擠之於不測者,其陰中之形,不可方物,則雖以明主在上,而或不能辨焉。噫,彼讒人者,亦已太甚矣,臣曾祖在謫旣數月,特命放送,未幾復晉用,由承宣,歷諫院,遂長玉堂,數年以來,恩遇日隆,駸駸且大用,雖傅會時議者,欲有所敲撼,而孝廟輒斥去之。於是,素忌嫉者及挾宿撼者,日夜睢盱,謀所以擠陷,藏用捷逕,橫蟠於北里,林甫陰謀,潛運於偃月,鼓煽揣摩,其機甚急,旁觀者已有爲之悼慓,而臣曾祖則殊不覺矣。辛卯冬,自點之獄起,自點之子鉽就服,廣引諸武臣邊士紀·安澈等及舌人李馨長,其辭以爲,將除去元斗杓及山人一隊,時,斗杓,方判金吾,主治獄,翌日鉽之子世龍,始引臣曾祖,其辭以爲,己丑七月初七日夜,安澈·邊士紀等,一時來到其父鉽家,而臣曾祖與焉,鉽發怨望謀逆語,三人同聽,而其言則渠不親聽,但聞於其父鉽云,且自點家搜來文書中,有一赫蹄書,卽鉽之抵其父書也。其書,有申爲大諫,似當停論之語,竝以此責問於臣曾祖,與鉽親密狀,臣曾祖,對以臣王室至親,喬木世臣,維父及祖,所以敎誨臣者,只是忠君之事,豈料今日,不測之言,反加於臣,寧欲一死而無知,邊士紀則元不相知,安澈則但識其面目,至於自點,則以備邊司堂上,因公事往來者,固有之,而逆鉽則雖同朝相知,年輩不敵,往來其家,絶無而僅有,爲大諫時,未嘗停論,則賊父子自相爲書,何與臣事乎?仍請與鉽對面,孝廟卽以此下鞫廳,其問於鉽時,鉽已就服當誅,而留數日矣。主獄者喝問曰,前汝所援引,皆武臣雜類,此外豈無文官名流之可引者乎?鉽卽又引臣曾祖,其辭以爲,謀逆則實不與同議,而但勸吾使舌人李馨長,通虜中,捉去山人事,而其時則非七月而八月間也。同會則非三人,乃二人,而其一則安激也云云,蓋其時,澈,爲平安兵使未還之狀,人咸知之,取考政案及朝報,則澈,果以己丑八月見罷,而九月初七日,新兵使裵時亮,始辭朝,與澈,交龜於平壤間,蓋九月望後也。同義禁許積,其時爲監司,親罷澈,故知其狀甚悉,於是,世龍所誣引者,皆脫空,獨有通虜一款,而其證援,專在馨長,馨長前已出逆招當拿,而方赴燕未還矣。時,孝廟方親鞫,遂於臣曾祖問目中,命去謀逆一款,只以通虜爲辭,使同義禁許積及問事郞吳廷緯,親下庭,辟羅卒,密問於臣曾祖,對曰,聞此問目,此事乃昔年李烓所爲事也。臣父嘗爲烓所陷,幾死虜庭,臣嘗痛心切骨,豈今日而復效烓所爲,以禍國乎?鉽,以八月間爲言,而其時則澈,爲平兵未遞矣,且臣雖無狀,未被論之前,則位遇方隆,何怨於國?旣被論之後,則方待罪郊庄,至十月赴謫,中間僅月餘,而未嘗一入京,又豈有與賊相面理乎?孝廟命詢于參鞫諸大臣,諸大臣鄭太和·李敬輿·趙翼·金堉·李時白等,皆以爲,誠如其言,獨主獄者,素與臣曾祖,有宿隙,持之甚力,孝廟猶疑不忍,以爲或不無抱冤,更令秘密議啓。其啓辭曰,逆鉽招內,以八月間爲言,而八月則澈,爲平兵未還,申冕,以副學被論,乃在九月望間,被論之後,卽往平丘,則大臣金堉,詳知其狀。於是,臣曾祖所被誣者,盡歸虛,而獄情轉變,鍜鍊益急,臣曾祖竟不得免焉,此卽臣曾祖辛卯罹禍之事狀也。壬辰春,馨長始拿來擊問,馨長,旣已輸逆謀當誅,孝廟故疑通虜事有無,於是,使同義禁許積及問事郞鄭榏,別以此詰問於馨長曰,己丑汝在西路時,申冕及金鉽,豈令汝有傳通虜中事乎?馨長對曰,無是事,復問曰,雖不直通於汝,豈因汝妻子而有所云云耶。馨長又對曰,元無是事,遂嚴詰再三,馨長乃大聲呼曰,吾旣已輸逆謀當誅,妻子將夷滅,更何顧藉他人,而況其人已死,我安所責德哉?而苦辭諱之,申冕素貴倨,奴隷視我輩人,吾儕小人,未敢一接其面,又安有通書乎?且通虜,是何等事,而敢因婦女有所云云耶?申冕則冤甚冤甚,連呼者數四,事竟無實,則至是而通虜一款,又歸脫空矣。蓋前後諸賊之誣引臣曾祖者,世龍則以爲,三人同謀,而臣曾祖與焉,鉽則以爲二人,而臣曾祖則實不與知,鉽則以臣曾祖,勸使通虜,而馨長則曰,元無通虜事,前後諸賊之招,自相違反,無一可徵,不特月日之相左而已。且臣曾祖受禍之故,專以通虜一節,而通虜之言,旣出於逆鉽,則不待面質,而徑誅逆鉽,通虜證左,又在馨長,則馨長未來,而先加訊問,似非獄體之當然,而事竟至於斯,則此豈非窮天極地之至冤極痛者乎?噫,凡治獄之道,一言之差,可證其誣,一事之錯,可知其冤,夫七月而八月,則日月差矣,三人而二人,則人數錯矣。澈方外任,而謂之參聽,始云逆謀,而終言通虜,鉽則曰,敎使馨長,而馨長則曰,元無是事,其言其事,前後相反,無一可據矣。且奸人之所以前後捏陷臣曾祖者,一切以山人二字,爲之機括,始言山人之不容,遽激天怒者,己丑之流言也。終謂之捉去山人,而俾投慈杼者,辛卯之成案也。其言之巧,如出一口,其機之憯,如發一手,其淺深次第,羅織文治之狀,雖隔屢十年之後,如在目前,況以我孝廟之聖明,豈有所未及洞燭者,而能辨之於己丑之後,眷注無替者,以臣曾祖之猶生也。不能辨之於辛卯之後,幽冤未雪者,以臣曾祖之已死也。當時之人,苟非臣家之讎怨,則孰不知臣曾祖之冤狀?然而終不敢爲之一言者,蓋以致臣曾祖於死者,威勢可畏故也。至我先大王初元乙卯,朝廷始以臣曾祖冤死,除臣祖父臣宗華爲寢郞,則臣祖父,始乃敢上書訟冤,先大王命下該府,考閱鞫案,明覈其獄情,而復命收議諸大臣,則時任·原任諸大臣,皆以臣曾祖有冤,當伸雪,其事皆在於金吾回啓及諸大臣收議中,先王特命雪冤,復臣曾祖官秩,蓋距辛卯,已二十五年,而幽枉始伸,得洗丹書之冤,則實賴我先大王至仁至明,無幽不燭,有冤必伸之聖德也。至於臣祖被誣之事,則亦有由焉,蓋臣祖父之表弟故淸城府院君臣金錫胄,當庚申危疑之際,手剪逆豎,以安社稷,其時臣祖父,使從弟範華,執送凶賊元老於錫胄所,遂得諸賊之情,蓋元老,嘗出入逆豎之家,得參逆謀,又嘗往來於臣祖父從弟範華之家,以偵伺錫胄動靜,臣祖父嘗見其爲人,以爲此凶人,不可近也。元老聞而恨之,及是執送也,出門顧曰,使我至此者,必是君從兄弟也,吾必有以嚌之,蓋以臣祖父兄弟,平日每斥渠以凶人故也。齮齕之心,終始不忘,及其告變策勳之後,又以不盡告逆黨,爲其同輩所告,再入鞫廳,則自以無復生理,深怨錫胄,欲報無路,遂誣範華及臣祖父,以爲代仇雪恨之地,其言極凶悖,而證左則專委於其徒姜萬鐵,故推問於萬鐵,則萬鐵以爲,此皆元老所爲,而捏造誣告者也。遂與面質,元老辭窮就服,其所誣陷情節,昭載文案,有目皆見,焉可誣也?唯是之故,我先大王,洞燭臣祖冤狀,前後下備忘,特命宥釋,非止一二,其最初備忘,略曰,今此元老所供,反引無辜之人,陰售其奸計之狀,昭不可掩,其爲情節,十分痛惡。及萬鐵·元老對質之後,又下備忘,有曰,今觀萬鐵對辨招辭,申家少無干預,而其他凶謀,皆元老誣告等語,明白納招,則範華等淸脫,昭然無疑,竝卽放送。最後鞫廳啓辭,答曰,宗華,以兵判至親之故,爲諸賊所怨嫉,其欲謀害之狀,明白無疑,今觀其供辭,更無可問之端,前後備忘,昭如日星,臣祖父之畢竟得免於機穽,而復蒙再生之恩者,又重賴我先大王至仁至明,無幽不燭,有冤必伸之聖德也。今尙夏之徒,不有先王之明敎,反襲元老之凶言,公肆誣辱,罔有紀極。噫,此亦元老之徒也,又何足道哉?至如構誣臣父之說,尤極絶悖,其所謂奪嫡亂倫云者,臣未知所奪者何嫡,所亂者何倫耶?言之無狀,胡至於此也?此無乃指臣從兄向來所遭臺言而謂耶?玆事顚末,則旣有法府之文案,臣不必費辭爲辨,而臣之尤所痛惋者,此輩掇拾間人骨肉者之流言,以售其誣陷人家之計,吁亦憯矣,此則彼輩之所以誣毁臣家之首末,而臣旣已畢暴其事狀矣。嗚呼,彼輩之所以構陷臣家,不有餘力,極口醜詆,有若報父兄之仇者,其情不難知矣。臣請略論之,臣竊觀前史,方君子小人之相爭也,君子指小人爲小人,小人指君子爲小人,邪正之分,若未可定矣,及其善惡殊趨,否泰異道,小人之禍,旣烈於當世,則其始君子之論,誠若燭照,而數卜,人皆謂之先知之明,而當時誣毁之口,卒不能掩其後世之公議。是故,安石之禍,至於京卞之奸出,而呂誨之先見乃明,龜山之正論方行也。夫臣曾祖,與山人不合者,初豈有他哉?祗不過論其出處邪正之分而已。然臣曾祖旣沒之後,以至今日,斯文之變怪日生,國家之禍難相仍,端人正士,無不中其機弩,扞於文網,遂令讜論淸議,不聞於朝廷,世道人心,壞亂而無餘,非義之義,非禮之禮,肆行而莫之禁,卒至無父無君之論,充塞一世,毒遍於搢紳,禍及於宗祊,上自國家,下至閭閻,無一不受其害,至於頤·集之逆出,則又不特京卞之奸而已。當初辨奸一論,果不可爲千古之隻眼,而龜山之正論,其可謂程門之懟筆,春秋之斷例,亦可謂孔氏之私書,而不可行於世耶?此臣之所以奮筆,而論山林之奸,竊自附於龜山之斥王氏,春秋之罪趙盾,而今其徒黨,乃反提當時誣毁之目,爲今日醜辱之資,口氣洶湧,手脚忙亂,不顧前後,惟事穢詈,此不過畏臣正言,披抉其肝臟,破碎其頭腦故也。可見其勢之窮,而其情之急矣。第臣之所大痛恨於心者則有之,臣曾祖,世篤忠貞,雅仗名節,嫉惡如湯,避邪如風,此乃家傳之學,而世守之論也。臣五代祖臣議政臣欽,砥礪名德,敦尙氣義,特立獨秀,與世寡合,中罹百憂,幾死於爾瞻·仁弘之黨,晩而遇仁祖中興之運,拔處廊廟之位,以嚴宮府重名節,風厲一世,常昌言於衆曰,魏相之除霍氏,忠矣,而其因許史,則非也。所以新釐敝化,匡飭夭綱,杜幽陰之私逕,恢士林之公議,一時所與士大夫,亦皆耿介淸發,芒寒色正,使陰邪渾濁之氣,一變而爲光明正大之體,則臣曾祖之得於家庭者如此,而平生所自期,固不後於當時君子,獨奈何懷指侫之忠,而不能爲堯庭之屈軼,抱燭奸之明,而無賴於秦鏡之照膽?區區一掌,竟不能獨遏洪水方生之勢,纔成於市虎,禍烈於樊蠅,則其所飮恨於九原者,非直悼一身之冤枉而已。及今身沒之後,未滿百年,而其言大驗於世,則當世公論,亦有衋范滂之孤忠,而賞呂誨之先見者矣,此所謂是非之定於後世者也。唯彼凶徒之無狀,祖述諸賊之誣招,意欲掀翻公案,顚倒國是,不復知天地之有靈,雷霆之可畏,此眞假氣於逆鉽,還魄於凶老,則語意危怕,無異上變之章云者,何其自道之明,而其所謂苟欲做成惡言,陷害正人,則堯·舜可名爲桀·跖,皐·夔可喚爲共·兜,伯夷可誣以貪,史魚可訾以曲云者,又何其自劃出和尙家本來面目,而更無待於他人之指名耶?雖然,臣不量輕弱,徑發大議,至令凶邪之氣,醜穢之口,上及於祖先,旁加於父兄,臣誠驚駭憤痛,直不欲與此輩,竝世而同國,則又豈可諉之以橫逆之來,而晏然冒居於榮次,出入於周行,只增其私心之痛傷,物議之嗤點也哉。玆敢悉暴其冤禍慘誣之狀,疾聲哀籲於天地父母之前。伏乞聖明,察臣崩迫之忱,鑑臣危苦之辭,特命削臣職名,永刊朝籍,以爲人言直言者之戒,且令微臣,得以避遠凶鋒,少舒哀憤,則臣生當殞首,死當結草,封緘飮泣,不知所云,臣無任云云。答曰,省疏具悉。侵斥之言,何必爲嫌,爾其勿辭,從速察職。
杆城郡守李德壽疏曰,伏以臣,蒙恩出守本郡,今已半載矣,凡本郡民弊之大者,亦旣知之矣,知而不言,心所不忍,又況歲初,伏見備忘辭旨,若曰,凡係擾民之政,一切停罷,昔宋臣蘇軾,告其君之言曰,陛下若見其宛轉於刀几之間,必且惻然,食不下咽,此蓋軾,慮人君深居九重,不知民生,阽於危亡,有此取況語耳。今我殿下,端拱穆淸,而凡斯民號呼怨懣之情狀,靡不默籌,至有此大哉之敎,夫伊尹贊成湯之德,不出於子惠困窮之一言,臣以是,知殿下可以爲堯·舜,可以爲湯·文,臣誠私喜踊躍,不敢以一邑之民弊爲小,而不以轉聞,伏惟殿下垂省焉。臣聞,先王任土作貢,非其産,則不以供上,今本郡之役,有黃腸焉,有人蔘焉,皆非産也,非其産而督責之,民安得不困?臣請先言黃腸之弊,蓋凡國內諸邑,必有封山,然後始責板材,譬猶有田而責出粟米,有海而責出魚鹽,有其産,然後責其物,此固事理之當然,若夫遍一境,而無培塿之封,搜一邑,而無拱把之材,只以介在於襄陽·高城之間,而責以素不産之物,公然勒定千餘貫之錢於垂死之疲氓,動衆力赴遠邑,留連顚踣,咨嗟盈路,求諸事理,寧不乖舛,苟非其産,又無封山,而勒民辦納,則我國三百餘邑,皆當責此役,何獨本郡,偏困以他邑所無之役乎?不獨此也。每當黃腸斫取之時,本郡民人等,晝潛夜出,偸斫於江陵·三陟等地,踐蛇虺衝虎豹,艱辛萬狀,一爲本府山直所覺,則拘係攘奪,無所不至,狼狽旣極,空手而還,差員怒其然,捶撻又繼以及其身,夫尙方題湊,是何等物,而乃使有偸斫之名,豈非事之尤未安者乎?臣聞道內,如平海·鐵原·安峽·金化·歙谷等邑,皆以無封山之故,只酌定輸運價,而無板材責納之役云,今本邑之無封山,旣與五邑均,而其凋弊之狀,比年特甚,宜罷黃腸之役,而只責輸運之價,俾一道之內,無彼此異同,豈非幸甚?臣又請言人蔘之弊,本郡,海邑也,雖在嶺底,而嶺之上,皆屬麟蹄·高城,本郡所治八面,皆斥鹵之地,居民不知人蔘之爲何物,只以給價貿納爲事,則其非土産,可知矣。然本郡進上之數,在諸邑,爲最多,春秋臘三等進上乾蔘,合五十二兩三錢,而其價爲一千三百六十餘兩,蓋朝家未嘗曰,白徵於民,故以六斗米四十一石,分給於民間,而今以一石之米,準以五兩之錢,則四十一石之米,不過爲二百餘兩而已。其出於民力者,猶當爲一千一百餘兩,道內列邑之弊,未聞有至於此者,民何以支堪乎?白徵於民,固爲虐政矣,以四十一石之米,而責五十二兩之蔘,得不爲五十步,而譏百步者乎?謂宜量減蔘數,而稍增其價,俾不至於罔民之歸,有不可已也。凡臣所陳二款,皆係上供,敢請變通,極知惶恐,而古之聖王,不憚損上益下,以利斯民,若然者,臣之所言,亦聖明之所欲聞也。是以敢冒昧言之,本郡昨年災荒,近古所罕,人民流散,十室九空,百里之內,人煙蕭然,加以賦役煩重,比他邑爲甚,而其中黃腸,爲弊最鉅,又極無名,其次則蔘價,故臣擧其大而陳之,其餘種種弊端,則有未可悉數,惟聖明,深哀民生困窮之狀,少加察納焉,臣無任云云。答曰,省疏具悉。疏辭,令廟堂稟處。
巳時,上御熙政堂。三司請對入侍時,同副承旨崔宗周,行大司憲吳命峻,執義趙錫命,副應敎柳弼垣,獻納李廷傑,副修撰李匡輔,假注書金禹甲,記注官權萬斗,記事官尹尙白。命峻進讀兩司合啓。請逆魁昌集·頤命,竝令攸司,亟行斬屍,明正典刑。措辭見上上曰,勿煩。又所啓,噫,頃年,殿下之吐出黃水,實是變異,而臣子莫不憂悸,殿下之出示藥院,亦有疑也,黃水吐出,是固恒有之事,則殿下必不爲異,且必不出示藥院,于斯時也。君臣上下,震駭疑惑,莫測其端倪,及盛節之招出,月日暗符,始覺其椒酒餠毒之變,殿下必驚動於心,擬將磔其賊矣。一國臣民,莫不欲食其肉寢其皮,鞫廳累啓,三司力爭,而不料聖心持疑,旣允旋寢,三載延拖,尙伏肘腋,是其計,必將死中求生,無所不至,實不知凶謀,再逞於何時,毒藥,再和於何物,卽今殿下,方蹈虎而坐,枕蛇而臥,誠亦懍懍乎危哉。殿下雖不信臣等之言,獨不見昭訓之事乎?思之及此,心戰骨靑,不覺五體之投地也。數年之中,臺閣之爭執雖勤,殿下輒降例批,國人之憂憤雖切,齊籲終未得請,殿下臨不測之深淵,而不知懼,群下置君父於虎穴,而不能脫,嗚呼,豈不殆哉岌岌乎?危機密伏,虺毒潛吹,此賊不除,其將一任其行凶乎?今日不討,明日可保其無事乎?三手設計之諸賊,謀雖未成,皆作韲粉,而進毒逆婢,凶計已售,但不容一刻掩置,請亟査逆婢,出付鞫廳,以絶禍根。上曰,勿煩。命峻曰,臣等至誠陳達,殿下牢拒至此,使無限禍根,潛藏於宮禁之內,豈不危哉?其在王法,斷不可容貸,惟願速賜允從焉。錫命曰,前後臺啓及疏章,備陳逆婢之情狀,今不必縷縷,而若盡出其日掌膳宮人,付之有司,則豈無査出之道哉?弼垣曰,近日三司不備,久未請對矣,此事元非持難之事,論其罪狀,不可留一日,而群下之爭執,已至三年,殿下終始持難,臣等不勝抑鬱之至,今日則快允伏望。廷傑曰,殿下於此事,每以無査出之路爲批,然黃水之吐出,旣緣於進膳,則其日進膳宮人,必有所受來處,以此行査,則庶有可得之道,而每以無之爲敎,宮掖間事,雖非外人所可詳聞,群情之抑鬱則甚矣,臣等至誠陳達,伏望允從焉。匡輔曰,此實當初鞫廳一啓,卽爲出給,明正典刑之事,而三年爭執,尙未蒙允,大小臣僚之抑鬱憂憤,如何?前後批旨,或謂之無,或謂之難査,謂無則似元無,謂難査則似有之,而只難査出矣,當初黃水吐出之事,藥院日記與盛節招辭,鑿鑿相符,則逆婢情節,綻露無餘矣,今日群臣,豈不爭執乎?亟賜允從,是所望也。命峻曰,肘腋之變,不可不防,故臣等不避縷陳矣,右議政李光佐,以一介大臣,只緣此事之未蒙允從,迸出城外,已至多日,以之國事泮渙,止泊無所,備局之門閉之,已三箇月矣,小臣爲國家,誠爲悶慮,此事若蒙允,則不但去宗社無窮之憂,大臣之心可安,群下之望可慰,惟願速賜兪音焉。錫命曰,雖小於此事者,法不可廢,況此逆婢罪狀,實千古所無之變,快賜允從,是群下之望也。弼垣曰,三手之中,行藥尤爲憯毒,處至近至密之地,其巧憯之謀,何如,而只賴皇天祖宗之默佑,幸得吐出黃水,然日後之慮,則尙深矣。論其罪狀,斷不可貸,且以春秋見之,陳桓,齊國之賊,而孔子在於魯,猶欲殺之,況此逆婢,藏在宮禁之內,爲殿下臣子者,不討此賊,則將不免爲百世之罪人,惟願速賜夬允焉。廷傑曰,逆謀之中,進毒尤憯,此賊若在外,則當首先正法,特以在內之故,尙未斯得,致逭王法,群下之憂慮,豈有一刻可弛之時?朝野臣民,率皆抑鬱憂憤,今日若蒙允從,則人心可快,庶績可凝,臣等至誠仰達,只冀聖聽之感回焉。匡輔曰,臣等爭執此事,無可止之日,惟以蒙允爲期,倘賜兪音,則上下無相持之歎,謀害君父之賊,可除,群下戴天之讎,可報,惟望亟賜允從焉。命峻曰,小臣惶恐敢達,其時廚房婢子,卽今待令於廚房乎?否乎?敢達。又曰,黃水吐出時,廚房婢子,尙今待令乎?上曰,勿煩。命峻讀府啓,請亟寢緣坐罪人賓愛·終卿放送之命。措辭見上上曰,勿煩。又所啓,勢族之稱以避寓,奪入都民之家,實是巨弊,年前嚴立科條,使不得橫占,而近來法綱漸弛,此弊不戢,都民無以支堪,請申飭京兆,依前禁條,嚴防此習,使都民安堵。上曰,依啓。又所啓,諸宮家之私門徵債,拘人鷹房,侵虐百端,人不支堪,或有非其債,而橫徵姻家及族屬之債,此弊不革,窮民無以保存,此後又有踵行者,則使拘留人族屬,呈狀,隨現重處,以除窮民一分之患。上曰,依啓。又所啓,新除授掌令柳時模,時在平安道泰川縣任所,請斯速乘馹上來事,下諭。上曰,依啓。廷傑讀院啓,請還收大靜圍籬安置罪人申銋,出陸撤籬之命。措辭見上上曰,勿煩。又所啓,請還收罪人星樞減死之命,仍前嚴鞫,期於得情。措辭見上上曰,勿煩。又所啓,向來凶逆之徒,專以斁滅三綱,肆行己意,爲制世之具,以致人失彝性,不知有君臣之倫,久矣。乃者大逆斯伏,天誅亟行,爲今日臣民者,其所痛嫉,當如何,而一種不逞之類,尙懷死黨之心,公山前縣監金定五,前察訪崔益秀,以賊魁卵育之人,一意曲護其逆節,年前三凶伏法之後,定五,必迎哭於路傍,其心所在,已極凶慘,又於討逆別試武科同里人張文煒之應榜到家也,乃以爲近事非逆,而强爲之逆,有何稱慶設科之事乎?此科得參之人,決不敢入吾里中,極力詆斥,使不得接跡,且禁里任輩,顧見新來之事,文煒之占慶科,於渠,無甚利害,而一心,專在於黨逆而背國,故其言與事,若是其凶悖,如此之輩,不可仍置,以長其無君之習,請前縣監金定五,前察訪崔益秀,拿鞫嚴問,依律定配。上曰,依啓。命峻曰,臣方待罪於春秋館堂上之任,有陳白事矣。卽伏見江華留守朴弼夢狀啓,則史閣第五間,多有雨漏處,不可不趁卽修改,史官卽爲發遣,雨漏處奉審後,隨卽修改。實錄曝曬事,曾已定奪,今番奉審時,仍爲兼行璿源閣修改事,令宗簿寺,稟處,何如?此事領·監事,所當草記仰稟,而領相則在鄕未上來,右相則以情勢難安出城,故敢此,仰達。上曰,依爲之。出擧條匡輔曰,臣有區區所懷,敢此仰達,金定五·崔益秀事,臺啓旣已蒙允,雖鄕曲無識之輩,有此等事,尙可痛駭,前府使李㙫,本以健賊之友壻,鎭遠之姻親,較量利害,隨時反復,密附凶黨,見棄士流,則在渠之道,固當自新之不暇,而反懷怨懟之心,昨年討逆庭試,卽一國同慶之科,而禁抑其子,終至不赴,苟非凶賊之黨,莫不應擧,則渠安敢顧瞻凶逆,全無慶抃之意哉?論其心術,萬萬絶痛,而尙今偃息在家,公議莫不憤鬱,合施遠竄之典,故敢此仰達。上曰,勿煩。匡輔曰,日昨刑曹判書金一鏡之疏,欲專意史事,請遞秋曹,則非循例辭職之比,而喉司無端退却,重臣惟當從容往復,以爲捧入之地,而乃反侵斥喉司,末乃直請警責,有失事體,而承宣聯名之疏,若平心說去,只辨其不捧之委折,則重臣自當愧服之不暇,而其疏語,乘怒噴薄,辭氣鄙俚,不顧體面,專事凌踏,臣竊惜之,近來搢紳之間,全無篤厚之風,此誠羞恥之事,重臣承宣之疏論其所失,雖有輕重之差殊,而俱不免爲失體,臣意則以爲,推考警責,似不可已,故敢達。上曰,依爲之。出擧條弼垣曰,副校理申致雲爲文學時,陳爲先辨誣疏,尙未承批,以此撕捱,久不行公,卽今玉堂上下番,極爲苟艱,速爲下批,俾卽行公,何如?上曰,當依爲之。諸臣以次退出。
上在昌德宮。停常參·經筵。
自昧爽至辰時,有霧氣。
金始慶啓曰,吏曹郞廳來言,承旨有闕,政事,何以爲之?取稟。傳曰,明日爲之。
崔宗周,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金始慶,以弘文館言啓曰,校理趙趾彬·趙最壽,副修撰趙鎭禧·吳遂元,旣有只推之命,更爲牌招察任,何如?傳曰,允。
以校理趙趾彬·趙最壽,副修撰吳遂元·趙鎭禧牌不進罷職傳旨,傳于金始慶曰,推考傳旨捧入。
李重述書啓,臣敬奉聖批,傳諭于議政府右議政李光佐,則以爲,臣之冒死煩瀆,非如飾讓禮辭之比,實出於苦心血誠,千萬不獲已,庶幾天地父母之恩慈,惻然垂許,而只緣精誠淺薄,竟未上格,恩批荐降,又有安心入來之敎,聖旨之丁寧至此,而臣則頑然無奉承之道,違傲之誅,更何以自贖?渥恩之盛,隆天厚地,而只添臣難赦之辜,臣之情事,其亦窮蹙矣,疾痛之極,惟有號呼,而神魂震悸,不省所達,謹當竢稍定,申徹文字,仰請嚴譴云矣。臣旣承偕來之命,姑爲仍留之意,敢啓。傳曰,知道。
以礪山君枋,楊州地父母墳加土呈辭,傳于金始慶曰,給由馬,澆奠床備給。
金始慶,以宗簿寺官員,以提調意啓曰,因江華留守朴弼夢狀啓,同知春秋館事吳命峻所啓,璿源閣修改事,令宗簿寺,稟處事,命下矣。今此璿〈源〉閣雨漏處,不可不及時修改,本寺郞廳,卽爲給馬發送,奉審後隨卽修改,何如?傳曰,允。
又以侍講院言啓曰,來七月初七日,永徽殿秋享大祭,王世弟親行事,下令矣,以此意,分付該曹,何如?傳曰,允。
又以戶曹言啓曰,右議政李光佐,來六月朔祿俸,依傳敎,更令倉官,輸送于南大門外所住處,則以爲,恩命至此,惶恐罔措,而逋命俟罪之中,萬無祗承之道,只自伏地震澟而已云。祿俸又不領受,何以爲之?敢稟。傳曰,更令倉官輸送。
備忘記,傳于金始慶曰,會盟壇別工作監造官繕工監役李景翼,六品遷轉,下人及工匠等,令該曹米布分等磨鍊題給。
以咸鏡監司狀啓,永興居金守白等三人燒死事,傳于崔宗周曰,燒死人等,令本道恤典擧行。
崔宗周,以義禁府言啓曰,前縣監金定五,前察訪崔益秀等,拿鞫嚴問事,傳旨啓下矣。金定五·崔益秀,時在忠淸道公山地本家云,依例發遣府羅將,竝拿來,何如?傳曰,允。
假注書權一衡書啓,臣承命馳往于龍仁魚肥谷議政府領議政崔奎瑞所住處,傳宣聖諭,則以爲,臣罪戾日積,久宜自列,而病在骨髓,無復人事,且自初夏,家間奴僕,相繼患染,及至閏月,二子連臥,或跨據兩朔,或浹連數旬,症情危惡,人皆畏避,玆不得冒上章疏,唐突宸嚴,只得席藁私次,以竢處分矣。不意今者,伏蒙聖明,俯諒公私事勢,不惟不加之罪,特許解臣摠裁官之任,此豈但爲微臣私幸?變通之權,實關朝政大體。臣於是,仰認聖化,尤不勝區區攢賀之至,而近侍臨諭,委曲勤摯,負罪賤臣,何以得此於君父?惶感之極,不知死所。但此幡然上來之敎,臣四載呼籲,尙未蒙感格,忱誠淺薄,乃至於此,跼天蹐地,無以爲辭,臣坐此不潔之地,不敢爲枝辭蔓語,以稽王人,俟家內稍凈,當繼入文字,以請嚴誅云矣,敢啓。傳曰,知道。
左承旨李翊漢疏曰,伏以臣頃忝本職,情病俱苦,幸蒙恩遞,不料新除之命,又下於四五日之內,召牌繼至,臣聞命惶感,罔知攸處,其在分義,所當竭蹶趨承,而第臣於日昨諫院請推承宣之啓,有不敢晏然冒出者,諫臣,以兩司之逬退也,喉司不爲連請牌招,遽然捧單爲言,罰雖問備,意則深緊,臣誠瞿然,繼之以訝惑也。凡臺諫牌招,自有規例,當初一番請牌之後,憲府旣有連啓之臺諫,院亦無請牌之事,則臣未知將何辭以更請牌召乎?且兩司之呈告多日,而儒臣旣以勉出之意陳疏,故久不許捧矣。疏批旣下之後,則三司重地,不可一任其久曠,而其時諸臺中,亦有送言捧單者,故臣不復致疑,相議捧入,此與無端許捧,有異,而今此非斥之論,若是峻嚴,臣何必自以爲是,與之呶呶於事過之後耶?且臣得伏見大司諫李鳳年之疏,則有曰,向者兩司之逬出,儒臣之遞罷也,喉司不能違覆,致誤事會,使討逆大論,公然中撤,臣於此,實不勝駭怕震惕,莫知置身之所也。夫三司之迸出,卽大論中撤之日,而儒臣之坐罷,乃在於迸退之後,則其所中撤,何關於覆逆之與否,而以此歸咎於喉司者,其果成說乎?原疏旣未上徹,則臣不必對辨委折,以損事面,而爲君父討逆,是何等大論,沮敗大論,亦何等重犯,而同朝之間,不少相諒,一筆句斷,書出疏槪,臣實爲諫長,深惜其太不審量也。噫,臣年衰病痼,叨冒近密,周年于玆矣。筋力殆盡,精神消亡,凡於出納之際,觸事生疣,雖微人言,自劃已審,況今前後臺言,左右交至,臣何敢抗顔,更廁於憤敗之地乎?臣於昨日治疏將上之際,因本院啓辭,召牌又降,宜卽趨詣,而顧臣情勢,決無冒出之理,不得不坐違嚴命,數日之內,再犯逋慢之科,方竢嚴誅,自知難逭,只推之命,又出於常格之外,臣益增惶縮,罔知攸措也。玆敢略暴危悃,仰瀆宸嚴,伏乞聖明,俯諒臣難冒之勢,亟治臣違傲之罪,俾安私分,以謝臺議,不勝大幸,臣無任云云。答曰,省疏具悉。爾其勿辭,從速察職。
工曹判書洪萬朝疏曰,伏以臣三章乞退,承溫批者再,見阻喉司者一,泯默跧伏者,又將周年矣。言其疾病,則日益沈篤,言其氣力,則日益綿綴,言其犬馬之齒,則恰已八十矣。惟我聖明,特垂幈幪之惠,不欲遽棄,榮之以崇秩,養之以厚廩,俾作朝廷之一具臣,臣亦沐浴聖化,偃息床褥,自無鞅掌勞勩之歎。以此言之,則聖上雖不許臣退,臣身之無益於國家,便與休致者無間,臣雖不得請於上,其身之任便,又與旣退者無別,如是而徒竊虛銜,臥享素食,漫不知其職事之爲何,則國體之壞損,私心之愧恧,當復如何?況臣所帶本兼之職,亦非軍銜散秩之比,水曹雖曰閒局,身爲一曹之長,自有職掌酬應之事,太常專管祭享,凡薦新監封之坐,又無推諉之地,典設司,以凋殘難支之勢,緣臣病蟄,亦不得稟議廟堂,從長變通,至於籌司,則鎭日會坐,五日次對,以講究軍國之務,古所稱樞密重地,而臣則三年虛帶,一未赴衙,凡有區劃,漠不相干,古今寧有如許籌堂乎?臣之苦心血懇,已悉於前疏,不避瀆擾,冒昧復陳者,誠以在微臣,徒積負國之罪,在公朝,實有曠位之歎,惟有休致一條路,是公私兩利之地故耳。夫七十致政,刊在禮經,自古人臣,雖精力不至衰耄,而猶以廉恥之大防,引分求退,如臣者,年則又加十年矣,病則殆無虛日矣,雖欲夜行於鍾漏之後,何可得乎?又自立冬以來,添患寒感,喘升咳劇,不得暫臥,夜不交睫,晝則廢匙,創殘之氣,益無餘地,一席之內,須人轉側,束帶趨朝,更無其望,目今三陽回泰,百僚在廷,而顧臣忝在六卿之列,頑然不動,隳廢常禮,除夕候班,元朝賀儀,俱不得進參,病裏兢惶,無地自容,仍念臣積逋在身,分義都虧,論其罪負,難一二數,而最是向日,國有大論,仍有大臣諸宰,齊會陳啓之擧,其事則討逆之請也。使臣苟有一分可强之勢,則固當趨走諸臣之後,竭誠籲天,以少伸沐浴之義,而一味病伏,無由進身於軒陛之前,神識昏憒,亦不能登時自列,臣罪又加一層矣。玆因乞退之章,兼附請譴之懇,伏乞聖明,先治臣前後瘝官廢禮之罪,以肅朝綱,仍許臣謝事之請,使臣積年緘結之願,一朝獲伸,免爲終始竊祿之臣,不勝萬幸,臣無任云云。答曰,省疏具悉。卿其勿辭,從速行公。
上在昌德宮。停常參·經筵。
夜一更,流星出天中淡雲間,入艮方天際,狀如拳,尾長三四尺許,色白,光照地。
下直,三陟府使姜必慶,韓山郡守金命衡,朔寧郡守金箕錫。
大妃殿·中宮殿,藥房問安。答曰,知道。
崔宗周啓曰,行大司憲吳命峻,執義趙錫命呈辭,掌令金重熙未肅拜呈辭,柳時模·持平李聖臣在外,李普昱奉命在外,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣出在城外,不得來會云矣,敢啓。傳曰,知道。
藥房提調李肇,右承旨金始慶啓曰,淫霖纔霽,伏熱轉劇,伏未審此時,聖體,若何?寢睡水刺之節,一向平常乎?今日卽入診日次,臣等率諸醫入侍,詳察聖候,宜當,大妃殿氣候,亦爲安寧乎?臣等區區憂慮,敢來問安,竝此仰稟。傳曰,知道。寢睡水刺平常,勿爲入診,慈殿氣候安寧矣。
金始慶,以弘文館言啓曰,校理趙趾彬·趙最壽,副修撰趙鎭禧·吳遂元,昨日旣有只推之命,副校理申致雲,受由已過三日,竝卽牌招察任,何如?傳曰,允。
以校理趙趾彬·趙最壽,副修撰吳遂元牌不進罷職傳旨,傳于金始慶曰,推考傳旨捧入。
吏批啓曰,新除授長湍府使李世瑾戶奴呈狀內,奴矣上典,病源旣痼,重傷暑濕,決無赴任之望,斯速入啓處置云。身病旣如是危重,則不可强令赴任,長湍府使李世瑾罷黜,何如?傳曰,允。
又啓曰,卽接儀賓府移文,則都事具爀,身病甚重,不得察任云,改差,何如?傳曰,允。
兵批啓曰,世弟翊衛司司禦朴樞呈狀內,宿病沈痼,而卽今症勢,轉益危重,轉側須人,萬無供仕之望,入啓遞改云。病源果爲沈篤,則勢難上來,除授幾至半年,輪直之地,不可久曠,今姑改差,何如?傳曰,允。
又啓曰,同知中樞府事金命來,下鄕之後,老病轉甚,旬月之間,差復未易云。聞其病源,旣已沈重,則勢難上來,西樞雖曰閑局,不可一任其瘝曠,今姑改差,何如?傳曰,允。
有政。吏批,行判書李肇進,參判李眞儒不進,參議沈珙不進,右承旨金始慶進。
兵批,行判書柳鳳輝病,參判朴熙晉進,參議朴乃貞病,參知尹惠敎在外,右承旨金始慶進。
吏批,李師尙爲都承旨,趙鎭禧爲正言,李翊漢爲刑曹參議,李重觀爲弼善,柳綏爲掌樂正,林光弼·李著爲兵曹正郞,權授爲活人別提,金夏英爲禮賓別提,邊健爲內贍奉事,金潤海爲北靑府使,睦趾敬爲黃海都事,朴壽仁爲忠淸都事,慶基殿參奉柳宗垣,貞陵參奉金堯鏡相換。
兵批,柳重茂單付副司直,金濰單付副司果,朴文秀·韓師得單付副司正。
崔宗周,以戶曹言啓曰,右議政李光佐,來六月朔祿俸,依傳敎,更令倉官,輸送于南大門外所住處,則以爲,屛伏城外,實無承受常祿之道,更陳辭疏請收還云。祿俸又不領受,何以爲之?敢稟。傳曰,更令倉官輸送。
右議政李光佐疏曰,伏以臣,始則請伏常憲,以謝國人,中則乞蒙恩遞,以幸國事,終則瀝盡肝血,反復其說,至於疏四上,而竟不得準請,日夜憂迫,靡所措處,氷炭交懷,寢食俱廢,將至於轉輾窮蹙,莫之捄以死,伏惟天地至仁,父母深慈,寧不惻然於斯,思所以垂哀乎?噫,臣之情,不可復抗顔廟堂,事理明甚,臣之疾,實無以運動趨仕,通朝共知,不待臣更費一辭,天鑑庶已洞燭之矣。國無輔臣,今垂兩旬,凡務一倂廢闕,殆無止泊之所,臣身螻蟻,縱不足恤,獨不念國受其敗乎?臣雖無狀,□□至此,不敢假飾其所不然,游辭欺罔,以爲便身之圖。伏乞聖上,亟命鐫臣職名,以礪臣義,改卜賢德,俾辦機務,仍命重勘臣屢逋恩命之罪,以肅朝綱,不勝至禱。且念在外,承受常祿,實無是理,而輸送之命,至三而四,臣又震悚一倍,繼以悶迫,敢冀卽賜收回,俾成命不至於委棄,千萬幸甚,臣無任云云。答曰,省疏具悉卿懇。卿之日事瀆擾,胡至此極?年少之言,不足掛齒,須念如渴之旨,安心勿辭,從速就進,用副虛佇之望。仍傳曰,遣史官傳諭,遣御醫看病。
上在昌德宮。停常參·經筵。
崔宗周啓曰,行大司憲吳命峻,執義趙鎭命呈辭,掌令金重熙呈辭受由,掌令柳時模,持平李有臣在外,持平李普昱奉命在外,今日以監察茶時之意,敢啓。傳曰,知道。
李重述啓曰,吏曹郞廳來言,承旨有闕,政事,何以爲之?取稟。傳曰,明日爲之。
崔宗周,以弘文館言啓曰,校理趙最壽,副修撰吳遂元,昨日旣有只推之命,更爲牌招察任,何如?傳曰,允。
以校理趙最壽,副修撰吳遂元牌不進罷職傳旨,傳于崔宗周曰,推考傳旨捧入。
崔宗周啓曰,兵曹判書柳鳳輝,連呈辭單,久不行公,本兵事務,金吾議讞,俱不免曠滯,已涉可慮,且前頭大政不遠,凡百應行之事,必須預爲擧行然後,可無窘急遷就之弊,卽爲牌招察任,何如?傳曰,允。
假注書韓師得書啓,臣承命馳往于崇禮門外議政府右議政李光佐所住處,傳宣聖批,則以爲,臣疾痛之極,呼籲重複,繁委瀆屑,萬戮是竢,乃蒙天慈曲貸,至命史官宣批,誨諭嚴重,開勉切至,重遣太醫,臨視賤疾,臣於此,惝怳震慄,不覺感涕盈襟,惶汗沾背,聖旨及此,臣何敢更煩他辭,顧念承宣許久相守,廟務全然抛廢,臣雖冥迷,亦知其萬分悶迫,只緣情地窮蹙,冀有以曲賜變通,俾公私俱幸耳。禽誠淺薄,終不得準請,到此地頭,雖使明日顚踣,安敢頑然無動,而臣之病勢,近益添重,近侍太醫所共目見,實無入朝之勢,今姑擔還私次,稍竢間歇,臣旣以祗承爲計,則承宣不容暫時留在,乞命卽先還入,千萬幸甚云矣,敢啓。傳曰,知道。
金始慶啓曰,右議政李光佐疏批傳諭史官書啓中,旣有擔還私次,承宣乞命卽先還入之語矣,偕來承旨李重述,卽令先爲入來乎?敢稟。傳曰,偕來承旨入來。
崔宗周,以兵曹言啓曰,去五月朔各廳堂下武臣試射,當爲設行,而連因有故,未及擧行,今已踰月,不得爲之之意,敢啓。傳曰,知道。
獻納李廷傑啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命,仍前嚴鞫,期於得情。措辭見上新啓,豐德府使崔震一,本以武夫,濫授字牧之任,固宜竭誠涖政,少效分憂之責,而不此之思,惟事貪虐,到任以後,托病廢衙,民不見面,已是可惡。且聚同鄕無賴之徒,列置衙中,或與作奸之吏,符應弄事,納賂分利,或聽非理之訟,圖奪民田,濫施刑杖,將校差帖,遍賣於冀免軍役之人,官婢杖殺,全由於奸淫不售之事,至如毁家黜鄕之法,乃是鄕邑間極罰,非有極無道者,則不宜輕施,而聽人讒誣,勒行於邑內無罪之士人,其他不法之事,難以殫擧,一境士民,不勝痛苦,在今方農之節,至有逃散之心,畿邑殘氓,雖勤撫摩,尙慮其難保生業,況今爲守宰者,專事虐戾,則其所怨毒之情,無處控訴,未免棄農逃散之計者,豈不傷憐哉?遠近覩聞,莫不駭惋,請豐德府使崔震一,罷職不敍。答曰,勿煩。
上在昌德宮。停常參·經筵。
李重述,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金始慶啓曰,卽者吏曹郞廳來言,今日爲政事,命下,而判書李肇,參判李眞儒,俱以病不來,參議沈珙式暇,不得開政云,判書·參判·參議,竝卽牌招開政,何如?傳曰,允。
吏批啓曰,卽接長興庫牒呈,則直長李潝,受由過限未上來,依例改差,何如?傳曰,允。
有政。吏批,行判書李肇進,參判李眞儒牌不進,參議沈珙式暇,同副承旨崔宗周進。
兵批,行判書柳鳳輝病,參判朴熙晉病,參議朴乃貞進,參知尹惠敎受由在外,同副承旨崔宗周進。
吏批啓曰,臺諫及玉堂闕員,今當差出,而擬望之人乏少,未準限守令竝擬,何如?傳曰,允。
吏批,李翊漢爲承旨,韓師得爲說書,李巨源爲副修撰,尹彙貞爲兵曹佐郞,閔厚重爲儀賓都事,趙儼爲長湍府使,韓五章爲咸平縣監,趙復命爲和順縣監,尹晉爲掌令,李弘疇爲北部參奉,吳命新爲西學敎授,尹彙貞單付兼春秋,左承旨李翊漢。
兵批,李廷濟·金重熙單付副護軍。
事變假注書韓師得遷轉,代以趙迪命爲之。
黃海監司兪命凝疏曰,伏以,臣於千萬夢想之外,忽被海臬新除之命,臣誠驚惶,繼以憂愧,罔知所以自措也。竊念臣資性蹇拙,百無一能,臣未嘗以才諝自任,人亦不以此相期,立朝三十年間,歷試中外,罔非踰分,觸事憒憒,效蔑絲毫,頃年忝在嶺藩,重速臺參,或啓或避,費辭侵詆,無才衰拙之云,乃是實際語耳。追惟至今,面騂體汗,顧此所叨之地,物衆務繁,雖不如南服,而若其黜陟旬宣之責,固無彼此輕重之別,又況饑荒荐臻,勅行累經,財竭民窮,公私俱病,雖使才器過人者當之,亦難望其祛弊蘇殘,今遽以衰鈍一微臣,承乏苟充,已有乖於聖朝難愼之政,而臣若不自揣量,輒復冒據,則終必至於重誤國事,貽辱淸朝而後已,是臣所大懼也。且伏聞,日昨筵臣,待罪喉司時,聯名陳疏事,盛加非斥,至謂之辭氣鄙俚,乃有問備之罰,此在臣,亦爲難冒之一端,縮伏累日,今始露章仰籲於宸嚴之下,伏乞聖明,念藩任之甚重,察臣言之懇迫,亟收新命,回授可堪之人,以幸公私,不勝大願,臣無任云云。答曰,省疏具悉。卿其勿辭,速往欽哉。
上在昌德宮。停常參·經筵。
酉時,日暈兩珥。
崔宗周啓曰,吏曹郞廳來言,承旨及臺諫有闕,政事,何以爲之?取稟。傳曰,明日爲之。
又以弘文館言啓曰,校理趙最壽,副修撰吳遂元,再昨旣有只推之命,竝與新除授李巨源,一體牌招察任,何如?傳曰,允。
以校理趙最壽,副修撰吳遂元·李巨源牌不進罷職傳旨,傳于崔宗周曰,推考傳旨捧入。
李重述啓曰,大司憲吳命峻,執義趙錫命,獻納李廷傑,副應敎柳弼垣,副校理申致雲,修撰李匡輔,來詣請對矣。傳曰,引見。
事變假注書趙迪命有頉,代以李挺膺爲之。
李重述啓曰,兵曹判書柳鳳輝勉出事,纔已陳達蒙允矣。卽今本曹事務,已多積滯,金吾議讞,亦甚緊急,況此大政不遠,凡百應行之事,不可不預先擧行,卽爲牌招察任,何如?傳曰,允。
崔宗周,以實錄廳郞廳,以摠裁官意啓曰,都廳堂上有闕,代以都承旨李師尙差下,郞廳有闕,代以吏曹正郞吳命新,副修撰吳遂元差下,竝卽牌招察任,何如?傳曰,允。
吏曹口傳政事,李師尙單付實錄兼同春秋,吳命新·吳遂元單付兼春秋。
崔宗周,以弘文館言啓曰,校理趙最壽,副修撰吳遂元·李巨源,旣有只推之命,更爲牌招察任,何如?傳曰,允。
又啓曰,因實錄廳草記,堂上·郞廳牌招事,命下矣。堂上李師尙,時在江上,日勢且暮,竝待明朝出牌之意,敢啓。傳曰,知道。
又啓曰,因弘文館草記,校理趙最壽,副修撰吳遂元·李巨源牌招事,允下矣。闕門已閉,待明朝出牌之意,敢啓。傳曰,知道。
又以禮曹言啓曰,卽接宗廟署所報,則昨今大雨後,永寧殿北階上內墻東北曲隅一間許頹落時,所在大釜子一坐,片片破碎,聲聞遠邇,事甚驚駭云。正殿至近之地,有此頹圮震驚之患,似不可無慰安之擧,慰安祭,不卜日來初五日設行,而頹圮處,則事當趁卽修改,而方在土旺用事中,姑觀前頭擇日擧行,何如?傳曰,允。
李重述,以義禁府言啓曰,卽見下吏曹咸鏡監司狀啓,則鏡城判官朱炯离,待新判官到任就理之意,分付爲辭矣,鏡城,旣與六鎭有異。且考府上謄錄,則未交代前,直爲拿來,已有前例,故纔已發送羅將,依前關文,羅將下去,卽時執捉,准授上送之意,卽爲分付,何如?傳曰,允。
以全羅監司康津縣居朴軍伊妻良女金召史等渰死事狀啓,傳于崔宗周曰,渰死人等,令本道恤典擧行。
李重述,以兵曹言啓曰,卽接北所衛將牒報,則本所所屬通化門北邊宮墻二間許,因雨頹落云,令紫門監,爲先把子圍排,急速修築,所當以集春營入直軍士,除出守直,而連因墻垣之頹落,同營軍士三十名,旣已除出守直矣。今此頹落處,亦與相近云,以此三十名中,推移守直之意,敢啓。傳曰,知道。
校理朴弼夔疏曰,伏以,臣於前秋,掌試西關,沿路弊瘼,略有見聞,玆敢條陳焉。去式年內需司推刷官,當奴婢推刷之際,一視貧富,任其操縱,富而厚賂者,輒多見漏,貧而無賂者,萬端侵虐,甚至良民之族聯奴婢者及私賤之叛主投屬者,不辨眞僞,勒爲錄案。且其逃故之限滿已頉者,不問虛實,一倂還生,列邑難支於推捉,隣族不堪於侵督,一路騷然,將至渙散,利潤私橐,怨歸國家。臣謂其時推刷官,宜令攸司,囚禁重究,分付道臣,各別明査,更加釐正。自今以後,永罷內司差遣推刷官之規,令本道,另擇守令中剛明者,每式年內奴婢推刷,一如京各司奴婢例,而其文書,磨勘於都事,仍於秋覆審時,更爲點閱,使之狀聞焉。內需司奴婢每口所納貢錢,多至十兩,尙衣院奴婢合二口,納盆紬一疋,而每口半疋價,各納錢八兩,比諸京各司奴婢身貢,不啻三四倍,雖富者,尙且難支,況貧者不能自辦,侵及一族,擧皆愁怨,若將不保,卽今朝家,深軫良役二疋之弊,方有設廳變通之擧,則此亦同吾赤子,其身貢若是偏重,而何獨不爲之矜念,以乖一視之道乎?臣謂二司奴婢貢錢,宜令酌定其數,無如前日之濫捧,使窮民,得以支保焉。內需司奴婢身故者,無論子孫之有無,發遣宮差,記上其田民,而或奴婢生時所賣已作民田者及身故奴婢之名付田案者,不問新舊,亦竝勒奪,至於呈官爭訟,民或得決,旋又啓下,終必奪占,而守令旣不能禁抑,小民亦無由辨明。噫,無後奴婢器物記上,雖在法典,而雖閭巷士夫,稍有知識者,尙且不爲,況我堂堂千乘之國,豈忍爲此與民爭利哉?臣謂內司身故奴婢之田民記上者,倂令出給,自今以後,若復有宮差之下去作弊者,令本道,囚禁嚴刑,以除民怨焉。每年月課鳥銃·藥丸,自監營,備送於各邑,而徵其價,比諸私貿,豈止數倍?其鳥銃之製造不固,破傷卽多,一入邑庫,便作無用,而監營利於其價之取嬴,各邑困於營門之督價,苟非自備充納者,輒皆責出民間,其爲痼弊,已不可言,雖以各邑流來軍器言之,各樣器械,積如丘山,而鮮有修補,率多抛棄者,蓋邑力雖或稍優,尙不能責應於監營月課之價,顧何暇修補其邑庫舊藏之物哉?是故,各邑軍器,逐年增加,而不論新舊,無一完全,脫有警急,焉足取用?臣謂監營月課,自今以後,永爲革罷,宜令各邑,以其月課之價,修補各樣器械,監兵使春秋巡歷時,一一點閱,若有執頉之邑,隨多寡分輕重,各別論罪事,定式施行焉。慈母山城,內夷外險,雖左直路,實爲保障,脫有南憂,可以依歸,故參判李世載爲監司時,增修城堞,以永柔德池洞,屬之此城,多積糗糧,以本郡陞府使,移設城內,廣募居民,以爲緩急之恃矣,未滿十年,本府還移城外,只留別將於城內德池洞。又爲見奪於經理廳,凡百器具,自至殘弊,將士以之解體,城池因爲多廢,便作等棄之地,可勝惜哉?蓋慈城之守堞軍官者,其數甚夥,曾前監營,以營裨差爲留營次知,收布使之出納,而數年前,罷其留營軍官,自兵曹,差遣別將,其收布一款,監營,仍委於別將,故本府,名雖管城將,實無預知焉。旣曰保障重地,而且有收布於守堞軍官,則當用於所屬將校之春秋賞格及城池繕修之役,而監營謬因別例,任其取用,殊甚無謂。臣謂收堞軍官收布,令管城將主管,收捧實數,報知監營,每年春秋,賞格城池修治,以此收布,除出計用,若有用餘,留置城庫,德池洞,還爲出給,以補軍餉,俾爲不時之需焉。且別將,自兵曹差送之後,監營減其軍官料布,只給單料,此固不堪支過,況其部屬之受代立役者,甚零星,殆不成官員貌樣,城內民卒,視若同隊,而別將,猶且妄大,自以爲兵曹所差遣,與管城將不相統攝,脫有緩急,其何以通號令乎?臣謂以慈城別將,爲管城將中軍,如文殊山城別將之兼通津中軍,料布部屬,亦用其例,稍存官樣,則將校自可有彈壓之望,號令亦可無不通之慮焉。今此數條,實爲西路之大段弊瘼,則正宜今日之斯速變通者,伏乞聖明,將臣此疏,亟下廟堂,俾卽稟處焉,臣無任云云。答曰,省疏具悉。疏辭,令廟堂稟處。
都承旨李師尙疏曰,伏以臣,自遭僇辱以還,已絶意於當世,自屛於寬閑之野,杜門養痾,以爲終焉之計矣。不自意蒙恩解職,纔過旬餘,而除命復及於江郊荒遠之地。噫,如臣行能之無可取,疵釁之無可贖,不但聖明鑑燭無餘,實通朝之所共悉,而乃反假之以不敢當之恩數,加之以不相稱之職名,臣環顧愕眙,不省謂何,顧臣所被人言,譬如垢膩之點染,更無湔洗之路,況一身之微,衆楚之咻,終有不可支吾者,錮塞廢黜,其甘如飴,如使臣,只知貪戀榮寵,敢萌厭然冒進之意,則人將不食其餘。且臣阿睹之病,經歲轉劇,兩目赤朣,若有障礙,看字則如隔篩而覩物,全不分明,對人則如披霧而見面,不免依微,百方醫治,了不見效,衰年氣血,已盡凋耗,決知其盲廢之不遠矣。以踪地而論,則斷無一分可進之勢,以病情而言,則亦無一分差可之望。伏乞天地父母,俯加矜愍,亟命鐫臣職秩,削臣朝籍,毋使冗滓之賤,重累激揚之化,公私不勝萬幸,臣無任云云。答曰,省疏具悉。卿其勿辭,從速察職。
右議政李光佐箚曰,伏以臣,旣將冒沒承命,則卽趨朝端,方可少伸分義,而病勢苦劇,作一蘧蒢,咫尺擔載,痛悶欲絶,僅僅歸伏私所,曠闕職次,殆與在城外無異,臣罪萬死,臣之奔逬,始因討賊婢事,入城之日,首以爲言,臣實有赧然者矣。雖然,此何許大事,敢顧少嫌乎?大抵今日之事,討復大義,猶是大綱,說此賊一日不去,聖躬安危未可知,仍遂掩置,萬萬非臣子道理,不得不昧死力爭耳。若夫安危所關,殿下之自念,當不減於群下,而乃或旣允而終靳,或泛敎以本無,如其本無,何爲而有黃水之吐?是必有其人,而未能査得也。査得固有道,掌膳番次,宜有籍記,取以考出,則吐黃水日,當番者可知,若知伊日當番,則亦豈無某條憑覈之道乎?如是詳査,斯得庶可指日,而乃復以難査爲敎,臣實悶鬱。伏願聖明,亟命考出番次,明白下敎,與群臣,商確其可査之道,嚴明究覈,以必得爲期,千萬至幸,此不過一號令間事,而終始靳固,至使擧國人心,波蕩靡定,有血氣者,皆思溘然,以忘此憂,天下後世,其將以殿下爲何如哉?臣之前後箚辭,亦從大體說去,以致要旨反晦,玆敢歷陳,以請處分,更冀深省而明敎也。臣曾陳李錫祚遠配還收事,未蒙允許矣。臣非欲故貸,論臣者,以掠取美名,誠以竄配疏儒,實有傷於國家大體,置之勿問,千萬至當故耳。陸贄之言曰,矯訐枉誣,皆可容也。蓋必如是而後,方合於王者,洞達四聰,恢廓無滯礙之道,況臣無狀,猥當鼎軸,迷闇謬錯,病敗種種,正須勤受攻闕,庶得免於大誤,震撼擊撞,皆足爲臣他山之石,顧安敢借朝家嚴威,以防人口哉?伏乞特賜鑑燭,命放錫祚,以廣言路。且臣向承史局新命,方求斥退,不別祈免,而此豈臣不肖所敢當者?況此任至重,元輔又兼帶,則諸堂之直請變通,雖出於不得已,其於事體,果何如,而代之以疾病沈綿之臣,亦何補於史事哉?此固遂事,今亦無請免之道,而病裏惶隕,則倍切矣,方今纂述之役,一向遷就,取考仕單,每旬每月,堂郞,全以病懸頉多矣。細推厥故,雖皆有所以遲延,若此汗靑,豈有期不可不別樣催趲,俾速撰定,都廳堂郞,勿論情勢難安,辭疏未承批·呈辭·服制·式暇,竝令逐日仕進,乃是新定令甲,再次申明,則未知此規,緣何廢閣,致此淹延,敢乞另賜飭礪,自明日爲始,使之一依定式,辭免諸臣,逐日仕進,俾無如前作輟之患,至幸也。取進止。答曰,省箚具悉卿懇。卿之所患如此,深用慮念。李錫祚遠配得宜,還收之請,未知其可也,箚末事,當依施焉。金姓宮人,水刺間本無之矣,決難査覈之路矣,卿其安心論道,以副至望。仍傳曰,遣史官傳諭。
行副司勇金命彬等疏曰,伏以臣等,以微末庶僚,冒瀆宸聽,罪合萬殞,而目見天討之不行,不勝憂憤之忱,敢陳沐浴之請,伏乞聖明,勿以人廢其言,而少垂察焉。噫,金姓逆婢之罪,尙忍言哉?內主掌膳,外應諸賊,潛進毒藥,謀弑君父,論其負犯,豈可一日容息於覆載之間乎?此所以爲今日臣子者,無不沫血飮泣,上自卿宰,下至布衣韎韋之人,鎭日封章,咸請査出,而天聽逾邈,聖批終靳,或下以難査,或答以無之,中外臣庶,憂遑抑鬱,罔知攸爲。噫,一試上躬之說,初發於逆節之招,黃水吐出之事,昭載於藥院之記,則其辭不謀而同,聖批雖曰無之,臣等以爲必有之矣。伊日掌膳,必非多人,無論金姓與否,直爲出付有司,則可以盤問正法,聖敎雖曰難査,臣等以爲不難査矣。嗚呼,逆望之利劍,喜賊之矯詔,思之至今,毛骨竦然,臣等以爲,兩賊之劍與詔,猶未試也。金姓之毒藥,已試於聖躬者也。比諸三手之中,金姓之罪,豈不有浮乎?兩賊皆已伏法,而惟此逆婢,尙今得保首領,潛處肘腋,使宗社無窮之慮,臣民危懼之心,無時少解,則以殿下日月之明,胡不念及於此,而終始諱拒,若是泄泄哉?臣等伏見往牒,未有爲逆而不伏邦刑者,況此賊婢,語其旣往之罪,則萬戮猶輕,言其將來之憂,則禍不可測。今殿下,何惜此一允字,而養虎狼於袵席,藏蛇虺於廚庖,恬然而莫之恤哉?臣等雖蔑識武武,若其爲君討賊之忱,根於秉彝,有不能自已,玆敢倡率同僚,齊籲於九閽之外。伏願聖明,亟從群下之請,査出庚子十二月十四日掌膳宮人,以正王法,則宗社幸甚,臣民幸甚。答曰,省疏具悉。水刺間掌膳金姓宮人,元無之矣,此後更勿煩瀆。疏下,行副司勇李萬錀·方墉·張格·白世元·吳夢彩·李商佐·禹炯·洪道明·朴世懋·金益泰·李震茂·尹時嚴·吳夢三·鄭斗寅·金慶殷·李泰蕃·金瑊·黃龍翼·李弘·許諶·李道膺·蔡泰雄。
巳時,上御熙政堂,三司請對入侍時,右副承旨李重述,行大司憲吳命峻,執義趙錫命,副應敎柳弼垣,獻納李廷傑,副校理申致雲,修撰李匡輔,假注書金禹甲,記注官權萬斗,記事官尹彙貞。命峻,進讀兩司合啓。請逆魁昌集·頤命,竝令攸司,亟行斬屍,明正典刑。措辭見上上曰,勿煩。又所啓,請亟査逆婢,出付鞫廳,以絶禍根。措辭見上上曰,勿煩。命峻曰,如此之賊,泛忽看之,若變生於不虞,則將何以爲之耶?査出幺麽一宮婢,明正典刑,何難之有?卽賜允從,是所望也。錫命曰,上下相持,經年閱歲,又此煩瀆,極知惶恐,而必蒙允從乃已者,是臣子之分義,伏願亟賜兪音。弼垣曰,此事爭執已久,辭窮意竭,更無可陳之言,而此賊不討,則何以解一國之憤乎?伏望允從焉。廷傑曰,群下爭執此事,經年閱歲,辭窮意竭,更無可達之語,而殿下每於諸臣之批,以無査出之路爲敎,小臣之意則以爲,若盤問於其日進膳之宮婢,則御膳置毒之婢,自有査出之路,夬允臣等之請,出付攸司,明正王法,則群情可慰,宗社可安,速賜兪音,是區區之至望也。致雲曰,此事屢歲爭執,殿下終無處分,小臣或慮淵衷,以爲幺麽賤人,不足爲害於我,視若泛然,曾不爲慮而然耶?今此逆婢,處咫尺近密之地,不知何時,有何事變,日月之經,光輝萬里,照燭四時,而尙有剝蝕之變,況此妖逆之謀,雖頃刻間憂虞之端,何可少弛乎?臣等誠淺辭拙,終未感格天聽,尙此爭執,伏願殿下,深思頃刻難言之憂,速賜允從焉。匡輔曰,臣等之前後陳達,爲聖躬也,爲宗社也。今日又下勿煩之敎,伏悶何達?此賊未査出之前,實無齊籲中撤之理,諸臣雖以辭窮意竭爲言,而逆婢情節,卽殿下之所洞燭,臣等則惟當爭執而已,何必謂辭窮意竭乎?經年閱歲,尙未蒙允,豈非抑鬱之甚乎?惟願速賜允從焉。命峻曰,古人有言,陛下縱自輕,於宗廟太后何?今殿下,胡不念及於此乎?速賜處分,是區區之望也。錫命曰,殿下每以難査爲敎,而難査與否,惟在於攸司,此事不可不一番明査,惟願夬賜允從,以至群下之望。弼垣曰,妖婢罪惡,關係宗社,宗社之罪人,不能正刑,則天下寧有是耶?三百年宗社,付托於殿下之一身,殿下不能敎得一逆婢,則國何以爲國乎?必須夬揮乾斷,明正典刑而後,宗社可安,何但解臣民之憤?亟賜允從,是區區之望也。廷傑曰,每以勿煩爲敎,群下憂鬱之心,曷可勝達?上下相持,未蒙兪音,誠爲悶迫,夬賜允從,則査出逆婢,不過一號令間事耳,宗社可安,國可以爲國矣。致雲曰,語云禍生不虞,不知頃刻間,有何事變?此事經年爭執,難言之憂,無日無之,淵衷胡不思頃刻之憂乎?椒酒餠毒之變,前後啓辭·疏章,業已引喩,試以近世事言之,皇明世宗朝,亦有宮婢謀逆之變,因世宗入寢時,至以璽組,犯上頸,幾危僅甦,幸而登時伏誅,以此見之,則妖惡之謀,無所不至,今此逆婢,死中求生,必欲射天之計,亦安知某時某處,有何變乎?臣子思之至此,豈能頃刻安於心乎?殿下亦須深思倉卒之危,速賜處分,是臣之至望也。命峻曰,此事關係宗社,至重且大,右議政李光佐,只緣此事,逬出城外,今當入城之日,又以苦心血誠,上箚陳請,臣等誠意淺薄,不能回天,而大臣之箚,則必賜允從焉。弼垣曰,何必大臣之箚?卽今三司諸臣,齊籲於咫尺前席,夬賜允從,是所望也。致雲曰,今日諸臣,力爭於前席,若蒙明白下敎,夬賜處分,則三司憤鬱之心,可攄,宗社無窮之憂,可祛,何必於大臣箚批,明賜處分耶?廷傑曰,處分雖至難事,若是經年爭執,則必思雜議廷臣而處之,此則至幺至麽一宮婢也,査出正法,何難之有?今日則必須允從,千萬伏望。匡輔曰,諸臣若是縷縷陳達,終不允許,彼妖惡一宮婢,殿下不欲出付攸司,明正典刑,臣等抑鬱之心,何可盡達?臣等終不準請,則後人見之,以爲何如?臣等以苦心血誠,縷縷陳達,何必待大臣之箚,而允從乎?重述曰,三司之臣,苦口力爭,經年閱歲,今日則以至誠反復陳達,此非他事,爲聖躬也,爲宗社也。殿下幸賜俯諒焉,彼逆婢罪惡,雖斬作萬端,何可惜也?若不明正典刑,則諸臣爭執,必將愈久而益激,今日則夬賜兪音,査付攸司,以正王法,是所望也。致雲曰,臣子分義事體及後世史筆之言,尙歇後事也。最是聖躬難言之憂,何可一刻忘忽乎?惟願亟允諸臣之請。錫命曰,雖有謀害常人者,惟當的發明治,況今逆婢謀犯上躬,此則覆載之所不容,神人之所共憤,何可一日容貸乎?匡輔曰,校理申致雲之言,是也。聖躬難言之憂,殿下胡不深思乎?今此妖婢,若不明正典刑,則難保聖躬之無憂,惟願卽賜允從焉。命峻曰,肘腋之間,禍根未除,則凡置毒咀呪等事,不知何日有何變,豈不懼哉?夬賜兪音,以正王法,則宗社之危,聖躬之憂,可絶矣。命峻,讀府啓,請亟寢緣坐罪人賓愛·終卿放送之命。措辭見上上曰,勿煩。廷傑,讀院啓,請還收大靜圍籬安置罪人申銋出陸撤籬之命。措辭見上上曰,勿煩。又所啓,請還收罪人星樞減死之命,仍前嚴鞫,期於得情。措辭見上上曰,勿煩。又所啓,請豐德府使崔震一,罷職不敍。措辭見上上曰,依啓。重述曰,兵曹判書柳鳳輝,引入已久,金吾罪囚積滯,議讞方急,本曹公事,亦有委屬之慮,當此大政不遠之日,事務緊急者甚多,而頃日則本病之外,又添別症,症勢甚重,不得行公矣。今則調治已久,足可以行公,而連日違牌,不爲出仕,各別勉出,使金吾及本曹事務,無積滯之患,何如?上曰,依爲之。出定奪諸臣,以次退出。
上在昌德宮。停常參·經筵。
崔宗周啓曰,修撰李匡輔,以母病陳疏出告,原疏纔已捧入矣,所當直捧禁推,而此與無端徑出有異,推考警責,何如?傳曰,允。
李重述啓曰,行大司憲吳命峻,執義趙錫命呈辭,掌令尹晉未肅拜,掌令柳時模,持平李聖臣在外,持平李普昱奉命在外,今日以監察茶時之意,敢啓。傳曰,知道。
又啓曰,近來廳中,位甚不齊,都承旨李師尙,左承旨李翊漢,俱未肅拜,右承旨金始慶呈辭受由,只有臣重述,同副承旨崔宗周,出納之際,事甚苟簡,承旨有闕之代,以在京無故人差出,仍爲牌招察任,何如?傳曰,允。
有政。吏批,行判書李肇進,參判李眞儒病,參議沈珙進,右副承旨李重述進。兵批,行判書柳鳳輝病,參判朴熙晉進,參議朴乃貞式暇,參知尹惠敎受由在外,右副承旨李重述進。
吏批啓曰,玉堂闕員,今當差出,而擬望之人乏少,外任竝擬,何如?傳曰,允。
又啓曰,新除授鏡城判官申滌呈狀內,身病之外,又有物議,情勢難安,決難冒赴,斯速入啓處置。長湍府使趙儼戶奴呈狀內,矣上典,與摠戎使,有娚妹應避之嫌,考例處置云。申滌旣有物議,則不可强令赴任,依例罷黜,長湍,旣是兼營將守令,與摠戎使相避,載在受敎,趙儼改差,何如?傳曰,允。
以朴乃貞爲承旨,以柳儼爲正言,黃晸爲牙山縣監,吳遂元爲校理,柳鳳徵爲刑曹參議,李明彦爲副提學,張世良爲戶曹佐郞,權授爲禁府都事,申德夏爲豐德府使,吳命新爲兼校書校理,閔圻爲注書,柳運爲長興庫直長,尹志益爲監察,趙尙慶爲文學,李光溥爲鏡城判官。兵批,副司直柳萬重·趙趾彬,副司果黃晸,副司正柳純章·申鎭鴻,同知單李萬彬,僉知三柳東茂·申益欽·韓圭。
李重述啓曰,戶曹判書趙泰億,連呈辭單,久不行公,本曹事務,委屬可慮,卽爲牌招察任,何如?傳曰,允。
又啓曰,新除授注書閔圻,卽爲牌招察任,何如?傳曰,允。
崔宗周啓曰,黃海監司兪命凝,疏批已下,尙不出肅,前監司在喪之代,不可不趁速赴任,卽爲牌招,以爲急時辭朝之地,何如?傳曰,允。
又以吏曹言啓曰,今此永寧殿告祭獻官實差夏溪君椐,書啓矣,椐下鄕已久云,故不得以預差陞實,而帶職宗臣,不爲受由,任自下鄕,事極駭然,宜有別樣責罰之道,而本曹推考之外,無他可施之罰,何以爲之?敢稟。傳曰,罷職。
又以錄勳儀軌都監言啓曰,海襄君嫡長孫嘉義尹海英,加資,待會盟錄券改正後,更爲稟定事,前已入啓,允下矣。錄券,旣以海英名字,改書入錄,似當依他嫡長孫通政以上身病未參人加資之例,一體施行,而事係恩典,不敢擅便,上裁,何如?傳曰,加資。
李重述,以備邊司言啓曰,本司武郞廳田雲祥,奔走勤仕,又滿十五朔,依例陞敍,或守令除授事,奉承傳施行,何如?傳曰,允。
崔宗周,以實錄廳郞廳吳遂元,校理趙最壽,副修撰李巨源牌不進罷職傳旨,傳曰,推考傳旨捧入。
又以弘文館言啓曰,修撰李匡輔,以親病受由,下番將未免闕直,校理趙最壽,副修撰李巨源,旣有只推之命,竝與新除授校理吳遂元,一體牌招,以爲推移入直之地,何如?傳曰,允。
又啓曰,校理趙最壽·吳遂元,修撰李巨源牌招事,允下矣。所當出牌,而今已夜深,待明朝出牌之意,敢啓。傳曰,知道。
修撰李匡輔疏曰,伏以臣於頃日,幸受恩暇,救護母病,而未及快減,天牌再辱,分義是懼,不敢洊違,抑情就直,已過一望矣。卽聞臣母宿病之外,添得暑感,今至累日,終無差歇之勢,情理煎悶,決難仍在於直廬,不得不投進短疏,徑出禁門,臣之前後瀆擾,連爲擅離之罪,實無所逃,而臣賦命窮獨,終鮮兄弟,且無子姪,臣若供職,則更無捄視病母之人,此實通朝所共知,而矜憐者也,臣之情理,豈不萬萬切迫哉?伏乞聖明,俯賜諒察,亟遞臣職,以便扶護,仍治臣罪,以警具僚,千萬幸甚。答曰,爾其勿辭,救護母病。
上在昌德宮。停常參·經筵。
卯時,自東方至西方,地動。
李重述啓曰,行大司憲吳命峻,執義趙錫命呈辭,掌令尹晉未肅拜上疏,掌令柳時模,持平李聖臣在外,持平李普昱奉命在外,今日以監察茶時之意,敢啓。傳曰,知道。
又啓曰,備邊郞廳來言,今日賓廳坐起日次,而大臣有身病未差,不得來會云矣,敢啓。傳曰,知道。
又啓曰,吏曹郞廳來言,承旨有闕,政事,何以爲之?取稟。傳曰,過國忌後爲之。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
藥房提調李肇,同副承旨崔宗周啓曰,潦雨未已,庚炎轉熾,伏未審此時,聖體,若何?寢膳之節,一向平常乎?今日卽入診日次,臣等率諸醫,趁早入侍,詳察聖候,宜當,大妃殿氣候安寧,而中宮殿氣候,亦復何如?王世弟·嬪宮氣候,亦何如?臣等久未入診春宮,今日亦當與諸醫入侍,不任區區仰慮,敢問安,竝此仰稟。答曰,知道。無事,寢睡水刺一樣平常,勿爲入診,慈殿氣候安寧,內殿無事,東·嬪宮安穩矣。
藥房再啓曰,臣進詣世弟宮,與諸醫入診退出後,反復商議,則皆以爲,王世弟脈度沈數,自汗·引飮等候,自是本來症候,近因暑濕熾盛,又爲有加,而不至大段,苦口湯劑,不必進服,加味生脈散,連進數十貼,宜當云,此藥五貼,先爲劑入之意,敢啓。傳曰,知道。
崔宗周,以吏曹言啓曰,卽接成均館牒呈,則司藝洪重鉉,受由過限未上來,依例改差,何如?傳曰,允。
李重述,以義禁府言啓曰,卽接月令醫員金尙光手本,則時囚罪人李挺徽,年近七十之人,累朔滯囚,纔經重病,尙未蘇復之餘,添得暑症,頭疼腹脅刺痛,飮啖全廢,且有四支麻木,呼吸喘促,氣息奄奄云。自前罪人病勢如此,則有保放救療之規,敢此仰稟。傳曰,依爲之。
李重述啓曰,刑曹判書金一鏡,陳疏引入,久不行公,詞訟重地,積滯可慮,所當牌招察任,而時未承批,不敢循例請牌,何以爲之?敢稟。傳曰,牌招。
又啓曰,兵曹判書柳鳳輝,連日違牌,無意行公,本兵事務,金吾議讞,一時爲急。戶曹判書趙泰億,昨又違牌,度支劇務,委屬可慮,竝更卽牌招察任,何如?傳曰,允。
崔宗周啓曰,黃海監司兪命凝,昨日違牌,不爲出肅,本道事務,極涉可慮,更卽牌招,以爲斯速赴任之地,何如?傳曰,允。
以校理趙最壽·吳遂元等〈牌〉不進罷職傳旨,傳于李重述曰,推考傳旨捧入。
李重述,以備邊言啓曰,兵曹判書柳鳳輝,引入已及三朔,兵曹及禁營許多事務,一向委滯,誠爲悶慮,雖或以陳力有不逮爲辭,朝家倚任,本不在筋力,惟當方便盡職,以畢忠報之義,何可以此辭免乎?大政之外,今朔應行公事甚多,趁今出仕,可無遷就狼狽之端,戶曹判書趙泰億,近又引病呈告,卽今國計哀痛,必須早夜孜孜,盡其補苴之道然後,始有支綴之望,惟宜一邊調病,一邊治務,此豈休告之時乎?竝卽牌招,使之速爲察任,何如?傳曰,允。
以左副承旨鄭思孝,副校理朴弼夔疏,傳于崔宗周曰,處分已過,還出給。疏見下
鄭思孝疏曰,伏以,臣伏見備忘記,有疏儒李錫祚遠地定配之命,臣竊以爲太過也。近以逆婢査出事,大小臣僚,無不一辭陳請,而天聽邈然,兪音久靳,罪人無斯得之期,王法無可正之日,錫祚等,雖身在草野,而不勝憂悶痛迫,糾率多士,齊聲合辭,以食肉寢皮之心,陳刳肝瀝血之疏,一則爲聖躬,二則爲宗社,夫豈有他?大臣前冬賓廳之啓,筵席陳達之辭,出於忠愛之血誠,至於病中兩箚,激切勤懇,讀之令人感動,夫豈有一毫緩忽於討復之義哉?只緣實病難强,庭籲尙稽,而彼年少儒生等,不諒大臣之心事,不念大臣之病狀,亦不顧朝家之事體,而惟知悶聖志之莫回,痛王章之未伸,遣辭之際,全不裁擇,狂妄謬戾,極其無嚴。然原其本情,亶出於討逆之誠,何至不少原恕,直施竄配之典乎?幺麽一儒生之被罪,雖似無甚關係,而凡刑政過中,亦非聖世之美事。臣職在近密,區區所懷,不容泯默,伏願聖明,留神採納焉,臣無任惶悚屛營之至。
朴弼夔疏曰,伏以,臣於疏儒李錫祚侵斥大臣之語,敢有所懷,略陳於昨日辭疏之末,恭俟恩批矣,卽伏見傳旨,遽有李錫祚遠配之命,臣於是竊不勝憂嘆之至。夫錫祚之疏,語涉抑勒,意在迫逐,殊甚不韙,而第所執則討逆,所名者儒生,惟其憂憤所激,設有謬妄之言,在聖上待士之道,固當優容,而乃反有摧折之擧,此雖出於慰安大臣之意,而其於開言路植士氣之道,果何如哉?半千多士,爲君父討逆,而一言過觸於大臣,輒施譴配之典,臣恐自今以後,雖係討復之義,事關朝廷,則草野之士,必將緘口結舌,以言爲諱,此豈淸朝之美事也哉?臣之初疏本意,只以大臣之尙稽庭籲,果緣實病,而儒疏辭意,則勒加以越視退托等語,故略有論列,以冀辨察,至於遠配之典,實出意外,前疏雖未承批,而職居論思,目見處分之過當,不敢容默,玆又煩瀆。伏乞聖明,亟寢李錫祚遠地定配之命,無使士氣沮喪,以光聖德焉,臣無任祈懇之至。批答竝見上
刑曹判書金一鏡疏曰,伏以臣,久違香案,葵忱耿耿,獲近威顔,天語溫溫,進叩前席,仰攄下懷,殆若愛子之於慈父者然,臣於殿下,豈敢有毫分自外者,而第緣格例所拘,不克畢辭於榻前?玆又冒瀆而細陳,唯聖明,少垂察焉。嗚呼,惟我先大王棄群臣,倏已五載于玆矣,雲天杳漠,音容漸遠,惟是表章功德,紀述懿烈,垂之萬代,以爲不刊之圖者,則實錄纂修一事也。其體至重,其任甚大,如臣不肖無文,尙安敢得與於斯,而猥玷極選,屢辭不獲,僶俛祗詣,操筆臨卷,亦復多日月矣。逮叨司寇以還,簿牒堆案,號訢盈庭,出入乎死生之際,屈伸乎枉直之間,一國赤子之命係焉,苟不勞神悴精,反覆開曉於古墨蠹字之叢。夫所以失萬民之平,招四方之冤者,夫豈淺尠也哉?晷刻或難淹遲,時月未宜稽滯,當公私無故之日,輒赴秋衙,寔無暇隙之可乘,倘値國有齋忌,家有式暇,本曹廢坐之會,始來史局。噫,乃以纂修之嚴敬緊急,視爲兼任,泛若餘事,若論事體之大小輕重,其何如也?臣雖愚昧,亦何嘗不識不知,而遽爲此哉?誠以職責之所驅驟,聰明之所移奪,自有不得不然者存,是豈獨臣之罪也?抑朝廷所以使之也。嗚呼,傳曰,治天下,獨可耕且爲歟?蓋言二者之不可相兼也,今夫任以纂修,委諸獄訟,如欲專心於此,決難致志于彼,其所兩妨相害,奚啻君子野人之分也?玆故前代纂史之臣,未嘗責以他務,粵我祖宗朝故事,如風憲之長,尙許解免,必處以閒局,錄在館中,班班可考,雖然,如吏·兵·戶國家之重任,不宜人人而輕授,事務雖多,又未若刑官之用心苦而按事繁也,況際彙征之吉,宜作秋官之長者,指固多屈,如臣之比,直可斗量之也。伏乞聖明,俯諒輕重之攸存,許遞臣刑曹判書,得以西樞,專致於纂修之任,公私不勝萬幸。臣治疏呈于政院,則無端退却,噫,近來出納之地,率多不解事,凡於疏章進退,罔念事體之當否,只循時議而俯仰,固已可駭,況以先大王實錄纂修之緊重爲辭,則唯當捧入,恭俟聖上處分,可也,尙安敢肆然不捧也哉?此不過視臣蔑如,而不顧國體嚴敬之所在,竊願殿下,申飭警責,俾無虧壞事面之地焉,臣無任隕越祈懇之至。答曰,省疏具悉。卿之才諝,足以擔當,則豈有過辭乎?安心察務。
上在昌德宮。停常參·經筵。
李重述啓曰,行大司憲吳命峻,執義趙錫命呈辭,掌令尹晉未肅拜上疏,掌令柳時模,持平李聖臣在外,持平李普昱奉命在外,今日以監察茶時之意,敢啓。傳曰,知道。
又啓曰,兵曹參議待下批,仍卽牌招事,允下矣。參議李挺濟,所當出牌,而闕門已閉,待明朝出牌之意,敢啓。傳曰,知道。
崔宗周,以弘文館言啓曰,新除授行副提學李明彦,時在京畿廣州地,經筵事緊,請斯速乘馹上來事,下諭。校理吳遂元·趙最壽,昨日違牌,旣有只推之命,更爲牌招察任,何如?傳曰,允。
以校理趙最壽·吳遂元等牌不進罷職傳旨,傳于崔宗周曰,推考傳旨捧入。
朴乃貞啓曰,兵曹判書柳鳳輝,昨日再次違牌,不爲行公,本兵重務之曠廢,金吾奏讞之稽滯,俱涉可慮,更爲牌招察任,何如?傳曰,允。
又以兵曹言啓曰,本曹判書柳鳳輝,以身病,連呈辭單,參知尹惠敎受由在外,久未上來,參議朴乃貞,再昨移拜承宣,只有熙晉,强疾入直矣。昨於中日罷歸後,症勢添重,而替直無人,宿衛重地,事極可慮。參議有闕之代,令該曹,以在京無故人口傳差出,仍卽牌招察任,何如?傳曰,允。
吏批口傳政,以李廷濟爲兵曹參議。
以全羅監司,以錦山等官居驛婢四今等渰死狀啓,傳于崔宗周曰,渰死人等,令本道,恤典擧行。
崔宗周,以實錄郞廳,以摠裁官言啓曰,謄錄郞廳元數十五員,前日先出五員,而每因公私事故番次苟簡,今當更出五員,以承文院權知副正字李挺膺·李宗白·趙鏛·權䌖,前察訪鄭道殷差下,使之察任,何如?傳曰,允。
吏批口傳政,實錄兼五李挺膺·李宗白·趙鏛·權䌖·鄭道殷。
兵批口傳政,副司正鄭道殷。
行兵曹判書柳鳳輝疏曰,伏以臣有積年沈痼之病,無一分冒出之勢,敢以一疏,悉暴肝膈之辭,繼尋長單,冀蒙褫解之恩者,誠亦出於萬萬不獲已,而喉司不諒,一例退却,至以勉出之意,猥煩陳達,鎭日請牌,無計祗承,惶懼悶蹙,寧欲循墻而不可得。昨因備局草記,一日之內,召命再下,臣於是,一倍抑塞,實莫〈知〉所以措躬之所也。顧念臣之最初一二,祗謝於閒司漫局,仍復數月,仕進實錄纂修之廳者,不過爲粗伸分義之計,而自玆以後,輾轉推遷,緊務重任,長在身上,是朝廷之所以處臣者,已失其宜。臣亦不能力辭,徒知累逋嚴命之爲萬分惶悚,而若其人扶之拜,擔舁之行,自顧慙駭,被人嗤點,則直躭閣而莫之省,雖其本情,蓋由於感激恩造,圖報無階,而執跡而論,終亦不免爲貪榮戀祿之歸矣,況今所有職名,其權位之盛,責任之隆,視前叨冒,殆亦有加,而至於職事中,如侍衛陪從等事,雖欲自力,而不可强爲,不翅若擔千斤之重,責起於僬僥,此眞所謂誠不能者也。臣旣自畫其難行,人亦皆知其必遞,而猶復計較於有能有不能之間,因仍冒據於國家重任,則臣自處之道,固已無所依據,而揆以國家事體,亦豈非苟且之甚者乎?此臣所以甘伏違慢之誅,而不敢爲趨命之計者也。玆不得不更申血懇,仰瀆嚴聽。伏乞聖慈,天地父母,特加諒察,亟命鐫削臣職,勘定臣罪,毋曠重務,少安私分,不勝萬幸。答曰,省疏具悉。卿其勿辭,調理行公。
上在昌德宮。停常參·經筵。
肅宗大王忌辰齋戒。
備忘記,史官一員待命,騎馬三匹立之。
朴乃貞·李重述·崔宗周啓曰,臣等,昨伏見全羅道定配罪人放未放啓本中,有李碩輔·高鳳獻付籤特放之命,臣等不勝驚惑,實未知聖意之所在也。夫碩輔,擅取官穀,私自輦輸,事係贓汚,決不可輕議原釋,至於鳳獻,罪名至重,當初聖批中,以予自潛邸,尋常痛惡爲敎,則其性行之姦譎,已莫逃於淵鑑之下,而今遽放釋,有若微愆薄過者然,臣等竊爲聖明而惜之也。況此啓本,不待該府之覆奏,特命放送,實是前所未有之事也。王章易撓,聽聞皆惑。請加三思,亟收罪人李碩輔·高鳳獻等放送之命,臣等忝居近密,區區所懷,惶恐敢啓。答曰,勿煩。
又啓曰,臣等,以李碩輔·高鳳獻特放之命,有所違覆,冀賜反汗,而辭意未達,天聽莫回,臣等竊不勝惶愧憫鬱之至。夫鳳獻之罪名至重,當初旣與世相,特旨竝配,聖敎辭語,極其嚴截,尙今得保首領,亦云幸矣。今遽放送,出於千萬意慮之外。噫,行藥逆婢,尙未正法,憂危之慮,靡所不至,而此等兇靈,又復徑釋,則王章漸弛,餘孽生心,豈不大可懼哉?且凡罪囚放未放啓本,必待該府覆奏然後,有所處分,此乃祖宗朝審愼之意,而流來之常典,則今此付籤特放之命,有違前憲,亦關後弊,雖以李碩輔事言之,許多官穀,任自取用,罪配未久,輕加原宥,實非所以嚴贓律之道。凡此二罪人,關係俱爲重大,臣等不勝憂慨之忱,敢此申瀆於淸齋之日,伏乞更加三思,亟收罪人高鳳獻·李碩輔放送之命,惶恐敢啓。傳曰,勿煩。
以慶尙左兵使狀啓,慶山等官居金海先等六名,虎囕致死事,傳于崔宗周曰,囕死人等,令本道恤典擧行。
上在昌德宮。停常參·經筵。
肅宗大王忌辰。
朴乃貞,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
朴乃貞·李重述·崔宗周等啓曰,臣等,以兩罪人特放還收事,再次違覆,而聖上,輒以勿煩二字爲敎,固拒臣等之言,而不少開示其所以然,使群下,莫曉聖意之所在,臣等竊惑焉。夫殿下之所以竝釋兩罪,無少留難者,或以此輩之罪,謂有可恕之端,而遽施霈恩,雖有人心,莫之恤耶?抑以其竄配已久,今玆全釋,未必爲聖政之累耶?若然則臣等請有以辨之,夫鳳獻罪狀,旣已著見於當初聖敎之中,而與世相輩,竝施屛裔之典,則此在王法,寧有一毫可恕之端?此而賜恕,兇孽之徒,益無所顧忌,日後之慮,有不可言,其所關係,豈曰淺鮮?近來贓法不嚴,貪官汚吏,多有現發之罪,而朝家之所以勘處者,或失於寬緩,議者多病之,如碩輔,巧作名色,私竊官穀者,亦入於原恕之中,則貪饕無厭之輩,顧何所懲畏?噫,以小閹則罪著於聖旨之中,以汚吏則事發於繡衣之啓,此豈有可恕之事?不爲聖政之累,而殿下輒示訑訑之色,終不賜允可耶?況不待金吾之覆奏,付籤徑放,實是前所未有之事,處分終涉輕遽,群情莫不驚惑,更加三思,還收鳳獻·碩輔等竝釋之命。臣等職在近密,無任憂慨之忱,不避煩瀆,惶恐敢啓。
戶曹判書趙泰億疏曰,伏以,臣於前月,重得寒熱之症,一如前秋所患,陳章控急,蓋不獲已,息偃在家,今旣閱月,日夕惶悶,靡所容措。調治已久,少無所減,蓋自伏枕以前,脾胃大壞,厭食殆過數月之日,食念全阻,朝夕不對案者,又二十餘日矣。至以糜粥爲命,虛極而痺,四體皆麻,脚膝痿戰,行步漸艱,腰痛且甚,不耐久坐,終日頹頓,欲起不得,精神昏瞀,如墮煙霧,胸肚痞悶,無日開利,一向昏綴,與死爲隣,若是而尙可能肩重擔而應衆務乎?曹中文簿,類皆緊急,頃刻淹滯,動失期會,有不可以病稽廢者,不得不忍死酬接,强加署判,雖在委席叫苦之日,無異赴衙治事之時,若是而又何能調此病而得復起乎?臣苟不得趁此時·解此職,則決知其萬一無幸矣。臣雖無狀,粗聞古人盡瘁之義,不敢懷一毫自便之圖,平生所勉,只在於恪勤奔走,少效筋力之勞而已,況今洊歲飢荒,經費匱竭,掌賦之責,此時尤重,臣何敢無病而言病,可出而不出,負聖上委寄之意,忘人臣職思之憂,以自陷於辜恩不忠之科哉?誠以病日痼而身益憊,任至重而力不堪,懇迫之辭,實非飾讓,疾痛之號,未暇緩聲,而前疏未蒙矜允,長單一味見阻,病中憂鬱,如添一疾。且念史局纂修,一向淹遲,大臣箚語,另請飭勵,而臣病如此,都廢編摩,离筵講學,日夕孜孜,諸賓有故,無可推移,而臣病如此,久闕趨參,金吾職事,旣被人言,雖蒙聖批曲加開釋,而臣病如此,亦難行公。陵誌撰進,已有成命,其在事體,不容蹔稽,而臣病如此,未易應製。凡此數事,雖非臣故自怠忽之致,若其瘝曠之責,亦安逃哉?臣受恩如天,荷委如山,而不幸年纔半百,病纏膏肓,深恐涓埃未報,朝露溘至,只自拊躬嗟悼而已。不意喉司廟堂,迭請牌招,而臣之病勢,萬無自力之望,兩日之內,三違召命,分義都虧,罪戾層積。席藁私次,惶懍冞切,玆敢悉暴肝血,復此哀籲於宸嚴之下。伏乞聖慈,諒臣疾病之難强,遞臣本兼諸任,仍勘臣罪,以安私分,不勝幸甚。臣於乞免之章,不宜贅及他說,而職事所關,有不容泯默者,敢此竝陳焉。今年農形,初有向豐之望,浹月霖潦,傷損過多,諸路狀聞,已極紛然,前頭雜災,可以推知。近年以來,連値凶歉,稅入逐歲減縮,調支每患苟簡,朝廷深軫此弊,昨年別遣敬差官,其所檢田,非不嚴明,而前秋收租,又不滿十萬之數,百官頒祿,軍兵放料,猶有數朔不足之慮。今秋踏驗,若或放忽,則田結益縮,勢所必至。各道都事及三南敬差官,必以三司侍從中,詳明有風力人,各別擇送,趁八月初穀未登場之前,嚴飭發送然後,可無災實虛僞之弊,或有一分紓急之望,而秋冬間,亦命分遣繡衣,遍察其覆審虛實,隨加勸懲焉。臣欲以此事,登對稟請,病不能造朝,玆敢替陳,乞令廟堂銓曹,稟議處之焉。答曰,省疏具悉。卿之疾病,予已洞知,誌文撰進,事體不輕,勿復過辭,從速行公,末端所陳,大意固好,令籌司稟處。
上在昌德宮。停常參·經筵。
李重述啓曰,行大司憲吳命峻,執義趙錫命呈辭,掌令柳時模在外,掌令尹晉未肅拜呈辭,持平李普昱奉命在外,持平李聖臣未肅拜,今日以監察茶時之意,敢啓。傳曰,知道。
又啓曰,今日爲政事,命下矣,而停朝市相値,何以爲之?敢稟。傳曰,明日爲之。
又啓曰,刑曹判書金一鏡,疏批已下,而一向引入,尙不行公,卽爲牌招察任,何如?傳曰,允。
又啓曰,兵曹判書柳鳳輝,受由調理,已過屢日,戶曹判書趙泰億,疏批已下,竝卽牌招察任,何如?傳曰,允。
又啓曰,兵曹判書柳鳳輝,戶曹判書趙泰億,刑曹判書金一鏡,今又違牌,推考傳旨,纔已捧入,而本兵機務,金吾議讞,閱月積滯,委屬可慮,度支重任,詞訟劇地,俱不可暫曠,竝更牌招察任,何如?傳曰,允。
又以備邊司言啓曰,兵曹判書柳鳳輝,頃日違牌陳疏,承調理之命,已過三日矣。朝家之勉以必出,實非偶然,而不念鞠躬之義,一向堅辭,此豈重臣體國之道乎?況今重務委滯,誠甚悶慮,更卽牌招察任。戶曹判書趙泰億,刑曹判書金一鏡,批旨溫諭,俱極諄切,而不卽出仕,使劇務,一向曠廢,揆以分義,殊甚未安,一體牌招,俾卽察任,何如?傳曰,允。
又啓曰,因備邊司草記,兵曹判書柳鳳輝,戶曹判書趙泰億,刑曹判書金一鏡,竝牌招察任事,允下矣。闕門已閉,明日待開門出牌之意,敢啓。傳曰,知道。
獻納李廷傑啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。措辭竝見上伏見喉院,以竄配罪人高鳳獻·李碩輔特放之命,屢次覆逆,而聖批輒下勿煩之敎,臣不勝憂慨之至。昨進一疏,粗效匡救之忱,適値淸齋,尙不得入啓,而竊念高鳳獻,以奸閹小醜,稔惡宮庭之間,其所罪犯,已著於世相竝竄之旨,論其情狀,決無一毫可恕之端矣。李碩輔,以賤弁卑蹤,濫授字牧之任,其所贓汚,畢露於繡衣廉察之啓,揆以國法,寧有一事或原之道乎?兩人所坐,關係甚重,而纔徹道臣之狀,本不待該府之覆奏,特屈邦憲,曲被恩宥,豈意聖明在上,忽有此無前之過擧哉?治理所重,要在刑法,一有乖失,則亂亡立至,故自昔明王,不敢自私,必待攸司之奏讞者,蓋以國家大體如是而後得正也。今殿下,非不知此,而遽有意外之擧,群情疑惑,莫知其所以然,法乖常憲,事關後弊,方來之慮,亦豈勝言哉?請亟還收遠竄罪人高鳳獻,流配罪人李碩輔特放之命。答曰,勿煩。
上在昌德宮。停常參·經筵。
李重述啓曰,備邊司郞廳來言,今日賓廳坐起日次,而大臣身病未差,不得來會云矣,敢啓。傳曰,知道。
藥房提調李肇,同副承旨崔宗周啓曰,日間酷熱愈甚,伏未審,聖體,若何?寢膳之節,一向平常乎?今日卽入診日次,臣等率諸醫,趁早入侍,詳察聖候,宜當。大妃殿氣候,亦爲安寧乎?不任區區仰慮,敢來問安,竝此仰稟。傳曰,知道。無事。寢睡·水刺一向平常,勿爲入診。慈殿氣候安寧矣。
大妃殿·中宮殿,藥房問安。答曰,知道。
藥房口傳啓曰,伏承勿爲入診之命,臣等不敢更請入診,而卽今暑熱方酷,不得入診已久,使醫官入侍,詳察聖候,何如?答曰,知道。
崔宗周,以吏曹言啓曰,新除授北靑府使金潤海呈狀內,素患胸腹之疾,輒復發作,症情越添,藥餌莫效,以此病狀,萬無赴任之勢,斯速入啓處置云,身病果重,則此是封庫之代,有難等待其差復,北靑府使金潤海,依例罷黜,何如?傳曰,允。
以備忘記,傳于李重述曰,典獄摘奸,輕囚放釋。
有政。吏批,行判書李肇進,參判李眞儒受由未肅拜,參議沈珙進,左承旨李翊漢進。兵批,行判書柳鳳輝病,參判朴熙晉進,參議李廷濟病,參知尹惠敎受由在外,左副承旨朴乃貞進。
吏批啓曰,玉堂闕員,今當差出,而擬望之人乏少,相避竝擬,何如?傳曰,允
又啓曰,長湍府使,今當差出,而本府乃是防禦使,不可不擇差,守令竝擬,何如?傳曰,允。
以柳述爲承旨,柳重茂爲刑曹參判,朴弼夔爲副修撰,具命奎爲兵曹正郞,李行儉爲長湍府使,張世良爲金郊察訪,洪致爲活人別提,黃旻爲司宰奉事,趙翼命爲司藝,洪尙容爲北靑府使,金廷鳳付學諭,鶴陵副守榯敍用事,承傳,嘉善尹海英,今加資憲,靖國功臣尹熙平嫡長孫。兵批,以權益淳·鄭楷·趙儆·許鼎·趙儼·申聖夏·朴宗榮·洪時九·魚必遠·李重昌·金元一付護軍。以李䌖·洪重禹·李仁復·金始慶·李眞淳付副司直。
李翊漢啓曰,新除授同副承旨柳述,卽爲牌招察任,何如?傳曰,允。
以同副承旨柳述牌不進罷職傳旨,傳于李重述曰,推考傳旨捧入。
崔宗周,以義禁府〈言〉啓曰,卽見全羅監司兩度放未放啓本,則稟秩中,務安縣流配罪人李碩輔及未放秩中光陽縣遠地定配罪人高鳳獻等付籤放送之命,而臺諫,方以還收論啓,不得擧行之意,敢啓。傳曰,知道。
以平安監司,以中和等官居軍官明贊郁等渰死事狀啓,及忠淸監司,以槐山等官居私奴金杜揮等渰死事狀啓,傳于李重述曰,渰死人等,令本道恤典擧行。
崔宗周,以義禁府言啓曰,丹城前縣監權郃拿問事,傳旨啓下矣。權郃,時在慶尙道仁同地本家云,依例發遣府羅將拿來,何如?傳曰,允。
李翊漢,以戶曹言啓曰,東城君睦虎龍處除出逆家籍沒田宅財産,優加償格事,頃因大臣陳達,允下矣。家舍田畓奴婢,已爲劃給,籍沒財産,盡數輸送賑恤廳,旣已發賣,以其價銀,參酌題給之意,分付該廳,何如?傳曰,允。
朴乃貞,以忠勳府言啓曰,今此扶社功臣祿俸,當爲磨鍊,而員數不多,只有東城君睦虎龍一人,大護軍一望,嫡長付祿遞兒,副司直一望,依舊例加出付祿,何如?傳曰,允。
李重述,以扈衛廳別將,以大將右議政言啓曰,扈衛廳內入番別將一員及軍官三十員,筒箇所用校子弓三十一張,每傷破,則自軍器寺,修補以給矣,因其塞責略修,旋卽傷破,今則本官年久破落益甚,有同棄物,莫重宿衛軍裝如是虛疎,事甚駭然。舊弓皆送軍器寺,使之徐徐補改留用,而該寺留儲新件校子弓三十一張,卽爲取來分授,何如?傳曰,允。
李重述啓曰,臣祗奉聖敎,馳往于典獄署,點閱罪人,承傳罪人五名,刑曹罪人四十三名·咀呪罪人四名·來關罪人二十九名·各司罪人十五名內,宗廟署守僕林重莢,房直時金正殿開鐵閪失事也。忠州京主人正妻允禮,其夫南學貢錢中間偸食事也。幼學金夢錫,訓局庫直,稱以圖差,受人賂錢事也。船人金次尙·宋同,穀物價,稱敗船,中間偸食事也。私奴益伊,他家奴婢處,徵捧貢事膳也。通津下吏林盛發,他家田畓稅米偸食逃避事也。丁萬,其父他家穀物,稱以敗船,中間偸食事也。奴乭屎,其上典他人物貸價銀,屢過定日,不爲備給事也。吏曹書吏金萬鼎正妻李召史,其父所任遲晩事也。金英錫,女人歐打事也。私婢旕德,他人眞珠·珊瑚等物,稱以典當,仍執不給事也。破回,其父他人貿穀錢偸食不報事也。李召史,其壻鄭憲周次知事也。命金,宗廟署軍士歐打事也。鎭川京主人張斗軫正妻朴召史,其夫保授罪人見失事也。車萬徵,他人奴婢盜賣事也。婢天德,其上典東萊府貸債人蔘久不還納事也。私婢於德,老父咬噬致傷事也。吏曹書吏吳肅興,省記晩呈事也。船人柳四龍,船穀,假稱水沈,太半和水事也。禁吏曺漢柱·安萬址,呈課不準事也。活人署庫直金石萬,都城近處病幕不禁事也。以上二十五人所坐,不至大段,故臣仰體聖上欽恤之德意,竝爲放釋。其餘罪人,情犯俱重,或干殺獄,或犯咀呪,或犯私鑄,或犯淫獄,不得已仍囚,而當此酷暑,一向滯囚,亦甚可矜。令該曹,斯速推覈處決,俾無久滯之弊,似合事宜矣。且伏聞典獄署囚徒之外,各衙門拘留罪人,多有之云,亦爲分付各衙門,使之斯速放釋,何如?傳曰,依啓。
持平李聖臣啓曰,臣頃忝諫職,以前判書朴泰恒罷職事,略有所論列,而忽被持平李普昱之疏斥,以臣所論,歸諸推助之科,而至以譴遞爲請,臣於此,竊不勝瞿然,繼之以訝惑也。夫都承旨李師尙,臣嘗鄰居數載,習知其爲人,行己處事,實無可取,而近來朝家之擢置淸顯,大咈公議,臺閣駁正之擧,可謂太晩,而泰恒之費辭營護,語多深戾,臣之草草譴罷之請,只出規警之義,此豈近似於推助之習,而憲臣之汲汲迎擊,已不可晩,況其救解師尙之辭,許多張皇,無非題外剩語,藉重於重臣過恕之論,以爲箝制言者之資,此果以服人心乎?至若師尙自明之疏,一篇主意,專以討逆一事,顯有誇矜之色,欲爲自掩之計,噫,爲君父討逆,自是人臣職分內事,則豈今之人,擧不知此義,而獨師尙知之也。他人爲師尙言之,亦足可笑,況師尙自言之乎?其全無見識,於此益可驗矣。自古勳勞之臣,有疵過,則未嘗不隨其輕重而罪罰之,蓋功自功過自過,而不可以此掩彼故也。如有可論之事,則豈可以討逆之人,而不敢措一辭耶?至於凶黨輩,欲加不得等語,其果成說乎?使師尙若無瘢釁則已,如有之,則居臺閣者,豈可以凶黨之所未加爲嫌,默而不言之乎?師尙許多年紀,宜有自反之道,而反肆口氣,侵辱備至,於其心獨無愧乎?如此之人,亦不足責也。臣本迂愚,不曉世態,初入臺地,妄論有功之人,立致顚沛,備受侵詆,今於事過之後,誠不欲呶呶索言,以傷忠厚之風,而前後被斥,俱極非常,揆以廉義,決不可抗顔復進於臺次。答曰,勿辭,退待物論。
獻納李廷傑啓曰,請還收大靜圍籬安置罪人申銋出陸撤籬之命。啓辭見上請還收罪人星樞減死之命,仍前嚴鞫,期於得情。啓辭見上臣於高鳳獻·李碩輔特放之命,不勝憂慨,昨陳還收之請,而未蒙允許,尤切抑鬱之至。夫鳳獻,雖以當初備忘中奸譎等敎觀之,其所負犯,必有大段大惡,論以王法,宜置重律,而特以寬大之仁,薄施屛逐之典,渠之尙保首領,亦云幸矣。今忽無端特宥,固已有駭於聽聞,而至如碩輔,擅用官穀,貪婪不法之狀,狼藉於繡衣之啓,金吾勘罪,旣出懲礪之意,則雖値大霈,不宜容貸,況此兩罪人,俱不過卑賤之徒,而罪名旣無可恕之端,該府未及覆奏之際,付籤特放之命,實是萬萬意外,此何處分也?我殿下臨御以來,務遵舊章,一政一令,未嘗失經,而今於兩罪人之事,忽有此擧,群情駭惑,莫測其由,此豈平日所望於聖明者哉?常憲不可輕撓,後弊不可不念,請亟還收遠配罪人高鳳獻·流配罪人李碩輔特放之命。答曰,勿煩。
崔宗周啓曰,持平李聖臣,再啓煩瀆,退待物論。傳曰,知道。
上在昌德宮。停常參·經筵。
崔宗周啓曰,來十五日儒生殿講日次,而上前開拆相値,頉稟。傳曰,知道。
又啓曰,大司憲吳命峻,執義趙錫命,獻納李廷傑,再啓煩瀆,退待物論矣。傳曰,知道。
又啓曰,吏曹郞廳來言,承旨有闕,政事,何以爲之?敢稟。傳曰,明日爲之。
李重述,以都摠府言啓曰,今日入直內三廳武兼禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
李翊漢啓曰,同副承旨柳述,昨旣有只推之命,而今日不爲出肅,更卽牌招察任,何如?傳曰,允。
以同副承旨柳述牌不進罷職傳旨,傳于李翊漢曰,推考傳旨捧入。
李重述,以兵曹言啓曰,今六月初十日,幼學朴文采稱名人,自金虎門入來,差備門擊錚,極爲駭愕,令攸司囚禁治罪。同門守門將金益弼,常時不能禁斷雜人,以致闌入,亦難免其責,推考,何如?傳曰,允。
李重述啓曰,兵曹判書柳鳳輝,鎭日違牌,無意行公,事體極爲未安,更卽牌招察任,何如?傳曰,允。
又啓曰,兵曹判書柳鳳輝,纔又違牌,無意應命,其在事體,極涉未安,更卽牌招察任,何如?傳曰,允。
李翊漢啓曰,兼春秋尹宗臣,下番啓下之後,再三催促,則託以有故,終不入來,近來百隷怠官,慢蹇成習,事甚駭然,不可不別樣論責,而本院請推之外,他無施罰之道,何以爲之?敢稟。傳曰,罷職。
崔宗周,以備邊司言啓曰,各道軍餉未捧守令邊將居末,不拘赦,拿問定罪,居二居三決杖,元還上未捧守令邊將居末決杖,之次推考事,定奪矣。取考諸道査狀,軍餉未捧則平安慈城別將吳重翼爲居末,价川郡守李忠邦爲居二,天水僉使趙德壽爲居三,京畿龍仁兼任陽智縣監吳與昌爲居末,喬桐府使李汝玉爲居二,積城縣監金錫順爲居三,忠淸道連山前縣監朴泰錫爲居末,天安郡守李挺卨爲居二,沃川郡守金爲居三,黃海道長淵府使金潗爲居末,元還上未捧,則平安道理山郡守沈遇良爲居末,郭山郡守尹以莘爲居二,幕嶺萬戶崔永文爲居三,咸鏡道茂山府使孫碩基爲居末,富寧前府使宋廷蕃爲居二,京畿砥平縣監朴師游爲居末,龍仁兼任陽智縣監吳與昌爲居二,長湍前府使鄭道元爲居三,全羅道錦山郡守李宇夏爲居末,益山郡守趙隆爲居二,龍安前縣監趙尙慶爲居三,慶尙道奉化前縣監朴師漢爲居末,禮安縣監朴聖輯爲居二,忠淸道文義縣監尹東衡爲居末,定山縣監李鳳齡爲居二,軍餉居末守令邊將,竝依事目拿問,勿拘赦前,而其中長淵府使金潗,歲後到任,只爲文書磨勘,則理當分揀,當該前任,更令現告拿問,其餘居二·居三及元還上居末·之次,當爲決杖或推考,而事在赦前,竝勿論,而忠淸監司狀啓末端以爲,定山兼任之次之罪,實緣李世璡厭避殘邑之致,所以設準期不敍之律,至以別爲稟處爲請矣。凡外官之初不赴任棄官逞遞者,皆用准期不敍之律,而今此李世璡,則旣已赴任之後,旋因不待由狀,回題而發行,以致道臣狀罷,則其心,雖在於厭避殘邑,其事不犯於上項兩條,斷以厭避之罪,援用准期之律,亦似太過,今姑置之,何如?傳曰,允。
崔宗周,以備邊司言啓曰,水原府使金啓煥,身病非細,連呈辭狀,而每以調理察任之意,題送,頃至於陳白催送矣。今又呈狀以爲,因公入京,宿疾頓添,症情甚重,決無還任之勢云,聞其病勢,果爲彌留,有難强令還任,保障重地,不可一任其曠官,水原府使金啓煥,今姑遞改,何如?傳曰,允。
李重述,以備邊司言啓曰,因戶曹判書趙泰億陳疏,各道都事及三南敬差官,必以三司侍從中有風力人,各別擇差,趁八月初,申飭發送,秋冬間亦命分遣繡衣,遍察其覆審虛實,隨加勸徵事,令籌司稟處事,命下矣。覆審之任,實關生民一年休戚,而敬差官及都事,擧職者絶少,以致災實混淆,實惠未究,名爲給災者,中間花消,十居八九,事之寒心,莫此爲甚,不可不別樣擇差,別樣申飭擧行,俾無如前之弊。各道都事及三南敬差官,依疏辭以三司侍從中,曉解事務有風力人,極擇差送,趁八月初發遣,而年分事目,亦令該曹,勿循前套,各道災實,十分詳細聞見,酌量磨鍊頒布後,更勿追改,宜當。至於繡衣廉問,此係朝家特察民隱之別擧措,事體自別,前頭若有發送之命,則田政得失,自當在於竝察之中,而今以廉察覆審一事,該曹直請發送者,事體殊爲未安,以此分付,何如?傳曰,允。
大司憲吳命峻,執義趙錫命,獻納李廷傑啓曰,臣等,以逆婢討復事,欲爲請對,齊會臺廳矣。卽今日勢極熱,虐炎如焚,近午引接,或恐有傷於玉體,以差退日字之意,發簡於玉堂,則儒臣以爲,日熱雖若此,不可無端停止,方欲箚論臣等云。噫,玆事非昨日新出之事,今日以後,亦多請對之日,如此流金盛熱,相率入對,恐非忠愛之道,故只欲合啓聯名而退,以待稍可之日矣。玉堂,不諒事勢,輕發非斥之論,臣等何敢自以爲是,而晏然於臺次乎?請命遞斥臣等之職。答曰,勿辭,退待物論。
同副承旨柳述疏曰,伏以臣年紀衰邁,痼疾沈綿,望斷陳力,分甘長廢,頃忝佐貳之官,陳疏見却,辭避無路,不得已黽勉一出,祗謝恩命,而非敢爲因仍蹲冒之中矣。不意玆者,銀臺新命,遽下於千萬夢寐之外,臣誠驚惶震惕,莫省攸措。召牌之下,固當竭蹶趨承之不暇,而顧此喉司之職,地分淸切,責任不輕,決非如臣衰朽譾劣者所可濫叨,而況臣風痰之疾,首尾五載,轉輾沈痼,已作癃廢之物矣。前後乞免之章,旣已悉陳,則亦或聖明之所俯燭,而通朝之所共憫者也。近又添得暑感,症情越㞃,飮噉全廢,氣息危綴,神識昏瞀,言語顚錯,有時昏窒,不省人事,宛轉牀蓐,作一僵尸,似此症形,雖閑司漫局,猶難堪任,矧玆出納之地,夙夜之任,夫豈有一分承當之望哉?玆不得不疾聲仰籲於天地父母之前。伏乞聖慈,諒臣病重實狀,亟許鐫遞臣所授職名,以重官方,以安私分,不勝幸甚,臣無任瞻天望雲屛營祈懇之至。答曰,省疏具悉。爾其勿辭,調理察職。
弘文館副應敎柳弼垣,副校理申致雲,修撰李匡輔,副修撰李巨源等箚曰,伏以逆婢査討,不容一日少緩,而近因齋故,久曠請對,群情已極抑鬱。今日方欲趁早登席,合辭齊籲,期於得請乃已,旣已發簡,齊會於闕中,而兩司諸臣,迺以日熱,猝生中止之議,臣等以連日退定,殊涉未安。屢次往復,而諸臺終始持難,至有改簡更退之擧,臣等竊不勝慨惋之至。噫,藏鴆之賊,伏於君父肘腋之間,頃刻憂危之慮,有未嘗暫弛,則固不當以日勢之燀熱,少稽沐俗之請,況復人君之晉接臣鄰,有若家人父子,初何嘗以祁寒盛暑,有所憚礙,而藉曰法座久御,聖體有勞,人臣事君,惟義是視,姑息之愛,非所宜言,臣等未知兩司諸臣之意,果出於何所據,而終恐不免於導君上豫怠之念,犯昔人婦寺之譏矣。公議所在,不可無規警之道,故臣等果以箚論之意,書通於諸臺,則揆以廉隅,固當迸退之不暇,而乃反徑先論列,費辭自明,有若循例引避者然,重損臺體,有駭聽聞,尤不可置而不論,請大司憲吳命峻,執義趙錫命,獻納李廷傑,竝命遞差。答曰,勿煩。
上在昌德宮。停常參·經筵。
崔宗周啓曰,行大司憲吳命峻,執義趙錫命,持平李聖臣,避嫌退待,掌令柳時模在外,尹晉未肅拜呈辭,持平李普昱奉命在外,今日以監察茶時之意,敢啓。傳曰,知道。
李翊漢啓曰,右承旨朴乃貞,連日不爲仕進,卽爲牌招察任,何如?傳曰,允。
有政。吏批,行判書李肇式暇,參判李眞儒病,參議沈珙進,左承旨李翊漢進。兵批,行判書柳鳳輝病,參判朴熙晉進,參議李廷濟疏批未下,參知尹惠敎受由在外,左副承旨李重述進。
吏批啓曰,判書李肇式暇,參判李眞儒病不來,小臣獨政未安,何以爲之?敢稟。傳曰,只出緊任。
又啓曰,大司諫,今當差出,而擬望之人乏少,外任竝擬,何如?傳曰,允。
又啓曰,卽接校書館牒呈,則博士方聖規受由過限未上來,依受敎罷職,何如?傳曰,允。
以南就明爲都承旨,兪命凝爲大司諫,尹惠敎爲戶曹參議,李載恒爲礪山府使,申付兼春秋。兵批,以李鳳年付副護軍,趙最壽付副司直。
崔宗周啓曰,卽者弼善李重觀,以副修撰朴弼夔之疏,引嫌陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
李重述啓曰,兵曹判書柳鳳輝,昨日再違召牌,不爲應命,揆以事體,殊涉未安,更爲牌招察任,何如?傳曰,允。
李翊漢,以戶曹言啓曰,卽接掌隷院牒呈內,京畿水使李汝玉狀啓,據備邊司覆啓,籍沒罪人天紀奴婢十四口,旣在其營下,許令劃給事,允下該院,而當初籍沒奴婢等,旣已入啓定奪,專屬戶曹,本院有難擅便,以此分付戶曹何如,啓依允事,命下矣。本營,以三道防禦營門,體貌與他自別,而奴婢尠少,不成貌樣,年前請得,本曹雖已防塞,再次馳啓,可見其形勢之萬分切迫,而逆家奴婢,況在其營下,以此劃給,事甚便好,籍沒奴婢各三口,參酌劃給之意,分付本營,何如?傳曰,允。
李重述啓曰,兩司多官,引避退待,已至經宿,處置歸於玉堂,而擧皆引嫌不當,處置一向遷就,事甚未安,諫院未肅拜人員,除在外未承批外,竝卽牌招,使之處置,何如?傳曰,允。
以大司諫兪命凝,正言趙鎭禧等牌不進罷職傳旨,傳于李重述曰,推考傳旨捧入。
李重述,以義禁府言啓曰,慈城別將吳重翼,龍仁兼任陽智縣監吳與昌,連山前縣監朴泰錫等拿問事,傳旨啓下矣。吳重翼,時在任所,吳與昌,時在忠淸道淸州地本家,朴泰錫,時在忠淸恩津地本家云,依例發遣府羅將拿來,何如?傳曰,允。
正言柳儼疏曰,伏以臣本庸陋,百不逾人,倖竊科第,濫通淸塗,春初諫職,已萬分不稱,而迫於嚴命,黽勉就列,一言脫口,果速人言,憲啓駁遞,語涉深緊,有若臣摘抉文字,誣人訐訴者然。噫噫,臣雖不肖,區區平日,每以平恕寬厚爲勉,見人論事之際,若或有深刻之語,未嘗不病之,顧何可反躬自蹈,以歸於故爲陷人之科,而況且受殿下耳目之寄,廁明時諫諍之列,則尤何忍藉重於語關上躬之事,捃摭語句,以成人之罪案乎?蓋臣之論權斗經也,不過深斥其下語之悖妄而已,顧何嘗欲求罪於無罪之地,而人不相諒,過加疑責,臣實莫知其故也。大抵臣則就其文字而論之,憲臣則原其心腸而言之,今若曰,臣之就事論事,不能善恕於文字之外,終有嫌於忠厚之道云爾,則或可笑而受之,顧臣於斗經,非親非舊,又不識其面目何狀,其言之無情有情,其心之可恕不可恕,旣未能揣知,則雖欲委曲而商量之,如憲臣之爲,其何可得也?憲臣,亦嘗曰,疏中二字下得妄誤,其妄誤云者,較之於臣疏所謂悖妄,雖不無輕重淺深之別,而其爲斗經之罪則一也。如是而乃反疑臣以抉摘,責臣以謬戾者,抑獨何哉?雖然,人心不同,各如其面,何可使憲臣之議,必同於臣,必同於臣而所愧者,臣之平日言論,不能見信於同朝,以致此無限疑怪,尙誰咎哉?只自杜門縮伏,無面對人,自分爲淸朝之棄物,不謂聖主記錄,除旨遽下,其職則已試僨敗之地,其責則依舊諫諍之任也。雖無大段難安之端,其昏昧之識,巽軟之性,猶不可重踐言地,以益人譏議,況居諫職,而被言議謬戾之斥,論一人而受驅人罔測之目,其何可淟涊冒沒,甘自歸於廉恥喪倒之地乎?且今逆婢未討,大論方張,必使三司齊備,同聲力請,以期感回天聽,亟除凶賊,而如臣情勢,實無包恥抗顔,揚揚冒出之理,玆不得不疾聲呼籲於宸嚴之下,伏乞聖明,特加諒察,遞臣職名,仍令選部,勿復檢擧,以謝人言,以安微分,不勝萬幸。
副修撰朴弼夔疏曰,伏以臣性愚而狂,情淺而疎,不能隨衆俯仰,以取媚於當世,動觸忌諱,自速謗郵,早晩顚踣,固所自料,而謬玷淸選,職在論思,祗欲有懷必達,遇事盡言,少報鴻造之萬一者,是臣區區寸心。向者儒生李錫祚之疏,雖出於討逆,而其侵斥大臣之語,不諒實病,專事抑揚,其意不美,如使此言,或眩於聖聰,則獨賢之大臣,將無以自白,此臣初疏之所以請加辨察者也。至於疏儒特配,實是聖朝之過擧,言雖謬妄,事係討復,則其言,固可辨察,而其人,不可遽罪,況以多士爲名,其在國家扶植元氣之道,亦不宜過加譴斥,此臣再疏之所以請寢其配者也。初疏再疏,雖論一人之事,而條目各異,先抑後扶,自有兩件之義,而旨意甚明,若使無心公眼,覷得臣疏首末,則庶諒一段之心,必無可摘之疵,而惟此一着,觸何機括,群議譁然,打成一片,彼憲臣,如得奇貨,擔當出力,託名規警,極口醜辱,至以昨今變幻前後何心爲言,似此題目,士夫所羞,而不究臣疏之本意,勒斷橫加,何若是容易也?臣之初疏,只請辨察其言,而未有請罪之事,再疏少無營救其人,而但惜過重之擧,兩疏俱在,焉可誣也?斷斷此心,自謂無他,而人胡不諒,乃反疑心跡於變幻,構罪名於營救,惡言相加,一至於此哉?至若兩諫臣避辭,不出時議之窩臼,徒拾憲臣之餘論,操戈而助攻,臨井而投石,臣之得罪於時輩,未知幾何,而平生之親戚故舊,交發而互詆,不少顧藉,此莫非時勢之所使,世道至此,尙復何言?臣自遭此辱,杜門謝跡,甘作時議之罪人,自分淸朝之棄物,不意聖上,更加抆拭,拔臣於叢鏑之中,置臣於經幄之列,感激殊私,宜卽趨承,而顧臣身犯衆怒,餘悸尙在,名汚彈墨,斯醜難湔,尙何顔面,復進榮塗,以爲當世之羞哉?伏乞聖明,亟削臣職,仍勘臣罪,以靖私義,以快人心,不勝萬幸。答曰,省疏具悉。爾其勿辭,從速察職。柳·朴兩疏,竝以此賜答
副修撰李巨源箚曰,伏以引嫌而退,當初論列,旣多謬戾,今復張皇,益失平允,請持平李聖臣遞差。取進止。答曰,依啓。
上在昌德宮。停常參·經筵。
李重述啓曰,行大司憲吳命峻,執義趙錫命,避嫌退待,掌令柳時模,掌令尹晉呈辭受由,持平李普昱奉命在外,持平一員未差,今日以監察茶時之意,敢啓。傳曰,知道。
又啓曰,兩司多臺,引避退待,已至累日,而尙未處置,事甚未安,諫院未肅拜人員,竝卽牌招,以爲處置之地,何如?傳曰,允。
又啓曰,兵曹判書柳鳳輝,鎭日違牌,無意行公,至爲未安,更卽牌招察任,何如?傳曰,允。
朴乃貞啓曰,吏曹郞廳來言,臺諫有闕,政事,何以爲之?取稟。傳曰,明日爲之。
以大司諫兪命凝,正言趙鎭禧·柳儼牌招不進罷職傳旨,傳于李重述曰,推考傳旨捧入。
以咸陽縣居韓允奉子元重五名渰死事,傳于李重述曰,渰死人等,令本道恤典擧行。
李重述,以備邊司言啓曰,曾自地部,諸道寺奴婢收貢案罷都會,直自京司事,啓下行關矣。卽接慶尙監司所報,則論列直劾之有弊,請令都會官,依前磨勘云。蓋遠邑色吏直,持文書來勘京司之際,操縱徵索,已不勝堪,而一案冊磨勘,必動經時月,爲弊誠極不貲。且貢案上來之後,如有執頉之事,則該曹往復遠邑,不若自都會官,隨卽釐正之爲便易,自今以後,直勘一事,特爲革罷,還令都會官,依前磨勘,而第該曹之前後論報本司者,輒以都會磨勘,每不及於貢木來納之前,捧納之時,無所憑信,爲難便之端。且以格外雜頉,都會官不能嚴明査正爲言,此不可無別爲變通之道。此後磨勘成冊上送,定以歲首,奴婢懸頉,一依節目,如有科外冒頉及過限上送之弊,則該邑守令與都會,拿問定罪。都會官·色吏及該色營吏,捉致京獄,嚴刑定配事,申明定式,似爲得宜,而嶺南如此,則兩湖亦無異同,依此一體施行之意,分付于戶曹及三南監司處,何如?傳曰,允。諸臣,以次退出。
上在昌德宮。停常參·經筵。
李重述啓曰,行大司憲吳命峻,執義趙錫命避嫌退待,掌令柳時模在外,掌令尹晉呈辭受由,持平李普昱奉命在外,持平一員未差,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管邊是泰,以禁衛營兼中軍,軍兵等中日試放事,慕華館晝仕進去之意,敢啓。傳曰,知道。
又啓曰,兩司多官,引避退待,已過屢日,而只緣諫院諸臺之連日違牌,尙未處置,事甚未安,諫院未肅拜人員,竝更牌招,以爲處置之地,何如?傳曰,允。
又啓曰,同副承旨柳述,受由調理,已過屢日,而今日亦不出肅,卽爲牌招察任,何如?傳曰,允。
以大司諫兪命凝,正言趙鎭禧·柳儼牌不進罷職傳旨,傳于李重述曰,推考傳旨捧入。
以同副承旨柳述罷職傳旨,傳于李重述曰,推考傳旨捧入。
有政。吏批,行判書李肇牌不進,參判李眞儒牌不進,參議沈珙進,右承旨朴乃貞進。兵批,行判書柳鳳輝病,參判朴熙晉進,參議李廷濟陳疏未承批,右承旨朴乃貞進。以趙尙慶爲持平,權益淳爲兵曹參知,林世謙爲公山縣監,李行敏爲工曹佐郞,李廷弼爲掌令,李眞淳爲輔德,尹淳爲水原府使,趙遠命爲司諫,沈周觀爲稷山縣監,李行敏付兼春秋,以金啓煥付副護軍,李聖臣付副司直。
朴乃貞啓曰,新除授水原府使尹淳,時無加資之命,何以爲之?敢稟。傳曰,加資。
又以侍講院言啓曰,本院上番文學趙尙慶,連日入直矣,今日政,移拜臺職,兼輔德趙錫命被論,弼善李重觀陳疏未承批,兼弼善柳弼垣入直玉堂,兼文學趙翼命本職未肅拜,無他入直之員,新除授李眞淳,兼文學趙翼命,竝卽牌招,推移入直,何如?傳曰,允。
李重述啓曰,以兩司多臺處置事,連日牌招,而大司諫兪命凝,正言趙鎭禧·柳儼,俱已違牌,新除授掌令李廷弼,持平趙尙慶,竝卽牌招,以爲處置之地,何如?傳曰,允。
以兼文學趙翼命,掌令李廷弼牌不進罷職傳旨,傳于李重述曰,推考傳旨捧入。
南就明,以議政府司錄,以右議政意啓曰,本府褒貶,久未設行,今甲辰春夏等,又當等第,而領議政臣崔奎瑞在外,左議政尙未備員,臣光佐,病勢亦未差歇,限內不得磨勘之意,敢啓。傳曰,知道。
又以中樞府言啓曰,本府郞廳及錄事醫員等今甲辰年春夏等褒貶,當爲磨勘,而領府事未差,限內不得爲之之意,敢啓。傳曰,知道。
又以宗親府郞廳,以有司堂上意啓曰,本府郞廳今甲辰年春夏等褒貶等第,當爲磨勘,而有司堂上三員內,一員有故,一員未差,限內不得爲之之意,敢啓。傳曰,知道。
又以儀賓府言啓曰,今甲辰年春夏等褒貶等第,當爲磨勘,而都事閔厚重,除授日淺,限內不得爲之之意,敢啓。傳曰,知道。
南就明,以敦寧府言啓曰,府郞廳等今甲辰春夏等褒貶,當爲磨勘,而堂上有故,不能備員,限內未得磨勘之意,敢啓。傳曰,知道。
朴乃貞,以宣惠郞廳,以都提調右議政意啓曰,本廳及常平廳郞廳等甲辰春夏等褒貶,當等第,而都提調領議政崔奎瑞在外,左議政時未備位,限內不得磨勘之意,敢啓。傳曰,知道。
又以吏曹言啓曰,今甲辰年春夏等褒貶,當爲等第,而堂上有故,限不得磨勘之意,敢啓。傳曰,知道。
又以刑曹言啓曰,今甲辰春夏等本曹褒貶,當爲等第,而判書金一鏡陳疏未承批,參判柳重茂未肅拜,限內不得爲之之意,敢啓。傳曰,知道。
李重述,以訓鍊都監言啓曰,都監郞廳及將官等,今甲辰年春夏等褒貶,當爲等第,而都提調崔奎瑞在外,限內不得磨勘之意,敢啓。傳曰,知道。
又以禁衛營言啓曰,本營郞廳及諸將今春夏等褒貶,當爲等第,而都提調未差,限內不得磨勘之意,敢啓。傳曰,知道。
又以御營廳言啓曰,本廳郞廳及諸校今甲辰年春夏等褒貶,當爲等第,而都提調崔奎瑞在外,限內不得磨勘之意,敢啓。傳曰,知道。
南就明,以忠勳府言啓曰,今甲辰年春夏等褒貶,當爲磨勘,而本府有司堂上不齊,限內不得爲之之意,敢啓。傳曰,知道。
李重述,以義禁府言啓曰,今春夏等本府郞廳褒貶等第,當爲磨勘,而判義禁柳鳳輝方在辭職中,限內不得爲之之意,敢啓。傳曰,知道。
又以兵曹言啓曰,本曹今甲辰年春夏等褒貶等第,因判書柳鳳輝,方在辭職中,限內不得磨勘之意,敢啓。傳曰,知道。
又以兵曹言啓曰,都試,卽禁軍等祿試才,而隨其才藝之高下陞降付祿,例也。今秋冬等元都試,旣已畢試,而政府有故,終場擊毬等技,未及設行,在前如此之時,以元都試分數,有啓稟付祿之事,今亦依此例元技畢試之類,從其矢劃多寡,次第付祿,至於未備六矢及有頉退試之人,都試終場未及設行,今姑付之下祿之意,敢啓。傳曰,知道。
南就明,以宗親府郞廳,以有司堂上意啓曰,本府以接待諸宗衙門居上司之首,而素甚殘弊,無以成樣,曾在先朝特垂軫念,庚辰備忘,至有衙門凡事修改之敎,乙酉傳敎,亦有空閑處望呈折受之命,因此特敎,屯田漁場,略有所受,而守令之厭惡折受,各邑通患,故逐年圖罷,幾盡無餘,不但事體之未安,先朝特敎之意,果安在哉?事勢如此,凋殘益甚,卽今百餘諸宗大小公會接待之際,不能成樣,非但些少下人之難堪逃散,公私負逋,無望備償,衙門事例,虧損無餘,決不可無別樣變通之擧矣。當此經費匱竭之時,大典額數之吏隷,雖不可盡復,其數百餘官員,十餘使令,決難責應,限五名加出,勢出於迫不得已,令廟堂稟處。折受之新授者,雖曰防塞,本府曾前折受中,谷山府刀三防山火田,則乃乙酉年備忘之初,特許折受,十年收稅,少無弊端,因一邑倅之權勢,至謄繡衣之別單,其所藉重圖罷,蓋可知矣。況海西責用,本有詳定,則火田之稅,亦不在於其所論列中,而且於昨年咸平屯稅礪山漁場,又復革罷,本府形勢,方在百尺竿頭矣。谷山刀三防,依前屬府收稅,以爲少得貌樣之意,亦令該曹稟處,何如?傳曰,知道。
李重述,以戶曹言啓曰,萊府蔘稅,事多虛疎,宜有更加變通之道矣。曾在甲午年,自本曹,榻前陳達,以爲近來倭船往來倍多,禮單蔘所費,亦隨而甚多,倭館稅蔘,逐歲減縮,此無他,潛商不能一一摘發,而萊館所捧之稅,亦不盡報,以致國用,常患不足,故給價廛人,使之貿納,所費歲增。自今以後,萊館蔘商,必令自京納稅於地部,受關文下去,始爲許賣,如無本曹關文者,竝以潛商之例施行,所持蔘貨,贖公之意,定奪蒙允,依此施行,頗有實效矣。丁酉年,因御史書啓,本曹覆啓以爲,倭館被執之蔘,其數過多,以致國中行用之艱難,倭人禮單每年所封之數,不下於七十斤,準此收稅,以爲倭人酬應之地,此外執稅者,一切禁斷,每年被執,以七百斤定式,甲午年商賈稅蔘,直納本曹,受關下去事定奪,而萊府主管之時,則設置把守,無有隱漏者。自本曹收稅之後,蔘商輩,雖有憑藉關文,數外挾去,萊府全無檢察之事,今後稅蔘,自萊府,依前收稅云云,故自本曹收稅之法,仍爲廢閣,收稅之數,逐年漸縮,所謂七十斤之限,無一年準納之時,以至今日,徒有收稅之名,終少補用之實,甲午良法之旣施旋廢,誠爲慨然。大抵蔘價被執,若無限節,則國中公私之用,未免竭乏,七十斤定限,最爲得宜,今若自本曹,依定式直捧稅蔘後,成給關文,而數外挾去之類,別爲分付萊府,設置把守,一一搜檢,隨現贖公後,贖公之蔘,折半許令萊府取用,則本曹需用之益,萊府檢察之方,庶幾兩得而無礙,依此定式施行之意,分付東萊府,何如?傳曰,允。
朴乃貞啓曰,兵曹判書柳鳳輝,連日違牌,尙不行公,本兵金吾,事多積滯,已極可慮,而纔於大臣箚批中,以一向撕捱,殊涉未安之敎,尤不可一向引入,卽爲牌招察任,何如?傳曰,允。
李重述,以備邊〈司〉言啓曰,藩任,事體至重,不可使暫時空虛,而海西一路,無按察之人,已及兩月,新監司差送,不可少緩,政官牌招,開政差出後,牌招肅拜,使之不多日內辭朝,兵曹判書柳鳳輝,本兼重務,一向曠廢,今有推考之命,卽爲牌招察任,何如?傳曰,允。
有政。吏批,行判書李肇病,參判李眞儒病,參議沈珙進,右承旨朴乃貞進。兵批,行判書柳鳳輝病,參判朴熙晉進,參議李廷濟陳疏未承批,右承旨朴乃貞進。以李明彦爲大司憲,李眞淳爲執義,金濰爲獻納,尹容爲黃海監司,李聖臣爲文學,以尹晉·趙錫命付副護軍,吳命峻·李廷傑付副司直。
朴乃貞啓曰,新除授黃海監司尹容牌招事,允下矣。今已夜深,待明朝出牌之意,敢啓。傳曰,知道。
以全羅監司狀啓,靈光等官居私奴金伊等渰死事,傳于李重述曰,渰死人等,令本道恤典擧行。
持平趙尙慶啓曰,請賓愛·終卿放送之命。措辭見上竝引嫌而退,屢次登對,非忽討復,因暑差退,殊失臺體,請大司憲吳命峻,執義趙錫命,獻納李廷傑,竝命遞差。答曰,不允。處置事,依啓。
吏批啓曰,臺諫有闕,今當差出,而擬望之人乏少,外任竝擬,何如?傳曰,允。又啓曰,公山縣監李衡坤在喪之代,今當差出,而本邑,以營下劇邑,物衆地大,素稱難治,不可不擇差,守令中有聲績人竝擬,何如?傳曰,允。又啓曰,黃海監司,今當差出,而擬望之人乏少,守令竝擬,何如?傳曰,允。此三啓,當在有政下
右副承旨崔宗周疏曰,伏以臣之偏母,年今七十有七,素抱癃痼之疾,懍懍有朝夕危懼之慮,而値此無前暑濕,將攝之節,自多失宜,忽自數日來,重患泄痢,症情危苦,藥餌無效,一日之間,度數無算,眞元暴陷,氣息綿綴,加以胃土積敗,食飮全却,老人筋力,尤無餘地,身臣自扶護,方寸焦灼。顧此情理,實無頃刻離舍之勢,而所叨喉舌之任,職親地禁,非如閑司漫局之比,有不容暫刻曠瘝,玆敢不避煩猥,疾聲哀籲於天地父母之前,伏乞聖明,亟命鐫遞臣職名,俾得專意救護,千萬幸甚。答曰,省疏具悉。爾其勿辭,救護母病。
平安監司吳命恒疏曰,伏以力小任重,羲易著戒,不能者止,魯論垂訓,蓋不勝任,則必有形渥之咎矣,不知止,則必召逮身之菑矣。念臣輪翮無所,軒鶴有譏,從凡庳而致卿列,以譾劣而受重寄,恩造如天,仰答無地,徒知感激而承命,不覺僬僥之擔重,冒昧祗赴,洽周一年。凡百云爲,動拂群情,計雖勤於積儲,而怨讟朋興,志則於奉公,而譏嘲交集,邊民之痼瘵,已極懷保之無術矣,陰雨之備豫,正急綢繆之罔措矣。昧昧乎全沒頭緖,泄泄然茫無區劃,寸筳撞鍾,曷以起音?微蝱負山,但有糜身,聖主宵旰之憂,無望少紓,臣身僨敗之辜,可立而俟,力小任重,此實萬世之龜鑑,不能者止,亦爲今日之藥石,固宜量力度才,引分求退,無使重任虛縻,賢路久妨,而連因客使之織路,且緣武之試藝,原隰馳驅,曾未少休,章牘控籲,亦不暇及。懍惕之懷,如臨淵谷,辭避之計,如坐針氊,言非飾外,懇實由中。況臣苴麻餘喘,蒲柳早衰,二豎在肓,百病爭頭,藥裹關心,艾焫遍身,與死爲隣,獲甦者幸,陳力就列,初非所期,決性饕貴,亦豈忍爲,而始也含恩而畏義,終乃貪榮而戀寵,任管鑰於衰朽之質,寄邊籌於消亡之精,臨機務而〈?〉,對文簿而昏瞀,神思已涸,容觀亦脫,髭鬢種種,無白可添,行步跚跚,點跟甚艱。行年未及六旬,而奄成癃老之狀,按部纔過一朞,而自陷怠忽之科。是知入而後量,不如量而後入,古語誠然,臣實自取,反顧慙竦,復誰怨尤?今臣痼廢之疾,危苦之情,非但列邑守宰,本道人士所共明知而深憂,抑亦前後儐臣,往來使星,擧皆目見而相憐,何敢爲託病之謾辭,以浼我好察之聰聽乎?噫,窮困則呼天,疾痛則呼父,昔人所悲,恒情則然,伏惟聖明慈仁,天地父母,俯賜鑑諒,曲加哀憐,特許鐫遞職名,俾得還歸故里,以尋生路,以守愚分,千萬幸甚。答曰,省疏具悉。卿其勿辭,欽守藩屛。
右議政李光佐箚曰,伏以海西方伯,今復作闕,前任旣遭喪而歸,一路空虛,今當急速差出矣。本道因災荒荐臻,客使疊到,詳定先竭,衆弊隨興,大段蠱壞,今至於莫可收拾之境,必須別樣擇差然後,方可救得一分,而可合人適皆有故,倉卒無可差遣者,該曹屢問於臣,而臣亦無以應之矣。念此路事,實爲無涯,失今不救,後無可爲,其所關係,不可以常例論,臣病裏沈思,抑有一焉。前修撰尹容,名臣之子,素有擩染,爲人沈敏,足能了事,而見今無故可以速赴,反復商量,無以易此,念其資歷已淺,且有該曹親嫌,非不知破格超陞之至爲重難,而事致窮處,不可無變通之道。至於親嫌,政府之辟,備局之擬,例不問此,況玆箚薦,恐在勿拘,玆敢具由陳聞。昔在皇明盛時,況鍾·陸本深等十人,俱以微官,直超大府,至今傳爲美政,容之擬議,雖似太驟,方之於此,未爲過矣。伏乞特命該曹,以尹容,首擬於海西之缺,不勝幸甚。兵曹判書柳鳳輝屢月引入,固辭不已,以必遞爲期,臣竊以爲過也。今日國勢,一至於此者,無他焉,國俗多拘少實,不能實用人材故也。雖以陳力,有不逮爲辭,苟其人可用,雖當戰陣,亦可以舁載臨戎,況於平時之兵官乎?其所謂有能有不能者,變而通之,無所不可,乃於受任之初,大政之月,無端許遞,不究實用,揆以國體,寧有此理?想其雅意,以向遭橫逆,轉輾不安,此則非所所於重臣者也。人臣許國,自有本末,寧可以外至之撓撼,爲一毫前却之端,不盡其鞠躬盡瘁之節哉?敢乞別賜飭,使之卽承命,以盡其任用之實,卽鳳輝體國之素心,亦豈容終無變動哉?本兵則大政遷就,衆務積滯之外,許多軍銜禁旅之付祿,事已迫頭,將至狼狽,金吾則當此大暑,囚繫遍滿,斷決無期,其它史事良役,尤不可一日延緩,而竝皆擔閣,誠切悶慮,更願深留聖意焉。臣狗馬之疾,沈綿至此,曠職廢務,罪合萬殞。日夕惶懍,只俟大何,今所陳列,俱係目前緊急,而亦無入稟之路,敢以煩文字,瞻望宸極,冞增悚蹙。答曰,省箚具悉卿懇。卿之所患彌留,深用慮念。海西按道之責,地望自別,尹容,使之首擬,柳鳳輝體國之誠,一向撕捱,殊涉未安,推考焉。仍傳曰,遣史官傳諭。
上在昌德宮。停常參·經筵。
李重述啓曰,備邊司郞廳來言,今日賓廳坐起日次,而大臣身病未差,又與上前開拆相値,不得來會云,敢啓。傳曰,知道。
藥房啓曰,日間蒸熱愈甚,伏未審此時,聖體,若何?寢膳之節,一向平常乎?今日,卽入診日次,而都提調·提調皆有故,不得入來,無以備員入侍,何以爲之?大妃殿氣候,亦爲安寧乎?久未承候,今日使醫女入診,宜當,臣不任區區仰慮,敢來問安,竝此仰稟。答曰,知道。無事。寢睡·水刺平常,勿爲入診,慈殿氣候安寧矣。
又啓曰,卽伏聞大妃殿入診醫女所傳之言,頷下微滯之氣,時或往來,而汗候比前過多,諸醫等皆以爲,進加減生脈散,逐日進御,宜當云,此藥五貼,卽爲劑入之意,敢啓。傳曰,知道。
大妃殿·中宮殿,藥房問安。答曰,知道。
李重述啓曰,黃海水使金重呂褒貶頉狀,所當前期馳啓,而乃於今日入啓之際,始爲來到,事之稽緩,莫此爲甚,推考警責,何如?傳曰,允。
又啓曰,平安道淸南防禦使今春夏等褒貶啓本上送時書目,誤入於啓本封緘之中,致有踏下啓字之擧,其不能審察矇矓混入之失,不可無警責之道,淸南防禦使元百揆,推考,何如?傳曰,允。
朴乃貞啓曰,卽伏見各道今春夏等褒貶啓本,則京畿監〈司〉徐命均啓本中,驪州牧使黃壽聃,以前失旣多,後效難責爲目,則宜置下考,而置諸中考。忠淸監司權益寬啓本中,扶餘縣監李萬根,以病罕坐衙,吏或犯科爲目,庇仁縣監邊玉明,以恐煩送迎,更加警責爲目,則竝宜置下考,而置之中考。咸鏡監司李宜晩啓本中,居山察訪張世良,以郵卒頗咨爲目,則宜置下〈考〉,而置之中考。平安監司吳命恒,京畿水使鄭壽松,全羅左水使閔昌基,慶尙左水使韓範錫,邊將無一人居下,殊無嚴明殿最之意,竝推考,何如?傳曰,允。
朴乃貞,以侍講院言啓曰,本院上番輔德李眞淳,昨日承牌入直矣,移拜臺職,兼輔德趙錫命,軍職未肅拜,弼善李重觀,陳疏未承批,兼弼善柳弼垣,入直玉堂,新除授文學李聖臣,今日不爲出肅,兼文學趙翼命,旣有只推之命,而本職亦不出肅,無他入直之員。兼輔德趙錫命,兼文學李聖臣,文學趙翼命,竝卽牌招,推移入直,輔德有闕之代,後日政,以在京無故人差出,仍卽牌招察任,何如?傳曰,允。
以兼輔德趙錫命,文學李聖臣,兼文學趙翼命牌不進罷職傳旨,傳于朴乃貞曰,推考傳旨捧入。
朴乃貞,以侍講院言啓曰,本院上番兼輔德趙錫命,文學李聖臣,兼文學趙翼命,俱爲違牌,上番將未免闕直,不得已以下番,當爲姑陞入直,而司書吳光運,兼司書吳命新呈辭,不爲行公,竝卽牌招,以爲推移,姑陞入直,何如?傳曰,允。
李重述啓曰,因侍講院草記,司書吳光運,兼司書吳命新牌招事,允下矣。今已夜深,待明朝出牌之意,敢啓。傳曰,知道。
以江原監司狀啓,以金化等官居權世徵妻高召史等燒死·囕死·渰死事,傳于李重述曰,渰死·囕死·燒死人等,令本道,恤典擧行。
南就明,以戶曹言啓曰,本曹郞廳及所屬各司海水運判官今甲辰春夏等褒貶,依例磨勘以入,而軍資監·平市署·司宰監·長興庫·內贍寺,都提調·提調有故,皆不得磨勘。軍資監·平市署·內贍寺去癸卯春夏秋冬等,內資寺·司䆃寺去癸卯春夏等,五部去癸卯秋冬等褒貶,官員旣多遷轉,都提調漢城府堂上,或有事故,竝不得磨勘。今難追後考績,依近例蕩滌之意,敢啓。傳曰,知道。
又以禮曹言啓曰,卽接訓鍊院所報,則東南關王廟守直官等今甲辰年春夏等褒貶磨勘,而去辛丑春夏秋冬等·壬寅春夏秋冬等·癸卯春夏秋冬等褒貶,其時本院堂上有故,應參之官,亦皆遞改,不得磨勘,自本曹,具由入啓蕩滌云,依近例勿論,何如?傳曰,允。
又以禮曹言啓曰,本曹郞廳及所屬各司官員等今甲辰年春夏等褒貶等第以入,而其中宗廟署·社稷署·弘文館·藝文館·春秋館·承文院·成均館·校書館·奉常寺·禮賓寺·典牲署·司畜署·惠民署·觀象監·內醫院·掌樂院·司譯院·東西氷庫官員等褒貶,各其司領事·提調·堂上有故,不得一時磨勘之意,敢啓。傳曰,知道。
又以工曹言啓曰,本曹郞官今甲辰春夏等褒貶,及屬司中造紙署·瓦署·四山等今甲辰春夏等褒貶,合四度磨勘,而本曹郞官題目中,有一字差誤處,刀擦改書以入,而造紙署別提呂必咸,與臣必容,同姓四寸相避,不得同議磨勘,依例別單書入,其餘屬司繕工監·尙衣院·掌苑署·典涓司癸卯秋冬等及甲辰春夏等,造紙署·四山·瓦署等癸卯秋冬等褒貶,竝因提調有故,不得磨勘,本曹癸卯秋冬等褒貶,亦因堂上有故,限內不得磨勘矣。到今其時郞官五員,則皆已遷轉,只有正郞李翼齡一員,而臣等,旣非其時堂上,則職事勤慢,未能詳知,今無擧論之端,依近例竝爲蕩滌,何如?傳曰,允。
又以漢城府言啓曰,本府郞廳·五部官員·四山監役官等去癸卯年秋冬等褒貶,因堂上有故,限內不得磨勘,曾已頉啓矣。今則其時官員,俱已遷轉,堂上亦皆遞改,依前例蕩滌,而其中戶曹所磨勘五部官員褒貶,工曹所磨勘四山監役官褒貶,亦一體蕩滌之意,分付戶曹,何如?傳曰,允。
侍講院說書韓師得疏曰,伏以臣連日入直於本院矣。自昨夕,右邊腰下,猝生毒腫,紅暈外熾,毒熱內攻,遍體寒束,頭疼如碎,兼且暑癨上衝,吐瀉竝作,飮啖全廢,轉側須人,達宵刺痛,頃刻難忍。朝者僅得扶死强疾,進參於藥院候班,而運步之餘,腫毒益肆,症勢十分危惡,左右扶掖,曳到政院,昏倒涔涔,不省人事,若不擔還私次,趁時醫治,則實有汚穢淸禁之慮,玆敢疾聲仰籲於天地父母之前,伏望聖慈,曲加哀憐,特許鐫遞臣職,使得安意調將,以尋生路,不勝幸甚。答曰,省疏具悉。爾其勿辭,調理察職。
副校理申致雲疏曰,伏以臣之父病,已四朔沈重矣。臣之情理,實無頃刻離側,犇走供職之勢,而頃者迫於嚴召,黽勉出肅,誠以積逋之餘,義當一謝恩命而已。適因番次苟簡,許久鎖直,僅得歸省,而當此溽暑蒸爍,霖雨陰濕之日,無疾之人,尙且難聊,況臣父病沈淹日久,形神綿綴,證情添劇,臣扶將看護,晝夜焦遑,違離入直,有不忍言,而僚員,責以輪直,當關呼之不置,公體雖嚴,私情亦切,玆敢悉暴情懇,仰籲於慈覆之天,伏乞聖明,亟遞臣職名,俾得安意救護,以伸至情,千萬幸甚。答曰,省疏具悉。爾其勿辭,救護父病。
右承旨沈珙疏曰,伏以臣愚衷所激,妄有陳論,冒觸嚴威,自速大何,迸出闕外,只俟罪勘,不料聖度天大,遄賜召命,雷霆雨露,無非造化,驚惶感激,它不暇顧,顚倒還入,而餘悸熏心,莫省所措,顧何敢擧首伸眉,更陳所懷,而愛君之心,根於秉彝,懷不能已,益復死罪死罪。今此四儒臣遞罷之命,固出於例勘,則本院,初不敢有所違覆,而顧此四臣之違牌,初無情病之可嫌,只因討復一事,閱月力請,終未蒙允,故情窮理極,不得不相率迸退,更不敢承命而入耳。若其危衷苦懇,在聖明所當優容寬假,扶植奬詡之未暇,以恢來諫之路,而一時竝罷,氣像愁沮,傳之四方,書之史冊,其有損於聖德,爲如何哉?伏乞聖明,特加諒察,還收四儒臣罷職之旨,召復其官,以光聖光,不勝幸甚。答曰,省疏具悉。疏辭,已過之事,還出給。
礪城君楫疏曰,伏以臣待罪宗簿寺提擧,有年于玆,觸事迷憒,一味惶恧矣。迺者卒王子延齡君夫人金氏,以諺書呈單于本寺,有曰,魚廛市人,與宮屬爭鬪,至於屯聚宮門之外,肆然作挐,詬辱宮家,少無忌憚,不得不呈單作挐,市人等入啓,依然處置云云,臣看來不勝驚駭,果爲考例啓達,推治市人之作挐者矣。卽伏見刑曹參判李明彦之疏,則或謂之不考文案,遽爾啓請,或謂之三尺童之所不信,曾謂本寺獨信之耶?結之以爲,宮家地則至矣,其於國法何哉?滿紙張皇,極意侵詆,臣於此,不勝瞿然,繼之訝惑也。夫常漢之詬辱宮家者,自本寺直爲按治者,前後非一,而況此王子夫人呈單,事體自別,則文案之取覽與否,非所可論,至於詬辱寡宮之語,旣在諺單之中,則此豈非考信之端,而誠如宰臣之言,則其將不此之信,而獨信市人之言乎?且明有本寺之前例,旣奉嚴斷之特敎,則在本寺之道,惟當奉行而已,其所謂國法,果指何等法例耶?臣誠愚昧,莫曉其故,而若夫間日連刑,將至殺死而後已云者,似出於抑勒之言,臣不欲多辨也。臣因一市人之推治,被此宰臣之非詆,勿論事實之如何,莫非臣疎鹵不解之致,何敢晏然於職次乎?伏乞聖明,亟削臣職名,仍治臣罪,以謝人言,以安私分,不勝幸甚。答曰,省疏具悉。疏辭,已過之事矣,卿其勿辭察職。
刑曹參判李明彦疏曰,伏以臣於宗簿寺推治廛人之事,竊有所慨然者,略陳委折,冀備澄省,惟聖明察焉。臣於前月,忝叨是職,肅謝翌日赴衙,卽十七日也。閱曹中文書,得廛人與宮屬相爭者,蓋前此數日,魚物廛人,出往江上,執一亂廛物貨,卽王子宮導掌金潤煒私自販賣者也。潤煒之家人五香稱名漢,招呼無賴,稱以宮奴,歐打廛人,朝家旣許廛人之出禁,則便一官差,而依藉宮勢,肆然下手,而或恐其人之先告法司,往訴宮家,捉致該廛所任,恣意恐喝,略無忌憚,及至被打人之告狀也。本曹,使月令,依例看審,傷痕狼藉,死生可慮,故先囚五香,搜捕潤煒,則潤煒避匿宮家,符同所任輩,至於出牌,捉囚許多廛人,故本曹拘囚潤煒之妻,推問曲折於宮家所任,則潤煒不得已來現,所任姓李漢,亦來納招曰,渠輩亂廛,宮家,何以知之?廛人,率置被傷人於宮門之外,所見駭然,故果爲拘囚,旋卽放釋云,本曹只囚潤煒,以待辜限,蓋法例然也。此則臣未入曹前事,而臣曾聞是宮,近因拘檢無人,宮屬之怙勢作挐,貽弊民間,罔有紀極。監司臣金東弼,在京時招致宮屬,至以此戒責云矣,及見此事,益驗前聞之不爽,旣痛常時之橫拏,又憤玆事之縱恣,略施杖罰,以懲後弊矣。宮任受罪之後,一宮所屬,莫不嫉怨,而猶且敢怒,而不敢言矣,過十數日後,宗簿寺始爲草記,請治廛人,蓋以本宮,偏聽宮屬之誣訴,發怒本曹之按治,呈單本寺故也。噫,奏御之事,固已重大,刑人之請,尤宜審愼,玆事委折,俱在推案,一番考閱,可辨虛實,而本寺曾不取覽,遽爾啓請,遂使事實,未免顚倒,臣竊爲之慨惜也。當初宮任之招,則有若船人亂賣,本宮,無所與知者,而今此草記中以爲,行祀之需,不過數處收稅,乃以船人亂賣之貨,隱然歸之於宮家行祀之需,且其被傷人,置諸宮門之外,已現於十三日宮任之招,臣之施杖,在於十七日,而反以爲,刑曹,重杖宮任,故欲知委折,招致廛人,則以被打之人,僵臥宮門,顚倒事實,勒成罪案,至於恣意詬辱之說,尤不近理,王子宮房,何等尊嚴,而渠以幺麽市民,安敢乃爾?此固三尺童之所不信,曾謂本寺獨信之乎?臣聞來驚歎,卽欲露章暴實,而顧念事體,泯默至今矣。卽聞本寺,昨已施刑,明日又欲訊問云,然則無辜市民,其將致斃於栲掠之下矣,人命至重,豈可不問曲直,使之無罪而就死耶?噫,朔日禁刑,自是法例。五日一次,亦係常典,而不顧拘忌,間日連刑,將至殺死而後已,其爲宮家地則至矣,其於國法何哉?臣旣按治此事,詳知顚末,且其事端,實由於臣,玆不得不陳列於仁覆之下,伏乞聖慈,亟命有司,審覈其實,毋令無告小民,抱冤枉死,不勝幸甚。答曰,省疏具悉。疏辭,已過之事,還出給。
上在昌德宮。停常參·經筵。
南就明啓曰,吏曹郞廳來言,承旨有闕,政事,取稟。傳曰,明日爲之。
李重述啓曰,獻納金濰,再啓煩瀆,退待物論矣。傳曰,知道。
南就明啓曰,黃海監司尹容,昨日再牌之下,終不出肅,事甚未安,更爲牌招,以爲趁卽辭朝之地,何如?傳曰,允。
又啓曰,諫院多官,俱未肅拜,許多守令,尙不署經,除呈辭受由外,呈告未肅拜人員,竝卽牌招,以爲開坐署經之地,何如?傳曰,允。
以大司諫兪命凝,司諫趙遠命,正言柳儼等牌不進罷職傳旨,傳于朴乃貞曰,竝推考傳旨捧入。
以司書吳光運牌不進罷職傳旨,傳于朴乃貞曰,推考傳旨捧入。
朴乃貞,以侍講〈院〉言啓曰,本院上番闕直,事體未安,兼輔德趙錫命,文學李聖臣,兼文學趙翼命,旣有只推之命,竝更爲牌招察任,何如?傳曰,允。
又以吏曹言啓曰,新除授公山縣監林世謙呈狀內,矣身與前縣監李衡坤,有友壻應避之嫌,照例處置云,旣是交代相避,則不可仍置,公山縣監林世謙,改差,何如?傳曰,允。
以兼輔德趙錫命,兼文學趙翼命牌不進罷職傳旨,傳于朴乃貞曰,推考傳旨捧入。
朴乃貞,以禮曹言啓曰,卽接永禧參奉所報,則去夜正殿內東邊內墻二間許·西邊內墻一間許,竝爲頹落,南邊內墻一間外面頹落云,正殿至近之地,有此頹落之患,不可無慰安之擧,慰安祭不卜日來十八日設行,而亦令繕工監,別定監役官,趁卽修築之意,分付,何如?傳曰,知道。
獻納金濰啓曰,臣本庸陋,性又巽軟,言責之任,本不近似,前後忝叨,輒遭顚踣,尋單見遞,私分粗安矣。迺者納言新命,遽下於夢想之外,卽因守令署經,天牌降臨,不敢坐違,謹此來詣,而顧臣才分之不稱,姑舍毋論,抑有情勢之萬分難安者。臣頃忝諫職也,適當憲臣處置,旋遭僚臺非斥,詣臺自列,略陳請出之由矣,得見儒臣自明之疏,侵攻臣身,語甚張皇,或謂之不出時議之窩臼,或謂之徒拾憲臣之餘論,結之以得罪時輩·時勢所使等語,格怒轉深,譏切備至,其斷斷不捨者,全在於時之一字。噫,彼儒臣,亦一今日朝廷之人,則其所謂時者,臣未知果何所指,而向日兩疏之矛盾者,亦未知由於何樣時勢之所使也。此等口氣,只令人增慨而已,誠不足辨論也。雖然,旣被其無限譏詆,在臣自靖之道,何可諉以事在旣往,身又移職,而晏然於臺次乎?請命遞斥臣職。答曰,勿辭。
副提學李明彦疏曰,伏以臣頃在秋曹,猥上辭本,未蒙矜許,反承恩批,臣誠驚惶罔措,方欲再疏申籲,而不意此際,新命復下,伏奉諭旨,以臣爲弘文館副提學者,臣於是益不勝感激悶蹙之至。臣於本職,不惟自量已久,親嫌依舊,自在應遞之科,今若致身輦下,拜章乞免,更申血懇,從容退歸,則公義私計,庶可俱伸,而顧此病伏郊外,末由前進,瞻望天闕,益增悲結,目今衰疾纏身,驅策無路,凡係職事,毋論閒劇,固當一例解免,而至於所叨館職,則尤有所不容一日仍帶者。臣與知春秋柳鳳輝,爲婦黨三寸親,故因此許遞,非止一再,嫌端與前無異,法例在下當遞,玆敢封章仰籲於宸嚴之下。伏乞聖慈,亟令攸司,照例遞改,仍命竝遞臣兼帶籌司·槐院·典牲等提擧之任,俾得職務無曠,私分獲安,千萬至幸。答曰,省疏具悉。疏辭,令該曹稟處,卿其勿辭,從速上來察職。
上在昌德宮。停常參·經筵。
朴乃貞,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府〈言〉啓曰,副摠管邊是泰,以禁衛營兼中軍軍兵中日試放事,訓鍊院晝仕進去之意,敢啓。傳曰,知道。
又啓曰,獻納金濰,引避退待,而諫院無行公之員,不得處置,憲府呈告人員,竝卽牌招,以爲處置之地,何如?傳曰,允。
李翊漢啓曰,右副承旨崔宗周,親病受由,已至累日,卽爲牌招察任,何如?傳曰,允。
有政。吏批,行判書李肇病,參判李眞儒病,參議沈珙進,都承旨南就明進。兵批,行判書柳鳳輝,參判朴熙晉病,參議李廷濟陳疏未承批,參知權益淳進,左副承旨李翊漢進。吏批啓曰,判書李肇,參判李眞儒,俱以病不來,小臣獨政未安,何以爲之?敢稟。傳曰,只出緊任。又啓曰,臺諫及玉堂闕員,今當差出,而擬望之人乏少,未準朔守令竝擬,何如?傳曰,允。又啓曰,新除授咸平縣監韓五章呈狀內,猝得暑感,症情沈篤,不可虛帶,斯速入啓處置云。身病旣如是危重,則不可强令赴任,咸平韓五章罷黜,何如?傳曰,允。以李鳳年爲承旨,柳綏爲輔德,李匡輔爲校理,安晟爲禮曹佐郞,金東鼎爲公山縣監,高效元爲旌義縣監,兪彦通爲正言,成德潤爲副修撰,以柳述付副護軍,朴弼夔付副司果。
李翊漢,以禮曹言啓曰,今日發遣本曹郞官柳升鉉,昌陵·敬陵·禧陵·孝陵·明陵·翼陵,抽栍摘奸,則各陵竝無頉,且無樹木斫痕,守護軍等竝入番。佐郞柳汝霖,發遣健元陵·顯陵·穆陵·徽陵·崇陵,抽栍摘奸,則各陵竝無頉,且無樹木斫痕,守護軍竝入番,而穆陵參奉李獻哲闕直,依承傳罷職,何如?傳曰,允。
朴乃貞啓曰,黃海監司尹容,除授已過數日,本道形勢一日爲急,所當更請牌招,而儒臣旣有疏論之事,批旨未下之前,不敢循例請牌,何以爲之?敢稟。傳曰,牌招。
李翊漢啓曰,新除授右承旨李鳳年,卽爲牌招察任,何如?傳曰,允。
又以侍講院言啓曰,本院兼輔德趙錫命,兼文學趙翼命,司書吳光運,昨日旣有只推之命,竝爲牌招,推移入直,何如?傳曰,允。
朴乃貞啓曰,刑曹判書金一鏡,久自引入,尙不行公,詞訟之積滯,極爲可慮,而以辭疏未承批之故,不敢循例請牌,何以爲之?敢稟。傳曰,牌招。
崔宗周,以弘文館言啓曰,新除授副修撰成德潤,時在平安道永柔縣任所,經筵入番事緊,請斯速乘馹上來事,下諭。修撰洪廷相在外未上來,副修撰李巨源陳疏未承批,下番無他推移之員,不得已以上番姑降入直之意,敢啓。傳曰,知道。
以右承旨李鳳年,兼文學趙翼命,司書吳光運牌不進罷職傳旨,傳于朴乃貞曰,推考傳旨捧入。
朴乃貞,以都摠府言啓曰,本府堂上十員內,副摠管洛昌君樘,瓜滿,南就明,移拜都承旨,俱未出代,李漢珪呈辭受由,都摠管沈壽賢,與兵曹參知權益淳,有婚嫁相避,金演,副摠管金致龍,或呈辭或陳疏,不得行公,都摠管礪原君柱,身病猝重,方在委頓之中,只有副摠管東昌君炡·崔鎭漢·邊是泰,而崔鎭漢,差永禧殿告由祭獻官,方在享所,東昌君炡,邊是泰,上下番入直矣。邊是泰,以望八之年,重患瘧疾,症情危惡,宿衛重地,將無以備員輪直,故取考謄錄,則自前如此之時,亦有變通之道,瓜滿·相避·未差之代,令該曹,以在京無故人,卽爲口傳差出,以爲推移入直之地,何如?傳曰,允。
持平趙尙慶啓曰,請亟寢緣坐罪人賓愛·終卿放送之命。措辭見上新除授大司憲李明彦,時在京畿廣州地,司諫院正言兪彦通,時在江原道橫城縣任所。請斯速乘馹上來事,下諭。引嫌而退。當初處置,旣合臺體,反攻之語,何必爲嫌?請獻納金濰出仕。答曰,不允。下諭事及處置事,依啓。
副修撰李巨源疏曰,伏以,海臬久難其人,大臣箚薦尹容,昨已擧擬受除,容,儉樸不騖芬華,端方不事浮偸,誠可謂後來之秀,固知不負所舉,而第朝家命爵,有漸而無驟,王者任人,先試而後用。昔蘇軾,中制科,英宗欲授知制誥,宰相韓琦曰,軾,遠大器也。他日自當爲天下用,要在朝廷培養之,今驟用則適足以累之也。且請召試,得直史館,夫制誥之職,不過選文學士。軾之文章,自幼已有大名於天下,而猶以驟用爲難,必請召試而後已,此蓋見難愼之意,而亦莫非成就之美矣。今容,通籍未過三歲,政事姑無所試,而新進藐然,遽擢之以方伯之任,在容,亦豈無太早之嫌,而朝家用人,恐不當若是其驟也。大臣,蓋以海西之凋疲爲慮,一路福星,必欲得其可人,才難之歎,在昔尙然,而歷選今日,廷臣亦果無已試之能哉?臣意以爲,尹容之擢授海藩,決知其過矣。臣且於潭陽府使李敬躋之差遣,有所慨然矣。敬躋昨年在湖邑,旣無優政,入於繡衣書啓中,按問未久,旋卽超授名討。噫,懲勸合宜,而吏畏甄選得允,而人服,況且潭土,吏悍俗嚚,素號難治,敬躋命卽遞改,恐爲得宜矣。仍念臣本無似,猥沐洪造,職在論思,而無一毫裨補,居常愧恧,若墜淵谷,卽伏見宮僚之疏,猶遂前非,盛加侵困,疏雖未徹,有難冒處邇列。伏乞亟命鐫解臣職,以安私分,不勝萬幸。答曰,省疏具悉。大臣之箚請,誠是矣,爾之大驟之說,未曉也。勿辭察職。
刑曹判書金一鏡疏曰,伏以,臣於日昨,敬奉批旨,諭之以卿之才諝足以擔當,申之以豈有過辭,安心察務,臣雙擎九頓,涕血被面,誠莫知疎謬,如臣疵賤,如臣群猜衆擯,十年揶揄而獨殿下奬許太過,寵遇特隆,出尋常萬萬,有若是哉?臣惶悸悚惕,久而靡定。噫,聖上庇覆之仁,兪厚,而微臣踪地之蹙,尤極,終恐不免爲辜恩背德,鳥獸亂倫之歸,興言及此,良亦悲矣。噫,頃日政院諸臣之所以詆臣者,句句字字,暴慢鄙悖,宜不敢泚之筆舌,厚傷事面,而其間儘有委折,臣若終默,殿下深居九重,顧何以俯燭伊日實狀也?臣自筵中罷退,到政院西壁,則吏曹判書李肇,先已在座,而承旨李廷濟·兪命凝·柳萬重,列坐。臣謂廷濟曰,明朝擬以前席未盡辭意,陳疏必當蒙遞否乎?廷濟曰,必蒙遞矣。又向命凝而言之,如語於廷濟,則命凝亦曰,似當蒙遞矣。李肇費辭挽止臣勿疏,臣以戱言答之,迤到史局,與尹聖時·呂善長諸學士,修史臨罷之際,草疏相加,翌朝書筵退出,疏已凈寫。文學李眞洙,兼說書申致謹,亦竝看過,皆謂臣必蒙恩遞也。獨申致謹以爲刑曹判書,亦重任也,又何可必?相視而笑,未嘗有以政院之任,自不捧爲少疑也。吏呈政院,移時乃還,而無端退却,其退一也。臣甚駭訝,而春坊諸臣,亦皆爲訝,臣更令吏持疏,致言于院中曰,事體所關,此疏不可還給,旋復却之,其退二也。都承旨柳重茂有書曰,弟意欲捧,而僚議以吏·兵·戶紛紜爲慮,臣卽裁答以爲,吏判雖是重任,亦自閑官,兵·戶固務劇,而亦任重,廟堂薦望而出之者也,與刑官自別。雖然,當之者若以史事之遷就爲辭,則君上,當酌量輕重而處之,政院安得不捧?此不過僉令,動於吏判之所云云,曾不念事體之重,終若不捧,弟當尾陳易失穩遜,須卽捧也云爾,則知申答以僚員謂侵攻之言來,則當自處不捧之,弟不可獨捧,其退三也。噫,臣之至愚,竊謂人有以先大王實錄纂修之緊重爲辭,則不獨政院事體,其在人臣分義,恐不當任意擲還,此固臣妄料之罪耶?矧乎廷濟·命凝,昨日對臣之言,不啻丁寧,忽變己見,牢拒至三,其疏所謂一番往復者,何遽自欺,而欺天乎?臣疏中罔念事體之當否,只循時議而俯仰者,語觸實際,固致恚恨,而臣於書中,業已略及,彼誠惡聞,則初何心聽之恬然乎?其曰,今日臣子,孰不憂悶,則彼亦不敢不以史事爲重,臣疏謂視臣蔑如,而亦不顧國體嚴敬之所在者,眞逼道也。且臣雖極無似,職帶經筵,則政院之臣,大失嚴敬,仰請警責,古亦有例,以是爲臣之案,臣莫之省,是亦臣泥古而不適於時宜之罪歟?噫嘻,所可絶痛者,求其說不得,末乃結之曰,閑事漫行,奔馳方洋,臣於數月之間,閑日則輒赴秋衙,有故日則赴史局,錄在公簿,入塵睿覽,未知閑事何事,漫行何行,告君之辭,空中猝創,若是無憚,吁亦可畏也已。至於奔馳方洋,自是交結黨友,追逐要路者之題目,世固有此等一種人,豈臣平生毫分彷彿於斯,而人之爲言,乃若是無良者,抑不自愧其心乎哉?嗚呼,臣以孤危之蹤,當臲卼之勢,包羞忍辱,間關蹲仍,蓋已三年於此矣。臣雖無狀,固何嘗貪戀寵利,冒沒廉恥,爲盤礴不去之計哉?竊瞷改紀以來,忽地異議,逐節層生,王綱不嚴,民志靡定,凶逆餘焰,尙能怖人,顧瞻觀望,日夜經營,必欲甘心於心,要爲自效之計,妖惡之言,暗口潛煽,危怕之辭,白地橫騰。臣之一身糜碎,有不暇論,而人心陷溺,世道乖戾,靡靡波頹,駸駸馳騖,馴致主威日損,國勢漸孤,阽于危亡,匪朝伊夕,忠憤自激,夜寢失寐,誠不忍便訣明主,遲回隱忍,汔至于今,豈臣之所樂爲也?誠出於萬萬迫不已,而情亦慼矣。由是憎嫉忌剋,歲加月增,至夫諸承宣乘機闖發,恣意詆醜,殆無一分餘地,閃出橫鋒,先露其憯,後伏精銳,又不知幾何。臣於是,決不容頃刻濡滯,抵當方生之氣勢,抑臣忝從大夫之後,爲人陵蹴,視若僕隷,其所以辱朝廷而羞搢紳,非細故也。三百年朝體之隳壞,實自臣始,臣擧何顔,更立周行?天牌屢降,不敢祗承,逋慢之誅,尤無所逃。伏乞聖明,亟命攸司,盡削臣本兼諸職,勘臣所坐罪律,俾臣退伏田廬,歌詠聖澤,以畢餘生,不勝大願。答曰,省疏具悉。卿其勿辭,從速行公。
上在昌德宮。停常參·經筵。
崔宗周啓曰,黃海監司尹容,昨又違牌,而儒臣疏批已下,更爲牌招,何如?傳曰,允。
又啓曰,守令之未署經,至於五員之多,而諫院久未備員,尙不得署經,遠地夫馬之留滯,殊甚可慮。除行公在外外呈告未肅拜人員,竝卽牌招,以爲備員署經之地,何如?傳曰,允。
又以弘文館言啓曰,上番姑降,事體未安,副修撰李巨源,旣已承批,卽爲牌招入直,校理吳遂元,除拜已久,尙不出肅,副校理申致雲,受由已過三日,竝爲牌招察任,何如?傳曰,允。
以大司諫兪命凝,司諫趙遠命,正言柳儼,校理吳遂元,副校理申致雲,副修撰李巨源牌不進罷職傳旨,傳于崔宗周曰,推考傳旨捧入。
李重述啓曰,黃海監司尹容,今日又爲違牌,本道事勢一日爲急,更爲牌招,何如?傳曰,允。
兵批,行口傳政,以驪陵圻爲都摠管,李眞儉·南奉徵爲副摠管。
李重述,以弘文館言啓曰,校理吳遂元,副校理申致雲,副修撰李巨源,旣有只推之命,更爲牌招察任,何如?傳曰,允。
又啓曰,豫備兼春秋尹彙貞,身病甚重,勢難察任,兼春秋之任,今姑減下,其代後日政差出,何如?傳曰,允。
持平趙尙慶,獻納金濰啓曰,請逆魁昌集·頤命,竝令攸司,亟行斬屍,明正典刑,請亟査逆婢,出付鞫廳,以絶禍根。措辭竝見上答曰,勿煩。
獻納金濰啓曰,請還收大靜圍籬安置罪人申銋出陸撤籬之命。請罪人星樞減死之命,仍前嚴〈鞫〉,期於得情。臣於罪人李碩輔·高鳳獻等特放之命,竊不勝憂慨之至。夫碩輔,卽閭閻之一賤臣也。言其罪則貪婪之跡,狼藉於繡衣之啓,而金吾之所勘處也。鳳獻,卽宮闈之一宦寺也。語其罪則奸譎之狀,助著於淵鑑之下,而特敎之所遠配也。其所負犯,令置重律,屛裔之典,亦歸末減,則雖當大霈之日,宜無容貸之理,而迺者付籤特放之命,忽下於萬萬意慮之外,處分之輕遽,聽聞訝惑,已不可言,而貪婪之輩,奸譎之徒,自此而亦無所懲畏矣。設令兩人之罪,眞有可恕之端,不待有司之覆奏,特施放釋之典,旣違常憲,亦關後弊,而況其所坐,俱無一毫可恕者乎?且鳳獻,與逆宦世相,同時竝竄,而罪名亦同,以此見之,則其爲情狀,必有大段可惡者矣。到今世相逆死之後鳳獻之得保首領,於渠亦幸,而今忽無端特宥,群情滋惑,此本院所以或疏或啓,必欲準請乃已者,而天聽莫回,兪音尙閟,是豈平日所望於殿下者哉?按贓之法,不可或撓,懲惡之典,尤所當嚴,請還收流配罪人李碩輔,遠配罪人高鳳獻等特放之命。答曰,勿煩。
持平趙尙慶啓曰,請亟寢緣坐罪人賓愛·終卿放送之命。答曰,勿煩。
兵曹判書柳鳳輝疏曰,伏以,臣昨於特推之下,分義惶悚,不敢復爲自礪廉隅之計,謹隨天牌,祗詣闕外,而適値禁門已閉,自外承命而退,竟未能以一疏,更伸血懇,終宵悶蹙,如窮人無所歸矣。臣之痼疾,決不可堪於所叨本職者,不惟臣之所自劃,實同朝之所共知。雖以大臣箚觀之,亦不以臣事事能行,至以變而通之,無所不可爲辭,知其有必不可行之職事。猶且苟然充位,以待其變通之時者,在臣私義,固已萬萬不敢,而其於朝家處分,亦豈不萬萬苟簡乎?且各道放未放啓本之下金吾者,臣當覆奏,而其中忠淸道稟秩量移罪人趙榮福,臣有妻黨應避之嫌,有不可循例回啓者。玆不得不冒死竝籲,伏乞聖慈,俯賜諒察,將臣本職及兼帶判義禁之任,亟先遞改,以便公私,不勝幸甚。臣於乞免之章,不宜贅及他說,而事關職掌,略有區區所懷,敢此附陳焉。惟玆僞批事,當初臺啓所請拿,趙泰呂則以爲參見於李華重傳示之際,華重則以爲袖來於李坰處歷見之時,此卽僞批來歷,而至於坰,則以爲刑曹退吏洪得輝,過去出示,仍爲謄置云,而刑曹吏案,旣無此人姓名,捕廳譏察,又無此人踪跡,其人之有無,固不可知,而其事階梯,亦已絶矣。揆以獄體,惟當窮推於坰,限以輸情,而第以獄情論之,坰,以謄置僞批之人,其中措語,全然掩諱,此殊可疑。若非渠自做作,亦或知其出處,而凡此等奸細之輩,爲此等妖惡之事,必深自隱伏,故令傳播者,卽其情狀,而自爲做作,自爲傳播,以自陷於死罪者,雖虛罔之人,似不爲此。今以僞批斷定,爲坰之做作,則或不無一毫稱冤之端。且平生惡死,人之常情,累次嚴刑,知其必死於桁楊之下,而安以前招,無加減爲供,則亦不可直驅之於知其出處,此眞所謂疑獄也。臣意則特以殺一不辜,寧失不經之義,減死定配於極邊或絶島,似合於審克之道矣。尹時澤之持衰入場,情理絶痛,秋曹承款之招,不翅明白,到今變辭於淑問之下者,可謂頑忍之甚,而律文內釋服從吉,情理深重者,不過爲全家徙邊,本非死罪,一向加刑,徑斃可慮,臣意則依律文具衆證定罪之論,考律定罪,恐無不可。至於李囿春科名之多有人言,臺啓論之已詳,而雖以其人星彩招辭觀之,有先赴武所之語,其爲不文可知,只因時澤之頑忍不服,仍存其科名,終爲未厭物情之歸。此三條,議于大臣處之,實合事宜,伏願聖明,竝賜裁察焉。答曰,省疏具悉。疏辭,令廟堂,稟處,議讞事,令次官擧行,卿其勿辭,從速行公。
刑曹參判柳重茂疏曰,伏以,臣於頃日,待罪喉院,以辭疏不捧之故,重被重臣之攻斥,僇辱已甚,情勢難安,旣疏且單,幸蒙恩遞,義分粗安,感祝方深。不意昨政,又有秋曹除命,以臣老敗無用,決不可支堪詞訟劇務,且伏見長僚再疏,則以爲其疏,以實錄纂修爲辭,則其在人臣分義,何敢任意擲還?此則有不然者。自前史局諸臣,或不無陳疏辭免者,喉院未曾一一捧入,此皆出於不識分義之致耶?重臣不少審量,遽加臆勒,引重於分義二字,作爲喉院之罪案,有若堂堂君臣之義,已獨知之,他人不知者然,臣實惑焉。且經筵官之直請推考,雖是常例,事係自已,徑請警責,此亦經筵官之體例耶?臣旣與諸僚相議,不捧其初疏,則不識分義之罪,在所難免,今不可以移職爲解,有所泯默。伏乞聖明,先遞臣職,仍治臣罪,使微分獲安,公法得行,不勝幸甚。答曰,省疏具悉。卿其勿辭,從速察職。
文學李聖臣疏曰,伏以,臣再忝言地,輒遭狼狽,退伏私次,方切愧縮,不自意春坊新除之命,遽下此際,臣誠驚惶感激,罔知攸處。揆分揣義,惟當竭蹶趨承之不暇,而第臣有萬萬不安于心者。昨於召牌之下,不敢坐違,詣闕陳章,見阻喉司,而只推之命,遽出格外,惶感悶縮,益無所措。今因上番闕直,天牌又降,臣若有一分可出之勢,則豈敢屢違嚴召,自速逋慢之誅哉?顧臣情跡,大段危蹙,臣昨忝憲職,以前都承旨李師尙事,有所引避,而儒臣處置,大加非斥,旣曰當初論列,旣多謬戾。又曰今當張皇,益失平允,有若師尙,曾無疵纇,而臣乃訐直遂非者然,臣實瞿然,繼以訝惑。臣於師尙,初無忿嫉,苟非深知其爲人,而尋常非之者,則何可故事抉摘,甘自陷於欺君欺人之科哉?臣之當初所論,實出於平日所見聞,而操筆臨紙,尙多假借,至於引避措辭,亦未嘗呶呶索言,則方以巽軟爲愧,乃者儒臣,全不相諒,歷擧前後,竝加詆斥,而一筆句斷,不少留難,臣未知謬戾者何事,失平者何語。以儒臣耿介峭直,而臨一是非撓奪如是,抑所謂如入鮑魚之市,而不聞其臭者耶?儒臣之於師尙,顧安得不然?但未知公議果何如也。雖然,臣旣被其無限侵詆,則其在廉義,何可徒恃寵靈,束帶揚揚,以貽貪榮冒進之譏哉?且臣卽伏見儒臣對疏,則更肆侵斥,至以猶遂前非爲言,臣之難安,於此復加一層矣。玆於荐召之下,不得祗承,趨詣禁扃之外,而拜章徑退,臣罪至此,萬殞難贖。伏乞聖慈,俯賜諒察,亟遞臣新授職名,仍治臣違敖之罪,以肅朝綱,以安私分,不勝幸甚。答曰,省疏具悉。爾其勿辭,從速察職。
上在昌德宮。停常參·經筵。
李重述啓曰,大司憲李明彦,掌令柳時模在外,執義李眞淳,持平趙尙慶呈辭,掌令李廷弼未肅拜上疏,持平李普昱奉命在外。今日以監察茶時之意,敢啓。傳曰,知道。
朴乃貞,以都摠府言啓曰,副摠管金潝,以禁軍別將,禁軍等納馬坐起事,訓鍊院晝仕進去之意,敢啓。傳曰,知道。
李翊漢啓曰,右承旨李鳳年,今日又不爲出仕,更卽牌招察任,何如?傳曰,允。
南就明啓曰,黃海監司尹容,一向違召,無意出肅,事極未安,更爲牌招,何如?傳曰,允。
李重述啓曰,刑曹判書金一鏡,辭疏批下之後,連日呈辭,無意行公,詞訟劇地,委屬可慮,卽爲牌招察任,何如?傳曰,允。
以右承旨李鳳年牌不進罷職傳旨,傳于南就明曰,推考傳旨捧入。
以校理吳遂元,副校理申致雲等牌不進罷職傳旨,傳于南就明曰,推考傳旨捧入。
以司諫趙遠命,正言柳儼牌不進罷職傳旨,傳于崔宗周曰,推考傳旨捧入。
李重述,以刑曹言啓曰,今月初十日,吉州居兼司僕金有鉦,明川居出身李枝蔓·許淑等狀內,其世傳奴春孫子孫等,庚子推刷時,謂之內婢應代所生春金之子孫,暗錄宣頭案,極爲冤痛云。春孫之爲應代所生與否,辨別可知其眞僞,金有鉦等可考文跡,使之現納,則有鉦等招內,因內司分付,入納於內司者,今至三年,取來憑考云。故同文書,監封輸送之意,移文內司矣。內司乃以今方推覈之際,徑呈本曹,有違法例。金有鉦等自本司,爲先重治後,以待本司結末處置之意,入啓回牒矣。有鉦等,旣以被奪奴婢,呼冤於法司,則不可不明査處決,而內司諉以査覈,再次移關,不送可考文書,此專由於本司下吏,符同奴輩,其間操縱,遷就三年,終使塞外民,滯留多月,逐日呼訴,誠可悶慮。內奴婢相訟,曾無査決於本司之例,有鉦等所納各樣可考文書,依前關文,卽爲輸送,趁速處決,俾無滯訟之弊事,分付內司,何如?傳曰,允。
又啓曰,內局都提調李光佐身病未差,提調李肇連呈辭疏,不爲行公,明日日次問安,無以備員。提調李肇,明日待開門牌招,何如?傳曰,允。
又以義禁府言啓曰,卽接月令醫員梁斗星手本,則保放罪人李挺徽·邊緝等病勢,今已向差云,還囚之意,敢啓。傳曰,知道。
又以賑恤廳言啓曰,因戶曹啓辭,籍沒財産發賣價銀,參酌題給於東城君睦虎龍事,允下矣。籍沒財産發賣之價,皆以錢收捧,錢文限六百兩,東城君睦虎龍處題給,何如?傳曰,允。
獻納金濰啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。請還收流配罪人李碩輔,遠配罪人高鳳獻特放之命。措語見上新寧縣成世頊,爲人昏劣,全不曉事,待鄕所以尊賓,視下吏如僚友,不似官員貌樣,便作隣邑笑囮。且其家在同道不遠之地,駄載絡繹,怨讟朋興。昌寧縣鄭東潤,性本侫慧,政多詐僞,昨年災結,請得甚多,不分民間,盡歸私用,怨罵之言,至今未已,其他貪狀,推此可知。如此之類,決不可久置字牧之任,以貽生民之害。請新寧縣監成世頊,昌寧縣監鄭東潤,竝罷職。答曰,勿煩。
上在昌德宮。停常參·經筵。
朴乃貞啓曰,備邊司郞廳來言,今日賓廳坐起日次,而大臣身病未差,不得來會云矣,敢啓。傳曰,知道。
藥房提調李肇,副提調南就明啓曰,霖炎彌酷。伏未審此時聖體,若何?寢膳之節,一向平常乎?今日卽入診日次,臣等率諸醫,趁早入診,詳察聖候,宜當。大妃殿氣候,亦爲安寧乎?不任區區仰慮,敢來問安,竝此仰稟。答曰,知道。無事,寢睡·水刺一樣平常,勿爲入診。慈殿氣候安寧矣。
大妃殿·中宮殿,藥房問安。答曰,知道。
藥房口傳啓曰,伏承勿爲入診之命,臣等入侍,雖不敢更請,而使醫官入診,何如?傳曰,知道。
朴乃貞,以都摠府言啓曰,今日入直內三廳武兼禁軍及軍兵等中日習射,請出標信。答曰,知道。
又以都摠府言啓曰,副摠管金潝,以禁軍別將軍兵等操鍊事,露梁晝仕出去之意,敢啓。答曰,知道。
李翊漢啓曰,右承旨李鳳年,連日違牌,尙不出肅。雖未知病勢之如何,而其在事體,殊甚未安,更爲牌招察任,何如?傳曰,允。
以右承旨李鳳年牌不進罷職傳旨,傳于朴乃貞曰,推考傳旨捧入。
李重述啓曰,三司來詣請對矣。傳曰,引見。
朴乃貞,以訓鍊都監言啓曰,都監分授都城崇禮門南邊體城三間許,因雨頹落,而左右傍近,亦多傾圮,當築之處,殆至十間許矣。今月二十一日爲始,改築之意,敢啓。傳曰,知道。
李重述,以弘文館言啓曰,今日請對罷後,副應敎柳弼垣,晝仕出去,仍爲呈辭,校理李匡輔,以親病陳疏入啓,上番將未免闕直。副應敎柳弼垣,校理吳遂元,竝卽牌招,以爲推移入直之地,何如?傳曰,知道。
又啓曰,因弘文館草記,副應敎柳弼垣,校理吳遂元牌招事,允下矣。今已夜深,明日待開門牌招之意,敢啓。傳曰,知道。
又以吏曹言啓曰,以戶曹判書趙泰億上疏,自備局覆啓,諸道都事,竝以出入三司之人差送事,定奪矣。佐幕之任,自是通淸之階,年分覆審,爲任亦重,曾前亦爲擇差,而卽今旣有新定奪,前已差出者,皆懷不安,欲爲引避然。西北則年分覆審,與他道差歇,不必別爲差送,江原·京畿,則時任都事,前已通淸,便是出入三司之人,不當改易,三南及黃海道,當別爲擇送,慶尙都事愼後三,雖是通淸人,方以病呈狀,不可等待差復,全羅·忠淸·黃海三道都事,亦時未赴任,竝令姑爲改差,而黃海道,則監司未赴,都事差送,一日爲急,口傳差出,一兩日內催促發送,何如?傳曰,允。
又以義禁府言啓曰,罪人閔魯重,照律公事,命下矣。魯重照律,杖七十·徒一年半,各減一等,則當爲杖一百,而隆寒極熱,則杖一百以下,收贖,自願受杖者聽,乃是法典,閔魯重依此擧行後放送之意,敢啓。傳曰,知道。
又以義禁府言啓曰,罪人權炅,還發配所事,允下矣。因前罪目,依例發遣羅將,押送慶尙道醴泉郡配所之意,敢啓。傳曰,知道。
校理李匡輔疏曰,伏以,臣本善病,每當換節之際,輒作委頓之人,而一自還朝以後,嚴畏分義,顚仆不計,黽勉供職,今已兩朔矣。近又添得暑症,食飮全廢,形神大脫,人之見之者,莫不爲臣而憂。臣亦自念筋力,誠有頃刻難保之慮,而今日三司請對,不得不强疾入參矣。前席纔退,胸膈痞塞,勺水不下,症形危惡,以此病狀,實無仍冒職次之勢。且臣於昨日,脫直歸家,老母宿病,近雖乍減,頷下結核,分野甚重,儻不及時治療,將有成膿之漸。臣若離側,更無看護之人,臣之情理,誠爲煎迫。伏乞聖明,亟命遞臣之職,以便調息,仍爲扶將病母,以伸至情,千萬幸甚。答曰,省疏具悉。爾其勿辭,救護母病。
雍正二年甲辰六月二十日午時,上御熙政堂。三司請對入侍時,右副承旨李重述,執義李眞淳,副應敎柳弼垣,掌令李廷弼,持平趙尙慶,獻納金濰,校理李匡輔,副修撰李巨源,記事官李壽益·李行敏·尹尙白。
執義李眞淳,掌令李廷弼,持平趙尙慶,獻納金濰所啓,請逆魁昌集·頤命,竝令攸司亟行斬屍,明正典刑。措辭見上上曰,勿煩。李眞淳·李廷弼·趙尙慶·金濰·柳弼垣·李匡輔·李巨源所啓,請亟査逆婢,出付鞫廳,以絶禍根。上曰,勿煩。眞淳曰,逆婢出付,尙今稽遲,擧國臣民之憂慮,可勝言哉?和藥御膳,何等妖惡,何等凶逆,而兪音尙閟,此豈素望於殿下者耶?今番則必賜允從至望。廷弼曰,前後廷臣,閱歲爭執,尙不允許,一國共公之論,殿下豈能遏之哉?快賜允從,實爲宗社之幸矣。尙慶曰,自古凶逆,何代無之,未有如今日逆婢之妖逆者,念及於和藥之事,危懼不可言。尙靳允從,群情抑鬱,殿下何惜一逆婢,不念宗社之重耶?濰曰,逆婢不可留置於覆載之間,渠必恐㤼,而奸計尤生,其爲危怖,可勝言哉?殿下終不可不從,今日前席,快賜允從,千萬至望。弼垣曰,逆婢正法,王法當然,三司爭請,爲聖躬也,爲宗社也。今若得請,則粗伸臣子之情,如不準請,則將何面目立於天下乎?當此暑熱,前後仰請,豈不念聖候酬酢之爲難,而若是爭執者,蓋爲逆婢不可不討也。匡輔曰,此事前後陳請,未蒙允從,群情之抑鬱,何可勝言?今日則必欲得請而退矣。前後批旨,以無爲敎,曾於臺啓,旣賜允從,則其人之分明在於宮中,可知也。速賜出付,明正典刑,是望。巨源曰,此事,諸臣已備陳矣,更何爲言?第以黃水吐出事觀之,逆婢之必在,從可知也,而尙不允從,蓋緣群下誠淺之罪也。然殿下獨不念宗社付託之重耶?快賜允從是望。弼垣曰,此事,臣等每每仰請,有若塞責者然,故尙不允從矣。然終不賜允從,將無以伸王法矣。匡輔曰,弼垣所達,有若塞責者云者,蓋爲久不得請之故耳。當初鞫廳之啓,卽當出付,其後臺啓,又當出付,而尙今稽遲,可勝危迫之心哉?今若準請,則亦何爲塞責之歸也?眞淳曰,前後聖批,以難査爲敎。大內事雖不敢知,而外方例有掌膳之人,宮中豈獨無掌膳者乎?伊日掌膳之婢,出付査定,有何難査之事乎?弼垣曰,此事尙不査出,實係於宗社聖躬之安危。若不允從,則國家危亡在卽,豈不大可懼哉?尙慶曰,黃水旣已吐出,則和藥可知也。伊日掌膳者,出付正罪,則上可以安聖上之躬,下可以慰臣民之憤矣。濰曰,以黃水吐出,臺啓允從觀之,豈無其人乎?殿下歷觀前史,豈有謀逆而能生者乎?弼垣曰,如無其人,盛節之招,何爲以有之?考見日字,不難査出,出付正法,不可已也。巨源曰,此豈非殿下切緊事耶?啓辭中袁盎事,引喩,正好矣。峻坂馳下,尙且憂之,況此御膳之和藥者乎?父母惟疾之憂,慈殿之爲聖躬慮如何也?殿下縱自輕,獨不念慈聖之慮聖躬哉?濰曰,儒臣所達,誠好矣。殿下上奉宗廟慈聖,逆婢如不斯得,則聖躬危矣,慈聖之憂,當復如何?重述曰,逆婢罪惡,三司諸臣,反復備陳,臣復何言?草野有向上不道之言,尙且明正典刑,況此逆婢,交通逆賊,和毒御膳,其罪可勝誅哉?兪音如或久閟,則三司無止爭之日,今日快賜允從。上曰,勿煩。眞淳曰,逆婢事,累累陳請,兪音此靳,閭巷之人,尙且惡其害己之人,今此逆婢之容貸,豈不有關於聖德耶?上曰,勿煩。弼垣曰,如此之事,人主亦不能遏之,快賜允從是望。濰曰,重述之言,好矣。人臣或有向上不道之言,則尙且誅之,況此賊,在於肘腋之間,和進毒藥,如此之罪,而不爲正法乎?久不允從,此莫非臣等誠淺之罪,而至今留難,實非所望,請更加三思。尙慶曰,昔年忠原,有鴆殺長吏之變,先大王震怒窮治,快正其罪。一長吏鴆殺之罪,尙不容貸,況今和藥御膳,何等惡逆?先王冥冥之靈,必爲之深憂,殿下念及於此,豈或爲容貸耶?匡輔曰,今日又不允從,抑菀何可盡言?殿下雖不爲出付鞫廳,自宮中亦豈無査出之道,而聖批以難査爲敎,欲塞群請,臣等將何顔面,復立於天下,而聖躬豈獨安乎?巨源曰,人主拒言,古有牽裾折檻者,此非難從之事,而一向不允,豈不有害於聖德耶?匡輔〈曰〉惡逆不可不治,豈獨三司?上自大臣,下至閭巷,孰不欲食肉寢皮哉?弼垣曰,國家置三司,寄耳目之責耳。三司力爭,若不準請,則三司負其責矣,更何言哉?尙慶曰,君臣猶父子,子豈有置父讐而不報者乎?若不允許,則雖碎首玉陛,不可退止?此雖臣等誠淺之罪也,抑豈不有害於聖德乎?眞淳曰,殿下雖欲庇逆婢,有不可得。臣請條陳之。御膳和藥者,終不治,則王法不行一也。凶賊必以不治和藥者,不爲知懼二也。後世將謂何如?上曰,勿煩。廷弼曰,此事若不允從,國將亡矣,尙靳兪音,臣竊悶之。勿爲留難,卽命出付伏望。巨源曰,今番逆變,前古所無。三手盡伏法,而此賊獨爲偃息如此,國法豈不斑駁乎?卽賜允從伏望。上無發落。眞淳·廷弼·尙慶啓曰,請亟寢緣坐罪人賓愛·終卿放送之命。措辭見日記上曰,勿煩。又啓曰,洪陽爲縣,其實則州,物衆地大,素稱難治之邑。前後差遣,多出侍從之列。新除授縣監朴泰三,人望素輕,且有疵謗,題目之下,物情未允。請洪陽縣監朴泰三改差。上曰,依啓。金濰啓曰,請還收大靜圍籬安置罪人申銋出陸撤籬之命。措辭見上上曰,勿煩。又啓曰,請還收罪人星樞减死之命,仍前嚴鞫,期於得情。措辭見日記上曰,勿煩。又啓曰,請還收流配罪人李碩輔,遠配罪人高鳳獻特放之命。措辭見日記上曰,勿煩。濰曰,鳳獻之當初遠配,與世相同爲遠配,而世相伏法之後,鳳獻之得保首領,已云幸矣。不待攸司覆奏,付籤放送,有關於後弊,執法之地,累日爭執,尙靳兪音,群情抑鬱矣。匡輔曰,鳳獻之遠配,罪名旣與世相同,則不可輕釋矣。付籤特放,有關後弊云者,臺臣之言,是矣。濰曰,鳳獻之與世相同配之時,群下不能知其罪矣。厥後世相逆斃,始知鳳獻之罪亦重矣。特放之命,忽下意外,臣等不勝訝惑。巨源曰,鳳獻之事,比諸逆雖輕矣,旣因備忘遠配,則付籤特放,誠莫曉其由也。且古語,近宦官宮妾時少,接賢士大夫時多,殿下當此暑熱,雖不開經筵,不可親近宦妾也。行藥之事,豈不出於宮妾耶?重述曰,鳳獻,一宦寺也。以備忘觀之,其罪非一朝一夕之故,況與世相,同爲遠配矣,無端特放之命,不待覆奏而下,此事關係甚重,允從臺啓伏望。眞淳曰,鳳獻事,諫院發啓矣,臣亦同此懷矣。鳳獻初與世相同配,則廷臣皆以爲鳳獻·世相罪同矣。卽今特放,誠是意外,諫臣之啓,不可不允矣。廷弼曰,殿下近來拒諫,臣甚悶之。此事之發啓,卽宜允從,而尙靳兪音,莫曉其故也。濰曰,碩輔比諸鳳獻,罪名雖輕,係是貪婪,當初特放,雖是輕遽,克從反汗之請,誠爲得宜矣。尙慶曰,鳳獻之罪,非外人所知,而初與世相同配,則其奸譎可知矣。特施放釋,事甚輕遽,諫臣之啓,宜卽允從矣。弼垣曰,殿下賞罰,一從公議而爲之。至若鳳獻事,付籤特放,似出於爲常日私恩,而有害聖德則大矣。濰曰,鳳獻罪之輕重,姑捨勿論,付籤特放,大關後弊,卽賜允從至當矣。巨源曰,人主持死生禍福之柄,豈不能放釋罪人耶?然鳳獻之罪,初非外人所知,備忘中辭語,極甚嚴峻矣,到今特放,出於意外,諫臣之啓,不可不從矣。弼垣曰,王者賞罰無私,爲前日任使之恩,施此特典,則有害聖德矣。上似有發落,而諸臣不能詳聞。重述曰,上敎,史官聽瑩矣。上更爲發落曰,勿煩。濰曰,一宦寺一閭漢還收之請,三司銀臺,累累陳達,不得蒙允,臣等受耳目之責,此等事,亦不得準請,有何面目可擧者耶?此非所望於殿下者也。又曰,弼垣所奏,宜加留念。宦寺有前日任使之恩,特爲放釋,則有害於聖德云云之說,誠切至矣。此啓留難,千萬意外,一啓,本無一日再啓之規,故臣以所懷仰達矣。明賜處分伏望。上曰,勿煩。又啓曰,請新寧縣監成世頊,昌寧縣監鄭東潤,竝罷職。措辭見上上曰,依啓。重述曰,近來新除守令未署經者甚多,至於六人,遠地夫馬,留滯可慮。諫院則無以備員署經,憲府則已爲署經矣。在前如此之時,一司署經後發送矣,今番亦依此發送,何如?上曰,依爲之。諸臣以次退出。
上在昌德宮。停常參·經筵。
南就明啓曰,吏曹郞廳來言,臺諫及守令多窠政事,何以爲之?取稟。傳曰,明日爲之。
以副應敎柳弼垣,校理吳遂元等牌不進罷職傳旨,傳于李重述曰,推考傳旨捧入。
吏曹口傳政事,以李匡德爲黃海都事。
備忘記,傳于南就明曰,史官二員待命,騎馬六匹立之。
注書閔圻病,代以金禹甲爲假注書。
李重述啓曰,假注書金禹甲,時無職名,依例付軍職,冠帶常仕,何如?傳曰,允。
南就明,以內醫院官員,以都提調意啓曰,醫官權聖徵,以交河縣監,今番春夏等褒貶居下考矣。內局醫官,雖居下等,啓請付軍職仕進,本院已有前例,權聖徵,令該曹付軍職,使之冠帶常仕,何如?傳曰,允。
朴乃貞,以兵曹言啓曰,今日武臣賓廳講書時,宣傳官崔興祚,中庸不通,禁衛營哨官金壽鼎,通鑑不通,竝請推考。傳曰,知道。
李重述,以吏曹言啓曰,新除授潭陽府使李敬躋呈狀內,矣身名入於儒臣疏論之中,至以遞改爲請,則以此情勢,不可一日苟冒,斯速入啓處置云。旣入於儒臣疏論中,勢難强令赴任,潭陽府使李敬躋罷出,何如?傳曰,允。
李重述,以弘文館言啓曰,上番,今日又未免闕直,事極未安。副應敎柳弼垣,校理吳遂元,旣有只推之命,竝更牌招,以爲推移入直之地,修撰洪廷相,自鄕纔已入來,亦爲一體牌招察任,何如?傳曰,允。
又啓曰,因弘文館草記,副應敎柳弼垣,校理吳遂元,修撰洪廷相牌招事,允下矣。今已夜深,明日待開門出牌之意,敢啓。傳曰,知道。
李重述,以弘文館官員,以大提學意啓曰,文臣月課,連因大提學有故,久廢科次,自今夏三朔,着實製進之意,曾已分付矣。今聞應製人員,雜頉居多,製進甚少,殊非朝家勸課之意。各樣雜頉,竝皆勿論,實錄廳都廳郞廳,雖曰多事,旣不得逐日仕進,則亦無不可製進之理。謄錄廳郞廳,則卽今輪直之外,元無所事,竝令勿拘,一齊製進事,分付,何如?傳曰,允。
掌令李廷弼啓曰,請亟寢緣坐罪人賓愛·終卿放送之命。措辭見上請亟令本道監司,還復麻菉什一之稅,永遵聖制,以慰箕民。措辭見上都城之民,國家特所優恤,而當此荐飢貧窶之時,各司徵債,皆責保授,閭里騷擾,有難支保。此由該司於當初容易給債,及其督徵之際,儻見債主之窮殘無依,則必徵於一族。夫都民,本無耕蠶之業,惟以立役公家爲命,生理呰窳,誠爲可憐,而今以其族屬之逋債,便加橫侵,則躬猶不閱,何遑恤他乎?昔在乙酉年間,吏曹判書李寅燁深軫此弊,以父子外,雖兄弟,不相侵及之意,陳白蒙允,申飭各司,而見今法綱解弛,該司不有朝令,凡諸徵債,稱以保授,抑勒督捧於一族,民無貧富,咸被其害。請一依乙酉定式,父子外雖兄弟叔侄,毋或以保授橫徵之意,另加申飭,如有仍循謬習者,則當該官員罷職,該吏從重科次,以爲安保都民之地。答曰,不允。末端事,依啓。
右議政李光佐箚曰,伏以,臣伏見副修撰李巨源疏,深陳黃海監司尹容陞擢之太驟,此事實非臣所得已,雖誠猥屑,請得以備陳之。夫所謂已試之能,未知指誰,而方今雖乏人,擧一世豈無可合者?顧皆有公私事故,決難遄赴。吏曹判書李肇,累以問臣,至於列數,而無故人終不可得,兵曹判書柳鳳輝,言陞擢可乎?臣問誰可陞者,答云尹淳·趙遠命,可,其言誠然,而淳,方力辭朝命,勢亦難速赴,遠命,又交承之姻親,與除拜相避者異,不可擺脫。臣嘗謂洪廷弼,合試藩任,而廷議又不許,人人若此,末如之何。反復思量,始定尹容,夜草箚示,兩臣俱以爲得人,然後曉乃寫呈,其艱辛搜索,一至於此矣。儒臣目容以四箇字,誠摭實之論,而臣又深知其濟以敏達,足能了海西事,庶使一方甚棼,錯至難了之弊事,稍得以整理。臣心則斷然以爲如此,故敢薦聞而不疑,如其資歷之已踐,超陞之太驟,臣固明言之,奚待於儒臣哉?不惟在官方爲然,惜容之道,尤有然者。臣心比儒臣更切,而奈面前事推,不去何哉?以漸與待試,豈不是用人大法,而事隨境異,不可以一槪論,平居則謹守矩度,臨急則或有變通,乃當然之理,故歷陳其所以然而請之,儒臣所論,卽臣之所已言也。一見臣箚,其不獲已,便可明知,獨不可爲海西地地,忍之以觀其成效哉?若夫蘇軾事,宋之知誥,便一文衡,而如使當時制誥,有緊急如今日海西者,安知韓琦,必以爲太驟乎?況軾方妙年耳。容年已望五十,今不需用,更待何時?容之叔與父,皆賢臣,家庭聞見,固懸異於人。渠又諒直沈質,有厚受之望,輿人之誦卽然,臣之知其太驟,而猶且薦之者,良亦以此苟材也。一歲中超遷,古今何限,而乃獨以是,捐副急之需,退必用之材乎?雖然此豈恒有之事哉?今不必費辭相難,臣之薦之,儒臣之論之,一出公心,只見處適殊耳。各行所知言所思,庸何傷也?顧今海西一道,無人管察,日復一日,事極寒心。儒臣亦云,容不負所擧,旣曰其人可,則只爲驟陞,而不遣坐,使一路事狼狽,無是理也。況初旣知其驟而爲之,非今始覺得也。不獨臣言,聖上又命之也,則到今尤何可變更?國家事全在用人,於此而撓漾不定,救時之政,更無着手處矣。伏乞特賜鑑裁,申命催促,使之不多日內赴任,不勝幸甚。取進止。答曰,省箚具悉卿懇。尹容陞擢之請,寔出於公議,則儒臣之言,何必爲嫌?使之斯速辭朝焉。仍傳曰,遣史官傳諭。
上在昌德宮。停常參·經筵。
夜五更,月暈。
南就明啓曰,黃海監司尹容辭疏,雖未承批,昨日大臣箚批中,旣有使之斯速辭朝之敎,卽爲牌招,何如?傳曰,允。
兵批啓曰,宣傳官李夢相呈狀內,中暑之症,每當炎節,輒復發作,痰火之病,有時昏窒,殆不省事,以此病狀,實無供劇之勢云。宿衛軫直之地,有難等待其差歇,今姑改差,何如?傳曰,允。
有政。吏批,行判書李肇式暇,參判李眞儒受由,參議沈珙進,都承旨南就明進。
兵批,行判書柳鳳輝病,參判朴熙晉病,參議李廷濟陳疏未承批,參知權益淳進,同副承旨崔宗周進。
吏批啓曰,判書李肇式暇,參判李眞儒呈辭受由。小臣獨政未安,何以爲之?敢稟。傳曰,只出緊任。
又啓曰,大司諫,今當差出,而擬望之人乏少,外任竝擬,何如?傳曰,允。
又啓曰,潭陽府使,今當差出,而本府乃湖南雄邑,且是身死之代,不可不擇差。守令中有聲績人竝擬,何如?傳曰,允。
吏批,權益淳爲大司諫,尹光益爲忠淸都事,尹東魯爲潭陽府使,李聖臣爲永柔縣令,李著爲橫城縣監,李獻章爲洪陽縣監,金東望爲新寧縣監,李誠躋爲昌寧縣監,李重觀爲進賀兼謝恩書狀官。
兵批,權聖徵·金命來·沈若晦,單付副護軍,兪命凝單付副司直,趙鎭禧單付副司果,金禹甲單付副司正。
李翊漢啓曰,黃海監司尹容,今日又爲違牌,推考傳旨,纔已啓下,而本道空營,事勢一時爲急,更卽牌招,使之趁速辭朝,何如?傳曰,允。
以校理吳遂元牌不進罷職傳旨,傳于崔宗周曰,推考傳旨捧入。
掌令李廷弼啓曰,請亟寢緣坐罪人賓〈愛〉·終卿放送之命。措辭見上昔箕子設井田於平壤,以殷家助法,定稅什一,聖人之設爲此制,以示來世者,可傳於萬古。故其後三韓麗朝之時,亦有愛禮之意,蠲不征稅,殆過千祀。逮我太祖康獻大王西巡時,駐蹕井地,周覽興歎,更定什一之稅,名其田爲麻菉,使備御供之需,聖意所存,亦豈偶然哉?厥後太祖晬容,奉安於永崇殿,仍以麻菉之供,作爲祭享之用,及其移慶基殿之後,祭享雖撤,而麻菉之稅則自如矣。甲午年間,道臣閔鎭遠,啓罷其什一之制,作爲常稅之地,厥土本來磽瘠,而以其稅輕,故民樂從之。今以稅重,人皆荒棄,假有廣土所收,不宜廢絶聖制,況其爲結,不過二百,國家得此亦何所輔,而乃爲此異代所不行之事,以貽天下萬世之非議哉?噫,今天下擧無一區井田之地,而獨我東方,有此仁賢之遺制,後世如有王者作,則必來取法。今此修擧之道,實爲王政之大者,而聖祖所定之規,亦不可不永久遵行。請令本道方伯,卽復麻菉什一之稅,一以遵聖祖成範,一以存古聖遺制。答曰,勿煩。
左承旨李翊漢疏曰,伏以,今玆大臣之箚,請許遞儒臣所帶之職,蓋出於銓事苟簡,變通無路,而第念朝家禮待儒臣,與他凡僚有別,向者重臣之筵達請仍,亦以此也。儒臣養德山林,素負重望,粵自先朝,恩禮優渥,逮至今日,敦召方勤,前後辭疏,終靳勉許,而今因大臣之箚,遽有遞改之命,雖緣事勢之不得不已,恐有歉於聖上平日禮待之盛意。臣意以爲,儒臣所帶之職,今旣許遞,已無可論,而特下別諭,以示勉從之意,益加誠禮,期於召致,則實有合於緇衣禮賢之道矣。旣有所懷,敢此略陳,伏願聖明,留心察納焉。臣無任云云。答曰,省疏具悉。儒臣召致之請,誠甚得宜,卽速別諭焉。
弼善李重觀疏曰,伏以,臣本以無似,濫玷榮塗,未有絲毫之補,徒速僨誤之誚,私心愧懼,已不暇言,而人之譏罵,理固必至。臣之向忝憲職也,李錫祚等投進一疏,假託討復,意在傾軋,天鑑孔昭,快賜處分,而儒臣之前後疏語,未免矛盾,殊涉苟且,故臣果以草草數語,略示規警之意,臣之本意。夫豈有他,而今者儒臣,追提已事,費辭張皇,所謂如得奇貨者何意,所謂極口醜辱者何語耶?彼儒臣之此等口氣,誠可悶,不足怒也。儒臣之初疏,旣曰不專在沐浴之請,意在迫逐大臣云爾,則臣固知儒臣之疏,痛辨非斥之不暇,而初疏未下批之前,反與金始慶·鄭思孝輩,齊聲投疏,或曰士氣沮喪,或曰處分過重,則儒臣昨今之疏,孰不謂之矛盾也哉?臣與儒臣,世好素篤,情契且深,而因一相規之微事,遽加疑怒,反詈太緊,何其不暇於自省,而尤人則深耶?玆事是非,自有一世之公議,不必待臣之疏辨而可知,則臣何必逐條呶呶,徒傷同朝篤厚之風也哉?臣之當初論啓也,筵席倉卒之際,雖或有一二句語,末及點檢之處,而至謂之惡言相加,此實非素望於儒臣者也。事之是非,固捨勿論,被人詬詆,不有餘地,則臣何顔面,晏然苟冒於榮次,徒取無限狼狽也哉?臣昨自夕講退出,則儒臣之疏,已到院矣。省記已入,禁門將閉,不得不黽勉經宿,今始留疏迸出,臣罪尤大。伏乞聖明,察臣被斥之非常,諒臣私分之難安,亟許鐫臣所帶之職,以謝人言,治臣擅離之罪,以靖私義,不勝萬幸。臣無任云云。答曰,省疏具悉。爾其勿辭察職。
黃海監司尹容疏曰,伏以,臣以藐末新進,無寸長可取,而猥登廟堂之薦書,謬荷聖上之申命,遂至於擢授海臬按廉之任。臣始焉惝怳驚怪,繼以惶愧抑塞,不寐忘食,措躬無地,此豈但憂一身過福之災而然哉?誠恐驟躐無漸,人器不稱,壞循序之常格,累則哲之明德也。念臣釋褐登朝,未滿三載,而出六屬耳。歷官無幾,未嘗一試於政事,少著其績用,則未知大臣,何所見而進臣,殿下何所取而用臣耶?鈍劣如臣,而得沈敏之稱,空疎如臣,而膺方面之寄者,固已千不似萬不可,而況今海西一路,民困財竭,百弊俱生,按道之任,名曰擇差,而乃反以不曉事之一後進,躐等超秩而異之,纔離韋布,便占緋玉,實愧糠粃之在前。擺脫格例,重誤官方,又致觀聽之驚駭,若其職責之不可堪任,殆甚於蚊力之負山,而有不敢暇論者矣。恧縮靡容,顒俟物議,而儒臣之疏果發,下而爲微臣憂其驟進,上而爲朝政惜其濫授,凡仕官家遭言自處之義,雖其所論,未必皆是。猶且引嫌祈免,必去其職,況此驟陞之譏,實是公議之所同然,則義在必遞,較然明甚,臣何敢不有人言,貪榮冒進,以自喪其廉隅也哉?雖以朝家體下之道言之,旣知其情勢之決不可承命,則亦宜特加矜諒,卽賜變通,俾免爲無恥之鄙夫也。屢違嚴召,尙無處分,分義掃地,罪合萬死,而情窮理極,計無所出,惟有積逋慢之罪,以竢譴罰之亟加而已。臣之今日所處,其亦窮且阨矣。且臣曾於春間入臺也,不戒三緘,妄論數事,今至半年之久,而衆怒猶未已,反詈之言,橫詆之語,前後迭發,侵困備至。今以力辭新除爲事,雖未及追提辨理,而其爲臣之難安,則此亦一端,玆不得不疾聲號籲於天地父母之前。伏乞聖明,憐臣危蹙之情,諒臣肝膈之懇,亟命收還臣新授職秩,回授已試可堪之人,仍治臣前後違傲之罪,使藩寄重,而官方嚴,朝綱肅而私分安,不勝萬幸。臣無任云云。答曰,省疏具悉。今玆新命,實循公議,卿無可引之嫌,從速辭朝。
上在昌德宮。停常參·經筵。
崔宗周啓曰,吏曹郞廳來言,承旨有闕,政事何以爲之?取稟。傳曰,明日爲之。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
吏曹參判李眞儒三度呈辭,傳于南就明曰,只遞本職。
贊善鄭齊斗別諭單子,傳于崔宗周曰,遣史官敦諭。
備忘記,傳于南就明曰,史官二員待命,騎馬六匹立之。
崔宗周,以備邊司言啓曰,黃海監司尹容,疏批已下,聖旨開釋,實出尋常之外,其在分義,何敢更爲引嫌?海西空虛,赴任不可不少緩,卽爲牌招肅拜,使之依聖敎從速辭朝,何如?傳曰,允。
南就明啓曰,黃海監司尹容,一向違牌,不爲應命,殊非朝家特差之意,更爲牌招,何如?傳曰,允。
崔宗周啓曰,今六月二十四日,祿都目政事爲之之意,敢啓。傳曰,知道。
南就明,以宗簿寺官員,以提調意啓曰,今甲辰春夏等講學,諸宗臣勤慢,計畫抄出,而連値公故,開坐者只是四次,居首講畫,不過八分,則論賞一款,今無可論,而八分以下,至一二分與無分者,則開講旣少,不可專責於應講之員,事當參酌分揀,而至於無緣連三次以上不進之員,除親病懸頉外,行洛豐守楙,原溪守㮿,驪平副守燧,密春副守焌,月林副守櫓,密恩令煿,康城令楗,光春令棬,昌溪令櫟,蓮恩令棣,蓮昌副令榕,銀溪副令楔,竝依例推考,以警將來,何如?傳曰,允。
持平趙尙慶·獻納金濰啓曰,請逆魁昌集·頤命,竝令攸司亟行斬屍,明正典刑。措辭見上請亟査逆婢,出付鞫廳,以絶禍根。措辭見上答曰,勿煩。持平趙尙慶啓曰,請亟寢緣坐罪人賓愛·終卿放送之命。措辭見上請令本道方伯卽復麻菉什一之稅,一以遵聖祖成範,一以存古聖遺制。措辭見上。答曰,不允。末端事,依啓。獻納金濰啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命,仍前嚴鞫,期於得情。措辭見上請還收流配罪人李碩輔,遠配罪人高鳳獻等特放之命。措辭見上答曰,勿煩。
兵曹參議李廷濟疏曰,伏以,臣前在喉司,因刑曹判書金一鏡之辭疏,不卽捧入,忽遭無限醜辱,至以不解事只循時議而俯仰,何敢肆然不捧等語,極意詬詆?臣與諸僚,聯名陳疏,逬出禁門,而臣等之疏,亦欠斟量,不能當理,至今追思,愧悔正深,公議警責,憊然心服矣。卽伏見重臣之疏,怒氣飊發,辭語忿戾,詬斥之言,不遺餘力,臣卽其疏中一人,看來不勝瞿然,繼之以一笑也。蓋於伊日,重臣來到喉院曰,吾以前席未盡之辭陳疏,則必當蒙遞云云。臣答曰,史事緊重,似當蒙遞云矣。翌日呈疏,臣等非不欲捧入,而天官司馬度支之長,竝帶史局之任,事務之緊重,無甚異同,此疏捧入,則凡在重任之臣,竝因此爲例,乞遞本任,朝家亦難一一許副,職在出納之地,所宜商量,故以此言送,則吏又來傳曰,吾疏不捧,則吾當侵辱政院云。臣等初旣斟量退却,而怵於侵辱,旋卽捧入,不但乖於事體,怒其疏之不入,侵辱喉司,乃無識鄕儒輩之事,不料白首重臣,遽有此擧,乃以嘲諧答送矣,俄而侵辱果至矣。所謂知申通書,臣則不見,而今乃以一番往復,循例說去之語,作爲自欺欺天之案,不亦深乎?且所謂其疏,以實錄纂修爲辭,而以政院不捧爲罪,前日其疏中大憲遞改之言,固非今日可引之例,而若自朝廷,專諉史事於史局諸臣之中,則本職辭免之疏,固可捧入矣。朝家旣無此事,重臣以秋曹兼史局,亦且數月,今忽自當史事,請遞秋曹,則喉司何可汲汲捧入,如恐不及耶?至於奔馳方洋云者,相議構草之際,臣果下語此言,或似軋逼,或似嘲謔,臣方以此,大加悔恨,反詆之言,何所不至?若其末端噴薄之說,自是題外,非臣之所可答也。臣之所慨然者,重臣之年位如何,而因一辭疏之見阻,少咈其意,盛加忿怒,詬責近密之臣,如叱僕隷,略不顧難,反怒辨章之稍逼,病源已過之事,斷斷不捨,儕友之間,惡言相加,疑阻之心,無所不及,惜乎,其浪費精神也。然,臣旣是其日聯名陳疏之人,則決不可晏然仍冒於職次。伏乞聖慈,亟命鐫遞臣職,以安私分,不勝萬幸。答曰,省疏具悉。意外人言,何必爲嫌?爾其勿辭,從速察職。
上在昌德宮。停常參·經筵。
南就明啓曰,黃海監司尹容,鎭日違牌,無意應命,分義事體,俱極未安,卽爲牌招,何如?傳曰,允。
又啓曰,注書閔圻,病不仕進,已過累日,牌招察任,何如?傳曰,允。
又啓曰,卽者吏曹郞廳來言,今日爲政事,命下,而判書李肇參議沈珙,俱以病不來,參判未差,不得開政云。判書·參議,竝卽牌招開政,何如?傳曰,允。
又啓曰,吏曹判書李肇,參議沈珙,俱違牌不進,不卽開政,事甚未安。判書李肇,更爲牌招,何如?傳曰,允。
以吏曹參議沈珙牌不進罷職傳旨,傳于崔宗周曰,推考傳旨捧入。
李重述啓曰,三司來詣請對矣。傳曰,引見。
朴乃貞,以都摠府言啓曰,今日中日,與兵曹堂上,眼同武藝別監試放時,二貫革別監金億萬,第二放發放得中之際,忽自一貫革別監中,一時竝發,又爲得中,迹涉殊常。推問於一貫革同隊別監等處,則初乃或稱絶線,或稱不放,縷縷發明,及其嚴覈之後,不敢終始抵賴,同隊別監等,始乃以崔興伯,元非當次,而與金億萬,一時發放納招。蓋其奸情,億萬雖不得中,以其渠之中丸,欲爲移施之計,而幸而竝中,有此現露之擧,內中日事體,何等嚴重,而此輩恣意用奸,乃於隣貫革一時竝發之狀,極涉痛惡。金億萬和應用奸之跡,自在其中,若不重究,則如許奸惡之習,將無以懲戢。崔興伯·金億萬等,竝令攸司囚禁,嚴覈科罪,以杜日後之弊,何如?傳曰,允。
又以訓鍊都監言啓曰,都監糧餉色,以輦下親兵,各樣軍需策應之所軍兵服色·旗鼓·遮帳·鋪陳·燈燭等,一應軍物及各色員役·工匠等,逐朔料布,專靠於略干屯田之稅,而永柔德池筒·金海大山屯·康津古今島·靑山島四大處屯田,見失於宮家,及新鎭之後,亦因歲歉,稅入之數,比前大縮,凡百軍需,無以繼用,至於不成貌樣之境,殊甚竭悶。所謂靑山島,辛酉年間,薪智鎭新設之初,本島田畓三十六結,劃給萬戶,使之貌樣者,而庚子量田時,本道剩結一百七十一結,自本道枚擧實數成冊,上送於都監,故依前還屬,收稅補用事,前判書臣金演,陳達於筵中,已爲蒙允,而其後因本道狀請,當初劃屬三十六結外,三十結,又爲加給於該鎭。薪智·餘鼠兩島近千名民丁,亦令專管,則比諸新設之初,田民之數,不啻倍蓰。又況本鎭萬戶,兼管太僕寺數多屯田,則亦有餘剩,一鎭酬應,足可支用,而上年該鎭萬戶,諉以需用之不足,瞞報營門,至於狀聞,自備局覆啓,竝與其量後剩結,盡數還屬本鎭矣。蓋以事體言之,軍門需用,與他自別,其所關重,有非薪智一鎭之比,而都監形勢,旣如是切急,不可無別樣變通之道。今此靑山島屯田,前後劃屬六十六結,則屬之本鎭,其餘剩結,則依前成命,還屬都監,以爲軍需補用之地,似合事宜,更令廟當稟處,何如?傳曰,允。
崔宗周啓曰,黃海監司尹容,一向違牌,無意出肅,事體極爲未安。本道形勢,一時爲急,更爲牌招,何如?傳曰,允。
李重述啓曰,注書閔圻,旣已出仕,注書李壽益出使之代,勿爲差出,假注書金禹甲,使之仍察,何如?傳曰,允。
有政。吏批,行判書李肇進,參判未差,參議沈珙不進,都承旨南就明進。兵批,行判書柳鳳輝進,參判朴熙晉進,參議李廷濟病,參知未差,左副承旨朴乃貞進。
吏批啓曰,本曹參判及玉堂闕員,今當差出,而擬望之人乏少,外任竝擬,何如?傳曰,允。
吏批,呂必容爲承旨,李世最爲吏曹參判,趙翼命爲司諫,兪命凝爲兵曹參知,趙鎭禧爲副校理,金弘錫爲修撰,李眞洙爲文學,尹志爲兵曹正郞,李顯道爲刑曹佐郞,趙錫命爲司僕正,徐宗廈爲掌樂正,李廷傑爲司成,趙斗壽爲金山郡守,鄭潤先爲宜寧縣監,朴廷珪爲尙瑞直長,方萬規單付校書博士,蔡應萬單付承文副正字,左承旨呂必容,右承旨李翊漢,兵曹參議兪命凝,參知李廷濟。
兵批,權以鎭·金重器爲同知,金洸爲都摠都事,尹弼履爲都摠經歷,李徵夏·柳雸·李思牧·韓瑞甲爲五衛將,崔尙徽爲忠壯將,柳聖徽爲內禁將,許樑爲大丘營將,朴泰鎭爲司禦,李德淳爲翊贊,朴弼顯爲洗馬,鄭道元爲宣傳官,黃爾章爲都摠管,綾城君橚爲副摠管,李益彬爲訓戎僉使,白世元爲慈母山城別將,楊憲益單付咸鏡監營中軍,李夢相單付副護軍,李鳳年·趙遠命單付司果。
崔宗周,以禮曹言啓曰,卽接平安監司移文,則价川等邑蝗蟲酺祭,香祝幣依例祗受,而連因大雨,蟲災旣已寢息,酺祭設行,似涉無義云。蟲災旣已寢息,則酺祭不可仍行,香祝還爲上送,令香室浄處燒火之意,分付,何如?傳曰,允。
朴乃貞,以備邊司言啓曰,近來新設之事,規模每患侈廣,不可不隨事檢飭矣。兩西別武士,本倣北關親騎衛而設置,則凡干節目,所當一準北關例施行,而北關則只兩別將入番時給料,至於掌務,初無自官差出,入番給料之事,而西關則添出兩掌務給料,北關則遼木未劃給之前,料資賞格,皆以該營行用米布上下。北關全無物力,而尙且如此,況於兩西,而西關則賞格,用本司句管木上下,殊甚不當。今後則一依北關例,兩掌務,勿爲自官差出給料,其他料米賞格,皆以該營行用米布上下,會付穀及本司句管木,勿爲取用,宜當。以此定式,兩西一體施行之意,分付,何如?傳曰,允。
大司憲李明彦疏曰,伏以,臣頃以館職,猥上辭章,仰陳親嫌當遞之由,兼暴衰病難强之狀,庶幾天地父母之俯察矜許矣。及承批旨,雖有稟處之命,而諭以勿辭催令上來,臣誠驚惶感激,罔知攸措。繼而伏奉承政院今六月十七日成帖,有召以臣爲司憲府大司憲者,臣聞命以來,一倍懍惕,不覺感淚之被體也。無狀如臣,忍訣聖世,甘心自屛,有命輒逋,無復有人臣分義,論其負犯,萬戮猶輕,而今乃以罪爲寵,恩命頻繁,玉署之銜未卸,柏府之除遽降,世所謂淸班華貫,朝暮踐遍,雖在朝夙夜之賢,猶爲優異之渥,而況此屛伏之賤臣,何以得此於聖上哉?君恩天大,臣罪日積,有臣如此,生不如死。伏念臣本以庸陋,素乏短長,幸叨誤恩,驟躐宰班,生死隕結之忱,自倍恒人,只欲殫竭心力,酬效涓埃,而不幸蒲柳之質,未秋先謝,駑馬之力,中途已乏,疾病侵尋,神精消耗,不但臣心自危,見者莫不爲之惴惴,臣雖欲含恩戀寵,奔走供職,亦不可得也。目今群彦濟濟,布列朝端,遭遇聖明之時,激昻功名之會,而臣獨屛處荒郊,甘作棄物,以自陷於辜恩背義之歸,中夜思之,亦覺自悼,夫豈有一毫偃息圖便之意而然哉?良以衰疾如右,實無以陳力就列故耳。凡臣所帶職名,固宜一倂遞解,而至如風憲之長,卽者都御史之職,地望自別,責任甚重,非臣所可叨冒者,雖非謝病乞退之日,亦宜引分力辭,必遞乃已,玆不得不披瀝肝血,仰瀆宸嚴。伏乞聖慈,特加憐察,亟遞臣本兼諸任,俾得優游聖澤,調息病軀,則自今至死之年,莫非聖明之賜。臣無任云云。答曰,省疏具悉。卿其勿辭,從速上來察職。
巳時上御熙政堂。三司請對入侍時,右副承旨李重述,執義李眞淳,副應敎柳弼垣,持平趙尙慶,獻納金濰,修撰洪廷相,副修撰李巨源,假注書金禹甲,記事官李行敏,記事官尹尙白。眞淳進讀合啓,請逆魁昌集·頤命,竝令攸司亟行斬屍,明正典刑。措辭見上上曰,勿煩。又所啓,請亟査逆婢,出付鞫廳,以絶禍根。措辭見上上曰,勿煩。眞淳曰,今日又下勿煩之敎,抑鬱甚矣。頃日請對時,諸臣縷縷陳達矣,顧此逆婢,負窮天極地之罪,而得保首領於覆載之間,臣民之憤,當如何?臣等誠意淺薄,尙未回天,置此賊於宮掖之間,使王法未伸,輿憤未洩,國何以爲國乎?惟願速賜允從焉。尙慶曰,逆婢罪惡,前後諸臣,縷縷陳達矣。苟不能査出正法,日後又試毒手,則國家將至於何境耶?雖以難査爲敎,其日掌膳宮婢,出付有司,則自有可覈之道,毋少持難,夬賜兪音,是所望也。濰曰,今日則惟望聖明之允從,而相率入對矣。又下勿煩之敎,臣等辭窮意竭,實無可達之語矣。顧此逆婢,以罪狀言之,則不可一刻偃息,以王法言之,則有必討之義,大小臣僚,封章齊籲,三司諸臣,前後登對,而一向靳兪,不許査出,實非所望於聖明之世也。伏願亟賜允從焉。弼垣曰,逆婢之不可不討者有二焉。行藥御膳之罪,直可以依律正刑,妖逆旣處肘腋,則其在防患之道,亦不可不査出正法矣。累次煩縷,兪音尙閟,日熱雖如此,累日不得請對,亦甚抑鬱,玆敢相率入對,惟願卽允兪焉。廷相曰,臺臣及上番,縷縷陳達矣。當初藥院之記,逆節之招,明白無疑,而此賊尙今潛形匿跡於肘腋之間,臣民之憂迫,訖三載未已也。儻蒙速賜允兪,則宗社之憂,臣民之喜,當復如何?千萬伏望。巨源曰,逆婢一事,爭執已久,臣等辭窮意竭,而天下古今,如有謀殺君父之賊,則爲其臣子者,必也討復而後已。且以殿下之明聖,旣知妖賊之謀害聖躬,則何可容護於宮掖之間,使之頃刻偃息乎?殿下上奉宗廟慈聖,下臨億兆臣民,殿下一身之付托至重,豈可容貸一逆婢,以貽無窮之憂耶?今日則速賜允從,是臣區區之望也。眞淳曰,自古有國以來,如有負罪之人,則爲其臣子者,請罪於君父者甚多,若差輕之罪,則請譴之際,聽之者雖或持難,而似此和藥謀弑之賊,實人臣之極罪,殿下至今持難,不賜允從,不但今日請對,諸臣皆將抑鬱生病,宗社之憂,將如何?明白下敎,是所望也。尙慶曰,殿下尙不出付逆婢者,聖心以爲當初吐出黃水,實賴皇天宗社之默佑,顧此逆婢,其於予,何不以爲慮,而臣則以爲此賊,若或再試毒手,則將何以爲之耶?其罪狀,姑舍勿論,其危,將如何?査出正刑,殿下雖甚持難,如此之賊,不可一日置之肘腋之間,惟願速賜允從焉。濰曰,三手之黨,在外者次第伏法,而未査出者,只一逆婢也。在外之賊,則當其請討之時,不少持難,而惟此逆婢事,終始牢拒,臣實未曉也。宮中府中,俱爲一體,而殿下處分,若是逕庭,愚臣死罪,不能無歉於殿下也。人臣,將則必誅,而經年爭執,上下相持,使國體虧損,人心抑鬱,臣民之憤,久而愈激,今日則必賜兪音,是臣之望也。上曰,勿煩。弼垣曰,連下勿煩之敎,抑鬱,甚矣。昔孔子作春秋,亂臣賊子懼,孔子特以無位之故,只作春秋一書,以懲亂逆之徒,殿下則旣持生殺之柄,何可容貸此賊,撓屈王章耶?一國共公之論,不可不從,天下萬世之譏,不可不恤,惟願速賜允兪焉。廷相曰,小臣,新從外來,閭巷間小民,亦以行藥逆婢之尙不正法,莫不洶擾,輿情亦可見也。此賊罪狀,昭然無疑,而處於肘腋之間,一時偃息,有一時之慶,一日偃息,有一日之憂。儻殿下終始靳允,則臣民之抑鬱,將如何耶?亟賜處分,是所望也。巨源曰,隨行逐隊,入侍前席,只得勿煩二字,則卽爲退去,殿下必以爲臣等請對之擧,不過應文備數也。俄者憲臣所請,是辭竭情窮迫不得已之致,臣等若聞持難之由,則抑鬱之懷,庶可解矣。掌膳宮人,一倂出付,則次次盤問,可得正犯,殿下何慮乎?玉石俱焚,而不爲査付也。臣實莫知聖意之所在也。弼垣曰,李巨源之言,是矣。前後請對,輒承勿煩之敎而退出,抑鬱憂歎之極,又復登對力請,終未蒙兪音,何可伸國法而慰群情乎?亟賜處分,千萬伏望。廷相曰,逆變,何代無之,而未有若此之憯毒也。今日則速賜允兪焉。尙慶曰,殿下於此事,若是持難,而凡持難之事,在於疑晦處,此則其日掌膳,必有簿記逆節之招,亦甚明白,而尙今靳兪,抑鬱,甚矣。設有難査之端,殿下以爲事有如此如此者,決難査出云爾,則臣民之心,可以曉然,今日則願聞難査之由,以破疑惑焉。濰曰,殿下若是持難,實未知聖意之有所依據也。如此罪人,尙未斯得正法,臣等爲後世之罪人,殿下亦難免譏議於後世矣。其日掌膳宮婢,終若不許査付,則大有歉於處分,伏願亟允諸臣之請。眞淳曰,有天下國家以來,罪莫大於逆,雖職在大臣,皆已正法,惟此幺麽一婢,尙今偃息,世間寧有是耶?雖以難査爲敎,其日掌膳,必有簿記,藥院之記,逆節之招,明白無疑,豈無可覈之道?惟願夬賜允許。廷相曰,凡罪犯雖疑晦者,亦能拘得,此則情節昭然,不必持難,而尙今靳許,實不知聖意所在也。其日掌膳宮婢,出付有司,則罪人庶有斯得之路,伏望速允焉。濰曰,罪惡如逆婢,彰露如逆婢,而倖遣常刑者,自古無之,而反見於聖明之世,臣竊爲之痛惜也。尙慶曰,今日縷縷陳達,而終無出付之敎,任令匿跡於宮掖之間,誠甚悶鬱。昔聖帝明王,從諫不咈,傳曰,靡不有初,鮮克有終,可不服念乎?殿下當更化之初,治逆甚嚴,雖爵秩隆高者,諸臣請討之言,聽從如流,而惟此一逆婢之事,一向牢拒,終不允許,其視不咈之德,克終之道,何如也?人君而不從諫,則國不可治,殿下亦嘗看古史矣,從諫則治,否則亂。伏願殿下,深思始初淸明之政,亟允今日討復之請,千萬切仰。巨源曰,趙尙慶之言,好矣。不但三司如是爭執,擧國民情,莫不憤鬱,卽今霖雨支離,害稼傷穀,民事可慮。國依於民,民以食爲天,而連歲凶荒之餘,水災又如此,自古帝王家若遇此等災異,則必恐懼修省。今日殿下遇災修省之道,不出於聽納三司之言,不咈衆人之情耳。今此逆婢之可誅者,有三焉。一則殿下,上恃慈聖,下係億兆之望,殿下之身,不可自輕也。一則此賊不誅,王法莫伸也。一則罪狀彰露,不可容貸也。今日水災,不可盡諉於此賊之未克正法,而天人相與,本無二致,民情之拂鬱如此,天意可以知之,亟賜允從,是臣區區之望也。重述曰,三司諸臣,至誠陳達,小臣更無可達之語,而逆婢罪惡,實是覆載之所不容,三司力請,已閱三年,今日若蒙允許,則國家幸甚。上曰,勿煩。眞淳讀府啓,請亟寢緣坐罪人賓愛·終卿放送之命。措辭見上上曰,勿煩。眞淳曰,此事累次陳啓,每下勿煩之敎,恐有歉於聖德,又此仰達,極知惶恐,而更下兪音,千萬伏望。上曰,勿煩。濰讀院啓,請還收大靜圍籬安置罪人申銋出陸撤籬之命。措辭見上上曰,勿煩。又所啓,請還收罪人星樞減死之命,仍前嚴鞫,期於得情。措辭見上上曰,勿煩。又所啓,請還收流配罪人李碩輔,遠配罪人高鳳獻等特放之命。措辭見上上曰,勿煩。濰曰,臣極知惶恐,而更以所懷仰達。鳳獻事,頃日請對時,陳達其大槪矣。鳳獻,與世相同時竄配,世相則伏法,鳳獻則至有特放之擧,臣實訝惑也。還收之啓旣出,殿下不必持難,而尙未蒙允,抑鬱甚矣。前後臺啓,幾盡允從,而所不從者,獨逆婢及鳳獻事也。逆婢旣在宮掖,鳳獻又復放還,則其前頭之憂慮,將如何?特賜允兪,是臣之望也。上曰,勿煩。巨源進曰,鳳獻事,頃日請對時,縷縷陳達,今日諫臣,又復仰陳,蓋當初嚴旨中,旣有潛邸時痛惋之敎,則其罪不可宥釋,而乃有此特放之命,此實有歉於聖德,有駭於群聽,伏望速賜允從焉。濰曰,鳳獻奸譎之罪,決不可特放也。今臣此請,雖有愧於古人牽裾之風,若其縷縷陳達,只出於匡君之誠,殿下豈不下諒而賜允乎?巨源曰,殿下特敎以奸譎,則其罪可知也。自古宦官之處宮禁者,若有奸譎之罪,則所當嚴法重治。此宦與世相同罪,罪旣犯於奸譎,則殿下亦豈可輕釋乎?諫臣之言,允從,宜矣。濰曰,臣實不能仰揣聖意也。未知殿下,以爲昔嘗使令於前,而不忍加法耶?然放還之後,奸譎不悛,罪惡尤增,則其在保全之道,反不如置之遠配之爲愈矣。重述曰,鳳獻罪狀,諫臣儒臣,縷縷陳達矣。雖以備忘見之,竄配之典,在渠亦幸,而反下特放之命,群情之駭惑,甚矣。且不待回啓,付籤特放,此實祖宗朝所未有之事,還收之請,不可不從也。濰曰,以近來處分觀之,臺臣之論宰執者,尙賜允從,此蓋出於重臺閣之意也。惟此一宦侍還收之請,一向靳兪,此豈不有歉於聖德乎?十分惶恐,敢此仰達。巨源曰,君臣猶父子,所懷安敢隱乎?殿下旣置三司之官,而逆婢之請,終始牢拒,宦寺之事,又不允從,此非所以待三司之道也。豈不有歉於聖德乎?討逆之大論,旣不能回天,此莫非臣等誠意之淺薄而然也。此事則無所留難,亟賜允從焉。濰曰,極知惶恐,而復此仰達,伏望允從焉。上曰,勿煩。又所啓,頤·健兩賊之父,當初院享,極涉冒濫,公議拂鬱,久而未已。況今兩逆,旣伏邦刑,隨坐之律,雖不可施之於旣骨之人,至於仍存院宇,依舊禮享,於法不可,於理無謂,決不當置之。請亟令該曹詳細査出,獨享者毁其院,配享者黜其人,以重院享,以伸公議。上曰,依啓。巨源曰,臣有所懷敢達,因逆婢査出事,前後伏閤時,迸退三司諸臣,幾至二十員,而輒以言不見用,三司除拜,引嫌不出,此豈非殿下惕然反顧處乎?在諸臣之道,更入三司之後,則惟當務積誠意,期於回天後已,而過自引嫌,無意行公,殊涉不當。此後則別樣申飭,使之勿復撕捱,何如?上曰,依爲之。出擧條重述曰,儒臣,以迸退三司諸臣之申飭事,旣已陳達矣。近來三司有除命,輒皆撕捱,違牌呈告,不勝紛紜。以此引嫌,無意行公,玉堂番次,極爲苟艱,兩司亦無以備員,今日則儒臣,旣以此陳達蒙允。此後迸退人員中,以此事引嫌呈單,或陳疏者,勿爲捧入之意,敢達。上曰,唯。出擧條巨源曰,迸退三司,更勿撕捱事,旣已陳達蒙允矣。辭單捧入與否,非所可論,惟當申飭而已矣。上曰,依爲之。諸臣以次退出。
上在昌德宮。停常參·經筵。
李重述啓曰,吏曹郞廳來言,守令有闕,政事何以爲之?取稟。傳曰,過國忌後爲之。
朴乃貞啓曰,備邊司郞廳來言,今日賓廳坐起日次,而大臣身病未差,不得來會云矣,敢啓。傳曰,知道。
大妃殿·中宮殿,藥房問安。答曰,知道。
藥房提調李肇,副提調南就明啓曰,淫霖未已,蒸炎猶苦,伏未審此時聖體,若何?寢膳之節,一向平常乎?今日卽入診日次,臣等久未入侍,率諸醫趁早入診,詳察聖候,宜當。大妃殿氣候,亦爲安寧乎?不任區區仰慮,敢來問安,竝此仰稟。答曰,知道。寢睡·水刺平常,慈殿氣候安寧矣。
朴乃貞,以都摠府言啓曰,都摠管李眞儉,以禮曹判書樂生等取才坐起事,掌樂院晝仕進去之意,敢啓。傳曰,知道。
崔宗周啓曰,黃海監司尹容,昨又再次違牌,無意出肅,事體道理,俱極未安,更卽牌招,何如?傳曰,允。
李重述啓曰,刑曹判書金一鏡,連呈辭單,不爲行公。詞訟劇地,不容久曠,卽爲牌招察任,何如?傳曰,允。
南就明,以弘文館言啓曰,新除授修撰金弘錫,時在全罷道臨坡縣任所,經筵入番事緊,請斯速乘馹上來事,下諭。副校理趙鎭禧,前後每以情勢爲言,而昨日儒臣陳達,別爲申飭,則今無可引之嫌,卽爲牌招察任,何如?傳曰,允。
朴乃貞,以備邊司言啓曰,黃海監司尹容,累次違牌,尙不出肅,一路空虛,赴任無期,誠極寒心。聖旨之累次開釋,夐出常例,藩臣之得此,古來罕有,則豈敢復以情勢爲言?自前以驟陞遭臺啓者,停啓之後,雖或辭免,終必行公,未嘗以此,至於辭遞,直登臺章者尙然,而念獨罔念分義之重,惟以撕捱爲事,事體所在,豈容如是?黃海監司尹容,從重推考,更卽牌招肅拜,使卽赴任,何如?傳曰,允。
又啓曰,因備局草記,黃海監司尹容,更卽牌招事,允下矣。自本院,纔已再度請牌,而終不出肅,今又三牌,有傷事體,何以爲之?敢稟。傳曰,待明朝出牌。
崔宗周,以戶曹言啓曰,本曹佐郞鄭潤先,昨日政,移拜宜寧縣監矣。潤先方管本曹會計之任,職務甚緊,實難遞易。新除授宜寧縣監,今姑改差,本曹佐郞仍任,何如?傳曰,允。
又以戶曹言啓曰,府啓,請令本道方伯,卽復麻菉什一之稅,一以遵聖祖成範,一以存古聖遺制,措辭見上答曰,依啓事,命下矣。取考甲午年閔鎭遠爲本道監司時狀啓,則平壤府永崇殿,今已革罷,革罷前祭享所需麻田畓三百二十二結四十六負八束,所當出稅,所謂祿田·公須田,依大典衙祿田九十結·公須田二十五結,許給本府,收稅需用,所謂別賜補公須位,則元公須位劃給之外,仍給本府,各自收稅,以補孔道劇邑需用事,據祿田·公須田·別賜公須位田,竝依狀啓,仍給本府,其餘祭位麻田畓,依例出稅之意,覆啓,允下矣。今此臺啓所論,則井田之址,名曰麻祿田,而逮至甲午狀啓,革罷二百餘結,納稅於地部云。其時道臣狀啓中,元無井田之語,無所謂菉田,而謂之菉田,結數多少,亦且懸殊,所謂麻菉田畓幾結,果在井田址內,菉田·祿田何名爲是,而此田及別賜公須位田,竝在於井田址內耶?抑麻田畓·祿田畓·別公須位田畓名目各異,不在於井田址,而皆出於元田畓中耶?此等曲折,不可不明覈後處之。更令道臣取甲午本道狀啓及今此臺臣所啓,詳細査實,區別啓聞後,稟處之意,知委本道,何如?傳曰,允。
以副校理趙鎭禧牌不進罷職傳旨,傳于李重述曰,推考傳旨捧入。
李重述,以義禁府言啓曰,卽接月令醫官李萬祥手本,則保放罪人尹得仁,病勢今已向差云,還囚之意,敢啓。傳曰,知道。
朴乃貞,以御營廳言啓曰,今此下番別破陣別馬隊試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西七番別馬隊五十六名,標下軍一名,已爲逢點整齊矣。來七月初一日,與東營入直六番別馬隊替代後,舊軍放送之意,敢啓。傳曰,知道。
李重述,以吏曹言啓曰,以賑恤廳草記,私賑人沃溝幼學姜碩亨,沃川幼學李道謙,饑歲捐穀,救活人命,其在激勸之道,不可無賞,令該曹稟處事,允下矣。上項姜碩亨·李道謙等,當大無之年,捐穀賑飢,誠爲可嘉,聞見調用,何如?傳曰,允。
李廷弼啓曰,請亟寢緣坐罪人賓愛·終卿放送之命。措辭見上臣伏見禁府啓目,則洪原縣定配罪人李輝千,因道臣之置諸稟秩,至請特爲放送而蒙允,臣不勝駭然,而繼之以訝惑也。夫輝千所坐,非薄物細故,公會稠坐之中,向國罔測之言,肆然發口,兇言悖說,人皆掩耳。本司提擧,將欲聲罪草記,則百般哀乞,呈旬自處,得免論罪之擧,而搢紳喧傳,臺啓峻發,卽施流配之典,以其罪律之,則可謂末減,而今因赦令,遽爾宥釋,輿情駭憤,皆以爲輝千之罪,與李時弼殆同五十步百步之間,而輝千得蒙全釋,則時弼之死,豈不冤乎?物議沸騰,公論難遏,而國家刑法,不宜偏頗。請還收洪原定配罪人李輝千放送之命。答曰,不允。末端事,依啓。
副應敎柳弼垣疏曰,伏以,臣伏見政眼,有兩儒臣差除外幕之擧,此蓋由於度支之臣,疏請擇差,而廟堂覆啓許之者也。荒歲檢田,雖曰緊務,經幄近臣,事體自別,而聯翩出補,無所留難,豈非未安之甚者乎?前秋亦嘗以數三儒臣,擬差京試敬差之任,臣於其時,疏陳還收之請,聖批卽賜允可,旋因大臣陳達,終至發遣,臣嘗慨然矣。況今佐幕之除,尤是希有之事,而八路此窠,不啻夥然,三司侍從,何以盡充?此可謂難繼之道矣。雖非卽今出入侍從之人,亦豈無能堪是任者,而必以堂錄中人,隨窠卽塡,有若差除館職者然,竊爲朝家惜此擧措也。臣謂李匡德·尹光益佐幕之任,宜卽許改,仍飭銓曹,勿拘三司侍從之限,惟視其人之才否,而差遣焉。專對之任,不輕而重,其不可只循官資而差送也,決矣。書狀官李重觀,名論素輕,踐歷尙淺,春坊講任,亦云濫吹,而又玷斯選,物情未允。伏願聖明,亦命遞改,以重使事,不勝幸甚。臣無任云云。答曰,省疏具悉。兩臣還收之言,誠甚得宜焉。
獻納金濰疏曰,伏以,臣偏母,夙嬰奇疾,積歲沈綿,源委轉深,年未篤老,筋力先衰,眞元澌綴,常在床褥,凜凜有朝夕之憂矣。又自昨日,宿患諸症,一倍添重,飮啖全廢,晝夜叫痛,臣之卽今私情,實無離側供職之望矣。當此逆婢逭誅,三司請討之日,臣扶將病母,未忍離捨,旣不能鎭日詣臺,仰伸討復之義,前頭請對,又無隨入之勢,不得不疾聲仰籲於仁覆之下。伏乞天地父母,俯垂憐察,亟命遞罷臣職,俾得救護母病,不勝萬幸。臣無任云云。答曰,省疏具悉。爾其勿辭,救護母病。
巳時,上御熙政堂。藥房入診,提調李肇,副提調南就明,記事官閔圻,記事官李行敏,記事官尹尙白,醫官方震夔·許玷·吳重卨·崔泰齡·白興銓·金壽煃,儒醫,孝陵參奉任瑞鳳,永禧殿參奉朴泰初入侍。李肇進伏曰,近來連爲淫濕,日氣蒸鬱,伏未審氣候,若何?上曰,無事。又起身伏曰,大妃殿氣候,亦何如?上曰,安寧矣。肇又曰,中宮殿氣候,若何?世弟嬪宮氣候,亦何如?上曰,無事矣。肇曰,使諸醫診察,何如?震夔診脈後退伏曰,左關甚數矣。玷曰,左右脈沈,而數則愈甚矣。興銓曰,雖數而帶滑矣。壽煃曰,左關緊矣。泰初曰,緊而帶數,右關則滑矣。瑞鳳曰,頗數矣。肇曰,汗疹,近何如?宜使醫官詳察,臣等亦爲瞻望,何如?上使內侍解御衣前襟,醫官等近前察視後,退伏,見背部及胸部,幾盡消減,其小者則尤消矣。肇曰,汗疹其無搔癢之事乎?滑不連爲塗付乎?臣等久未入侍,伏未審寢睡視前何,而水刺亦如前乎?上曰,如前矣。肇又曰,大便,何如?上曰,如常矣。肇曰,小便,何如?上曰,如常矣。肇曰,近來停藥已久,未知因停藥而氣候無加損之節乎?卽今暑濕異常,此時湯藥,終有所妨,故停止矣,卽今暑濕,猶未已,三四日後,三伏當盡,前日議藥儒醫,時未入來,議〈藥〉一節,宜過三伏後爲之,三四日間停止,何如?上曰,依爲之。就明曰,日炎如此,逼侍擁鬱,令諸醫先退,醫官等出。肇起身伏曰,臣惶恐矣。職掌所關,有所敢達矣。近來連年文科新出身之出,每歲不下數十人,昨年則至於近百人矣。蔭官初入仕,每歲都目及散政所出,亦多至三四十人。百官之窠,自有定數,人員之多,每歲添加,卽今前銜閑散武臣之外,文蔭亦至近千人。一番作散,或有終身不得復職,其中遠方文官,或上京求仕者,留滯旅邸,經年閱歲,糧橐旣竭,繼賣田宅,於京於鄕,無可寓身,以此至於敗家者,滔滔皆是其言,以爲辛勤登第,所望者,顯揚起家,而今至流離敗家,誰復讀書求科第耶?其言誠可哀痛,此皆由於人多窠窄,終無以收拾,卽今變通之道,惟有稍寬窠數,以爲漸次調用之地。祖宗朝陵寢位數無多,京職忝下不至數夥,初入仕之窠甚少,參上之官,各司員數甚多,今則各陵參奉,至於五十八員,京官初仕,亦至三十八員,通爲九十六員矣。參上則小,各司及冗官之減省,比大典殆至三分之一,初仕則漸增,參上則大減,許多初仕,皆將次陞出六矣,出六之後,無可推去處,終歸作散而已。必減初入仕之數然後,參上窠可無狹窄窒礙之患,今將各陵參奉,皆陞爲令,以差送,減參下增參上,得二十九窠矣。初入仕旣減之後,別檢·都事等爲奉事品調遷者,自當有裕,則前頭當觀勢,亦陞爲六品窠,則參上窠,又將漸增矣。庶孽·中人入仕之路,亦多,引儀·能麽兒郞廳·學官及他各技入仕者,旣仕滿久勤之後,皆陞六品窠,旣陞之後,其以外任調遷者,只有察訪七窠,更無推移之處。前陞者旣充滿,後陞者又來,旣陞者積滯,殆遍於小各司應陞六品者,又無由作窠陞出。以此小各司中,絶無士大夫監察禁府都事官作窠,則無可充擬,此亦爲大段難處者。察訪窠,爲槐院疏通,降爲參下者,至十二窠,爲國子參下者,亦六窠。卽今槐院參下,纔已變通,國子參下,亦不至如前積滯,槐院二窠,國子一窠,察訪還陞爲六品窠,二十九陵參奉各一員,陞爲令,而今卽五品,必降作六品窠然後,可以通用於陞遷及遷轉矣。自今日,齋郞隨其窠出,每陵一員作爲令。無論文蔭,以參上差送,何如?臣以此事,議于大臣諸宰,皆以爲變通,爲宜,故敢此仰達。上曰,依爲之。
又所啓,壬寅條別收米一半及禁御兩營保米四分之一,前後道臣,分給列邑,使之支勅之後,狀請劃給,而軍保米,則廟堂許貸,別收米則旣是惟正之供,不稟朝家,直爲分給於列邑,雖出於萬不獲已,道臣之終涉未安,廟堂防塞不許,而旣已分給之後,列邑之取用,勢所固然。當初列邑之取用,或因道臣之分給,或因廟堂之許貸,則此非守令之任自擅用,而今以其未卽上納,歸罪列邑,拘礙解由,誠爲冤痛卽今海西守令以此拘礙不得出解由,至於十餘人之多,此則旣非守令之罪,宜有變通之道,解由勿拘事,令廟堂稟處,何如?上曰,依爲之。
又所啓,前奉事李公胤,頃遭臺彈,至於削版矣。公胤擧止之疏脫駭俗,天性然也。臺臣亦知之,今不須論,而至於議藥泛忽一款,實是至冤。蓋公胤,自昔年入參議藥時,往往折罵,他每致爭端,雖有好見,不能見採,故厥後則議藥之際,雖有所見,不復主張紛爭,只因勢而利導之,其藥間間入用。故相臣崔錫恒,以上年東宮未寧時見效之藥,乃其所指,至欲筵白,出六而荏苒未果,其時提調則知之矣。今番大妃殿未寧時,十六味流氣飮,乃公胤所發,加味二陳湯,亦是公胤所考出,惟其不爲主張爭執,故自外面看之,非若泛忽,而其實則不然,此則臣等明知之矣。實狀如此,公胤特命敍用,更爲收錄,而爲先付軍職祿使之,仍留京裏,入參於議藥,何如?上曰,依爲之。
又所啓,上年式年·庭試兩榜,尙未分館。承文館權知副正字申致謹,位次當爲上博士,今番分館,勢將主張,而曾在辛丑,隨參分館,完圈後,其時臺官,以遺珠濫竽等語,有所論斥,致謹旣不主張,只是隨參而已,則元無可引之嫌矣。見今新榜之未分館者甚多,一時爲急,而反引不當引之嫌,不爲出當,使莫重分館,遲滯至此,事甚未安,別加申飭,使之斯速分館,何如?上曰,依爲之。
副提調南就明所啓,黃海監司尹容,大臣知其可合藩任,陳箚超擢,意有所在,而尹容,以儒臣疏語,引爲難進之端,鎭日違召,無意出肅,本院循例請牌,殆無究竟之時,其在事體,極爲未安。推考警責,更爲牌召,使之斯速辭朝,何如?上曰,依爲之。諸臣以次退出。
上在昌德宮。停常參·經筵。
懿仁王后忌辰,齋戒。
李重述啓曰,大司憲李明彦,掌令柳時模在外,執義李眞淳,掌令李廷弼,持平趙尙慶呈辭,持平李普昱奉命在外,今日以監察茶時之意,敢啓。傳曰,知道。
朴乃貞,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李重述,以義禁府言啓曰,卽接月令醫員李萬祥手本,則時囚罪人宋湜,素患風病之人,重得暑感,四肢戰掉,頭痛如破,氣息昏昏,添得泄痢,度數無算,食飮全廢,症勢十分危惡云。自前罪人病勢如此,則有保放救療之規,敢此仰稟。傳曰,依爲之。
李翊漢啓曰,黃海監司尹容,前後違牌,已至十餘次,而一向撕捱,無意出肅,事體極爲未安,更卽牌招,何如?傳曰,累次違牌,殊涉未安,推考牌招。
上在昌德宮。停常參·經筵。
懿仁王后忌辰。
仁穆王后忌辰齋戒。
李重述啓曰,大司憲李明彦,掌令柳時模在外,執義李眞淳,掌令李廷弼,持平趙尙慶呈辭,持平李普昱奉命在外,今日以監察茶時之意,敢啓。傳曰,知道。
南就明啓曰,新除授左承旨呂必容,連呈辭疏,不卽出肅,牌招察任,何如?傳曰,允。
又啓曰,黃海監司尹容,昨日特推之下,終不應命,事之未安,莫此爲甚,更爲牌招,何如?傳曰,允。
李翊漢啓曰,黃海監司尹容,今日又爲違牌,來呈辭疏,不敢捧入,而其在事體,終涉未安,更卽牌招,何如?傳曰,允。
李重述啓曰,刑曹判書金一鏡,連呈辭單,久不行公,刑獄重務,積滯可慮,更卽牌招察任,何如?傳曰,允。
備忘記,傳于李翊漢曰,進宴廳堂上副司直沈檀,判書金演·趙泰億,各熟馬一匹賜給,郞廳僉正李宜華,正郞朴弼禹,佐郞柳汝霖,竝陞敍,監造官直長金始熺,奉事兪學基·吳遂郁,別工作監役官尹熙啓,竝六品遷轉,已出六品者陞敍,大小膳次知別提李彦佐,兒馬一匹賜給,禮貌官假引儀柳三益·金遠甲·南鶴貞,各上弦弓一張賜給,執事典樂權信·朴天彬·王德昌,隊伍典樂申世興·金世輝,令衙門高品付祿,算員以下員役工匠等,令該曹米布分等磨鍊題給。
備忘記,又傳于李翊漢曰,進宴時檢擧提調礪山君枋,熟馬一匹面給,別行果監造官奉事洪重耉,兒馬一匹賜給。
備忘記,又傳于李翊漢曰,進宴時造果次知內官金信弼,熟馬一匹,排設次知內官吳斗興,半熟馬一匹,造果從事內官李時㬅·田得和,排設從事內官李濬·金廷獻,各兒馬賜給,造果次知別監張會慶,書題除授次知別監趙興普,司鑰除授,排設司鑰康信興·曺孝彬·田禹相·馬世珍·尹德載·金世與·韓弼琦·池碩昌·李時逸,各兒馬一匹,書房色司鑰李貴永·徐泰雄,各上弦弓一張賜給,飯監金友奎以下,令該曹米布分等磨鍊題給。
備忘記,又傳于李翊漢曰,今此賞格中,一人雖兼數事,毋得疊授。
上在昌德宮。停常參·經筵。
仁穆王后忌辰。
朴乃貞啓曰,大司憲李明彦,掌令柳時模在外,執義李眞淳,掌令李廷弼,持平趙尙慶呈辭,持平李普昱奉命在外。今日以監察茶時之意,敢啓。傳曰,知道。
李翊漢啓曰,黃海監司尹容,昨又再違召牌,一向撕捱,連呈辭疏,無意出肅,本道事勢極涉可慮,更卽牌招,何如?傳曰,允。
傳于李翊漢曰,黃海監司尹容,特推之下,尙不出謝,事體未安,卽爲牌招。
記事官李壽益書啓,臣承命馳往于江華府霞谷村世弟侍講院贊善鄭齊斗所住處,傳宣聖諭,則以爲庸陋賤臣,摧朽廢伏,疾病奄奄,無復生人之事,久矣。蒙有不敢當之誤恩在身,而亦不敢輒事猥瀆,以重罪戾,竊伏竢罪,已有年所,千萬不意,史官乃下臨荒,遠傳宣聖諭甚勤,禮異常數,恩出分外,臣聞命惶懼,反顧驚惑,不知是果何故也。臣之無所肖似,百無可堪,不足以備擬朝家徵召之數者,前後連章臚列,累累陳暴,不啻煩複,昨年職事之恩遞,固已出聖上之鑑燭矣。今奈何不復垂諒,反加格外之恩旨,諭之以眷思之意,責之以輔導之重,是何聖明,不愼重禮,不惜異數,强以施之無似之庸賤,若是耶?況乃春宮睿學日新,此時勸講之任,一日爲急,何可以臣之故,曠年虛缺,而不之恤乎?臣罪至此,又萬萬矣。隆命之下,駭惶震越,不知所達。將俟狗馬之疾稍省,當仰伸一疏,以請死罪矣,敢啓。傳曰,知道。
崔宗周,以備邊司言啓曰,伏聞因儒臣疏批,黃海·忠淸兩道都事,已捧遞差傳旨云。其中黃海道,則前監司在喪,新監司尙未下去,一路空虛,故都事變通差出,急速下送矣。今復遞易,則本道事,尤爲可慮,黃海都事李匡德,今姑仍任,而諸道都事敬差官,以三司侍從差出事,旣有成命。雖因玉堂出入之人,連入擬差,致有儒臣之言,而間間差遣,彈壓列邑,兼察田政,使之習吏事而察民隱,則未必非好事。今後則勿論玉堂出入與兩司侍從,姑依前日成命,隨宜擇差事,分付該曹,何如?傳曰,允。
上在昌德宮。停常參·經筵。
崔宗周,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
南就明啓曰,右副承旨李重述,身病猝重,左副承旨朴乃貞,今日不爲仕進。出納之地,事多苟簡,左副承旨朴乃貞,卽爲牌招,何如?傳曰,允。
又啓曰,卽者吏曹郞廳來言,今日爲政事,命下,而判書李肇,參議沈珙俱以病不來,參判李世最未肅拜,不得開政云。判書·參判·參議,竝卽牌招開政,何如?傳曰,允。
有政。吏批,行判書李肇進,參判李世最不進,參議沈珙進,都承旨南就明進。兵批,行判書柳鳳輝病,參判朴熙晉病,參議兪命凝未肅拜,參知李廷濟進,同副承旨崔宗周進。
吏批啓曰,湖南貶罷守令,今當差出,而此是都目政應遷之窠,未準朔監察竝擬,何如?傳曰,允。又啓曰,守令多窠,今當差出,未準朔禁軍將及守令竝擬,何如?傳曰,允。以李萬選爲右尹,鄭楷爲工曹參議,韓師得爲兵曹佐郞,金夏英爲司僕主簿,權和爲尙瑞副直長,宋瓆爲內贍奉事,姜儹爲臨陂縣令,朴弼夔爲順安縣令,李以濟爲寧海府使,趙漢緯爲宜寧縣監,李錫仁爲益山郡守,孫景錫爲古阜郡守,李益烔爲井邑縣監,李龍臣爲陽智縣監,李鐵徵爲甲山府使,柳濬爲吉州牧使,吉景祖爲軍威縣令,左尹李萬選,右尹李森,戶曹佐郞鄭潤先仍任事,承傳,黃海都事李匡德仍任事,承傳。兵批,以李公胤付副司勇,申命擧付大興山城中軍。
崔宗周,以義禁府言啓曰,咸鏡道洪原縣流三千里定配罪人李輝千放送之命還收事,臺諫論啓蒙允矣。罪人李輝千仍配之意,本道監司處,分付,何如?傳曰,允。
又以禁衛營言啓曰,九番右部左司屬全羅道五哨軍兵逢點實數六百五十二名,七番海西別驍衛五十一名,步軍標下一名,已爲點閱整齊,來七月初一日,與內外各處入直馬步軍兵,依例替代後,舊軍放送之意,敢啓。傳曰,知道。
李翊漢,以長生殿郞廳,以提調言啓曰,上年慶尙·江原等道黃腸敬差官發送事啓下之後,因藥房都提調崔錫恒所啓,退行於今秋事,定奪。慶尙道則又因暗行御使柳綏書啓,備局覆啓,限五年停已蒙允矣。卽今內外板子,俱爲絶乏,嶺南則依定奪雖爲姑停,而江原道則不可不及時差送敬差官,令該曹卽者差出,使之趁速斫來之地,何如?傳曰,允。
又以弘文館言啓曰,上番見存五員內,副應敎柳弼垣,以親病陳疏徑出,校理李匡輔陳疏入啓,校理吳遂元呈辭受由,副校理李眞伋在外未上來,上番將未免闕直,副校理趙鎭禧,卽爲牌招察任,何如?傳曰,允。
朴乃貞,以兵曹言啓曰,今六月二十九日保人林世輝稱名人,自宣仁門入來,差備門外擊錚,極爲駭愕,令攸司囚禁治罪,同門守門將金衡,常時不能禁斷雜人,以致闌入,亦難〈免〉其責,推考,何如?傳曰,允。
又以兵曹言啓曰,各廳堂上武臣能麽兒試講時,武臣兼宣傳官金尙采,訓鍊主簿河道榮講陣各一次不通,邊泰熙講一次不通,一次不進,竝依例推考警責,何如?傳曰,允。
崔宗周,以侍講院啓曰,本院下番,說書韓師得入直矣。今日政,移拜兵曹佐郞,司書吳光運,兼司書吳命新,兼說書申致謹,俱呈辭,下番將未免闕直。司書吳光運,兼司書吳命新,兼說書申致謹,竝卽牌招,推移入直,何如?傳曰,允。
朴乃貞啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
弘文館副應敎柳弼垣疏曰,伏以,臣之母病,沈淹半年,比來大勢稍似間歇,而源委旣深,蘇完未易。臣雖替直,無人累日持被,門鑰告下,則思慮倍鬱,院隷步急,則心神先動,居常有凜凜之懼矣。卽見家人所報,則臣母自昨,因風氣乍涼,添得外感,食飮全廢,委頓床席云。臣聞來情理煎迫,急於歸見,陳章徑出,臣之罪戾,萬殞猶輕。伏乞聖慈,天地父母,俯賜諒察,亟遞臣職,仍治臣罪,以嚴朝綱,以伸至情,不勝萬幸。答曰,省疏具悉。爾其勿辭,救護母病。
黃海監司尹容疏曰,伏以,宦達,人情之所同榮,君命,臣子之所同敬。除非巖穴高蹈之士鳥獸亂倫之輩,何至於不榮其所榮,亦何敢不敬其所敬哉?今臣非此二者,而積逋嚴命於臣承寵擢之日,至於累十召,而輒事違傲,甘爲辜恩慢命之歸。豈不以量己則萬萬不似,以情則萬萬難冒乎?念臣鈍滯疏愚,卽其本色,凡於事務,都不通曉,釋褐登朝,未滿三歲,又於官職,全無履歷。藉令臣得一小縣而治之,猶懼其不能辦,而一朝雍容,畀以方面重寄,旬宣之任,蘇革之責,一委之於不曉事不經事之一新進。驟躐於君彦之前,擺脫於常格之外,廟堂擧措,於是乎大乖錯,而臣之不似,臣自知之矣。儒臣疏論,於是乎大得體,而臣之難冒,已決之矣。猥上辭本,畢暴危懇,以冀仁覆之天,曲諒疾痛之呼,而微誠未格,聖批靳許,又於數日之內,荐降特敎,問備而警其慢,責諭而督其出,辭旨極其嚴截,臣雖至愚至頑,粗知有君臣分義,則亦豈無嚴畏之心,而猶復坐違,不敢進一步者,誠不忍爲忘廉喪恥之人,以貽搢紳之羞辱也。用人,有國之大政,積累循序,先試後用,自是難愼之美意,而歷數三百年來,雖或有名臣碩輔之不次晉用,亦必見其可用而後用之,豈有空虛駑劣之如臣,而驟膺藩臬於出身不數年者乎?此儒臣之言所以發,而亦非儒臣一人之言,擧世公共之言也。臣之情地,有難進之端,無一分可出之義,試問於朝廷之長老,則曰不可冒出,問於朋友之責善者,曰不可冒出,問於親屬之愛臣者,亦曰不可冒出,大議大同,無少參差,而特殿下姑未知之耳。如是而臣若憑恃寵靈,放倒廉義,貪榮冒進,則人將視臣爲何如人,而殿下亦何所取臣哉?今臣情跡雖復踰時歷月,誠不可以威命之嚴,恩數之重,而有一毫承當之理,畢竟所自劃者,維得請與得罪兩端而已。其得請也,固當感恩罔極,其獲罪也,亦且甘心無恨,臣之自處,固已定矣,而所可惜者,國體也。以君父之尊,與螻蟻之臣,一日相持,損一日之國體,二日相持,損二日之國體。若待瘝官之弊莫甚,違命之罪愈深,而始遞臣之職,治臣之罪,亦奚益哉?且臣又有私情之萬分煎迫者。臣之老母,自日前,胸膈關塞之證,重發於傷暑積敗之餘,痛苦如刺,而轉側牽礙,呼吸不通,而氣息短促,昏窒委頓,殆不省事。此蓋十數年宿患,而根委深固,雖在少壯之時,一經此病,餘症輒致彌留,久加調息而後,始得少蘇。況今年已七十矣,形神凋耗,氣不敵病,轉成似瘧,非瘧之症,寒極則戰,熱極則汗,綿綴澌頓,宛轉床席,厭却食飮,而滋補無路,投試藥餌,而得力未易,淹淹若不保朝夕。臣晝夜扶護,方寸煎灼,實無頃刻離側之勢,情勢旣如上所陳,情理之焦迫,又如此無路承命,而一任虛帶,尙無處分,臣若畏死泯默,不自陳列,則其罪又重於煩瀆,玆敢冒萬死更申哀籲於天地父母之前。伏乞聖慈,特加矜憐,亟許鐫削,使臣得以專意救護,少伸至情,又使國事毋至狼狽,而仍治臣前後逋慢之罪,以肅朝綱公私,不勝幸甚。答曰,省疏具悉,卿其勿辭,救護母病。
上在昌德宮。停常參·經筵。
朴乃貞啓曰,備邊司郞廳來言,今日賓廳坐起日次,大臣有身病,不得來會云矣,敢啓。傳曰,知道。
藥房提調李肇,副提調南就明啓曰,三伏旣盡,老炎猶苦,未審此時聖體,若何?寢膳之節,一向平常乎?今日入診議藥事,前已定奪矣。臣等不可不率諸醫,趁早入侍,詳察聖候矣。大妃殿氣候,亦爲安寧乎?不任區區仰慮,敢來問安,此仰稟。傳曰,知道。無事,寢膳之節,一向平常,慈殿氣候安寧矣。
藥房再啓曰,臣等入診退出後,與御醫及儒醫,反復商議,則皆以爲前進柴平湯,依前加入貝母薑製一錢,更爲連進,宜當云。此藥五貼,卽爲劑入之意,敢啓。傳曰,知道。
以副校理趙鎭禧牌不進罷職傳旨,傳于崔宗周曰,推考傳旨捧入。
以黃海兵使狀啓,遂安居炮保金始贊等三名,爲虎囕死事,傳于李重述曰,囕死人等,令本道恤典擧行。
以司書吳光運,兼說書申致謹牌不進罷職傳旨,傳于李翊漢曰,推考傳旨捧入。
李翊漢,以弘文館言啓曰,本館上番闕直,事體未安。副校理趙鎭禧,旣有只推之命,更爲牌招入直,何如?傳曰,允。
持平趙尙慶,獻納金濰啓曰,請逆魁昌集·頤命,竝令攸司亟行斬屍,明正典刑。請亟査逆婢,出付鞫廳,以絶禍根。措辭竝見上答曰,勿煩。
持平趙尙慶啓曰,請亟寢緣坐罪人賓愛·終卿放送之命。答曰,勿煩。
獻納金濰啓曰,請還收流配罪人李碩輔,遠配罪人高鳳獻特放之命。請罪人星樞減死之命,仍前嚴鞫,期於得情。請還收大靜圍籬安置罪人申銋出陸撤籬之命。措辭竝見上答曰,勿煩。
雍正二年甲辰六月三十日巳時,上御熙政堂。藥房入診入侍時,提調李肇,副提調南就明,記事〈官〉李壽益,編修官安瑞羽,記事官尹尙白,醫官權聖徵·方震夔·許坫·吳重卨·崔泰齡·許信·金景潤,儒醫李公胤·林瑞鳳·朴太初。肇進伏曰,數日來,似有涼氣,而朝晝不齊,聖體,若何?上曰,無事矣。肇曰,大妃殿氣候,若何?上曰,安寧矣。中宮殿氣候,若何?上曰,無事矣。王世弟·嬪宮氣候,若何?上曰,平穩矣。肇曰,使醫官診察。聖徵診後退伏曰,脈候左邊似沈,而右脈少沈而有力矣。震夔曰,左右脈候似沈,而右寸關少數矣。坫曰,脈候比前少減,而不甚有力,右寸脈少數,不至大段矣。重卨曰,脈候左三符帶數,而少有力矣。景潤曰,左右脈候皆沈,而右寸脈似數矣。公胤曰,臣本不解脈法,比前診察時,少沈微矣。瑞鳳曰,脈候大抵右勝,左少帶數矣。太初曰,脈候左邊如前,而右寸關少數矣。肇曰,汗疹,若何?使醫診察,如何?上解衣示胸背部。聖徵曰,汗疹比前稍消,曾前則有結核處矣,今則稍減矣。泰齡曰,汗毒比前稍勝矣。肇曰,汗疹,卽今則無癢處乎?上曰,無矣。肇曰,生地黃汁·牛黃,連爲塗抹於汗疹乎?上曰,抹之矣。肇曰,生地黃汁,數日後則不爲內入,何如?上曰,依爲之。肇曰,醫官之言,皆陳所見矣。退出後議藥之意,敢啓。又曰,涼氣乍生,大便不滑乎?上曰,不滑矣。肇曰,小便長利乎?上曰,長利矣。肇曰,湯劑近已停止,氣候得無有害乎?上曰,無害矣。肇曰,北京出送之問辰鍾,有傷處,故下觀象監,使之修補矣,已久,而匠人之能爲修補者,不易得之,在鄕之人,招來始役,故近才完畢,而其制度極精,機關極巧,以此足以定時刻·測天文,只是一本而已。內入之後,則更無他本可惜,更造一本,留置本監,何如?上曰,依爲之。肇曰,然則分付該曹,使之上下物力,模倣新造間,內下本,姑留本監,不得卽爲還入之意,敢啓。上曰,依爲之。肇曰,應敎李世德身死,別致賻纔已擧行矣。世德,自嶺邑,承召還歸,曾前流寓公山地,遽爾身死,本是京中人,其先山亦在畿內,遠路反葬,實爲可念,竊見旅宦之人,或有身死者,則朝家例給擔軍,使之返柩矣。今者世德,客地身死,其返柩之時,亦用此例,分付京畿·忠淸兩道,使之給擔軍,何如?上曰,依爲之。此兩條,出擧條諸臣以次退出。
上在昌德宮。停常參·經〈筵〉。
自昧爽至辰時,有霧氣。
南就明啓曰,右副承旨李重述,病不仕進,已過累日,牌招察任,何如?傳曰,允。
朴乃貞啓曰,三司來詣請對矣。傳曰,引見。
崔宗周,以弘文館言啓曰,上番闕直,已至多日,事體極爲未安,副應敎柳弼垣,陳疏受由,校理李匡輔,陳疏未承批,副校理趙鎭禧,陳疏入啓,上番無他推移入直之員,副修撰李巨源,卽爲牌招,以爲姑陞入直之地,何如?傳曰,允。
又以侍講院言啓曰,再明日永徽殿秋享大祭肄儀時,宮官二員,當爲進去,司書吳光運兼說書申致謹,昨日違牌旣有只推之命,竝更爲牌招,以爲推移進參之地,弼善·說書未差之代,後日政,以在京無故差出,仍卽牌招察任,何如?傳曰,允。
兵曹口傳政事,副司果吳遂元。
崔宗周啓曰,吏曹郞廳來言,守令有闕,政事,何以爲之?取稟。傳曰,明日爲之。
以副修撰李巨源·司書吳光運牌不進罷職傳旨,傳于崔宗周曰,推考傳旨捧入。
南就明,以禮曹言啓曰,太廟展謁,春秋定式擧行矣,今秋展謁吉日,以何間推擇乎?敢稟。傳曰,旬前推擇。
崔宗周,以禮曹言啓,太廟展謁,取稟草記,傳曰,旬前推擇事,命下矣。卽令日官推擇,則今七月初八日爲吉云,以此日擧行,何如?傳曰,允。
又以禮曹言啓曰,今此太廟展謁出還宮時,王世弟闕門外祗迎祗送之禮,當爲磨鍊,而隨駕一節,何以爲之?敢稟。傳曰,勿爲磨鍊。
辰時,上御熙政堂,三司請對,左副承旨朴乃貞,執義李眞淳,持平趙尙慶,獻納金濰,修撰洪廷相,記事官閔圻,記注官權萬斗,記事〈官〉尹尙白入侍,執義李眞淳,持平趙尙慶,獻納金濰進伏曰,請逆魁昌集·頤命,竝令攸司,亟行斬屍,明正典刑。上曰,勿煩。請亟査逆婢,出付鞫廳,以絶禍根。上曰,勿煩。措辭見上眞淳起伏曰,此事屢次陳達,辭窮意竭,更無可達之語矣。抑竊惟念,凡干罪犯,在於可生可死之間者,容有可恕之道,而此賊,則謀弒君父,罪惡貫盈,不忍一日共戴於一天之下。臣等退歸私次,不覺憂憤之激于中,敢此來詣,請對式冀準請,懇乞亟賜兪音。尙慶曰,自古亂賊,非一二數,而其巧密憯毒,無愈於和藥御膳之逆婢,則千萬古罕有之賊也。急時誅討,以絶禍根,然後聖躬可安,宗社可安,而今若處之肘腋之間,使再試其毒手,則臣未知其禍變將何如也?聖躬當何如也?思之及此,不覺心寒而骨爲之冷也。濰曰,以古事觀之,陳恒弒其君,孔子沐浴請討,陳恒雖在隣國,而孔子必欲誅討,如是汲汲,矧此逆婢,伏在殿下肘腋之間,禍變之發,未知更在何時,則討復之擧,不容晷刻泄沓。伏乞亟加三思,快賜兪音。廷相曰,今此逆婢事,諸臣旣已縷陳,竭盡無餘蘊,更何所陳?今諫臣,以孔子事,有所陳達,臣請推演其說而尾陳之。昔周室東遷,禮樂刑政,不能自天子出,雖有亂臣賊子,天子不能行誅討之權。孔子慮其亂賊之無所懼,假二百四十二年南面之權,因魯史,作春秋,誅亂賊於旣骨之後,以徵後世之僭亂斧鉞,極其森嚴,無其位而行王者之權,故曰,知我春秋,罪我春秋。蓋孔子不過誅其旣骨之人,以懲後世之逆亂而已,元無目前切急之憂,而猶且如是,則況今諸臣陳懇之事,乃是目前切急之憂,何可不以死力爭乎?乃貞曰,臣待罪近密之地,竊有區區之忱,敢有所達矣。大臣·宰臣曁三司之臣,前後力爭,凡幾遭矣,而終靳一兪,群下之抑塞悶鬱,當何如哉?殿下深居九重,何由知其抑塞悶鬱之若是乎?宮府不宜異體,刑法不宜偏頗,今也三載爭執,一向靳許,豈不有乖於宮府一體之義乎?古人云,不見其形,願察其影,近來陰雨積月不止,八路皆然,且地道宜靜而不宜動,屬者又有地震之異,此莫非陰勝之致。昔周室將衰,三川有地震之異,周王不能恐懼修省,以至於亡。易曰,洊雷震,君子以恐懼修省。尋常雷變,猶宜恐懼而修省,況玆陰氣積鬱,厚地震動之變,是何等災異,而此皆由於刑法乖宜之到則殿下寧不惕然自省,思所以勝陰之道乎?伏乞亟允三司之請。廷相曰,頃日修撰李巨源,以年事洊饑,災異疊見之事,有所陳戒,而今日承宣,又如是臚列,臣亦有所感焉。今此災異之見,莫非刑政失宜之致,變不虛生,願殿下察納焉。乃貞又起伏曰,周室東遷之後,刑政失宜,懲討之典不行,故亂逆繼起,終底於亡。至於李唐事言之,陳弘志犯簒弒之罪,而不行誅討之章,綱紀以之而不嚴,亂賊由是而繼起,馴致白馬之變,聖明之世,豈有此事哉?然殷鑑不遠,惟殿下監戒于玆。眞淳曰,承宣,以災異有所陳白矣,災異固當修省,而今日之所可警戒者,惟在於刑章之不擧。臣竊觀南北朝及李唐之末,亂逆之徒,接踵繼起,而不克嚴加懲討,故其終也,國隨而亡。今若掩護逆婢之兇,則不但亂亡之至,可立而俟,必貽天下後世之譏議矣。抑又念天下後世之譏議,亦不足恤。目今難言之禍,迫在眼前,此臣等之所以懍懍危怖者也。尙慶曰,禍變之來,在外者,則雖至於稱兵而犯闕,猶有防禦之道,而至此宦妾,則昵侍左右,其機易乘,其計易售,此臣等所以爲殿下危之也。且此事暗昧,雖曰難査,當日掌膳之人,毋論姓金者,一倂出付攸司,嚴加鉤核,則主張其謀者,豈無査出之道乎?向者殿下,郭揮乾斷,掃蕩妖孽,英斷威武,前世罕比,而至於妖惡一婢,容忍不斷,至于今日,豈平日所望於聖明者哉?古昔君臣,曰吁曰咈,一都一兪,上下交孚,情志不隔,今殿下,只以勿煩二字,及不能査出爲敎,臣等抑鬱之憢,當何如也?今若明敎以難査之由,使人曉然,則臣等豈徒事文具,如是苦爭乎?請明白下敎。上令諸臣少退,承旨以下,退立廡下,少選復入。濰進伏曰,此何等亂逆?雖曰難査,臣子豈不以死力爭乎?當時逆婢,和毒御膳,至於吐出黃水,則伊日廚房諸內人,不能盡心,至有此變,則雖非姓金者,惡得無罪乎?固宜一倂定罪矣。又起身曰,臣妄揣矣。殿下以爲,此婢雖宜加誅,而以其任使之故,不忍便行誅殛者乎?此誠亡國之本,殿下寧爲是耶?若爾,則此殿下所以自輕也,臣請更陳其不可自輕之由矣。噫,我祖宗積德累仁,化家爲國,聖子神孫,繼繼承承,傳次在殿下矣。縱殿下自輕,奈三百年宗社何?懇乞仰念祖宗付托之重,俯思一國億萬生靈抑鬱之情,當日掌膳宮婢,亟付鞫廳焉。且臣之所大懼者,死中求生之賊,何所不爲?儻或更售其毒,則雖欲後悔,亦莫之及矣。今日廷臣,不能登時討殺,萬一更有急變,如前日之爲,則雖萬被誅戮,奚益於國家之亡哉?此非殿下之罪人也,乃祖宗之罪人也。殿下受祖宗付畀之重,不誅祖宗之罪人,奚有於祖宗所以投遺之意乎?殿下儻或反而思之,必有惕然於聖心者矣。今日必爲出付有司,毋使祖宗相傳之業,至于殿下之身而顚覆焉。廷相曰,古人以危事,比之於蹈虎尾,今此逆婢之凶毒,有愈於豺虎,豺虎之害人也,猶可見其形體矣,亦猶有防禦之術矣,而此賊,潛形匿跡於暗昧之中,旣不見其形體,又未有防禦之術,豈不危哉?豈不危哉?乃貞曰,紀綱者,國家之元氣,刑法者,國家之血脈,今若不誅此賊,則元氣絶而血脈竭矣。此誠興亡所關,願從三司之請。眞淳曰,國家置三司之臣,所以補君上之闕遺矣。今此討復之請,實堂堂正論,而殿下終始拒而不納,臣死罪妄謂殿下納諫之誠,有所不足矣。傳云,訑訑之舌,拒人於千里之外,今臣等,爭之甚力,而殿下拒之甚固,豈非訑訑拒人於千里之外者乎?請亟降兪音。上曰,勿煩。廷相曰,先儒有言曰,國有弒逆,不能沐浴請討,則是敎人弒逆,先儒之於弒逆之變,其所爲言,若是其嚴矣。臣等,今日若不準請,則此莫非臣等誠意淺薄,不能感回天聽之罪,其何辭而免後世之譏乎?然後世之譏,亦不足恤,卽目危機,迫在朝夕,此三司諸臣及承宣之所以以存亡所關陳達矣。濰曰,此誠安危存亡所關,臣等,雖首碎瑤墀,手攀御衣,不得請,則不得退矣,願賜一兪。尙慶曰,此逆婢終靳査討,是開弒逆之路矣。若使此賊,處之於肘腋之間,不加誅殛之典,則亂臣賊子,必將接跡而起矣。臣等所以如是苦口力爭者,豈有它哉?誠以亂逆不討,國不爲國,而君上不得保其位矣。願殿下,勿以三司所請,視爲文具,所言雖多,勿以煩瀆爲厭,亟賜允從。濰曰,逆婢之査出,只在一分付之間,竟靳兪音,臣竊爲殿下惜之也。洪惟我祖宗創業垂統,運祚靈長,至于殿下之身,因一逆婢之容護,三百年積累之基緖,將墜亡於今日,豈不哀哉?廷相曰,濰之言,誠剴切矣。古人曰,陛下縱自輕,奈高廟·太后何?殿下縱有自輕之心,亦奈太廟何?亦奈慈聖何?眞淳曰,自古治逆之法,務從嚴截,苟或株連逆亂,則必窮治罔赦者,恐逆亂之無懲畏矣。此婢,實窮天地亘萬古之賊,而尙不出付,似雖出仁厚之德,而仁厚之德,亦有施處,豈可用之於此等人乎?濰曰,自古衰亂之世,刑法,或至紊亂頹廢者多矣,而若今和藥御膳之逆,容護不誅者,實古今之所罕聞也。昨年三司伏閤,以不得其言而去,向來三司,又至於逬退,前後三司之或去或退者,凡幾人矣,則其有損於睿德者,爲如何哉?朱雲之請劍,不過爲一侫臣,成帝固凡主,而不罪折檻之直,陳禾牽裾,不過因一微事,徽宗亦庸辟,而猶容掣袖之忠。伏惟殿下,聖明英斷,度越千古,況臣等所爭者,欲使聖躬安宗社寧,又欲使殿下,免拒諫之譏於萬代之下,而殿下不賜一兪,何也?三司諸臣,非不忠喜事之人,則何敢面謾爲哉?此臣等所以痛哭流涕而齗齗不已者也。上曰,勿煩。濰曰,前者臣等,竊以玉體之勞悴爲慮,輒卽退歸矣。今日則以不得請,不敢退爲期矣。眞淳曰,臣等,每請對退歸,在外諸臣,必問得請與否,則每以勿煩爲答,是殿下難免拒諫之失,而臣等亦難免誠意淺薄之罪矣。尙慶曰,殿下以和藥宮人未易査出爲敎,臣等竊念,掌膳宮人,其數必多,乃以仁厚之聖念,或慮査出之際,不無玉石俱焚之患,然古人有開閤之事。請伊日掌膳者,竝出付有司,渾施絶島定配,則似有益於防患之道矣。濰曰,今日所爭,乃討復之事,而持平,遽以定配爲言,其言大段失着矣。眞淳曰,持平絶島定配之言,雖出於懇迫,而失言則大矣。此甚易査,以外方事見之,逐日掌膳者,有省記之規,雖未知內間事,而必有番次日記矣。今欲査出,則下伊日掌膳日記,一一盤問,則和藥者,自易露出矣。尙慶曰,臣所陳,誠妄發矣,然亶出於至誠懇迫之意,言不擇發矣。廷相曰,持平此言,雖辭不達意,而實出於懇迫之意,則諸臣之至誠,可推而知矣。濰曰,臣等每以討復請對,而只承勿煩二字之敎而退,更何顔面歸見家人,亦何免閭巷媚孺之指笑乎?人皆謂殿下聖量弘大,必不拒諫,而只因臣等誠意淺薄之致云爾,則此固臣等之罪也。今日若承兪音,臣等不覺手舞足蹈矣。上曰,勿煩。尙慶曰,國之所以爲國,君之所以爲君,無他,刑法不頗,言路不閉而已。今此逆婢一事,終靳允許,將至於言路閼而刑法廢,亂臣賊子,由是而無所懲畏矣,其有損聖德,當何如哉?濰曰,事雖微細,苟有累於君德,則爲人主耳目之寄者,唯當牽裾折檻,期於回聽,而況此逆婢不誅,則聖躬不安,宗社不保。臣安得不罄殫血懇,冀回天聽乎?臣竊有所大懼者存,蓋此婢,外與昌集·建命·頤命諸賊,內外和應,潛伏廚間,和藥御膳,其計可謂巧矣,其機可謂急矣。今也巨魁雖盡伏法,而安知餘孼,尙有漏網者乎?若使此婢,復逞其奸,則聖躬安危,宗社存亡,在於呼吸之頃,此臣等所以齊聲懇請而不知止者也。乃貞曰,臣聞雖聖如大舜,仁如殷湯,而能從諫弗咈,舍己從人,然後能致興隆之美矣。上自春秋,下至漢·唐·宋,莫不從諫而興,不從諫而亡,願殿下監戒于玆,亟允三司之言。濰曰,臣等,想得當時黃水吐出之事,不覺心寒骨驚,而膽爲之掉也。若或更有如此底變,臣欲溘然而不見也。今若容置此婢,使再試其毒,當其時,雖斬之萬段,粉其骨而臠其肉,奚益於國家之亡哉?乃貞曰,此婢不誅,宗國必亡,宗國亡,則不但此入侍諸臣,皆欲無生而已,含生蠢動之類,皆罔有願生之心矣,自此而八路人心,無以鎭服矣。廷相曰,承宣所達,誠然矣。臣新自外邑上來,外方人心,皆以逆婢之逭誅,爲憤菀。若不明正典刑,內外人心,無以收拾矣。濰曰,向日逆臣之車裂也,閭巷媚孺,莫不傾街擁觀,嘖嘖稱快,秉彝之心,人所同得,於此槪可知矣。況此逆婢,比之向來諸逆,尤爲兇毒,而訖三載逭誅,人心之憤惋,當如何也?眞淳曰,此婢不誅,則日後禍變,有不可測者,臣等不忍登諸唇舌而索言,此與父母有難救之疾,爲人子者,不忍直言者,一般矣。殿下雖以有命在天,萬無他虞爲心,而臣等實有懍懍者矣。濰曰,殿下若以今日所爭,以爲非所當爭而爭之,則臣等甘受鈇銊之誅,若以爲當爭而爭之,則願承明白下敎矣。上曰,勿煩。
獻納金濰所啓,請還收大靜圍籬安置罪人申銋出陸撤籬之命。措辭與前無加減上曰,勿煩。
請還收罪人星樞減死之命,仍前鞫〈問〉,期於得情。措辭與前無加減上曰,勿煩。
請還收流配罪人李碩輔,遠配罪人高鳳獻特放之命。措辭同前上曰,勿煩。
李眞淳·趙尙慶所啓,請還收緣坐罪人賓愛·終卿放送之命。措辭同前上曰,勿煩。
李眞淳所啓,日昨詣臺時,掌令李廷弼,欲發公債勿侵族之啓,而跡近挾私,亦自不諱,臣及同座諸臺,皆言其不可,而其後不復消詳於臣等,發啓之後,退示草本,固已失着,向在憲職,以廛人争布事,乃於秋曹査決之後,發差捉囚,決杖放送矣。今番入臺,又復囚禁多人,設令廛人,眞有奪布之事,元非本府所可干涉,況旣經該曹査決,且又親自杖治,則今無再犯之罪,而又爲捉囚嚴刑,勒欲屬公其布者,實是意慮之外。且本府規矩,不赴衙,則不出禁,而在家之時,神祀會飮,連日出禁,而且遣其傔人之新差書吏者,橫行閭里,多數捉徵,過兩日不爲呈課,而亦無檢促之事,一事二事,物議譁然,不但都民之怨謗不貲,搢紳間多有疵議,故臣果移書規詉,且言有物議,仍勸不赴府坐。雖使臣言,不槪其心,其在自處之道,所當反顧瞿然,而乃以臣言,歸之爽聞,晏然赴坐,略無疑難,如許臺體,前所未聞,私書規勉,旣不相入,則其在責勵之道,終不可置而不論。請掌令李廷弼罷職。上曰,依啓。
持平趙尙慶所啓,臣於本府新啓,有不可同參者。蓋於日昨,僚臺以本府開坐之意,有所相通,臣適有府吏之假稱禁亂者推治事,往赴府坐,則僚臺,以布廛人不納亂廛屬公事,將欲施刑。臣力言其不可,則僚臺答以非特屬公,且有謗毁法官之罪云云,而右僚之以物議規挽之書,不爲出示於未施刑之前,故臣果不得終始力挽矣。右僚,今方論斥僚臺,則臣以其時參坐之人,何可晏然聨名於請罷之啓乎?請命遞斥臣職。上曰,勿辭。
左副承旨朴乃貞曰,持平趙尙慶,再啓煩瀆,退待物論矣。上曰,知道。奏事畢,諸臣以次退出。
上在昌德宮。停常參·經筵。
下直,牙山縣監黃最,稷山縣監沈周觀,光陽縣監洪顯周。
朴乃貞,以都摠府言啓曰,今日入直內三廳武兼禁軍及軍兵等,中日習射,請出標信。
又以弘文館言啓曰,本館上番闕直,已至多日,事體極爲未安。副修撰李巨源,旣有只推之命,更爲牌招,姑陞入直,何如?傳曰,允。
又啓曰,持平趙尙慶,引避退待,今已經宿。執義李眞淳,卽爲牌招,以爲處置之地,何如?傳曰,允。
以副修撰李巨源牌不進罷職傳旨,傳于崔宗周曰,推考傳旨捧入。
李翊漢,以弘文館言啓曰,副修撰李巨源,旣有只推之命,更爲牌招,以爲姑陞入直之地,何如?傳曰,允。
有政。吏批,行判書李肇進,參判李世最未肅拜,參議沈珙進,右承旨李翊漢進。兵批,行判書柳鳳輝病,參判朴熙晉式暇,參議兪命凝未肅拜,參知李廷濟進,左副承旨朴乃貞進。以李廷傑爲掌令,林光弼爲正言,金尙奎爲弼善,李師尙爲禮曹參判,吳遂元爲中學敎授,李玄輔爲說書,吳遂郁爲禮賓別提,白時光爲司藝,李景翼爲禁府都事,趙鎭世爲長寧殿參奉,金始鑌爲忠淸都事,李承源爲理山府使,姜必龜爲平昌縣令,李相華爲咸悅縣監,李彦祥爲礪山府使,安厚萬爲碧潼郡守,鄭齊斗單付祭酒,韓師得單付兼春秋。
兵批,以李載恒·李重觀付副護軍,柳儼付副司果。
吏批啓曰,春坊闕員,今當差出,而擬望之人乏少,外任竝擬,何如?傳曰,允。
又啓曰,理山郡守,旣已陞府使,今當差出,而堂上中,可擬之人乏少,堂下曾經侍從人,竝擬,何如?傳曰,允。
又啓曰,礪山府使,今當差出,未準朔禁軍將,竝擬,何如?傳曰,允。
朴乃貞,以備邊司言啓曰,黃海監司尹容,積違召牌,至於特敎再降,而終不應命,本道無按察之人,已及三朔,此實曾所未有之事。尹容所嫌,不過以超陞太驟遭玉堂疏也?直以驟陞遭臺啓者,停啓之後,尙且無不承命。況此玉堂之疏,深陳其可用,便一褒狀,所謂太驟者,亦非新語,當初知其太驟,而不得不具陳而薦之,聖上亦鑑其太驟,而猶且命之,則今獨以此過嫌,爲必遞之端者,其果成說乎?其疏,又以人皆曰不可出爲辭,而去就出處,惟視義理當否,未聞一聽於道謀,況重臣,至有切責其不出者,則公議固亦有如此者矣。國家用人,非一道,平居雖主難愼,而或於拔擢需用,則一歲中超遷者,古今何限,未聞當之者以此避免。矧惟君臣之分,如天地之不可違,雖在於大不欲大難安者,君上苟推誠而敦勉,則不敢終辭者,乃臣節之所不得不然。容則初雖自下薦之,聖上特擧姓名,命以首擬,厥後不待請推,特敎問備,措辭勉出,又其後,更下特敎牌招,尤出於萬萬尋常之外,藩臣之得此,古今所無。君父之命至此,則臣子之道,安敢更思違拒,而再次特敎之下,又復違牌,今若一任其如此,則國家綱紀,人臣分義,幾於掃地盡矣,決不容但已。黃海監司尹容,卽爲牌招肅拜,使之斯速辭朝,如何?傳曰,允。
又以備邊司言啓曰,因訓鍊都監啓辭,靑山島屯田前後劃屬六十六結,屬之本鎭,其餘剩結,依前成命,還屬都監事,更令廟堂稟處事,命下矣。薪智島,以一道內最饒之鎭,必欲專管剩結,瞞報兩營,至於啓聞,自本司,只依狀啓內辭緣覆啓矣。厥後詳察實狀,殊不然,都監糧餉色物力,近甚不足云。靑山島剩結,不可不還屬都監,而本鎭事勢,亦不可不念,前日劃給六十六結外,加給十四結,以準八十之數,其餘剩結,勿論陳起,竝爲還屬都監,分屬之際,平分饒瘠,俾無該鎭稱完之弊事,分付,何如?傳曰,允。
以弼善金尙奎,說書李玄輔牌不進罷職傳旨,傳于李翊漢曰,推考傳旨捧入。
朴乃貞,以都摠府言啓曰,今日中日武藝別監試放時,各別嚴飭,使不得用奸,而別監輩,多有不謹之事,使之禁斷,終不回聽,故欲施懸罰,則別監高聲突出,有若亂場者然,莫重國試,如是無嚴,事之駭然,莫此爲甚。首倡別監金逈萬,令攸司從重科罪,以懲日後之弊,何如?傳曰,允。
李翊漢,以禮曹言啓曰,今七月初二日藥房提調李肇請對入侍時,太廟展謁,以望後念間改擇日事,榻前定奪矣。更令日官推擇,則今七月二十日爲吉云,以此日擧行乎?敢稟。傳曰,依爲之。
執義李眞淳啓曰,今因僚臺處置,召牌下降,不敢坐違,謹此隨詣,而第僚臺引避,由於前掌令李廷弼廛人刑推時參坐事,則臣論罷廷弼之人,處置之際,有難參涉,其何可仍冒於臺次乎?請命遞斥臣職。答曰,勿辭。
權益淳啓曰,執義李眞淳,再啓煩瀆,退待物論矣。傳曰,知道。
獻納金濰啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。請還收流配罪人李碩輔,遠配罪人高鳳獻等特放之命。措辭竝見上試場用奸,近益紛紜,此莫非國綱解弛,人不畏法之致,固當隨其現發,按法懲治,而臣聞日昨中日試才時,掖隸有作奸現捉者,移送刑曹,則該曹不爲依律定罪,乃用徵贖謬規,殊非嚴科場·杜後弊之道。請刑曹當該堂上推考,用奸現捉人,考律定罪,此後科關科場者,切勿許徵贖事,定式施行。答曰,不允。末端事,依啓。
校理趙鎭禧疏曰,伏以,臣情地窮隘,旣無冒進之理,疏單俱格,又絶辭遞之路,惶悶抑塞,逃遁不得,而且臣母病,半年沈淹,氣息凜凜之中,近爲暑濕所傷,添得脾泄之症,度數無算,藥餌蔑效,粥飮全却,眞元撕削,長在枕席,倚人爲命,臣以孑然一身,晝夜扶將,實無暫時離舍之勢。此際又因館直之不備,嚴召鎭日下降,分義所在,固宜隨詣闕外,備陳危迫之忱,仰請處分,而臣於數日前,猝患脚疸,證形危篤,刺痛拘攣,跬步不能自運,荐召之下,俱未免坐違,臣罪至此,萬殞難贖,豈料聖度天大,每下格外之恩?惶隕感激,不知死所,而顧臣卽今情理,萬萬煎迫,雖微私義之難安,强抑就直,斷無其路,玆聽冒死哀籲於天地父母。伏乞聖明,曲加矜憐,亟賜鐫削,俾得專意救護,以伸至情。仍治臣前後慢命之罪,以肅朝綱。公私不勝幸甚。答曰,省疏具悉。爾其勿辭,救護母病。
巳時,上御熙政堂。藥房提調李肇請對,提調李肇,右承旨李翊漢,記事〈官〉閔圻,記注官權萬斗,記事官尹尙白入侍。提調李肇進伏曰,昨今日氣之熱,無異盛夏,伏未審聖體,若何?上曰,無事矣。肇曰,柴平湯劑進矣,連日進御乎?上曰,連進矣。肇又起伏曰,惶恐矣,自前湯藥進御後,每傳敎于藥房矣。伏乞此後,亦爲傳敎,何如?肇曰,臣別有所懷,來請入對矣。太廟展謁,以初八日定行事,定奪矣,而卽今日炎,無異於六月晨夕,雖乍覺涼生,而差晩則蒸熱頗甚,宵晝異候,易以受傷,展謁日期不遠,五六日間,難保涼生,雖早早動駕,當自爾向晩。宗廟·永寧殿展謁後,當奉審廟內,觸炎勞動,恐致氣候不寧,取考先朝庚寅年謄錄,以七月初,擇展謁日子,因藥房稟啓,至有退行之事矣。提調當俱爲請對,而都提調李光佐,病生要害處,不能運動,故小臣獨爲來對矣。今念後,涼氣必頓生,望後念間,更擇日子,何如?上曰,依爲之。肇起伏曰,卽今日炎如此,恐有妨於勞動矣,聖敎至此,不勝欣幸。出擧條
肇起伏曰,臣敢因吏曹事,有所稟定事矣。成均祭酒之官,如欲差出,當備三望,而卽今無可合擬望之人,依前例單望啓下之意,敢稟。上曰,依爲之。出擧條
李翊漢進伏曰,黃海監司尹容,前後屢下特敎,大臣又有所陳達,而一向撕捱,無意應命,事體分義,不當如是,使爲推考,牌招之意,敢啓。上曰,依爲之。諸臣奏畢,以次退出。
上在昌德宮。停常參·經筵。
崔宗周啓曰,卽者前慶尙左兵使金翊相,稱有身病,使其褊裨,替納密符,事體極爲未安,推考警責,何如?傳曰,允。
又啓曰,大司憲李明彦,掌令柳時模在外,執義李眞淳,持平趙尙慶避嫌退待,掌令李廷傑未肅拜,持平李普昱奉命在外。今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
又啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
又以都摠府言啓曰,副摠管驪陵君畿,以永寧殿秋享大祭終獻官肄儀事,禮曹晝仕進去之意,敢啓。傳曰,知道。
朴乃貞啓曰,執義李眞淳,持平趙尙慶,引避退待,處置歸於諫院,而大司諫權益淳,司諫趙翼命,正言林光弼未肅拜,正言兪彦通在外,獻納金濰呈辭,不得處置。除未肅拜·在外外,呈告人員,卽爲牌招,以爲處置之地,何如?傳曰,允。
李翊漢,以侍講院言啓曰,今此永徽秋享大祭不遠,宮官不可不備員,新除授弼善金尙奎,說書李玄輔,昨日違牌,旣有只推之命,竝更爲牌招,察任,何如?傳曰,允。
南就明啓曰,黃海監司尹容,積違召牌,無意應命,事體分義,俱涉未安,更卽牌招,何如?傳曰,允。
刑曹判書金一鏡三度呈辭,傳于南就明曰,只遞本職。
兵曹口傳政〈事〉,以金一鏡付副司直。
呂必容,以戶曹言啓曰,故咸陵府院君李澥,長陵守陵官時,恩賜田結,尙未準受矣。京畿永平縣數外官屯田一負四束,自本家望呈願受,依例折給,何如?傳曰,允。
又以戶曹言啓曰,本曹郞廳金始鑌,爲人精詳,諳鍊事務,頗有成效矣。昨日政,移拜忠淸都事,而良役郞廳之任,旣自廟堂,啓請仍任,本曹鞅掌,亦係緊重,當此經費艱匱之日,不可付諸生手,金始鑌本曹正郞,一體仍任,以爲終始責成之地,何如?傳曰,允。
崔宗周,以吏曹言啓曰,卽接宗簿寺牒呈,則主簿金聖運,受由過限未上來,依例改差,何如?傳曰,允。
又以兵曹言啓曰,本曹今甲辰年春夏等褒貶等第,限內不得爲之矣。今始磨勘以入,而所屬軍器寺司僕寺官員等,因各其提調有故,不得一體磨勘。訓鍊官員等癸卯秋冬等,及典設司官員等,自己亥秋冬等,癸卯秋冬等,至因其時堂上及提調有故,不得磨勘矣。今則其時官員,旣多遞易,有難追勘云。依近例竝勿論之意,敢啓。傳曰,知道。
又以兵曹言啓曰,新除授副護軍尹晉·李重觀,副司果趙遠命·吳遂元,副司勇李公胤,司禦朴東鎭,翊贊李德淳等,本曹褒貶時,參謁不進,依例推考,何如?傳曰,允。
又以侍講院言啓曰,太廟展謁時,隨駕一節,旣已稟定,更爲磨鍊事,下令矣。以此分付該曹,何如?傳曰,允。
又以備邊司言啓曰,忠淸道漕運,弊端甚棘,方將變通,都事不可不別爲擇差,而新差都事金始鑌,方帶良役郞廳,勢難出送,丹陽郡守尹東洙,淸風府使洪廷弼,本道道臣,纔已啓罷,而祭官必非無緣不進,取見狀啓,則兩邑被災尤甚云,守令遞易可慮,忠淸都事金始鑌,前帶郞廳仍任,丹陽郡守尹東洙,淸風府使洪廷弼,竝勿罷仍任,從重推考,何如?傳曰,允。
獻納金濰啓曰,請還收大靜圍籬安置罪人申銋出陸撤籬之命。
請還收罪人星樞減死之命,仍前嚴鞫,期於得情。
請還收流配罪人李碩輔,遠配罪〈人〉高鳳獻特放之命。措辭竝見上
竝引嫌而退,廛人推治,已有物議,不得力挽,終涉未妥僚臺之避,旣由於我,嫌難處置,其勢固然。請持平趙尙慶遞差,執義李眞淳出仕。答曰,不允。處置事,依啓。
上在昌德宮。停常參·經筵。
下直,靑陽縣監洪禹章,訓戎僉使李益彬。
崔宗周啓曰,大司憲李明彦,掌令柳時模在外,執義李眞淳呈辭,掌令李廷傑未肅拜,持平李普昱奉命在外,持平一員未差。今日以監察茶時之意,敢啓。傳曰,知道。
備忘記,傳于崔宗周曰,今下弓矢,訓戎僉使李益彬處,給送。
南就明啓曰,黃海監司尹容,親病旣已向差,再次特敎之後,分義爲重,而積違召牌,無意應命,不但事體未安而已。海營之空虛,今至累月,此亦前所未有,極涉可慮,卽爲牌招,何如?傳曰,允。
有政。吏批,行判書李肇進,參判李世最未肅拜,參議沈珙進,行都承旨南就明進。兵批,行判書柳鳳輝病,參判朴熙〈晉〉進,參議兪命凝未肅拜,參知李廷濟病,同副承旨崔宗周進。
吏批啓曰,卽接禮曹移文,則童蒙敎官朴師任,身病甚重,不得察任云,依例改差,何如?傳曰,允。
以朴胤東爲持平,吳命峻爲刑曹判書,朴履文爲砥平縣監,趙最壽·姜世胤爲兵曹正郞,李行敏爲兵曹佐郞,申近爲禮曹正郞,李麟興爲直講,柳載和爲敦寧判官,金始熺爲宗簿主簿,趙德普爲濟用副奉事,申錫鳳爲內資奉事,沈師聖爲繕工監役,朴世杓爲典籍,趙錫命爲陳賀書狀官,沈一羲爲江原道黃腸敬差宮,淸風府使洪廷弼,丹陽郡守尹東洙,戶曹正郞金始鑌,仍任事承傳。
兵批,以趙尙慶付副司直。
崔宗周,以弘文館言啓曰,本館下番,連日姑降,事體極爲未安。校理李匡輔,陳疏未承批,不得循例請牌,副應敎柳弼垣,陳疏受由,今已過限,卽爲牌招,入直,何如?傳曰,允。
以副應敎柳弼垣牌不進罷職傳旨,傳于崔宗周曰,推考傳旨捧入。
正言林光弼啓曰,請還收大靜圍籬安置罪人申銋出陸撤籬之命。
請還收罪人星樞減死之命,仍前嚴鞫,期於得情。
請還收流配罪人李碩輔,遠配罪人高鳳獻特放之命。措辭竝見上
近來國儲蕩竭,經用難繼,省費節財,實爲今日之急務。雖諸司官員,稍涉冗散,則亦宜汰減,而況吏胥員役之類乎?雖以臣向來所掌兵曹言之,祖宗朝,則書吏之數,不過七八十人,今則至於一百二十餘人之多,而若干各色任掌之外,無非閑漫使喚之輩,若其一朔料布之費,以錢計之,則殆至六七百數。兵曹如此,則其他各衙門,可推而知也。國儲之空竭,未必不由於此,而後生民之膏血,以養國家之蟊賊,豈非無謂之甚者乎?卽今朝家,爲慮民生之疾苦,凡干良役,設廳變通,則此等浮費,尤宜先革。請令良役廳搜括諸各司吏胥員役,商量緊歇,定數刪減。
西郊之德峴,東郊之王十里,俱是都城至近之地,而僧舍新創,佛像高峙,此莫非國綱解弛,禁防不嚴之致,事之寒心,莫此爲甚。請令漢城府卽爲摘奸毁撤。
捕廳之懈慢不職,未有甚於近日,而大將李鳳祥,謂其父以治賊嚴酷,終至飮毒而死,專事姑息,不肯致意於職掌,至以此等語,公言於稠坐之中。如使鳳祥,有哀痛懲創之心,則所宜辭免之不暇,而乃反晏然自當,徒事素餐,其慢不擧職之狀,殊甚無謂。請捕盜大將李鳳祥遞差。
井邑縣監李益炯,爲人癡騃,行己鄙賤,居官行事,旣多可駭,而曾任魂宮忠義也,昵狎宦寺,互相爾汝,雜之以詼諧,酬之以杯酒,其爲擧措,全無士夫風習。如此之人,決不可置之衣冠之列。請井邑縣監李益炯削去仕版。答曰,不允。末端兩件事,依啓。
兵曹,以李森爲右邊捕盜大將。
崔宗周啓曰,新除授右邊捕盜大將李森,卽爲牌招,命召大將牌·傳令牌,傳授,何如?傳曰,允。
右議政李光佐箚曰,伏以臣狗馬之疾,爛瘡則粗完,而痰挾餘熱,結於下焦,欲坐則痛不可忍,欲步則前後牽礙,宛轉床笫,反側須人,今復六十餘日矣。雜試治方,迄未見效,自城外舁還,亦旣踰月,而日復一日,造朝無計,身帶保護之任,問候議藥,俱不得入參,罪戾已合萬殞。太廟展謁,今旣稟定,少退之期,亦在不遠,其前蠢動,又不可必,惶懼一倍,靡所措身。重念首揆久在荒野,入朝不可望,左揆之觖,又幾半年矣。藉令臣,無疾供仕,獨當機務,觸事憒憒,已不勝其悶迫,況今沈疴在身,作一籧篨,籌坐次對,曠廢已久,尸位竊據,罪負山積,新卜之至今遷就,亦由於臣身之詣闕申請,病裏窮蹙,求死不得。儻蒙聖明特軫廟堂之空虛,深念庶事之叢脞,亟鐫臣職,卽卜賢德,托以廟謨之重,則國事萬萬幸甚,臣亦安心調息,有復起爲人之望矣,不勝至禱焉。取進止。答曰,省箚具悉卿懇。有疾未參,別無所傷,箚末事,當留意焉。卿其須體予意,安心勿辭,速出論道,以副至望。仍傳曰,遣史官傳諭。
上在昌德宮。停常參·經筵。
自巳時至未時,日暈。
朴乃貞啓曰,大司憲李明彦,掌令柳時模在外,執義李眞淳呈辭,掌令李廷傑未肅拜,疏批未下,持平李普昱奉命在外,持平朴胤東未肅拜。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有身病,不得來會云矣,敢啓。傳曰,知道。
藥房提調李肇,副提調南就明啓曰,新涼乍生,朝晝異候,伏未審此時,聖體若何?柴平湯,連日進御,寢膳之節,一向平常乎?臣等今日率諸醫,趁早入診,詳察聖候後,湯藥繼進當否,當爲議定矣。大妃殿氣候,亦爲安寧乎?不任區區仰慮,敢來問安,竝此仰稟。答曰,知道。無事,寢睡·水刺平常,湯藥連進,慈殿氣候安寧矣。
大妃殿·中宮殿,藥房問安。答曰,知道。
朴乃貞,以都摠府言啓曰,今日入直內三廳武兼禁軍及軍兵等〈中日〉習射,請出標信。傳曰,知道。
藥房再啓曰,臣等,入診退出後,與諸御醫及儒醫,反復商議,則皆以爲柴平湯,依前加入,連爲進御宜當云,此藥五貼,卽爲劑入之意,敢啓。傳曰,知道。
李翊漢啓曰,乃日乃處暑,視事,當取稟,而老炎猶酷,新涼未生,依前例姑待稍涼,更稟之意,敢啓。傳曰,知道。
又啓曰,黃海監司尹容,昨又違牌,無意承命,事體分義,尤極未安,更卽牌招,何如?傳曰,允。
又啓曰,新除守令之未署經於諫院者,多至三員。除陳疏未承批,在外行公外,呈告未肅拜人員,竝卽牌招,以爲署經之地,何如?傳曰,允。
注書閔圻病,代以朴景祖爲假注書。
朴景祖在外,代以李喆輔爲假注書。
以司諫趙景命牌不進罷職傳旨,傳于南就明曰,推考傳旨捧入。
李翊漢,以弘文館言啓曰,副應敎柳弼垣,旣有只推之命,更爲牌招,察任,何如?傳曰,允。
朴乃貞,以備邊司言啓曰,黃海監司尹容,情勢雖曰難安,再次特敎之下,義不當墨守廉隅,而轉輾撕捱,以至于今,此亦坐於一時浮議而然。自今朝廷用一人,措一事,更不可得,海西之事狼狽,有不暇論,國體事理,寧有是哉?決不容遽議變通,而第其違牌,今至數十次,荐召藩臣,至於此數,藩臣荐違,又至於此者,俱是古今所無,反傷國體,有不可言,到此地頭,亦不可膠守不變。黃海監司罷職,其代政官牌招再政,使之極擇差出,不多日內,發送,何如?傳曰,允。
南就明,以吏曹言啓曰,槐院參下察訪二窠,國子參下察訪一窠,還爲六品窠事,頃已定奪矣。國子參下察訪中,景陽方有闕,陞爲六品察訪,槐院窠,丙申年,降作參下察訪,利仁·金井·松羅·黃山·省峴·麒麟·平陵中,二處,隨其作闕,陞爲六品察訪,何如?傳曰,允。
有政。吏批,行判書李肇進,參判李世最牌不進,參議沈珙進,左副承旨朴乃貞進。兵批,行判書柳鳳輝病,參判朴熙晉病,參議兪命凝進,參知李廷濟病,左副承旨朴乃貞進。以金始煥爲黃海監司,鄭再春爲禮曹佐郞,權䞇爲工曹佐郞,李浡爲濟用判官,徐命建爲繕工假監役,沈餘慶爲童蒙敎宮,沈維賢爲禮賓直長,李聖起爲井邑縣監,金翊龍爲引儀,吳重建爲軍器主簿,朴弼琦爲穆陵參奉,徐文永爲景陽察訪,承文副正字李挺膺,兼春秋金始鑌·安晟。
崔宗周,以禮曹言啓曰,厚陵兩陵上石物塗灰,今月初十日,禧陵陵上石物塗灰,今月初八日擧行事,已爲啓下矣。本曹堂上一員,當爲分進,而此時畿邑廚傅有弊,自前亦有兼進之例,今亦依前例,堂上一員,先詣禧陵塗灰後,仍進厚陵,監董修改,何如?傳曰,允。
以副應敎柳弼垣牌不進罷職傳旨,傳于崔宗周曰,推考傳旨捧入。
正言林光弼啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。請還收流配罪人李碩輔,遠配罪人高鳳獻等特放之命。請令良役廳搜括諸各司吏胥員役,商量緊歇,定數刪減。請令漢城府卽爲摘奸,撤毁新創僧舍。措辭竝見上答曰,不允。末端兩件事,依啓。
吏曹判書李肇疏曰,伏以卽仍備局草記,黃海監司尹容罷職之代,有政官牌招,開政差出之命。臣方在藥院,祗承召牌,卽當開政,而但海西事,十分可慮,非比他時方伯,不可不別爲擇差,已悉於廟堂,前後箚啓,今不必疊陳。當初尹容之擬差,出於不得已,破格變通,到今只使銓曹循例差出,非但得人之難,全無自初擇差之意。從前方伯擇差,雖非廟堂依例薦望者,自廟堂備望以送該曹,前例多有之。今此黃海監司之差出,特命問于大臣,擬望以入,以重藩任選擇之體,不勝幸甚。答曰,省疏具悉。卿其問于大臣,稟啓焉。
雍正二年甲辰七月初五日巳時,上御熙政堂。藥房入診入侍時,提調李肇,副提調南就明,記事官李壽益,記注官權萬斗,記事官尹尙白,醫官權聖徵·方震夔·許坫·吳重卨·玄悌綱·玄起鵬·權聖揆,儒醫朴太初。肇進伏曰,朝夜頗有涼氣,此時聖候若何?上曰,無事矣。肇曰,大妃殿氣候若何?上曰,安寧矣。肇曰,中宮殿氣候若何?上曰,無事矣。肇曰,王世弟嬪宮氣候若何?上曰,安穩矣。肇曰,使醫官診察。聖徵診察後,退伏曰,脈候左三符小沈,而右三部有力,脈候好矣。震夔曰,脈候左寸關沈靜,右寸關數矣。坫曰,脈候左右調均,不數而好矣。悌綱曰,脈候左右三符調均,頗緩而好矣。聖揆曰,脈候左右調均,右寸關少數,而大體好矣。起鵬曰,左三符沈緩,勝於右三符,而比前日入診時,大體沈矣。太初曰,脈候左右沈緩,皆好矣。肇曰,汗疹若何?上曰,愈矣。肇曰,風氣乍涼,汗疹診察,姑停,宜矣。又曰,脈候,醫官之言,比前無加減矣。近來連進湯劑,卽爲下敎藥院,俾皆知進藥矣。湯藥連進後,腹中平安,胸膈似通否?上曰,似有效矣。肇曰,寢睡·水刺如常乎?上曰,如常矣。肇曰,大便如何,或滑乎,或痞塞乎?上曰,不塞矣。肇曰,小便如何?上曰,長利矣。肇曰,湯藥繼進與否,當退與諸醫,議定矣。又曰,玉堂番次苟簡,擬望之人乏少,罷散人員,解由拘礙人,別單書入,何如?上曰,依爲之。諸臣以次退出。
上在昌德宮。停常參·經筵。
朴乃貞啓曰,大司憲李明彦,掌令柳時模在外,執義李眞淳呈辭,掌令李廷傑未肅拜疏批未下,持平李普昱奉命在外,朴胤東未肅拜。今日以監察茶時之意,敢啓。傳曰,知道。
崔宗周,以侍講院言啓曰,今此永徽殿秋享大祭,宮官不可不備員。而兼輔德趙錫命,兼文學趙翼命,兼說書申致謹,俱在陳疏未承批中,弼善金相奎身病猝重,纔已出去,兼弼善柳弼垣,以本職連爲違牌,兼司書吳命新,以身病,連呈辭疏,不得行公,兼弼善柳弼垣,兼司書吳命新,竝卽牌招,兼輔德趙錫命,兼文學趙翼命,兼說書申致謹,所當竝請牌招,而以陳疏未承批,不敢循例請牌,何以爲之?敢啓。傳曰,竝牌招。
以兼輔德趙錫命,兼弼善柳弼垣,文學趙翼命,司書吳命新,說書申致謹牌不進罷職傳旨,傳于南就明曰,竝推考傳旨捧入。
傳干南就明曰,史官二員待命,騎馬六匹立之。
右副承旨李重述疏曰,伏以臣本無似,忝居喉司之任,觸事疏迂,動輒生疣,早晩顚沛,固自知之矣。昨伏見副校理李匡輔之疏,以日昨筵中陳達事,大加非斥,初謂之有傷事面,復以事未前聞,大關後弊,率易等說,張皇刺論,末乃直請收還成命,而至以國體之虧損,物情之訝惑爲憂。雖不明言請罪,而其所臚列,不啻緊重,臣看來不勝惶怖懍惕,繼之以駭惑也。夫向日三司諸臣之逬退,雖出於不得自已,到今稍久之後,一向撕捱,固已過矣。而及有除命,輒復引嫌,坐違嚴召,疏單繼至,事體之未安,莫此爲甚,而喉司之捧入,寢成謬例,識者之竊嘆已多。同時逬退中人,亦或病之,以爲一番陳達,申勅勉出,使之同參請對爲宜,朝紳之間,殆成公議,故伊日請對,儒臣首先陳達,以申勅勉出爲請,卽蒙允可。臣亦以旣已申飭勉出,則此後逬退三司之人,復以此爲嫌,疏單之來呈者,竝請勿捧,亦蒙曰,唯之音,臣意不過如此,然後迸退之人可出,而言路益恢矣,疏單紛紜之弊,亦可以少省矣。不意儒臣疏斥,乃如是,臣未知傷事面者,何事也。關後弊者,何事耶?且其疏語,圇周拖,有若無故三司言事之疏,實病之告,混請勿捧者然,此則非臣意慮之所到,臣何必多辨也哉?至於朝家待三司之道,臣未知有甚別件事例,而果如儒臣之言,則勿論疏單之緊歇虛實,唯意輒捧,任其自便,然後方可謂之得其道耶?臣誠愚昧,莫曉其所由然也。臣旣被詆斥,理難冒沒供職,而亦不可全然無辨,玆敢略構短疏,仰干宸嚴之下,伏乞聖明,少垂澄省焉。且臣數月供劇之餘,宿病腹暑之症,一倍添苦,汗毒成腫,腰脚殆無完處,旬月之內,萬無出而供仕之望,亦冀亟賜鐫遞臣職名,以謝人言,以便調息,不勝萬幸。臣治疏將上之際,天牌下臨,嚴畏分義,不敢坐違,謹此來詣於禁扃之外,而顧臣情病,有難强顔承當者,玆敢拜章徑退,臣罪尤萬萬矣,臣無任云云。答曰,省疏具悉。意外人言,何必爲嫌?爾其勿辭,從速察職。
領議政崔奎瑞上疏曰,伏以臣一病昏昏,久無知覺,數日以來,方始稍醒,而職名之重,尙壓身上,只恨縷命不絶,復有此瀆擾也。臣於前疏之批,伏承棄予之敎,犬馬戀主,微物尙然,臣豈敢如是?只以有負先朝,義不當更出,元非無端不仕之人,而至於魏闕懸心之戀,杞國無事之憂,臣實有之。嫌於出位之言,雖不敢傍及他事,而因臣所遭之境,累寓退不忘君之義,竊恐天日之明,不照忱誠,而有此敎也。第臣於今日朝家之所以處臣,深有所不可曉者,玆敢忘其猥越而一暴焉。自古相職,未有久曠之時,雖號稱名臣碩輔安危所係之人,若少有不安,則必呈辭見遞,多不過三四十度,而只是爲旬月間事,蓋緣禮使之道,不可强迫,而職務之曂,亦爲可慮故耳。今臣所執,旣非些少不安之比,而以除拜日月,較諸呈辭之限,則不啻爲屢十倍而已,則臣則處義旣固以死爲期,不暇顧他道理,而其在朝家處分,寧復有如是者耶?曾在先朝,以優禮儒相之故,雖有閱嵗因仍之時,而終至循其請而許遞之,至於首揆之任,未嘗加之於在野之人,聖意所在,槪可測矣。今臣常調出身,旣不可比方於此,三載祈懇,匹夫之志可見,而終無上格之路,以致轉到上相之位,夫辭左而受領,雖忘廉冒恥之人,亦所不忍,臣豈敢爲此?朝家若以是責臣,則其待之不亦太薄,而於禮使之道,果如何哉?目今時事之艱虞,國勢之岌嶪,決非從容暇豫之時,左相當事,素著忠勤,右揆新卜,朝野想望。伏願先自聖躬,奮發大志,摠攬庶政,不怠宵旰,仍復委任兩相,責其成效,則必能竭其股肱,協輔王室,豈無轉危爲安之望哉?如臣者已死之心,不可復陽當世之念,此生已矣,然亦有一端可言者。向來淊天之禍,乃出於名家世族,實古今天地一大變怪,而細究其由,都源於患失之心,今當新化之日,豈可不思砥礪之方哉?朝家儻或置臣於數外,使得枯槁窮山,守死無變,則其於勵廉之道,未必不爲燕臺之郭隗,此乃無用而爲有用,臣願以此仰助兩朝之洪恩。伏乞聖明,細加諒察,許令還納臣所授職秩,則上有遂物之仁,下無後黷之譏,豈不有光於聖朝,而爲榮於臣身哉?臣無任云云。答曰,省疏具悉卿懇。卿之屛退,今幾載,年齡雖暮,精力尙旺,決意廢仕,非寡德之所望也。安心勿辭,竢待稍涼,從速就途,以副至望。仍傳曰,遣史官傳諭。
司僕正趙錫命疏曰,伏以臣頃忝臺職,做事不審,至被堂箚之論斥,臣誠歉愧,不敢尤人。柏府本職,雖卽遞免,春坊兼任,亦難冒出,縮伏私次,只俟譴罰,而召牌頻煩,亦不敢一向坐違,黽勉就直,略申分義,而出處顚倒,愧恧則深矣。昨伏見儒臣疏本,則有曰,以李㙫遠竄事,或有以論啓之意,發言於公座,而左右拘牽,終至寢却,譏切之言,有非尋常,或者之稱,槪指臣而發也。其所謂發言云者,槪亦有由,臣請略陳之。臣於向日請對罷出之路,歷入玉堂,則儒臣以謂㙫子之不赴慶科,亦由其父之禁抑,竄㙫之請,旣出筵席,則臺閣宜有繼發之擧云云。臣於㙫辛丑一着,心常切痛其諂附逆黨,戕害故舊,而驟聞此語,亦甚可惡,故果有酬酢矣。追聞物議,則其子周鎭,卽賊節之甥姪,節父若在,則應被處絞之律,爲其外孫之周鎭者,顧何敢晏然赴其科也?以此爲罪,請竄其父,有不可以厭服其心,故臣果停止,而仍至遞職,其間委折,不過如斯,而今者儒臣之言,有若臣拘牽於原恕之議,而終至中止者然。噫,臣於㙫,本無顧藉之意,有何拘牽之私?此則恐儒臣不知臣之本意而然矣。儒臣,旣以不能見信,執爲辭職之一端,則在臣廉隅,亦安得厭然於榮次乎?伏乞聖明,遞臣職名,以謝人言,以安私分,不勝幸甚云云。答曰,省疏具悉。爾無所嫌,勿辭察職。
上在昌德宮。停常參·經筵。
下直,旌義縣監高效元。
永徽殿秋享大祭罷後,世弟宮,政院·玉堂問安。答曰,知道。
崔宗周啓曰,修撰洪廷相,以親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者副修撰李巨源,因重臣之疏,謂有難安情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
南就明啓曰,來十一日文臣殿講日次,取稟。傳曰,爲之。
朴乃貞,以都摠府言啓曰,副摠管金潝,以內三廳將鬼薦取才坐起事,慕華館晝仕進去之意,敢啓。傳曰,知道。
南就明啓曰,右副承旨李重述,疏批已下,牌招察任,何如?傳曰,允。
以右副承旨李重述牌不進罷職傳旨,傳于朴乃貞曰,推考傳旨捧入。
事變假注書李挺膺出使,代以朴文秀爲假注書。
崔宗周,以成均館意啓曰,今七月初七日,儒生上旬輪次,當爲設行而秋享大祭相値,限內不得爲之,今月內無故日退行之意,敢啓。傳曰,知道。
朴乃貞,以義禁府言啓曰,取考法典,則續錄云,罪犯綱常,情理深重者,全家徙邊。今此罪人尹時澤,所當以右律施行,而受敎內,當身生員·進士者,竝除全家入居,以之次律定配矣。尹時澤,旣是進士,依受敎,除全家,用次律,杖一百,流三千里,定配所以入之意,敢啓。傳曰,知道。
又以〈義〉禁府言啓曰,李囿春科名,令該曹稟旨擧行事,自備局,覆啓蒙允,此則當自禮曹擧行,而李星彩·李囿春等,曾因臺啓,遠配矣。今無自本府鉤覈之事,仍前罪目,還發配所,而依例發遣府羅將,押送于各其配所之意,敢啓。傳曰,知道。
崔宗周啓曰,修撰洪廷相,以親病,陳疏出去,副修撰李巨源,謂有難安情勢,又爲陳疏徑出,卽今上下番俱空,事體極爲未安。而校理李眞伋,修撰金弘錫,副修撰成德潤,俱在外,校理李匡輔,陳疏未承批,副應敎柳弼垣,副校理趙鎭禧,親病受由,已過屢日,除在外及未承批外,受由人員,竝卽牌招,以爲入直之地,何如?傳曰,允。
以副應敎柳弼垣,副校理趙鎭禧牌不進罷職傳旨,傳于崔宗周曰,推考傳旨捧入。
崔宗周啓曰,玉堂上下番俱空,事體極爲未安。副應敎柳弼垣,副校理趙鎭禧,旣有只推之命,所當更請牌招,而今已夜深,明日待開門出牌,以爲入直之地,何如?傳曰,允。
答參知李廷濟,修撰洪廷相疏曰,省疏具悉。爾其勿辭,救護母病。
李廷濟疏曰,伏以臣在直中,卽得家報,臣之老母,自昨日夜深後,忽有鬱熱煩轉之症,腹痛轉劇,泄瀉繼作,粥飮全却,元氣澌頓,昏昏沈痛云。臣聞來精爽飛越,不能自定,念臣老母,今年七十九歲,雖無形現之症,長時床席間委頓,況當此交節之時,一倍危惙,實有懍懍之憂,臣之情理,決無離捨從宦之勢。而昨因僚堂有故,不得不抑情就直,及聞此報,焦灼罔措,藥餌扶救,一刻爲急,而宿衛重地,不敢遽爾徑出,冒萬死仰籲於天地父母之下。伏乞聖慈,亟遞臣職,使之卽出救護,以伸人子至情,千萬幸甚。臣無任云云。
洪廷相疏曰,伏以臣之偏母,年迫篤老,素抱痼疾,數年以來,再經毒癘,眞元澌脫,氣息綿惙,所見懍懍,居恒憂灼。頃於承召之路,歷省於臣兄淸風府任所,神觀頓毁,食飮全廢,臣之情境,實無離違從宦之望,而旣迫嚴命,不敢久稽,抑情上來,黽俛供職。臣之情理,實爲憫惻,焦憂捱過,幾至數旬,而連見鄕書,症勢轉加云,私情終難自抑,方欲乞蒙恩暇,獲遂歸省之願矣。卽於直中,又得見臣兄所報,臣母宿病之外,猝得暑感,寒熱交劇,嘔吐兼發,轉成似瘧非瘧之症,症形危惡,昏昏澌頓,頃刻之間,實有難支之慮云。臣聞此報,神心飛越,不能自定,至情所迫,歸護是急,蒼黃拜章,不暇承批,徑出禁門,仍尋鄕路,臣罪至此,萬隕猶輕。伏乞聖慈天地父母,特加矜諒,亟削臣職,仍治臣罪,以肅朝綱,俾伸至情,不勝幸甚云云。批答竝見上
上在昌德宮。停常參·經筵。
自午時至申時,日暈。
崔宗周啓曰,下番翰林尹尙白,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,大司憲李明彦,掌令柳時模在外,執義李眞淳呈辭,掌令李廷傑未肅拜,疏批未下,持平李普昱奉命在外,持平朴胤東未肅拜。今日以監察茶時之意,敢啓。傳曰,知道。
朴乃貞,以都摠府言啓曰,今日入直內三廳武兼禁軍及軍兵等,中日習射,請出標信。傳曰,如道。
又以都摠府言啓曰,副摠管金潝,以將鬼薦取才講坐起事,禁衛營晝仕進去之意,敢啓。傳曰,知道。
以副應敎柳弼垣,副校理趙鎭禧牌不進罷職傳旨,傳于崔宗周曰,推考傳旨捧入。
崔宗周啓曰,副應敎柳弼垣,副校理趙鎭禧,旣有只推之命,更卽牌招,使之入直,何如?傳曰,允。
呂必容啓曰,朝者下番翰林尹尙白,以親病陳疏徑出,藝苑書吏來言,工曹佐郞權䞇,例兼春秋,且無故,當爲啓下云,故依例啓下矣。今聞䞇兼春秋,時未下批云,該吏難免誤告之罪,自本院推治,權䞇兼春秋,令該曹依例口傳啓下,仍爲入直,何如?傳曰,允。
傳于朴乃貞曰,啓辭批答,草草爲之矣,更思之,久遠寺刹,毁撤爲難,仍存,宜矣。
朴乃貞啓曰,因諫臣東西郊寺刹毁撤啓辭,傳曰,啓辭批答,草草爲之矣,更思之,久遠寺刹,撤毁爲難,仍存宜矣。事命下矣。招問漢城府該吏,則所告內,諫院請毁,本非久遠寺刹,乃是新創,且間數亦小,東郊,則昨已毁撤,西郊,則方爲毁撤云。當初諫臣所請,旣非久遠,只是新創,旣已得請之後,東郊,則已毁,西郊,則方撤,今此久遠寺刹毁撤爲難之敎,似無奉行事矣,敢啓。傳曰,知道。
吏曹口傳政事,兼春秋單,權䞇。
崔宗周,以備邊司言啓曰,全羅右水使崔道章,連以母病呈狀,而邊帥有難輕遞,每以抑情察任,題送矣。今又呈狀,以爲母病十分危重,願得及時遞歸,生前相見云。情理如此,勢難强令察任,全羅右水使崔道章,今姑許遞,何如?傳曰,允。
答奉敎尹尙白疏曰,省疏具悉。爾其勿辭,救護父病。
答大司憲李明彦疏曰,省疏具悉。卿其勿辭,調理上來察職。
尹尙白疏曰,伏以臣父年迫衰暮,身在縗麻,積月毁頓之餘,眞元耗虛,筋力澌敗,恒有懍惙之憂。卽接家人所報,臣父自數日前,中暑之症,乘虛發作,頭目沈昏,胸膈煩悶,胃土不和,飮啖全却,委頓苫席,轉側須人云,臣聞來,心慌神亂,按納不得,念臣纔於數月前,因母病重,陳疏徑出,曾未幾何,又此煩瀆,誠有乖新進恪職之道,且難免史局曠直之罪。而第臣旣解兄弟,在側無人,及時醫藥亦未可必,區區私情,誠甚悶迫,孝理之下,所宜恒念,玆不得不投進短章,徑出禁扃。伏乞聖慈,天地父母,曲諒臣懇迫情理,亟削臣所帶職名,仍治臣擅離禁直之罪,以便救護,以警具僚,不勝萬幸云云。
李明彦疏曰,伏以臣病淹中途,已三朔矣,冒上辭牘,凡幾遭矣。庶冀仁覆之天,俯察疾痛之呼,而微誠未格,聖明靳許,每以從速上來察職爲批,臣誠惶隕抑塞,益不知置身之所也。噫,臣雖愚頑,無所知識,至於君臣之義,亦嘗聞之矣。豈不知聖恩之不可孤,召命之不可違,而猶且自速逋慢,不敢趨承者,誠以瘦病難强,斷無自力之望耳。顧此衰疾之狀,曾已畢暴於前後辭疏,今不必更瀆,而入秋以來,又添新恙,痰積奔突,兩脅牽痛,濕瘡侵淫,半身壞爛,宛轉床席,叫苦難忍,方欲就浴溫泉,或冀收效,而擔舁作行,猶懼其不能前達,顧何望束帶彯纓,趨造於班行哉?況今王綱不振,逆婢逭誅,三司請對,大論方張,鎭日陳啓,陸續登對,苦口力爭,期回天聽,而臣職忝憲長,屛伏野外,未效一言之責,徒積曠瘝之罪,此豈分義道理之所敢出者哉?玆敢不避瀆擾,更此呼籲於天地父母之前。伏乞聖慈,曲加愍憐,亟遞臣本兼諸任,仍治臣罪,以伸公法,以安私分,不勝大願云云。批答竝見上
上在昌德宮。停常參·經筵。
元敬王后忌辰,齋戒。
崔宗周啓曰,大司憲李明彦,掌令柳時模在外,執義李眞淳呈辭,掌令李廷傑未肅拜,疏批未下,持平李普昱奉命在外,持平朴胤東未肅拜。今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,過國忌後,爲之。
又啓曰,玉堂上下番闕直,已至多日,事體極爲未安。而校理李匡輔,副修撰李巨源,俱爲陳疏未承批,不敢循例請牌,無他推移入直之員。在前如此之時,雖齋戒相値,亦有政官牌招開政,闕員差出之例,何以爲之?敢稟。傳曰,牌招開政。
呂必容啓曰,今日政新差玉堂官員,待下批,卽爲牌招,入直,何如?傳曰,允。
有政。吏批,行判書李肇進,參判李世最不進,參議沈珙進,同副承旨崔宗周,吏兵批進。兵批,行判書柳鳳輝病,參判朴熙晉病,參議兪命凝進,參知李廷濟,親病受由。
以趙翼命爲副應敎,申致雲爲副校理,沈壽賢爲工曹判書,金一鏡爲兼知義禁,吳遂郁爲工曹佐郞,鄭惟一爲監察,金重熙爲司成,吳遂元爲校理,前監司尹容,今降通訓。兵批,無政事。
吏批啓曰,黃海監司金始煥,秩是正二品,當依例送西付京職,而取考謄錄,則甲子年,故相臣尹趾完,以正二品,除拜慶尙監司時,本曹啓辭,以爲續錄內,各道正二品以上觀察使,京職兼差云,而其下,以兩界則否懸註,此是以兼府尹之故,不爲疊付京職也。慶尙監司,亦兼大丘府使,依兩界例,不爲送西云,其後,雖是兼府尹之監司,亦有京職下批之事,而甲子年啓辭,旣有授據,亦且明白矣。黃海監司,亦兼海州牧使,今亦依此例,不爲送西之意,敢啓。傳曰,知道。
又啓曰,前黃海監司尹容,未赴任罷職,所授加資,依例還收之意,敢啓。傳曰,知道。
呂必容啓曰,右承旨李翊漢,連有式暇,右副承旨李重述,呈辭受由,左副承旨朴乃貞,病不仕進,出納之際,事多苟簡,左副承旨朴乃貞,卽爲牌招,察任,何如?傳曰,允。
以副應敎趙翼命,副校理吳遂元牌不進罷職傳旨,傳于崔宗周曰,推考傳旨捧入。
假注書李挺膺書啓,臣承命,馳往于京畿龍仁魚肥谷議政府領議政崔奎瑞所住處,傳授聖批,則以爲臣罪戾日積,久宜自列,而自首夏,至于五晦,家有癘疾,身在薰染,不敢唐突章疏,入玆新秋,似無拘忌之端,方欲爲仰暴血懇之計,不意聖明,府眷賤臣,追記旣往之疏,下降恩批,而辭意隆摰,有逾尋常,臣誠感懼交至,不知措身之所。旣當陳疏,不敢以煩瑣之辭,猥徹於王人之行,俟神氣稍醒,構上文字,以祈聖慈之垂憐焉云矣,敢啓。傳曰,知道。
答黃海監司金始煥疏曰,省疏具悉。卿其勿辭,速往欽哉。
金始煥疏曰,伏以海西藩任,旣曰擇差,而畢竟擧擬,反歸於如臣衰朽者,未知今日此事,謂臣才具可取耶?以臣品秩差高耶?以兪命凝之歷試,而無端內遷,尹容之可用,而終至許遞,以臣之無所似,而臨急苟充,徒見朝廷有愼簡之名,而無愼簡之實,臣竊惜此擧措也。卽今海藩之作空營,已過三朔,遞代相仍,主管無人,朝家宜差無故可堪者,趁速往莅,而臣之年衰病痼,決難堪承之狀,姑捨勿論,至於親嫌一節,大關私義。臣之叔父臣弘權,方任新溪縣令,臣若往赴,則臣叔當在應遞之科。叔姪猶父子,父在管下,而子以上官自處,擧名啓聞,旣傷倫理,朝家若慮此,而直爲許遞於到界之前,則是乃以子之故,而遞父之職,爲其子者,亦豈安於心乎?事理如此,故曾在先朝,關東伯洪重夏,以其叔父萬紀之方任三陟,終始力辭,甘心被譴,而不爲應命,其時公議,莫不多之。臣之今日處義,與重夏少無異同,而臣獨弁髦此義,晏然冒赴,則豈不有愧於重夏乎?自聞此命,不待臣引例控免,而朝中諸議,皆曰不當赴,臣之難冒之端,卽此而較然明甚。伏乞聖慈,俯賜諒察,亟許鐫遞,使國體無損,私分少安,不勝幸甚云云。批答見上
上在昌德宮。停常參·經筵。
自昧爽至辰時,有霧氣。自巳時至申時,日暈。
夜一更,月暈廻土星。啓。
朴乃貞啓曰,大司憲李明彦,掌令柳時模在外,執義李眞淳呈辭,掌令李廷傑未肅拜,疏批未下,呈辭,持平李普昱奉命在外,朴胤東未肅拜上疏。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣身病,不得來會云矣,敢啓。傳曰,知道。
藥房提調李肇,副提調南就明啓曰,日間秋炎猶甚。伏未審聖體若何?柴平湯,連爲進御,寢膳之節,一向平常乎?臣等今日率諸醫趁早入診,詳察聖候,議定湯劑繼進當否,宜當。大妃殿氣候,亦爲安寧乎?世弟宮,臣等久未入診,今日亦當與諸醫入侍矣。不任區區仰慮,敢來問安,竝此仰稟。答曰,知道。無事。寢睡·水刺,一向平常,湯藥進御,勿爲入診。慈殿氣候安寧矣。
藥房口傳啓曰,伏承勿爲入診之命。臣等入侍,不敢更請,而使醫官入診,何如?傳曰,知道。
藥房再啓曰,入診醫官退出後,臣等與諸御醫,反復商議,則皆以爲柴平湯,依前方,又爲連進,宜當云,此藥五貼,卽爲劑入。臣等進詣世弟宮,與諸醫入診後商議,則以爲自汗·引飮等候,與前一樣,而不至大段,生脈散,今姑停止,姑待前頭涼生,更爲議藥,宜當云,敢啓。傳曰,知道。
崔宗周,以弘文館言啓曰,副應敎趙翼命,校理吳遂元,旣有只推之命,更爲牌招,入直,何如?傳曰,允。
以副應敎趙翼命牌不進罷職傳旨,傳于崔宗周曰,推考傳旨捧入。
崔宗周啓曰,明日仁政殿文臣殿講時,大臣當爲進參,而領議政崔奎瑞在外,右議政李光佐身病未出仕,命官何以爲之?敢稟。傳曰,左參贊姜鋧進去。
又以實錄廳郞廳,以摠裁官意啓曰,都廳郞廳柳弼垣罷職,代副應敎趙翼命差下,卽爲牌招,使之察任,何如?傳曰,允。
又啓曰,因實錄廳草記,郞廳趙翼命牌招事,允下矣。闕門已閉,待明朝出牌之意,敢啓。傳曰,知道。
上在昌德宮。停常參·經筵。
下直,公山縣監金東鼎,洪陽縣監李獻章,和順縣監趙復命。
備忘記,傳于崔宗周曰,居首成均館博士李馨玉,校書館正字金益忱等處,各半熟馬一匹賜給。
朴乃貞,以都摠府言啓曰,今日入直內三廳武兼禁軍及軍兵等,當爲中日習射,而文臣殿講相値,不得爲之之意,敢啓。傳曰,知道。
呂必容啓曰,近日廳中,位頗不齊,前頭太廟擧動時,不可不備員。今日政,承旨有闕之代,以在京無故人差出,仍卽牌招察任,何如?傳曰,知道。
有政。吏批,行判書李肇式暇,參判李世最未肅拜,參議沈珙進,左副承旨朴乃貞進。兵批,行判書柳鳳輝病,參判朴熙晉病,參議兪命凝進,左副承旨朴乃貞進。吏批啓曰,判書李肇式暇,參判李世最未肅拜,小臣獨政未安,何以爲之?敢稟。傳曰,只出緊任。又啓曰,臺諫及春坊闕員,今當差出,而擬望之人乏少,相避·外任,竝擬,何如?傳曰,允。以金一鏡爲判尹,柳綏爲司諫,趙遠命爲兼弼善,李眞伋爲獻納,沈洙爲監察,金始慶爲承旨,左副承旨金始慶,右副承旨朴乃貞。兵批,以李重述付副護軍,金濰付副司直。
以實錄廳郞廳趙翼命牌不進罷職傳旨,傳于崔宗周曰,推考傳旨捧入。
朴乃貞啓曰,秋曹,久無長官,緊急回啓公事,積滯可慮,而判書吳命峻,參判柳重茂,俱在陳疏未承批之中,不敢循例請牌,何以爲之?敢稟。傳曰,竝牌招。
以副應敎趙翼命再招不進,校理吳遂元牌不進罷職傳旨,傳于朴乃貞曰,竝推考傳旨捧入。
崔宗周,以弘文館言啓曰,副應敎趙翼命,校理吳遂元,昨日違牌,旣有只推之命,更爲牌招察任,何如?傳曰,允。
又啓曰,黃海監司金始煥,疏批旣下,而尙不出肅,其在事體,殊涉未安,卽爲牌招,何如?傳曰,允。
呂必容,以漢城府言啓曰,因臺啓,西郊德峴,東郊往十里僧舍新創處,自本府,發遣郞廳及該部官員摘奸,則德峴僧舍兩處,合十二間半,往十里僧舍,瓦家五間·草家五間,故卽爲撤毁。其所毁材瓦,姑爲積置,逢授於其地任掌等處,而本府戶籍庫間,甚爲狹窄,所當添造,物力凋殘,末由營建。以此材瓦,輸入本府,以爲補用於庫舍營造之時,何如?傳曰,允。
朴乃貞,以禁衛營言啓曰,本營分授北岳東邊體城頹毁處改築事,已爲啓下矣。今七月十二日始役,而城內外近處洞壑可合治築之石子,依前取用之意,敢〈啓〉。傳曰,知道。
又以兵曹言啓曰,今七月十一日,武臣武經七書講書日次,而文臣殿講相値,不得爲之之意,敢啓。傳曰,知道。
又以備邊司言啓曰,因吏曹判書李肇榻前陳白,海西守令,解由勿拘,令廟堂稟處事,命下矣。其中軍保米,則旣已自朝家許貸,解由勿拘,事理當然,而至於別收米,則道臣請得之狀,見塞於本司之覆啓,而道臣,先已迫於事勢,擅便分給,此雖非守令之失,係是朝家之所不知,曾前停捧等事,雖或有監營關文及題辭,若非朝令,則解由竝皆拘礙,解由之法至重,今不可創開無前之例,以監司之所擅給者,許其勿拘,以致前頭轉生無限弊端矣。軍保米布,則使之勿拘,而第軍保米布,非盡爲許貸,則以其當納者,混入於許貸之數,不無其弊。令該曹報本司謄去貸給,成冊憑準後,許出事,分付,別收米一款勿拘事,置之,何如?傳曰,允。
又以義禁府言啓曰,卽接月令醫員金震雄手本,則時囚罪人朴泰錫,以年老之人,久處濕地,重得傷寒,轉成泄痢,度數無算,眞元大脫,時或昏倒,生死可慮云。自前罪人病勢如此,則有保放救療之規,敢此仰稟。傳曰,依爲之。
又以戶曹言啓,卽接內需司啓下牒呈,則咸鏡道安邊府釋王寺住持僧來訴,且擧永興別差所報,至以本官及校儒侵責,僧徒駭散,聖祖御諱懸板,先朝御筆碑石,守護無人,事係重大,自下不敢擅便之意,自本司覆奏判付內,釋王寺,非他寺比,旣有聖祖古蹟,又降先朝御筆,至於豎碑,則事體自別是去乙,校儒等,作梗侵漁,終至僧散寺廢,事極可駭。當該監色及張厚栻·李丹禃,竝令本道刑推定罪,御筆若懸板,別遣司官員,賫往奉安,已散僧徒,招集勸入,蠲除雜役,以爲永久保護之地事,移報戶曹,行移本道事,命下矣。本官及校儒,侵虐僧徒,至於寺刹空虛,致令聖祖古蹟,先朝御筆,守護無人,事之驚駭,莫此爲甚。依判付擧行之意,所當卽爲行會本道,而第此事,前因本道粘移,方自備局,査問本道,使之啓聞,而大抵本官及校儒,設有侵虐僧徒之事,本寺旣奉列朝御蹟,則爲住持僧者,所宜敎飭諸僧,抵死謹守,毋敢逃散,果有難堪之弊,則或往訴於營門,或來告於京司,以爲隨事善處,鎭安僧徒,護守先朝遺蹟之地,可也,今乃不此之爲,僧徒散去,曾不禁戢,莫重御蹟,私自奉來,揆以事體,極涉駭然,此不過與校儒交惡,故爲此驚動聽聞之擧,僧徒所爲,亦甚可痛。至於校儒,自是守視聖廟之諸生,所犯雖如此,不復査覆,只以僧徒所訴,直施刑訊,實有乖於待士之道,更令本道明査事實,作速啓聞後稟處,逃散僧徒,爲先令本官曉諭招集,俾無御蹟所奉寺刹空虛之弊,何如?傳曰,允。
持平朴胤東啓曰,請寢賓愛·終卿放送之命。措辭見上答曰,勿煩。
吏曹口傳政〈事〉,以趙翼命爲實錄廳郞廳。
上在昌德宮。停常參·經筵。
下直,泰川縣監權宏,咸平縣監李世柱,北靑府使洪尙容。
自昧爽至辰時,有霧氣。未時,日暈。夜一更二更,月暈廻土星·木星。三更,白雲一道如氣,起自南方,直指北方,長竟天,廣尺許,漸移東方,良久乃減。
李翊漢啓曰,下番翰林尹尙白,親病受由,已過累日,卽爲牌招,入直,何如?傳曰,允。
南就明啓曰,黃海監司金始煥,昨日違牌,不爲出肅,本營事務,一向久曂,事甚可慮,更爲牌招,以爲趁速辭朝之地,何如?傳曰,允。
李翊漢,以弘文館言啓曰,本館下番,連爲闕直,而卽今上下番見存八員內,修撰金弘錫,副修撰成德潤,俱在外,未及上來,修撰洪廷相,受由在外,校理李匡輔,副修撰李巨源,陳疏未承批,副應敎趙翼命,校理吳遂元,連日違牌,無意出肅,上番,則臣致雲,獨爲入直,而下番,則鎭日書空以入,事體極爲未安。除在外外,未承批人員,固當待下批牌招,而副應敎趙翼命,校理吳遂元,昨日違牌,旣有只推之命,更爲牌招,以爲推移入直之地,何如?傳曰,允。
金始慶,以兵曹言啓曰,今此陳賀謝恩兼冬至使一行赴京時所把驛馬,必須前期分定,可無未及之患?應把驛馬四十二匹內,忠淸道八匹,全羅道九匹,慶尙道十六匹,來九月三十日,京中逢點,江原道五匹,咸鏡道四匹,來十月初五日,直送安陵,逢點之意,各道監司處,分付,何如?傳曰,允。
以副應敎趙翼命,校理吳遂元牌不進罷職傳旨,傳于金始慶曰,推考傳旨捧入。
金始慶,以備邊司言啓曰,黃海監司金始煥,以親嫌陳疏,尙不出肅,事體極爲未安。國法一定如金石,古來未聞以尊屬親嫌當遞之故,敢以是辭遞者,雖故監司洪重夏事爲言,其時事實,與今不襯,有不當援例者。先朝答重夏疏批,有辭朝後,自該曹,以相避直爲出代之敎,此實曲軫在下情理,而成憲六行於其中,眞可以永垂後法。今依此敎,新溪縣令金弘權,待監司辭朝,直以相避出代,宜當。黃海監司金始煥,卽爲牌招肅拜,使之不多日內辭朝,何如?傳曰,允。
持平朴胤東啓曰,請寢賓愛·終卿放送之命措辭見上新除授司諫院司諫柳綏,時在京畿龍仁地,獻納李眞伋,時在慶尙道安東地,竝斯速乘馹上來事,下諭。答曰,不允。下諭事,依啓。
上在昌德宮。停常參·經筵。
金始慶啓曰,大司憲李明彦,掌令柳時模在外,執義李眞淳·朴胤東呈辭,掌令李廷傑呈辭受由,持平李普昱奉命在外。今日以監察茶時之意,敢啓。傳曰,知道。
李翊漢啓曰,卽因禮曹啓目,李囿春試券所付紅籖,令本院稟處事,允下矣。試券,令承文院推來後,所付紅籖,燒火之意,敢啓。傳曰,知道。
李翊漢,以弘文館言啓曰,副應敎趙翼命,校理吳遂元,昨日違牌,旣有只推之命,更爲牌招,以爲推移入直之地,何如?傳曰,允。
以副應敎趙翼命,校理吳遂元牌不進罷職傳旨,傳于李翊漢曰,竝推考傳旨捧入。
崔宗周,以宣惠廳言啓曰,曾於己亥年間,因本廳提調陳達,各邑大同上納時用奸色吏,移送捕廳,亂杖督捧後,移刑曹,照律勘罪,守令之兩件陳省成送者,拿問定罪事,定奪矣。今者慶尙道咸昌縣大同,初以純木,陳省來呈,郞廳捧上時,多有不踏邑號之木,始爲嚴覈,則色吏,又以錢木,陳省呈納,色吏之以錢換木,守令之成給兩件陳省者,俱極可駭,依前定奪。色吏則移送捕廳,當該咸昌縣監尹盛績,拿問定罪,何如?傳曰,允。
陽智縣監李龍臣,下直。
兵曹判書柳鳳輝疏曰,伏以臣迫於嚴命,不得不冒出,唯以大政爲報瓜之期,適遭功戚,有難稟行於制限未盡之前,而大廟展謁,期日不遠,顧臣病狀,實無可以趙參於侍衛陪從之列,從前固辭,蓋亦爲此,而事已到頭,有不容不趁時變通。且臣兼帶金吾,今已半年,見識昏昧,讞奏多舛,固已不可仍冒,而今者慶尙道放未放啓本中,稟秩罪人李志逵,臣有友壻應避之嫌,不敢循例回啓,竝此仰籲於宸嚴之下。伏乞聖慈,天地父母,俯賜諒察,持臣本兼兩任,亟許鐫改,以便公私,不勝萬幸。答曰,省疏具悉。議讞事,令次官擧行,都政不宜遷就,卿其勿辭,安心行公。
上在昌德宮。停常參·經筵。
朴乃貞啓曰,大司憲李明彦,掌令柳時模在外,執義李眞淳,持平朴胤東呈辭,掌令李廷傑呈辭受由,持平李普昱奉命在外。今日以監察茶時之意,敢啓。傳曰,知道。
崔宗周啓曰,吏曹郞廳來言,臺諫有闕,政事何以爲之?敢稟。傳曰,明日爲之。
金始慶,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
南就明啓曰,黃海〈監司〉金始煥,備局草記之後,又引親嫌,連呈辭疏,不爲出肅,事體殊甚未安,牌招,何如?傳曰,允。
崔宗周,以弘文館言啓曰,副應敎趙翼命,校理吳遂元,昨日違牌,旣有只推之命,更爲牌招,以爲推移入直之地,何如?傳曰,允。
金始慶,以備邊司言啓曰,都目大政,至今遷就。聞初欲行於望後,而因兵曹判書柳鳳輝遭服制,又將退行云,轉輾遲退,弊端甚多。政事例有除服制之規,而聞其成服已過,今無不可行之端。都目大政,趁望後卽爲設行事,分付兩銓,何如?傳曰,允。
李翊漢,以義禁府言啓曰,咸昌縣監尹盛績拿問事,傳旨啓下矣。尹盛績,自任所未及上來云,依例發遣府羅將,拿來,何如?傳曰,允。
以副應敎趙翼命,校理吳遂元牌不進罷職傳旨,傳于崔宗周曰,推考傳旨捧入。
崔宗周啓曰,今月十七日,都目政事爲之之意,敢啓。傳曰,知道。
又以吏曹言啓曰,〈本〉曹所屬宗簿寺·司饔院官員等,今甲辰年春夏等褒貶等第,當爲磨勘,而提調有故,不得磨勘之意,敢啓。傳曰,知道。
又以吏曹言啓曰,明川府使金澱,興陽縣監文德謙,俱以三年窠守令,二次居中矣。一中,則雖因赦蕩滌,其不治可知,竝罷黜,何如?傳曰,允。
又以吏曹〈言〉啓曰,今日本曹開坼坐起時,考見各道褒貶啓本,則扶餘〈縣監〉李萬根,以病罕坐衙,吏或犯科爲目,庇仁縣監邊玉明,以恐煩迎送,更加飭勵爲目,居山察訪張世良,以郵卒頗咨爲目,則宜置下考,而置諸中考,政院旣以此請推道臣,則守令·察訪,不可仍置。扶餘縣監李萬根,庇仁縣監邊玉明,居山察訪張世良,竝罷黜,何如?傳曰,允。
又以戶曹言啓曰,司圃署所納生薑,例以外方奴婢身貢,換作上送,而換作之際,多有弊端,屢入於前後繡衣書啓中矣。頃因全羅監司所報,自備局,詢問便否於本曹,蓋此生薑奴婢難堪之弊,誠如其報,不可無別樣變通之道。故招問司圃貢人,細究便宜之策,終莫如移作京貢之爲愈,試爲磨鍊,則湖南薑貢各邑奴婢中,竝與元木及作役價,作錢計之,合爲四百十七兩六錢三分,生薑外貢五百五十三斤七兩九錢,每斤價錢一兩式,合爲五百五十三兩五錢也。以彼較此,實不足一百三十五兩八錢七分,此則以近來贓逆奴婢身貢,充數給價,事甚便好,以此意,枚報備局,而許作京貢矣,來乙巳條爲始,自本曹,依此給價於該署貢人,使之京措備進,外方換作之規,一切革罷,貢木雜費,竝依定式,直納本曹,贓逆籍沒奴婢,勿爲移劃他處,專屬本曹,俾補薑價不足之數宜當,以此分付本道及該署掌隸院,何如?傳曰,允。
正言林光弼啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。請還收流配罪人李碩輔,遠配罪人高鳳獻等特放之命。措辭竝見上近來武科,爲弊日甚,大比之外,如庭謁聖等科,講規太歇,額數無限,一榜所出,動逾百數,庸才劣技,率皆見錄,此已乖於設科選才之意,而窠窄人多,終身空老,旅食求仕,破家亡産者,比比有之,其他弊端,不一而足。其在重科選之道,不可無變通之方,請令廟堂兵曹改定庭謁聖武科講書規矩,務從高峻,額數亦爲從簡,只取其優等,永久施行。答曰,不允。
李翊漢啓曰,卽伏見忠淸水使李復休去癸卯秋冬等,今甲辰春夏等邊將褒貶啓本,則邊將無一人居下,殊無嚴明殿最之意,推考警責,何如?傳曰,允。
上在昌德宮。停常參·經筵。
自昩爽至辰時,有霧氣。
崔宗周啓曰,大司憲李明彦,掌令柳時模在外,執義李眞淳,持平朴胤東呈辭,掌令一員未差,持平李普昱奉命在外。今日以監察茶時之意,敢啓。傳曰,知道。
又啓曰,備邊司郞廳來言,今日賓廳日次,而大臣身病未差,不得來會云矣,敢啓。傳曰,知道。
藥房提調李肇,副提調南就明啓曰,秋旱之餘,喜雨蒸濕,伏未審此時,聖體若何?柴平湯連爲進御,寢膳之節,一向平常乎?今日臣等,率諸醫趁旱入診,湯藥繼進當否,議定宜當。大妃殿氣候,亦爲安寧乎?不任區區仰慮,敢來問安,竝此仰稟。傳曰,知道。無事。湯藥連日進御,寢睡·水刺平常,慈殿氣候安寧矣。
藥房再啓曰,臣等入診退出後,與諸醫反復商議,則皆以爲,柴平湯依前方,又爲連進宜當云,此藥五貼,卽爲劑入之意,敢啓。傳曰,知道。
崔宗周,以弘文館言啓曰,本館下番闕直,今幾一旬,副應敎趙翼命,校理吳遂元,除拜之後,鎭日撕捱,無意承命,事體分義,殊涉未安。昨又違召,已有只推之命,更爲牌招,以爲推移入直之地,何如?傳曰,允。
以副應敎趙翼命,校理吳遂元牌不進罷職傳旨,傳于崔宗周曰,推考傳旨捧入。
有政。吏批,行判書李肇藥院進,參判李世最進,參議沈珙病,同副承旨崔宗周進。兵批,行判書柳鳳輝服制,參判朴熙晉進,參議兪命凝病,參知李廷濟病,同副承旨崔宗周進。吏批啓曰,判書李肇藥房進去,參議沈珙病不進,小臣獨政未安,何以爲之?敢稟。傳曰,仍爲之。又啓曰,臺諫闕員,今當差出,而擬望之人乏少,未準朔守令,竝擬,何如?傳曰,允。又啓曰,新除授慶州府尹鄭思孝戶奴呈狀內,矣上典,猝得痛風之症,多般調治,一向苦劇,骨節攣掣,屈伸俱妨,職名不容虛帶,卽速入啓處置云。病勢果如是深重,則不可等待其差復。慶州府尹鄭思孝,依例罷黜,何如?傳曰,允。兵批啓曰,新除授大口營將許樑呈狀內,偶然落馬,腰脚重傷,雜試針灸,少無所減,時月之間,萬無起動赴任之望,斯速入啓處置云。病勢旣如是大段,則有難等待其差歇,今姑罷黜,何如?傳曰,允。又啓曰,新除授慈母山城別將白世元呈狀內,所授本職將欲往赴之際,重得奇疾,人鬼未分,旬月之內,斷無起動赴任之望,入啓處置云。聞其病勢,果是實狀,不可等待其差復,今姑改差,何如?傳曰,允。以尹東洙爲掌令,金浩爲司書,副護軍朴震圭,折衝呂漢齊兩人,今加嘉善,南漢庫舍軍器營建新造事,以崔道章·李廷傑付副護軍,吳光運付副司果。
崔宗周,以備邊〈司〉言啓曰,因吏曹判書李肇筵中定奪,諸陵參奉各一員,陞爲六品令事,命下矣。此事,其時來問,而卽今初仕過多,參上太少,無以疏通淹滯,欲爲變通者,誠出於不得已,故臣亦以此酬答矣。厥後朝議,多言不便,臣亦更爲思量,陵官之爲六品窠,不無弊端,而數遞迎送,最爲難支矣。宜趁其未及施行,從長善處,俾無後弊,令該曹更加十分商量,善爲變通,改定奪施行,何如?傳曰,允。
以江原監司狀啓,麟蹄居常漢李明吉等壓死,安峽居廉甲同等囕死事,傳于呂必容曰,囕死壓死人等,令本道恤典擧行。
崔宗周,以弘文館言啓曰,副應敎趙翼命·吳遂元,旣有只推之命,更爲牌招,察任,何如?傳曰,允。
又以備邊司言啓曰,京畿水使鄭壽松在喪之代,今至累日,尙未差出。兵曹判書柳鳳輝服制,昨已成服云,政院宜卽稟旨,速令差出,而至今寂然,事甚未安。兵曹判書柳鳳輝,卽爲牌招,使之開政差出,何如?傳曰,允。
又啓曰,卽者,備局啓請,牌招兵曹判書柳鳳輝,京畿水使鄭壽松在喪之代,開政差出,而兵曹無爲開政之例,吏曹政官,亦爲一體牌招,開政,何如?傳曰,明日牌招開政。
又啓曰,因備邊司草記,兵曹判書柳鳳輝牌招開政事,允下矣。本院啓辭,旣有吏曹政官明日牌招開政之敎,兵曹判書柳鳳輝,待明朝,同爲出牌之意,敢啓。傳曰,知道。
又啓曰,因弘文館草記,副應敎趙翼命,校理吳遂元,更爲牌招事,允下矣。今已夜深,待明朝出牌之意,敢啓。傳曰,知道。
左副承旨金始慶疏曰,伏以臣於昨日申退出來之路,所騎忽然驚蹶,倉卒之間,不覺墜身,左邊肩脚,重致顚撲,暈倒不省。移時乃甦,傔人扶曳,僅僅還次,傷損之處浮高,而漸覺疼痛,胸脅之間牽引,而不能轉側,雜試針藥,毫不見效,經宿之後,痛勢倍劇,諸症層生,驚血作瘀,挾痰停積,心腹脹悶,精神昏瞀,有時氣塞,若將垂絶,奄奄床席,人鬼莫分。凡墜傷之病,雖不至大段,非一兩日間所可調完,況臣所傷,若是危重,旬月之內,萬無復起爲人之望,出納重地,不容蹔曠,且當廟見迫近之日,尤無起動陪扈之勢。玆不得不疾聲呼籲於天地父母之前,伏乞聖慈,特加矜察,亟許鐫遞臣職名,俾令公私毋至狼狽,千萬幸甚,踏啓字。
下直,橫城縣監李著。
雍正二年甲辰七月十五日巳時,上御熙政堂。藥房入診入侍時,提調李肇,副提調南就明,記事官李壽益·安晟·尹尙白,醫官權聖徵·方震夔·許坫·吳重卨·鄭文益·權聖揆·金壽煃。肇進伏曰,近來鋤後旱甚悶矣。始雨而日氣猶蒸鬱,聖體若何?上曰,無事矣。肇曰,大妃殿氣候若何?上曰,安寧矣。肇曰,使醫官診察。聖徵診脈後退伏曰,脈候左三符沈靜,右三符平和矣。震夔曰,脈候左右沈靜,不弱而好矣。坫曰,脈候左右沈靜而好矣。文益曰,脈候左右三符,沈靜不數矣。聖揆曰,脈候調均,而沈則比前有加矣。壽煃曰,脈候左三符沈靜,右隻脈尤沈矣。肇曰,聞醫官之言,脈候大抵調均,不勝喜悅。近來寢睡·水刺,何如?而日氣稍涼,氣候稍勝乎?上曰,稍勝矣。肇曰,湯劑進御之日,輒下敎藥院,俾知之矣。或有傳敎不下之日,湯藥雖進御,偶然不爲下敎乎?上曰,偶然矣。肇曰,大便滑乎?上曰,不滑矣。肇曰,汗疹消減乎?上曰,消減矣。肇曰,湯藥繼進當否,退與諸醫,商議爲之。上曰,依爲之。肇曰,玉堂出入之員,無故者少,近來入直上下番,不能備員,罷散人及居中人,合有變通之道,別單書入之意,敢啓。上曰,依爲之。肇曰,邊地守令,旣爲除拜之後,不得無端遞免,或有圖遞者,則朝家前後定式,申飭極嚴,而近來厭避之弊,無以禁戢,向日亦有不得已遞改之人矣。朝家定式之後,每不能一切用法,故遞易頻數,爲弊愈往愈甚,此後各別申飭,有定式應許免者外,勿復許遞,其或圖遞者,依曾前已行定例,施行,何如?上曰,依爲之。肇曰,西北絶遠,故爲守令者,多厭避,邊地守令,得人尤未易。生民休戚,係於守令,而遐方王化隔遠,其生民之疾苦,國家無以備知之,廉察之道,惟有暗行御史。北道已送廉問,而西路,則不得遣暗行,已累年矣。春間,大臣,以東·北兩道外,前頭發送之意,陳達矣,卽今秋事將成,陸續發送,似合便好矣。上曰,依爲之。此兩條,出擧條諸臣以次退出。
上在昌德宮。停常參·經筵。
備忘記,今下弓矢,鐘城府使朴萬普,夞怪萬戶鄭暘賓等處,給送。
朴乃貞啓曰,大司憲李明彦,掌令柳時模·尹東洙在外,持平李普昱奉命在外,持平朴胤東呈辭,連日闕啓,監察茶時,俱極未安。除在外呈告人員,竝卽牌招,何如?傳曰,允。
呂必容啓曰,卽今廳中,位頗不齊,且太廟擧動時,承旨不可不備員。今日政,承旨有闕之代,以在京無故人差出,仍卽牌招察任,何如?傳曰,允。
崔宗周,以侍講院言啓曰,今此太廟展謁不遠,王世弟隨駕時,宮官不可不備員。新除授兼弼善趙遠命,除拜累日,連呈辭疏,尙不出肅。昨日政新除授司書金浩,除拜之後,不卽出肅。兼弼善趙遠命,司書金浩,竝卽牌招,輔德·弼善有闕之代,今日政,以在京無故人差出,仍卽牌招察任,何如?傳曰,允。
以吏曹參議沈珙,副應敎趙翼命,校理吳遂元牌不進罷職傳旨,傳于崔宗周曰,推考傳旨捧入。
有政。吏批,行判書李肇牌進,參判李世最牌進,參議沈珙牌不進,左承旨呂必容進。兵批,行判書柳鳳輝進,參判朴熙晉進,參議兪命凝病,參知李廷濟病,右副承旨朴乃貞進。兵批啓曰,世弟翊衛司翊贊李德淳呈狀內,素患痰病,源委旣深,遇暑添劇,實無自力供職之望,入啓處置云。病勢果爲沈篤,則輪直之地,不可等待其差歇,今姑改差,何如?傳曰,允。吏批,以柳鳳徵爲承旨,趙鎭禧爲弼善,柳萬重爲慶州府尹,朴樞爲丹陽郡守,李蘅爲狼川縣監,趙裕壽爲淮陽府使,左副承旨柳鳳徵。兵批,以〈?〉漢珪·朴世珽·崔泰齡爲同知,李夏源·南泰徵爲副摠菅,李翊漢爲京畿水使,朴東相爲全羅右水使,安世泰爲宣傳官,金尙奎付副護軍,金始慶付副司直。
朴乃貞啓曰,新除授京畿水使李翊漢,時無加資之命,何以爲之?敢稟。傳曰,加資。
以弼善趙鎭禧牌不進〈罷職〉傳旨,傳于崔宗周曰,推考傳旨捧入。
以兼弼善趙遠命牌不進罷職傳旨,傳于崔宗周曰,推考傳旨捧入。
以左副承旨柳鳳徵牌不進罷職傳旨,傳于朴乃貞曰,推考傳旨捧入。
朴乃貞,以兵曹言啓曰,今十七日,武臣堂上朔試射日次,而都目大政相値,不得設行之意,敢啓。傳曰,知道。
又以兵曹言啓曰,今十六日,學生李仁敷稱名人,自金虎門入來,差備門外擊錚,極爲駭愕,令攸司囚禁治罪。同門守門將朴珩,常時不能禁斷雜人,以致闌入,亦難免其責,推考,何如?傳曰,允。
崔宗周,以吏曹言啓曰,因備邊司啓辭,各陵參奉各一員,陞爲令,不無弊端,趁其未及施行,令該曹更加商量,善爲變通,改定奪事,命下矣。陵官之改作直長·奉事,有曾前已行之例,今亦依此變通,二十九陵內,道里稍遠八陵,數遞迎送有弊,參奉二員,依前仍存,其餘二十一陵,參奉各一員,陞爲直長,十三陵,參奉各一員,陞爲奉事。京直長八窠,京奉事九窠,減本窠,陞爲令,主簿·別提,典設·氷庫別檢,以奉事品爲陞遷之窠,今亦竝陞爲別提。永禧殿·永徽殿參奉各一員,陞爲令,以爲減參下增參上之地,今此改定,就議廟堂,更加十分商確。各陵參奉之改爲直長·奉事,京各司參下之陞減,別單書入,而京外應陞減之窠,待作闕,隨窠依新定式施行之意,敢啓。傳曰,知道。
崔宗周啓〈曰〉,吏曹郞廳來言,承旨有闕,政事何以爲之?敢稟。傳曰,明日爲之。
朴乃貞啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
持平朴胤東啓曰,請賓愛·終卿放送之命。措辭見上向者經理廰,摠貨漁利,流毒於生民,沽怨於朝家,國用因是而耗竭,人心由此而疾痛,若論其蟊國蠧民之罪,容有極哉?姑就其一二事言之,崔壽徵特一奸儈,而歇賣一萬五千斛官穀。金遇兌,亦一濫漢,而輕捐六百餘同稅布,使之橫行八路,或防納大同,或買取糶穀,鑱贏取奇,歸徑不明,遂使弊端層生,生民難支,及其國言喧騰,臺議峻發之後,始乃修飾簿錄,掩跡瘡瘢,摸板之國勢,在肓之民瘵,已無奈何矣。且賑恤廳差人徐必雄·咸戴禹,利啗有司,圖得官錢,其數殆至於數萬餘貫,沽販嶺·湖,便作巢窟,籠絡貨利,騷擾閭里,南土之民,至今欲食其肉,賑廳錢穀,不爲不敷,而分遣私差,盡占小利,豈非大可寒心哉?其時有司之臣,今已身故,雖不可追罪,而此亦由於奸人輩幻弄之致,其在懲一礪百之道,不可置之。請兩廳任事四人等,遠地爲奴,勿揀赦令。且經理廳差人分遣之時,信聽欺詐之言,謂之秋來船穀大至,預買人家,欲設倉庫,江居一親狎武人,請以其家,賣於本廳,則不問家舍之大小,多給重價,其家則不過十餘間斗屋,其直則殆至數百兩白金,其後數年,船穀不至,所買江舍,便作無用之物,反爲貰人所爭,圮毁空舍,至今猶存。莫重官貨,未免永失,請令本廳卽還其家舍於本主,徵出價本,一以杜奸滑之輩,一以資經費之用。臣伏見慶尙道放未放狀本,則罪人閔鎭遠·李志逵·權譍等三人,亦置稟秩,竊不勝駭歎之至。夫鎭遠之罪,訐揚君父之過,至謂之悔之無及,所謂無及二字,細究其意,令人危怖。李志逵,則當逆述就誅之後,操文往弔,許以節義,權譍,迎弔凶逆之喪,欺匿沒入之産。三人負犯,何等重大,而道臣置之稟秩,公議俱駭,不可無徵責。請慶尙監司金東弼,從重推考。新除授掌令尹東洙,時在忠淸道丹陽任所,請斯速乘馹上來事,下諭。答曰,不允。末端事及下諭事,依啓。
兵批啓曰,全羅水使,今當差出,守令中,竝擬,何如?傳曰,允。又啓曰,京畿水使,今當差出,而武臣當品中,可擬之人乏少,文臣堂上中,承旨外任,竝擬,何如?傳曰,允。此二啓,當在有政下
下直,鍾城府使朴萬普,順安縣監朴弼夔,夞怪萬戶鄭暘賓。
上在昌德宮。停常參·經筵。
權益淳啓曰,大司憲李明彦,掌令柳時模·尹東洙在外,執義李眞淳,持平朴胤東呈辭,持平李普昱奉命在外,今日以監察茶時之意,敢啓。傳曰,知道。
崔宗周,以都摠府言啓曰,今日入直,內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
又以義禁府言啓曰,卽接月令醫員金應鱗手本,則時囚罪人李挺徽,以年老之人,久處濕地,重得胸膈痞痛之症,腹部且有浮氣,食飮廢却,眞元大脫,時時昏迷,症情十分危重云。自前罪人病勢如此,則有保放救療之規,敢此仰稟。傳曰,依爲之。
崔宗周,以弘文館言啓曰,副應敎趙翼命,校理吳遂元,昨日違牌,旣有只推之命,更爲牌招,以爲推移入直之地,何如?傳曰,允。
事變假注書朴文秀病,代朴致文,朴致文在外,代李重震。
南就明啓曰,左副承旨柳鳳徵,昨日旣有只推之命,更卽牌招察任,承旨有闕之代,今日政,以在京無故人差出,以爲擧動時備員之地,何如?傳曰,允。
以左副承旨柳鳳徵牌不進罷職傳旨,傳于呂必容曰,推考傳旨捧入。
權益淳,以侍講院言啓曰,今此太廟展謁擧動,王世弟隨駕時,宮官不可不備員,新除授弼善趙鎭禧,兼弼善趙遠命,昨日違牌,旣有只推之命,更卽牌招,輔德有闕之代,今日政,以在京無故人差出,仍卽下批,牌招察任,何如?傳曰,允。
以副應敎趙翼命,校理吳遂元,兼弼善趙遠命牌不進罷職傳旨,傳于崔宗周曰,推考〈傳旨〉捧入。
行都目政。吏批,行判書李肇進,參判李世最進,參議沈珙進,都承旨南就明進。兵批,行判書柳鳳輝進,參判朴熙晉進,參判兪命凝進,參知李廷濟進,左副承旨朴乃貞進。
吏批啓曰,都目大政,堂上不可不備員,而參議沈珙,以病不進,卽爲牌招,同參政事,何如?傳曰,允。
又啓曰,今都目政,各岐仕滿應遷者,相避及未準朔監察·禁府都事·刑曹·掌隸院郞官,各司久任時推人員,竝擬,何如?傳曰,允。
又啓曰,玉堂·春坊闕員,今當差出,而擬望之人乏少,相避·外任,竝擬,何如?傳曰,允。
又啓曰,守令多窠,今當差出,未準朔禁軍將及守令,竝擬,何如?傳曰,允。
又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。今春夏等褒貶,不得爲之,故當出六品者,未免積滯,依例遷轉,何如?傳曰,允。
又啓曰,新除授驪州牧使鄭德徵戶奴呈狀內,奴矣上典,今年六十八歲,斯速入啓處置云。年限已過,則不可仍令赴任,驪州牧使鄭德徵,改差,何如?傳曰,允。
以趙尙協爲歸厚別提,河柱爲內贍直長,李廷漸爲繕工副奉事,鄭述先爲交河縣監,李廷說爲淸安縣監,閔思淵爲宣川府使,鄭壽崑爲旌善郡守,李栻爲高城郡守,尹世恒爲安奇察訪,孫德壽爲桃源察訪,金就剛爲慈仁縣監,李譔爲興陽縣監,金聖龜爲幽谷察訪,李眞伋爲副校理,高處亮爲求禮縣監,朴師悌爲兵曹佐郞,李鎭周單付成均博士,權益淳爲承旨,朴廷珪爲司圃別提,鄭錫範爲禮賓主簿,金炯爲平市直長,李泰亨爲內資直長,李翼齡爲司䆃僉正,李景翼爲連山縣監,李匡冕爲庇仁縣監,具益亨爲歙谷縣監,鄭德徵爲驪州牧使,鄭德鳴爲渭原郡守,金錫基爲㓒谷縣監,申景弼爲河東府使,李天駿爲肅川府使,金浚爲德原府使,申益三爲草溪郡守,李馨玉·洪受龜單付典籍,金尙奎爲獻納,權和爲尙瑞直長,崔弘相爲廣興奉事,洪致厚爲司評,韓宗揆爲軍資判官,黃應洙爲明川府使,余垕爲高原郡守,李行敏爲蔚珍縣監,尹澓爲靑山縣監,柳汝霖爲黃澗縣監,金始慶爲寧越府使,朴廷珪爲監察,林鳳瑞爲監察,尹志益爲工曹正郞,右承旨柳鳳徵,左副承旨朴乃貞,右副承旨崔宗周,同副承旨權益淳,李漢東單付校書博士,李檥單付成均博士,李廷濟爲大司諫,李廷漸爲尙瑞直長,金宇采爲義盈主簿,趙九輅爲廣興主簿,趙尙協爲禁府都事,李弘植爲興海郡守,申弼周爲朔州府使,河大淵爲扶餘縣監,趙鎭禧爲輔德,李玄輔爲兵曹佐郞,吳命季爲禮曹佐郞,李重述爲刑曹參議,李東元單付兼校書著作,李時栽爲典籍,鄭錫範爲刑曹佐郞,金濰爲奉常正,朴弼夢爲副提學,徐必慶爲監察。姑罷
兵批啓曰,釜山僉使,今當差出,未準朔禁軍將,竝擬,何如?傳曰,允。
又啓曰,訓鍊正,今當差出,而擬望之人乏少,守令竝擬,何如?傳曰,允。
又啓曰,新除授平安兵虞候柳萬成呈狀內,與龜城府使柳萬增,同姓四寸兄弟,法當相避,照例處置云,新除虞候,與守令有應避之嫌,則未赴任虞候許遞,已多前例,虞候柳萬成,今姑改差,何如?傳曰,允。
又啓曰,新差咸鏡監營中軍楊憲益呈狀內,自月初重得暑痢,證情危劇,轉側須人,萬無赴任之望,斯速許遞云,病勢如此,則不可等待其差復,今姑改差,何如?傳曰,允。
又啓曰,慶尙右兵虞候朴鐄,前縣監鄭度興,前僉正趙尙耘,前別將柳昇明,前司果李基東·楊憲徵,敎鍊官柳萬敵·金道滉,及第申勳華,啓功郞金有章,閑良洪霖·金聖鐸·金致迪·孫三錫·姜徽祖·李德雨·宋日瑞·郭萬城·林翊亮·金殷臣·李基昌·金錫耉等,或公廨營建,軍器監造,賊人指捕之功,俱有加資之命,而朴鐄·鄭度興·趙尙耘,雖已資窮,未經準職,柳昇明·李基東·楊憲徵·柳萬敵·金道滉,未資窮,未準職,申勳華·金有章·洪霖·金聖鐸·金致迪·孫三錫·姜徽祖·李德雨·宋日瑞·郭萬城·林翊亮·金殷臣·李基昌·金錫耉等,係是出身,閑良,何以爲之?敢稟。傳曰,竝加資。
又啓曰,全羅監司狀啓,據料辦人朴昌儉加資事覆啓,判下矣。今此昌儉元狀啓中,旣以司果懸錄,則似當以折衝下批,而昌儉,本名道昌時,因順天討捕使啓本,以明火賊指示之功,已陞堂上,且考其戶口,則以昌儉改名的實,今番賞加,以嘉善下批之意,敢啓。傳曰,知道。
以南德夏爲都摠經歷,金泳爲都摠都事,金重一爲訓鍊判官,金翰國爲訓鍊判官,李聖昌爲同知,洪受濂·韓遇良·權㝢爲僉知,趙倓爲兼內禁將,睦重衡爲忠州營將,鄭道徵爲大丘營將,柳萬城爲平安兵虞候,申益欽爲南虞候,李檉爲釜山僉使,李炯爲昌洲僉使,姜鋧爲判中樞,李謐爲多大浦僉使,李榏爲忠淸兵虞候,李漢根爲中樞經歷,李聖魯爲都摠都事,姜晦爲中樞都事,成道煥爲花梁僉使,朴萬喜爲阿耳僉使,李震文爲龍媒僉使,李晩華爲古城僉使,廉承柱爲彌串僉使,具華柱爲度梁僉使,蔡泰成爲柔遠僉使,具樹動·李義豐·李炫爲訓鍊主簿,朴鏜爲五衛將,金滿淸爲林土別將,梁萬弘爲天摩僉使,徐昌碩爲天城萬戶,金壽鼎爲於蘭萬戶,羅億齡爲文山萬戶,朴壽全爲知世浦萬戶,柳壽起爲位羅萬戶,金麗英爲黃龍山山城別將,曺命周爲金甲島萬戶,李震蓂爲甘浦萬戶,崔德昌爲薺浦萬戶,李泳爲淸江萬戶,趙興祐爲㓒浦萬戶,崔瑞冕爲山羊會萬戶,金麗漢爲金烏山城別將,金海廷爲晴川萬戶,金仁世爲龍津萬戶,南虞候朴蔡,今加嘉善,平安監營中軍李載恒·朴世楨·禹鼎基·朴震龜·崔光震·沈·鄭載夏·姜聖適,付副護軍,折衝朴昌儉,今加嘉善,朴遇澤·石萬贊付副司果,忠州營將睦重衝,大丘營將鄭道徵,今加折衝,朴時梓單付訓鍊副正,李㙾單付僉知,金重寶·羅衆星·楊萬靑·崔重灝·任世冕·崔復文·金衡·白時相·金祈應·金駿臣,單付副司果,具文泌爲都摠經歷,全舜元爲都摠經歷,金潗爲訓鍊正,崔元度爲訓鍊判官,李壽松爲都摠都事,韓興健單付訓鍊主簿,李昌壽·申命式爲訓鍊主簿,李眞哲爲都摠經歷,金世寬爲訓鍊僉正,金泳爲訓鍊僉正,柳星燦爲訓鍊判官,李漢根爲慶尙右兵虞候,南正夏爲平安兵虞候,南泰績爲兼司僕將,郭三碩爲永登萬戶,李益馝·申弼賢·沈瑎·柳萬成·楊憲益,付副護軍。姑罷
朴乃貞啓曰,新除授大丘營將鄭道徵,忠州營將睦重衡,時無加資之命,何以爲之?敢稟。傳曰,加資。
吏兵批承旨啓曰,都目政事,姑罷之意,敢啓。傳曰,知道。
傳于崔宗周曰,十考十上,五考五上,純褒抄啓及連次褒啓守令·邊將,各別錄用事,言于兩銓。
又傳曰,淸白吏·戰亡子孫,各別錄用事,言于兩銓。
又傳曰,初入仕,各別擇擬事,分付。
呂必容啓曰,新除授同副承旨權益淳,卽爲牌招察任,何如?傳曰,允。
崔宗周啓曰,事變假注書李重震,時無職名,依例付軍職,冠帶常仕,何如?傳曰,允。
又以兵曹言啓曰,今此太廟展謁擧動,王世弟隨駕時,本曹兩驛騎馬四十匹內,除病傷馬,各差備應把之數,無以推移,依前例,京畿驛馬,限十七匹補把,以充不足之代事,本道監司處,分付,何如?傳曰,允。
南就明,以侍講〈院〉言啓曰,今此太廟展謁擧動,王世弟隨駕時,宮官不可不備員,而兼文學趙翼命,兼說書申致謹,陳疏未承批,不敢循例請牌,弼善·說書有闕之代,明日政,以在京無故人差出,仍卽下批,牌招察任,何如?傳曰,允。
朴乃貞,以備邊司言啓曰,新除授明川府使黃應洙,方帶良役郞廳,文書釐正之役,不可付之生手,仍任良役郞廳,何如?傳曰,允。
上在昌德宮。停常參·經筵。
夜自三更至五更,月暈。
崔宗周啓曰,大司憲李明彦,掌令柳時模·尹東洙在外,執義李眞淳,持平朴胤東呈辭,持平李普昱奉命在外,今日以監察茶時之意,敢啓。傳曰,知道。
柳鳳徵,以弘文館言啓曰,副應敎趙翼命,校理吳遂元,昨日違牌,旣有只推之命,更爲牌招,以爲推移入直之地,何如?傳曰,允。
又以弘文館言啓曰,本館僚員之不齊,未有甚於近日,卽今上下現存十員內,副校理李眞伋,修撰金弘錫,副修撰成德潤,俱在外未及上來,修撰洪廷相受由在外,校理李匡輔,修撰李巨源,陳疏未承批,上番則獨有臣致雲,而下番則鎭日闕直,事體已極未安,況此太廟展謁擧動時,侍臣從駕,不可不備員,除在外外,雖陳疏未承批人員,卽爲牌招,以爲備員從駕之地,副應敎趙翼命,校理〈?〉旣有只推之命,竝更牌招察任,何如?傳曰,允。
吏批啓曰,八陵參奉,陞爲直長,十三陵參奉,陞爲奉事,旣已定奪矣。昌陵參奉,當爲直長,泰陵參奉,當爲奉事,而應遷之人,又以陵參奉,勢難於今日政,次次陞遷,以京直長·奉事,移付其代,京窠則陞爲六品窠之意,敢啓。傳曰,知道。
兵批啓曰,前別將任錫豪,前判官金象三,以指捕之功,俱有加資之命,而未準職未資窮,何以爲之?敢稟。傳曰,特爲加資。
兵批啓曰,新除授天摩僉使梁萬弘呈狀內,老母今年七十八歲,勢難赴任,依例入啓處置云。邊將之親年七十以上者,許遞其任,已有定式,今姑改差,何如?傳曰,允。
吏批,以尹涉爲氷庫別提,南鶴聲爲繕工奉事,金一鏡爲左參贊,李挺膺爲說書,金尙奎爲應敎,金浹爲長淵府使,趙昌世爲活人別提,李重述爲參知,金敬一爲居山察訪,洪聖輔爲忠淸都事,朴師悌爲全羅都事,黃爲監察,柳奎爲思陵直長,李夢相爲驪州牧使,李植命單付校書著作,李世瑃單付校書正字,兼喬桐府使李翊漢,兼執義沈埈減下,朴震圭爲鐵山府使,黃再澂爲明川府使,朴長潤爲慶尙都事,李世庚爲惠陵奉事,韓德師爲穆陵奉事,尹熙啓爲司饔主簿,金翊龍爲監察,鄭壽耆爲司圃別提,朴良儉爲奉常主簿,李泌·鄭重虎·池欽爲典籍,趙仲明爲奉常僉正,睦趾敬·柳鳳鳴爲監察,金弘寶爲禮賓別提,左參贊金演,右參贊金一鏡,裵胤命單付校書副正字,曺命敎爲兵曹佐郞,柳泓爲宣陵奉事,李顯弼爲孝陵奉事,兪學基爲司饔主簿,成夢良爲禮賓別提,金礪臣爲引儀,鄭楷爲刑曹參議,許錫爲典籍,魚史彬·朴弼敎爲禁府都事,韓師億爲軍資主簿,孫德升爲直講,鄭爾柱爲引議,李麟徵爲判尹,李度·李濟兼爲童蒙敎官,權授爲咸昌縣監,繕工副奉事南鶴聲,廣興副奉事李塼相換,全聖澤付兼養賢庫主簿,金廷鳳付兼養賢庫奉事,金始鑌爲弼善,李廷傑爲獻納,洪重耉爲司䆃直長,吳彦胄爲掌樂主簿,吳遂元爲兼司書,金重熙爲原州牧使朴弼基單付昌陵直長,鄭壽崙單付泰陵奉事,洪聖輔·朴師悌·朴長潤·金聲發·李匡德,付兼春秋。各道都事李鳳年爲工曹參議,沈壽爲永徽殿令,林世讓爲宗廟令,權扶爲漢城主簿,陳斗柄爲禮賓主簿,金侃爲司䆃主簿,李世復爲中部主簿,崔尙恒爲歸厚別提,韓德弼爲長陵參奉,崔守約爲思陵參奉,金可近爲中部參奉,鄭赫先爲戶曹正郞,金守文爲禁府都事,洪重聖爲常苑別提,朴涏爲司成,朴弼莘爲司饔主簿,吳命集爲繕工假監役。
兵批,以安樞爲都摠經歷,崔興祚爲訓鍊副正,金洸爲宣傳官,崔元慶·金稷爲都摠都事,姜晦爲中樞經歷,邊泰熙爲訓鍊判官,韓珩爲訓鍊主簿,李攀龍爲群山僉使,韓厚信爲碧圑僉使,金振泌爲方山萬戶,李宜錫爲慈母山城別將,尹得商爲武兼,南泰績·朴璜·鄭德徵付副護軍,李重震付副司正,黃應洙付副司果,楊萬靑·羅衆星·崔復文·金衡爲武兼,宋琢付咸鏡監營中軍,朴成震爲臨津別將,白壽海爲楊花別將,金萬剛爲露梁別將,全舜元爲宣傳官,柳星粲爲都摠都事,申命相爲中樞都事,柳純章爲訓鍊主簿,申命爲訓鍊判官,崔俊齊爲訓鍊判官,金稷爲訓鍊僉正,朴葵·朴昌儉付副護軍,李義翼·李萬經·李景喆·李禧遠爲宣傳官,任世晃爲武兼,趙儆爲兼司僕,黃應洙爲訓鍊副正,鄭來徵爲都摠經歷,吳命新爲北評事,金翰國爲都摠〈?〉事,安世泰爲訓鍊主簿,朴宗元爲訓鍊判官,許賓爲訓鍊主簿,朴敏道爲天磨僉使,柳載天·白時相爲武兼,朴師漢爲翊贊,成胤赫爲宣傳官,沈萬雄爲守門將,安世泰爲平南萬戶,金夢衡爲訓鍊判官,尹景周爲訓鍊僉正,鄭楫爲武兼,崔重灝爲部將,朴昌胄爲宣傳官,崔慶老爲武兼,朴泰柱·金海鳴·李益夏·鄭德載·郭世奎·金昌碩·金文漢·金廷泰·朴白采爲守門將,金舜臣爲武兼,辛聖和爲廟坡權管,金昌胄爲廣坪權管,張澄爲小坡權管,金麗興爲廟洞權管,朴慶裕爲雙靑權管,尹聖重爲乾川權管,金俊臣爲守門將,李枝燦單付訓鍊主簿,本院去官。
以副應敎趙翼命,校理尹遂元等再牌不進罷職傳旨,傳于柳鳳徵曰,竝推考傳旨捧入。
以校理李匡輔,副修撰李巨源,說書李挺膺牌不進罷職傳旨,傳于柳鳳徵曰,竝推考傳旨捧入。
以忠淸監司,以沃川等官居步兵一發妻金召史等二十一名渰死事狀啓,傳于權益淳曰,渰死人等,令本道恤典擧行。
以平安監司,以順川居兵營演武隊金田金等三十名渰壓死事狀啓,傳于權益淳曰,渰死壓死人等,令本道恤典擧行。
崔宗周,以訓鍊都監言啓曰,凡擧動時,闕外各處入直堂上將官·把摠·哨官等,皆代直後,出用矣,纔因兵曹變通,外營入直,亦爲修入御覽省記,則如前例換直,事體未安,不可不定奪後擧行,今後擧動時,依前代直隨駕事,定式施行,何如?傳曰,允。
上在昌德宮。停常參·經筵。
自卯至巳時,日暈。
藥房都提調李光佐,副提調南就明啓曰,秋暑無異盛炎,伏未審此時,聖體若何?柴平湯連爲進御,而寢膳之節,一向平常乎?明日卽入診議藥日次,而擧動相値,今日臣等,率諸醫趁早入診,明日湯藥繼進當否,預爲議定,宜當。大妃殿氣候,亦爲安寧乎?不任區區仰慮,敢來問安,竝此仰稟。答曰,知道。無事。湯藥連日進御,寢睡·水刺平常,慈殿氣候安寧矣。
藥房再啓曰,臣等入診退出後,與御醫及儒醫,反復商議,則皆以爲柴平湯,依前加入,連爲進御,宜當云,此藥五貼,卽爲劑入之意,敢啓。傳曰,知道。
大妃殿·中宮殿,藥房問安。答曰,知道。
崔宗周,以都摠府言啓曰,副摠管李夏源,以掌隸判決事,本院坐起事,晝仕進去之意,敢啓。傳曰,知道。
又以義禁府言啓曰,在謫遭親喪者,許令歸葬事,曾有定式施行之命矣。卽者,忠淸道牙山縣量移罪人趙尙絅代奴呈狀內,其上典遭父喪云,依定式許令歸葬之意,分付本道,何如?傳曰,允。
柳鳳徵,以弘文館言啓曰,新除授行副提學朴弼夢,時在江華府任所,經筵事緊,副校理李眞伋,時在慶尙道安東地,經筵入番事緊,請斯速乘馹上來事,下諭。太廟擧動,只隔一日,而卽今館僚,無一行公之員,侍臣從駕,將無以備員,不可無通變之道,故昨日啓請,雖未承批人員,亦皆一體牌招,而竝更違召,分義未安。副應敎趙翼命,校理李匡輔·吳遂元,副修撰李巨源,昨日旣有只推之命,與新除授應敎金尙奎,竝卽牌招,察任,何如?傳曰,允。
以應敎金尙奎,副應敎趙翼命,校理李匡輔·吳遂元,副修撰李巨源牌不進罷職傳旨,傳于柳鳳徵曰,推考傳旨捧入。
柳鳳徵,以侍講院言啓曰,明日太廟展謁擧動,王世弟隨駕時,宮官不可不備員,而兼文學趙翼命,兼說書申致謹,陳疏未承批,不敢循例請牌,兼弼善趙遠命,除拜累日,連呈辭單,尙不出肅,說書李挺膺,昨日旣有只推之命,新除授兼司書吳遂元,今日不卽出肅,將無以備員,兼弼善趙遠命,兼司書吳遂元,說書李挺膺,竝卽牌招察任,何如?傳曰,允。
崔宗周,以義禁府言啓曰,今此宗廟展謁擧動時,本府都事十員內,九員大駕各差備隨駕,一員就理,一員在外,王世弟左右考喧及本府入直都事,無以備數,假都事四員,令該曹差出,以爲推移分差之地,何如?傳曰,允。
崔宗周啓曰,三司來詣請對矣。傳曰,引見。
柳鳳徵,以觀象監官員,以提調言啓曰,天文學兼敎授成夢良轉遷,代士人安鎬,術業精明云,依例差下,使之付軍職,冠帶常仕,何如?傳曰,允。
權益淳,以義禁府言啓曰,卽接月令醫員金應鱗手本,則時囚罪人崔命柱,重傷暑濕,因作痢疾,度數無算,晝夜苦劇,食飮全廢,轉側須人,且有嘔吐·煩渴·眩暈等症,元氣日漸低下,卽今所見,十分危澟,症情可慮云。自前罪人病勢如此,則有保放救療之規,敢此仰稟。傳曰,依爲之。
柳鳳徵,以禮曹言啓曰,今七月十九日藥房入診入侍時,宗廟展謁吉日,以晦前差退事,榻前定奪矣。卽令日官推擇,則今月二十四日·二十五日爲吉,而此外晦前,皆有拘忌云,以二十五日定行乎?敢稟。傳曰,二十五日定行。
雍正二年甲辰七月十九日巳時,上御熙政堂。藥房入診入侍時,都提調李光佐,副提調南就明,記事官李壽益,記注官權萬斗,記事官尹尙白,醫官權聖徵·方震夔·許坫·吳重卨·白興銓·權聖揆·金壽煃,儒醫任瑞鳳·朴太初。光佐進伏曰,秋日尙熱,聖候若何?上曰,無事矣。光佐曰,大妃殿氣候若何?上曰,安寧矣。光佐曰,中宮殿氣候若何?上曰,無事矣。光佐曰,王世弟嬪宮氣候若何?上曰,平安矣。光佐曰,使醫官診察,何如?聖徵診察後退伏曰,脈候左三符,稍沈數,右脈,有力而帶數矣。震夔曰,脈候左寸關,沈而帶數,右寸關,沈數而有力矣。坫曰,脈候左右,皆比前稍大稍數矣。重卨曰,脈候左三符,沈靜而少數,右三符,帶數矣。興銓曰,脈候左右,沈則如前,稍有往來之數矣。聖揆曰,脈候左右,沈則如前,去來度數,比前稍數矣。壽煃曰,脈候左三符,沈而實,右三符亦沈,而隻脈稍大矣。瑞鳳曰,脈候大抵闊,而隻不浮動,比前稍勝矣。太初曰,左右三符皆沈數,而度數調均,兩寸關稍數矣。光佐曰,小臣惶恐敢達。病伏五朔,不得瞻望天顔,今日入診,願得瞻望。又曰,進御湯藥,日已多矣,或覺有效乎?上曰,覺有之矣。光佐曰,近來寢睡若何?上曰,安穩矣。光佐曰,日氣甚熱,得無引飮乎?上曰,不爲引飮矣。光佐曰,雖經暑濕,水刺之味,不減乎?上曰,然矣。光佐曰,臣等退出後,與諸醫議定湯劑當否矣。又曰,宗廟展謁,定以明日矣。自昨日熱如三伏,如臣等凡常之人,脫衣以居,尙不能堪忍,況聖體入廟後,徒步周審處亦多,恐有傷於玉體,宗廟展謁,晦前差退,何如?上曰,依爲之。光佐曰,以臣狗馬之疾,累朔沈劇,朝務積滯,不成頭緖,且莫重輔相,不可久曠,亟下新命,以卜賢德,何如?上曰,依爲之。光佐曰,國家用人然後,方可做事,廟堂薦人不效,則論之未晩也。每於未赴前生頉,一人二人,順赴絶罕,雖如方伯重任,實無以揀擇,顧念方伯之重,何如哉?一路休戚,只係方伯一人矣。今以海西事言之,蠱壞已極,幾成棄地,必須得人,可望收拾,歷選當品,亦豈無可合人,而適皆有事故,不可往,不得已薦尹容,而當初煞用思量,勿論資歷久近,惟以得人爲重,此意具在前後疏辭,聖明亦或記有矣。玉堂疏所謂太驟云者,誠是也。雖然,初非不知而爲之,聖上又不許遞,至降再度特敎,實無不可赴之理,時議轉激,竟不得赴,如此不已,其何以實用人才,措手做事乎?因此一着,國體之傷損,已無餘地,至於金始煥,只緣當品人皆有故,堂下陞擢,更不可爲。國朝故事,方伯必用秩高人,使有憚壓之效,江原道,諸路中最小,而以其災荒,名相黃喜,自六卿出按,況今本道事,尤爲艱棘,不得不就六卿中,別爲薦擬,而今以其叔父弘權,爲道內守令,將由己而遞,力辭不欲赴,其私情之不安,非不知之,而國家大體,其何敢顧此乎?雖以史局前例觀之,以翰林相避,直遞其父之兼春秋者,列朝皆然,具在謄錄,而回啓多出於名賢,爲其子者,如兪命胤諸人,亦皆行公而不辭。考見政院日記,庚子七月二十八日,以命胤親嫌,遞其父春秋,而八月初七日,命胤以史官入侍,不啻明白,觀於此,可以斷定矣。父職,尙可由子而遞,而其子行公,則叔姪,更有可論乎?今日史局之例,他不可援,此尤不然,此論重在父子耳,豈在於官職之內外輕重乎?信曰,因子遞父,有傷倫紀,則職任之重,雖十倍史局,其可顧乎?始煥之疏,又引故監司洪重夏事爲言,而重夏,則明有別樣難赴之端。其時實狀,卽今朝紳所共明知,而言之者,此豈今日所可援例者乎?設使襯着可援,國朝三百年所不敢爲之事,不可引一人爲例,況其事實,全然不襯着者乎?雖以物議爲言,以臣聞之,曰可赴者多,曰不可赴者少,況人臣事君,只當嚴君命而顧事理,豈可以人言爲去就?人見不同如人面,天下事,固無衆見齊一之理,雖兄弟骨肉之論,有相懸異者,惟當裁量而行之耳。若以其不能歸一,便爲不赴,則寧有可赴之職乎?因一路積弊,特遣九卿,出按外藩,何等關係,事體又如何,分義道理,何敢更說私情?人臣平居,尊官厚祿,備受榮寵,當國家緊切需用,屈其品秩,變通特遣之時,乃引偶有實不襯之前例,欲爲三百年所未嘗有親父子所不得行之事,而力違朝命,以必勝爲期者,安有如此事理乎?不但無可遞之義,其在重臣體國嚴分之道,決不當復以私情爲言,而卽今累違召牌,極爲未安。黃海監司金始煥,從重推考,卽爲牌招,使之不多日內赴任,何如?上曰,依爲之。副提調南就明曰,疏批未下,故不得牌招矣。光佐曰,然則批下後,卽使牌招,何如?上曰,依爲之。出擧條光佐曰,卽今萃聚人才,最爲急務,草野幽側,尙當招延,而此則不暇論,在朝之宰列名流,亦多渙散,其何以聚集精英,少濟艱危乎?大司憲李明彦,向國誠勤,朝廷無出其右,實是難得之臣,而乃因省墓之行,遽爲退休之計,此人之自輕於去國,曾所未料,顧今日何等時耶?財竭民窮,國勢凜如一髪,人臣夙夜戮力,尙恐不能扶持,其何忍棄之如遺,只爲一身計乎?揆以天理人心,決不當如此矣。使明彦,必欲退去,則自湾上歸來,旋卽告退,則猶之可也,旣已入朝供職,至於數年,而今無他端,而遽欲引退,此何義乎?必其中以有所不樂,而此可言於亨泰之時,不可言於如許艱危之時,始雖只思一偏,率爾退去,眷顧宗國,必當深悔之不暇矣。昔宋朝名臣文彦博致仕,過八十後,重來供職,進退何常?惟義之從而已。若自朝家,別爲飭勵,使之還朝,則君臣大義,無所逃於天地之間,亦何敢不爲上來乎?如此人,國家決不可捨置,自家亦必不忍終捨國家,聖上特加留念,別爲降旨嚴責,必使之速爲上來,何如?上曰,依爲之。出擧條光佐曰,水原府使尹淳,文學詞翰,超出凡流,而不幸儕友之間,轉輾阻隔,至有古今所未聞之所遭,此則前後疏章筵奏,皆已昭暴,今不必更論,而朴徵賓更拜臺職之後,又陳一疏,其所臚列,比前尤慘,至以小人二字句斷。徵賓自初論啓時,務以慘怛不忍聞之誣,白地橫加,至引淳之父劾李師命之語句而極矣,朝議莫不非之,至於被劾而補外,今此遂非之論,尤不足辨明,而擬人必於其倫,此豈毫分近似於淳乎?自此之後,尹淳甘心自劃,力辭朝命,淳之才具,何施不當?當此人才渺然之日,如淳者,豈易得哉?自古人臣,遭罹譛毁者何限,而自朝廷昭白之後,未聞以此自廢,況此務勝無理之言,何足介意,而乃至於斂跡不出,有命輒辭乎?決無此義。水原雖重鎭,不過一守令,不當以其去就陳白,而玆事每欲一陳,故今因言端而陳達。尹淳,使之更勿引嫌,卽速應命事,別爲申飭,何如?上曰,依爲之。出擧條光佐曰,校理吳遂元,自復科之後,力辭內職,終不應命,其處義,實爲太過,李墪之千萬至冤,歷抵之斷無此理,援證之全出鍜鍊,不但國人之所共言,故相臣崔錫恒,曾於伸雪李墪時,一一陳白,昭釋無餘,況於壬寅鞫獄趙洽招辭,設機構誣之狀,盡爲現發,此實天鑑之所洞燭,今豈更有難安之端乎?科擧,是出身初程,而必欲使去就明白,其意自好,而本事脫空之後,如是引嫌,殊無意義,使之更勿引嫌,斯速行公,何如?上曰,依爲之。出擧條光佐曰,右參贊金一鏡,向在秋曹,擧職甚勤,臣曾於前席屢陳,必欲責成,銓曹欲移其職,臣送言止之矣。厥後因他事徑遞,深爲可惜,而又因與政院相爭事,引嫌太過,至有退去之說,揆以事理,寧有此義哉?顧其疑怒每過,轉輾激發,乃其病痛,常於逢見時,以此勉勵,而今復如此矣。卽今其兼帶重務,一向曠廢,殊爲可慮,前疏之批雖未下,今旣移職,不當拘此,金一鏡,卽爲牌招,使之察任,何如?上曰,依爲之。出擧條光佐曰,良役一事,緣臣一病支離,至今擔閣在家,或有討論,而終不能就緖,今旣出仕,當與諸堂上,十分商確,某條速了,而欲救塗炭之民,小回危亡之勢,則目前用度不繼,推行不得,欲恤經費,則實無救民之勢,生民糜爛,國得以存乎?夫子曰,道千乘之國,節用而愛人,未有不節用而能愛人者也。今大小之人,久習於豐亨豫大之規,一見減損之政,則輒致不悅,謗議百端,終至敗事而後已,其所當入於減損者,皆非古法,直是五六十年來漸次加出之新規,五六十年前,無此加出,而各司百官,皆得成樣,則今日仕宦之人,皆其時人之子孫,或後進,必欲享古昔所無之豐亨,而不肯減損,此何說也?雖然,人情狃安,改革猝難,自上若果赫然奮勵,先自宮禁始,痛革奢侈之規,悉罷宂濫之費,使量入爲出,財用常有餘裕,則群下亦將風動於下,不日而變化矣。諸司宂雜用度,限五十年內新創者,使良役廳一倂革罷,而其中食料之類,直爲削罷,則流離失所,此亦赤子,不可不恤,此類,善爲區處,或推移塡補,或因存而有闕勿補,毋使至於失所,何如?上曰,依爲之。出擧條光佐曰,臣極知惶恐,而敢有所達矣。如臣無狀,忝居輔相,以血誠進言,而竟未上格,更何顔面,復爲上陳,而咫尺威顔,亦何敢泯默而退乎?臣曾於病伏時,屢次陳箚,仰請行藥宮婢覈出事,終未蒙允,臣以此事,雖在家之時,食不能甘味,寢不能安席,實有溘然以忘此憂之願,豈但臣心然也?八域含生,稍有知識者,孰不皆然?夫行藥,何等慘毒危急之事,而爲人臣子,聞行藥於君父之賊在禁中,而不能討出,則其心安乎,果無此心,亦何以爲人類哉?今此賊婢,不過一婢史之賤,明査出付,只在一擧措間,殿下何憚於此,而不爲之劃卽處分,使一國群情,抑鬱至此,宗社之憂,靡所止極哉?臣誠愚昧,莫知其故。前日臣箚,仰請考出內間掌膳人籍記矣,此其按籍覈名,尤有根據,而自上不賜發落,尤爲悶迫矣,久伏而待之,上曰,無之,臣於此,尤不能曉。果使實無,則庚子十二月,何以吐出黃水乎?無端吐黃水,而逆賊之招,何以爲果行藥於聖躬耶?其有此賊,豈不明甚,如此而不能討出,痛悶之心,豈人理可堪乎?此事,辭窮意竭,今不在多言,唯聖上一身,上奉宗廟慈聖,受皇天付畀之重,爲一國生民之主,縱欲自輕而不可得。且念今此逆婢,必爲査出,然後方可以永絶禍根,不待更爲苦爭,劃卽明査出付,以幸臣民,千萬至望。上曰,無之。就明曰,大臣前後箚請,今日筵白,俱出於血懇,而兪音尙閟,極甚抑鬱,亟賜允從而後,國事有止泊之處矣。上無發落。光佐曰,臣五朔病伏,不能得近於天顔,狗馬之戀,甚矣,且今方退出而議藥,願得片時之暇,望見天顔。上曰,依爲之。光佐仰曕玉色後,諸臣以次退出。
午時,上御熙政堂。三司請對。大司諫李廷濟,右副承旨崔宗周,執義李眞淳,司諫柳綏,持平朴胤東,副校理申致雲,記事〈官〉閔圻,記注官權萬斗,記事官尹尙白入侍。李廷濟·李眞淳·柳綏·朴胤東所啓,請逆魁昌集·頤命,竝令攸司亟行斬屍,明正典刑。措辭同前上曰,勿煩。
請亟査逆婢,出付鞫廳,以絶禍根。措辭同上上曰,勿煩。廷濟進伏曰,臣等竊觀前史,古今天下,安有罪犯亂逆,而不伏其刑者乎,亦安有容護寬貸,而不加之誅者乎?請更加三思,快賜兪音。眞淳曰,今聞大臣亦以此事有陳達,而不下兪音云,臣僚之抑塞悶鬱,當如何?難言之禍機,潛伏於殿下肘腋之間,其危怖凜凜之虞,何可形言,大臣曁三司,如是苦口力爭,而終靳一兪,豈不有累於聖德乎?綏曰,雖微眚薄過,有所犯而不加之誅,則國豈爲國乎?臣於前日,已有所達矣,請出給伊日掌膳籍記,使之一一鉤核,以正王法,豈不有光於聖德乎?胤東曰,一逆婢査出,極非難事,而終始靳固,其無乃有難査之事乎?竟不明白下敎,只下勿煩二字,曷勝悶鬱之忱?苟以黃水吐出事觀之,則豈無其人乎?致雲曰,名之曰,懷鴆之賊,而置在君父之側,臣等,殫誠力爭,以至三載于今矣。去夏臺臣,鎭日力請,其後賓廳,二品以上,請對苦爭,向者三司,又有請對之擧,而終不出付,臣抑塞悶迫,不知所喩。古人所謂痛哭流涕者,正謂此也。廷濟曰,前後批旨,每以無之爲敎,臣子安敢保其必有,而逆節招辭及藥院日記,鑿鑿相符,則豈曰,無其人乎?臣等意謂,尙今伏在殿下宮中矣,不特前頭必有倉卒難言之禍而已。罪犯惡逆,而王討不加,八路聞之,史乘書之,以爲君上容忍一婢,不施王章云爾,則其爲睿德之累,當何如哉?且若目擊之事,猶或易防,而此則叵測禍機,潛伏不覩不知之中,而防之無術,禦之無策,其爲臣子之慮,豈有其旣乎?況刑法者,非殿下之刑法,乃祖宗之刑法,儻或三尺一撓,則國豈爲國乎?綏曰,賊之在外者,如頤·集·健命輩,謀議雖秘,氣勢雖盛,而及其罪盈惡稔之後,逆節自露,終伏常刑,而此婢,則伏在肘腋之間,潛懷毒螫之心,禍機之發,未知更在何時,其爲深慮,當復何如?致雲曰,凡人之遭不虞之變者,其始也,莫不震惕警戒,及其時月稍久,則戒心自然漸弛矣。近來諸賊,皆已誅殛,殿下慮患之心,漸不如初,忽此而不爲深慮,臣竊惑焉。此賊,比之於物,如蛇之斷頭者,其逞毒於人,有倍於豺虎矣。今將此斷頭之蛇,置之房闥之內,袵席之間,而不爲之備,豈不大可寒心哉?向者辛丑諸賊,刃藥俱發,危機甚迫,當此之時,聖心未嘗不戒懼備防,及至今日,戒心漸弛,如此婢之凶狡㦧毒,而乃反忽焉而不之爲慮,此臣等之所以爲殿下惜之者也。宗周曰,臣亦忝在近密之地,敢陳所懷矣。以此逆婢事,前後諸臣,苦口力爭,至于今三年而不知止者,豈有他哉?亶出於爲聖躬爲宗社昞昞血忱,則殿下宜卽允從,而一向持難,尙靳兪音,群下之心,實有抑鬱痛迫者矣。今此逆婢,非但旣往之罪惡,有不可晷刻容貸,方來之憂,則有倍於旣往矣,聖上胡不念及於此耶?伏望毋少留難,快賜允兪。李眞淳曰,殿下之容貸此婢者,亶出於仁厚之德,而仁厚之德,亦有可施處,豈不施之於此等惡逆乎?昔者唐憲宗時,常侍陳弘志,有弒逆之罪,而不加之誅,王法不得行,賊子無所畏,劉克明之變,遂繼而生矣。頃日黃水吐出之時,其變,當何如?其時雖賴祖宗之默祐,幸得保有今日,而從今以往,無非可憂之日,豈可再保無事如前日之爲乎?願徵古事,快降兪音。廷濟曰,當時若不吐出黃水,則其禍當何如也?雖賴祖宗在天之靈,默佑於冥冥之中,而今不允從,則祖宗陟降之靈,豈不貽戚於上哉?眞淳曰,殿下以爲,臣等但有悶迫之忱,而擧國含生之類,街巷婦孺之賤,莫不有扼腕憂憤之心矣。宗周曰,三司所達,亶出於肝血之誠,請明白下敎。上曰,勿煩。胤東曰,又以勿煩爲敎,曷堪抑鬱之忱哉?若以難査之由,明白下敎,使人曉然,則臣下何必力爭如是乎?致雲曰,持平所達,實有歇後之失矣。以其所以然之由,明白下敎,使人釋然,則雖快於群下之聽,而此賊未誅之前,無非臣子枕戈之日,敢不力爭,期於必誅乎?胤東曰,辭不達意,有此陳達,而若以難査之由,明白下敎,則豈不快於群下之心乎?廷濟曰,天豈不仁乎?有罪則天必討之,若不行天討,安在乎代天理物乎?眞淳曰,古語云,千金之子,坐不垂堂,今殿下,上奉三百年宗社,下臨億萬生靈,則殿下一身之重當如何?而使毒蛇猛獸,置之帷闥,與之寢處,危怖之甚,孰大於此乎?宗周曰,諸臣,如是縷縷陳暴,請賜發諾。上曰,勿煩。
廷濟等,起身進伏啓曰,請還收大靜圍籬安置罪人申銋出陸撤籬之命。措辭同前上曰,勿煩。
請還收罪人星樞減死之命,仍前嚴鞫,期於得情。措辭同前上曰,勿煩。
請還收流配罪人李碩輔,遠配罪人高鳳獻特放之命。措辭同前讀啓畢,綏進伏曰,宮中府中,不宜異體,今此兩罪人,一則以貪汚,爲繡衣之所論啓,一則以奸譎,爲聖明之所特配,其爲罪惡,無甚異同,竝命原恕,終非聖主申嚴典刑之道也。廷濟曰,自古人臣,每言近習之弊,昔宋臣朱熹,以近習難制之事,陳白于孝宗,至言格論,班班可考,今此逆婢,不過一宮掖間使役之類,彼鳳獻,亦一門庭中灑掃之賤,而三年力爭,不允査討之請,閱月苦請,久靳反汗之音,臣竊以此兩事觀之,殿下於近習,不能無少累矣。上曰,勿煩。
請令廟堂·兵曹,改定庭謁武科規矩,務從高峻,額數亦爲從簡,只取優等,永久施行。上曰,依啓。
眞淳等所啓,請還收緣坐罪人賓愛·終卿放送之命。措辭同前上曰,勿煩。
又所啓,向者,經理廳摠貨漁利,流毒於生民,沽怨於國家,若論其罪,容有極哉?有司之臣,今已身故,雖不可追罪,而其時任事之輩,如崔壽徵·金遇台,卽皆奸儈濫猾之徒,而壽徵,則請得一萬五千斛官穀,遇台,則受出六百餘同稅布,往來八路,或防納大同錢,買取糶穀,許多剩餘,歸徑不明,國竭民病,今已無及矣。賑恤廳差人徐必雄·咸戴禹等,圖得官錢數萬餘兩,興販嶺·湖,逐年飜利,籠絡貨財,騷擾閭里,南土之民,至今欲食其肉,豈不大可痛惋哉?其在懲一礪百之道,不可置之。且經理廳差人分遣之時,信聽欺詐之言,預買人家,欲設倉庫,有一親狎人,請以其家,賣于本廳,則不問家舍之大小,多給準價,數年船穀不至,所買江舍,便作無用之物,莫大官貨,未免永失,可勝痛哉?請崔壽徵四人遠地定配,勿揀赦令,所買空舍,亦令脤廳還給本主,徵出價本,一以徵奸猾之輩,一以資經費之用。措辭與前有加減上曰,依啓。
宗周曰,刑曹,有長官而後,可以回啓,而屢次違牌,尙今不出,請刑曹判書吳命峻,雖未承批,牌招察任,何如?上曰,依爲之。
致雲曰,臣竊有所懷,欲陳之久矣,敢此尾陳焉。禮曰,淸明在躬,志氣如神,人之志氣,亦與天地之氣,相爲流通,溽暑蒸爍之時,人氣亦多困勌怠惰,不能收拾矣。及至秋氣一生,風日淸肅,則人之精神思慮,頓覺澄澈,平明始起之時,獨夜靜居之際,其心之虛明整齊,自有不期然而然矣。近來經筵召對,因暑濕浸淫,停止許久,自今月以後,新涼始動,雖間有殘暑微熱,而不至困人,此亦頻開講筵,引接近臣,討論前史,諮訪政術之時也。今日大臣,亦已出仕,自今以後,經筵及召對,數命開講,深留睿意,使淸明在躬,志氣如神,則其於泛應酬酢之節,亦皆中窽而有序矣。上無發諾。奏畢,諸臣以次退出。
上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
藥房都提調李光佐,副提調南就明啓曰,卽伏聞昨夕入侍醫官所傳之言,自上有微感之候,自三昨,水刺厭進,寢睡不平,頭部微疼云。伏不勝驚慮之至,臣等率諸醫,卽爲入診,詳察證候後,議定當進湯劑,宜當,不任區區憂慮,敢來問安,竝此仰稟。答曰,知道。水刺厭進,寢睡不寧,頭部微疼之候,一樣矣。
大妃殿·中宮殿,藥房問安。答曰,知道。
藥房再啓曰,臣等入診退出後,與諸醫及儒醫,反復商議,則皆以爲,加減涼膈散,加黃連酒炒一錢,最宜於卽今聖候,前進柴平湯,今姑停止,此藥,連進三貼,宜當云,卽爲劑入之意,敢啓。傳曰,知道。
崔宗周啓曰,大司憲李明彦,掌令柳時模·尹東洙在外,執義李眞淳,持平朴胤東呈辭,持平李普昱奉命在外,今日以監察茶時之意,敢啓。傳曰,知道。
朴乃貞啓曰,備邊司郞廳來言,今日賓廳坐起日次,而藥房問安相値,不得來會云矣,敢啓。傳曰,知道。
又以都摠府言啓曰,今日入直,內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
又以都摠府言啓曰,副摠管李夏源,以掌隸院判決事,本院坐起事,晝仕進去之意,敢啓。傳曰,知道。
有政。吏批,行判書李肇呈辭受由,參判李世最進,參議沈珙病,右承旨柳鳳徵進。兵批,行判書柳鳳輝呈辭受由,參判朴熙晉病,參議兪命疑病,參知李重述進,左副承旨朴乃貞進。吏批啓曰,判書李肇呈辭受由,參議沈珙病不來,小臣獨政未安,何以爲之?敢稟。傳曰,仍爲之。
韓師得爲正言,趙錫命爲兼西學敎授,柳鳳輝爲尙衣提調,繕工假監役吳命集,氷庫別檢南鶴鳴,相換。
兵批,以林光弼付副司果。
權益淳啓曰,卽伏見慶尙監司金東弼狀啓,則新差守令,催促下送,而至以署經安徐,令政院稟處爲言。署經之法,至嚴且重,安徐一款,有非藩臣所可煩請,其在事體,殊甚未安,推考警責,何如?傳曰,允。
柳鳳徵,以弘文館言啓曰,應敎金尙奎,副應敎趙翼命,校理吳遂元,昨日違牌,旣有只推之命,更爲牌招察任,何如?傳曰,允。
以應敎金尙奎,副應敎趙翼命,校理吳遂元牌不進罷職傳旨,傳于柳鳳徵曰,推考傳旨捧入。
又以實錄廳郞廳,以摠裁官意啓曰,都摠郞廳吳命新外任,代副司果趙趾彬差下,牌招察任,謄錄郞廳姜必龜外任,代權知承文院副正字李喆輔差下,使之察任,何如?傳曰,允。
又以內醫院官員,以都提調·提調意啓曰,議藥同參前桃源察訪李震成,旣遞外任,依例還屬本院,令該曹付軍職,冠帶常仕,何如?傳曰,允。
權益淳,以兵曹言啓曰,卽接北所衛將牒報,則所屬集春門南邊外宮墻一間半許,今日因雨頹落云。自紫門監,爲先把子圍排,卽爲修築,而依前例,以集春門炮手十名除出,限修築間守直之意,敢啓。傳曰,知道。
又以兵曹言啓曰,卽接南所衛將牒報,則典設前柳木一株朽久,今日風雨顚仆云,卽令該所斫去之意,敢啓。傳曰,知道。
右邊捕盜從事官金夢衡。
持平李普昱啓曰,臣於中途,得伏見前持平李聖臣之避辭,則以臣前日之疏請譴遞,大肆噴薄,旣斥以汲汲迎擊,又譏題外剩語,末乃以藉重重臣,以爲箝制言者之計,噫噫,此何言耶?當初聖臣之啓,掇拾他人之餘論,投合一時之浮議,戕人自衒,而下石於落穽,喜事爲能,而抱薪於救火,其造意之危險,持論之謬戾,非不欲嚴辭而痛斥,寸忱安在於調和,一念惟憂於層激,只責其推助之習,略示以規警之義,以疏而不以啓,務緩而不務急,則臣之本意,彼宜見諒,而直謂之汲汲迎擊者,此果成說乎?且臣疏語,只據其李師尙樹立本末而論,寧有一毫不襯着之辭乎?必也泛論行檢,不明其罪過,陷人於暗昧難明之地,然後方可免題外剩語耶?至若藉重一款,尤不尋常,向臣一疏,重觸忌諱,忽生物議,大加非責,其所爲言,固已可咍,而今又飜然說出於臺閣之章者,其意豈在於譏切臣身而止也?自古名臣碩輔,當其奏對之際,章疏之間,或稱某人之言爲是,或稱某人之議可用云,前後何限,而未聞以藉重譏之也。以近日事言之,或有援引重臣之言者,或有稱讃重臣之賢者,此亦可以藉重論之耶?設令重臣,更有他至當至正之論,居臺閣者,拘於藉重之嫌,必變易其說而後,乃可無今日之譏議耶?重臣雖曰言重,豈有藉其一語,盡箝一世之口哉?急於脅持臣身,自不覺其言之爲誣,良可笑也。噫,抉摘無情之語,必欲售求過之計者,昭然難掩,臣之顚沛,固不足惜,而不料淸朝之上,有此不美之習也。雖然,臣旣被無限之譏斥,則不敢復叨於榮次,固已決矣,而抑有一事尤不可仍冒者。臣前日請遞李聖臣之疏,許久留中,久不賜答,臣之所帶者,言責之官也,所進者,論事之章也,豈有言責之官,進論事之章,而未有一言可否,泛然與諸臣言病之疏,一竝還下耶?雖臣之愚魯庸鄙,顧不足以辱聖主一字之批,獨不念國家待臺閣之道乎?此莫非臣跡孤望輕,旣不能見重於同朝,誠淺言微,又不能見孚於君父之致,其何可一刻晏然臺端乎?請命遞斥臣職。答曰,勿辭。
權益淳啓曰,持平李普昱,再啓煩瀆,退待物論矣。傳曰,知道。
雍正二年甲辰七月二十日巳時,上御熙政堂。藥房入診入侍時,都提調李光佐,副提調南就明,記事官李壽益,記注官權䞇,記事官尹尙白,醫官權聖徵·方震夔·許坫·玄悌綱·權聖揆·姜渭聘,儒醫任瑞鳳·朴太初。光佐進伏曰,昨日入診時,不能善爲診察,聖候不安之節,未及覺知矣,夜來伏聞有未寧之候,驚慮何可言?卽今若何?上曰,不爲大段矣。光佐曰,大妃殿氣候若何?上曰,安寧矣。光佐曰,使醫診察。又曰,聖候未寧矣,使小臣等及醫官,仰瞻天顔,仍爲診察,若何?又曰,似是感冒,而今日風氣稍涼,不好矣。北戶閉之,似好矣。上曰,依爲之。內侍起而閉北戶。聖徵曰,脈候左三符數,而右三符有力如昨,左右稍帶洪數矣。震夔曰,脈候左右不沈,而洪數有力矣,掌心烘熱,則如常矣。坫曰,脈候如昨,而小有浮數矣。悌綱曰,脈候左右三符洪數矣。聖揆曰,脈候,比四五日前,少加數,而大抵有力矣。渭聘曰,脈候左右浮洪而帶數矣。瑞鳳曰,脈候大體滑數,而比昨少減矣。太初曰,脈候比昨,左右寸官滑數,而似有熱候矣。光佐曰,症候詳知而後,可以議藥,頭部微疼處,額部耶,腦後耶?上曰,額部矣。光佐曰,水剌厭進,口味有變而然耶?上曰,少異前矣。光佐曰,肢節,有痛作之氣否?上曰,無之矣。光佐曰,有寒縮之氣否?上曰,無之矣。光佐曰,大便滑乎?上曰,無之矣。光佐曰,湯藥當否,退與諸醫,商議爲定,而感冒未解之前,柴平湯停進之意,敢啓。諸臣以次退出。
上在昌德宮。停常參·經筵。
藥房都提調李光佐,副提調南就明啓曰,伏未審夜來,聖體調攝若何?湯劑進御後,水刺厭進,寢睡不平,頭部微疼之候,其有差減之效乎?臣等,率諸醫,趁早入診,詳察症候,宜當。大妃殿氣候,一向安寧乎?不勝區區憂慮,敢來問安,竝此仰稟。答曰,知道。湯藥進御,水刺·寢睡·頭疼之候,與昨一樣,勿爲入診。慈殿氣候安寧矣。大妃殿中宮殿,藥房問安。答曰,知道。
大妃殿·大殿·中宮殿,政院·玉堂問安。答曰,知道。
崔宗周啓曰,持平李普昱引避退待,而大司憲李明彦,掌令柳時模·尹東洙在外,執義李眞淳,持平朴胤東呈辭,不得處置除在外外,呈告人員,竝卽牌招,以爲處置之地,何如?
柳鳳徵以弘文館言啓曰,應敎金尙奎,副應敎趙翼命,校理吳遂元旣有只推之命,當此聖候違豫之日,本館鎭日問安之時,其在分義,不宜一向違召,且校理吳遂元,日昨筵中,大臣所達,明白洞釋,旣承兪音,則到今尤無可引之嫌,更爲牌招察任,何如?傳曰,允。
又以弘文館言啓曰,本館上番副校理申致雲,今日翰林取才時,以執冊官,晝仕出去之意,敢啓。傳曰,知道。
又以春秋館郞廳,以監事意啓曰,今日翰林取才時,合坐出令,而春秋館堂上,無進參之員,將不得開坐,除呈辭受由本職陳疏未承批人外,知春秋金一鏡,竝卽牌招,使之參坐,何如?傳曰,允。
又以春秋館郞廳,以監事意啓曰,史官上下番不備,今日被薦人趙迪命旣已應講,令該曹卽爲口傳付職,牌招察任,何如?傳曰,允。
吏曹口傳政事,檢閱單趙迪命。
權益淳啓曰,刑曹判書吳命峻,參判柳重茂以陳疏未承批之故,久不行公,緊急回啓及詞訟凡務,未免一向積滯,委屬可慮。頃日啓辭請牌,亦不應命,殊涉未安,所當更請牌招,而前疏尙未下批,不敢循例請牌,何以爲之?敢啓。傳曰,牌招。
以應敎金尙奎,副應敎趙翼命,校理吳遂元牌不進罷職傳旨,傳于柳鳳徵曰,推考傳旨捧入。
柳鳳徵,以兵曹言啓曰,今月二十一日,三吉善貴稱名人,自金虎門入來,差備門外擊錚,極爲駭愕,令攸司囚禁治罪,同門守門將朴珩,常時不能禁斷雜人,以致闌入,亦難免其責,推考,何如?傳曰,允。
權益淳,以兵曹言啓曰,卽接慶德宮假衛將牒報,則本宮承文院後,松木三株,今月二十日,風雨顚仆云,卽令該所斫去之意,敢啓。傳曰,知道。
柳鳳徵啓曰,黃海監司金始煥,辭疏批下後,卽爲牌招事,定奪矣。疏批纔下,而日勢已暮,待明朝牌招之意,敢啓。傳曰,知道。
司諫柳綏,持平朴胤東啓曰,請逆魁昌集·頤命,竝令攸司亟行斬屍,明正典刑。請亟査逆婢,出付鞫廳,以絶禍根。措辭竝見上答〈曰〉,勿煩。柳綏啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。請還收流配罪人李碩輔,遠配罪人高鳳獻等特放之命。逆魁伏法,餘孽漏網,闖伏兩湖,如梟如獍,譸張妖訛,煽動人心,至於僞造御批而極矣。當初臺啓中所請拿趙泰呂者,以爲參見於李華重,華重則以爲袖來于李坰,坰之所援,只是刑曹退吏洪得輝爲名者,而刑曹吏案,旣無其人,則坰之指無謂有,掩護周遮,終始不服者,明有隱情,萬萬絶痛,且當初黃夏臣之設鞫訊門,槪出於嚴懲討之意,到今李坰之酌處,罪同罰異,用法斑駁,終不免失刑之歸,請定配罪人李坰,更令王府,各別嚴刑,期於得情。溫陽竊科罪人李囿春之借述情節,旣已昭著於尹時澤秋曹之供,而備局回啓,竟至削科,則科場用奸,自有當律。頃年李世禎,以借述登第,邊遠充軍,則依法勘律,在所不已,第囿春,卽一癡騃之童,無知無文,初赴武科,則其陰謀凶計,皆是其父星彩之所主張,而父子入格之文,太半雷同,如出一手,則當初率去喪人,變服入場,意在爲己,不在其子,而囿春之冒點,不過餘力之所及耳。論其情狀,尤極痛惡,而此亦有舊例之可據者,朴泰晦,以科賊弼渭之父,絶島定配,則星彩之獨爲晏然,必無是理。請溫陽竊科罪人李囿春,依李世禎例,限己身極邊水軍充定,永勿赴擧,星彩,依朴泰晦例,絶島定配。答〈曰〉,勿煩。持平朴胤東啓〈曰〉,請亟寢緣坐罪人賓愛·終卿放送之命,經理賑恤兩廳差人等罪狀,旣以遠配,陳啓蒙允,而追聞韓山人金弘績,亦以經理差人,下往關西,圖出本道稅米,數年興販,隨其息利,納于地部,而逋欠之數,至於白金千餘兩,更化之後,使之催督,則弘績,乃以官貨所買臨陂田畓三十餘石地替償,而以其田畓所出,逐年計數,備償逋欠後,本爲出給之意,告于本廳云。其田畓價本,旣是官貨,則還給弘績,萬無是理。請金弘績,依崔壽徵例,遠地定配,勿揀赦令,臨陂田畓,亦令本廳永爲沒入。引嫌以退,初疏請遞,旣得臺體,反詈之言,在我何嫌?請持平李普昱出仕。答曰,不允。處置事,依啓。
黃海監司金始煥疏曰,伏以,臣於初疏,旣擧洪重夏前例,以不可冒赴之意,力陳必遞之義,意謂庶蒙諒察,卽賜遞罷,而及承聖批,以速往爲敎,廟堂又草記請牌,有若臣强引不當之例,故事撕捱者然,臣於此,情窮勢蹙,踧踖尤靡容也。噫,卽今海藩久曠,主管無人,臣之受此任,亦在於遞代相仍之餘,臣雖無狀,豈不念及於國事之切急,而但管下親嫌,旣係於猶父猶子之間,臣叔之遞任與否,都在於臣身之去就,公體雖嚴,私義亦重,臣若重違朝命,晏然冒赴,則私心愧恧,固不暇言,而人之議臣者,必將曰,某之親嫌,與重夏少無異同,而重夏則處義如彼,某則處義如此,外雖托重於事體,而內實有傷於倫理云爾,則臣何以自解於議者,而亦豈不有靦於重夏耶?臣之陳情祈免,亶出於此,今日廟堂之所以處臣者,固宜一請譴罷,兩便公私,而不顧私義之如何,只令催促赴任,其不相諒,甚矣。至於先朝批旨中,待辭朝出代之敎,竊想伊時聖意,曲軫在下情理,而重夏之甘心得罪於公朝,必欲不悖其私義者,蓋以自京出代,雖異於到界後,身自啓聞,而畢竟因子弟而遞父兄之職則一故耳。臣之初疏所引,亦出此意,使臣而無此等嫌礙,則職是出外,義同往役,固當朝拜命而夕辭陛矣,何苦而日事違牌,甘自陷於逋慢君命之科?玆敢更陳血懇,伏乞削臣職名,勘臣罪犯,不勝幸甚。答曰,省疏具悉。卿其勿辭,速往欽哉。
上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
大妃殿·中宮殿,口傳問安,答曰,知道。
藥房都提調李光佐,副提調南就明啓曰,伏未審夜來,聖體調攝,若何?湯劑連進後,水刺·寢睡,比昨差勝,頭部微疼之候,亦復差減乎?臣卽率諸醫,趁早入診,詳察症候,宜當,大妃殿氣候,一向安寧乎?臣等不勝區區憂慮,敢來問安,竝此仰稟。答曰,知道。頭部微疼一樣,水刺厭進,寢睡安穩,勿爲入診。
崔宗周啓曰,大司憲李明彦,掌令柳時模·尹東洙在外,執義李眞淳,持平李普昱·朴胤東呈辭,今日以監察茶時之意,敢啓。傳曰,知道。
備邊司薦望,江華留守,李眞望·權詹·李廷濟。
朴乃貞,以都摠府言啓曰,副摠管李夏源,以掌隸院判決事,本院坐起事,晝仕進去之意,敢啓。傳曰,知道。
柳鳳徵,以內醫院官員,以都提調意啓曰,當此逐日承候之時,本院提調,不可不備員,行吏曹判書李肇,三度呈辭,旣有還給之命,卽爲牌招察任,何如?傳曰,允。
又以弘文館言啓曰,應敎金尙奎,副應敎趙翼命,校理吳遂元,昨日違牌,旣有只推之命,校理吳遂元,前所引嫌之事,旣已脫空之後,力辭恩命終始撕捱,殊無義意,更爲牌招察任,何如?傳曰,允。
以應敎金尙奎,副應敎趙翼命,校理吳遂元牌不進罷職傳旨,傳于柳鳳徵曰,推考傳旨捧入。
上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
大妃殿·中宮殿,口傳問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝若何?加減涼膈散三貼,當盡於昨日,頭部微疼,水刺厭進之候,其有差減之效,而寢睡一向安穩乎?臣等率諸醫,趁早入診,詳察症候,議定湯劑繼進當否,宜當,大妃殿氣候,亦復安寧乎?臣等不勝區區憂慮,敢來問安,竝此仰稟。傳曰,知道。湯藥進御,寢睡水刺頭部微疼之候,與昨一樣,慈殿氣候,安寧矣。
藥房再啓曰,臣等入診退出,與諸御醫及儒醫,反復商議,則皆以爲,加減涼膈散,前方更加滑石三錢,加進三貼,宜當云,此藥,卽爲劑入之意,敢啓。傳曰,知道。
朴乃貞,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李夏源,以掌隸院判決事,本院坐起事,晝仕進去之意,敢啓。傳曰,知道。
權益淳啓曰,黃海監司金始煥,一向撕捱,昨又違牌,其在事體,殊甚未安,更爲牌招,何如?傳曰,允。
又啓曰,黃海〈監司〉金始煥牌招不進,推考傳旨,今方捧入,而其所引嫌,元非法意,大臣筵奏,亦已明白,則一向撕捱,殊涉未安,更爲牌招,何如?傳曰,允。
又啓曰,大政新差守令,趁速署經,然後遠地夫馬,可無許久留滯之弊,而諫院時未署經,正言兪彦通陳疏入啓,司諫柳綏呈辭,獻納李廷傑,正言韓師得未肅拜,除陳疏未承批外,呈告未肅拜人員,竝卽牌招,以爲開坐署經之地,何如?傳曰,允。
權益淳,以弘文館言啓曰,當此聖候違豫,候班日設之時,本館僚員,或以情勢難安,或以陳疏未承批,俱未進參,事體終涉未安。應敎金尙奎,副應敎趙翼命,校理吳遂元,昨有只推之命,校理李匡輔,副修撰李巨源,雖未承批,竝爲牌招察任,何如?傳曰,允。
又以義禁府言啓曰,卽接月令醫員金時宇手本,則時囚罪人朱炯离,本以抱病之人,長路撼頓之餘,重得泄痢,度數無算,晝夜苦劇,食飮全廢,且有嘔吐·煩渴·眩暈等症,眞元大脫,有時昏迷,症情十分危重云。自前罪人病勢如此,則有保放救療之規,敢此仰稟。傳曰,依爲之。
又以奉常寺官員,以提調意啓曰,本寺祭享所用柴木,每年春秋,刈取於坡州坡平山柴場,分定各官,船運上納矣。今因京畿監司狀啓,黃海道金川地登景·㖛葛兩山移定事,蒙〈允〉矣。因本寺都提調未差,故時未回啓,其在事體,似當等待回啓變通,而但念秋柴節晩,雖移定柴場於他處,未及回啓之前,勢將無所刈取。祭享所用,不可闕供,勢當仍前姑定於坡平山,以爲及期刈取之意,本道監司處,分付,何如?傳曰,允。
以副應敎趙翼命,應敎金尙奎,校理吳遂元·李匡輔牌不進罷職傳旨,傳于權益淳曰,推考傳旨捧入。
朴乃貞啓曰,大司成李眞儒,陳疏未承批之故,久未行公,前頭釋采不遠,多有擧行之事,而一向曠廢,儒生課製,亦不設行,委屬可慮,而疏批未下之前,不敢循例請牌,何以爲之?仰稟。傳曰,待明朝牌招。
大司諫李廷濟,司諫柳綏啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。請還收流配罪人李碩輔,遠配罪人高鳳獻特放之命。措辭見上逆魁伏法,餘孽漏網,闖伏兩湖,如梟如獍,譸張妖訛,煽動人心,至於僞造御批而極矣。當初臺啓中所請拿趙泰呂者,以爲參見於李華重,華重則以爲袖來於李坰,坰之所援引,只是刑曹退吏洪得輝爲名者,而刑曹吏案,旣無其人,始則樂聞其說,與之酬酢,終則作一喜報,廣其傳布,而僞批辭意,全欲牢諱於訊問之下者,明有周遮之跡,難掩穏之情。且當初黃夏臣之設鞫訊問,槪出於嚴懲討之意,則到今李坰之徑先酌處,同罪異刑,用法班駁,終未免失刑之歸,請定配罪人李坰,更令王府,各別嚴刑,期於得情。溫陽竊科罪人李囿春之借述情節,旣已昭著於尹時澤秋曹之供,而備局回啓,竟至削科,則科場用奸,自有當律。頃年李世禎,以借述登第,邊遠充軍,則依法勘律,在所不已,而第囿春,卽一癡騃之童,無知無文,初赴武擧,則其陰謀凶計,皆其父星彩之所主張,而父子入格之文,太半雷同,如出一手,則當初率去喪人變服入場,意在爲己,不在爲子,而囿春之冒點,不過餘力之所及耳。論其情狀,尤極痛惡,而此亦有舊例之可據者,朴泰晦,以科賊弼渭之父,絶島定配,則星彩之獨爲晏然,必無是理,請溫陽竊科罪人李囿春,依李世禎例,限已身邊遠水軍充定,李星彩,依朴泰晦例,絶島定配。答曰,勿煩。
雍正二年甲辰七月二十三日巳時,上御熙政堂。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·白興銓·鄭爾柱,儒醫李公胤·任瑞鳳·朴太初,戶曹判書趙泰億,同爲入侍。光佐進伏曰,聖候累日,尙未復常,憂慮不可言。卽今聖體調攝,若何?上曰,一樣矣。光佐曰,大妃殿氣候若何?上曰,安寧矣。光佐曰,使醫官診察。聖徵診察後退伏曰,脈候,左三部調均從容,右脈有力矣。震夔曰,脈候左寸關,沈靜不數,右寸關,數而稍有力矣。坫曰,脈候左右,比昨少下,而尙有力,左右寸關,滑矣。興銓曰,脈候左右寸關,比前稍解,而帶數則不解,右三符,闊而尙有力矣。爾柱曰,脈候左右,比前而數,右寸關,大矣。公胤曰,臣本不知脈法,而比前無大段異矣。瑞鳳曰,脈候尙闊數,而比前稍下矣。太初曰,脈候左邊沈闊如前,右寸關,沈中闊數一樣矣。光佐曰,頭部微疼,累日未差,此最悶矣,卽今若何?上曰,愈矣。光佐曰,卽今尙微疼乎?上曰,似勝矣。肇曰,向來日熱時,或有微疼之候乎?上曰,時有之矣。光佐曰,水刺厭進若何?上曰,一樣矣。光佐曰,口味有變乎?上曰,小似變矣。光佐曰,寢睡如常乎?上曰,如常矣。光佐曰,醫官言,不能的知爲外感,抑或兩日大政酬應之故,熱候作而然耶?又曰,大便,連日不閟不泄乎?上曰,無是矣。光佐曰,頭部微疼,午後或夕間有發乎?上曰,有時發矣。光佐曰,湯劑,退出後,當與諸醫,商議後陳啓,而宗廟展謁,只隔一日,昨今秋暑,無異盛夏,當午則極難堪,雖平常時,謁廟勞動,易致傷損,況今未復常之前,尤有添傷之慮,先朝七月謁廟,亦以暑熱及他故退行,或至於九月始行矣,姑待聖候快復,以來月改擇日,何如?上曰,允。光佐曰,上卽位之後,則例有胎峯石物加排設之擧,顯宗大王朝,則壬寅年,領議政鄭太和,筵中定奪,因筵臣陳達,停止待豐。肅宗大王朝,則丁巳年,左議政權大運,筵中定奪,直以待明秋爲請,翌年亦未豐登,仍爲停退,癸亥年,始爲擧行矣。小臣則不知有加封之例,今始仰稟,不勝惶恐,而今年年事,雖未判斷,水患極備,又有旱災,其不得爲豐年,則已可知矣,仰體先朝恤災退行之意,今亦姑觀明秋年事,更爲稟定後,擧行,何如?上曰,依爲之。泰億曰,本曹,連値凶歉,歲入大縮,各樣經費匱竭之中,米穀尤爲乏絶,故賑廳米,連爲取用,僅爲支過矣。今年歲入,亦且不敷,支計來頭,則明年二月以後,軍兵放糧及各樣經費,無路繼用,二萬石之米,趁今秋措置,未凍前運米,然後可以支用於明年新稅未上來之前,而他無請得之處。如安興·楊津倉米,所當優數取來,而留庫之數不多,兩處中,各米二千五百石,爲先運來,賑廳遺儲,雖或不敷,限五千石取用,其餘不足一萬石,則宣惠廳應下貢物價外,尙有餘數,三南各廳中,一萬石,推移取用,似不可已,下詢大臣及主管堂上而處之,何如?又曰,楊津·安興兩倉米取用事,速下處分而後,未冬前,可以運來,一日爲急矣。光佐曰,今日國儲,實爲哀痛,雖以私家言之,若不能支用一年,則不能成貌樣,況於國家乎?國儲之不能成樣,久矣。破東補西,僅僅支過,何則,中外儲蓄,推移無路,誠爲悶念。癸卯收租,稍勝於前,而兩朔放料,尙且不足,必須預爲措處,然後可無狼狽之患,故典經費之臣,不得已有此陳達矣。上曰,依爲之。光佐曰,主管堂上,不爲入侍矣,臣等退出後,當與之相議稟啓,而惠廳·京畿,尤甚不足,兩湖亦不免不足。然視諸戶曹,猶爲稍勝,故戶曹判書,有此仰請矣。惠廳米,移送戶曹後,若不代給其穀,則惠廳,亦無以成樣,外方各樣穀中,使之推移代給之意,敢啓。上曰,依爲之。泰億曰,寺奴婢逃故雜頉減貢之事,戶曹所管,而南平縣己亥逃亡奴婢五口,虛名錄案,奴婢三口,本縣稱以久遠逃亡虛錄,報于監營,狀請該院稟處,該院擅自覆啓頉下,而不爲關由於本曹,若此不已,有限奴婢,將無餘存收貢者矣。事極不當,竝爲還錄,以待前頭推刷時,更査釐正,而後勿如是之意,分付該道·該院,以杜紛紜專擅之習,何如?上曰,依爲之。光佐曰,臣曾以定配疏儒李錫祚放釋事,再度陳箚,而未蒙允許,今更煩達,極知惶恐,而第念臣雖不肖,職則輔相,輔相之臣,任重責大,器量易溢,過失恒多,雖使翕受人言,尙恐不能自救,今若斥絶言者,使不得言其得失,則此豈受重任者寡過之道乎?鍚祚旣論臣事,其言之得失,非臣之所可論,而以國家大體論之,陸䞇所謂矯訐狂誣,皆可容云者,眞至論也。其言,中則用之,不中則置之而已,何可加以罪罰,以防言路乎?人臣,恒願國家之開言路,其言,若係國家大關節,則固難輕議,而只以言臣之事,至得重罪,則其何可自安於心乎?特賜裁量,李錫祚疏釋,何如?上曰,依爲之。泰億曰,皇明時,則我國無忌諱事,故列聖謚狀,細大之事,備述而請謚矣,自仁廟·孝廟朝以後,請謚于淸國,故事多忌諱,文字不能詳盡,此則事勢之使然,而行狀,則不可不十分詳備矣。先朝謚狀,宋相琦之所撰者,不過數版文而已,前後事實,多不備錄,事甚未安,以此雖已請謚于彼國,傳後之行狀,不可如是草草,合有變通改撰之道,下詢于大臣而處之,何如?光佐曰,臣久在廢蟄,入朝後,又入兵曹,官務汨汨,全未覺察矣。臣昨朝,始爲覺得,以泰億在文任,故言之,使之遍考藝文館所藏文書及都監儀軌,而謚狀製述官,則自國葬都監,分排啓下,至於行狀,初無分排之處,莫知其故。仁廟·孝廟兩朝謚狀·行狀,皆相臣李景奭所撰,故試取承文院所在謚狀草,比較於列聖誌狀中,兩朝行狀,則大抵是一文字,而謚狀,則只取關係忌諱處,略加改易而已。以此觀之,謚狀·行狀,似是一人作,一文字兩用之,而亦無可以考據處矣。先大王謚狀,宋相琦之所製,而太疏略,與列朝謚狀不同,或言行狀,初亦使相琦,竝爲撰述云,而亦未知果然矣。行狀·誌文,必於實錄末端印出,一件則內入,其餘,與實錄同爲分藏,卽今行狀,不可不斯速撰出,製述官,使吏曹卽爲啓下,何如?上曰,依爲之。此以上五條,皆出擧條泰億曰,臣猥承先大王誌文改撰之命,不但才分不逮,連仍事務多端,未及撰述矣。且國恤初,設纂集廳,抄出政院日記,及時政記,以爲撰狀時考據之地,而其冊子,今不知去處,問諸下吏,則答以宋相琦家,曾已送去云,而問于相琦家,則答以不知去處云,臣於是,無所考信,尙不得撰述,事體極甚惶恐。將欲更搜其冊子,或考出實錄日記而後,方可以始撰,如是之故,撰述不免稽緩,惶恐敢啓。肇曰,行狀製述官,使吏曹差出事,纔已定奪矣。考見都監謄錄,則無大臣啓下之規,向日誌文製述官,則旣以趙泰億,啓下矣,今番則曾經文任之大臣,當爲之,敢啓。光佐曰,自前如此大文字撰出,元不係於爵秩高下,必擇有文詞見識者屬之,吏曹判書退出後,當採取公議而爲之,此事,非可徑先陳稟者也。肇曰,前例必以大臣經文任者,先爲分排而後,始及於他人,故俄者稟達矣。上無發落。諸臣,以次退出。
上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大殿,朝廷二品以上·六曹·大司諫單子問安。答曰,知道。大妃殿·中宮殿,口傳問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑進御,而頭部微疼,水刺厭進之候,漸有差勝之效,寢睡亦復安穩乎?臣等率諸醫,趁早入診,詳察症候,宜當。大妃殿氣候,一向安寧乎?臣等,不勝區區憂慮,敢來問安,竝此仰稟。答曰,知道。湯劑進御,頭部微疼,寢睡水刺一樣矣,勿爲入診。慈殿氣候,安寧矣。
藥房再啓曰,卽伏聞入診醫官來傳之言,聖候脈度沈靜,而頭部微疼,水刺厭進一樣云,臣等與諸醫,反復商議,則皆以爲,加減涼膈散,今不必連進,姑爲停止,更觀夜間氣候,明日詳細診察後,議定繼進湯劑,宜當云。加減涼膈散,姑勿進御之意,敢啓。傳曰,知道。
崔宗周啓曰,大司憲李明彦,掌令尹〈東〉洙在外,執義李眞淳,持平李普昱·朴胤東呈辭,掌令柳時模,未肅拜,服制,今日以監察茶時之意,敢啓。傳曰,知道。
朴乃貞,以都摠府言啓曰,副摠管南泰徵,以訓鍊都監中軍,卜馬軍點考事,訓鍊院晝仕進去之意,敢啓。傳曰,知道。
又啓曰,兵曹判書柳鳳輝辭單,特命還給之後,尙不出仕,卽爲牌招察任,何如?傳曰,允。
又以備邊司言啓曰,藩閫之任,身死或在喪,則交代差出後,三日內發送,而乃是故例,近雖陵替,不能如此,亦未嘗淹過旬月,而黃海監司在喪之代,尙未下去,今至三朔之久,此實古今之所未有,事之寒心,寧有比此?尹容,則以格外超擢,而遭玉堂之論,其所撕捱,猶有說也。新除授監司金始煥,則所引私義,今無可論,一向牢臥,無意承命,使一路事,狼狽至此,分義道理,豈容如是?兪命胤親嫌,親父子也。一代元老,直以倫紀爲辭,露箚爭執,而朝議一不許,則命胤便卽行公,至今遵行,人無異辭。卿宰之間,亦方有親經此事者,此猶如此,則始煥寧復有辭免之理,而國體朝典,更不顧念,惟以必行己志爲務,今日若有一分國綱,臣子之任情行止,奚至於此乎?海西事急,今不容更爲遷就,黃海監司金始煥,更卽牌招,使之卽速辭朝,何如?傳曰,允。
崔宗周啓曰,卽因備局草記,黃海〈監司〉金始煥牌招事,允下,而聞金始煥,屢次違召之後,不勝惶恐,今方待命於金吾云。旣已待命金吾,則不得循例出牌,何以爲之?敢稟。傳曰,知道。勿待命事,分付,更卽牌招。
上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大殿,朝廷二品以上·六曹·大司諫單子問安。答曰,知道。勿爲問安。大妃殿·中宮殿,口傳問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?頭部微疼,水刺厭進之候,其有差勝之漸,寢睡亦復安穩乎?臣等,不可不卽率諸醫,趁卽入診,詳察症候後,議定湯劑進御當否矣。大妃殿氣候,一向安寧乎?臣等不勝區區憂慮,敢來問安,竝此仰稟。答曰,知道。水刺·頭部微疼之候一樣,寢睡安穩,慈殿氣候,安寧矣。
藥房再啓曰,臣等入診退出後,與諸御醫及儒醫,反復商議,則以爲,水刺厭進之候,累日未減,此是暑濕所傷,淸暑六和湯三貼,進御宜當云。此藥,卽爲劑入之意,敢啓。傳曰,知道。
朴乃貞啓曰,備邊司郞廳來言,今日賓廳坐起日次,而問安相値,不得來會云矣,敢啓。傳曰,知道。
又以都摠府言啓曰,副摠管南泰徵,以忠勳府堂上,紀功閣雨漏處奉審事,本府晝仕進去之意,敢啓。傳曰,知道。
柳鳳徵啓曰,黃海監司金始煥,昨旣有勿待命之敎,而又爲違牌,無意出肅,其在事體,尤涉未安,更卽牌招,何如?傳曰,允。
又以承文院官員,以都提調意啓曰,吏文學官金礪臣遷轉,代通德郞趙泰斗差下,付軍職,冠帶常仕,何如?傳曰,允。
又以承文院官員,以都提調意啓曰,本院前副正字李大源·洪景輔,方在罷職中,依例肄習官啓下,付軍職,使之冠帶常仕,前權知副正字鄭道殷,移拜察訪,未赴而遞,時無屬處,亦令依例還仕本院,何如?傳曰,允。
權益淳啓曰,黃海監司金始煥牌招不進,推考傳旨,今方捧入,而連日撕捱,無意應命,事體極爲未安,更卽牌招,何如?傳曰,允。
朴乃貞,以義禁府言啓曰,卽接月令醫員金時宇手本,則時囚罪人尹得仁,久處濕地,前患痢疾,一向彌篤,有加無減之中,添得毒痁,寒熱交作,頭疼如碎,飮餤全廢,氣息如縷,死生可慮云。自前罪人病勢如此,則有保放救療之規,敢此仰稟。傳曰,依爲之。
大司諫李廷濟,司諫柳經,持平朴胤東啓曰,請逆魁昌集·頤命,竝令攸司,亟行斬屍,明正典刑。請亟査逆婢,出付鞫廳,以絶禍根。答曰,勿煩。
持平朴胤東啓曰,請還收緣坐罪人賓愛·終卿放送之命。經理·賑恤兩廳差人等罪狀,旣以遠配,陳啓蒙允,而追聞韓山人金弘績,亦以經理差人,下往關西,圖出本道稅米,數年興販,隨其息利,納于地部,而逋欠之數,至於白金千餘兩,更化之後,使之催督,則弘績,乃以官貨所買臨陂田畓三十餘石地替償,而以其田畓所出,逐年計數,備償逋欠後,還爲出給之意,告于本廳云。其田畓價本,旣是官貨,則還給弘績,萬無是理,請金弘績,依崔壽徵例,遠地定配,勿揀赦令,臨陂田畓,亦令本廳永爲沒入。
大司諫李廷濟,司諫柳綏啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。請還收流配罪人李碩輔,遠配〈罪人〉高鳳獻特放之命。請罪人李坰,更令王府,各別嚴刑,期於得情。請溫陽竊科罪人李囿春,依李世禎例,限己身,極邊水軍充定,李星彩,依朴泰晦〈例〉,絶島定配。
答合啓曰,勿煩。答府院啓曰,不允。末端事,依啓。
雍正二年甲辰七月二十五日巳時,上御熙政堂。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·白興銓·玄悌綱·權聖揆·金壽煃,儒醫任瑞鳳·朴太初。光佐進伏曰,聖候頭部微疼,水刺厭進,累日彌留,下情不勝悶鬱,卽今聖體若何?上曰,一樣矣。光佐曰,大妃殿氣候若何?上曰,安寧矣。光佐曰,昨日入診時,醫官不敢瞻望,診察之際,略瞻玉色,臣等及醫官,使之瞻望,以爲議藥之地,何如?聖徵,診察後退伏曰,脈候左則調均安靜,右則調均而有力矣,玉色,比昨稍紅潤矣。光佐曰,使醫官各陳今日脈候,與昨如何云云,何如?震夔曰,左寸關,沈而少數,右寸關,比昨頗大,而亦不大段矣,玉色,則昨日遠坐瞻望,頗白矣,今日得近而瞻望,乍紅潤矣。坫曰,左脈,如昨沈靜,右脈,亦如昨,而寸關乍數,兩脈似大矣。興銓曰,小臣,昨不入診矣,卽今脈候安靜,有異於前矣。悌綱曰,脈候左三符,不大而調均,右三符,稍大而不數矣。聖揆曰,小臣,昨不入診,而三日前入診時,則脈候低而似常時矣,卽今左三符,不數如前,右三符,比常時似高矣,亦稍大矣。壽煃曰,脈候左三符,沈靜不數,右三符,不帶數,而比左顯見,右隻符不沈,三日前入診矣,視三日前小低矣。瑞鳳曰,脈候大體沈靜,而右脈似高,玉色乍爲瞻望,氣下而未潤矣。太初曰,脈候左三符,沈靜如前,右寸關,大而稍數矣。光佐曰,小臣不敢久爲瞻望,不能詳知,而亦不覺玉色之不潤矣。頭部微疼,則以凡人言之,氣升之時,每每有之,而水刺厭進,最甚可悶,或全然厭進乎?或少爲進御乎?上曰,少爲進御矣。光佐曰,口淡乎?上曰,似有之矣。肇曰,水刺少爲進御,則其外雜水刺進御乎?上曰,不爲進御矣。肇曰,水刺厭進,口味變而然耶?或有嘔氣而然耶?上曰,嘔氣無之矣。光佐曰,然則口味變而不能進御乎?上曰,自然厭之矣。光佐曰,頭部微疼,與昨無異乎?上曰,無勝矣。光佐曰,舌苔,使醫官瞻望,何如?上開口示舌,聖徵曰,舌苔瞻望,則乍白而不黃矣。震夔曰,舌苔,不廣而乍白矣。光佐曰,大·小便,如常乎?上曰,如常矣。光佐曰,諸醫言,聖候或爲暑濕所傷矣,今已診察,退出後,商議定藥之意,敢啓。又曰,御史,五道則旣已發送矣,其餘三道,亦宜一體發遣。卽今秋事漸至,此時廉察,亦好,平安·黃海·京畿三道,從近發送御史,何如?又曰,海西監司在喪之代,尙不下去,誠極寒心之意,昨已啓達矣。金始煥事,誠極不是,揆以國典,果有以遞叔父之職,爲難許遞其姪重任之道,則朝廷不待堅辭而許遞,可也。始煥終不赴,亦可也,三百年來,顧未嘗有如許事,惟先朝,有洪重夏一事,而先大王,命重夏辭朝後,厥叔,直以相避出代,處分至當,永爲後法無疑。其時重夏,終不赴,非泛以叔之故,蓋因別有難安之端,卽今朝紳所共詳知,而言之者,此豈始煥所可援例者,而乃爲此全不成說之言乎?此則更無可論,至於史局事,前旣詳陳矣。至以親父子,而遞其父職,其子行公,元老大臣,以倫紀爲言,而朝廷不施,當之者,亦不以此難安。若曰,以姪遞叔,有傷倫義,則以親子之故,遞親父之職,尤豈有此理乎?親父子而旣不敢以爲嫌,則以叔姪,而敢以爲嫌,牢拒君命者,果如何哉?列朝典令,旣如此,洪重夏實狀懸異,全不可爲例者,又如彼,先朝處分,又可爲永世法無疑,則始煥之撕捱至此,是何道理?所執無所據,而除雜言,牢拒朝令,古今所未聞也。國家有紀綱之時,則人心自然畏法,不敢如此之事,國初名相柳寬,初名觀字,其子爲觀察使,以此辭職,則自上命改觀字以寬字,其子惶恐卽赴,至今傳爲美談。改其父之名而赴其職,猶且爲之,今則紀綱解弛,人懷任自行止之意,不可援而猶曰援例,無所據而必行己志,以爲我雖如此,孰如我何,雖事理與朝典甚明,如此事者,猶且略不顧念,至以必勝爲計,人臣分義,安敢若是哉?始煥終不赴,則是爲徒知有叔父,不知有國家,徒知有己私,不知有君命。朝廷終不能送始煥,則今後更無以號令臣子,有所指使。卽今海西事,下送方伯,一日爲急,而一道無方伯,則猶可也,一國無紀綱,則更何以一日支撑乎?自上別爲嚴責,使之卽赴任,斷不可已,爲先更爲從重推考,牌招肅拜,何如?上曰,依爲之。出擧條光佐曰,良役變通,日夜講究,而未得善策,若不變通,則無以救民急,若欲變通,則用度極難,充此實難矣。必須堂郞頻頻會坐,然後可以爛熟討論,有了當之道,而苦多事故,赴坐稀闊,自今請依史局例,雖在服制·式暇·呈辭受由·陳疏未承批·情勢難安之人,皆令冠帶赴坐,定式施行,何如?上曰,依爲之。出擧條肇曰,海伯事,大臣陳達矣,始煥,非敢故爲牢拒君命也。曾有洪重夏事,故外議或以爲始煥當去,或以爲始煥不當去,故始煥尙至今不爲出肅,而重夏事,大臣備陳之矣,更無可言者。其時重夏辭疏,以相避爲言,而先大王,不以此爲答,重夏卽爲出肅矣,末梢有難便之端,終爲遞職矣。光佐曰,所謂難便之端,卽其家間事耳。始煥則無如此事,而不爲應命,豈有如許分義乎?肇曰,重夏若無難便之事,先朝處分,旣甚嚴正,何敢不往乎?卽今外議,雖不無以重夏事爲言者,然彼則私義,此則君命,自上若有嚴責,則始煥何敢不出乎?光佐曰,肇之言,殊欠分別矣,私義之義字,何謂也?事之是者,謂之義,其私情,雖難安,旣知朝典如此,君命甚嚴,則他不可顧,一出承命之外,無他道,今其撕捱,專然無義,何可謂之私義乎?朝紳中,引重夏事爲言,以不赴爲是者,今則曰,朝典如此,雖往,不可非之云,公議如此,而始煥,尙不應命,此何道理?大抵近來紀綱解弛,人不知君命之可畏,行止必欲自專,此非一人之故,蓋風習漸漸如此。至於始煥,則國家之奬擢,何如?致位正卿,備受榮寵,而今於國事切急,別爲任用之事,牢拒不應,不但人臣分義,斷不可若是,此後,卽國家將無任使臣下之道,豈有如此事乎?此事關係非細,故縷縷上達矣。上無發落。諸臣,以此退出。
上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑昨已進御,而頭部微疼,水刺厭進之候,其有差減之效,寢睡一向安穩乎?臣等率諸醫,趁早入診,詳察症候,宜當,大妃殿氣候,亦復安寧乎?臣等不勝區區憂慮,敢來問安,竝此仰稟。傳曰,知道。湯劑進御,水刺一樣,頭部微疼之候少減,寢睡安穩,勿爲入診。慈殿氣候,安寧矣。
朴乃貞啓曰,大司憲李明彦,掌令尹東洙在外,執義李眞淳,持平朴胤東呈辭,掌令柳時模未肅拜,服制,持平李普昱呈辭受由,今日以監察茶時之意,敢啓。傳曰,知道。
朴乃貞,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
柳鳳徵,以弘文館言啓曰,本館上番校理申致雲,以親病陳疏徑出,上番將未免闕直,應敎金尙奎,校理吳遂元,竝卽牌招,以爲推移入直之地,何如?傳曰,允。
以應敎金尙奎,校理吳遂元牌不進罷職傳旨,傳于柳鳳徵曰,推考傳旨捧入。
崔宗周,以司僕寺官員,以一提調意啓曰,濟州出來先運歲貢馬二百匹內,二十六匹,到中路病留,二匹,船中病留,一匹,中路故失,九匹,船中故失,合三十八匹計除,實納馬一百六十二匹禾毛色,別單書入之意,敢啓。傳曰,知道。
權益淳,以禁衛營言啓曰,來十月當十番右部右司屬全羅道五哨軍兵,來九月二十五日,京中逢點,依例準二朔立番,十番十一番海西別驍衛,一體調送,逐朔立番之意,兩道監兵使處,預爲知委,何如?傳曰,允。
又以禁衛營言啓曰,九番右部中司屬全羅道五哨軍兵,逢點實數六百五十二名,八番海西別驍衛五十六名,步軍標下一名,已爲點閱整齊,來八月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以御營廳言啓曰,本廳,來十月·十一月兩朔應立後部左司屬京畿右道三哨·右道二哨,合五哨軍兵,九月二十五日,京中逢點,十月初一日,與前司軍兵,當爲替代立番,趁期調送事,本道監司處,依前知會之意,敢啓。傳曰,知道。
又以御營廳言啓曰,本廳來十月十一月當海西十番·十一番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳屬後部前司江原道二哨,京畿左道三哨,合五哨軍兵六百七十名,以爲逢點整齊矣。來八月初一日,與右部後司軍兵替代後,舊軍放送之意,敢啓。傳曰,知道。
又以兵曹言啓曰,今七月二十六日,良人金應兌稱名人,自敦化門入來,差備門外擊錚,極爲駭愕,令攸司囚禁治罪,同門守門將朴泰柱,常時不能禁斷雜人,以致闌入,亦難免其責,推考,何如?傳曰,允。
正言韓師得啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。請還收遠配罪人高鳳獻,流配罪人李碩輔特放之命。請定配罪人李坰,各別嚴刑,期於得情。方伯之於守令,上下官等級截然,體貌自別,爲下官者,其不可挾其威勢,陵侮上官也決矣。東萊府使尹游,到任以後,於其監司金東弼,視之蔑如,稱以吾之末望監司,吾何以監司待之也。狀報之間,或以慢辭侵責,接待之際,或以悖說凌轢,且於延命之時,發怒於正門之不開,互相爭詰,至於捉去營吏,金東弼之不能檢下,徒自受侮之狀,誠有疲軟之失,而尹游之使氣挾驕,蹴踏上官之習,極爲可駭。營門體貌,自此而大損,南來之人,莫不傳笑,不可置而不論,請東萊府使尹游罷職。京兆,專管詞訟,簿牒浩繁,自非剛明善斷之人,則其不可濫授也,決矣。新除授判尹李麟徵,年旣老耄,身又衰病,雖在盛壯之時,猶難委以此任,況當耄期之年,豈可輕授,一任其詞訟之積滯乎?請漢城判尹李麟徵遞差。生民休戚,係於守令賢否,而近來守令,專不擇差,其貽害於生民,可勝道哉?結城縣監朴思一,年老悖眊,不能省事,蠱惑邑婢,政以賄成。陽德縣監金岱,日事沈酗,政委下吏,賊黨之在囚者,受賂直放,邑民之接訟者,多錢得勝。兔山縣監金鼎熙,以凶黨賤孽,賦性奸惡,日夜營營,惟以剝民肥己爲事,船運駄載,鱗次不絶。甑山縣令李光績,性癖怪毒,政刑淫酷,囚繫滿獄,吏民重足,貪饕無藝,錐刀惜利。如此之人,不可以委字牧之任,重貽生民之害。請結城縣監朴思一,陽德縣監金岱,兔山縣監金鼎熙,甑山縣令李光績,竝命罷職。逆婢稽誅,王法不伸,搢紳請討之疏,同出沐浴之義,而儀賓都事金厚重,曾任監察時,猝稱身病,不參大論,其翌日,卽赴分臺之坐,殿中諸僚,齊會公廳,至發呈課之議,而旋移他職,晏然行公,其忘君黨惡之罪,與鄭匡濟輩,少無異同,而獨漏罪罰,物情齊憤,請儀賓都事金厚重汰去。答曰,不允。末端四件事,依啓。
柳鳳徵啓曰,卽者,校理申致雲,以親病陳疏徑出,原疏纔已捧入,所當直捧禁推,而此與無端徑出有異,推考警責,何如?傳曰,允。
下直,軍威縣監吉景祖。
上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑連進,而水刺厭進之候,其有差減之效,頭部微疼,益向差勝,寢睡一向安穩乎?臣等率諸醫,趁早入診,詳察症候,宜當,大妃殿氣候,亦復安寧乎?臣等不勝區區憂慮,敢來問安,竝此仰稟。答曰,湯劑進御,水刺差減,頭部微疼少減,寢睡安穩,勿爲入診。慈殿氣候,安寧矣。
權益淳啓曰,大司憲李明彦,掌令尹東洙在外,執義李眞淳呈辭服制,掌令柳時模未肅拜服制上疏,持平李普昱呈辭受由,持平朴胤東呈辭,今日以監察茶時之意,敢啓。傳曰,知道。
又以御營廳言啓曰,本廳分授都城女墻頹傷處,來八月初二日爲始修補之意,敢啓。傳曰,知道。
又以兵曹言啓曰,一所監軍,都摠府經歷具文泌,受點矣。卽者本部下吏來言,文泌時未肅拜,而草省記中,不爲懸錄,以致受點云。莫重監軍,初不懸頉於草省記中,受點之後,始爲來言之狀,極爲可駭,當該下吏,自本曹從重決棍,單子中,改付標以入之意,敢啓。傳曰,知道。
又以弘文館言啓曰,應敎金尙奎,校理吳遂元,旣有只推之命,更爲牌招,入直,何如?傳曰,允。
柳鳳徵啓曰,卽者,守禦使金一鏡,重被臺彈,逬出郊外,使其褊裨,來納密符,守禦使,便同外職,與三軍門,事體有別,而旣已來納,此密符,何以爲之?敢稟。傳曰,還爲傳授。
權益淳啓曰,本院啓辭,守禦使金一鏡處,密符還爲傳授事,命下矣。方在郊外,城門已閉,待明朝傳授之意,敢啓。得曰,知道。
又啓曰,因弘文館草記,應敎金尙奎,校理吳遂元牌招事,允下矣。今已夜深,待明朝出牌之意,敢啓。傳曰,知道。
持平朴胤東啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。請還收遠配罪人高鳳獻,流配罪人李碩輔特放之命。請定配罪人李坰,令王府各別嚴刑,期於得情。請前刑曹判書金一鏡,其時聯名陳疏承旨,竝命罷職。措辭竝見上辛丑逆變,春秋所罕,餘孽竄配,亦出寬典,則雖屢經大霈,不可容易放釋也,決矣。日昨,慶尙監司金東弼放未放啓本,以其道內流配罪人,視若微眚薄過,不論負犯關係之如何,置之稟秩者,至於十餘人之多,其顧藉凶黨之習,已極可惡,不特此也。按道以後,周恤謫客,如保親戚,出捐營穀,厚賑贍之,視其官秩之尊卑,等其餽物之多少,曲示德色,顯有情態,不可不嚴懲而痛斥。請慶尙監司金東弼罷職不敍。請明川府使黃再澂,鐵山府使朴震圭改差。措辭見上答曰,不允。第六件事,依啓。
下直,寧海府使李以濟,花梁僉使成道煥,龍津萬戶金仁世。
上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑連進,而水刺厭進,比昨益勝,頭部微疼,亦復漸減,寢睡一樣安穩乎?臣等卽率諸醫,赴早入診,詳察症候後,議定繼進湯劑,宜當,大妃殿氣候,一向安寧乎?臣等不勝區區憂慮,敢來問安,竝此仰稟。傳曰,知道。湯藥進御,頭部微疼之候,水刺與昨一樣,寢睡安穩。慈殿氣候,安寧矣。
藥房再啓曰,臣等入診退出後,與諸御醫及儒醫,反復商議,則皆以爲水刺厭進之候,出於暑濕所傷,四君子湯,加山桅·薑汁炒一錢,縮砂炒硏五分,連進三貼,以爲調助脾胃之地,宜當云,此藥,卽爲劑入之意,敢啓。傳曰,知道。
權益淳,以都摠府言啓曰,副摠管南泰徵,以忠勳府堂上,新番忠翊衛點考坐起事,晝仕進去之意,敢啓。傳曰,知道。
正言韓師得啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命,仍前嚴鞫,期於得情。措辭見上請遠配罪人高鳳獻,流配罪人李碩輔特放之命。措辭見上請定配罪人李坰,令王府各別嚴刑,期於得情。措辭見上近來搢紳之間,全無篤厚之風,少有不協於心,則輒以相加,可勝嘆哉?日昨刑曹判書金一鏡,發怒於辭疏之不捧,至以不解事,時議俯仰等語,侵責喉院,不遺餘力,其使氣凌人之習,固已可駭,而承宣對疏,不爲平說道理,至以街巷惡豎叱辱等語,蹴踏重臣,詆辱狼藉,如此不美之口業,令人代羞。噫,逆黨掃除,朝著草創,而罔念共濟國事之道,惟以互相排擊爲務,此等風習,若不別樣警責,則將至於禮讓掃地,傾軋成風,不可以儒臣之問備薄罰而止。請前刑曹判書金一鏡,其時聯名陳疏〈承旨〉,竝命罷職。守令之任,蓋所以分宸憂治民生,則其不可不擇差也,明矣。新除授明川府使黃再澂,爲人愚濫,麴糵成性,昏夜奔競,且多訾謗,鐵山府使朴震圭,賦性狂悖,不合吏任,夤緣請囑,人皆唾鄙,除目之下,物情俱駭。請明川府使黃再澂,鐵山府使朴震圭,竝改差。答曰,勿煩。
正言韓師得啓曰,臣於兔山縣監金鼎熙罷職之啓,以凶黨賤孽爲言,臣之本意,蓋指諸凶而發矣。今聞鼎熙族派,則非逆親之屬云,臣之不審下語之失,著矣,請命遞斥臣職。答曰,勿辭。
全城君混掃墳呈辭,傳于柳鳳徵曰,給由馬,澆奠床備給。
以應敎金尙奎,校理吳遂元牌不進罷職傳旨,傳于柳鳳徵曰,推考傳旨捧入。
權益淳啓曰,憲府多官,或在外,或呈辭,或未肅拜未差,無一行公之員,連日闕啓,監察茶時,俱涉未安。除在外外,呈告未肅拜人員,竝卽牌招察任,何如?傳曰,允。
以執義李眞淳牌不進罷職傳旨,傳于柳鳳徵曰,推考傳旨捧入。
雍正二年甲辰七月二十八日巳時,上御熙政堂。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·白興銓·金壽煃·鄭爾柱,儒醫任瑞鳳。光佐進伏曰,聖候水刺厭進,已至累日,此甚悶慮,卽今,聖體調攝,若何?上曰,一樣矣。光佐曰,大妃殿氣候若何?上曰,安寧矣,光佐曰,使醫官診察。又曰今日玉色,不知如何,暫許瞻望,如何?上曰,依爲之。光佐仰瞻玉色。聖徵〈曰〉,脈候左三符,調均安靜,右則沈而乍有力矣。震夔曰,脈候左寸關,沈靜,右寸關闊數矣。坫曰,脈候,不數而好矣,右三符,闊而乍數矣。興銓曰,脈候左右隻調和,寸帶數,右三符,闊而有力矣。壽煃曰,脈候左寸,稍大而帶數,右三符,闊而稍數矣。爾柱曰,脈候左三符,寸則帶數,關隻不數,右三符皆闊數矣。瑞鳳曰,脈候,左沈靜,右闊數矣。光佐曰,水刺厭進,昨今何如?不能如常,而多少間進御乎?上曰,不能進御矣。光佐曰,此可悶矣。口味淡而然耶?水刺不能進,則心氣似虛乎?上曰,然矣。光佐曰,有乾嘔乎?上曰,此則無之。肇曰,水刺不能進,則中氣虛乏乎?光佐曰,常談,以腹空,謂之以時長,或有時長之時乎?上曰,然矣。光佐曰,口淡,進御醎物乎。上曰,進御醎物矣。光佐曰,水刺外,雜水刺進御乎?上曰,無之。光佐曰,頭部微疼,何如?上曰,無減矣。光佐曰,大便闊數乎?上曰,不然矣。肇曰,以閭閻人言之,厭食之症,或有腹實而不食者,而以下敎觀之,則時有虛乏云,何不進御乎?上曰,厭矣。光佐曰,湯藥三貼進御後,水刺或有差勝之效乎?上曰,湯藥進御後,無顯效矣。光佐曰,退出後,當與諸醫,議定湯劑矣。又曰,水刺厭進之後,腹中或熱,而茶飮有加乎?上曰,似減矣。肇曰,忍冬茶一日例以三貼,內入矣,皆進御乎?上曰,進御矣。諸臣,以次退出。
上在昌德宮。停常參·經筵。
自巳時至申時,日暈。
下直,交河縣監鄭述先。
大殿·大妃殿·中宮殿,政院·玉堂問安。答曰,知道。
藥房都提調臣李光佐,提調李肇,右承旨柳鳳徵啓曰,伏未審夜來,聖體調攝,若何?湯劑進御,而水剌厭進,有漸減之效,頭部微疼,亦復漸勝,寢睡則安穩如常乎?臣等率諸醫,趁早入診,詳察症候,宜當。大妃殿氣候,一向安寧乎?臣等不勝區區憂慮,敢來問安,竝此仰稟。答曰,知道。湯藥進御,水刺頭部微疼之候,與昨一樣,寢睡安穩,勿爲入診。慈殿氣候,安寧矣。
大妃殿·中宮殿,藥房問安。答曰,知道。
權益淳,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李夏源,以掌隸院判決事,本院坐起,晝仕進去之意,敢啓。傳曰,知道。
柳鳳徵,以玉堂言啓曰,校理吳遂元,昨日旣有只推之命,更爲牌招察任,何如?傳曰,允。
以校理吳遂元牌不進罷職傳旨,傳于柳鳳徵曰,推考傳旨捧入。
呂必容啓曰,右副承旨崔宗周,同姓七寸叔通德郞慶胄身死,服制已行四日,出仕,何如?傳曰,允。
有政。行吏曹判書李肇藥房進,參判李世最進,參議沈珙進,同副承旨權益淳進,行兵曹判書柳鳳輝未承批,參判朴熙晉病,參議兪命凝病,參知李重述進,同副承旨權益淳進。
吏批啓曰,新除授吉州牧使柳濬戶奴呈狀內,奴矣上典病情,實無自力之望,且有物議,情勢難安,其在廉義,不可冒沒赴任,斯速入啓處置云,病勢情勢,俱如狀辭,則有難强令赴任,吉州牧〈使〉柳濬,依例罷黜,何如?傳曰,允。
又啓曰,中部主簿李世復呈狀內,身病甚重,不得察任云,依例改差,何如?傳曰,允。
兵批啓曰,內三廳參下應薦者,其麗不億,而窠闕些少,誠不無遺珠之慮,更試別取才,從其入格,次第備擬矣。卽接守門將廳所報,則新除授守門將沈萬雄,以曾經萬戶之人,得除參下職云,故考見文書,萬雄果以㓒浦萬戶,箇滿後,例付司果,係是六品,今不可還敍參下,而矇不覺察,擬望受點,不勝惶恐。守門將沈萬雄,改正,何如?傳曰,允。又啓曰,卽接武兼廳所報,則武臣兼宣傳官白時相,本廳許參時,連三次可否不順,依例汰去,何如?傳曰,允。
以李匡輔爲持平,安晟爲兵曹佐郞,柳弼垣爲副應敎,權以鎭爲慶尙監司,洪重聖爲甑山縣監,權壽鳳爲陽德縣監,趙廷基·洪夏濟爲結城,韓配愈爲儀賓都事,李眞望爲江華留守,實錄兼春秋二單,趙趾彬·李喆輔,副護軍李麟徵·趙翼命,副司果林世謙,副司直李普昱,副司勇李大源·洪景輔·趙泰斗。
柳鳳徵,以成均館官員,以知館事意啓曰,今七月初七日,儒生上旬輪次,今月內無故日退行事,曾已啓達矣。行大司成李眞儒,陳疏未承批,時未肅謝,限內不得爲之之意,敢啓。傳曰,知道。
正言韓師得啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。請還收遠配罪人高鳳獻,流配罪人李碩輔特放之命。請定配罪人李坰,更令王府各別嚴刑,期於得情。措語竝見上近來縉紳之間,全無篤厚之風,少有不協於心,則輒以惡言相加,可勝歎哉?日昨,刑曹判書金一鏡,發怒於辭疏之不捧,至以不解事,時議俯仰等語,侵責喉院,不遺餘力,其使氣凌人之習,固已駭惡,而承宣對疏,不爲平說道理,直以街巷惡豎叱辱等語,蹴踏重臣,詆辱狼藉,如此不美之口業,令人代羞。噫,逆黨掃除,朝著草創,而罔念共濟國事之道,唯以互相排擊爲務,此等風習,若不別樣警責,則將至於禮讓掃地,傾軋成風,不可以儒臣之問備,薄罰而止。請前刑曹判書金一鏡,其時聯名陳疏承旨,竝命罷職。守令之任,蓋所以分宸憂而治民生,則其不可不擇差也,明矣。新除授明川府使黃再澂,爲人愚濫,麴糵成性,昏夜奔競,且多訾謗。鐵山府使朴震圭,賦性狂悖,不合吏〈任〉,夤緣請囑,人皆唾鄙,除目之下,物情俱駭,請明川府使黃再澂,鐵山府使朴震圭,竝改差。答院曰,不允。末端事,依啓。
掌令柳時模啓曰,請亟寢緣坐罪人賓愛·終卿放送之命。答曰,勿煩。
合啓曰,請逆輩昌集·頤命,竝令攸司亟行斬屍,明正典刑。請亟査逆婢,出付鞫廳,以絶禍根。答曰,勿煩。
上在昌德宮。停常參·經筵。
柳鳳徵啓曰,吏曹郞廳來言,守令多闕,政事,何以爲之?取稟。傳曰,明日爲之。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑連進,而水刺厭進,其有漸減之效,頭部微疼,亦復漸勝,寢睡一樣安穩乎?臣等率諸醫,趁早入診,詳察症候,宜當,大妃殿氣候,一向安寧乎?臣等不勝區區憂慮,敢來問安,竝此仰稟。答曰,知道。湯劑進御,水刺頭疼之候,與昨一樣,寢睡安穩,勿爲入診。慈殿氣候,安寧矣。
崔宗周,以都摠府言啓曰,副摠管南泰徵,以訓鍊都監中軍諸將校等馬點事,訓鍊院晝仕進去之意,敢啓。傳曰,知道。
柳鳳徵,以弘文館言啓曰,新除授副應敎柳弼垣,時在慶尙道昌原地,經筵入番事緊,斯速乘馹上來事,下諭,校理吳遂元,旣有只推之命,更爲牌招察任,何如?傳曰,允。
以校理吳遂元牌不進罷職傳旨,傳于柳鳳徵曰,推考傳旨捧入。
崔宗周,以兵曹言啓曰,去七月朔各廳堂下武臣試射,當爲設行,而連因有故,未及擧行,今已踰月,不得爲之之意,敢啓。傳曰,知道。
又啓曰,卽伏見刑曹坐不坐單子,則刑書吳命峻,參判柳重茂,俱以陳疏未承批,懸頉矣。前疏之批,雖姑未下,頃日啓稟請牌之後,旣卽出參候班,則尙未赴衙行公,極爲未安,詞訟積滯,亦甚可慮,所當更請牌招,而旣未承批,有不敢循例請牌,何以爲之?敢稟。傳曰,竝牌招。
又以禮曹言啓曰,今秋各陵展謁,當爲取稟,而自上方在靜攝之中,不敢循例擧行矣,何以爲之?敢稟。傳曰,待平復後,更爲取稟。
掌令柳時模,獻納李廷傑啓曰,請逆魁昌集·頤命,竝令攸司,亟行斬屍,明正典刑。請亟査逆婢,出付鞫廳,以絶禍根。措辭竝見上答曰,勿煩。
掌令柳時模啓曰,請還收緣坐罪人賓愛·終卿放送之命。措辭見上答曰,勿煩。
正言韓師得啓曰,請還收大靜圍籬安置罪人申銋,出陸撤籬之命。請還收罪人星樞減死之命,仍前嚴鞫,期於得情。請還收遠配罪人高鳳獻,流配罪人李碩輔特放之命。請定配罪人李坰,更令王府各別嚴刑,期於得情。措辭竝見上答曰,勿煩。
敎行黃海道觀察使兼兵馬水軍節度使都察使海州牧使金始煥書。王若曰,寄十連而釐民,在今尤重,出九卿而按臬,從古亦然。暫屈水衡之崇班,俾宣海邦之新化。惟卿,才猷練達,器宇凝深。直節淸名,人自謂之不及,厚德醇行,世皆取而爲楷。一門恩榮,紫荊謝蘭之交映,兩朝寵辱,紅藥潘桃之遽開。頃痛逆臣之當朝,乃效封章之叫閤。危言抗慨,奸諛之骨亦寒,嚴譴蒼黃,瘴癘之陬奚憚?屬當改絃之日,首膺超秩之音。纔從北庭之回轅,遂除都御史,繼因東閤之推轂,又擢大司空。方當處之籌司,與論軍國之務,豈欲委以藩服,俾煩民社之勞?第玆黃海之一方,已成赤地者累載。地有銅鐵魚鹽之湊,古素稱富饒,人被水旱蟲霜之災,今莫可收拾。重以客使之接武,靡遑民生之息肩。供億日煩,州郡闕詳定之米,逋欠山積,營府乏見在之錢。邑里蕭條,殆甚乙丙之後,關方齟齬,合慮庚甲之先。如非卿宏博之通才,曷副我旬宣之重寄?蕭傅出試內史,人或言其內輕,張詠得在西川,予無憂於西顧。玆授卿以黃海道觀察使兼兵馬水軍節度使巡察使海州牧使,卿其祗服寵命,敬卽乃封?軫察民情,問疾苦而恤窮獨,整理官事,節財用而黜奸饕。哀我百姓之倒懸,豈容立視?藉卿八座之重望,思欲臥治。敗局殘棊,正須高手之一着,盤根錯節,何難利器之肆分?惟稟斷自有舊常,若通變毋憚條奏。於戲,箕封之熊轓未就,蓋慮專不咸之歎,海藩之麟符更頒,佇見大可觀之政。重任久曠於累月,奚論私義之難安,徵書且降於他辰,姑待衆瘼之稍祛。故玆敎示,想宜知悉。知製敎尹聖時製進
上在昌德宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑連進,而水刺厭進,其有漸減之效,頭部微疼,亦復漸勝,寢睡一樣安穩乎?臣等卽率諸醫,趁早入診,詳察症候,議定湯劑繼進當否,宜當,大妃殿氣候,一向安寧乎?臣等不勝區區憂慮,敢來問安,竝此仰稟。答曰,知道。湯藥連進,水刺頭部微疼之候一樣,寢睡安穩,慈殿氣候安寧矣。
藥房再啓曰,臣等入診退出後,與諸御醫及儒醫,反復商議,則皆以爲柴陳湯,加白豆蔲炒硏五分,連進三貼,宜當云,此藥卽爲劑入之意,敢啓。傳曰,知道。
有政。吏批,行判書李肇,藥房進,參判李世最進,參議沈珙進,右承旨柳鳳徵進。兵批,行判書柳鳳輝病,參判朴熙晉病,參議兪命凝病,參知李重述進,左副承旨朴乃貞進。
吏批啓曰,吉州防禦使,今當差出,而擬望之人乏少,守令竝擬,何如?傳曰,允。
以李匡輔爲校理,沈檀爲判尹,金侃爲禮曹佐郞,趙儼爲吉州牧使,沈喜雄爲明川府使,李淇爲鐵山府使,鄭楷爲春川府使,趙星壽爲掌苑別提,林光弼爲新溪縣令,申鏶爲中部主簿,徐宗廈爲弼善,趙錫命爲東萊府使,李玄輔爲持平,申單付兼春秋,東萊府使趙錫命,今超通政加資事,承傳。
兵批,以朴震圭·黃再澂付副護軍,金尙奎付副護軍。
吏批啓曰,新除授驪州牧使李夢相戶奴呈狀內,奴矣上典,痰火之病,積年沈痼,近又以下直之役,數日奔走之餘,症情越添,委頓床席,不省人事,以此病狀,萬無起動之望,斯速入啓處置云。身病果重,則當此秋務方急之日,不可等待其差復,驪州牧使李夢相,罷黜,何如?傳曰,允。
權益淳,以弘文館言啓曰,校理吳遂元,旣有只推之命,更爲牌招入直,何如?傳曰,允。
又以侍講院言啓曰,本院兼輔德趙錫命,連日入直矣,今日政移拜外任出去,輔德趙鎭禧,文學李眞洙,俱爲呈辭,兼文學趙翼命,陳疏未承批,兼弼善趙遠命,呈辭受由,上番無推移入直之員。輔德趙鎭禧,文學李眞洙,竝與新除授弼善徐宗廈,一體牌招,兼文學趙翼命,所當竝請牌招,而以疏批未下,不敢循例請牌,何以爲〈之〉?敢啓。傳曰,竝牌招。
以平安監司,以肅川居巡別抄李者斤老味等渰死事狀啓,傳于權益淳曰,渰死人等,令本道恤典擧行。
權益淳啓曰,因弘文館侍講院草記,校理吳遂元,輔德趙鎭禧,文學李眞洙,弼善徐宗廈,兼文學趙翼命,竝牌招事,允下,而今已夜深,待明朝出牌之意,敢啓。傳曰,知道。
朴乃貞,以司僕寺官員,以一提調意啓曰,濟州山馬監牧官金世兌封進馬二匹,歲貢馬,一時來到,禾毛色別單書入,而依例內廏立養之意,敢啓。傳曰,知道。
又以司僕〈寺〉官員,以一提調意啓曰,濟州出來後運年例進上馬八匹,三名日進上馬六十匹內三匹,到中路病留,凶咎馬十四匹內二匹,到中路病留,駑怠馬十匹內一匹,船中故失,三匹到中路病留,一匹到本寺故失,合十匹計除,實納八十二匹,禾毛色別單書入,而三名日進上之馬,事體自別,今此封進,俱是體小無才,不合國用者,苟充上送,事極未便。且馬匹中公字烙印,出於防奸,而今此前後運馬,或全無烙跡,或微似有之,而刻不可考,領來左道監官,與色吏·習馬等,俱是迷劣之人,禾毛色與中路病留者,不能分別,多有相左之事。如此不解事之人,充數定送,尤涉未安,濟州牧使愼惟益,推考,何如?傳曰,允。
掌令柳時模,獻納李廷傑啓曰,請逆魁昌集·頤命,竝令攸司亟行斬屍,明正典刑。請亟査逆婢,出付鞫廳,以絶禍根。措辭竝見上答曰,勿煩。
掌令柳時模啓曰,請亟寢緣坐罪人賓愛·終卿放送之命。措辭見上禁府都事金守文,本以雜流,粗有文藝,挾其方技,善於媚人,主張私院,立功於健命,代述科製,結交於濟謙,遂爲兩家私人,凡於戕賢毒正之論,無不攘臂而擔當,或通或疏,輒出其手,以此爲拔身之資,乃爲凶黨之吹噓,至通蔭仕,人之駭憤,固已久矣。禁郞之除,雖出於循例,而如此之人,不可置之於衣冠之列,請禁府都事金守文,削去仕版。答曰,不允。末端事,依啓。
獻納李廷傑啓曰,請還收大靜圍籬安置罪人申銋,出陸撤籬之命。請還收罪人星樞,減死之命,仍前嚴鞫,期於得情。請還收遠配罪〈人〉高鳳獻,流配罪人李碩輔特放之命。請定配罪人李坰,更令王府各別嚴刑,期於得情。措辭竝見上羽林將蔡德潤,性行悖戾,全無兩班貌樣,因一微事,發怒於廣興守李彦緯,短衣便服,突入彦緯內房之前,極口醜辱,人不忍聞,傳說狼藉,覩聞俱憤。渠雖武夫,旣在衣冠之列,何敢以醜惡之言,躬辱鄰里之長乎?如許風習,不可不痛懲,請羽林將蔡德潤,削去仕版。伏見日昨憲府論崔壽徵·金遇兌之啓,則許多財穀,歸屬不明云。夫一萬五千斛官穀,六百餘同稅布,何等重需,而不加究覈,徑先施罪,只謫其身,何益國用哉?凡守令之有逋欠,必皆拿究,況如該廳任事之類,多損財穀者乎?後弊所關,不可不覈,請遠配罪人崔壽徵·金遇兌,拿問嚴覈,盡査其財穀所去處後,依律定罪。答曰,不允。末端兩件事,依啓。
雍正二年甲辰八月初二日巳時,上御熙政堂。藥房入診入時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·權聖揆·金壽煃,儒醫任瑞鳳·朴太初。光佐進伏曰,玉候靜攝,累日彌留,下情悶慮,何可盡言?卽今聖體調攝,若何?上曰,一樣矣。光佐曰,大妃殿氣候,若何?上曰,安寧矣。光佐曰,使醫官診察。聖徵診察後退伏曰,脈候左三符調均,右三符調和,不數而好矣。震夔曰,脈候左三符沈靜,右三符,寸關乍大而數矣。坫曰,脈候左三符,沈而無力,右三符沈,而關脈稍大而不數矣。聖揆曰,脈候左右,自前右大於左矣,卽今不大數,且乍高矣。壽煃曰,脈候左三符,沈而不數,右寸關,乍闊數,而不至大段,隻符沈矣。瑞鳳曰,脈候左三符平和,右寸關少有闊數之氣,而比前差勝平和矣。太初曰,脈候左右沈緩,比前差勝,小臣所見,左右隻脈高矣,氣升之致矣。光佐曰,水刺厭進,已至累日,或有差勝之時乎?上曰,不少勝矣。光佐曰,頭部微疼,若何?上曰,不快勝矣。光佐曰,昨日醫官入診後來言,聖候時有微縮不舒之氣云,似有寒縮之候乎?上曰,時有之矣。光佐曰,然則寒縮之後,有煩熱之候乎?上曰,有之矣。光佐曰,如此之時,引茶飮乎?上曰,然矣。光佐曰,微寒微熱之後,寢睡時呻痛乎?上曰,無之矣。肇曰,寒氣發於何時乎?上曰,無時而發矣。肇曰,水刺雖厭進,一二匙則進御乎?上曰,一二匙進御矣。光佐曰,口味尙淡乎?上曰,然矣。光佐曰,微縮不舒之氣,自何時發乎?上曰,自數日有之矣。光佐曰,聖候累日彌留,悶慮不可盡達,退與諸醫商議定藥矣。光佐曰,滯獄最是巨弊,而卽今金吾,獄囚積滯,判義禁柳鳳輝,同義禁李眞儒,以陳疏未承批,不得行公,雖或牌招,一例不進,徒傷事體,深爲可悶,而未下批前,似難出仕,伏乞深留聖意。上曰,依爲之。肇曰,非但禁府堂上而已,刑曹堂上疏批,亦未下矣。光佐曰,前奉事李公胤,頃遭臺啓中緩歇於御醫云者,實事不然,誠爲瞹昧,前日提調李肇,旣已詳陳矣。故左議政崔錫恒,至有陳達陞六之意,而未及爲之,此事提調李肇,亦已仰達,以臣等所親經者言之,今春大妃殿未寧時,十六味流氣飮,開氣消痰湯,入門方二陳湯,皆有顯效,而十六味流氣飮,初出於李公胤,入門方二陳湯,公胤又最先考出搜示,臣等又爲考示於醫官白興銓,末梢平復,專在此藥。其時白興銓·崔龜慶·金壽煃·權聖揆·鄭爾柱等,皆力主此藥,而若其首發,則乃公胤也。此意李肇,亦旣上達,故相臣之意旣如彼,今番事,又旣登徹上聽,其在事體,不可仍置,前奉事李公胤,特命論賞,陞出六品,以爲激勸之道,何如?上曰,依爲之。諸臣以次退出。
上在昌德宮。停常參·經筵。
下直,永柔縣令李聖臣,碧團僉使韓厚信,廣梁僉使具華柱,平南萬戶安世泰。
權益淳啓曰,持平朴胤東,再啓煩瀆,退待物論矣。傳曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑進御,而水刺厭進,頭部微疼,其有漸減之效,微有寒熱之候,亦復差勝,寢睡一樣安穩乎?臣等率諸醫,趁早入診,詳察症候,宜當,大妃殿氣候,一向安寧乎?臣等不勝區區憂慮,敢來問安,竝此仰稟。答曰,知道。湯藥進御,寢睡·水刺,頭部微疼,寒熱之候,與昨一樣,勿爲入診。慈殿氣候,安寧矣。
備忘記,傳于朴乃貞曰,今下弓矢碧團僉使韓厚信,廣梁僉使具華柱,平南萬戶安世泰等處給送。
朴乃貞,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳鳳徵啓曰,京畿水使兼三道統禦使李翊漢敎書中,王若曰,三字,漏而不書,蓋緣草本中,初不書納,故以致見漏於正本,傳授出送之後,始乃覺得,事之駭然,莫此爲甚,當該注書,推考警責,藝文館次知書吏,自本院治罪,臣亦有矇然不察之失,惶恐待罪。敎書還爲取來,改書以送,何如?傳曰,勿推。勿待罪。
崔宗周,以司饔院官員,以提調意啓曰,本院燔器之役,近因柴場樹木之濯濯,專以匹人諸員布,分給匠人等,使之貿柴於水上,僅僅取用,而每患難繼矣。夏等磁器,艱難燔出之後,秋事燔事,因賑廳之不給災減代米布之故,將未免停撤,事之窘迫,莫此爲甚。賑廳稱以廳儲匱竭,累度防塞,獨不念御器之重,與他司冗費之類,輕重自別乎?昨今年災減代米布,劃卽輸送,俾無燔事中撤之患事,分付賑廳,何如?傳曰,允。
以校理吳遂元,弼善徐宗廈牌不進罷職傳旨,傳于柳鳳徵曰,推考傳旨捧入。
掌令柳時模,獻納李廷傑啓曰,請逆魁昌集·頤命,竝令攸司亟行斬屍,明正典刑。請亟査逆婢,出付鞫廳,以絶禍根。措辭見上上曰,勿煩。
掌令柳時模啓曰,請亟寢緣坐罪人賓愛·終卿放送之命。措辭見上臣承召之路,行到黃州,聞兵營屢經勅行之餘,凋弊蕩殘,莫可收拾,而前兵使趙世望,旣遞久仍,經年廢務,其代李基福,駄疾赴任,閉閤牢臥,軍政營務,一任抛棄,節度重閫,便作空營,疎虞之慮,莫此爲甚,請黃海兵使李基福改差。答曰,不允。末端事,依啓。
持平朴胤東啓曰,臣頃以經理廳差人金遇兌·崔壽徵等遠配事,論啓蒙允矣。昨伏見諫院請覈之啓,則以不加究覈,徑先施罪爲辭,臣於此,不勝瞿然之至。臣之當初論啓,蓋以差人輩,圖出許多米布,憑藉經理之威勢,橫行列邑,逐年興販,其貽害於國家,斂怨於軍民者,苟究其罪,有難容貸,故略示編配之律,以示懲礪之意而已。至於米布去處,初不請査質者,頃年臺臣,以此發啓之後,渠輩恐㤼,修飾文簿,遮掩瘢痕,到今年久之後,雖欲査明,未易得實。假令渠輩,積久興販,果有贏餘,以補城役,其蠧國害民之罪,有不可勝誅,此臣所以不請究覈,直請編配者也。雖然,今諫臣,旣以只謫其身,何益國用等語,至請拿覈,則臣何敢自以爲是,而晏然仍冒乎?昨緣日暮,今始來避,所失尤大,請命遞斥臣職。
獻納李廷傑啓曰,請還收大靜圍籬安置罪人申銋,出陸撤籬之命。請還收罪人星樞減死之命,仍前嚴鞫,期於得情。請還收遠配罪人高鳳獻,流配罪人李碩輔特放之命。請定配罪人李坰,更令王府各別嚴刑,期於得情。措辭竝見上田畓給災之規,隨其歉失而施之,各穀所種,無不均被,而獨木花田,雖當大歉,全不給災,農民以此,不勝冤苦,久矣。今年旱澇不一,木花不能立種,又爲淫雨所敗,存者亦多腐傷,毋論遠近,到處大失,若復如前不給災,則民間呼冤之弊,將不可勝言。請令該曹另加申飭,敬差覆審之時,以爲一軆給災之地。答曰,不允。末端事,依啓。
答持平朴胤東避嫌曰,勿辭。
敎京畿水軍節度〈使〉兼三道統禦使喬桐府使李翊漢書。掌旌節於一方,責任旣重,統舟師於三路,才具寔難。用卿夫豈徒然?所托顧亦重耳。眷玆喬鎭,實惟鉅防。東南鎖鑰之形,跨海隅而捍京邑,表裏關防之勢,控沁都而接統營。掌水師節制之權,三方之舟艦交會,任島民撫摩之責,百里之城社兼毗。開營列陣,則大都督威風,視篆臨民,則古諸侯崇秩。雖海浪妥靜,姑無朝夕之憂,顧戎政疎虞,難忘陰雨之備。苟不得姿兼文武,用盡倚仗之方,卽何以竝行寬威,克壯捍衛之策,而膺斯選,故難其才。惟卿,持心雅恬,稟性簡靜。才堪華國,曾擅新壯元名聲,體不勝衣,亦有古儒將風采。中間昇沈而望益貯,內外歷試而名愈彰。任獻替於臺閣之上者餘十數年,察情僞於簿書之間者殆三五邑。人多貪黷,獨嘗蘗而戒廉,世方奔趨,自守玄而務靜。乘舟入南溟八百里,化行耽羅之舊邦,按節鎭東關數十州,才副巡宣之重任。一心廉謹之操,益著於處脂膏之時,平生靲轄之才,自見於掌藩臬之日。復欲試其軍旅之事,故此授以保障之權。玆授卿以京畿水軍節度使兼三道統禦使喬桐府使,卿其毋忽捍禦之謨,兼效字牧之責。子民庶,則如慈母之俯育,詰戎卒,則若敵國之旁窺。峙糇糧而繕甲兵,俾無廢缺之患,遠斥候而嚴警衛,固有疎失之憂。大纛高牙,旣托江淮之障,輕裘緩帶,宜得士民之心。於戲,以儒士而畀戎權,蓋欲得君爲重,辭銀臺而仗金鉞,固知在卿亦榮。須同虎豹之在山,永絶鯨鯢之蹴海。故玆敎示,想宜知悉。知製敎趙錫命製進
甲辰八月初三日夜三更,上在大造殿西溫堗。藥房入診入侍時,都提調李光佐,提調李肇,右承旨柳鳳徵,記事官李壽益·尹尙白·趙迪命,醫官權聖徵·方震夔·許坫·玄悌綱·權聖揆·金壽煃。上以便服引接。光佐進伏曰,小臣等在家,聞醫官入診之奇,蒼皇來詣閤門,細聞入診醫官之言,敢請入診矣。卽今聖體調攝,若何?上曰,一樣矣。光佐曰,微縮惡寒之症,有乎?上曰,有之矣。光佐曰,牛黃調進之後,熏熱若何?上曰,一樣矣。光佐曰,使醫官診察,而夕間入診之醫官則除之,他醫官使之診察,何如?聖徵診察後退伏曰,左三符沈而有力,右三符乍數而洪大矣。手掌心有熱候,卽今玉體,想有熱候矣。悌綱曰,脈候左右三符,有力而帶數矣。聖揆曰,脈候沈靜時,則不洪數,卽今散大有力矣。壽煃曰,脈候左三符,似浮而猶散,右三符,寸脈浮,關脈散矣。光佐曰,熏熱之候未已,茶飮當否,問于醫官,宜當。聖徵曰,辰砂益元散進御,宜當矣。震夔及坫,亦云宜當。光佐曰,醫官言,益元散當爲進御云,此藥內入者,如有之,自此進御,若無餘存,則當取來本院矣。上曰,依爲之。王世弟起而入內,持來益元散一貼,傳給于上番翰林尹尙白,則尙白傳給于光佐。光佐曰,井花水調蜜,和進益元散,宜當。又曰,熏熱比夕似勝乎?上曰,似勝矣。內侍持井花水來,蜜與之俱,震夔,調和益元散於上前燭下。光佐曰,肢節作痛乎?上曰,脚部閼閼矣。震夔跪進益元散,內侍受而進之上前,上盡服。光佐曰,卽今頭部微疼,何如?上曰,一樣矣。光佐曰,惡心之候有之,則嘔氣亦有之乎?上曰,有之矣。光佐曰,臣等退出後,可與諸醫,議定湯劑,且念上旣服兩次茶飮,夜氣安過之後,朝必亨泰矣。徹夜酬應,恐有害於靜攝,臣等退出,議藥則明日爲之之意,敢啓。終夜靜攝伏望。諸臣以次退出。
上在昌德宮。停常參·經筵。
下直,古城僉使李晩華,文山萬戶羅億齡,金甲島萬戶曺命周,永登萬戶郭三碩,甘浦萬戶李震蓂。
藥房都提調李光佐,提調李肇,副提調南就明啓曰,伏未審曉來,聖體調攝,若何?熏熱之候,已卽減歇,而曉寢安穩,頭部微疼,水刺厭進,亦有差勝之勢乎?今日淸早議藥,然後方可進御於寒熱未發之前,臣等卽率諸醫,別爲趁早入診,詳察症候,議定湯劑,宜當。大妃殿氣候,一向安寧乎?臣等不勝終宵憂慮,敢來問安,竝此仰稟。答曰,知道。熏熱之候減歇,寢睡不穩,水刺厭進,頭部微疼之候一樣,勿爲入診。慈殿氣候,安寧矣。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,二品以上·六曹單子問安。答曰,知道。
大妃殿·中宮殿,二品以上·六曹問安。答曰,知道。
備忘記,今下弓矢,古城僉使李晩華處給送。
掌令柳時模啓曰,請亟寢緣坐罪人賓愛·終卿放送之命。引嫌以退,直勘請査,各有所執,以此引嫌,無已太過,請持平朴胤東出仕。答曰,不允。處置事,依啓。
藥房口傳啓曰,差待入診後,議藥劑入,則日勢已晩,寒熱未發之前,勢難進御,臣等以昨夜診察之諸症候,與諸御醫及儒〈醫〉,反復商議,則皆以爲升陽散火湯,連進三貼,宜當云,此藥卽爲劑入,以爲寒熱未發前,趁卽進御之地,惶恐敢啓。傳曰,知道。
上在昌德宮。停常參·經筵。
下直,柔遠僉使蔡泰成。
朴乃貞啓曰,大司憲李明彦,掌令尹東洙在外,執義李眞淳,掌令柳時模,持平朴胤東呈辭,持平李玄輔,未肅拜上疏,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而上候方在靜攝中,不得來會云矣,敢啓。傳曰,知道。
權益淳啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷·二品以上·六曹·大司諫單子問安。答曰,知道。
大妃殿·中宮殿,口傳問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?大妃殿氣候,一向安寧乎?伏聞昨夜醫官入侍時,聖候諸症一樣,而寒熱之候未已云,曉來其已減歇乎?水刺厭進,頭部微疼,亦有向減之勢,寢睡比昨安穩乎?臣等不可不卽率諸醫,趁早入診,詳察聖候,終宵憂悶,敢來問安,竝此仰稟。答曰,知道。湯藥進御,水刺厭進,寒熱之候,與昨一樣,寢睡不寧,勿爲入診。慈殿氣候,安寧矣。
藥房口傳啓曰,伏承勿爲入診之命,臣等入侍,今不敢更爲煩請,而卽令醫官入診,詳察症候,宜當,惶恐敢啓。傳曰,知道。
藥房口傳再啓曰,秋節向深,大妃殿進御生脈散,諸醫等皆以爲,停進,宜當,自今日停進之意,敢啓。傳曰,知道。
藥房口傳三啓曰,聖候累日彌留,自今日醫官別入直之意,敢啓。傳曰,知道。
備忘記,傳于朴乃貞曰,今下弓矢,柔遠僉使蔡泰成處賜給。
朴乃貞,以都摠府言啓曰,副摠管金潝,以禁軍別將,禁軍等馬點事,訓鍊院晝仕進去之意,敢啓。傳曰,知道。
又以都摠府言啓曰,副摠管李夏源,以掌隸院判決事,本院坐起事晝仕進去之意,敢啓。傳曰,知道。
南就明啓曰,右副承旨崔宗周,身病猝重,不能仕進,已至累日,當此問安之時,事甚未安,合有變通之道,何以爲之?敢稟。傳曰,改差。
朴乃貞,以內醫院官員,以都提調提調意啓曰,慶德宮本院上近岡麓下,有水泉,自前頻頻傾側,撑柱經過,而御藥潤濕傷敗,最以爲悶矣。年來漸次頹圮,今至於莫可收拾之境,不可不及時改造,以備前頭移御,而問安廳及藥庫,仍舊修改,又卽潤濕傾圮,則徒爲浪費物力之歸,其勢不得不移排於稍燥之處,令該曹發遣營繕官員,與本院官員,眼同看審,察其形止,或仍修或改建,仍爲眼同看役,速爲完畢,接近空廊,或有間架推移之處,則亦令從長變通,役軍則令兵曹依例定送,何如?傳曰,允。
又以義禁府言啓曰,卽接月令醫員金漢鼎手本,則保放罪人宋湜·朴泰錫·李挺徽·崔命柱等病勢,今已向差云,還囚之意,敢啓。傳曰,知道。
又以弘文館言啓曰,本館上番闕直,已至多日,事體極爲未安,校理吳遂元,旣有只推之命,更爲牌招,新除授校理李匡輔,亦爲一體牌招,以爲推移入直之地,何如?傳曰,允。
又啓曰,因弘文館草記,校理吳遂元·李匡輔牌招事,允下矣。新除授校理李匡輔,旣已肅謝,不爲出牌,校理吳遂元,所當出牌,而日勢已暮,待明朝出牌之意,敢啓。傳曰,知道。
又以吏曹言啓曰,今此社稷祭,初獻官右議政李光佐,礪山君枋,實·預差啓下矣。右議政李光佐,方帶內局之任,逐日進參於問安,礪山君枋,身病猝劇,今日肄儀時,勢難進參,不得已以益陽君檀,改付標以入之意,敢啓。傳曰,知道。
上在昌慶宮。停常參·經筵。
下直,咸悅縣監李相華,宜寧縣監趙漢緯,新寧縣監金東望。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑連爲進御,寒熱之候,比再昨加減,何如?而水刺厭進,頭部微疼,其有向減之勢,寢睡亦復差勝乎?臣等不可不卽率諸醫,趁早入診,詳察症候矣。大妃殿氣候,一向安寧乎?臣〈等〉終宵憂悶,敢來問安,竝此仰稟。答曰,知道。湯劑連進,寒熱之候,水刺厭進,頭部微疼之候,寢睡,與昨一樣,勿爲入診。慈殿氣候,安寧矣。
大殿·大妃殿·中宮殿·世弟宮·嬪宮,政院·玉堂問安。答曰,知道。
大殿,二品以上·六曹單子問安。答曰,知道。
大妃殿·中宮殿,二品以上·六曹口傳問安。答曰,知道。
上移御于昌慶宮環翠亭後,大殿·大妃殿·中宮殿·世弟宮·嬪宮,政院·玉堂問安。答曰,知道。
大殿·大妃殿·中宮殿,藥房問安。答曰,知道。
大殿,二品以上·六曹單子問安。答曰,知道。
大妃殿·中宮殿,二品以上·六曹單子問安。答曰,知道。
朴乃貞,以都摠府言啓曰,副摠管李夏源,以掌隸院判決事,本院坐起晝仕進去之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以弘文館言啓曰,當此聖候違豫,鎭日起居之時,本館無故僚員,不可不齊參,新除授修撰金弘錫,自鄕纔已入來,卽爲牌招察任,何如?傳曰,允。
柳鳳徵啓曰,昨日政事再明日爲之事,命下矣。明日社稷大祭齋戒相値,何以爲之?敢啓。傳曰,再明日爲之。
又啓曰,甲辰八月初五日,咸鏡監司,以七月令薦新生鰱魚,限內不得封進,待罪事,狀啓。傳曰,勿待罪事,回諭。
朴乃貞,以兵曹言啓曰,今此移御昌慶宮,建陽門入直禁衛軍十名除出,銅龍門把守,禁斷雜人,壬寅還御昌德宮後,不爲撤罷,仍前把守,而各門開閉等事,依今正月移御時例,令政院稟旨,分付,何如?傳曰,允。
又啓曰,因兵曹草記,今此昌慶宮移御後,闕內各門開閉等事,依今年正月移御時例,令本院稟旨擧行事,允下矣。臣取考昌慶宮移御時日記,則闕內各司,入接於昌德宮,禁衛軍十名,把守銅龍門等事,一依庚子年例擧行,而昌慶宮弘化門及昌德宮金虎·丹鳳門,依例開閉,敦化正門則封閉,而只於香祝出入時開閉,東挾則巡將·監軍受納牌時開閉,曜金門則以酒房汲水開閉,自通化至館洞峴,禁斷雜人往來,而館洞峴,則使集春營守直軍士,禁斷矣,依此例擧行事,分付,何如?傳曰,允。
以修撰金弘錫牌不進罷職傳旨,傳于朴乃貞曰,推考傳旨捧入。
朴乃貞,以兵曹言啓曰,今此庭試武科初試試官,當品中可擬之人乏少,依近例每望,以二員擬入之意,敢啓。傳曰,知道。
慶尙左兵使狀啓,淸道郡居私婢自隱今等,爲虎嚂死事。傳曰,嚂死人等處,令本道恤典擧行。
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰知道。
大妃殿·中宮殿,藥房問安。答曰,知道。
大殿,朝廷·二品以上·六曹單子問安。答曰,知道。
大妃殿·中宮殿,口傳問安。答曰,知道。
藥房都提調李光佐,提調李肇,副提調南就明啓曰,昨日勞動移御,伏未審夜來,聖體調攝,若何?湯劑連爲進御,寒熱之候,比前加減,何如,而水刺厭進,頭部微疼,其有向減之勢,寢睡亦復差勝乎?臣等不可不卽率諸醫,趁早入診,詳察症候後,議定繼進湯劑矣。大妃殿氣候,一向安寧乎?臣等終宵憂悶,敢來問安,竝此仰稟。答曰,知道。湯劑進御,寒熱之候,水刺厭進,頭部微疼之候,與昨一樣,寢睡不寧,慈殿氣候,安寧矣。
藥房再啓曰,臣等入診退出後,與諸御醫及儒醫,反復商議,則皆以爲升陽散火湯,加進一貼,更觀今明症候,議定繼進當否,宜當云,此藥卽爲劑入之意,敢啓。傳曰,知道。
柳鳳徵,以弘文館言啓曰,本館下番副修撰李巨源,聞親病猝重之報,問安罷後,蒼黃出去,仍爲陳疏,下番將未免闕直,修撰金弘錫,昨日旣有只推之命,卽爲牌招入直,何如?傳曰,允。
備忘記,傳于朴乃貞曰,史官一員待命,騎馬三匹立之。
以修撰金弘錫牌不進罷職傳旨,傳于柳鳳徵曰,推考傳旨捧入。
朴乃貞啓曰,大司憲李明彦,掌令尹東洙在外,執義李眞淳,武二所監試官以進,掌令柳時模,武一所監試官以進,持平朴胤東·李玄輔呈辭,今日以監察茶時之意,敢啓。傳曰,知道。
柳鳳徵,以內醫院官員,以都提調·提調意啓曰,本院,去時御所,東西懸遠,入診議藥,將有遲延過時之弊,姑爲移住於時御所相近公廨事,纔於入診時,陳達蒙允矣。退出後,使醫官遍審諸處,則率皆狹小,無以容接,惟延生門近處,舊本院廳舍俱在,足可容接,分付該曹,修補其破落處,以爲數日內移接之地,何如?傳曰,允。
甲辰八月初七日午時,上御養和堂。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·玄悌綱·金壽煃,儒醫李公胤·任瑞鳳·朴太初。光佐進伏曰,聖候累日彌留,下情憂悶,不可盡言,卽今聖體調攝,若何?上曰,一樣矣。光佐曰,大妃殿氣候若何?上曰,安寧矣。光佐曰,使醫官診察。又曰,聖候詳知而後,可以議藥,玉色瞻望之意,敢啓。聖徵診察後退伏曰,脈候左三符沈靜,右三符乍重,按則浮數,而不至大段矣。震夔曰,脈候左三符沈靜,右三符乍似大而不數矣。坫曰,脈候左三符沈靜,而右三符,寸關乍大,而似不有熱候矣。悌綱曰,左三符沈,而右三符大而帶數矣。壽煃曰,脈候左三部不數,而微現和矣,右三符寸關,重按則帶數,隻符頗沈而不數矣。太初曰,脈候左三符沈靜,右關脈頗數,陽明經似有風矣。瑞鳳曰,脈候左三部沈緩,右三符沈緩之中,關似帶數,左右隻脈,比前沈微矣。公胤曰,脈候本不知,而比前無患候時,小帶數矣。光佐曰,昨日寒氣作乎?上曰,不作矣。光佐曰,熏熱之氣作乎,不作乎?上曰,久有之矣。光佐曰,水刺昨與再昨,孰勝乎?上曰,無勝矣。光佐〈曰〉,頭部微疼,昨今,何如?上曰,一樣矣。肇曰,微縮之氣,昨與再昨,全無之乎?上曰,少有之矣。肇曰,寒氣少有之,則作而不久乎?上曰,有之而不久矣。光佐曰,寒氣熏熱,互相發作乎,抑寒氣久作,而始有熱候乎?上曰,仍寒氣而熏熱矣。光佐曰,口淡,何如?上曰,尙有之矣。光佐曰,大便滑乎?上曰,滑放矣。光佐曰,小便長利乎?上曰,或多放,或小放矣。光佐曰,汗候,何如?使醫官診察,上褰衣,聖徵以手按背腹部,震夔·坫,相繼手捫,退伏曰,微有汗氣。光佐曰,臣等方爲入侍矣,此時水刺進御,則喜幸何可言?王世弟進伏上前,有所稟告,退爲下令曰,水刺方欲進御矣。王世弟起而入內。光佐曰,臣等退出後,當與諸醫,議定湯劑,而湯劑必於寒熱未作之前,早爲進御,方可有效,此後則淸晨進御,或寒熱止息後,夜深進御,似好矣。上候雖非瘧候,醫官言寒熱發作之時,雖茶飮,不可進御云矣。又曰,臣等入侍,瞻望玉色,詳聞症候,醫官入診時,亦聞症候,而入診之時恒少,終日症候,無以詳知,此後則一晝一夜症候,每日書下於藥院,則似好,故惶恐敢啓。又曰,朝則本院問安批答每下,而批答事體簡嚴,此後則別書他紙,每下本院伏望。又曰,臣等俄自藥院來詣矣,來路稍遠,入診命下之後,自藥院來詣,則其間必緩,退出歸院而議藥,則日力有限,不無差緩之患。臣等退出後,詳看時御所近處空廨,以爲移院,何如?上曰,依爲之。光佐曰,將臣,本無帶密符,任自下鄕之規,而守禦使金一鏡,頃遭臺啓後,出往楊州豐壤村,去京四五十里地,似聞臨行,呈納密符,自上有還授之命,而仍爲出往,尙不入來云,事極未安矣。雖曰,臺啓,亦豈無輕重之分乎?今玆所遭,與擧平生論劾者,懸異,只是事體上規警,多人入其中,何可以此,至於帶符下鄕,久留不還,使重任曠廢乎?請守禦使金一鏡推考,催促上來,何如?上曰,依爲之。出擧條王世弟還爲出坐後,水刺來到,上擧匙進御。上掇匙後,王世弟進跪上前,有所稟啓,內侍擎奉水刺退盤,來置于光佐前,光佐以下入侍諸臣,擧皆乍起,而視進御多少,光佐曰,水刺不能善進,或口淡而然乎,或胸膈充滿而然耶?上曰,厭不能進矣。肇曰,水刺厭進,則水刺外雜飮食,或有思想者乎?上曰,他無思食者矣。肇曰,粥飮小小進御,猶勝於不進矣。就明曰,水刺厭進如此,極甚悶慮。大臣俄以書下症候,仰請矣,特賜允從,俾爲議藥之地,何如?光佐曰,閭閻人厭食之時,或仍某物,寄之口味矣。上候雖厭食,思想某物,以寄口味,似好矣。小臣俄所陳白,每朝書下症候之言,蓋欲詳知症候,議藥必當者也。一晝一夜症候,每朝書下,則似好矣。上曰,依爲之。光佐曰,藥院移來事,退看空廨,合於藏置御藥處,詳審擇定後,方可移來,明日或再明間,待其修掃,移來之意,敢啓。上曰,依爲之。諸臣以次退出。
上在昌慶宮。停常參·經筵。
下直,井邑縣監李聖起,咸昌縣監權授,砥平縣監朴履文,彌串僉使廉承柱,位羅萬戶柳壽彭,淸江萬戶李泳。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷·二品以上·六曹單子問安。答曰,知道。
大妃殿·中宮殿,口傳問安。答曰,知道。
藥房都提調〈李光佐〉,提調李肇,副提調南就明啓曰,伏未審夜來,聖體調攝,若何?湯劑進御後,寒熱之候,其有差減之效,水刺厭進,頭部微疼,亦有向減之勢,寢睡亦復差勝乎?臣等不可不卽率諸醫,趁早入診,詳察症候,議定繼進湯劑矣。大妃殿氣候,一向安寧乎?臣等終宵憂悶,敢來問安,竝此仰稟。答曰,知道。湯劑進御,水刺厭進,頭部微疼之候,與昨一樣,寢睡不寧,勿爲入診。慈殿氣候,安寧矣。
中宮殿,書下大殿症候于藥房曰,聖候午時熏熱,未時惡寒,申時熏熱困惱,口味淡然,連有煩惱惡心之候,夜間連有熏熱之候矣。
藥房口傳啓曰,湯劑進御,必在於寒熱止息之後,然後收效,可以專一矣,惶恐敢啓。傳曰,知道。
酉時,藥房口傳啓曰,聖候彌留多日,臣等自今日,諸醫官竝爲直宿之意,敢啓。傳曰,知道。
藥房再啓曰,入侍醫官退出後,臣等與御醫及儒醫,反商商議,則皆以爲柴胡白虎湯,加山梔炒一錢,黃連薑汁炒七分,連進三貼,以爲瀉火淸胃之地,宜當云,此藥卽爲劑入之意,敢啓。傳曰,知道。
備忘記,傳于朴乃貞曰,今下弓矢,彌串僉使廉承柱,淸江萬戶李泳等處給送。
朴乃貞,以都摠府言啓曰,副摠管李夏源,以掌隸院判決事,本院坐起事晝仕進去之意,敢啓。傳曰,知道。
柳鳳徵,以弘文館言啓曰,當此鎭日問安之時,下番闕直,事體極爲未安,修撰金弘錫,旣有只推之命,更爲牌招入直,何如?傳曰,允。
又以弘文館言啓〈曰〉,當此鎭日問安之時,本館下番闕直,事體極爲未安,修撰洪廷相,副修撰成德潤在外,修撰金弘錫,今又違牌,不得已以上番,姑降入直之意,敢啓。傳曰,知道。
有政。吏批,行判書李肇,藥房進,參判李世最進,參議沈珙進,右承旨柳鳳徵進。兵批,行判書柳鳳輝,陳疏未承批,參判朴熙晉進,參議兪命凝,呈辭受由,參知李重述進,左副承旨朴乃貞進。
吏批啓曰,臺諫及春坊闕直,今當差出,而擬望之人乏少,相避·外任竝擬,何如?傳曰,允。
又啓曰,驪州牧使,今當差出,而本州近因數遞,便成弊邑,不可不各別擇差,守令竝擬,何如?傳曰,允。
吏批啓曰,新除授丹陽郡守朴樞呈狀內,夙嬰奇疾,虛羸已甚,中經喪禍,神精摧落,黽勉承命,實無其路,入啓處置云。忠淸都事洪聖輔呈狀內,所患下部痰核,積年沈痼,或當行役,必致礙痛,連日跨馬,累朔檢田,萬無支吾之勢,斯速入啓處置云。兩人病狀,俱果如此,則不可等待其差復,丹陽郡守樞,罷黜,忠淸都事洪聖輔,改差,何如?傳曰,允。
又啓曰,卽接濟用監牒呈,則判官李渤,身病甚重,不得察任云,改差,何如?傳曰,允。
兵批啓曰,新差廣坪權管金昌胄呈狀內,以無妹獨身,早歲喪父,而有承重祖父,年今九十,氣息奄奄,莫保朝夕,情理所在,決難遠赴,入啓處置云。邊將之獨子無兄弟,親年七十以上者,許遞其任,已有定式,今此金昌胄之承重祖父,年旣九十,則不可仍令赴任,依例改差,何如?傳曰,允。
吏批,以權忭爲承旨,李明誼爲大司諫,李日躋爲正言,李夏源爲工曹參判,李廷濟爲兵曹參議,李普昱爲兵曹佐郞,趙翼命爲司僕正,趙鎭禧爲掌樂正,柳弼垣爲兼弼善,朴泰鎭爲司宰主簿,洪啓章爲禁府都事,李彦祥爲驪州牧使,趙泰耆爲茂朱府使,趙榮世爲朔寧郡守,柳綎爲陳賀兼冬至使書狀官,洪廷相爲忠淸左道災傷敬差官,金濰爲慶尙左道災傷敬差官,李匡輔爲全羅左道災傷敬差官,沈樺爲引儀,趙重昌爲濟用判官,兪命凝爲刑曹參議,安晟付兼春秋,右副承旨權益淳,同副承旨權忭。
兵批,以李廷濟·崔宗周·李基福付副護軍,洪重範付副司果。
柳鳳徵,以承文院官員,以都提調意啓曰,院寫字官趙完碩·李雄·李儁,在喪終制,依例付軍職冠帶常仕,肄習陞實及身死有闕,代學生趙鳳瑞·鄭健周·池興瑞·李時漢·辛德明·趙興瑞·崔尙迪·張鳳錫等,入屬本院肄習,使之鍊業,何如?傳曰,允。
柳鳳徵啓曰,新除授同副承旨權忭,時在忠淸道韓山地,斯速乘馹上來事,下諭,何如?傳曰,允。
以修撰金弘錫牌不進罷職傳旨,傳于柳鳳徵曰,推考傳旨捧入。
柳鳳徵,以侍講院言啓曰,本院新除授弼善徐宗廈,除拜已至多日,連呈辭疏,尙不出肅,卽爲牌招察任,何如?傳曰,允。
權益淳,以義禁府言啓曰,壬寅三手逆獄推案,所當依例修正,而獄事枝葉,未卽了當,今始憑考文案,修正三件,一件則送于政院,一件則送于盟府,一件則藏置本府,以爲後考之地,敢啓。傳曰,知道。
持平李玄輔啓曰,請亟寢緣坐罪人賓愛·終卿放送之命。措辭見上上曰,勿煩。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
上在昌慶宮。停常參·經筵。
下直,扶餘縣監河大淵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷·二品以上·六曹單子問安。答曰,知道。
大妃殿·中宮殿,口傳問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何。湯劑旣已進御,而寒熱·煩惱·口淡·惡心之候,有差減之效,水刺厭進,頭部微疼,亦有向減之勢,寢睡亦復差勝乎?臣等卽率諸醫,趁早入診,詳察症候,宜當。大妃殿氣候,一向安寧乎?臣等終宵憂悶,敢來問安,竝此仰稟。答曰,知道。湯藥進御,寒熱·煩惱·口淡·惡心之候一樣,水刺厭進,頭部微疼之候,與昨一樣,寢睡不寧。勿爲入診。慈殿氣候,安寧矣。
以弼善徐宗廈牌不進罷職傳旨,傳于朴乃貞曰,推考傳旨捧入。
朴乃貞啓曰,黃海兵使李基福身死之,代不可不急速差出,兵曹判書柳鳳輝,雖以疏批未下,不爲行公,而西關重閫,不可久曠,政官待明朝,竝爲牌招開政,何如?傳曰,允。
又以都摠府言啓曰,今日入直軍士,當爲中日習射,而上候未寧,藥院三提調,竝皆直宿,則循例試射,事涉未安,限提調罷出間,姑爲停止之意,敢啓。傳曰,知道。
又以吏曹言啓曰,昨日政,忠淸左道災傷敬差官,以洪廷相,備擬受點矣。今聞洪廷相,與吏房承旨南就明,有應避之嫌,前頭兼臺,將不得啓下,忠淸左道災傷敬差官洪廷相,改差,何如?傳曰,允。
又以兵曹言啓曰,今八月初八日,私奴徐英萬稱名人,自敦化門入來,差備門外擊錚,極爲駭愕。令攸司囚禁治罪,同門守門將金文漢,常時不能禁斷雜人,以致闌入,亦難免其責,推考,何如?傳曰,允。
又以禁衛營言啓曰,本營,分授北岳東邊體城頹毁處改築事,頃已啓下矣,今八月初八日畢役之意,敢啓。傳曰,知道。
又以武二所差備官,以試官意啓曰,副試官行副護軍李汝玉,以年迫八十之人,三日赴試,連觸風寒,病狀固已難强,而猝聞其子黃海兵使基福在官卒逝之報,昏窒不省,若將頃刻隕絶,卽今情理病形,萬無仍察試事之勢,令政院卽爲稟旨變通,何如?傳曰,允。
又以武一所差備官,以試官言啓曰,參試官工曹佐郞權䞇,自夜來老母宿患猝重云,勢難强令察任,軍資正鄭行五,以年過七十之人,眼患方劇,參試之任,專掌書役,而不能開睫,誠難强責,竝改差,其代令政院稟旨變通,何如?傳曰,允。
又啓曰,因武一所草記,參試官權䞇,親病猝重,鄭行五,眼患方劇,勢難强令察任,竝改差,且因二所草記,試官李汝玉,身病猝重,有難仍察試事,令政院稟旨變通事,允下矣。元單子改付標以入之意,敢啓。傳曰,知道。
朴乃貞,以備邊司言啓曰,今番回還使行三起方物,旣已減除,移準年貢,在前如此之時,有謝恩之例,令承文院撰出表文,順付冬至使行,何如?傳曰,允。
呂必容,以漢城府言啓曰,本府以詞訟劇地,諸郞官,雖俱爲行公,猶患不逮,而新除授主簿權扶,方帶實錄廳郞廳,例爲除本仕,則本府入直及聽訟之際,事甚苟簡,令該曹閑司換差,何如?傳曰,允。
持平李玄輔啓〈曰〉,請亟寢緣坐罪人賓愛·終卿放送之命。措辭見上桂坊爲任,比他司自別,雖在平日,尙宜愼簡,況今東宮,睿學月將,胄筵日御,引接之儀,顧問之勤,無間於春坊,其任之不輕,比前尤懸矣。衛率洪裕度,拔跡部官,性且庸騃,除拜之後,物情俱駭,請衛率洪裕度改差。司饔主簿朴弼莘,以儒宗名相之孫,行己無狀,處事怪悖,且成酒妄,殆近顚狂,不識賢祖之遺意,一遵他人之指敎,家庭文字,任其壞亂,擧世唾鄙,士類咸憤,如此之人,不可置之衣冠之列,請司饔主簿朴弼莘,削去仕版。新除授大司諫李明誼,時在京畿廣州府任所,請斯速乘馹上來事,下諭。答曰,不允。末端兩件事及下諭事,依啓。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷·二品以上·六曹單子問安。答曰,知道。
大妃殿·中宮殿,口傳問安。答曰,知道。
朴乃貞啓曰,備邊司郞廳來言,今日賓廳坐起日次,而上候方在靜攝中,不得來會云矣,敢啓。傳曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何,連進湯劑,寒熱·煩惱·口淡·惡心之候,其有差減之效,水刺厭進,頭部微疼,亦有向減之勢,寢睡亦復差勝乎?臣等卽率諸醫,趁早入診,詳察症候,宜當。大妃殿氣候,一向安寧乎?臣等終宵憂悶,敢來問安,竝此仰稟。答曰,知道。湯藥進御,寒熱·煩惱·口淡·惡心·水刺厭進之候,與昨一樣,頭部微疼之候少減,寢睡不寧。勿爲入診。慈殿氣候,安寧矣。
藥房朝問安時,口傳啓曰,柴胡白虎湯,初入粳米百粒矣,醫官言添入二百粒,通爲三百粒添入之意,敢啓。傳曰,知道。
藥房口傳再啓曰,移御後,臣等入侍處,去本院太遠,入診議藥,俱不免過時,不得已移住舊本院事,定奪矣。更思之,養和堂,有陰冷之氣,靜攝中觸減,實爲悶慮,勞動出臨,尤爲重難。自前如此之時,每於臥內入診,此實謹風寒·愼起居之大關節,今日雖有勿爲入診之命,後日入診時,特命入診於臥內,誠合於愼攝之道,不可不更爲仰稟,惶恐敢啓。傳曰,依爲之。
備邊司薦望,廣州府,尹聖時·趙遠命·柳弼垣。
柳鳳徵,以弘文館言啓曰,本館上番校理吳遂元,以實錄廳郞廳,今日晝仕出去,而每每草記,殊涉煩瀆,今後除草記往來之意,敢啓。傳曰,知道。
又以侍講院言啓曰,弼善徐宗厦,昨日違牌,旣有只推之命,更爲牌招察任,本院新除授兼弼善柳弼垣,時在慶尙道昌原地,書筵入番事緊,斯速乘馹上來事,下諭,何如?傳曰,允。
又啓曰,吏曹堂上,承牌入來,方欲開政之際,因臺啓請推,卽爲逬出,姑未得開政之意,敢啓。傳曰,知道。
又啓曰,朝者吏曹參判李世最,參議沈珙,方欲開政之際,因臺啓逬出,姑未開政之意,纔已稟達矣。今則批答旣下,藥房批答,亦有勿爲入診之敎,吏曹判書李肇,參判李世最,參議沈珙,竝卽一體牌招開政,何如?傳曰,允。
有政。吏批,行判書李肇,藥房進,參判李世最進,參議沈珙進,左副承旨朴乃貞進。兵批,行判書柳鳳輝進,參判朴熙晉病,參議李廷濟,在外未肅拜,參知李重述進,左副承旨朴乃貞進。
吏批啓曰,春坊闕員,今當差出,而擬望之人乏少,相避竝擬,何如?傳曰,允。
又啓曰,礪山府使,今當差出,未準朔禁軍將竝擬,何如?傳曰,允。
兵批啓曰,全羅右水使,今當差出,守令竝擬,何如?傳曰,允。
吏批,以李有壽爲判決事,李遇新爲礪山府使,李命稷爲丹陽郡守,吳光運爲忠淸都事,李巨源爲忠淸左道災傷敬差官,沈埈爲輔德,黃命錫爲戶曹正郞,沈維賢爲司饔主簿,柳儼爲京畿都事,金濰爲兼掌令,李匡輔爲兼持平,漢城主簿權扶,司僕主簿權顈相換,以柳弼垣爲廣州府尹,李巨源爲兼持平。
兵批,以申鳴漢爲兼司林將,柳龍德爲訓鍊判官,宋徵來爲武兼,金得鱗爲守門將,洪時九爲黃海兵使,韓聖欽爲全羅右水使,柳萬成爲洪陽營將,嚴天漢爲潼關僉使,李顯相爲司禦,鄭重萬爲衛率,金楚瑞爲廣坪權管,柳綎付副護軍,金始鑌付副司直。
朴乃貞啓曰,黃海兵使李基福,本月初七日卒逝,其所佩密符,同日申時量,本道虞候,使兵營軍官閑良金觀海,齎奉上送,而過三日後,始爲來納,莫重密符,如是稽滯之狀,殊甚痛駭,金觀海,令攸司囚禁科罪,何如?傳曰,允。
持平李玄輔啓曰,請亟寢緣坐罪人賓愛·終卿放送之命。措辭同上禁府都事尹得龜,本以庸瑣之人,且多可駭之事,當本府免新之際,稱以扶助,公然索錢於被囚武弁諸人,或有贈之者,或有不贈者,聽聞所及,莫不駭笑。如此鄙陋之人,不可仍置,請禁府都事尹得龜汰去。郞署之職,卽蔭路遴選之地,而至於地部,專管財賦,尤不可不擇矣。戶曹正郞李齊尙,地旣寒微,人且奸瑣,諂事拔跡,爲世所鄙。且前任南原時,出捐官帑,厚資器之之說,狼藉傳播,人皆駭憤,如此之人,不可置之衣冠之列,請戶曹正郞李齊尙,削去仕版。朝家方抄選繡衣,將有諸道廉問之擧,名入抄啓者,只有若而人,而其中二人,昨日政,見擬敬差之望,荒歲檢田之責,雖曰緊急,比諸奉命廉按,輕重較然,而銓曹不復顧念,任自充擬,終難〈免〉疎率不審之失,至若副應敎柳弼垣,則以被抄中人,遽然下鄕,不卽上來,殊無恭俟朝命之義,其在事體,亦不可不警。請吏曹當該堂上,副應敎柳弼垣,竝命從重推考。答曰,不允。末端三件事,依啓。
正言韓師得啓曰,臣之日昨論右贊參金一鏡及三承宣之啓,只欲存一時規警之意,非有一毫擊去之計矣。今見重臣之疏,至曰,精銳之伏,今果出焉,又謂之視若奇貨。惜乎,重臣之言,駟不及舌,而器量太不弘矣。當初爭端,彼此俱失,實爲搢紳間羞恥之擧,全無朝廷上禮讓之風,故臣之論列,不過相規之意,有何可怒之端,而今忽疑之以迫逐,被之以許多不韙之目,有若臣爲人奇伏蓄銳伺發者然,何其不相諒,而過疑人至此耶?臣賦性戇樸,不識周容,隨事必警,不欲置私好惡於其間,其所謂奇貨二字,尤是萬萬情外,臣不欲更有他說也。噫,重臣,以樹立之卓爾,方爲國家之所倚重,人孰無過事難盡善,則臣之此啓,不害爲頂門上一針,而恨無容受之量,輒加疑怒之色,臣竊爲重臣慨惜也。雖然,旣被其斥,理難晏然,請命遞斥臣職?答曰,勿辭。
朴乃貞啓曰,正言韓師得,再啓煩瀆,退待物論矣。傳曰,知道。
權益淳啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
上在昌慶宮。停常參·經筵。
申時酉時,日暈。
下直,金山郡守趙斗壽,歙谷縣令具益亨,慈仁縣監金就剛,興陽縣監李譔,長淵府使金浹,高原郡守余垕。
大殿·大妃殿·中宮殿·世弟宮·嬪宮,政院·玉堂問安。答曰,知道。
大殿,朝廷·二品以上·六曹單子問安。答曰,知道。大妃殿·中宮殿,口傳問安。答曰,知道。
柳鳳徵啓曰,來十五日,儒生殿講日次,取稟,傳曰,依爲之。
藥房都提調李光佐,提調李肇,副提調南就明啓曰,伏未審夜來,聖體調攝,若何?連進湯劑,寒熱·煩惱·口淡·惡心之候,其有差減之效,水刺厭進差勝,頭部微疼益減,而寢睡亦復漸勝乎?臣等連日不得入侍,不可不卽率諸醫,趁早入診,詳察症候,議定繼進湯劑矣。大妃殿氣候,一向安寧乎?臣等終宵憂悶,敢此問安,竝爲仰稟。答曰,知道。湯劑進御,寒熱·煩惱·口淡·惡心一樣,水刺厭進,頭部微疼之候,與昨一樣,寢睡不寧。慈殿氣候,安寧矣。
藥房再啓曰,臣等入診退出後,與諸御醫及儒醫,反覆商議,則皆以爲,水剌厭進之時,連進苦口湯劑,亦爲可悶,醫家亦有停藥觀症之法,一兩日姑爲停進,更觀症候,議定湯劑,宜當云,湯劑今姑停進之意,敢啓。傳曰,知道。
朴乃貞,以備邊司言啓曰,黃海兵使李基福,在任卒逝矣。係是二品實職,喪柩上來時,依例擔軍題給之意,分付所經各道,何如?傳曰,允。
權益淳,以義禁府言啓曰,卽接月令醫員崔翊瑞手本,則保放罪人尹得仁·朱炯离,病勢今已向差云,還囚之意,敢啓。傳曰,知道。
柳鳳徵,以禮曹言啓曰,咸鏡道各陵殿奉審,本曹堂上依例進去,而奉使印信一顆,齎去之意,敢啓,傳曰,知道。
又以禮曹言啓曰,英陵陵上石物塗灰,今月十五日卯時,寧陵兩陵上石物塗灰,今月十五日未時擧行事,已爲啓下矣。本曹堂上各一員,當爲分遣,而兩陵上,同在一山之內,自前亦有兼進之例,今亦依前例,堂上一員,先詣英陵,塗灰後,仍進寧陵,監蕫修改,何如?傳曰,允。
呂必容,以賑恤廳言啓曰,本廳郞廳趙泰耆,頃日政,移拜茂朱府使矣。趙泰耆,方管賑恤·常平兩色,而本色多有趁秋收拾之事,有難付之生手,郞廳趙泰耆,今姑仍任,何如?傳曰,允。
柳鳳徵,以弘文館言啓曰,連日上番姑降,不但事體未安,當此朝夕問安之時,館僚不可不備員,修撰金弘錫,日昨旣有只推之命,更爲牌招入直,副校理李眞伋,亦已自鄕上來,竝卽牌招察任,何如?傳曰,允。
朴乃貞,以兵曹言啓曰,今八月十一日全召史稱名女人,自丹鳳門入來,差備門外擊錚,極爲駭愕。令攸司囚禁治罪,同門守門將朴泰柱,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,宣傳官金浚,破格除授,今已經年,拿問蒙宥,亦至屢次,而一向撕捱,終不應命,雖以父訓爲言,今則君命亦重,分義道理,豈容如是?決不可循例罷職,更爲拿問處之,何如?傳曰,允。
持平李玄輔啓曰,諸亟寢緣坐罪人賓愛·終卿放送之命。措辭同上引嫌而退,當初所論,意在相規,重臣對疏,何必爲嫌?請正言韓師得出仕。答曰,不允。處置事,依啓。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
甲辰八月十一日巳時,上在環翠亭。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·白興銓·玄悌綱,儒醫任瑞鳳·朴太初。光佐曰,房中甚狹,勢難盡容史官,在前如此之時,有史官退伏之規,下番翰林外,上番翰林及上注書退伏之意,敢啓。又曰,聖候累日彌留,下情悶慮,何可言,卽今聖體調攝,若何?上曰,一樣矣。光佐曰,大妃殿氣候,若何?上曰,安寧矣。臣等及醫官,瞻望玉色之意,敢啓。聖徵診察後退伏曰,脈候左三符小沈數,右三符亦帶數矣。玉色則卽今尙欠和暢,似有微縮,而帶黃色矣。光佐曰,汗候亦使之診察。震夔曰,脈候三三符不沈,而數則有之矣,右三符微微帶數矣。玉色瞻望,則黃而尙微縮矣。坫曰,脈候左三符,昨午入診時則沈矣,今則不如昨日,少沈,右三符亦沈而不大段矣。玉色瞻望,則帶黃矣。興銓曰,脈候卽今左寸,數而有力,右寸,不帶數而有力矣。悌綱曰,脈候左三符,似沈而不沈,往來度數和暢,右三符,小帶數矣。太初曰,脈候左右關隻,如前沈緩,右寸比前乍數矣。瑞鳳曰,脈候左寸和緩,度數調和,非有病之脈矣。玉色乍黃,而比昨瞻望,似勝矣。光佐曰,今日有微縮之氣乎?上曰,無之矣。熏熱之氣,亦發乎?上曰,不發矣。咳嗽通晝夜有之乎?上曰,時有之。光佐曰,水刺厭進,甚爲悶慮,今日,何如?上曰,不愈矣。光佐曰,口淡,一樣乎?上曰,一樣矣。光佐曰,舌苔,使醫官瞻望,汗候亦爲診察,何如?上示舌。光佐曰,不必解衣帶,使醫官從衣帶間,以手診察,宜當。聖徵曰,舌苔再昨,則頗厚矣,卽今則深處有厚,而片片有之,似將解矣。腋下汗氣,則頗潤濕,腹部則適有之矣。震夔曰,舌苔則深處,似有之,汗候,背部潤濕,腹部潤不及背部矣。光佐曰,汗候,亦有多於此時之時乎?上曰,不加多矣。光佐曰,玉色瞻望,則在外時憂悶之心,稍慰矣。今日玉色,雖不如常,不至大段,可幸可幸。頭部微疼,稍愈乎?上曰,不愈矣。光佐曰,寢睡夜來,何如?上曰,一樣矣。肇曰,寢睡不寧,抑有他症而然乎?上曰,無他症矣。光佐曰,頃日入診時,親見水刺進御,雖不多進,臣等退而相喜,當此厭進之時,請進水刺,極甚惶恐,而敢達矣。上曰,依爲之。光佐曰,症候不能詳知,泄菀熏熱之餘,寒氣發作乎?上曰,以一樣長有之矣。光佐曰,寒氣·熏熱,孰多乎?上曰,相等矣。肇曰,湯藥進御後,腹中不平乎?上曰,不然矣。內侍奉進水刺,上擧匙進御。光佐曰,饌物中牛肉,勿爲進御,宜矣。預爲分付,更勿以牛肉作饌,似好。此是寒熱之禁忌者也。又曰,進御之數甚少,其中適口之物加進,則臣等退出之後,其喜幸,何可言。上曰,厭矣。東宮進曰,都提調之言如此,加進,何如?上加進一匙。肇曰,不必一時連爲進御,時時休憇而進御,似好矣。光佐曰,臣等未入侍時,水刺或雜水刺,數數進御,何如?肇曰,不必一時强進,置之於前,徐徐進御,似好矣。光佐曰,昨日所進金銀花茶十貼,皆已進御乎?金銀花,發散表氣,不可長服,改以忍冬茶進御,似好矣。肇曰,惡心之氣,不發於水刺進御之時乎?上曰,不發矣。肇曰,然則水刺厭進如此,或胸中有泄菀之氣而然耶?上曰,似有熱而然矣。就明曰,金銀花茶發散,故恐傷元氣,大臣有此仰達矣。光佐曰,臣等退出後,當與諸醫,議定湯劑,而症候未能詳知,極甚泄菀。頃日書下症候,議藥之際,大爲釋然,此後更爲書下,則幸莫甚焉。本院所置祖宗朝謄錄考見,則本院問候啓辭,列書諸症候以入,則自內於其列書之下,書下症候,此規亦甚便好,故敢啓。上曰,依爲之。光佐曰,自朝家災結定限,本非的當底事,而各道田政,多無限節,不均莫甚,故不得已自戶曹酌量定限,或令比年者,其來已久,今番自戶曹量定災結,來問,而厥數不足,故更加商確,旣已啓下矣。厥後各道狀啓,連續入來,又參以所聞,年事不如初料,所給災結,猶爲不足,不可不趁今加給,俾有實惠矣。通田畓災計之,嶺南已給八千結,今加給七千結,爲一萬五千結,湖南則已給六千結,今加給八千結,爲一萬四千結,湖西已給六千結,今加給四千結,爲萬結,海西已給二千一百結,今加給二千二百結,爲四千三百結,京畿已給二千二百結,今加給一千八百結,爲四千結,江原道嶺東·西,已給田災五百結,今加給一千結,合爲一千五百結,今此加給之數,田幾何畓幾何分屬,則惟在道臣酌量多少,善爲分定,此則使之便宜從事,宜當。以三南言之,畓災則右道多,田災則左道多,亦在道臣量此而分給,海溢,自當與水沈同給,至於關東,綿田絶罕,今不當加給,而黍粟一耕之田,失稔太甚云,故不得已加給,以爲通融給災之地,令道臣別爲詳察均給事,竝爲申飭分付,何如?上曰,依爲之。出擧條光佐曰,實錄廳事,實爲悶切。臣則新兼摠裁,出仕之日,卽爲上候未寧,逐日進藥院,仍爲入直,與諸堂上,尙未一番會坐,而卽今兩堂上出去,在京堂上三員,皆帶重任,役役無暇。昨伏見入啓仕日單子,十日內堂上一人,只赴三日,如是遷就,莫重先朝實錄,何時完就乎?誠極寒心,不可不別樣變通。堂上參取後進中,有文望,職務不煩之人,使之專任史局,宜當,爲先一員有闕,代水原府使尹淳遞改,而都廳堂上啓下,使之卽速上來,帶重任之臣,亦令某條偸隙,頻數赴坐,或留宿累日,專修史,而兼應他務,在外之臣,亦令卽速入來大都,刻日趲修,俾無如前遷就之患,何如?上曰,依爲之。出擧條諸臣以次退出
上在昌慶宮。停常參·經筵。
神德王后忌辰齋戒。
下直,驪州牧使李彦祥。
權益淳啓曰,大司憲李明彦,掌令尹東洙在外,執義李眞淳,武二所監試官以進,掌令柳時模,武一所監試官以進,持平朴胤東·李玄輔呈辭,今日以監察茶時之意,敢啓,傳曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷·二品以上·六曹單子問安。答曰,知道。大妃殿·中宮殿,口傳問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?寒熱·煩惱·口淡·惡心之候,其有差減之效,水刺厭進差勝,頭部微疼益減,而寢睡亦復漸勝乎?臣等卽率諸醫,趁早入診,詳察症候,宜當。大妃殿氣候,一向安寧乎?臣等終宵憂悶,敢此問安,竝爲仰稟。答曰,知道。寒熱·煩惱·口淡·惡心之候,水刺厭進一樣,頭部微疼少減,寢睡不寧,勿爲入診。慈殿氣候,安寧矣。
柳鳳徵,以實錄廳郞廳,以摠裁官意啓曰,謄錄廳郞廳吳光運外任,代承文院副正字蔡膺萬差下,使之察任,何如?傳曰,允。
吏曹口傳政〈事〉,以尹淳爲實錄兼春秋,蔡膺萬爲實錄兼春秋。
以副修撰李眞伋,修撰金弘錫牌不進罷職傳旨,傳于柳鳳徵曰,推考傳旨捧入。
柳鳳徵,以吏曹言啓曰,卽接京畿監司徐命均移文,則英陵秋夕祭,獻官參祭次,驪州牧使李彦祥,今日辭朝發行之際,身病猝重,不得前進云。事勢急迫,他無變通之道,不得已以京官差送之意,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大妃殿·中宮殿,藥房夕問安。答曰,知道。
上在昌慶宮。停常參·經筵。
神德王后忌辰。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷·二品以上·六曹單子問安。答曰,知道。大妃殿·中宮殿,口傳問安。答曰,知道。
權益淳啓曰,大司憲李明彦,未肅拜,疏批未下,執義李眞淳,武二所監試官以進,掌令柳時模,武一所監試官以進,掌令尹東洙在外,持平朴胤東·李玄輔呈辭,今日以監察茶時之意,敢啓。傳曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑兩日停進,寒熱·煩惱·口淡·惡心之候,更若何,而水刺厭進,其有差勝之效,頭部微疼益減,寢睡不寧漸勝乎?臣等不可不卽率諸醫,趁早入診詳察症候後,議定繼進湯劑矣。大妃殿氣候,一向安寧乎?臣等終宵憂悶,敢此問安,竝此仰稟。答曰,知道。寒熱·煩惱·口淡·惡心之候,水刺厭進,差勝,微疼之候少減,寢睡不寧,勿爲入診。慈殿氣候,安寧矣。
藥房口傳啓曰,伏承勿爲入診之命,臣等入侍,不敢更爲煩請,而使醫官入侍,何如?傳曰,依爲之。
藥房再啓曰,卽伏聞入侍醫官來傳之言,聖候脈度沈靜,神氣比前差勝云,臣等卽與諸御醫及儒醫,反復商議,則皆以爲水刺厭進,今纔差減,此時苦口湯劑,不必進御,更觀一兩日,議定湯劑,而辰砂益元散,溫蜜水,間間調進,宜當云,此藥五貼,卽爲劑進之意,敢啓。傳曰,知道。
備忘記,傳于權益淳曰,史官待命,騎馬三匹立之。
權益淳,以禮曹言啓曰,本曹參議朴彙登,寧陵陵上石物塗灰修改事,旣已進去,臣眞儉,以順陵陵上石物塗灰修改事,明將進去,秋夕物膳,本曹堂上一員,當爲看品監進,而本曹參判李師尙,時未肅拜,無推移進參之員,令政院稟旨擧行,何何?傳曰,允。
權益淳啓曰,因禮曹草記,秋夕物膳,本曹堂上,當爲看品監進,而參議朴彙登,以英陵·寧陵陵上石物塗灰事,旣已進去,判書李眞儉,以順陵陵上石物塗灰事,明將進去,只有參判李師尙,時在江上,尙未肅謝,無他推移進參之員,參判李師尙,卽爲牌招,何如?傳曰,允。
又啓曰,禮曹參判李師尙牌招不進推考傳旨,今方捧入,而明日秋夕物膳進上看品時,他無推移進參之員,合有變通之道,何以爲之?敢稟。傳曰,牌招。
又啓曰,禮曹參判李師尙,時在江上,再招不進,秋夕物膳,明日看品時,他無進參之員,事勢急迫,終不可無變通之道,何以爲之?敢稟。傳曰,牌招。
又啓曰,本院啓辭,禮曹參判李師尙牌招事,命下矣。時在江上,城門已閉,待明朝出牌之意,敢啓。傳曰,知道。
朴乃貞,以武一所差備官,以試官意啓曰,庭試初試時,平壤擧子李震弼,京居閑良元重彩之代,入射矣,現捉試所,箇箇直告,故所謂重彩,捉來嚴問,則巧飾發明,皆不成說,其爲情狀,萬萬痛惡。震弼旣已自服,則重彩更難遮掩,而苟且自明之說,不足取信,且差備官崔實賢,多捧錢兩於震弼,密與謀議之說,出於重彩奴子之口,且以實賢家捧錢手標進納,故問于實賢,則震弼,爲重彩代射之事,果聞於震弼,力挽而已。捧錢一款,實爲曖昧爲言者,事極奸巧,若使實賢,初無綢繆之事,則震弼現捉嚴覈之際,渠以差備官,立於廳上,無一言半辭之直告,及其捧錢一款現發之後,始乃曰,與酬酢云者,尤極絶痛。右項震弼等三人,令攸司依律科罪。興陽擧子黃璘,六人入格之後,詰問其四祖單子,多有相左可疑之跡,保擧人等處,欲爲査問,捉致試所,則自知其罪,乘擾逃躱,其所代射之狀,據此可知,如許弄奸之人,決不可以自逃而置之,亦令攸司發關捉來,依法處置,何如?傳曰,允。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
上在昌慶宮。停常參·經筵。
仁顯王后忌辰。
大殿·大妃殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷·二品以上·六曹單子問安。答曰,知道。大妃殿·中宮殿,口傳問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體,若何?寒熱·煩惱·口淡·惡心之候,有差勝之漸,而水刺厭進,頭部微疼,益復減歇,寢睡亦爲漸勝乎?臣等卽率諸醫,趁早入診,詳察症候,宜當。大妃殿氣候,一向安寧乎?臣等終宵憂悶,敢此問安,竝爲仰稟。答曰,寒熱·煩惱·口淡·惡心之候一樣,水刺厭進,頭部微〈疼〉之候一樣,寢睡不寧,勿爲入診。慈殿氣候,安寧矣。
藥房口傳啓曰,伏承勿爲入診之命,臣等入侍,不敢更爲煩請,而使醫官入診,何如?傳曰,依爲之。
藥房,申時,口傳啓曰,醫官入侍時,差備待令外,他醫官每一員,同爲入侍,以爲參取所見之地,何如?傳曰,知道。
南就明啓曰,右承旨柳鳳徵,猝得身病,症勢極重,不能仕進,同副承旨權忭,時在遠地,上來遲速,有未可料,當此鎭日問安之時,無以備員,明日殿講,政廳亦難推移進去,合有變通之道,何以爲之?惶恐敢稟。傳曰,右承旨柳鳳徵改差。
權益淳啓曰,禮曹參判李師尙,今又違牌不進推考傳旨,方爲捧入,而秋夕物膳封進時,無他進參之員,情病雖難强,一向撕捱,其在事體道理,俱極未安,更爲牌招,何如?傳曰,允。
又啓曰,明日仁政殿儒生殿講時,命官當爲取稟,而卽今行公大臣,只是一員,方直藥房,且當議藥之日云,不敢循例取稟,何以爲之?敢稟。傳曰,命官姜鋧進去。
又啓曰,禮曹參判李師尙,又爲再招不進,事當更請牌招,而一日三牌,有傷事體,今日物膳看品,則判書李眞儉,陵所出往時,雖已擧行,而明朝封進時,則無他堂上進參之員,事勢急迫,何以爲之?敢稟。傳曰,牌招。
又啓曰,禮曹參判李師尙牌招事,命下矣。方在江上,日勢已暮,待明朝出牌之意,敢啓。傳曰,知道。
又以備邊司言啓曰,各道災結加給事,旣已定奪矣。更爲詳問,則湖南被災,加於諸道,所許災結似少,且念湖南時起結數,比嶺南,無甚懸異,而給災則多少相懸,亦涉不均,限二千結,使之加給,似爲得宜,令政院前日擧行條件,改付標啓下,分付,何如?傳曰,允。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大妃殿·中宮殿,藥房夕問安。答曰,知道。
上在昌德宮。停常參·經筵。
朴乃貞啓曰,備邊司郞廳來言,今日賓廳坐起日次,而上候方在靜攝中,不得來會云矣,敢啓。傳曰,知道。
權益淳啓曰,大司憲李明彦未肅拜,疏批未下,執義李眞淳武二所監試官進,掌令柳時模武一所監試官進,尹東洙在外,持平朴胤東·李玄輔呈辭,今日以監察茶時之意,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷·二品以上·六曹單子問安。答曰,知道。勿爲問安。大妃殿·中宮殿口傳問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑停進,今旣多日,寒熱·煩惱·口淡·惡心之候,其有差勝之漸,水刺厭進,頭部微疼,益復減歇,寢睡亦爲漸勝乎?臣等不可不卽率諸醫,趁早入診,詳察症候,議定湯劑進御當否矣。大妃殿氣候,一向安寧乎?臣等終宵憂慮,敢此問安,竝爲仰稟。答曰,知道。寒熱·煩惱·口淡·惡心之候,一樣,水刺厭進,頭部微疼之候,少減後一樣,寢睡不寧。慈殿氣候,安寧矣。
再啓曰,臣等入診退出後,與諸醫等,反覆商議,則皆以爲,聖候,水刺厭進,旣有少減之候,此時苦口湯劑進御,終有妨於進食之道,更觀數日,議定湯劑。而辰砂益元散,溫蜜水,依前間間調進,宜當云。此藥五貼,卽爲劑入之意,敢啓。傳曰,知道。
權益淳啓曰,禮曹參判李師尙,今又違牌不進,推考傳旨,方爲捧入,所當更請牌招,而一向撕捱,徒傷事體,物膳封進,一刻爲急,而家在江上,往復之際,漸致日晩,不可不趁卽變通,何以爲之?敢稟。傳曰,知道。
備忘記,傳于朴乃貞曰,今下弓矢,阿耳僉使朴萬喜處給送。
備邊司,水原府使薦望,趙遠命·金始㷜·趙鎭禧。
權益淳啓曰,物膳封進,一時爲急,今日政,新除授禮曹參判,待下批,卽爲牌招,以爲趁卽封進之地,何如?傳曰,允。
呂必容啓曰,近日廳中,位頗不齊,朝夕問安,無以備員,出納之際,亦且苟簡。承旨有闕之代,今日政以在京無故人差出,仍卽牌招,何如?傳曰,允。
有政。吏批,判書李肇藥房直宿,參判李世最進,參議沈珙差祭,左副承旨朴乃貞進。兵批,行判書柳鳳輝病,參判朴熙晉病,參議李廷濟試官進,參知李重述進,左副承旨朴乃貞進,以兪命凝爲右承旨,韓師億爲戶曹佐郞,金宇采·李世珍爲禁府都事,沈宗賢爲司評,柳聖澄爲通津府使,具命奎爲聞慶縣監,李通意爲高山察訪,鄭赫先爲茂朱府使,柳重茂爲禮曹參判,金始㷜爲水原府使。
吏批啓曰,新除授水原府使金始㷜,時無加資之命,何以爲之?敢稟。傳曰,加資。
又啓曰,判書李肇藥房直宿,參議沈珙差祭,小臣獨政未安,何以爲之?敢稟。傳曰,仍爲之。
又啓曰,通津府使,今當差出,而擬望之人乏少,未準朔禁軍將竝擬,何如?傳曰,允。
柳鳳徵單付副司直,趙泰耆單付副司果。
注書閔圻有頉,假注書權䌖爲之。
備忘記,傳于兪命凝曰,居首生員申命佐,直赴會試,生員吳瑞暉,給二分。
權益淳,以義禁府言啓曰,罪人尹得江,還發配所事,允下矣。仍前罪目,依例發遣府羅將,押送于全羅道益山郡配所之意,敢啓。傳曰,知道。
又以弘文館言啓曰,上番姑降,已至多日,事體極爲未安,而當此本館鎭日問安之時,館僚不可不備員,副校理李眞伋,修撰金弘錫,卽爲牌招,副修撰李巨源,因親病徑出,亦已多日,竝卽牌招察任,何如?傳曰,允。
朴乃貞,以武一所差備官,以試官意啓曰,本所監試官司諫院獻納李廷傑,自開場之初,已有泄瀉,今則轉成痢疾,登溷無算,決難堪赴試坐。參試官訓鍊院副正崔興祚,亦自數日之前,病勢猝重,四肢不仁,頭部如碎,日漸危重,小無所減。參試之任,分掌試冊,闕一則不成試體。竝令政院稟旨變通,何如?傳曰,允。
兪命凝啓曰,以副校理李眞伋,修撰金弘錫,副修撰李巨源牌不進罷職傳旨。傳曰,推考傳旨捧入。
權益淳啓曰,因武一所草記,監試官獻納李廷傑,痢疾方重,決難監試,參試官訓鍊院副正崔興祚,身病危重,不能察參試之任,竝令本院稟旨變通事,允下矣。原單子中改付標以入之意,敢啓。傳曰,知道。
呂必容,以戶曹言啓曰,京畿監司狀啓,據弘濟院館宇移建事,自備局覆啓,允下矣。取考謄錄,則二去戊子年,弘濟站創建時,戶·工曹官員,與京畿差使員,眼同定基,別定監役官擧行矣。今亦依此例,戶·工曹郞廳,與京畿差使員·監役官,移建處所及舊材瓦,爲先看審擧行,何如?傳曰,允。
朴乃貞,以兵曹言啓曰,今八月十三日,仰役奴次世稱名人,自敦化門入來,差備門外擊錚,極爲駭愕。令攸司囚禁治罪,同門守〈門〉將金文漢,常時不能禁斷雜人,以致闌入,亦難免其責,推考,何如?傳曰,允。
兪命凝,以內醫院官員,以都提調·提調意啓曰,今年冬至使貿易唐材中,遺儲有不緊而有裕者,有緊要而不足者,減其不緊,加貿緊要之材,乃是前例,今亦就其元數中,參酌加減,別單書入之意,敢啓。傳曰,知道。
權益淳,以武二所差備官,以試官意啓曰,監試官司諫院司諫柳綏,家有七十歲偏母,素患泄痢之症,遇寒復發,症勢彌留,日漸沈劇,以此情理,萬無離側監試之勢。參試官左通禮成瑍,以年老之人,素有眼疾,八九日書役,益復添重,自數日前,全不開睫。試冊書寫,無以備員,俱難强令察任,不可無變通之道,竝令政院稟旨擧行,何如?傳曰,允。
權益淳,以武一所差備官,以試官意啓曰,本所擧子成五采,入射試庭之際,多有可疑之跡,自試所發覺,嚴問,則爲其從兄九采代射之事,不能隱諱。故九采處,亦爲査問,則招內曰,其從弟五采,常時善射六兩,果爲換名代入云云,箇箇直告。其爲奸情,節節痛惡。右項二人等,令攸司依律科罪,何如?傳曰,允。
又啓曰,武所試官李鳳祥,當爲牌招,而今已夜深,待明朝出牌之意,敢啓。傳曰,知道。
兵曹,李師尙單付副司直。
正言李日躋啓曰,請還收申銋出陸撤籬之命。措辭在前請還收星樞減死之命,仍前嚴鞫,期於得情。措辭在前請還收高鳳獻·李碩輔特放之命。措辭在前請李坰,更令王府各別嚴刑,期於得情。措辭在前朝家之待儒者,不與他等,故名在招延之列,則勿論其官秩之內外尊卑,其所以禮貌之者備矣。近來此道專廢,臣嘗慨然,掌令臣尹東洙之曾任丹陽也,監司權益寬,仍一文報之事,措辭回題,少無顧藉之意,方伯之於守令,苟見其失,則推論之,固可也,啓罷之,亦可也。而今乃於就事論事之外,語帶嘲侮,殊有欠於禮貌儒者之道,不可不略加規警。請忠淸監司權益寬推考。祭官厭避,誠爲近日之弊習,陵寢獻享之任,事體何等重大,而每多以白徒巡將,苟然充送,衣冠製樣,全不成儀,薦祼興俯,多不中式。其在重園陵·敬祀典之道,決不當若是猥褻,請自今以後,申勅該曹,各陵獻官,勿論文·南·武·宗班,必以秩準官顯者,一一井間,輪次差送,其中厭避者,隨卽入啓論罪。黨習漸熾,詖說交作,奇奇怪怪之事,靡所不有,可勝痛哉?頃者聞有鄕儒趙命觀爲名者,投呈一疏,疏旣未徹,則雖未知其命意措語之爲如何,而只以出於司直李仁復之疏槪者見之,渠敢以賢之一字,隱然加之於伏法之兇鑴,欲以爲眩亂嘗試之計。噫,世變雖曰無窮,古今天下,寧有認賊爲賢之理,而此人之甘心黨惡,放肆無嚴,何敢乃爾?其語旣謄朝紙,則不可以其疏之退給,而少忽懲勵之道,請驪州儒生趙命觀,邊遠定配。答曰,不允。末端三件事,依啓。
甲辰八月十五日巳時,上在環翠亭。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·白興銓·玄悌綱·金壽煃。光佐進伏曰,房內甚狹,上番翰林,使之退伏戶外之意,敢啓。又曰,聖候諸症少減,伏幸萬萬。卽今聖體調攝,若何?上曰,一樣矣。光佐曰,大妃殿氣候,若何?上曰,安寧矣。光佐曰,使醫官診察。聖徵診後退伏曰,脈候左右不高,而沈且小數矣。震夔曰,脈候左右沈,而乍數帶矣。坫曰,脈候左如昨,沈而不數,右三部比左,乍大而不數矣。興銓曰,脈候左關隻沈靜,寸心小帶數。右寸關不沈,而小闊有力矣。悌綱曰,脈候左三符乍沈,而不帶數和通,右三符大而小帶數矣。壽煃曰,脈候左三符,起而似浮,右三符,調均而有力矣。光佐曰,寒縮之氣,數日來大有之乎,微有之乎?上曰,微有之矣。光佐曰,寒縮之氣,何時有之乎?上曰,時有之矣。光佐曰,首醫三人招入,使之診察舌苔,何如?小臣等瞻望玉色之意,敢啓。使醫官仍爲診察汗候,何如?聖徵曰,舌苔不如前日,深處乍有之,而右邊多矣。汗候背脅潤,而腹部頗潤,而好有之矣。震夔曰,舌苔皆解,而舌根似有之矣。汗候背部潤,腋下手指沾濕矣。光佐曰,口淡有乎?上曰,有之矣。光佐曰,今日水刺進御乎?上曰,不進矣。光佐曰,若於卽今進御,則臣等瞻望退出,其喜幸,何可言?上曰,從後當進矣。肇曰,批旨,他症候則以少減爲敎,而寒熱之候,無下敎矣。寒縮熏熱,數日來,何如?上曰,無減矣。光佐曰,惡心·乾嘔之候,昨今則無之乎?上曰,尙有之矣。肇曰,夜來寢睡,比前差勝云,如此之時,煩熱之候差勝乎?上曰,差勝矣。肇曰,湯藥累日停止矣。進御之時,腹中何如,停進之時,腹中何如?上曰,腹中平安矣。肇曰,水刺久不進御矣。數日來間間進御爲敎,湯藥停進之後,水刺似有開胃之漸,湯劑不進,故脾胃平而然耶?抑水刺進御與否,不係於湯劑停進乎?上〈曰〉,無如此事矣。光佐曰,臣等退出後,當與諸醫,商議定藥矣。又曰,慶尙監司權以鎭,江華留守李眞望,除拜已久,尙不出肅。眞望則疏批未下,以此不敢出肅云。在前雖未承批,亦有牌招之規,李眞望·權以鎭,一體牌招,使之出肅,何如?上曰,依爲之。出定奪光佐曰,實錄廳堂上,不爲行公之員,使政院牌招,一員則方往武試所,竣事似遲,不可等待。變通差出他試官,俾定試事,何如?上曰,依爲之。出定奪光佐曰,大司憲李明彦,不爲上來,故頃以催促之意,仰達矣。明彦,今方爲承候,入來城外云。卽爲牌招察任,何如?上曰,依爲之。出定奪諸臣,以次退出。
上在昌德宮。停常參·經筵。
下直,寧越府使金始慶,原州牧使金重熙,黃澗縣監柳汝霖,連山縣監李景翼,庇仁縣監李匡冕,鏡城判官李光溥。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑一向停進。寒熱·煩惱·口淡·惡心之候,復如何,而水刺厭進,頭部微疼,其有益減之勢,寢睡亦爲漸勝乎?臣等率諸醫,趁早入診,詳察症候,宜當。大妃殿氣候,亦復安寧乎?臣等終宵憂悶,敢此問安,竝爲仰稟。答曰,知道。寒熱·煩惱·口淡·惡心之候,一樣,水刺厭進,頭部微疼之候,少減後一樣,寢睡不寧,勿爲入診。慈殿氣候,安寧矣。
藥房口傳啓曰,伏承勿爲入診之命,而臣等入侍,不敢更爲煩請,使醫官入診,何如?傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
藥房再啓曰,昨日以更觀數日,議定湯劑啓達矣。寢睡連日不寧,水刺未有加進。且伏聞入侍醫官所傳之言,脈度尙今帶數,小便亦不長利,臣等與諸醫,反復商議,則皆以爲,柴苓湯元方,去桂心,加山栀薑汁炒·白芍藥炒各一錢,黃連薑汁炒七分,連進三貼,宜當云。此藥卽爲煎入之意,敢啓。傳曰,知道。
朴乃貞啓曰,因武二所草記,監試官司諫柳綏,親病沈劇,萬無離側監試之勢。參試官左通禮成瑍,以年老之人,素患眼疾添重,全不開睫。試冊書寫,無以備員,俱難察任。竝令本院稟旨變通事,允下矣。原單子中改付標以入之意,敢啓。傳曰,知道。
又啓曰,武二所監試官正言李日躋,受點之後,玉堂陳箚請遞,不得出牌之意,敢啓。傳曰,知道。
又以兵曹言啓曰,今八月十六日,禁衛軍朴信明稱名人,自通化門入來,差備門外擊錚,極爲駭愕。令攸司囚禁治罪,同門守門將金鳳粲,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今八月十七日,武臣堂上朔試射日次,而國忌齋戒相値,不得設行之意,敢啓。傳曰,知道。
又以武一所差備官,以試官意啓曰,本所擧子李文白爲名者,六兩入格後,容疤憑準之際,多有差違之端,拘留嚴覈,而獰悍特甚,終不就服。自試所別爲窺察,捉得其本擧子李文白,一處對辨,則兩人互相爭稱文白,極其兇怪,多方嚴問,則當初冒稱李文白者,始服其本姓名朴俊爀,情狀尤極巧惡。文白處,問其代入曲折,則乃曰,朴俊爀,素無面分,而京人李廷奎者,率來信川人朴俊爀,能遠射,而善於代射,渠亦自謂累試不敗,先給錢兩,果爲代射云。故廷奎,亦卽捉來推問,無辭遲晩。近來代射者何限,而未有若此人等之所爲,其罪狀不可循例治之。竝令攸司各別科罪,以杜日後之弊,何如?傳曰,允。
慶尙監司,以七八月令山藥,當月內不得封進,待罪事,狀啓。傳曰,勿待罪事,回諭。
兪命凝,以弘文館言啓曰,修撰金弘錫,昨日違牌,旣有只推之命,更爲牌招察任,何如?傳曰,允。
以修撰金弘錫牌不進罷職傳旨,傳于朴乃貞曰,推考傳旨捧入。
朴乃貞啓曰,卽伏見慶尙監司金東弼七八月令藥材封進狀啓,則年號下八月二字,不爲書塡,殊涉不察,推考警責,何如?傳曰,允。
持平李玄輔啓曰,請亟寢緣坐罪人賓愛·終卿放送之命。措辭見上答曰,勿煩。
校理吳遂元,副校理申致雲箚曰,伏以朝家待士之禮,上官檢下之體,各有其宜,不可同條而論。而至若外方體統,尤截然,不容少忽矣。向者忠淸監司權益寬之啓罷丹陽郡守尹東洙之擧,蓋所以重祀典而存體貌,則唯其文移往復之間,雖有一二語句,人或言其欠於穩帖者,此不過爲相與勅勉之地,似非出於故爲嘲侮之意,而昨日諫臣,以此事發啓,請推道臣,至於蒙允,臣等竊以爲過也。式閭設醴,惟可論於朝廷禮士之際,擁篲折節,非所責於營府管下之地,則勿論事之得失,以道臣而責勉守令,謂之嘲侮,而輒加以責罰,則從今以後,一有儒名者,其將鮮有以守令自居,而爲道臣者,亦無所施其體統矣,寧有是哉?況臺諫,是執法之官也,以執法之官,而劾執法之事,不合臺體,大關後弊,不可以其事小,而遂置之也。請還寢忠淸監司權益寬推考之命,昨日諫院論啓臺官遞差。取進止。答曰,省箚具悉。箚辭得宜,可不依施焉?
上在昌德宮。停常參·經筵。
顯宗大王忌辰,齋戒。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑進御後,寒熱·煩惱·口淡·惡心之候,其有差勝之效,水刺厭進,頭部微疼,益向減歇,寢睡亦復漸勝乎?臣等卽率諸醫,趁早入診,詳察症候,宜當。大妃殿氣候,一向安寧乎?臣等終宵憂悶,敢此問安,竝爲仰稟。答曰,知道。湯藥進御,寒熱·煩惱·口淡之候一樣,惡心之候少減,水刺厭進,頭部微疼之候益減,寢睡不寧,勿爲入診。慈殿氣候,安寧矣。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
備忘記,傳于兪命凝曰,史官一員待命,騎馬三匹立之。
朴乃貞啓曰,武二所監試官正言李日躋,因堂箚,旣已遞差,元單子當爲改付標以入,而大司諫李明誼在外,司諫柳綏,有親病,獻納李廷傑,有身病,俱已改差。監試官之任,他無推移進去之員,正言有闕之代,所當開政差出,而明日乃是國忌,齋戒,在前如此之時,亦有政官牌招開政之例,何以爲之?敢稟。傳曰,牌招開政。
有政。吏批,行判書李肇藥房進去,參判李世最進,參議沈珙進。兵批,行判書柳鳳輝病,參判朴熙晉病,參議李廷濟進,參知李重述病,左副承旨朴乃貞,吏·兵批兼進。
吏批,以趙尙慶爲正言,李夏源爲刑曹參判,崔宗周爲刑曹參議,鄭潤先爲戶曹正郞,金始烱爲兵曹正郞,李公胤爲義盈主簿。兵批,以李日躋·趙泰望單付副司果。
吏批啓曰,卽接內資寺牒呈,則直長李泰亨除授後,過限未肅拜,依例改差,何如?傳曰,允。
兪命凝啓曰,日昨筵中,因大臣陳達,江華留守李眞望,慶尙監司權以鎭,竝爲牌招,而不卽應命,其在事體,殊甚未安。目今秋序過半,田政方急,更卽牌招,何如?傳曰,允。
權益淳啓曰,判決事李有壽,除拜已過累日,尙不出肅。詞訟重地,不容久曠,牌招察任,何如?傳曰,允。
以判決事李有壽牌不進罷職傳旨,傳于朴乃貞曰,推考傳旨捧入。
上在昌德宮。停常參·經筵。
顯宗大王忌辰。
自昧爽至辰時,有霧氣。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?連進湯劑,寒熱·煩惱·口淡之候,復何如,而惡心,水刺厭進,頭部微疼,比昨日益向減歇,寢睡亦復漸勝乎?臣等卽率諸醫,趁早入診,詳察症候,宜當。大妃殿氣候,一向安寧乎?臣等終宵憂悶,敢此問安,竝爲仰稟。答曰,知道。湯藥進御,寒熱·煩惱·口淡之候少減,惡心,水刺厭進,頭部微疼之候,益減後一樣,寢睡不寧,勿爲入診。慈殿氣候,安寧矣。
權益淳啓曰,大司憲李明彦未肅拜,疏批未下,執義李眞淳武二所監試官以進,掌令柳時模武一所監試官以進,掌令尹東洙在外,持平朴胤東·李玄輔呈辭。今日以監察茶時之意,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
朴乃貞啓曰,以武二所草記,試官戶曹參判黃爾章,疝症重發,有難强察試事,監試官執義李眞淳,親患猝重,不得來參。竝令本院稟旨變通事,允下矣。元單子中改付標以入之意,敢啓。傳曰,知道。
又以武二所差備官,以試官意啓曰,副試官戶曹參判黃爾章,逐日赴坐,素患疝症,觸冷重發,疝氣上衝,有時昏窒,頃刻之間,若將垂絶,實難强察試事。監試官司憲府執義李眞淳,親患猝重,今日之坐,不得來參。司諫院監試官,纔有自政院變通之擧,而亦未及赴坐,莫重試場,兩司俱不來參,則其在重試事之道,將不免撤試。竝令政院卽速稟旨變通,何如?傳曰,允。
上在昌德宮。停常參·經筵。
下直,河東府使申慶弼,礪山府使李遇新,柒原縣監金錫基,狼川縣監李蘅,昌平縣令姜必龜。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?連進湯劑,寒熱·煩惱·口淡·惡心之候,益向減歇,水刺厭進,頭部微疼,比昨日更有所減,寢睡亦復漸勝乎?臣等不可不卽率諸醫,趁早入診,詳察症候,議定繼進湯劑矣。大妃殿氣候,一向安寧乎?臣等終宵憂悶,敢此問安,竝爲仰稟。答曰,知道。湯藥進御,寒熱·煩惱·口淡·惡心之候一樣,水刺厭進,頭部微疼之候,少減後一樣,寢睡安穩。慈殿氣候,安寧矣。
藥房再啓曰,臣等入診退出後,與諸御醫及儒醫,反復商議,則以爲,水刺尙今厭進,加味六君子湯,加乾薑炮五分,連進三貼,宜當云。此藥卽爲煎入之意,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
權益淳啓曰,大司憲李明彦未肅拜,疏批未下,執義李眞淳,持平朴胤東呈辭,掌令柳時模武一所監試官以進,尹東洙在外,持平李玄輔武二所監試官以進。今日以監察茶時之意,敢啓。傳曰,知道。
又啓曰,江華留守李眞望,以辭疏之未承批,連違召牌,大臣引例陳達之後,不可一向撕捱,慶尙監司權以鎭,違牌不進,連呈辭疏,本道秋事日急,夫馬留滯,亦甚有弊,竝卽牌招,何如?傳曰,允。
又啓曰,判決事李有壽,違牌不進,旣有只推之命,而强引不當引之嫌,尙不出肅,事體殊甚未安。更爲牌招察任,何如?傳曰,允。
兪命凝,以弘文館言啓曰,本館僚員,近甚不齊,上番姑降,已至多日,事體苟簡,終涉未安。副修撰李巨源,以親病陳疏,已過三日,副修撰成德潤,昨已自鄕上來,竝卽一體牌招,以爲推移入直之地,何如?傳曰,允。
以副修撰成德潤牌不進罷職傳旨,傳于兪命凝曰,推考傳旨捧入。
江原監司,以三陟等官居私奴守天等囕死事狀啓,傳于兪命凝曰,囕死人等,令本道恤典擧行。
朴乃貞,以戶曹言啓曰,纔因京畿監司狀請,弘濟院移建事,旣自廟堂,覆啓,允下矣。所當卽爲擧行,而目今慶德宮內醫院,成均館泮水堂,東學大廳改建及三田渡碑閣修葺之役,與其他闕內外各處營繕之役,一時竝擧,非但經費之有難策應,今此院宇移建,雖與新造有異,舊舍撤建之際,必多腐傷不用之物,許多材椽,新備亦難。且値秋晩,日晷甚短,未凍前完役,亦未可必,諸議皆以爲,此非時日爲急之事,稍待春煦漸長,木筏流下之節,料理木物,從容移建,似合事宜云。弘濟院移建之役,待明春擧行,何如?傳曰,允。
又以兵曹言啓曰,今二十日,文臣朔試射日次,而訓鍊院·慕華館武科初試設場試射,則依例南小洞設行之意,敢啓。傳曰,知道。
甲辰八月十九日午時,上御環翠亭。藥房入診入侍,都提調李光佐,提調李肇,副提調南就明,假注書權䌖,記事官尹尙白·趙迪命,醫官權聖徵·方震夔·許坫·白興銓·玄悌綱·權聖揆,永禧殿參奉朴泰初。光佐進伏曰,聖候雖有少減之勢,而久未復常,憂慮未已,卽今聖體調攝,若何?上曰,一樣矣。光佐又起而伏曰,大妃殿氣候,此時,何如?上曰,安寧矣。光佐又起而伏曰,請令醫官診脈。聖徵趨進診脈。退伏奏曰,左邊脈候沈靜,右邊脈候稍沈數矣。光佐又起而伏曰,小臣等,請與醫官,瞻望玉色,詳察症候。上不答。震夔趨進診脈,退伏奏曰,脈候左邊關尺沈靜,寸則沈而稍帶數,右邊寸關沈數矣。坫趨進診脈,退伏奏曰,脈候左三部,沈靜不數,度數調勻,右三部亦沈靜,而寸關稍似洪大,然亦不至於數矣。興銓趨進診脈,退伏奏曰,脈候左邊寸關,沈靜不帶數,而右邊寸關,數候猶未解,又似滑矣。悌綱趨進診脈,退伏奏曰,脈候左三部似沈,而不至大段,亦不至數,右三部與左頗同,而少帶數矣。聖揆趨進診脈,退伏奏曰,左右脈度,若言其去來疎數,則似數,而亦不至如前日之過數,左邊稍低,右邊稍高矣。泰初趨進診脈,退伏奏曰,左邊脈寸關,如前沈靜,右邊脈寸關,比前稍數,左右尺皆沈微矣。光佐曰,寒熱·煩惱之候,自昨以少減,爲敎矣。今猶明有寒氣乎?上曰,少似有之矣。光佐曰,熏熱比寒氣,多乎,微乎?上曰,一倂微矣。光佐曰,昨日水刺進御與否,終日無下敎,悶不可言,昏後始下進御之敎,臣心少降矣。卽今水刺厭進,復何如?上曰,少勝矣。光佐曰,今日亦厭於進御,尙不得進御乎?肇曰,今已午末,而尙未聞水刺進御之數,不審全無所進乎?上有答,而諸臣聽瑩,世弟在傍令曰,粥少許進御矣。肇曰,至今不進水刺,或覺中氣之虛乏乎?上曰,不知虛乏矣。光佐曰,數日內,或有困臥之時乎?上曰,間間起坐矣。光佐曰,卽今殿坐已久,久坐不難乎?上曰,不難矣。光佐曰,口味淡淡,今果快愈乎,或猶有之乎?上曰,今尙然矣。光佐曰,使首醫診察舌苔,何如?聖徵·震夔趨進。光佐又曰,請令仍爲診察汗候。聖徵診察後,伏奏曰,舌苔與近日差勝後一樣,右邊深處,少有白苔,汗候則背腹肌膚皆潤,而腹部少溫,背部頗冷,汗亦冷矣。卽今或有背寒之症乎?上曰,不至寒矣。震夔診察後,伏奏曰,舌苔與前一樣,右邊少有之,深處亦似有之。汗候則背部頗冷,而有汗氣,腹部脅下,溫而有汗氣矣。光佐曰,頃日入侍時,伏聞腹中雷鳴,不審腹部,常時能得平安乎,或時輪囷,覺有痛處乎?肇曰,近日連放泄便矣。腹中或不平,而仍下泄便乎?上曰,無不平之時矣。光佐曰,雖非泄便之時,常時或有腹痛乎?上曰,無之矣。光佐曰,卽今進御茶飮,比昨頻乎,稀乎?上曰,頻飮矣。光佐曰,卽今口中煩渴之症甚乎?上曰,煩渴矣。光佐曰,臣等退出後,當與未入侍諸醫,反復消詳,議定湯劑,而頻放大便,今已屢日矣。放便時滑泄乎,或艱澁難放乎?上曰,不難矣。光佐曰,水刺之不能進御,最爲悶迫,今至午後,而尙不進水刺,如是而豈不憊薾乎?臣等退出後,雖甚厭,必須强進水刺,好矣。就明曰,雖粥飮,頻進則好矣。光佐曰,粥飮進御亦久,豈不厭乎?若隨思想之物進御,則口味庶開矣。水刺全不進御,幾過三十日,近雖有少減之敎,而進御之數亦甚少,不勝悶迫矣。光佐所啓,刑曹獄囚多滯,各道放未放狀啓,亦未覆奏,而判書吳命峻,只參問安,不爲開坐,蓋以未承疏批及玉堂疏辭爲嫌云。金吾堂上,亦未承疏批,而旣參問安之後,則不得不開本府之坐,秋曹何以異此?至於玉堂疏,不過因臺諫時事,一往一來之言也。重臣事體,何可因此過嫌,使重務曠廢乎?推考警責,使卽行公,且聞其掃墳呈辭,纔已入啓云。雖受由之後,必待本曹滯務疏滌後,始爲出去之意,分付,何如?上曰,依爲之。出擧條光佐又所啓,忠淸監司權益寬,重患背腫,今雖少減,無以酬應公事,凡務曠滯云。當此秋務方急之時,道臣一向廢事,殊甚可慮,不可無變通之道,忠淸監司權益寬,今姑遞改,何如?上曰,依爲之。出擧條諸臣,遂以次退出。
上在昌德宮。停常參·經筵。
下直,德源府使金浚,昌寧縣監李誠躋,靑山縣監尹澓。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑進御後,寒熱·煩惱·口淡·惡心之候,益向減歇,水刺厭進,頭部微疼,更有所減,寢睡一向安穩乎?臣等率諸醫,趁早入診,詳察症候,宜當。大妃殿氣候,亦復安寧乎?臣等終宵憂悶,敢此問安,竝爲仰稟。答曰,知道。湯藥進御,寒熱·煩惱·口淡·惡心之候差減,水刺厭進,頭部微疼之候,益減後一樣,寢睡安穩,勿爲入診。慈殿氣候,安寧矣。
藥房口傳啓曰,伏承勿爲入診之命,臣等入侍,不敢更請,而命醫官入診,何如?傳曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
權益淳啓曰,大司憲李明彦未肅拜,疏批未下,執義李眞淳,持平朴胤東呈辭,掌令柳時模武一所監試官以進,掌令尹東洙在外,持平李玄輔武二所監試官以進。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而上候方在靜攝中,不得來會云矣,敢啓。傳曰,知道。
又以戶曹言啓曰,今此庭試初試二所主掌官司圃署別提鄭壽耆,身病猝重,其代司導署主簿梁必大,改付標以入之意,敢啓。傳曰,知道。
又以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
兪命凝啓曰,近日秋氣漸涼,視事當爲取稟,而上候未寧,方在靜攝中,前頭更稟之意,敢啓。傳曰,知道。
又以禮曹言啓曰,卽接宗廟署所報,則今月二十一日秋奉審時,本署提調,當爲進參,而都提調未差,提調行吏曹判書李肇,今方直宿於藥院,他無進參之員云。丁酉年宗廟雨漏處奉審時,提調閔鎭厚,亦直宿藥院,而因傳敎,出去奉審矣。雖有前例,而藥院直宿之臣,臣曹有不敢直請進去,令政院稟旨擧行,何如?傳曰,允。
又啓曰,因禮曹草記,今月二十一日,宗廟秋奉審時,本署提調,當爲進參,而都提調未差,提調李肇,今方直宿藥院,他無進參之員。丁酉年奉審時,提調閔鎭厚,直宿藥院,而因傳敎,出去奉審矣,令政院稟旨擧行事,允下矣。旣有已行之例,本署提調李肇,使之依例出去奉審後,還爲直宿,何如?傳曰,允。
又以弘文館言啓曰,副修撰成德潤,昨日違牌,旣有只推之命,更爲牌招察任,何如?傳曰,允。
以副修撰成德潤牌不進罷職傳旨,傳于兪命凝曰,推考傳旨捧入。
藥房詣閤門外口傳啓曰,臣等卽伏聞差備待令醫官之言,聖候有胸膈不安之候,下問云。臣等卽率諸醫入診之意,敢啓。傳曰,夜已深矣,勿爲入診,招見醫官,宜矣。
藥房口傳再啓曰,童便入之之意,醫官旣已陳達矣。童便一升,薑汁少許,蘇合元七丸,卽爲封入,以爲調和進御之地,敢啓。傳曰,知道。
藥房口傳三啓曰,薑茶湯入之事,下敎,故封入,而豆豉茶,亦宜於卽今症候,差備醫官在外時,亦爲議定煎待,故一體封入之意,敢啓。傳曰,知道。
藥房口傳四啓曰,連進童便,卽今氣候,何如?膈間漸有開利之效乎?惶恐敢啓。傳曰,童便進御之後,膈間稍開利矣。
藥房口傳五啓曰,今將議藥以啓矣。旣有膈間稍爲開利之敎,今當就寢,此時進御湯劑似難,諸醫等以爲,更觀曉來症候,議藥。而豆豉茶,最宜於卽今症候,俟童便稍降,代茶進御,宜當云,惶恐敢啓。傳曰,知道。
上在昌慶宮。停常參·經筵。
貞顯王后忌辰,齋戒。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?膈間不平之候,稍爲開利之後,更復快減,開豁如常,而寢睡曉來安穩乎?諸症候比昨日,更若何?臣等不可不卽率諸醫,趁早入診,詳察症候,議定湯劑當否矣。大妃殿氣候,一向安寧乎?臣等終宵憂悶,敢此問安,竝爲仰稟。答曰,知道。入診事,依啓。慈殿氣候,安寧矣。
藥房再啓曰,臣等入診退出後,與諸御醫及儒醫,反復商議,則皆以爲,卽今症候,猶有挾食餘氣,藿香正氣散元方,白朮代蒼朮,更加便香附七分,麥芽炒五分,連進二貼,宜當云。此藥卽爲煎入之意,敢啓。傳曰,知道。
朴乃貞,以義禁府言啓曰,以咸鏡監司啓本,刑曹粘連,訓戎前僉使卞重傑,移本府處置事,允下矣。卞重傑,今方待命於本府,卽爲拿囚之意,敢啓。傳曰,知道。
又以刑曹言啓曰,武二所移文內,信川居出身金德劉,爲其同邑擧子朴璘,代射,而奸狀現露,依律處置事,捉送矣。出身則入啓囚治,旣有受敎,金德劉,自本曹囚禁推覈之意,敢啓。傳曰,知道。
因傳敎刪去。以下四行割去
藥房夕問安時,口傳啓曰,差備待令醫官加待令事,定奪矣。議藥同參金壽煃,加待令之意,敢啓。傳曰,依爲之。
罷漏時,藥房詣閤門外,口傳啓曰,卽今聖候,水泄不止,而穀味全無所進,此最切悶。諸醫皆以爲,人蔘三錢重,粟米飮進御,宜當云。故臣等監煎,持詣閤門之外,謹此封入,黽勉多進,以爲扶元止泄之地,幸甚。伏望進御後下敎,惶恐敢啓。傳曰,當依爲之。
承傳色,傳于藥房曰,人蔘·粟米飮四合進御矣。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大殿·大妃殿·中宮殿,藥房夕問安。答曰,知道。
八月二十一日巳時,上御環翠亭。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·白興銓·玄悌綱·金壽煃,儒醫永禧殿參奉朴泰初。光佐進伏曰,夜來猝有膈間不平之候,憂慮不可言,卽今聖體調攝,若何?上曰,一樣矣。光佐曰,大妃殿氣候,若何?上曰,安寧矣。光佐曰,使醫官診察,若何?上曰,唯。聖徵診察後退伏曰,脈候左邊寸脈乍沈,關隻闊,右三部乍有闊氣。震夔曰,脈候左右寸關闊數矣。坫曰,脈候左右重按,則有力而數矣。興銓曰,脈候左寸關,比前稍沈而帶闊,右關脈不數而乍洪,且帶闊氣矣。悌綱曰,脈候左右寸關闊數,而重按則有力矣。壽煃曰,脈候左右,闊則有之,而右邊關尤闊,積滯餘氣,未盡而然矣。太初曰,脈候左右寸關,比前似數矣。光佐曰,氣候詳察,然後方可議藥,臣等瞻望玉色之意,敢啓。仍擧首而仰瞻。又曰,殿下呻痛之聲,連有之,何處作痛乎?上曰,腹部乍痛矣。光佐曰,膈間不煩,而又不滯乎?上曰,不然矣。光佐曰,卽今亦有寒縮之氣乎?上曰,似有之矣。因傳敎刪去,一行半割去光佐曰,昨日已前,亦有煩悶之氣乎?上曰,已前則無之。光佐曰,腹部作痛之時,痛氣上至於胸膈之間乎?腹痛例各不同,連爲作痛乎,或時時作痛乎?上曰,時時作痛矣。肇曰,方痛時玦玦作痛乎?上曰,然矣。肇曰,童便進御後,似或腹中冷而然乎?上曰,然矣。光佐曰,使首醫診察腹部痛處,汗候多少,亦爲診察,何如?上無發落。上曰,持茶來。內侍進茶,上呑下。就明曰,腹部痛處及汗候診察,然後可以論症,故大臣有此陳達矣。光佐曰,腹部使首醫診察,何如?上曰,依爲之。聖徵診後退伏曰,腹部痛處,是臍上也。上部手捫,乍有澎堅之氣矣。光佐曰,昨夜詳問醫官,則蟹醬及杮,竝爲喫了,則腹痛大瀉云。因傳敎刪去。四行餘割去房堗甚煖,臥着平牀上,似好矣。王世弟進伏曰,提調之言如此,豆豉茶,合爲進御矣。仍令內侍持來豆豉茶,上引飮數合許。光佐曰,此茶進御,如是些少,不可責效,臣等退出,更爲煎入之意,敢啓。湯劑則退與諸醫,商確議定後,當爲稟啓矣。諸臣,以次退出。
上在昌慶宮。停常參·經筵。
貞顯王后忌辰。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。大殿,朝廷·二品以上·六曹單子問安。答曰,知道。大妃殿·中宮殿口傳問安。答曰,知道。
大殿·大妃殿·中宮殿·世弟宮·嬪宮,政院·玉堂夕問安。答曰,知道。大殿·大妃殿·中宮殿,藥房夕問安。答曰,知道。
因傳敎刪去。八行割去
藥房夕問安時,口傳啓曰,差備待令醫官加待令事,定奪矣。議藥同參金壽煃,加待令之意,敢啓。傳曰,依爲之。
罷漏時,藥房詣閤門外,口傳啓曰,卽今聖候,水泄不止。而穀味全無所進,此最切悶,諸醫皆以爲,人蔘三錢重,粟米飮進御,宜當云。故臣等監煎,持詣閤門之外,謹此封入,黽勉多進,以爲扶元止泄之地,幸甚。且伏望進御後下敎,惶恐敢啓。傳曰,當依爲之。
承傳色,傳于藥房曰,人蔘·粟米飮四合進御矣。
權益淳啓曰,大司憲李明彦未肅拜,疏批未下,執義李眞淳呈辭,掌令柳時模武一所監試官以進,掌令尹東洙在外,持平朴胤東式暇呈辭,持平李玄輔武二所監試官以進,今日以監察茶時之意,敢啓。傳曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑進御後,諸症候,復何如?伏聞下醫官之敎,腹痛一樣泄候不止,卽今或有所差減乎?曉來寢睡,亦復何如?水刺或有所進乎?臣等不可不卽率諸醫,趁此淸朝入診,詳察症候後,議定湯劑仍進當否矣。大妃殿氣候,一向安寧乎?臣等達宵憂悶,敢此問安,竝爲仰稟。答曰,知道。諸症候與昨一樣,慈殿氣候,安寧矣。
藥房再啓曰,臣等入診退出後,與諸御醫及儒醫,反復商議,則皆以爲卽今泄候最悶,藿香正氣散,今姑停進,黃芩湯,加防風一錢,連進三貼,宜當云。此藥卽爲煎入之意,敢啓。傳曰,知道。
八月二十二日巳時,上御環翠亭。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·白興銓·玄悌綱·李震成·鄭爾柱。光佐進伏曰,聖候夜間泄瀉甚數,憂慮不可言,卽今聖體調攝,若何?上曰,一樣矣。光佐曰,大妃殿氣候,若何?上曰,安寧矣。光佐曰,使醫官診察,何如?臣等瞻望玉色之意,敢啓。仰首瞻望。聖徵曰,脈候左不沈而乍數,右亦乍數矣。震夔曰,脈候左右,皆浮而數矣。掌心頗熱矣。坫曰,脈候左右沈數,數則熱候也。沈則泄瀉之例脈,有力而頗好矣。興銓曰,脈候左隻,有力而不沈,乍帶數,右三部重按則有力,乍帶數矣。悌綱曰,脈候左右三部,乍沈而不大段,比昨夕頗低矣。震成曰,脈候左右三部皆數,而重按則有力矣。爾柱曰,脈候左寸關頗大而帶數,右則有浮氣矣。光佐曰,卽今腹中痛氣,若何?上曰,似勝矣。光佐曰,呻痛處,何處乎?上曰,無痛處矣。光佐曰,大便有數放之意乎?上曰,無放意矣。光佐曰,大便放下時,黃門作痛乎,抑自然放下乎?上曰,自然放下矣。光佐曰,頭部微疼,何如?上曰,似勝矣。光佐曰,使醫官診察舌苔·汗氣,何如?上曰,依爲之。聖徵曰,舌苔左邊有之,而舌左邊瘡爛矣。震夔曰,汗氣無之,玉體腹部諸處皆熱矣。光佐曰,卽今渴候,若何?上曰,渴氣若不堪矣。光佐曰,甘豆湯,最宜於卽今症候,其味雖甘,利於此症,頓進,宜矣。又曰,資補元氣,莫如穀氣,卽今臣等所見處,進御粥飮,若何?王世弟進跪,請進米飮。上曰,厭之矣。光佐曰,米飮若厭進,則甘豆湯亦穀氣,甘草亦和中,此可以補中氣,卽今進御伏望。肇曰,湯藥不如穀物,進御穀氣,可以扶接元氣,而昨日下敎,只有木米茶進御而已。雖甚厭進,間間進服米飮,亦某條進御粥物伏望。就明曰,雖渴時,米飮可以止渴矣。因傳敎刪去。四行割去上曰,進御,宜矣。內侍承命出往,持來甘豆湯,光佐曰,今日亦有寒氣乎?上曰,無之矣。內侍跪,擎進甘豆湯,上以手指,點來沾口,仍爲進御甘豆湯少許。光佐曰,進御甚少,其效不多,頓進伏望。王世弟進請加進。上曰,止此飮之。因傳敎刪去。二行半割去肇曰,非但米飮,白粥之屬,雖一二匙,進御,然後可以鎭定脾胃矣。光佐曰,白粥無滯而順下,閭巷人病中,必以白粥爲進矣。以此進御,甚好矣。又曰,膈間尙有痞結之氣乎?上曰,無如此氣矣。光佐曰,差備待令醫官依下敎爲之,而堂下醫官可能診脈者一二人,加數待令,何如?上曰,依爲之。諸臣,以次退出。
上在昌慶宮。停常參·經筵。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷·二品以上·六曹單子問安。答曰,知道。大妃殿·中宮殿口傳問安。答曰,知道。
權益淳啓曰,大司憲李明彦未肅拜,疏批未下,執義李眞淳呈辭,掌令柳時模武一所監試官以進,掌令尹東洙在外,持平朴胤東式暇呈辭,持平李玄輔武二所監試官以進,今日以監察茶時之意,敢啓。傳曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?湯劑進御後,諸症候,復若何?泄候不止,最爲悶慮,卽今或有所差減,煎入粟米飮,其已畢進,而水刺亦或有所進乎?曉來寢睡,亦復何如?臣等不可不率諸醫,趁此淸朝,卽爲入診,詳察症候後,議定湯劑仍進當否矣。大妃殿氣候,一向安寧乎?臣等達宵憂煎,敢此問安,竝爲仰稟。答曰,知道。諸症候一樣,水刺厭進一樣。慈殿氣候,安寧矣。
藥房再啓曰,臣等入診退後,與諸御醫及儒醫,反復論難,則皆以爲,聖候,全廢水刺,今至積日,而泄候又爲頻數,此最悶慮。粟米飮旣已再次煎入,有難兼進湯劑黃芩湯,今姑停進,更觀晩後症候,議定湯劑進御當否,宜當云,敢啓。傳曰,知道。
卯時,藥房口傳啓曰,臣等於啓辭,仰請入診,而卽今聖候有加,命諸醫入診,臣等亦爲卽刻入侍,何如?傳曰,依爲之。
藥房夕問安時,口傳啓曰,更觀晩後議定湯劑事,啓達矣。再次入診退出後,與諸醫商議,則皆以爲,粟米飮,連爲進御,湯劑今姑停止,更觀明日症候議定云,粟米飮更爲煎入之意,敢啓。傳曰,依爲之。
朴乃貞,以備邊司言啓曰,江華留守李眞望,慶尙監司權以鎭,三次違牌,尙不出肅。李眞望,雖曰,未承批,召命旣降,則便爲辭不獲命,自前不待批而承命者,非止一二,則三召不進,已極未安。至於藩臣,體段自別,未嘗有違牌之事,近來紀綱解弛,至或累犯違慢,視爲常事,分義所在,豈容如是?卽今秋務方急,俱不可不嚴責催赴,江華留守李眞望,慶尙監司權以鎭,竝從重推考,卽爲牌招肅拜,使之從速赴任,何如?傳曰,允。
兪命凝,以禮曹言啓曰,來十月初九日,行宗廟冬享大祭,親祭與親傳香,當爲取稟。而自上方在靜攝之中,依前例以攝行擧行乎?敢稟。傳曰,依爲之。
四更二點,藥房詣閤門外,口傳啓曰,臣等持進御茶飮,來詣閤門外,卽爲入診之意,敢啓。傳曰,依爲之。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大妃殿·中宮殿,藥房夕問安。答曰,知道。
八月二十三日卯時,上御環翠亭。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·白興銓·玄悌綱·金壽煃·權聖揆·鄭爾柱。光佐進伏曰,卽今聖體調攝,若何?上曰,一樣矣。光佐曰,使醫官診察。聖徵診察退伏曰,脈候卽今左右,頗有緩候矣。震夔曰,脈候左右,似浮大,而數則比夜減矣。坫曰,脈候如曉診時,重按則左邊有力,右邊不知有力矣。光佐曰,呻痛之聲不絶,何處作痛乎?上無發落。興銓曰,左右脈候帶數則乍緩矣。悌綱曰,脈候左右三部,比曉則大而乍低矣。聖揆曰,脈候左右重按則有力,而浮中有洪闊矣。壽煃曰,脈候左部浮闊,比夜有加,右部乍闊,而重按則無力矣。爾柱曰,脈候左寸關,體甚洪大,重按則有力,而右寸關洪大如左而無力矣。光佐曰,臣近至御牀診察,何如?上曰,依爲之。光佐進伏御牀前,仰問曰,昏沈之氣有之乎?上曰,有之矣。光佐曰,寒氣有之乎?上曰,不甚寒矣。光佐曰,腹痛,何如?上曰,小有之矣。光佐曰,卽今煩渴乎?上曰,似勝矣。光佐曰,粟米飮進御後,煩渴之候,與未進御時,何如?上曰,似勝矣。光佐曰,諸醫所見不一,猝難歸一,臣等退出,議定後仰達,而如有取稟事,則更當入侍,仰達矣。上曰,依爲之。東宮下令曰,都提調勸進米飮,宜矣。光佐仍勸進曰,藥物不如穀物,黽勉進御,何如?上曰,厭之矣。東宮進請曰,粥飮如茶飮,取溫持來乎?上曰,依爲之。內侍持粥碗來。光佐曰,若甚厭粥飮,紅蛤湯水,代茶進御,好矣。上進御紅蛤湯水少許,更進糯米茶少許。肇曰,曉者下敎,有昏沈之候云。神氣昏瞀乎?上曰,昏瞀則無之矣。肇曰,粥飮不爲進御,安得無昏沈之候耶?某條勉强,雖一二匙,數數進御伏望。就明曰,元氣扶接,無過粥飮,數數進御至望。光佐曰,使首醫診察舌苔,何如?聖徵診察後曰,如昨乍有之。震夔曰,舌苔白矣。聖徵仰問曰,背有寒乎?上曰,無之矣。光佐曰,大妃殿氣候,若何?上曰,安寧矣。光佐曰,臣等退與諸御醫及未入侍之醫,議定湯劑後,當爲仰達,而臣等雖退出之後,稀粥之飮,數數進御伏望。諸臣,以次退出。
八月二十三日午時,上御環翠亭。藥房再次入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·白興銓·玄悌綱·崔龜鏡·金壽煃·金景潤。光佐進伏曰,晩來聖體調攝,若何?上曰,一樣矣。光佐曰,使醫官診察晩後脈候,若何?又曰,醫官及臣等,瞻望玉色之意,敢啓。聖徵曰,脈候左右乍潤數矣。光佐曰,右脈診察時玉體少爲仰臥,則醫官診察之道,似便好矣。上轉身仰臥。震夔曰,卽今左三部洪,而闊數則少減,右三部,玉體恒臥一邊,故脈候不能順出耶?乍大而不數矣。坫曰,脈候曉診時,左三部重按則浮數矣。今則少減,右脈如曉沈,而不至大段數矣。龜鏡曰,脈候左三部浮數,重按則帶闊,右寸浮闊,關則沈而不有力矣。興銓曰,脈候左右不數,而卽今乍闊大,而體則似緩矣。悌綱曰,脈候左三部浮動之候,比曉少減,而不至大段,右三部少闊大而不數矣。壽煃曰,脈候左三部,微浮而不數,右三部,寸則微闊,關隻調均不足矣。景潤曰,脈候左右三部,數而尤數矣。光佐曰,卽今呻痛之候,與朝,何如?上曰,一樣矣。光佐曰,腹中尙有痛氣乎?上曰,此時則不然矣。光佐曰,然則如常不痛乎,小有之乎?上曰,小有之矣。光佐曰,寒氣有之乎?上曰,不寒矣。光佐曰,煩渴時口中乾燥乎?上曰,時亦然矣。肇曰,下泄時腹痛作乎?上曰,然矣。肇曰,粥飮進御,則腹痛止乎?上曰,然矣。光佐曰,玉音少似重,膈間有痰而然乎?上曰,然矣。光佐曰,舌苔朝已瞻望,舌上乾否,使醫官瞻望背腹部,汗氣亦使之診察,何如?上曰,唯。聖徵·震夔進伏診察,上披衾,使之診察。聖徵曰,舌上瞻望,則不潤,色頗黃,玉體卽今下腹背部有汗氣矣。震夔曰,舌苔似厚矣。足部亦爲診察,似好矣。上許之。震夔曰,脚部足部掌心烘熱,而猶不如手掌心之,甚矣。膝部乍潤矣。光佐曰,腹痛不至大段,而呻痛未已,抑或渾身作痛乎?上曰,似然矣。光佐曰,新煎入粟米飮進御,何如?上曰,持來。肇曰,粟米飮連進矣。他粥飮進御,何如?光佐曰,湯劑則卽今水刺及粥飮全廢,已至一日餘,脾胃之不足,理勢之必至,粟米飮煎入矣。故今日則湯劑不爲煎進矣。上進飮粟米飮二合許。光佐曰,凡進御時,不爲擧首,故進御之物,半落盤中,粟米飮則人蔘入之,伏望進御時,勉爲擧頭部呑下,俾不半落,何如?南就明曰,不必專以藥物,補中氣,間以粥飮進御,何如?肇曰,自曉進御粟米飮矣。中氣似或有實乎?上曰,唯。光佐曰,粟米精氣,不及眞米,臣等退出後,以稀粥紅蛤湯水,數爲進御,則千萬幸矣。就明曰,有穀氣,可以行藥力矣。光佐曰,大便放下時,或艱乎?上曰,不然矣。光佐曰,頭部微疼之候,快減乎?上曰,小有之矣。諸臣,以次退出。
八月二十三日四更二點,上御環翠亭。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·姜天衢·白興銓·玄悌綱·權聖揆·李震成·金壽煃·鄭爾柱。光佐進伏曰,卽今聖體調攝,若何?上曰,一樣矣。光佐曰,俄者入診醫官數人,未入侍醫官,竝爲診察,何如?聖徵診察後退伏曰,左右脈候,不數而緩,氣不足之候矣。震夔曰,脈候左右三部,浮而大,低而不數,氣不足之候矣。天衢曰,脈候左右三部,比前虛熱無力矣。震成曰,脈氣數而無力矣。聖揆曰,脈候昨朝則過大矣,卽今過爲低矣。過大過低,俱非常脈,右隻有力矣。光佐曰,症候如此之時,蔘茶進御,則止渴補中氣,故一兩重茶煎來矣,進御伏望。上曰,依爲之。內侍持茶器進來,光佐引茶小嘗之,兩提調皆嘗之。爾柱曰,浮高之脈,低而無力矣。王世弟下令于光佐曰,都提調進御前,勸上擧飮,可也。光佐進伏上前,請上擧頭飮下。上下敎曰,扶我起坐。內侍扶坐,上引茶頓服。光佐曰,膈間滯氣,何如?上曰,無之。光佐曰,卽今痛處,何處乎?上無發落。光佐曰,纔服茶飮,扶坐稍久,以待順下,然後就臥,何如?又曰,惶恐煩達,痛處何處乎?上曰,無之。王世弟下令曰,上方扶坐矣,及此時診脈,宜矣。光佐曰,診察,何如?震夔診後曰,左右脈候俱沈微矣。光佐曰,更令首醫一人診察,何如?聖微診察後曰,脈候昨朝,左高右大矣。今則左微,而右三部不全無力矣。一番蔘茶,猶不足,更進,似好矣。上曰,持茶來。震夔曰,纔服蔘茶,稍待藥力之行,引進他茶,宜矣。王世弟令曰,權聖徵·方震夔·權聖揆,留待於戶外,宜當。光佐曰,方議藥矣。更下令曰,議藥重矣,退出議藥後入來,宜當。光佐曰,姑無時急可議之藥矣。上就臥,內侍扶腋而臥。光佐曰,蔘茶進御,與未進御時,何如?上曰,一樣矣。光佐曰,衣襨薄矣。能不寒乎?上曰,無矣。光佐曰,粟米飮,又爲待令矣。臣退出後,待蔘茶之行氣,更爲進御,何如?又曰,本院去差備稍遠,湯劑及茶飮煎進,每致過時,入診議藥,亦爲遲緩,移住便近公廨爲宜,而司饔院之外,無他可合處,自今日移來司饔院之意,敢啓。上曰,依爲之。出擧條諸臣,以次退出。
上在昌慶宮。停常參·經筵。
下直,肅川府使李天駿,甲山府使李鐵徵,陽德縣監權壽鳳,蔚珍縣令李行敏。
權益淳啓曰,大司憲李明彦未肅拜,疏批未下,執義李眞淳呈辭,掌令柳時模武一所監試官以進,掌令尹東洙在外,持平朴胤東呈辭服制,持平李玄輔武二所監試官以進,今日以監察茶時之意,敢啓。傳曰,知道。
大殿·大妃殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
大殿,朝廷二品以上·六曹單子問安。答曰,知道。大妃殿·中宮殿口傳問安。答曰,知道。
藥房都提調李光佐,提調李肇,副提調南就明啓曰,伏未審卽者,聖體調攝,若何?煎入粟米飮,已爲畢進,而水刺亦有所進,泄候有差減之漸乎?寢睡曉來,復何如?臣等不可不卽率諸醫,趁此淸早,更爲入診,詳察症候後,議定湯劑進御當否矣。大妃殿氣候,一向安寧乎?臣等達宵憂煎,敢此問安,竝爲仰稟。答曰,知道。諸症候一樣,慈殿氣候安寧矣。
傳于兪命凝曰,今月二十六日,移御于昌慶宮建極堂,政院知悉。
卯時,藥房口傳啓曰,蔘茶進御後,氣候更若何?或有頭面部微汗,或寢睡比昨曉差勝乎?必湏進御穀氣後,方可以補益胃氣,粟米飮今雖進御,陳米飮·粳米飮之屬,連續進御伏望,惶恐敢啓。傳曰,茶飮進御後,昏困乍睡,頭部無汗,面部有汗,粟米飮少許進御矣。
兪命凝,以奉常寺官員,以提調意啓曰,今因京畿監司狀啓,本寺柴場,移定於黃海道金川郡·登景㖛葛等兩山事,自廟堂旣已稟旨,分付矣。卽今秋節已晩,祭享所用柴木,所當及時刈取,而金川郡取柴,自今日爲始,變通之初,不可不一番看審,詳定境界,以爲永久刈柴之地,本寺郞廳,事知色吏,給馬發送,俾卽看檢定界,因爲監刈輸來,何如?傳曰,允。
大殿·大妃殿·中宮殿·世弟宮·嬪宮,政院·玉堂夕問安。答曰,知道。
大妃殿·中宮殿,藥房夕問安。答曰,知道。
閉門時,藥房口傳啓曰,伏聞有醫官入診之命,臣等亦爲入侍,詳察夕間氣候之意,惶恐敢啓。傳曰,勿爲入診。
閉門後,藥房詣閤門外,口傳啓曰,卽伏聞入侍醫官之言,臣等有所稟定議藥之事,雖有勿爲入診之命,玆復仰請,卽爲入侍,惶恐敢啓。傳曰,依爲之。
傳于朴乃貞曰,醫女留門入侍,留丹鳳門入來。蓋內殿氣候不平故也。
八月二十四日巳時,上御環翠亭。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·白興銓·玄悌綱·金壽煃·權聖揆·鄭爾柱·金景潤,儒醫永禧殿參奉朴太初,義盈庫主簿李公胤。光佐進伏曰,卽今聖體調攝,若何?上曰,一樣矣。光佐曰,使醫官診察。聖徵診察後退伏曰,脈候左三部寸脈不數,關隻不數,比夜乍高,右則洪闊矣。震夔曰,脈候左三部沈,而比夜乍高,右三部尙沈而不數矣。壽煃曰,脈候左寸乍帶數,比曉乍高,右寸分明高闊,關隻不足而微矣。爾柱曰,脈候左寸,比夜乍高,關隻一樣,乍數而闊矣,右寸隻俱不足矣。景潤曰,脈候左三部數大,而比右少下矣。公胤曰,脈則臣本不知,而浮數之候無之,以眼睛觀之,似有熱候矣。太初曰,脈候左寸關,頗數而不浮隻沈微,右寸數,關隻似微矣。坫曰,脈候比曉一樣,沈而少有力,瀉脈沈則好矣。右三部重按則有力矣。掌心無汗候矣。光佐曰,下敎時,玉音重澁,膈間有滯痰而然耶?上曰,然矣。光佐曰,小臣等及醫官,連爲瞻望玉色之意,敢啓。又曰,使醫官診察舌苔,何如?上示舌。聖徵曰,舌上有苔,乍有紅爛處。公胤亦自外趨入而診視。光佐曰,煩渴比夜,何如?上曰,一樣矣。光佐曰,玉音乍不分明,舌上有苔且爛,不便於轉掉而然乎?上曰,適然矣。光佐曰,卽今口中焦乾,思茶飮乎?上曰,欲進之矣。光佐曰,聞醫言,舌上有苔處,以靑水巾,點井花水,按之則淸利云,以此爲之,似好矣。光佐仰問于東宮曰,今日瞻望聖候從容,臣等未入侍時亦然乎?下令曰,予之瞻聖,亦似從容,詳問于內,然後當下令矣。卽起入內。光佐曰,醫官未及診脈者亦多,而使之盡爲診脈,則恐有妨於聖體,使之瞻望玉色而已,何如?上曰,唯。東宮出來,下令曰,自內瞻望時,亦爲安靜云矣。又下令曰,去夜自上雖索茶飮,或進粟米飮,或不進爲敎云矣。光佐曰,腹痛尙有之乎?上曰,不大段矣。光佐曰,雖不大段,尙有餘氣乎?上無發落。光佐曰,臣等少退戶外,與諸醫議藥後,當爲稟旨矣。仍少退戶外。內侍出示茶器曰,糯米飮一合許進御矣。戶外議藥,諸醫所見,互相不同,難於定藥,故光佐又爲入侍,進伏曰,議藥事,退出後詳細商確,可以定矣。又曰,小臣診察氣息,何如?上曰,依爲之。光佐進伏御牀前,瞻望診察後退伏曰,膈間似有喘氣矣。上曰,無有之矣。又曰,此房疎冷,以袷帳圍之,似好矣。就明曰,調補之道,莫過於穀氣,米飮間間進御伏望。光佐曰,陳米飮·粳米飮中進御,何如?東宮進請曰,進御,似好矣。上曰,粳米飮持來。上放下大便,諸臣少退,卽還入,內侍持米飮來,上擧頭部,呑下二合。光佐曰,常時聖上食量如何,而雖未寧中,進御一二合者,豈可謂之進御乎?粳米飮必須勉强多進,千萬伏望。肇曰,聖體扶坐,不但便於進粥飮,治調之道,亦以起坐爲好云。此後進御粥飮,必爲扶坐,何如?上無發落。諸臣,以次退出。
甲辰八月二十四日初昏,上在環翠亭。藥房入診入侍時,都提調李光佐,提調李肇,副提調南就明,記事官李壽益·尹尙白·趙迪命,醫官權聖徵·方震夔·許坫·白興銓·玄悌綱·金壽煃,儒醫李公胤,申時藥房請入診。答曰,勿爲入診矣。酉時,差備醫官入診,上候諸症,比午間猝重,藥房三提調,急詣閤門,口傳請入診。俄頃司謁來言,殿坐三提調及史官趨入,未及熙仁門,忽聞一陣足踏聲如雷,一時傳呼曰,促入診。都提調以下,蒼黃疾趨,未到環翠亭,已聞布帳內,有飮泣聲。急升殿,啓戶入侍,上倚宦而坐,眼視已深矣。都提調進伏曰,聖體若何?上無答。東宮涕泣下令曰,急用蔘附,急用蔘附。光佐顧謂肇,急持蔘附,來煎于戶外。又下令曰,大殿病患如此,故大妃殿·中宮殿,大驚動,氣方塞,醫女招入診察,可也。光佐承令謂壽益曰,注書急出往,分付政院,使之啓請留門,招入醫女。壽益顚倒出來,分付政院。下令曰,外間必驚動,都承旨鎭定之。又下令曰,議藥攜貳,至於此境,此後則斷勿撓屈於他議,專用蔘附,以爲回陽聖躬之地。光佐以下,已於入診時,持午間所煎人蔘二兩重茶入侍矣。卽爲取溫,光佐先嘗之。奉茶器跪進曰,願聖上頓服焉。內侍受而進之,上以右手,欲扶茶器,而未能扶,進服少許。光佐退伏曰,茶已冷,更取溫來,此際三兩人蔘,三錢附子,自藥院入來。東宮下令曰,提調出戶監煎。內侍進伏曰,醫女入來丹鳳門,請出留門標信。東宮親爲診察,下令曰,玉體鼻梁及手足指端診察,宜矣。震夔診察上兩顴骨及鼻梁,退伏曰,宜更用蔘茶。光佐跪進茶,稟于東宮曰,上倚坐,而頭部低垂,進藥甚難,使扶後,內侍少爲退坐,則玉體似當隨倚,而頭部稍擡矣。內侍承下令少退,則上蹙眉似呵警內侍。東宮進曰,都提調爲便進藥,使內侍少退。上曰,唯。都提調耶?玉音未了圓,親自仰首,盡服一器。卽銀中碗光佐曰,請使李公胤診察。公胤入謂光佐曰,毋多用蔘茶,吾藥進御後,又用蔘劑,則氣運通旋之道易塞矣。下令曰,此何等時耶?謂之不宜用蔘劑乎?人固有立己見處耳,君父病患,何等重大,而必欲立己見,使不得用蔘劑,桂枝麻黃湯,此公胤所勸用之藥若無效,將若之何?公胤伏曰,如是下令,惶恐惶恐。公胤進伏診察,以醫官輩言,使內侍按摩玉手指端,少焉,上眼視稍低,氣息似勝。光佐稟于東宮曰,臣等未入侍前,聖候若何,而至於大驚動乎?下令曰,上候眼視等症危重,故驚動矣。今則少似愈,予當入告于內,鎭定焉。卽起而入內,須臾出坐。光佐仰稟曰,大妃殿·中宮殿氣候,近或不平乎?下令曰,無他不寧之候,俄者驚動,以致氣塞矣。又下令曰,予不解醫理,尙知蔘附,力能回陽,昨日用蔘,今日旋停,心甚爲鬱矣。想必以公胤之言,持難而不用矣。光佐曰,豈獨以公胤之言爲難乎?莫非臣等老迷之致矣。就明曰,今朝入診時,煎取二兩重蔘茶,持詣殿戶外矣。藥院議藥,例必從多,而諸醫所見,甚多攜貳,不敢進用矣。下令曰,聖躬議藥,事體重大,予知蔘附之可用,而不敢言,提調之以醫言爲難,而不敢用者,兩何異矣?東宮診察上面部,下令曰,鼻梁似有溫氣。光佐曰,醫官更爲診察,宜矣。聖徵·震夔,以手診之,退伏曰,自鼻梁上至眉間,復有溫氣矣。上鼻孔衂血少現。光佐及諸臣相顧曰,公胤之言,得無有驗乎?東宮下問曰,其言謂何?光佐曰,公胤言,桂枝湯進御後,衂血必出,而仍愈云矣。衂血方現,故臣等有所云云矣。下令曰,中宮殿驚動未已,欲以少愈之意,入告,何如?副提調及翰注,皆仰對曰,下令至當。東宮起入于內,少焉,出坐下令曰,聖體倚坐已久,恐或不便,臥寢,何如?使震夔往問于光佐時。上候少似鎭定,故光佐少退戶外,與諸醫議藥,震夔還告曰,臥寢則氣易放,倚坐爲宜云,公胤之言亦然矣。下令曰,其言似然矣。東宮進前診察,使震夔診察,上眼視又深,氣息漸危,東宮問候,上無答。下令曰,急用蔘附,提調自戶外,持蔘附茶入來,光佐忙酌于器,東宮先嘗之,三提調以次嘗之,光佐跪請進御,上無答。北戶外,號擗之聲又震。下令曰,慈殿如是驚動,迎入府夫人,何如?光佐曰,似好矣。東宮又入內,卽出坐,內侍扶按上躬,醫官以匙灌下蔘茶,連續不絶,而少無回陽之望,內間號哭聲,又徹於外。下令曰,承傳色二人,守殿前後,禁諸號擗。又下令曰,蔘茶分煎于兩銀鐺,連續取用,可也。光佐曰,聖候若是,到此地頭,祈禱之事,亦不可不卽爲擧行,使承旨考出日記,以爲稟告之地,何如?令曰,大臣所達,誠然矣。急取日記,考出於殿戶外,可也。翰林尹尙白,出往,分付于政院,禮房承旨權益淳,持己丑己亥甲寅庚子四年日記以入。令曰,聖躬見倚於人,必不安,扶臥寢牀,宜矣。內侍扶奉上躬,臥於牀上,覆以衣被。醫官奉茶碗,灌下不絶,少焉,蔘茶已溢於口,東宮涕泣曰,診察上躬,停進藥物,何如?聖徵·震夔,以次診察,東宮親又診察,光佐·肇,相繼診察。令曰,到此地頭,亦可下鍼耶?醫官曰,兩頰俱寒,手足皆冷,今雖下鍼,但傷玉體,已無及矣。光佐涕泣仰達曰,臣愚迷無狀,症候如是極重,而不能詳知,藥物進用,亦失其宜,臣罪萬死萬死。令曰,自予入處東宮之後,戒懼尤切,聖上於予,情是兄弟,義兼父子,而予侍疾無狀,遽至於此,更何言諭?心神飛越,不知所爲。祈禱雖或過時,其在靡不用極之道,猶是未屬纊之前,或祈有萬一之效。廟·社·山川祈禱事,卽速擧行之意,更爲分付,可也。壽益忙出政院,又傳令旨,時夜二更四點也。光佐涕泣曰,事已至此,使誰某入侍乎?令曰,儀賓中,只有錦平尉一人,忠勳都事金後衍,司饔主簿沈維賢,曾爲入侍矣。當稟于慈殿後,下令矣。起入于內,出爲下令曰,稟于慈殿,則錦平尉朴弼成,忠勳都事金後衍,司饔主簿沈維賢,竝爲入侍事,分付。全城君混,礪山君枋,亦爲入侍事,分付。光佐曰,注書奉承令旨,分付于政院,使之招入。壽益曰,此不可以口傳,列書名字,分付政院,似宜矣。光佐曰,其言,是矣。仰稟曰,列書名字,書以王世弟,因慈敎下令云云,何如?令曰,依爲之。壽益列書小紙,往傳于政院。令曰,發哀節次,問于禮官。諸執事來到闕門外,內侍以承旨啓辭,跪告于御牀前曰,請出留門標信。上無答。光佐曰,留門一款,何以爲之?令曰,當稟于慈殿,卽入于內,還爲出坐,內侍奉慈旨來傳。令曰,此乃慈旨,以此留門,可也。壽益奉慈旨,往傳于政院,急招宣傳官,使之留門。光佐曰,入侍五人,速爲入侍事,使注書更往催促,何如?令曰,依爲之。壽益忙出協陽門,五人竝來到,仍與之入侍。就明達曰,卿宰來侍闕外者亦多云,更以慈旨留門乎?令曰,依爲之。就明又達曰,禮曹判書李眞儉,來詣閤門矣。令曰,使之入來。眞儉持五禮儀入來。兵房承旨朴乃貞達曰,宮城扈衛之意,敢達。令曰,依爲之。內侍來傳內敎于光佐曰,咸原府院君,來到闕門外,使之起復入侍。光佐仰對曰,起復入侍,有非臣子所可定者,稟于令旨後,當仰對矣。令曰,內殿傳敎于大臣,予何與焉?大臣直爲仰對,實爲完全之道矣。光佐更爲仰對曰,國舅起復,非大臣所可擅便者,自內相議于東宮邸下,下敎,則臣固當奉行矣。內侍入去,少焉,內侍更來,傳敎于東宮邸下曰,暫爲入來。東宮卽起入,出爲下令曰,入承內敎,國舅雖在喪中,不可不入侍,而大臣不敢擅便,國舅使之起復入侍爲敎矣。咸原府院君起復入侍事,王世弟聽內敎下令之意,分付政院。令曰,予與大臣,更爲診察,宜矣。光佐曰,先使兩首醫診察,何如?令曰,然矣。聖徵·震夔,進伏御牀前診察後。聖徵曰,脈候已無,玉體無溫處矣。震夔曰,脈候絶矣,四體冷矣。令曰,聖體眼部未盡合,以手捫之,何如?光佐曰,重大矣。東宮下問于全城·礪山·錦平曰,此事,何如?礪山曰,例爲捫之。東宮先爲診察,仍以手捫之,光佐次爲診察。令曰,宗宰及金後衍·沈維賢,俱爲入侍。令曰,錦平尉·礪山君,入侍于御牀左右,沈維賢·金後衍隨從,可也。錦平尉及沈維賢,爲屬纊。下番翰林趙迪命,書上大漸三字。東宮擧哀于御牀前北邊,諸執事·三提調·史官,俯哭于房內東戶下。壽益擎出書大漸一紙,痛哭,周示于外庭,止於敦化門御營大將護衛處。上大漸時,殿戶外事及大漸後事,見于下注書日記。
上在昌慶宮環翠亭,昇遐。
昧爽,下霜。
王世弟下令于權益淳曰,宗廟·社稷·三角·木覓·漢江等處,祈禱祭,今夜內卽刻擧行事,分付該曹。祭官受香後,未及設行。
王世弟因內敎下令曰,錦平尉朴弼成,忠勳都事金後衍,司饔主簿沈維賢,竝爲入來入侍事,分付。全城君混·礪山君枋,亦爲入侍事,分付。
右議政李光佐達曰,密城君樴,咸平君泓,入來入侍事,分付,何如?王世弟令曰,依爲之。
朴乃貞達曰,忠勳都事金後衍,司饔主簿沈維賢,先爲來待闕門外,咸原府夫人,亦來待矣,敢稟。內殿敎曰,慶恩府夫人,自耀金門入來。
注書李壽益,出傳王世弟下令曰,慶恩府夫人,自耀金門入來,朴弼成等,亦自同門入來。
朴乃貞達曰,全城君混,礪山君枋,錦平尉朴弼成,亦來到闕外,而耀金門無朝臣出入之前例,留金虎門,使之入來,何如?下令曰,依施。
咸原府院君魚有龜起復入侍事,王世弟聽內敎下令。
權益淳達曰,咸原府院君魚有龜起復入侍事,令下矣。兩司城上所,依例使之入來言送,何如?令曰,依爲之。
王世弟下令曰,己亥·己丑兩年日記,卽刻考出,可考處點表挾持,卽爲入來。甲寅·庚子兩年日記,卽招實錄堂上·郞廳,開庫持來之意,分付。
朴乃貞達曰,卽今百官連續入來,金虎門仍留之意,敢稟。令曰,知道。
權益淳達曰,寧嬪來待闕外矣,敢稟。下令曰,慶恩府夫人入來時,同爲入來。
又達曰,本院多有擧行之事,左承旨呂必容,使之入來,何如?敢稟。令曰,依違。
又達曰,甲寅·庚子兩年日記,自實錄廳取來,事變假注書奉入之意,敢稟。下令曰,依施。
王世弟下令曰,當被髮乎否乎?問議于儒臣以達。
因都承旨南就明微稟,王世弟下令曰,禮曹判書李眞儉留門入來事,分付。
下令于權益淳曰,禮曹判書持五禮儀入來事,分付。
朴乃貞達曰,宮城扈衛事,何以爲之?下令曰,急速擧行。
又達曰,今此宮城扈衛,當於弘化門爲之乎,敦化門爲之乎?敢稟。令曰,以開閉門爲之。又達曰,敦化門東夾門雖開,而正門則長閉,弘化門則三門皆開閉矣。扈衛以弘化門爲之乎?敢稟。令曰,知道。
兪命凝達曰,大行初喪時,首相稱以院相,參坐本院,凡大小事,例爲裁處稟達,而卽今領議政崔奎瑞在外,只有右議政李光佐,何以爲之?敢稟。令曰,右相替行。
又以禮曹言達曰,取考謄錄,則飯含時,領議政詣殯殿行禮,而今番則領議政在外,何以爲之?敢稟。令曰,院相替行。
又以禮曹言達曰,宗廟各陵,卒哭前雖廢祭享,朔望焚香,則不可停廢,依前例擧行之意,敢達。令曰,知道。
又以禮曹言啓曰,黼殺,依庚子已行之例,用於襲時之意,敢達。令曰,知道。
又以禮曹言達曰,五禮儀襲具條首冠註曰,卽幅巾也,先正臣金集儀禮中,以爲幅巾,加於龍袍之上,則不相稱云,而曾於己丑·己亥·甲寅·庚子,皆用翼善冠·袞龍袍矣。今亦依此,分付尙方之意,敢達。令曰,知道。
又以禮曹言達曰,五禮儀,自初喪至卒哭,竝停大中小祀,殯殿,唯祭社稷事載錄,依此擧行,何如?令曰,依達。
又以禮曹言達曰,五禮儀,只有朝夕上食,而無晝茶禮。庚子年國恤時,竝行晝茶禮矣,今亦依前例擧行之意,敢達。令曰,知道。
朴乃貞達曰,武二所時未出榜,以今姑停試之意,來呈草記,而不敢捧入。試所文書,依節目,令參試官晝夜輪直,何如?武一所榜目,昨日夜深後來呈,而今姑留院之意,敢達。令曰,知道。
令于兪命凝曰,沐浴時,院相執事以下皆入。
朴乃貞達曰,監軍巡將單子仍番事,下令矣。都監·把摠·哨官·局別將·禁衛哨官·內三廳守門將,亦爲一體施行之意,敢稟。令曰,依達。
令于兪命凝曰,明日小斂進行事,停當,分付該曹。
兪命凝,以禮曹言達曰,去夜因下令,咸原府院君起復事,依法典兩司出依牒後,成給起復帖于魚有龜,則草土人魚有龜,呈狀本曹,以爲伏見本曹下帖,則使罪人依下令起復入侍,而竊伏念古之起復,卽變常從吉之謂也。國家蒼黃之際,萬不得已承君命,爲此擧措,而以其出入朝行之故,變其服色,而今罪人,則以衰麻之身,遭此天崩罔極之痛,本曹分付內,雖泛以起復爲言,此與古事有別,以喪人,入臨君喪,服其所服衰麻及布頭巾,趨哭於喪次,恐爲得宜。不然則朝令之下,決不敢奉承。伏乞本曹,以此意更爲稟令,分付,俾免得罪於禮敎云矣。何以爲之?敢稟。令曰,衰服入侍,於禮無妨耶?卽問于大臣。
又以禮曹言達曰,因咸原府院君起復事,令曰,衰服入侍,於禮無妨耶,卽問大臣事,令下矣。問于大臣,則右議政李光佐以爲,衰服乃是私服,何可服此而入闕門臨君喪乎?旣有起復之命,則惟當服起復人之服,以行臨喪之禮,此外難容別議云云矣,敢達。令曰,依議施行,而抑情起復,斯速入來,俾參襲斂時事,傳于咸原府院君。
李光佐口傳達曰,下問禮曹草記,遍示哭班諸臣,博採衆議,則皆以爲,帝王家繼體之後,則勿論倫屬高下,皆同父子之禮,五禮儀之外,無容別議云。大抵帝王家繼體承統,體段至重,斬衰三年,義兼父子,君臣之服,凡干節文,一準五禮儀行之,恐爲合宜,而臣專昧禮學,如是臆對,不勝惶恐。惟在睿斷,以盡情禮,敢達。令曰,已載禮典,群議亦同,依議施行。
兪命凝,以禮曹言達曰,被髮當否,問議于儒臣,則以爲,臣等,謹按五禮儀,斬衰變服條,有王世子·大君以下被髮之文。邸下於大行大王,旣有繼體之義,則今此變服之節,一依五禮儀擧行,恐合禮意云。以此磨鍊以入之意,敢達。令曰,知道。
令于南就明曰,咸原府院君魚有龜,限成服間別入直。
令于兪命凝曰,欑宮,宣政殿排設事,政院知悉。
兪命凝,以殯殿都監郞廳,以摠護使意達曰,自前國恤時,欑宮造作所用板子,以長生殿所在不用板取用矣。今亦依前例,不用板四立,取用之意,敢達。令曰,知道。
藥房三提調,閤門外口傳達曰,大行大王,閱月違豫,臣等待罪保護之地,全昧醫理,藥餌罔效,竟遭罔極之慟,臣等之罪,實萬死而難贖,敢此席藁待罪。口傳下令曰,數月侍湯之餘,竟遭罔極之痛,寧欲溘然而不可得矣。非議藥之慢忽,安心勿待罪。
政院·玉堂,易服擧哀後,大妃殿·中宮殿·世弟宮·嬪宮,問安。答曰,罔極。
吏曹,守陵官洛昌君樘,代奠官益寧君梯,梓宮上面上字書寫官趙泰億,預差李眞儉,殯宮都監提調三,沈檀·李眞儉·李明彦,郞廳八,朴涏·趙鎭禧·曺夏章·朴弼禹·尹志益·沈維賢·鄭錫範·沈宗賢。
摠護使右議政李光佐,銘旌書寫官李眞儒,預差李世最,山陵都監提調三,吳命峻·沈壽賢·李師尙,郞廳八,尹聖時·金尙奎·申·李顯道·趙星壽·李馨玉·尹翼駿·姜世胤。
國葬都監提調三,趙泰億·金一鏡·李世最,郞廳八,趙遠命·沈埈·黃命錫·韓配休·韓師億·吳遂郁·尹熙啓·金始熺。
魂殿參奉二,李綮·沈碩賢。
山陵參奉二,權世隆·李益炡,魂殿進止忠衛二,李益兼·李㢸。
大行大王卒襲設奠後,政院·玉堂,大妃殿·中宮殿·世弟宮·嬪宮單子奉慰問安。答曰,罔極。
大妃殿·中宮殿,朝廷二品以上·六曹,率百官單子問安。答曰,知道。
朴乃貞達曰,訓鍊都監知彀官,禁衛營·御營廳·禁軍陣敎鍊官來言,日暮後懸燈,人定後刁斗,天明後落燈之意,敢達。令曰,知道。
甲辰八月二十五日丑時,上大漸于昌慶宮之環翠亭,將復。右副承旨權益淳,禮房承旨當入,而右承旨兪命凝,家在城外未得入來,故益淳以代房入。注書閔圻,奔詣環翠亭,亭在熙政堂之東,由數門而入,所由路左右,列植蠟燭,亭垂竹簾,簾內燭光輝耀,亭之四面,女人哭聲已大振,禮曹判書李眞儉,先已持五禮儀,立於庭下,益淳·圻,竝立於眞儉之傍,少選,入侍注書李壽益,出呼益淳,問號復之儀於眞儉。時乃丑正眞儉考見五禮儀而對曰,當令內侍爲之。按禮喪大紀曰,小臣復。疏曰,小臣,君之近臣。內侍曰,庚子例,亦令內侍爲之,遂令內侍爲之,而及其升榮也,梯用內帑庫所藏救火梯,蓋古例云。按喪大紀,升自東榮,榮則屋翼也。中屋履危,北面三號,捲衣投于前,司服受之,降自西北隅。疏曰,三號者,一號於上,冀魂自天而來,一號於下,冀魂自地而來,一號於中,冀魂自天地四方而來,其辭皐某復,皐長聲也。三號畢,乃捲斂此衣,自前而投下,司服者,以篋受之,。復之小臣卽自西北榮而下也。時夜昏黑,且悲哀,倉卒未能詳知其節次焉。復訖,入侍藥房三提調及翰林注書,礪山君枋等,哭於堂上,眞儉·益淳·圻,哭於庭下,未移時,入侍諸臣皆哭,而下階立庭下,向亭上哭盡哀,以次退出。
沐浴正時,巳正初刻,御牀在環翠亭,正時前數刻,執事者礪山君枋,錦平尉朴弼成,密昌君樴,咸平君泓,忠勳都事金後衍,司饔主簿沈維賢,最先入。院相李光佐,右承旨兪命凝,記事官閔圻·趙迪命追入。都承旨南就明,左承旨呂必容,左副承旨朴乃貞,右副承旨權益淳,記事官李壽益,事變假注書李重震,記事官尹尙白,大司憲李明彦,司諫柳綏,校理吳遂元,文學李眞洙,最後入。王世弟令院相李光佐,入戶內,兪命凝·閔圻·趙迪命隨入,餘悉在庭下,時執事者已始沐浴矣。御牀在房中近北東首,牀上鋪紅緣花文複席,席上鋪錦褥,褥上鋪花文紅緣席,玉體上,幠以紫衾,衾上幠以復龍袞,王世弟被髮,著練麻道服,坐於御牀北,光佐曁諸臣,伏於東。按禮,子坐於東方,卿大夫·父兄·兄弟,立於東方,今坐次如是,因地勢也。王世弟謂光佐曰,沐浴時,當南首,而旣始事矣,至小斂,南首,宜矣。內侍去小枕,換薦以高枕。兩枕皆紫色仍抗單衾於御牀上如仰帳形,垂其前面,執事諸臣及內侍若干人,坐於單衾之內,內侍一人,持玳瑁梳,梳御髮,梳已,作䯽,作䯽已,以常時所御皀毛羅帽子,奉以著之。內侍奉進香湯二盆及兩絺巾一紬巾,又奉進一器曰,靑梁米湯待令矣。執事者曰,此湯何用?或曰,當用於面部矣,遂以頮面。按禮,君沐梁。疏曰,浙梁或稷潘汁,以沐髮時,禮判不持笏記以入,故當以沐髮而頮面。王世弟敎曰,進定小斂日期,雖似未安,而權而得中,亦無妨,進定日期,似宜矣。光佐曰,進定於翌日事,分付該曹,何如?令曰,以余所見,不得遽定,卒事後,更當議定矣。光佐曰,剪爪之節,不必一時竝剪,先剪手爪而沐,次剪足爪而浴乎,抑從便行之乎?王世弟曰,從便爲之。內侍進兩小刀及剪刀,光佐曰,使沈維賢剪爪,而臣亦同入於玉體近處,看檢指撝,何如?王世弟曰,唯。光佐起入單衾內,戒維賢曰,刀似太利,刀太利,則剪時易以誤了,愼之愼之。按禮,爪足及浴,先於爪手及沐,而爲單衾下垂者所遮,未知何先何後。剪爪訖,樴持紅錦小囊六,盛左右手足爪及髮落齒,仍書以識之。光佐進伏王世弟前達曰,大行大王,雖大漸於十四日夜,而皐復於厥明丑正,以皐復之日,爲不諱之日,禮也。何以爲之?王世弟曰,士大夫家,亦如是乎?光佐曰,然矣。王世弟曰,以復日,爲不諱之日,宜矣。將沐浴,擧復袞,捲挂于屛,揭衾,脫常時所御袴,而衣則裂兩袖,遂行事。光佐曰,雖以單衾,遮于面部,而面部之露,已久,極爲未安,以物覆之,何如?王世弟令曰,用綿纊覆之,可也。沐浴已,覆以藍障衣。俗所謂氅衣又幠以紫衾,內侍奉出沐浴器,光佐戒之曰,宜貯之淨器,埋於潔地。按禮,沐餘水,棄于坎,蓋用此禮。咸原府院君魚有龜,進伏王世弟前,達曰,中宮殿元來虛弱,出臨時,以衾覆龍顔,俾無驚動之患,何如?王世弟曰,余亦思之矣,當依爲之。王世弟敎光佐曰,大妃殿未寧之候,視昨雖少減,猶未快愈,而昨今驚動尤甚,過襲後,移御于稍近殿舍,以盡調攝之意,欲爲仰達,未知何如?光佐曰,下敎至當,擇殿舍中稍近者移御,以便調攝之方,極宜矣。王世弟曰,余當仰達,大臣亦在保護之地,建請,宜矣。光佐曰,內外事體,有限隔,若有前例則當陳達矣。王世弟令曰,沐浴時浮氣有無,猶未詳察,襲時更爲詳察,如有者,進行小斂,可也。大司憲李明彦曰,小斂,於古禮,自有其日,而權道亦不可無,進行似無妨矣。王世弟曰,然。光佐曰,謹受敎,都承旨南就明,書出定奪。諸臣,以次退伏庭下。王世弟令曰,沐浴時浮氣有無,猶未詳察,襲時更爲詳察,如有者,進行小斂,可也。大司憲李明彦曰,小斂,於古禮,自有其日,而權道亦不可無,進行似無妨矣。王世弟曰,然。光佐曰,謹受敎,都承旨南就明,書出定奪。諸臣,以次退伏庭下。王世弟招光佐入敎曰,已行沐浴,移御牀,正南首,可也。光佐曰,然則使執事者奉移,仍令整齊襲衣襨,好矣。
襲正時,未初初刻,御牀在環翠亭,諸臣入侍,如沐浴儀,而禮曹判書李眞儉,持笏記入,三司長官·五承旨·文學·上下翰林·三注書竝入。襲牀朱漆,支以木,牀上所鋪,一如時御牀,眞儉持笏記,立於御牀東南隅,光佐立於眞儉之前,諸臣以次列立,置衣襨於北夾,執事者先薦枕於襲牀上,次鋪多紅廣織帶,帶以銀畫玉龍,次鋪龍袞,當胸背,織成銀龍,次鋪褡,卽半臂,蓋無袖者次鋪草綠段障衣,次鋪紫的寶羅草綠楡綠中衣,諺所謂中赤莫也次鋪多紅衣,次鋪白綾單衫,凡九稱。維賢持鍼,貫紅線,穿合衆衣襨之後,縮縫及雙袖上,毋令差池,後衍操筆籍衣襨之數,蓋王世弟令也。冠則翼善冠,樣似朝臣所着紗帽,而除竹網,糊紙作殼,裹以皀毛羅,纚亦皀毛羅,纚卽網巾以銀泥,畫作團玉圈,靴亦皀毛羅,以藍段爲淸。內侍一人,持糊紙如牙笏狀者,揮于玉體上,所以驅蠅也。按禮,君用熬,雖不用熬,亦其遺意。環翠亭,房凡二間,廳一間,房與廳中間,設四扇戶,至是,王世弟令揭之。王世弟令曰,是處狹窄,衣襨鋪置處苟簡,有事諸臣外,餘悉姑退廡下。又令曰,牢閉外戶,不令風入,史官則立於內外戶中間,立而記事。王世弟顧光佐敎曰,時御牀上著奉的音智而後,移奉襲牀,宜矣。光佐不解聽,王世弟曰,內間所稱奉的,乃閭閻之袴也。光佐曰,謹諾。袴乃白綾著絮肚,帶以藍段爲之,脚帶亦同。凡襲斂衣襨,惟袴着絮,餘悉否。按禮,君褶衣褶衾。疏曰,褶,裌而無綿纊者,君衣尙多,故用裌不用複,複,蓋有綿纊者。王世弟令曰,庚子年肅宗大王小斂,行於何日乎?承旨考出政院日記,命凝承令考見而對曰,昇遐翌日小斂矣。蓋伊時天氣甚熱,故不待期而速行矣。將奉移于襲牀,王世弟,令有龜奉審,遂奉時御牀,接着於襲牀,遂移安於襲牀,以玉手當于襲衣袖內口,執事者坐于牀左右,漸次引衣上之,時,內侍數人,坐奉玉體,俾不動搖,奉著襲衣已,樴,整袴結肚帶,維賢,結脚帶,泓與枋等,整衣襨之皺疊不正者後,王世弟近襲牀奉審,遂行襲,維賢用雪綿子,覆於龍顔,斂衣襨也,紫的草綠兩中衣,以絲聯綴其兩襟。光佐曰,去其絲,各以其襟斂,好矣。樴曰,此宮樣也。且自內已爲之,不必去也。王世弟曰,依咸平言爲之。襲幾畢,光佐曰,戶外諸臣,終不入侍,則必有遺恨,入來使之瞻望,何如?王世弟曰,卒事後,使之入臨,可也。旣卒襲,王世弟令戶外諸臣悉入。議於飯含後,移奉襲牀於沐浴舊所,光佐進伏曰,侍臣中以爲,飯含後移奉,則移奉之際,自爾動搖,含珠易以脫落,移奉後飯含,爲宜云。其理煞有理,依此行之,何如?王世弟曰,其言是矣。依其言行之,可也。蓋上下玉唇,頗有浮氣,而且不用角柶,故諸臣中有是慮。光佐曰,邸下所服括髮麻孝巾之屬,皆自內備待乎?王世弟曰,然乎否?光佐謂命凝曰,括髮等節,在襲後遷尸之前矣。孝巾諸具,胡不預備以待乎?光佐進伏曰,不加翼善冠而奉移,有所未安,加之而移奉,移奉後儻或未整,重整之,宜矣。王世弟曰,依爲之。光佐,分付內侍曰,日勢已暮,房內向暗,多備燭子,以爲飯含時所用,可也。王世弟曰,書魂帛上字,使執事者書之,例也。使礪山君枋書之,枋旣奉審魂帛曰,已自都監書納矣。將飯含,光佐出詣戶外,已備待盥洗水及桷矣。光佐盥手,奉米盌及珠盤入跪進,內侍傳奉,詣御牀東西向跪,執事者近御牀,撤枕發巾。光佐曰,邸下盥手之節,雖不見於五禮儀,而以私家所用喪禮備要見之,似當爲之矣。王世弟曰,問于禮判。眞儉伏曰,臣意當盥手矣。然使入侍諸臣,各陳所見,何如?明彦曰,至重至潔之事,當盥手矣。王世弟曰,然當爲之。遂盥手,執匙抄米,實于大行口之右,竝實一珠於左,如右之儀,於中亦如之。將結握手,握手之制,異於朱文公家禮之制,莫有解其結法者。光佐使圻出問于祭服官,學結法而來,圻出問祭服官,祭服官,亦莫能解。光佐熟看其制而曰,結之當如是。王世弟令執事者,依其言結之,泓·樴,結帽目,納充耳,重整翼善冠,納靴。眞儉進伏曰,今見銘旌,其長甚長,而此亭不甚穹崇,勢不得植立,而如私家橫立,亦未安,去其趺,又甚未安,何以爲之?明彦曰,決不可豎立,撤承塵。俗謂盤子一井而立,宜矣。王世弟哭,諸臣亦哭于廳上,盡哀。以次退出。
大行大王初喪。
朝哭後,大妃殿·中宮殿·世弟宮·嬪宮,政院·玉堂問安。答曰,罔極。
兪命凝,以禮曹言達曰,卽接司僕寺牒報,則今此國恤時,各殿輦轝及平轎子·御馬·仗馬·寶馬鞍等諸具,裹以白綿布事,已有前例,自本曹入達施行云,依此擧行事,分付,何如?令曰,依。
又以禮曹言達曰,今此百官衰絰所入,依庚子年例,令戶兵曹磨鍊題給,何如?令曰,依。
又達曰,小斂正時已迫,臣命凝與禮曹判書李眞儉,當先入,執笏記行事,而大臣諸承旨史官,昨日入侍人員,今日亦於小斂牀,設絞衣衾之後入侍,斂畢乃退之意,敢達。令曰,知道。
以禮曹嗣位節目,下于大臣,仍令曰,今遭崩天罔極之日,又見不忍聞之單,心膽如裂,但無欲生之心,此單還給該曹。
議政府右議政李光佐,率百官達曰,臣等伏承下令,聚首哽咽,心膽震墜。竊伏念,國不可以一日無君臨,宗社臣民,不可以一日無主,天崩之日,邸下卽當嗣位,而孝廟·顯廟·肅廟·大行大王四朝攸行,皆在成服日,故謹稽成典節目修入,今雖於孝思罔極之中,有所不忍,至有還給之命,而此是古今帝王繼序之常典,天地之大義,非可以哀痛不忍之情,有所持難,臣等有死而已。豈敢奉承此敎乎?節目單子,卽爲還入。伏乞稽祖宗之常典,念天地之大義,察億兆臣民之顒望,更勿下此敎,千萬至望,惶恐敢達。口傳下令曰,日夜之內,再見不忍聞之說,肝膽若墜,不能自定,唯願諒此哀懷,更勿斯言,少慰余心,兩單還下焉。
政院達曰,臣等卽伏聞下令于大臣,該曹節目,至有還下之擧,臣等聚首哽塞,不勝摧隕之至,所進節目,卽古今帝王繼序之常節,我朝列聖已行之典禮,決不可以哀痛罔極之至情,罔念投大遺艱之大義也。所下單子,大臣旣已還入,而臣等亦不任憫鬱抑塞之沈,敢此仰瀆。伏乞稽帝王之常典,體列聖之攸行,以副臣民顒若之望,千萬幸甚。令曰,已諭於院相矣,更勿煩瀆。
大司憲李明彦,執義李眞淳,司諫柳綏,掌令柳時模,持平朴胤東,持平李玄輔,獻納李廷傑,正言趙尙慶,正言韓師得達曰,皇天降割,生民無祿,大行大王奄棄群臣,今日宗社付托之重,只在我邸下一身,而卽伏見嗣位節目單子還給之令,臣等奉讀哽塞,益不勝悲痛悶迫之至,臣等固知邸下,以出天之至性,遭罔極之禍變,哭擗崩隕之中,不忍受此節目,而第念天位不可以暫曠,宗社不可一日無主,歷代帝王,莫不以繼序爲重,我朝列聖,亦有已行之舊典,邸下不宜徑情直行,以孤率士臣民之顒望,請深思帝王之孝,亟從有司之請。口傳下令曰,已諭於玉堂之箚矣。更勿煩瀆。
弘文館校理吳遂元,副校理申致雲,修撰洪廷相·金弘錫,副修撰李巨源·成德潤箚曰,伏以旻天,荐降割于我邦,惟我大行大王,奄棄群臣,皇皇號擗,靡所逮及。今日一國含生之所顒祝,惟在於我邸下,亟承大統,早定位號,以爲神人之主,而伏聞春曹所進嗣位節目,至有還給之令,臣等號泣罔極之中,益不勝憂遑悶迫之至。竊念國不可以一日無主,民不可以一日無君,自古帝王,曁我朝列聖,莫不勉抑至痛,俯循群情,蓋以人君之孝,唯在述事,大寶之位,不容暫曠也。臣等固知我邸下,哀痛崩迫,有所不忍,而今若徒循一時之至情,少延繼序之重禮,則其於宗社,何哉,臣民,何哉?伏願邸下,仰念大行大王付托之重,收還下令,亟賜允從,不勝幸甚。口傳下令曰,已諭於院相矣。一聞此言,益增一節之痛,寧欲溢然而無聞。須勿煩瀆。下於兩司合啓前
右議政李光佐再達曰,臣等伏見再下之令,哽咽摧裂之餘,益不勝悶塞抑菀之至。繼序之君,必於成服日嗣位,實是古今帝王不易之常典,祖宗列聖之攸行,誠以天位不可一日暫曠,神人不可一日無主,決不宜徒循罔極之情,少稽應行之節,宗社之所付托,不可孤也,臣民之所顒望,不可拒也。伏乞勉抑至哀,俯循群情,亟允所請,千萬至幸。所下單子,不敢一刻仍留,更此還入之意,惶恐敢達。口傳下令曰,已諭予罔極難抑之痛,而不諒至此,徒增哀切,雖鎭日煩瀆,決難勉從,願勿更煩焉。
政院再達曰,臣等卽伏承答本院之敎,以已諭院相,勿復煩瀆爲辭,臣等尤不勝抑鬱愍迫之至。噫,皇天之所以委畀於邸下者,何如也,祖宗列聖之所以付托於邸下者,何如也,在廷臣僚,一國含生之屬,所以延頸願戴於邸下者,亦何如也?而徒以哀隕之至情,深存挹遜之小節,罔念艱大投遺之至重,不諒群下喁若之血忱,殊非平日所望於邸下者也。雖以國朝故事言之,成服之後,勉循群請,傳承大寶,著爲常經,昭載國典,以邸下繼述之孝,固宜紹承先志,遵守故事,無負我宗社神人之托也。伏乞遵列聖已行之典,副一國臣庶之望。口傳下令曰,已諭哀痛之懷,須勿更煩。
院相在熙仁門外,口傳達曰,臣以進粥,在閤門外,伏承批旨,又未開許,隕塞悶迫,不知所達。卽當更瀝肝血,率百官庭籲,而小斂時刻已迫,今將入侍,謹當待小斂畢,退出後陳籲,而兩件單子,不敢暫時受留,敢此先爲還納,惶恐敢達。口傳下令曰,纔者已諭予意,如非勉從,則不當留置,故還爲出給。
兩司再達曰,臣等伏承達辭下答,聚首悲愕,益不勝悶鬱抑塞之至。繼序承統,卽帝王通行之道,陳請嗣位,卽臣民顒若之望。邸下於哀慕罔極之中,縱不欲抑情勉從,而上而宗社之重,不可不恤,下而群下之願,不可不副,豈可徑情直行,罔念繼承之至重也哉?自古人君之嗣位,皆在痛隕崩迫之際,而俯循群請勉陞大位者,良以體先王付托之重,遵國家應行之典也。邸下何不念及於斯,而一向牢拒乎?請更加睿思,亟副衆望。口傳下令曰,更勿煩瀆。
政院三達曰,臣等敢陳瀝血之請,未蒙勉從之敎,奉讀未半,摧裂哽咽,益不勝抑塞悶鬱之忱。皇天不弔,降割我東,惟我大行大王,奄棄臣民,鬱號痛隕,靡所逮及,顧今日神人之望,唯在於我邸下。邸下雖以純至之孝,摧慕之懷,有不忍踐位行禮,而宗社之重,不可一日無托,臣民之衆,不可一日無主。肆惟我列聖,克遵成周顧命之制,莫不勉抑至痛,俯循群情者,誠以帝王之孝,異於匹夫,有不可徑情直行,暫稽繼序之重禮也。仰惟我邸下,纔過斂禮,倍切哀隕,而臣等之猶不知止,瀆擾於深夜之中者,誠以天位,不可暫曠,輿望不可久遏也。伏乞亟遵成憲,快賜兪音,惶恐敢達。口傳下令曰,俄者入侍時,悉諭余懷,願勿更煩,少慰余心。
兩司三達曰,臣等,以嗣位之請,合辭陳達,已至于再,而一向牢拒,不賜勉從,臣等益復摧咽,不知所以爲言也。伏況邸下,以出天之至性,當此崩迫之日,踐位行禮,雖有所忍,而第念繼序承統,有國之不容少緩,則豈可徒任哀痛之情,不思所以繼承之義也哉?噫,上承祖宗付托之重,下副臣民愛戴之誠者,卽古今通行之彝典也,故惟我肅宗大王,已行於甲寅,大行大王,亦行於庚子,兩聖純至之孝,逈越千古,而尙遵舊典,勉副群請,則此豈非今日邸下之所當法者乎?方今晨夕載更,斂禮纔過,仰惟我邸下,皇皇哭擗,哀隕倍切,臣等雖甚愚迷,豈不知此,而一達再達,不知止者,爲宗社也,爲國家也。豈敢以一毫有違於經禮者,煩瀆於哀慕中耶?請速賜允從,以慰一國臣民之望。答曰,諭余罔極之懷於俄者入侍時矣。少諒余意,更勿煩瀆。
玉堂再箚曰,臣等伏承下答令旨,奉讀未終,一倍罔極,尤不勝抑塞悶迫之至。臣等謹按春秋,書公卽位者,蓋所以正始元而重繼統也。自古人君,莫不於衰麻哭擗之中,抑情忍哀,勉循有司之請者,誠以宗社神人之托,至重且大,有不容一日無主故也。周書顧命篇所載康王嗣位之節,至爲詳備,此固成周之定制,而萬世帝王遵行之彝典也。邸下豈可徒循痛切之私情,而罔念宗社付托之重,正始繼統之義乎?臣等非不知此時文字瀆擾,重有以增我邸下哀疚之懷,而莫大繼嗣之禮,決不可少致遲延,此臣等所以瀝血號泣,而不知止者也。伏乞更加睿思,收還下令,勉抑至痛,俯循群情,不勝幸甚。答曰,已諭於兩司合達矣。須勿更煩。
右議政三達曰,臣等合辭申請者,實是天地之大義,祖宗之成典,而前後下令,一向違拒,至以雖鎭日煩瀆,決難勉從,勿復煩焉爲敎,臣等一倍摧隕,繼以悶迫抑塞也。邸下之固靳至此者,亶出於一時情理之所不忍,臣等之瀝盡肝血,一日三四者,卽天下古今不易應行之大經大法也。顧安得以邸下一時情理不忍之私,欲易天下古今之大經大法乎哉?邸下不肯勉從,其將使宗社安所托,神祇安所依,八域民庶安所仰戴乎?邸下豈不思量及此,而欲令臣等勿復有言,此豈爲臣子者萬萬所敢聞,而亦豈列聖在天之靈,所以深靳厚望於邸下者哉?節目下降,然後凡百可以及時擧行,伏乞勉抑至哀,亟賜達下,以慰一國含生顒望之情,不勝至禱。所下兩單,謹復還入之意,惶恐敢達。令曰,入侍之時,已盡余哀痛之心矣。願勿煩瀆焉。
玉堂三箚曰,伏以臣等,披瀝肝血,再次陳籲,而伏承徽旨,未蒙勉從之音。臣等聚首號泣,益不勝憂遑痛迫之至,竊伏惟念主器爲重,而述事爲大,此帝王之孝,所以異於匹庶者也。今邸下徒以號慕之至痛,莫念纘統之大義,猶有所不忍於勉循群情者,此豈今日臣庶所嘗仰望於邸下者哉?嗚呼,臣庶無祿,五年之內,再罹天崩之慟,號呼痛酷,靡所底止,而惟其延頸顒戴,仰以爲賴者,只在我邸下一身,則以邸下之睿聖,豈不念及於斯?尙或持難於莫重莫大之常典,而使我祖宗三百年宗社之寄,東土數千里生靈之托,其將一日而無主乎?臣等有死而已,不得請則不止。玆敢不計深夜,復瀆血忱,伏乞更加三思,亟下兪音,以慰億兆含生之望,不勝幸甚。令曰,更勿煩瀆。
令于權益淳曰,忠勳都事金後衍,成服間別入直事,分付。
右議政李光佐,礪山君枋,錦平尉朴弼成,判中樞姜鋧,密昌君樴,行判尹沈檀,行兵曹判書柳鳳輝,行吏曹判書李肇,戶曹判書趙泰億,知中樞尹就商,刑曹判書吳命峻,右參贊金一鏡,工曹判書沈壽賢,禮曹判書李眞儉,咸平君泓,驪興君垓,咸陵君極,禮曹參判柳重茂,左尹李萬選,驪陵君畿,綾昌君橚,楊平君檣,吏曹參判李世最,行大司成李眞儒,大司憲李明彦,戶曹參判黃爾章,兵曹參判朴熙晉,慶尙監司權以鎭,刑曹參判李夏源,江華留守李眞望,副摠管崔鎭漢,行訓鍊都正李鳳祥達曰,臣光佐謹奉令旨,宗親,文武二品以上聚會大庭,以梓宮內廣不足,至過二寸,如許廣板,更無辦得之道,事勢罔措。孝宗大王國恤時,梓宮內廣不足,其時領議政鄭太和等建議,顯廟允從附板以用。今亦萬不得已,將依此行之,而關係至重,其會議熟講以達之敎,備細諭告,仍與確議,各問所懷,則皆以爲,事勢到此,梓宮附板,旣有孝廟大喪時已行之事,今亦用附板梓宮之外,更無他道云。在廷一辭,不謀而同,無容別議,伏惟徽裁。令曰,仰稟于坤聖,則玆事旣有孝廟朝已行之事,諸臣之議,又復如此,附板用之宜矣,爲敎,分付長生殿,使之卽速擧行。
大妃殿,藥房口傳啓曰,臣民無祿,遽遭天崩之慟,率土罔極,有不可言,而王大妃殿下,春間違和非細,而眞元未復,遭此大慼,伏聞卽今氣候澟澟,此時仍留靈牀之側,必致添傷之患。王世弟罔極之中,憂悶無極,至於縷縷下令,臣等焦迫之心,當復何如?伏乞深加思量,移御傍近他處,以盡調攝之方,少寬春宮之慮,王世弟數旬侍湯,遭此罔極之痛,必有大段致傷之候,下情憂慮靡極。伏乞勉勸粥飮,保護之方,別賜軫念,千萬至幸,惶恐敢啓。傳曰,今番未寧累日,不得進御,此心爲悶,日日唯望差歇矣,千萬意外,又遭此事,豈夢寐所到者也?心膽如碎,豈欲顧念一身,忍爲遠離乎?所患差復已久,勿爲慮念,世弟欲爲勉勸矣。中宮殿,藥房口傳啓曰,臣民無祿,遽遭天崩之慟,率土罔極,有不可言,中宮殿下,數月侍湯之餘,號擗罔極,必有損傷之節,焦慮靡極。伏乞深念扶持之道,勉進粥飮。王世弟數旬侍湯,遭此罔極,必有大段致傷之候,下情憂慮靡極。伏乞勉勸粥飮,保護之方,別賜軫念,千萬至幸,惶恐敢啓。傳曰,罪逆甚重,千萬意外,遭此天崩之慟,五內分崩,此時一身,何以顧念乎?世弟欲爲勸勉矣。
大妃殿,藥房口傳啓曰,新遭大慼,氣候未寧,臣等焦遑一倍,伏乞勉進此粥飮。傳曰,知此勸進,當爲强進,勿慮焉。
中宮殿,藥房口傳啓曰,崩天罔極之中,伏想氣候澌綴,焦迫一倍。伏乞勉進此粥飮。傳曰,如此之時,雖欲勸進,何可進乎?不得進矣。
小斂後,大妃殿·中宮殿·世弟宮·嬪宮,政院·玉堂單子問安。答曰,罔極。大妃殿·中宮殿,朝廷百官單子問安。答曰,罔極。大妃殿·中宮殿,藥房問安。答曰,罔極。
藥房三提調,詣熙仁門外,世弟宮勸粥,口傳達曰,兩月侍湯之餘,奄遭天崩之慟,號擗罔極之中,必有損傷之節,焦慮靡極,伏乞深軫宗社神祇之托,臣民億兆之望,特軫扶持之道,勉强粥飮。令曰,五歲之內,再遭天崩之痛,攀號莫逮,心腸若裂矣。雖未飮粥,姑無添傷之事,須勿過慮焉。嬪宮,藥房勸粥,口傳達曰,遭此天崩之慟,哀痛罔極之中,必有傷損之節,伏望深念扶持之道,勉進粥飮。答曰,千萬意外,遭此天崩之痛,罔極之懷,豈可勝量?姑無傷損之事,須勿過慮焉。
世弟宮,藥房勸粥,口傳達曰,閱月侍湯之餘,遭此罔極之痛,臣等不勝區區焦慮,敢此進粥,伏乞勉進。令曰,雖不如此,別無大段致傷之道,大妃殿·中宮殿,勸進粥飮,有所進御,則予當抑情强進矣。嬪宮,藥房勸粥,口傳達曰,伏乞勉進此粥飮。答曰,如是深慮,慈殿·中殿,勸進後,當勉進矣。
朴乃貞達曰,訓鍊都監知彀官,禁衛營·御營廳·禁軍陣敎鍊官來言,日暮後懸燈,人定後刁斗,天明後落燈之意,敢達。令曰,知道。
小斂正時,初擇巳時,改定未時,御牀在環翠亭,諸臣入侍如襲儀,院相以下入閤門,過熙政堂,歷兩小門,以內間斂具之未及辦,坐待移時,院相李光佐,使閔圻出閤門外,問時刻,時已午初三刻矣。光佐招承世弟宮承言色,口傳達曰,卽今正時已過,此與始事後遲延過時者有異,執事未入,而正時已過,仍爲入行,事理未安。更令該曹擇吉時入達後行之,何如?令曰,依爲之。又招承言色,口傳達曰,禮曹,以未時,更擇以來矣。達下後刻數單子,當爲捧入,而若於正時入後始事,則恐有不及時之患,正時前數刻,整齊衣襨諸具後,下令,何如?承言色還,傳曰,入。光佐以下諸臣,入伏環翠亭庭下。少選,王世弟令光佐入。右承旨兪命凝,記事官趙迪命曁圻,隨入。王世弟被髮袒右,著孝巾麻冕,立於御牀北,御牀外,垂白綃帳,帳外撤承塵一井,要爲立銘旌,北夾廳,安魂帛函於朱漆椅子,覆以紫段裌袱,椅後立銘旌,以金書大行大王梓宮六字,用玉箸篆,以烏竹爲杠,刻螭頭,塗以黃金,韜於杠首,垂流蘇,趺則漆以粉,立兩柱,柱有足,中橫三杠,而橫杠中,中穿小穴至底,以受竪杠,蓋靈座有妨於斂時執事,故移安于此。光佐之入也,令曰,府院君亦同入。光佐進伏曰,禮曹判書持笏記,使之先入,何如?令曰,依。王世弟曰,斂前奉審,宜矣。光佐,有龜等,近御牀奉審。王世弟曰,事體重大,玉堂·宗親·儀賓,竝奉審。光佐曰,屢次奉審未安。令曰,唯。王世弟曰,庚子年,不用質殺矣,載於政院日記乎?光佐曰,臣考日記,甲寅年則用之,庚子年則不用矣。伏乞思量,用與不用,當否下令,然後當定之矣。然質殺,蓋古禮也。其制詳載於儀禮及喪大紀,上曰質,下曰殺,先以殺鞱足而上,後以質鞱首而下,人君之質,用錦而畫黼文,其制縫合一頭,又縫連一邊,餘一邊則不縫,不縫之邊,上下安七帶,綴以結之也。上之質,從頭而下,其長與手齊,殺則自下而上,其長三尺,甚便於斂矣。莊烈王后國恤時,未知何以不用,而肅宗大王國恤時,亦不用矣。王世弟曰,自內詳考故事,果如所達矣。不可不仰稟於慈殿而決之。因起由北夾入,出曰,依庚子年例,不用,可也。眞儉持笏記進伏曰,諸臣當出哭,於是,諸臣出伏庭中,內侍呼哭,哭移時呼止哭,諸臣止哭復入。眞儉持笏記,連呼儀節,王世弟曰,庚子年日記取來。命凝奉進。王世弟親考日記曰,庚子年倒衣用貼裏矣。今笏記中有之乎?眞儉曰,未有矣。貼裏,俗所謂天翼光佐,使圻,出取喪禮備要來。置斂布於御牀邊,卽白方紗紬也。光佐手持一條長紙,圍玉體上,奉紙退伏,以布帛尺量之曰,三尺六寸量,此裁橫布而倍之,可也。樴曰,然則用六尺乎?光佐曰,加一尺。王世弟曰,事當愼重,雖長何妨?遂竟用六尺六寸。王世弟曰,斂布尺數,於喪禮備要,有之乎?光佐曰,有之。橫者長四尺或三尺餘,縱者十尺或九尺餘矣。王世弟曰,曾聞東平尉之言,國家喪禮,異於閭閻間喪禮,不可緊絞云矣。光佐曰,斂布,析其兩端爲三片,恐有易絶之慮,聯幅用之,爲宜。下詢于執事諸臣,何如?王世弟顧密昌君曰,何如?樴曰,不須聯幅,用九絞宜矣。顧礪山君曰,何如枋曰,閭閻間所用布幅狹,故有聯幅之規,而此則方紗紬也,其幅廣,雖不聯幅,何傷?王世弟曰,大臣聯幅之說,未可解矣。光佐曰,我國之布幅甚狹,故士大夫家,或有聯幅用之者,所謂聯幅者,聯綴兩幅,稱之曰,一幅而用之矣。弼成曰,臣見公卿家,聯幅用之者,多矣。有龜曰,豈有易斷之慮哉?然以錦平尉言見之,公卿家亦多有聯幅用之者,則聯幅無妨。王世弟曰,縮布旣用一幅,則橫布亦當用一幅矣。士大夫家,有慮浮氣,用加絞,至大斂時去之者,依此爲之,無妨矣。又令曰,橫布其質薄,玉體甚重,不無萬一之慮,易以他段。又令曰,加絞則不必用此方紗紬,別用靭厚不易斷者,可也。樴,執刀析斂布兩端,當三而六,兪命凝進伏曰,密昌君樴,裁斂布,有誤著之失,殊無敬謹之意,推考,何如?令曰,蒼黃中易致,如此,不是異事,勿推。此後,申飭焉。樴更裁橫縮布,各幅析其端爲三片,橫者五,縮者一。王世弟曰,所以加絞者,或慮本絞有不靭之患,而此綃其質不厚,用紵布之屬,爲宜。光佐曰,庚子年加絞,未知加於何時,而其用加絞,則分明矣。王世弟曰,庚子年小斂時,爲加絞而用紵布,至大斂時去之。王世弟令曰,時已晩矣。凡具須卽待令。又令曰,可奉審乎?光佐曰,當奉審矣。奉審畢,執事者先鋪橫布三,次鋪縮布一,薦紫的小枕,枕在橫布之下,次鋪黃色錦線段衾,領則紅錦線,裏則白綾,次鋪銀畫玉佩蔽膝,次鋪黑紗裳,前三後四,整其襞積。次鋪絳紗袍,次鋪草錄段褟穫。樴曰,用上倒衣而此絳紗袍,則一如常時所御樣,領當于肩上,似宜矣。王世弟曰,然。光佐曰,此袍長而廣大,近上用之,則便於包斂,不必用上倒衣矣。臣見士大夫家,多不用上倒衣,王世弟久未有敎。光佐曰,用之,否乎?王世弟曰,問于諸臣。弼成曰,公卿家,只用朝服,而用上倒衣,未之見矣。王世弟曰,司饔主簿,忠勳都事,各陳所見。維賢等曰,私家則用上倒衣者,多矣。王世弟曰,禮房承旨所見,何如?命凝曰,臣所見不廣,未知所達矣。光佐曰,用上倒衣者,欲令絳紗袍,一如平時所御者,而其實則有不然者,上無冠巾,下無靴履,雖用上倒衣,而豈與平時所御者一樣乎?大司憲李明彦,素諳禮學,招問,何如?王世弟令曰,戶外諸臣,竝引入問之。又令曰,令注書招入。圻出復命曰,戶外諸臣,悉退出閤門外,只有都承旨南就明一人矣。光佐使圻出閤門外,招入。光佐又達曰,諸臣有故出外,不可等待收議矣。王世弟曰,以龍袞爲上倒衣。光佐曰,大斂時,當用龍袞,未知又有他襲乎?王世弟顧內侍曰,龍袞有幾襲乎?問諸內,內侍還復命曰,有他件矣。光佐曰,龍袞是上服,上倒衣則雖用龍袞,而下倒衣,則似不可用龍袞矣。王世弟曰,然則用龍袞貼裏。於是,遂用多紅段貼裏。按喪大紀曰,小斂之衣,祭服不倒。疏曰,小斂不悉著於身,但取其方正,故有領在下者,唯祭服尊,故領必在上,不以龍袍爲下倒衣者,與此禮合。上倒衣之上,鋪豆綠藍段兩衣,下倒衣之上,鋪紫的寶羅兩衣。光佐曰,庚子年肅廟小斂時,多用衣襨矣。王世弟曰,何必以此爲規乎?光佐曰,長生殿堂上沈壽賢,朝者言于小臣曰,長生殿所儲梓宮,凡九座,而皆不廣大,己丑年所造梓宮,內廣尺七寸七分,庚辰年所造,則尺七寸,今年所造,則僅尺七分云矣。未斂前,以目巧量之,恰過二尺,若不善斂,恐有狼狽之患,分付執事,使之善斂,何如?王世弟曰,當依爲之,而若絞之太緊,則恐不敢矣。又敎曰,廣之大小,豈執事所能爲哉?惟在衣襨多少而已。王世弟曰,衣衾已畢陳矣。移奉于斂牀,可也。移奉時,用練布二匹,截爲四五條,如斂布狀,以奉玉體。按禮曰,紟五幅無紞。疏曰,紟在絞下,用以擧尸,卽此也。於是,用散衣。王世弟曰,慈殿所造衣服及先朝遺衣,襯身用之,可也。光佐曰,庚子年,絳紗袍之內,只用兩重衣,依此爲之,何如?王世弟曰,絳紗袍之內,雖用三重,此則先朝遺衣用之,衣乃松花色玉色段兩襲也。以黑色蟒龍袞數領,補於肩上頭傍,而制極短窄,疑大行勝衣初所御也。又以他衣補之。光佐曰,遠游冠,恐不可如常時所御者用之,何以爲之乎?王世弟曰,庚子年疊而置之於頭部矣。遂依下令用之。遠游冠,樣類翼善冠,而差大而方,十二梁,貼團金於前面左右者四,於武二,著廣織赤襪,襪有兩條帶,方用赤舄也。王世弟令于光佐曰,大斂時,當用赤舄,而此製入赤舄,制樣類鞋,非舄也。今則勿用矣。此後,申飭該曹,宜當。光佐曰,謹受敎。光佐起伏曰,日勢已晩矣。慈殿未寧中,想必不進粥飮。且邸下亦不進勺水,懇乞邸下,入于內,先自進御後,勸進于慈聖,何如?王世弟曰,余亦有此意,而旣始大事,未遑爲之矣,大臣所達如是,當依爲之。余則雖不進,何傷?當勸進于慈聖及坤聖矣。遂起入內,俄而出敎曰,慈殿進御粥飮矣。有龜進伏曰,坤聖亦進御乎?王世弟曰,亦進御矣。於是,補空訖,執事者坐侍御牀左右,先揜下,次揜上,先斂左,次斂右,先結布之縮者,次結布之橫者,絞而不紐,向所薦小枕,不在斂中,結絞畢,光佐奉審絞之疏數不均者及緩緊不齊者。光佐曰,日勢已暮,當用燭。王世弟曰,使之待令。光佐進伏曰,伏見邸下,神氣頗似不平,而卒事尙遠,伏乞强進粥飮。王世弟曰,何必進御?光佐曰,小臣萬萬惶恐,切欲出伏階下,招大妃殿承傳色,以此意,仰達矣。王世弟曰,所達此勤,且發稟告,東朝之言,當勉從矣。光佐曰,暫入內進御則幸矣。王世弟曰,何至爲進粥而入內乎?粥飮取來於戶外廳上。仍敎曰,大臣縷縷懇勸,至欲稟告東朝,不得已强進矣。王世弟出坐戶外,內侍奉粥以進,王世弟進數呷。光佐起伏曰,懇乞加進。王世弟又進若干。光佐曰,此大事,必精神惺惺,然後可做。邸下上奉宗廟及慈聖,邸下一身之重,何如?懇乞加進。王世弟又進若干。光佐曰,招工曹判書沈壽賢入,奉審,宜矣。令曰,可。壽賢入達曰,出見樣,莫如匠手,臣率來,使待令于外矣。光佐曰,臣謹考列朝國恤時日記,未有匠手命入之例矣。王世弟謂壽賢曰,卽今長生殿見坐梓宮幾部耶?壽賢曰,九部矣。光佐曰,用加絞後,本絞二帶稍緩,更爲緊絞,何如?令曰,依。司諫柳綏進伏曰,起復之制,雖未詳知,而當用白袍烏帽帶之制,而咸原府院君魚有龜,以生布團領,生布帽·帶入侍,恐爲未安。王世弟曰,當用烏帽·烏帶,而府院君,與他人異,故許之。有龜起伏曰,罪臣臆見以爲,旣遭親喪,方在苴麻之中,而又遭此方喪,則服色當如是,故以此服入來矣。綏曰,假令變通,當使政院稟旨變通,而不此之爲,今以此服入侍於大內,揆以事體,極爲未安,推考,何如?王世弟曰,臺言,過矣。勿推。綏又起伏曰,昨夜省記外,大小百官之達夜留滯於禁扃之內,前所未有之事,今夜則不可不預先變通,而此乃伊日當該承旨,不能措辭善稟之致,當有糾警之道,請從重推考。答曰,依達。執事者竪立剪板於玉體左右,用小竹出見樣。壽賢執尺量之曰,廣一尺九寸九分矣。王世弟謂壽賢曰,卽今括髮之節,雖一時爲急,而梓宮事體重大,故今姑徐之,而引卿問之矣。壽賢曰,廣見樣乃一尺九寸八分,長生殿所儲梓宮九部中最廣者,僅一尺七寸,決不可用矣。東正庫所置材,其木理及長廣,若爲可用,則新造之外,似無他道理矣。光佐曰,當變故,不能辦置可用之梓宮,致有如許狼狽,臣等之罪萬萬矣。雖欲搜索於閭閻間,而私家所有者,其厚與長廣,必不中於國家之用矣。東正庫所置之材,令提調親自看審,若不可用,則當有變通,事到窮處,不得不變而通之。昔我孝廟國恤時,事勢如此,其時首相,乃鄭太和也。其識見計慮,超出凡人,而終至於附板用之矣。王世弟曰,俄聞工判之言,固知其不可用矣。雖以私家喪言之,板材及葬山爲重,而今事至於此,心肝尤覺摧裂,故不暇括髮而招問之矣。又敎曰,事到此地,不可無變通之道,長生殿東正庫,雖有所儲材木,而恐不可用,依鄭太和事,附板用之,何如?問于入侍諸臣。又令曰,諸臣只達附板當否,可也。壽賢曰,東正庫所置之木,臣俄果看審,則視閭閻間所有者,雖差廣,而若不附板,則不可用矣。王世弟曰,私家之物,則雖或中於用,不可取用於國家矣。光佐曰,己亥年國恤時,用附板,年久之後,始爲遷陵,則當有變改,而聯附處小無痕隙云矣。近來私家家力,雖不貧乏者,必爲附板用之。蓋木之白邊則易朽,而其心腸則耐久不敗,是所謂黃腸也。如不得免白邊,則附而用之者,爲其經久不敗,愈於白邊故也。昔我顯廟,以出天之孝思,又以鄭太和之賢,爲之首相,而其計終出於附板。今事到窮處,安得不變通?吳遂元曰,諸臣所達如是,附板未知其有害矣。令曰,文學,雖春坊官,而亦出入三司之人,陳所見,可也。眞洙曰,臣惶恐敢達。附板雖爲未安,地中自有濕氣,一入地中之後,萬無離退有罅之理。且有寧陵已行之規,附板,宜矣。呂必容曰,旣無可用梓宮,則當用先朝已行之例,豈有別議?朴乃貞曰,有已行之規,附板,宜矣。南就明曰,國舅方入侍,俾陳所見,何如?有龜曰,臣情理罔極,雖襲斂之際,不得不入侍,而何忍自同朝臣,敢陳所見乎?王世弟令曰,此國之大事,不可但顧私情,而不爲可否,只論附板當否,宜矣。有龜曰,博求可用之材,而終不可得,則有寧陵已行之規,以此行之,似無妨矣。權益淳曰,附板事,旣有先朝前例,而閭家所有,必無可用之材,變通,宜矣。王世弟曰,私家縱有可用之木,裁伐必不精,況私家所儲,不可用於國家矣。余命途奇薄,五年之內,再遭天崩之痛,心膽俱墜之中,又遭此事,夫復何言?當入稟于慈殿,而定之矣。光佐曰,玆事體重,悉召二品以上會議後,謹當書進當否矣。明彦曰,此事一時爲急,卽今朝臣,皆會于闕中矣,作速退去收議,宜矣。王世弟曰,括髮之禮,尙未擧行,設奠一節,又尙未行,豈非未安之甚者乎?光佐曰,當此之時,慈殿未寧之候,何如?王世弟曰,慈殿氣稟,本未過於淸弱,而遭此意外之變,驚動太過,今已多日,猶未鎭定矣。光佐曰,中宮殿氣候,亦何如?罔極之中,損傷必多,伏不勝仰慮之至。王世弟曰,驚怛哀毁,澌綴可想。光佐曰,臣與諸醫商議,則皆以爲,常時每有黃疸之漸,若用蔘劑,則恐有復發之慮,故蔘茶亦不得進用,尤爲焦悶矣。光佐起伏曰,邸下一身,爲何如哉?祖宗以三百年基業,曁億萬生靈之命,付之邸下,邸下一身,不輕而重,明矣。邸下縱自輕,獨不念八域生民之望乎?邸下儻强進粥飮,則二聖亦必有勉進之道,幸不以常節自處,深思自重之道焉。且臣當此之時,不宜有所煩請,而所欲者係國家大事,惶恐敢達。節目還給之命,出於萬萬意慮之外,群臣之抑塞,當何如?今小臣若無所事而入,則所下單子,當手自奉來,而以斂事入,故不得奉來矣。邸下雖有謙挹之心,而大位不可久虛,群情不可終拂,邸下若徒守瑣節,不塞衆望,則雖慈聖殿下,何以制其哀慟之情哉?邸下雖以崩迫之情爲敎,而崩迫之情,亦有可伸處,何可不允群下之請乎?明彦曰,今已夜深,尙不括髮,又未設奠,何可以長語仰達乎?祖宗付托之重,不可不念,伏乞速允其言。王世弟無發落。諸臣,以序退次。
大行大王初喪。
巳時,太白見於未地。申時,日暈。
大妃殿未寧,大妃殿·中宮殿·世弟宮·嬪宮,政院·玉堂問安。答曰,知道。
朝哭後,大妃殿·中宮殿·世弟宮·嬪宮,政院·玉堂問安。答曰,罔極。大妃殿·中宮殿,朝廷百官問安。答曰,罔極。
大妃殿,藥房詣閤門外,口傳啓曰,粟米飮,雖連爲煎入,而粥飮專却,極爲悶迫,伏乞勉進此粥飮。傳曰,如此强勸,試當進御矣。
中宮殿,藥房詣閤門外,口傳啓曰,號擗之中,扶持之道,惟在粥飮,伏乞勉進此粥飮。傳曰,屢次勸勉,雖罔極,當忍而進御矣。
大妃殿,藥房詣熙仁門外,口傳啓曰,未寧之中,專却粥飮,尤致澟綴,不勝焦迫,伏乞勉進此粥飮。傳曰,如是勸勉,當强進矣。中宮殿,藥房詣熙仁門外,口傳啓曰,號擗之中,專却粥飮,尤致澟緩,不勝焦迫,伏乞勉進此粥飮。傳曰,當此時,粥飮豈能進乎?姑得無他,勿慮焉。
朴乃貞啓曰,訓鍊都監知彀官,禁衛營·御營廳·禁軍陣敎鍊官來言,日暮後懸燈,人定後刁斗,天明後落燈之意,敢達。令曰,知道。
藥房提調·副提調,詣熙仁門外,世弟宮勸粥,口傳達曰,朝進粥飮,伏承强進之令,不勝幸甚。又此奉進粥飮,伏乞十分奉勸大妃殿·中宮殿,亦爲親自勉進。令曰,朝者入侍時,欲言而精神昏錯,不及言矣。粥飮勸進于兩殿後,予亦進之矣。嬪宮,藥房口傳達曰,伏乞勉進此粥飮。答曰,當進之矣。
南就明達曰,卽聞領議政崔奎瑞,來詣闕門外云。係是大臣去就,敢達。令曰,當此崩天罔極之日,大臣不備,其於大喪之節,罔知攸措。今聞首相之近詣闕外,哀痛之中,不覺少慰矣。卽爲入來事,承旨往諭,與之偕入。
兪命凝,以殯殿都監郞廳,以摠護使意達曰,魂殿處所,定於文政殿事,令下矣。當爲依例奉審修理,而卽今永徽殿,奉安于文政殿,必須先期移安於他所後,方可修理,移安處所,自下不敢擅便。何以爲之?敢稟。令曰,定於慶德宮啓祥堂。
又以禮曹言達曰,考諸謄錄,則有告訃請謚請承襲兼差使臣之擧,令該曹照例擧行,何如?令曰,成服後,更稟。
又以禮曹言達曰,卽按香室稟目,則永徽殿告文哀字下,當書何字,端懿王后徽號上,何以書塡,前頭大行大王祝貼頭辭皇字下,當用何字,而禮經前例,俱無顯出之處,莫重莫大之事,臣曹有難斷定,問議于大臣儒臣,稟處,何如?令曰,依。
又以禮曹言達曰,王大妃殿服制,當以齊衰朞年磨鍊,而蒼黃急遽中,未及覺察,誤以王妃服,一體磨鍊,不勝惶恐待罪,改磨鍊以入之意,敢達。令曰,知道。勿待罪。
又以禮曹言達曰,宗廟以下各殿秋奉審執頉改備吉日,來九月初三日卯時,推擇啓下,而國恤卒哭前,竝停大中小祀事,已爲達下矣。今此各殿修改,依前擇日,告文修改,何如?令曰,依。
又以禮曹言達曰,卒哭前,只行社稷祭,凡干大中小祀,一倂停止事,旣已入達,行關諸道矣。當年預送香祝幣,還爲上送,依前例令香室浄處,燒火,宜當以此分付各道,何如?令曰,依。
又以殯殿都監郞廳,以摠護使意達曰,魂殿修理方急,殿閤中可合處必待下敎,然後可以始役,敢此仰稟。令曰,定於昌慶宮文政殿。
又以殯殿都監郞廳,以摠護使意達曰,在前國恤時,三司造果處,設於都摠府,今亦依此爲之之意,分付,何如?令曰,依。
藥房口傳達曰,伏未審夜來,罔極中氣候,若何?昨夜大妃殿氣候未寧,不勝終宵焦慮,煎進蔘茶,兩次已爲進御,而漸有差勝之效乎?卽今醫女入診,忠勳都事金後衍,亦爲入侍,詳察症候,議定湯劑,何如?令曰,慈殿氣候,比夜間,則昏沈之氣少減,初進蔘茶,僅二匙進御矣。入診事,依爲之。
藥房詣熙仁門外,世弟宮口傳達曰,號擗中專却粥飮,實難支持,不勝焦迫,伏乞勉進此粥飮。令曰,如是進粥,當勉進之矣。嬪宮口傳達曰,伏乞勉進此粥飮。答曰,當進之矣。
兪命凝,以禮曹言達曰,全羅道所封,來九月令宗廟·永徽殿薦新石榴,今已來到,而國恤成服前薦新,似爲未安。姑爲捧留,待成服,薦進殯殿,薦新則以薦餘進上,亦爲捧留廚院,待成服奠兼薦事,分付,何如?令曰,依。
又以禮曹言達曰,服制別單,一依庚子年磨鍊,而其中苴杖一款,庚子磨鍊,不無疎漏之端,故議于大臣後,宗親從二品及正三品都正以上,文武蔭從二品,曾經同敦寧副摠管以上堂上,曾經判決事以上堂下參下,曾經侍從以上外官水使,曾經水使以上各品,曾經視內職事,改磨鍊,而生員進士幼學生徒以下,古禮有白衣冠之明文,旣無斬衰受服之事,而緝邊白衣之人,帶用生麻,殊甚斑駁,不成體段,今改以生布帶,而百官視事服,乃是布裹帶,燕居服,旣非斬衰,而帶用生麻,未免掣肘。或麻或布,亦無定準,亦議大臣後,百官燕服,亦以生布笠·生布衣·生布帶,練後白衣笠帶,磨鍊以入,頒布通行之意,敢達。令曰,知道。
右議政李光佐,率百官四達曰,今曉五更,伏承庭請下答,至有已盡哀痛之心,須勿煩瀆之敎。臣等每一承令,摧咽之極,繼以心肝隕墜,不能自定。當此號擗罔極之日,豈不知煩瀆之爲萬萬不敢,而此不可與他事比論,未準請之前,宗社神祗,靡所托,億兆生靈,靡所依,含生之類,莫不奔走顒望。爲臣子者,豈敢以煩瀆爲嫌,不思所以竭誠開陳,感回睿思乎?今日邸下哀痛不忍之情,臣等豈敢不仰體而帝王家繼序,天地之常經,古今通義,釋衰具冕,自成周時已然。況我孝廟·顯廟·肅廟·大行之盛德至孝,莫不一遵斯禮,今日邸下之所當法者,其不在於三代與祖宗乎?宗社付托之重,神人蘄望之切,姑且勿論,邸下如是堅持,而兩慈聖哀隕之中,其何以爲心乎?念及乎此,則必且抑情勉從,不復留時,節目謹復還入。伏乞亟賜兪音,用副神人之望,少慰慈聖之心,千萬至望,惶恐敢達。令曰,誠意未孚,不能感動群情,一日二日,連見不忍聞之說,罔極之中,哀痛益切,惟願諒余此意,亟停斯達,少慰痛切之心。
全城君混,率諸宗達曰,皇天降割,遭此崩天之痛,擧國含生,莫不奔走號泣,如喪考妣,此時臣民之所顒望者,只在於亟擧嗣位之典,而該曹援例節目,有還給之令,在廷臣僚,相繼陳請,已至兩日,而兪音尙閟,臣等於此,益不勝悶鬱罔極之至。國不可一日無君,民不可一日無主,伏願邸下,仰體祖宗已行之典,亟寢節目還給之命,宗社幸甚,臣民幸甚。令曰,已諭於院相,每聞此言,心腸摧裂矣。
兩司合達曰,臣等昨日,伏承前後下答令旨,則誠有所不忍奉讀者,有以見我邸下至孝之出天也。雖然,帝王之孝,異於匹庶,惟以善繼人志爲孝。惟我大行大王,念國家宗社之重,法祖宗傳授之義,畀我邸下以元良之位,其平日投遺之意,付托之志,爲如何哉?不幸仙馭賓天,域中無主,擧國臣民,遑遑而靡所依,則惟今日,亟承遺志,亟正大位者,此豈非我邸下善繼人志之孝乎?今邸下,不忍於悲慕之小節,罔念繼志之達孝,使我祖宗大寶之位,尙未有主,其何以副大行付畀之志,慰大行陟降之靈耶?邸下若念及於此,則亦必惕然而驚,飜然而改,亟遵當日之遺志矣。豈可一向牢拒,不思繼承之大體乎?請亟降兪音,以伸聖孝。令曰,已悉孤意於院相口傳達辭,亟遵其令,更勿煩瀆。
大妃殿,右議政李光佐口傳啓曰,繼序之君,必於成服日踐阼,非但古昔帝王通行之禮,我朝舊典,亦皆如此,以孝宗·顯宗·肅宗·大行大王之盛德,未嘗不勉從,而王世弟以情理之不忍,一向牢拒,群下遑遑,不知所出。伏乞自內開諭,期於得請。傳曰,纔經天崩之痛,見今日啓辭,心膽益自摧裂。世弟情境,雖如此,列聖相承之法,不可違,宗社付托至重,忍此哀痛,勸諭爲計矣。
中宮殿,右議政李光佐口傳啓曰,繼序之君,必於成服日踐阼,非但古今不易之典,我朝流來舊典,以孝宗·顯宗·肅宗·大行大王盛德至孝,未嘗不勉從,而王世弟以情理不忍,尙不勉從,群下遑遑,籲號不止。伏乞自內敦勸,期於得請。傳曰,今日遭天崩之痛,見此啓辭,益復罔極。世弟情境雖如此,列聖相承之法,不可違,宗社付托至重,忍此罔極,勸諭矣。
右議政李光佐口傳達曰,臣等以進粥及御牀奉審事,來詣閤門外,伏承下答,又未蒙準請,摧迫悶塞,一倍靡定,卽當率百官,更進血籲,而旣已奉審事入侍,勢將退出後更籲,而至於服制別單付標之敎,不敢奉承,與原節目何異,三件不敢蹔時祗受,先爲還納,惶恐敢達。令曰,前後答辭,悉諭孤哀痛罔極之懷,一達二達,停意漠然,卿等之不諒,一至於此哉?此擧雖曰,列朝已行之例,衰麻成服之日,遽行不忍當之事,臣子情理,其能忍乎?禮雖曰重,情亦可廢?强其不能,乃聖人之戒,卿等諒孤痛迫之情。卽令禮官更爲議定,三單不可仍留,竝還下焉。閤門內口傳更達曰,旣承入寺之令,故方爲來入閤門之內,承言色來傳下答,有此節目還下之敎,臣竊不勝抑鬱悶迫之至。謹當退與百官,更伸號籲,而臣旣入此閤門之內,當手奉此單,以唯請爲期矣,敢達。
政院達曰,臣等齊聲號籲,至于再三,而邸下拒之愈峻,麾之益固,至以願勿更煩爲敎,臣等奉讀未半,五情糜潰,不知所以爲說也。邸下於累月侍湯之餘,竟遭崩天之至恫,攀慕呼號之中,有不忍踐位行禮,臣等雖愚昧無狀,亦豈不能仰認至情?而第伏念帝王之孝,異於匹庶,自古明君誼辟,豈不欲自盡於通喪之禮,而踐阼之節,必於成服之日者,誠以宗社臣民之托,不容一日蹔曠故也。我朝列聖之舊章,昭揭國乘,姬周翼室之遺制,備載顧命,豈非邸下所當服念於今日?而況慈聖,煢然在疚,惟邸下是依,百僚在廷咸籲,惟回聽是期,以邸下出天之孝,體下之仁,豈不念及於此,而一向靳許,有若匹夫之徑情乎?伏乞邸下,念聖王通行之典禮,副一國臣庶之喁望。令曰,已諭於院相矣。孤志有執,更勿煩瀆。
玉堂達曰,伏以臣等,伏見下院相之旨,有令禮官更議之敎,夫更議云者,事在可否前却之間,容有可以商量者也。至於今日之擧,則大有所不然者,自古繼體之君,孰無至痛深哀於衰麻苴杖之日,而誠以天位,不可晷刻少曠,神人不可一日無主,故禮之所重,情有所屈者也,而今邸下,以禮雖曰重,情亦可廢爲敎,夫緣情廢禮,雖係彌文細節,尙且不可,況踐祚承統,何等重禮,而輒忍哀痛不忍之情,有不容議於其間乎?嗣位之必在成服之日,歷代帝王,莫不皆然,至我列聖,亦皆抑情制哀,勉副群情者,豈非出於重宗社之義乎?且惟我大行大王之所以托重於邸下者,政爲繼序承統,不亶在於衰絰哭踊,爲喪主而已,則今邸下不忍於遵累朝已行之典,而反忽於宗社神人之無托。臣等竊深訝惑,玆敢更伸血籲,號泣而不知止。伏乞亟加三思,該曹所進節目,計令還入,俾卽擧行,千萬幸甚。令曰,已諭於院相矣。孤志有執,更勿煩瀆。
右議政李光佐,率百官五達曰,臣光佐纔於咫尺之地,罄竭肝血之辭,庶幾洞然垂察,亟賜兪音,而臣不肖無狀,誠意淺薄,終不能感回睿思,晉對纔罷,三單隨下,慙惶之極,方寸抑塞,實無顔面還對群僚,而此則有不可暇論,一日二日,上下相持,其將置國事於何地?至於禮官更議之敎,尤非臣子萬萬所不敢聞者,敬遵列聖之盛典,雖不得不遲待成服,而成服旣過,更淹晷刻者,寧有此理,而爲臣子者,其敢以奉承爲恭乎?三代之禮,顧命篇,昭昭可徵,祖宗攸行,四朝事,歷歷可稽,不法三代祖宗,更誰遵依乎?至於情理之所不忍,臣等雖極冥迷,豈敢不仰體,而帝王之孝,惟以安國家爲重,伸情反歸於小節,禮出於情,非此之謂。邸下雖謂之有執,竊恐四方之士,或以邸下,有所不審於輕重之分也。噫,五年之內,再遭大艱,國勢澟綴,無復涯岸,興言及此,心膽欲墜,方今天地神祗,宗社臣民之所托重,只在於邸下一身,邸下其可以徑情自輕,乃如此乎?百僚憂遑,靡所底定,更此相率陳籲,伏乞深念事理之所在。夫副含生之顒望,國事萬萬幸甚。三單謹復還納,情迫辭蹙,言不知裁,尤不勝惶恐之至,敢達。令曰,面諭哀痛不忍之懷,而至再至三,不諒如此。心膽摧裂,不能自定。日陳十達,決難勉從,須勿更煩焉。
令曰,禮雖謂大,本出於情,情其不忍,則其能忍乎?此三單更爲還下,須遵前令,少慰孤心。直下朝廷
政院再達曰,臣等伏承今日答本院之徽旨,又以更勿煩瀆爲敎,臣等尤不勝抑鬱悶塞之至。竊伏惟念,帝王之孝,與凡庶相懸,抑情節哀,俯循經禮者,聖王之達孝也。承列祖委寄之重,爲一國神人之主,代天理物,永無愆於先王之遺則者,亦聖王之達孝也。恭惟我邸下,以聽明睿智之資,著仁孝恭儉之聲,擧國含生之類,莫不延頸仰戴,大行大王,深惟宗社之計,托以主鬯之重,聖人經遠之慮,於斯可見。今邸下雖於攀號哀隕之中,固宜遹追先志,勉抑至情,早受厚寄,亟正位號,無負我大行之遺意,無孤我國人之顒望,而廷籲益勤,徽聽愈閟,此豈大聖人達孝之道,亦豈平日所望於邸下者哉?閭巷匹夫之知禮者,猶不欲拘拘剪剪,徒守小節,況聖王繼序之禮,何等重大,而務守揖遜之小節,罔念投遺之至重乎?禮,王侯庶人之孝,區分彙別,以昭來許,麟經紀元之始,必皆謹而書之,以著繼統之重,成周顧命之篇,亦著釋衰卽吉之文,以示古今不易之彝典。此等文字,昭揭方冊,炳若日星,常經通義,撑拄宇宙,此固邸下所當服念,而我朝列聖傳承之際,亦多博考廣詢,務皆合於聖人制禮之大權,在邸下繼述之道,尤宜務自節抑,如古禮律,仰承基緖,丕慰衆望,以盡聖王達孝之道也。伏乞邸下,毋執撝謙之道,亟允群下之請。令曰,亟停毋煩。
玉堂再箚曰,伏以臣等,再三齊籲,情窮辭竭,每承下答,只切膈塞號隕,不知所以爲喩,而臣等,旣以死爲限,則瀆擾之罪,有不暇顧矣。嗚呼,惟我大行大王,以深仁厚德,在宥未幾,遽捐群臣,降割之慟,率土皇皇,顧今日連枝同氣之托,惟在我邸下,繼體承緖之重,惟在我邸下,纘志述事之圖,亦惟我邸下,惟宜抑情節哀,亟正位號,上以慰慈聖大戚之懷,下以塞億兆願戴之望,而今若徒守小節,罔念丕責,天位以之久曠,人神以之失依,則此豈群下所望於邸下,而亦豈大行大王投遺付托之至意也哉?伏乞更勿持難,特下兪音,使宗社有繫,臣民有主,不勝幸甚。令曰,前後答辭,罄悉哀痛之懷,而不諒如此,心膽欲裂矣。
兩司合辭再達曰,昨上三達,未蒙兪音,終宵悲鬱,只冀今日之回聽矣。及承下令,又復牢拒,至曰,誠意未孚,不勝感動群情,臣等於此,益仰邸下哀慟謙抑之至意,而亦愧臣等誠意淺薄,不能上格睿念也。令旨中不忍聞之敎,有足以感動群聽,臣等非不知邸下孝思之罔極,而第念帝王家事,異於士庶,雖在悲疚摧裂之中,莫不以繼序承統爲主,或有卽日登極者,此豈哀慕不足而然也?誠以宗社一日無主,則宗社靡所托矣,臣民一日無主,則臣民靡所依矣。不幸吾東罹殃,遭此天崩,一國臣庶,奔走號痛,無所依仰,而惟我邸下,以天縱仁孝之性,受大行付托之重,惟望卽踐大寶,爲萬姓主,而顧今天位之曠,已至三日,嗣位之請,亦至三四,而尙今堅辭,無意勉從,此豈今日臣民,所望於邸下者哉?臣等之達辭累上,邸下之悲疚益切,臣豈敢以敦迫之言,益慼我邸下之心也?蓋以國家大事,一時爲急故也。臣等固知邸下,固拒不受,亶出於痛迫崩隕之意,而此有不然者,以邸下至孝至誠,痛迫崩隕,無時可已,若一向任情,不卽踐祚,其將使宗社而無托,臣民無依耶?請更睿思,亟停大位。令曰,已悉孤意於前答,有難撓改,無庸煩瀆。
右議政李光佐,率百官六達曰,臣等卽伏承下答,至以雖日陳六達,決難勉從爲敎,臣等相顧,震驚悶迫,不知所以爲對也。今臣等之所據而爲言者,卽亙古今不易之常經,而我列聖已行之事,則以邸下之至明,必已照察乎此等事理。雖以前後徽旨中辭意觀之,抑亦仰想,至於節目付標之敎,亶出於衰麻成服之日,不忍遽行之意。臣光佐,親承徽旨,雖極冥迷,豈不仰認此痛迫之至情,而惟是繼序承統,至重且大,上承宗廟,下臨兆庶,有不容一日蹔曠。此康王之釋衰踐阼,爲後世之常典,而我列聖之成服日登極,遂爲相承之大法者也。卽此論之,今邸下所執,乃一時之徑情,臣等所言,卽三代之經法,祖宗之成憲,邸下雖欲以此一向牢拒以伸私情,恐有不可得者,而臣等亦何可徒以承順爲恭,不思所以苦口力爭,冀回睿聽乎?伏願特加三思,勉循群請,使宗社有主,臣民有依,竊不勝懇禱切祝之至,謹以三單,復此還入之意,敢達。答曰,兩日之內,罄悉哀痛之意,而不諒至此,實由於誠意之未孚,還切愧恧。願勿更煩焉。
全城君混,率諸宗再達曰,嗣位之禮,必在成服之日,乃是古今之通誼,列祖之攸行,而該曹節目,屢入還下,在廷百僚,相繼陳請,一向牢拒,臣等聚首相顧,尤不勝抑塞悶鬱之至。惟我邸下,痛隕之中,雖不忍於踐位行禮,而帝王之制,惟此爲大,天位之重,不可蹔曠,臣民之望,不可終遏。伏乞勉抑罔極之情,府循盈庭之請,宗社幸甚。答曰,諭孤哀痛不忍之懷,而不諒至此,益切罔極。決難勉從,勿爲更煩。
政院三達曰,臣等伏見下本院之敎曰,孤有所執,臣等竊未曉聖意之何居,及伏見答廷請之敎曰,衰麻成服之日,遽行不忍當之事,禮雖曰重,情亦可廢,臣等始知邸下所執之重,亶在於是也。臣等雖迷昧,請有以辨之,有人於此,遭其親之喪,攀號哭踊,不忍爲代親之事,固人情之常也,而第因其情之所發,而裁之以禮,亦聖人之大權也。今我大行大王,臨御四載,奄棄群臣,邸下以天顯之親,兼繼體之義,哀號莫逮,不忍遽升大寶,此古人所謂履其位,惕然而若驚者也。此莫非所謂情之所發,而第於成服日,一依成周故事,釋衰具冕,勉升大位,卽我朝列聖通行之常禮也。邸下其可一任其情之所發,而不思所以裁處之道耶?徑情直行,先儒之所戒也,抑情循禮,聖人之遺制也。伏乞邸下,參以情文之說,亟允群下之請,以副衆望。答曰,備悉孤意於前後答辭,而卿等之不諒,一至此哉?須勿更煩。
玉堂三箚曰,伏以臣等,謹按尙書大傳,高宗梁闇三年,傳有孔子曰,以孝子之隱,則三年不居,以民臣之義,則不可一日無君矣。不可一日無君,猶不可一日無天也。蓋以高宗之至仁盛孝,有不忍服先王之服,履先王之位,而至於三年不居,則猶以爲賢者之過,而裁之以義。結之曰,民臣之義,不可一日無君,其所推原孝子之至情,斷以君父之大義,昭然開示,爲萬世常經者,至明白也。今我邸下之所以屢下哀痛之旨,至以不忍當之事爲敎者,臣等於此,有以見邸下至仁盛孝,有不忍服先王之服,履先王之位,而號呼擗踊之中,誠有所不忍聞之心,則此實高宗當日之心也,而臣等竊念國之有君,猶人之有天也。苟一日而無天,則人不人矣,苟一日而無君,則國不國矣。今日大臣宗臣文武百官·三司諸臣之犇走號泣,血誠仰籲,而不以瀆擾爲懼者,誠以君臣之義,本乎天地,不忍一日無君,而爲一日無天之人也。邸下雖以高宗之孝思,至有此心膽如裂之敎,而臣等,乃敢以夫子之訓,更此更懇於深夜哀遑之際。伏願邸下,勉抑攀號之至痛,克體前聖之義訓,亟從大臣宗臣文武百官三司之請,以幸宗社臣民,不勝顒祝之至。答曰,辭雖竭,意則不窮,願勿更瀆焉。
兩司合辭三達曰,臣等,瀝血殫誠,鎭日呼籲,而達辭淺短,未槪睿聽,肝膈之懇,徒爲瀆擾之歸,抑鬱悶塞,惶愧冞增,臣等雖甚愚昧,亦豈敢强引無稽之言,以慼我邸下之心哉?噫,五載未周,荐罹崩天之慟,一國含生擧纏若喪之哀,其所倚依而愛戴者,惟在我邸下一身,則邸下雖欲固守己志,終咈群情,而祖宗陟降之靈,將何以奉慰,慈聖摧隕之痛,亦何以寬譬乎?釋服具冕,誠有至情之難抑,而踐位行禮,寔是帝王之達孝,故翼室宅宗之禮,允爲千古之準則。我朝五禮儀,實倣行之,列聖相承,未嘗違越於斯,以我大行大王之至性大孝,終乃强循廷籲,勉升寶位,此乃邸下之所嘗親見者也。其可不怵然興思,惕然改圖,仰念付托之至重,俯循率普之顒望乎?此臣等所以涕泣嗚咽,必以得請爲準,而不知止者也。請據歷代通行之典,承列聖相承之統,夬賜兪音,亟擧大禮。答曰,已諭於廷請之答矣。
全城君混,率諸宗三達曰,臣謹隨廷臣之後,再陳瀝血之懇,而及承令旨,不惟不賜許可,辭意悲切,有足以感泣臣隣。臣等相顧錯愕,尤不勝哀隕抑塞之至。仍竊伏念帝王之孝,必以繼述爲孝,不專於哭泣號擗而已。惟我邸下,少抑至情,亟紹大業,毋負我大行大王投遺之盛意,則亦豈非繼述之尤大者乎?伏乞亟遵大聖已行之典禮,以副群下盈庭之喁望。答曰,再達之批,已悉孤意矣。願勿更煩。
夕哭後,大妃殿·中宮殿·世弟宮·嬪宮,政院·玉堂夕問安。答曰,罔極。大妃殿·中宮殿,藥房夕問安。答曰,罔極。大妃殿·中宮殿,朝廷百官夕問安。答曰,罔極。
院相李光佐達曰,臣承令謹詣長生殿,奉審新造梓宮板,則幾盡造成,而只上下兩板連附,木體無疵病,合縫處亦無痕隙,可合於梓宮,不勝幸甚,敢達。令曰,今觀達辭,梓宮連附合縫處,俱無疵病云,罔極中少得慰心矣。
左承旨呂必容書達,臣承令往于敦化門外議政府領議政崔奎瑞所住處,傳宣令旨,則以爲,臣伏聞天崩之痛,蒼黃罔極,不計體命,僅僅得達闕外,而臣垂死之狀,朝臣所知,近侍之臣,來傳下令,亦目見其奄奄之形。伏惟在疚遑遑之日,有此勤敎,而末由趨承,亦不得團辭爲說,仰陳情狀,惟願縷命速盡而已,伏地哀痛,更無所達云。大臣於二十五日酉時量,得聞國哀,宿疾方重,而卽爲擔舁作行,疾馳前進,今日午時,始到闕外,哭臨之後,病勢一倍添劇,以臣所見,決無起動之勢,而臣旣承偕入之令,仍留之意,敢達。令曰,當此哀痛罔極之日,遣此承宣深慮國有大喪,院相不備故也。卿若仰體兩朝陟降之靈,則想必哀切,九門一隔,而到此不爲哭臨於御牀之邊,卿豈不爲恨哉?言之于斯,五內如割。雖有所患,扶詣闕中,臥視國事,則奚但爲小子之心,抑亦先王在天之靈,欣慰於冥冥中矣。卿於小子,有師傅之義,故悉陳心腹之事,惟願卽速入來,共參重事事,更諭于師領相,俟氣少間,共與入來。
八月二十七日,御牀奉審,院相李光佐,右承旨兪命凝,記事官閔圻·尹尙白·趙迪命,禮曹判書李眞儉,工曹判書沈壽賢入侍,院相李光佐進伏曰,長生殿東正庫所儲材木,決不可全板用之,只合於附板之用矣。工曹判書沈壽賢曰,廣板終無可得之路,至於附板,雖不甚廣,亦可用矣。王世弟曰,當初見樣,果精乎?光佐曰,昨日見樣,雖似精矣,而未知見樣於最廣處,此一事,不能無疑,臣等爲此,仰請奉審矣。昨夜執事內侍,頗爲熟習,請去袍帶,使之入來,何如?令曰,唯。光佐又達曰,夜來玉體無浮氣乎?王世弟曰,當中一絞似緩矣。光佐曰,以私家喪言之,小斂後,浮氣漸爲消減者,或有之。今若如此,則已前所備梓宮,或有可用之道,故必欲奉審矣。又達曰,附板事,臣於宗親及文武二品以上處,詳言其委折,則同然一辭,無有異議。此大事也,或慮有異同之論矣,今不謀而同矣。壽賢曰,梓宮事急,請速得見樣而出。於是,執事者揭御牀所幠衾,王世弟令曰,大臣近前奉審。光佐奉審畢,以手驗絞緩緊曰,中絞似差緩矣。王世弟曰,見樣急矣,斯速爲之。光佐顧壽賢曰,木尺不無長短不精之患,取來長生殿梓宮所量之尺乎?壽賢曰,取來矣。王世弟曰,執事者,挾持剪板後,禮·工判,同爲奉審。王世弟曰,下廣不足慮乎?光佐曰,下廣則似無可慮,而第當量之矣。於是,眞儉·壽賢,出見樣,執尺量之,上廣二尺一分,下廣一尺七寸六分,長六尺八寸五分。壽賢曰,臣俄已須材,使之聯幅,役垂畢矣。凡長生殿梓宮內外,限百度著漆矣。今則事異常例,勢不得限百度著漆,自今日爲始,若於再明日奉入,則可得三度著漆,明日則不得奉進之意,敢達。又達曰,七星板,今已三度著漆,將至四五度矣。又起伏曰,梓宮外面,今雖三度著漆,而奉幸後猶可加漆,而至於內,則將止於三度,太似不足,然事勢如此,誠無奈何矣。光佐曰,今番魂殿,當定於何所乎?臣已書草記,送于政院矣。令曰,有上下闕,此亦有昌德·昌慶兩宮,大臣·禮判之意,何如?光佐曰,臣聞外廷諸宰之言,則以爲,昔年永昭殿所奉資政〈殿〉爲宜云矣。令曰,孝寧殿所奉文政殿爲宜。光佐曰,文政殿,乃肅宗大王魂殿所奉處也,今奉大行大王魂殿,事極便宜矣。王世弟曰,宣政殿,無爲魂殿之故事乎?眞儉曰,甲寅年於宣政殿,爲魂殿,而此外未之聞矣。王世弟曰,草記入後,當稟于內殿而定之矣。光佐曰,殯殿移奉,當於大斂前乎,大斂後乎?若於大斂前移奉,則未知何以移奉乎?王世弟令曰,庚子年,以小攔牀移奉矣。大斂日前期移奉,移奉後仍爲大斂矣。光佐曰,未知其制何似?令曰,制如平牀,而欄上設素錦褚矣。光佐起伏曰,伏聞慈殿氣候未寧,小臣竊不勝焦慮之至。曉來金後衍,與醫女入診來,傳有頭痛惡寒之症,症似寒感云矣。令曰,自前有如此之候,不至大段矣。光佐曰,卽今氣候,何如?令曰,氣候本甚淸弱,三年纔畢,又遭此變,大行大漸初,過爲驚動,至於昏塞矣。光佐曰,然則當進鎭心之藥乎?氣分素不足,恐不可用發散之藥,春間未寧時,審知其如此矣。大抵陽氣虛弱,若用補劑,必有所益,而蔘茶以味苦之故,終未頓進,極用煼悶矣。令曰,昨日又當斂日,自始事至卒事,坐御冷廳,哭泣不止,受傷不少,眩氣頭疼,非外感之候,常時若有此等症候,必有發熱之候,而今則不然,而症候類己亥年昏沈時矣。光佐曰,姑停議藥,未知何如?令曰,雖有本症,何可不議藥乎?然苦口之藥,不必連進矣。光佐曰,今日所進蔘茶,合而計之,一兩重也。臣意則過成服後,徐徐議藥,似宜矣。令曰,蔘茶初巡則略略進御,粟米飮只進數呷矣。再明日當來此臨哭,參茶必於伊時,進御宜矣。光佐曰,中宮殿氣候,使醫女入診詳察,則元氣綿綴,極爲悶慮矣。若生脈散,加五味子之屬,使其味不苦,渴時使侍女,代茶進御,宜矣。令曰,常時有本症,而遭此罔極之變,元氣之澌綴,當何如也?余連遭天崩之痛,精神昏迷,不能頻勸粥飮,此乃余誠孝不足之致也。昨日藥院,連爲勸進粥飮,而終不回聽,使國舅別入直日,一次勸進粥飮事,分付,可也。光佐曰,此非藥院事,承旨方入侍,使承旨分付,何如?命凝曰,當分付矣。光佐起伏曰,竊伏念邸下,未有同氣之親,膝下又無長成人,勸進粥飮之節,內侍等亦不敢爲之,如臣雖在保護之任,而不得長在陪侍之列,又不得頻頻勸進,豈不大段悶迫哉?凡人遭罹喪禍者,當以保護自己爲主,今邸下,徒守一切之禮,不思自愛之道,此臣所以焦迫罔措者,凡疾病之作無漸,一作之後,雖得差復,受損不少,邸下獨不念兩聖之貽慮於哀隕之中耶?雖匹庶之賤,猶以其身爲重,遭喪不能自振者,至有自進肉物者。邸下一身,爲天地神祗之所依屬,其重爲如何哉?伏乞先自强進,仍進于兩聖,則兩聖庶或感動而勉從矣。王世弟敎曰,余之誠意,未孚於群下,至於不忍聞之事,卽嗣位節目累次煩請,而此事亦强勸如是,心焉愧恧。戊戌年,遭永徽殿之喪,仍遭私慼,纔經肅廟三年,又罹此變,雖匹夫,當此情境,其懷當何如也?他何暇顧,然强進粥飮者,只爲兩聖在耳。仰瞻俯視,左右無可依倚者,思之及此,心腸俱裂,何此身之足恤?王世弟仍嗚咽,不能成聲。光佐曰,天子諸侯大夫之孝,各有攸宜,若此者,非帝王之孝,謹小節忽大禮,終非達孝也。祖宗繼繼承承,至于三百餘年,今傳次在邸下,邸下若不念及於此,而不爲自愛之道,則祖宗在天之靈,豈無惕傷之念乎?伏願强進粥飮,仍以勸進于兩聖,千萬幸甚。竊自念臣,年雖不多,歷事三朝,至于今三十一年矣。向來肅宗大王,累年寢疾,長在沈綿中,犬馬之誠,恒懷焦迫之忱,竟遭天崩之痛,未死餘臣,又罹此罔極之慟,寧欲溘然無知,而不可得也。光佐起伏曰,節目單子旣出外,臣當與在廷百僚,更爲奉納,而今臣入此咫尺之地,故親自奉來,而有所陳達矣。邸下至令該曹更議,而臣等之意以爲,實無更議之事矣。天位不可一日暫曠,臣民不可一日無主,邸下於天崩之日,固當勉進大寶,而引至今日矣。國家三百年洪基,太廟十二室英靈,邸下未踐祚之前,無所依歸,不須遠言,肅宗在天之靈,若知邸下靳固若此,寧不衋然於冥冥之中耶?至成服後更議者,實古今未有之典。臣竊欲仰達於兩慈聖,以爲敦勉之計,懇乞廓然改圖,亟允群請焉。成服前未卽寶位,已極晩矣,況於成服後更議乎?此非臣一人之言,乃滿廷臣僚之意,非滿庭臣僚之意,乃環東土億萬生靈之意也。臣今若不得奉進此節目,則乞受大何於前。命凝奉進單子曰,臣待罪禮房,惶恐敢進,王世弟使內侍還給。眞儉起伏曰,大臣縷縷陳達,臣更有何言,然節目受納,然後多有擧行之節矣,願從大臣之言。令曰,至於服制一款,急速頒布,然後使八路之人,庶免狼狽之患矣。命凝曰,臣民無祿,遭此天崩之痛,今日所依望,惟在邸下一身,懇乞速允衆請。光佐曰,臣不湏遠引前代,至若孝宗·顯宗·肅宗·大行四聖孝思,豈不篤至哉?然皆於成服日,勉登大位,縱邸下,心有所不忍,豈不思遵先之道乎?昨日邸下未括髮未設奠之前,敢有所達,蓋玆事誠重大故耳。前例院相曁政堂,只爲庭請,而卽今國勢澟澟,故直與百僚庭籲,其情之急,可知矣。臣若不力爭得請,還受此單而出,則以何顔,見庭中具寮乎?必於今日內,還納此單,頒諸八路,然後中外人心可定也。不特擧行之事,一時爲急而已。令曰,俄者誠意未孚之言,所以發也。若平日誠意交孚,則大臣何至有親持以納之事乎?祖宗朝,雖有已行之事,而其哀痛之心,可想而知矣。幸蒙大行大王盛恩,置諸儲嗣之位,其若驚之懷,尙至今未已,而今者又有此事,寧不懍懍靡安乎?大臣曾經賓客,承宣亦出入三司之人,胡不諒余之心耶?余哀痛之心,質也,遵列聖已行之典,文也。何可剗質而就文乎?仍涕泣嗚咽不成音。光佐曰,今日之事,邸下雖欲遜讓,其可得乎?宣廟以旁支入統,而卽日登寶,漢文帝西向讓者三,南面讓者再,而此不過暫時事也。豈一日二日,引至多日,如邸下之爲者乎?朝鮮一邦,無君臨之人,今至三四日矣,成服卽位,亦已晩矣。敎曰,余以不才薄德之人,雖處儲貳之位,恒有懍惕之心,況此擧乎?以未定之心神,當此不敢當之事,誠有所不忍于心者矣。使禮曹更議者,非爲他也。昔漢文帝短喪,至于我朝,復行古禮,觀昨日所入節目單子,其欽仰之心,爲何如哉?雖朝士,禫後不令强爲行公者,此不過因人情而爲之禮也。何可衰麻成服之日,有卽吉行禮之意乎?當初未卽遠給,至今愧恧矣。此單子不可一刻留置,還下焉。光佐曰,古人過禫後,便卽吉,自頃以來,禫限漸嚴矣。以子夏之孝,禫之日,援琴而彈,切切爲聲曰,先王制禮,不敢過也。禫月不仕,非古禮也。乃近例也,故相臣崔錫鼎,欲矯此習,乃於禫月,自卿承召,乘馹上來矣。昔周公·召公之佐周室也,使康王釋斬衰服冕服,周·召,豈以非禮之禮,導其君哉?此見於周書顧命篇,非若禮記諸儒傅會之書也。援三代之古禮,引列祖之遺則,釋衰受寶,何不可之有?令曰,今以古無其例爲言,不須遠引,余亦親經矣。當先朝未寧之日,如吏胥從吉之制而入侍矣,然而以禮言之,斬衰也,以情言之,不忍處也。於心,終有不所不忍矣。光佐曰,如漢文謬禮,則豈敢引之於今日乎?若此禮,乃周·召所以輔導成·康之禮也。臣雖無學識,豈敢以末世謬戾之禮,導我邸下哉?眞儉曰,苟非禮也,豈古聖人行之,豈我列朝行之乎?固知釋衰從吉,於聖心,有所不忍,然大禮不可廢也。命凝曰,以哀痛爲言者,邸下之私也,繼序承統,乃天下之公也。令曰,喪與其易也,寧慼,有所不忍,則不可行,禮出於情,豈抑情而行之乎?又令曰,此處乃殯牀咫尺之地,終非久處之所,待大臣出去,當傳之矣。光佐曰,雖殯牀咫尺之地,而此事異於他事,若大行有知,必不以臣言爲罪矣。令曰,每聞如許之言,心膽若裂,余志已定,不必煩請,然强令持去,非敬待大臣之道,當安徐傳之矣。諸臣,遂以序退出。
大行大王初喪。
巳時,太白見於未地。
以大妃殿未寧,大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。
朝哭後,大妃殿·中宮殿·世弟宮·殯宮,政院·玉堂問安。答曰,罔極。大妃殿·中宮殿,朝廷百官問安。答曰,罔極。
令于朴乃貞曰,內造果廳,以司饔院爲之事,分付。
大妃殿,藥房詣閤門外,口傳啓曰,未寧中扶護氣候之道,尤不可少緩,謹此奉進粥飮,伏乞勉强進御。傳曰,啓辭如是,當爲强進矣。中宮殿口傳啓曰,罔極之中,全廢粥飮,已至累日,氣候何以扶持?伏乞勉進此粥飮。傳曰,累日强勸,罔極之中,當爲强進矣。
藥房口傳達曰,大妃殿,三錢重粟米飮,每日三次煎入事,定奪矣。人蔘羌活散,纔已煎入,粟米飮與解表之劑,藥路不同,醫官皆以爲,一日三次太過,姑爲一次煎入,更觀症候宜當云。何以爲之?敢稟。令曰,進藥之請,依爲之。
又達曰,伏未審睿體,若何?大妃殿調攝之候,夜間,復若何?粟米飮連爲進御,而氣候漸有差勝之效乎?區區憂慮,不敢少弛,卽令醫女趁早入診,詳察症候,更議湯劑進御當否,何如?惶恐敢達。令曰,慈殿氣候,夜來頭部微疼,眩氣一樣,腰痛自昨昏頗甚。又有感冒之氣,膈間煩悶,比昨日少減,而猶未快愈,昏沈之候,鎭定後一樣,粟米飮一合許,湯元米一合進御矣。予則僅得支過矣。
又達曰,忠勳都事金後衍,限在直間,醫女入診時,每令入參,何如?惶恐敢達。令曰,知道。
又達曰,卽伏聞入診醫女之言,大妃殿症候,昨夕乍寒,頭痛有加,朝來小勝,喉門內外皆疼,膈間沓沓,且有腰痛,寢睡全失,微有惡心之候云,伏不勝悶慮之至。臣等卽與諸醫,反復商議,則皆以爲症候,明是挾感,不可不趁時和解,人蔘羌活散,分作二貼,連日進御,宜當云。此藥今當劑入,而此時內間煎進似難,卽爲煎入之意,惶恐敢達。令曰,依爲之。
兪命凝,以禮曹言達曰,國恤卒哭前,凡干科擧等事,竝爲停廢事,纔已達下矣。王大妃殿平復庭試,姑待卒哭後,改擇日擧行,何如?令曰,依。
呂必容書達,臣敬奉令旨,更爲傳宣于領議政崔奎瑞,則以爲,臣於昨夕,伏承恩旨,又於夜半,院相有令,回諭繼至,孝思罔極之日,以臣之故,屢辱恩數,臣誠惶怖無地。況此回諭辭旨,一字一涕,雖在木石,亦宜感動,況臣是先朝舊物,奉讀未半,聲淚俱揚,然臣之情事,姑未及有所仰暴,而當此時,不敢以煩事,猥達荒迷之聽,不得已舁此奄奄之喘,進詣禁府,以竢處分。此實臣畢命之所,瞻望涕泣,不知所達云。大臣仍向金吾門外,臣旣承偕來之命,所當隨往,而臣以奉令近臣,隨往於大臣待罪之所,事體未安,何以爲之?惶恐敢達。令曰,罔極之中,必欲請入者,專爲院相之重,而誠意未格,遽向金吾門外,實非敬師相之道,愧恧還深,安心勿待命事,卽爲往諭,而有難强請,待還寓舍,姑爲入來。
呂必容書達,臣敬奉令旨,往于金吾門外領議政崔奎瑞待命處,更爲傳宣,則以爲,臣不勝受恩罔極,涕泣汪汪,不覺前襟之盡濕也。臣方喘息奄奄,而不計生死,當卽還伏闕外班次,以承恩敎云矣。大臣方還敦化門外寓所,故臣還爲入來之意,敢達。令曰,知道。
兪命凝,以春秋館郞廳,以監事意達曰,今此大喪,典禮多有考據處,卽遣本館堂·郞,考出江都所藏仁宗·明宗兩朝實錄,使之明日內入來,何如?令曰,依。
朴乃貞,以都摠府言達曰,因殯殿都監草記,國恤時,三司造果處,設於都摠府事,達下矣。本府堂上郞廳,今將權移於南所及部將廳把摠房,南所則移去于敦化門守門將廳,守門將則移去于結束色房,把摠則哨官房同處,部將則亦以移入於金虎門守門將房,請出徽旨。令曰,知道。
司諫柳綏,獻納李廷傑,正言趙尙慶·韓師得等箚曰,伏以我朝喪制,一遵古禮,纎悉無遺,而至於方喪一節,猶有未盡復古者,故識禮之家,多以此惜之,而列朝未及釐正矣。恭惟我肅宗大王,聖學高明,逈出百王,慨然有行古禮之意,爰命禮官斷而行之,悉遵三代之制,一洗千古之陋,庚子大喪時,始行斬衰,中外臣民,擧皆無憾,而磨鍊之際,事出倉卒,小小節目,或不無逕庭差謬處,故今番該曹之草記釐正,蓋由於此。第念喪制,至重且大,雖係微文小節,固宜詳愼,務歸至當矣。卽今在外大臣·儒臣,皆詣闕下,遣禮官一番講議,斷不可已。伏願邸下,特令該曹急速就議,逐節看詳,俾無一分未盡之弊,不勝幸甚。答曰,覽箚具悉。箚辭,令禮官講議于大臣·儒臣焉。
院相李光佐達曰,臣承令,更詣長生殿,奉審新造梓宮,則纔已著漆三度,入于土宇,臣入其中奉審,與陽明處異,不能仔細看審,而大抵制造似精,合附處地板,則微似有痕,而非有間隙而然,蓋因木理不同之致,至於天板,從漆上看,未見相合之痕,漆色則度數不多,姑未及光潤矣,敢達。令曰,知道。
兪命凝,以司饔官員,以都提調意達曰,今此國恤時,內造果廳,以本院爲定事,令下矣。本院與他衙門有異,逐日供上及殯殿物膳,無不監捧。且御用許多沙器,積置庫中,無時進排,而闕內他司,無可推移搬往之所,故自前雖値國恤,曾無造果廳來設本院之事,此乃本院事體,與他司較重而然也。本院勿爲移去,何如?令曰,依。
朴乃貞達曰,訓鍊都監知彀官,禁衛營·御營廳·禁軍陣敎鍊官來言,日暮後懸燈,人定後刁斗,天明後落燈之意,敢達。令曰,知道。
又達曰,御營廳敎鍊官,以大將意來言,敦化門結陣處,梓宮奉入時,暫時移排於路傍,以爲開通御路之地,宜當云。依此,分付之意,敢達。令曰,知道。
御牀奉審入侍時,令于兪命凝曰,領議政處,遣御醫不離看病,書達之意,分付。
政院達曰,臣等瀝盡腔血,屢次號籲,而邸下一向堅持,尙靳兪音,此固由於臣等誠意微薄,文辭蕪拙,不足以感回徽聽之致,而第伏聞慈聖兩殿,昨夕下大臣之批曰,列聖相承之法,不可違也,宗社之付托至重,忍此哀痛,勸諭爲計。臣等有以見二聖於晝夕悲號之中,仰念列聖傳授之家法,且慮宗社神人之無托,必欲令邸下,强抑至情,早正位號也。以邸下出天之孝,若復念及於斯,則其必有以衋然而興悼,翻然而改圖矣。因伏惟念慈聖於近日,哀悼過深,糜粥不御,致有天和之違愆,若聞邸下,不念繼序之至重,徒守謙抑之小節,則必將怛然驚恫,有妨於靜攝之節矣。不審邸下,將以何辭寬譬,而亦於大聖人承顔順志之道,何如也?伏乞邸下,體慈聖勸諭之意,念群下懇迫之請,亟賜一兪,以慰衆望。答曰,已諭於庭請之答矣。哀痛冞切,不能定情。
右議政李光佐,率百官七達曰,一自節目還下之後,群情罔極,合辭疾籲,及奉禮官更議之敎,益見邸下於祖宗付畀之重,非不深念,而只以攀擗之中,孝思罔極,不忍於成服之日,踐位行禮,此事若有可以差退時日者,則在臣子之道,豈不仰體出天之誠孝,而顧念宗社臣民,決不容暫時無主,成服日踐阼,旣是我列聖繼承之成典,雖不得不遲待,而至於成服旣過後,則更不得一刻遲退者,事理十分明白,邸下旣不可以分毫踰越,違列祖之大法,臣子又何敢以承順爲恭,壞先王之成憲乎?雖死不敢承令者,亶在於此。以邸下之至明,豈不洞然照察,而猶且以不諒二字,責臣等,不惟臣等之抑塞罔極,群情遑遑,靡所底定。竊惟太廟陟降之靈,必且愍然不寧,而兩慈聖哀隕之中,尤何以爲心?臣等到此地頭,情窮勢迫,不得不有所陳籲於兩殿矣。伏承批旨,有抑哀勸勉之敎,邸下於此,又何忍徑情以違旨,增慼於慈候綿綴之中乎?伏乞深惟宗社大計,亟賜勉從,上以承兩殿勸勉之至意,下以副臣民懇迫之衆情,千萬幸甚。單子三件,謹復還納,惶恐敢達。答曰,卿等鎭日力請之意,非不知之,而罔極摧裂之懷,焉可忍耶?昨承兩聖勸勉之敎,安敢違命而言念及此,心焉如灼,雖欲寬抑,不能自定,勉從之言,不忍出口也。
全城君混,率諸宗四達曰,臣等瀝血之懇,至再至三,而誠意淺薄,尙靳許可,臣等聚首悶鬱,冞切哀隕之忱。竊伏念列聖相承,自有典禮,帝王大孝,惟貴紹述,則今日宗社之托,臣民之望,只係於我邸下一身矣。雖在崩迫號慟之中,獨不念付托之至重,而亦不念顒望之至懇乎?伏願邸下,上體慈聖之意,下納群僚之請,式遵已行之典禮,克紹投遺之大業,則宗社幸甚,臣民幸甚。答辭。與庭請答辭,無加減。
玉堂箚曰,伏以臣等,聚首齊籲,苦忱血懇,罄竭無餘。竊伏以爲,我邸下,遽罹天崩之痛,攀擗號霣,穹壤罔極,雖有不忍於遽循群請,至於上自大臣下至喉司·三司·宗臣·文武百官,合辭閱日,懇懇而不知止。至以死爲限,而不知退,則庶幾我殿下,慼然感悟,亟從至懇,而今乃呼籲愈苦,聽納愈邈,盈庭臣僚,孰不相顧愕眙,茫然失圖也哉?嗚呼,惟我朝列聖,繼繼承承,今傳次,在我邸下矣。邸下於此,徒守含哀茹痛之情,不思纘緖繼統之重,則是將使三百年宗祊,無所托,數千里生靈,靡所依,實非臣庶平日所望於邸下者,而亦不能無憾於帝王之達孝盛節也。矧我慈聖,遭玆大慼,榮衛有諐,疾患遽生,上下憂迫,當復如何?邸下其可只守小節,不思仰慰之方乎?伏乞邸下,更加三思,亟降一兪,上以慰慈聖之至情,下以副臣民之顒望,千萬幸甚。答曰,已諭於庭請之答矣。哀痛冞切,不能定情。
兩司合辭達曰,天位之虛曠,已過三日,臣等之陳請,亦至六上,而不惟不賜允從,昨復有三單還給之令,益不勝抑塞憂迫,不知所以仰喩也。自古帝王繼統之禮,罔不在於哭擗之時者,誠以宗社無主,晷刻爲急,蹔時釋服之節,有不暇顧也,故自三代至于我朝列聖,莫不抑情勉循,稅衰具冕,以盡纘承之禮,此皆聖人制義之大法,方冊所載之昭典也。無一分可議之端,而爲萬世通行之範,則有何令儀曹更議之事耶?噫,國家新當大喪,上下靡所底定,而又以應行大禮,至今未擧之故,鎭日相持,擧朝遑遑。伏惟大行陟降之靈,監臨在上,豈不衋然於此,而亦必有望於我邸下者矣。以邸下達孝之心,若一念及,則豈於此至大至重之事,若是其留難?而況今慈聖兩殿,崩隕攀擗之中,所恃者惟邸下一人,而昨日勸勉之敎,又不啻丁寧,則邸下寧忍少稽奉承之道,不以慰罔極之情耶?請加三思,夬允群請,亟副大禮,以副神人之望。答曰,諭余悶鬱之懷,不諒至此,痛泣之外,復何多誥?願勿更煩。
右議政李光佐,率百〈官〉八達曰,臣等卽伏承下答,哀懇惻怛之旨,溢於辭表,奉讀以還,不覺心腸之摧裂。惟玆古今之常典,祖宗之成憲,邸下固已知之矣。兩慈聖勸勉之至意,邸下亦以安敢違命爲敎,臣等今不當更爲煩縷之辭,惟是兩慈聖哀遑澟綴之中,抑情敦勉者,亶出於軫宗社之計,念繼體之重,則邸下亦豈容以一時情理之有難寬抑,不思所以卽行慈旨,用塞群請者耶?節目卽須達下,然後可以慰慈聖之心,副臣民之望。三單竝又還入之意,惶恐敢達。令曰,哀痛方切,難能寬抑,朝者答辭,諭余到此尤鬱之懷矣。勉從之言,旣不忍出口,則不忍見之單,遽安以達下耶?哀號涕流之外,無以爲諭。
全城君混,率諸〈宗〉五達曰,臣等鎭日咸造,瀝血陳懇,未蒙矜許,方切抑鬱之際,卽伏承下答,以兩聖勸勉之敎,安敢違命爲敎。此可見兩聖之爲宗社爲臣民之大計,邸下雖欲徒循罔極之私情,其於兩聖至誠勸勉之敎,何哉?伏乞邸下,亟從廷臣之請,上以慰兩聖勸勉之盛意,下以副臣民喁若之至望,千萬幸甚。令曰,哀痛方切,難能寬抑,朝者答辭,諭余到此尤鬱之懷矣。勉從之言,旣不忍出口,則摧裂之心,有倍于前,哀號涕泣之外,無以爲諭。
政院達曰,臣等籲號,辭窮意竭,而邸下一向靳許,日昨之答,旣有令禮官更議之敎。今又以勉從之言,不忍出口爲敎,臣等於是,不覺摧隕悶塞之至。噫,邸下於哀疚罔極之中,不忍行大禮之意,臣等亦豈不知,而夫成服日,脫衰踐位,三代以後通行之常典,而我朝列聖之亦嘗遵守者也。邸下何可徒循一時之私情,不擧歷代之定禮乎?此誠前古所未有之事,邸下何不念及於此耶?矧我兩慈聖,悲哀澟綴之中,申申敦勉者,蓋莫非軫祖宗之托,念繼承之重,則邸下尤宜思所以奉順慈旨,亟副群請也。伏乞特加睿思,卽降兪音。令曰,庭請答辭,只諭余悶鬱之志矣。哀號痛泣,心不能自定。
玉堂再箚曰,伏以臣等,伏承答庭請之諭,十行辭意,哀痛惻怛,聚首哽塞,不忍奉讀也。徽旨中有曰,兩聖勸勉之敎,安敢違命,卿等鎭日力請之意,意非不知,臣等於此,有以見邸下,念宗社之重,體兩聖之意,而臣等區區微誠,亦庶幾有格矣。第此勉從之言,不忍出口之敎,雖出於攀號罔極之至情,而群下之憂鬱,至此而愈切矣。嗚呼,今日此何等時也?大行賓天,神人無主,而于今四日,典禮未定,我邸下,徒守小節,罔念常經,嗣位之期斯迫,允從之意猶靳,此今日億兆民庶,所以遑遑靡依,若不能須臾者也。伏乞勉抑至哀,夬降兪音,上以承兩聖勸勉之意,下以慰萬姓顒俟之望。令曰,朝者庭請之答,諭余至此尤悶之心矣,豈特不忍出口而已也?哀痛號泣,心膽俱裂,雖欲抑情,固結者心矣。
兩司合辭再達曰,臣等屢日籲呼,未得一兪,聚首悶塞,罔知攸措,此際得伏見答院相令旨,則有以兩聖勸勉,安敢違命爲敎。恭惟我兩聖,當此哀遑憂疚之中,深念宗社之無托,臣民之靡依,下此勸勉之敎,則在邸下順志之孝,唯當奉承之不暇,而第其下段,乃以勉從之言,不忍出口爲敎,臣等於此,尤增抑鬱之至。夫繼統承序,何等至重至大之事,而每示哀疚難抑之意,尙靳允許,是豈大聖人重宗社慰親心之道乎?盈庭百僚,擧國群生,莫不翹首跂足,惟俟兪音之遄降,大禮之亟擧。請還入節目單子,令攸司依舊典擧行,上以副慈敎,下以答衆望。令曰,已諭,勿煩。
政院三達曰,臣等敢以成服日嗣位之請,苦口號籲,已至三日矣。連章煩瀆,亦至八上矣。誠意淺薄,文辭短拙,不惟尙未得請,今日之答,又以哀號痛泣,不能自定爲敎,臣等聚首奉讀,心膽若裂,不知更以爲說也。情之所發,事或可已,則臣等豈敢一向强聒於孝思罔極之中,益慼我邸下之心乎?臣等之所爭者,卽百王相傳之常經也,邸下之所執者,卽一時哀痛之私情也。禮之所重,情有所屈。噫,列聖已行之典,邸下其可不遵乎?兩殿敦勉之旨,邸下其可終違乎?天位之曠,已過四日,縟儀之擧,只隔二宵,而徽聽莫回,兪音尙閟,三百年宗社,將何托也,億萬衆生靈,將何依也?中外遑遑,靡所底定,玆不得不沫血更籲,伏乞邸下,亟遵慈旨,俯從群請。令曰,已諭於庭請及堂箚矣。心焉如割,不知所諭。
全城君混,率諸宗六達曰,臣等竭誠號籲,冀回睿聽,而及承令旨,至以哀號涕泣爲敎,臣等奉讀未半,五內如割。邸下每以哀痛不忍爲敎,而帝王之孝,與匹庶有異,上有宗社之重寄,下係臣民之仰戴,其不可徒循罔極之恩,不思所以慰安兩聖之志也,決矣。伏乞勉抑至情,夬從庭議,克紹列聖已行之成憲,宗社幸甚,臣民幸甚。令曰,已諭,勿煩。
下令于院相曰,三單罔極中,忌未下給,追爲還給矣。
玉堂三箚曰,伏以臣等,逐日瀝血之籲,非臣等之言,乃擧國臣民之言,而亦兩聖勤懇之至意也。竊冀邸下,勉抑至情,夬賜允兪,而卽伏承下答令旨,又大失所望。此莫非臣等誠意淺薄之致,而邸下獨不念億兆顒俟之深,兩聖勸勉之切乎?邸下之所以拒臣等者,不曰非三代之典禮也,無祖宗已行之例也。只以不忍之故,留難至此,列聖嗣位,皆在成服之日,未嘗牢拒群請。若邸下今日之爲者,蓋以禮有所重,情不得不屈,雖在哭擗哀遑之中,罔忽繼序承統之義而然也。伏乞邸下,遵累朝之彝典,體兩聖之勉諭,亟從大臣·諸臣之請,以慰一國含生之望,千萬幸甚。終不能固守不忍之懷,已從於庭請,心腸如割,無以爲諭。
下令于院相曰,卿等累日盈庭力請之意,雖哀痛罔極之中,豈不深諒,而所不可忍者,情也,如割之心,難以寬抑矣。上承兩聖勸勉之旨,下副鎭日群情之懇,强抑亘天痛切之懷,勉循卿等殫竭之誠,心膽俱墜,哀號痛哭之外,夫復何言?
兩司合辭三達曰,臣等三日瀝血,八次陳籲,而睿聽愈邈,辭旨益懇,至以諭余悶鬱之懷,不諒至此,痛泣之外,更何多諭爲敎,臣等每承此敎,不忍奉讀,聚首哽咽,涕淚交逬,豈欲以重複之語,連事瀆擾,益慼我邸下哀慕之情也?第此事不得請,則三百年宗社,無所托矣,八域中民庶,靡所依矣。其將置國家於何地耶?此所以沫血更煩,不敢顧邸下不欲見不欲聞之心也。噫,國有大喪,儲嗣承統,此是百王之常經,列聖之舊典,臣等之竭誠陳請者,卽國家應行之制也。邸下之固辭不受者,乃一時難抑之情也,豈可以一時難抑之情,廢國家應行之制乎?天位久虛,邦禮尙稽,中外遑遑,人心靡定,請仰體兩聖之至敎,俯察群情之難遏,更勿持難,亟降兪音。令曰,已諭於庭請之答矣。哀痛冞切,不能定情。
夕哭後,大妃殿·中宮殿·世弟宮·嬪宮,政院·玉堂問安。答曰,罔極。大妃殿·中宮殿,藥房問安。答曰,罔極。大妃殿·中宮殿,朝廷百官問安。答曰,罔極。
大妃殿,藥房夕問安時,口傳啓曰,昨今氣候未寧有加,此是蒼黃罔極中,不覺其受傷,以致如此,憂慮,何可盡達?卽今症候,頭痛惡心,明是感冒,觸冒風氣,則必致重添,喉門疼痛,又係春間宿症,勞動悲哀,則必致重發,此時調攝,不可不十分加意,明日大斂行禮時,如或臨視,則此乃大段添傷之道,王世弟憂慮切至,縷縷下令,臣等一倍焦悶,罔知攸措,敢此冒死陳啓。伏乞特軫王世弟焦憂之情,勉抑至情,大斂時,勿爲臨視。且所聞,所御溫突,極其疎冷。伏望卽爲還御于景福堂,以盡護攝之方,毋至添傷,千萬幸甚,惶恐敢啓。傳曰,此時,非調病時也,而今日若調理,則明日似爲差勝,勿爲過慮。諺書批下
世弟下令于院相曰,今日御牀奉審時,與咸原府院君,同入,宜矣。
院相李光佐口傳達曰,今日御牀奉審時,咸原同入事,令下矣。依昨日奉審例,諸執事,亦與之同入乎?敢稟。令曰,依爲之。此下則止之。
藥房三提調,詣熙仁門外,口傳啓于大妃殿曰,醫女所傳,今日進御甚少,未寧之中,尤何以扶持氣候?伏乞勉進此粥飮。傳曰,如是勸勉,當爲强進矣。啓于中宮殿曰,號隕之中,無所進御,何以扶持?伏乞勉進此粥飮。傳曰,累日强勸,欲爲進御矣。
三更二點,藥房口傳,啓于大妃殿曰,慈聖氣候未寧,乃是重患感冒。又兼舊患復發之漸,明日大斂行禮時,如或臨視,則觸冒添傷,必至之勢,不勝焦慮,冒萬死敢請停止矣。伏承批旨,未蒙開許,而卽者入侍,王世弟,以不能感回慈聽,焦悶無極,縷縷下敎,臣等尤不任煎迫之至。雖微感,觸風則必添,矧此重感,兼以宿症,今若勞動悲哀,感觸外風,則必致大段添傷,將若之何?慈聖縱不自念,獨不恤春宮罔極之中,過爲焦憂,至有致傷之慮者乎?伏乞千萬思量,明日大斂之禮,勿爲臨視,盡其調攝之方,毋至添傷之境,不勝至祝,惶恐敢啓。又啓曰,湯藥尙不進御云,和解之藥,趁卽進御,然後可無添傷之患。卽爲取溫進御,千萬伏望,惶恐敢啓。傳曰,此時症候少減,湯劑則常時感氣,未嘗進藥。況於此時,乃以何心,顧念一身而進御乎?明日當不至添傷,勿爲過慮。
甲辰八月二十八日,御牀奉審,院相李光佐,右承旨兪命凝,記事官閔圻·尹尙白·趙迪命,禮曹判書李眞儉,工曹判書沈壽賢,咸原府院君魚有龜入侍,院相李光佐進伏曰,夜來玉體有浮氣乎?今日當早早來請奉審,而要與咸原同爲入侍,故遲遲矣。令曰,昨日所出見樣,在長生殿乎?光佐曰,果自長生殿來,而入來時,忘未持入矣。令曰,只取廣見樣來。光佐曰,臣承命謹詣長生殿,奉審新造梓宮,則木理旣細且剛,又無疵病處矣。閭閻間恒言曰,國家不得用細理木,蓋木之細理者,生於石上,故木圍不大,而國家梓宮,恒用廣板,故不得用纎理之木,反不若士大夫家所用矣。令曰,天地板,皆以木理相類者合部乎?光佐曰,然。令曰,當中合部乎?光佐曰,然。光佐曰,傍板亦極廣,而理細色赤,其品甚美矣。天地板合縫處,穿作隱穴兩處,用小木貫之,著漆合之。看之無罅隙,以爪抓之,亦無痕,至於地板,則微似有痕,蓋地板近地,人所難見,故匠手不能致精鑢之,似不如天板之精矣。又達曰,臣達辭中,所謂乾漆土宇者,非地中室也。乃瓦家,而狀類陶復,雖有戶納明,而陰暗不能詳細看審,然大抵木品極好,而合部亦極精巧矣。又達曰,高似太高矣。令曰,幾何?光佐曰,剩於見樣,恰過若干寸。令曰,閭閻間,以實棺爲難,爭得分寸,國家雖不如是,而今踰累寸,則太過矣。又令曰,旣有見樣,則何若是太高耶?光佐曰,國家事,異於私家事,今者見樣廣,故高下當與廣相稱,故其高如是矣。光佐引執事者,近御牀奉審。令曰,今日不必奉審,而玉體兩肩近處,差有浮氣,以是爲慮矣。仍令內侍秉燭,燭御牀而敎曰,見有尸液否乎?於是,內侍持紙拭尸液。王世弟曰,庚子年堂上奉審事,內侍中有記得者乎?內侍曰,自內奉審矣。光佐曰,癸亥年明聖王后國恤時,以天寒之故,已大斂,而移奉於殯殿矣。令曰,移奉後行大斂,可精矣。光佐曰,未知國家大斂,亦用五絞乎?令曰,未之知矣。顧維賢曰,記戊戌事乎?維賢曰,未能記矣。光佐奉審絞之緩急曰,頗似急矣。王世弟撫玉體腰肚曰,此比前稍廣矣。光佐曰,使執事者更爲緊束,下第四加緩,何如?令曰,依爲之。眞儉曰,未安。令曰,禮判之言如是,當何如?光佐曰,其絞不當於最廣處,似不得力。有龜曰,加絞事體,異於正絞,而夜甚永,不無萬一之慮,更令緊絞,似無妨矣。令曰,然則依院相言爲之。令曰,小欄牀長廣量來,內侍出量小欄牀來。諸臣曰,必無不足之慮。令曰,廣見量之剩,雖七分,而或此外,又有剩乎?眞儉曰,雖有七分,又必有剩矣,此蓋匠手例習矣。光佐起伏曰,臣以入侍時見之,邸下絶無進御之物,傷損之慮,實萬萬矣。令曰,此時豈顧余身之時乎?以余之孤單,幸賴兩聖之德,無他故矣。光佐曰,大妃殿氣候,朝聞金後衍及醫女之所傳,諸症差減矣。午後更聞醫女之言,頭疼微加云。且聞醫女之言,所御衣服甚薄,元氣不足云。春間頷下滯氣,初因感寒而發,今感氣若重,則恐有重發之慮,未知夕間,更何如?令曰,藥房口啓之批,未能詳言矣。頭疼腰痛頗重,全失寢睡,而乍有驚動之事,則膈間輒有逆氣,蓋大行大漸之時,驚悸特甚,至有此症。頷下之疾,當初原不全然快差,微微有氣,外見亦有浮氣,夕間有惡心之候,小斂時,終日御此疎冷之處,哭泣過節,卽今所御處,亦甚疎冷,而以大斂日之迫近,故無意移御。且敎曰,此是何時,進御藥物乎?終不進御,此莫非余誠孝淺薄之致矣。光佐曰,大斂時,不爲臨視之意,因文字啓達,而內侍不能詳傳,女侍又何能詳翻而詳啓乎?邸下若陳易以添重之患,則庶或回聽矣。王世弟曰,雖屢爲陳達,而微誠未格,未能感回。且念宣政殿,異於他處,雖夏月,猶覺陰冷,而必欲臨視,其悶迫何如?批旨辭意,亦聞之矣。明日移動於冷處,其慮愈於不進藥物矣。光佐曰,小臣再啓,雖似煩瀆,而明日乃奉移御牀之日,終日必無可乘之隙矣。今出外,請承傳色,以大斂時,不爲臨視之意,啓達,何如?願取進止。令曰,如此之時,若有國舅則幸矣。如忠勳都事,年少人也。余之所達,猶不肯允,況其言乎?明日若不移動,似不添傷,而必欲臨哭,哭必踰節,已爲可悶,而且有觸寒之慮矣。藥院若知其如是,雖涉煩瀆,而旣在保護之地,則以回聽爲期,宜矣。光佐曰,小臣一言,何能有無,未知府夫人入來乎?邸下必無所不用其極矣。王世弟曰,力不足矣。雖坤聖所進藥,便非藥也,茶也。進之無傷,勸進而終不進。又令國舅勸進,而亦不回聽,莫非余誠孝不足之致矣。光佐曰,伏未審能無大段所苦處乎?令曰,姑無大段形見之症矣。光佐起伏曰,臣平生辭語,少婉曲,胸中若有欲言者,則輒發矣。昨日所陳,極猥多矣,退而思之,不覺惶悚矣。卽自當退候慈聖,明日必無隙可乘,再明乃列聖踐阼之日也。如今不言,未死餘臣,無以歸見先王於地下矣。旣入此咫尺之地,雖犯搪突之罪,何可不索言之乎?孝宗·顯宗·肅宗,曁大行大王,皆於成服日,卽阼受寶,此蓋天地之大義,祖宗之攸行,而至於邸下之身而改之,後世謂邸下何如也?肅宗陟降之靈,若有攸知,寧不爲之悶然也哉?古人云,戚我先王,邸下豈不念及於先王之貽戚耶?肅宗大王,若或衋然於上,而兩慈聖於哀霣澌綴之中,亦爲之貽憂,則豈邸下忍爲此乎?此單子,明日無可進之暇,故今又親自奉來矣。眞儉曰,此單子,又爲還下,擧行凡百,尙不擧行,事極悶迫矣。令曰,前後罄竭余意矣。在廷之人,所執有在,則余亦非以此事爲不是。第余識淺學蔑,不足負荷,且念四聖,乃繼體之君,異於余今日之勢矣。置之儲位,逃遁不獲,每見古史,至於與余事類者,則猶爲之怵然,況於吾身當之乎?孝廟血屬,只有大行大王,曁余與延齡矣。非不欲奉承慈旨,而於心,終有所不忍矣。大臣曾經賓客,素知余學識之鹵莾矣。余自顧自己才學之如是,戒懼之心,恒不弛于中矣。前後旣已悉諭余意,今何多言?兩慈聖勸諭之心,豈不欲仰體,而且知盈庭之請,非爲余一身也,爲宗社也。成服日行禮,雖謂列朝已行之典,而成服日,不忍遽然卽吉受賀之意,已言之矣,蓋欲成余志也。光佐曰,宗社大計,則有不然者,孝宗如是,顯宗如是,肅宗如是,大行如是,此豈非列祖攸行之典乎?臣之庸陋無識,豈足比數於大臣之列哉?然不能懇請得允,使臣民一日無主,宗社一日無托,臣罪萬死。今涯分已溢,年又五十,歸謁肅宗之日,不遠矣。顧以何辭歸告乎?言訖,令承旨奉獻單子,王世弟又令還給。光佐起伏曰,邸下獨不念先王之志,亦不體兩聖之心乎?臣寧伏違命之罪於邸下,不欲得罪於先王,曁兩慈聖矣。眞儉曰,邸下哀痛遜讓之心,臣等豈不欽仰哉?然而邸下奚不思貽憂於兩聖乎?命凝曰,慈聖違和中,以是貽憂,豈不未安乎?眞儉曰,達辭雖下,而此單不下,故滿庭群僚,莫不欣歎,以爲慈聖勸勉之效矣。及見還下之敎,孰不愕然失圖乎?光佐曰,此宗社大計,而邸下旣不承順太母之敎,邸下何能感回太母之聽,而俾不臨斂乎?王世弟無答辭。是時,兵曹,以梓宮自長生殿詣闕時,敦化門正門及東挾門,請出徽旨開閉事,單子入達。王世弟謂光佐曰,兵曹單子,當請內旨,而請徽旨者,何也?光佐曰,內旨徽旨,異乎?令曰,異矣。光佐曰,臣致此三事之位,而立朝履歷本淺,不識內殿有內旨,東宮有徽旨。意以爲,大行所用標信,稟於內殿而用之曰,內旨,稟於東宮而用之曰,徽旨矣。今承徽音,始乃知之。昔在顯廟丙午丁未年及肅宗丁酉年,作溫泉之幸,東宮監國,未知伊時,用內旨乎,用徽旨乎?敎曰,用徽旨矣。時,內侍奉標信跪伏。敎曰,此則中宮殿內旨,而纔已請出矣。又敎曰,事急矣。當用何旨乎?光佐曰,國事在邸下處決,似不必以此等事,每每煩稟于內殿,今番則事急,內旨旣已請出矣,仍用之。此後則直用徽旨,何如?王世弟敎曰,當依爲之。殯殿都監堂上李明彦,請對入侍,明彦進伏曰,梓宮內塗,方欲爲之,而天蓋當塗處,以布帛尺量之,尺四寸矣。所謂漢寶大段,於諸叚中最廣,而亦不足,勢將聯幅用之,而匠人輩之言曰,當中聯幅,而割其兩邊則好矣。何以爲之?王世弟曰,院相之意,何如?光佐曰,板旣當中合部,塗亦當中聯幅未安,聯其兩邊,則似好矣。明彦曰,內間或有可合廣段乎?王世弟顧內侍曰,內間或有紅段廣可十四寸者乎?問于嬪宮,內侍復命曰,無有云矣。令曰,事急矣。依大臣所達爲之,可也。光佐曰,臣退請大妃殿承傳色,以明日不爲哭臨之意,稟達。或冀準請矣。王世弟曰,節目事,不能固守初心,用是耿耿。大臣以宗社爲諉,余雖學識淺短,豈不知大臣本意所在乎?大臣以先朝爲言,故有所感動,而不覺咽塞矣,寧爲欺心之人,欲不爲得罪先王之人矣。從當以文字傳之矣。光佐曰,得承此敎,臣死無所恨。邸下素有心輕萬乘之心,片言隻字之間,亦有可以測知者,疎逖之人,雖或不得以揣知,而其有蠡測之見者,孰不欽頌嗟歎也?如臣坐井之見,亦有所仰認者矣。王世弟曰,以余否德,雖在儲副之位,猶有戰兢之懷,況此時何等時也,此位何等位也?只自懍然而已。又敎曰,領相因余誠意之淺薄,至於待罪金吾門外,卽今右相獨當大事,國事誠爲可悶,故罄竭心腹之諭,而未能感回其心,安在乎誠意之相孚乎?光佐曰,領相不特恬退之節,爲可尙而已。臣未知與古人何如,而當今之世,無出其右者,蓋其見得,十分分明,凡事見處,與他人絶異,儻用之於世,其補益,必弘大矣。彼以不出於肅宗朝爲解,今雖入城,必無造朝之意矣。今日召還承宣,以安其心之擧,實出於尋常萬萬,在廷諸臣,孰不欽仰德意哉?領相爲人,大抵平實忠款,身雖不出,乃心,未嘗不在本朝。彼雖以退去枯死爲期,而苟以誠意勉留,雖不强使之仕,而使之在京,有事則就而問之,則其益必不淺淺矣。昔四皓,當漢皇之欲易太子也,彼四皓,麾之使去,有何不易,終能安儲皇之位者,以其有不浼之高節也。嚴光,亦能以一絲,扶漢鼎,亦以其有不仕之高節也。如使此人在朝,自然有不言之效矣。王世弟曰,昨見政院達辭,知領相入來,雖在哀疚之中,頗以爲慰矣。領相自先朝及大行朝,眷注之非常,余豈不知?雖於兩朝,終不入來,而入來於今日,豈不慰先朝陟降之靈乎?當此哀霣中,不暇念及他事,而特下敦諭者,非直爲大臣,曾經師傅故也,而誠意未孚,至有待命之擧,愧恧之懷,何可盡言?光佐曰,聞其病勢甚重云,明日特遺藥物,而不以臣建白之言,出於擧條,好矣。王世弟曰,余固有此意,而未知前例,尙未擧行矣。所達如是,何待來日?卽今承旨方入侍,遣御醫不離看病事,分付。諸臣,以序退出。
大行大王初喪。
酉時,雷動。
同時雨雹,狀如小豆。
夜一更至五更,電光。
以大妃殿未寧,大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。大妃殿,朝廷二品以上·六曹單子問安。答曰,知道。中宮殿口傳問安。答曰,知道。
朝哭後,大妃殿·中宮殿·世弟宮·嬪宮,政院·玉堂問安。答曰,罔極。大妃殿。中宮殿,藥房問安。答曰,罔極。大妃殿·中宮殿,朝廷百官口傳問安。答曰,罔極。
靈牀移奉後,大妃殿·中宮殿·世弟宮·嬪宮,政院·玉堂奉慰單子問安。答曰,罔極。大妃殿·中宮殿,朝廷百官單子奉慰單子問安。答曰,罔極。
大斂下梓宮後,大妃殿·中宮殿·世弟宮·嬪宮,政院·玉堂單子問安。答曰,罔極。大妃殿·中宮殿,朝廷百官單子問安。答曰,罔極。大妃殿·中宮殿,宗班單子問安。答曰,罔極。
藥房三提調,詣熙仁門外,口傳啓于大妃殿曰,方在調攝之中,夜來進御甚少,不勝焦悶。又此封進粥飮,伏乞勉進。傳曰,此時如是强勸,當强進矣。啓于中宮殿曰,全無進御,尤爲焦悶。謹此封進粥飮,伏乞勉進。傳曰,雖在罔極之中,進御粥飮矣。
藥房口傳達曰,伏未審夜來,罔極中睿候,何以支持乎?不勝區區愛慮之至,大妃殿未寧之候,夜間復若何?頭痛腰痛惡心之候,其已差減,喉門疼痛,膈間沓沓,亦復減歇,寢睡比昨日差勝乎?症候如此,而湯劑不爲進御,尤爲焦迫。令醫女趁早入診,詳察症候,與諸醫商議後,湯劑更爲煎入。以爲懇請進御之地,中宮殿所進生脈散,伏聞終不進御,而有勿爲煎入之命。氣候何以支持,尤切焦悶。下敎如此,姑勿煎入,稍待成服後,更議扶護之劑,亦爲懇請進御之地,何如?惶恐敢達。令曰,罔極。慈殿氣候,夜來腰痛頗減,惡心有時往來,寢睡比昨差勝,湯劑有難進御,心甚焦悶。坤殿所進生脈散,終不進御,亦極悶慮,余則僅得支過矣。
藥房詣熙仁門外,口傳達于世弟宮曰,夜未粥飮,或有所進乎?扶護氣候,不容少緩,謹此奉進粥飮,伏〈乞〉勉進。令曰,當此時,何以進粥乎?達于嬪宮曰,伏乞勉進此粥飮。答曰,進之矣。
王世弟下令于藥房曰,大妃殿蔘茶待令,而中宮殿生脈散,亦爲待令,大妃殿粟米飮三次,亦爲煎入。
藥房三提調,詣宣政門內,口傳啓于大妃殿曰,纔經奉下梓宮,調攝之中,哀痛益停,氣候何以支護?伏乞强進此粥飮。傳曰,今日心腸,如割維新,實無粥飮進御之意,而如是勸勉,不得已進御爲計,而症候與朝一樣矣。口傳啓于中宮殿曰,纔經奉下梓宮,號擗益復罔極,氣候何以支保?伏乞勉進此粥飮。傳曰,罔極之中,累日强勸,今爲進御。
呂必容達曰,訓鍊都監知彀官,禁衛營·御營廳禁軍陣敎鍊官來言,日暮後懸燈,人定後刁斗,天明後落燈之意,敢達。令曰,知道。
兪命凝達曰,嗣位頒敎敎文,大提學當爲命招製進,而大提學趙泰億,方在闕中,直爲分付之意,敢達。令曰,知道。
令于兪命凝曰,靈牀奉移時,大臣以下諸執事,來待閤門外。
領議政看病書達,傳于兪命凝曰,仍留看病。
兪命凝達曰,大斂時,大臣·諸承旨·史官·春坊一員·禮曹判書·三司長官及諸執事人員,依前入參之意,敢達。令曰,知道。
令于權益淳曰,昨日朝廷答辭,承言色,只爲傳給,而留置單子,使盈庭百僚,皆爲疑惑。當該承言色,從重推考。
兪命凝,以禮曹言達曰,梓宮加漆時,不可無告由之擧,而累次加漆,每加事由,實涉煩瀆。累次加漆之意,竝入於初次告祝,似爲合宜。令藝文館,措辭撰出,亦令代奠官,因朝奠豫告,何如?令曰,依。
又以禮曹言達曰,王大妃殿服制,旣以衰麻朞年,改磨鍊,別單達下矣。原別單改付標以入之意,敢達。令曰,知道。
又以禮曹言達曰,取考庚子年謄錄,則儲君嗣位之意,涓吉告于社稷·永寧殿·宗廟矣。今亦依前例,將於來九月初一日告文,而永徽殿,亦爲一體擧行之意,敢達。令曰,知道。
權益淳,以都監言達曰,都監砲手張翊漢,昨夜被捉於禁營巡檢,移送都監。故推問曲折,則渠以金虎門入直之卒,盡日把守,不得替食。日暮後闕外近處,買食療飢之際,宮門忽閉,彷徨道左,仍爲被捉而闕直云。當此宮墻內外扈衛戒嚴之時,入直之卒,公然闕番,極爲驚駭,當該把摠哨官。領軍入直,不能檢飭,致有闕番之弊,亦不卽報知於臣,而今朝始爲來告,其尸居職次之狀,莫此爲甚。把摠朴守慶,哨官邢翊賓,爲先決棍汰去。闕直軍士張翊漢,令該曹囚禁,考律處置。其餘頭目軍士等,分輕重,自營門科罪,以嚴宿衛,而把摠哨官汰去之代,亦令兵曹卽爲改付標,何如?令曰,依。
南就明,以忠勳府言達曰,魂殿進止忠義衛四人,依例達下矣。又自宗簿寺·忠義衛,李益謙·李㢸達下云。本府達下中,韓珪·尹尙誠減去,何如?令曰,依。
兪命凝,以禮曹言達曰,卽接香室稟目,則永徽殿告文哀字下,當書何字,端懿王后徽號上,何以書塡,前頭大行大王祝貼頭辭皇字下,當用何字云,而禮經前例,俱無顯出之處。莫重莫大之事,臣曹有難斷定,問議于大臣儒臣,稟處,何如?令曰,依事令下矣。問議于大臣儒臣,則右議政李光佐以爲,此係莫重典禮,臣素昧禮學,何敢措一辭?惟當博考古今禮書,援据爲對,而哀遑之中,衆務叢萃,無復片隙,不能繙閱一張書,日期迫急,恐至狼狽。亟命儒臣,通典·文獻通考及程·朱文字,我東禮書中可據者,詳細考出以達後,稟旨施行,似或得宜。江都實錄,今方考出,亦似有古禮可遵者矣。伏惟徽裁,贊善鄭齊斗以爲,臣纔以服制節目之議,略有獻說,不勝惶愧。今玆禮官,以香室祝辭變禮,復有下詢之擧,如此邦家莫重之禮,臣又何敢與議?然伏念,此則祖宗朝,當有已行故事,非愚臣臆見,所敢仰對。文獻通考諸書,雖略有可考,終莫如祖宗實記中,已行古例,最爲正當。惟在聖明,亟命考據,而遵行之爾,伏惟徽裁。領議政崔奎瑞,病不收議,大臣·儒臣之議如此,伏惟徽裁。令曰,依右相議施行。
今八月二十九日入侍時,告訃兼奏請使,宗班中差送事定奪。
副司直李仁復疏曰,伏以皇天降割,大行大王,奄棄群臣,攀號穹壤,靡所逮及。伏惟邸下,出天之性,震隕崩迫,罔極奈何。臣伏聞王大妃殿下,服制儀註,降以齊衰期年云,臣誠愚迷,不知此禮何據也。恭惟大行大王,以肅廟之長子,承列聖之正統,作廟社之宗主,則今玆大喪,慈聖所以受服之節,質諸經禮,眞所謂爲嫡子,斬衰三年者也。議者雖以國制爲言,而此亦不然。顯宗之末年,覺悟肅考之遵志釐正者,獨非已行之國制乎?伏況端懿王后初喪時,兩殿服制,改以朞年不用大功者,蓋取嫡子三年之義,則其所重,定在於今日,而今於所重之地,乃反殺而行之者,抑何意哉?邦禮至重,有非蒙學謏聞,所可容易斷定者,而前後證例,如是明的,玆敢略陳愚見,仰瀆於哀疚之中。伏願邸下,博考古制,參以近事,使莫重之禮,務歸至當,毋貽後世之譏議,不勝幸甚。答曰,覽書具悉。書辭令該曹,問于大臣知禮儒臣後,稟處。
甲辰八月二十九日大斂正時,午初刻,下梓宮正時,未正初刻,院相李光佐,禮曹判書李眞儉,都承旨南就明,左承旨呂必容,右承旨兪命凝,左副承旨朴乃貞,右副承旨權益淳,大司憲李明彦,司諫柳綏,校理吳遂元,文學李眞洙,記事官李壽益·閔圻,記事官尹尙白·趙迪命,事變假注書李重震,司饔主簿沈維賢,忠勳都事金後衍先入。全城君混,礪山君枋,錦平尉朴弼成,咸平君泓,追後入侍。御牀時在環翠亭,王世弟令曰,見五禮儀,則梓宮安於殿一邊。大斂後,奉安梓宮於欑宮。遂奉下,而庚子年,先安梓宮於欑宮,大斂於欑宮邊,遂以奉下矣。今都監所執,雖如是,而大臣之意,何如?院相李光佐曰,庚子年,先奉梓宮於欑塗,而移奉御牀乎?若先爲移奉御床後,奉入梓宮於欑宮,則許多擔曳役夫,出入御牀之側,恐有紛擾不敬之患,一依庚子年例,行之宜矣。使注書,分付殯殿都監,卽速擧行,何如?令曰,可。圻出閤門外,分付。禮曹判書李眞儉曰,五禮儀,無直奉御床於欑塗之文,諸議皆以爲不可矣。令曰,禮判知之誤矣。御床則無入奉欑宮之事,而奉於欑宮之外矣。眞儉曰,欑宮之內狹窄,諸執事似難將事矣。令曰,足以將事,大斂後,置中木於梓宮之上,故諸執事不多入,何難之有?光佐曰,小欄牀奉移時,臣等陪從乎?出待于宣政殿門外乎?令曰,出待于宣政殿門外,可也。光佐曰,宗親儀賓,同爲入侍事,分付,而尙無入來之事引入,何如?令曰,依圻出閤門外。引礪山君枋,錦平尉朴弼成,咸平君泓入,全城君混追後入。王世弟敎曰,御牀移奉時,相生時有告辭乎?光佐曰,入棺前,禮無告辭矣。敎曰,然。光佐曰,御牀移奉時,當有哭一節矣。令曰,移奉時當哭矣。王世弟令曰,卽見藝文館單子,嗣位後告宗廟之節,似在嗣位前,而在嗣位後,何也?考例以入。光佐曰,凡稟處事,則先告,禮也。此則應行之禮,禮畢而行之矣。且考前例,孝宗·顯宗·肅宗三朝,皆於嗣位後,翌日行之矣。敎曰,三朝已行之禮,何可異同乎?內侍等,呼侍衛,奉御牀,就小欄床。執事諸臣攀之,院相以下隨之。小欄牀,在房北大廳,欄牀之制,如龍牀,長廣較大,有趺,四面設朱漆欄干。低其前面,如門閾,四隅有大鐵環,連四環,貫白綿索,所以擔奉者也。遂奉玉體於欄牀,以白紬絞住,俾不得動搖,幠以復衾復袞。王世弟曁入侍諸臣,皆立哭,哭訖。光佐曰,自此向宣政殿所由路,想崎嶇傾仄,欄牀奉移時,務令謹愼,毋或撼動事,親自下令,何如?王世弟依其言,下令于內侍等。內侍承令,指揮戒飭于掖隸,將奉欄牀也,諸臣皆鞠躬哭,內侍奉覆素錦褚,褚用白綾。諸臣退待宣政殿外,御牀自環翠亭,移奉于宣政殿。王世弟令曰,時幾迫矣,毋令失時,又令執事者入奉審。又令曰,當先有哭節次矣。光佐進伏曰,自前國恤時,諸大臣悉爲院相矣。今也不幸,兩大臣相繼卒逝,領相雖來闕下,而不爲入臨。近君之臣,只有臣一人,六卿中,禮曹判書,則方入侍矣。其餘六卿,悉令入來,使之臨哭於階上,何如?令曰,時任六卿乎?光佐曰然。令曰,禮判則已入侍,餘者五人乎?光佐曰,兵判柳鳳輝,則有脚病,不可入,只四人矣。令曰,當此時,諸臣豈不欲一臨乎?此殿上頗廣,何必立於階上?竝令入臨於殿上,可也。光佐曰,殯殿都監堂上本三人,而李明彦以三司長官入,李眞儉以禮曹判書入,其餘一人,亦今入侍,何如?令曰,誰也?光佐曰,判尹沈檀也。令曰,依爲之。光佐曰,使注書招入諸臣,何如?令曰,唯。當殿中央,設欑宮,欑宮基高五寸許,長廣從梓宮四面,各加二尺許,以石灰,塗其隙,立四柱於地,防木上高可五尺,架樑施四楞椽,椽上加細竹簟,簟外塗以厚紙。四隅各設俗所謂藏子二扇。東畫靑龍,南畫朱雀,西畫白虎,北畫玄武,玄武卽大龜。王世弟伏於欑宮西東向,禮曹判書執笏記呼唱,光佐請鋪衣衾。咸平君泓進伏曰,請盥手後將事。令曰,盥手水待令乎?內侍唯諾時,六重臣入,上殿哭。令曰,執事諸臣,斯速盥手入來事,注書出外,分付。圻出復命曰,盥洗水來及待矣。光佐請令注書,出問時刻。圻出問後復命曰,時末及矣。光佐曰,絞用白綃二幅,當六裂,去其一,用其五,而綃幅不廣。且大斂,異於小斂,絞數甚疏,每幅量宜裂,用其二片,棄其最狹一片,何如?令曰,依爲之。密昌君樴曰,小斂用上下倒衣矣,大斂時何以爲之?令曰,大臣之意,何如?光佐曰,當如小斂矣。令曰,依爲之,而上倒衣,用龍袞,下倒衣,亦用龍袞,可也。光佐曰,工曹判書沈壽賢,以倒衣事,有欲達之言矣。下詢,何如?壽賢進伏曰,先用倒衣,而後用冕服,則似爲逆聯矣。令曰,大臣之意,何如?光佐曰,臣之所見,異於是,故依謄錄,先用冕服。大凡斂時所用衣襨,豈盡如常時所御者乎?但冕服外包,一如常時則好矣。令曰,禮判處問之。光佐曰,大司憲處,亦問之,何如?判尹沈檀曰,凡喪事,各執所見,終無歸一之理矣。眞儉曰,當如小斂儀矣。明彦曰,當依先朝謄錄矣。於是,先鋪畫玉珮,次鋪冕服。服黑色,裳則紅色,前三後四,整其襞積。次鋪草綠雲文障衣,次鋪豆綠段藍段中衣。次鋪上倒衣,衣乃紅龍袞。次鋪下倒衣,衣乃龍袞貼裏。次鋪紅段道服,卽道袍。泓曰,道服乃上衣,不當用於衆服之內矣。令曰,何妨?然不無所見,用實梓宮,可也。用赤襪赤舄。光佐持平天冠曰,庚子日記中,納于梓宮矣,今亦依此爲之。光佐曰,鋪秫灰事,有稟定事矣。五禮儀則其厚四寸,而政院日記中,有前例矣。己亥年,用一寸厚,甲寅年·庚子年,皆一寸一分厚。三朝之例,厚皆一寸零矣。未知卽今,當用幾寸厚乎?下詢爲之,何如?令曰,禮判之意,何如?眞儉曰,當用前例矣。令曰,大憲所見,何如?明憲曰,臣意亦以爲四寸太厚矣。於是,諸臣各陳所見,大略皆同。王世弟持周尺下敎曰,鋪灰,不當用此周尺矣。眞儉曰,若用周尺,則似太厚矣。有龜曰,似用造梓宮木尺矣。明彦曰,鋪灰時所用,有柄木器,其制不宜於用,用貼匙,何如?令曰,依爲之。王世弟令曰,五禮儀,鋪秫灰四寸厚,而太厚。且造梓宮,旣用營造尺,則鋪灰宜遵前例,而亦當用營造尺矣。光佐進伏曰,大妃殿,自藥房煎入生脈散及粟米飮矣。蔘茶則恐有妨於感候,進生脈散宜矣。肇曰,邸下連日無進御之物,今曰藥院,勸進粥飮,而以不能强進爲敎,極爲悶迫矣。卽今大妃殿未寧中,邸下如此,其貽憂,當何如?伏乞强爲進御。令曰,慈聖欲進,則余亦當進矣。仍起入內,行數步,卽還立。令曰,午時方到,姑徐鋪灰,先爲大斂,可也。光佐曰,然。光佐曰,庚子年實梓宮時,以龍袞貼裏,紅段道服,用於實諸衣之後,覆天衾之前。今亦依此爲之,何如?令曰,依。又達曰,庚子年,平天冠及赤舄,不用斂時,納于梓宮之內矣。亦依此爲之,何如?令曰,依。又達曰,庚子年玉圭·玉佩,不納于梓宮,而納于玄宮矣。亦依此爲之,何如?令曰,依。又達曰,小斂絞,或有緩者,奉審後大斂,何如?令曰,依。光佐招執事,去御牀所幠復衾復袞,去加絞。令曰,取函來。來以盛加絞之解者,大斂床所陳,一如小斂儀,鋪歛布也。橫布五條先之,縮布一條次之,次鋪紅金線段衾。領則藍金線,其裏乃白段也。明彦趨伏曰,天蓋尙未快乾,七星亦如之,使之風,何如?令曰,方布秫灰,使之出外以風,可也。眞儉唱笏記,泓曰,禮用一衾矣。王世弟曰,豈用二衾,必錯看矣。光佐曰,一以藉之者褥也。一以覆之者天衾也。於是,執事者,以紅段道服,順其勢而疊之,覆于玉體之上。當頷下,結方心,方心色白,制如團領之領,有四條緊上。所用冕服繡,作雉形,兩袖之端,作虎與雉形,又作無葉樹,而蔽膝繡,作亞形,或作難狀之物矣。王世弟起入內,未移時還出,立於斂牀北。於是,內侍呼侍衛,奉大行,移奉于大斂床。遂大斂,先掩左,次掩右等節,一如小斂儀。方斂,乃午初初刻。光佐曰,卽今午初一刻已入,決難於三刻下梓宮矣。聞未時亦吉云。定其刻以入宜矣。蓋時有吉時,刻無吉刻,故承旨例爲定入矣。令曰,以未正初刻定之,可也。結絞訖。王世弟就斂床,奉審絞之疏數曰,當中數絞不均,改之。光佐曰,屢次撼動未安,不如勿改。令曰,唯。眞儉呼笏記曰,下梓宮。王世弟曰,禮無哭乎?光佐曰,禮,斂後便卽下梓宮,無可呼哭之隙,故無哭節次,而今則下梓宮時刻尙遠,宜哭。於是,王世弟俯伏哭,諸臣亦哭,盡哀而止。以復衾覆玉體,待正時。光佐趨伏曰,下梓宮時尙遠,伏願勸進粥飮於慈聖,而邸下必先爲强進,而後勸進,何如?令曰,余亦有此意矣。從北戶入。欑宮前,垂白紬帳,帳外垂紅段帳,楹外戶內,垂降紗帳。東西廡作補階,階上鋪白地衣。上張白布遮日,遮日之下,設油紙帳·魂帛交倚及銘旌,奉于欑宮東,又置兩小欄牀,有屋而帷。王世弟入,少選還出。光佐趨進曰,兩慈聖有所進乎?敎曰,慈殿進粟米飮少許,中宮殿亦進米飮矣。光佐曰,邸下亦有所進乎?令曰,因慈聖固勸强進矣。光佐曰,臣竊有可達之辭矣。明日邸下嗣位時,領相有所當爲之事,而其事至重,故自古必令首相行之。苟無首相,如小臣者,亦當替行,而今領相所患差減云。雖不可以職事責之,而若其所當爲之禮,彼必不辭。以白髪黃耉大臣,奉進大寶,則其於瞻覩,爲何如也?領相名德竝著,齒爵俱尊,別加恩數,使之入來,則於睿德有光,今日必加敦勉,使之明日入參,何如?令曰,大臣之言好矣。領相當爲院相,院相之任旣重矣,而至若襲斂下梓宮,亦不重歟?然而至於待命金吾,終不入來,莫非余誠意不足之致。旣不入來,則一向强迫,非敬師之道,故召還承宣矣。其事至重,而猶不入來,則此事關於自已,而爲之敦勉耶?余於昨日,感動大臣之言,不能固守初心。念及於此,心膽猶震,何忍以此事敦迫乎?若以今日事,敦勉云爾,則當依爲之。明彦曰,聞實病方重,不可入來云矣。光佐曰,領相,纔經重病,氣息奄奄,且本無束帶立朝之志,今此入來,豈不欲入臨乎?竊聞所患,今日則差歇於昨日云。若更過一夜,則庶有起動之勢,明日嗣位之禮,吉凶雖殊,大事則一也,故有所仰達矣。及承睿旨,辭語誠至當,非臣等之所可慮及者也。群僚相顧,莫不感歎矣。領相若有一分起動之勢,則領相爲人,本來平實底人。若以奉寶爲辭,則臨喪之日多,奉寶之日,只是明日而已。過此節泊,則必無入來之理,氣力如可運動,則似爲入來矣。令曰,領相,雖無事時,本無纓冠束帶之心矣,而今已入城矣。令齒爵俱尊之人,奉寶於大庭,誠美矣。豈欲使之更爲退歸乎?可不盡誠敦勉乎?王世弟敎曰,庚子年,大斂·下梓宮兩奠,合設乎,各設乎?設大斂奠後,下梓宮,則事必遲緩矣。王世弟顧內侍曰,記庚子年事乎?對曰,各設矣。光佐曰,不能詳記而仰對矣,無各設之事矣。敎曰,合設宜矣。光佐進伏曰,邸下奉審梓宮矣,不審若何?敎曰,悲哀中,未能詳細看審,而漆色豈如長生殿所豫備乎?光佐曰,己亥年加漆六十度,而內漆四度。今則急於奉入,只三度矣。令曰,天蓋方合置矣。下梓宮時,復開似難矣。光佐曰,似不甚難,然使都監堂上開置,何如?令曰,唯。令曰,長生殿梓宮着漆時,過了幾日,則更漆乎?壽賢曰,凡乾漆之法,急則逐日爲之矣。令曰,然則因山前,不限度數爲之乎?壽賢曰,梓宮例限百度着漆矣。今雖以百度爲限,而光澤若美,而因山日期迫,則量而行之,似爲宜矣。令曰,凡漆急爲之,則有剝落不堅之患云。間日加漆,恐有此患,入侍諸臣中,知此妙理者有之,詢問,可也。光佐曰,諸侯五月而葬,此月已盡,自來月爲始,三日一漆,似不滿百度,己亥年六十度,似出於此矣。又達曰,漆之不堅,非由於亟漆,或由於木理之堅剛。不受漆,或由於最初所着之漆,厥品不美故也。三日一漆,則似美矣。令曰,間日一漆,則因山前,可得幾許度耶?光佐曰,可得九十度矣。令曰,然則不滿百度矣。仍令曰,加漆甚急,自來月初一日爲始,加漆,可也。明彦,使內侍,開天蓋,置於欑宮東廳上。王世弟入欑宮內,奉審梓宮,由東戶出,奉審天蓋。王世弟手指天蓋中曰,此合附處乎?光佐曰,似是聯幅處,而合附如是精巧矣。王世弟命內侍,以一條紙,量天蓋之廣,中折而更量之。量訖,令曰,知而見之,故知之。若汎然看過,則難知矣。王世弟使內侍,横立天蓋,諦視之,以手指內塗,令曰,尙有濕氣。又令曰,又有爲水所汚處也。使內侍以燭燭之,下令曰,似爲黑水所汚也。又令曰,內塗在何時,大臣奉審,又令曰,塗背時,膠末偏結,故有是痕矣。光佐曰,然則改褙,何如?令曰,耕當問奴,織當問婢,招匠手問之。光佐曰,匠手似不可引入此地矣。明彦曰,此大殿別監之所塗也。別監與他匠,異引而問之,何如?令曰,改塗宜矣。明彦曰,匠手來待矣。招問,何如?令曰,招問。匠手曰,作速塗褙,故時未快乾處,其色如是矣。若平置之,向明看之,則必無痕矣。王世弟令內侍平置之。令曰,非膠末偏結之致,乃爲他物所汚也。光佐曰,何以爲之?令曰,時已晩矣。改褙,定有不及之患。又令曰,俄見七星板,亦未快乾矣。大抵急速爲之,故有此患。若改褙,則其乾反不及此矣。然而收議於入侍諸臣,諸臣合辭對曰,時急改褙,其勢恐不如此矣。令曰,此則雖有汚痕,而如用未乾者,則合天蓋後,未知其色,當何如?其未安,反甚於此矣。眞儉曰,臣別入直,看檢塗褙,而有此未盡處,惶恐待罪。光佐曰,下令辭意,極合當,不改褙宜矣。令曰,恐有復有傷汚之患,以紗袱之類覆之。明彦曰,如是則恐不受風。使內侍一人謹守,不使人往來,而不宜覆也。令曰,唯。王世弟指七星板所畫七星杓曰,杓當向左乎,向右乎?有知者乎?泓觀七星,以手指之曰,此當爲前矣。眞儉曰,奉移御牀之際,自延時刻矣。今午時不遠,移奉于梓宮上,待正時,何如?令曰,中木入之。內侍入中木五箇。王世弟慮中木折,使咸平試之。泓以兩手据中木,如踊躍狀曰,保無慮矣。內侍又入如中木者四五箇,以白鹿皮,裹其端,所以實梓宮時,揷下衣襨者也。梓宮左右,銀釘各六,銀釘,卽禮所謂小要子上下各四。嚴釘左右各二。內塗紅段,四角貼草綠段。按禮曰,君裏棺用朱綠,疏曰,朱繒貼四方,綠繒貼四角七星板厚五分,畫穿七星,漆內外,塗紅段,內外如之,鋪秫灰,掩以紙,紙上,安七星板,板上,鋪紅段褥,安紫段枕。眞儉曰,席不可用於梓宮內矣。令曰,自前不用矣。眞儉曰,下梓宮時,禮不哭。敎曰,慮將事之有妨也,下梓宮後呼哭,實梓宮後呼哭,可也。報正時,於是,內侍呼侍衛,去中木,遂奉下梓宮,殿內深邃,會不淸明,欑宮已昏黑,內侍秉燭列侍,正時之未至也。眞儉曰,下梓宮,用麻布奉下,例也,而今玉體至重,麻布質麤,奉下後,必有難拔之患,用方絲紬,何如?令曰,依。至是奉下玉體,撥出方紗紬,極艱,僅僅拔出,遂納頭髪·落齒·爪甲囊于四隅。王世弟,持一封物,裹以紅袱,長可四寸,廣可二寸。敎于大臣曰,此乃肅宗大王手筆也。大行大王,嘗珍愛之,坤聖欲納于梓宮內,故奉來矣。大臣知之。光佐曰,當納。又下敎于史官曰,史官亦當知之。仍令曰,記之。諸臣皆呑聲掩泣。於是,王世弟親納于玉體胸上。有龜向光佐私語曰,今此御筆,不可當心置之,移置于四隅,則似宜。光佐答曰,乃邸下手自奉納,不敢稟告矣。王世弟聞之,敎曰,不須多言。先王手筆,當心置之何傷?大行陟降之靈,想必欣豫矣。且坤聖,旣以此,使之納于此者,慈意有在也。內侍奉一衣函來曰,肅宗大王遺衣五六事,自慈殿出送矣。又以一函出曰,自尙方製進矣。王世弟令曰,平天冠順其勢,相常時所御之勢用之,可也。又令曰,赤舄疊而用之。舄之制,如常履,而上有欄,中緣以黑色段,尖之兩邊,有垂,如帶之下垂者。王世弟,令于光佐曰,此處哭,則自內亦哭矣,未加天蓋前,此則不哭。內殿臨哭罷還後,自外哭,而仍加天蓋,何如?光佐曰,如是好矣。實之以散衣,平滿後,以藍方紗紬代紙鍼,用圍於四隅。光佐曰,恐有生風捲出之慮,勿用宜矣。令曰,自前用之矣,用之。覆以紅金線段天衾。光佐曰,卽今臣當出外乎?加天蓋後出乎?令曰,加天蓋後出。實梓宮散衣籍于下。加天蓋,着漆合縫處,左右六袵,上下四袵,亦用漆。按禮曰,君蓋用漆梓宮厚三寸,蓋厚三寸三分。按禮曰,君椑四寸,今梓宮之厚三寸左副承旨朴乃貞達曰,當初宮城扈衛時,御營廳守敦化門,訓鍊都監守弘化門矣。今日以後,訓鍊都監,當爲陪陣於敦化門,御營廳,當移於弘化門,兩將皆送言于臣,便之陳達矣。何以爲之?敢稟。光佐曰,軍門中,都監軍兵最多,故自前守正門,而弘化門,則御營廳守之矣。今番雖資滿不移,而時御所,則乃昌慶宮,故紅馬木,移於弘化門外矣。來日嗣服後,當罷扈衛,軍門事重,不必數數換易其信地,使之仍前扈衛似宜矣。令曰,一夜之間,換易有弊,不移,可也。都承旨南就明達曰,同副承旨權忭在外,未及上來,明日嗣位時,承旨不可不備員,合有變通之道。自前有稟于院相,而差出之例,依前例差出,何如?令曰,依爲之。光佐起伏曰,南就明之言非矣。差除自上爲之,爲人臣者,何敢差出乎?甲寅年雖有都摠管變通之事云,而臣意則同以爲不是矣。俄者在外時,就明以此意議于臣,臣言其不可矣。不聽臣言,今有此所達,極爲非矣。臣雖無狀,忝居摠領百司之位,而不聽其言,體統可謂紊矣。令曰,前例如是,摠管與承旨何異。古語云,權與經同,爲之宜矣。光佐曰,承旨是淸要之職,人臣何可任意差出乎?令曰,不可强迫,承旨一員未滿,何害?勿爲變通,以安其心,可也。光佐曰,南就明,壞了體統,誠爲未妥矣。眞儉曰,先令執事者,加天蓋後,使匠手,合銀釘,何如?令曰,招入匠手有前例乎?眞儉曰,然矣。光佐曰,慈候無眩暈之氣乎?令日,今幸不發矣。光佐曰,邸下咳嗽之候,今曰有加,是大段觸風之致矣。令曰,此時咳嗽,不是異事也。光佐曰,內乘稟步輦事,而勿爲待令事下敎云。臣竊不勝憂悶之至。邸下於哀毁積損之中,何可步行乎?依前例分付,何如?令曰,不然,此時異於他時,步輦異於他輿,何可乘也?雖遠,猶堪步往矣。戶曹判書趙泰億曰,雨勢如此,路且泥濘,何可步行乎?光佐曰,邸下自此,當軫自愛之道矣。令曰,雖如是煩請,而此事異於他事,決不可乘,幸勿過慮。光佐曰,此應行之事,邸下雖不乘,當備待矣。令曰,不乘之物,待令何爲?光佐曰,此應行之事,臣等若不備待,則必有司直之論矣。王世弟無發落。右承旨兪命凝曰,都監不爲待令燭子,內侍持此殘燭,都監堂郞竝推考,何如?令曰,依達。王世弟,分付維賢曰,加銀釘時,無令聲出過大,以膝按而加之,可也。又敎密昌君曰,諸匠手一時鑢之。王世弟令曰,下棺日着漆有例乎?礪山君枋曰,閭閻間,亦有卽爲着漆者,所以不欲令白色見也。令曰,然則漆銀釘,可也。光佐曰,袵處稍削之後,使之着漆宜矣。令曰,依。令曰,治袵畢後,余當奉審。奉審後着漆事,分付。王世弟入欑宮奉審,以玉手捫袵處曰,未盡精,以木賊,更治之。王世弟奉審已,還坐。吏曹判書李肇進伏曰,臣考已前謄錄,庚子年告訃奏請使,成服日差出矣。其時則大臣多故,以大臣遣之,而己丑年則遣儀賓洪柱元,甲寅年則遣淸平尉沈益顯矣。向者一品使臣,以宗親差遣事定奪矣。明日當爲差出,以宗親差出之意,敢達。令曰,大臣之意,何如?光佐曰,吏判之言,亦極非矣。己丑·甲寅年事雖如此,如臣無狀,忝在大臣之列,卽今左相有闕,若卜新相,臣雖往,鼎席不空。且領相雖休退之人,以國無相爲辭,而强委重焉,不必邁邁。若國家以大臣無多,特遣宗親則可矣。今肇與臣,相對於藥院,而終無一言及此,而今忽直爲仰請,極爲非矣。若外事輕而內事重,則雖臣亦當稟而不行,今事勢不如是,而莫重莫大之事,不與臣相議,直爲陳請,體統專壞矣。南就明則臣在外時不許,而敢爲陳達,欲爲變通承宣。今肇又如是,不可無警責之道,從重推考,何如?令曰,大臣之言,雖執體統,儀賓與宗親何異?大臣獨在鼎席,決不可往,如吏判之言,亦不知其不可矣。光佐曰,臣雖無狀,旣以事體爲言,則體統所在,不當如是,推考宜矣。令曰,大臣欲守事體,而吏判之不爲相議,蓋慮大臣之有如此事而然也。摠護使與使事,輕重有別,不可往矣。差送宗班,可也。光佐曰,事體必不當若是矣。令曰,大臣何如是過度乎?光佐曰,吏判推考,然後朝廷體貌可尊矣。令曰,然則依爲之。諸臣以次退出。實梓宮衣襨置簿。玉色大段中赤莫。玉色開具紬中赤莫。草綠開其紬中赤莫。紫的花方紬中赤莫。多紅宋錦段中赤莫。多紅開其紬赤赤莫。豆綠宮綃褙子。多紅廣織狹袖。松花色廣織狹袖。松花色葡萄文大段中赤莫。朱黃中赤莫。石染色稀文廣織中赤莫。松花色綾中赤莫。宮綃中亦莫。藍綾中赤莫。玉色綾中赤莫。藍開其紬中赤莫。藍方紗紬衣。玉色花方紬中赤莫二。多紅綾背子。藍方紗紬裌道袍。草綠大段背子。藍宮綃道袍。草綠縷飛背子。寶羅大段背子。草綠大段赤古里。多紅大段背子。粉紅大段背子。朱黃大段背子。朱黃大段赤古里。多紅賞賜段赤古里。多紅賞賜段赤古里。多紅大段背子四。粉紅稀文大段背子。粉紅稀文綾背子。松花色大段赤古里二。玉色綾赤古里二。紫的綾中赤莫。朱黃大段中赤莫。寶羅大段中赤莫。松花色賞賜段中赤莫。松花色大段中赤莫。草綠大段中赤莫二。草綠雲文大段中赤莫。草綠大段中赤莫六。藍廣織道袍七。鴉靑道袍。草綠大段背子三。松花色大段背子二。寶羅大段背子二。玉色綾背子。松花色花方紬背子。玉色大段中赤莫。藍開其紬中赤莫。玉色方紗紬中赤莫。藍方紗紬中赤莫三。玉色方紗紬中赤莫。寶羅大段赤古里。玉色大段赤古里。多紅廣織道袍內供藍廣織。藍廣織道袍。玉色花絲紬中赤莫。玉色方紗紬中赤莫。玉色綾赤古里。玉色合絲紬赤古里。玉色花方紬赤古里。藍方紗紬中赤莫。玉色方紗紬中赤莫二。藍花紗紬中赤莫二。玉色花方紬中赤莫。藍方紗紬中赤莫。多紅吐紬直領內供多紅吐紬。藍方絲紬中亦莫。玉色方紗紬中赤莫。草綠方紗紬中赤莫。多紅廣織道袍。多紅大段道袍。多紅袞龍袍二。草綠方紗紬中赤莫。藍方紗紬中赤莫。松花色背子。草綠雲文段背子。松花色大段中赤莫。玉色大段中赤莫。松花色縷飛冬衣。藍花方紗中赤莫。草綠方紗紬中赤莫。藍廣織道袍二。紫的吐紬道袍。鶴羅道袍二。藍雲文段中赤莫。玉色龍文段中赤莫。寶羅龍文段中赤莫。玉色無文段中赤莫二。玉色有文段中赤莫。黑色雲文段龍袍。藍方紗紬背子。松花色方絲紬背子。藍大段赤古里。草綠雲文段赤古里。藍大段赤古里。藍花文段赤古里。藍有文段赤古里五。玉色大段中赤莫。松花色中赤莫。草綠絲綃赤古里。多紅則烏紗縷飛袴二。松花色花絲紬中赤莫。藍方絲紬背子。寶羅赤古里。藍方絲紬中赤莫二。多紅宮綃裌道袍。藍方紗紬道袍。藍方紗紬中赤莫二。錦紬道袍。藍方紗紬道袍。藍方紗紬中赤莫。玉色花方紬中赤莫三。松花色方紗紬赤古里。藍宮綃中赤莫。眞紅雲文段袞龍袍無胸排。藍方紗紬道袍五。藍方紗紬裌道袍。多紅宮綃道袍。方紗紬道袍。方紗紬裌道袍。多紅大段道袍。
上在昌德宮廬次。
辰時,日暈兩珥,暈上有背,色內赤外靑。
以大妃殿未寧,大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。大妃殿,朝廷二品以上·六曹單子問安。答曰,知道。中宮殿,口傳問安。答曰,知道。
朝哭後,大妃殿·中宮殿·世弟宮·嬪宮,政院·玉堂問安。答曰,罔極。大妃殿·中宮殿,藥房問安。答曰,罔極。大妃殿,朝廷百官單子問安。答曰,罔極。中宮殿,口傳問安。答曰,罔極。
成服後,大妃殿·中宮殿·世弟宮·嬪宮,政院·玉堂單子問安。答曰,罔極。大妃殿·中宮殿,朝廷百官單子問安。答曰,罔極。
嗣位禮罷,還入廬次後,大殿·大王大妃殿·王大妃殿·中宮殿,政院·玉堂問安。答曰,罔極。藥房問安。答曰,罔極。
藥房口傳,啓于大殿曰,伏未審毁瘠之餘,踐位行禮,罔極一倍,氣力,復何如?此時大王大妃殿未寧之候,比朝加減,何如?今日則亦不許入診,無以詳聞症候,憂鬱彌切。今日議藥,何以爲之?敢稟。王大妃殿氣力,又何以扶持,生脈散或爲進御乎?惶恐敢啓。傳曰,罔極。哀痛罔極之中,遽行不忍情之事,心膽俱墜,不能自定矣。大王大妃殿氣候,與朝一樣,而姑觀明日症候,更爲議藥宜矣。慈殿所進生脈散,終未進御,而勿爲煎入事有敎。
晡哭。
兪命凝啓曰,卽者議政府錄事來言,領議政崔奎瑞,纔已出去城外云,係是大臣去就,敢啓。傳曰,知道。
備忘記,傳于兪命凝曰,卿日昨入城之後,卽遣承宣,諭予至意,而誠意淺薄,未能感回卿心。追思至今,尙自愧恧,今又聞遽向城外云,缺然之心,無以爲諭。噫,卿雖不念小子之意,體兩朝恩顧之重,卽日入城,臥閤調理事,遣史官傳諭于領相。
兪命凝達曰,自前頒敎時,例有赦命矣,何以爲之?敢稟。令曰,依庚子年例爲之。
又達曰,頒敎依庚子年例爲之事,令下矣。大提學趙泰億,方在闕中,赦文中赦句添入事,分付之意,敢達。令曰,知道。
權益淳達曰,頒赦依庚子年例爲之事,令下矣。某罪以下蒙宥乎?且頒赦時,有百官加之例,何以爲之?竝此敢稟。令曰,亦依庚子年例爲之。
南就明,以吏曹言啓曰,在前頒赦時,例有別歲抄之事,今則何以爲之?敢稟。傳曰,依例書入。
又以吏曹言啓曰,別歲抄書入事,命下矣。准期不敍,褒貶居中居下,竝書入乎?敢稟。傳曰,依爲之。
又以吏曹言啓曰,王妃父母封爵,卽當依例擧行,百官加,亦當下批,而公除前不敢循例稟政,何以爲之?敢稟。傳曰,公除後爲之。
又啓曰,院相限成服前,本院仍直宿矣。成服已過,自今日院相,依前例罷出。且諸承旨及他別省記之員,竝爲減省記之意,敢啓。傳曰,知道。院相則仍爲入直。
院相李光佐啓曰,嗣位後,各道陳賀方物·物膳,該曹循例磨鍊於節目中而達下矣。曾前己亥·甲寅·庚子年,大王大妃殿·王大妃殿外,大殿·中宮殿,則勿爲封進事傳敎,前例如此,敢啓。傳曰,今亦勿爲封進。
朴乃貞啓曰,咸原府院君魚有龜,成服前別入直事,令下矣。成服已過,旣已出去云,,減省記之意,敢達。令曰,知道。
兪命凝啓曰,侍講院旣已權罷矣。該院所藏聖上在邸時章疏,當爲納入乎?仍置其處乎?書冊及器物,亦當有區處之道,令該曹稟旨處置,何如?敢稟。傳曰,依啓。章疏內入。
又以禮曹言啓曰,王大妃殿旣已進號,三名日方物·物膳及朔膳,當依大王大妃殿例封進。今此大殿誕日方物·物膳封進時,亦爲一體封進之意,分付諸道,何如?傳曰,允。
又以禮曹言啓曰,因諫院箚子,儒臣收議,依議施行事,達下矣。原別單中改付標以入之意,敢達。令曰,知道。
又以禮曹言啓曰,侍講院·翊衛司官員等,當減下。令該曹照例處置,何如?傳曰,允。
又以禮曹言啓曰,告訃·請諡·請承·襲使,令該曹照例擧行事草記。令曰,成服後更稟事,令下矣。分付該曹,依例擧行,何如?傳曰,允。
又以禮曹言啓曰,自前國恤三年內,三名日陳賀進箋,依例勿爲擧行,而各殿誕日及三〈名〉日,百官只進表裏矣。今亦依此擧行之意,敢啓。傳曰,知道。
又以禮曹言啓曰,今九月十三日,大殿誕日所封諸道方物·物膳,依例封進事當爲分付,而正名迫近,勢所未及。隨其措備封進之意,知悉諸道,何如?傳曰,日勢已迫,今年則勿爲封進。
朴乃貞,以備邊司言啓曰,在前國恤時,告訃使差遲發送,先差一官。大行大王昇遐日月及使臣某官差送之意,言于鳳凰城將,使之傳通衙門,前例如此。令該曹依前擧行,而曾於庚子年,有昇遐朝廷等文字,城將執頉之事,此則監營及本府,亦必有可據,謄錄考出,措辭宜當。此意亦爲知會于平安監司義州府尹處,何如?傳曰,允。
呂必容,以內乘提調意啓曰,內廐恒立馬六十匹,御乘馬十匹,走馬十匹,邊馬四十匹,而辛丑年邊馬中五匹,以坐馬陞立矣。今則依庚子年例,還爲邊立之意,敢啓。傳曰,知道。
朴乃員,以兵曹言達曰,因訓鍊都監內入直把摠·哨官汰去之代,卽爲改標事,令下矣。此是落點番,不可循例付標。今八月二十六日入番把摠·哨官,二十四日落點啓下。而因各司仍直之規,不爲替直矣。今此把摠·哨官之代,以其時落點把摠李望雲,哨官金益鳴,改付標以入乎?敢稟。令曰,依達。
又啓曰,兵曹單子中,只擧三軍門,而禁軍及扈衛廳軍官等,雖不擧論,事當一體罷陣,竝此仰稟。傳曰,依爲之。
又以兵曹言達曰,訓鍊都監·禁衛營·御營廳軍兵等,自二十五日,宮墻外扈衛矣。今已成服,罷陣當否,不敢擅便,敢此仰稟。令曰一依前例擧行。
又以兵曹言達曰,曹達曰訓鍊都監·禁衛營·御營廳軍兵等,自二十五日,宮墻外扈衛矣。今已成服,罷陣當否,不敢擅便,敢此仰稟。令曰,一依前例擧行事令下矣。取考謄錄,則甲寅年,非陳賀前後擧論之事。庚子年,以陳賀罷後書錄。今則以何時罷陣乎?敢稟。令曰,依庚子年例擧行。
又以兵曹言達曰,今日仁政門嗣位親臨受賀時,內禁衛兼司僕羽林衛等出入番全數,各其將及別將,率分左右侍衛事,節目達下,而禁軍等,今方結陣於新石橋前路矣。豫爲來待於闕下,然後可無臨時窘急之患。除標信來待之意,分付別將,使之探知時刻擧行,而由敦化門入來時,開陣通路之意,分付御營廳,何如?令曰,依。
兪命凝,以殯殿都廳,以摠護〈使〉意啓曰,大行魂殿處所,旣定於文政殿,而永徽殿,移安於慶德啓祥堂,旣已定奪矣。移安吉日,令該曹推擇,而移安處所,亦令修理事,分付,何如?傳曰,允。
朴乃貞,以御營廳言啓曰,本廳軍兵中日試才操鍊等,限卒哭前,依例停止之意,敢啓。傳曰,知道。
又以御營〈廳〉言啓曰,本廳屬海西九番別馬隊五十六名,標下軍一名,已爲逢點整齊矣。來九月初一日,與東營入直八番別馬隊替代後,舊軍放送之意,敢啓。傳曰,知道。
又以禁衛營言啓曰,九番海西別驍衛五十三名,步軍標下一名,已爲點考矣。來九月初一日,與本營入番別驍衛,依例替代後,舊軍放送之意,敢啓。傳曰,知道。
又以兵曹言啓曰,宮墻外扈衛罷陣,依庚子年例擧行,命下矣。所當依庚子年例,陳賀罷後罷陣,而取考庚子謄錄,則無標信。傳言罷陣,有所未安,故本曹啓辭,踏啓字以下,自政院書塡年月日時,宣傳官持示于大將罷陣事,仰稟,允下矣。今亦依此擧行乎?敢稟。踏啓字,承旨書曰,雍正二年八月三十日申時,下書啓字。
呂必容啓曰,卽者院相李光佐,因臺諫御醫等拿鞫之啓待命事,出往金吾門外,係是大臣去就,敢啓。傳曰,勿待命,卽爲入來事,遣史官傳諭。
兪命凝啓曰,奉常寺郞廳來言,大行大王議諡,來九月初三日,當爲議定,而本寺都提調,例爲集字封標,送于禮曹矣。卽今都提調未差,在前如此之時,已有變通差出之例,何以爲之?敢稟。傳曰,口傳差出。
呂必容啓曰,行都承旨南就明,以待命事,進往金吾門外,右承旨兪命凝,左副承旨朴乃貞,被論出去,右副承旨權益淳,情勢難安,亦爲出去,當此竝直之日,臣必容獨安入直,事體極爲未安,而臺啓方張,不得請牌之意,敢啓,傳曰,知道。
呂必容啓曰,領議政崔奎瑞處傳諭〈官〉注書李壽益,右議政李光佐處傳諭官事變假注書李重震,還到闕門外,此皆入省記,史官所當啓請留門,而標信時未刻入,何以爲之?敢稟。傳曰,以兵曹啓下單子,使之留門。
又啓曰,監軍巡將單子,過成服後,所當循例入啓,而取考曾前國恤時謄錄,則因傳敎,有公除間仍番之例,今則何以爲之?敢稟。傳曰,今亦依此例擧行。
又啓曰,殯殿朔奠時,敦化·金虎兩門,罷漏時開門事,自兵曹啓矣,當請開門標信,而姑未及新刻,庚子年國恤初喪時,使宣傳官,持兵曹啓下開門單子,進去開門矣,今亦依此例擧行乎?敢稟。傳曰,依爲之。
兪命凝,以殯殿都監郞廳,以摠護意啓曰,梓宮加漆,來九月初一日爲始,間一日爲之事,旣已陳達矣。分付該曹及長生殿,擧行之意。傳曰,知道。
記事官李壽益書啓,臣承命馳往于敦義門外議政府領議政崔奎瑞處,傳宣聖旨,則以爲臣負罪兩朝,合被萬戮,至于今日,又不能自盡臣子之節,哭班罷後,宜卽復進金吾,以請嚴誅,而感激昨日置腹之諭,直次寓次,惶怖尤深,無地自容。不意玆者,近侍之臣,來宣聖敎,奉讀以還,感淚盈襟,臣之來寓城外,乃是臣子所接之處,爲便調息,姑非去國之意,而第此職名,未蒙處分。當此國家多事之日,以臣之故,致妨賢路,日夜焦心,求死不得,若蒙天地父母生成之澤,得以遞解,則庶幾少延須臾之命,而章疏不得出納,自達無路,瞻望涕泣,不知所達。且臣病情姑非頃刻危急之症,而御醫相守,益復不安,若蒙召還,庶幾安意調理,疾痛之急,敢此縷縷,臣尤死罪云矣,敢啓。傳曰,知道。罄悉〈予〉意,幾回遐心,誠淺意薄,入城漠然,心深慙恧,無以爲諭,所患未瘳,仍以作行,則必致添傷之慮,入來留舍,善加調理事,更往傳諭。與之偕來。
假注書李重震書啓,臣承命馳往于金吾門外議政府右議政李光佐待命處,傳宣聖旨,則以爲臣侍藥無狀,奄罹天崩之痛,罪通神明,求死不得,臣之寸心,聖鑑所下燭,歸身司敗之意,匪待醫官論罪之啓,今惟亟伏常刑,可以少謝天地鬼神。伏望聖上父母恩慈,卽賜勘處,俾臣得以少抒此心,伏地號泣,不知所言云矣。大臣雖承勿待命之命,仍留待命,敢啓。傳曰,知道。卿只聽諸醫之說而已。安心勿待命,卽速入來事,更爲傳諭,與之偕來。
大司憲李明彦,執義李眞淳,掌令柳時模,持平朴胤東·李玄輔啓曰,大行大王,初屬微恙,症情不至深重,而內局諸醫等,旣不能對症進藥,及至患候添加之後,莫分虛實,迭試攻補之劑,未奏勿藥,遽至罔極之境,神人共憤,厥罪難逭,請議藥諸御醫等,拿鞫定罪。義盈庫主簿李公胤,賦性愚騃,處事駭悖,特以頗〈?〉醫理之故,得廁議藥之列。在渠之道,所當竭誠殫技,以盡臣分,而今番大行大王疾篤之時,必樹己見,妄試攻劑。及其大漸之際,藥院諸臣,遑遑罔措,欲爲診察,使之入侍,則公胤公然退去,偃臥於永徽殿齋。噫,公胤苟有一分臣子之心,其何敢乃爾乎?如此不忠不敬之罪,決不可暫時容貸,請義盈主簿李公胤,拿鞫嚴問,依法處斷。日昨庭請旣罷之後,政院達請留門,而殿下至有下詢之事,此實出於處變審愼之聖意,則其在喉院之道,所當委曲陳稟,從便變通,而計未出此,因循度夜,致令省記外,大小百官及許多吏胥,達宵留滯於禁中凝嚴之地,事未前聞,瞻聆俱駭。可不以事過而置之,請其時當該承旨罷職,標信出納,禁門開閉,何等重大,而再昨因梓宮奉入,敦化開門標信旣下之後,又以百官退出,將有金虎留門之事,而政院因循謬例,仍以先下之標信,稟用於後開之門。夫信符事體至嚴,雖奉持去來之際,亦不敢暫時遲延,其何敢便於移用,不卽奉還乎?事極驚駭,不可置而不論,請伊日當該承旨,拿問定罪,起復冠服,固有定制,則雖在蒼黃急遽之際,其不可任情擅改也決矣。頃於大行大王大漸之日,咸原府院君魚有龜,因下敎入敎,而乃以生布帽帶,進詣大內,揆以事體,極涉未安,政院不能檢察。及至諫臣陳達之時,有龜徑先自暴,已涉猥越,而其後出入,終無變改之節,則政院所當更爲陳稟,據例禁遏,而計未出此,使之因循不改,難免矇然之失,宜有規警之道,請當該承旨,從重推考。答曰,不允,第一件事及二件事依啓。第四〈件〉事,當該承旨罷職。
司諫柳綏,獻納李廷傑,正言趙尙慶·韓師得啓曰,大行大王違豫之候,出於一時之症患,苟能詳細審察,對症進藥,則神明所扶,庶獲翌瘳之慶,而終未執症,迭試攻補之劑,以致玉候之猝爾危篤,竟使臣民,遽遭罔極之痛,輿情哀憤,厥罪通天,論以邦憲,不可容貸,請內局諸御醫等,竝命拿鞫定罪。儒醫義盈庫主簿李公胤,本以狂妄之人,濫蒙收錄之恩,在渠之道,所當竭誠殫技,以盡臣子之分,而自初每當入診之際,輒事傲慢之態,已極不敬,而今番玉候違豫之候,乃是一時之症患,議藥論症之際,專不詳愼,以致症情之轉劇。及夫大漸之夕,我殿下憂遑焦迫,招問症候,則少無驚動底意,緩緩慢應,急急出去,有若逃避者然,渠若有一分嚴畏之心,則安敢乃爾?言動擧止之間,不無慢蹇駭悖之狀,伊日入侍諸臣,莫不痛惋,傳說狼藉,如此悖慢無嚴之人,不可不重加懲治。請儒醫義盈主簿李公胤,拿鞫嚴問,依律處斷。答曰,依啓。
右議政李光佐箚曰,伏以臣,昨以使事,反復懇陳,未蒙垂察,以宗班差送,遂有成命。在國家,損體不少,在微臣,不安轉深,玆敢披瀝肝血,更陳至懇,惟聖明澄省焉。使事之重,無如卽位後請封,己丑甲寅之不送大臣,雖曰,有前例,自甲寅後五十年間,凡有請封,必送大臣者,蓋以關係至重,故每遣外朝任事之臣也。今大臣推移之道,則不獲已變通,猶有說也。今左相有闕員,以臣差使臣,而摠護等任,姑爲仍察,俟爰立新相,移送諸兼,臣則出疆往返,綽有餘裕,今以目前推移之難,遽爲五十年所無之擧,莫重使體,歸於苟簡,其於擧措,何如?伏乞聖明天地日月,更加裁量,卽命該曹,依近例,以大臣差出,不勝幸甚。答曰,省箚具悉卿懇。昨已面諭,復何多誥?使事雖重,先朝實錄摠裁之任,事體至重,不宜輕往,況今又兼摠護之任,尤不可差遣,卿其安心,須勿更請焉。仍傳曰,遣史官傳諭。
晡哭。
敎中外大小臣僚耆老軍民閑良人等書,王若曰,天胡忍於降割,荐遘大喪,國不可以無君,勉從群請。至哀難抑,寶位何安。恭惟大行大王,稟質寬仁,因心孝友。居儲位卅載,國人切願死之誠,攝朝政四年,聖考有分勞之喜。潛孚實德,履至艱而終貞,默運神機,回極否而爲泰。玄穹廣覆,囿品物而咸亨,白日高懸,廓氣翳而迅掃。蓋游畋聲色之一無所好,故政全施爲之皆得其宜。丕顯丕承,庶期復三代之治,不興不寐,奄失夢九齡之徵,誰知半夜之間,遽承憑几之命。不幸五年之內,再抱遺弓之哀。閔予孤嬛,罹此酷罰。滕廬哭泣,猶命戒之未遑,周阼冕裳,豈纘承之可忍。雖百僚籲號之益懇,只增悲懷,顧兩殿勸諭之特勤,敢守初志。倫兄弟而義父子,固至痛之無涯,承祖宗而主臣民,奈眇躬之難任。秉桓圭而想桐葉之戱,臨法殿而愴萼樓之空。慕切羹墻,思不忘於繼序,憂深淵谷,樂何有於爲君。乃於本年八月三十日庚子,卽位于仁政門,尊惠順慈敬王大妃金氏,爲大王大妃,尊王妃魚氏,爲王大妃,以嬪徐氏,陞王妃。履尊位而怵然驚心,瞻縟儀而潛焉出涕。先王之盛德至善,詎望追繩,列聖之大業洪圖,祗憂荒墜。哀勛華之繼陟,國將何爲,若仁明之相承,予聽或擬。肆揚中外之敷告,嘉與士民而同休。雖舊維新,政當善始之會,滌瑕蕩垢,韋布竝生之仁。自本月三十日昩爽以前,除謀叛大逆謀叛,子孫謀殺毆罵祖父母·父母,妻妾謀殺夫,奴婢謀殺主,謀故殺人,魘魅蠱毒關係國家綱常,贓汚强竊盜外,雜犯死罪以下,徒流付處,安置充軍。已至配所未至配所,已發覺未發覺,已決正未決正,咸宥除之。敢以宥旨前事,相告言者,以其罪罪之。在官者,各加一資,資窮者代加。於戱,惟安危理亂之機,罔不在於初服,顧協贊維持之力,是所期於群工。故玆敎示,想宜知悉。大提學趙泰億製進。
八月三十日巳時,無妄閣廬次入侍時,右議政李光佐,都承旨南就明,禮曹判書李具儉,記事官李壽益·尹尙白·趙迪命。登極正時,巳時,前一刻,右議政李光佐,都承旨南就明,上注書李壽益,上翰林尹尙白,具朝服,先詣殯殿補階板第三等縟位東邊,如儀俯伏,祗俟世弟邸下具冕服出臨行禮矣。少焉,世弟使承言色,下令于右議政李光佐曰,予上不敢違兩聖之旨,下不能拂群臣之請,至於此境,而成服服衰,未過一時,心腸如割,時刻未可差退耶。光佐曰,卽今兩慈聖及祖宗,皆計時而待之,豈可差退一刻耶?趁時行禮,千萬伏望。又下令曰,此非出於一時謙讓,心腸如割,精神昏錯,差退時刻,何爲不聽耶?光佐卽爲請對于嚴廬,世弟涕泣俯伏于苫枕。光佐進伏曰,邸下何爲下是令乎?祖宗在天之靈,兩慈聖今方計時待之,何可一刻差退乎?令曰,大臣常時勉戒,必以誠意矣。今何誠意之未孚,有此不諒之請乎?光佐曰,此非誠意之未孚而然也。成服後登極,卽祖宗已行之典禮,今邸下哀痛罔極之情,非不仰念,而祖宗典禮少不可有違,何邸下有此令乎?令曰,予之工夫雖淺,然近於文之事,不欲爲之矣。光佐曰,此何近於文乎?此乃祖宗已行之典禮,臣雖無狀,豈敢以非道,導邸下乎?令曰,上而兩聖之旨,不敢違,下而群臣之請,不能拒,旣已勉從,而俄者成服,卽又釋衰從吉,有不忍焉。光佐曰,此不可但請於邸下,卽口呼大妃殿·中宮殿承傳色,欲爲口傳啓請。令曰,此尤予心之不安也。精神方昏錯,今當大禮,不無失禮之慮,非欲守初志而然也。時刻差退,何不從乎?光佐曰,此祖宗已行之禮,一刻不可差退,古人有扶君卽位者,臣亦欲依此例仰請矣。卽使注書李壽益,招入禮曹判書李眞儉,使之奉冕服以進。光佐曰,時刻漸過,速具冕服,何如?此非但臣等之仰請,卽天人之所共望也。肅宗大王在天之靈,以邸下今爲謙讓,不卽卽位,果以爲喜乎?眞儉曰,邸下以哀痛之心,初不欲聽從矣。末乃强抑至情,勉從群情,一國臣民,莫不欣悅矣。邸下又何以下此令乎?令曰,予於當初,入處不敢當之位,今又聞卿等此言,有不忍言。孔子曰,吾未見剛者,予不能守初心,以至於此,夫復何言?光佐曰邸下何爲發此令乎?邸下以肅宗大王之子,大行大王之弟,當承寶位,臣等不肖無狀,不能感動邸下之心,莫非臣罪,當下階席藁以俟罪矣。令曰,此非當初辭讓之心,欲爲鎭定精神也。以大臣不諒,而又欲爲竢罪之過擧乎?非予之心也。就明曰,莫重時刻,群下方顒俟矣。及承差退之令,群情遑遑罔措,卽爲具冕,趁時行禮,至望矣。眞儉曰,請進冕服,世弟擧聲以哭。下令曰,精神如此,卿等暫退竢之。光佐曰,如是下令,非臣等所望於邸下者也。邸下俯伏苫枕,故氣愈上升,伏乞起坐,稍待精神之鎭定,具冕服行禮,千萬至望。又曰,此時氣升,何如?令曰,一樣矣。光佐曰,然則臣等少退竢矣。令曰,何獨爲少退遲待乎?光佐曰,邸下若以待精神鎭定,具冕服卽出爲令,則臣當退出矣。令曰,何可必然也?光佐曰,古人當如此時,有手扶上躬,進着冕服者,而我國則君臣分義至嚴,故臣不敢爲此事,到此地頭,仰稟于兩慈聖之外,無他道理,仍爲少退於嚴廬南傍。光佐招承傳色,口傳啓于大妃殿曰,右議政臣李光佐,禮曹判書臣李眞儉,都承旨臣南就明,惶恐敢啓,邸下方當卽位之時,不忍具冕服,差退時刻爲令,此時祖宗在天之靈,方計時刻竢之,群下臣民,亦以此時,尤顒望,而邸下不忍趁此時行禮。伏望下敎邸下,忍情具冕,趁此時行禮,千萬至祝。又招中宮殿承傳色,口傳啓曰,肅宗大王大行大王,付託於世弟,而邸下不忍痛迫,不欲行禮,群情抑菀罔措,何可盡達?累次陳達,終不許從,勢不得已,仰籲內殿,伏望勸勉邸下,趁此時行禮,千萬至祝,惶恐敢啓。大妃殿,以諺書答曰,今日成服已過,心膽摧裂,東宮情境,安得不然?然列聖之法,不可違,更爲勸諭矣。中宮殿,以諺書答曰,今日成服已過,心膽寸絶,東宮情境,安得不然?而列聖之法,不可違,更爲勸勉宜矣。禮判進伏曰,午時已入,巳時已過矣。臣退問日官,巳午同吉云,而此不可以口傳達矣。改爲午時單子以入之意,敢達。令曰,依爲之。世弟使承言色,下令于都承旨曰,殯殿至近之地,有喧譁聲,承旨申飭禁止,大臣以下,退待于嚴廬傍者良久,午時正時又入矣。光佐招承言色問曰,邸下在嚴廬否。此時世弟暫入於無妄閣,故有此問焉世弟自無妄閣,又出嚴廬,右相以下又進伏。光佐曰,幸而巳午時同吉,故改定以午時矣。此時亦過,不得已仰稟于兩慈聖,此豈待慈聖下敎,而可行之事乎?事不獲已,有此擧耳。伏望更加睿思,趁時行禮,此時世弟苫枕上,已有諺書慈敎矣。令曰,慈敎如此,予當具冕以出,退待宜矣。又以慈敎,奉下大臣曰,此乃慈敎也。使史官,書諸史冊,大臣敬受之,傳給下翰林趙迪命,以次退出。右相及都承旨·上注·上翰,更詣跪伏於補階第三等縟位東,如初,此以下受寶登極節措,見廳注日記。巳時前數刻,院相諸承旨及注書·翰林,具朝服,坐敦禮門外西庭,東向。玉堂坐政院之下,侍講院坐東庭,西向。翊衛司坐侍講院之下,兵曹摠府,具戎服,亦分東西坐。院相李光佐,請承言色,口傳達曰,昨日入侍時,步輦待令事仰達,而未蒙允許,而第伏念自廬次,至仁政門,相距稍遠,決不可親勞玉趾,自太僕待令步輩之意,敢達。口傳令曰,此時非乘步輦之時。況步輦,非他輿之比,尤何忍進御乎?更勿强請,以安余心。口傳更達曰,又此煩請,極知惶恐,而累日號隕罔極之餘,氣候實難扶持,此時遠步出臨,恐致傷損,臣待罪保護之地,何敢不爲申請乎?伏乞更加三思,命待玉轎幸甚。口傳令曰,不乘之由,旣悉言之,更勿煩請,禮雖不受,步輦決不可乘。院相李光佐,都承旨南就明,上注書李壽益,上翰林尹尙白先入。左承旨以下玉堂侍講院追入,序坐於西橫閣。殯殿行閣東,設補階,階上鋪白緣白地衣,地衣上安低足牀,牀上鋪素褥,是所謂褥位也。階下東西,設三級板階,自西板階,鋪步席,自西橫閣簷前,抵廬次行閣戶前,垂生布帳,帳內閣上,設兩長床於東西,牀下圍綠領紅巾,所謂中排設,由布帳隙,見殯殿,殿開兩戶,戶內隱隱見設奠之儀。院相·都承旨·上翰林,請對廬次。有頃,禮曹判書李眞儉,左通禮成瑍,入詣廬次,請具冕服,未得請而退,右承旨兪命凝,奉改定時刻單子入。時午初三刻院相·都承旨·上翰·注,退伏褥位後。正時,嗣王具冕服,自廬次出,諸臣鞠躬祗迎,左通禮導嗣王,由步席,升西階,陪侍諸臣,則由東階升,嗣王就褥位,贊儀二人,在補階上,沒階而立,高聲唱拜跪儀節,左通禮低聲跪告,嗣王受寶上香,行禮畢。嗣王下褥位,由西階,降入東橫閣幕次,少選,出幕次,步由敦禮東夾門,下東階,侍衛如儀,從延英門,南行西折,出肅章門南夾,北折至仁政門東夾外,立門當中,設朱漆椅子,卽受賀御坐也。下令曰,今到此處,心胸欲裂。光佐趨伏曰,邸下情理之如此,臣豈不知?而古來人主,皆行此禮,伏乞升座。就明曰,大臣之請,至再至三,願卽升座。光佐曰,如他事,臣豈敢敦迫若是乎?此宗社莫大之事,邸下胡不顧念乎?令曰,大臣寧不知余心乎?五年之內,再遭大喪,而此處卽先朝卽祚之地也。余嘗陪先朝,朝參於此處矣。今日到此,心腸欲裂,仍發聲痛哭。就明曰,今日大吉禮之日也。悲痛雖切,願勿哭。嗣王卽止哭。光佐曰,勉抑至情,遄升寶座。令曰,經曰,杯棬不忍飮者,手澤猶存故也。此位豈特手澤存而已?仍捫涕咽不成聲,侍從諸臣,皆飮泣。眞儉曰,此位是何等地也?不但有怵惕之懷而已,然此乃列祖所已行之禮,抑情勉升。光佐曰,惟願遄升。令曰,大臣胡不諒余之心至此耶?。就明曰,時已晩矣,群下之心,以一時爲急矣。光佐曰,天地神祇,祖宗臣民,莫不企待矣。伏乞念先王之志,體慈聖之敎,抑哀升座。令曰,奈心腸之如割何?光佐曰,太廟神靈,待時而須,兩慈聖,亦待時而須矣。眞儉曰,情理雖如此,祖宗臣民之望,不可不顧也。令曰,累累陳請之意,豈不知之?而心腸如割,雖欲前進,迷不知進矣。光佐曰,臣忱誠不足,每事未蒙見采,今日所進,乃宗社大計,而亦不賜俯從,此莫非臣無狀不肖之罪,更有何言?今邸下不思宗社大計,只循一時私情,臣竊惑焉。命凝曰,情理煎迫,乃一時之私,繼序承統,古今之大經大法也。令曰,大臣自賓僚,至于今日,意謂庶知余心矣。誠意未孚,有此屢屢陳請,益增愧赧。光佐曰,如臣不肖,邸下齒數於人類,有此位使,而微誠不能仰孚,不賜勉從,臣罪萬萬。今日在庭之臣,孰不欲披肝仰請?而朝儀嚴截,不得人人入請,促臣上請,而臣不得準請,臣何顔見盈庭群僚乎?命凝曰,勉循大臣之請。光佐曰,如臣之言,勿以文具看過,以實際聽納焉。令曰,自庭請時,辭已竭矣,而意則不窮矣。光佐控手起立,懇請升座。令曰,兩聖下敎,到今思之,益覺心腸隕裂矣。光佐曰,臣無狀,不能孚感睿聽,惶恧之忱,如何悉達?臣將下階待罪。令曰,大臣每爲過度之擧,余心益不安矣。又令曰,若使余,卽此位者,去交椅平坐,則當勉從矣。光佐曰,此豈臣子之所敢爲者?臣若奉承此敎,而去此座,則人必有致討之擧矣。令曰,此則不然,豈係設座與否,曾看先朝事矣。在宮中引接臣僚之時,或有平坐時矣。光佐曰,若去此座,縱邸下不罪臣,一國之人,必不容貸矣。令曰,頃日大臣,語及先朝事,至今思之,不覺抑塞矣。余則異於帝王繼序之人,何可坐此座乎?大臣前言文勝之弊矣,此床豈不亦文乎?帝堯土階三等,足以治天下,當時未聞設此座矣。此文也,何用文爲?光佐曰,邸下自在小海之時,恩覃澤洽,豈意今日令臣陷不測之罪乎?階上階下,凡百臣僚,其賢於臣者,幾千百人,只緣勸進之事,非大臣則不敢,故臣獨苦爭,而忱誠微薄,不能仰回睿聽,死罪死罪。令曰,如余不才薄德之人,在貳極之位,尙且日夜戒懼,況此位乎?孔子使漆雕開仕曰,吾斯之未信,聖人許之以大矣。矧此位,是何等位耶?若臨淵谷之心,尙此兢兢,大臣何不諒之至此耶?光佐曰,邸下之言及此,實臣民無疆之福,以此心推而行之,修齊治平之休,庶自此基矣。令曰,哀痛之極,不可詳言矣。床之有無,卽文具也。今以文具,敦迫至此,何其不諒也?光佐曰,臣子何敢撤此座乎?令曰,以大臣懇迫之言,至于此地,余無以見祖宗在天之神,兩朝陟降之靈矣。光佐曰,祖宗在天之神,兩朝陟降之靈,必以邸下之升此座爲喜矣。令曰,如是苦請,第當升座,心腸則如割矣,只恨當初不能固守初心矣。遂升御座,百官四拜訖,山呼,興,又四拜,殿下降御座,由仁政門東夾,由仁政殿正路,升仁政殿。上還廬次,侍從諸臣,陪至興仁門外退。
