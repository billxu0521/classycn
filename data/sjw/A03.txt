上在慶德宮。停常參·經筵。
上在慶德宮。停常參·經筵。
趙翼以三道大同事啓曰,問于領議政李元翼,則以爲大同之規,當初臣實上京始之,欲以杜防納均賦役救中外之弊,而節目頒布之後,中外不便之說,不勝其紛紜。上年水旱時,臣在告,亦深以爲慮,通于僚員,且陳箚請更議,而自上不許更議,仍遵行之,到今外疏沓至,多言其不便,設法本爲便民,而民情若如此,則國家事,非一二人所見可以主張,臣旣不得灼知此規之畢竟可行與否,豈可執初見,而遏群情乎。近以此意,復通於僚員及本廳,臣之意止此而已。請令本廳,參商事情,稟議于相臣,明白具啓,或卽罷或試甲子條,集群議,從長處之,伏惟上裁。答曰,依議,忠淸道亦依他道例施行,加磨鍊五斗米,勿捧可矣。朝報
上在慶德宮。停常參·經筵。
義禁府啓曰,上年因慶尙監司狀啓,賊人金繼生招辭,現出京中砲手孫己雲,自捕盜廳,移囚於本府矣。厥後金戒生,令本道,已爲梟示,其所援引各人等,竝爲放送,孫己雲不當放送,何以爲之?敢啓。傳曰,放送。
又啓曰,宗室惟諴,以殺人事,上年五月,自刑曹,移囚於本府,殺人與否,雖非本府所知,而推閱事干檢驗虛實,有罪則當爲代死,無罪則當爲分揀,已經兩年,尙不究覈,使他司罪人,久滯王獄,極爲未安。請令刑曹,速爲覈處,何如?傳曰,允。
又啓曰,罪人朴益章,以朴弘耉三寸侄緣坐,三水郡定配矣,今考漢城府收送禮曹公文,則益章爲九寸叔,朴瑞龍繼後啓下立案的實,依律文分揀,放送之意,敢啓。傳曰,依啓。
又啓曰,智陵守護軍朴順等三人,刑問三次後,依例又請加刑矣。凡陵上火災,出於失火,則罪在守護軍,此則分明衝火,必是兇惡之人,謀陷官員及守護軍者之所爲,至於不告官員,擅自改莎草之罪,則雖出於無知之人,惶恐欲掩之計,而此則出火時當番者當之。觀此後等元情,則入番守護軍,盡數逃去,更無所捉之人,或以下番在家被捉,或以來到官府,不意被捉云,其情似爲曖昧,嶺外貧殘之民,經年滯獄,飢凍將死,係是獄情,惶恐敢啓。禁府謄錄
上在慶德宮。停常參·經筵。
上在慶德宮。停常參,只晝講。
入侍特進官沈悅,同知事吳允謙,參贊官鄭經世,侍講官李潤雨,檢討官權濤,假注書鄭百亨,記事官鄭沇·具鳳瑞。講孟子公孫丑上篇,自孟子曰尊賢使能,止卽人欲之私矣。出經筵日記
上在慶德宮。停常參·經筵。
上在慶德宮。停常參·經筵。
上在慶德宮。停常參·經筵。
有政。鄭百昌爲弼善,尹順之爲文學,沈之源爲兼說書。出春坊日記
上在慶德宮,停常參,只晝講。
入侍特進官張晩·金藎國,參贊官全湜,侍講官李埈,檢討官吳竣,假注書元振河,記事官鄭沇·具鳳瑞。講孟子告子上篇,自由是觀之,止其理亦猶是也。出經筵日記
上在慶德宮。停常參,只晝講。
入侍知事李廷龜,特進官沈命世,參贊官鄭廣敬,侍讀官金槃,檢討官吳竣,假注書元振河,記事官鄭沇·具鳳瑞。講孟子告子上篇,自孟子曰矢人豈不仁於函人哉,止此善與人同之目也。出經筵日記
上在慶德宮。停常參,只晝講。
入侍同知事吳允謙,特進官尹暘,參贊官鄭經世,侍讀官金槃,檢討官吳竣,記事官金霱·鄭沇·具鳳瑞。講孟子公孫丑上篇,自耕稼陶漁,止故不可由也。出經筵日記
有政。
上在慶德宮。停常參·經筵。
有政。
上在慶德宮。停常參,只晝講。
入侍知事徐渻,特進官元鐸,參贊官趙翼,侍讀官羅萬甲,檢討官權濤,假注書元振河,記事官鄭沇·具鳳瑞。講孟子公孫丑下篇,自孟子曰天時不如地利,止凡以得民心而已。出經筵日記
上在慶德宮。停常參·經筵。
有政。李埈爲司諫。出經筵日記
上在慶德宮。停常參,只晝講。
入侍知事金瑬,特進官崔鳴吉,參贊官洪瑞鳳·金蓍國,檢討官權濤,假注書元振河,記事官鄭沇·具鳳瑞。講孟子公孫丑下篇,自孟子將朝王,止德業成矣。出經筵日記
夜對入侍,參贊官洪瑞鳳·金蓍國,檢討官吳竣,假注書元振河,記事官鄭沇·具鳳瑞,講大學衍義格物篇,自公都子曰告子曰性,止合而觀之,可也。出經筵日記
有政。李楘爲應敎,李基祚爲持平。
義禁府啓曰,晝講時參贊官洪瑞鳳所啓,光海之時,以非罪謫去士大夫,或蒙褒典,或授職帖,而至如金庭睦,爲長興府使時,與金時讓,同爲試官,以出題事,謫於會寧,竟死配所,其子欲上言,而姑待朝廷之命,似可依例蒙恩矣。上曰,與金時讓同罪,則時讓已放,此何獨不得蒙恩乎,洪瑞鳳曰,金庭睦已死,不得蒙矣。上曰,然則依他例爲之,可也。禁府謄錄
上在慶德宮。停常參,只晝講。
入侍特進官李曙,同知事吳允謙,參贊官李彦英,侍讀官羅萬甲,檢討官吳竣,假注書元振河,記事官鄭沇·具鳳瑞。講孟子公孫丑下篇,自陳臻問曰前日於齊,止從而不改故耶。出經筵日記
上在慶德宮。停常參·經筵。
上在慶德宮。停常參·經筵。
上在慶德宮。停常參·經筵。
有政。金槃爲正言,宋象仁爲校理。出經筵日記
上在慶德宮。停常參·經筵。
王世子冠禮。出經筵日記
上在慶德宮。停常參·經筵。
上在慶德宮。停常參,只晝講。
入侍同知事鄭光績,特進官尹暄,參贊官金壽賢,侍讀官宋象仁,說經沈之源,假注書任絖,記事官鄭沇·具鳳瑞。講孟子公孫丑下篇,自孟子謂蚳鼉曰,止不惡而嚴如此。
有政。宋象仁爲執義。已上出經筵日記
上在慶德宮。停常參,只晝講。
入侍同知事吳允謙,特進官崔來吉,參贊官金蓍國,侍講官李楘,說經沈之源,假注書任絖,記事官鄭沇·具鳳瑞。講孟子公孫丑下篇,自孟子自齊葬於魯,止孟子之言則誤矣。出經筵日記
上在慶德宮。停常參,只晝講。
入侍知事李廷龜,特進官權盡己,參贊官全湜,侍講官李楘,說經沈之源,假注書任絖,記事官鄭沇·具鳳瑞。講孟子公孫丑下篇,自燕人畔,止不待論說?而自明矣。
有政。權濤爲持平。已上出經筵日記
上在慶德宮。停常參·經筵。
有政。朴炡爲校理,金榮祖爲修撰,李省身爲修撰,羅萬甲爲獻納。出經筵日記
上在慶德宮。停常參·經筵。
王世子冊禮。出經筵日記
日初出時,色赤,自昧爽至辰時,有霧氣,巳時午時,日有交暈兩珥,暈上有冠,色內赤外靑,自未時至酉時,日暈。夜五更,流星出河鼓星下,入艮方天際,狀如鉢,尾長四五尺許,色赤。出春坊日記
上在慶德宮。停常參·經筵。以王世子冊禮,三殿陳賀。出經筵日記
夜一更東方西方,有氣如火光。出春坊日記
上在慶德宮。停常參,只晝講。
入侍知事徐渻,特進官具宏,參贊官李彦英,侍講官李潤雨,檢討官金榮祖,假注書睦性善,記事官鄭沇·具鳳瑞。講孟子公孫丑下篇,自孟子致爲臣而歸,止故孟子拒而不受。出經筵日記
夜二更,黑雲一道,如氣起自坤方,直指艮方,長竟天,廣可二三尺,良久乃滅。流星出大角星下,入貫索星上,狀如拳,長三四尺許,色赤。出春坊日記
上在慶德宮。停常參·經筵。郞廳任瑋校正。郞廳金時芳書。
上在慶德宮。停常參·經筵。
日有食之,食在地下,未時太白,見於巳地,夜二更,流星出上台星下,入星星上,狀如拳,尾長三四尺許,色赤。出春坊日記
上在慶德宮。停常參·經筵。
大臣·禁府堂上·兩司長官,引見入侍,上御資正殿,引見尹昉等,上曰,此獄事情狀,何如?尹昉曰,未能詳知,而此下缺李廷龜曰,今者告變,與前頗異,安亨則以爲趙瑋欲爲告變,而渠則不知首末,瑋則以爲與安亨相知,而安亨以爲偶逢於獄中,瑋則謂潛聽安亨·張文伯等謀逆於水表橋云,觀其情狀,似爲偶逢於獄中矣。上曰,若相知,則豈有去其名一字而不知之理,此是違端矣。金瑬曰,以辭色觀之,似是不相知者矣,瑋元情則曰,籬下面質云,路上墻下,前後有異矣,夜深後,豈可以聲音,而知其某某謀逆乎?此可疑也。尹昉曰,面質時,瑋語塞,渠亦自言語塞云矣。上曰,觀其元情,菽麥不辨者矣,誣飾者,或似近理,而此則無依據矣。李廷龜曰,獄事不可易知,而大槪安亨,旣被重罪,死中求生,乃爲此計,以爲成則歸己,不成則以誣告之罪,歸於趙瑋,必是安亨之二字缺趙瑋矣。上曰,然則有若安亨之敎誘趙瑋者耶。尹昉曰,安亨被囚,瑋亦欲上變者,安亨又從而敎誘之矣,凡獄事,或有難明,而此則情狀敗露,大不近似矣。李廷龜曰,瑋非愚者,以僞造見之,亦汎濫者也。安亨見缺尹昉曰,昨日以此啓稟矣,瑋·安亨刑推,則可知渠等之未露情狀,未知,何如?且援引之人,何以處之。上曰,此獄,全然不實,援引之人,何可拿問,大槪瑋是根本,趙瑋爲先刑推可矣。金瑬曰,瑋雖根本,而先告者安亨也。安亨於适變時,受刑在獄,未聞救命而出獄逃走,今者隱伏都下,蹤跡荒唐,未知果有逆謀與否,而援引之人,多不近似矣,李廷龜曰,取見其時推案,則安亨其時最爲謀主矣。尹昉曰,其受刑一次,而以爲告者,不置之死矣。上曰,瑋爲先鞫問,若安亨敎誘,則瑋必有言矣。尹昉曰,仁城君,出置外方,不至重難,而臣等累次陳達,三司陳啓,閱月經年,自上每以無相應之跡爲敎,若有相應之跡,則當據法請罪,豈止出置而已乎,祖宗朝,亦有出置之事,非有相應之跡而後爲之矣。申欽曰,三司經年陳啓,而相持至此,此甚未安矣。尹昉曰,今則與曩時事異矣,曩時則以無形之事,內外相應,構成獄事,今則逆适·弘耉出於料外,皆以珙爲言,今日請爲出置,乃宗社之至計也。朴東善曰,此公議所在也。一王子出置外方,不是重難之事也。勿以曩時爲疑,今日事勢,大與曩時不同,出置數年,待人心稍定而還之,未爲不可矣,申欽曰,三司血誠陳啓,至於請對,未蒙允從,至於臺閣辭退,極爲未安,此乃一國公共之論也。羅萬甲曰,自上深懲前日之事,群下孰不知之,以今日之事勢觀之,兇徒必以珙爲奇貨,自上堅執,至於經年,未知上意之所在也。自上每以曩時爲戒,曩時則兇徒逢迎上意之事也。今則自上累下嚴旨,而猶不止,此果逢迎者乎,大臣雖不與三司逐日陳啓,而大臣體面,與臺官不同,雖缺陳達,而若以爲不可,則豈爲發端乎,大臣之言,一言爲重,況非一言乎,亟賜允兪,上曰,不從之意,前已諭之,前日廢母之論,雖與他王子有異,今則無相應之迹,豈有出置之理,金瑬曰,累承缺無相應之跡爲敎,取見前日諸賊招辭,則相應之跡缺矣。豈以前後有異,而以爲實無相應之迹乎。尹昉曰,相應之跡,雖曰未知,而若有相應之事,則當執法請之,豈有止請出置而已乎?金瑬曰,聖意至極,孰不欲承順,而若有變亂,則仁城豈必終守臣節乎?宗社爲重,速爲處置宜矣。李廷龜曰,相應之迹,分明昭著,則不當以保全爲請,當以周公之誅管·蔡處之,況取見賊适時推案,則賊招狼藉,前後如一矣。前日宗社幾危,幸賴天佑,得以再安,是何等事,而爲嘗試之乎?此乃處變至極道理也。前日晝講時,以聖人保全之道上達矣。朴東善曰,以私恩言之,亦不妨矣。羅萬甲曰,近日人心不定,以禍本尙在故也。人主之所恃而爲國者,大臣也。今日入侍之臣,亦上之倚重者也。臺官雖不盡入,兩司亦已入參,論列若是,而終不允許,是不信大臣重臣臺諫之言也。今日大臣重臣兩司,俱入榻前,請速斷之,此事關於宗社安危,而若不力爭,則是臣等之誠意不足也。申欽曰,臣於出仕引見時,曾已陳達矣,重臣三人,以微失,一時見罷,雖非以臣之故,而實由於臣,極爲未安,李貴元勳倚重之人,張晩所授重任也。今者曠官已久,極爲未安,惶恐敢啓。上曰,非他人所爲,乃自作之孽,於卿有何未安乎?申欽曰,貴言語過重,只是有害於體面,而以本心言之,小無所失矣。金瑬曰,韓浚謙,以留都體察使,今者罷遣軍官,移送於臣,體察之任,不遞之前,罷遣軍官,似爲未安矣,以給料爲難,而移屬於臣,實爲給料矣。上曰,已爲罷遣,不須更爲帶率矣,尹昉曰,大同廳事,以形勢言之,不得不罷,只捧甲子條,尤爲百弊,頃見領相以速罷之意,欲爲上箚矣,旣欲罷之,何必强行甲子條乎。上曰,設使罷之,今已太半收捧,民間或納或未納,不無彼此不及之弊,此甚難處矣。尹昉曰,已捧京中者,自戶曹用於貢物之價,已捧外方者,使貢物主人,下去取來,則似無弊矣。上曰,更會熟議爲之。上曰,南漢山城事,何缺申欽曰,沈器遠才器優長,能爲此事,而他人則不能矣。金瑬曰,前日昌德宮營建時,惟政領僧軍數千名,造家舍,處於三淸洞,有若結陣者然,於事體,甚爲殊常,今雖與京中有異,而不當使摠攝爲之矣。上曰,始役日期未遠,若罷摠攝,恐難成形矣,外方摠攝之弊甚多,橫行於寺刹,作弊於僧徒者,頗多矣。尹昉曰,當初則欲以摠攝,調發僧軍,使之赴役數日,各給道帖,此於國體不當,且或有弊,不若使各道,定出幾名,而自中或相助役糧,或相替赴役可矣。申欽曰,各官之調發僧軍,必以本鄕僧定送,故每侵責其一族而搜出矣,僧徒非獨多在於大刹,處於小菴者亦多,官令調發,不如摠攝之多得僧徒也。然以事體言之,金瑬之言是矣。前則如惟政者,爲摠率之故,善爲之,今則無之,故不如曩日矣。金瑬曰,僧徒之中,亦多爭爲摠攝者,以此多有弊端矣。申欽曰,張晩主管此任,細知事情,今若出仕,則善爲酌量處之矣。上曰,問于主管者,參酌爲之,羅萬甲曰,仁城事,上下相持,中外悶鬱,臺諫之意,以爲自上不從,則不止矣,尹昉曰,中外人心,日益疑懼,宜速允從,朴東善曰,大臣之意,亦與三司無異,亟賜快斷,申欽曰,三司經年相持者,以念國事憂危,人心未定,血誠陳啓矣,臣於引見時,已爲陳達,聽言之道,不在言之多少,一言可定矣。金瑬曰,臣當自政廳啓達,而今入榻前,玆敢啓達矣。鄭曄今陞一品大司成,乃三品之職,仍帶此職,未知,何如?上曰,古無此例耶。金瑬曰,國初或有一品而帶者,缺實職而兼帶,如館閣堂上之例,近來則只有嘉善大司成,而亦無正二品兼帶之規矣。上曰,此任必經累年,可以有效於敎育,雖仍帶何妨。金瑬曰,然則大司成爲兼職,而不爲實職矣。上曰,然則何以爲之?金瑬曰,此乃限定官制之事,宜問于大臣矣,上問于左右相曰,鄭曄仍帶大司成,何如?申欽曰,古者有以一品而兼者,大典頒降之後,爲正三品而無兼帶之規,未知何如也。尹昉曰,以規例言之,當遞矣。但鄭曄,受任已久,若可仍存,帶知成均似可矣。申欽曰,同知事則或以他官兼之,而知成均,則乃大提學之例兼也。他官不可兼之矣。且旣爲一品,則於官制,似爲殊常,未知。何如?上曰,然則遞。已上燼餘。
義禁府啓曰,備忘記,前後流竄罪人中,參酌輕重,或量移或全釋,使之均蒙宥赦云云,傳敎矣。聖敎及此,實是曠世之恩典,臣等不勝感歎,但許多罪人,參酌輕重,本府不敢擅便輕議,依上年例,與大臣會議,稟旨施行,何如?答曰,依允。已上禁府謄錄
上在慶德宮。停常參·經筵。
鄭經世啓曰,明日常參·經筵,取稟,傳曰,只晝講。
金蓍國,以內醫院言啓曰,御用石菖蒲,只産於全羅道長城縣,故每年院官員下送,依法採取以來矣。桑寄生,亦是要緊稀貴之藥,而變亂之後,遺在乏絶,不可不備,若非監採,眞假難辨,所關極重。黃海道雖已下書,一自斫伐之後,年前封進之數,未滿一兩,今年若復如此,則誠爲可慮。菖蒲監採官,預先發送,直往寄生所産處,先爲監採後,回來後,兼採菖蒲,則事甚便當,本道監司處,下諭,何如?缺金蓍國,以訓鍊都監言啓曰,軍兵闕額,無以充數,束伍定送,缺緊急,而一自軍政之懈弛,各道束伍,無意定送,上年七月,至於入啓,下諭,則爲道主者,所當惕念擧行,而辛酉·甲子兩式年束伍砲手,全羅道一百名內七十名,忠淸道八十名內六十九名,江原道四十名內三十名,黃海道七十名內四十名,至今不爲定送,當此對疊之日,其不有軍令,甚矣。全羅·忠淸·江原·黃海等道監司,竝從重推考,何如?傳曰,依啓。
獻納羅萬甲來啓曰,今日之論,上自大臣宰執,以至三司,陳達經年,一向牢拒,臣等之惑,滋甚焉。大臣,殿下之股肱也,大臣欺殿下乎,宰執,殿下之所重也,宰執欺殿下乎,三司,殿下之耳目也,三司欺殿下乎。股肱大臣,而不信其言,重宰執,而不信其言,耳目三司,而不信其言,人主之所以爲國者,大臣也,宰執也,三司也,旣置其位,而不信其言可乎,兩司多官,以此俱退,今日兩司退去,明日宰執退去,又明日大臣退去,則不知殿下,將何所取信,而與之共國乎?出置珙者,大臣也,非殿下也,宰執也,非殿下也,三司也。非殿下也,此非諸大夫皆曰,可罪然後罪之者耶。請勿留難,亟賜兪允。答曰,已諭。
獻納羅萬甲,再啓曰,臣等之論,愈往愈激,殿下之執,逾往愈固,臣等豈欲爲激論,以致上下之相持,若是其久也。第臣等之所論者,擧國之公議也,殿下之所執者,一己之獨見也。殿下欲以一己之見,違擧國之議,臣等之論,安得不激也。且臣等爲宗社論也,殿下爲私恩執也。私恩與宗社事,孰重而孰輕耶。臣等旣知宗社之爲重,私恩之爲輕,則寧拂殿下之獨見,而不可遏擧國之公議,此臣等之所以愈往,而不知止者也。請思公議之日激,毋執一己之見焉。答曰,勿煩。
弘文館應敎臣李楘,副應敎臣李潤雨,修撰臣李景容,副修撰臣李省身等,伏以殿下,以骨肉爲重,而臣等以宗社爲重,殿下以私恩爲重,而臣等以公議爲重,宗社之與骨肉,公義之與私恩,果孰輕而孰重歟。以殿下之聖明,非不知此重彼輕,而經年論執,一向牢拒,臣等竊惑焉。今日不爲處置,而他日果無宗社之憂,則臣等固將順之不暇,殿下以今日之國勢,爲何如耶。天文累警,人心靡靖,憂疑日甚,變故叵測,脫有兇逆之徒,挾以爲亂,如前日之逆瑅,則殿下將何以爲善後之計耶。臣等竊恐殿下保珙之計,反爲禍珙之地也。伏願聖明,深思保全之道,亟賜允兪,以安宗社,取進止。答曰,勿煩。
奮忠贊謨靖社功臣朝奉大夫軍器寺僉正臣宋英望,百拜上言于主上殿下,伏以臣隴畝賤蹤,性本惷愚,起身圭蓽,孤陋甚矣,因人成事,碌碌可知,幸蒙謬恩之遽加,馴致官銜之漸高,以布衣之身,而紆拖朱紫,踏宿昔之趼,而晨昏閶闔,分外恩榮,自謀何過,然而驚鹿之性,要須草野,鳴鷗之願,本在秋江,故再陳歸田之懇,實在反正之初,而辭未達意,未蒙允許,繼而有湔玹之逆萌,逆适之煽亂,弘耉之造變,奔走扈衛,不敢控辭,一年二年,今日來日,黽勉供職,漸成遷延,念臣攀附之會,則如昨而計臣入京之年,將四矣。幸而群兇已除,慶禮畢擧,周命維新,齊國庶幾,如臣無用,分宜耕鑿,費祿隨行,於國何補,屬今星移日中之躔次,節屆淸明之時候,提壺挈榼,扶老携幼,年年上丘隴者,若到寒食東風,紙錢野棠,則尙起愴然之懷,況臣孤獨一身,早失雙親,家鄕湖外,宦遊洛中,而一片松楸,千里夢想,則區區慕父母之誠,當更如何也。伏願聖明,察臣可憐之情,諒臣無用之實,特賜焚黃之暇,因許歸田之懇,則公私幸甚。答曰,省疏具悉爾懇,爾其掃墳塋,趁卽上來。仍傳曰,給由,令本道澆奠床備給。
金蓍國,以兵曹言啓曰,參議臣金止男,自歲前落馬重傷,呈告解職,而本職除授之後,適値大禮,黽勉出仕,今則肩脅疼痛,不得運身,參知臣金尙,受由在外,只有判書臣徐渻,參判臣尹暄,而外處連有試才坐起,不得已假參知差出之意,敢啓。傳曰,知道。
鄭經世啓曰,有晝講,有推鞫,有政,而左承旨全湜,受由在外,右承旨鄭廣敬,呈辭,同副承旨金壽賢,以前任淸州牧使時,分養馬二匹瘦瘠,當爲降資之故,昨日出去廳中,只有臣經世及李彦英·金蓍國,經筵入侍,政廳推鞫廳,分往臺諫,待接等事,勢難周旋,何以爲之?敢稟。傳曰,知道。晝講停。
殿下英明御育神武布昭如秋露之沾濡,蜃樓影遁,□春風之披拂,幽谷暢和,想此時名園花發,椒井流香矣。故遣膝下兒童,代躬稱慶,而慮黃口孩提,未諳禮節,益深輶褻之愆,不蒙恚鄙,豈勝銘謝而已。用之以復,外具不腆,照存是荷,侍生毛文龍。
謹具朱漆篾絲茶盒一對,銀鑲紫檀書箱一架,鳳椀二十箇,氷盤二箇,鑲是茶鍾二十箇,靑花酒鍾四十箇,奉申敬,侍生毛文龍頓首。
金蓍國,以都摠府言啓曰,今日入直軍士,當爲中日習射,而推鞫未罷,又有政事退行。且副摠管金大德,以特進官晝講時,除標信入侍之意,敢啓。傳曰,知道。
又以兵曹言啓曰,丙申年通融以後,上番軍士,比壬辰以前,減三分之二,闕內扈衛及各處定送之際,推移除出,常患不成模樣矣。今初八日文廟釋奠祭,當定一百六十二名,初九日社稷祭,一百四十九名,同日王世子謁廟時,侍衛軍士,當用四百十一名,祭享及擧動,一時相値,軍士太半不足,不得已京下軍士,當爲調用,而文廟社稷祭物架子軍,納廟卽時遞送事,竝捧承傳施行,何如?傳曰,依啓。
辰時日有重暈,內暈有兩珥,白氣生於兩珥,各長四五尺許,良久乃滅,自巳時至未時,日暈兩珥,申時日暈。夜一更月暈,艮方坤方,有氣如火光。
李彦英啓曰,請出推案,傳曰,知道。
又啓曰,大司憲朴東善,以病不來,大司諫金尙憲呈辭,竝以次官參鞫之意,敢啓。傳曰,知道。
鄭經世啓曰,自前罪人行刑之日,視事政事停止,而今日罪人行刑,視事政事,不爲之意,敢啓。傳曰,知道。
鄭經世啓曰,百官加下批政事,明日爲之之意,敢啓。傳曰,知道。燼餘
上在慶德宮。
鄭經世啓曰,明日常參·經筵,取稟。傳曰,只晝講。
吏批啓曰,安東,物衆地大,素稱難治,而近來凋弊尤甚,非人人所可堪任,可合之人乏少,未解由人,竝擬,何如?且牛峯縣監李敬仁箇滿,在於三月二十三日,其代農前政事,當爲差出,故改差之意,敢啓。傳曰,依啓。未解由人,勿爲擬望。
李彦英啓曰,大司憲朴東善命招,則以病不來,推鞫以兩司不備,不得爲之,罷出故推案還入。傳曰,知道。
李彦英啓曰,大司憲朴東善,掌令李馨遠,持平李基祚呈辭還出給,執義未差,持平權濤未署經,掌令鄭基廣呈辭,今日以監察茶時之意,敢啓。傳曰,知道。
又啓曰,今日當爲推鞫,而執義宋象仁呈辭,持平權濤未署經,大司憲朴東善,掌令李馨遠·鄭基廣,持平李基祚呈辭,到本院還出給,參鞫無人,大司憲朴東善命招,使之參鞫,何如?傳曰,知道。
鄭經世啓曰,本院僚員,皆有故,只有臣等三人,今日推鞫廳,使兵批分進,及經筵入侍,勢難周旋,何以爲之?敢稟。且吏曹堂上,只判書金瑬無故,而推鞫廳,則自有他堂上,請金瑬勿往推鞫廳,使之爲政。傳曰,依啓。吏兵批兼進,晝講停。
領議政李元翼,伏以年到八十,氣力柴敗,精血枯涸,脚膝拘攣,腰脅舊疾,乘衰復作,僵臥床席,不能起動,此皆老人垂盡之狀,惟當靜以待死,豈容以醫藥治療,而可以蘇復哉?御醫承命,日復臨門,每將老醜之症,塵瀆於聖鑑之下,不勝憂恐之至,乞寢看病之命,以紓下情。答曰,省箚具悉。當勉副卿意焉。
領相呈辭。安心調理事諭之。
金蓍國,以備邊司言啓曰,張晚罷職之後,體府軍務,主管無人,兼且南漢城役,方急料理,張晚敍命已下,似當還授體察之任,敢稟。傳曰,依啓。
又以備邊司言啓曰,延平府院君李貴,玉城府院君張晚,籌司堂上啓下之意,敢啓。傳曰,知道。
獻納羅萬甲來啓曰,防之於微者,其患小,防之於著者,其患大。是以炎炎不止,必至於燎原,涓涓不止,必至於滔天。今珙之爲患,已過於炎炎。若是其不止,則安知異日,不至於燎原乎?珙之爲患,已過於涓涓,若是其不止,則安知異日,不至於滔天乎?炎炎而止之,則猶可及也。至其燎原,則已無及也。涓涓而止之,則猶可及也。至其滔天,則已無及也。止其炎炎,止其涓涓,在殿下也。使之燎原,使之滔天,在殿下也。請止其炎炎涓涓,勿使之燎原滔天也。答曰,已諭予意,毋庸更煩。
傳曰,承旨望,近道守令中擇可合人,加望。
獻納羅萬甲再啓曰,階宗社之危亂者,非珙乎,致人心之疑懼者,非珙乎,召上天之示警者,非珙乎?臣等之日再陳戒者,以此也。臣等之固爭不止者,以此也。臣等辭已竭矣,意已盡矣,而天聽之愈邈者,何?噫,殿下之所重者宗社,而不念其危亂,殿下之欲安者人心,而不念其疑懼,殿下之畏警者上天,而亦不畏其示警,爲人主,不念斯三者,將何以爲國乎?請思其安宗社定人心,答天譴之道,勿爲姑息之仁所拘焉。答曰,勿爲過慮。
大司憲朴東善啓曰,以臣老狀昏耗,不堪器使,風憲之長,尤不近似,而誠未格天。言缺決難冒居之狀,曾於榻前,亦已陳達,而加以寒疾眼病,久而彌留,症勢日深,雖緣逆獄之起,不敢退伏,扶曳出仕,而累日參鞫,前症轉劇,食飮專廢,氣力委薾,顚仆床席,殆不省人事,而眼疾尤重,刺痛濃爛,不快視物,屢瀆天聽,極知未安,而病勢如此,不得已更呈辭單,則又以同僚旣呈之故,政院循例出給。臣之蹤跡,實深狼狽,方具血章,陳情乞免,而繼有召命,惶悚蹙踖,無地自容。臣雖無狀,豈不知人臣不俟駕之義,而犬馬之疾,到今益篤,無力强起,逋慢之罪,萬死無惜,臣誠戰慄,不知所措。伏乞聖慈,察臣危迫之懇,亟治臣罪,鐫削臣之本職及兼帶纂修廳兼同知春秋,以便公私,不勝幸甚。答曰,省箚具悉。卿其勿辭,調理察職。
內醫院官員,以提調意啓曰,本院納各道藥材捧上之際,必提調或副提調坐于內局,御醫及本院官員,全數聚會,次次看品捧上,其有惡品當退者,則還付陪持人,而如人蔘·牛黃·麝香等價重之材,必須入袋堅封,踏印逢授,以防偸竊之患,乃是院中舊規也。上年十一月捧上慶尙道藥材各種中,人蔘品劣,故全數退送矣,卽見監司李敏求狀啓,有云黜退之意,必有所以,其意益致疑於醫官也。此說若行,則日後雖有不合御供之材,必默不敢言,以避其嫌,豈不爲大段未安乎?至於眼前踏印封授之物中有耗縮,至於二斤八兩之多,則龜玉,毁於櫝中,其誰之過歟?不過是陪持人泛濫之事,而乃以耗縮下送,歸咎於本院,亦甚未安。大槪今日人蔘,乃物貨之極貴者,慢藏誨盜,理所必至,江原道別定差使員,乃爲此也。嶺南遠道,雖不得爲八斤人蔘,別定差使員,亦令營下可信軍官或武士,別定上送,設有退送之材,庶免中路偸竊之意,行移知委,使爲恒式,何如?傳曰,依啓。
鄭經世啓曰,奴婢賜給敎書,臣依下敎,在政廳安寶矣。其中貞徽翁主敎書,以卿字書塡,法典敎書式,不分親屬高下,竝稱惟爾,且自古無婦人稱卿之例,臣不敢安寶,敢稟。傳曰,知道。依法典爲之。
李彦英啓曰,新除授同副承旨李聖求,方在江華任所,請斯速乘馹上來事,下諭,依前例院書吏給馬下送,缺府尹下去後,使之上來。
金蓍國啓曰,甲子正月初缺受敎,前判官金鎔,屯田別將皮雜穀竝二千餘石,已有功勤,本道邊將除授事,時未擧行云矣。辛酉八月二十八日受敎,前萬戶李孟,贊畫使李時發啓本,試其武才,文理頗通,本道邊將待闕除授事,據老江僉使除授已行。傳曰,知道。施賞之典,經年廢閣,以杜勸激之路,殊極非矣。當該堂上郞廳,竝從重推考。
吏批兼判書金瑬進,參判崔鳴吉鍼灸受由,參議李明漢呈辭,行都承旨鄭經世進,兵批判書徐渻進,參判尹暄進,參議金止男病,參知金尙呈辭,都承旨鄭經世進。李光庭爲忠勤貞亮效節協策扈聖功臣輔國崇祿大夫延原府院君,李貴爲奮忠贊謨立紀明倫靖社功臣輔國崇祿大夫延平府院君,張晚爲竭誠奮威出氣效力振武功臣輔國崇祿大夫玉城府院君,柳廷亮爲崇德大夫全昌君,徐渻爲崇政大夫行兵曹判書兼春秋館事同知經筵成均館事,吳允謙爲行刑曹判書兼知經筵事世子右賓客,鄭曄爲兼知春秋館事同知經筵事世子左副賓客,金慶徵爲順興君,柳孝傑爲晉陽君,柳舜翼爲菁川君,李慶涵爲戶曹參判兼同知義禁府事,鄭經世,兼藝文館提學兼世子右副賓客,李廷臣爲慶州府尹,鄭廣敬爲知製敎,金尙憲爲吏曹參議知製敎,金德諴爲戶曹參議知製敎,鄭經世爲行都承旨兼經筵參贊官尙瑞院正,鄭廣成爲左承旨兼經筵參贊官春秋館修撰官,全湜爲右承旨知製敎兼經筵參贊官春秋館修撰官,李聖求爲同副承旨知製敎兼經筵參贊官春秋館修撰官,南以恭爲行大司諫,張維爲大司成,李植爲執義知製敎兼春秋館編修官校書校理,李埈爲司諫知製敎兼弼善,兪伯曾爲輔德兼春秋館編修官,缺爲議政府舍人,嚴惺爲弼善春秋館編修官,全以性爲兵曹正郞,鄭百昌爲弘文館校理知製敎兼經筵侍讀官春秋館記事官,李昭漢爲副校理知製敎兼經筵侍讀官春秋館記注官,李景奭爲正言,金光炫爲司書,柳孝健爲司錄,金卨爲待敎,柳秠爲校書著作,鄭沁爲檢閱,宋錫胤爲學錄,朴敦復爲學諭,琴是調爲學諭,趙郈爲學諭,宋象仁爲安東府使,康復誠爲星州牧使,趙璞爲羅州牧使,尹絅爲海州牧使,姜絪爲江陵府使,全三達爲永興府使,趙緯韓爲襄陽府使,閔馨男爲春川府使,李廷馦爲定平府使,卞三近爲成川府使,李義傳爲楊根郡守,李眞彦爲豐德郡守,金鎭爲草溪郡守,朴霽爲谷山郡守,金浚爲鳳山郡守,李靖爲遂安郡守,尹就之爲平昌郡守,陳誠一爲德川郡守,洪孝孫爲牛峯縣令,辛喜業爲平陵察訪,李崇義爲德山縣監,洪茂績爲鎭川縣監,趙希進爲宜寧縣監,李㙉爲知禮縣監,李獲爲玄風縣監,趙慶起爲軍威縣監,洪振文爲長城縣監,張遇漢爲長水縣監,具橚爲安峽縣監。
吏批啓曰,江華爲今日保障之地,其任極重,非他守令之比,令備邊司議薦後政差出,何如?傳曰,依啓。燼餘
上在慶德宮。停常參,只晝講。
下直,聞慶縣監崔茂。
金蓍國啓曰,謝恩使兼奏請使李德泂,副使吳䎘狀啓,二度張褙,不書臣字,殊無詳察之意,請竝推考。傳曰,勿推。
又啓曰,明日常參·經筵,取稟。傳曰,只晝講。傳于右副曰,朴炡·李敬輿牌招。
李彦英啓曰,執義李植命招肅拜後,仍爲避嫌,不得參鞫云,今日推鞫罷出之意,敢啓。
鄭經世啓曰,李敬輿相避,京畿利川府使李成祿同姓三寸叔,慶尙道山陰縣監李士吉異姓四寸兄弟云。傳曰,知道。
金蓍國啓曰,執義李植,再啓煩瀆,退待物論矣。
李彦英啓曰,大司憲朴東善辭職箚子,執義李植避嫌退待,掌令鄭基廣呈辭受由,掌令李馨遠,持平李基祚呈辭還出給,持平權濤未署經,以監察茶時事。傳曰,知道。
金蓍國,以備邊司言啓曰,廣州牧使柳琳,頃因本道監司狀啓,病重請遞,本司慮城役方急,不可代以手生之人,使之調理察任事,回啓行會矣。卽聞病勢極重,時月之內,難必其差復云,而詔使先聲,已到本州,多有料理之事,似當遞差,其代擇送,何如?傳曰,遞差,其代極擇差送。
備忘記,世子冠禮時主人慶昌君,賓右議政申欽,各鞍具馬一匹,贊禮曹判書李廷龜,熟馬一匹,篆文書寫官金尙容,竹冊文書寫官韓仁及進脯醢柳恒,各半熟馬一匹賜給,傳敎官鄭廣敬,副提調積善正得仁輔德李植,竝加資,弼善鄭百昌,准職除授,入參賓客吳允謙·鄭經世,敎命等執事官宋時吉·許啓·吳端·成汝寬·柳秩·李碩達,擧案者尹坦·蔡亨復,各兒馬一匹,敎書書寫官吳竣,上絃弓一張賜給,冊禮都監都提調尹昉,鞍具馬一匹,提調領敦寧府事韓浚謙,吏曹判書金瑬,各熟馬一匹賜給,都廳李楘,加資,郞廳李如璜·李元聃·朴安孝,監造官崔敬一,竝陞敍,監造官盧希天·鄭元爽·朴春秀·尹宗之·李光後·李灦·朴濠·柳時慶·李守儉,竝六品遷轉,都廳李敬輿,郞廳尹衡彦·李景義·鄭世矩,捧印尹元之·崔惠吉,擧案者朴安行·吳達天·愼三俊·申翊亮·韓翼明,各兒馬一匹,都廳朴炡,冠冊禮時入參侍講院翊衛司官員,各上絃弓一張賜給,捧竹冊內官金擎國,捧敎命朴夢周,竝加資,捧印內官李瓚·兪好善,各熟馬一匹,執事內官崔大淸,王聘臣崔彦澤·金寬·申克壽·金曇,各兒馬一匹賜給,錄事書寫書吏以下諸工匠等日數久近,分輕重,令該曹,米布磨鍊題給。
副護軍金長生,上言于主上殿下。伏見傳敎,臣長生百官加親授者,聞命慙悚,措躬無地。竊念臣老朽昏鈍,百事不能及人,屛伏田野,甘與草木同腐,中興之後,曲被恩渥,黽勉趨召,玷廁朝行,曾無絲毫裨補,而上年秋,猥蒙加資,陞職之命,辭不獲遂,怵惕冒據。不意玆者,恩加荐及,臣是何人,有何報效,而曾未期月,躐取金玉,峻袟無論,觀瞻駭異,物論可畏,內省多忸,何以自安於心曲乎?伏念王世子,光膺冊命,正位春宮,凡在臣隣,莫不欣慶,如臣雖嘗猥廁講學之列,年紀老耄,學術荒廢,輔導之實,自知蔑蔑,而恩典所及,超絶百僚,恐非聖朝所以綜實致重名器之道也。伏望聖慈,曲察危悃,將臣所授資級,亟許鐫改,以安愚分,不勝幸甚。答曰,省疏具悉卿懇。卿等敎誨元子,出於至誠,予嘉歎久矣。卿宜勿辭。
大司成張維,伏以,臣於上年秋間,舊患血疾,重發,沈綿數月,冬初仍遭祖母之喪,病勢轉劇,屢臻危篤,至歲末,得少蘇,而元氣漸敗已甚,肌肉消瘦,形貌換脫,精神憒眊,言語蹇澁,委身床席,不得履戶外一步地,眠食便溲,不出一室之內,自分永成癃疾,坐俟溘盡,而頃者國有大慶,王世子旣加元服,旋膺冊命,凡在臣僚,莫不駿奔,班行瞻望耿光,而臣蟄伏私室,未簉百僚之後,兢惶踧踖,若負罪戾,不料今玆,又叨新命。竊念國子之長,爲多士師表,苟非宿儒重望,難以稱職,如臣蒙學空疏,最出人下,雖非病廢,亦難冒居,況今沈痼在身,萬無可堪供職之理,雖欲强顔就列,何可得也?臣之疾勢輕重,太醫諸人,實所稔實,非一毫飾辭,備禮遜避者也。伏乞聖慈,曲諒危悃,亟許遞免,以便公私,不勝幸甚。答曰,省疏具悉卿懇。卿固合此任,勿爲控辭,調理察職。
副賓客鄭曄,上言于主上殿下。伏以,臣以孤蹤,偏荷隆恩,月超歲遷,冥陞卿列,其於淸朝之擧措,爲累已不細矣,況此崇資,何等官秩,而又及於無善狀之臣乎?臣舊讀茫然,新知蔑如,及此遲暮,凡然爲一庸人耳。輔導元良,是豈臣之所可堪者乎?惟爲世子,天質粹美,臨文問難之際,意見言論,迫出常情,油然忠愛之心,自不欲離違,知其不可堪,而至今仍冒,臣之貪戀無恥,則可謂甚矣。顚妄之語,錯謬之見,有何補於日就之學,而虛帶不近似之名,濫廁賢大夫之後,便蕃之錫,寵秩之命,均受竝承,偃然若可當者,然臣顔,安得不厚,臣心,安得不懼,臣之蹤跡,安得不逡巡狼狽乎?伏望□聖明察臣危悃,所授恩加,亟命還收,使旌德之器自重,愚劣之分自安,則公私幸甚。答曰,省疏具悉卿懇。卿等敎誨元子,出於至誠,予嘉歎久矣。卿宜勿辭。
金蓍國,以司僕寺言啓曰,全羅道點馬梁時獻牒報內,珍島缺辛酉年點放時二百四匹載錄,而今番點放時,無一匹遺失,孶息之數,多至一百餘匹,依法典褒賞云。迎來各道牧場馬,在在遺故失,而本郡獨能看護,使之孶息,兼監牧珍島郡守,依法典褒賞事,捧承傳施行,何如?傳曰,允。
又以司僕寺言啓曰,長鬐㐑背串牧場馬種品好,稱爲一道之最,今之見存放牧一千六十六匹,而牧子元額二百八十名內,只有八名,以八名牧子,看護千餘匹之馬,勢所難能,事目內點馬點放後,牧子闕額,這這充定啓聞,乃是流來規例,而各官專不奉行,極爲駭愕。竊聞長鬐牧場城子,以牧子單弱之故,盡爲頹落,漫無界限,越邊連境之地,場馬踰越散去,或爲村民射食,使良馬之種,不得孶息,極爲可惜。牧子充定,城子修築之事,自本寺,亦可循例行移,而各道監司,狃於尋常,必不施行,不得不將此辭意,啓下移文之意,敢啓。傳曰,依啓。
又以禮曹言啓曰,天使先聲已到,越海之行,若得風便,則數日之內,可以利涉。白牌通事,令司譯院,急急差出,一二日內發送,爲當。且船隻資送之事,預備以待事,先爲下諭於平安監司,何如?傳曰,允。
獻納羅萬甲來啓曰,執義李植,以日者猥被重選,惹起物議,因此自覺前日犯嫌冒進之失,前叨此任,適承左贊成李貴推考照律之命,而僚議不一,不卽入啓。臣遷授之後,果下嚴旨,憲府多官,皆以此見遞,以不稱之身,當至嚴之公論,重之以應斥之罪。請命罷斥臣職,引嫌而退。頃日筵臣,因宮官之改望,雖陳所懷,非以此人,爲不合於其任,而況李貴推考照律命下之後,纔經數日,移授他職,則當合司方張之日,數日之內,勢未及坐衙,非如憲府多官,屢承嚴旨,而留時引日,不能處置之比,以彼以此,無可遞之失,執義李植,請命出仕。傳曰,依啓。
執義李植啓曰,臣庸陋無狀,久叨寵擢,至於兩月之內,再忝風憲之任,兢惶罔措,若隕淵谷。加以賤疾添重,纔乞就閑,跧伏私室,不得出謝。不意特下招命,俾參鞫廳,雖扶曳肅謝,而稽謝之罪,已無所逃。且臣區區私義,有所未安,又不得不冒昧自列焉,日者猥被重選,惹起物議,因此自覺前日犯嫌冒進之失,思欲決意退縮,不敢復塵淸班,以累聖政,今豈可偃然忝據臺憲,重貽譏評,缺臣前爲此任,適承左贊成李貴推考照律之命,而僚議缺論以公罪,斷以私罪,遷延數日,不卽入啓矣。臣遷授之後,果下嚴旨,憲府多官,皆以此見遞,臣以最初承敎之官,不容獨逋罪責,再玷此地,以不稱之身,當至嚴之公論,重之以應斥之罪,當此合司鞫獄之際,瀆擾引避,罪戾尤大,請亟命罷斥臣職。答曰,勿辭。
李彦英啓曰,今日當爲推鞫,而大司憲朴東善,調理察職事,命下矣。執義李植,未肅拜,持平權濤,未署經,掌令鄭基廣,呈辭,掌令李馨遠,持平李基祚呈辭,到本院還出給,推鞫,何以爲之?敢啓。傳曰,執義李植,命招,使之參鞫。
賓廳啓辭曰,臣等伏見平安監司狀啓內,譯官秦仁男所傳文書,則中朝封典,已完了冊,使太監二員,四月間當爲出來云。越海之行,雖不可卜其早晩,而在我接待之之事,不可不預爲講究以待,自別接待,凡事政院專掌次知,檢飭百司而爲之,令政院考出謄錄,預爲擧行,爲當,接待所需,則延接都監,會同戶·兵曹,磨鍊爲之。未知前日所捧幾許,餘在幾許,未收亦一一査出,預備以待,爲當。西路館舍,一樣無形,或有焚燒,未及復設之處,亦令三道,預爲修造以待事,下書,爲當。上年慮學士天使出來,故館伴遠接使,以禮曹判書李廷龜,大提學金瑬差出矣。今則太監見差,而學士不來,遞仍與否,何以爲之?敢稟。答曰,依啓。館伴等事,依前例爲之,可也。
都承旨鄭經世,伏以,臣逮事宣廟,其時典故,或因聞見而知之。以從二品爲都承旨者,陞正二品,則不敢仍在其職,或陳疏或呈告,必遞後已,蓋以官聯有序,不得相攙越故也。向在光海時,權縉·韓纘男,嗜利無恥之輩,不恤舊規,貪戀榮寵,盤礴而不去,識者之唾罵久矣。昏朝亂政,不可以爲訓於後,而改紀之後,亦嘗一用謬例,一之爲甚,今可再乎?臣以駑劣無能,猥蒙恩渥,不稱之爵,已躋卿列。今若仍據近密,昵侍淸光,則是眞爲左右望之壟斷,臣雖無狀,誠有所不安於此也。懇乞聖慈,曲察下情,照依先朝故事,特許遞免,不惟在臣爲幸,官方不紊,亦朝著之幸也。答曰,省箚具悉。卿以正二品,爲都承旨,不無古規,卿其勿辭。
金蓍國,以備邊司言啓曰,前月二十九日晝講,因知事徐渻所啓,逃故蕩滌事,傳曰,號牌一事,與諸缺行之事,傳敎矣。號牌之法在當今必行之急務,而詔使先聲已到,此時莫大之事,似難竝擧,姑待詔使回還後,議而行之,宜當,敢啓。傳曰,知道。
又以備邊司言啓曰,江華雖曰保障之地,而不過一守令,該曹自當擇擬,不必備局議薦,令吏曹,極擇差出,宜當,敢啓。傳曰,依啓。
獻納羅萬甲來啓曰,自古善爲天下國家者,苟知禍本之有在,必先審其幾,處之於早,以致其長久安寧。是以宋祖知五季國祚之數易者,在於藩鎭,故召石守信等,釋兵權於杯酒之間,君臣之際,兩無猜疑,家國俱安。此非審幾而善處者乎?目今聖明在上,群能畢至,而人心危疑,知國家之必亂,誠以珙,實爲今之禍胎,而殿下之不早處者也。殿下之所以處珙者,旣不能如宋祖之於石守信等,則亟從臣等之言,亦其次也。使珙出置於外,安其居處,厚其衣食,待數年人心稍定,兇徒帖迹,然後還于京洛,待之如初,非國家俱安之道乎?殿下又不能如此,强拂公議,尙置都下,脫有倉卒之變,珙爲兇賊所挾,則殿下雖欲保珙,其可得乎?臣等之論,實欲安宗社也,保骨肉也。請勿留難,速下兪音。答曰,勿爲更煩,以安予心。
又啓曰,殿下每以曩時爲戒,堅執至此,今日之事,果類於曩時之所爲者乎?自古謀國家者,不究其實,徒泥前迹,過於懲創,反致禍敗者,多有之。昔曺魏以傷恩而釀禍,司馬氏懲之太過,卒啓諸王之亂,殿下但知廢朝殘害骨肉之爲可戒,忽視保骨肉安宗社之至計,安知異時之禍,不由於過於懲創乎?請速睿斷,毋貽後悔。答曰,勿爲更煩,以安予心。
應敎李楘,副修撰李省身,著作沈之源等,伏以,臣等去珙之請,不避煩瀆,尙不知止者,誠以姦軌之生心在珙,人心之疑懼在珙,珙是孕禍之胎也。生亂之階也。爲宗社大計者,不可不辨之於早,以爲童牛之牿,㱵豕之牙,而天聽不回,愈久愈邈,諫臣俱退,臺席一空,而殿下恬莫之恤,大亂已兆,危亡迫至,而殿下視若秦瘠,臣等竊痛焉。臣等未知殿下之所恃者何,而亦未知殿下之所以保宗社者,亦在於何計耶?易曰復霜堅氷至,此今日之所當熟玩,而體念處也。亟賜一兪,爲宗社除害。答曰,爾等勿爲過慮可矣。
晝講入侍,特進官李曙,同知事鄭光績,參贊官金蓍國,侍講官李楘,檢討官李省身,記注官洪,假注書睦性善,記事官具鳳瑞。午時上御資政殿。講孟子公孫丑下篇,上讀前受音一遍,侍講官李楘進講,自去齊宿於晝,止士誠小人也。上讀新受音一遍,大文釋一遍,楘講論旨義曰,有欲爲王留行者,雖有愛賢之心,王無誠意,故子不答矣。齋宿而後,敢言云者,尊敬賢者之至也。昔者魯繆公,尊賢以誠,常使人導達其誠意,不然則子思不能安而留之也。槪賢者,非不欲得君行道,而待之不以禮,則不留,繆公可謂知尊賢之道矣。但繆公知其尊敬,而不能用其言,難免悅賢不能擧之誠矣,魯治之止此者,不亦宜乎?然繆公之尊賢,可以師範矣。泄柳·申詳兩人,雖非中庸之士,亦皆一時之賢也。繆公之側,有賢者維持調護,則君德可進,而其身亦然,不然則小人進用,而其身亦不能安,故常欲賢者在君側,是亦可法矣。今齊王,不能如繆公之尊子思,齊臣,又不如魯賢之維持調護,客但以其意來言,待長者之道,豈如是乎?子絶長者之言,誠宜矣。上曰,其事豈但客之意乎?爲王云則必以王之意來言矣。楘曰,孟子引齊王之說,非但言于客,欲王知之矣。客必以其言傳之矣。
光績曰,孟子非以王之待己爲薄也。王如待賢之不以禮,則得賢行善,必不能善故也。孟子非爲己也,爲道也。此正自上體念處也。尊德樂道,不如是,不足與有爲也。孟子之意,著於此章矣。
楘曰,人君待賢者之道,不在虛文,在用其言,然後可以留之。孟子雖如魯公之徒文,亦必不留矣,君子未嘗不欲仕也。得君行道,乃其願也。千里而見王,言不合道不行而去之,豈其本心?孔子之去魯曰,遲遲吾行者,與此三宿之意同,惓惓之意,溢於言表,隱士不知聖賢之意,所以爲果也。君臣五倫之一,愛君之心,聖賢前後一轍,但見人君用捨,而決其去就,千載之下,令人感發矣。上曰,庶幾改之,予日望之云,而久於齊非意,所言前後何異也?楘曰,吾君不能,謂之賊,故欲其改之,改則當留,雖去之,望君之改過,亦可也。上曰,始知其不足與有爲,則至於齊何也?楘曰,知其終不可爲,然後去之,初心夫豈然也。孟子所缺梁惠王·滕文公,不足與爲此,則天資朴實,可與有爲也。聖賢之意,有欲有爲,先自絶物,非聖賢之意也。上曰,其時諸侯,齊王爲最耶?楘曰,孟子所歷處此稍善,所謂王由足用,爲善,由其天資之朴實也。王庶幾改之,予日望之。此言太似誇大,而賢者不能卒用,致治,不亦難乎?
蓍國曰,孟子歷遍之中,藤文公最善,而國小不可有爲也。楘曰,小人之諫君,不能以誠感動人主,則無忠厚之氣象,故孟子言其悻悻之狀也。荷簣者潔己亂倫,孟子則異,故李氏註曰君子憂則違之,而荷簣者所以爲果也。講訖,李曙進曰,臣以特進官,逐月入侍,而每惶恐不能畢陳,所懷所言,不過公事場之事矣。近來臨御二周年,國家漸無治效,初不料如此矣。逐日開筵,宰臣·諫臣,無不引接,時政得失,在下盡陳,而自上盡知,宜若有補,奈何人皆越視,恬憘度日,無一事可觀,危亡,迫在朝夕乎?臣實未曉矣。上曰,此無他,政令不行而然也。且言時政之得失者亦少,誠可寒心也。曙曰,臣雖迷劣,齋宿奏事,誠心可見。大凡國事,先立紀綱,可也。紀綱立,則賞罰當,朝廷和矣。臣頃日以諸將入侍時,或仰見天顔,玉色憂形,似有難處之事,近日臺官所論宗社危亡,係此上身,慈殿啓運宮保存,皆係於此,而聖上久不聽納,臣竊憫焉。臣雖迷劣,名在勳班,頃日李貴陳箚之時,臣名亦參其中,而李貴以凌侮大臣被罪,臣終無一言及此,若無頭尾,竊愧之。上曰,仁城無相通之事矣,曙曰,尹安亨招辭爛漫,出之,其時不能詳問,安亨又被促,而亦不能問,臣則不可謂無相應之跡也。上曰,卿以爲國家安危,在於一王子去不去耶?卿無過慮。曙曰,不見其形,願察其影,近日天災地怪,上豈不察乎?曙曰,大舜·周公,亦不能已,非爲己也,爲宗社也。臣恐聖上,乾斷未盡也。上之不聽此論,臣實知之,朝廷之論,未能歸一故也。非獨此也,大小事,皆有此患。屯田號牌之法,皆不得行,大同雖好,論議不一,今將廢閣,臣雖未知其便否,而作事不成,誠可㦖也。今雖欲爲號牌軍籍之法,而皆恐不成也。京畿物情,臣常盤問,則雖蠲減缺六斗收捧之弊,猶不能止云。臣問諸宣惠廳堂上,則果然惠澤不及於下,怨咨皆歸於上,臣竊痛焉。各司書吏充軍之法,各司所納,盡爲軍糧之計,皆不得行,國之大事,在戎與祀,祭物亦皆蠲減,而或不蒙惠,臣未究厥由矣。凡事常無結尾,始雖云云,終不得行,當事之臣,亦厭其人之是非,不肯擔當,況今詔使出來,民生何以支堪耶?國事有擔當者,然後乃可成矣。臣前爲戶曹判書時,就領相前,逐日相議,自領相引入,國事大不如前,外方公事,只曰令本道酌處云云。事多類是,今過四年,茫無治效矣。臣恐自上亦無大振作之事矣。光績曰,李曙之言,皆是矣。自上勵精求治,欲祛民瘼,而命令不行,民不蒙惠,宣惠廳一年所捧十六斗,而其間雜役,不在此限,臣又聞之,外方例爲二件,守令私捧一件,朝廷又捧一件,廢朝宮闕巨役,賦役必重,而民以爲今日尤甚云,自上雖爲除弊,而何以致此也?皆曰昏朝賦役,雖重,緩期爲之,民小便之,而今則一時督懲,故民怨至此,其言,似是矣。春窮至此,天使四月內出來,則何以支供?誠可㦖慮,五月內往返,則民之福也。若在此過冬,尤可㦖者矣。上曰,過冬則必無是理,雜物置薄,未知在否?曙曰,李惟淸置之,而木百餘同云,臣在戶曹時,知之矣。上曰,相臣以下,在職之人,皆賢士大夫,國事宜不至此,而今乃若此,無乃人不盡心耶?凡事不進則退,今之國事,日漸有退,誠可慮也。光績曰,紀綱渙散,郞廳,不聽長官之言,下吏,不聽官員之言,奸吏用術,未有甚於此時,我國亡於胥吏之言,誠名言矣。曙曰,士大夫時或蒙罰,而下吏則無一人蒙罪者矣,當官者皆持文案,然後事有體統,而六曹皆委諸下吏,不察,且軍籍郞廳,以不省人事庶孽,爲之會計,郞廳惟尹璶稍可堪任,人皆以盡心國事者,爲愚人。蓍國曰,各司之事,曙之所達,誠是,官員不能久於其職,數數易遞,故尤不知事之首末。光績曰,如戶兵曹所掌重大,其中緊重之色郞久任之意,令吏曹申明擧行,宜矣。曙曰,各司所掌,政院各以該房,列書置之,逐日招其官員,講論其職事,不通者施罰,則庶事可擧矣。蓍國曰,臣乃戶房承旨也。戶曹所存物件,成冊取見,則其數不多矣。曙曰,無私情,然後百事可做,今日諫官所論,不爲聽從,自上有私情矣。上曰,豈獨爲私情而然乎?光績曰,言責重臣,皆思退去,誠非美事,所見可憫矣。曙曰,逆獄每起,人心不定,安敢望宗社之安乎?古語曰,無俾易種于玆新邑,君臣之義一定,旣曰,逆賊則殺之,可也。斬之,可也。每原釋不罪,其後雖悔曷追,區區缺誠難鎭定,近來閭閻之間,亦有紛擾之事矣。上曰,逆缺事非知有逆狀而姑縱,或有冤枉之端故也。卿意欲徵前猛治亦好,而第恐有誣告之人也。曙曰,尹安亨上年所告權盼,其時置而不問,今者缺知其仇,一則當初不問,誠是矣。且李貴之言,雖或狂妄,愛君之忠,古人無比,而頃日蔑君父之敎,似未洽當矣。
引見入侍,承旨金蓍國,暗行御史朴炡·李敬輿,記注官洪,假注書睦性善,記事官具鳳瑞。上曰,頃年暗行御史諸路皆送,而不無後議,爾等須知此意,守令賢否,盡心詳察,可也。炡曰,人臣受命,聞見所及,豈敢欺罔乎?賢否表表者,則可以知之,其中平平而無名者,猾吏之名過其實者,知之甚難矣。敬輿曰,表表者可知,其中雖曰盡心,而百姓受弊者及奸猾盜名者,甚難詳知,雖暗行,文書預先匿之,捉得甚難矣。弊政非守令所可任爲者,啓聞之後,着實擧行,則民可蒙惠矣。上曰,大段弊端,一一啓聞,則可以擧行矣。炡曰,雖啓聞,牽制不能行者有之,此可㦖也。上曰,雖曰善治,亦有謗言,須十分詳察。敬輿曰,豈不欲盡心?但恐聞見不逮矣。監兵水使不法事,何以爲之耶?上曰,亦可察之也。炡曰,馬牌所給只二匹,書吏不可徒步,載糧亦難,日前奉命之臣,未免犯法,頃年御史之去,一匹請啓請矣。上曰,依前例爲之。上曰,不意出入,可也。敬輿曰,遞馬之際,驛卒相通,以此知之云。炡曰,不治者自知理屈,御史出京,尋蹤知之,此極可慮矣。文書現捉者,犯贓者,封庫等事,依前爲之耶?上曰,自有前例,奉法者察之,可也。敬輿曰,諸宮家及豪勢家,侵擾民間,隨見捉囚啓聞,今亦如前耶?上曰,觀勢爲之,民間侵擾者,則啓稟,可也。燼餘
上在慶德宮。停常參,有晝講。
鄭經世啓曰,近來新進怠事之習,日以益甚。假注書睦性善,今日無端出去,極爲駭愕,請推考。他假注書差出,史官非庶官之比,除授翌日,例卽出肅而待敎,金卨無端稽謝,至於二日之久,亦甚稽緩,請竝推考,使之急速出謝。傳曰,假注書睦性善,先罷後推。
又啓曰,來初九日社稷大祭,自明日至初九日,視事不爲,取稟。傳曰,知道。
李彦英啓曰,憲府全數有故,以監察爲茶時矣。傳曰,知道。
有政。吏批,兼判書金瑬進,參判崔鳴吉呈辭,參議金尙憲未肅拜,承旨鄭經世進,兵批判書徐渻進,參判尹暄進,參議金止男病,參知金尙在外,承旨李彦英進。
鄭經世啓曰,江華府尹差出下送之事,一日爲急,執義李植,亦陞堂上,請令吏曹,今日爲政。傳曰,依啓。
李彦英啓曰,今日當爲推鞫,而大司憲朴東善,病不來,執義李植加資,掌令鄭基廣呈辭,持平權濤未署經,掌令李馨遠,持平李基祚呈辭,到本院還出給,推鞫,何以爲之?敢稟。傳曰,臺諫出仕後爲之。
金蓍國,以都摠府言啓曰,今日入直軍士,當爲中日習射,而推鞫未畢,退行,何如?且副摠管權盡己,刑曹坐起晝仕,請出標信。傳曰,知道。
答黃海兵使邊潝疏曰,省疏具悉。疏辭當議處,卿其勿辭察職。原疏在下
鄭廣成,以藝文館官員,以大提學意啓曰,新除授檢閱鄭杺,方在慶尙道尙州地,斯速乘馹上來事,下諭,館書吏,給馬下送,何如?傳曰,依啓。
金蓍國啓曰,太監天使出來,則遠接使,不以大提學爲之乎,問啓事,傳敎矣。本院謄錄,經賊變後盡爲散失,久遠前例,無從査考,問于吏曹及諸老宰,則宣祖大王冊封時,太監出來,其時遠接使,卽鄭惟吉,而非時任大提學云,頃年劉用時則李尙毅,再登時則罪人朴弘耉,爲遠接使,而皆非大提學矣。傳曰,知道。
傳于金蓍國曰,大同廳甲子條所納幾品,已爲上納耶?問于本廳以啓。
鄭經世啓曰,右承旨全湜,受由在外,還期尙遠,而新除授同副承旨李聖求,又以交代後上來之故,尙未下書,當此多事之日,本院凡事,瘝曠可慮,新府尹金起宗,令該曹,急速催促,使之數日內赴任,何如?傳曰,允。
以江華府尹望單子,傳曰,加望。
獻納羅萬甲,正言李景奭來啓曰,察幾不明,則遺患大,折奸不早,則爲禍深,此必然之理也。今日之論珙,實出於慮患防禍,愛君憂國之至誠,而日再叫閤,尙靳一兪,夫川流防則必決,公論遏而益激,此臣等之請,所以愈久而愈切者也。珙之與賊交關,跡雖未著,諸賊之招,前後相符,如謂賊招,悉皆虛耳,則已脫或不幸賊缺一朝竊發,則當此之時,悔亦無及,思之至此,事誠有不忍言者矣,禍機伏於冥冥,兆朕豫爲昭昭,試以目今言之,乾文屢變,式月斯生,衆心恟懼,久而靡定,此豈徒然?誠有以也。抑臣等之所以請出置者,初何快於是哉?思保全骨肉之道,亦不外此,而天聽愈邈,一向牢拒,殿下之於珙,親愛之可謂至矣,欲保全之亦甚至矣,獨不念今不早處,終亦必危乎?然則親愛之意,未必能竟,保全之道,適所以禍之也。殿下何不思之甚耶?消祛禍亂,保全骨肉,惟在於量處之早,此所謂非人臣之利,乃國家之禍也。請加睿恩,亟賜乾決。答曰,予意前已盡諭,勿爲强煩。
答領相疏曰,省卿疏辭,具悉卿懇。疾病人所難免,其時雖未能出待,於禮何傷乎?卿須勿辭,安心調理。原疏在下
獻納羅萬甲再啓曰,至矣,殿下親親之仁也。臣等非不知將順之爲美,而臣等之論,亦豈得已也?不如是則宗社不得安,骨肉不得保,此臣等之所以愈久而不能止者也。殿下之欲保珙者,非所以安之,適足以禍之也。臣等之請出珙者,非所以罪之也,乃所以全之也。深究利害輕重之分,一以安宗社,一以保骨肉,不勝幸甚。答曰,須勿瀆擾。
李彦英,以兵曹言啓曰,本曹郞廳八員內正郞高濡川掃墳受由,李景義病呈旬,兪省曾纂修廳郞廳,全以性在外未上來,佐郞金地粹覲親受由,金南重未肅拜,只有金柱宇·金堉,而今差釋奠祭,執事內外曹上直無人,請金柱宇·金堉,祭執事改差。傳曰,依啓。
弘文館副應敎臣李潤雨·副修撰臣李省身等,伏以,今日之國勢,可謂殆哉岌岌,而殿下不以爲憂,一向牢拒,臣等竊惑焉。私情雖切,公議不可廢也。骨肉雖重,王法不可屈也。況天文示警,景象不佳,人心危懼,鎭定無策,至於大臣陳啓,勳臣齊聲,三司伏閤,國論僉同,未知殿下咈擧國之公論,而誰與謀國,亦誰與保宗社乎?脫有倉卒之變,起於暮夜之間,雖有噬臍之悔,已無及矣。今日爲宗社大計者,不可不早爲之所,請加三思,亟賜一兪。取進止。答曰,須勿瀆擾。
黃海兵使臣邊潝,伏以,臣無德與民,無才附衆,尸居本職,已有年矣。上負天地父母之恩,下積軍民讎怨之咨,自知罪過,日竢斧斤。頃仍砲保價布事,瀝血叫閤,遽下百餘同,爲先上送之命,然則所減者八十同三十疋也。聞命感激,一軍皆泣,人懹致果死而後已。噫,悅以使民之效,其驗如此哉?然而懷有所未盡者,本道以殘破數十邑,承關西大道之要,物力殘盛,未滿十分之一,而民之流亡,又到十分之九。雖有恒産者,尙不能保,況瑣兮尾兮流離之子乎?姑以道內軍額言之,合正軍公私賤,只一萬四千六十三名,無族逃亡一千七百十四名,雜頉四百六十一名,而赴西團束六千九百四十七名,收布軍四千九百三十三名,收布之不足,比元軍已二千餘名,而宣諭之蕩滌,又一千二百七十名,在前給保時尙多不足之歎,日月已久,病者死,老者除,而流亡者永無形矣。自上年以來,無計給保,或給一二疋,而一二疋得之者,亦鮮矣,安得不爲之怨乎?況其收布者,非元定收布軍,侵及於隣之隣族之族,而所謂隣族,亦是赴西之軍,當初設法之時,使赴西軍,補其不足也。今日則使赴西軍,自割其股,此果令民與上同意之道乎?又因西邊之乏餉,使其軍自備五十日糧,在家旣無其食,在戍可備其糧乎?不給保,不給糧,而軍有亡者,則曰軍令不嚴也?人心巧詐也。令其官,囚父母妻子而責之。噫,一家臧獲,一日不再食,則逃,而況於戍卒乎?法曰使民不得其義,則百姓不得其敍,今也不以其義使其民,而望其民於親上死長,不亦難乎?孫子曰國之貧於師者,遠輸,遠輸則百姓貧,管子曰粟行三百里,則國無二年之積,兵興八載,遠輸者幾多,而粟行者,幾百里耶?稱以男丁者,無論老少,計口團束,無冬無夏,長怨於戍,謂人之妻者,頭會箕斂,或負或任,絡繹於道路,魯成公之急兵役,不足非也。自聖上反正之後,人樂爲兵,而忘身遠戍,不顧其家者,有日矣。奈何軍政之失,甚於前日,而祈父之刺,播於遠邇,此豈非如臣之無狀者,至受閫任之致歟?自上年冬,戍卒亡之者,比比有之,戍卒之亡,亦自今日始矣。法曰居國惠以信,在軍廣以武,不惠其民,散焉而罔念,不廣其人,餒焉而不恤,然則亡之者,豈其民之本心哉?當簽兵赴西時,各官恐其軍之中亡,囚其妻而押赴轅門,或前已亡者,則掩捕隣族,囚其妻而代送,姑免一時之譴責,其發送之日,冤呼之聲,盈於路,而徹於獄,以其役爲必死之所,而先敎其妻子,以入山之深,然後棄戈與戟,不由鄕路而直走,奚暇責其死於敵乎?此無非守令,不恤軍民之罪也。非守令之罪也。帥臣不能調轉之罪也。抑非帥臣之罪也乃天誘其衷,使斯民日散,而將不得助西邊之一力,言念及此,不覺痛哭,臣竊聞臣子之訴於君父者,必有不得已,而後刳肝血書,亦不得盡其萬一。向者臣之上章,亦出於不得已,而都監,非但防啓,至以靑布代送之說,上軫聖念,此亦臣之不職之罪也。幸遇天日之降鑑,特減八十同三十疋,而其百餘之木,亦無出處,晝思夜度,罔知所爲,無已則軍雖可矜,必取於軍,而不計入防者,徵之如其不可,則又取於田,而勿論復戶者,徵之,此外更無可爲之路,與彼與此,令廟堂從長商議,停當,而臣本無知無識之人,濫蒙寵擢,再受閫任,旣不能恤軍恤民,使軍伍日散,而今又以侵民之策,上瀆聖上若保之仁,臣之罪至此,尤大矣。伏願聖上,以夬乾斷,罪臣以侵軍侵民之律,而置之鼎鑊,亟擇有才德者別差,以蘇本道軍民將死之命,臣不勝惶恐屛營之至,謹昧死以聞。
領議政李元翼,伏以,臣伏聞詔使,當於四月間出來。垂死老臣,値宗社臣民之大慶懽忭之極,不知所達。第念臣耄敗澌盡,臥不能起,脚膝受病,全未運步,日復一日,有加無減。從今以往,斷無出仕之期,詔使之行,非如昔時旱路之探聽,海道險遠,聲問莫通。若卒然出來,凡百措處,勢必蒼黃,當此事急之日,三公不備,朝家事體,殊極寒心,況自祖宗朝,詔使之來,必問三公爲誰,館待之際,首相亦有當行之任,此時其敢以經年病伏之老臣,指之爲首相,而失於館待之禮乎?天朝之官,必視官位之高下,認爲接遇之輕重,倘詔使或有所不快於心,則其在下邦,豈非未安?伏乞命遞臣職,速出臣代,以完公家之事,臣不勝激切屛營之至,謹昧死以聞。
兵批,金長生爲同知中樞府事,李景稷爲副摠管,鄭廣敬爲嘉善大夫行龍驤衛副護軍,李植爲折衝將軍行龍驤衛副護軍,李楘爲折衝將軍行龍驤衛副護軍。
吏批,朴夢周爲豐嚴君,金起宗爲江華府尹,李明漢爲知製敎,李植爲知製敎,李楘爲知製敎,得仁爲積善正,曺弘立爲承文院判校兼編修官,鄭百昌爲司僕寺正知製敎兼編修官,李埈爲執義知製敎兼弼善,鄭基廣爲司諫兼編修官,李如璜爲掌令,李師孟爲行刑曹正郞兼記注官,金岉爲行工曹正郞兼記注官,金南重爲行兵曹佐郞,李景奭爲行正言兼記事官參外行成均博士,姜允亨行成均博士,李莘燼餘
上在慶德宮。以社稷大祭齋戒,停常參·經筵。
夜一更月暈。一更·二更,四方有赤氣,互相明滅。三更南方有氣如火光電光,四更·五更,雷動電光,午時·未時日暈,酉時日暈左珥。
鄭廣成啓曰,來十一日輪對,取稟。傳曰,停。
又啓曰,昨日筵中江華謄錄取來事,啓達矣。更爲詳問,則禮單數目,只載於政院謄錄,而政院謄錄,初不分送于江華,分藏江華者,乃延接都監謄錄,而此則禮曹,亦有一件云,江華謄錄,不爲取來之意,敢啓。傳曰,知道。
李彦英啓曰,今月初九日,乃社稷大祭也。自今日推鞫不爲之意,敢啓。傳曰,知道。
又以兵曹言啓曰,當日辰時量,幼學張得祿稱名人,自開陽門入來,差備門外擊錚,極爲駭愕,令攸司察之,同守門將常時不能禁止,以致闌入,亦爲非矣,請竝察之。傳曰,依啓。
遠接使金尙容啓曰,臣坐事昏錯,甘受重譴,聖度天大,旋降恩敍,感激之中,冞增踧踖,不意昨者大臣,以臣名,啓差冊封詔使遠接之任,臣聞來,不勝驚懼之至,臣素無才具,思慮短淺,處事措畫,動被齟齬之誚,此非但臣所自知,聖鑑亦已洞燭矣。自祖宗朝,凡遇朝廷使臣之來,必極擇有才局物望者,以充其選。蓋太監之行,其接待酬應之間,少拂其意,則其生嗔作怒,致損國家體面者,有不可勝言,非如學士詞臣,從容酬酢於文翰之間而已。目今公私蕩竭,已到十分地頭,而兩西物力,尤甚殘敗,接應之難,百倍曩時,雖使加臣數等者,膺授是任,猶恐不能副聖明掄揀之盛意,況如臣遲鈍衰劣,百不可堪者乎?臣雖無狀,亦不敢愛惜微軀,心憚遠行,重爲國家,慮有謬擧失人僨事辱命之悔也。伏乞聖明,察臣之言,非出於虛辭例讓,亟命改差,擇授可堪之人,公私幸甚,惶恐敢啓。答曰,卿才實合此任,宜勿辭。
持平李基祚啓曰,安宗社保骨肉之請,同出於臣子之至情,而如臣無狀,忝冒言地,誠未上孚,使公義不行,義難仍冒,且緣賤疾,不得已辭退,而同僚在告,未得疊呈,無端屛伏,今至累日。逆獄未得訊鞫,同僚未得署經,回遑悶迫之情,難以一二仰達,而今者新除授掌令李如璜,是臣之妻同姓三寸叔也。法當相避,在下應遞,以此以彼,俱難仍冒,請命遞斥臣職。答曰,勿辭。
李彦英啓曰,持平李基祚再啓煩瀆,退待物論。傳曰,知道。
行大司諫南以恭啓曰,臣實一孤蹤耳。少也不學,耄矣無能,立朝行己,無一可觀,而屢經風霜,鍾漏又迫,夢寐一念,絶於榮進之途,久矣。不意今者,新命謬及,危魂先悸,殘福欲飄,銜恩撫躬,不知所出,見今群賢濟濟,非乏直諒之士,大論堂堂,擧皆盡忠之言,此誠何時,而臣是何人,敢膺玆選,有若承當者哉?病縮側耳,只俟公議,遷延日子,今始來謝,稽慢之罪,實所難免,請命遞斥臣職。答曰,勿辭。
行大司諫南以恭,正言李景奭來啓曰,將珙一事,籲呼經年,誠微難動,天遠莫回,辭已竭矣,情亦蹙矣。言事之臣,次第求退,臺閣之上,氣象蕭然,是豈聖世之事也?臣等伏覩聖批,每以過慮瀆擾爲敎,臣等之惑滋甚焉。天下之事變,常出於意慮之外,故古人云,不見是圖。又曰防於未然,豈不以先事之圖,貴在於不見之中,而預防之義,當盡於未然之前乎?然則今日之所論,果無先見之兆,而日後之禍,可保其必無耶?以言其兆,則地逼而貨奇,兇賊之所挾在此,以言其禍,則國疑而民訛,亂亡之所階在此,兆已先見,禍將不測,此豈出於過慮乎?國人言之,勳舊言之,大臣言之,況臣等以言爲責者,集衆議而爲言,則寧嫌瀆擾之責,而不盡言於殿下乎?況臣等所請,非不知按律之爲直,而感聖上之至德,只欲出置者,亦出於恩義竝行之道也。是宜殿下從流之不暇,而何苦爲訑訑之色,使上下相持,一至於此也。輿情憤鬱,久而愈激,請賜一兪。答曰,決無允從之理,勿爲更煩。
再啓曰,良醫知病人之死生,聖主明國家之安危,試觀今日安耶危耶?俯仰觀察,危亡之兆已著,豈殿下之睿聖,有不明乎此耶?臣等言非不盡,辭亦已竭,而聖聽之愈邈者,抑何意歟?有人於此,如大腫之內作,則將奔走藥石之不暇耶?抑將坐待其自潰而勿藥耶?如其自潰而勿藥,則豈不善也,而留時積日,元氣索然,及其方潰,大命隨之至於此也。雖有十百兪扁,萬金良方,亦末如之何矣。是以古語云,憂至後憂之,則憂亦無及,今日之憂,亦云迫矣。國人憂之,擧朝憂之,殿下獨不動念,臣等實未曉也。噫,臣等之所憂者,亦豈有他,臣子之愛君父,不待勉强而出於至情,則臣等之爲殿下而憂之者,果可謂之過慮乎?臣等之論,非敢以料事爲明,區區之慮,實在於近憂之必有,若不早處,後悔曷追。請勿堅執,亟賜夬斷。答曰,須勿堅執,以安予心。
李彦英,以戶曹言啓曰,天使時所用鍮器,藏儲南別宮矣。逆适之變,盡爲閪失,易得之物,則當於京中,給稅取用,而至於大小燭臺,則不可參差不齊。開城府鍮器所産,而本府之人,用鍮鐵以爲買賣之價,本曹銅鑞鐵,量宜下送于開城府,宴享于里及大小燭臺,急急換貿上送事,發馬行移,何如?傳曰,依啓。
鄭廣成,以戶曹言啓曰,天使時所用雜物中遮日竹,則非京市可貿之物,而斫伐輸運之際,動經旬月,此物最宜急急,分定全羅道二百箇,慶尙道一百箇,罔晝夜伐取,載船輸運,以除一路駄載之弊,宜當,前者略爲卜定捧上,而頃日豐呈時,除出用下,餘存無多,且今此天使二員出來,則凡百該用之物,必須倍數措備,故不得已加分定之意,敢啓。傳曰,依啓。
李彦英,以三道大同廳言啓曰,傳曰甲子條所納幾邑已爲上納耶,問于本廳以啓事,傳敎矣。甲子春等則一結應捧三斗牟米,幾盡來納,而秋等則應捧五斗大米,兩湖竝十官外,全未來納三道甲子春秋已上納未上納各官之數,別單書啓。傳曰,知道。
又以戶曹言啓曰,太監二員,一時出來,其所接待之需,當爲加磨鍊以啓矣。田監軍三結收布,從前催促,不知其數,而至今未上納者尙多,近道則今月二十五日,遠道則來月初十日內,別定差使員,罔晝夜上送事,忠淸·全羅·江原·慶尙等道觀察使處,發遣宣傳官,急急下諭,宜當。傳曰,依啓。
又以宣惠廳言啓曰,上年冬因摠戎使啓辭,本廳啓目內,長湍·陽川·漣川·朔寧·永平·麻田·交河·坡州·高陽等處,甲子秋等未收米,姑置於本邑,以爲解氷前待變之糧,而氷冸後,卽爲還納本廳事,入啓移文矣。今已解凍,尙未上納,殊失當初啓下之本意,而廳中秋捧已散,春捧未繼,逐朔繼用,極爲悶慮,令本道監司,刻日上送之意,敢啓。傳曰,依啓。
又以宣惠廳言啓曰,本廳設立之初,量出爲入,一年所捧之米,僅支一年之用,而近年以來,各官稱以絶戶,年年未收,不知其數,适賊之亂,庫內遺儲,盡爲散失,應給之價,將爲竭乏,不得已或換木取剩,或引朔追給,僅缺今則當初磨鍊所無之役,罔有紀極,力戰從軍人專數缺米南漢城留置三百石,兩西移定貢物,逐年應給,亦至數百石,而平山上來夫馬之價,又爲專責本廳,出米之數,極其浩大,所捧日縮,所費日廣,前頭繼用,百計無策,至爲竭悶。江華上年春秋收米,至今不來,督令上送,而本府前留在米,亦至五千餘石,其中二千石,依上年例,郞廳發送,上年收米,一時刻期船運,以救燃眉之急,宜當,敢啓。傳曰,依啓。前留在米,勿爲取用。
又啓曰,持平李基祚,今朝避嫌退待,而諫院則曰憲府當爲處置,憲府則曰諫院當爲處置,今日已暮,不爲處置,何以爲之?敢啓。傳曰,此非如是推調之事,使之速爲處置。
又以備邊司言啓曰,以領議政李元翼箚子大同停罷事,傳曰令廟堂議處事,傳敎矣。大同一事,初欲爲均役便民,而旣設之後,中外民情,不便者多,故朝議皆以爲停罷,宜當。今又領相陳箚如此,當依箚停罷,以順民情,外方雖有捧未捧納未納之處,而已上納及時方來納者,着令戶曹收儲,以給貢物之價,而在本官未捧者及已捧而未上納者,則令本道監司,明白査察,一聽該曹,分付施行,俾無中間花消之弊,至於江原一道民情,皆以爲便,猶恐或罷云。此一道則似當合于京畿宣惠廳,一體行之,敢此竝稟。傳曰,依啓。諸道中嶺東民情,若以此法爲便,則仍行,可也。然不可不商度處之,此道仍行便否,問于該曹,更爲量處。
又以三道大同廳言啓曰,臣沈悅昨日榻前親承傳敎,退將江原道貢物元數及本道田結數通融計價,每一結收米十六斗,則諸般貢物之價,可以充給,而內醫院藥材本色及公需衙祿人夫刷馬一應復戶,不在十六斗之內,如是而本道民情,猶且樂爲耶?物情便否,令本道監司詳加訪問,作速馳啓事,下諭,何如?傳曰,依啓。
弘文館副應敎臣李潤雨,修撰臣李省身,著作臣沈之源等,伏以,殿下欲保骨肉,卽堯·舜之心也。臣等豈不知將順之爲美,而經年爭執,尙不知止者,誠有所不得已也。夫以大舜之德,猶不得不處象於有庫,今日之人心世道,視舜時何如歟?珙之護送之狀,雖未昭著,而兇賊之招,前後狼藉,則爲賊奇貨者珙也。爲人所疑者珙也。日後兇逆之變,無則已,有則必藉口於珙,非但人之知之,殿下亦已知之矣。到此地頭,雖欲爲珙地,其可得乎?易旣濟之象曰思患而豫防之,程子傳之曰自古天下,旣濟而致禍亂者,不能思慮而預防之也。臣等之論,在於防患之意。伏願殿下,毋拘嫗煦之小仁,務爲安宗社之大計,夬決乾斷,亟從公議。取進止。答曰,勿煩。
李彦英啓曰,大司憲朴東善呈辭,執義李埈,掌令李如璜未肅拜,掌令李馨遠,持平李基祚呈辭,到院還出給,持平權濤未署經,以監察爲茶時矣。傳曰,知道。
安城郡守臣許綏,伏以,民窮財盡,內外空虛,封章陳弊,守令之例談,覆啓防塞,有司之常事,言輕聽厭,澤不下究,已成難醫之痼疾。臣不敢掇拾蒭狗,仰瀆天聽,而第有不得不籲呼者,目今畿輔之最弊者,左道五官,而五官之尤甚者,安城也。安城自未合竹山之時,已爲蕩敗之處,合置累年,吏民益散,至于昏朝之末,便成空虛之邑,群議皆以爲還分本郡,別置牧守,限三年全蠲租徭,則或可小蘇云。故其時監司朴自興,非恤民者也,猶且狀啓陳列,將有變通矣。及至新化之初,設郡置宰,則從民望也,而三年蠲役之令,未見施行,歲未一周,三易守宰,其蕩然之狀,不可以郡縣論也。臣於上年冬,猥蒙天恩,得守本郡,赴任之初,士民李壬男等百餘人,聯名呈狀,條列弊瘼,血誠號哀,欲使轉聞于朝者,臣請取其梗槪而陳之。本郡田軍舊籍,不失於兵燹,故出役之數,悉從平時之例,視他邑而倍蓰焉。以言其田結,則元帳付及加起竝一千缺十餘結,而流亡者五百結也。頃因宋裕祚之疏,特蒙蠲減之恩,而該曹所減,只三百餘結,猶且稱以未收,追徵舊年之欠,以言其軍民,則水軍元數二百四十名內,逃亡者七十三,雖已蕩滌,而亦至二十餘名,騎兵戶保,竝四百八十八內,逃亡者一百八十名,議政府奴婢十一名內,逃亡者七名,典設司諸員三名,則全是虛錄也。是以流民之結,徵於時存之民,水陸軍絶戶闕,奴婢諸員逃亡之貢,亦徵於時存之民,一年民結之出,不知其幾百名幾千匹,則時存之民,安得而不散乎?田結之日縮,軍額之歲減,固其所也。庚申以後,壬戌以前,還上會付四百石,本非分給於民者也。各年諸役絶戶未收者,㤼於上司之威令,以元穀推移調用,而其穀去處,錄於逃亡之戶,名數雖存,其實蔑如,脫有一朝急於國用,則將何辦出乎?頃年以來設陣免稅處非攘奪民田者,則投屬逃賦者也。復戶革罷之後,逃屬者皆已逃散,而追徵往年復戶之稅於時存之民,民之稱冤,亦云極矣,而被奪之田,盡入於屬公之案,故或折受於宮家,或賜給於勳臣上司,民之被奪之冤,猶前日若也。嗚呼,逋欠之弊,尙忍言哉?田荒室空,而案錄籍載許多上納之數,歲歲計算,欲徵隣族,則隣族竝散,近隣遠村,切親而疏族,推剝之禍,鷄狗無寧,孑遺餘存者,皆懷荷擔之心,潰散之患,將朝夕矣。大槪此郡久合竹山,主客之勢,勞逸特異,出役之偏苦,不啻附庸之介於大國,而悉索敝賦者也。其時守宰,亦豈盡愛民若保之人乎?種種致弊之原,不敢縷縷陳達,而六七年以來,荒墟古村,有同經亂之場,分郡之後,未聞別樣蠲減之擧,而廢朝逋欠空官未行之役,一時催督,不但魚鳥之駭散,實乃刻舟而緣木也。水軍逃散者,多往湖西,故罪人李時言,爲水使時,兼三道之名,欲以統禦之威,傳令推捉矣,今則水使之令,不行於他道,而使本郡行文推刷,故前水軍金允億等,逃接于鎭川,使其同戶者,往捉,則非徒不得刷還,竟至於中道被殺,驚心慘目,有如是矣。今聞水使柳應泂狀啓,請減水軍番價一疋,此非徒一郡之蒙惠,而亦爲兵曹所防啓,民人之失望,庸有極哉?嗚呼,本郡之弊,不可勝言,軍民田結,特其最甚者耳。限年蠲役之論,縱難施行,而五百結之絶戶,二百水陸軍之流亡,奴婢諸員十名之虛簿,悉皆蠲減,還上復戶等往年逋欠,悉皆蕩滌,而前日被奪民田,移入於折受,賜牌者,令戶曹詳考改定,水軍價布,亦依水使狀啓,以三匹爲限,則庶幾陽春之澤,遍及於蔀屋,而一郡之民,咸得哺鼓之樂矣。嗚呼,國儲之竭,臣亦知之矣,該司之恤經費者,亦出於不得已,而本郡之蕩然,京外之所共知也。今若不爲變通,則一結兼二結之稅,一丁兼數丁之役,而田稅軍役,亦非兩件事,出布出米,皆出於一人之身,故剜心刻骨,悲號怨痛,鬻田賣衣,而猶不得堪,盡室而逃,擧族而散,散者漸多,居者益苦,終至於一空而已,則雖欲徵時存之稅,從何以責出乎?今日姑息因循之政,實他日盡失之原也。臣伏望聖明,軫念民瘼,下詢廊廟,使肉骨之恩,及於嗷嗷之赤子,則不勝幸甚。夫以八道言之,則一郡至微也。雖廢安城,未爲甚失,以王政言之,則一夫之不獲,亦仁人之惻然,則闔境之民,豈特一夫而已哉?螻蟻賤臣,世受國恩,承蔭筮仕,未有寸效,八九年來,跧伏田野,不意新政之日,叨忝百里之任,夢寐未到,兢惶轉深,且臣一頃田,在本郡境內,父母墳在隣邑,往來其間,備諳其弊,本郡之事,已到十分地頭,雖使善治者當之,末由措手,決非微臣愚劣,所可堪任。又有田庄之嫌,初欲呈該曹自處,而結數未備,旣非應遞之法,而以田廬久廢之身,獲立聖明之朝,實是非分之榮,天地鴻私,無路仰答,只欲竭誠治民,以補涓埃之萬一,而本郡之無形,民人之離散,至於此極,不獲已仰叫天閽,冒濫煩瀆,罪合萬死。嗚呼,前日旁觀之時,亦且仰屋心語,思欲仰籲者久矣,況今身負字牧之名,濫膺分符之寄,安忍坐視其離散,而莫之救乎?今若例下該曹,一番防啓而已,則小民之喁望,反歸虛地,而終爲永棄之邑,豈非可惜之甚乎?仍竊伏念量田號牌,是廟堂講究而不決者,非微臣所可容喙,而以本郡觀之,則田界不正,故結役不均,豪猾者偏歇,小民則偏苦,一境之內,則臣欲轉報該曹,銳意打量矣,至於號牌,則非一道一縣,得以獨行者也。閑丁流散之弊,日以益甚,若使人人帶牌,皆有役標,則何往而自隱其身乎,不勞推刷,而可以還集矣,臣恐舍此二者,恐不得便民足兵之策也。今若斷自宸衷,一齊施行,則豈徒一郡之民安,八路之民擧安矣。嗚呼,漆室憂國,釐婦忌緯,臣因此一郡之弊,言不知裁,猥濫已極,罪無所逃,臣不勝惶恐激切屛營之至,謹昧死以聞。
行副護軍臣李植,伏以,臣尸素已甚,叨踰已極,又方以犯嫌冒進之罪,前後自列,冀以苟逭餘責,不料意慮之外,蒙此賞格加資之命,兢惶隕越,不知所云,臣隨參盛禮,一嚮間周旋之勞,比諸執事,最爲微屑,而臣獨蒙恩資,臣猶自嫌,不知所以,況前日之公論未息,豈敢冒昧就列,以重譏彈乎?縱有一二前例之可考。竊意國家平泰時,朝家大事,惟在禮儀之際,故執事工祝之臣,或預賞格,自變故以來,功賞日繁,貂蟬滿朝,猶未足以盡酬,豈宜復取太平彌文之例,加之於今日無寸勞之一小臣乎?臣極知前後控辭,只成僭越,終歸虛文,適增謗疑,廉恥所在,誠不自已,伏竢公論,未敢出謝,伏乞聖慈,亟令鐫改,以安分義,臣不勝惶悶祈仰之至,謹昧死以聞。燼餘
上在慶德宮。以社稷大祭,停常參·經筵。
自昧爽,至辰時,雷動電光。未時申時雷動。初昏雷動。夜三更,巽方有氣如火光。
李彦英啓曰,大司憲朴東善呈辭,執義李埈未肅拜,掌令李如璜,持平李基祚,避嫌退待,持平權濤未署經,以監察爲茶時之意,敢啓。傳曰,知道。
鄭廣成,以備邊司言啓曰,古例館伴,本是一員,而往年太監天使時,金晬以戶曹判書爲館伴,而精神昏錯,不能察任,故加出一員,其時李廷龜,實當是任。其後太監天使時,黃愼以戶曹判書爲館伴,獨當其事。臣等,援以近例,乃以戶曹判書沈悅,擬差啓下矣。沈悅才器聰明,可以堪任,而陳箚控辭,出於至懇,槪觀箚內辭意,則兩太監一時出來,乃是近年之所無,物力之蕩竭,接待之酬應,十倍於曩時,度支之長,職務繁委,料理拮据,精神有限,筋力不逮,果難全一於儐接之任,上年已以李廷龜爲館伴,沈悅爲延接都監提調,今當仍此察任,似爲便益,敢此仰稟。傳曰,依啓。
答延平府院君李貴箚曰,省箚具悉。卿懇過而能改,則猶足爲無過之人。卿勿吝過,以副予望,須速出仕。原箚在下
鄭廣成,以禮曹言啓曰,謝恩兼奏請使狀啓中,人情貸用銀蔘,趁卽齎來,然後可以完事云。譯官秦仁男爲此,當爲還去,此狀啓送于備局,急速議處,何如?傳曰,允。
鄭廣成啓曰,自前天使時,凡禮單帖·拜帖,皆以紅紙爲之,此非我國所産,必求貿而後可得,令戶曹,量其應用之數,預爲措備,何如?傳曰,允。
又以禮曹言啓曰,卽者昌陵參奉,馳報于本曹曰,初七日夜坐丁字閣前紅門外近處,猝然火起,夜深山中,山外村人,未及招集,只以入番軍數人,大風中,無路撲滅,左右曲墻內兩陵上延燒云。極爲驚慘,慰安祭,不卜日來初十日設行,政府本曹堂上·繕工監·觀象監提調,卽爲奉審,自上變服,今日爲始,避正殿,減膳撤樂,百官素服,竝三日而止,何如?傳曰,依啓。當該參奉及守護軍,竝拿推。
傳于金蓍國曰昌陵失火,在於去夜,而何乃今始入啓乎?問啓。金蓍國啓曰問于禮曹郞廳,則午正昌陵書員朴莫同,持牒呈來,乃昌陵失火事也。急告判書,搆啓草來呈,而政院有改撰處,使之改來,故仍致未時入啓云矣。傳曰,知道。
掌令李如璜啓曰,臣以至愚極陋,通籍明時亦幸耳。今玆新命,謬及於夢寐之外,驚惶感激,措躬無地,惟思奔走供職,圖報萬一,而顧念臣之譾劣無狀,最出人下,尋常庶官,尙難稱塞,況此風憲重任,其不得冒據也,明矣。所當縮處私室,恭竢物議,當此合司之日,臣子分義,亦不敢退伏,出謝恩命,而持平臣李基祚,卽臣之同姓三寸侄女夫也。法當相避,未免瀆擾於淸齋之日,臣之罪戾,至此尤大。請命遞斥臣職。答曰,勿辭。
李彦英啓曰,掌令李如璜,再啓煩瀆,退待物論。傳曰,知道。
行大司諫南以恭來啓曰,持平李基祚,以掌令李如璜妻同姓三寸叔,法當相避,掌令李如璜,以持平李基祚同姓三寸姪女夫,法當相避,竝引嫌而退。法固當避,在下應遞,請持平李基祚遞差,掌令李如璜出仕。答曰,依啓。
政院,大殿問安。傳曰,知道。
延平府院君臣李貴,伏以,臣狂妄疏謬,徒知徑情直行,不能瞻顧前却,乃臣平生病痛,目見時事危迫,唯以君父禍患爲急,憂慮深切,不覺官府體面之爲重,言不知裁,至於觸犯相臣。雖其出於忠憤所激,而以常時體面言之,則罪不爲輕,而聖度包容,只罷其職,譴罰至薄,感恩追愆,退伏郊外,自分廢處,長爲棄物,卽蒙恩敍,旋復職名,臣有以知殿下罪臣,所以尊朝廷體面,而區區愚忠,實所鑑燭,所以不忍終棄,赦其狂妄,感激鴻私,涕淚自零。臣卽當趨詣城闕,拜謝恩命,況冊封盛禮,品物咸慶,而緣臣謬妄,負譴屛伏,不得與於舞蹈之列,以盡臣子歡忭之情。此臣區區私心,所以涕泣嗟恨者,尤宜奔走造朝,兼拜東宮,而竊伏思念,罪重罰輕,旋蒙赦宥,必不厭衆心。且臣微忠,實出天性,而狂妄過慮,已成痼病,雖欲矯揉懲治,而不能改,以是自知難以自容,從前求退者數矣。今若感恩趨命,復入朝廷,則狂妄之症,必觸事更發,殿下其可數赦,而恩命豈能常得乎?然則無益於國事,而只不能自保其年而已。此臣所以憂歎徒深,而不敢自進者也。且臣年迫桑楡,致仕之年,只不滿一歲,豈宜變其初心,悠泛旅進,苟取爵位而已哉?誠願自此,乞其骸骨,退處江湖,保其餘年,而以時朝請,雖其憂時之念,自不能忘,而在臣私分,實爲得宜,以是反復思惟,不敢趨進,瞻望雲天,只有涕泣而已。伏乞聖明天地父母,恕臣狂愚,諒臣危懇,特命鐫削臣職名,以安愚分,不勝幸甚。取進止。燼餘
上在慶德宮。以停朝市,停常參·經筵。
鄭廣成啓曰,停朝市,故明日視事不爲,取稟。傳曰,知道。
金蓍國,以吏曹言啓曰,臺諫有闕矣,今明日停朝市,政事,何以爲之?取稟。傳曰,明日爲之。
以備忘,傳于金蓍國曰,史官一員待命,騎馬三匹,卜馬一匹立之。
金蓍國,以都摠府言啓曰,今日入直軍士,當爲中日習射,而有停朝市,退行之意,敢啓。傳曰,知道。
李彦英啓曰,臺諫出仕後,推鞫爲之事,命下矣。今則臺諫,已爲出仕,而停朝市前,不得爲之,大臣之意如是,故敢啓。傳曰,知道。
答禮曹判書箚曰,省箚具悉卿懇。此非新受之任,勿辭。原箚在下
答江華府尹金起宗疏曰,省疏具悉卿懇。此時此任,微卿不可,卿勿以疾病爲辭,速往察任。原疏在下
答副護軍鄭廣敬疏曰,省疏具悉卿懇。此非創始新規,自有前例,勿辭,可矣。原疏在下
鄭廣成啓曰,今見謝恩使李德泂狀啓,詔使過海時,依劉天使時例,到泊于安州事,詔使前說道計料云。自此延候之處,不可異同,都督前,預爲報知周旋之意,接伴使及本道監司處,下諭,宜當,敢啓。傳曰,依啓。
以備忘,傳于鄭廣成曰,謝恩兼奏請使先來譯官及軍官,竝加資,資未准者,相當邊將除授。
金蓍國,以備邊司言啓曰,以禮曹啓辭謝恩使狀啓中,人情貸用銀·蔘,趁卽齎來,然後可以完事云。譯官秦仁男爲此,當爲還去,此狀啓,送于備局,急速議處,何如?答曰允事,傳敎矣。謝恩使之行,以日子計之,則似當已離北京,所用人情,設使追送,慮有不及之患,而使臣狀啓中,請令該曹,照數急急下送云,而第不錄銀蔘流用之數,未知多寡之如何,令戶曹量宜及送,宜當。傳曰,依啓。
以左議政呈辭,答曰,不允批答。遣內醫看病。
答吏曹參判崔鳴吉疏曰,省疏具悉卿懇。卿勿控辭,調理察職。原疏在下
金蓍國以戶曹言啓曰,自前天使時,則諸營繕·諸都監,停罷格例,而今亦諸都監及不緊營繕各衙門修理鋪陳,器具進排等事,限天使回還間,一切停罷事,各別捧承傳施行,何如?傳曰,依啓。
又以戶曹言啓曰,當此經費板蕩之時,又値兩太監之行,需用之事,罔知所處。慶尙道甲子年田稅作木,奴婢身貢,別定差使員,急急上送事,慶尙監司處,遣禁軍馳諭,何如?傳曰,允。
又以戶曹言啓曰,一自天使的報出來之後,人蔘之價,便卽踊貴,深藏不售,以索高價。此無他,椵鳥蔘商,不能禁斷,京外採蔘貿蔘者,樂與唐人買賣故也。近聞先來譯官之言,椵島·登州等處,人蔘甚賤云。國綱解弛,不能令行禁止,乃如此,何事不爲?此等禁令,專在道主,而不爲着實擧行,請本道監司推考,今後各別設法,關津及要路處,別定把守之人,痛加呵禁。如有現捉者,梟示警衆。且譯官之往來者,必使本道都事,有江上搜銀例,一一搜撿,如或犯禁,則物貨役官,依律處斷事,天使回還間,另加施行之意,本道監司及管餉使·接伴使等處,竝爲下諭,宜當。近來華使之所徵索者,莫如人蔘,而蔘貴如金,無路辦得,事勢悶迫,敢啓。傳曰,依啓。
又以戶曹言啓曰,華使需索之物,莫如人蔘。凡干得蔘之事,算無遺策,而京中則非但蔘價日高,儲蔘之人,大抵鮮少,雖日加購貿,而所得零星,北道素號産蔘,甲子條則上年因本道監司狀啓,作米補餉,而癸亥條則會計內無作米懸錄之處,癸亥條貢蔘本色,收捧上送,而側聞咸鏡監司及鏡城判官,措備人蔘,欲爲貿穀云。貿穀之資,則當以木綿,天使過後輸送矣,營儲人蔘,優數上送,以濟國用,宜當。自前各道監司守令,天使時,例有品銀等物補助之事,除出營中所儲之物,以救國家燃眉之急,未爲不可,以此意咸鏡監司處,發馬行移,何如?傳曰,依啓。
行大司諫南以恭,掌令李如璜來啓曰,臣等伏覩聖批,須勿堅執,以安予心,臣等兢惶踧踖,尤有所惑焉。竊念聖上睿智天出,其於事物之微,已盡洞燭無遺,況此國家之大事,安危之所係,寧有不爲之神會而默處之耶?只緣臣等誠意淺薄,披瀝未盡,今日明日,已逾歲年,初啓再啓,摠歸虛言,下不能導達群情,以少慰公論之鬱,上不能早爲區畫,以少裨從流之美,反致厭聞成累,聖心未寧,臣等之罪,至此而難逭矣。然其本情斷斷無他,誠以此論未定,則家國不安,寧有家國不安,而聖心安者乎?此論定,然後人情可安,國家可安,宗社可安,聖心可安。臣等之所以終始籲呼,而不知退者此也。伏願聖明,快賜兪音。
備忘記,傳于李彦英曰,朋比之害,甚於夷狄。金尙憲,身爲銓官,敢以無惡朋黨以疑群正等語,偃然陳疏,是誠何意也?如其正人君子,焉有護黨之心,亦豈有以護黨見疑於君上之理乎?予方欲打破朋黨,共濟國事,而尙憲之言如此,無謂,甚矣。此習不可不懲,先罷後推。
行大司諫南以恭,掌令李如璜再啓曰,臣等伏閤經年,日再籲呼,而天聽愈邈,兪音尙靳,上下相持,徒損體面,臣等聚首悶鬱,實未知聖意之所在也。今日之論,非臣等之言也,實一國公共之論,而爲宗社計也。古今天下,安有名出於賊招,前後狼藉,而偃息都下,尙如平人者乎?揆以王法,固難容貸,而臣等之只請出置者,實出於體聖上親愛之至意,而亦爲珙保全地也。目今人心疑懼,國勢危急,脫有不測之變,出於意外,則不審此時,殿下置宗社於何地,到此地頭,噬臍莫及,殿下之其欲保全者,亦無可施之地耳。然則今日之當斷不斷,適足以釀禍而召亂,與其制之於已發之後,豈如預防於未然之前乎?請加三思,亟賜一兪。答曰,已諭。
政院啓曰,人臣事君,有懷必達,吏曹參議金尙憲,言雖失中,斷無他意,而疏章纔上,遽下罷推之敎,臣等竊恐自此爲戒,而進言者鮮矣。臣等職忝近密,不敢不達,不勝惶恐之至。答曰,爾等之言是矣。只遞其職。
鄭宗禮書啓,左議政尹昉病症,大槪素有嘔吐之症,自經大禮之後,元氣大敗,眩暈昏仆,如在烟霧之中,凡所食之物,入口輒吐,宜以加半夏·香村·附子各一戔,枳殼·桔梗·黃蓮各五分,木香三分,平胃散合四君子湯,二三服施用爲當爲白乎事。傳曰,劑送。
金蓍國,以戶曹言啓曰,貿蔘·貿銀,一刻爲急,而京中則蔘價漸踊,開城府多有銀蔘云。若待三結收布捧上後,軫送貿易,則漸至遲緩,先將經費所用大米千餘石,載船,算員押領,輸送于開城府,一依近日市直,貿蔘·貿銀上送事,開城留守處,下諭,何如?傳曰,允。
又以延接都監言啓曰,今此天使接待之需,雖一員當倍於學士·天使,而況二員太監,一時出來,其措辦之費,必極浩大,須定爲限量,然後度支之官,方可倚以拮据。劉楊時所帶頭目,初則各帶二百餘人,而先送差備通事於遼東,圖減者甚多,而猶且各帶一百三十餘人云。今之所帶,必過於此數,似當以各二百人磨鍊,而措備所用銀蔘,劉楊時則銀蔘通計七萬二千餘兩,而遠接使及各處延餞慰使持去禮單,則不在此數云。今之需索,必有加而無減,問諸事知譯官,非銀子十萬兩,人蔘數千斤,則必有臨時窘急之患云,而臣等亦未知應用的數,或賜召對稟裁,或令大臣議處,宜當,敢啓。傳曰,依啓。銀蔘措備事,令大臣議處。
又以延接都監言啓曰,詔使白牌探聽通事,今將發送,而聞司譯院,皆以年少譯官差出云。謝恩使先來譯官秦仁男,今將還爲入去,計其程途,則與使臣當相値於登州,白牌通事,多有聞見周旋之事,其一人減去,以秦仁男兼爲差送,爲當,敢啓。傳曰,依啓。
又以延接都監言啓曰,南別宮及各處修理軍七百名,差備軍一千名,刷馬三百匹,驛馬二百匹,令兵曹分定各道,或當身或價布,依分付上送事,上年夏間,移文知委矣。今當依此數,更爲分定,而但其時則以各年天使謄錄最少之數,參酌磨鍊,而今則太監兩員出來,凡所措置,當倍前數,刷馬加二百匹,驛馬加二百匹,令兵曹,分殘盛卜定,隨遠近限日刻期上納事,下諭于忠淸·江原·全羅·慶尙道,爲當。但天使入京日期,不可預定,留日多少,亦不可的知,遠道人馬,裹糧久留,當此農時,其弊不貲,其能一一齊到,亦未可必,依前例,以木疋參酌磨鍊,差使員別定定日上納,自京雇立,宜當,竝令兵曹與都監通議,急速擧行,何如?傳曰,依啓。刷馬驛馬,加數太多,更爲酌定。
又以延接都監言啓曰,臣上年受命,往來關西,非但一路各官,殘弊無形,館舍無一完全之處,目今詔使先聲,已爲出來,自京城迤西一路館站,必須急急修補,然後可無顚倒生事之患。令各站所屬各官,罔晝夜催督修理,凡干接待諸具,亦爲預先料理以待之意,京畿·黃海·平安三道監司處,下諭,何如?傳曰,依啓。
又以延接都監言啓曰,自前天使出來時,多帶光棍,富商以爲頭目,需索面皮,發賣物貨,其弊罔有紀極,接待之難,專由於此,況此兩員太監,一時出來,登·萊商賈輻湊之地,秦仁男之來,聞諸商納賂願來,等待天使者,不知其數云。若不圖減於未來之前,則旣來之後,更無裁抑之路,令白牌通事秦仁男等到登州,天使出來時,前往數日程,求見親信相公及管家等善辭開諭,約給厚禮,使之圖於天使減率,頭目勿帶商人,爲當。回還使臣,若相値,則令表廷老等,同力周旋,如或差他,則留置行中解事一譯,與之同事無妨,此意移文遠接使,爲當,敢啓。傳曰,依啓。
又以戶曹言啓曰,國家纔經逆亂,百物蕩然之際,有此兩太監之行,接待之事,極爲悶慮。自前天使時,各道監司,例有品銀品布補助之規,則三道監司及統制使,多有營中所儲云。米布雜物,優數上送,以補國用事,下諭,何如?傳曰,依啓。
又以戶曹言啓曰,東萊·端川各年稅銀未收尙多,着令本官,無遺收合上送,而端川則貢物減除,採銀上納矣。乙丑年條銀子,亦爲急急上送,且聞近來本郡銀價甚賤云。前者調度官朴自凝所備木綿五六同,在本郡從市直貿銀,稅銀一時上送事,咸鏡監司·東萊府使處,撥上行會,何如?傳曰,依啓。
又以戶曹言啓曰,東萊稅銀收捧,且有貿銀事,本曹算員一人下送矣。令兵曹,所騎馬一匹題給,物貨載持刷馬一匹,令宣惠廳題給,何如?傳曰,依啓。
又以戶曹言啓曰,因禮曹啓辭,備邊司覆啓內,謝恩使之行,以日子計之,似當已離北京,所用人情,設使追送,慮有不及之患,而使臣狀啓中,請令該曹,照數下送云,而第不錄銀蔘統用之數,未知多寡如何,令戶曹量宜給送,宜當,傳曰依啓事,傳敎矣。封典已完,詔使已出,所用人情,似無進給之理,而前者奏請使李慶全一行員役處貸用銀子七千兩,未能準償,故譯官等懲創於此,敢以趁卽齎來然後可以完事爲言,令臣曹迫不得已送之,事體極爲未安。然大事所用,不可不送,平安道管餉使處所在銀子五千兩,已令管餉使沒數上送矣。此銀子一千兩,秦仁男過去時,除出給送,而此外如有未准之數,則使臣回還後,員役處一一還償事,使臣及管餉使處,竝爲行移,何如?傳曰,依啓。
弘文館副應敎臣李潤雨,副修撰臣李省身,著作臣沈之源等,伏以,珙,禍之胎也,亂之階也,處之得其宜,則宗社可以安,骨肉可以全,處之失其宜,則宗社不得安,骨肉不得全,可不愼歟?夫珙之與賊通謀,爲賊奇貨之狀,前後賊招,不一而足,論之以三尺之法,固無所不可,而特以殿下親愛之心,出於至誠,必欲終始保全之故,臣等體聖上之至意,懲廢朝之覆轍,參酌經權,折衷恩義,一以爲宗社奠安之計,一以爲骨肉保全之地,只請出置于外者,誠缺不得已之擧也。天聽不回,愈久愈邈,此臣等之所未解也。矧今國勢如此,人心如此,天變又如此,脫有不軌之徒,挾以爲亂,則其爲宗社之患,將有不忍言者矣,到此地頭,雖欲保全,得乎?然則殿下之不從,非所以保珙,適所以害珙也。臣等之交章,非所以害珙,乃所以保珙也。伏願殿下,俯察國言,亟賜夬斷,上以安宗社,下以保骨肉,則國家幸甚,臣民幸甚。取進止。答曰,勿煩。
吏曹參判臣崔鳴吉,伏以,臣旣許身聖朝,實爲知進而不知退者,故陳疏於冠禮之日者,只陳未安之意而已。意謂病勢雖重,而外感爲主,元氣則不至大損,累日調治,自當痊瘳,不圖和解之後,熱伏臟腑,乍歇乍劇,乍寒乍熱,沈綿旣久,羸悴轉甚,服藥而藥無其功,施鍼而鍼不見效,涔涔伏枕,無望生全,凡傷寒汗下後,熱不退者,謂之壞症,最爲難治,福過之災,是臣自取,人臣分義,雖閑漫職名,猶不當,冒帶虛銜,長臥私室,況此銓衡重地乎?臣忝冒以來,三載于今,實未嘗無故引告,自蹈逋慢之罪者,則聖明或已下燭,如使臣,少有供職之望,何敢爲虛辭罔上,孤負初心,而自速罪戾乎?況分外恩暇,前後非一,臣是何人?當此聖眷,銘恩在骨,計日待差,起坐强飯,刺喉難入,開戶試步,惝怳欲仆,決知其病根之深重,則帶職退臥之未安,實有甚於煩瀆控辭之未安,故趑趄旣久,冒懇至此。伏乞聖明,俯賜照察,亟許遞免,以便公私,不勝幸甚,臣無任惶恐戰灼之至,謹昧死以聞。
行副護軍臣鄭廣敬,伏以,臣以愚劣無狀,幸荷天地洪造,猥廁淸朝,歷敭華顯,至於銀臺重選,兄弟交承,眷渥踰人,感懼竝集,夙夜盡瘁,顚仆爲期,是臣區區報效之地,而犬馬之疾,日久未差,不敢帶職退伏,冒死呈告,一味惶惕,今玆夢寐之外,乃有陞資之命,臣心驚背汗,罔知所措,仍念朝家賞罰,係一世勸懲,其不可僭也,明矣。躬逢慶禮,奔走執役,是臣子職分之當然,安有可酬之勞,設或前例有據,其必積久月日,終始任事者之謂也。臣受任該房,未備卄箇日子,尸素官次,無一事可紀,而只以暫時傳命,遽躋宰列,橫金之秩,非循序可致,命德之章,非駑下所堪,雖使宿邵聞望者當之,猶懼不稱,況臣才乏寸長,年甫强仕,上年陞貂秩,今又驟進,服之不衷,猶作身災,分外叨竊,寧無鬼責,加階非賜物之比,虛受有冒進之譏,賞僭於明時,福過於微臣,撫躬自省,若隕淵谷。伏乞聖明,俯諒悶迫之情,特許鐫改,公私幸甚。臣不勝兢惶戰慄,伏地祈懇之至,謹昧死以聞。
江華府尹臣金起宗,伏以,臣身至庸,聖渥至隆,前後除拜,特出異數,而纔入脩門之日,遽叨江都之任,一縷未絶之前,當死國事,義難言病,而第臣積年西塞,重得土疾,痰喘極盛,胸痛兼攻,形骸雖存,精神昏耗,委頓床席,專廢職務,留在幕府,少無所裨,累上封章,幸蒙恩遞,冒寒登途,勞憊添傷,復命之後,前症轉劇,有時疾作,不省人事者數矣,不意今者,新命又下,臣材本疏迂,未諳軍務,保障重地,決非堪任,而所患之疾,一向沈痼,勢難趁卽赴任,請遞臣職名,以便公私,不勝幸甚。臣無任激切屛營之至,謹昧死以聞。
兼禮曹判書臣李廷龜,卽者伏聞備局啓辭,以臣還察館伴之任,臣聞命憂悶,不得不冒陳情懇夫上士事君以言,中士事君以身,臣言無可採,策無可施,唯當殫竭奔走,不擇燥濕,以爲未死前報效之圖。第臣年垂七十,癃病在身,十餘年來,屢經患故,逮際聖明,連忝劇務,積勞焦思,衰憊頓添,左膝全蹇,右耳偏聾,遇事茫然,迷忘太甚,措置拮据,雖在度支,儐伴周旋,臣實當之,以此精神,以此筋力,其何能酬應得宜,不致嗔怒乎?備局之啓,以金晬戶判時,以臣加差爲引,其時則晬實老病,臣亦不至衰耗,到今十七年後,臣之昏錯,甚於金晬·沈悅之年富才優,獨當恢恢,而因其固辭,援此謬例,臣所未曉。伏願聖慈,察臣情事,許遞館伴之任,不勝幸甚。取進止。
吏曹參議臣金尙憲,伏以,無用愚臣,幸際明時,虛被恩榮,實邁等夷,一歲未周,華塗荐由,再列諫首,譏誚已甚,四踐銓席,將復何堪?臣雖至闇,自知則明,內懼外慙,晷刻未寧,過福之災,疾病斯臻,新除稽謝,已踰半旬,冞憎踧踖,無地措身。臣竊自念萬物群生,各賦性靈,蟲蛇感恩,尙思報德,以臣事主,其義曷極?糜身粉骨,猶且不憚,罄忱殫誠,其何敢緩?顧臣才稟,匪剛匪精,少壯悠悠,忽至暮齡,今欲效勞邊疆,則材力難强,分憂字牧,則聰明全喪,從事鉛槧,則盡抛舊業,犯顔諫諍,則素乏鯁直,蔑裨涓埃,徒竊廩祿,臣言肝膈,一毫無飾,然而至諴所在,蚤夜以思願效,一得冀答鴻私,經冬自秋,如醉沈憂,往歲玆辰,賊豎造逆,禦侮無良,國幾不國,蒼黃播粵,百危俱逼,誰謂當時,復覩今日,堂堂遠猷,匪無辰告,遄遄回鑾,亶由洪祚,固宜上不忘危,下益思艱,懲前毖後,去危卽安,而忠言深計,視同妄作,姑息小仁,稱爲大德,使忠臣氣塞,識者仰屋,仁愛之天,警告不絶,讙譁之民,疑懼莫釋,天變不虛,民心至靈,安危之兆,灼然可徵,大福不再,臣竊兢兢。伏願聖明,推心大臣,毋間誠僞,重待言官,毋挫直士,變故無窮,毋拘常規,制算有妙,毋失事機,毋惡朋黨,以疑群正,毋好辨給,以啓讒佞,毋恃崇高,崇高易塌,毋輕疏賤,疏賤反合,臣言似迂,臣意則切。伏願聖明,少加澄察,臣無任愚衷懇懇之至,謹昧死以聞。燼餘
上在慶德宮,以停朝市,停常參·經筵。
辰時午時,日暈。未時,日暈左珥,白雲一道,如氣起自乾方,直指巽方,長竟天,廣尺許,良久乃滅。申時,日暈兩珥。
夜一更,南方有氣,如火光。
鄭廣成啓曰,明日常參·經筵,取稟。傳曰,停。
李彦英,以義禁府言啓曰,昌陵守護軍李還·金仁傑,則昨已拿囚,而其中李命孫,則陵上失火,卽時逃亡云,令京畿監司,跟尋捕捉事,行移,何如?傳曰,允。
右相啓辭,臣申欽·臣浚謙·臣渻·臣百齡等,詣昌陵奉審,則丁字閣後洞口,竝火起,延·爇兩陵階砌曲墻內外左右邊,及於陵上主山以周圍言之,則殆三四里餘。且大王陵,自卯地至申地,王后陵,自申地至酉地,多有崩拆之隙,圖形入啓,改莎草時,曲墻內則不可不竝爲修改,令該曹,急速擇日擧行,丁字閣,亦有壞漏處,似當及其未盡頹圮,修補亦令該曹察處,何如?答曰,依啓。
答吉川君權盼疏曰,省疏具悉卿懇。兇賊不諒其自己之罪惡,怨卿嚴治,出此報復之計,其心凶且慘矣。卿之被此搆陷,誠盡心國事之所致,於卿有何不安之事乎?卿宜勿辭,安心察職。原疏在下
金蓍國,以戶曹言啓曰,經費所用米千餘石,爲先除出,送于開城府,銀蔘貿易事,入啓蒙允矣。卽聞本府物情,則木綿稀貴,米穀價廉,自聞天使出來之奇,有蔘有銀者,要捧木綿,而米穀則不捧云。米石輸送事,勿爲擧行,松都之人,喜用銅鑞鐵云,本曹所在鑞鐵一萬斤,別定算員一人,船運押去,使之換貿土産之物,而天使支待之需,綿紬苧布,尤難措備,開城府靑苔田每年收稅作米矣。今年則勿爲作米,以綿紬收稅,令本府郞廳今去算員,眼同一一收捧上送,以補萬一事,開城留守處行移,何如?傳曰,依啓。
金蓍國,以纂修廳言啓曰,本廳開局,日月雖久,而朝家多事,堂上·郞廳,本務俱劇,來仕者甚罕,兼又文書散失,聞見搜覓,事又未易,以至于今,極爲未安。初草則各房幾盡出草,出草之後,則都廳當爲刪潤,而今者詔使將來,其前必未及完局。今若因此遽爲停止,則祕藏史草及許多文籍,非但散亂難尋,亦不無遺失之患,後日復設之時,必多生疏,今朔則下人料布,已爲受食,各房所修初草未畢者不多,堂上·郞廳,除本司,逐日早仕暮罷,今月內,刻期完畢,自三月竝爲姑罷,只存都廳及郞廳數員,將各房所修之草,專管修撰,何如?傳曰,依啓。
又以備邊司言啓曰,軍務主管,一日爲急,而南漢城役料理處置,須待體察使爲之,張晩時在豐德地,未及上來,斯速乘馹上來事,下諭,何如?傳曰,依啓。
答禮曹佐郞成汝寬疏曰,省疏具悉。此誠下吏之罪,於爾小無所失,察職,宜矣。原疏在下
金蓍國,以備邊司言啓曰,上年濟州人高順行上言,據本司回啓,高順行,以濟州人,登極使奏聞使時,再次赴京,賞職一節,謝恩使回還後議處事,入啓蒙允矣。高順行及龍川居張明福,以謝恩使一行,事知沙工海路帶行,今又先來譯官等,一時出來,呈狀于本司,請爲蒙賞,累次海路,其勞苦,不可不施賞,依他例論賞,何如?傳曰,依啓。
行大司諫南以恭,掌令李如璜來啓曰,事有急於國家,志士忘生,言有關於宗社,明主舍己,察影見形,禍迫燃眉,則事固急矣。先幾預防,計實詳審,則言亦切矣。以聖上樂聞之誠,尙稽允兪之音,忠言反阻,明見還蔽,使一國公共之論,日就於憤鬱之地,臣等反復思惟,未知聖意之所在也。有罪無罪,姑舍勿論,而廢母之請,足當大律,兇賊之援,況忍言哉?出置之議,只體聖上之至德,而固非按律請罪之擧也。聖明猶復遲回不斷,只事牢拒,不審殿下,廢公論掩大義,而何以爲國耶?公論極重,大義至嚴,請加睿思,亟賜兪音。答曰,須勿堅執。
再啓曰,王法所在,不可以私恩屈之,宗社大計,不可以姑息爲事,今珙之名,出於賊招,極其狼藉,則實宗社之罪人也,一國之罪人也。殿下安得以姑息之私恩,有所容貸,偃息於都下乎?大臣勳臣,前後交章,三司伏閤,又浹兩年,擧國同辭,公議日激,不審殿下,廢公論而誰與爲國乎?臣等不得請,則決知其不敢退也。目今天文示警,景象不佳,國事日益艱危,人心日益疑懼,宗社大計,不可不早爲之所,請加三思,亟賜一兪。答曰,毋庸更煩。
李彦英,以備邊司言啓曰,都元帥李弘胄身病,若非大段,則似無辭遞至再之理,而元帥重任,當此待變之時,不可遞易,又難得其代,目今江氷已泮,邊警不至,冬節可虞,使之調理察任事,下諭,何如?傳曰,依啓。且元帥之任,非朝夕遞易之職,李弘胄不念委寄之重,徒懷自便之計,屢陳辭疏,瀆擾不已,殊極非矣。
金蓍國,以迎接都監言啓曰,詔使事體,至爲嚴重,都監事目,上年雖循例啓下,而近來百隷怠,官各司下人,非但殘弊無形,積頑成習,雖日加鞭督,恬不動念,外方官吏,惟以廢閣朝廷命令爲能事。詔使出來之期,只隔一月,若或如前遲緩,致誤大事,則其隳損國體,當如何哉?天使回還間,京外官吏怠慢及犯罪者,小則罷職,大則拿推事,捧承傳施行,竝諭于各道監司,何如?傳曰,允。
又以迎接都監言啓曰,詔使之期,只隔一月,床卓器皿及許多修理等事,一刻爲急,而外方修理軍,今方分定,雖自立或價布雇立,上來之期尙遠,其前別工作無役軍,當束手而在,令兵曹役軍三十名,姑爲定送,外方軍未上來前,急急修造,何如?傳曰,依啓。
又以弘文館言啓曰,上番八員內,直提學·典翰·應敎·校理一員,副校理一員未差,校理朴炡,以御史出使,副校理李昭漢,以病未肅拜,呈辭到館,只有副應敎臣李潤雨,入直累日,卒得胸腹痛,不得已出去,修撰臣李景容,時方入直,而疾病事故,未可預料矣,本館闕員,後政盡爲差出。答曰,依啓。又以漢城府言啓曰,嬪揀擇處女單子,曾已知委五部,各別嚴威督捧,定限今日畢納,而南部所捧,只四張,西部所捧,只二張,東部所捧,只二張,已送禮曹矣。中部則只送牒呈曰,本部兩班稀罕,大寺洞契,只有郡守沈廷和處女,時年十四歲,而以內族不得單子云。北部牒呈則曰,有幼學金榮址女子,有僉知尹敬得女子,有幼學柳汝舟女子云,而皆未呈單子,佐郞辛喜孫女子,監役柳時慶女子,則卽刻來呈單子,而皆年歲未及備書,本府不得擅爲定奪,故還給本部,使之更爲詳書以呈矣。大槪揀擇,莫重之事,本府非不夙夜嚴飾,而南部·西部等處,士大夫家,尤甚稠密,而所捧單子,如是甚少,極爲駭愕,當該部官,爲先從重推考,使之更督加捧,其餘北部·中部所報,拒逆不呈,家長金榮址等三人,竝從重推考,以懲他人,敢啓。傳曰,依啓。
弘文館副應敎臣李潤雨,著作臣沈之源等,伏以,臣等雖萬萬無狀,昵侍經幄,思欲堯·舜吾君,豈敢以非義導殿下也?籲呼經年,天聽愈邈,此無非臣等誠意淺薄,不足以取信於君父之致,聚首相顧,慙赧實深,寧欲卷舌而退,以安愚分,而祗緣遭逢聖明,忠膽自聳,不忍以國事,置之於無可奈何之地,日復一日,猶不敢止,臣等之情,其亦慼矣。夫珙之去不去,苟不係於宗社存亡,則臣等,亦何苦而瀆擾至此乎?況今訛言之胥動者,日益甚焉,人心之疑懼者,日益甚焉,此必有以也。豈非大可憂者,以殿下之明,獨不察之耶?今若不爲之所,一爲兇逆所挾,則珙雖不與其謀,亦無以自解,而殿下保珙之計,將無可施之地矣。臣等出置之請,實所以保珙者也。未知殿下,何憚而不從耶?請加三思,亟賜一兪。取進止。答曰,爾等須體予至意,勿爲更煩。
吉川君臣權盼,伏以,兇逆之孽,出於聖明之世,而罔測之言,加於賤臣之身,臣驚惶震悸,心骨俱痛,席藁竢命,斧鉞是甘,幸賴天鑑孔昭,兇計莫售,臣感激流涕,不知死所。臣於丁巳年再任江都時,有尹自任·之任兄弟,詬辱嫡母,稱以庶母,籍名京庠,自云士族,一鄕告官囚推之際,其一人躱走投火史庫,以爲生事官家之計,臣跟捕囚繫,累報監司請罪,仍棄官上來。厥後自任,斃於杖下,之任脫獄逃出變名,安亨益,肆兇逆之謀,屢逮王獄,而死中求生,欲復舊憾於臣,其當初搆怨之由,今日誣陷之跡,實乃搢紳之所共譏也。兇賊伏辜,律用反坐,旣行誅戮之典,則臣不必多辨,第臣名出賊口,汚衊冠裳,其何敢仍帶官銜,强顔朝列乎?惶懼踧踖,無地自容,伏乞聖慈天地父母,察臣危衷,特命鐫削臣職,以重國體,不勝幸甚。臣無任兢惶戰灼激切屛營之至,謹昧死以聞。
禮曹佐郞臣成汝寬,伏以微末小臣,極濫極惶,不敢仰達,而臣方負罪戾,不得不達。臣忝叨郞官,已近四箇月,而本曹規例,仕上直及凡百公事,專委於曹司郞官,他員不與焉。故臣自除授之後,服制·式暇之外,不敢憚勞,逐日奔走矣。本月初九日,以昌陵失火處奉審事,本曹郞廳,依事目當進,臣以應進之官,將爲拜辭之際,下吏持省記來,使之着名,臣答曰若未及往返,則必致闕直,不可着名矣。下吏曰未及入來之後,雖可以他郞廳爲省記,而今日尙早,或可往返,右位豈樂爲入直乎?臣不得着名,而觀日勢,以同僚改省記事,再三分付于下吏矣。及其奉審往來之際,仍致日黑,大臣以下,皆宿于門外,以今初十日朝,始爲復命,而初九日省記,則仍以臣名,書塡入啓云,臣聞來不勝驚懼之至,臣之一身,旣在門外,則本曹之闕直無疑,闕直之員,在法應罷,臣以應罷之官,不敢僥倖其無事,以保爵祿而已也。伏乞亟令有司,照法定罪,以戒人臣虛僞之習,臣不勝屛營戰慄之至,謹昧死以聞。燼餘
上在慶德宮。停常參·經筵。
下直,寶城郡守權應命。
鄭廣成啓曰,明日常參·經筵,取稟。且來十五日,儒生殿講日次,取稟。傳曰,只晝講·殿講爲之。
李彦英啓曰,大司憲未差,以次官參鞫之意,敢啓。且請出推案。傳曰,知道。
傳于金蓍國曰,宋英望給馬。
鄭廣成啓曰,今日爲政事,命下矣。臣以代房當進吏批,李彦英,當進推鞫廳,金蓍國,獨在院中,兵批,無進去之員。且吏曹堂上參判崔鳴吉,鍼灸受由,參議未差,只有判書金瑬,而政事推鞫相値,何以爲之?敢稟。傳曰,吏·兵批兼進推鞫罷後,政事爲之,可矣。
金蓍國,以戶曹言啓曰,前都事李惟達,敬差官稱號下送兩湖,使之收拾散落米布事,入啓蒙允,至於事目啓下矣。詔使出來之期已迫,列邑震動,此時添一使命,非但騷屑必甚,當此民窮財竭之時,天使支待雜物及積累應捧之物,一時督徵,則民力有所不堪,經費雖急,民弊亦不可不恤,李惟達,天使過後發送之意,敢啓。傳曰,依啓。
又以戶曹言啓曰,天使回還間,諸都監停罷事,入啓蒙允矣。曾因經筵官所啓,文選校印次,時方設局,非但匠役料食不少,該用紙地其數極多,此書冊校印事,亦爲停止,只留員役若干人,典守已印之件,天使過後,還爲始役,何如?傳曰,允。
又以兵曹言啓曰,正郞高傅川,佐郞金地粹,掃墳受由,竝家在全羅道,正郞全以性,家在慶尙道,時未上來。本曹機務重地,而郞廳各有分掌,不可一日曠職,高傅川·全以性·金地粹,竝改差,今日政差出之意,敢啓。傳曰,依啓。
領議政李元翼二十□度呈辭。答曰,安心調理事,諭之。
金蓍國,以戶曹言啓曰,以延接都監啓辭,傳曰依啓,銀蔘措備數,令大臣議處事,傳敎矣。議于大臣,則右議政申欽,以爲銀子十萬兩,人蔘數千斤辦出,必以三結收布一疋,然後可以准此數,而前此田監軍時,已爲收布,今若又以三結收之,則實一結半疋,而民力必不堪,極爲可慮。若以四結一疋收之,則差便,而第恐臨時窘迫,令該曹更爲參商磨鍊,爲當云。領議政李元翼,左議政尹昉,病不可否。臣等據此參商,今此兩員太監接待之需,若不優數措備,則必有臨時窘乏之患,今以銀子十萬兩,人蔘二千斤爲限量,叩算其有無,則前遺在及加措備,竝今之見儲者,銀子四萬兩,人蔘一千三百餘斤,而田監軍三結布未納者,一千二百同,以此作銀,可備二萬四千兩,則元數十萬兩內不足之數,二萬六千兩,人蔘七百斤矣。設令未收一千二百同,一一上來,不足之數,猶且如此,況所謂未收,皆是流亡絶戶,必不可捧者耶?今又通融下三道·江原道田結,每四結,收布一疋,而貿銀則僅足十萬之數,而人蔘七百斤,則無出處矣。矧又銀蔘之外,該用雜物,罔有紀極,而田監軍時,分定雜物,過半捧上,逆适之變,盡爲閪失,自本曹,雖有別樣措備之物,而其於兩天使支待之需,不滿四五日之用矣。若以三結一疋過重,必須四結一疋爲當云,則該用雜物中難貿於京市者,不得已分定外方,爲當,伏候睿裁。傳曰,依啓。近因木花大無,民力已盡於三結收布,今若又收四結布,則民必不堪,更爲十分參酌,五結收一疋,可矣。
答淸道居幼學金鳴遠等疏曰,省疏具悉。爾等之誠,疏辭當留念焉。爾等其退修學業。原疏在下
政院啓曰,臣等伏見統制使具仁垕狀啓,以經變之後,內庫軍器,蕩失無餘,自營別備上送矣。念此禦戎之器,不是玩戲之具,且其上獻,實出爲國之誠,而旣非惟正之供,則未免私獻之歸,私獻非古也,豈聖世之所宜有哉?此路一開,末流難防,臣等慮切杜漸,惶恐敢啓。傳曰,具仁垕深念內軍器之蕩失無餘,隨便別備上送,其爲國之誠,極爲可嘉。今玆進獻,雖是規外之物,實非干澤之計,捧置內庫,以備不虞,未爲不可,但邊將人人,若或效此上送,則不無貽弊之事,以此觀之,則爾等之啓,亦不無所見矣。此軍器,其令該司區處,監造軍官李庭梅,令該曹論賞。
行大司諫南以恭·掌令李如璜來啓曰,臣等血誠號籲,已浹兩年,天聽愈邈,一向牢拒,誠未上格,固臣等之罪也。宗社之大計,殿下其不之思耶?骨肉雖重,宗社不可忽也。私情雖切,大義不可掩也。夫珙,前有請廢之罪,後出兇逆之招,則宗社之罪人,復有如珙者乎?臣等不請按律,論以出置者,體聖上親愛之意,而亦爲珙保全地也。天光示警,人心疑懼,奄奄若將頹之屋,岌岌如欲燃之火,宗社安危,係此一擧,殿下何惜於出置之請,而獨不念宗社之安危乎?臣等身逢聖明之世,目見危亡之象,區區一念,惟欲上安宗社,下全骨肉,爲國家長久之計而已。衆情難遏,公議益激。請加三思,亟賜一兪。答曰,勿煩。
行大司諫南以恭來啓曰,推案文書,係是至重且祕,出納之際,該房承旨,例爲齎奉來傳,此實古例,其意有在,而今推鞫時承旨,不待推案之下,徑自來參,其顚倒不察之失,甚矣。請承旨推考。答曰,依啓。
行大司諫南以恭·掌令李如璜再啓曰,臣等不忍國家之急,敢進宗社之計,日復一日,日再叫號,重言複說,不能動天之聽,毋煩已諭,每下峻截之敎,臣等誠無顔復有所達,只以此論未行,人情無可安之期,公議未伸,臣等無可退之日,前後難貸之罪,中外疑懼之狀,非不詳盡備陳,而聖明只蔽於私恩,當斷不快,至此遲疑,使不測之禍,暗釀於冥冥之中,而國事知無復爲矣,不亦可憂之甚乎?況出置之論,實出於聖明之至德,不害爲恩義之竝行,則未知殿下之猶復牢執,實有何意也。失今不爲之早處,則日後之事,雖悔無及,伏願聖明,快賜睿斷。答曰,可從之事,則豈有强拂群情,至於如此之理乎?卿等其熟慮之,勿爲更煩。
金蓍國以備邊司言啓曰,本司郞廳,爲任極苦,勤仕十朔者,參下則六品遷轉,參上則陞敍,例爲論賞矣。郞廳副司正邊彦珩,十朔勤仕,依他六品遷轉事,捧承傳施行,何如?傳曰,依啓。
又以備邊司言啓曰,詔使先聲已到,此時各官守令赴任,一日爲急,而近緣臺諫不齊,守令未得署經者甚多,雖不備員,請令斯速署經發送之意,敢啓。傳曰,依啓。
又以備邊司言啓曰,以黃海監司權帖狀啓,王萬才物貨事,本司回啓,傳曰物貨處置事,亦爲商度指揮事,傳敎矣。當初王萬才所持物貨,都督旣使萬才,自爲和賣,明有分付,接伴使尹義立,亦以此意,移文于黃海監司,牢拒不受云,五千兩物貨貿銀之事,以今日本道物力,決難容易當之,萬才中間作挐多端,抑令撥賣辭緣,接伴使,據實報知于都督,前後觀勢處置之意,敢啓。傳曰,依啓。
以禁府罪人付標單子,傳于金蓍國曰,此回啓,何如是矇矓也?更爲回啓。
金蓍國,以漢城府言啓曰,貞明公主宮造成時,材木蓋瓦,今月望前畢運事,傳敎矣。車馬夫價,戶曹今始磨鍊上下,故督令車夫馬,使之一時輸入,而材多且大,而車數甚少,雖令逐日竝力輸運,而計日計木,則似未得及期畢運,極爲悶慮,自上年已輸運者二千二百二十七條,未輸運者缺九百五十八條,而近設迎接都監車夫之役,從此分力,則運材之事,恐不得專一,亦爲可慮,瓦則近者已輸運者二十五訥,未輸運者三十二訥,而瓦署時無現在之瓦,當初受價造瓦者,艱難收覓於諸處,倉卒苟充,瓦多不精,載來之瓦二十餘駄,退送不受,此外更無可運之瓦,姑待瓦署措備後,運入之意,敢啓。傳曰,知道。
弘文館修撰臣李景容,副修撰臣李省身,著作臣沈之源等,伏以,臣等俱以湔材,待罪經幄,目見國事之危急,瀝血封章,今旣經年,而誠意未格,天聽愈邈,每以勿煩爲敎,臣等不勝悶鬱焉。嗚呼,殿下之終始庇珙者,私情也。臣等之必欲處珙者,公義也。私情雖重,公議何廢,骨肉雖重,王法何屈?古先聖王,未有爲私情,而廢公義者也。亦未有重骨肉,而屈王法者也。目今天災示警,人心疑懼,脫有變作,則爲禍胎者,不在珙乎?挾而爲亂者,至於不忍言之地,則殿下雖悔悟而不可及也。噫,火始燃而不撲,則終至於燎原,水始流而不防,則終至於襄陵,此今日所可惕念處也。伏願殿下,快從乾斷,以謝公議。答曰,已諭于兩司矣。
鄭廣成啓曰,今日當爲政事,而罪人行刑,故不得爲之,政事,何以爲之?敢稟。傳曰,明日爲之。
淸道居幼學臣金鳴遠等,伏以,國家安危,係於生民休慼,生民休慼,在於守令賢否,則守令之得其人,豈非生民之福,而國家之幸乎?廢朝昏亂,官不惟人,碩鼠猛虎,遍於州縣,民墜塗炭,邦本扤隉矣。幸逢聖明臨御,群賢布列,而惟我弊郡,亦得召杜之倅,崔始量其人也。到郡之日,首以興學崇儒,敎養誘掖,而小子有造,勸課惟勤,不奪農時,而使民力穡,鍊卒訓兵,講武不怠,而軍政修擧,薄斂輕徭,賦役均平,而人無怨咨,姦軌豪猾,制之甚難,而威明所曁,莫不畏戢,還定安集,仁政所先,而流民自占,戶口滋殖,玆乃善治之梗槪,而至其淸儉之德,慈詳之政,有不可一二以盡之,一邑民物,久苦煩苛之餘,獲遭再造之期,而沾濡至澤,鼓舞仁化,五袴之謠,兩岐之歌,庶復聞於今日,而郡守以親病受由歸覲,未及言旋矣。臣等伏聞監司,以久曠官職,啓請罷黜云,若失此倅於此時,則其如弊邑蒼生何哉?闔境黎庶,如失慈母,齎咨涕洟,爭欲奔走籲呼於闕下,以達借寇之誠,而垂髫戴白,未可越險於千里湖山,遂使臣等持一鄕之公議,領齊民之哀懇,而仰訴九重之天,故臣等有所受之,而敢煩聖聽。一郡守之去就,關百里之民命,則省親遲緩之罪,有不足問,而分憂愛民之賢,其可易得乎?伏乞聖上,深嘉郡守治行之第一,而特憐遐氓裹足之情悃,假之數年,俾治一境,幸甚。臣等無任激切祈懇之至,謹昧死以聞。燼餘
上在慶德宮。停常參,有晝講。
有政。吏批,判書金瑬進,參判崔鳴吉呈辭,參議未差,左承旨鄭廣成進。兵批,判書徐渻,參判尹暄,參議金止男進,參知金尙,受由在外,左副承旨李彦英進。
下直,德川郡守許啓榮。
鄭廣成啓曰,明日常參·經筵,取稟。傳曰,只晝講。
李彦英啓曰,未署經守令,速爲署經事,命下矣。兩司城上所,命招言之之意,敢啓。傳曰,知道。
掌令李如璜來啓曰,持平權濤未四品,當爲署經,而大司憲·持平未差,掌令李馨遠呈辭,雖不備員,臣不得已與執義臣李埈,爲署經齊坐,而且因備邊司啓辭,各官守令,今日齊坐,竝爲署經之意,敢啓。答曰,知道。
正言李景奭來啓曰,持平權濤未四品,當爲署經,且以備邊司啓請蒙允。新除授守令,當竝爲署經,而司諫鄭基廣,受由在外,獻納·正言一員未及差出,雖不備員,不得已臣與大司諫南以恭,爲署經齊坐之意,敢啓。答曰,知道。
以備忘傳于鄭廣成曰,今日晝講,李廷龜·徐渻入侍事,言之。
李彦英啓曰,李廷龜·徐渻晝講入侍事,命下矣。李廷龜·徐渻,皆是經筵官,特進官,何以爲之?敢稟。傳曰,特進官勿爲入侍,可矣。
金蓍國啓曰,在外之臣,凡有陳疏,必以上疏上送事爲狀,今此黃海監司權帖辭職上疏,獨無狀啓,有違規例,難免不察之失,請命推考。傳曰,依啓。
行大司諫南以恭,掌令李如璜,正言李景奭來啓曰,天下之禍,莫深於隱,惟其隱也。故人易忽之,是以識微者,圖未然,慮遠者,無近憂,今日之事,又非隱也。危兆亂萌,昭著無疑,此則不待明者而明矣。隱之爲禍,固深矣。著而不備,其禍尤慘,蓋著矣。所以隱之者彌固,不備矣。所以釀之者益滋,及其甚也。何所不至?今珙之有罪無罪,姑舍勿論,而其爲賊徒之奇貨,則較著矣。自今以往,幸無他者則善矣。不幸而不測之變,猝起於不睹不聞之中,則日後之爲禍階者,非珙而誰?今不早處,思所以預防之道,則誠恐彌固益滋之禍,終必有所不忍言者矣。且臣等之請出置者,非徒爲除禍本,亦出於保全之計,此誠經權而適,恩義竝行之道也。殿下之牢拒者,無乃不思之甚耶?姑息之仁,無益於弭禍,無斷之善,適足以召亂,請勿留難亟賜兪音。答曰,已諭。
以備忘傳于李彦英曰,昨日禁府坐起,何故不爲乎?問啓。
李彦英啓曰,禁府都事招問,則昨日罪人行刑,故百司廢衙,故不爲坐起云矣。傳曰,知道。
掌令李如璜,正言李景奭來啓曰,國有大慶,合行大霈,曠蕩之典,實出於好生之至德,而罔赦之罪,亦參於蒙宥之中,瞻聆所及,物情齊駭。臣等取見禁府錄啓單子,則罪人名下,只錄其當初請罪大槪題目,以致聖上不得畢照其情狀,分釋之命,混及於移放。至於姜·鄭湛·林健·申垍·鄭道·崔濩·安應魯·南省身·吳汝穩·李无輿·鄭碩儁·任器之·韓玉·安佺·黃中允·任性之等,則皆以瞻賊腹心,乘時跳踉,窮兇極惡,無所不至,主張廢母之論,釀成亂亡之禍者,皆此輩所爲,則得保首領,亦已幸矣。洪景艇·金崙·蔡承先·李淸·辛義立·李涏等,亦以瞻賊鷹犬,爲鬼爲蜮,募聚徒黨,陷害忠良,濁亂朝廷,無復忌憚,凡所以病國蠹民之事,懷臂當之。李宗英·孫祐等,則承順逆魁,搆陷多士,逬諸之典,只爲此輩而設,而或移或放,解澤過濫,宜乎輿憤之日激也。雨露之霑,雖不間於甘苦,蛇蝎之毒,非可囿於竝畜,請還收成命。答曰,當觀大臣啓處之,勿煩。
鄭廣成啓曰,今日政,實注書差出,假注書鄭百亨,已爲出去,以事變假注書只爾徵,兼察之意,敢啓。傳曰,知道。
行大司諫南以恭,掌令李如璜,正言李景奭再啓曰,臣等連章縷縷,日再叫閤,經年積月,兪音尙閟,此無非臣等,辭不達意,誠未格天,而於殿下轉圜之美,亦多損矣。臣等缺焉如使國內寧謐,邦本鞏固,疑懼已定,亂萌已消,則臣等何苦爲煩言複說,亦不知止,徒遂殿下厭聞之過也。目今星文示警,天意難測,訛言屢騰,人心未定,求厥所繇,只是此論之不決,出置之請,已寓保全之意,先事之圖,實出預防之計,此臣等之不敢退,而必以得請爲期者也。請亟賜兪音。答曰,勿煩。
弘文館修撰李景容,著作沈之源等,伏以,臣等去珙之請,實在於安宗社保骨肉,而殿下之拒之者,愈往愈甚,臣等竊未知聖意之所在也。使珙在此,而宗社可得以安,骨肉可得以保,則臣等,何敢不體聖意,爭之不已,至於此極耶?兇逆之徒,無則已,必挾珙以爲亂,苟或不幸,到此地頭,則宗社豈得以安,骨肉豈得以保乎?此臣等之所以爲憂,而必欲出置者也。殿下何不諒此至誠,勉從公論耶?伏願殿下,更加三思,亟賜一兪。答曰,勿煩。
鄭廣成啓曰,本院僚員之不齊,莫此時若也,而左副承旨李彦英,今又病未仕進,聞其所患,不至大段,請李彦英命招察任。傳曰,依啓。
李彦英啓曰,左承旨鄭廣成,已往吏批,臣當進兵批,而院中只有右副承旨金蓍國,今日晝講入侍,何以爲之?敢稟。傳曰,吏兵批兼進。
備忘記,先朝後宮淑媛尹氏爲昭媛典衣,金氏典言,趙氏爲尙寢典設,崔氏爲尙服典膳,徐氏爲尙記,申氏爲尙服,崔氏·朱氏,爲尙宮尙服,崔氏爲尙儀典言,趙氏爲典衣,金氏·車氏爲尙正,金氏·李氏爲典言,金氏爲尙記,金氏·尹氏·朴氏·李氏·全氏·趙氏爲典藥。
以備忘,傳于金蓍國曰,公主家造成處正鐵三千斤,今月內措給事,言于該曹。
以戶曹參議望入啓。傳曰,近道守令中,可合人擇擬。
李彦英,以都摠府言啓曰,今日入直軍士,當爲中日習射,而政事相値,退行之意,敢啓。傳曰,知道。
又以都摠府言啓曰,副摠管元鐸,掌隷院坐起晝仕,請出標信。傳曰,知道。
金蓍國,以戶曹言啓曰,本曹四結收布啓辭,傳曰,依啓。近因木花大無,民力已盡於三結收布,今若又收四結布,則民必不堪,更爲十分參酌,五結收一疋可矣事,傳敎矣。當此民窮財竭之時,加之以木花太貴,前定三結之布,尙未畢捧,又有四結收布之令,則赤立之民,何以堪之哉?聖慮及此,其軫恒民生之意,至矣盡矣。臣等感歎于中,豈不欲將順聖意乎?第我國之收,皆可裁省,而不可裁省者,天使接待也。況今日之勢,異於前日,竊聞中朝之奇,太監氣勢甚盛,貪風日熾,一太監,猶且難待,況二員太監,一時出來,此則近古所未有之事也。在我待之之道,不可以常規處之,銀子十萬兩,人蔘二千斤,亦未知其足用與否,而姑以此數爲限量矣。今雖加捧四結之布,人蔘七百斤價物,則無出處,其餘綿紬·白苧布·白正布·白木綿等物,罔有紀極,雖自本曹,有別樣措備之物,而有同滄海之一粟,何能爲有無於其間哉?萬一徒恤民隱,不爲優備,臨時需索無窮,不能應求,則顚倒窘迫之患,有不足言,而其爲虧損國體,爲如何哉?臣等待罪有司,酌量用度,四結收布,似不可已,惶恐敢啓。傳曰,依啓。
鄭廣成,以吏批言啓曰,宗室行積善正得仁,以司饔院副提調加資事,命下矣。宗室正義,依例爲封君,何以爲之?敢稟。傳曰,依前例爲之。
李彦英,以軍器都提調意啓曰,本寺機務浩繁,非如他各司之比,正摠察軍務,其在常時,不可久曠,而目今冊使當前,儺禮造排等事,一日爲急,正權鑊,以督運御史,江原·慶尙等道下去,竣事無期,閑官換差,何如?傳曰,允。
金蓍國,以戶曹言啓曰,天使時所用御帖紙,或云當用深紅唐紙,或云當用淺紅紙云,而臣等未能的知,深紅·粉紅中,自政院定奪,十五卷貿易於椵島,急急上送事,管餉使處,下諭,何如?傳曰,允。
鄭廣成,以錄勳都監言啓曰,以戶曹啓辭,天使回還間,諸都監一切停罷事,捧承傳矣。都監功役幾已完畢,別無所缺侵責各司之弊,而匣像敎書,時方上綃,今若捲藏經夏,則必有霾腐蠹破之患,極爲可慮。且定勳三年,尙未歃血,其於事體,亦甚未安。減省員役,令該曹,只給書吏·使令合十七人料布,則可以連役完就,而會盟祭,則費用無多,至於賜宴賞給等事,雖待後日爲之,亦爲無妨,都監勿爲權罷,會盟祭,依前擇日爲之,而其他節目,則待詔使回還後擧行,何如?傳曰,依啓。賜宴賞給事,亦勿爲退行。
又以延接都監意啓曰,以修理軍·差備軍·刷馬·驛馬,分定啓辭,傳曰依啓。驛馬·刷馬,加數太多,更爲酌定事,命下矣。上年取考各年謄錄依單,天使最少之數知委,而今則太監二員,一時出來,其數當倍,故驛馬·刷馬,各加二百匹矣。今承聖敎,更爲參酌,刷馬則雖減數,或可推移,驛馬則頭目以四百磨鍊,可騎者旣多,勢難減數,差備軍,亦當隨頭目,而多寡前定一千名外,加二百名,刷馬加定二百匹內,減一百匹,三月晦日,遠道則四月初五日內,別定勤幹差使員,一齊上送事,令兵曹,火急擧行,何如?傳曰,依啓。
備忘記,史官二員待命。
玉城府院君張晩箚子,伏以,臣庸劣無狀,得罪欺蔽,自分屛伏私室,杜門省愆,聖度天大,未浹旬日,而恩命又下,體府之任,猶前仍帶,臣聞命驚惶,感淚無從。第臣曾於拜命之初,已將不可堪之狀,箚陳情事,無餘蘊矣。才劣病劇,日以益深,初旣謬受,豈容再誤?在廷大臣及崇班重秩,合膺是任者,不無其人,臣獨何人,冒據匪分,前後支離而不知止也?況臣左眼已閉,右目亦曾受病,方當肝木用事之節,視瞻濛濛,昏花眩外,殆不辨物,其不堪察任之狀,國人所共知。伏乞天地父母,鐫臣體察之職名,以授可堪之人,不勝幸甚。答曰,省箚具悉。勿辭察任。
黃海道觀察使權帖上疏,伏以,君臣大倫,根於天性,內有父子之親,外有君臣之義,無所逃於天地之間也。恩無輕重,事如一體,寸息尙存,不敢言勞,惟思糜粉,以報萬一,而寸草三春,無補涓埃,終始盡瘁,只待一死,顧臣所冒,職務煩劇,非病人尸居之地,曾以難堪之狀,累瀆於冕旒之下,情未上徹,未蒙恩許,悶默含痛,望斷生還,自期極身盡節,死而後已也。第臣稟受虛弱,素多疾病,受命西來,勞瘁成疾,心火上炎,精血消耗,中焦下消,肌體枯黃,衰憊日甚,自知不久於世矣。數日而來,猝中風寒,手足癱瘓,語音蹇澁,兩耳俱聵,精神蒙昧,飮食專廢,鍼藥無效,前忘後失,處事乖謬,坐而達宵,心恙轉劇,種種諸症,乘時齊發,素患消渴,轉成腹脹,積年老痰,變爲厥痛,有時上塞,不省人事,顚仆乃起,絶而復甦者數矣。當此邊鄙多聳,策應之務,日以重委,茫不知爲何事,從他瘝曠,幾務日滯,臣之罪戾,萬死難贖。朝廷不察臣病之至此,恬不處置,日月久稽,微臣之死,固不足惜,其如國事何,僨敗之後,萬誅臣身,何益於事?嗚呼,臣之事君,猶子事父,子爲父死,死無所恨,臣受恩深重,義當捐軀,誠死於此,則可謂得其所矣,而一日寢病,一日瘝職,二日寢病,二日廢事,臣之所憂,亶在於此,非敢死生於顧戀也。延時引月,重誤國事,悔無所及也。幸蒙天恩,生入脩門,尋醫投劑,更延縷命,則臣之報國,亦有日矣,臣若有毫毛可强之勢,則何敢言病於今日,以欺神明乎?伏願聖明天地父母,曲賜生全,亟令罷歸,俾諧首丘之願,則豈但於臣身,獲再生之恩,於國事,實有幸矣。謹昧死以聞。答曰,觀卿疏辭,具悉卿懇。此非乞遞之時,卿其勿辭,調理察職。
吏批,徐景霌爲崇德大夫達城尉,洪瑞鳳爲大司憲益寧君,權盼爲京畿觀察使兼開城府留守吉川君,金尙憲爲知製敎,金德誠爲知製敎,李明漢爲吏曹參議,知製敎鄭孝成爲戶曹參議,徐景雨爲禮曹參議,鄭弘翼爲行弘文館副提學知製敎兼經筵參贊官春秋館修撰官,鄭百昌爲司僕寺正兼知製敎兼編修官世子侍講院輔德,李馨遠爲成均館司成,成時憲爲相禮,尹衡彦爲掌令,缺爲持平兼記注官,嚴惺爲獻納兼記注官,李基祚爲弘文館校理知製敎兼經筵侍讀官春秋館記注官,金槃爲副校理知製敎兼經筵侍讀官春秋館記注官,成汝寬爲兵曹佐郞,吳端爲戶曹佐郞,李景曾爲正言,羅萬甲爲典籍知製敎兼記事官,趙廷虎爲典籍知製敎,金鍊爲奮忠贊謨靖社功臣司僕寺主簿承政院注書兼記事官,朴璜成均博士,鄭之羽成均博士兼養賢庫直長,姜允亨成均學正兼養賢奉事,朴而立奉常奉事兼成均館學正,金知復奉常副奉事兼成均學正,李惟吉承文院副正字,申悅道·李沆爲奮忠贊謨靖社功臣廣州牧使,鄭汲爲務安縣監,金相潤爲谷城縣監。兵批,韓汝稷爲同知中樞府事,尹舟殷爲世子翊衛司洗馬,朴東善爲嘉善大夫龍驤衛副護軍,韓孝仲爲行龍驤衛副護軍,金德諴爲行龍驤衛副護軍,朴廷濟爲龍驤衛副司果,方振爲龍驤衛副司果,金尙憲爲折衝將軍行龍驤衛副護軍,河繼善爲折衝將軍行龍驤衛副司果,邊彦珩爲龍驤衛副司果,梁廷趾爲釜山浦鎭管西生浦水軍僉使,裵以絅爲會寧鎭管豐山萬戶,李得男爲義州鎭管水口萬戶。燼餘
上在慶德宮。停常參,有晝講。
下直,安東府使宋象仁,石城縣監李繼先。
鄭廣成啓曰,明日常參·經筵,取稟。傳曰,只晝講。
又啓曰,昨日假注書鄭百亨出去之後,以事變假注書呂爾徵,兼察之意,啓達矣。今日呂爾徵稱病不來,自便,甚矣。請命推考,新除授朴璜出仕間,假注書差出,何如?傳曰,允。
假注書,△吳竱·任絖·鄭百亨。
李彦英啓曰,假注書,已爲差出,而家在甚遠,未及入來,臺諫以避嫌事,方爲來詣,以修正假注書柳景緝間察之意,敢啓。傳曰,知道。
金蓍國,以戶曹言啓曰,此時採銀,雖似七年之病,求三年之艾,然銀之爲物,生於地而無窮,苟能設法採用,則其爲補用,豈淺淺哉?端川銀壙産銀甚多,而所患無役軍也。頃者南漢山城赴役僧軍,咸鏡監司狀啓請減,備局只減吉州以北僧軍,而南道則不減矣。南北僧軍,盡爲赴役於端川,採取銀鉛,則雖未及於今番天使時所用,而亦可爲貸用還償之資矣。令備邊司議處,何如?傳曰,依啓。
金蓍國,以迎接都監言啓曰,都監功役,須先造假家,然後各色諸事,方可始役,而繕工監,無一箇長木,官員束手而坐,外方修理軍,今方分定,若待其上來,山役取用,則天使至矣,極爲悶慮。營建都監用餘大中椽,在新造備邊司者,一百七十餘箇,在分戶曹者,五十餘箇,雖未滿十分之一,姑先取用,其餘長木·蓋草·生葛·缺柧木等物,依前例,京畿稍近水邊各官分定,繕工監官員下去,尺量裁斫,以便輸運,罔晝夜督令上來,何如?傳曰,依啓。
又以工曹言啓曰,天使時鍮鑄器皿,極爲浩大,賊适之變,前排遺在,幾盡蕩失,所當預爲造作,而本曹所屬鍮匠·小爐匠·匙匠·權爐匠等,體府及訓鍊都監·北營等處,時方推捉,磨造銃筒諸器,本曹許多器皿,雖欲造作,將不得下手,至爲悶慮。上項鍮鑄各樣等匠,限天使回還間,各衙門毋得侵責,專意本曹之役事,各別捧承傳施行,何如?傳曰,依啓。
又以戶曹言啓曰,今月十二日晝講,知事徐渻所啓,民間以綿布比米,則米頗爲歇,慶尙道則以天使時磨鍊米貿銀於東萊,以補天使時所用,可矣。參贊官李彦英所啓,民間出米,則似易,而收布似難,以米貿銀,便當矣。上曰然則可矣。知事李廷龜所啓,頃聞鄭斗源之言,管餉使所儲物貨甚多,差使輸送釜山,而貿易,則一萬兩銀子,似可易辦矣。上曰此兩件事,議于該曹擧行,可也事,傳敎矣。木花連歲大無,民間綿布極貴,出米則易,出布則難,果如筵臣所啓矣。但慶尙一道郡邑甚多,而四結之布,無邑無之,以米貿銀,有三難,輸運之弊,一也。許多米穀,盡入東萊,則銀價踊貴,二也。倭人之所求,在木不在米,三也。雖然東萊傍近若干邑,四結布,以米捧上,試令貿銀宜當,作木收米便否,急急行會于本道監司,使之從便處置,至於兩西管餉使所儲物貨,輸送釜山貿銀事,則似可施行,但近日椵島物貨,無數出來,京商之湊集於釜山者,不知其數,而倭人切不買賣云。萬兩之銀,決難換貿,然着令管餉使,花絲紬·靑藍布·大小帽段,白絲·木花等項,可直三四千兩者,作速上送,而平壤·安岳所在銀子四千九百餘兩內一千兩,則先來譯官秦仁男處許送,其餘上送之意,行會矣,更爲移文,使之速爲輸送,何如?傳曰,依啓。
晝講,知事李廷龜所啓,中朝武之望,自前年九月,爲巡撫御史,頗爲眷戀我國,有盡力周施之事,今秦仁男去時,或修揭送禮,以謝慇懃之意,事無發落,取稟。傳曰,依啓。
以兵曹判書軍官口傳單子,傳于金蓍國曰,一時權設軍官,非永爲恒式之事,勿爲帶率,可矣。
金蓍國,以戶曹言啓曰,四結收布事,已爲覆啓蒙允矣。前後議大臣啓辭及傳敎內辭緣,詳細行移于四道監司,使外方之民,曉然知四結收布之擧,出於不得已之計,宜當。遠道則三月晦日,近道則三月二十日內,一齊上送事,令禁軍發馬行移,何如?傳曰,依啓。
獻納嚴惺啓曰,臣曾忝本職之時,連參合司之論,披肝瀝血,踰歲叫閤,無非安宗社保骨肉之計,而誠未格天,未蒙允兪,徒懷慙懼,黽勉隨行,適以賤疾呈告遞免,厥後兩司之官,再三引避,次第引疾,靡然去職,席無暇暖,蓋是有言責者,不得其言則去之義也。不料新除之命,又及於已試無狀之臣,合司之啓,聖批之拒,猶夫前日,則臣之去就,與曩日求退之員,小無異同,臣何顔面,再冒言地,以貽中外之嗤點乎?請命遞斥臣職。答曰,勿辭。
持平權濤啓曰,臣於正月二十五日除授本職,翌日肅謝之後,兩司始爲引避,則未避之前,臣之署經,可以爲之。厥後再避三避之間,皆以慶禮,出仕隨參。旣已出仕,則一番坐起,亦可爲之,而當此合司之日,拘於署經,不得仕進,至於十八日之久。大禮陳賀之日,亦不得同慶於舞蹈之列,今始來謝加資之命,此無非臣庸劣無狀,不能有無於言地,爲同僚者,視之如庶官,任其龜縮,而不爲之所也。有身居風憲重地,受人攔住抛擲,幾至二旬之後,乃敢抖擻風采,自謂臺諫,而行呼唱於道路者哉?臣雖至愚極陋,亦知人間有羞恥事,決不可晏然仍冒,請命遞斥臣職。答曰,勿辭。
答右議政申欽箚曰,省箚具悉。近觀三司之論,不諒予意,愈往愈切,咸以去就爭之,予甚悶焉。當光海欲廢母后之時,仁城之獻議,與諸王子之議不同,此則雖出於怵禍,不可謂之無罪,至於近日之事,徒執兇賊借重之辭,不見相應之迹,而欲爲先事之圖,當玆人心極惡之日,地逼勢埒者,雖微此人,皆將難免,一被指點,寧不殆哉?然則先王遺體,次第終不得保全,予將何面,復入先王之廟,而陟降之靈,其果謂有後乎?此所以强拂群情,逾時而不得從者也。卿須體予至意,使三司之論,速爲停止。原箚在下
金蓍國,以戶曹言啓曰,當此天使時,本曹機務,倍前浩繁,參議鄭孝成,以忠州牧使,方在任所,除交代,斯速上來事,行移,何如?傳曰,依啓。
又以戶曹言啓曰,白牌探聽通事秦仁男等入往時,當有該用人情之物矣。與館伴相議,銀子二百兩,人蔘三斤,靑鞘刀三十柄,油扇三十把,霜華紙五卷,給送之意,敢啓。傳曰,知道。
李彦英,以兵曹言啓曰,本曹郞廳八員內,正郞二員,佐郞一員未差,正郞李景義·兪省曾·金柱宇,以迎接都監郞廳啓下。本曹非但機務浩繁,時方秋冬等都試開場,郞官不得備員,無以周旋察任,而正郞李景義,佐郞金柱宇,以武備司,方委以逃故査覈之任,其中一員,都監郞廳遞差,自今後,本曹郞廳,勿爲都監差下事,捧承傳施行,何如?傳曰,依啓。
行大司諫南以恭,執義李埈,掌令李如璜,正言李景奭,啓曰,臣等昨日論啓罪人等,還收成命事,而議定之時,或出於停當,或出於忘却,至於成夏衍·趙存道·張世哲·沈宗道等之罪,皆落漏,致有物議,臣等昏謬不察之失著矣。請命遞斥臣等之職。答曰,勿辭。
行大司諫南以恭,掌令李如璜,獻納嚴惺,正言李景奭來啓曰,爲國家除禍亂,明與斷而已。明則炳於隱伏之情,而無所蔽,斷則決於牽制之私,而無所撓,苟或明斷不足,而幾微不察,親愛相牽,則流於姑息,失於寬縱,終至於貽後日之悔者,古今何限?古之明王,承天以順理,罪在王室,則不以私恩而掩義,有行法於至親者矣,有致辟於公族者矣。況此處珙之請,止於出置而已?從之,實所以保全其身,而拒之,適足以滋禍于國,殿下於此,何苦而靳固之至此耶?伏承聖批,每以已諭勿煩爲敎,丁寧懇惻,前後縷縷,而臣等之心,有所未諭,連章累牘,雖碎首玉階,爲國家除禍亂,有所不容己者也。寧以天聽厭煩而遽止之乎?請勿留難,亟賜允兪。答曰,勿煩。
傳于李彦英曰,金立,依南香例論賞,而兵曹啓目,有若取稟者然,何也?
掌令李如璜,正言李景奭來啓曰,曠蕩之典,實出於好生之德,而罔赦之罪,亦參於蒙宥之中,莫不驚駭,輿情齊激,至於姜·鄭湛·林健·申垍·鄭道·崔濩·安應魯·南省身·吳汝穩·李元輿·鄭碩儁·任器之·韓玉·安佺·黃中允·任性之·成夏衍·張世哲·沈宗道,則皆以瞻賊腹心,乘時跳踉,窮兇肆惡,無所不至,主張廢母之論,釀成亂亡之禍,無非此軍之所爲,則得保首領,亦已幸矣。洪景艇·金崙·蔡承先·李淸·辛義立·李涏·趙存道等,則亦以瞻賊爪牙,爲鬼爲蛾,募聚徒黨,陷害忠良,濁亂朝政,無復忌憚,凡所以病國蠹民之事,攘臂當之。李宗英·孫祐等,則承順逆魁,搆陷多士,念惟此輩科罪,雖有分等,當兇逆勢張之日,煽動廢論,助成其惡,使彝倫斁絶,人道滅亡者,其罪均也。止於流竄,已是聖世之輕典,而今日之赦,尤爲小人之大幸,有識之士,孰不痛心?臣等之言,實是公共之論,而昨承聖批,以徐觀大臣議啓,處之爲敎,臣等竊惑焉。大臣固重矣,臺臣之言,獨不重耶?言苟可用,則芻蕘必擇,矧玆公共之正論乎?請勿留難,亟賜允兪。答曰,已諭。
弘文館副應敎臣李潤雨,修撰臣李景容·臣吳竣,著作臣沈之源等,伏以大舜之於象,周公之於霍叔,骨肉之情,非不深也。保全之計,非不至也。而大義所在,尙有放廢之擧,其不可以私情屈王法章,章明矣。嗚呼,殿下所學者大舜也。所法者周公也,而聰明蔽於保珙,私意勝於屈法,三司之籲,拒而不納,大臣之啓,置而莫從,上下相持,以至今日,體面之傷,有不足言,而脫有不軌之徒,從中而起,則挾而爲亂者,其不在於珙乎?宗社之危急若是,而殿下莫恤焉,臣民之悶鬱如是,而殿下莫念焉,每以勿煩爲敎,其於保珙之計得矣,奈此宗社何,臣民何?伏願殿下,快從公論,毋貽後悔。取進止。答曰,休煩。
行大司諫南以恭,掌令李如璜,獻納嚴惺,正言李景奭再啓曰,臣等瀝血封章,竭誠呼天,變歲踰時,愈往愈激者,實出於深憂遠慮,而殿下一向牢拒,尙不允兪,臣等不勝悶鬱焉。若國勢安如盤石,而謀逆之狀,或在於眞贗之間,則何苦强爲大言,傷君父親親之至恩哉?今珙旣忍於廢弑之請,復通於兇逆之謀,可罪之實,毫髮無疑,加以爲賊奇貨,逼處城闕,前後逆招之推戴云者,必指於珙,則日後之禍,誠不可測,安可以姑息之小仁,而忽宗社全安之大計乎?請勿留難,亟賜夬斷。答曰,勿爲過慮,亟停此論。
鄭廣成,以弘文館言啓曰,本館上番只有副應敎臣李潤雨一人,而頃患胸腹,以下番,姑陞上番,而出去調治,今雖入來,前症尙未永差,眠疾且重,明日晝講,勢難入侍。新除授校理李基祚,副校理金槃,卽命牌招肅謝,使之入直,且修撰吳竣,今差迎接都監郞廳,除本司仕上直,本館非他司之比,經筵入侍,體面旣重,且副修撰金榮祖,受由下鄕,其餘數人,疾病事故,未可預料,請修撰吳竣,迎接都監郞廳改差。傳曰,依啓。
金蓍國,以兵曹言啓曰,本曹缺兵價布竭乏,無以俵給各衙門之意,前後啓稟,及榻前陳達,非止一再矣。今迎接都監移文,則使令四十八名定送云。卽今天使先聲尙遠,使喚奔走之役,不至浩繁,限本月,三十名價布,爲先輸送,待到正奇出來,依前輸送,何如?傳曰,依啓。
答成均館司成李馨遠疏曰,省疏具悉。嘉爾爲國之誠,所陳之事,當議處焉。原疏在下
傳于金蓍國曰,京外兩界人物刷還到付考准與否,問于備邊司以啓。
答玉城府院君張晩箚曰,省箚具悉。旣往之事言之,缺益勿辭調理察任。
海州牧使臣吳允諧上疏,伏以,海之爲州,僻在海曲,田多畓少,土瘠民貧,然在平時則物力殷盛,倉庫饒實,與羅·晉兩州竝稱,雖壬辰兵燹之餘,癸甲凶荒之後,其民人之庶,倉儲之存,尙可爲州官模樣。厥後數年,不幸遭値宮闕之役,其時爲牧者,恃其富庶,助工米布及雜物輸納之際,恣用倉穀。及其遞任之日,無以充備,則以前日徭役中未捧之數,載錄元案,稱爲散在民間。臣親見傳來重記,則其目有白土·空石·正鐵·戶鐵·小帽子·針子·戶籍紙·災傷紙·黃蠟·全漆·銀價·都監生葛·薄缺本官積草·氷丁及人情·作紙·船馬價等,各樣未捧價米,己未·庚申·辛酉數三年間,爲弊日痼,所謂作米散在稱云之穀,尙在會錄之數。噫,國家多事,賦役繁興,目前時急之役,尙不得依數備納,況往年徭役未納之數,民豈能一一憶得乎?今欲徵納,則愚下之民,不察此穀,初出於其所應行之役,而反謂國家徵責無名之穀,夫婦恐詛,遠近嗷嗷,況當初作米時,其所未納之人,或已作故,或已流徙,所居之地,已爲蓬蒿草菜,何處徵債乎?欲侵之隣族,則其所謂隣,亦已逃散,其所謂族,亦多無據,其或幸存而不徙者,則其戶所應納之物,其身所當行之役,色目極多,計其一年農作之數,將不得供其十一,何暇及於隣族往年之役乎?反正之後,己未以上,難行蕩滌,而庚申·辛酉·壬戌,則尙在於應捧之類,其間或有文書訛誤,以己未以前未捧之穀,置諸已捧留庫之類,未蒙恩典者,其數亦多,侵徵隣族,猶夫前日,民豈知朝廷德意乎?今之所謂元穀,此類過半,地曹所載,雖有萬千之名,而其實則蕩然矣。此皆任事者之罪,民則何辜?不特此也。一自西路兵興,國儲罄竭,管餉所供,專爲軍食,而非如諸葛亮渭上之耕,趙光國潢中之屯也。只靠於諸邑作米,皆徵於元穀之外,而徵督之令,急於風霆,元穀反作之數,何暇又徵於民乎?天之所生,地之所養,民力之所作,出穀之數有限,而公家徵督,日興日繁,以有限之米穀,應無窮之徵督,其勢已不可支矣。況於其間,非其身役,而以隣族見侵者,如奴婢身貢,步兵價布,缺價布,老殘收布,直路刷馬價布等役,又從而橫徵之,民何以堪乎?徵之則民力已竭,不徵則虛簿空存,臣未知所以爲策也。況壬·癸·甲數三年來,年穀不登,民間所食,豆屑糠粃,救死不贍,何暇徵出乎?從前不得收捧,以至于今,徒擁虛簿者,蓋以此也。臣在京時,聞今年稍似豐稔,意謂海州亦然,及來見之,則海之爲地,田穀幾至十分之三。而今年田穀,最爲不實,畓亦無膏饒處,故比延白等地,不及,以此之故,今在秋成,民無儲穀,而州官徵督,欲及此時,計民所納之數,則一戶所納,多者米十餘石,少不下五六石,一年勤苦之所得,沒數入官,猶患不足,有何餘穀,而自食以資活乎?況頃日雨雹之災,害穀甚多,臣適巡到西北境內,親見其態,民持被雹穀穗,見臣泣訴,如此被災之處,尤無應役之路,豈不矜㦖哉?守令之職,以牧民爲任,而今則壓於上司之令,以必徵滿爲限,雖知民食之不足,而猶不得已,日加苛斂,每於徵督之際,怨訴滿庭,臣雖至頑,亦何忍之?噫,聖明在上,群賢滿朝,而民之勞苦怨咨,無異於曩日,臣實痛悶焉。臣願還上其所受食之外,凡反正以前雜色反作之穀,雖係管餉所納,一切蕩滌,其他各種徵布,曾已逃故者,亦皆一切査覈蕩滌,使民得免料外之斂,隣族之侵,則民生幸甚。臣亦知國儲已竭,不可輕易蕩滌,而與其徒守空券,日行侵虐於民,使民蕩滌,不如早示惠澤,而盡捧實數之爲愈也。昔孟嘗君,患賓客乏食,使馮驩徵錢,馮驩焚其書曰令薜民親君,馮驩豈不知孟嘗君之乏錢,而猶且焚之,其後孟嘗君,竟爲薜君,古之人,誠知民心之不可失,民力之不可竭故也。嗚呼,本固邦寧,大禹明訓,損上益下,羲易至言,自古已驗,在今敢忽,臣拜辭之日,親承傳敎,夙夜慮念,思欲保全民力,收拾凋弊,以副朝廷委遣之意之萬一,而才識淺短,計慮遲鈍,何能出異謀奇計,隨事措處乎?況海州百務煩劇,種種痼弊,積年未祛,加以民心頑悍,凡聞官令,如逃寇讎,以此事勢,往年逋欠,決無盡徵之理,已散民口,亦無還集之路,玆敢以損上固本之道,仰瀆天聽,伏惟殿下垂察焉。臣不勝激切屛營之至,謹昧死以聞。
掌令臣鄭世矩上疏,臣本無狀,遭遇明時,忝冒言地,非止一再,才識短淺,報蔑涓埃,職與事岐,罪戾山積。不意玆者新叨,兢惶感激,奔走是效,而福過災生,疾病隨之,始痛之日,以謂但缺入供務無意調治,以至彌留苦極,今則寒熱交攻,頭疼如裂,精神昏困,食飮專廢,欲起復顚,見人隔霧,欲處而調理,則退伏非宜,欲出而供職,則沈痾若此,不得已冒昧書單,呈告于政院,而終被三黜。臣之所帶,卽臺憲重地,決不可一日瘝曠。臣之情事,實爲狼狽,臣雖無狀,不至病風,則豈不知聖上哀疚之中瀆擾,爲萬死,而況嚴旨之下,又在於數日之前乎?臣之於君,猶父之於子,有病必呼父母,伏願天地父母,俯察微臣悶迫之情,亟賜罷斥,以便公私,不勝幸甚。臣無任瞻天屛營之至,謹昧死以聞。
領議政臣李元翼,左議政臣尹昉,右議政臣申欽箚子,缺慘痛之後,臣等以抑情從禮之道上達矣。意謂聖明,下從萬民之望,上遵慈殿之旨,庶幾無過於哀毁,而伏聞誠孝之缺裁節日進稀粥,起處苫塊,無異於初終之時,臣等竊不勝憂遑悶迫,不知所以爲計也。禮曰不勝喪,比於不孝,又曰喪食雖惡缺充饑,又曰必有草木之滋焉,孝子之持喪以滅性,爲深戒者,蓋以此也。匹夫猶然,況殿下一身,宗社臣民之所托,而自輕若此乎?以聖明之色憂侍藥,經數三月之久,啓居不能,以時飮饍,式至屢廢,而竟遭終天之戚,其間心慮之焦煎,榮衛之損傷,聖明必不自覺矣。疾病之作,不作於作之日,若不及今,稍加節宣,而一任傷毁,不復置意,則一朝有不安節,將何以治之哉?臣等不得進覲天表,仰瞻玉色,秪以文字之末,略陳螻蟻之悃。聖明若不於此,而俯循,依例降批而已,則臣等之血誠,歸於虛文已矣,豈不重可悶乎?伏願聖明,深惟宗社生民之計,體奉慈殿勸勉之義,節抑至情,以爲保全之方,臣等無任伏地祈懇之至。取進止。
議政府右議政臣申欽,伏以,三司缺近見臺閣相率而引退,國言因之以日激,人情憂畏,氣象慘阻,臣恐殿下,不可不深長思也。狄靑,宋之良將,而爲人藉口,則歐陽脩,上箚陳之,況人非狄靑而藉口者,以推戴爲名者乎?臣曾承聖敎,不勝感惕,不無將順之慮,而天下之事變無窮,擧國之洶懼難定,相持已久,所損非細,亂不可階,禍不可媒,竊忖時勢,敢復封章,伏願聖明垂察焉,以鎭人心,不勝幸甚。取進止。
玉城府院君臣張晩,伏以,臣再冒威嚴,極知僭越,私情之悶迫,愈往愈深,不得不仰首鳴號,以干鈇鉞之誅,臣所患眼病,非尋常疾痛之比,凡有官守者,必能辨別字畫,乃可接應事務,目不視物,能察職任者,古今天下,寧有是理?臣於二十二年前,肝臟受風,兩眼冷淚長流,上年行陳之間,一目已盲,餘存右眼,雖未永閉,天陰之晝,燈火之下,視瞻昏花,咫尺不辨,起居須人,行步蹣跚,不似人狀,雖欲强隨朝班,鞠躬盡瘁,其勢末由,言念至此,竊自悲悼。且臣缺初非用護李貴欺罔君上之計也。外人或以其時,亦有斬頭之說,而不爲仰陳,爲非,此則臣於其日,自外後來入幕裏,臣未入座之前,或有云云,臣未之知也。臣旣在座之後,此一句話,耳無所聞,旣無所聞,縱欲上達得乎?前後曲折,如斯而已,而慮事不敏,自不覺於欺蔽之歸,追省愆尤,罪合萬死。仍念八路總戎之任,事體固重,而軍民所瞻,決非身負欺罔之罪者,所宜强顔,非獨臣情地之踧踖不安,其於朝廷體統,亦甚失矣。且臣之疾病,旣如此,重負罪戾,又如此,斷不可從他笑罵,以混名器。伏乞聖明,亟鐫臣體察之職,以安愚分,使得杜門待罪,以爲人臣罔上之戒,不勝幸甚。臣無任惶懼屛營之至。取進止。燼餘
上在慶德宮。停常參,有晝講。
下直,江華府尹金起宗,定平府使李廷馦,安東判官李勉,康津縣監宋行吉,永川郡守朴安孝。
傳于鄭廣成曰,江華府尹·定平府使·永川郡守·康津縣監引見。
鄭廣成啓曰,明日儒生殿講,來十七日國忌,十六日齋戒,此三日視事不爲,取稟。傳曰,知道。
又啓曰,明日儒生殿講時命官,何大臣進去乎?傳曰,右相進去。
金蓍國,以備邊司言啓曰,行副護軍金尙容,以遠接使,多有參議之事,本司堂上啓下之意,敢啓。傳曰,依啓。
金蓍國,以備邊司言啓曰,廣州牧使李沆,以忠淸前兵使,方在任所,新兵使下去交代後,當爲上來,而南漢山城始役,在於今月二十日,遠方僧軍,方爲聚會,別無主管之人,則事不着實,李沆改差,以在京無故人差出,急急下送,使之董役,宜當敢啓。傳曰,依啓。
以吏曹參判崔鳴吉身病呈辭,傳于鄭廣成曰,遣內醫看病。
答鄭經世箚曰,省箚具悉卿懇。卿宜勿辭,調理察職。原箚在下
答副提學鄭弘翼疏曰,省疏具悉卿懇。卿其勿辭,從速出仕,以副予望。原疏在下
答兵曹參知金尙疏曰,省疏具悉。不爲同參,則有何所失乎?爾宜勿辭察職。原疏在下
金蓍國,以備邊司言啓曰,大同廳已議停罷,缺區處之際,不可專責於該曹,本曹堂上,自從前句管,與度支詳細處置後,停罷,何如?缺
李彦英,以備邊司都體察使意啓曰,臣旣受任,今將開府所帶中軍從事官以下諸將及軍官等,依前啓下單子仍帶之意,捧承傳于吏兵曹,且副使缺員,所當差出,而摠戎使臣李曙,旣以體府摠戎使稱號啓下,自前詳知首末,姑令兼管南漢山城修築之事,與臣商議料理分付,似爲便當,故敢啓。傳曰,依啓。
李彦英,以備邊司言啓曰,延平府院君李貴,以元勳重臣,久在江外,當此多事之時,似當別有召命,入贊機務,惶恐敢啓。傳曰,依啓。
李彦英啓曰,備邊司啓辭,延平府院君李貴,別有召命事,批下依啓矣。李貴今在江外,命牌送之乎?敢稟。傳曰,明日命招,可矣。
又以戶曹言啓曰,近來連年失稔,木花大無,民窮財盡,已到十分地頭,而大同各年逋租督徵之餘,又有三結布·四結布收捧之擧,赤立之民,何以堪之哉?民至愚而神,天使時所用,則雖罄甔石之儲,固不深怨,最所冤苦者,科外之徵也。近聞南來之說,民間皆以曩日調度官宋敬臣·金忠輔·池應鯤·禹纘舜等,措備米布不盡蕩滌之故,稱冤不已云。此等米布,曾因各道監司,散在民間者,則已令焚燒文券,收捧留庫者,使之上送矣。今聞所謂已捧者,亦非時存見儲之物云,實爲未捧留庫者及已爲載船發送者外,其餘散在民間者,令各道監司,一一査覈,盡爲蕩滌,仍將各色文案,投諸回錄,以示朝廷德意,而其所蕩滌雜物,開錄啓聞,以憑會減,宜當。以此意下三道及江原監司處,竝爲行會,何如?傳曰,依啓。
鄭廣成,以錄勳都監言啓曰,都廳弘文館校理朴炡,輔德兪伯曾,皆以正勳之人,兼察都監,缺兪伯曾,又差遠接使從事官,不久將爲發行,會盟祭,只隔一月,料理措置,萬分緊急,遠接使從事官,則他人猶可爲之,而都監之任,非勳臣則不能爲之,兪伯曾從事官改差,何如?傳曰,依啓。
李彦英,以侍講院言啓曰,本院今纔新設,而舊藏書籍,蕩失於往年賊适之變,今無所儲,書筵重地,參考之事,亦甚疎脫,極爲悶慮。弘文館疊上之件,使之移送本院,以備參考,何如?傳曰,依啓。
鄭廣成以錄勳都監言啓曰,無職之人參勳者,頃日振武功臣金良彦·池繼漼等,令該曹參考舊例處置事,入啓蒙允。前項兩人,已付六品職名,而出身李泳·參奉金光熽,尙在參下之職,竝令該曹,依金良彦等例施行事,捧承傳爲當,敢啓。傳曰,依啓。
李彦英,以纂修廳言啓曰,各房纂修之役未畢者,限今月內,刻期完畢事,已爲啓下,而堂上郞廳有故者甚多,不得來仕,洪憲外任,金地粹·高傅川,受由在外,權鑊出仕,尹墀病不肅拜,竝遞差,其代以無故人,盡爲塡差。且各房初草之後,則十六年纂修之役,專在於都廳,都廳·郞廳纂修之暇,又爲謄寫正草,則其勢尤難易辦,勿論時散擇差,善寫三員,纂修謄錄官稱號,與都廳·郞廳,助其書役,何如?傳曰,依啓。
李彦英,以工曹言啓曰,自前天使時所用各樣甕器,例以甕里居生內需司內東山諸上司·皂隷·羅將·各衙門差備書吏·公私賤匠人等,前期造作進排,然後可免生事之患。各項匠役等,限詔使回程間,所居坊里之役,夫馬房守等事,一切勿侵,而專意造作器皿事,各別捧承傳施行,何如?傳曰,依啓。
又以義禁府言啓曰,缺本府皂隷在平時,通四番八百餘戶,壬辰亂後,尙有二百八十戶,而丙午年天使時,亦以此成貌樣,皂隷革罷之後,大同廳·宣惠廳,只一朔七十名,題給雇立之價,常時王獄守直,使喚之事,不成貌樣,況此儺禮,是何等事役,而使無皂隷,本府當之乎?設使裁減,比平時過半,而輪車雜像,工匠物力,費用尙多,所需賞役貿用之物,難以枚擧,軍器寺則匠人尙在,而本府則數少,皂隷亦已罷去,執其故事,而責辦儺禮,極爲悶慮,适賊亂前,皂隷二百八十戶,兵曹所捧價布,還送本府事,捧承傳施行,何如?傳曰,依啓。
行大司諫南以恭,掌令尹衡彦·李如璜,持平金堉,獻納嚴惺,正言李景奭·李景曾,來啓曰,臣等念宗社安危之計,擧一國公共之論,瀝血呼籲,已浹兩年,天聽愈邈,一向牢拒,臣等聚首悶鬱,實未知聖意之所在也。夫君臣至嚴,煩瀆不恭,今此之論,若有可已之勢,何敢以不恭之誅,自干於至嚴之地哉?誠以大義所在,不可以私恩掩之,宗社至計,不可以姑息爲事也。公論日激,王法至嚴,自古及今,安有廢公論屈王法,而能爲國者乎?噫,請廢母后者珙也。爲賊奇貨者亦珙也,則是實宗社之罪人也。以殿下出天之睿聖,何蔽於私?不念國家之急,坐視顚隮,而莫爲之早處也。況此出置之請,固非按律之比也。折衷經權,竝行恩義,臣等之區區血誠,斷無他意,欲上安宗社,下全骨肉,爲國家長久之計而已。請加三思,亟賜一兪。答曰,勿煩。
持平金堉,正言李景曾來啓曰,赦者,君子之不幸,而小人之幸也。缺姜·鄭湛·林健·申垍·鄭道·崔濩·安應魯·南省身·吳汝檼·李元輿·鄭碩儁·任器之·韓玉·安佺·黃中允·任性之·成夏衍·張世哲·沈宗道等,皆以乘時跳踉,窮兇肆惡,無所不至,主張廢母之論,亂亡之禍,無非此輩之所爲,則得保首領,亦已足矣。洪景艇·金崙·蔡承先·李淸·辛義立·李涏·趙存道等,則亦以贍賊爪牙,爲鬼爲蜮,募聚徒黨,陷害忠良,禍亂朝政,無所忌憚,凡所以病國蠹民之事,攘臂當之。李宗英·孫祐等,則承順逆魁,搆陷多士,念惟此輩科罪,雖有分等,當兇逆勢張之日,煽動廢論,助成其惡,使彝倫斁絶,人道滅亡者,其罪則均也。止於流竄,已是聖世之輕典,而曾未數年,遽爲移放,有識之士,孰不痛心?臣等之言,實是公共之論,公論之外,有何可待之議乎?請勿留難,亟賜兪言。答曰,依啓。
持平金堉來啓曰,羅州爲今日保障之地,而物衆地大,家號難理,新牧使趙璞,爲人愚劣,不合於撥劇,且缺不謹之行,喧播於人口,雄藩彈壓之任,決不可付諸此人,請命罷職。答曰,遞差。
正言李景曾來啓曰,各道都事,勿以本道人差送者,其意有在,而今者慶尙都事權省吾,家在榮川,幕佐之官,巡行列邑,多有句管之事,親舊之請囑,廚傳之貽弊,必倍於他人,請權省吾遞差。答曰,依啓。
行大司諫南以恭,掌令尹衡彦·李如璜,持平金堉,獻納嚴惺,正言李景奭·李景曾來啓曰,臣等,非不知瀆擾之未安,非不念聖敎之懇惻,而猶復瀝血殫誠,縷縷不已者,誠以大義所在,不可避於小嫌,宗社之計,非可撓於姑息也。且臣等之論也,實一國公共之論也。公論見遏,則正氣沮塞,缺不嚴危機竊發,亂梯造作,卒於顚覆,而莫之救矣,可不愼哉?明者辨之於早,智者防之於微,今日之禍,缺宗社之安,惟在於明斷,骨肉之全,亦在於防微,缺請勿留難。
弘文館副應敎臣李潤雨缺修撰臣李景容等,伏以,昨日相臣之陳箚,聖批懇惻,其在臣等,非不知將順聖意之爲美,而第臣等所論,非欲據法論斷,必置重律也。折衷恩義,參酌經權,爲此公共之言,豈可徒事姑息,不念國家經遠之慮也?逼僭之漸,不可不杜,未形之禍,尤爲可虞,人心疑懼,論議益激,由是而景象不佳,殿下雖下停止之敎,擧國臣民,皆知大議,決非大臣·三司,所可沮遏者也。況珙之擔當廢母之論,得罪倫紀,聖明亦已洞燭,旣知其有罪,則豈可曠日掩置,曲徇私情乎?當此彝倫再敍,以孝爲治之日,獨以親戚之故,而不施王法,則其何以肅人心,而立人紀乎?以此以彼,俱難容護,伏願亟從大臣·三司之請,先公義而後私恩,不勝幸甚。取進止。答曰,毋庸更煩。
李彦英啓曰,趙璞遞差事,命下矣。臺諫方以罷職論啓,遞差承傳不得捧之之意,敢啓。傳曰,知道。
傳于鄭廣成曰,各陵獻官推考傳旨,何至今不捧乎?鄭廣成啓曰,凡公事草記,則捧傳旨,啓目則例以受敎官,移送于該掌,故不爲捧傳旨矣。傳曰,知道。
李彦英啓曰,都摠府郞廳來言,今夜闕內入直軍士,摘奸之意,敢啓。傳曰,知道。
李彦英,以備邊司言啓曰,傳曰,京外兩界人物刷還到付考准與否,問于備邊司以啓事,傳敎矣。兩界人物已刷,出送于原籍,現身到付來准者,已現出發送云,而現身到付未准者及有頉未刷出人等,各各分類,別單書啓之意,敢啓。傳曰,知道。
又以備邊司言啓曰,以經筵官所啓,天使出來時,向導船,似可送之。依前送黃珀例,徒速起送事,傳曰此言甚是,宜爲往迎事,傳敎矣。遼路不通,今日之登州,卽往日之遼東,自前詔使之來,缺前往迎候,而旣送白牌通事,又送向導船,視之古例,未知如何?敢稟。傳曰,知道。向導船勿送,無妨。
又以兵曹言啓曰,金立,依南香例論賞,而兵曹啓辭,有若取稟者然何也事,傳敎矣。南香等下批及承傳相考,則南香以折衝陞嘉善,李金山則以加設守門將,超折衝嘉善,乃亞卿之班,論賞於偵探,猶爲猥濫,以加設守門將,超陞折衝,以此例論賞,設使實擊奴賊,斬獲首級,則將何以加賞乎?臣等妄料金立,則本道邊將除授,金巖則陞敍五六品職,似爲宜當,而不敢擅便,陳啓以稟睿裁。且萬生則乃館奴,似當免役,不當與金立等,一體論賞,故竝稟,而今承聖敎,極爲惶恐,備陳曲折,伏竢裁處。傳曰,知道。
又以司饔院提調意啓曰,劉·楊天使時及梁監軍接待時,沙器,迎接都監,專掌次知,藏置於太平館,而年前缺沙器匠,切不來現,以此物力未敷,天使宴亨時沙器,不得優數燔造,若如前責納,則勢未及周旋,極爲悶慮,令都監前日庫上沙器典授人處,一一取用後,只以不足之數,本院臨時輸送事,捧承傳施行。且本院所儲畫龍樽,反正時見破,每次唐差官接見時,以假畫用之,勢甚苟且,而不缺詔使接見時,不可以假畫用之矣。如有願納者,各別論賞事事目,曉諭于閭家,有處聞見和買事,令戶曹預爲擧行,俾無臨時埋沒之患,何如?傳曰,依啓。國儲竭乏,當務省費,龍樽以假畫用之,何傷乎?勿爲和買,依前畫用。
弘文館副提學鄭弘翼上疏,伏以,臣稟氣虛弱,素多疾病,五六年間,重患濕痰之症,精神昏昧,缺軀殼自分必死者久矣。遭遇聖明,缺天日屢蒙恩命,而證勢危苦,不能趨謝鴻恩,尋常隕越,無地自容,不意今者,聖恩如天,特授本職,惶恐悶迫,罔知攸措。臣所當扶曳闕下,以謝鴻私,而臣所患痰厥之症,一向沈綿,神昏眼暗,視物不明,喘息奄奄,不絶如線,末由趨詣,以謝恩命,不勝憂惶悶越之至。伏願聖慈,俯察危懇,亟遞臣職,俾垂死之喘,得延晷刻之命,則臣敢不感激洪私,隕結圖報,臣無任瞻天祈懇之至,謹昧死以聞。
行都承旨臣鄭經世上疏,伏以,臣之職守,非朝夕可曠之地,臣之疾病,非旬朔可愈之症,而例外恩暇,又非微臣之所可常得,臣欲感恩就列,則疾病深痼,筋骸不能自力,欲累日調攝,則職務曠廢,分義有所不敢,臣之情事,實爲狼狽。抑臣竊念三告遞職,乃國家待臣僚之恒式,而臣忝本職以來,三度加由者,前後凡三矣。缺今臣之叨冒近密,首尾已三年,若非聖慈,矜恕不加督責,則臣之得免罪罰,保有今日,庸可冀乎?目今封典已完,詔使將臨,政院之任,於是爲重,而首席必須得人,何可以矇不曉事者,仍處其任,不思所以更擇乎?懇乞聖明,曲賜憐察,遞臣職名,改畀可堪之人,使以接待王人之禮,不至闕失,而微臣亦得以免於罪戾,則公私兩利,千萬幸甚。取進止。
兵曹參知金尙上疏,缺臣於粘啓移文,雖不參押,不可以此幸免,而身旣在外,初未自列,且冠冊兩禮,乃國莫大之慶,而臣又不得顒望盛儀,揆之分義,實深未安,伏願聖明,俯燭微悃,特命鐫罷臣職,不勝幸甚。臣無任隕越之至,謹昧死以聞。燼餘
上在慶德宮。停常參·經筵。
金蓍國,以備邊司言啓曰,南漢山城僧軍赴役,定於今十九日,故府使李沆,以此請遞,而其代尙未差出,前日啓下別將行護軍呂䄄吉·李一元等,明日內,爲先下送,點軍,分付,限畢役監董,宜當,敢啓。傳曰,依啓。
鄭廣成,以迎接都監言啓曰,都監郞廳爲任極苦,而況此兩太監出來之時乎?人皆謀避缺請遞,極爲未安。接待詔使,事體極重,故先王朝,以郞廳爲臺諫者,亦令卽遞,臺諫不如是,無以糾各司,而懲怠慢,今者弘文館,以經筵官體面尊重,請逮吳竣,兵曹以機務浩繁,請逮李景義·金柱宇,此路若開,則都監將漸空矣。弘文館群彦濟濟,兵曹自有他官,竝勿改差,仍察都監之務,今後都監郞廳,請改公事,令政院,一切勿爲捧入,何如?傳曰,知道。旣已遞改,不必仍察。
金蓍國,以兵曹言啓曰,今二月朔宣傳官將官試射時,武臣兼宣傳官權若,無分,依事目汰去,何如?傳曰,依啓。
鄭廣成,以迎接都監言啓曰,以長木斫伐,繕工監官員,京畿近官下去事,啓缺傳曰,依啓。
李彦英缺木綿極貴之時,差備軍一朔赴役價,遠道則以八疋爲定,近道則以七疋爲定,其視辛酉年天使時所定,遠道五疋之外,加三疋,近道四疋之外,加三疋,非但今年,民不堪命,後日天使之來,若以此爲謄錄之證,則此後生民之苦,有不可勝言,而安知他時之濫觴,八疋·七疋之外,又有加者乎?差備軍之朔價,決不可加定於前規,而擧一反三,則修理軍之一朔之價,亦不必至於九疋之多也。且修理軍,預用於凡事修理之日,必趁期上來,然後可無緩不及事之憂,兵曹所定,近道則三月晦日,遠道則四月初五日,亦爲晩矣,而差備軍則必待天使之行臨時,然後可用於使喚之役,不可與修理軍,同日定爲期限也。至於驛馬上送之期,亦以近道則三月晦日,遠道則四月初五日爲定,太監之行路,出於登州,則登州距皇都,及是一月之程也。由水路而來泊於我國之境,自安州至于京城,其間日子,亦必遲久,而上送之限,亦爲急速,驛卒留滯之苦,不可不慮,竝令該曹,更加參量以啓事,敢稟。傳曰,依啓。
答左議政箚曰,省箚具悉。予心缺然,目今國事如何,而缺不當避之人言,如是辭退耶?領相缺
大司憲洪瑞鳳缺必須以剛方勁正之士,俾處此任,隨事察糾,獻納良規,庶幾紀綱立,而朝著肅,習尙變而風俗正,國勢以固,人心以寧,衮職無闕,危機永息,而臣是何人,敢此叨忝乎?況臣曾在玉堂,經年論思,不得其言而去,實與兩司無異,今雖强顔勉出,必知其無少裨益矣。且緣賤疾未瘳,稽謝恩命,以此以彼,決難冒據,請命遞斥臣職。答曰,勿辭。
金蓍國,以都摠府言啓曰,今日入直軍士,中日習射,請出標信。傳曰,知道。
大司憲洪瑞鳳,行大司諫南以恭,執義李埈,掌令尹衡彦·李如璜,持平金堉,獻納嚴惺,正言李景奭·李景曾來啓曰,天下之事,有輕有重,苟能稱量得宜,則有何難處之事乎?殿下懲羹於昏朝之政,必欲全安於不可全安之地,禍機潛伏而莫之憂,國言載騰而莫之恤,惟以一己區區之私,掩萬世之大義,而忽宗社之重寄,殿下今日之擧措,其可謂審輕重,而能稱量者乎?目今天災地怪,逐月斯生,所謂不見其形,願察其影者也。豈非仁愛之天,祖宗之靈,有以交警聖明,轉危作安。缺
再啓,缺不審殿下,得無後時之悔乎?臣等之請爲出置者,實是護持之深也。殿下之不卽允許者,豈不有害於愛之欲生之道乎?公議行則國家安,而珙身亦全,公議泥則宗社危,而珙亦不保,請諒臣等之至誠,亟賜善處,毋使悔瑅之悔,復貽於他日也。答曰,勿爲瀆擾,以安予心。
持平金堉來啓曰,春坊之官,極一時之選,合居講筵者,固無踰於鄭百昌,但世子富於春秋,師道在嚴,前日筵席陳啓者,有意存焉。請遞鄭百昌兼輔德之任。答曰,鄭百昌,固不合於講官,爾等所謂有意存焉者,何心也?予不識爾等之意,故未卽允從。大抵臺官,不如是碌碌,可也。
正言李景奭來啓曰,司圃署別提李檣,爲人庸劣,曾在鄕曲,多行鄙陋之事,人皆賤棄,如此之人,不可齒在衣冠之列,請命罷職。答曰,遞差。
答玉堂箚曰,勿煩。原箚在下
李彦英啓曰,禁府罪人疏放單子中,權純·洪奇兩人,前以量移命下,而今又加付標以下,何如?敢稟。傳曰,知道。此兩人,勿爲量移。燼餘
上在慶德宮。停常參·經筵。
鄭經世,以吏曹言啓曰,臺諫有闕矣,今日齋戒,明日國忌,何以爲之?敢稟。傳曰,過國忌後爲之。
持平金堉啓曰,臣之庸陋,百不如人,數月之內,再忝匪據,恩榮罔極,圖報無路,惟思盡其職事,欲效涓埃之補,心有所懷,不敢不達。昨論鄭百昌事者,非有他意,只爲百昌親昵於世子,而世子富於春秋,殿下之所以敎導者,當示至公無私之道,豈無他人,而使百昌兼任,使世子,習知親私之可親,疎遠之可疎哉?且親私則不嚴,疎遠則生敬,開講之際,損益可知也。不然則以百昌之名望,出入三司,踐歷華要,其誰曰,不可於此也。頃日筵臣之陳啓,其亦有見乎?此其意,實在於防微之遠慮,而未浹數旬,旋入講院,故臣發言於僚席,欲遞其任,而措語之際,不能明白,殿下之不卽允從,誠出於不識其意而然,而反示未安之意,折之以碌碌之敎者,何哉?官不擇人,以臣忝冒,固不足道也。殿下之所以誘之使諫之道,不當如是落莫也。涓人買死骨,千里馬至者三,昭王用此道,而致士,殿下何不念乎此也?缺下語之際,未免沒實之歸,其不能直截之責,臣實當之,何敢靦然仍冒?請命罷斥臣職。答曰,勿辭。
掌令尹衡彦·李如璜啓曰,昨日論啓鄭百昌之時,臣等亦皆同參,卽見持平臣金堉,大司憲臣洪瑞鳳,避嫌之辭,其措語之沒實,臣等亦所難免,不可偃然仍冒,請命罷斥臣等之職。答曰,勿辭。
金蓍國啓曰,尙衣院公事,捧傳旨三字,有違規例,故入啓而具由陳啓之際,今日當避之字,未能致察,矇然入啓,不勝惶恐。傳曰,知道。勿爲惶恐。
答判尹李曙箚曰,省箚具悉卿懇。卿才固合此任,不須辭之。原箚在下
鄭廣成啓曰,以右相箚子,批答傳諭事,政府郞廳牌招,則舍人鄭宗演,以昨夜闕直之故,不得入來云,史官遣之乎?敢稟。傳曰,依啓。
答右相箚曰,省箚具悉。前日箚答,盡諭予意,卿不爲動聽,今又上箚,予憂㦖無缺罔知攸處,過國忌後,當議處焉。原箚在下
鄭經世啓曰,諸般藥材中,人蔘最爲多用,殆與陳·甘無異,故自前每患不足,令戶曹給價貿易,僅僅繼用,而頃年以後,外貢之數,減省過半,目今見在乏少,不久將至不繼,極爲悶慮,上年秋採未收,罔晝夜。缺
李彦英啓曰,大司憲洪瑞鳳,掌令李如璜·尹衡彦,持平金堉,退待,執義李埈呈辭留本院,持平一員未差,今日監察爲茶時之意,敢啓。傳曰,知道。
議政府右議政臣申欽,伏以臣伏見時勢憂危,人心波蕩,敢上封章,以瀆聖聽,而溫旨丁寧,一札十行,臣不覺感涕之自零。然念難遏者國言,難料者事變,三司之論,不得停止者,理固然也。至於獻議廢母,乃其自作,罪關綱常,所難容貸,殿下亦知死有餘罪矣。旣知其有罪,則何可一日掩置乎?臣之愚意,莫若早賜夬決,以鎭人心,伏願殿下垂察焉。取進止。
崇祿大夫行漢城府判尹臣李曙,伏以臣庸駑武弁,幸際殊遇,屢忝匪據,判尹·摠戎·訓鍊都監·軍器提調·別造廳之任,皆是機務煩劇之地,以臣才力言之,則一且難堪,兼察之事,至於五六處,則缺專意監董,亦恐未易繕完,況多兼管之事,而精神有限,筋力不逮者乎?竊揆才分,決不敢復叨盛命,遲悞大役。伏願聖慈,俯察至懇,還收兼管之命,則於公於私,千萬幸甚。取進止。燼餘
上在慶德宮。停常參·經筵。
世宗大王忌辰。
李彦英啓曰,昨日憲府多官,皆引避,而執義李埈呈辭,已到本院,不得處置,今日諫院又引避,而大司諫南以恭。缺
正言李景奭來啓曰,臣於上年初忝本職時,聞以臣名入省記,馳往本院,則房堗荒廢,不堪入處,不得已止宿大廳,吏輩爭引謬例,以爲自前未嘗直宿,臣亦不能久直,纔經再宿而止之,及今再叨,因循謬習,心常不寧,若得暴陳此情,則庶可少安。玆者正言李景曾,以闕直,方在應察之中,臣之前後闕直之罪,實與景曾無異,身爲諫官,而負此罪戾,臣誠惶愧,瀆擾之罪,亦甚大矣。請命罷斥臣職。答曰,勿辭。
獻納嚴惺啓曰,臣伏聞十五日外,各司內擲奸時,正言臣李景曾,亦在闕直之中,以爲應察,引嫌而退矣。諫院之不爲直宿,非古也,未知謬例成何時,而因循蹈轍,至于今日乎?臣之今此新除之後,雖不入省記,從前忝冒本院之職,非止一再,而只聽下吏引例之言,一不直宿,則特未逢擲奸之景曾耳。何敢自謂無失,而强顔仍冒乎?請命罷斥臣職。答曰,勿辭。
李彦英,以弘文館言啓曰,兩司引避,本館當爲處置,而校理李基祚,與掌令李如璜相避,修撰李景容,與正言李景曾相避,而副應敎李潤雨,副校理金槃,修撰吳竣,著作沈之源,皆以有故不來,館中只有下番副修撰臣李省身,兩司多官,勢難獨爲處置。請副應敎李潤雨,副校理金槃,修撰吳竣,著作沈之源,竝牌招同參。傳曰,依啓。燼餘
上在慶德宮。停常參·經筵。
鄭經世啓曰,明日常參·經筵,取稟。傳曰,停。
李彦英啓曰,大司憲洪瑞鳳,掌令尹衡彦·李如璜,持平金堉退待,執義李埈呈辭到院,一員未差,以監察爲茶時矣。傳曰,知道。
有政。缺李如璜爲掌令兼春秋館編修官,崔葕爲世子侍講院弼善,姜碩期爲吏曹正郞知製敎兼校書校理世子侍講院司書,柳汝恪爲戶曹正郞知製敎,閔應恢爲兵曹正郞,鄭世矩爲兵曹正郞,李景義爲持平,金槃爲獻納,鄭泗演爲戶曹佐郞,李時煥爲禮曹佐郞,柳秩爲兵曹佐郞,李景義爲正言知製敎,金柱宇爲正言,尹墀爲弘文館修撰知製敎兼經筵檢討官,李演連爲兼春秋館記事官,尹之復爲奉常寺主簿,校書博士李曍,成均學正宋錫胤,成均學諭琴是調,學錄朴敦復,學錄趙郈,學諭南碝,學諭李級,文希聖爲嘉善大夫廣州牧使,申埈爲通政大夫忠州牧使,鄭基廣爲通訓大夫羅州牧使,李碩達爲忠淸道都事,崔曍爲慶尙道都事,漢江渡丞林大佑,洛河渡丞郭訥屹。
兵曹,權矱爲龍驤衛副司直,李昭漢爲龍驤衛副司果,權濤爲副司果。缺
啓辭缺答曰,前日議處之敎,非欲爲出置之意,卿等缺啓之,予甚慙靦焉。禁府堂上勿爲會同,卿等亦須退歸,以安予心。
又啓曰,珙非但爲諸賊所引,其所獻議,事係慈殿,罪關倫紀,出置之請,實爲從輕,令禁府擧行之意,敢啓。答曰,出置之請,決不可從,削其職,勉副公議。
左議政尹昉,右議政申欽,玉城府院君張晩,完豐君李曙,平城君申景禛,刑曹判書吳允謙,工曹判書鄭光績,洛興君金自點,戶曹參判李慶涵啓曰,近來以珙出置事,上下相持,至於經年,國言益激,天聽愈邈,朝野莫不悶鬱,而伏聞議處之敎,臣等方有庶幾之望,卽承下敎,臣等非不知聖上,遲難隱忍,出於親愛之至情,而公義所在,私恩難掩,臣等之所以不得將順者也。況其收議,實出自作,尤不可以怵禍二字,恕其綱常之罪也。豈有爲逆於母后,而無將於君父者乎?景儉·善胤,旣以此受罪,珙何可以獨免乎?伏乞亟賜允兪。答曰,削其職名,已答公議,卿等今又更論,予甚驚悶焉。須亟停此論,勿爲更煩。
啓辭缺答曰,削其職名,已答公議,卿等今又更論,予甚驚悶。須亟停此論,勿爲更煩。
掌令尹衡彦來啓曰,持平金堉,以臣上年,忝在諫院,拘於謬例,不能違衆直宿。今者諫院多官,以此被遞,臣何敢仍冒?引嫌而退。諫院廢直,謬例積久,縱曰因循,不能無失,諫院多官,以此見遞,勢難在職。請持平金堉遞差。答曰,依啓。
大司憲洪瑞鳳,掌令尹衡彦,再啓曰,臣等所爭者,宗社安危,國家存亡,而殿下以削其職名,爲塞公議之地,臣等之悶鬱,滋甚焉。爲賊奇貨與賊通謀之罪,雖不暇論,而請廢母后,罪關綱常,此則尤是殿下之所不得私護者也。曩時之爲此論者,下及韋布,或殛或竄,輕重以之,珙之分義,視此其相去,爲如何哉?出置遠外,亦云末減,請勿留難,斷以公義。答曰,已諭予意,更勿瀆擾。
答黃海兵使邊潝疏曰,省疏具悉卿懇。兇賊以誣告之罪,已被誅戮,於卿有何一毫狼狽之事乎?卿其勿爲惶恐,安心察職。原疏在下
答同知安玏疏曰,省疏具悉卿意。兇賊以誣告之罪,旣被誅戮,於卿有何不安之事乎?卿宜安心行公。原疏在下
李聖求,以迎接都監言啓曰,政院啓辭節該,差備軍·修理軍價布過多,軍馬上來日限,似爲急速,令該曹酌定事,兵曹回啓內,價布數爻,令都監劑量處置事,入啓。差備軍等價布,依前例更磨鍊事,判下矣。天使時軍馬,自前兵曹句管徵發,而都監則但知數分把而已,故參考謄錄,定其名數及日限,使之速爲擧行,而至於以價布收捧,始自庚戌年成例,故今者亦令兵曹,參考擧行矣。啓下之後,兵曹欲知價布疋數,取考庚戌年謄錄,則差備軍·修理軍每一名,一朔價正木九疋爲定,辛酉年謄錄,亦以每名十日價三疋載錄,而今番則臣等以木綿頗貴,故差備軍遠道減一疋,近道減二疋,書給於兵曹,兵曹以此入啓矣。辛酉年謄錄內差備軍,分先後運徵發,故先運一千二百七十七名,每名四疋,遠道則五疋,又後運一千六百名,亦每名四疋,遠道則五疋,價布多寡,由於留待遲速,其實亦九疋也。政院於散秩謄錄中,只見前運磨鍊,必不考後運所定,如是啓之矣。且軍馬之數,參考各年謄錄,以最少者磨鍊,二員太監所率頭目,以四百爲定,則其數自倍,其只留一朔,亦不可知,以此價布推移雇立,必有不足之患,價布疋數,比之前日,則有減而無加,政院所謂加定,實所未曉。且軍馬上來日限,當隨天使出來之遲速,登州之距北京,問其路程於譯官,疾行則十日,徐行則十五日云。政院之所謂一月程者,必有經驗而然,退定日限。缺
李聖求,以軍器寺言啓曰,本寺一年恒納鄕牛角四百五十四對,缺數二百六十四張,用餘角一百九十餘對,常置庫中,反爲無用之物。旣造之後,亦爲不猛無用,故凡干禮單賞賜軍需所用,皆以黑角弓進排,雖有若干貢納弓子,而每患難繼,極爲悶慮。竊念自大同設立之後,凡百貢物,皆給價貿納,則與其貿納無用鄕角,換貿黑角,似爲便好,而折定其價,太半不足。本寺一年所納鹿角五十二對,亦無用處,朽敗庫中,全漆一年用,亦至六斗之多,以此等價米,推移貿得黑角,則年例所造鄕角弓,便成黑角弓,而庫中亦無空棄之物,癸亥條已上下破格除請,缺點入自本寺直捧貿易,造弓後,報戶曹會計施行,元井間修正事,捧承傳施行,何如?傳曰,依啓。
金蓍國,以戶曹言啓曰,天使時都監所用雜物及司饔院宴享所用物膳,所當一倂磨鍊分定,而司饔院,趁不磨鍊,故不得已都監所用,爲先計開以啓矣。着令本院,急急磨鍊,且宴享時進果盤,御前及天使,隨其爵數進盤,故果盤之數極多,所入極大。今依梁監軍時例,御前及天使兩位,各備二盤,迭進宜當,令本院依此措備,何如?傳曰,依啓。
又以戶曹言啓曰,天使支待之需,雖務從簡約,而結布之外,雜物卜定之數,極其浩大,民生之事,極爲可慮。其中虎豹皮張數甚多,而其價亦重,外方必患難辦矣。自前各道監司檻井所捉虎豹皮,例於二月內,上納于廂庫,未知今亦依前例封進與否,而此虎豹皮,特命量減,缺且白貼扇,例以五十竹造作,務令長大,故所造之竹,絶無而僅有,其價極多,今則只三十五竹造作,而竹節雖非最長,比常時油扇稍長,則亦無所妨,惟當製造精緻而已。以此行移,何如?傳曰,依啓。
又以漢城府言啓曰,公主房材木,十五日內畢運事,命下之後,臣等逐日檢飭,京外車子十八輛,沒數調發,一日再運,一日三運,而材多車少,天適雨,三日停役。且以迎接都監排設,不得專委運致,以此定限已過,不得畢運,不職之責,誠所難免。事勢如此,不得不從實以達,待晴畢運之意,惶恐敢啓。傳曰,知道。兩歲日月,不爲不多,今者敢以事勢如此等語,爲塞責之地,殊極非矣。
李聖求,以工曹言啓曰,詔使時所用上年分時存及改備磨鍊,而玉燈六部,石映燈二部,玉書鎭五雙,玉童子十雙,圖書石二塊進排事,都監甘結矣。軍興之後,兩西物力凋殘爲甚,調兵運糧之外,凡干雜物,皆不分定於兩道,而今此天使時所用玉燈六部,玉書鎭五雙,圖書石二塊,石映燈二部,本非他道所産,而只出於兩西成川·安岳,則不得已分定兩邑,玉燈六部,書鎭五雙,童子十雙,圖書石二塊,則成川,石映燈二部,安岳卜定,急急精造,前期上送事,兩道監司處,下諭,何如?傳曰,依啓。
金蓍國,以戶曹言啓曰,馬皮及大中小灰全鰒·引鰒等物,上年四月分,卜定于濟州,全羅監司知委上送矣,迄無黑白,極爲可怪。另差可信軍官,入往濟州,熟馬皮五十張,大中小鹿皮各十張,榧子五石,引鰒二百貼,灰大全鰒一百貼,灰中全鰒九百七十貼,灰小全鰒四千二百八十八貼,蔈古十五斗等,及期上送事,全羅監司處,下諭,何如?傳曰,依啓。
又以戶曹言啓曰,天使及頭目衾枕所用,去核綿花,以一千斤磨鍊矣。京中萬無覓得之路,都督所給霜花紙價銀六十兩,平安監司品銀五十兩,管餉使處所在銀子三四百兩除出,去核木花貿來,而椵島,必有羊口及生梨羊十餘口,唐梨五百餘箇,亦爲貿來次算員一人,給馬下送,管餉使處,去核木花多有之云,亦爲沒數輸送,務准千斤之數,宜當,以此意行移,何如?傳曰,依啓。
又以禮曹言啓曰,本曹所儲印信大小奉使之官,事目啓下之後,受出齎去,竣事還納,例也。光海朝諸處調度等官差官,紛雜受去,仍而被誅,适賊之變,將官之受去,而陣亡者,亦多有之,身雖死亡,印則必有去處,奸細之徒,不無冒占行用,如頃年吳國進之事,未納各人,置簿相考,今已一一抄出,而移文于漢城府及各道,尋問其家屬子弟,使之一一來納,雖非家屬,而偶得而來納者,令該司優給賞布事,竝掛榜知委,今後奉使受印之官,竣事之後,久不來納,竝推考,何如?傳曰,允。
李彦英啓曰,義禁府量移單子入啓,再下之際,玉介忠州移配,莫香放事,付標啓下,而臣以刑房兼兵房,事務煩擾,未及致察,承傳內不得付標入啓,不勝惶恐。傳曰,勿爲惶恐。
答吏曹判書□□□箚曰,省箚具悉。箚辭當量處焉。仍傳曰,下該曹回啓。原箚在下
金蓍國啓曰,各司啓目公事,有請推之事,則啓下之後,自本司移文法司,謂之受敎關,乃是規例也。今尙衣院啓目內,以奴婢身貢及各種貢物,不謹檢飭事,請推下三道監司,而以捧傳旨推考措語,有違常規,故付標還入,推考傳旨,不爲捧之之意,敢啓。傳曰,知道。
李彦英,以都摠府言啓曰,今日入直軍士,當爲中日習射,而政事相値,退行之意,敢啓。且副摠管權盡己,刑曹坐起晝仕,請出標信。傳曰,知道。
夜一更,坤方巽方,有氣如火光,月暈。
行同知中樞府事臣安玏,伏以臣竊聞臣名出於尹安亨兇書云,臣雖武夫,世受國恩,早識君臣之義,蒙被逆名,未昭雪之前,一日難容於覆載之間矣。聖上旣已洞燭,而安亨自服誣告之誅,則不待臣之辨別,而國人皆知之,第以以窮天之痛,不得不冒萬死一籲,伏願殿下,京憐而垂察焉。當初賊适之變,臣名出於告口,臣不知緣何被引,而幾陷大逆,撫膺長痛,每欲自決,今又出於此賊之口,然後始覺前後誣陷,皆出於此賊,而臣之冤枉,不待辨而可暴於天日之下矣。上年十二月間,平安兵使南以興下去時,臣餞別於弘濟院,坐上有一名不知年少宰相,謂臣曰,吾乃李佑也。要見令監而通情者,久矣。前日告變時,令監之名,亦在其中,吾與令監,曾無一面之分,而江華居缺今日者也。臣詳聞李佑之言,始知曲折,而所謂尹安亨,臣夢寐不曾見,故亦未知到今不死,再聞兇慘之舌也。白日在上,天誅反坐,魑魅魍魎,無所逃於聖鑑之下,豈獨臣之幸哉?臣以都元帥別將,久在標下,方其被囚於平壤,自分爲冤死之鬼,特蒙天恩,使之出戰,非臣隕首所能上報,此正身當鋒鏑,爲士卒先,而死不旋踵之時矣。黃州之戰,與賊相迫,臣使軍官二人,勵聲呼之曰,汝輩若於此時出降,則非徒不殺,當受顯賞,此乃帥府之命令也云云,則賊陣西邊一隅崩來,爲首者兩人,一則許銓,一則宋岦,隨來軍兵一千四百餘名也。降倭揮劍追逐之際,臣軍官池用艗·宣南一等,短兵相接,斬一倭而來,臣則酣戰深入,不覺官軍之失利,被拘賊中,卽夜挺身冒刃,脫出卽還都元帥陣下,又爲自願先鋒,竭力轉鬪,至於鞍峴之捷,慶安之追,臣之萬死血戰之狀,同征大小將士,無不洞知。以臣名初在罪籍,未參正勳,人皆稱屈,而臣無一毫希望之念,只思盡職而已。臣旣蒙天恩,再續縷命,危衰奮發,感激泣血,還都之後,濫受分外之職,再被臺評,又蒙鴻造,終不允從,終始聖恩,仰報無路,胡塵未淸,疆域多難,執殳前驅,惟臣之職分耳。第惟微臣,弓馬末技,行間賤品,忝辱名器,位至資憲,逢此惡名,生不如死。聖明雖已下燭,名出兇口,五內如煎,驚惶隕越,敢陳終始曲折,干冒嚴威,伏乞天地父母,察臣至痛,恕臣僭濫焉。臣無任激切屛營危迫之至,謹昧死以聞。
弘文館副應敎臣李潤雨,副校理臣金槃,修撰臣吳竣,副修撰臣李省身,著作臣沈之源等,伏以持平金堉,以昨論鄭百昌之事,非有他意。只爲百昌,親昵於世子,而世子富於春秋,殿下之所以敎導者,當示以至公無私之道,豈無他人,而使百昌兼任,使世子習知親私之可親,疎遠之可疎哉?且親私則不嚴,疎遠則生敬,開講之際,損益可知也。不然則以百昌之名望,出入三司,踐歷華要,其誰曰不可於此也?頃日筵臣之陳啓者,亦有見乎此,其意實在於防微之遠慮,而未浹數旬,旋入講院,故臣發言於僚席,欲遞其任,而措語之際,不能明白,殿下之不卽允從,誠出於不識其意而然也。反示未安之意,折之以碌碌之敎者,何哉?諉缺
大司憲洪瑞鳳,以昨日席上持平金堉論啓兼輔德鄭百昌,非乏講官之資,顧以世子,富於春秋,師道主嚴敬,百昌蹤跡涉於親昵,前日筵臣之請遞春坊者,實有意也。今不可處之此地,臣以爲旣有可合之才,則何至每拘於此?數回譬解,終不可止,則臣復以爲此非大段異同事,且只遞本任而已,不必多費辭說也,故下語之際,未免沒實之歸,其不能直截之責,臣實當之,何敢靦然仍冒?掌令尹衡彦·李如璜,以昨日論啓鄭百昌之時,臣等亦皆同參,其措語之失,臣等亦所難免,不可偃然仍冒。正言李景曾,以臣〈等〉於本月十四日謝恩出仕後,仍爲入省記,而臣以新進,未諳典章,執法不謹,因循謬習,無緣闕直,方在應推之中,不可一刻冒據言地。正言李景奭,以臣於上年初忝本職時,聞以臣名入省記,馳往本院,則房堗荒廢,不堪入處,不得已止宿大廳,吏輩爭引謬例,以爲自前未嘗直宿,臣亦不能久直,再宿而止之,及今再叨,因循謬習,心常不寧,若得暴陳此情,則庶可少安,玆者正言李景曾,以闕直,方在應察之中,臣之前後闕直之罪,與景曾無異。獻納嚴惺,以臣之今此新除之後,雖不入省記,從前忝冒本院之職,非止一再,而只聽下吏引例之言,一不直宿,則特未逢摘奸之景曾耳。何敢自謂無失,而强顔引冒乎?竝引嫌而退,鄭百昌詞藻,雖不出人下,出入三司,匪今斯今,春坊之選,未爲不可,頃日筵臣之啓,只以改望,爲未安,非有他意,而臺官論事,惟以直截爲貴,席上同僚,旣以發論,則只遞本任,非大段事,不必缺請持平金堉,大司憲洪瑞鳳,掌令尹衡彦·李如璜出仕,正言李景奭,獻納嚴惺遞差。取進止。
弘文館副修撰李省身,伏以臣等論珙之罪,至於出置者,實體聖上親親之至仁,而欲施惟輕之典也。伏見今日賓廳大臣再啓批答之辭,以削其職名爲敎,聖意所在,臣等實未曉也。擔當廢母之議,累出兇賊之招,此何等罪名耶?殿下以私恩,而掩公義則已,如其不然,則珙之罪,其果止於此而已耶?公論沮遏,輿情悶鬱,請勿留難,亟賜允兪。取進止。
同知中樞府事臣金長生,伏以臣頃爲修葺先壟,冒昧請告,猥蒙聖眷,旣賜寬假,仍許乘傳,澆奠之需,又出分外之恩,幽明榮感,糜粉難酬。伏念臣材質朽鈍,百無一能,雖少承文師之訓,略知趨向,行之不力,到老無聞,而且發身蔭職,汩沒吏役,衰病釁禍,屛伏田里,只是一個凡庸老陳之人,初非出山林高尙之操,可以自託於逸民者也。聖明過聽,恩擢異常,匪據之職名,不次之資秩,頻煩荐加,種種難堪,屢陳危悃,未蒙省納,餘生懍懍,死亡無日,自揣終無以仰報鴻造,生嬰素食之譏,死抱孤恩之限,一念耿耿,銘結方寸而已。抑臣竊自惟念,七十致仕者,事君之大限,立朝之定制,古人以年至不退,擬之於鐘鳴漏盡,缺理宜歸守桑梓,靜俟溘盡,收骨先人之山足,則志願長畢,無復餘憾,第以一離京輦,永隔天表,區區戀主之懷,有不能自已於中者。伏願殿下,益懋聖學,益進聖德,以正大存心,而絶偏係之私,以雄斷制事,而戒優游之失,任人惟取實地,而無眩於虛僞,接下務盡誠款,而勿事於表襮,毋厭逆耳之言,毋輕守靜之士,採納務博,裁擇務精,毋執先入而格群議,毋拘常規而失事機,奮發大業,克臻至理,則臣雖槁死草萊,更無遺恨,老耄昏塞,言不盡意。臣無任瞻天慈恩,激切屛營之至,謹昧死以聞。
黃海道兵使臣邊潝,伏以臣持身無狀,見棄於人素矣,幸遇聖上之中興,濫蒙寵擢,職至閫帥,恒懷罔極,死而後已,其身未死,凶變先至。伏聞尹安亨等上變告,臣名亦在其中云,雖大明中天,容光必照,視同無辜,不加誅戮,臣子負如此之罪名,何面目立於覆載間乎?誠欲殺身無知,以塞其耳。丘瀆莫知,徒爲見讎者所快,缺泳恩波以效涓埃,軍民在下,不敢號令於其間,臣之死生,實深狼狽。伏願聖明,憐臣微懇,鐫削臣職名,投之有北,以安臣分,則益篤犬馬之誠,無墜殞結之志。臣不勝惶恐屛營之至,謹昧死以聞。燼餘
上在慶德宮。停常參·經筵。
李聖求,以吏曹言啓曰,臺諫有闕,政事,何以爲之?傳曰,當日爲之。
吏批,判書金瑬進,參判崔鳴吉呈辭,參議李明漢,都承旨鄭經世進。
兵批,判書徐渻式暇,參判尹暄進,參議金止男病,參知金尙,左承旨鄭廣成進。
吏批,李顯英爲禮曹參判,吳百齡爲兼同知春秋館事,缺趙廷虎爲禮曹正郞,李景奭爲兵曹正郞,洪錫禹爲司憲府監察,金堉爲成均館典籍兼記事官。參外,議政府司錄兼成均館學諭朴敦復,校書正字金秀南,北部參奉許暹。外,元鐸爲尙州牧使,李植爲榮川郡守,方軾爲南海縣令。
左議政尹昉,右議政申欽,禮曹判書李廷龜,完豐君李曙,刑曹判書吳允謙,綾城君具宏,洛興君金自點,戶曹參判李慶涵,兵曹參判尹暄啓曰,國家用法,罪科律相當,然後斯謂之得其當也。珙之廢母之議,最緊於宗戚之中,而臣等出置之請,實是從輕之典也。今若以只削其職,偃然私第,則是以係干倫紀之罪,爲薄物細故而已也,其何以扶植綱常,昭訓百姓乎?臣等非不知倡率百僚,叫閤陳請,而詔使先聲已到,百司廢衙,則所損匪細。伏願聖明,深思宗社大計,使罪律得當,亟賜兪允。答曰,削職之擧,亦迫於群情,此外豈有加罪之理乎?出置之請,決不可從,卿等須勿更煩,以安予心。
再啓曰,伏承聖批,以削職之擧,亦迫於群情爲敎,臣等亦知聖上,欲以私恩掩公義,輕典答輿情也。但罪有大小,律有輕重。珙爲人子,而倡議廢母,倫紀之罪人也。爲人臣而被賊推戴,宗社之罪人也,罪關倫紀者,亦皆伏流放之典,則添之以宗社之罪者,只加削職之律,寧有是理?禍本在是,奸窺在是,事變難測。缺
三啓曰,珙罪關倫紀,又關宗社,不可以只削名而止,出置之請,亦出末減,而每承聖批,牢拒輿情,所以鬱拂公議,一向激發也。當此軍國多事,臺閣之臣,經年論執,此一事,無非扶綱常於旣斁,定宗社於將危,未得蒙允之前,無停請之理,伏乞聖明,亟賜一兪,以安群情。答曰,已諭。
大司憲洪瑞鳳,掌令尹衡彦,來啓曰,珙之罪狀,殿下不知則已,旣已知之,則豈可一日掩置,不爲之早處乎?諸賊之招,前後狼藉,通謀之迹,在所不疑,至於廢論收議之時,珙之措語,極其兇慘,有臣子所不忍言者,則得罪倫紀,覆載難容。而臣等不請按律,只請出置者,實出於曲體聖上親愛之至意,而斟酌經權,務爲折衷之論也。殿下莫念宗社之大計,徒守區區之小仁,欲以削其職名,爲塞公議之地,輿情之憤鬱,至此而益激。請加三思,亟賜一兪。答曰,予已勉副公議,卿等不諒予意,如是更煩,予極悶焉。出置之請,決不可從,亟停此論。
再啓曰,臣等論珙之前後罪狀,旣已盡矣,殿下亦豈不知人口之不可防,衆怒之不可犯哉?特以區區親愛之情,曲貸而全安之,止削其職,以爲塞公議之地,古今天下,安有如此罪戾,而偃息於輦轂之下者乎?況景儉·善胤輩,旣以一樣之罪,絶島圍置,此而獨貸,則國法將無所施,而綱常從此而墜矣。請勿留難,亟賜夬斷。答曰,已諭,休煩。
玉堂箚子答曰,旣已議處,不須更煩。原箚在下
李聖求啓曰,都體察使張晩,密符當爲傳授,命招矣。傳曰,知道。
鄭廣成,以迎接都監言啓曰,缺軍馬,令兵曹,分殘盛卜定,而以木疋參酌磨鍊事,令兵曹與都監通議,急急擧行之意,入啓允下,則匹數之定,自是該曹之事,而兵曹來問價布疋數,庚戌·辛酉年謄錄所載,差備軍·修理軍價布,皆九疋,故以今年木綿極貴,各減一二疋,而書給而已。兵曹依此啓下,是實通議之意,而謂之自都監啓下,則似爲失實,價布上來後,兵曹收捧,郞廳一員,待令於都監,專管雇立,乃是流來規例,有餘兵曹當用,不足兵曹當補,都監豈有代行該曹之事乎?各年謄錄,雖皆如此,三結·四結之收,一時疊發,民間出布之事,不可不十分裁省,差備軍·修理軍前減之外,各更減一疋,日限則水路遲速,雖不可知,然政院啓辭如此,驛馬·刷馬·差備軍,遠道則四月初十日,近道則四月初五日,修理軍則依前定日,俾及役事爲當,令兵曹,急速擧行,何如?傳曰,依啓。
兵批,吳百齡,爲嘉善大夫行龍驤衛副護軍。
李聖求,以備邊司言啓曰,中朝封典已完,冊使將臨,毛都督不無其力,今見平安監司狀啓,頗有德色云,在我國似當別遣使臣,措辭致謝。又聞以接伴使,移書黃海道之故,多發慍言,亦爲觀勢解釋爲當。且詔使下陸于安州事,謝恩使狀啓中,欲爲預圖云,而海路往來,非如陸路之有定站,風便順逆,不可預料,而都督所住箚之地,正在詔使落帆地頭,若徑下於蛇浦等處,則接待之事,極爲可慮。此等節目,接伴使,必當稟議施行,而若於此行,微稟於都督,以爲安州太遠,當來泊于鐵山云,則安州以西站缺軍兵入送與否議處事,傳敎矣。詔使將臨,民力已竭,臣等方有此意,欲爲啓稟而未及矣。伏見傳敎,過詔使後,入送,則一以除夫馬之弊,一以減出布之數,民之蒙惠,亦必多矣。以此事意,下諭于元帥,以本道軍兵待變於春夏,詔使過後,觀勢進退,更議入送,而但本軍資裝木,若已收捧,則亦可推移先用,而天使時應收四結木,減數退用於秋防之軍,則一時督捧之患,亦可少紓。以此意慶尙·全羅·江原三道觀察使處,竝爲發遣宣傳官,下諭,何如?傳曰,依啓。
鄭廣成,以司饔院言啓曰,葦魚所高陽·交河·金浦·通津·陽川五官漁夫之數,平時合三百八十戶,而亂後則一百六十二戶,比平時觀之,則其數僅三分之一,而其中通津漁夫之數,平時則八十戶,亂後則四十餘戶,在廢朝時元數大略,故加請二十戶,非廢朝時創開,自古流來之數增減故也。大槪漁夫復戶,平時則十結,亂後則八結,至廢朝時,設立宣惠廳之後,二結半復戶矣。年前以宣惠廳啓辭,又減五十卜,漁夫之役,最苦於凡氓,多給復戶,猶患厭避者多,況減結數,又減漁夫之數?漁夫之時存者,以獨勞之故,勢將逃避,將無以成形,極爲可慮,而通津則葦魚稀貴,未興産之前,監捉官先到其地,捉魚之功,百倍於他處。以此漁夫,多定於通津者,其意有在,而年前因通津縣監所報,加定二十名,以加設樣,今當減下,事係御供,量其輕重,仍存勿減事,捧承傳施行,何如?傳曰,知道。令宣惠廳量處。
又以錄勳都監言啓曰,晝講時,知事金瑬所啓,當初擧義時,自初參謀者,己爲正勳,隨往弘濟院之類,不得參勳,就其中抄出表表,缺金瑬曰,當初以爲若至勘勳之時,則必有各別論賞之事,而今與尋常原從之人同議,其功甚爲冤抑也。上曰,別單外有幾人耶?金瑬曰,豈不多乎?參於弘濟院者,孰不可賞者乎?上曰,其數幾許,當考出矣事,捧承傳矣。各人等,散在外方,加資未易査准,只以在京人官敎現納者,爲先分秩,書啓,恭俟睿裁,而未及査准人,隨後書啓之意,敢啓。傳曰,知道。
又以遠接使言啓曰,今此冊使之行,接待之難,百倍於學士天使,而當此內外蕩竭,公私赤立之日,凡干需索之物,百爾思量,萬無辦出之路,極爲渴悶。臣取考辛酉年劉·楊天使時,遠接使齎去雜物,謄書冊子,則除各該司進排應給物件外,自弓房受出者,虎皮五令,豹皮十令,鹿皮十令,六張付油芚十五浮,四張付油芚二十五浮,水獺皮十令,倭大環刀十柄,中環刀二十柄,廂庫出受者,供上紙五十五卷,鏡面紙五十張,霜花紙一百卷,雪花紙一百卷,桃花紙二十卷,黃菊紙二十卷,殘菊紙二十卷,雲暗紙二十卷,厚油紙十七卷,油扇一千把,笠帽三百事,錫粧刀一百五十柄,玳瑁銀粧刀二十柄,銀絲隱現刀五十柄,銅絲隱現刀一百柄,靑鞘刀四百五柄,大節眞墨一百笏,中節翰林風月二百笏,小節眞墨一百笏,首陽玄精一百笏,首陽梅月一百笏,此外都監所捧給兩西監司所送之物,不在此中,而猶且不足於用,回還時,至於加啓請,持去者人蔘三十斤,白苧布四十疋,白紬四十疋,虎皮二令,豹皮二令,大環刀四柄,四張付油芚四浮,六張油芚四部,錫粧刀十柄,黃毛筆缺柄,以此見之,則其費用之繁多,槪可想矣。缺
李聖求,以戶曹言啓曰,椵島蔘商禁斷缺明設法,而牟利之徒,略無畏忌,京居蔘商金生稱名人,跟隨白牌通事,齎持人蔘下去云,立法之初,首先犯禁之狀,極爲痛惡。祕密下諭于黃海兵使·平安監司·管餉使處,急急追捕,嚴加囚禁啓聞,何如?傳曰,依啓。
又以戶曹言啓曰,卽者左邊儺禮廳別工作所報內,儺禮假家所用眞長木及軒架,入置假家,造作材木,通共雜長木四百七十箇,蓋草一千三百束,大椽船竹十一箇,草芚四十五番,措備上下事,牒報右邊儺禮廳,則時未報來,而其數亦必不下於此數矣。許多材木,自京辦出無路,迎接都監工作所用材木斫伐事,繕工監役官李時孟,已爲下去,此材木一倂伐取事,李時孟處知委,而一邊行文于京畿監司,斫伐軍人,加數磨鍊,使之赴役,蓋草草芚,亦令京畿進排,何如?傳曰,依啓。
以備忘傳于鄭廣成曰,公州書院賜額事,上年二月啓下,何往而今乃入啓乎?
鄭廣成啓曰,伏見平安監司李尙吉狀啓,則以冊使到泊處所停當事,本月初三日,已爲啓稟,日望回下,而尙無皂白云云。卽考院中置簿,且問該司,則此狀啓,實不入來,極爲駭異。逢授人査處事,下諭,宜當。今來狀啓內辭緣,令迎接都監,急急定奪,何如?傳曰,依啓。
李聖求,以義禁府言啓曰,流竄罪人移配之時,自前各其道,定差使員,配所押領交付,啓關施行。今亦依此,守令·察訪中,定差使員,押領交付于配所事,各道監司處,行會,何如?傳曰,依啓。
又以戶曹言啓曰,本曹機務浩繁,缺正郞金光煥,而方以迎接都監應辦色郞廳,不能專意於本職,本曹之事,察任無人,極爲可慮。正郞宋時吉之病,非時月可差之症,佐郞鄭四溟上來遲速,亦未可知,此兩人閑官換差,而佐郞許啓,雖已拜辭,在郊外,時未發程云,宣惠廳則自有他郞廳,不必以務劇本曹之官差送,許啓,勿爲下送,今後本曹郞廳,切勿遷動事,更捧承傳,何如?傳曰,依啓。
鄭廣成啓曰,昌陵改莎草,二十八日擇日啓下,自十八日已爲始役,而卽者本曹正郞洪牒報曰,本陵守護軍書員等,盡數退避,只迷劣一人,來現,兩陵役事時,凡事無以訪問。實參奉一員,被囚決杖,未及下來,參奉金昌祖,受由下鄕,已過一朔,上來無期,當職亦以管餉使從事官,該曹日日催促,故已出先文,留此看役,亦爲悶慮,他郞廳下送交替事,急速入啓處置云。兩陵修改役事,極爲緊重,本陵參奉金昌祖,受由過限改差,以無故人差出下送,參奉沈天授,昨日已爲決杖,亦令還任察事,正郞洪,以從事官,將爲發行之日,本曹無郞廳,不得已姑爲差送矣,本曹闕員郞廳,今政盡爲差出,使之交替,何如?傳曰,依啓。
李聖求,以捕盜廳言啓曰,兩西管餉使南以雄,祕密移文內,私奴申愛同稱名人,虛稱防納,陽德米四百石,無置處,防納之時,京居人梁廷吉·玄天日·李戒男,譯官尹慶信等,同謀爲之云。愛同則平壤府堅囚,而此人等,非尋常賊人之比,不少國穀,偸食至於四百石之多,各人所爲,不勝痛駭。竝捉囚,同米四百石,一一生徵,還爲回。缺
弘文館校理臣李基祚·著作臣沈之源等,伏以君親之恩,同是一理,忠孝之道,本非二致,故孝于親,然後忠可移於事君,未有薄其親,而厚於君者也。今珙諂附昏朝,請廢母后,是子焉而忍議其母,臣焉而忍背其君,君臣母子之倫,於是乎掃地矣。設有倉卒肘腋之變,能保其終守延陵子臧之節乎?此所以國人之疑懼日甚,識者之憤惋益切,巷議庭籲,引月延時,而不知止者也。殿下只下削職之命,以爲塞責之地,夫安宗社保骨肉之道,只在於禍本之去不去,不係於職名之削不削,此豈先幾制亂,扶植彝倫之遠猷乎?伏願聖明,快從出置之議。以〈下〉缺燼餘
上在慶德宮。停常參·經筵。
未時申時,雨雹,狀如小豆。
鄭廣成啓曰,明日常參·經筵,取稟。傳曰,停。
李彦英,以兵曹言啓曰,今日大臣,率二品以上啓辭,文臣試射及賓廳武臣講書,不得爲之之意,敢啓。傳曰,知道。
鄭廣成啓曰,因錄勳都監草記,李命吉等加資事,將捧承傳矣。其中李必達,方在削黜之中,何以爲之?敢稟。傳曰。缺
鄭廣成啓曰,注書金霱病不仕進,假注書差出,何如?缺
以宋國澤爲假注書。
鄭廣成啓曰,公州書院賜額事,上年二月啓下,何往而今乃入啓乎?問啓事,傳敎矣。問于藝文館官員,則上年三月初二日,禮曹下人,傳其公事于本館書吏,右十一月初生,本館書吏,始傳於大提學處,其時適値逆獄,且多事務,望單今始進呈云矣。傳曰,知道。當該書吏治罪。
鄭廣成,以毛都督前別遣問安官羅萬甲,入啓。傳曰。□□
持平李省身啓曰,持平李景容,卽臣之同壻也。法當相避,請遞臣職。答曰,勿辭。
李聖求啓曰,持平李省身·李景容,正言李景義再啓煩瀆,退待物論。傳曰,知道。
領中樞府事臣鄭昌衍,左議政臣尹昉,右議政臣申欽,玉城府院君臣張晩,禮曹判書臣李廷龜,洛興君臣金自點,綾城君臣具宏,知事臣金藎國,缺臣元裕男,慶陽君臣李士恭,順興君臣金慶徵,益缺君臣李應順,刑曹參判臣權盡己,兵曹參判臣尹暄,左尹臣尹暘,行護軍臣朴東善·臣韓孝仲·臣鄭廣敬·吉城尉臣權大任,菁川君臣柳舜翼,晉陽君臣柳孝傑,晉川君臣缺同知臣韓德遠·臣金大德,行司直臣李景稷,行司果臣權澥·臣李德淳,訓鍊都正臣吳定邦,行司果臣柳永詢·臣宋震吉,行司勇臣李訥·臣金之誨·臣金運海·臣林慶業·臣申景洙·臣權眕啓曰,臣而事君,天之制也。子而事母,天之經也。如有毁天之制,隳天之經,則天地之所不容,王法之所不貸者也。今珙以臣而負推戴之名,以子而獻廢母之議,毁天之制,隳天之經,孰有大於珙者乎?缺
弘文館校理臣李基祚,副修撰臣李省身,著作臣沈之源等,伏以今日之論,非缺宗社大計,不可忽也,天下公議,不可廢也。殿下徒懷姑息之計,不爲長遠之圖,只下削職之命,以爲塞責之地,宗社大計,其可忽乎?天下公議,其可廢乎?缺四五字鬱抑而不得伸,徙薪之策,沮遏而不得行,使不軌之徒,傍觀而竊笑之,殿下之宗社,可謂殆哉岌岌矣。未知殿下,亦嘗念及於斯,則能無惕然于懷耶?夫珙爲子缺得罪於宗社,得罪於綱常,得罪於朝廷,得罪於下民,神人所共憤,天地所不容,其可只削官爵,使之偃息都下,有同薄過人哉?臣等竊恐王法,自此不行,彝倫自此不明,逆節自此不止,主勢自此不尊,將至父不父,子不子,君不君,臣不臣。國家之危亡,不旋踵而至矣,豈不大可懼哉?故出置之請,參酌經權,折衷恩義,欲爲殿下保珙地耳。伏願殿下,亟斷乾剛,快從輿論,不以小仁而忽大計,不以私恩而害公議,則宗社幸甚,骨肉幸甚。取進止。燼餘
賓廳三啓。答曰,曩日之事,尙忍言哉?旣已削職,斯可已矣。但係干重大,公論已發,諸卿咸造,日三陳請,勢不可遏,予亦不敢强守初志,始且勉定出置中道。噫,此豈予之心哉?出置節目,卿等與該掌相議善處,豐其供億,厚其居處,俾無未盡之患。禁府謄錄
上在慶德宮。停常參·經筵。
有政。以崔鳴吉爲副提學,權濤爲副校理,李埈爲應敎,李省身爲副修撰。
修撰吳竣初度呈辭。給由。經筵日記
上在慶德宮。停常參·經筵。
修撰吳竣三度呈辭。遞差。經筵日記
上在慶德宮。停常參·經筵。
有政。以李埈爲舍人。
謝恩,副修撰李省身。
修撰尹墀初度呈辭。給由。經筵日記
義禁府啓曰,以賓廳啓辭,珙出置處所,令禁府速爲擧行事,傳敎矣。出置處所,臣等不敢擅便,與大臣定奪,啓稟施行,何如?答曰,依啓。禁府謄錄
上在慶德宮。停常參·經筵。
鄭廣成啓曰,明日常參·經筵,取稟。傳曰,停。
李聖求,以吏曹言啓曰,臺諫有闕,政事,何以爲之?傳曰,明日爲之。
正言李景憲啓曰,臣本空疎,濫荷榮寵,再玷淸選,已踰涯分,所當奔走來謝,奉職不暇,而第臣宿患痰病,自數日尤劇,不得運動,稽謝恩命,至於累日,逋慢之罪,在所難免,而況持平臣李景容,卽臣缺
李彦英,以備邊司言啓曰,以戶曹判書沈悅啓辭,令廟堂議處事,允下矣。大同停罷,適與詔使相値,外方貢物本色措備上納之際,勢難及時應用,而該曹財力,亦不能推移補綴,其間事勢,殊極窘迫,宜乎度支之臣,有此啓辭也。但當初大同規畫之時,擬以癸亥·甲子春兩等所捧,爲癸亥條貢物之價,故癸秋·甲春兩等米布,幾盡上來,已充·癸亥條貢物之價,而該曹之支過至今者,此也。至於甲子條貢物,則當以甲秋·乙春兩等米布給價,而大同已停罷,米布全不來納,則大同廳,亦將何物以給甲子之價乎?第未知癸秋·甲春未上納者,幾何,而癸亥貢物之給價者,幾何,着令本廳與該曹會議,委曲裁處,俾無欠缺生事之患,宜當。至如海西,其人各司皂隷規畫定規之事,亦甚不易,容令本司與戶兵曹及裁省廳,同議商確,得其長算,上請施行事,行文各道,備送本色貢物,且就貢案中,最爲不緊者,略加詳定等項事宜。自是該曹飮食裘褐,竝許依此擧行之意,敢啓。傳曰,依啓。速爲議處。
又以備邊司言啓曰,義州·昌城八年待變之地,出身·將官輩,不避暑雨霜雪,長在城上,擐甲枕戈之苦,思之可愍,遠方之人,未霑一命之恩,積勞抱屈,枯項而死,將士愁怨,邊情解體,脫有緩急,難得其死力,必矣。其中亦豈無智勇才力,可合千夫·百夫之長者乎?兩府出身·將官,積年勤苦之人,開錄職名,注其功勞,博採公論,第其高下,從速啓聞,以憑該曹一一收用之意,平安監司處,下諭,宜當,敢啓。傳曰,依啓。
李聖求,以戶曹言啓曰,天使所給大狼皮鞍子四件,當爲措備矣,二件則艱難覓得,而二件則末由措備,極爲可慮,德應房所儲鞍子,如或有裕,一二件移用,則可除一分之弊,惶恐敢啓。傳曰,依啓。
獻納金槃來啓曰,正言李景憲,以臣本空疎,濫荷榮寵,所當奔走來謝,奉職不暇,而第臣宿患痰病,自數日尤劇,不得運動,稽謝恩命,至於累日,逋慢之罪,在所難免,而況持平臣李景容,卽臣同生兄也。兩司通廢,自有規例,引嫌而退。兩司通廢,已成近例,在下當遞,正言李景憲,請命遞差。答曰,依啓。
李聖求,以戶曹言啓曰,缺官今春夏等衣纏次鼎紬七十三疋,當爲進排矣,天使時所用綿紬,其數極多,而無一疋入手,極爲悶慮。今此衣纏綿紬,天使所用措備後,隨後進排,何如?傳曰,不允。
又以戶曹言啓曰,臣等伏想外方之事,以詔使支待,騷屑必甚,不遑他事,田稅收捧漕運等事,必不專力,非但四月祿俸頒給爲難,荏苒之間,節屆風高,船路不通,則許多經費,何以繼用乎?海運判官朴簉,誠心奉公,能擧其職,兩湖漕運,連續不絶,使國家經用,不至頓絶,皆此人之力也。但其箇滿,在於五月,正當督運之時,失此能幹之人,代以生手,則今年田稅,決無畢納之理,限甲子田稅運納間,仍任,宜當。傳曰,依啓。
李彦英,以義禁府言啓曰,珙中道定配處所,與大臣同議,則皆以杆城爲當,而或云瑞山亦當,敢稟。傳曰,知道。從群議定之,可也。
答判尹李曙疏曰,省疏具悉。深嘉卿憂國之誠,所陳二事,當議處焉。原疏在下
左尹尹暘,右尹崔來吉啓曰,公主房材木輸送事,本府非不盡心盡力,而以數少車子,運浩大材木,雖一日之內,再巡或三巡,而力有所未及。始役雖在於上年八月,而其時因政院啓辭,本家亦有上疏讓受之事,次知之人,趁不指示運致之處,至十月始爲運致,而未久,又遭藏氷之役,用車旁午,未暇他及,繼有今月望前畢輸之命,而材多車少,事勢兩難,雖計日督役,而未及期限。且分車於迎接都監之用,又以雨水,停役三日,本府將此悶迫之意,已盡陳達,而色官罷推之命繼下,臣等不勝惶恐之至矣。此事句管,非獨一郞廳而已,不能檢飭之責,臣等亦所難免,敢此伏地待罪。傳曰,勿待罪。
鄭經世·鄭廣成啓曰,天使禮單一事,政院謄錄,雖盡散失,而都監謄錄之在禮曹者,取來披考,則如劉用·冉登·劉·楊三起之行,贈給數目,皆爲載錄,或有些少加減,而大抵相沿襲,今當磨鍊,不患無據矣。仍更訪問,則頃間天使時,自政院磨鍊,而壬戌年梁監軍出來時,戶曹始請與都監磨鍊而用之云,蓋以物件,皆屬本曹,有無多少,自爲商度,允爲便益故也。今此天使時禮單,戶曹亦將欲同都監磨鍊入啓。缺
下直,谷城縣監金相潤。燼餘
自卯時至未時,四方昏濛若下塵。自午時至申時,日暈。未時,白雲一道,如氣起自坤方,直指北方,長竟天,廣尺許,漸移東方,良久乃滅。酉時,日暈兩珥。春坊日記
上在慶德宮。停常參·經筵。
鄭廣成啓曰,明日常參·經筵,取稟。傳曰,停。
有政。吏批,判書金瑬,參判朴東善,參議李明漢,都承旨鄭經世進。
兵批,判書徐渻,參判尹暄,參議金止男,參知金尙,右承旨全湜進。
吏曹,崔葕爲尙衣院正,鄭百昌爲司僕寺正兼春秋館編修官,嚴惺爲司憲府執義,缺金堉爲司諫院正言兼記事官,李省身爲弘文館修撰知製敎兼經筵檢討官春秋館記事官,李景憲爲成均館典籍兼春秋館記事官,李溥爲內贍寺主簿,參外承文著作李後陽,禮賓參奉尹孝立。
兵曹,李元翼爲忠勤貞亮效節協策扈聖功臣大匡輔國崇祿大夫領中樞府事完平府院君,吳世彦爲五衛都摠府經歷,李守一爲輔國崇祿大夫鷄林府院君。缺
持平鄭世矩來啓曰,爵賞者,酬功命德之大柄,此而失中,則終歸於亂國之□矣。曩者宮闕納基等類,一切以官爵充債,人皆嘲笑之,賤惡之,衣冠之流,羞與爲伍,反正之初,因筵臣·臺諫之啓,痛革此弊,納物受賞者,盡行澄汰,物議稱快。今者慶德宮所入基主還給,光海時所賞之加,耳目所及,莫不駭異,豈可使昏朝續貂之譏,復見於淸明之日乎?雖曰時御所入之基,有異於他納物之類,豈無方便可賞之地,而必以官爵爲哉?今此命下之後,頑鈍無恥者,固不足說,而有識士夫,在於此中者,如蒙不潔,不能安身,此亦殊非酬賞之道也。請令攸司另議論賞,還收基主官爵加資之命。答曰,移御闕內所入基主,不可不酬賞,勿爲更。缺
再啓曰,國家大柄,缺慶德宮所入家基之主,有加資之命,政目一下,瞻聆大駭。此雖與納銀·鐵·木·石,而受賞者有間,而國家金玉之重秩,不宜施於此等事,豈無相當可酬之典,而乃以命德之器,濫授至此乎?請亟收加資還授之命。臣子之效勞於國家,此實分內事,固不可一一論賞,至於些些服役之事,尤不可超次以敍。今者諸都監造官,皆蒙六品遷轉之命,數月監董之任,止於陞敍而已,止纔可矣,纔得一命,遽出六品,資格之規廢,而僥倖之路開,人不安分,爭相圖占,名器之濫,甚矣。上年兵變之時,將領儒蔭之奔走於赴難,其勞勩之可嘉,非此之比,而賞格之施,或止於陞敍,亦或有專未蒙賞者,今以瑣瑣董事之微,而徑出參上爵命之缺人皆解體。請寢諸都監監造官六品遷轉之命。答曰,非今日創始新規,自有前例,勿爲煩瀆,可也。
李聖求,以司宰監言啓曰,缺其中最緊者言之,則卵醢·石首魚,諸嬪以下各處所用之數,通計一年,則卵醢則一百餘斗,石首魚則一萬三千餘束,而卵醢元貢一百斗外,其餘一百餘斗,則皆是下輩自辦進排者也。石首魚則元貢八千二百六十束外,其餘四千七百餘束,則亦皆下人自辦進排者也。下人自辦之數,至於如此之多,則其呼怨欲散,事勢卽然。且燒木之貢外,自辦亦不下於二十萬斤,則下輩雖緣世業之傳,不能一朝離散,以此許多日用,每年責辦於下輩,殊非國家之本意。況詔使之行已迫,魚物燒木缺發遣本監官員一員,勿管收稅,缺如成均館規外之徵,一切勿許事,捧承傳,何如?答曰,知道。令該曹稟處。
李聖求,以兵曹言啓曰,大臣遞職,雖有勳封,必除西樞,以爲實職,近例也。完平府院君臣李元翼,當付領中樞,而判中樞以上無闕員,未得遞降,判中樞·知中樞別單書啓,作闕次次遞降之意,敢稟。答曰,知道。
李聖求,以訓鍊都監言啓曰,都監鳥銃色郞廳申萱,本月十九日內摘奸時見頉,方在時推應罷中,不得行公,本色事務煩劇,一日曠職,所廢甚多,其代爲先差出之意,敢啓。答曰,依啓。
全湜,以兵曹言啓曰,今日申時量,前奉事劉夢熊稱名人,自興化門入來,差備門外擊錚,極爲駭愕,令攸司囚禁治罪,同門守門將,常時不能禁斷,以致闌入,亦爲非矣,請推考。答曰,依啓。
又以兵曹言啓曰,本曹機務浩繁,而各有分掌,不可一日曠闕之意,曾已啓達矣。卽今正郞閔應恢·李惟達·兪省曾,佐郞金南重,竝差都監郞廳,其中兪省曾·金南重,俱是乘輿色,外營立馬,必須日日點閱,然後無闕立之弊,而正·佐郞竝除本曹仕。缺
答平安監司李尙吉疏曰,省疏具悉卿懇。目今勅使將臨,農務方殷,此非藩臣乞遞之時,卿雖有疾病,調理察任,勿爲控辭。原疏在下
以備忘,傳于李聖求曰,前仁城君,迫於群情,不獲已勉從,姑令出置矣。王子生長宮禁,恒在富貴之中,其飮食居處,與外人自別,若不豐其饌品,安其起居,則必難一日支過,至於疾病調護,亦所深慮。卿其體予至意,十分料理,分付,務盡善處之道,頻頻進候,檢飭能否,如有怠慢官吏,卽行啓知。予亦不時遣人廉察,其有違誤,卿亦當受責,不久當召還,勿復以尋常之人待之。且外方廬舍,想必狹陋。缺燼餘
自卯時至巳時,四方昏濛。巳時,日暈,白雲一道,如氣起自巽方,直指艮方,長竟天,廣可尺餘,移時乃滅。午時,日暈。未時申時,日暈兩珥,暈上有冠,色內赤外靑。酉時,日有左珥。
夜一更,流星出天紀星上,入大角星下,狀如鉢,尾長三四尺許,色白。一更二更,四方有氣,如火光。春坊日記
上在慶德宮。停常參·經筵。
以備忘傳于李彦英曰,仁城今將遠離,雖不久當還,予甚悲惻,達宵無寐,治任遠路,艱窘必多。其令該曹,春夏衣資及米布,優數題送,其子海平都正佶,亦爲給馬下送,俾免中路狼狽之患。
以備忘傳于李彦英曰,前仁成君缺遣內官朴惠敬,以一路看護事。缺
缺義禁府郞廳,以大臣言啓曰,缺傳曰,依啓。衛行軍人,勿爲定送,防禁一款,亦勿擧行。
傳于李彦英曰,仁城君衛去都事,何都事往之乎?有傳敎之事,招送于差備門外。
全湜啓曰,昌慶宮假衛將替直單子不呈,請當該色推考。傳曰,依啓。
傳于李彦英曰,都事沈長世年少,以年多解事都事,改定以送。
全湜啓曰,全允弘梟示事,發遣宣傳官,請出標信。傳曰,知道。
李彦英啓曰,仁城君供億等事,宣傳官發送,請出標信。傳曰,知道。燼餘
夜四更,沈霧。春坊日記
上在慶德宮。停常參·經筵。
謝恩,修撰李省身。經筵日記
上在慶德宮。停常參·經筵。
有政。以兪伯曾爲應敎,羅萬甲爲修撰。
謝恩,副提學崔鳴吉,副校理尹順之。經筵日記
卯時辰時,沈霧。巳時,日暈兩珥。春坊日記
上在慶德宮。停常參·經筵。
有政。經筵日記
上在慶德宮。停常參,只晝講。
晝講入侍,特進官金尙容,同知事鄭光績,參贊官鄭經世,侍讀官尹順之,檢討官羅萬甲,記事官朴潢·韓興一·具鳳瑞。講孟子滕文公上篇,自夫世祿滕固行之矣,止不可偏廢也。經筵日記
夜一更,月犯畢星。五更,流星出傳說星下,入坤方天際,狀〈如〉拳,尾長三四尺許,色白。春坊日記
上在慶德宮。停常參·經筵。
有政。以尹墀爲副修撰,經筵日記兪伯曾爲兼弼善,李馨遠爲弼善,李如璜爲文學。
辰時,日暈兩珥,黑雲一道如氣,起自巽方,直指坤方,長十餘丈,廣尺許,良久乃滅。午時未時,日暈。自一更至四更,艮巽坤三方,有氣如火光。春坊日記
上在慶德宮。停常參,只朝講。
朝講入侍,領事尹昉,特進官李曙,知事吳允謙,大司諫李顯英,特進官金大德,參贊官缺侍讀官李基祚,執義嚴惺,檢討官李省身,記事官朴潢·金卨·具鳳瑞。講孟子滕文公上篇,自請野九一而助,止眞可謂命世亞聖之才矣。
副修撰尹墀初度呈辭。給由。經筵日記
夜五更,流星出北斗星下,入心星,狀如鉢,尾長七八尺許,色赤。春坊日記
上在慶德宮。停常參,只晝講。
晝講入侍,知事李廷龜,特進官沈命世,參贊官李聖求,侍讀官李基祚,檢討官李省身,記事官朴潢·韓興一·具鳳瑞。講孟子滕文公上篇,自有爲神農之言者許行,止豈必耕且爲哉。
副修撰尹墀再度呈辭。加給由。
副校理尹順之初度呈辭,呈政院。經筵日記
辰巳時,日暈。春坊日記
上在慶德宮。停常參,只晝講。
晝講入侍,知事金瑬,特進官李貴,參贊官鄭廣成,侍讀官李基祚,檢討官李省身,假注書鄭百亨,記事官韓興一·具鳳瑞。講孟子滕文公上篇,自當堯之時,止此所以爲仁也。
副修撰尹墀三度呈辭。遞差。
校理李基祚,移拜吏曹佐郞。經筵日記
日出時,日色赤。春坊日記
上在慶德宮。停常參,只晝講。
晝講入侍,特進官沈悅,同知事徐渻,參贊官全湜,檢討官羅萬甲·李省身,假注書鄭百亨,記事官鄭杺·具鳳瑞。講孟子滕文公上篇,自孔子曰大哉,止以相欺耳。經筵日記
夜三更五更,沈霧。
義禁府啓曰,朴夢亮·李時蕃拿來事,啓下後,李時蕃,先爲拿來囚禁矣。此乃附賊罪人,非本府所可鞫問,姑待朴夢亮拿來後,一時推鞫廳排設,推鞫,何如?答曰,依啓。禁府謄錄
上在慶德宮。停常參,只晝講。
晝講入侍,特進官張晩,同知事鄭光績,參贊官鄭經世,檢討官羅萬甲·李省身,記事官朴潢·鄭杺·具鳳瑞。講孟子滕文公上篇,自墨者夷之,止彼之惑易解也。
著作沈之源,京畿廣州地,妻母歸葬,受由出去,以病重辭狀。遞差。經筵日記
夜自三更至五更,沈霧。春坊日記
上在慶德宮。停常參,只晝講。
晝講入侍,領事申欽,知事吳允謙,特進官具宏,參贊官崔鳴吉,大司憲洪瑞鳳,特進官金慶徵,參贊官李楘,司諫李埈,檢討官李省身,假注書李後陽,記事官鄭杺·具鳳瑞。講孟子滕文公下篇,自陳代曰不見諸侯宜若小然,止孔·孟豈不欲道之行哉。
有政。
副校理尹順之初度呈辭。給由。
應敎未差代鄭百昌,以司僕正重來,副應敎未差,代兪伯曾,經筵日記鄭世矩爲弼善。
自昧爽至辰時,有霧氣。巳時,日暈。夜二更三更,月暈。春坊日記
上在慶德宮。停常參,只晝講。
晝講入侍,知事李廷龜,特進官金尙容,參贊官崔鳴吉·徐景雨,檢討官李省身,假注書李後陽,記事官鄭杺·具鳳瑞。講孟子滕文公下篇,自景春曰公孫衍·張儀豈不誠大丈夫哉,止何足道哉。
謝恩,副應敎兪伯曾。
副校理尹順之再度呈辭。加給由。
有政。以應敎鄭百昌爲司諫,經筵日記金光炫爲正言。
卯時,日暈兩珥,暈上有冠,色內赤外靑,白雲一道如氣起,自巽方直指坤方,長八九丈餘,廣尺許,良久乃滅。辰時至酉時,日暈。自一更至三更,月暈。春坊日記
上在慶德宮。停常參·經筵。
副校理尹順之三度呈辭。遞差。經筵日記
上在慶德宮。停常參,只晝講。
晝講入侍,知事金瑬,特進官朴東善,參贊官李聖求,檢討官羅萬甲·李省身,假注書李後陽,記事官鄭杺·具鳳瑞。講孟子滕文公下篇,自周霄問曰古之君子仕乎,止亦不徇利而忘義也。
有政。以嚴惺爲校理,經筵日記金堉爲司書。春坊日記
義禁府啓曰,本府都事十員內,三員出使,二員在外,未現一員,儺禮廳,只有四員,本府當直,晝夜直,今此穩城判官張滉拿來事,命下,罪犯軍律,都事當往,而本府郞廳無餘員,不得已書吏發遺之意,敢啓。且都事尹善道,除授已過四十日,在於遠鄕,上來無期,新差都事尹勛擧,乃本府都事宋熙祚妻同姓三寸姪,法當相避,在下者當遞,尹善道·尹勛擧竝遞差,今政差出,何如?答曰,依啓。禁府謄錄
上在慶德宮。停常參·經筵。
謝恩,校理嚴惺,副修撰李昭漢。
校理羅萬甲初度呈辭。給由。經筵日記
巳時,日暈。春坊日記
上在慶德宮。停常參,只晝講。
晝講。入侍特進官李曙,知事鄭光績,參贊官鄭廣成,侍讀官嚴惺,檢討官李昭漢,假注書李後陽,記事官韓興一·具鳳瑞。講孟子滕文公下篇,自彭更問曰,止輕爲仁義者矣。經筵日記
上在慶德宮。停常參·經筵。
有政。以洪瑞鳳爲副提學,崔鳴吉爲大司憲,經筵日記鄭世矩爲掌令。春坊日記
自午時至申時,日暈。春坊日記
上在慶德宮。停常參·經筵。
巳時午時,日暈。夜一更,月暈左珥。二更至五更,月暈。春坊日記
上在慶德宮。停常參·經筵。
有政。以羅萬甲爲副校理,金槃爲副校理,經筵日記吳竣爲弼善。春坊日記
卯時辰時,日暈沈霧。午時,日暈。春坊日記
上在慶德宮。停常參,只晝講。
徐景雨啓曰,明日常參·經筵,取稟。傳曰,只朝講。
徐景雨,以兵曹言啓曰,當日忠淸道公州出身黃致正稱名人,自興化門入來,差備門外擊錚,極爲驚愕,令攸司囚禁治罪,同門守門將成敬身,常時不能禁斷,以致闌入,亦爲非矣,請竝推考。
文武試射差備官,以試官意啓曰,今日雨勢如此,射場泥濘,不得爲之之意,敢啓。傳曰,知道。
正言金光炫來啓曰,尹暉可黜之狀,聖上旣已洞燭,而尙此留難,不賜允兪,臣等實未知聖意之所在也。曩時麤鄙之徒何限,而暉特甚焉,薦拔金純而與之分利,納交夢弼而賄事內嬖,其寅緣攀附,嗜利無恥之狀,當時之人,亦多有唾罵而憤惋者矣。反正之日,公議重發,論以流竄,實從寬典,而曾未數載,遽蒙全釋,罰不當罪,議律無漸,輿憤之益激,固其所也。停論之還發,亦以此也。其可曰三年之爲久而放釋之何傷乎?況自遠竄而至放還,實緣恩赦之屢經,不然,暉之得免於流竄,豈若是之易哉?放與門黜,其間無幾,而臣等之所以論執至此者,只欲其議罪有序而公議得行也。請勿留難,亟命門外黜送。前府使李廷臣,爲金海時,奪取彦陽居通政辛荃女爲妻,辛本世族而家富於貲,其堅拒廷臣,不與爲婚者,以其年紀已老,且有初妻淫奔之累也。廷臣,不思兩家之不敵,但欲百計以强圖,拉致處子之母,冒稱丈母,結縛主昏之人,加以詈辱,行賂籠羅之迹,詐書迫脅之狀,無恥無忌,可駭可愕,人莫不怒目而視,切齒而談。如此悖戾之人,不可齒諸衣冠之列,以辱名敎,請李廷臣削去仕版,以爲作奸犯禁者之戒。答曰,依啓。尹暉事已諭。
持平金柱宇來啓曰,尹暉罪狀,臣等旣已悉陳,聖明亦已洞燭,而尙且遲難,久閟兪音,臣等竊惑焉。夫以三年竄謫,累經赦宥之故,今日之請罪,止此而已。不然,臣等之議律,豈但黜送而止哉?公論未伸,久而益激,請勿留難,亟賜一兪。答曰,已諭勿煩。
禮曹啓曰,以大臣收議,陵上修改,不容少緩,拘忌之說,固不足泥,所謂拘忌者,亦有輕重,令該曹更爲詳問,如有日月之少可者,則不必待八月之期,上裁施行,何如?傳曰,依議事,傳敎矣。臣等更招地官趙松男·曺得宋等,再三詳問,則三月,墓龍在朔,不吉動冢,四月,州縣官符凶神,入中宮不吉,五月,墓龍在冢心,殺長,六月,墓龍在冢,殺七人,七月,墓龍在冢側,殺人,至八月。缺
下直,黃海監司權盡己。傳曰,權盡已引見。
黃海監司權盡己引見入侍,承旨全湜,假注書鄭之羽,記事官韓興一,具鳳瑞。上御資政殿。上曰,本道,內地而蕩敗與平安道無異云,何故而然也?權盡己曰,小臣不得詳知之,而蕩敗無形,甚於平安道云。毛都督責應亦難,而又値兩太監之行,未知何以當之,不勝悶慮焉。上曰,予意則以爲毛都督對接,有難於兩太監矣。前監司,以物貨換賣事見罷,此事甚難矣。權盡己曰,物貨時方來積,未知何以處之,厥數將至五千餘兩,而段一疋以米十斗支計云,發賣一事,甚爲不易。且黃海道本七站,而各官蕩敗,長連·瓮津·康翎等邑缺上曰,本道軍士,受弊甚多,頃見兵曹抄啓,則倍蓰於他道,軍政之事,不及於他道而然耶?權盡己曰,黃海之軍士,困於赴西,逃故生存之數,不可知其實矣。上曰,此弊諸道通然,而本道之逃故,倍數於他道,未知實爲如彼耶,或人心不淑,欺隱之弊,若是其甚耶?權盡己曰,瓮津等海邊列邑,逃亡尤易,牙山等地,瓮津流來者五百餘戶,京畿海邊,亦多來居者,流離者如此,宜乎闕額之多也。上曰,守令撫字之道得宜,則流民之還集似易,守令之黜陟,責在方伯,不可不嚴明爲之矣。權盡己曰,本道刷馬之事,尤甚多弊,刷馬則遞於平山,驛馬則遞於開城府則似爲便當。上曰,本道驛馬之弊,果倍於他道,故今則使遞於長湍,而價則自宣惠廳給之,似有一分之惠矣。權盡己曰,一道之民,均受此弊,今已變通,誠爲大幸。上曰,兩南分送御史之後,不法之輩,多數現捉,以此見之,則今亦有不法守令,黜陟不可不嚴明爲之矣。權盡己曰,此則監司之任也。上曰,守令黜陟之責,專在監司,臺諫風聞則多有失實之事矣。權盡己曰,分外授此重任,而黃海之任甚重,於則他道,如臣不才,責應料理之事,罔知所爲。。以此呈疏而未蒙允許,於臣則榮矣,於國恐或有僨事之患也。太監兩行,意必有所望,上國之人,飮食則不以爲重,只欲得銀蔘,臨時必多悶迫之事,以此爲慮。上曰,溪壑之慾則難充,而隨時善爲周旋,則庶可不至於生事矣。近來軍政廢弛,本道則國家不幸,或有外寇之來,必由此路,軍政尤不可不善修矣。權盡己曰,軍政莫大之事,而賊路初面,尤宜十分勉力,小臣下去後,凡事當啓達,而一道蕩竭之餘,缺上曰,自此所立,已爲分定,決難盡數移送矣。胡椒·豹皮·衣資賜給。
晝講入侍,特進官李貴,知事吳允謙,參贊官全湜,侍讀官嚴惺,檢討官李省身,假注書鄭之羽,記事官韓興一·具鳳瑞。上御資政殿。講孟子滕文公下篇,上讀前受音一遍。嚴惺進講,自萬章問曰宋小國也,止是可畏也而已矣。上讀新受音一遍,大文釋一遍。嚴惺講論旨義曰,宋王偃,滅滕伐薛,屢敗隣國之兵,自以爲霸,當時之人,不識王霸之道,以戰勝爲霸,故孟子言爲人君者,苟能如湯·武之事,則自然當王天下,齊楚雖大,有不足畏。大槪東征西怨,南征北怨,德化所被,無不悅服,故湯以七十里,猶得王天下,聖上苟以千里封疆,能行王政則夷虜何畏?小註,指宋王爲桀,宋其暴君之甚者可知,缺吳允謙曰,紂之暴惡,甚於桀,故武王征伐之德,亦光於湯,蓋當時史官,記之如此。李省身曰,此乃當時史官,快其一時之事,有此過美之辭也。嚴惺曰,湯初征自葛始,湯於葛,初無征伐之意,及乎不祀仇餉之後,方誅君弔民,東西思服之後,仍伐桀救民。聖上反正之初,歸市不止,民望如雨者,正如湯之事,若因此而推仁德,何患不能太平?李貴曰,人君雖至聖,必得一賢臣後,可致太平,而如臣不才者在焉,故民不得蒙至澤矣。吳允謙曰,天下之事,有本有末,本者,人君之德也。政治間,每以君德未盡爲心,可也。書曰,知人則哲,自上知其賢否而用人,何憂不治?但用人之際,以小器當大任,大器當小任則不可矣。講訖。上曰,刑曹前日姜得龍事,使之一處憑閱矣,其公事,未知如何。吳允謙曰,金㗟同,今已出現,而當初作賊之事,都萃自己,故隱匿云云,元情內亦無他言,與姜得龍面質,則得龍言內,其時官員,旣已推問,安勝男,亦明知之云云。上曰,當初以姜得龍爲可疑,故使之一處推閱,而亦不得其端緖乎?吳允謙曰,安勝男,乃渠之妻娚非公證人,亦不可取實矣。上曰,遁辭知其所窮,賊與不賊者,豈無可辨之端乎?允謙曰,以渠等相辨之言,別無可覈之事矣。上曰,金㗟同,初不逃亡,姜得龍,不爲揮手則已矣。其逃亡揮手之狀,實有可疑,卿耳聞目見,必能詳知,故欲問之而今聞卿言,亦無的知之事矣。此非一二次刑訊後放送之罪,死生所係,不可不詳愼,必須仔細聞知後,分明決之,可也。大槪揮手之事,實有可問處,必有他人同往,故揮手使避,若獨往則向誰揮手乎?缺吳允謙曰,近來殺人之獄連起,昨日筆前近處,亦有以刃刺殺人者矣。上曰,以相詰之故而然耶?正犯已捉乎?允謙曰,正犯則已捉而同參人則已爲逃亡,故不得執捉矣。掌苑署近處,亦有殺人之事,而死者乃公主家負石軍,故其處士大夫多有被侵之事矣。今見元告呈狀,請放釋,此獄,臣招問其故,則慈殿之意如此云云。大槪殺人之獄,例爲和論,臣常痛之,未嘗受理,此獄則士大夫家,多有作弊之事,必欲重究矣。今乃托稱慈殿,欲爲和論,尤極過甚,不可不痛治矣。頃者永平殺人之獄一起,一村皆空,初因刷還北道人物事,首謀者結聚同里三十餘人,打殺其人,投諸草屋而仍火燒之,屍親只持骸骨而呈狀,可疑者三人捉來,而一人在途逃亡,二人受刑三次後,以同參其謀承服。考諸律文,則同參者不至於死,只杖一百流三千里,故依律處置事,已爲啓下,而逃散之民,卽令招入,未知果爲還集與否也。嚴惺曰,小臣待罪憲府時,聞以掌苑署殺人之故,士大夫多有被侵者,至於士族處女,亦被敺辱,臣欲聞其曲折,招致公主宮掌務推問,則以爲公主家下人,別不干預,皆是役軍所爲云,故卽爲放送矣。今聞自慈殿命爲和論者,極爲可駭。殺人之獄,因內敎而和論,則猶或可也,殺人之獄,亦因內敎而就成,則不亦未安乎?缺慈殿所屬下人而不爲禁防,則其流之弊,恐或不細也。李貴曰,臣近在江舍見之,王子君,廢朝時,立案京江,禁斷漁人,侵徵漁稅,又奪津船,使運薪芻,渡船或絶,不得濟人,此弊至今猶存,極爲駭愕,請令法府禁斷。上曰,何王子云也?李貴曰,慶平君矣。上曰,令憲府禁斷。吳允謙曰,臣目見刑曹之事,滿庭訴訟者,皆奴婢財貨之事,而出於親戚間,人心之不淑,亦可見矣。李貴曰,頃者小臣之語涉大臣,誠有其罪,其時申欽,以此至於辭免,今則申欽,亦知小臣本心矣。禮記問馬之年,猶以爲非,語涉君上,豈不狂僭而每欲盡言不諱,故未矯此病矣。自上給由,故不知致齋日子之多少,初欲下去掃墳矣。上曰,屢次乞往故給由矣。及見都監之啓,始覺其未及上來矣。李貴曰,不干於小臣,而亦爲啓達。金藎國老母今年八十三,今將赴京,其情事極爲可矜。吳允謙於藎國,乃六寸親,故頃日往見,則尙諱其遠行於其母云,國事亦大,而人子之情,誠爲悶迫矣。吳允謙曰,藎國於臣果六寸弟也。今當赴京,故往見其老母,則非但尙不知其子之遠行,已不得視聽矣。上曰,擬望者多矣,而或有病故,故落點矣。若有八十老親,則雖陸路,亦不可送之,況水路何可往也?言于該曹改差。吳允謙曰,刑曹堂上,無一員見在,如彼疑獄,亦無與相議,誠爲悶慮,尹義立亦爲呈辭矣。上曰,政院如此呈辭,勿爲捧入之意,曾已傳敎,病或不實,則今後切勿捧入,而亦勿泛然出給,速爲出仕之意,諭之。李貴曰,趙翼處所送末醬,今不及到,旣來之後,則彼容或受之,而未來之前,不可逆料其必受矣。吳允謙曰,以趙翼缺時辛巳之事見之,則萬無受之之理矣。缺吳允謙曰,得龍必不獨往,而渠則發明矣。上曰,若問時刻,則或有可知之端,須問之。允謙曰,平朝云矣。上曰,平朝則何難知之?全湜曰,近來上疏,自上有勿爲捧入之敎,且其疏不獨多有狂言妄說,所陳皆是爲父訟冤,或爲將帥頌功者,故不爲捧入矣。上曰,猥濫之說,不須捧入,而臺諫之意,亦以言路杜塞爲慮,故依啓,而出納惟允之義有在,或爲親屬訟冤,或三十年前自己事,則勿爲捧入,可也。李貴曰,承旨所達極是,而尤甚狂僭者外,遠方來呈之疏,政院不爲捧入,則遠方之士,雖有可陳之事,恐或不爲矣。上曰,以上言見之,壬辰年軍功等事,似爲猥濫矣。雖然遠近有異,太甚猥濫者外,捧入何妨?李貴曰,請禁防納,此則不可禁之事也。今若罷宣惠廳後,則遠方之民,決難支當矣。未經事之臺諫,惟知其防納之弊,而不思深計,只致紛紜耳。凡弊法必有可救之道,然後方可變易矣。上曰,防納禁之,可矣,豈可以此不禁乎?燼餘
上在慶德宮。停常參,只晝講。
徐景雨啓曰,明日常參·經筵,取稟。傳曰,只晝講。
李楘啓曰,大司諫吳百齡呈辭,以次官參鞫之意,敢啓。傳曰,知道。
傳曰,今日朝講何晩耶?徐景雨回啓曰,闕門比常時早開,大臣及經筵官竝趁門入來,而亦有追到者,執義最後來到,故以致差晩矣。傳曰,知道。臺諫如是怠慢,國事可知矣。
全湜,以戶曹言啓曰,外方卜定雜物中,如芝草·紅花·五味子等物,則係是自上別贈,他物則臨時上送,猶可及用,右件等物,必須先爲上送,然後可以入染造作,着漆裁縫,而卜定各道,無一物上來,極爲悶慮。前項物件,罔晝夜爲先上送事,京畿·江原·咸鏡·平安·慶尙監司處,竝爲發馬行會,何如?傳曰,依啓。
議政府左議政臣尹昉,伏以臣素有胃病,仍成嘔證,有時發作,輒至累日,自數日來,舊恙有加,噎隔嘈雜,諸證迭作,廢食與飮,氣息如線。卽今有推鞫獄事,而伏在床席,未能趨詣參鞫,臣不勝惶恐之至。取進止。答曰,省箚具悉。卿其安心調理。仍傳曰,遣內醫看病。
行承政院都承旨臣鄭經世,伏以臣有切迫情事,不得不仰籲於仁覆之聽,冒濫之誅,誠有所不能避也。臣之賤息臣杺,得痘瘡今八日矣。年紀已壯,熱勢甚盛,此疾又與他不同,頃刻之間,變化無常,用藥少差,生死立決,而臣以一身孤寄,都中無他親屬,可以看護,委之婢僕之手而棄置在公,父子之情,實所不忍,緣此不得入省中,今已三日,而前頭廢仕,又將累日,則以私妨公,罪孰大焉?臣誠憂恐,措身無所。伏乞聖慈矜察,許遞職名,使臣得以上免瘝曠之罪,而下以其私,獲遂慈愛之分願,不勝祈懇之至。取進止。答曰,省箚具悉卿懇。卿其勿辭,安心救護。
傳于徐景雨曰,檢閱鄭杺處,相當劑給。
徐景雨,以迎接都監言啓曰,宴享所用各樣于里,前天使時,造作于開城府以用矣。賊适之亂,盡爲閪失,頃者豐呈時,雖有若干新造,而比之天使時行用舊件,則體制過大,不中於用。今將盡爲改造,而非但輸運有弊,遠外之事,雖有見樣,例不適中,造作或有過大過小之患,若於都監,聚集工匠,看檢鑄造,則體制無大小之差,而往來搬運之弊,亦可省矣。開城府善手小爐匠七名,鍮匠五名,今月二十五日內,一齊上送事,開城留守處,發馬行移,何如?傳曰,依啓。
徐景雨,以迎接都監言啓曰,天使接待之規,京中當優於外方,而京中則饌品器數,自有定式,外方則東西分定,守令務勝衒能,擅自增加,以此天使及頭目缺茶啖床等,各爲圖式,分送三道,使之知會,各官一體施行,豐約多寡,俾無不齊之患爲當,其圖式一件,竝爲入啓之意,敢啓。傳曰,依啓。
又以迎接都監言啓曰,以都監宴享圖式,傳曰,都監以此器數爲之乎?器數太爲草草,問于都監以啓事,傳敎矣。嘉靖乙卯年,政府·禮曹與都監,同議天使宴享盤奉茶啖饌品器數,詳定啓下成冊,頒布各道,其冊子在价川,曾因今京畿監司權昐聞之而取來,與都監各年謄錄付圖式考校,則雖或暫有增損,而大槪相同,故取其優者而用之,使京外一樣,無參差不齊之患。至於自上接見時各宴床排,則皆有俠卓,故器數比之外方迎慰宴,則加十餘器,此則只用於京中,不必頒布於外方,故乙卯年亦無詳定圖式矣,敢啓。傳曰,知道。
傳曰,穆陵修改事,速爲擇日以入。
內醫安孝男啓曰,左議政尹昉病證,素有胃虛嘔吐之症,添感時令,適値雨濕,因此鬱痰用事,滯膈不化,食飮輒吐,元氣大虛,眩暈又作。宜以淸金飮,加紫菀·桑白皮·天門冬·前胡·貝母各五分,先爲調治,而湯藥不可久服,更以化痰丸,久久調理爲當爲白乎所,詮次啓達,向敎是事。傳曰,劑送。
又啓曰,卽承鄭杺處相當藥賜給之命,問於本家,則九味淸心元·抱龍丸等藥,不得用云,故九味淸心元·抱龍丸各十丸出送爲白臥乎事,詮次啓達,向敎是事。傳曰,知道。
執義李馨遠啓曰,朝講入侍之員,趁曉預來,待開門卽入,例也。今日大臣·經筵官·特進官齊會之後,臣緩緩後到,怠慢之罪著矣。不可晏然在職,請命遞斥臣職。答曰,勿辭。
李楘啓曰,執義李馨遠,再啓煩瀆,退待物論。傳曰,知道。
正言李景奭啓曰,前日朝講早爲之敎,心常佩服,而臣父家在城外,昨日以家間行祭事,出宿曉頭起坐,而下輩迷頑,不念丁寧分付之意,天明始來,馳到闕下,大臣及諸臣,已入內庭矣。筵罷後臣欲爲引嫌,而或以爲缺答曰,勿辭。
李聖求啓曰,正言李景奭再啓煩瀆,退待物論。傳曰,知道。
持平金柱宇來啓曰,執義李馨遠,以朝講入侍之員,趁曉預來,待開門卽入,例也,今日大臣·經筵官·特進官齊會之後,臣緩緩後到,怠慢之罪著矣,不可晏然在職,請命遞斥臣職,引嫌而退。身居糾正之地,自犯稽慢之罪,不可仍在其職,請命遞差。綾原君俌,以王室至親,所當益加謹飭,而乃因忿懥之私,殺害人命,外議藉藉,而屍親不敢發告,極爲駭愕。請命有司按覈治罪。答曰,依啓。綾原君俌殺人事,以何事殺何人云耶?所論似不明白,更爲詳問論之,可也。
正言金光炫來啓曰,正言李景奭,以下輩迷頑,天明始來,馳到闕下而未能趁門,伏覩聖敎,不勝惶恐,不卽自列,臣罪尤大,引嫌而退。下輩頑忽,天明始到,則雖欲趁門,其勢末由,況旣卽追入,不必煩瀆,則不卽自列者,尤無可遞之失。請正言李景奭出仕。答曰,身負怠慢之罪,不可仍在言地,遞差。
又啓曰,正言李景奭,處置之時,臣意以爲景奭,雖或追到,而前日朝講早爲之敎,心常佩服,今日早進之意,丁寧分付于下輩,而下輩頑忽,天明始來,則其不得趁開門來詣者,似非其心之怠慢,而自己之所犯,故敢請出仕矣。今承聖敎,處置乖當之失,臣實難免,請命遞斥臣職。答曰,勿辭。
李聖求啓曰,正言金光炫,再啓煩瀆,退待物論。傳曰,知道。
徐景雨,以吏曹言啓曰,臺諫有闕,政事,何以爲之?取稟。傳曰,明日爲之。
李楘啓曰,今日推鞫廳,小臣進去下直,且請出推案。傳曰,知道。
李聖求啓曰,臺諫出去,請出留門標信。傳曰,知道。
徐景雨,以錄勳都監言啓曰,今此兩功臣,在遠閫及兩西守令勿爲召來事,因備局啓辭,允下矣。陪奉至尊,告天歃血,誠臣子之至榮,亦國家之盛典,而今功臣不得來參者,多至二十員,其在事體,殊極未安。如缺前統制使具仁垕,黃海道兵使邊潝,忠淸道兵使朴瑺,全羅兵使申景禋,左水使李義培,右水使金完,與南方守令,使之計其日子,臨時來參,以重國家會盟之典,何如?傳曰,知道。令廟堂量處。
徐景雨,以錄勳都監言啓曰,考諸謄錄,會盟祭應參新功臣,方在永不敍用以下者,有冠帶參祭之規。今此功臣中,亦有或罷職或降資者,請令該曹照舊例,稟旨擧行之意,敢啓。傳曰,知道。罷職人敍用,可也。
以刑曹安景昌等公事,傳曰,渠言則不足憑信,而義禁府月令,亦無直宿之例云,自前不爲直宿乎?問啓。
政院啓曰,問于義禁府郞廳,則月令例爲直宿云。問于典獄署官員,則自前不爲直宿云矣。傳曰,官生疎,或有不知之事,明日更爲詳問以啓。
政院啓曰,更問于典獄署,則參奉李光馨,去癸亥年十二月除授,察任之後,一無月令直宿之事,其前規例則不知云矣。傳曰,知道。今後使之直宿。
推鞫廳啓曰,元克諴所供如此,克諴以爲,李時蕃·朴夢亮,謂克諴曰,與我等同入城中,而時蕃則又曰推戴興安,陪輦入闕後退去,而克諴則曰,初十日昏,與時蕃·夢亮相逢於楊州邑前,時蕃·夢亮之招則初九日往楊州地云,日子則三人所言互有異同。而大抵同入城中,推戴興安之說,旣言於克諴,則夢亮·時蕃等,入于城中之迹,克諴雖不得親見,而其情節不可不窮問,夢亮·時蕃等,竝爲刑推,何如?傳曰,除刑推議處。
又啓曰,時蕃·夢亮等,入于城中之迹,克諴雖不得親見云,而其言於克諴一款,固宜置之常典矣。今蒙議處之敎,實出於惟輕之聖意,似當減死論斷,照以流竄之律,伏惟上裁。傳曰,依啓。
又啓曰,元克諴,今無可問之事,放送,何如?傳曰,依啓。
朝講。入侍,領事申欽,同知事徐渻,特進官沈命世·金大德,承旨李楘,執義李馨遠,侍讀官嚴惺,檢討官李昭漢,正言李景曾,假注書鄭之羽,記事官韓興一·具鳳瑞。上御資政殿,講孟子滕文公下篇。上讀前受音一遍,嚴惺進講,自孟子謂戴不勝曰,止何以異哉。上讀新受音,大文釋各一遍。嚴惺講論旨義曰,孟子告戴不勝以譬諭之意,甚爲精切,凡在人君左右者,皆正人君子,則可以薰陶德性而有所裨益,如非皆正人君子,則未免爲小人之所間,槪小人之言,順而易,君子之言,逆而難。從是以書曰,有言逆于汝心,必求諸道,遜于汝心,必求諸非道,爲人君者,必擇於斯而有所進退也。徐渻曰,自古侍君側者,皆士大夫,故漢文帝時,袁盎得缺李昭漢曰,親君子時少,親宦官宮妾時多,則君德何從而進乎?右相申欽曰,一曝十寒,亦孟子之言而尤爲精切,臨筵之時,則左右以正言陳達,而燕居之時,左右非其人,則工夫必有所間斷。唐太宗時,房玄齡·魏徵皆賢臣,而亦慮下情之不通,至使五品以上,得以入對,槪君子之言逆耳,而小人之言從心,此人君之所以親君子常少,親小人常多也。雖危言讜論,皆宜勉從而優容之,然人君必先學問,在我者旣明之後,能辨人之邪正,始初淸明之際,賢未嘗不用,而難保其終始親信。宋徽宗時,正人君子多在竄謫,及乎建中初,始爲召用而未久旋擯,仁宗慶曆之治,至今稱善,而一夏竦得間衆君子,以此見之,則君子難進,而小人易進矣。嚴惺曰,孔子之不見陽貨,乃禮義之得中正,若段干木等,可謂已甚,而至於脅肩諂笑,君子之所恥也。孟子於齊宣王,辭以疾不見之義,亦與孔子之事相同,或者曰,孟子不見諸侯,而何爲往見梁惠王也?後人以臆見解之曰,想是卑辭厚幣,以招之也云云。金大德曰,聖賢未嘗忘天下,故往見之。嚴惺曰,盈之必是宋之大臣,而若知其不可,則斯速已矣,何必輕而待來年?槪人旣知過,則當改之勿憚。李昭漢曰,人孰無過?過而能改爲難。申欽曰,宋王亦是賢主,故能知什一而征,去關市征之爲是,而不能勇爲,故孟子譏之。嚴惺曰,見善而不能擧,知惡而不能去,害治尤甚。
講訖。李馨遠曰,前日昏亂時事,固宜痛革,而尙有因循苟且之政,此與日攘之事何異?嚴惺曰,此言誠是。人皆知其不可,而不改革者,蓋非矣。申欽曰,執義之言極是,當今可革之事非一,而下無人才,故未能改革,治道之不隆,正坐於此。徐渻曰,所謂十一征者,非他賦,乃貢稅也。貢物乃從土産,而今則以土之上中下定賦,故民以爲煩。今若任土作貢,則可復古道矣。申欽曰,今不須盡行古法,大典一書亦足矣。如臣不才,固不足說得,一識時務之人,一從大典,損益時宜,則可以爲國矣。反正之後,庶事草創。缺
李馨遠·李景奭所□啓,尹暉屢經大赦,故止請門黜,而兪音久閟,輿情憤鬱,請亟命門外出送。答曰,竄謫三年,屢經大赦,旣已放釋,何必門黜?
李景奭啓曰,榻前之啓,必欲蒙允,若出復連啓,則有似塞責,請卽賜允兪。答曰,旣停之論,今不須再發。
申欽啓曰,穆陵修改事,因該曹公事,已爲回啓,未知判下之如何,而崩頹之慘,不意一至於此矣。上曰,八月前無吉朔云,故令與術官議爲矣。若非大段拘忌,則雖非極吉日,可以修改矣。申欽曰,臣私問于日官則以爲,八月前,決不可修改云,而臣意則修改與破舊墳有異,亦可爲之矣。禮曹判書之意,亦如此,大槪霖雨當前,不可遲留矣。上曰,自今至八月,幾五六朔,決不待八月矣。嚴惺曰,因奉審之人,伏聞崩頹之狀,極其驚慘,參奉以不卽來報拿囚,而前日改莎草時監役官,不可不治罪矣。申欽曰,改莎草時,臣亦往之,而諸陵莎草,久而猶盛,獨穆陵莎草,易爲頽毁矣。徐渻曰,臣前爲山陵都監提調,見其補土處,甚爲傾危,是以易毁,或恐水從新舊土之間流入,以至崩頹也。李景奭曰,參奉請罪,卽臣所論啓,而自前陵寢有變,例爲請罪參奉,今此穆陵之潰毁,極可驚慘,而不卽來報,故請拿推矣。徐渻曰,以八月修改,極爲未安,故令該曹議處,或與方外術官相議,欲以平吉日爲之,而古之精於業者,旣云有禁忌,今之術官,誰復曰不然?上曰,卿言甚是。申欽曰,拘忌之言,旣在方書,莫大之事,自下不敢輕議矣。上曰,雖廣議日官,必無他言,勿計拘忌,急急修改,可也。李馨遠曰,小臣多經小各司,故備悉貢物之弊,此槪燕山朝所定故也。先正臣趙光祖,欲定正貢,而爲南衮所沮,不得爲,李珥,亦欲改貢案,而爲時議所難,終不得改。今當千載一時之運,若不改積弊,則將待何日?且修理軍價事,殿下已允從,而以臨時不無狼狽之患爲敎,故今又啓達。缺徐渻曰,役軍價布,本非兵曹磨鍊,乃該曹之謄錄,而兵曹價布之事,極爲可慮,留庫之木,只有一同二十六疋,豈有國儲如是之時哉?政院及他司下人處,分給之數甚多,而久不得分給,恐有潰散之患也。上曰,修理·差備軍價布,初欲爲民除害,減數磨鍊,而臨時有窘迫之患,則未免狼狽,臺諫啓辭則曰,太監只求人蔘,何用價布云,而價布亦不可不爲收用矣。李馨遠曰,一番修理之後,別無可爲之事,前日天使時所用,亦或餘九十餘同木云,平時則留羨餘,以爲後日之用,固無不可,而今則生民大窘,決不可多捧矣。徐渻曰,兵曹未收價布八百六十二同,若從速捧來,則猶可以繼用矣。申欽曰,近日兵曹之事,極可慮也。李馨遠曰,御史只送兩南,而不送他道,各官迎送之弊,亦可念也,而俗語曰,不願六年居官,但願一經天使,蓋爲因緣營私之弊而言之也。請送御史,使之聞見。上曰,非獨爲迎送之弊,御史之時,則守令不得措手,雖當行之事,亦不得爲之云,以此爲難矣。
李景奭啓曰,赴京使臣,未知何間回泊,而富商大賈,貿買銀蔘於上國,旣有大罪,請送搜檢御史,嚴明搜檢,以杜後弊。
徐渻曰,近日當爲觀武才,而許多將士,不可盡爲試射,故臣先爲都試,以抄入格,而以官箭射之,則不知輕重大小,故射多不中,以私箭射之之意知委,何如?上曰,善射者則雖官箭,可以中之,不能射者,雖私箭,亦難中之,射賊之時,奚暇擇公私之箭。
李楘啓曰,政院無他事,只以出納爲任,而近來上疏,非草野公論,皆自己訟冤頌功之事,或事在三十年前,如此之疏,決難捧入矣。上曰,昨日於入侍承旨處,已言之矣。
嚴惺曰,勿爲觀武才事,曾已啓達,而穆陵崩頹,時未修改,春雨連日,亦是變故,自上擧動,似爲未安。上曰,已令勿爲矣。
輪對入侍,承旨李楘,假注書鄭之羽,記事官韓興一·具鳳瑞,掌樂正吳允諧,都摠經歷奉瑛,戶曹正郞柳汝恪,刑曹正郞趙元範,司議金鐐。上御資政殿。吳允諧曰,小臣今爲掌樂院正,院中弊事甚多,而臣除授未久,不能詳知首末,故不得仰陳,而初見君父,亦豈無所願陳者乎?公道恢張,則世道之隆,可從而卜矣。若有一毫偏係之私,則不得一於中正。臣又竊念,人君爲治之道,在於愼終如始,自古願治之君,非不多也,而皆不得致治者,蓋由於不能愼終之故也。殿下之憂勤惕慮,雖古聖王無以加焉,第恐厥終之有所少怠也。臣之此言,雖老儒常談,而帝王爲治之道,亦無愈於此。伏願殿下,勿以人之微而忽之。
奉瑛曰,小臣職居都摠經歷,本府典僕,亂後散亡殆盡。缺
柳汝恪曰,小臣以戶曹正郞兼迎接都監應辦郞廳,一應支應之物,皆從本曹辦出,而外方所貢之物,無一上來,以此極爲悶慮。
趙元範曰,小臣乃刑曹·掌隷司郞廳,各司典僕,近甚無形,稍有壯實者,輒以斜付移去,勿許科付事,曾已啓下,而其後亦有斜付者,奴婢或有投入於諸宮家者,逆家奴婢分給於各司者,皆使本曹推給,而投入勢家者,無從捉出矣。上曰,不知則已矣,若知其所入處,豈有不得捉出之理乎?
金鐐曰,反正之後,逆家奴婢,特命贖公,而曖昩者,則還爲分揀矣。今此适變所贖中,凡稱曖昧者,亦可分揀乎?上曰,此乃與堂上,所可議者,而曖昧者則還給,可也,豈可竝爲贖公乎?
罷出。
黃海道谷山居幼學臣金尙煥等,誠惶誠恐,頓首頓首,謹百拜上言于主上殿下。伏以西塞兵興,八年于玆,而東土之蕭然,雖遍及於八路,八路之中,海西尤甚,列邑之中,本郡尤甚,請詳陳之。本邑民戶,元數不當,而戍兵防卒,別其軍號,雖有壯西別勝之異,而督責荷戈者,此民也,雖有老殘給保之殊,而迫蹙收布者,此民也。頃在己未之役,渡遼未還之兵,幾至百餘,孤兒·寡妻冤號之聲,至今未絶,以十室之邑,戰亡之數,若是其多,則民戶之日縮,田野之不闢,豈徒明言然後想哉?且本邑以一道窮處,境連三道,轉徙之氓,流離之徒,介居此土者,編入軍伍,故一自西鄙有警之後,仍爲無恒産之民,魚駭鳥散,散而之四,不知幾人,而虛名空籍,盡入團束,每當抄兵之期,則刻侵其族,而族亡則均之隣保,一夫逋役,擧族受毒,一卒闕防,四隣蕩然。昔日烟火之域,鞠爲茂草,昔日禾黍之場,變爲汚萊,言之至此,誠可痛哭。況今山郡,僻處深谷,田土瘠薄,窮陰早寒,木花不産,麻絲爲業,地無灌漑之饒,菜根自資之利,而缺作農之家一,而食粟之家,不知其幾,則殫地出竭廬之入,哀呼扶携,塡死丘壑者,豈由他哉?至於造紙署役僧,白粘土掘取軍,雖曰道內之分定,有何急於經費,而當此羽書星流,百役交集之日,逐年責出,倍徵其價乎?不得已收布於民結,供其誅求,殘民之愁怨,何緣而止哉?田結,乃是民生存亡之所係,而甲辰量田時,不計瘠薄,峯壑菑畬,盡爲打量,僅得六百餘結,而厥後兵興以來,人民之死亡,什存其一,民結之減縮,僅至五百,而該司各衙門所擬之役,尙以戊午陳起之數,勒定徵捧,遺存之民,百結之役,則百結,乃自耕田賦之外加役者也。其勢必至於民無孑遺然後斯可已矣,豈不惜哉?伏願聖上留神焉。今者詔使之行,一國莫大之慶,而實臣民攸同之樂也。此臣等今日之職分也,第念許多器具,無財可辦,許多供億,無民可責,言之到此,誠切寒心焉。竊以所經驛路,無如西路之多,膏血旣盡,亦莫如西路之甚,若使迎接都監分定之物,勿及於西路,則窮山蓽戶,老羸疲癃,咸願毋死須臾,竢見聖德之化矣。伏願聖明留神焉。臣等仰竊伏惟念殿下撫國家重恢之運,當西路反鄙之日,常軫若保之仁,恒切拯溺之念,如傷之恩,溢於海隅,恫瘝之化,達於窮峽,至於正供祭享之物,皆令省費,而道內營納之物,仍循謬習,略無裁損,方物藥材,雖非土産,皆令貿納,則貿納之貨,何從責出乎?是亦民生冤泣之一端也。正鐵,素非所産,而例名恒貢,反爲作米,營納紙地,當用本色,而亦爲作米,作米之令日下,愁冤之民日散,豈可以惟新之治,尙踵前日之弊習,敢冤於方拭之日耶?噫,軍餉之策,雖急於前,而民力之休,亦急於今矣。白翎島驅馬軍則用其島環近各邑之民,以絆其牧馬,尙有裕矣,何必遍侵於道內遠邑之民乎?每於其時,不令責出民夫,了事之後,據定名數,例受價布,此誠何故哉?種種徵斂,不一而足,惟務聚財,等視民散,此臣等之所以中夜太息,繼之以流涕者也。伏願聖明留神焉。且國之所恃者民也,民之所賴者守令也。守令苟得其人,可以承流宣化,躋民於樂業之中,苟非其人則民受其殃,豈不重哉?本邑郡守缺邑之將弊,民之逃散,亦未必不由於邑宰之數遞,送舊迎新,一年之間,已觀三度,民之愁冤,豈忍言哉?伏願殿下,蕩滌軍額之虛簿,以絶流亡之弊,永定戶保之規,迭爲赴戍往來之限,則孑遺之民,庶可以聊生矣。其中軍需作米,雖係軍餉,而民食之耗竭,未有甚於此時西路,特軫詔使所經之費,戍邊方苦之勞,減其軍需作米於西路,以延縷命,則春和賑貸,豈專美於漢乘哉?白土掘取軍,造紙署役僧,雖關經費,而能緩今日之急務,則令裁省廳姑命革罷,以寬一分之力,田結之役,下諭該司,一從殘民所耕之數,分差百役,則似無獨賢之勞矣。勤勤種種,不可殫記,而姑擧一二,仰瀆天聽,伏願聖上留念焉。僻巷孤蹤,無路號訴,披肝瀝血,叫閤呈疏。臣不勝屛營之至,謹昧死以聞。答曰,省疏具悉。所陳之弊,令該曹量處,爾等其退修學業。燼餘
上在慶德宮。停常參,只晝講。
有政。吏批,判書金瑬進,參判朴東善進,參議李明漢在外,承旨李聖求進。兵批,判書徐渻進,參判尹暄病,參議金止男病,參知金尙進,承旨兼進。
徐景雨啓曰,明明日國忌,明日齋戒,此兩日視事不爲,取稟。傳曰,知道。
吏批啓曰,慶尙監司李敏求,箇滿當遞,其代,所當極擇,而擬望之人乏少,守令中可合人,竝擬,何如?傳曰,允。
全湜啓曰,都承旨鄭經世呈箚不進,左承旨鄭廣成呈辭受由,左副承旨李聖求兵批當進,缺傳曰,吏兵批兼進。
李聖求,以都摠府言啓曰,今日入直軍士,當爲中日習射,而政事相値,退行之意,敢啓。
全湜啓曰,注書金霱式暇,假注書鄭之羽晝講入侍,廳中無注書,請事變假注書吳竱兼察。傳曰,知道。
傳曰,新功臣降資者及舊功臣罷職降資者,竝書啓。
李聖求啓曰,平安監司李尙吉狀啓,十八日成貼,而今日始到,事係邊報緊急,而遲滯至此,一路擺撥,治罪檢飭之意,令備邊司擧行,何如?傳曰,允。
軍器寺官員,以都提調·提調意啓曰,凡都監之事,都廳總察,而右邊儺禮都監,本寺主管,正例爲都廳,而前正金搢,爲此請遞,僅過一朔,遞易已至四員,察任無日,緣此都監之事,尙不始役,必未免前頭窘迫之患,當事之悶,不可盡達。自今以後,依迎接都監例,切不遷動之意,捧承傳施行,宜當,敢啓。傳曰,依啓。
徐景雨,以迎接都監言啓曰,自前天使事奇狀啓,自義州必三日內來到,速則陪持人有賞,不及則有罰,而近見西路狀啓,時急稟定之事,或七八日來到,甚爲駭緩。且啓下緊重公事,自前毋論大小,皆爲下諭,而因政院啓辭,自都監移文知會,都監,分付界首官·京主人,傳傳遞送之際,自至稽遲。今後西路狀啓,令政院考其日子遲久者,推問施罰,都監緊急公事,送於備邊司,一一傳給,撥騎捧授,及到付日限,考准于都監事,捧承傳施行,何如?傳曰,依啓。
徐景雨,以吏曹言啓曰,因錄勳都監啓辭,會盟祭,新功臣應參人中,罷職人則敍用事,命下,而降資人,則何以爲之乎?且都監啓辭內,雖不擧舊功臣,而考諸謄錄,則新舊功臣,竝爲入參。以此觀之,則舊功臣在罷職降資中者,似亦一體施行,故敢啓。傳曰,依啓。降資之人,竝爲還授。
李聖求,以備邊司言啓曰,續接問安官柳恒及觀察使李尙吉狀啓,則邊上似有賊警,而義州府尹狀啓,尙未來到,極爲可怪。此時元帥不可上來,姑留策應事,李弘胄處,急遣宣傳官,發標信下諭,宜當,敢啓。傳曰,依啓。
司諫李埈啓曰,臣於本月十一日以朝講入侍之際,缺緣臣子息痘疾危苦,急於救藥,未卽來避,及夕,下吏以本院同僚處置簡書來示,臣泛然以謹悉書送,其失尤著。請命遞斥臣職。答曰,勿辭。徐景雨啓曰,司諫李埈,再啓煩瀆,退待物論。傳曰,知道。
兵曹啓曰,當日忠淸道淸州居幼學朴弘胤稱名人,自興化門外入來,差備門外擊錚,極爲駭愕。近日人心奸巧,希冀僥倖,至以奴婢相訟,圖得爵賞之事,闌入闕門擊錚者比比有之,令攸司,囚禁窮問,如非叚冤抑,則以闌入闕門之律,定罪宜當,同門守門將金起孝,不能常時檢飭,以致無籍之人,闌入而不之禁,亦令攸司推考。傳曰,依啓。
李聖求啓曰,司僕寺官員,以提調意啓曰,上年秋,濟州捉來雌馬,分養各官者,分送于各處牧場取種子,入啓,允下矣。分養上來者,隨到分送牧場之意,敢啓。傳曰,知道。
徐景雨啓曰,觀象監官員,以提調意啓曰,禮曹啓辭,以大臣收議,陵上修改,不容小緩,拘忌之說,固不足泥。所謂拘忌者,亦有輕重,令該曹更爲詳問,如有日月之少可者,則不必待八月之期,上裁施行,何如?傳曰,依議事,傳敎矣。臣等更招地官趙松男·曺得宋等,再三詳問,則三月,墓龍在朔,不吉動塚,四月,州縣官符凶神,入中宮不吉,五月,墓龍在塚心,殺長,六月,墓龍在塚,殺七人,七月,墓龍在塚側,殺人,只八月,乃吉無拘忌云。此輩非有別樣識見,只考出方書,而書示臣等者,如是其拘忌者,輕重,渠等亦不能詳知,但云決不可用,莫大之事,亦何敢擅定可否?國家設觀象監,每於奉審修改之時,必提調莅事,其意有在,此人等術業精粗,及方外曉解風水者,本監必詳知之,令本監提調,急速招集,廣議以啓,何如?傳曰,依允事,傳敎矣。臣等,卽招本監兼敎授鄭熙周及方外術官吳世俊,地官趙松男·曺得宋等,更爲詳問,則自三月至七月,皆不吉,而其中四月,則犯地官符,雖有拘忌之說,觀其所論,則官符屬火,以水星制用,亦有其法,四月二十九日乃缺術官等,竝爲招集廣議,稟旨以處,何如?傳曰,依啓。傳曰,穆陵修改,雖二十九日或初生進定,而所入雜物及役軍,預爲磨鍊事,言于禮曹。
徐景雨,以錄勳都監言啓曰,今此兩功臣原從錄券頭辭,依前例,令弘文館製進,何如?傳曰,依啓。
又啓曰,功臣敎書,如有未妥處,改撰事,曾有傳敎矣。更取各人敎詳察,則些少句語之未穩者,頗多有之,故皆爲籤標,送于製進人處,使之改付標,而平城君申景禛敎書,尤爲疎略,元勳重臣之事,不可如是沒實,別令詞臣改撰用之,何如?傳曰,依啓。
又啓曰,自前會盟親祭後,又有私宴,今亦依此磨鍊,而應用宴需,未有藏置之所,典醫監有空庫,暫爲借用,何如?傳曰,依啓。
又啓曰,前典醫監正鄭枏壽呈狀內,反正時渠之功勞,不止覓納國璽而已。當初擬議正勳而中止,幸參於別單中,未沾恩賞,甚爲冤悶,南中審藥,今將箇滿,爲先差送,以解向隅之歎云。臣等竊査鄭柟壽之功,實爲非輕,上年因渠上言,請因先朝時鄭思倫例,從自願除賞加,授以本監錄官遞兒,以報其功,則聖敎以爲,副正遞兒,不可永授,厥後又有別敎,依其所願,勿爲加資,聖上所以重爵賞而體下情者,於斯兩盡,故臣等不敢更以爲請矣。但念旣不加資而又無別賞,渠之落寞,亦所不免。今此審藥之請,則所望甚小,特爲施行,以示酬報之典,似爲宜當,惶恐敢啓。傳曰,知道。依願施行,可也。
傳曰,前參議趙翼,以自己辨明之事,偃然再陳疏章,瀆擾君父,猥濫甚矣,從重推考。原疏在下
持平金柱宇來啓曰,尹暉罪狀,臣等旣已悉陳,聖明亦已洞燭,而尙且遲難,久閟兪音,臣等竊惑焉。夫以三年竄謫,屢經赦宥之故,今日之請罪,止此而已。不然,臣等之擬律,豈但黜送而止哉?公論未伸,久而益激,請勿留難,亟賜一兪。綾原君俌打殺之人,卽丁永信稱名人也。聞此人,本以義安大君奴子,免賤缺臣等只據風聞論之,而不得明白陳達者,此也。夫雖曰宮奴,而旣已免賤,則俌何敢擅殺之哉?三尺至嚴,不容少貸。請勿疑難,亟命覈處。正言金光炫,以正言李景奭處置之時,以爲景奭早進之意,丁寧分付于下輩,而下輩頑忽,天明始來,則非自己之所犯,故敢請出仕矣。今承聖敎,處置乖當之失,臣實難免。司諫李埈,以臣於本月十一日,以朝講入侍之員,將詣闕之際,腹痛爲苦,暫時遲延,昨見同僚避嫌,則臣之後至之失,同矣。緣子病危苦,未卽來避,及夕,下吏以本院同僚處置簡書來示,臣泛然以謹悉書送,其失尤著,竝引嫌而退。李景奭之追到,實由於下輩之緩忽,而亦與最後追到者,容或有間矣。然身爲言官,旣有稽緩之失,則將何以糾正他人,而乃以出仕爲當,處置乖當之失,在所難免,旣往之失,容或可恕,而處置簡通,書以謹悉,則均有所失。請正言金光炫,司諫李埈,竝命遞差。朝講之日,聖上宵衣,開門特早,凡入侍之臣,所當預戒,假寐待朝,惟務積誠虔禮,感動天聽,而國綱一解,怠慢成風,雖有識士夫,恬於弊習,不自惕悟,殊可寒心。前執義李馨遠,身爲法官,最後詣闕,以致日晚開筵,其稽緩之罪,不當止於只遞其職。請命從重推考,以警其餘。玉堂之視兩司,其選尤重,而前正言李景奭,纔遞薇垣,便擬玉堂,殊無施罰之意,其不識事理,甚矣。請該曹色郞廳推考,今後三司之官,凡有所失,遞其見職者,雖繫微過,毋敢卽擬淸選,以重朝廷體面。答曰,綾原君俌,義安君繼後子,所謂永信者,義安君奴子也。先朝永信,以守墓之功,限己身免役云,此非綾原之家奴乎?大抵奴主之間,名分至嚴,爾等信廳叛奴之言,欲施重法於綾原之身,爾等之意,實未可曉也。該曹覈出,則自有處置之道,令攸司從公査覈。且尹暉事,已諭,不允。他餘事,依啓。
下直,燕岐縣監李弘發,缺鄭岦爲刑曹參議知製敎,鄭蘊爲大司諫,姜弘重爲軍資監正,嚴惺爲執義兼編修官,李馨遠爲司成,兪伯曾爲舍人兼編修官世子侍講院弼善,韓禹臣爲司藝,尹順之爲校理知製敎兼經筵侍讀官春秋館記注官,李景容爲直講兼記注官,金時讓爲吏曹佐郞知製敎兼記事官校書校理,趙贇爲工曹佐郞,金輳爲工曹佐郞,高傅川爲正言知製敎,金南重爲修撰知製敎兼經筵檢討官記事官,校書正字金光宇,奉常參奉兼校書正字呂焯,外李宜忠爲海南縣監,三田渡丞金觀,臨津渡丞崔德男,楊花渡丞高天柱。兵批,趙潝爲五衛將,睦大欽爲五衛將,李敏求爲僉知,金光釴爲部將。
通政大夫前刑曹參議趙翼,誠惶誠恐,頓首頓首,謹百拜上言于主上殿下。伏以贓禁至嚴,與受惟均,然必受而後,方爲受者,若欲與而未送,及雖送而不受,則非是受者,似非有罪也。臣竊聞興德縣監金振緖現捉〈帖〉字中,有云趙承旨,振緖是臣族,故臣意其必指臣,而其太實未上來,故臣上疏自陳其所謂趙承旨者是臣,而臣未嘗求太,未嘗來也。前疏有未盡者,故復此冒瀆,臣平生無所長,惟粗知以不欺爲志,於尋常應接間,未嘗欺人,豈至於欺君乎?前疏所陳,實無一語欺罔也。臣窮居十年,幾至餓死,無以自存活者,於此時,臣之內外族黨,自三寸至六寸,爲守令者多有之,臣未嘗求米穀私餽,此足以見臣之區區志操,不欲有求於人者,故於前疏及之,以明其不求太也。若一或求之,而敢爲此言,以欺殿下,則天必殛臣也。且臣見人雖甚貧寒,入仕數十年,擧皆稍饒,臣之出身,今二十四年矣,而貧窶愈甚,城西有數間屋,下鄕之後,迫於飢餓,賣而食之,今無半畝之宅於京,反正之後,猥蒙天恩,歷敭淸顯,榮寵極矣,而朝夕之資,屢至乏絶,家中枵然空虛,破鞍羸馬,蕭然一寒布衣也。此豈臣之廉白過人而然也?只由其拙於謀生,缺六石輸致,當用馬四匹,自興德至京城馬價,一馬不下木十疋,爲六石太,發馬四匹,送于京城,似無其理。若船運以送,則自湖南至京江,海路險遠,來往動經時月,船價旣多,格糧亦不少,必不爲六石太,專船以送,須得往來船,順付七八日內,來船未可必得,雖或得而載之,海路得達,難計程期。以是度之,則臣前疏謂太未嘗來到者,亦可知其非欺也。然以臣言此,似乎欲免己罪,何可取信?振緖之招,雖曰欲送而未送,此亦似營護,臣皆不可信也。必拿致興德鄕所色吏,及或陸或水,必有載來之人,其載來人竝拿致推問,然後彼之送與不送,臣之受與不受,乃得明白矣。朴炡狀啓入來之後數日,臣乃得聞其帖字中,有云趙承旨,卽欲呈疏自陳,去月晦間具草,未得書寫人,未卽呈,自初一日至三日,則有人事出入之事,至初四日始得書人書之,方擬詣闕呈之,適刑曹判書吳允謙過見,臣以疏正本示之,允謙曰,疏中請拿問鄕所色吏載來人等語,似乎煩碎,只盡其未嘗來到而已也,何必爲此瑣屑之語乎?旣而崔鳴吉亦來,亦以爲然。臣卽改之,其明日,又求書人,改寫以呈,到今思之,則臣之初疏爲是,而允謙·鳴吉之言爲非也。蓋臣於此事,實無一毫罪犯,然亦不可謂無罪也。使臣淸潔之節,能大服人心,則振緖豈有欲送之意?臣不能然,使人欲與,是臣之罪也。有臣如此,將焉用之?請命先削臣職名,拿致興德鄕所色吏及其載來人,窮極推問,如有所犯,依律罪臣,以勵百官,不勝幸甚。臣竊不勝戰慄屛營之至,謹昧死以聞。
晝講。入侍知事李廷龜,特進官崔來吉,參贊官徐景雨,侍讀官金槃,檢討官李昭漢,假注書鄭之羽,記事官韓興一·具鳳瑞。上御資政殿。講孟子滕文公下篇,上讀前受音一遍。金槃進講,自公都子曰外人,止是亦一治也。音釋各一遍,上讀新受音,大文釋各一遍。金槃講論旨義曰,此時楊·墨之害,甚於洪水,孟子旣繼禹·周公之後,故不得不辭而闢之廓如也。李廷龜曰,洪水之亂,禹能治之,商紂之亂,武王能治之,當時之亂,孟子欲治之,其自任之重如此。上曰,當堯之時,以洪水爲亂,此說,如何?李廷龜曰,此卽氣化之所致,故謂之亂也。徐景雨曰,洚水不爲堯時之害,而猶曰警予缺孟子此言,雖出於不得已,好辯之疑,似難免矣。李廷龜曰,若不辭而闢之廓如,則當時之弊,不可救,故如是言之。上曰,何至若是其支離?李廷龜曰,孟子自任以禹·周公之功,故曰,能言距楊·墨者,聖人之徒也。徐景雨曰,宜省念其非好辯之意。金槃曰,孟子此言,雖不若孔子之言之渾厚,而亦出於不得已也。上曰,此章,猶或可也,至於士師殺人之言,太過矣。徐景雨曰,聖賢動靜語默,皆有其道,若究其本意,則未嘗不出於不得已也。金槃曰,孔子作春秋,似乎空言,而以此天下後世,有所勸懲,不得其位,故不能拔亂反正,而其功則大於萬世。李廷龜曰,孔子憂世亂而作春秋,春秋之義,尊君抑臣,內夏外夷,故曰,詩·書如藥方,春秋如用藥,皆所以治亂世之具。
講訖。李廷龜曰,穆陵之崩頹,極其慘酷,修治之事,一日爲急,而術官皆言其拘忌,以此持難,昨於筵中,速爲修改事,已爲下敎云,而自前旣置觀象監,有推擇禁忌之事,則莫大之事,不敢輕議。觀象監提調,方與諸術人商確,而聞平吉日,則在於四月念後云云。上曰,此乃鉅役也。若與詔使之行相値,則民役稠疊,事勢極難,予意欲於旬望間爲之矣。崔來吉曰,小臣前日差祭穆陵,因參奉聞之,皆曰水濕之故,每致頹毁。李廷龜曰,水濕之說,人或言之,而設若水濕,屛風石上,豈有圮毁之理?恐或水從莎草間流入,以致崩頹也。階砌下則果爲水濕。上曰,大槪被莎草時,不能善爲故也。昌·敬等陵,未嘗崩頹,而獨此陵之每每如此者,未可曉也。徐景雨曰,諸陵奉審之時,亦不視事,穆陵修改前,倘値大禮會盟宴之時,則何以爲之?徐景雨曰,凡人之所以爲忌者,蓋難於動墳土也。今則旣已崩頹,復何所忌?上曰,修改時,以舊土收而補之乎,以新土加築乎?李廷龜曰,必以新土封築矣。李廷龜曰,近見柳恒及監司狀啓,則以爲天使已離北京,此言雖不可信,而大槪不遠將出來,凡策應之事,極爲可慮。上曰,必使臣先送譯官以報,而至今無聲息矣。李廷龜曰,雖或送之,或有漂流淹滯之患,海外之事,未可知矣。上曰,水路異於陸路,其來遲速,不可預料,若待先來後措置,則恐有不及之弊,都督之言,亦曰四五月間當出來云,此言亦不可信,而六七月則決不出來,應在五月初生間矣。李廷龜曰,都督言詔使,不必太爲厚待,其所求請,亦不須盡從,此言固非相誑之辭,而若不厚待太監,恐或生怒矣。上曰,京外支待器數,已爲圖形量定,以此待之,不至太薄,而都督之言,雖出於爲我國之至誠,太監,非制於都督之人,不可不厚待,我國板蕩之事,則都督或可力言矣。大槪凡所供需之物,旣不豐厚,我國疲弊之狀,不可不使之知之耳。李廷龜曰,當使譯官輩諭之,而太監與他天使有異,恐其不爲信聽。上曰,中原宦官方用事云,其在上國尙然,則來外國,必多放肆,以此爲慮。李廷龜曰,奴賊則氣勢似衰矣。上曰,氣勢則未嘗少衰,渠之凶計,常在天下,恐是陽爲示弱,而坐困中原也。李廷龜曰,奴賊則固不足言,而中原必將起他盜。上曰,已有稱帝之賊云矣。崔來吉曰,頃日禮曹,請送世子冊封奏請使,而自上以爲詔使當前,不可送之,臣意則以爲事有輕重,豈可以迎接之難,而不爲奏請乎?缺癸丑年誠有直言,而今日之論則甚爲過激,今此特授之命,遽及於不爲下直之後,物議必以爲非矣。其時論以罷職,可也,而皆畏憚莫敢下手,及乎今者旋加賞典,臣恐朝廷之好惡不明也。上謂李廷龜曰,卿頻往上國,其時亦有行賂之事乎?近見使臣等狀啓,則此弊至行於士大夫云,然耶?李廷龜曰,丁應泰時,或有行賂事,其後萬曆,不爲視事宦者,出納公事之時,多有操縱之事,故或有此弊,而至於尙書·侍郞等官,未聞有此事,自前紙筆等物,贈遺尋常,彼亦或求索,而何嘗有貨賂之行?上曰,譯官輩極爲奸濫,意或此輩之中間所爲矣。李廷龜曰,熊化時,臣忝爲儐接,旣還之後,屢有存問餽遺之事,而至於茶蔘,亦未嘗受,今則尙書·侍郞處,亦有賄賂之事,中原之人心世道,亦可想矣。崔來吉曰,天下一治一亂,中原之氣數,亦必衰矣。金槃曰,功臣賜牌一事,多有未穩,臣曾忝諫院,言于同僚,欲啓而未及矣。各官奴婢,昏朝時功臣等,擇占饒實者,今者又爲自擇,故放還之人,將爲還來,人言與曩時無異云矣。前者自上有勿許自望之敎,而亦不施行,極爲未安。至於逆家奴婢,掌隷院,旣有成籍,自院以功臣次第分給則好矣,而功臣等自擇取之,不但事體未便。且或有非逆家奴婢,而暫爲干連者,不計掌隷院置簿有無,爭自擇占,有衙門處,或出粉牌捉來,或送其奴捉致,故多有怨讟云云。上曰,何功臣耶?金槃曰,臣亦不能詳知,而逆家奴婢橫占者,則柳孝傑·申埈其人云矣。上曰,然則本非逆家奴婢,而橫占云耶?金槃曰,不考掌隷院置簿,私自捉去云矣。上曰,此兩人推考。崔來吉曰,小臣亦忝勳班,金槃如是啓之。缺徐景雨曰,臣以陵改莎草事,往北道,路見一功臣,以賜牌捉來官奴,問之則乃淮陽·及唱也。李廷龜曰,各官奴婢,不許出於賜給者,蓋爲外方疲弊之意也,而近聞內贍寺,只有官婢三四人,而某王子賜牌有頉處,受出官員,以此爲悶,至於輪對時啓達,而未蒙允從,此弊不可不杜矣。上曰,貞和翁主·慶平君云,而其數僅至七八口,而亦有舊例云矣。李廷龜曰,物故逃亡者,竝許充給,則其弊無窮,吉禮初賜牌奴婢,有如閭閻新奴婢之事,及其逃故之後,又以各司奴婢本定,則此乃難繼之道也。一宮七八口,雖似少矣,宮家非特一二,則其數甚多,近日各司之無形,皆由於奴婢之不足,此弊不可不防,或以內需司奴婢充給,便當矣。崔來吉曰,若使逃故者,竝許充給,雖年至八十而死者,亦以爲物故而更受,則奴婢之賜給,必無停限時矣。上曰,七八口不至於多,且有舊規云,不可卒廢,頉代充給,舊例有無,問而爲之。李廷龜曰,近者各司無形,至於上直官員柴馬草,亦自備以去云矣。崔來吉曰,都摠府亦給逆家奴婢,而無一人推尋者矣。上曰,此不過官吏不職之故也,當初非以虛名而給之矣。崔來吉曰,聖敎如此,不勝惶恐之至。
罷出。
午時巳時,日暈。以上燼餘
四更五更,月暈。春坊日記
上在慶德宮。以昭憲王后國忌,停常參·經筵。
下直,木川縣監姜善慶。
徐景雨,以吏曹言啓曰,明日國忌,今日齋戒,臺諫有闕,政事,何以爲之?敢稟。傳曰,過國忌後爲之。
李聖求啓曰,京畿左防禦使·忠淸兵使等處,下去宣傳官朴潝所奉標信還入,且請出密匣。傳曰,知道。
政院啓曰,凡奉傳旨公事缺等慮今日以國忌齋戒,不得入啓,使注書卽卽書呈,而累度催促,終不書呈,其怠慢甚矣。請假注書鄭之羽察之。其傳旨姑留,過國忌後奉之之意,敢啓。傳曰,依啓。
李楘,以戶曹言啓曰,天使時所用結布外雜物卜定之數,極其浩大,其中虎豹皮,最爲外方巨弊,檻穽所捉虎豹皮,量宜減除,以補天使之用,則可除民生一分之弊,故以此意入啓蒙允,缺各道監司,不識此意,檻穽所捉皮物,前此已爲上納於廂庫者,欲於今卜定數內,竝爲通計,極爲不當。檻穽所捉,已爲封進無遺在,則別爲措備,准數上送之意,發馬行移,何如?傳曰,依啓。
李楘,以迎接都監言啓曰,天使所領頭目宴享時,所用造果等事,內贍寺專掌爲之,而奉事申易于,受由下去于淸州地,上來遲速,未可預料。申易于改差,以在京無故人,急速差出,何如?傳曰,依啓。
又以迎接都監言啓曰,詔使先聲,似爲不遠,各道監司,自前進住於初面官,以聽朝廷號令,此意下諭於各道監司爲當,慶尙道新監司,五六日內急速下送,亦當,敢啓。傳曰,依啓。
又以迎接都監言啓曰,熟手私奴千海男,以事知邊首,曾於天使·監軍時,使喚於都監,備諳造果之事。今爲世子宮庫城上都監,不得使喚,詔使先聲已到,而造果時,無事知邊首,誠爲可慮,限詔使回還間,自都監使喚,何如?傳曰,依啓。
徐景雨,以戶曹言啓曰,三結收布,遠道則三月初十日,近道則二月二十五日定限矣。忠淸道二十邑,慶尙道四邑,江原道十邑,全羅道五邑外,其餘各官則專不來納,至於雜物,則無一物上送。詔使發京之期已到,而各道之事,如是稽緩,極爲悶慮。忠淸·江原監司,則曾已察之矣,全羅·慶尙兩道監司,亦爲察之,三四結收布及雜物,一倂催促上送,而五色紙·鏡面紙,則遠接使當齎去,各樣席子,則必須預先上來,然後造作鋪陳,尤不可緩緩,爲先罔晝夜上送事,各道觀察使處,發馬行移,何如?傳曰,依啓。
又以戶曹言啓曰,當此天使時,各邑守令,雖無故在官,尙且怠慢,不爲事事,況遞易守令缺一二日內,催促發送,何如?傳曰,依啓。
徐景雨,以右邊儺禮都監言啓曰,今見迎接都監啓辭,以甘結不着,色吏招致不進爲罪,一則曰,自前屬於都監,凡應行事目,自都監啓下,一則曰,若不得檢飭,則工役之勤慢,無從糾察,至於不識事體,甚爲駭愕等語,郞廳請推。臣等待罪都監,取考本都監所在前後謄錄,或爲稱廳,或爲稱都監,而其事目則別無差等,況有諸都監上司衙門,竝爲通關之條,而今番則亦爲稱都監,事目啓下矣。迎接都監之所謂自前屬於都監,應行事目,自都監啓下云者,未知何所據而言也。凡都監之規,甘結則六曹以下,以郞廳捧之,如相敵衙門,以書吏捧之,且推捉色吏則亦爲移文進來,故本都監之於迎接都監,自前相爲通關,甘結則以書吏捧之,推捉則必移文進來,此等之事,昭載謄錄,今方擧行矣。本月初八日,迎接都廳,坐開甘結于本都監,以右邊儺禮廳書送,而色吏亦不移文,直爲推捉,色吏則使之進去,甘結則不着以送,此無他。但欲各守衙門體面之意,而惹起無前之言,凌駕慢蔑,至此而極,本都監工役勤慢,有若自迎接都監都廳糾察者然,以此見之,本都監堂上·郞廳,當聽令於迎接都監都廳乎?其然則別設都監提調·郞廳之意,果安在哉?大違事目本意,事甚未妥,不得不惶恐,敢啓。傳曰,知道。
徐景雨,以備邊司意啓曰,因錄勳都監啓辭,前統制使具仁垕,黃海兵使邊潝,忠淸兵使朴瑺,全羅兵使申景禋,左水使李義培,右水使金完,及南方守令,使之臨時來參,以重國家會盟之典事,令廟堂量處事,傳敎矣。當此春汛之時,南邊閫帥,離鎭上來,事未妥當,故竝與西北閫帥·守令缺亦極未安云。其中黃海兵使邊潝,則西邊方有賊警,而且有詔使支待之事,全羅左水使李義培,右水使金完,則海防方緊,竝勿許上來,而忠淸兵使朴瑺,全羅兵使申景禋,及南方守令,依錄勳都監啓辭,竝許來參,而前統制使具仁垕,已遞見任,新統制未赴任間,着令虞候,代守本鎭亦好,上來宜當,伏惟睿裁。傳曰,依啓。
以夏享大祭獻官單字,傳于徐景雨曰,大祭非如他祭,累日齋戒,多事之時,戶曹判書,不當廢仕,改差。
徐景雨,以備邊司言啓曰,卽接平安監司李尙吉·管餉使南以雄狀啓,皮得忱,自登州出來時,逢風敗船,武軍門,撥給海防船隻,替載所貿米石物貨,給與票文出送云。軍門之爲我國致力之意,不可不謝,請令承文院,以致謝之意,咨文撰出,急急下送,付還於本船入歸之時。且捕盜吳守智及水手十七名接待之事,照辛酉年例,各別厚待爲當,但見督府咨文,得忱等,未有粒粟運交前來,而攬帶南商,越境販賣云。南以雄狀啓中,有所貿物貨,照數捧上之語,而別無客商攬帶之事,未知都督,緣何事嗔怒,有此移咨也。得忱等米石物貨收捧後,卽爲上送,以憑究處,而其間曲折,詳細査問馳啓之意,觀察使及管餉使處,行會,何如?傳曰,依啓。
徐景雨,以備邊司言啓曰,卽准毛都督咨文,乃是通事太得立·皮得忱等請罪事也。續見管餉使南以雄狀啓,得忱等別無攬帶南商越境販賣之事,而都督之如是督過,至於移咨,其間曲折,未能詳知,然而都督旣已移咨,得忱等有罪無罪間,不可不示以嚴治之狀,令承文院。缺
全湜啓曰,注書金霱式暇,廳中,只有假注書一員,請修正假注書柳景緝兼察。傳曰,知道。
又啓曰,假注書鄭之羽,被察出去,請他假注書差出。傳曰,依啓。
假注書,△李後陽·鄭百亨·宋國澤。
又以扈衛廳言啓曰,錄勳都監啓辭內,文晦·李佑等,已爲錄勳,有林·義敏·玹及濬哲等,捕捉人段,尙未蒙論賞,捕捉逆賊之人,反不如捕捉大黨之功,極爲未安,令扈衛廳査覈啓聞後論賞,何如?傳曰,依啓事,傳敎矣。逆賊有林·義敏·玹·濬哲等,當初旣爲承服正刑,則宣力捕捉之功,果與李佑等無異,其時首功之人,似當依都監啓辭,各別論賞,其餘奔走效勞之人,亦當從輕重施以賞典,而竝附振武原從一等,以施國家酬勞之典,故各人等別單書啓,以候睿裁。傳曰,一賊捕捉之人,其數亦爲太多,其中的當可賞人,更爲詳覈,磨鍊入之事,傳敎矣。有林·義敏·玹·濬哲等捕捉之際,各衙門軍官,因大將分定,齊往捕捉,則不可以多爲嫌,而取舍於其間,分其首從,以爲輕重施賞之地,似爲宜當,敢啓。傳曰,知道。盡爲論賞,似乎過濫,只首功一人,論賞,可也。
李聖求,以春秋館郞廳,以監事諸堂上意啓曰,藝文館檢閱,例兼記事官,而新除授檢閱朴潢,乃修撰官洪瑞鳳之女壻也。法當相避,改差,何如?傳曰,依啓。燼餘
卯時,日暈右珥。自辰時至未時,日暈。春坊日記
上在慶德宮。停常參·經筵。
謝恩,修撰金南重。
全湜啓曰,都承旨鄭經世,呈箚不進,左承旨呈病受由,左副承旨李聖求,兵批進去。吏批,何承旨進去乎?傳曰,右承旨進去。
又以都摠府言啓曰,今日入直軍士,當爲中日習射,而政事相値,退行之意,敢啓。傳曰,知道。
又以訓鍊都監言啓曰,都監軍士,以扈衛·操鍊·中旬等事,少無休息之時,自前北鄙無警,南防頗緊,故例於冬朔輪回給暇,而今則每以西邊防戍,當冬而有荷戈之苦,及夏而無脫燕之暇,軍政極爲悶慮。自今政是農節,府伍中多有外方之人,若今及給由,則歸家執事,檢其生計,慰悅其心,無過於此。況循例給暇,專未施行者,今至二年之久乎?自四月,每哨先放一旗後,越次放二旗,如是而限七月,則人人各得四十日之由,依此擧行,何如?傳曰,依啓。
傳于徐景雨曰,廢朝時回答使,人物刷還口數書啓。又傳于徐景雨曰,回答使回還後,論賞前例考啓。
傳于徐景雨曰,史官一員待命,騎馬三匹立之。
徐景雨,以錄勳都監言啓曰,前日都監啓辭,文晦·柳孝傑等敎書,有未妥處,改撰事。入啓。答曰,依啓。此外如有未妥處,亦令改撰,可也事,傳敎矣。兩功臣敎書中未妥頗多,故今無改撰,而當初所製人中,在外者亦多,不可以待其來,他在京無故人,使之改製用之,何如?傳曰,依啓。
又以宗廟署官員,以都監提調意啓曰,太廟垣墻,春雨成霖,處處崩頹,修築之擧,不容少緩,而詔使臨迫,役軍勢不能遍及廟中,及別廳常有守直,而今則多數減給,令兵曹准數定送,使入番官員,觀緊歇抽出,隨毁隨補,則春日甚長,亦可漸次修築,令兵曹部將一員定送,且令該曹事知匠人四名,亦爲定送,使之同力監築,何如?傳曰,依啓。
全湜,以兵曹言啓曰,當日許通·許天授稱名人,自開陽門入來,差備門外擊錚,極爲駭愕,令有司囚禁推考,同門守門將吳澈,常時不能禁止,以致闌入,極爲非矣,請竝推考。傳曰,依啓。
又以備邊司言啓曰,本司郞廳勤仕十朔,例爲陞遷,以賞其勞矣,郞廳司果李溍,曾有終始扈從之功,且多勤仕之績,已滿十朔,依他例實職除授,以勸他人,宜當,敢啓。傳曰,知道。
又以備邊司郞廳,以摠戎廳意啓曰,南漢山城事目內,各寺奴婢居於本官者,移屬山城事,啓下之後,元居者五六名,而出於功臣賜牌,故一名未得移屬矣。今見廣州牧使文希聖馳報,逆賊洪耉·成章·允章等籍沒奴婢推刷,則居於本城近處者,老弱竝九口云。今此移送掌隷院,以山城奴婢定給之意,捧承傳施行,宜當,敢啓。傳曰,依啓。
又以軍器寺官員,以都提調意啓曰,凡造箭之所以難者,鏃也,而取考庫中遺在箭鏃打造留庫者,三千餘浮,而羽·竹不具,未得爲實用。且鄕牛角·槊木·正筋留庫者,亦至千張之資,而但不足者,魚膠及工匠米布,有如此可用之物,而空置庫中,逐年捧上,未免花消之歸,豈非可惜之甚者乎?箭竹則以備邊司所在,爲先量宜移送,不足之數,前日別定於兩湖兵·水營者,更爲催上,匠人所供料布及該用不足之物,則本寺甲子條貢案付獐皮·小鹿皮·表紙·半幅紙·鹿角·鄕牛角·雜羽等前在有裕之物,依本官給價詳定,換作米布,使之上送,計數除出,各給私主人,以爲應役之地,取其所餘用下,則該曹無一毫費用之物,而九萬枝新箭,一千張弓子,可不久而辦矣。請令該曹詳量覆啓,知委施行,宜當,敢啓。傳曰,依啓。
以申景裕爲奮忠贊謨立紀靖社功臣嘉義大夫東平君,柳舜翼爲奮忠贊謨靖社功臣嘉義大夫菁川君,李坃爲奮忠贊謨靖社功臣嘉善大夫咸寧君,元斗杓爲奮忠贊謨靖社功臣嘉善大夫源平君,李埈爲通訓大夫司僕寺正知製敎兼世子侍講院輔德,鄭百昌爲通訓大夫行司諫院司諫知製敎兼春秋館編修官,鄭弘溟爲奉直郞守成均館直講知製敎,李玧爲通訓大夫司憲府監察,李景容爲通訓大夫行司諫院正言兼春秋館記注官,金光鉉爲奉直郞行成均館典籍兼春秋館記事官,兪大信爲奉直郞繕工主簿,柳秠爲承訓郞校書著作,姜絪爲忠勤貞亮扈聖功臣嘉善大夫江陵府使晉昌君,李彦英爲通政大夫大丘府使,李靖爲竭誠奮義振武功臣,洪振文爲奮忠贊謨功臣副司果,尹宗之爲宣略將軍行龍驤衛副司果。以上燼餘
上在慶德宮。停常參,只晝講。
晝講入侍,特進官李貴,知事吳允謙,參贊官李聖求,侍讀官金槃,檢討官金南重,假注書李後陽,記事官韓興一·具鳳瑞。講孟子滕文公下篇,自聖王不作,止總結上文也。
有政。經筵日記
申時,日暈兩珥。酉時,日暈。春坊日記
上在慶德宮。停常參,有朝·夕講。
徐景雨啓曰,明日常參·經筵,取稟。傳曰,只晝講。
李楘啓曰,都摠府郞廳來言,今日缺傳曰,知道。
李聖求,以兵曹言啓曰,當日出身閔雲,自興化門入來,差備門外擊錚,極爲駭愕,令攸司囚禁推考,同門守門將成敬身,常時不能禁止,以致闌入,亦爲非矣,請推考。缺
徐景雨,以承文院官員,以都提調意啓曰,保人尹祥業,學生金得立,書法楷正,年少有將來,本院寫字隷習差下,使之鍊業事,捧承傳,何如?傳曰,依啓。
李聖求啓曰,今此馬牌單字來呈時,問其緣由,則答以各處樂工冠服取來之故,已爲啓下云矣。今因傳敎缺天使先聲,尙無的報,而樂工等今將下去,缺其意,請兵曹色吏令攸司推治,而樂工等,迎慰使下去時,一時下送,何如?傳曰,依啓。色吏勿爲推治。
全湜,以戶曹言啓曰,近來各官,怠慢益甚,凡干上供之物,切不上納,極爲痛心。司宰監所納甲子條大口魚,北靑府九百餘尾,咸興府五百餘尾,至今不納,前頭宗廟大祭所用大口魚,奉常寺無遺在,欲爲推移用之,而司宰監亦無所儲,尤極寒心。兩官守令,令本道監司竝爲推考,色吏刑推,罔晝夜上送事,行移,何如?傳曰,依啓。
徐景雨,以迎接都監言啓曰,隆政殿缺形勢,退朝之後,令該官排設牀卓,而與承旨審量,則副使及殿下果牀·大小膳牀,不得已排設於退柱之外,似是楹外,此爲未安,阿架牀與果牀相接,此亦不便,或欲退設阿架於前簷,而有違禮文,楹內之設,宰臣行酒,廻旋出入之禮,亦多妨礙,似難退設。若酒亭差備官,不爲多入,則雖甚狹窄,僅可容行,果牀雖設於柱外,缺東廊勢難容易造作,隆政殿仍爲接見處,何如?傳曰,依啓。
徐景雨,以司饔院官員,以都提調意啓曰,天使宴禮,必待謄錄官經事諳練之人,乃能無事,而本院郞廳,非但皆是新除生疎,郞廳只是九員,而正則摠治官,其餘八員內謄錄官二人,天使及頭目掌設次知官二人,掌務官一人,兩漁箭捉魚所三人出去。缺在廢朝時,則朴澤龍竝爲加差,今亦依舊例,缺省參奉一人差出,可能周旋,而前參奉金修曾爲本院參奉,已經劉·楊天使·梁監軍時謄錄官,備諳首末,能於任事,而方在罷散之中,此人,令吏曹加出謄錄官,察任,何如?且假提調·假郞廳,本院見其有病及衣服藍縷,或儀容埋沒,則本院隨所見移文吏曹,使之改差,流來舊規。前差官接見時,假提調改差事,移文吏曹,則吏曹以爲,以屬司不爲牒呈,泛然移文,歸咎色吏,拿致施罰,至於郞廳,發牌立庭,自此之後,不敢移文。雖曰,假官,旣稱提調,則或仍或改,非郞廳所敢牒報,提調移文,其意有在,況當天使宴享時急之事,徒守常規,不爲變通,生事可慮。自今後依前例,提調移文施行,何如?傳曰,依啓。
徐景雨,以摠戎廳言啓曰,慶尙道軍威官御營軍孫戌生,以御營軍成貼上送,立番未滿一朔,又定歲貢生,不當辭緣枚缺事終未免廢閣,極爲未安。上項定配色吏姓名及發送,一時爲先狀啓後,使別定押付該司事,更爲行會,宜當,敢啓。傳曰,依啓。
李楘,以備邊司言啓曰,都督衙門一應動靜及賊中情形,接伴使所當密鉤詳探,連續馳啓,而今此李永芳乞和虛的及都督出兵緣由,接伴使一不馳啓,極爲疎漏。韓汝溭辭朝將及一月,寧有未及入往之理乎?請韓汝溭推考。凡干天朝消息,都督動靜,賊中情形,一一詳細聞見,連續馳啓之意,韓汝溭處下諭申飭,宜當,敢啓。傳曰,依啓。
辰時巳時,日暈兩珥。午時未時申時,日暈。夜一更二更,北方巽方,有氣如火光。
朝御資政殿。講孟子滕文公下篇,領事申欽,知事李廷龜,特進官金藎國·具宏,大司憲崔鳴吉,參贊官全湜,正言李景容,侍讀官金槃,檢討官金南重,假注書李後陽,記事官沈之源·具鳳瑞入侍。上讀前受音一遍,金槃進講,自戎狄是膺,止聖王之心也。上讀新受音一遍,大文釋一遍。槃進講旨義曰,正人心息邪說距跛行云者,息邪說距跛行之道,當以正人心爲先,聖人之道不傳,而邪說乘間以入,故必欲先正人心也。且孟子自以爲承三聖之道,故不得已好辯,以今觀之,誠不得已也。人心初無不正,而邪說行然後,始爲不正,故以先正人心爲說,孟子若得君而仕則先正君心矣。欽曰,孟子之時,如蘇·張功利之說缺末流之弊,必有不可言者,故孟子深斥之。崔鳴吉曰,孟子斥之之後,復有尊尙楊·墨者,如漢時所謂孔·墨是也。至唐韓愈,始知推尊孟子,而至程氏表章是書,然後知孟子得孔·顔正統也。李廷龜曰,蘇·張之說,徒尙一時功利故其害淺,楊·墨,本心已失故其禍必深,孟子知其末流彌增,故如是斥之,邪說跛行,皆自人心不正處出來,其害有甚於洪水·猛獸,夷狄簒弑之禍,明矣。上曰,楊·墨二人,所見各異,性稟何其乖戾耶?廷龜曰,佛氏之禍,彌近理而大亂眞,故惑者甚衆,至今民生,無不惑者矣。我國則猶爲不然,而中原則以儒·道·釋爲敎,尊奉之道,不下於孔子矣。孔子誕日少爲知者,而釋氏四月初八日,愚夫·愚婦,無不知之,中原之人,至於誦經致齋矣。申欽曰,楊·墨之道,不傳於後世,而蓋其道甚爲不正,故孟子深斥之。鳴吉曰,二道皆自聖人之學而末流如此,蓋學仁義而差者也。廷龜曰,其間不甚相遠也。毫釐之間,是非不正,則禍流於生民,禍及於後世,秦之李斯,氣質雖高,而所學不正,故至於焚書詩,以基亡秦之禍也。鳴吉曰,仁者,向裏做工,故差則爲楊,義者,兼濟萬物,故差則爲墨。此人等,皆於心術上用工夫,故比於蘇·張·申·韓功利之說,其惑人易矣。廷龜曰,申·韓·蘇·張,皆學道而出別樣意見者也。鳴吉曰,申·韓·蘇·張,雖不知道,而蓋其縱橫闔闢之說,窺天道而未至者也。欽曰,排楊·墨斥老·佛,必須在我心術,無不正然後,易爲功也。聖人書之於冊,故後世見之者,易知邪正,而若生同一時,則非孟子,不能知其末流之爲害也。聖人之道,不傳於後世,故漢唐以下之君,皆用申·韓·黃·老之治,缺申欽曰,此言誠是矣。廷龜曰,不然。漢文,非善學黃·老而致治也。漢高規模大綱,卓冠百王,約法三章,以立宏基。文帝亦令主也,節儉愛民,而身致太平,豈善學黃·老而然耶?鳴吉曰,此言是矣,漢承秦弊,高祖以英雄之主,創業垂統,而文帝以恬靜無爲治之,故自然如此矣。廷龜曰,蕭何·曹參,以罕世之人,立其規模,以革秦弊,故文帝無爲而致治,豈黃·老之效也?講訖。欽曰,進講經傳,雖有諺解,而皆因一時多官,聚會簒集,非一人之言也,故多有錯誤處,令經筵官改其差誤處爲當。上曰,是故,如有誤處,則改而進講矣。欽曰,邊上李永芳事,怳惚不可知矣。上曰,此言全是虛僞也。欽曰,接伴使入去,則可以探知於門下,而一不馳啓,可怪矣。上曰,接伴使行事,甚爲迂疎矣。且這中密事,雖管下,亦不得知之,接伴使雖周旋,豈能詳知之?廷龜曰,永芳事知之不難,都督以軍兵虛數,鋪張中國,當此詔使之時,欲以邊上分戍托辭,故爲此擧矣,豈有永芳請降之理乎?上曰,然矣。永芳,豈眞有請降之心,而都督亦豈信聽哉?每爲虛妄之說,以欺朝廷,臣子之道,豈當如是乎?欽曰,臣見尹義立,則云都督,積聚所獲猳㺚之頭,送于中原,以爲一戰所獲,故中朝信其功,屢度陞品云矣。上曰,得見通報,則多報首給,必是積聚所獲,以爲一戰之功矣。廷龜曰,與我國相厚,亦無他意,以我國熟知如此事情,天使時恐有透漏之事,故外示缺南方諸將家屬,多在北京,恐此事傳播,故如是云云矣。廷龜曰,今番詔使時,必多有誇張之事矣。上曰,然矣。中國聞永芳請降,則豈不壯之乎?藎國曰,詔使時,臣以鐵山迎慰使當爲下去,而見迎接都監公事,則使之兼進椵島問安矣,問安後仍留鐵山迎慰,則近於慢忽,何以爲之?上曰,問安後似當卽來矣。欽曰,臣在外時,亦聞藎國之語矣,初意則朝廷以爲使命甚多,故欲省其弊,使之兼行,而但問安及迎慰時,皆呈名帖,一人兼行,亦恐難便也。上曰,前聞此人,多有所管,故命遞迎慰之任,而政院至今不爲擧行矣。廷龜曰,見平安監司狀啓,詔使若留椵島,則似當有迎慰·問安等事,故令鐵山迎慰使,兼行問安,蓋欲減一使命也。問安後卽當出來,則迎慰之事,又無行之者,臣意以爲,迎慰使善爲措辭,以國王不知某處來泊,使迎慰使聞見到泊處,入往問安之意,告諭行禮,則亦無所妨矣。藎國曰,此甚苟且也。詔使必有回帖,受帖之後,仍留鐵山,恐或未便也。大槪椵島來泊,則必有問安之禮乎?上曰,此禮決不可廢也。欽曰,聞戶曹判書之言,則各官卜定之物,絶無來納者云矣。上曰,慶尙監司事,極爲迂矣,紙地厚薄,今始來稟,稽緩甚矣。廷龜曰,外方雜物,終不上來,故別工作諸事,皆無下手處矣。上曰,戶曹亦非矣。必知詔使今年出來,而臨時卜定,赤立之民,何能辦出乎?天使接見時,殿內量度事,草記矣。仁政殿則雖廣,缺上使外牀,設行於御坐前,副使外牀,設於楹外,至於阿架等物,亦無所容,且禮單雜物,亦無置處,尤爲苟且矣,何以爲之乎?上曰,不難知也。雖苟且,而可以行禮,則爲之,若不可行禮,則當於仁政殿行之,而但無行廊,當作十五餘間家矣,何不預爲料度也?今日排設後,若不可行禮,則從速議處。廷龜曰,朝講後出去,與色承旨齊往試之爲當,床卓亦令待令矣。上曰,此雖楹外,而亦是殿內也。何可謂之楹外也?廷龜曰,家丁侍立之人雖多,而日氣溫煖,使之接於外廊,亦可矣。廷龜曰,穆陵修改擇日,觀象監以初八日爲吉云。然則初八日不遠,當爲始役,而啓辭之下,有更待外方術士之言,速令議定,如何?缺二十九日最遠與不得極吉之日,不可遠退,令今明日內議定爲可。鳴吉曰,尹暉事,論執累月而未得蒙允,其麤鄙之罪,聖明旣已洞燭,公論憤激,亟賜兪音。上曰,旣已放釋,不必强執。景容曰,諫院論執,亦多日矣,麤鄙之狀,前已盡達,而輿情憤激,從速允許。上曰,與答府同。鳴吉曰,常時朝講時,諸臣待門入來,而今日禮曹判書李廷龜,開門旣久之後,始爲入來,請推考。上曰,前聞其家在遠云,不必推考。廷龜曰,臣方欲待罪,而未及矣,今日入侍,非臣之次,故下吏初不來請,而遍請他處,知其有故,然後日昏來請,曉頭艱得下人,單馬來到,而闕門已開矣。景容曰,軍資監爲軍士缺戶曹新創別營,郞官一員,獨爲出納,故下人因緣偸竊,納米者,利其不爲請臺,圖納麤米,是故散料之時,欠縮太多,四千砲手,旣無奉足,而公家廩料,亦不得准受。請今後移捧於軍資監,如不得移捧,則別營亦令請臺,如何?上曰,依啓。景容曰,大司諫鄭蘊,正言高傅川,皆在鄕之人也。近日守令,速爲下送事,命下,而位不齊,不得署經,請依前例,乘馹上來事,下諭。上曰,依啓。
罷出,
未時,上御資政殿。講大學衍義,特進官李曙,同知事鄭光績,參贊官全湜,侍讀官金槃,檢討官金南重,假注書李後陽,記事官韓興一·具鳳瑞入侍。金槃進講,自曹交問曰,止豈不重可歎哉?講釋之時,槃曰,今日擧百之下字,欲以斤字讀之耳。上曰,予方欲問之,而時未畢講,故未及問之也。此字當諱之矣。上讀新受音一遍,大文釋一遍。槃講旨義曰,此章之旨,言爲堯·舜之道,則可以爲堯·舜,不爲堯·舜之道,則不得爲堯·舜也。南重曰,大槪以爲之二字爲主也。槃曰,曹交所問,愚而無識,其體貌言語衣服,皆不合於道,故孟子因其病處而告敎之。湜曰,服堯服誦堯言行堯行之事,爲之則易矣。缺此言甚爲愚昧,雖敎之,難化也。南重曰,孟子只告以歸而求之,而不復有所敎誨者,使之自反也。湜曰,舍館定然後,求見長者,可見求敎之不誠矣。光績曰,曹交之問,甚爲麤率,此不足數,而聖人所言,前後一揆也。書曰,立愛惟親,立敬惟長,始于家邦,終于四海,孟子曰,堯·舜之道,孝悌而已,前聖後聖,其言一也。槃曰,孔門弟子,則無如曹交之愚昧者,世代漸降而然也。上曰,孔門樊遲,至問農圃,其爲人,亦如何也?槃曰,此人則於孔門弟子,最爲麤率矣。講訖。光績進曰,天使時所用甕器,其數甚多,亂後本曹匠人鮮少,各處公私賤勿論,燔造匠人,亦不如平時之多矣。以此匠人,天使時器皿,無路辦出,考於謄錄,則至於忠淸·江原等道,亦爲分定矣。都監當初甘結之數,只以都監所用磨鍊,而天使遊觀三江·關王廟·洪濟院等處,進排之數,不在其中,臣意以爲,若不預爲措備,則進排之時,必致生事,故與謄錄所付,參酌啓下矣。京畿監司,箕數過多,報于都監,都監以甘結前啓下,請推本曹郞官,蓋都監,忘其甘結而請推矣。京畿監司,待其更爲分付,而本曹方被推考,不得擅便行會,何以爲之?上曰,京畿監司待其分付,則本曹更爲行會,可也。設使郞官被推,而所當爲之事,則何可不爲乎?更與都監參酌議定。光績曰,都監則以爲,各處進排,非都監所知云矣。京畿分定之數,至於二百餘坐,可謂多矣,而都監甘結之數,亦一百五十餘坐矣。上曰,此事本曹察而爲之。曙曰,今番修理軍,皆以價布來納,不用軍士,故京畿各官修理所入生葛雜木缺上曰,前時則船到江邊之後,都民不爲輸入乎?曙曰,前日則外方之民,直納于都監,今番則自都監別送官員,伐木於水上,載船流下,使都民輸入,外方之民,多被其惠,而都民夫馬之役,甚苦矣。曙曰,昨日雨歇後,欲往南漢山城,而各道僧軍,趁不上送,忠淸道則只七十六名來到,而鴻山·靑山等邑,報以無僧,全不起送,臣雖出往,無所監董矣。慶尙監司將爲下去,僧軍事,令政院知委,使之着實擧行,可矣。上曰,政院言而送之,大槪各道何其怠慢至此乎?曙曰,過近日後,抄其勤慢,守令推考,官吏亦依事目治罪計料矣。且南漢山城販糧事,臣則未及思之,而李時發前爲檢察使時,有多般事目,而適見遞,故未得行之耳。大同廳木布十五餘同貸出,而換得靑魚,貿販木布三十餘同矣。今年兩麥最好云,一疋之直,可捧二石,而其數至多,未可以運致。且聞戶曹所納三結收布,民間拮据未辦云,令戶曹先用此木,待秋成穀賤之時,以價米收捧償之,則公私兩便,而山城辦糧,亦甚易矣。上曰,令該曹隨便議處,然此數亦甚不敷,廣其辦得之路,可也。曙曰,如此等事,若不得其人,則事不及成而先取人言矣。戶曹至重之事,莫過於魚鹽收稅,而國無紀綱,不爲上納,臣曾忝本曹時,見其事目,則下三道船稅,則戶曹用之,鹽盆·漁箭,則檢察使用之,以爲辦糧之資矣。今者若送京官主管,則外方多事,南方守令中羅州牧使鄭基廣,素有勤幹之才,定爲差使員,使之主管,則應入缺全湜曰,朝講時金藎國,以大同廳及備邊司,方有主管,鐵山迎慰使改差事,出問于院中,則今月十二日晝講時,副提學崔鳴吉上達,則自上使之速爲磨勘,而無改差之敎,故政院以爲不必擧行而置之矣。然鐵山迎慰使,當用可合人,而可合之人,亦不易得,何以爲之乎?上曰,更察之,無可合之人,則旣已差出,仍爲下送,有可合之人,則改差爲當。湜曰,待都承旨出仕,相與議處焉。燼餘
上在慶德宮。停常參,有晝講。
下直,高山縣監宋裕祚。
全湜啓曰,明明日國忌,明日齋戒,初一日輪對日次,而初三日乃夏享大祭,自二十八日至初三日,視事,不爲取稟。傳曰,知道。
正言李景奭來啓曰,尹暉可黜之罪,旣已悉陳,聖明亦已洞燭,而尙且遲難,久閟兪音,臣竊惑焉。夫以三年竄謫,累經赦宥之故,今日缺答曰,不允。
持平金柱宇來啓曰,尹暉罪狀,臣等論列已盡,相持日久,而聖上尙靳一兪,將使一生麤鄙,見絶淸論之人,復得廁跡於都門之內,則其所以辱淸朝而疵聖德者,豈不大哉?公論旣鬱,愈往愈激,請勿留難,亟賜允許。軍器寺主簿南斗炯,以衣冠之人,不謹操身,白日公會之中,其所畜賤娼,因妬忌之事,率群敺辱,無所不至,不但貽羞於同列,亦且見賤於下輩。如此之人,不可齒在搢紳之列,請命削去仕版。法之不行,只爲一箇私字所誤耳。頃在昏朝,群邪滿朝,貨賂公行,壞亂王法,無足道哉。目今聖明,赫臨於上,群賢恪謹於下,然而紀綱不立,法令多缺者,正以打破私字,猶有未盡故也。夫循情任慾,貨賄爲政者,小人之私也。慈祥愷悌,不勝顔情者,君子之私也。雖有輕重之分,而其爲壞法則一也。今之士大夫,率多寬厚弛緩之人,或狃於風習而不自悟,或溺於恩情而不自抑,關節請囑之風,依舊不止,銓注坐此而或差,獄訟坐此而或汚,廉節坐此而多喪,其原甚微而其害甚大,蠹政害法,莫此爲甚,請自今爲始,一切痛禁,凡以銓注獄訟求請等事,折簡於京外當官之人者,一一摘發,依律科斷。答曰,依啓。尹暉事,不允。
以備忘記,傳于鄭廣成曰,臺官,爲人主耳目,主一時之公論,其論事發言,不可不愼,今者憲府,不識論事之重,徒信叛主之言,無辜王孫,構陷於殺人之罪,是誠何心,殊未可曉也。如使此習漸長,日後無辜之人,擧未免橫被罪罰,背主之徒,皆生陷害之計,豈不大可?缺
政院啓曰,伏見備忘之敎,責臺官論事之不愼,罪綾原濫刑而擅殺,臣等固知聖上至公之盛意也。第念臺官,苟有所聞,隨事論列,乃其職也。旣聞綾原君擅殺人命之事,不避難言之地,乃陳請罪之啓,此實出於公耳國耳。豈有他意於其間哉?今乃以構陷王孫,是誠何心爲敎,王言一下,豈徒臺諫,推折沮喪,抑亦遠近,相顧驚駭,臣等待罪近密,區區之心,只願聖明一言一動,毋缺國人之望,干冒天威,敢此陳達,伏乞更加三思,還收已下之敎。答曰,觀刑曹査覈啓目,則前日臺諫所論,皆是無實之言,故慮其後弊言之耳。已下之敎,不可還收,不允。
左副承旨李聖求,以備邊司〈言〉啓曰,廢朝時回答使人物刷還口數,書啓事,傳敎矣,取考丁巳年刷還口數成冊,則都數三百二十一名矣,敢啓。傳曰,知道。
以備忘,傳于徐景雨曰,穆陵修改事甚急,外方何術官招聚,而至今不爲定奪乎?問于觀象監。
李聖求,以戶曹言啓曰,江華田稅趁夏等頒祿上送事,行文催促,非止一再,至於算員下送而尙不來納,廣興倉官員一人,給馬下送,使之督運,何如?傳曰,依啓。
鄭廣成,以觀象監提調意啓曰,今三月二十六日朝講時,知事李廷龜所啓,穆陵修改擇日,觀象監以初八日爲吉云。然則初八日不遠,當爲始役,而其啓辭之下,有更待外方術官之言,速令議定,如何?缺穆陵修改事甚急,外方何術官招聚,而至今不爲定奪乎?問于觀象監事,傳敎矣,本監術官中崔楠·金振馨·宋健等,頗解術業而竝在外,其中崔楠,居在鎭川,前敎授朴子羽,亦熟諳地家方術,而居在仁川云,故崔楠·朴子羽,前日行文催促矣。此人等在家與否,時未的知,若待其上來,則日子漸遠,恐未及初八日赴役,臣等更與兼敎授相議,則二十九日之外,除初八日,更無平吉之日云,而取考方書,則此日外更無他日。外方術官,雖上來,其言亦不過如此,以初八日擇定似當,而自下不敢擅斷,上裁施行,何如?傳曰,依啓。
李楘啓曰,頃者內擲奸時,活人署闕到巫女,雖與軍人等有別,而似當有治罪之事,傳敎矣,昨日有頉處考出時,巫女闕到者,初欲與軍士闕直,同爲抄啓,而但念女人,元無省記,且無推考前規,而逢點者至於十四人之多,則慮或自中輪回直宿,故院中同議,不爲抄啓矣。今承傳敎,旣以闕到現出,則似不可全釋,令活人署査出治罪之意,敢稟。傳曰,知道。
李聖求,以備邊司言啓曰,卽見武軍門前致謝咨文,其中有回到本國黑山島云云之語,黑山島本非我國地方,距登州不遠之地,則本國二字,下語欠當,此咨文已爲啓下安寶云,請令承文院刪去本我二字,改書以送之意,敢啓。傳曰,知道。
明善大夫海平都正臣佶,誠惶誠恐,頓首頓首,謹百拜上言于主上殿下,伏以缺感戴聖恩,日夜祝手。昨者家僮自配所來到,臣父病勢,比前頗重云,臣母今將下去,父子之間,情理罔極。伏乞聖慈,天地父母,特賜旬月之由,俾得生前相見,臣生當殞首,死當結草,不勝惶恐戰灼屛營之至,謹昧死以聞。答曰,省疏具悉。予甚憂念,爾其好爲陪行。仍傳曰,給由馬。
以備忘,傳于李聖求曰,前仁城夫人,來月初二日,下去于杆城云,優給人馬,所經一路,各別護送事,下諭于兩道監司處。且長番內官韓信,以一路看檢事偕送,此意亦爲下諭。
傳于李聖求曰,回答使以下書啓。
李聖求啓曰,海平都正佶,覲親上疏,給由馬事,傳敎矣。此實出於親親之至意,而近因驛路罷弊,凡受由者,雖在近侍宰列,不得給馬,且目今詔使將臨,外方驛馬,調集京中,而江原道驛路,尤甚無形,佶之往來,亦必頻數,一開給馬之路,貽弊不貲,佶以私行乘馹,亦豈得安心乎?今此給馬一事,請命還收,以紓驛路之弊。臣待罪該房,惶恐敢啓。傳曰,不允。
鄭廣成,以司饔院意啓曰,院各色掌,非他外各司下人之比,分番長入闕中,不離晝夜,直以應內廚使喚之役,所任極重且緊,而其中庫城上之任,則凡進上捧上入內,不可一刻無,而世子宮庫城上千海男,迎接都監熟手啓下,閭閻間空閑熟手甚多,豈以闕內下人移去乎?千海男與他各色掌及本院謄錄付熟手等,切勿侵捉事,捧承傳,何如?缺上御資政殿,講孟子滕文公下篇,特進官沈悅,同知事徐渻,參贊官鄭廣成,侍讀官金槃,檢討官金南重,假注書李後陽,記事官韓興一·具鳳瑞。上讀前受音一遍,槃進講,自匡章曰陳仲子,止豈以爲廉哉,上讀新受音一遍,大文釋一遍。槃講旨義曰,孟子以陳仲子爲巨擘,則似非易得之人,而但避兄離母,傷毁人倫,故如是斥之矣。上曰,齊之世家,則其兄之食祿當矣,何以爲之?不義也。槃曰,此人固執,故以爲不義也。徐渻曰,戰國之時,君臣上下多有不義,此所謂不義者,未知指何事,而想周室衰微,列國缺渻曰,孟子以仲子爲巨擘,則推許之心,亦大哉。必以其兄之受饋爲不義,故出而哇之,蓋欲其兄之改之也。上曰,此言是矣。仲子所行,雖過,而蓋不易得之人也。雖曰,以母則不食,以妻則食之,而然母與之則食之,母之所與,必無不食之理矣。徐渻曰,以禮相遺則豈有不食之理乎?獨不食生鵝者,以其兄之受餽爲不義也。上曰,非不義之物則食之者可知矣。廣成曰,其兄必以不義,受此生鵝,故不食,蓋欲兄之不受也。槃曰,孟子亦云,以不義與之齊國而不受,蓋廉士矣。廣成曰,蓋特立獨行之士,而孟子杜後世之弊,故如是言之。渻曰,伯夷雖是聖人之淸,而亦是褊處也。此人雖有褊處,而實難得之人也。缺數字孟子雖曰,惡能廉而以其行事見之則眞可謂廉矣。廣成曰,孟子答匡章,豈不誠廉士之語,故如是言之耳。缺此人避兄離母,所行則雖曰過中,而廉則誠廉矣。渻曰,廉字有分辨之義,過中則非君子之廉,故孟子如是言之。槃曰,廉必以得中爲貴,故孟子謂之不廉也。廣成曰,以君子取予之道論之,則不足爲君子之廉矣。講訖,悅曰,臣取考天使時謄錄,則前時所用綿紬多至一百三同,其時則兩西奴婢身貢及黃海山郡田稅,竝作紬,此外空名告身免賤免役苟且,作紬之路甚廣而今皆不爲,願得伶俐一驛官,與之措置則亦有所爲矣。天使在京時,所給白苧·綿紬,卽爲發賣,故謀利之徒,以歇價貿換,若禁其私貿,自戶曹販得,則不費重價而所得多矣,別定戶曹譯官,何如?缺且五色紙,前年四月,預爲分定,而亦不上納,故遠接使不得齎去,勢將隨後入送,此無非臣人微望輕之所致也。上曰,此必各道監司不爲撿飭也。悅曰,然矣。得見慶尙監司移文,則始缺今始移文,甚爲稽緩矣,且昨見以臺諫所啓捧承傳事,則軍資監,爲軍士散料之地,先王朝外方米貢,皆納於本監,而近來戶曹,創開新規,郞官一員,獨捧於別營,下人公然偸食,以致軍食見縮,或移捧於軍資監,或使之請臺,此言不無所見,而亦有曲折,缺亂前則豈有軍士散料之規乎?外方田稅,輸納於軍資·廣興兩倉,而甲士護軍以下,自軍資監給祿而已。壬辰亂後,故相臣李德馨與柳成龍,始作別營,其時豈不知捧之於軍資監乎?蓋以別營,近於江上船泊之處,運入爲易,而三手糧本無二價者,車價,所謂二價·馬價也。軍資監則遠於江邊,□□場必使馬夫輸入,而馬夫削竹揷石,偸竊甚多,此別營之所由設也。當初訓鍊都監,專掌出納,糧餉色·軍色,眼同放料矣。廢朝末年,移送戶曹,今者別定本曹郞廳金光煥·辛□孫等,與都監糧餉色,眼同支放,而恐有欠縮之弊,或抽栍斗量,而或令軍人,自拈虛疎之石改量,而觀其盈縮之數,若依臺諫所啓請臺出納,則似爲宜當,而但近來請臺之規,事體多礙,必欲請臺則軍資監缺二者之中,欲爲從便善處,而以臺諫所啓,捧承傳,不敢擅便,何以爲之?上曰,臺諫不知曲折言之耳。如有拘礙,則何必從之?依近例爲之可矣。渻曰,此事非臣職掌而知其曲折,故越俎而陳達矣,監察則循例除授,豈必賢於戶曹郞廳乎?如或分臺不易,遲延日子,則軍士不得於限內受料,而多有難便之事,不如戶曹郞官,隨時支放,無所拘礙矣。上曰,三手糧設立之後,不曾捧入於軍資監乎?悅曰,未嘗捧入於軍資監,此則徐渻亦知之矣。上曰,三手糧外,他物則不入於別營乎?沈悅曰,多有之,如奴婢身貢作米及戶曹翻賣各色雜米,皆捧於別營矣。若使請臺則勘合之後,戶曹不得任意出納,則三手糧外,戶曹所捧則當作別庫捧納矣。上曰,別營初爲三手糧而設立,則他物何以捧納於別營乎,其無處置而然歟。悅曰,軍資監則捧納之際,多有弊端,糜費不貲,故各岐作米,皆捧於別營矣。廣成曰,各司請臺,自先王朝有之,而臣前爲監察時見之,則監察輪回往來,故下人所掌文書,以今見之,有弊無益,而載在法典,不可輕議矣。悅曰,小臣欲革兩倉請臺,而臺諫則至於別營,亦欲請臺,或臺諫有故則不得分臺,監察有病則不卽出往,如此弊端,種種難便矣。上曰,依近例爲之可矣。廣成曰,廢朝時漕船來泊,則中間偸竊之事,罔有紀極,今者庫子·色吏·馬夫·主人偸食花消之弊亦有之,未可嚴立科條禁之歟。缺闕軍必非一人之役,何以移捧乎?渻曰,聞外方缺價布,或徵於隣族,或徵於田結云,捧而施行,似無妨矣。廣成曰,色目不同,不可移捧於他價布矣。渻曰,極爲苟且,而至於上司下人,不得給價,且天使時家丁所接家舍修理軍,皆以給價爲約,而預先雇立,故應募者不多矣。上司下人,不知有無而侵責百端,其中最難者,承政院延接都監也。上曰,勿爲移捧可矣。悅曰,毛營貸銀,卽爲未妥,而又以苟且之事,仰達矣,回答使所給倭銀,使臣雖不受而自前出置而去,用之於天使時,如何?上曰,使臣雖不受而渠必出置耶?悅曰,然矣。使臣豈自出置乎?呂祐吉·吳允謙皆不受,而國家區處,此規自前有之矣,缺渻曰,來月祿政,不久當爲之,而受祿者多,遞兒則少,至於宰臣,亦付司直,事甚未安矣。今者鄭曄,以崇政職帶經筵而當付司直,或知事作闕付之則如何?上不答。廣成曰,徐渻所達,無發落,敢稟。上曰,知事作闕,無前例則付高品軍職,可也。燼餘
上在慶德宮。以貞熹王后國忌齋戒,停常參·經筵。
大司憲崔鳴吉啓曰,隨事糾劾,不避宗戚者,法官之責也。覈其實狀,輕重科罪者,該曹之職也。綾原君俌殺人之言,傳播都下,故問其所以,則被殺之人,乃是義安宮奴,曾爲免賤,已行譯官者,而以言語之過,逢杖致斃云。臣意以爲,卽非缺聖明所燭,則因病致斃之言,帖文不納之意,非所難知者,而伏承聖敎,乃以構陷王孫之罪加之,論事之臣,竊恐貴戚驕橫之習,自此漸長而不可救,正今日之所可寒心者,其不在於此乎?臣雖無狀,職是風憲,而蒙此未安之敎,尙何面目晏然在職,論列是非乎?請命罷斥臣職。答曰,勿辭。
持平金柱宇啓曰,綾原君俌殺人之事,臣固未詳知其曲折,而不爲議罪,只請査覈者,實出於論事之愼,則覈後虛實,臣何與焉,敢因同僚之發論,卽爲構草來啓矣?今承未安之敎,臣何敢晏然仍冒,缺臣罪至此尤大,請命遞斥臣職。答曰,勿辭。
李楘啓曰,大司憲崔鳴吉,持平金柱宇,再啓煩瀆,退待物論。傳曰,知道。
李聖求,以都摠府言啓曰,今日入直軍士,當爲中日習射,而以國忌齋戒退行之意,敢啓。傳曰,知道。
鄭廣成,以錄勳都監言啓曰,統制使李守一,振武功臣,慶尙監司金緻,宣武功臣嫡長,皆在會盟之中,而旣已受敎,淹留統營,則旣有虞侯代察之敎,監營則亦有舊監司,李守一·金緻,竝令姑留,過會盟祭後缺此時監司不可久留,速令赴任可矣。
鄭廣成,以迎接都監言啓曰,缺天使竝轎則僅可容行,但軒架雜像則決難竝入,或以爲鱗次入往無妨,或以爲停退於景福宮洞口無妨,或以爲隆政殿旣甚狹窄,楹外果牀,閤外補階,皆甚苟且,前路又如此,仁政殿東廊,竝工造作,其役不至大段云。莫大之事,臣等不敢擅便,旣聞其說則不敢不陳稟,三件便否,急急議大臣定奪,何如?傳曰,依啓。
李楘,以戶曹言啓曰,當此民窮財竭之時,苟有一毫省弊之事,則宜無所不爲,今此天使支待雜物中,左右儺禮廳軒架,雜像入置假家,須得浩大之材,然後可以造作,而蓋覆草芚,其數亦多,無以措辦。京畿則斫伐輸運之際,用力極重,欲以京江船檣運致,而正値捉魚之節,捉船有弊,以此以彼,極爲難處。缺仁慶宮左右行廊,間架甚多,左右儺禮廳,若於此處設局,則可無畿邑伐木之弊,而兩廳工役及雜像入置之所,恢恢有裕矣。請令左右儺禮廳,依此移設,而且軒架山臺兩邊,互相務勝,極其高大造作云。若然則雖以中正門之穹隆,亦必難容,令兩廳勿爲務大,毋侈前觀,何如?傳曰,依啓。
李楘,以尙衣院提調意啓曰,本院匠人額數,照在法典,而如有闕額,則私賤中成才者,題名啓下,充代使喚,其意有在,若無匠人及時之役,則諸都監推捉使喚,同是國事,未爲不可,而今此兩天使宴享時,各種銀器,專責本院造作,而造作之缺啓下定屬,切勿推捉之意,極爲未便,若失此人則束手無策,誠非細慮。彼此役事,緩急懸殊,儺禮之雜像,可以他匠造成,而銀器重役,非人人所可爲,上項崔□除雜頉,急急起送,以完及期之役事,捧承傳施行,何如?傳曰,依啓。燼餘
府啓,崔鳴吉·尹衡彦·金柱宇,竝引嫌而退,綾原君俌殺人之事,傳播都下,有口皆言,而特以尊貴之家,與閭閻懸絶,勢不得詳聞其曲折,故法官之不敢直請依律者此也。眞僞輕重,可辨於有司審覈之日,而罪果有之,則固難容貸,苟亦無焉則不應橫罹。只以覈治爲啓者,實非論事之不愼,亦無他意於其間,而乃以徒信叛奴之言,構陷殺人之罪爲敎,實未知聖意之所在也。人主之威,不特雷霆,王言一下,遠近驚慄,言官方直之氣,頓然摧喪,自今以後,雖有貴戚驕橫,貽害國家之事,孰敢發一言以救正哉?言念及此,誠可寒心。大抵不避强禦,隨事糾劾,旣盡風憲之責,深得言事之體,因他發言而構草以啓,見其簡通,答以謹悉,尤無可避之嫌,請大司憲·掌令·持平竝命出仕。答曰,竝遞差。
執義嚴惺啓曰,崔鳴吉等,不避强禦,隨事糾劾,其所論啓亦爲得中,而反下嚴峻未安之敎,故處置之際,啓請出仕者,實慮士氣之摧喪,貴戚之驕橫,欲引殿下於當道,而今以遞差爲批,臣之處置,自不免乖當之失。且如彼强鯁守法者,猶不能保處言地,則如臣疲軟,何敢晏然仍冒,以辱名器乎?請命罷斥臣職。答曰,勿辭。
政院啓曰,臺官遞差之命,出於千萬意慮之外,臣等相顧失色,不勝驚駭之至,臺官體面甚重,言及乘輿,天子動容,雖或有狂妄之言,亦當優容,培養其直氣,況今憲官所言,深得論事之體,本府處置,旣請出仕,則公議所在,亦可知矣。昨日旣下嚴旨,今日又有此批,凡在瞻聆,孰不缺望?臣等每瀆天聽,極知惶恐,而職在近密,不敢含默,伏願亟恢天地之量,還收遞差之命。答曰,憲府旣有論事失實之失,不可一日仍在言地,然如是啓之,依啓。朝報
巳時午時,日暈。春坊日記
上在慶德宮。以貞熹王后國忌,停常參·經筵。
下直,瑞興府使安□。白翎僉使鄭仁老。燼餘
申時,日暈右珥。酉時,日暈。春坊日記郞廳任瑋校正。郞廳金時芳書。
上在慶德宮。停常參·經筵。
謝恩,校理尹順之。
司諫鄭百昌啓曰,臣之危迫困蹙,進退狼狽之狀,已盡於前後疏告之中,今不敢更瀆天聽,以速猥越之誅,第臣負累耐彈,屛伏踰月,連承除拜,竝乞鐫改。只欲備員常調,以效奔走之勞,不意玆者,新命又降,臣誠惶感,不知攸處,臣雖無狀,粗識廉恥,一受指斥,萬事匪裂,豈可貪戀榮寵,一向冒進,上辱聖朝,下忤淸議也?再呈辭單,政院不捧,杜門待駁而公議不發,稽謝已久,逋慢是懼,忍羞强顔,呼唱出肅,平生名節,掃地盡矣。士修於家,或毁於朝,臣之心跡,不亦戚乎?且臣曾忝本院,屢闕直宿,前後之官,皆以此遞,舊罪新愆,一時俱發,以此以彼,決難冒據,請命罷斥臣職。答曰,勿辭,退待勿論。
院啓,鄭百昌,引嫌而退,十年屛逐,纔際淸時,前後歷敭,皆出於一時公論,而向者評論,亦非謂不合其任也。累次呈遞,旣云過矣,則今無更避之嫌,而獻納之直宿,自與正言有別,且事在旣往,尤不可以此追避,請鄭百昌出仕。人主一心,萬化之原,而臣民之所仰矜式者也。苟有一毫偏係,則處事之間,未免有私意,豈非今日之所可惕念處乎?綾原君殺人之說,喧傳衆口,則法官之請査,在所不已者也。該曹査啓之辭,未必皆出於實狀,而殿下遄加震怒,遽遞多官,此非盛德事也。瞻聆所及,孰不驚駭?向者金慶徵·元斗杓,俱以殺人,或削其職,或被囚禁,而至以該曹之緩律,拿囚宰臣,慶徵·斗杓,一代勳臣,而不但不貸,猶欲置之當律,此則出於殿下至公之心,而一國之頌道者也。不意玆者,殿下獨於綾原,曲護之不暇,反以嚴辭峻語,摧折法官而又從以遞職,其爲聖上偏係之意,灼然可見,豈徒有累於待臺諫之道,其於聖上秉心之公,所損匪細?臣恐直截之風,從此沮喪而言路杜塞矣。請平心省察,益恢天地之量,亟下悔悟之批。朝報
自巳時至未時,日暈。春坊日記
上在慶德宮。停常參·經筵。
正言李景容啓曰,鄭百昌,以鳴世高才,若浼淸操,屛廢十年,人皆嗟惜,及遭淸明,始得歷敭,久屈而伸,同朝甚喜。向者臺官之評,非摘疵而發,自反而縮,固無所歉,而累次除拜,旋卽呈遞,引避之意,恐或支離,而兩正言直宿四日,獻納或宿一日,與正言有別云者,正出於此也。況百昌,經此本院日月多矣,今以新進之闕直,又從以追避,則事涉過慮而近於煩瑣,且近來搢紳之曾經獻納,不知何限,亦皆據此引避,則諫院殆無備員之日矣。臣之所慮,實在於此,故昨於百昌之避嫌,以出仕入啓矣。卽見百昌再避嫌之辭,則以獻納與正言,未聞有異事,在可罪則豈得以旣往而逭之等語,引避而退,臣之處置,難免乖當,何敢偃然因冒?請命罷斥臣職。答曰,勿辭,退待物論。
執義嚴惺,持平辛啓榮啓曰,司諫鄭百昌,正言李景容,竝引嫌而退,不爲直宿之失,獻納與正言,雖無異同,事在旣往,時月已久,不可以此一款事,每每提起,輕遞臺臣,事理如此,則處置之際,啓請出仕,小無所失,病伏私室,來避於淸齋之日,尤非可引之嫌,請鄭百昌·李景容,竝命出仕。答曰,依啓。朝報
夜四更,流星出貫索星下,狀如甁,尾長七八尺許,色赤光照地。春坊日記
上在慶德宮。停常參·經筵。
副校理羅萬甲再度呈辭。入啓。加給由。經筵日記
申時,日暈右珥。酉時,日暈。春坊日記
上在慶德宮。停常參,只晝講。
晝講入侍,知事金瑬,特進官朴東善,參贊官李聖求,侍讀官尹順之,檢討官金南重,假注書李後陽,記事官韓興一·具鳳瑞。講孟子離婁上篇,自孟子曰離婁之明,止行先王之道。經筵日記
自辰時至酉時,日暈。春坊日記
上在慶德宮。停常參,有晝講。
有政。吏批,判書金瑬,參判朴東善進,參議李明漢出使,左承旨鄭廣成進。兵批,判書徐渻,參判尹暄,參議金止男,參知金尙進,左副承旨李聖求進。
鄭廣成啓曰,明明日國忌,明日齋戒,視事不爲,取稟之意,敢啓。傳曰,知道。
李聖求,以都摠府言啓曰,今日入直軍士,當爲中日習射,而政事相値,退行之意,敢啓。傳曰,知道。
李楘啓曰,昨夜義禁府公事,何其每每犯夜入啓乎,傳敎矣,卽招禁府當直都事問之,則缺諸罪人等或元情或刑推後,正書入啓,故以致夜深云矣。傳曰,知道。早朝坐衙,則自無犯夜入啓之弊,今後勿爲如是,可也。
全湜,以戶曹言啓曰,卽接繕工監牒呈內,錄勳都監郞廳,分付內會盟壇,假家速爲造排云,當此天使時,許多假家,所用長木·蓋草,常患難得。今此會盟祭時,一夜齋宿之處,亦造假家,則該用材木·蓋草無以辦出,自上亦以帳幕經夜,則勳府以下各衙門,不必造假家,使其各衙門帳幕造排,勿造假家之意,捧承傳施行,何如?傳曰,知道。
李聖求,以司僕寺提調意啓曰,以兵曹啓目,毛都督戰馬未準數四匹,如不得已則平安道牧場馬四匹捉出補送事,啓下移文于本寺矣。四匹之數雖少,而捉出之際,必須多發軍人,擧群追逐而後,可以捉出,當此詔使臨迫,各官人夫,執役於站路,餘丁則方事南畝,此時發軍,極爲非便,令兵曹更爲料理處置,何如?傳曰,依啓。
兵批啓曰,本曹郞廳與宣傳官,俱在侍衛之列,前規,曹郞廳兼帶文宣傳官者,例爲遞差,正郞兪省曾,文兼宣傳官遞差,何如?傳曰,依啓。
李聖求,以兵器都監言啓曰,兵曹移文內,開城府留守書狀,據本府砲手習放鳥銃,令訓鍊都監·別造都監優數下送事,回啓蒙允,移會于都監矣。都監當初所造鳥銃一千柄內,已爲下送開城府,餘存之數,亦於總戎使及西邊分送事,判下已久,而因匠手鮮少,未得畢粧而已。此外更無別數,開城府鳥銃分送之意,敢啓。傳曰,知道。
全湜啓曰,隆政殿·隆政門改號,已爲啓下矣,書額刊板懸揭事,令該曹施行,何如?傳曰,依啓。
李聖求,以兵曹言啓曰,司僕寺啓辭,兵曹啓目,毛都督戰馬未準數,如不得已則平安道牧場捉出補送事,啓下移文于本寺矣。四匹之數雖小,而捉出之際,必須多發軍人,擧群追逐而後,可以捉出,當此詔使臨迫,各官人夫,執役於站路,餘丁則方事南畝,此時發軍,極爲非便,令兵曹更爲料理處置,何如?傳曰,依啓事,傳敎矣,目今草未盛長,而四匹之馬雖不多,可以項網捉出,不煩民衆,故場馬補給事行移矣。若至多發軍人,擧群追逐則果爲難便,本曹則更無料理辦得之路,令司僕寺,以近官分養馬四匹,追送爲當,敢啓。傳曰,依啓。
持平辛啓榮來啓曰,自前赴京使臣,必擇有名望無身累之人,其意有在,豈可如張自好·趙塤者所可堪任乎?自好則初雖黨惡,終有迷塗知返之見,比之於趙塤,蝨附李挺元,翺翔淸顯,奉使嶺南,專事漁奪者,似有間矣,而其見棄淸議,不在仕版,則略無異同,況銓曹之官?以此見推,則尤不可仍爲差送,請冬至使張自好,書狀官趙塤,竝命遞差。答曰,依啓。張自好事不允。
李聖求,以兵曹言啓曰,各道諸邑上番軍士,各邑守令,四祖開錄,報于兵使,則兵使一一照點,別定軍官,前月二十五日預爲上送,逢點入番,此是流來舊規,而今四月當番軍士逢點之時,忠淸道公州·海美等官,都目成冊,或有不書四祖。慶尙左道則不爲定送軍官,全羅道則都目成冊,期限已過後,緩緩來呈,慶尙右道則至今不爲上送,莫重軍政,視爲尋常,殊無致察之意,請忠淸·全羅·慶尙左右兵使竝推考。傳曰,依啓。
李楘,以戶曹言啓曰,因備邊司啓辭,謝恩使·冬至使所騎船,以統營所在船三隻,回泊于安州事,已爲允下矣。毛都督處所送銅鐵,無船隻,趁未輸運,今此三隻空船回泊時,東萊所在銅鐵,分載以來,則事甚順便,令備邊司處置,何如?傳曰,依啓。
李聖求,以吏曹言啓曰,逆賊有林·義敏·玹缺首捕人等論賞事,命下矣。其中前郡守朴成仁則嘉善,前縣監李靖則通訓,以舊例觀之,則似當加資,而前郡守朴惟明則中直,未準一資,係干恩命,自下不敢擅便,恭候睿裁,其餘李興缺施行,何如?傳曰,依啓。竝加資。
李楘啓曰,都承旨鄭經世喪子,服制已行七日,依本復前例,出仕,何如?傳曰,依啓。
又以迎接都監言啓曰,以都監草記,仁政殿月廊造作事,更議大臣定奪,何如?答曰,允事,傳敎矣。議于大臣,則左議政尹昉議以爲,臣之意見,已具於前日收議,今無容更議,惟在有司度力而爲之,伏惟上裁。右議政申欽議以爲,臣之前日獻議,請依都監啓辭施行者,非徒爲道路狹窄而已。昌德宮則有門樓,乃法殿之制,時御所則無門樓,見之有似離宮別殿,詔使則自鍾樓迤邐,轉由景福宮前路,入時,閭閻間隔,似不得望見昌德宮矣。如或淹留屢日,詔使從人往來街路者,望見昌德宮,致訝於捨法殿,移行迎詔之禮於離宮云,則似涉未安,故獻議如是矣。只以此時該司物力竭盡,昨日會備局,與戶·禮曹官商量,則匠人所需價布十餘同之外,材瓦運轉車馬價亦多云。辛苦起役而不能程督,工未及訖而詔行遽臨,則及期造完,亦未可必,誠如聖敎,宜令該官的當料理,或停或作,稟旨施行,伏惟上裁,大臣之意如此,何以爲之?上裁施行。傳曰,依議。
李楘,以戶曹言啓曰,兩湖漕船,無一隻上來,而京倉遺在不數,今夏等百官祿俸一半科內,爲先預給一半,則群山初運上來後追給,而作米中可食米一二石補給之意,敢啓。傳曰,知道。
又以戶曹言啓曰,可興倉癸亥條未收田稅七百餘石,今始到江,米色麤惡,不可謂之稅米,而頒祿臨迫,不得已分給矣。此雖上年失稔穀貴之致,而亦由差使員不謹檢飭故也。慶尙·忠淸兩道癸亥條捧上差使員,從重推考。且今年已及夏節,而可興倉甲子條田稅,無一石納,而兩湖漕船,尙未來到,自古安有四月維夏,漕船無一隻到泊者乎?極爲駭愕,可興倉所屬忠淸·慶尙等道甲子田稅未捧差使員及海運判官,下三道監司·都事,竝爲推考,何如?傳曰,依啓。
又以戶曹言啓曰,今此會盟祭所用乾雉,司饔院二百三十三首磨鍊,缺外方卜定乾雉,各官之人,多於京市貿易,故市上乾雉絶無。雖給重價,末由貿得,御床所用三十餘首外,缺所用則每乾雉二首,代小脯一條用下宜當,敢稟。傳曰,依啓。
又以戶曹言啓曰,仁慶宮內材木及他餘收拾之物,多有所儲,故分曹郞廳差出,使之直宿矣。今則各樣材木,已盡用下,收拾之物,則經亂蕩失,今無典守之物,分曹郞廳鄭思溫,闕直罷職後,不出其代矣。自今以後,分曹之名革罷而不入省記,餘存若干木石,則令本曹郞廳次知出納之意,敢啓。傳曰,知道。
吏批,以崔鳴吉爲完城君,崔泳津爲月川君,南以恭爲大司憲兼同知春秋館事,李明俊爲全州府尹,李敏求爲知製敎,趙翼爲右副承旨知製敎兼參贊官春秋館修撰官,李楘爲同副承旨知製敎兼參贊官春秋館修撰官,淳爲完城正,權鑊爲宗簿寺正,李麟奇爲軍器副正,成恬爲掌樂僉正,羅萬甲爲直講,缺爲恭城副令,尹墀爲弘文館副校理知製敎兼侍讀官,申從謹爲宗簿主簿,李行爲軍器主簿,參外奉敎李坰承文博士,鄭弘任承文博士,李後陽司錄兼學錄,朴敦復承文著作,沈東龜內贍奉事,裵尙爲學錄,琴是調承文正字,缺校書正字,金光宇承文正字,吳達升濟用奉事,楊時鼎軍資監參奉,李立身北部參奉,李德海〈?〉,楊萬古爲茂長縣監,缺爲南平縣監。兵批,以元斗杓爲原平君兼副摠管,李納爲兼內乘,李復匡爲兼羽林將,林應順爲彌助項僉使,李時孟爲忠淸兵馬虞侯,朴承業爲慶尙左道水軍虞侯。燼餘
上在慶德宮。以國忌,停常參·經筵。
下直,伐登萬戶宋赫。
徐景雨,以謝恩使李德泂狀啓啓曰,越江第五日,始爲入來,所當請察之事,而因所經各站夫馬趁未立待,以致如是云,故入啓矣。傳曰,知道。
又啓曰,回還奏請使,已到宣沙浦,搜檢御使,何以爲之?取稟。傳曰,令本道都事爲之。
全湜啓曰,右副承旨趙翼,方在被察之中,擬望受點,故以爲未安而不爲出仕,吏曹則缺來故循例備擬,自曹無處置之道,本院事務方劇,勢難久曠,何以爲之?敢稟。傳曰,知道。使之察任,可矣。
李楘,以迎接都監言啓曰,伏見謝恩使李德泂等狀啓,天使已於三月二十日離了北京,以日計之,則此月之內,似當來到,事甚窘急,而外方之事,一向稽緩。近道則雖有雜物來納之處,而數甚零星,遠道則全無上送,極爲駭愕,京畿·江原道外,其餘六道監司,竝爲察之,詔使已爲發京,不久當到之意,別遣宣傳官,下諭。而除京畿·平安兩道,各道監司來在初面官,以便號令,田結收布及卜定雜物,使之罔晝夜催促上送宜當,曾因政院啓辭,勿爲下諭事,捧承傳矣。事機甚急,非下諭無以警動,不得已下諭之意,敢啓。傳曰,依啓。
又以迎接都監言啓曰,詔使發京之奇已到,多有料理議處之事,而館伴李廷龜,新遭庶母之喪,不爲出仕,自前天使時,例爲除服制式暇矣。雖未盡日,請令出仕,使之察任,何如?傳曰,允。燼餘
上在慶德宮。以文定王后國忌,停常參·經筵。
鄭廣成啓曰,明日穆陵改莎草,視事,不爲取稟。且來十一日,輪對日次,取稟。傳曰,知道。停。
又啓曰,假注書李後陽,有頉出去,假注書差出,何如?傳曰,知道。
假注書鄭百亨·趙公淑·辛應望。
全湜,以戶曹言啓曰,各年天使時謄錄相考,則禮單物膳中八帶魚·乾鰒魚·海帶菜·紅蛤·海蔘等物,則自京下送,羔·豬·鷄·鮮·海松子·乾獐·鴨子·鵝細酒等物,則自本道備呈矣。今亦依前例預爲措備事,開城留守·京畿·黃海·平安監司處,發馬行移,何如?傳曰,依啓。
趙翼,以兵曹言啓曰,當日建明門外,有喧聒爭鬪之聲,令下人問之,則武藝別監李義哲,驅打肅拜官員,帶率人永男,至於面目有傷,頭顱破傷,再三嚴禁,略不聽從,極爲駭愕,請李義哲令攸司察之。傳曰,依啓。
又以備邊司言啓曰,詔使起程,先聲已到,一路各站之事,萬分緊急,當初本司啓請會盟時,應參西路邊帥守令,不許來參,其意有在,而錄勳都監,又爲入啓,必請上來,黃海兵使邊潝,遂安郡守李靖,皆將上來,極爲未便。此時詔使支待之事,一日爲急,守令不可離其官守,邊潝·李靖,依前公事,請勿上來,何如?傳曰,不允。
鄭廣成啓曰,迎接都監啓辭,護行將官接應之人,令政院稟定處置事,允下矣。護行將官之必爲出來,臣等曾已料得,故問安官,以金憙啓下,金憙外任之後,緣都承旨不得仕進,其代未及差出矣。本道使命中,無可合此任之員,依前自京差送,恐爲宜當,敢稟。傳曰,依啓。
又以迎接都監言啓曰,昌德宮月廊事,大臣獻議,依議事,傳敎矣。時御所殿內及前路狹窄,且無門樓,法宮迎詔,允合大禮,月廊移構之役,似不至大段,而此時人心解緩論議甚多,其能及期造完,臣等有未可必。大臣之議,亦無明白當行之意,蓋與臣等所料相同,況詔使先聲,似爲迫近,恐難起役。但輪車雜像,雖鱗次入設,闕門外王世子祗迎幕次之外,更無容立之處,雖甚未安,停退輪車於景福宮洞口,何如?傳曰,依啓。
趙翼啓曰,申景禛所受密符封入。傳曰,知道。
又啓曰,左邊捕盜大將具宏命招,密符傳授之意,敢啓。傳曰,知道。
又啓曰,具宏命招來詣,請出密符密匣。傳曰,知道。
鄭廣成,以吏曹言啓曰,四月等祿都目政事,來初九日爲之,何如?
卯時,日暈。燼餘酉時,日暈兩珥。春坊日記
上在慶德宮。以穆陵改莎草,停常參·經筵。
李聖求,以都摠府言啓曰,今日入直軍士,中日習射,請出標信。傳曰,知道。
鄭廣成,以備邊司言啓曰,詔使離京,先聲已到,渡海之期不遠,接待措置之事,一日爲急,各道都事·守令之新除授未署經者,多至十五餘員,請令該曹數三日內,催促下送,何如?傳曰,依啓。
鄭廣成啓曰,遠接使及迎慰使等,今將下去矣,在前有借銜之例云,令該曹察爲之,何如?傳曰,允。
全湜,以戶曹言啓曰,卽接大殿司鑰所報,會盟宴參宴官侍衛諸將所坐方席,幾至十五餘竹,以今物力,決難造作,參宴官則各其衙門,只其日行用事,預爲處置云。當此天使之行,席子用處,極爲浩大,十五餘竹方席,果難猝辦,侍衛諸將參宴官,令其衙門各自行用,而無衙門諸將,則補以司鑰房所在之件宜當。且司鑰手本內,隆政殿地衣改備云,此殿地衣,上年還都之後,盡爲新造,纔閱一年,又令改造,許多席子,辦出無路,極爲渴悶。法典內,思政殿地衣,限五年改造云,思政殿乃是日日視事之所,而猶且限五年改造,況隆政殿,常時稀御之處,豈可逐年改造乎?前頭天使接見之時,如或陋汚不潔,則事當改造,令本曹郞廳,看審後處置,何如?傳曰,依啓。
鄭廣成啓曰,天使護行官·迎慰官今當下去矣。護行將官之幾員出來,有不可預知,其迎接之地,贈給之禮,令都監參商定奪以送,何如?傳曰,依啓。
左議政尹昉,繕工提調申景禛,禮曹參議李植啓曰,陵上崩頹處,修改工役頗多,今日子時破土始役,午時後乃得完畢。且陵上曲墻內面階石,暫有動退之狀,蓋爲雨水渟畜所蝕,墻內俱有成窪處,此則前日奉審時所未及見也。今方實土以築,以防後日頹圮之患矣。至於外階下圮破處,則陵上畢役後,方爲始役,而臣等取考禮曹啓下事目,以其軍小期迫之故,合軍專力於陵上,俟其役畢,就役階下云。而本土元有濕氣,近日又有雨水,新土融濃,事未易幹,令禮曹郞廳·監役等員,仍留督役,以期數三日間畢功,敢啓。傳曰,知道。
缺以戶曹言啓曰,濟州卜定天使時所用馬皮各樣灰·全鰒·榧子等物,上年已爲卜定,頃日天使正奇出來後,下諭于全羅監司處,使之別定軍官,入往濟州催送矣。迄無皂白,海外之事,難以定期,更爲下諭,使之刻日催促,何如?傳曰,依啓。
鄭廣成啓曰,明日常參·經筵,取稟。傳曰,只晝講。
李聖求啓曰,統制使具仁垕處,會盟祭時來參事,下去宣傳官崔衖所奉標信還入,請出密匣。傳曰,知道。
又啓曰,捕盜大將申景禛入來,密符當爲傳授,請出密匣。傳曰,知道。
行刑曹判書臣吳允謙,伏以臣以衰敗之年,累經危惡之疾,精神·筋力,決難供務,而犬馬懷戀,黽勉遲回。近日以來,感冒彌留,從前所患濕痰凝結,臍腹浮脹之症,乘時復作,積傷內發,根本深痼,思欲解職調治,以延縷命,不意三告加由,出於異數,臣誠驚悶,不知所處。抑臣情思,有惶懼不安者,頃日臣曹,査覈丁永信免賤從良及致死根因也,只據其屍親之招回啓矣。今聞永信之家,不無回隱不直之情,而不能鉤得實狀,則臣曹顯有査覈不明之失,而因此臺官盡遞,嚴旨累下,使臺風摧沮,聖德虧闕,臣曹之罪至此而尤大矣。臺官不避貴戚,執法論事,該曹拘於文案,査啓失實,是非甚明,公議至嚴。伏乞聖明,絶袪偏係,奬右臺憲,亟命斥免臣職,以解瞻聆之惑,不勝幸甚。取進止。答曰,省箚具悉,卿宜勿辭。燼餘
上在慶德宮。停常參,有晝講。
鄭廣成啓曰,明日常參·經筵,取稟。傳曰,只晝講。
有政。吏批,判書金瑬進,參判朴東善進,參議李明漢出使,左承旨鄭廣成進。
兵批,判書徐渻進,參判尹暄進,參議金止男進,參知金尙進,承旨李聖求進。
吏批啓曰,司諫擬望之人乏少,相避人員竝擬,何如?傳曰,允。
全湜啓曰,鄭廣成進去政廳,以病出去,政事未畢,何承旨進去乎?傳曰,右承旨進去。
又以戶曹言啓曰,天使上來時,各處迎慰及各宴禮單磨鍊,而定州則迎慰使不出,故不爲磨鍊矣。承旨當爲下去,而禮單亦依前謄錄磨鍊。且椵島問安使,別爲差出,護行迎慰官,亦當下去云,故其所齎去禮單,亦爲別單,書啓之意,敢啓。傳曰,知道。
又啓曰,金尙憲前授承旨時,與鄭廣敬爲四寸兄弟,以此遞職,今者鄭廣成,亦爲承旨,何以爲之?敢稟。傳曰,鄭廣成遞差,金尙憲都承旨除授。
趙翼,以司僕寺官員,以都提調意啓曰,國馬不謹喂養守令檢飭事目內,瘦瘠者,降資後又爲越祿,故上年歲抄,據此規例啓下矣。但降資之罰旣重,而降資者至有越祿,四等六等之人,此時能自息者少,似不可以一切之法,致有士大夫住祿供職,悶歎無食之患,不爲降資者,依前越祿,已爲降資者,越祿一節,似當分揀,緣係物情,敢啓。傳曰,知道。依前例施行。
趙翼,以兵曹言啓曰,衛將所牒呈于本曹云,來十七日會盟祭擧動時,大殿·東殿各差備軍及各處扶持使喚供給之人,通共一千三百四十五名,萬無推移之路,預爲料理事,據臣等反覈參商,則今四月上番軍一千一百六十四名,較之當用之數,則雖沒數定送,猶且不足一百八十一名,況各處分定,當用一千名,頓無推移周旋之地,當此農務方劇之時,調用外方軍士,極知非便。而事勢如此,不得已京畿下番軍士七百名,臨時添補,然後可成貌樣,除西路各官中分定七百名,本月十四日京中逢點事,宣傳官發遣,持標信下諭于京畿監司處,何如?傳曰,依啓。
又以戶曹言啓曰,伏見尙衣院提調移文會盟宴時,所用純金跣支頭盃蓋臺具一部,銀草葉盃臺具四部所造金銀上下云,竊念上年豐呈時,各樣盃盞,多數造作,今番天使,新造之數極多。以此推移用之,恐無不可,跣支頭必不得已新造,則以銅鍍金,亦似無妨,事係御用,伏候睿裁。傳曰,知道。竝以前件及新造取用無妨。
又啓曰,京畿監司處會盟祭差備軍上送事,下去宣傳官白夢彪,持標信密符來到闕門外,請出開門標信密匣。傳曰,知道。
全湜,以司僕寺提調意啓曰,天使入城時,各差備應入之數,多至一百餘名,而京中所在諸員,不得充數,故先王朝忠淸·江原等道所在諸員,分定差使員,別定領來交付,今亦依此例,兩道觀察使處,行移,何如?傳曰,依啓。
晝講入侍,知事李廷龜,特進官沈命世,參贊官趙翼,侍讀官金槃,檢討官金榮祖,假注書鄭百亨,記事官韓興一·具鳳瑞。上御資政殿,講孟子離婁上篇,上讀前受音一遍,侍讀官金槃進講,自孟子曰規矩,止推言之也。上讀新受音,大文釋各一遍。金槃講論旨義曰,欲爲君盡君道,欲爲臣盡臣道云者,欲令其君臣皆法堯·舜之意也。此上下之所當體念處也。賊其民者,言其君也,不敬其君者,言其臣也。其歸重處,在於人君矣。趙翼曰,堯·舜之道非他也,只在極善而已。極善乃天理至極之地,君臣但當體念於極善之地,若其成敗禍福,不可計較,無愧於心,足矣。李廷龜曰,人皆可以爲堯·舜,以此觀之,則此言似爲過矣,而堯·舜之道,非高遠難行之事,又非一蹴可到,爲善不止則可爲堯·舜矣。缺曰,規矩之言,似是泛然,而從容看着,自有深味。李廷龜曰,天理流行於靄然之間者,乃是堯·舜之道,而及其物欲害之,私意間之,然後同歸於庸衆之流,爲善工夫,在不間斷。金槃曰,道二,謂仁與不仁之有二路也。此二章之意,在於欲使人君强爲善也。孟子之時,人君不以爲仁爲急,故如是懇懇言之,惡醉强酒,惡濕居下,皆懇懇於爲仁之說也。金榮祖曰,庶人之不仁,必不至於死亡,而猶以不保四體言之,有高位而不仁,知其害反有甚於此矣。可不愼哉?李廷龜曰,上章以堯·舜期待其君,下章以幽·厲警戒其君,監戒勸懲之意,在於前柯之不遠,當是之時,幽·厲最近,故以此言也。
講訖,李廷龜曰,今見狀啓,天使持賞毛銀子而來云,然則必非天使樣於毛營,然後出來于我國,毛督前言,自場門外,我當待之,自場門內,爾國爲之云,迎勅於場門之外,若義州鴨綠江之邊,迎入於鐵山則似爲遠矣。亦當以此爲之,問安使當入椵島,自椵島出來後,迎慰遠接,出迎於場門外,行禮於鐵山館內,似爲便當。上曰,前言蛇浦館舍,鐵山府使入去云,此何謂也?李廷龜曰,此則鐵山府使依義州府尹,往迎于中江,例也。必爲的知迎勅處所,可改儀注。上曰,然則所改者何事也?李廷龜曰,改以場門外迎勅,行禮於鐵山館之事也。欲以此改入儀注,付送於迎慰之行矣。上曰,似如是矣。上曰,見平安監司狀啓,則多有錯誤之事矣。材瓦己爲持去,而聽毛之言,還爲退來不善處矣,毛督之言不可信也。渠雖以勅使出來,不可徒聞其言而如是爲之,況天使豈可如是待之?李廷龜曰,毛之待天使則極其豐厚,言於我國則務從草略云,亦豈盡信?先來狀啓,甚不明白,至於北京日記,亦未謄送,殊可怪也。上曰,亦缺使臣之不爲出來,亦不言其由矣。上曰,使臣尙在北京,宜有狀啓,而狀啓亦不來,似是與天使一時出來,未及覺察矣。李廷龜曰,聞通事之言,則以焰焇未及貿易之故,方在北京云矣。上曰,然則尤似有狀啓而何不爲也?缺李廷龜曰,天使頭目以四百磨鍊,顧·崔時則三百六十餘名,自古未有如此之多者也。今番頭目之數,若如顧·崔之時則猶可幸也。自前天使時所用之泡,皆令閭閻間女人爲之,非但渠輩爲苦,唐人所在之處,女人出入進排,亦未妥當,京山之僧,令監司量宜定送給糧,而使喚則亦不爲苦矣。上曰,如是爲之。李廷龜曰,今年兩麥似不豐稔云,然則無農糧,無農糧則秋成不可望矣。沈命世曰,木花年年大無,今年收布之納,至出襦衣綿子而用之,聞之可爲動念。李廷龜曰,今此科擧甚爲窘束,今則已爲牢定,不可退行,而平安道,地接初程,各邑守令,必多奔忙之事,南北道合爲一處,勿送京試官,令本道都事試取,似爲便當。上曰,如此爲之無妨。李廷龜曰,今番天使支待之事,論議多岐,或言多給銀·參饌物,宴享雖草薄爲之,可也。或言其不可,或言禮所當爲,如宴享饌物等事,極盡爲之,銀參則不必給之。或言其不可,故凡所應入之物,務從裁減矣。上曰,二論皆不適中,飮食豈可以惡草爲之,參銀豈可無限給之,以充其溪壑之慾也?前日狀啓中所言,只欲得銀參而來,差備軍無用之之處,如此之論,皆無據矣。李廷龜曰,二天使方在喪中云,中原喪紀滅絶,飮食居處,雖若平人,至於拜帖則以靑紙爲之,亦可預爲措備。上曰,政院自可察爲。紅紙則已令貿易矣,靑紙亦爲措備可矣。我國靑紙不好,必得唐紙用之,可也。沈命世曰,謝恩使累次遞易,誠爲未安。而副使柳舜翼,今年六十七,有老親之人,不可往矣。況柳舜翼則年將七十,外間皆言其不可往,缺表曰,見使臣之年老者,至有何以如此,衰老之人差送缺敎,而旣已發送,故不得改差云矣。副使非如上使,必多可爲之人矣。李廷龜曰,鄭杺方在近侍而死,一路護喪,在所當爲,而前亦有此例云矣。上曰,何故年旣多而不爲經疫,亦安有如此不祥之事乎?李廷龜曰。缺燼餘
上在慶德宮。停常參,有晝講。
午時未時,日暈。申時,日暈左珥。
夜一更至三更,月暈。
李楘啓曰,明日常參·經筵,取稟。傳曰,停。
趙翼啓曰,以韓汝溭推考公事,問于憲府色吏處及檢律,則奉命使臣無行移推考之規,故如是回啓云矣。韓汝溭與他使臣不同,上來無期,推考公事,何以爲之?傳曰,行移推考,可也。
李楘啓曰,靖社·振武會盟時頒軸敎文,當爲製述,而大提學金瑬,非但事務甚繁,敎書中頭辭,以元勳不敢製述云,以提學製述之意,敢啓。傳曰,知道。
傳于李楘曰,揀擇處女詣闕事,言于該曹。
缺啓曰,會盟宴初度習儀,小臣與右副承旨李楘,當爲進去。傳曰,知道。
李聖求啓曰,前慶尙右兵使申景裕所受密符還入,請出密匣。傳曰,知道。
趙翼啓曰,黃海兵使處下去宣傳官李璹,所奉標信還入,且請出密匣。傳曰,知道。
李植,以錄勳都監言啓曰,邊潝·李靖等,旣蒙召命,則牛峯縣令洪孝孫,又在海西,初程往還,不過四五日子,竝命上來,似爲宜當。傳曰,依啓。
答都承旨金尙憲疏曰,省疏具悉。卿才實合此任,不須辭之,宜速出仕。
李植,以宣惠廳言啓曰,都體察使啓辭,南漢山城工匠及別將以下支放料米,以全羅監司所措管餉米五百石,本州宣惠廳所納今春等米相換事,據本廳回啓內,廳儲垂盡,僅僅支過。管餉之米,旬月之內,若未來償,則前頭之事,必有狼狽之患,至爲可慮,今此啓下公事,雖欲奉行,其勢末由,惶恐敢啓。傳曰,知道。雖未能沒數相換,限二三百石換給,俾免乏絶之患事,傳敎矣。本廳米穀垂盡,前頭繼用將絶,而前秋三百石之米,旣留山城,又換五百石而趁未還償,則卽今庫中未有數月之儲,至爲悶慮,不得已陳啓曲折矣。上敎如此,二百石依啓下相換,管餉米來到,急急依數輸送,俾免本廳生事之患事,捧承傳施行,何如?傳曰,依啓。
答副校理尹墀上疏曰,省疏具悉。爾宜勿辭。原疏在下
全湜,以弘文館言啓曰,本館上番見在之員六員內,校理朴炡,奉使在外,校理尹順之,副校理尹墀,或以遠接使從事官,或以問禮官,今將鱗次發行,勢難入直,副提學洪瑞鳳,近以勳府頒軸習儀等公故連仍。無故之員,只有副校理金槃,入直累日,疾病事故,有難預知,新除授應敎鄭百昌,當日內牌招肅拜,使之替直,何如?傳曰,依啓。
答延陵府院君李好閔疏曰,省疏具悉。以疾未參,予心缺然,卿宜安心調理。
以備忘,傳于李植曰,史官一員待命,騎馬三匹立之。
李植,以戶曹言啓曰,天使時所用扇子卜定之由,今日榻前臣沈悅,大槪陳達,自上以京市貿易,而若未得貿易,則參酌卜定事,傳敎矣。當初雜物卜定時謄錄,散失無存,只據劉·楊天使時單子磨鍊,故雨籠一千事,油扇三千柄啓下矣。今者覓得前謄錄考之,則七處頭目贈給,一二等每人各雨籠二事,三等每人各雨籠一事贈給矣。以此計之,則四百頭目七處所給雨籠,多至三千八百五十事,而入京後各宴回還時,餞慰所給,都合幾至九千餘事,自古安有九千事措備之時乎?文書多有錯誤處,無乃誤爲書塡而然耶?況下馬宴凡百儀物,擧皆從優磨鍊,而二等三等則別無雨籠贈給之事,何獨於七處迎慰時,一二三等竝給雨籠乎?殊未可知也。爲今之計,不得已七處迎慰,二等頭目以下雨籠,勿爲贈給,油扇亦爲量減,一等四柄,二等三柄,三等二柄改磨鍊,而白綿紙,亦依此數爲之。雖有據例嗔怒之事,着令差備譯官,善爲開諭,或約以到京補給宜當,請令迎接都監議處,設令二三等頭目,如是減給,而雨籠元數,大抵不足,今雖給價廣貿於京市,而其數零星,其價極重,解事算員,一員給馬,下送于全羅道。壬·癸未收田稅及奴婢身貢或三結收布未收,除出雨籠數千事,油扇三千餘柄,勿擇精麤,貿易以來,則雖不及於迎慰之用,而留館時許多應求,回還時餞慰之用,可以及矣,以此辭緣行會于全羅監司處,何如?傳曰,依啓。
李植啓曰,新除授守令·臺諫,雖不備員,速爲署經事,諫院城上所牌招言之之意,敢啓。傳曰,知道。
晝講入侍,特進官沈悅,同知事徐渻,參贊官李植,侍讀官金槃,檢討官李昭漢,假注書鄭百亨,記事官韓興一·具鳳瑞。午時,上御資政殿,講孟子離婁上篇,上讀前受音一遍,金槃進講,自愛人不親,止政此類也。上讀新受音,大文釋各一遍,金槃講論旨義曰,此章繼首章缺而言,蓋治己以及乎治人,則天下歸之之意也。第二章,亦繼首章而言修身之道也。不得罪於巨室云者,得罪二字,似乎泛言而然,仔細看之,則聖人所言,乃君上之位,雖高不可取怨缺上曰,孟子之言,大槪嚴峻,故如是言之,欲其勉爲修身之意也。巨室,非高官大爵之謂也。蓋指善人君子而言也。雖曰巨室,若權臣之輩,則不可謂之巨室矣。下章有巨室擅權之語,以此觀之,似指權奸而此言似疑,大槪世臣而爲善者之謂也。如擅權巨室,心術旣不正,雖欲心悅誠服,豈可易乎?李植曰,此巨室,非權臣也,乃別人之謂也。亦指世臣高官者之謂也。蓋强宗大族,不可一朝以制之。沈悅曰,以晉六卿·魯三桓比之,又以承宗·韓弘比之,此非善人也。上曰,首言巨室擅權,下言三桓·六卿,蓋巨室之子孫不能盡善故云耳。上曰,引此以戒人君,毋徒責其臣,而反躬自責之辭也。
講訖,沈悅曰,自前天使之時,守令雖有一二除授者,亦爲催促赴任矣。今則新除授守令,其數甚多,而以諫院位不齊之故,未得署經,雖未備員,亦有署經之例,速令署經下送,何如?上曰,依啓。又啓曰,頭目支供,一二三等之分,豐略不同,小通事若言我國頭目,磨鍊以一等幾人,二等幾人,三等幾人爲之,則頭目中一二等,雖不及我國磨鍊之數,彼必升二爲一,陞三爲二,此弊不可不預防。上曰,遠接使檢飭爲之。上曰,頭目一二等幾許之說,亦當防其漏通,若洩銀蔘之說,則彼必攫取而去,此事尤爲撿飭爲之。上曰,接待之事,幾許爲之耶?沈悅曰,渡海之期,未知其遲速,而若遇順風來泊,則必多窘迫之事,而外方分定之物,絶不來納,席子·帽子,皆自本曹貿用,而外方無一邑之來納,至遣宣傳官下諭,而尙無形影,甚爲駭怪,缺上曰,加定甚有弊,雨籠則自京中貿用,如何?梁監軍時所捧扇帽,其數甚多,而皆捧置於昌德宮內,反正之時,所藏之處,幸不延爇,故其時欲下戶曹,而以天使之奇尙遠,姑置之矣。上年逆适之變,盡爲都人之所取去,此物多出於市上,亦可貿用矣。沈悅曰,貿用於市上者,帽則似易而扇則甚難,外方造扇,豈至用民之力也?各官或多制送於朝士之家,量宜分定,未知,如何?上曰,深可熟量,若措備爲難,勢不得已則爲之,如有可爲之勢則勿爲,可也,斟酌爲之。
都承旨金尙憲,伏以臣聞古之明君,器使其臣,故下無獲罪於上,人臣量己而仕,故得免僨事之患。今臣衰劣昏塞,百事無堪,殿下不知臣之實狀如此之甚,誤垂明恩,荐加拔擢,前後所歷,皆非相稱,不量之誚,臣固自當,區區之愚,懼貽聖朝使違其器之累也。況荷新除異數,特出常規之外,曩在先朝,絶有僅無,而無非人器相當,望實兼隆者,顧臣愚分,何以堪承,知申重任?實一院長,自古選揀,於此加愼,若値華使之來則其選尤難,臣雖至暗,自知則明,此時此任,決不可當。又臣自二月來,眼病頗苦,或時添劇,有同偏盲,雖欲貪戀恩榮,冒昧就列,其於顚躓僨事,何哉?伏乞聖明,憐臣量己之情,亟遞臣職,改授可堪之人,俾臣得免罪戾,公私不勝幸甚,臣無任惶悶戰灼之至,謹昧死以聞。
副校理臣尹墀,伏以小臣,危迫衷曲,聖鑑缺以效奔走之勞,不料今者,新命又降,臣誠惶蹙,不知所出。且臣見差問禮官,當於數日內發行,旣不敢循例呈告,又不敢强顔出謝,徊徨累日,冒昧仰籲,至於小臣,愚蒙蔑劣,不合經幄之狀,姑不敢竝擧塵瀆焉。伏乞聖慈,特賜曲全,鐫改職名,以重名器,臣無任激切祈懇之至,謹昧死以聞。
延陵府院君李好閔,伏以洪惟我朝,天啓景運,聖人御極,百度維新,品物昭蘇,兩勳丕策,將行會盟之禮。凡有血氣,孰不歡忻鼓舞,思欲依日月之末光,參駿奔之後列哉?臣亦曾錄微勳,法應同盟,而顧臣薄祜,犬馬之齒雖過七十,在今日諸臣中,不至大耋,而福祿已滿,神不假以筋力,衰邁最深,朝夕將死,兩脚痿痺,專不行步,少有起動,則前提後扶,勢難趨蹌於肅敬之地。加以風病在身,肢體攣痛,時或失攝,輒復癱瘓,亦難齋宿於壇所,千思百惟,決不敢叨陪大禮,獲覩盛事,臣不敢泯默私室,無端退伏,敢鳴情私,臣實死罪,臣無任瞻天望聖,惶恐涕淚,以待後至之誅,謹昧死以聞。燼餘
上在慶德宮。停常參·經筵。
辰時,日暈兩珥。自巳時至申時,日暈。酉時,日暈。
李楘啓曰,明日常參·經筵,取稟。傳曰,只晝講。
金尙憲啓曰,定州別迎慰使,何承旨進去乎?傳曰,右承旨進去。
趙翼啓曰,義州一路擺撥摘奸,宣傳官元祈所奉標信還入。傳曰,知道。
以備忘記,傳于李楘曰,遠接使金尙容引見。
趙翼啓曰,黃海監司處下去,宣傳官任鎭所奉標信還入。傳曰,知道。
金尙憲啓曰,注書金霱,病不仕進,假注書鄭百亨,雖已仕進,亦爲病重,遠接使引見之時,以修正假注書柳景緝入侍之意,敢啓。傳曰,知道。
李楘啓曰,明日晝講爲之事,命下,而旣已停朝市,何以爲之?傳曰,停。
李楘啓曰,南部官員上直通符,闕門已閉,終不受去,極爲駭愕,請察之。傳曰,依啓。
傳于李楘曰,此揭帖不精,改書。
以備忘,傳于李楘曰,鄭曄卒逝云,以何病何日卒逝乎?李楘回啓曰,所患沈痾,近日漸重,今日朝食時卒逝,而因齋戒,卒逝單字,不得入啓,只以停朝市公事入啓矣。
李楘啓曰,臺諫出去,請出開門標信。傳曰,知道。
又啓曰,司諫李潤雨,獻納權濤出仕事,命下矣,夜已深,待開門命招之意,敢啓。傳曰,知道。
正言李景容來啓曰,獻納權濤,未經四品,當爲署經。且新除守令速爲署經事,已捧傳旨,而大司諫鄭蘊,正言高傅川,在外未上來,因此不得備員,臣與司諫李潤雨,爲署經齊坐之意,敢啓。傳曰,知道。
獻納權濤啓曰,臣以愚騃鄕生,頃忝本院,恬於習謬,不自省察,因循闕直,旣有怠棄之失,又以校理,承召已久,而適患賤疾,仍値雨水,稽滯中路。又承新命,冒雨馳來,而前職過限,已有數日,逋慢之罪,在所難免,以彼以此,不可仍冒,請命罷斥臣職。
答曰,勿辭。
趙翼啓曰,獻納權濤,再啓煩瀆,退待物論矣。傳曰,知道。
司諫李潤雨啓曰,臣於往年,再忝正言,因循謬例,不爲直宿,本院多官,旣以此被遞,臣今忝本職,肅謝之後,所當卽爲來避,而近來以此事追避者,例請出仕,有似文具矣,臣方欲出仕矣。今見獻納權濤避嫌之辭,上一款,卽闕直事也。闕直之罪,尙在身上,臣何敢晏然處置同僚乎?請命遞斥臣職。答曰,勿辭。
李楘啓曰,司諫李潤雨再啓煩瀆,退待物論矣。傳曰,知道。
正言李景容來啓曰,獻納權濤,司諫李潤雨,俱引嫌而退,疾病之來,人所難免,職限之過,勢所然也。況不爲直宿,俱出於襲謬,事在旣往,時月積久,則不可以新進之闕直,缺輕遞言官,請權濤·李潤雨,竝命出仕。慶尙都事郭天衢,爲人庸劣,曾爲察訪·守令,皆有不謹之謗,其發身居官,人皆唾鄙,頃除永川郡守,旣以此被論,彈壓之任,不可付諸如此之人,請命罷職。答曰,依啓。郭天衢事,頃見天衢上疏,其爲人似不庸劣,此時都事決不可遞易,勿爲更論。
金尙憲啓曰,假注書鄭百亨,病不行公,請他假注書差出,假注書鄭弘任。缺
李楘,以兵曹言啓曰,本曹佐郞金敬直,有故不仕,而前頭擧動,侍衛不足,請金敬直改差,後日政差出,何如?傳曰,依啓。
又以錄勳都監言啓曰,功臣敎書安寶,來十五日爲之之意,敢啓。傳曰,知道。
李聖求,以戶曹言啓曰,七處迎慰頭目贈給扇帽紙筆量減事,議于迎接都監,前單子內付標之意,敢啓。傳曰,知道。三等頭目贈給雨籠,勿爲全減,鐵山等數三處題給。
李楘,以都摠府言啓曰,今日入直軍士,當爲中日習射,而隆政殿會盟宴習儀相値,退行。且副摠管李景稷,除標信,習儀進參之意,敢啓。傳曰,知道。
刑曹判書吳允謙,伏以臣累箚陳疏,極知煩猥,私情所迫,不得不更瀆宸嚴。臣之所患濕痰,凝結膈腹,浮漲之症,積有歲年,本根深痼,一有風露,感冒之候,或有勤苦勞傷之事則乘時發作,往往而劇。近日以來,浮處漸大,漲氣漸重,胸膈煩懣,呼吸拘急,其勢決不能用筋力供劇務矣。竊觀刑官爲任,實非閑漫,一日廢衙,各處簿牒委積,一日滯囚,足以損氣傷和,豈可以臣之故而久曠刑獄之地乎?伏乞聖明,憐臣宿疾,非朝夕待瘳,察臣職務不可一日曠廢,亟許遞改,以幸官事,以安臣分。取進止。燼餘
上在慶德宮。停常參·經筵。
申時,日有右珥。
夜三更,月暈。
金尙憲啓曰,明日常參·經筵,取稟。傳曰,停。
又以吏曹言啓曰,臺諫有闕,今日停朝市,政事何以爲之?傳曰,明日爲之。
又啓曰,以問禮官齎去儀注,有傳敎,缺將爲分付於禮曹郞廳,則久無形影,再三催促,終不入來,極爲駭愕,請察之。且自前天使時,諸各司官,皆晝夜留在本司待候,有分付則卽時聽去擧行矣。近日人心怠慢,愈往愈甚,今番天使回還間,依舊例,不離本司聽候事,申明知委,違者從重察之。傳曰,依啓。
趙翼啓曰,忠淸監司處下去宣傳官李景夏,慶尙監司處下去宣傳官林孝一,平安監司處下去宣傳官洪慶信,所奉標信竝還入。傳曰,知道。
獻納權濤啓曰,慶尙都事郭天衢,發身居官,姑置不論,而前以永川郡守,旣已被彈,則寧有一人之身,今日不合於守令,而明日遽耐於彈壓之任乎?請勿留難,亟賜允兪。答曰,已諭,不允。
李聖求,以兵曹言啓曰,今日砲手吳杜鵑稱名人,自興化門入來,差備門外擊錚,極爲駭愕,同門守門將吳澈,常時不能撿飭,以致闌入,亦爲非矣。請竝令攸司察之。傳曰,依啓。
趙翼啓曰,以問禮官齎去儀注之意,問于禮曹,則此儀注,參考五禮儀及前謄錄,別無差異未盡之處,當以此正書云,敢啓。傳曰,知道。
又以弘文館言啓曰,本館上番現在五員內,校理朴炡·尹順之,出使,副校理尹墀,以問禮官明將拜辭,今者金槃,又差全羅道京試官,不久亦當下去。只有應敎鄭百昌,非但疾病事故,替直無人,當此勤御經筵,講論旨義之日,校正吐釋,未免孤陋,京試官則自可以他人推移塡差,請金槃京試官改差。傳曰依啓。
又以錄勳都監言啓曰,都監郞廳前主簿柳時英,監造官前主簿李缺令該曹付祿之意,已爲入啓捧承傳,而該曹以無遞兒之故,不爲付祿云。旣遞本職,又不付祿而責以奔走職事,殊爲未安,令戶曹作料付祿,何如?傳曰,依啓。
以禮官齎去儀注,傳于李聖求曰,此儀注,相考前謄錄,使無未盡之事,然後正本書入。
趙翼啓曰,昨日處女日晩詣闕事,招致禮曹郞官問之,則該曹卽爲分付漢城府申飭,而五部官員,不卽擧行,故漢城府亦招各部官員,立庭催促,尙不及期詣闕,請當該郞廳察之。
以備忘,傳于李楘曰,護軍鄭曄,盡心國事,不意卒逝,予甚驚悼,其令該曹禮葬,實職除授。
全湜,以戶曹言啓曰,七處頭目贈給等物量減啓辭。傳曰,知道。三等頭目贈給雨籠,勿爲全減,鐵山等數三處題給事,傳敎矣。三等雨籠不爲減除,則一站都數四百五十事,而合七處計之,則三千一百五十事矣。入京後所用餞慰時贈給,不在此限,其數若是其浩多,辦出極難,一處開例則他站不可或給或否。臣等招問事知譯官等,則唐人最以雨籠爲不關之物,不爲要求,雖減去無妨,設或嗔責,自前有追給之例,約以到京後準給宜當,以此意言于鐵山迎慰使金藎國,亦欲依此爲之云矣,敢啓。傳曰,知道。
以備忘,傳于趙翼曰,前檢閱鄭曄喪柩下去時,令所經各官護送。燼餘
上在慶德宮。停常參·經筵。
自昧爽至辰時,有霧。自辰時至未時,日暈。夜三更至五更,月暈。
下直,陽川縣令徐景需。
有政。吏批,判書金瑬進,參判朴東善進,參議李明漢進,左副承旨趙翼進。
兵批,判書徐渻進,參判尹暄進,參議金止男肄儀進,參知金尙病,右承旨李聖求進。
金尙憲啓曰,來十五日國忌,十四日齋戒,十七日會盟祭,十八日會盟宴,此五日視事不爲,取稟。傳曰,知道。
又啓曰,臣與全湜,肄儀進去下直。傳曰,知道。
又啓曰,今日政事爲之事,命下,而臣與左承旨全湜,會盟祭肄儀進去。兵批,右承旨李聖求進去,□□,右副承旨李楘進去,廳中只有左副承旨趙翼,同副承旨李植。吏批,何承旨進去乎?傳曰,趙翼進。
趙翼,以吏批言啓曰,新除授茂長縣監楊萬古奴,呈狀于臣曹,慶尙道都事論遞之後,卽往江原道高城地,道路遼遠,上來之際,必不及期限云。當此天使臨迫之時,守令赴任,一日爲急,楊萬古遞差,其代今日政差出,催促發送,何如?傳曰,依啓。
李聖求,以摠戎廳言啓曰,本廳屬京畿軍兵分授次,別造弓二千張內,一千張已爲着力解粧,而所上絃次眞絲,貿得末由,管餉使所送白絲,來到戶曹者八百餘斤云。每絲一斤,作絃二十五條,則二千張容入,只八十斤,以此取用之意,惶恐敢啓。傳曰,依啓。
以備忘,傳于李植曰,近來吏曹,內需司啓下公事,不爲擧行云,極爲可駭,當該郞廳察之。
趙翼,以吏批言啓曰,鄭曄實職除授事,命下矣。凡實職在於生前,而無身後除授之規,往在廢朝時,雖有此謬規,不可取以爲法,似當以贈職下批,贈職則係爲越階,事異尋常,自下不敢擅便,何以爲之?敢稟。傳曰,知道。贈職,可也。
李聖求,以備邊司言啓曰,江華府尹金起宗,牒報于本司曰,本府假吏金夢吉,以甲子歲抄色吏各樣充定軍保都成冊,送呈于都會水原府時,砲手奉足及譯吏奉足,竝爲合錄,而都會府色吏崔致雲等□內砲保則都監望定,驛保則兵曹元定缺
李植,以工曹言啓曰,每年各殿端午扇進上所入大片竹,分定于全羅道所産各官,使京匠人李士淳,下送潭陽都會官,多聚匠人初鍊,二月內上來精造進上,乃流來舊規也。而上年因裁省廳公事,以京匠人下送,貽弊列邑入啓,令都會官收聚片竹,初鍊上送,而除京匠人下送之規矣。都會官固依啓下公事,急急擧行,而痼於玩愒弊習,節月已迫,尙無形影,極爲駭愕。請都會官從重察之,罔晝夜催促上送事,本道觀察使處,發馬行會,何如?傳曰,依啓。
以備忘,傳于李植曰,落點處女及有頉處缺外,其餘竝許婚。
吏批,李埈爲世子侍講院輔德,知製敎金榮祖爲司憲府掌令,鄭世矩爲成均館直講兼司憲府掌令,洪命耉爲兵曹佐郞,李景奭爲兼監察,李景義爲成均館典籍知製敎兼司憲府持平春秋館記事官,柳璞爲鎭海縣監,鄭四溟爲茂長縣監。
兵批,李坦爲五衛都摠府經歷。燼餘
上在慶德宮。停常參·經筵。
下直,迎日縣監金缺
以備忘,傳于金尙憲曰,護軍鄭曄,以久在經幄之臣,無實職作古,故使之贈職矣。更思之,領議政追贈過重,此意言于該曹。
李聖求,以都摠府言啓曰,今日入直軍士,當爲中日習射,而有國忌齋戒,退行之意,敢啓。傳曰,知道。
李楘,以司饔院官員,以都提調意啓曰,來十八日會盟宴時,東西入侍宗·宰處所用草葉盃元數八部內,東西分用各四部,而造備事,當初移文尙衣院,則尙衣院啓辭覆啓內,不過一日之用。司饔院酒茶房行用件取用事,入啓蒙允矣。但本院酒茶房所儲只四件,而四件不足,不得已新造然後乃可及用,令戶曹容入銀兩上下,使尙衣院及時造作,何如?傳曰,依啓。
全湜,以戶曹言啓曰,迎慰使齎去頭目贈給白貼扇三百五十柄,油扇一百五十柄,白紙一千二百五十卷,雨籠二百事,已爲貿易下送矣。此外六站,依此數爲之則其數極其浩多,非但貿易極難,竊考劉·楊時謄錄,則定州·安州·黃州·開城府四站贈給中,白綿紙以下,竝爲折銀。其時頭目之數,不如是衆多,而猶且難於措備,不得已折銀。今此頭目則以四百磨鍊,雖竭一國之力,許多扇帽,何能辦出乎。前日折銀時,白扇則一把銀八分,油扇則一把銀二分準折云。今雖稍加其數,比之給價貿易,其所減甚多,在我有省費之便,在彼有得銀之利。唐人,雖朝夕口糧,亦討折銀,況此扇帽等不關之物乎?今宜物件充數內,一半則以本色備送,一半則折銀,而別定伶俐算員·譯官各一人,齎持銀兩,給馬下送,一依迎慰使分付,與天使差備官張祈忠等同力,本色不準之數,以銀代給,則頭目必樂而領受矣。此事旣有前例,我雖不欲,彼必欲爲依前例折銀矣。以此意行文于遠接使,而各站迎慰使處,言送,何如?傳曰,依啓。
持平黃紐啓曰,無狀小臣,至愚極陋,千萬夢寐之外,厚誤聖恩,擢置言地,感激憂懼,罔知所措。風憲之職,責任極重,今當新化之日,非有風力者,決難承當,而如臣駑劣,萬不近似。況臣前日落傷,面有破處,恐駭瞻視,稽謝恩命,已經數日,逋慢之罪,固已難免,且忠淸道京試官李景義,卽臣同姓四寸娚也。以兼持平下批則在法當避,以彼以此,不可仍冒,請命遞斥臣職。答曰,勿辭。
趙翼啓曰,黃紐再啓煩瀆,退待物論矣。
大司憲南以恭來啓曰,持平黃紐,引嫌而退,落傷調治,勢固稽滯,兼臺相避,在下當遞,請持平黃紐出仕,兼持平李景義遞差。燼餘
上在慶德宮。停常參·經筵。
下直,金海府使缺中,三陟府使柳時會,全羅道都事柳秩。
政院啓曰,今日上直通符受去時,西部參奉李運,最晩入來,未及出去,闕門下鑰,其稽緩之失,請先察之,且請出標信,開門出送。傳曰,依啓。
以備忘,傳于全湜曰,今下弓矢,鍾城府使南應元給送。
政院,以都摠府言啓曰,都摠管金藎國西下,代斯速差出事入啓,蒙允矣。該曹以致齋之日,政事不敢取稟,而擧動只隔一日,若不趁卽差出,則侍衛重地,以至虛疎,極爲可慮,或口傳差出事,不得已惶恐,敢啓。
又以兵曹言啓曰,來十七日會盟祭擧動時,闕門二更三點,當爲仍留門,大典行巡條內,建通宵旗於巡廳則雖無標信,終夜無禁,故平時留門則必建通宵旗,乃祖宗朝流來舊規也。近年中廢,不爲擧行,來十六日人定後,依舊例建通宵旗於一二所,扈駕朝官及侍衛將士,往來之人,巡廳無禁,何如?傳曰,依啓。燼餘
上在慶德宮。停常參·經筵。
自昧爽至辰時,有霧氣。夜一更二更,月暈。
下直,海南縣監李宜忠,珍島郡守黃自中。
金尙憲啓曰,守宮假注書,以事變假注書吳竱守宮之意,敢啓。傳曰,知道。
李聖求啓曰,前慶尙監司李敏求所受密符還納,請出密匣。傳曰,知道。
李楘啓曰,謝恩使誥命冕服事書狀張褙,不書臣字,又不着銜,殊無詳察之意,請察之。傳曰,依啓。
又啓曰,會盟祭儀注,以血塗口傍云,未知當塗於何傍乎?察啓事,傳敎矣,卽問于先朝舊功臣曾參會盟者,則皆不能詳知云。請令禮官詳細考啓。傳曰,依啓。
以備忘,傳于李楘曰,今會盟宴宗·宰,當初以十六員磨鍊,而今則以九員磨鍊,有何所聞見而然歟?回啓曰,宗·宰多少,以味數多少爲準,天使時亦以此爲規,老吏亦有如是言之者矣。傳曰,天使時則有陪臣宗·宰,故以爵之多少爲限,此禮異於天使時,未知誰爲講定,問啓。又回啓曰,射壇則入侍者只有宗·宰,故以十六員磨鍊,此禮則諸功臣皆入,故只以九員磨鍊,而院中之意如是,故啓達矣。傳曰,旣與天使時有異,不必十六員盡爲進爵,九爵之前,亦不無徑罷之勢,前落點之員,盡爲入侍。
金尙憲,以弘文館言啓曰,本館下番見在之員只三人,而修撰金南重,受由在外,修撰李省身,副修撰李昭漢,俱以祭官,今當先詣壇所,無他替直之員,請副校理金槃,姑降下番,使之替直。傳曰,依啓。
李楘啓曰,會盟祭誓文頭辭,當書舊功臣名號,而其中定亂功臣,只盧永孫一人而已。今已絶嗣,無參祭者,定亂二字爻去之意,敢稟。傳曰,知道。
李聖求,以訓鍊都監言啓曰,會盟儀注中,諸功臣參祭之人,先詣壇所云。大將申景禛,亦是應參會盟之列,而所掌軍兵,亦不可代授他人,今方入齋於興化門外新營,仍爲扈駕行祭,臨時入參會盟之班,似爲便當,敢啓。傳曰,依啓。
又以扈衛廳言啓曰,扈衛大將以下數多之員,皆以勳臣,先詣壇所,而入直將士則仍爲直宿。扈衛重地,不可無一時將領之官,以前府使缺姑爲代領入直之意,敢啓。傳曰,知道。
以備忘,傳于李聖求曰,觀武才時,京畿徵兵前則似不爲之矣。當此農時,下番軍仍留重難,雖無此軍,豈不可爲乎?此意言于兵曹。
又以兵曹言啓曰,觀武才時,京畿徵兵前則似不爲之矣。當此農時,下番軍仍留重難,雖無此軍,豈不可爲乎?此意言于該曹事,傳敎矣,衛將所呈牒于本曹曰,觀武才親臨時,一應各差備軍應入之數,多至七百十二名,百爾思度,計無所出,本曹別樣善處,俾無臨時生事之患云,故臣曹亦無善處之策。京畿下番軍,農時留滯,固知重難,而旣已上來,故不得已以仍爲留用之意入啓矣。今承聖敎,其不奪農時之意至矣。當依本曹前日啓辭,十七日還宮後,卽爲放送。而但觀武才擧動時差備應入之軍,其所不足之數,多至七百名,勿論緊歇處,依前日衛將所牒呈,盡爲抽出,分定諸上司,負持軍等,一切勿許定送。如是而猶且不足,則如伏兵斥候等處,以訓鍊都監軍,推移定送,何如?傳曰,允。
李楘,以禮曹言啓曰,政院啓辭,會盟祭儀注,以血塗口傍云,未知當塗何傍乎?察啓事,傳敎矣,卽問于先朝舊功臣曾參會盟祭則皆不能詳知云,請令該曹詳細考啓。傳曰,依啓事,傳敎矣。此不載禮文,而韻書曰,盟者,以血塗口傍曰歃血云,故當初必因此語而錄於儀注也。別無塗於何傍之語,問於舊功臣曾參之人則塗於下唇云。下唇之意,亦無可據之文,塗於兩傍,恐或無妨,敢啓。傳曰,知道。燼餘
義禁府啓曰,今月十七日會盟親祭時,府郞廳十員內,本司晝夜直一員,儺禮廳二員,餘在郞廳七員,大駕·東宮隨駕,不足假郞廳四員,依前例,令吏曹差出,何如?傳曰,允。禁府謄錄
上在慶德宮。停常參·經筵。
寅初一刻,上自祭壇還宮,藥房·政院問安。答曰,知道。
李聖求啓曰,全羅右水使金完歲抄啓本末張連褙,不爲踏印,顯有虛疎之迹,難免不察之失,請金完推考,此啓本,令兵曹詳考置之,傳曰,依啓。
以備忘,傳于李楘曰,會盟宴時庭下應坐官員,無衙門者及忠義衛等,必不給坐席,事體埋沒,別爲申飭,厚與藉席,可也。
趙翼,以錄勳都監言啓曰,錦南君鄭忠信,聞會盟日迫,昨者扶曳入來,而右邊蹇滯之處,尙未差愈,勢不能趁時謝恩,況以鄕曲之人,無家無食,不能保存京裏云,有故功臣俸祿,必有處置舊例,請令該曹考例施行。且功臣應給家舍,亦爲從先題給,使之留在都下爲當,係是一等勳臣之事,惶恐敢啓。傳曰,依啓。
天使護行官·迎慰官齎去禮單單子,傳曰,護行官多來則禮單似乎略少矣。
趙翼,以迎接都監言啓曰,冊使護行官·迎慰官今當下去矣。護行將官之幾員出來,雖不可預知,其迎接之地,贈給之禮,令都監商量定奪以送,何如?傳曰,依啓事,傳敎矣,將官雖多,禮單則不可每人而爲之。迎接之地,其行若止於椵島則入島而迎慰,若到蛇浦則行於蛇浦爲當,此卽遼東都司將官迎慰於中江之例,依此爲之之意,已議於政院,言送於迎慰官矣,敢啓。傳曰,知道。
李楘,以司饔院官員言都提調意啓曰,會盟宴所用生物啓下之後,移文戶曹,卽時分定于忠淸·江原兩道,而其中生文魚半尾,烏賊魚十尾,生鰱魚二尾,生松魚二尾等物,宴日已迫,尙不封進,極爲駭愕,請兩道監司從重推考。傳曰,依啓。
以禁府梁諫公事,傳于趙翼曰,御史當初所捉不法文書入之。
李植啓曰,振武功臣奴婢不卽出給事,問于掌隷院,則各功臣家例爲自願呈單子然後塡送,而功臣家自願單子,時未盡到,欲一時書塡故如是遲延矣。傳曰,知道。
李植,以扈衛廳言啓曰,扈衛廳設立之時,只以靖社功臣有軍官若干員,輪回替直,而緣於公務,不得直宿者居多,其中數三人,未免頻數直宿,勢所難堪。今者綾川君具仁垕·東平君申景裕,遞任上來,時無職務。而且各有舊時部曲,請竝扈衛廳堂上啓下,其帶率軍官,令該曹參酌定數額,依他給料,以備扈衛事,捧承傳施行,何如?傳曰,依啓。
又以戶曹言啓曰,凡宴禮所用盤器皿,宴罷之後,例因日暮,各司下人,未及收拾之際,闕門已閉,故各司之人,不能留在闕中,棄置出來,翌日推尋則盡爲閪失,無一箇推來,以此各司下人,怨咨甚多。今番會盟宴時,別定守門將一人,嚴加呵禁,使掖庭下人等,切勿任意持去。如有如前偸去者,一一書名,來告本曹,以憑入啓處置事,捧承傳施行,何如?傳曰,依啓。
李植啓曰,問于戶曹,則云适黨之家舍空垈竝計十七處,而或破瀦,或和買,或已賜給,餘存些少。頃因元勳張晩榻前啓辭,以附賊誅止其身之人家舍,査出補給事,啓下錄勳都監,移文本曹,本曹亦移文義禁府,使之査送罪人之名,而累次催促,至今不爲査送。許多功臣中,數少家舍,分給爲難,姑待禁府査送,以致遲延云矣。傳曰,知道。令禁府斯速處置。
李植,以扈衛廳言啓曰,頃於筵席,延平府院君李貴,以逆賊李有林等捕捉時首捕人等,已爲論賞,助補人等,竝錄原從等事陳啓矣。政院其時不卽取稟,淹滯至今,極爲冤悶,令錄勳都監,竝錄振武原從,以爲勸奬之地,何如?傳曰,知道。錄于原從二等,可矣。
李楘啓曰,來二十一日輪臺,取稟。傳曰,停。
靖社·振武功臣分軸,巳正一刻,上御資政殿,六承旨·兩注書·左右史及通禮院官員先入肅拜。上出御隆政殿,都·左·右·副承旨由東廡入伏,左·右副·同副承旨由西廡入伏,史官亦分東西入伏。引儀唱四拜,樂作,在庭諸勳臣皆四拜,又行四拜。金瑬進跪榻前,進軸內官二人,擎進上前,上披閱訖,內官擎下,還置卓上。引儀唱跪,又唱拜,諸勳臣單拜,李楘進告讀傳敎而出楹外。引儀唱跪,諸勳臣皆跪,李楘讀敎書畢,諸執事奉出軸函,頒賜兩功臣,引儀唱四拜,通禮進告禮畢。上出自北閤,陞小輿入宮。
軍器副正臣李麟奇上疏,伏以愚陋賤臣,少無壯事,老乏奇計,自分無用於世,惟思退藏而保拙,無意冒進而干祿。入仕三十年,或仕或不仕,在職日少,居閑時多,至于廢朝,屛跡於東郊十里之間,不出籬門者十餘年矣。適遇盛際,草野疎遠之臣,咸被收用,臣亦蒙恩,獲除加平郡守,臣之衰疾,不任郡事,而顧蟄伏荒野,衋傷已久,初聞有命,不勝感激,若披氛霧覩靑天之白日,卽起赴任。而緣臣福眇,在官十餘月,無一分惠澤之及民,宿病轉劇,寒疾重發,證勢甚重,人皆謂之必死,而不意向者,國有無前之逆變,金輿播越而南巡,臣之子重老,戰敗於馬灘,赴水而死,于時臣在病中,驚魂已散,雖有形骸,特未入棺而已。及大駕還都之日,不能出待果川站上,則臣之不敬不職之罪,至此而無所逃矣,豈可曰臣有重病而爲可逭也哉?玆者聖明,特念死事之臣,仍之恩及無狀之老臣,特下除授實職之命,臣非木石,寧不感動而起立?第臣不可供職者有二,臣年近八十,衰病已甚,其不可供職者一也。凡守令必有解由,憑考除拜受祿之地,而今臣前任加平時解由後,官成牒報監司,監司粘移該曹將照訖,而以臣衰老無復仕宦之心,取其解由文書,藏于家而尙不到付該曹而照訖完畢,則是臣無解由而有此除拜,其不可供職二也。伏願聖明,察臣卑忱,鐫臣職名,以安愚分幸甚,臣無任激切隕越之至,謹昧死以聞。答曰,省疏具悉。爾宜勿辭察職。
幼學臣鄭援上疏,伏以臣祖父故行護軍臣鄭曄,久病之中,又自本月初六日,再中風邪,自知難救,愛君憂國之心,至死不忘,欲上一箚,令子弟執筆,間或自寫,僅得成草,而氣痰衝塞,未及書呈,竟至奄忽。先臣所懷,不敢不達,而第其數行臨絶之筆,手戰未成字樣,不合睿覽,故謹謄書一本,慟哭昧死以聞。答曰,觀先卿遺箚,臨死而不忘君,忠直切實,有踰尋常,披閱再三,予甚悲歎,予雖寡昧,敢不服膺,以副先卿地下之望哉。
延平府院君李貴上疏,伏以臣目見百官俸祿,年年減削,上不能養父母,下不能畜妻子,遑遑不給之狀,當此時,固守淸節者,無異於從容就死等語,陳達於榻前矣。臣偶見大學衍義,宋臣夏竦,告於神宗曰,倉廩實而知禮節,衣食足而知榮辱。今小吏俸率不足,常有憂父母妻子之心,雖欲潔身爲廉,其勢不能爲國者,皆惡吏之貪而不知去貪之道,皆欲吏之淸而不知致淸之本,欲其去貪致淸者,在乎厚其祿優其俸而已。夫衣食闕於家,雖嚴父慈母,不能制其子,況君長能撿其臣乎?凍餒切於身,雖巢·由·夷·齊,不能保其節,況凡人能保其淸白乎?臣言偶與古人之言不謀相合,故冒昧書上矣。臣竊自缺不能生聚敎訓,以至今日,漸就虛竭,至於百官俸祿,不能繼給,脫有緩急,國不能爲國,不待智者而後可知。我國三邊際海,苟令版司料理得宜,則田稅之外,雖不別出管餉使,而軍兵頒祿,不難措辦,許多策應糧餉。只仰於日縮之田稅,數年之後,非徒軍餉竭,盡至於百官,皆將倚墻壁而立。自古遭兵興多事之時,皆有料理軍餉之事,而到今西邊事勢,十分危迫,而皆束手無計,不慮可繼之策,臣實憫之。中庸曰,忠信重祿,所以勸士也,夏竦之言爲此發也。不復百官頒祿,而欲重贓法,則百官皆未免犯贓之罪,其中雖有一二守法之人,皆難責望人人也。臣曾以從容就死,比之於今日守淸白之節,從容就死者,曠世難得,況望百官之皆能一一守其淸節乎?臣前知此弊,故上年敢將妄見,粗陳辦糴之策,自上乃以留念爲敎,而終不令廟堂議施。臣意,雖三國鼎立之時,亦有宗廟百官師旅攻戰之備,而未聞糧餉匱竭,至於此極,今者祭享御供,皆爲減省,而公私一向赤立,豈無其由,必不得善理財者所致也?伏願聖明,下臣此箚于廟堂,使之急急料理,勿爲七年之病,求三年之艾,不勝幸甚。燼餘
上在慶德宮。停常參,有缺擧動。
下直,安山郡守權得慶,慶尙都事缺。
藥房都提調臣尹昉,提調臣李貴,副提調金尙憲啓曰,昨夜達夜擧動,不審聖體,何如?臣等敢來問安。答曰,知道。
李楘啓曰,明日常參·經筵,取稟。傳曰,停。
全湜,以戶曹言啓曰,以護行官禮單單子,傳曰,護行官若多來則此單似乎略少矣事,傳敎矣,護行官雖多來,不可每人而送禮,故依中缺迎慰使例,只一人所贈禮單磨鍊矣。今承聖敎,又一件加送,臨時分給於兩護行官宜當,敢啓。傳曰,知道。
正言李景容來啓曰,詔使將迫,公私匱竭,農務正劇,一日爲急,而今聞各道兵使·守令等,私聚米布,大張燕樂,欲爲累日留連之計云。此時邊倅守令,離任遠來,旣爲未安,而禮完之後,不卽下去,非但本任事務曠廢,許多下人,淹滯京邸,其弊不貲。請令明日內辭朝,急急下送。忠淸道京試官金柱宇,爲人輕妄,見輕於士望久矣。頃在言地,顯有回互之失,物情殊極駭愕,掄選之任,不可付諸此人,請命罷職,其代今日政極擇差送。答曰,依啓。金柱宇遞差。
趙翼啓曰,金柱宇遞差事,命下矣,臺諫以罷職論啓,遞差承傳,不得捧之之意,敢啓。傳曰,知道。
李植,以吏曹言啓曰,試期臨迫,忠淸左道京試官差出兼臺諫下批政事,何以爲之?傳曰,明日爲之。
巳初一刻,設會盟宴,六承旨·兩注書·左·右史先入閤門內行四拜。上御隆政殿,六承旨入殿內,兩注書·左右史分東西,伏於楹外。司饔院進饌,承旨李楘奉勸花盤,跪于榻前,內官揷于翼善冠,左傍宗·宰及諸勳臣,以次入楹內。東班,左相尹昉爲首,西班,義昌君爲首,從一品以上,伏於楹內左右,正二品以下至堂上正三品,伏於階上·板上,二品居東,三品居西。列舞童及樂器於庭中,賜諸功臣宴床與勸花,堂下三品以下,坐於階下,庭中賜宴床勸花同右,義昌君進爵,以手把臺,奉盞以進。又進一爵,終爵則命義昌執盞,自飮而下,以下進爵同,每爵舞童,入舞于殿內。上命承旨李楘,頒敎書于諸勳臣,兩功臣班首進聽于榻前,承旨持敎書立于階上。功臣輩進聽缺左相尹昉,右相申欽進啓曰,以進爵次例言之則臣等當爲進爵,但今日乃會盟宴也。令諸勳臣巡次進爵,何如?答曰,勿辭進爵。午時上入幕次,諸臣皆下庭,傳曰,王子·大臣竝還入殿內。未初,上還出御龍床,諸臣以次還入。延原府院君李光庭,晉原府院君柳根啓曰,今日之宴,進九爵成禮則臣光庭當進,第八爵,臣根亦進,第九爵若然,則元勳等將不得與於進爵之列,臣光庭及根,勿爲進爵而令元勳等進爵,何如?傳曰,以次爲之,可也。勿辭。金瑬·李貴·張晩等啓曰,自古新功臣過會盟後,必有分軸宴,自上例爲賜樂宣醞,故臣等欲於二十二日行之,而臺諫論啓,以爲未安,令守令及兵使等速爲下去,事將未諧,終歸落莫,臣等惶恐敢啓。傳曰,姑行之無妨。
都承旨金尙憲啓曰,今日宴禮,當行九爵矣,已行七爵,上下之間,歡意交洽。凡在臣僚,孰不感激天恩而樂可謂極矣?然禮云樂不可極,不必盡行九爵,請還御便殿,留心政事,以副聖經垂訓之義。上曰,卿言宜矣。但日勢不暮,未行爵數,亦爲不多,使之畢行無妨。
酉時,撤御床,諸臣皆裹饌品,通禮進告禮畢,東西班侍臣,以次出,上乘小輿入內。燼餘
上在慶德宮。停常參·經筵。
申時酉時,日暈兩珥。
下直,長興府使金憙,茂長縣監鄭四溟,穩城判官李漢,忠淸兵虞候金時孟。
有政。吏批,判書金瑬勳臣謝箋進,參判朴東善病,參議李明漢進。
兵批,判書徐渻進,參判尹暄進,參議金止男進,參知金尙進。
都承旨金尙憲吏批進,右承旨李聖求兵批進。
政院問安。答曰,知道。
李楘啓曰,明日觀武才擧動,故視事不爲,取稟。傳曰,知道。
又啓曰,守宮假注書,以修正假注書柳景緝守宮之意,敢啓。傳曰,知道。
全湜啓曰,慶尙右兵使禹致績拿來事,命下矣,請出標信及密匣。傳曰,知道。
傳于李楘曰,嚴時刻似晩,三嚴以日出時進定。
吏批啓曰,政事今日爲之事,命下矣,判書臣金瑬方到闕下,而因勳臣謝箋撰進,不得參政,參判臣朴東善,以病不來,小臣獨政未安,判書臣金瑬請命來參政事。傳曰,依啓。
李楘啓曰,濟州二月朔大妃殿別進上單子,徽號明烈二字落書,殊無詳察之意,請濟州牧使成安義從重推考。傳曰,依啓。
又以吏曹言啓曰,備忘記,護軍鄭曄,以久在經幄之人,無實職作古,故使之贈職矣。更思之,領議政追贈,似爲過重,此意言于該曹事,傳敎矣。凡死後追贈者,例多越階,故以此敢稟,旣已蒙允,以領議政啓下矣。若以品內贈職則似當授贊成,而前例或有加資之時,何以爲之?敢稟。傳曰,知道。右議政追贈,可矣。
以備忘,傳于李聖求曰,今下弓矢,穩城判官李漢給送。
李楘,以錄勳都監言啓曰,分軸宴,以大臣無故日,乃於來二十二日依例設行之意,敢啓。傳曰,知道。
以備忘,答勳臣謝箋曰,卿等建非常之功,而國家無非常之報,予甚慙靦,卿等其勿謝。
造紙署提調洪瑞鳳啓曰,本署之設,專爲事大齎咨紙地,而平時則典僕數夥,雖邈處谿谷之間,自作一村而以役官家,兼資生業矣。亂後典僕,死亡殆盡,遺存無幾,散在各處,無復保聚,所謂公廨,只是破屋二間,而齎咨等紙,不敢慢藏,隨擣隨移,置在城內人家,赴京之行,臨時取用,其於事體,苟簡莫甚,而火災偸竊之患,亦甚可慮。目前缺官事,庶得公私相濟,而典僕奴婢,幾盡投屬於斜付,疲殘數三戶,勢難接着於孤絶之地,令該曹逐一査出,斜付奴婢,俾還本役,以赴今夏完聚宜當,而且月令監察,平時必擇稍實各司之分差。今則監察元數,減平時三分之一,而如此殘司,亦在分差之中,些少下輩,奔走應役之不暇,亦係切急之弊,月令監察,移定於有物力各司事,竝捧承傳施行,何如?傳曰,不允。
李楘,以司饔院官員言都提調意啓曰,昨日會盟宴時,本院假提調龜興都正睒,無緣不進,靑城監希舜,稱病不來,事體極爲駭愕。前頭又有詔使之行,而人皆效此則勢將生事,如此怠慢之習,不可不懲,請龜興都正睒,靑城監希舜,先罷後推,以警他人。傳曰,依啓。
李聖求,以訓鍊都監言啓曰,兵曹啓辭內,觀武才時差備軍不足,如伏兵斥候等處,以訓鍊都監軍士推移定送事,啓下移文矣。都監軍士頃者入啓,每哨三分之一,已爲給由,赴而未還者亦數哨,餘存不多。今此觀武才擧動時,扈衛及各處調用,猶患不足,都監方以爲悶。且自昏朝創開謬例,除出一百餘名,以爲傳語之軍,反正後卽爲啓罷而未蒙允許,至今遵行,事甚無據,況伏兵斥候等事,惟在本兵推移善處而已。決不可抽出數少扈衛之軍,又開日後無窮難繼之弊,都監軍士定送公事,請勿爲擧行。傳曰,依啓。
李聖求,以備邊司郞廳言都體察使意啓曰,忠淸道泰安郡安興鎭前洋,南距全羅道群山島,水路六百餘里,風浪甚險,故安興以下公私船卜,致敗於此處者甚多,而間有一島,島名居兒,船可依泊,土且肥饒,作古臣李之菡種瓢生穀之處,欲爲設屯者久矣。今聞泰安郡守尹是勇,多般料理,募入流民二十餘戶,耕牟種粟,頗成頭緖。但新集流民,未免各營所侵,已入無久留之意云。如無朝廷別樣完護之擧,不無中道渙散之弊,請令本道兵·水營,一切勿侵,仍令本邑着實檢飭,秋成所出,成冊上送,以補南漢山城糧餉宜當,敢啓。傳曰,依啓。所出,限數年勿爲收捧,可矣。
李植,以錄勳都監言啓曰,兩功臣分軸宴時,應參之員甚多,有廣闊廳事則可以設行,而城中無廣闊公廳,故古兵曹當爲設行,而古兵曹亦不敞豁,不得已補階然後又可成禮,該司板子無所儲云。紫門所儲板子,暫時出用後還入之意,惶恐敢啓。傳曰,依啓。
又以戶曹言啓曰,本曹郞廳勿爲遷動事。入啓捧承傳,非一非再,而言不見施,前後郞廳,相繼遷官,席不暇暖,過本曹如傳舍,雖在無事之時,錢穀出納之任,固不可如是數易,況詔使時乎?正郞柳以恪,以應辦色郞廳,察任天使接待之事,時方料理措置,外方輸納雜物,專掌捧上,故雖如假通禮之任,亦且啓請改差,使之專意察任矣。不意移拜光山縣監,天使渡海之期不朝卽夕,而該色郞廳,代以生手,則其爲虛疎,極爲悶慮,請柳汝恪,仍任前職,限天使回還間,勿爲遷動,而外方雜物,來積庭中,郞廳一人,未可獨捧,柳汝恪仍任,口傳施行,何如?傳曰,依啓。
李聖求,以兵曹言啓曰,訓鍊都監啓辭,本曹啓辭內,觀武才時差備軍不足,如伏兵斥候等處,以訓鍊都監軍士推移定送事,啓下移文矣。都監軍士,頃者入啓,每哨三分之一,已爲給由,赴西未還者亦數哨,餘存不多,今觀武才擧動時,扈衛及各處調用,猶患不足,都監方以爲悶。且自昏朝,創開謬例,除出一百餘名,以爲傳語之軍,反正之後,卽爲啓罷而未蒙允許,至今遵行,事甚無據,況伏兵斥候等事,惟在本兵推移善處而已。決不可抽出數少扈衛之軍,又開日後無窮難繼之弊,都監軍士定送事,請勿爲擧行。傳曰依啓事,傳敎矣,都監如是防啓,他無推移之軍,只禁軍定送之意,敢啓。傳曰,知道。
李植,以工曹言啓曰,卽聞本曹差別試應辦官云,當此詔使臨迫之時,凡干器皿,本曹獨當進排,數少下吏,晝夜奔走,未及周旋者,一人常兼數事,拮据甚多故也。今此應辦官之任,非但所需不貲,雖掃本曹之人,以爲奔走,萬無得免捶楚程督,而如分工曹內工曹,方始大役,解事執吏,皆入於此兩處,撤此兩役則莫重詔使迎接之物,必不及期完了,不撤此役則決難支吾於應辦之役矣。應辦則他各司無不可,而迎接策應之物,不可推之於他司得免,請令禮曹,應辦官移差他司,捧承傳施行,何如?傳曰,不允。
李楘,以戶曹言啓曰,天使先聲出來之後,則本曹郞廳,勿爲遷動勿差缺柳汝恪,今差通禮,凡擧動不離,隨參本曹,職事多有曠廢,極爲悶慮。柳汝恪假通禮改差,限天使回還間,本曹郞廳,勿爲差祭,凡公會勿參事,捧承傳施行。且佐郞許啓身有疾病,差復難期,當此多事之時,不可一日曠官,許啓遞差,以在京無故人,今日政,各別擇差,何如?傳曰,依啓。
正言李景容來啓曰,中朝·本國,界限有截,使价員役,雖有疾病,不敢落後,而謝恩使李德泂等,乃敢擅留員役三十人於上國而還,此實二百年來所未有之事。而雖在昏朝政亂之時,亦不至有此,其牟利辱國之罪,不可不痛絶,請謝恩使李德泂,副使吳䎘,書狀官洪霫等拿鞫,落後首通事表廷老梟示,其餘譯官等,竝依律定罪。臣等於昨日以參祭兵使·守令速爲下送事,論啓蒙允矣,卽見吏曹判書金瑬等榻前啓辭,援引古例,必欲爲私宴而自上又爲允許,臣等竊惑焉。所謂分軸宴者,非必謄錄所載,不知何時創開,而或當國家閑暇之時,則一番設宴,無隱君賜,未爲不可。卽今詔使將至,四方驛騷,農務正殷,淫潦示愆,天災地妖,式月斯生,賦煩役重,民怨日甚,此正君臣上下,恐懼修省,不敢遑災之日也。親臨賜宴,已極榮寵,而不思太康,又欲流連,外方兵使·守令,多率下人,久滯都下,妨農廢事,爲弊不貲,而聞其分定宴需於守令,多者缺三殿御膳,皆從裁減之日,獨此私宴一事,必欲盡擧平時之故,其爲無謂,甚矣,請金瑬等推考。各道兵使·守令,今日內使之下直出去。答曰,李德泂等不無所失,似當量施責罰。但一行船隻,太半有故,以致員役之落後,此非獨使臣之罪也。譯官梟示之請,竝過矣。勿爲煩論。且勳臣等分軸宴,旣有舊例,設之何妨?勿爲更煩。
持平辛啓榮來啓曰,臣等取見謝恩使李德泂狀啓,則員役落後之數,多至三十餘人,此實前所未有之事也。越海銜命,竣事回還,是何等責任,而旣不能檢點一行,同時打發。又不能等待蕫率,徑先越來,致令牟利之輩,肆然留滯,任其縱恣,其羞辱上國,流弊後日之罪,不可不懲,請謝恩使李德泂,副使吳䎘,書狀官洪霫,竝命拿鞫。譯官之輩,至於牟利落後,不卽馳到,其不有國法,縱恣無忌之狀,極爲痛惡,請表廷老以下各項員役,回還後,竝命依律定罪。果川縣監李埥,爲人泛濫,恣行麤滑,巧作名目,徵斂無藝,加以駄載隣邑之妓,貽弊多端,當此詔使時,尤不可任其憑藉侵虐,請命罷職。成歡察訪梁夢說,爲人庸拙,尸居不職,使直路殘敗之驛,日以空虛,蘇殘起弊之責,決不可付諸此人,請命罷職,其代以有名望人,各別擇送。答曰,李德泂等不無所失,似當量施責罰,但一行船隻,太半有故,以致員役之落後,此非獨使臣之罪也。譯官則□□罪,竝勿煩凟,李埥事,此時守令,不可遞易,勿煩。梁夢說事,依啓。
吏曹,以金德諴爲禮曹參議知製敎,兪伯曾爲應敎兼經筵侍講官春秋館編修官侍講院弼善,李景義爲典籍知製敎兼記事官,金堉爲司書兼持平,金時讓爲副修撰知製敎兼檢討官記事官校書校理,參外校書正字李大純,外,趙國賓爲大丘府使,金運海爲昆陽郡守,柳□傑爲重林察訪,趙平爲黃山察訪,申天祿爲河東縣監,柳汝恪爲光山縣監。
兵曹,以鄭廣敬爲副摠管,李沆爲慶尙左道兵馬節度使,咸寧君崔山立爲僉知中樞府事。
龜川君睟,伏以臣萬死餘生,遭遇聖明,蒙被天地雨露之私,固當隕首糜粉,期效犬馬萬一之忱,而竊惟臣傷於異鄕風土,痰喘之症,日益沈痼,行步勞動,氣輒上塞。年前曾爲司饔院提調,乞免之意,仰凟天聽,而非但不許遞改,反下溫旨,感激聖恩,黽勉從仕,以至于今,而第臣今遭庶子夭折之慘,嫡庶雖殊,慈愛之天則一也。悲痛之心,至情所發,由玆而心火上升,疾病尤劇,食飮頓廢,四肢不收,尋常供務,猶難堪任,況當前頭詔使接見宴禮,以臣精神氣力,萬無逮及之勢。雖欲盡瘁,到此地頭,若有顚仆之患,則在臣悶迫之情,爲如何哉?伏願聖明,察微臣病劇難堪之狀,亟遞司饔提調之任,俾得及時調治,得保餘年,則生死而父母也。私情所迫,敢干宸嚴,不勝惶恐隕越之至。答曰,省箚具悉卿懇。卿其勿辭,調理察職。燼餘
上在慶德宮。停常參·經筵。
有擧動。
夜五更,金星入五諸侯星內。
李植啓曰,興仁門·敦義門及興化門·開陽門開門,請出標信二,符驗二。傳曰,知道。
全湜啓曰,永安尉洪柱元,以病不得侍衛付標以入。且吏曹判書金瑬,方在被論中,不得仕進云,付標乎?何以爲之?敢稟。傳曰,竝付標。
金尙憲啓曰,今日擧動,御覽官案,不得修正之意,所當早爲取稟,而吏曹郞廳,終不來到,極爲怠慢,當該郞廳請推考。傳曰,依啓。
卯初一刻,上詣慕華館,入歇幕次,政院問安。答曰,知道。
以備忘,傳曰,伏地人爲何事乎?李聖求啓曰,前面伏地人,以擧義之人,賞格未加,又未捧祿,故曾將此意,已呈上言云云,中行伏地人,欲呈騎射而無箭,願以一箭收拾以射之矣,後行二人,請呈馬上才,又一人,請用雙劍於馬上矣。傳曰,其各依願爲之,可也。
李聖求啓曰,宗室十二人,當爲試才,而下吏落漏不書,請追書入射矣。傳曰,依爲之。
又啓曰,體察使軍官一人,以在外之故,未及試藝於初試,請同入以射云矣。傳曰,其人未得爲初試,則似難續續追射,勿許,可也。
又啓曰,副司果李聖碩所造兵器,觀武才時親試事,曾爲傳敎矣,何以爲之?敢稟。傳曰,今日爲之。
傳于左右相及義昌君以下諸王子曰,勿爲俯伏而起坐。
趙翼啓曰,兩司城上所,有啓辭來詣云矣。傳曰,臺諫親入以啓。
正言李景容親啓曰,臣等,將李德泂等擅留員役之罪,請次第議律,而殿下以一行員役之落後,由於船隻之有故爲敎。臣等退而更考其狀啓,則其中有臣等在北京時,詔使使之速送及雖先出來,而一行員役,竝皆落後等語,則其故各留置於北京之狀,灼然無疑。赴京譯官之輩,惟日不足於牟利,打發之際,例爲遷延,以取華人之唾罵,流來弊習,而未曾有爲貨落後,以辱國家如今日者也。此而不治則日後之弊,有甚於昏朝之時,請李德泂等科罪,竝缺不允。
李聖求,以試官意啓曰,柳孝傑馬上才極妙,而異於諸將士,請仍傳敎,使之呈才,以聳動諸武士,何如?傳曰,依啓。
金尙憲啓曰,觀今日武藝材力之士,不爲不多,目今邊虞正急,此輩,若敎以親上死長之義,則緩急必得其力矣。昔越王句踐,式鬪蛙而戰士增氣,況殿下親臨試閱,遠近聞之,必有聳動。然治國之道,文武不可偏廢,近來文道漸衰,閭閻士子,不務讀書,徼倖科第之後,視文學若他家事,絶不溫習,士之輕名節重利祿,皆不讀書之故也。文敎竝宜勸奬興起矣。上曰,予當留念焉。
又啓曰,長日已夕,人極馬困,況上體豈不重勞乎?大臣·兩司之啓,皆保護聖躬之至意,殿下尙不允從,殊欠如流之美。臣等待罪近密,區區之意,不敢不達,惶恐敢啓。缺
傳曰,今日未盡試藝者,明日命官爲之,而命官右相進去。
大駕還宮後,政院問安。答曰,知道。
李聖求啓曰,破陣標信所奉宣傳官,回諭之際,闕門已閉,未及入來,請出開門標信。燼餘
上在慶德宮。停常參,有晝講。
李楘啓曰,明日常參·經筵,取稟。傳曰,停。
政院問安。答曰,知道。
持平黃紐來啓曰,臣等,將謝恩使李德泂員役多數落後書狀請罷之事,缺請謝恩使李德泂,副使吳䎘,書狀官洪霫竝缺譯官之輩,壑慾未充,堅臥北京,公然落後,其不有國法,縱慾自恣之狀,極爲痛惡,請表廷老以下各項員役,回還後竝命拿鞫,依律定罪。果川縣監李埥,爲人泛濫,肆行麤猾,巧作名目,徵斂無藝,駄妓隣邑,貽弊多端。且因詔使之行,凡干出役,多有橫斂之事,在官一日,貽一日之害,豈可以此時守令而有所容貸乎?請亟命罷職。昨日擧動時,東西班尤甚稀疎,至於二品以上問安見參者,僅十數人,所見埋沒,京外所共知老病人外,無故不參人,請竝命推考。答曰,依啓。李德泂等推考。
正言李景容來啓曰,李德泂等擅留員役於北京之狀,旣已昭著於渠等狀啓之中,而譯官之爲貨落後,亦灼然無疑,則此實二百年所無之事,而雖在昏朝亂政之時,亦未有牟利辱國,至此之極也。此而不治,則日後之弊有不可勝言,而一兪未蒙,物議大駭,請謝恩使李德泂,副使吳䎘,書狀官洪霫,竝命拿鞫,首通事表廷老梟示,其餘譯官等,竝依律科罪。答曰,不允。李德泂等推考。
以備忘,傳于李楘曰,晉陽君柳孝傑命招。
李楘啓曰,李德泂等推考事,命下,而臺諫方以拿鞫論啓,推考承傳,不得捧之之意,敢啓。傳曰,知道。
是朝,藥房都提調尹昉,副提調金尙憲啓曰,昨日郊外終夕擧動,不審夜來聖候,若何?臣等敢來問安。答曰,知道。
昇平府院君金瑬,延平府院君李貴,玉城府院君張晩啓曰,今月十三日會盟祭習儀時,諸功臣齊會于壇所,座中咸曰,吾等出萬死乃有今日,而諸道兵使·守令,亦皆承召上來,此實不世有之盛事。會盟之後,不可不一番相會,一以侈聖上寵賚之恩,一以申死生不渝之義,仍欲略設供具,分日會敍而罷,更思之則此時連日會參,事係未安,卽爲停止,乃於二十一日,合力設行新舊功臣相會禮宴,所謂相會禮宴,則乃謄錄所載自古例行者也。必自勳府措備爲之,而今則勳府物力不敷,未能設之,故欲以新舊同盟兵使·守令,略助宴儀,以寓存羊之義矣。因臺諫啓辭,此又停止,舊功臣則卽令下去,只留新功臣,使參分軸宴,分軸之宴,上自開國功臣,下至平難,無代無之,非今日創開者也。臣等自上年都監設立之後,拮据經營,無一毫借力於今番上來兵使·守令者,而臺諫不能深究古事,只以當初欲爲排日而旋卽停止者,至達天聽。一則曰非如謄錄所載,一則曰分定宴需,至過二十疋云者,實出於隨事糾正之意,未爲不可,而終始詆斥不已,臣等重被臺評,難免無謂之斥,惶恐待罪。傳曰,勿待罪。
李植,以司饔院都提調意啓曰,濟州牧三月朔各殿進上靑橘,初不擇封,腐朽特甚,略無敬謹之意,請牧使推考。傳曰,依啓。
又以侍講院意啓曰,本院下番四員內,說書姜碩期,以遠接使從事官下去,司書金堉,以忠淸道京試官,今已辭朝。兼說書未差,只有說書金光爀,方爲入直,而疾病事故,未可預料,書筵重地,不無曠闕之患,請說書後政差出。傳曰,依啓。
趙翼啓曰,昨日所捧上言,昨日內卽當計數以入,今日日晩,不爲入啓,何故如此事,傳敎矣,招問禁府都事,則前者上言,或有匿名書,或有一事疊呈者,至有被推之時,不可不一一察視之後入啓云。而昨日還宮之後,日已昏黑,所捧上言,其數甚多,夜間猝難徧看,至於今日晩後,猶不能盡看,被政院催促甚急,卽爲計數作卷入啓云矣。傳曰,知道。今後使之勿爲察視,趁卽入啓。
又啓曰,府啓發落,只李德泂等命推考,而其餘依啓,則譯官等回還後拿鞫定罪事,亦在依啓中,當以此捧承傳,而院啓發落則譯官表廷老梟示,其餘依律定罪事,以不允爲答,捧承傳,何以爲之乎?敢稟。傳曰,知道。承傳捧之。
金尙憲啓曰,今月二十一日晝講,檢討官李省身所啓,逆适時潰散軍兵罰木徵捧事,問于摠戎使李曙,則當初夜警逃亡之卒則四十日罰役,守灘逃亡之卒則二十日罰役事,兵曹啓下,移文都檢察使,使之赴役於南漢山城。今因軍兵等呈狀,自願立役者許立,不願者收捧常木三疋,分給山城募入人,使之代立,四十日應入之人,當捧六疋,而慮其難備,減一疋,只捧五疋云矣。傳曰,知道。燼餘
夜一更,金星犯五諸侯第五星。自三更至五更,月暈。春坊日記
上在慶德宮。停常參·經筵。
金尙憲啓曰,明日常參·經筵,取稟。傳曰,只晝講。
以備忘,傳于李聖求曰,試才中房信男·趙彦忠,曾任何職乎?問啓。
趙翼啓曰,取考典獄囚徒,則囚人多至百三十名,其中被囚有久近,罪犯有輕重,而竊聞獄中癘疫大熾。昨日公州囚人崔溭物故單子來啓,若輕罪滯囚,或傳染致死,則實爲可矜,請令該曹,偸盜殺人等重罪外,速爲査覈決放。且法典內,各司囚禁兵曹等七司外,皆移刑曹囚之,不得直囚,而今見囚徒,各司擅囚者頗多,今後一依法典施行,違者從重推考事,捧承傳,何如?傳曰,依啓。
以備忘,傳于李植曰,會盟宴後有賞格,前例矣,該司察之,擧行乎?問啓。
答吳允謙疏曰,省疏具悉。卿宜勿辭,調理察職。
持平黃紐來啓曰,謝恩使李德泂等所帶員役落後者,多至三十餘人,奉使朝京,是何等重事,而不思辱命之可畏,禁防之至嚴,爲牟利輩所賣,不能一一董率,同時打發,而離館之日,獨先起身,任他落後,此實二百年來所無之事也。豈但尋常推考而止哉?其貽羞國家,貽弊後日之罪,不可不痛懲,請謝恩使李德泂,副使吳䎘,書狀官洪霫,竝命拿鞫。籍田之設,專爲粢盛,掌是任者必缺判官車轉坤,爲人庸劣,且多不職之事,請命罷職。其代自今爲始,極擇出入臺侍有名望人擬差,以重其事。答曰,依啓。李德泂等旣已推考,不必强煩。
獻納權濤啓曰,臣始聞兩功臣,發文相諭,欲於會盟宴之後分軸宴之前,連排三日,選勝設宴。臣之愚意以爲,此事雖在昇平無事之時,亦近於無已太康,況此對壘之日,因値詔使之行,公私匱竭,徵斂無藝,民生愁怨,邦本可慮,而元勳重臣,爲一時儀範者,爲此遊衍之擧,以爲士夫之倡,則非徒日後效尤之弊有可慮者,宴需所費,未免取諸參宴外官,則秋毫皆民力也。一分傷財,已非所宜,而新舊功臣嫡長之自外入來者,多至數十人,而一人所率,亦且數十人,當此務殷之日,妨農廢事,甚非細事。臣旣待罪言地,不敢不言,就與同僚相議發論,而金瑬等榻前所啓,亦不明言,只設分軸宴之意,故翌日再爲論啓矣。昨見三臣啓辭,則排日設宴之事,卽爲停止,而當初旣已發文,則一二日之內,旣發而旋停,固非臣等之所及知也。至於所定宴需,今亦取用於契軸之費,而多者十五疋,則臣之風聞,直不百步耳。三臣者,不能受以爲過,乃欲逐條分疏,有若角勝負者然,爲今日臺諫者,不亦難乎?子思所謂莫敢矯其非者,不幸近之,缺請命遞斥臣職。答曰,勿辭。
司諫李潤雨啓曰,臣頃聞諸功臣,收布于參盟兵使·守令等,分排四日,爲選勝流連之樂。臣之妄意以爲,今日此何等時也?大敵傍伺,軍兵運糧,罔有紀極,督府臨境,策應經費,日不暇給,詔使將至,公私赤立,民生嗷嗷,怨咨盈路,天災示警,淫霖跨月,平地陸沈,兩麥已失,木花之種,又不入土,前頭民事,有不可言,邦本抗捏,艱虞溢目,此正君臣上下,寅畏小心,圖濟艱難,不敢荒寧之日也。豈宜於此時,夸張宴樂,連日會集,以爲豐亨豫大之擧,有若閑暇之時也?況兵使·守令,承召上來,許多下人,久留京邸,妨農廢事,一日爲急,故臣與同僚相議,啓請下送,而翌日金瑬等於榻前,援擧古例,啓請仍留,臣與同僚相議,以爲元勳重臣,不有臺諫之論,事涉未安,故啓請推考矣。昨日伏見三勳臣啓辭,則詆斥之意,不一而足,排日設宴,初旣發文則,知非旋改,實是數日間事,臣何由得聞乎?所定宴需,多者至於十餘疋,而其供帳器用之費,亦且倍之,則臣言亦非虛套矣。但妄引謄錄,論事不察之失,與同僚無異,而慮涉瀆擾,不敢控避矣。今見獻納權濤避嫌之辭,臣之所失,至此尤大,請命罷斥臣職。答曰,勿辭。
□□啓曰,白馬皮·各樣灰·全鰒·榧子等物,上年卜定濟州,再三催促,而迄不上來,極爲駭愕,濟州牧使□安義,從重推考。令本道監司,別定軍官,催促上送事,至於下諭,而尙無皂白,亦爲非矣。前項等物,令本道依前定,措備上送之意,行移,何如?傳曰,依啓。
金尙憲啓曰,卽見遠接使平安監司狀啓,則今月十二日,天使到登州云。卽今節過梅雨,風勢正順,狀啓發送之後,天使或已到我境,亦未知前者遠接使狀啓,京畿一路支待諸具,多未及措云。頃因天使五月盡頭出來之言,人心解弛,尤極可慮,各別嚴飭,俾無臨時生事之患事,京畿·黃海兩道監司處,下諭,何如?傳曰,允。
李植,以禮曹言啓曰,今此別試只隔三日,而聞臺諫或出外或呈告,位不齊云。鄕試竝設之科,決不可進退,令政院今日內,啓稟處置,何如?傳曰,允。
李植,以訓鍊都監言啓曰,都監軍士,前日入啓給由,每哨三分之一,已爲放送,餘數不多,各處直宿,中旬扈衛,無一時休息,況新營營造處軍卒,入直長廊,今方始役,數少匠人,難得鳩聚。而卽聞迎接都監啓辭,都監木手李福守等十一名,劃卽移送云,本都監則只以軍士中稍解匠役者,僅僅使喚矣。至於迎接都監則,許多閭閻間木手,任意推捉,缺木手移送公事,請勿爲擧行。缺
李植,以戶曹言啓曰,今月二十一日晝講,特進官沈命世所啓,頃日會盟宴時,玉堂官員參宴者只三人,而玉堂書吏,稱爲裹紙,徵取厚紙二卷於豐儲倉,忠勳府下吏,亦稱裹紙,優數取來於豐儲倉云。他勳臣則臣所未見,至於臣及臣之近處諸勳臣,皆自持紙地裹出,此皆是下吏中間作弊而然也。上曰,若然則下人私自用之乎?令該曹詳察推治,可也事,傳敎矣。近日諸上司下吏奸濫之弊,言之短氣,臣等心常痛憤,而細瑣之事,不可每煩天聽,雖或入啓捧承傳,終歸於無益,欲拒而不給則以上司之威,直捧甘結于該司,督捧急於星火,該司下人不能支吾,如其言進排,擧一物而觀之則雖似瑣瑣,而月終計之則其價浩大,而一一皆出於臣曹,近來經費之匱乏,各司之凋弊,職由於此,可勝痛哉。會盟宴時各衙門裹紙進排之數,草注紙二十餘卷矣。然此特其細事,有不足道,而最所痛心者,日昨親臨觀武才時所用筆墨,定送算員,知其實入,則黃毛筆十五柄,白筆二十柄,眞墨十五丁,中墨十丁,常墨十丁用之矣,暫時該用筆墨,豈至此多乎?又有甚於此者,會盟祭時造燭黃蜜,自臣曹一百斤貿給,自義盈庫五十斤措備,造燭進排而缺殘燭一一還下于本曹事,設法之嚴,恤費之意,槪可慮矣。今則此法廢閣不行,誠可痛心,今後各別申明,燒殘燭柄,使之計其當初實入之數,還下本曹。而如不還下則司鑰別監燭色給祿給料時憑考事,捧承傳宜當,觀武才時所用筆墨則令兵曹査覈,會盟宴時所用裹紙則令各其司覈實治罪,而凡紙地筆墨取用之數,有堂上衙門則堂上着押,印信公文成送事,入啓捧承傳矣,厥後終不施行。只以掌樣小紙無印跡,白文捧甘結,其間虛實,委難的知,今後更爲申明,捧承傳擧行,何如?傳曰,依啓。且兩處司鑰奸濫之狀,極爲可駭,當該司鑰,竝令該曹囚禁推治。
以觀武才入格單子傳于李聖求曰,永川君瑜,蓮城都正夢虎,陽城監希安,各半熟馬一匹賜給,趙彦忠·房信男,邊將除授,李溭·金義立,各熟馬一匹。黃景祺·鄭弘發·韓孝一·朴宗立·尹得莘·梁嗣立·趙應·李大運·全孝復·柳□春·申·李大仁,各半熟馬一匹賜給,池應泗·崔振善,直赴會試。申起瀛等十四人及金彦希·高德隆·李象元·張時憲·李去病·柳璋·趙光弼·韓潤,各兒馬一匹,朴殷生·兪涉·安晩男·宋信榮·金就宗·任杞·金克根·金得礪·朴廷讓等及尹巑等七人,各上絃弓一張。尹慶徽,上絃弓當給,砲手金繼男,禁軍除授,徐一男,守門將除授,殺手嚴黃祿,兒馬一匹,姜芿邑山·李淑景,各兒馬一匹,殺手安福等四名缺馬上才劉伯宗〈等〉三名及鞭棍手韓得吉等四名,各兒馬一匹。周男等三名,各木二疋,李義忠等三名,鞭棍手高忠等七名,各上絃弓一張,李應文等三名,木一疋,鞭棍手洪德起,木一疋題給。燼餘
平安監司書目,遠接使金尙容書目,本月十二日天使管文,內官監太監王敏政,中勇管副提督內官胡良輔,到登州事。朝報
自卯時至申時,日暈。春坊日記
上在慶德宮。停常參,有晝講。
李楘啓曰,明日常參·經筵,取稟。傳曰,只晝講。
又啓曰,儀注事問于禮曹,則例以白牌入來之後磨鍊入啓,而白牌今已入來,時方磨鍊,完畢後入啓云矣。傳曰,知道。
又啓曰,水原府使李時白,金溝縣令□□恪,下直肅拜單子入啓,而終不進來,請單子還出給,竝推考。傳曰,依啓。
金尙憲啓曰,詔使不久當到我境,而近來人心,狃於怠慢之習,新進官員,鮮有恪謹供職者,凡時急傳敎分付之際,屢次牌招,緩緩來到,反以政院催促,爲可駭之事,極爲寒心。前者以各司官員,不離官次聽候事,入啓允下,而猶踵前習,恬不動念。自今以後,限天使回還間,因傳敎分付事,牌招後緩緩來到者,官員則先罷後推,下吏則囚禁治罪事,各別捧承傳施行,何如?傳曰,依啓。
李楘啓曰,遠接使處迎詔擇日有旨,令禁軍給馬下送,且中路問安假承旨金守玄,已爲治裝,天使前端午問安日迫,金守玄發送,中路問安,假承旨他員差送之意,敢啓。傳曰,知道。
李聖求啓曰,伏見遠接使金尙容狀啓,則詔使不日渡海,而員役之數極多,一等亦至一百數十員云。頭目禮單,太半不足,將有臨時罔措之患,臣宜更爲磨度加齎以去,而行程甚迫,不敢遲留,請令該曹更加磨鍊,罔晝夜追送,俾無生事之弊,何如?傳曰,允。
李聖求,以都摠府言啓曰,今日入直軍士,中日習射,請出標信。傳曰,知道。
以備忘,傳于李楘曰,領中樞府事李元翼處,遣史官問病。
李植,以兵曹言啓曰,李聖錫,前者實職除授事,傳敎矣,何以至今不爲擧行乎?問于該曹以啓事,傳敎矣。本曹無相當可除之職,自上年七月等以後,連以給祿,至於今年正月等。缺
以備忘,傳于李植曰,史官一員待命,騎馬三匹立之。
李楘,以吏曹言啓曰,李聖錫前者實職除授事,傳敎矣,何至今不爲擧行乎?問于該曹以啓事,傳敎矣。近來六品窠闕甚少,而李聖錫旣以木偶弓造作之故,相當實職除授事捧承傳則惟軍器寺乃是相當處,故前政軍器主簿差出時,以訓鍊院積年勤仕,終始扈從,六品陞遷,有承傳者二人,擬于其上而以聖錫末擬矣。此後更無相當窠闕,故未及擧行之意,敢啓。傳曰,知道。
全湜啓曰,臣伏見遠接使金尙容狀啓,頭目員役,其數極多,而一等至於一百四十餘名云。當初一等頭目,以五十人磨鍊,而今之帶來者,不啻倍蓰,贈給雜物及支供之需,過半不足,臣遑遑悶迫,不覺心膽欲墜,頭目之數如此,兩璫之爲人,從可知矣。前頭需索,必無紀極,凡百雜物,不可不加備,而臣計窮智竭,罔知所處。請大臣館伴命招,會于賓廳,從長議處,何如?傳曰,依啓。
持平黃紐來啓曰,臣等將李德泂請罪一事,論列累日,尙未蒙允,臣等竊未曉聖意之所在也。常時國禁,不許一人留滯上國,其意有在,一人尙不可留,況至於三十餘人之多乎?德泂曾不能撿飭一行,有所知懼,反爲任其去留,使無厭之輩,公然落後,縱恣無忌,非但瞻聆齊駭,物論喧騰,揆以國體,羞辱不貲,抑在天朝,其將謂何?其不謹奉使,啓弊將來之罪,非尋常推考而止,請謝恩使李德泂,副使吳䎘等,竝命拿鞫。獻納權濤,司諫李潤雨,缺實是當初之所聞,而其後停止之事,固臺諫之所未及聞者,因爲糾正,寧有他意於其間哉?況勳臣欲修故事而旋卽停止,至於明白敷陳,盡引咎之奏,益增言官敢言之風采,眞可謂兩得也。豈可以些少不察,輕遞言官也?請司諫李潤雨,獻納權濤,竝命出仕。答曰,依啓。李德泂等已爲推考,觀其緘辭處之,可矣。
司諫李潤雨,獻納權濤啓曰,臣等以出仕命牌來詣闕下矣,聞延平府院君李貴,於榻前訴臣等,極其狼籍,臣等何敢自以爲是而偃然出仕乎?請命罷斥臣等之職。答曰,勿辭。
左議政尹昉等啓曰,詔使支待,頭目贈給之物加備事,臣等與館伴及度支之臣,反覆商議,未得善策。但該曹欲償都督見貸之銀,前者所捧結布,稍爲儲置云,以此結布,沒數貿銀以用,而其價,以下三道及江原道田結,待秋成後捧米穀,務準三萬石之數,以償都督,而先將遭此無前之事,不得已待秋收用之意,曉諭民間,俾民皆知隨後加出之由宜當。此猶不足則或收戶銀,或收百官品銀,似不可已。但一等頭目一百四十餘名,實是非常之變,在我不可以常道待之,頭目贈給,亦爲量減。如或據舊例責捧,至於嗔怒,則宜善辭開諭曰,自前頭目之數,未有如今番之衆多,贈給物件之降殺,勢固然矣云,則彼可解怒。以此意知委于遠接使及各處缺磨鍊之言,何如?傳曰,知道。明朝當議處焉。
注書金霱啓曰,臣奉命往諭于領中樞府事李元翼,則至於遣史官下問,不勝惶恐之至云。仍言於臣曰,八十之年,日漸耄敗,腰脅脚膝,日漸拘攣,僵伏床席,極爲悶望矣。傳曰,知道。
以備忘,傳于李植曰,戶曹以各樣紙地趁不上納事,啓推慶尙監司矣,今已來納乎?
以備忘,傳于李楘曰,尙衣院入啓直囚,在於何時乎?政院何不察此而竝入於推考之中耶?
以備忘,傳于李楘曰,資政門差備內官金齊賢·金致遠等,當爲今日晝講時,不禁雜人,偃然退在,以致別人,直入殿前,極爲駭愕,竝推考。
李植,以兵曹言啓曰,當日出身鄭壽男稱名人,自開陽門入來,差備門外擊錚,極爲駭愕,同門守門將朴璨,常時不能禁止,以致闌入,亦爲非矣。請竝令攸司推考。傳曰,依啓。
李楘,以迎接都監言啓曰,詔使之奇,雖未知遲速,而曾見毛都督五月盡頭出來之言,京外人心,頗似少懈,今者到登州已久,想必今明下陸,都監諸事,如別工作功役,則必無及措之路,極可慮也。四百頭目應用器具,猶恐未及而又將倍蓰,雖晝夜拮据,決難及期造作,房排衾枕褥席等物,非但措備爲難,造作亦難。到此地頭,不省所以,一等頭目接待事例自別,其數若果過於一百四十,而登州以後加帶差官,又將添數則萬無支待之路,二百年來豈有如此之時乎?第見缺曾見各年天使所謂官舍官夫差官舍夫舍人稱相公者,而舍人之中,或有降於二等者,不必盡爲一等也。惟在驛官等善爲措辭,務減一等之數,毋過五十,則接待之事,庶或成形,不然而一百四十名外,又有添帶,則民命盡矣。登州之後,當爲改白牌詳細探問,明白具啓之意,遠接使處下諭,何如?傳曰,依啓。
李楘,以尙衣院官員,以提調意啓曰,本院雖曰秩卑衙門,係是御供重地,故自前捧承傳,用笞直囚,而今此天使支待各樣床卓銀器房排之物及自上別贈給之物,造作之役,極爲浩大。若不用笞直囚,則許多諸色匠人頑悍,下輩難以號令,勢難及期造作,故臣等於始役之初,依前用笞直囚事,更爲入啓,允下矣。今見政院捧承傳公事,則兵曹等七司外,不得直囚,違者從重推考事捧承傳矣。本院非他小各司之比,常時前例,亦爲直囚,則今此詔使之役,極大且緊,無異都監,請依前啓下,用笞直囚事,更捧承傳施行,何如?傳曰,依啓。燼餘
遠接使書目,天使白牌謄書上送事。朝報
上在慶德宮。停常參,有晝講。
有政。吏批,判書金瑬進,參判朴東善進,參議李明漢進,右副承旨李楘進。
自卯時至酉時,日暈。
李楘啓曰,明日常參·經筵,取稟。傳曰,只晝講。
趙翼啓曰,江原監司甲子年虛位充定事啓,本後面有油染處,殊無詳察之意,請推考。傳曰,依啓。
以備忘,傳于李楘曰,都元帥李弘胄處,遣內醫看病。
李楘啓曰,科擧臨迫,今日爲政,有闕臺諫差出,何如?傳曰,知道。
趙翼啓曰,今日闕內扈衛入進之官,至於閉門,尙不入來,以致闕省記,極爲駭愕,請當次入直之官推考。傳曰,依啓。
趙翼,以義禁府言啓曰,今四月二十六日大擧別試時,本府郞廳,竝爲赴試,而文武科四所禁亂官八員,及本府當直晝夜直各一員,假郞廳十員,依前例,令吏曹急速差出,何如?傳曰,依啓。
李植,以戶曹言啓曰,遠接使及鐵山迎慰使,定州問安承旨處禮單雜物,當爲加送,齎去禁軍,令兵曹言送,何如?傳曰,依啓。
正言李景容啓曰,頃日停罷勳臣排日之宴,催送兵使守令之意,臣以城上所入啓矣,昨見同僚前後避嫌之辭,不察之失,詆斥之被,少無異同,臣落傷呈告,不得與同僚偕避,臣之所失,至此尤大,何敢仍冒,請命罷斥臣職。答曰,勿辭。
李楘啓曰,正言李景容再啓煩瀆,退待物論矣。傳曰,知道。
李植,以工曹言啓曰,詔使時遊觀船,迎接都監,以一百隻,分付待令,而今見甘結,則依辛酉年謄錄整齊云,取考辛酉年謄錄則二百隻矣,大槪人心巧詐,百般請托,謀免百船之整頓,誠爲極難,況不預爲分付,及到臨迫之後,添定百船,事甚急迫,欲分遣郞廳缺請囑者,則令攸司囚禁推治,而依謄錄京畿·忠淸·黃海等道觀察使處,差使員別定檢督上送事,發馬行移,何如?傳曰,依啓。
李植,以工曹言啓曰,迎接都監館內所用陶器等物,依都監磨鍊,移文京畿觀察使處,分定列邑,其餘館外遊觀諸處所用,則不在都監磨鍊之數,依舊例分定,而本曹案付匠人若干有處,忠淸·江原等道,而近來人心怠慢,京衙門號令,置之相忘之域,今此詔使,白牌已到,而尙無形影,殊極痛惋,凡干器皿,必須預爲措備,以待不時之用,故都監火急催督,而不得登時進排,極爲未安,京畿則別定差使員,刻日督納,而忠淸·江原等道則發馬移文,何如?傳曰,知道。竝發馬行會,可也。
又以戶曹言啓曰,天使時所用許多黃筆,時方造作,而各衙門推捉筆匠,使不得專意役使,本曹赴役筆匠,限天使時,勿爲推捉事,捧承傳施行,何如?傳曰,允。
趙翼啓曰,傳曰,尙衣院入啓直囚,在於何時乎,政院何不察此,而竝入推考中耶事,傳敎矣,臣見囚徒中諸司所囚,紛然甚多,因取考大典,則有兵曹七司外,皆移文刑曹囚之,故臣竊意七司之外,皆非直囚衙門,而尙衣院,亦在七司之外,故竝爲請推矣,卽招尙衣院官員問之則在平時,戊子·丁亥年間,命自本院造頭頭未甲,功役浩大,啓請直囚,而亂後亦有啓請之時,仍爲規例云,蓋有別造功役,則姑令直囚,係是一時權宜,若因爲恒式,則似非法典之意矣。傳曰,尙衣院官吏勿推。
李植,以忠勳府言啓曰,凡親功臣,雖在罷散之中,自前必付軍職,今者振武功臣滿浦僉使成大勳,旣封昌山君則自本府未敢付軍職,前主簿金良彦,前參奉金光熽,應付軍職而竝爲無故作散,不得付職,隨後薦狀爲當,成大勳則兩界邊將,法典內例付軍職受祿,此人則旣爲封君,品祿題給與付軍職便否,令兵曹議處,何如?傳曰,依啓。
又以兵曹言啓曰,戶曹啓辭內,觀武才時所用筆墨,定送算員,知其實入,則黃毛筆十五柄,白筆二十柄,眞墨十五丁,中墨十丁,常墨十丁用之矣,暫時該用筆墨,豈至此多乎,令兵曹査覈事啓下矣,觀武才時應用筆墨,戶曹算員,一從所入之數上下,而今此眞墨十五丁內,五丁則初不進排,必是算員,中間瞞告戶曹矣,墨則連日用之,磨費已盡,而筆則用後所當還下,而戶曹關內摠戎使京畿將官軍兵試才時仍用事,移文據留儲用之,其時該用筆墨之數,別單書啓之意,敢啓。傳曰,知道。
又以兵曹言啓曰,曾因摠戎使啓辭,京畿束伍將官軍兵冬三朔試才時,居首者咸聚京中,再試論賞事,啓下本曹,覆啓蒙允矣,四月二十三日本曹與摠戎使臣李曙,眼同試才,帿箭五矢五巡七中以上者,用劍講經,取其中優等者,別單開錄入啓之意,敢啓。傳曰,知道。
持平黃紐來啓曰,臣等將李德泂事,論列已久,兪音尙閟,臣等竊惑焉,夫使臣之行,不許一人落後,禁法有在,其意可知,今李德泂等,不能檢飭一行,反爲任其所賣,使三十餘人公然落後,此實二百年來所無之事也。瞻聆齊駭,物議喧騰,不待渠輩緘辭而罪狀已難掩矣。其辱國命啓後弊之罪,固非尋常推考之可懲,請謝恩使李德泂等,竝命拿鞫定罪,司諫李潤雨,獻納權濤,引嫌而退,正言李景容,亦引嫌而退,榻前啓辭,臣等有不得聞者,未知因何事有何語,至於狼藉,而槪念臺諫,國家之所重待者也。豈可以一二人之言而有所動搖乎?況落傷調治,未卽共避,尤無所嫌,請李潤雨·權濤·李景容,竝命出仕。臣等取見兵曹詔使時各色軍減數卜定啓目,則其中驛馬,遠道則每一匹價木十二疋,近道則十疋減數啓下,依此數知會于各道各邑,依此數上納。而今聞該曹所納,則一依未減時前定數督捧,遠方之人,不堪怨咨,臣等捉致該吏,究問其曲折,則非但依例督捧,又從而移文更督,使各道眩於奉行,已爲非矣。而況今此詔使之行,頭目之數倍前,入把驛馬,亦必倍蓰,若依十七疋之數,臨渴督捧,則窮民怨苦,有不忍言,極爲無謂,請該曹堂上郞廳竝命推考,一依前啓下事目施行。答曰,依啓。李德泂事不允。
正言李景容來啓曰,李德泂等擅留員役於北京之罪,非但昭著於渠等狀啓,渡海已久,先聲謄播,留置北京,更無可疑,何待緘答然後知之之乎?朝京使臣一行員役之不敢落後,禁防之設,厥有深慮,而二百年所未有之事,創開於此行,其不有王法,辱國之罪,豈止於尋常推考而已。缺請謝恩使李德泂等拿鞫,首通事表廷老梟示境上,以防後來無窮之弊。答曰,不允。
李楘,以戶曹言啓曰,鐵山迎慰使金藎國,定州問安承旨李聖求,頭目贈給雜物不足數加啓請矣。兩處加送之數,別單書啓,以此分給,而不足之數,則依迎接都監啓辭。令譯官措辭開諭曰,前此頭目之數,未有若是之多,故未及齎來云云,善爲周旋事,遠接使及迎慰使問安承旨處,一倂行會宜當,遠接使金尙容,亦以禮單不足爲言,故量宜下送之意,敢啓。傳曰,知道。
以京畿束伍將官軍兵試才單子,傳于李植曰,朴永男·李宗閔,邊將除授,權得□,相當實職除授,朴宗海·羅應星,各半熟馬一匹賜給,保人居首李松男,直赴會試,李武臣·徐進龍·文成獻·李希賢·尹聖任,兒馬一匹賜給,朴穎男,金尙潤·柳至元·權天瑞·元承先·李永福·李唜從,各上絃弓一張,得信·金砥,各木一疋賜給。
吏批,朴炡爲舍人,鄭百昌爲檢詳,曺弘立爲正言,高傅川爲典籍,外,李瑾爲成歡察訪,李濯爲高山察訪,吳達天爲果川縣監,李溥爲陽城縣監,兪善曾爲德山縣監,黃琠爲永同縣監,崔浣爲河陽縣監,崔有海爲光山縣監,金德厚爲江原道審藥。
兵批,許完爲副司果,吳端爲副司果,愼寭爲副司果,李器後爲副司果。燼餘
自卯時至酉時,日暈。春坊日記
上在慶德宮。停常參,有晝講。
有政。吏批,判書金瑬義禁府進,參判朴東善進,參議李明漢進,右副承旨李楘進。
下直,南平縣監李時聃。
李楘啓曰,明日常參·經筵,取稟。傳曰,只晝講。
趙翼啓曰,洪瑞鳳·吳百齡·崔荇缺賢·柳思淵等,命牌不進,請推考。答曰,依啓。
趙翼,以刑曹言啓曰,今此詔使所率員役,雖未及定數,而諸各處應入之奴婢,其數浩大,各司奴婢現存者數小,極爲悶慮,往在辛酉詔使時,各司奴婢斜付之外,餘存無幾,故不得已奉常寺·成均館·四學·宗廟署奴婢中,祭享熟設,儒生供饋奴婢,計除,其餘奴婢則沒數補用,諸各司老除免役之人,亦皆出用而猶患不足,抄奴僕·司饔軍之三處,亦以坊民充立,今亦依前規,七司及漢城府,知委擧行事,捧承傳施行,何如?傳曰,依啓。
又以刑曹言啓曰,今見政院甘結,世子宮薛里長番內官手本內,水工房直使喚奴婢,終不定給云云,當初裁省廳三司同議,元子廳內官庫,城上一名,水工二名,房直二名,自大同廳給價雇立,此乃各司奴婢數少,未能定送故也。況當詔使時,應入之數甚多,一名有關,姑侍詔使回還,更議磨勘後定送,何如?傳曰,依啓。詔使回還後,趁卽定給。
李楘,以忠勳府言啓曰,會盟後賞格有前例矣,該司察以擧行乎?問啓事,傳敎矣,本府舊時謄錄,散失殆盡。只有甲辰年謄錄,可據以爲例,其時前後啓辭,抄出開錄于左,一,甲辰年十月二十九日忠勳府啓曰,前例會盟入參嫡長,論賞有無,察啓言于該司事,傳敎矣,本府謄錄內功臣會盟宴仲朔宴時,親功臣及嫡長等賞典,開國時,或賜官爵,或賜絹羅白金,靖社時,或賜官爵,或賜鹿皮綾段,或賜熟馬表裏一襲,又一條云,功臣嫡長會盟宴仲朔宴入參人員,年滿七十以上,已經實職四品以上者,陞堂上云,又舊件策勳都監謄錄內云,諸功臣仲朔宴及會盟宴入參人員,或陞特加,嫡長中准職人員及實行四品以上年滿七十者,陞堂上,資窮者,熟兒馬中各一匹頒賜,或賜唐表裏中一襲,前朝官陞品敍用,雖在喪人,終制後加資敍用云云。故光國·平難兩功臣會盟宴時,皆仍此例,各加一資云云,敢啓。傳曰,依前例施行,一,同年十二月初二日本府啓曰,前因傳敎,會盟入參嫡長等各加一資論賞事,旣已回啓矣,經亂以後,文籍散失,年久之事,無可的據,雖有依前例施行之敎,就光國·平亂時事,詳細考見,而其時親受之人,所能記傳者,亦各不同,不得更爲申稟,謄錄內云,嫡長入參者,前朝官陞品敍用云云,而不擧在官者,故或者疑之,臣等之意,在散者旣許陞用,則在官者當在其中矣。豈待更擧然後乃得陞品也。故參以所聞,前日亦多陞品云云。謄錄內諸功臣仲朔會盟宴時入參人員,或特加云云,而前日平亂·光國時,無有此事或者疑之,臣等之意,平亂·光國時舊功臣,則無一人入參者,故宜無此事,然以舊功臣嫡長三品或堂上准職者,於光國會盟後陞品之例推之,則其親功臣生存者,似應有此,而今則光國·平亂時親功臣,多參此盟矣。此則係一時恩命,非本府所敢據例申稟矣。謄錄內云,在喪人員,終制後入參人例加資敍用云云。今亦依前朝官以嫡長時方在喪者,此則何以爲之?此若缺勳臣嫡長及親功臣衆子無官者各加一資事,則衆說皆同,似爲無疑矣,其中光國功臣衆子等,皆受兒馬帖子,至今生存者,分明記說,不惟此也。至於舊功臣嫡長等,或有受馬帖者云,不知當時緣何如是。或云光國會盟在前,平亂在後,光國時加資者,至平亂似難再加,故乃受馬帖云。此言似爲近理,皆係臆料,難以援例爲實云。新功臣嫡長則何不擧論云,此則不然,勳臣敎書,旣云爵其父母,妻子亦超幾階云云,則各以此格視父賞,差次蒙恩,故光國·平亂時,有以學生超授官職,或參下超陞六品七品,或陞堂上,或特陞四品者,似不當混擧於此例,大槪久遠之事,無由尋討。只憑所聞,言各不同,該司必不能取以爲標,故敢此具由再啓。答曰,此事曲折,予不能知之,有司酌中,或議于大臣處之,一,同年十二月十三日本府啓曰,前因會盟祭參錄人員論賞前例考啓事,傳敎回啓。答曰,此事曲折,予不能知之,有司酌中,或議于大臣處之事,傳敎矣,臣等以爲,吏曹當爲句管,該曹則以爲,本府似當句管,今日政院,更招本府郞廳言之,臣等之意以爲,本府則謄錄所在,故只陳前例如此而已。至於參酌可否,議于大臣而施行,則似係吏曹之事,至於賜馬賜物等事,則自是元公事中一款事意,先定其大者,則其以下事,自有主者,不必以此爲拘也。若令本府,某可除職,某可加資云爾,則似爲未安,事雖微細,勢難越俎代事,惶恐敢啓。傳曰,允。其時本府前後啓辭,本司堂上鰲城府院君李恒福·海平府院君尹根壽·淸平府院君韓應寅等所撰之辭也。同年十二月日,吏曹啓曰,忠勳府啓辭。答曰,此事曲折,予不能知之,有司酌中,或議于大臣處之事,傳敎矣。議于大臣,則領議政柳永慶,右議政沈喜壽皆以爲,此事係干一時恩命,自下擅議爲難,惟在該司廣考可據前例,稟旨施行,伏惟上裁。左議政奇自獻以爲,廣考前例處之宜當,伏惟上裁。鰲城府院君李恒福以爲,忝爲勳府堂上,當初前例考啓時,旣已參論矣。非無前例。而代各不同,至於參酌定斷,惟在一時恩命,伏惟上裁。鵝城府院君臣李山海,完平府院君臣李元翼,領中樞府事臣李德馨,行判中樞府事臣尹承勳,病不收議,大臣之議如此,上裁施行,何如?傳曰,知道。一,乙巳年三月六日吏曹啓辭,嫡長依此回啓施行,舊功臣准職之人,依前例陞品,在喪人,亦依前例,終制後,依入參人例,加資敍用,赴京人一樣施行爲良如敎,判付是置有亦,詳細相考,當日內秩秩都目成冊進呈事,一,同年三月初八日吏曹移文內節啓下云云,此則非本府公事,吏曹自有謄錄,若或散失無存,而吏曹欲知前規,則今當枚擧回答,不敢倂混於書啓之中,其時會盟入參人員,移文吏曹時,平亂功臣李軸,光國功臣尹泂,平亂功臣李準·姜紳四人,皆以親功臣,移文吏曹矣,今此會盟時,扈聖功臣完平府院君李元翼,身病呈辭,延陵府院君李好閔,身病上疏,恐非無緣不參之比,移文吏曹時,似當與入參人員,一體移文,先朝會盟後,有已行之規,敢此竝稟。傳曰,知道。依前例施行。
李植,以司僕寺言啓曰,本寺設理馬,專委治病馬之任,而近來能知馬病者幾於乏絶,以此內外寺病馬,不能治療,或至倒損,殊爲可慮。正兵洪義亨,精通馬醫之技,時方入番,理馬受祿,使喚已久,前例理馬入屬則軍案頉下,上項義亨,依舊例軍案頉下,以重馬政事,捧承傳施行,何如?傳曰,依啓。
以備忘,傳于李楘曰,近來試官,最晩來到,每致留門,殊甚未便,今日各別早爲命牌,使之趁早出去,勿爲留門。
李楘,以戶曹言啓曰,天使白牌謄書出來之後,事務日益鞅掌,外方雜物,委積庭中。臣等與各該郞廳,分所捧上,其他京中貿易禮單措備之事,繁如蝟毛。下吏一人,兼掌數事,奔走服役,日不暇給。而吏曹乃以本曹書吏十五名,定送於試所,稍解文字者,盡是把房執吏,而一入試場,不得察任,至於七八日之久,則使喚無人,極爲悶慮。請令該曹易書,減除胥吏,差役之事,不足以上煩天聽,而事係切迫,惶恐敢啓。傳曰,依啓。
李楘,以承文院言啓曰,詔使先聲已到,不久將爲入京,本院書役,比前尤劇,各樣揭帖及禮單拜寫字官,能書者乏少,寫字官生員□就英,書法素稱精妙,而時在慶尙道安東地,給馬上送事,本道觀察使處,急急行移,何如?傳曰,允。
持平辛啓榮來啓曰,臣等將李德泂等不可不拿鞫之意,論列已久,兪音尙閟,臣等竊惑焉。自前赴京之行,不許一人落後,禁防所在,其意至嚴,而德泂等不能檢飭,使三十餘人公然留滯,此實二百年所未有之事,不待緘辭,罪狀已著,固非尋常推考之可懲,請勿留難,亟賜一兪。答曰,依啓。
正言曺弘立來啓曰,表廷老以秩高事知譯官,一行操縱在其指揮,而乃敢倡率其同類三十餘人,公然落後,其黷貨貪利,縱恣無忌之狀,極爲痛駭,請命梟示境上,懲一勵百。答曰,鞫問處之未晩,勿煩,可也。
李楘,以戶曹言啓曰,頭目四百人房排衾枕,竭力措備矣,今又二百人加磨鍊,而一等加出之數,至於九十人,房排雜物,罔有紀極,臣等到此地頭,計窮力竭,不知所以爲計,今之所捧結布,則專爲銀蔘貿易之資,不可他用,此外別樣措備之策,有如鑿空,極爲竭悶。都監發賣銅鐵價雜段八十餘疋,今已運來,不得已此段子除出,換貿紬布等項,各樣房排雜物之用,待天使過後,以銅鐵還償宜當,但債負如此,日後之事,誠爲可慮,而事急,不得已出此計矣,敢稟。傳曰,依啓。
李楘,以兵曹言啓曰,當初府啓辭,只請修理軍差備軍價布減定,不及驛馬,而判書臣徐渻覆啓之時,念及都監所定刷驛馬價,亦似過多,故竝及刷驛馬減之之意矣,判書啓辭,旣已允下,磨鍊之際,難便之事,不可不量施,所減之數,急急知委于各道,而只擧邊給之際,難便之事,缺一朔立馬,若給十疋之布,則必無願募者,慮有生事之患,以此只減刷馬之價,而不減驛馬價矣,行會各道之際,辭不達意,不得具由明白知委,以致外方不得解見,或有準備十七疋來納者,或以十二疋來納者,參差不齊之故,未准者不可不務足十七疋之數,今方改行移知委,元單子內竝爲付標以啓矣,且念詔使所帶員役之數,北京離發者,已至三百七十餘員,中路加帶率各衙門差人及買頭等隨來者,難定其數,計將過六七百人,都監旣以此加磨鍊,則修理差備軍驛刷馬,亦用頭目數加定,然後庶幾免生事之患,惶恐敢啓。傳曰,知道。似難加定移文,支過可矣。
趙翼,以義禁〈府〉言啓曰,前全羅都事李元樑,因刑曹粘啓公事,移義禁府決杖事,命下矣,臣等竝坐禁府,欲爲決杖,則元樑下去京畿麻田地,仍爲不來云,府羅將發遣拿來,何如?傳曰,依啓。
吏曹,金瑬爲判義禁府事吏曹判書知經筵春秋館成均館事弘文館大提學藝文館大提學世子右賓客昇平府院君,李睟光爲左參贊兼知春秋館事同知經筵弘文館提學,鄭光績爲工曹判書兼同知春秋館成均館事,吳允謙爲兼知經筵事世子左副賓客,李省身爲兵曹正郞兼記注官,羅萬甲爲校理知製敎,李時稷爲兵曹佐郞。燼餘
自辰時至酉時,日暈。春坊日記
上在慶德宮。停常參,有晝講。
下直,統制使李守一。
趙翼啓曰,昨日以兵曹差備修理軍驛馬刷馬價等改付標單子,何以到今,始爲改付標乎事,傳敎矣。臣卽招兵曹郞廳問之,則云察任未久,未知此事本末,當告于堂上回啓矣。至於日暮,屢爲催促,而每云色吏往于判書處,當爲回啓,而終不來啓。今朝捉致該吏,詰問其由,則諸堂上往復論議,以致遲緩,傳敎下問之事,不過一言回啓,而昨日終不來啓,今日差晩而尙未來啓,極爲駭愕。請兵曹當該郞廳推考。傳曰,依啓。
李楘啓曰,明日常參·經筵,取稟。傳曰,只晝講。
全湜啓曰,假注書鄭弘任,以病出去,請他假注書差出。傳曰,知道。
假注書,△申悅道·辛應望·李崵。
趙翼啓曰,內乘來言,今明日東西道洗馬云矣。傳曰,知道。
傳于全湜曰,統制使李守一引見。
李植,以迎接都監言啓曰,弘文校理羅萬甲,都監郞廳改差,修撰金南重入番事緊,不能兼察都監之務,遞付他職事,今日筵中已爲稟達矣。令吏曹速爲擧行,羅萬甲之代,副司果李穧差下,何如?傳曰,依啓。
李植,以訓鍊都監言啓曰,都監軍器打造所需炭石,他無出處,自初以楊州西山居民人,抄定埋炭軍,各給復自己所耕田結,使之無弊進排,一名一朔所納炭七石,通計一年,則至於八十四石之多,役之倍重,莫過於此,而渠等居在山下,業炭爲生,艱以應役。癸亥年裁省廳濫觴復戶裁減時,此人等亦在其中,故宣惠廳收米,與凡民一樣督捧,甲子五月,枚擧入啓,捧承傳于宣惠廳,則只給四十卜,以此尤不得支保,二十九人中四名逃去,其存者二十五名,此人若相繼逃散,則都監莫重役事,勢將停罷,極爲悶慮。請令宣惠廳,依前規各給一結,俾得保存事,捧承傳施行宜當,敢啓。傳曰,知道。
李植,以弘文館言啓曰,本館官員校理尹順之,以遠接使從事官,副校理尹墀,以問禮官,皆已西下,副修撰金時讓·李昭漢,方在試所,修撰金南重,以迎接都監郞廳,已遞本職,副應敎兪伯曾,以迎接都監郞廳,累日入番,不得察都監之事。請新除授校理羅萬甲,牌招肅拜,使之入直,且下番無應入之員,副校理金槃,姑降下番。傳曰,依啓。
李植,以兵曹言啓曰,傳曰,差備修理軍驛馬刷馬價等改付標單子,何以到今,始爲改付標乎事,傳敎矣。中等驛馬價布之數,似爲過多,遠道十七匹,減爲十二匹,近道十五匹,減爲十匹,改行移施行,而昨日別單付標,刷驛馬價布減定之故,前因臺諫啓辭,所減價布,竝令欲備御覽,故已往單子,付標入啓,以致下問,不勝惶恐,敢啓。傳曰,知道。驛馬價布,勿爲減定。
李楘,以侍講院言啓曰,本院下番,只有說書金光爀一員,帶病入直已久,自去夜疝症眩症,一時兼發,症勢極重,未得運身,今日進講,亦未入參。書筵重地,不能備員,事體未安,請上番姑降下番。傳曰,依啓。
全湜啓曰,都承旨金尙憲異姓三寸叔母故郡守尹善元妻鄭氏身死,服制已行四日,請出仕。傳曰,依啓。
李植,以都摠府言啓曰,今日入直軍士中日習射,請出標信。傳曰,知道。
日出時,日色赤。辰時巳時,日暈兩珥。自午時至酉時,日暈。
嘉善大夫同知中樞府事臣金長生上疏,伏以,臣二月蒙恩,受由掃墳,仍又陳疏乞骸,歸死先壟之下,上敎丁寧,令拜掃後趁卽上來,繼又出城之日,世子引見,敎以卽來,兩殿恩命,重疊一身,非臣隕結,所能圖報。義當匍匐趨還,以仰答鴻私之萬一,雖顚沛道路,有不暇顧恤,而第以臣年將八十,精神昏耗,耳聾轉劇,筋力垂盡,上不能輔導君德,有益國家,下不能進退朝端,盡節卯酉,徒以貪戀上眷,苟趨祿利,非但有乖於素心,抑亦取譏於公議,於人見聞,寧不愧恧?思惟終始,爲計已熟,玆不敢更踏來路,以承前命,瞻望宸極,惶恐無地。伏望聖慈,諒臣至懇,丐臣餘命,俾依松楸,待盡溝壑,則天地父母之恩,終始曲荷,不勝幸甚。臣下來已久,尙忝職名,所帶同知中樞府事,亦命遞差,以安愚分。臣不勝激切屛營之至,謹昧死以聞。答曰,省卿疏辭,予心缺然,卿勿控辭,須速上來,以副予望。
刑曹判書平城君臣申景禛上疏,伏以,臣以缺忝竊勳盟,躐致宰列,官居六卿,缺人情惡盛,福過則災,器盈則溢,此必然之理也。故常兢惕惴慄,惟思早乞屛退,以全門戶,是臣素所蓄積,而識慮暗昧,隨事差謬。頃於勳臣分軸宴時,臣緣有公冗,赴會稍晩,將到宴所,下吏來言,元勳以晩到之故,命囚陪吏。臣妄意以爲,臣雖無狀,旣忝列卿之後,吏部·刑曹,衙門相等,則捉囚次知,事涉未安。且旣被元勳嗔責,無顔更參末席,中道退歸,因呈辭單,及翌日謝箋時,勳宰齊會,元勳更擧臣事,詬辱罵詈,不一而足,至於外戚握兵,武將跋扈之語,臣聞來心瞻俱墜,欲死無知。未幾因筵中上達,遂有推考之命,臣之迷劣遲鈍,不能早赴公讌,罪固自犯,誰復怨尤?況元勳之多嗔善罵,語不擇發,亦臣所稔知也。以彼以此,誠無慍怒計較之心,但念臣猥忝末屬,恩遇太隆,門戶驟盛,爵祿過分,已有盛滿踰溢之懼,而且領率禁兵,待罪周衛,顧此職任地分,決非所敢久處。雖無人言,猶當避遜,況旣發於重臣之口,廣傳於大會之中,彼雖無深意於臣,切中忌諱,臣雖冥頑,豈敢自安?伏乞聖慈,諒臣危迫之悃,憐臣狼狽之蹤,將臣本職,兼帶訓鍊都監大將·右邊捕盜大將,亟賜鐫免,以息人言,以安愚分,使得全其餘生,保有門戶,不勝幸甚。臣無任激切祈懇之至,謹昧死以聞。答曰,省疏具悉。卿宜勿辭察職。
晉原府院君柳根,伏以,臣老病昏塞,國家酬勞之典,未敢輕議,第念旣在其位,則凡係覆啓之事,不敢不盡愚見。當初忠翊府回啓,臣獨爲之,他堂上,雖連名共啓,至於兵曹所謂忠翊衛之圖囑於勳府者,臣不得以辭之。今者伏見張道亨等二十人列名上疏,則乃敢以忠翊衛之子,不得盡爲承蔭爲冤,臣之不憨忠翊徫圖囑之狀,庶可暴白矣。今此上言,臣不敢强顔覆啓,請令政院,改下兵曹處之,何如?抑臣雖老昏,亦不敢知其非法而强爲之說者也。臣年二十四,始得通籍,古人有云,讀書萬卷不讀律,頗當涉獵律文,粗窺一二,竊不免致疑於大典吏典忠翊衛條,臣請得以開陳焉。缺忠翊衛小註之下,雖無承襲之語,亦無不許承襲之文,此臣之未能曉解者也。所謂原從功臣,未必皆是應屬忠翊衛者也。大小有職人,亦皆參錄,有職人則凡犯罪被推照律之時,雖開國原從功臣累代末裔,皆得懸錄,某時某原從某世孫,皆得與親功臣一體蒙宥,今方行會,而應屬忠翊衛者,其子孫終年閱歲,必無逢推蒙宥之事,若是則原從用蔭,只行於有職之人,不行於無職之人,此又臣之所未能曉解者也。今此張道亨等二十人,猶且云云,前頭靖社·振武許多原從錄券分授之後,恐不無冤號之弊。若以臣言,爲祖宗法不足守云爾,則固陋之見,終未能解惑也。區區愚見,不敢不畢陳於天日之下。臣不勝兢惶俟罪之至。取進止。答曰,省箚具悉。卿宜安心回啓。
午時,上御資政殿。知事李廷龜,特進官沈命世,參贊官全湜,侍講官兪伯曾,檢討官金南重,假注書申悅道,記事官韓興一·具鳳瑞入侍。上讀前受音一遍。侍講官兪伯曾進講,自孟子曰存乎人者,止枉道徇人徒爲失己。上讀新受音一遍,大文釋一遍。伯曾講論旨義曰,凡人存諸中者,見於外,有粹面盎背者,有憸邪不正者,又有外示朴野中藏巧詐者,必先明在我之識見,然後能知人。況在人君,尤當先明識見?李廷龜曰,聽其言也,觀其眸子,人焉廋哉?以此觀之,人之精神,都在於眸子上,似難掩其善惡,而奸巧不正者,精神或有發越,尤難知也。上曰,不正者,神散而昏云者,未可知也。不正之人,亦有精,明矣。李廷龜曰,吾之方寸燎然,方可知人之邪正,在我者之方寸不明,則焉能知人?湜曰,知人最難,而人君爲尤難,同在臣僚而其所行之得失,猶不能盡知之,況於在上乎?伯曾曰,君子觀人,當觀其所行之如何,苟其所行,無有不善則善人也,不然則其人可知矣。上曰,聽其言,觀其眸子,大奸誠不可知,中人以下賢不肖,猶可識也。南重曰,當以行事觀之,不可以眸子分辨。廷龜曰,有言若不出口而他措能得宜者,有大言而無其實者。上曰,人有昏劣而其中剛明者,或有大言而其中未必有者焉。廷龜曰,大奸似忠,大辨若訥,觀人不可以一槪論也。又曰雖邪毒之人,其眸子猶能淸明,然仔細見之,則可知元是邪人似有淸明矣。上曰,古人缺而用其人者,蓋一見而能知人也。廷龜曰,言猶可以僞爲,若其中無物,則眸子有不可掩者,平日雖或厭然掩其不善,而忽然有發露時。伯曾曰,曺操奸雄,而不能掩其惡於許劭,能如是,可謂知人。廷龜曰,恭儉,豈可以聲音笑貌爲哉?此眞至極之言,誠不可以外飾也。伯曾曰,恭儉是人君之德,而不可專以恭儉爲國,唐文宗豈不恭儉,至於委靡不振,此可爲戒也。講訖。廷龜進榻前啓曰,迎接都監郞廳羅萬甲·金南重,皆以玉堂官而爲之,自古以玉堂而爲郞廳者,固有之,但經筵上下番缺上曰,何人久行都監郞廳之事耶?廷龜曰,金南重則以宴享色,久任於都監,請遞本職而專任都監之事,羅萬甲雖除都監郞廳,而一未行公於都監,請仍留玉堂。上曰,依啓。
又啓曰,軍馬事,昨旣陳達,而取見兵曹公事,頭目之數,除一等□舍外,多至四百餘人,料理接應之事,一日爲急,且頭目之數雖多,修理軍及刷馬,不必加定,驛馬則自前缺少,而頭目乘之者甚多,則或自京畿,或自外方措置,宜當。兵曹判書徐渻,今方在暇,請今日內出仕料理。上曰,依啓。缺廷龜曰,頭目乘之者多,則驛馬誠難猝辦。上曰,卿言是矣。數百匹馬,固宜加磨鍊。廷龜曰,小臣當初在都監,見狀啓數多之奇,雜物已令戶曹料理,驛馬已令兵曹料理入啓矣。今番之事,乃是變怪,支待極難,非但該臣受罪,恐事體有傷。命世曰,近聞天朝之事,已至無可奈何,皇上寵任寺人,與內官魏忠顯,締結爲心腹,天下事由其掌握,且闒茸滿朝,盜賊四起,惟吳楚外無一片乾淨處。又曰,天使鞍子二件,曾自工曹造送,而頃見遠接使狀啓,尙不來到云,極怪極怪。廷龜曰,浮橋事甚難當,此夏月漁船,方以捉魚,散在江湖,宜以仍赴船,接頭結橋,而此甚不易矣。上曰,浮橋宜用船隻造之,而事旣如此,何以爲之?廷龜曰,浮橋事當爲之,而用工甚多,似不可爲矣。命世曰,游觀船一百五十隻,尙不整齊,今則依辛酉謄錄二百餘隻,當爲艤待,而請囑紛紜,艤待不易矣。上曰,游觀船隻,何如是多耶?命世曰,天使及頭目乘之,又載接待物件,如是多矣。如甕器等事,外方差定之物,不如京中,體制不好,不可爲用,而遠來之物,亦不可不捧,處之極難矣。上曰,都監之事,幾許爲之耶?廷龜曰,如造果等事,時未爲之,床卓自初爲之,床卓器具,當入四百之數,而監役之人,俱乏幹能,不能盡辦,近則色郞廳次知爲之,而盡辦四百之數,則極難矣。燼餘
日出時,日色赤。辰時巳時,日暈兩珥。自午時至酉時,日暈。春坊日記
上在慶德宮。停常參·經筵。
李楘啓曰,明日常參·經筵,取稟。傳曰,只晝講。
李植,以備邊司言啓曰,崔鳴吉,遭逢聖明,慨然有立經陳紀,救時矯弊之志,拳拳陳箚,出於至誠,其所條列,皆是爲國之喫緊治道也。蓋法久弊生,自古而然,觀時制變,宜有其道。歷觀前代,如漢之朝儀官制,本秦規也,而率多因循,如唐之府衛租庸,本周制也,而未免變通。至如朝宗法制,不可不法,而一時謬例,在所當改,國家成憲,固宜遵守,而其間闕略,亦令添補。箚中第一件事,將大典及續錄等書,缺地望不當在三司之下,而出納之際,毋替惟允之意,言有不可,雖聖旨亦爲封還,事或乖當,雖宰相不憚請推。自今注擬之時,極擇有名望人,得爲除拜,能盡其職,則不須大段變通,而自然行箚中語矣。官員數遞,果爲今日大疵政,其中臺諫,朝暮遞拜,席不暇暖,亦非事體之當然。宜略依舊制,勿以細事引避,勿以微疾呈告,俾得久於其職,以盡言責。若遇朝家闕事,各自論啓,一如皇朝科臣,各奏參本缺則與同僚相議合啓,則言路自闢,積弊自袪矣。凡人所業,各有所長,經學華藻,隨才授任,六曹各司,擇人專責,久其任而責其成,合諸司而汰冗官,此皆選曹所管,而外方則監兵水使,皆兼一州之長,一以除數易之弊,一以除傳食之患,而擇置判官,自有已行之規,亦非新創之制也。至於田制,則量田後經界可正,賦役可均,而兵制,則號牌後闕額可充,隊伍方整。此兩款,則待詔使過後,講究擧行之意,曾因筵臣所達,已有明旨,竝候睿裁。大槪此等節目,俱係更張,如非自上裁擇,斷而行之則缺若蒙試可之命,則其間應行節目,有司當講究稟處,敢稟。傳曰,知道。從當議處焉。
李楘,以內醫院都提調意啓曰,上年适賊之亂,本院藥材,盡爲燒燼無形,訪問有處,募爲願納,則堂上譯官鄭愼男,唐材數十斤,及譯官朴得龍,各種唐藥材五十餘斤來納,其時入啓,令本衙門論賞,而本衙門具由防啓,終不擧行,每每號訴,極爲可矜。依渠等所願,朴得龍,本衙門準職除授,鄭愼男,或連等付祿,准給其價,俾無冤枉,何如?傳曰,依啓。
又以都摠府言啓曰,當日午時闕內各處入直軍士,忠贊衛金克成,忠義衛趙暹等,無緣闕直,極爲駭愕,請令攸司,推考治罪。傳曰,依啓。
李植,以武科二所試官言啓曰,擧子李山立,六兩入格,將爲騎射之際,差備官來言,有一武弁,突入試所,捉下山立,折其弓箭,無數亂打,又從而沈於水中云。臣等聞來驚駭,卽送司憲府所由捉來,則所送所由,又以所持弓背打下,臣等多送軍士,僅得捕來,則乃守門將韓惟爀稱名人也。問其曲折,則說稱山立耕食自己之畓,不給穀物,故欲爲推穀,如是爲之云云。上項惟爀,身在朝紳之列,乃以自己徵債之事,亂入試所,非但歐打擧子,沈水而折毁弓箭,至於法府所送之人,又爲打下,所行極爲駭愕。係是朝官,臣等懲治無路,請令有司囚禁,依法治罪。傳曰,依啓。
李楘,以侍講院言啓曰,卒逝贈右議政鄭瞱家致祭事,王世子下令矣。祭物則該司,香祝則藝文館擧行,何如?傳曰,依啓。
傳于李楘曰,今見白牌謄本,則詔使頭目,不爲甚多,支待加卜定事有旨,勿爲下送之意,言于都監及該曹。
下直,鎭海縣監柳璞。燼餘
自辰時至申時,日暈。夜二更,流星出牛星下,入東方天際,狀如鉢,尾長七八尺許,色赤。春坊日記
上在慶德宮。停常參,有晝講。
李楘啓曰,明日常參·經筵及來五月初一日輪對日次,取稟。傳曰,只晝講,輪對停。
李植,以戶曹言啓曰,京中有錢穀各司,本曹郞廳監察一同,回倉摘奸,每朔末有無事入啓,乃是規例,而今者詔使當頭,凡百機務,萬分煩劇,本曹郞廳及各司員役,勢難周旋,限天使回還間,姑停回倉之意,敢啓。傳曰,知道。
李植,以都摠府言啓曰,副摠管金大德·趙希逸,俱以迎慰使,已爲西下,回還遲速,不可預料。侍衛重地,久曠未安,請依前例竝改差,以無故之員差出,何如?傳曰,依啓。
又以兵曹言啓曰,今乙丑年秋冬等都試,通七番已爲畢試,而惟未及終場鍊才,若到端午後,則天氣方熱,〈弓則〉筋膠俱解,馬則瘦困難走,故武士常用爲悶,而天使渡海之後,則朝家多事,恐未及行,故欲趁今月晦日終場試取,而左參贊李睟光,以文別試試官,方入試場,右參贊李弘胄,病未出仕,政府無東西壁,未能行之。近例或有雖無東西壁,破格行之之時,而先行鍊才,後行終場,亦似不妨,議大臣處置,何如?傳曰,依啓。
又以迎接都監言啓曰,都監郞廳羅萬甲之代,以副司果李穧差下矣,今聞李穧方患瘧疾,不得行公云。其代以工曹佐郞趙贇差下,何如?傳曰,依啓。
又以二所武科別試試官意啓曰,擧子韓宜哲,鳥銃第二放邊中,而監的官李種,未及往見,軍士徑先打錚,使他差備官審見,則果爲得中,請李種推考,韓宜哲所中數,何以爲之?敢稟。傳曰,依啓中數,依他例施行。
適玆皇章之四錫,恩自天來,忽値筐篚之百朋,感從鼇戴,謹缺而拜登容顓,官而申謝,河水盈盈,私心戀戀,願言頤養,以答天眷。侍生毛文龍,頓首拜謝。副啓壹通。
李植,以文科二所試官言啓曰,擧子入場時,四館,所當趁罷漏前,來到整齊,而當該四館,趁不來仕,致令擧子天明後始入,極爲稽慢。二十六日晩仕,當該四館,竝推考,何如?傳曰,依啓。
刑曹判書申景禛,伏以,臣之重被人言,狼狽悶迫之狀,已於前疏中冒死陳達,而加由恩命,實非於非常,瞻天感激,若無所容。再瀆天聽,極知惶恐,而第念兵官重寄,豈可時日苟居,下以招愚臣冒嫌之誚,上以負國家委寄之任,沒廉忘恥,以辱名器,而處不安之地乎?臣素知彼語不擇發,而亦無慍怒相較之意,臣旣猥忝末屬,久典禁旅,恒懷盛滿踰溢之懼,則其言切中忌諱,而實臣之藥石也。臣何敢以彼言之失體,爲自安之地,而昧臣進退之機乎?伏願聖明,察臣危悃,許臣至願,亟解兵柄,以全餘命,以息人言,不勝幸甚。取進止。答曰,省箚具悉。卿其安心勿辭。
竭誠奮威振武功臣嘉善大夫元帥府平安黃海等道管餉使春城君南以雄上疏,伏以,臣伏聞備局,以臣兼贊畫使,主管兵務事,允下云。臣赴湯蹈火,實所甘心,隨事察任,有何敢辭?第念臣賦性迂拙,百爲俱短,叨奉管餉之命,已極不稱,而本任所辦,萬無繼用之理。兩西一年所辦,未滿十萬之穀,而我軍毛餉該用之需,已至十萬餘石,前頭策應,不知所出。念及于此,心膽俱墜,豈意贊畫之任,又及於千萬夢寐之外哉?目今虜情難測,邊事多警,體府帥幕,已盡撤還,脫有緩急,指揮無人,此時主管,宜屬何人,而臣是何才,敢當代斲哉?況一號一令之間,成敗隨之,如臣素昧兵事者,非但無可堪之理,其在朝廷,亦豈可明知必不堪之狀而强令驅迫也哉?又況巡邊使臣南以興,乃臣六寸兄弟也,以一家之人,專授邊事之重務,揆諸事體,已極未安,其於指揮之際,亦多妨礙之端。設令臣猶有可當,管餉文書,督捧督運,雲委霧集,朝夕酬應,實所難支,何暇念及軍事,盡得猷宜,當於事理,不致其敗事也?況精力有限,事變無窮?以此以彼,決無可堪之理,伏願天地父母,下察螻蟻之情,亟賜遞改贊畫之任。臣無任憂悶戰灼之至,謹昧死以聞。答曰,省疏具悉卿懇。此時此任,微卿不可,備局之啓,豈缺卿宜勿辭,速往察任。
通訓大夫行世子侍講院□□臣李如璜上疏,伏以,臣父母墳,在京畿楊根地,階下所補之土,頃爲霖雨崩圮,今於端午,切爲願往掃,兼築頹落之處,以伸人子至情,而第念臣所帶之職,非如閑漫之比,當此逐日開筵之時,曠職出外,極涉惶恐。伏乞天地父母,曲賜憐察,許遞臣職,以便往還,不勝幸甚。臣無任激切祈懇之至,謹昧死以聞。傳曰,給由。
午時,上御資政殿。同知事徐渻,特進官具宏,參贊官趙翼,侍讀官羅萬甲,侍讀官金槃,假注書申悅道,記事官韓興一·具鳳瑞入侍。上讀前受音一遍。侍讀官羅萬甲進講,自孟子曰,人不足與適也,止又樂正子之罪人也。上讀新受音一遍,大文釋一遍。萬甲講論旨義曰,凡人之身,心爲主,其心旣正,則無有不正,心有不正,則百爲皆不正。況人君之心,天下治亂,賢邪進退,無不係焉?人主之心,正則堯·舜之治可做,人主之心不正,則危亡之禍立至。堯·舜·禹·湯·文·武之嵬嵬蕩蕩,後世莫及者,皆由於心法之正,是以古之聖人,必以格君心爲先務。苟不能格其心,則決然退去,孔·孟之不遇於時君者,蓋以此也。此章之意,最爲襯切,爲人臣告君者,未有過於此者,而在上者,尤宜體念也。趙翼曰,正其本,萬事理,不正其本,萬事不正。惟大人,知此道理,故不爲末務,而以格君心爲先。朱子朱熹承召入對之日,或以正心誠意之學,上所厭聞也,朱子朱熹曰,吾平生所學,惟此四字,豈可舍所學以徇之哉?必先正其心也。槃曰,此章之義,格君心爲本,非有大人之德,則誠莫之能,而不可以一槪論也。有言責者,以此藉口,人皆曰,我無大人之德,何能格君之非,而不爲隨事規諫,則亦非矣。上曰,格非之責,乃相臣與大人之事,非人人而可爲。若夫直言能諫,則有言責者,皆可爲之矣。萬甲曰,君上有虛受之量,則雖有不直者,能盡言無諱。若君上不爲虛受,則雖直言之士,擧皆含默不言,以全身保位爲得計,馴致伏馬之不鳴,以致言路之閉塞。爲君上者,固當虛受,以來天下之言,可矣。趙翼曰,以人君言之,則進諫之臣,雖非格非之大人,而固當用其言。以人臣言之,則又當繩愆糾謬,隨事納約,不可諉以大人之事,而廢其職任也。渻曰,伊·周以後,格君之非者少矣,間或有格非之臣,而君上未免始親而終疎,治亂之機,於斯判矣。唐玄宗賴姚·宋·張·韓之匡救,能做開元之盛治矣,張·韓之去,旋致覆亡。憲宗任李絳·裴度之賢,能削平僭亂,治安唐室,而絳·度之去,國隨以亂,豈非君上之所當鑑戒者乎?上曰,大人者,正己而物正者也。任此責者,非人人而能之。萬甲曰,如伊·周者誠不可易得,而伊·周格非之訓,布在方策,果能因是而感發,此心勿以善少而不爲,勿以惡少而爲之,雖一事一言之微細,常加省察,要皆事事而盡善,對越伊·周於黃卷之中,而常若親見,則雖伊·周不復生,其爲格非之助,豈淺淺哉?趙翼曰,正己而物正,惟大人能之,然人主必須聽信臣下之言,若以進言之臣爲非格非之大人,而不爲聽信,則所謂大人者,何從而得之哉?上曰,不以人廢言,聽言之道,豈在其人之賢否?萬甲曰,王安石,宋之小人,而一時諸儒,或以其言爲可采者矣。渻曰,若比安石於悖性之小人,則此是過中之論。國初宋史,未及頒布於我國,或以爲安石當在小人之列,而河緯地以爲,安石當在於名臣之傳,及宋史之頒,安石果在名臣之傳,安石乃一時名流,而其執拗不通,學術乖舛,故變亂舊章,幾至亡國,而其給饋餉不絶,建議行郊天禮等事,自安石而行之爲善,缺翼曰,安石學術乖舛,而文章節行高出一世,故一時諸公,未有知其爲姦邪,惟其學術乖舛,故終至於誤國。若靑苗法,則管仲用之於齊,商君用之於秦,安石祖述管·商而行之,蓋其篤學,全不知道,而以事功爲主故也。萬甲曰,人固有不虞之譽,求全之毁,孔子亦被誣於叔孫,修己者,當以毁譽爲外物,而反求諸己,觀人者,亦如是,則毁譽不得行矣。末世之人,以毁譽爲善惡,凡人不足言。至於君上,亦以毁譽而有動於心,觀人者,必須觀其實行耳。又曰,人之易其言也,無責己矣者,凡人有操守者,自然言語簡重,出口成章,常人無操守故言不中節,或以不關之言而被禍者,多矣。孟子此言,必有爲而發也。蓋語默最難,朱子曰,言有時衝口而出,庸言之謹,庸德之行,豈不難哉?人君有一言而興邦,一言而喪邦,尤可畏也。又曰,王驩,齊之寵臣也。孟子返齊滕之路而不與之言,聖人之待小人之嚴,如是,樂正子,善人也,信人也。孟門高弟而從王驩,以此觀之,人之知小人爲難,而遠小人爲尤難。孟子蓋惡其從小人失身,而以不爲來見長者爲責,樂正子知其有罪,改過不吝,故先儒許之矣。又曰,自上雖或有所失,如樂正子之勇於改過則善矣。若文過飾非,則日陷於詖僻,而其流之禍,有不可言矣。趙翼曰,志在爲善,則日就於善,而自無不善,志在於爲不善,則雖欲爲善,而自至於不善矣。燼餘
自卯時至未時,日暈。春坊日記
上在慶德宮。停常參·經筵。
李楘啓曰,明日常參·經筵,取稟。傳曰,只晝講。
又啓曰,冬至使越海先來狀啓以爲,入來搜檢御史,何以爲之?取稟。傳曰,令本道都事爲之。
以大司諫鄭蘊遞差傳旨,傳于李楘曰,狀啓中別無遞差之語,何以遞差傳旨入啓乎?回啓曰,臺諫侍從之臣,雖無遞差之言,又無調理之敎,踏啓字而下,則例捧傳旨矣。傳曰,其狀啓入之。
李植,以兵曹言啓曰,曹啓目今乙丑年秋冬等都試,通七番已爲畢試,而惟未及終場鍊才,若到端午後,則天氣方熱,弓則筋膠俱解,馬則瘦困難走,故武士常用爲悶,而若天使渡海之後,則朝家多事,恐未得行。欲趁今月晦日,終場試取,而左參贊李睟光,以文科初試試官,方入試場,右參贊李弘胄,病未出仕,政府無東西壁,未能行之,近例或有雖無東西壁,破格行之之時,而先行鍊才,後行終場,亦似不妨,議大臣處置,何如?傳曰,允事,傳敎矣。議于大臣,則左議政臣尹昉,右議政臣申欽議,政府無東西壁則不行,或有東西壁中有一壁,則合坐之時,而亦迫於時急,破格而有此擧也。揆之體面,則實涉苟簡,今則東壁未差,西壁或有公故,或病不得出仕,東壁似當差出爲之,而東壁之差,例有上敎然後,該曹可以注擬,伏候睿裁。東壁差出,則雖無西壁,可以變通合坐,終場鍊才先後,依常規爲之,竝惟上裁。領中樞府事臣李元翼,行判中樞府事臣鄭昌衍,病不收議,大臣之意如此,上裁施行,何如?傳曰,知道。東壁差出。
李植,以義禁府言啓曰,一自上年皂隷罷去之後,本府皂隷,減定其數,只以二百八十名分爲四番,每一番各七十名,故凡於擧動時及有事之際,則自宣惠廳給其價米,雇立使喚,名之曰助番。助番一日之價,只給米五升,故人無願立,僅能成形矣。今此天使時各處差備把守禁亂之數,四十三名,大駕擧動時應入之數,又且四十五名,以此通計則都數八十八名,詔使之時,晝夜守直,擧動之時,欲數雇立之人,必不肯立,令宣惠廳一依此數,加給助番之價,而雇立之人,頓無自備冠帶之路,別爲給價,使之前期措備,使無臨急窘遁之患事,捧承傳施行,何如?傳曰,依啓。
金尙憲啓曰,接見天使時,自上問答,當依流來謄錄,書啓,而前年賊亂時遺在謄錄,多有見失,故不得一一詳考,參以聞見,略爲增加,書啓矣。前日接見時,天使如有別樣相問之事,則何以答之事,傳敎,故問于大臣,別紙書啓。傳曰,知道。
趙翼啓曰,臣伏蒙天恩,職忝近密,待罪刑房,刑獄文書,職所出納,而金振緖加刑公事,在於其中,臣之出納,實爲未安。請臣所掌房改差。傳曰,知道。
李植,以兵器別造都監言啓曰,曾因都監物力不能缺五字爲先撤役事,曾已啓達矣。厥後只以粧銃製弓,續續封進,所餘材料,亦隨以盡,初旣不煩經費,到此更無可措。今所粧之銃,雖至百餘柄,而此則元係摠戎使處分送之數,可以移送於摠戎使設役之所,使之完用爲當,因將前後造成各項軍器,謹具別單,用備睿覽,外用餘米布筋角鐵炭雜物,則分送於都監大將及摠戎使處矣,都監自此停罷之意,敢啓。且別將李英達,前於缺追備五十柄,依樣粧繕,敢此奉入,至於監董之官,或有終始未蒙賞之人,而些少工役微勞,不敢更爲枚擧矣,此意竝稟。傳曰,知道。終始監董之官,竝書啓。
金尙憲啓曰,注書一員,有被薦之人,與銓官有相避,故不得擬望差出。前頭詔使之時,以假注書入侍,事體極爲苟且,似當有變通之事,而相避人破格擬望,必須啓請,繫是史官重任,敢此具稟。傳曰,知道。破格擬望無妨。
李植,以都摠府言啓曰,今日入直軍士,當爲中日習射,而習陣相値,退行之意,敢啓。傳曰,知道。
晝講入侍,知事李廷龜,特進官李貴,參贊官李植,侍讀官羅萬甲,侍讀官金槃,假注書申悅道,記事官韓興一·具鳳瑞。上御資政殿,講孟子離婁上篇。上讀前受音一遍。侍讀官羅萬甲進講,自孟子謂樂正子曰,止節之密而樂之深也。上讀新受音一遍,大文釋一遍。萬甲講論旨義曰,凡敎人之道,必待其人,自知其過而敎之,然後其敎易入,故先責其輕者,而後責其重者,士君子一事之失,爲失身。昔人有問於伊川曰,無依孤孀,欲爲再嫁,伊川曰此缺飢寒餓死,餓死事極小,失節事極大。今樂正子爲哺啜而從王驩,其失可知矣,孟子之所以深責也。廷龜曰,樂正子好善服罪,故責之也。萬甲曰,善人也,信人也,則樂正子固非常之人,而必待其自責,然後孟子深責之。若使樂正子從王驩,而終爲其所薦用,則尤有所難處者矣。孟子豈不欲行道於齊,而不可苟合,故去之,君子之審於去就,如是。嘗疑孟子之去齊,必爲王驩之所讒,蓋孟子待王驩,如是故也。又曰,孟子以家貧親老不爲祿仕,而三不孝之一罪,蓋謂家貧親老而不爲祿仕,以養其親也。上曰,時乎可仕而仕之,則其仕也爲孝,時不可仕而仕之,則其仕也非孝矣。槃曰,此則以人子職分之所可常行者言之,若時世昏亂,則雖家貧親老,而不可仕矣。貴曰,時際淸明,可以致澤於君民則可仕,如其不可,何可爲貧而仕乎。翼曰,孟子此言,謂家貧親老,則當强仕以養親,非以去就之道而言之也。所謂不孝者,非謂斷以不孝之罪,與五不孝之罪有異矣。萬甲曰,陽城缺兄弟終身不娶,其事不甚乖戾,而終未免絶祀不孝之罪,孟子所云,必皆此類也。廷龜曰,不孝之罪,無後爲大,故舜不告而娶,在舜則可,在他人則不可。上曰,孟子此言,蓋爲辯萬章之不告而娶之語也。萬甲曰,聖人之言,奸人藉口,廢朝時,群兇逞其胸臆,則必托於春秋之義,聖經垂訓,反爲奸究之囊橐,孟子以舜之不告而娶,爲猶告也者,恐後世奸人之藉口也。上曰,非謂舜終不告於瞽瞍也,謂其初不告於瞽瞍也。萬甲曰,經皆可守,權非體道者,不能行也。湯放桀,武王伐紂,而皆能合於權,大舜缺體道而行權者也。人君必須用力於學問之功,至於至善之地,處常處變,可以得中,儒臣之所以眷眷於聖學者,蓋爲此也。又曰,孰不欲至於至善之地,而學問如不至高明地頭,雖欲爲善,而毫釐之差,千里之謬。自古人君才智迥出者,不知其幾君,而擧不能用工於學問,不免於雜伯之歸矣。誠能從事於精一執中之訓,用力不怠,則終至於高明地頭,而自與道合矣。貴曰,小學書爲培養根本之地,自上亦爲進講,可矣。李珥·成渾,相與講明此書,而今世絶無有講之者,閭閻蒙學之士,不知小學之爲何書,士夫之不能移孝爲忠,正由此也。廷龜曰,小學書雖爲培養根本之地,而文理簡固,不爲通暢,故姑停進講於春宮。若夫通鑑則歷觀古今之治亂得失,而可以廣其智慮矣。臣與金長生所見相符,故進講於春宮矣。至於自上進講,則無如論·孟者,而徒能讀之,而不能體認,則何益之有哉?程子曰,學者當以語·孟爲本,他經雖不治,可也。近世之人,有讀論·孟而全不知旨意者,或有粗知一句者,或有不知足蹈手舞者,必須深得其旨義,至於足蹈手舞,然後可盡踐履之實矣。萬甲曰,仁之實,事親是也,義之實,從兄是也,爲仁之道,不一,而其最切近者,事親也,故爲仁之實,必自事親而始,義之實不一,而其最切近者,從兄也,故爲義之實,必自從兄而始。自此而推之,則可至於四海之遠矣,苟或於其所厚者薄,則仁義之道不行,聖人着一實字,其意深矣。
講訖。貴進榻前啓曰,小臣,以老妄之人,爲國忌身,不計其他,自古孤忠自許,衆不缺容於朝廷,自上恕其狂妄,至今保全矣。臣與申景禛,本無些少嫌怨,頃於分軸宴之時,臣先在座,金瑬次至,以申景禛最晩來到,故囚其次知,六卿囚次知,乃相臣之事,在重臣則不可,景禛之不參於宴席,宜矣。至於再三懇請,而終始不來參,則武弁桀驁之習也。恐體面一毁,此習漸長,則雖有武夫跋扈,如鄭仲夫之變,而無能制之也。非謂景禛當爲跋扈也。至於賊适·興立之事而言之,則乃臣之妄發,曾對李曙言之,臣以爲果爲妄發,而景禛以臣爲不能擇言,則臣之所痛恨,缺絶口不言時事,食忠勳祿以終餘年,臣之幸也。上曰,卿與國同休戚,不可退去,但言語之病,則不可不改。貴曰,臣氣有傷,不得和平,若不參朝廷之事,自無言語之病。上曰,責人之道,其言適中,則受責者,自然慙服,如過其實,則人不服。卿每以不中之言責人,故人不服矣。申景禛,固有失,卿若適中其言,則景禛必自服,而卿言如是,故景禛多有不平之言爾。貴曰,下敎之言,至爲感激。廷龜曰,天使接見時節目,政院使御前通事,考謄錄拈出,具草送于臣處,臣已見之矣。詔使若問反正時事,則當以已具於奏聞中爲對。若問賊适之變,則所對措辭不可不講定,當答曰逆适,以擧義勳臣,妄恃己功,志意不滿,出爲邊帥,益爲怨望,以此造叛云,如何?上曰,當以實對,無他措辭。又曰,天使若問光海在於何處,則宜有答辭,且料毛都督之意,欲使我國褒揚其功,雖不可溢美,亦宜善對,使都督不至缺望,此亦我國待都督之道也。宜與大臣議,預定措語。廷龜曰,都督雖無功,而使奴賊畏其議,後不敢竊發,則不可謂全然無功也。貴曰,臣見李德泂,問中朝事,則魏忠顯專執國政,南衙士夫,受其頤指,天下事無可爲者,忠顯有二十四罪云,缺誤傳耶。廷龜曰,泰昌皇帝之崩,忠顯毒殺皇子及皇妃,大逆不道之言,有不忍聞,而皇上不之罪,勢焰薰天,權傾人主云矣。又曰,世子冊封奏請事,前日啓稟,則冊使連年接應之難,姑命停止,然冊封重事,早不可不爲,今此謝恩之行,兼爲奏請宜當,且天下事有不可知,當從速爲之。上曰,當初則冊命未下,而又請封世子,又當天使之來,將何以接應耶?姑停可矣。貴曰,德泂言登州之路,不久阻截,須趁此時,奏請封世子云。奏請使,以冬至使兼差,可以省其弊矣。上曰,民惟邦本,本固邦寧,民不得安,則邦本不固矣。今此兩天使之來,實是無前之事,支待雜物之出於民者,缺奏請冊封,雖差退一二年,無妨。萬甲曰,自上愛民,至於如是丁寧,不勝感激,而國本不可不先定,必受封於天子,然後可以係望於一國,民生之困苦,由於賦役之煩重,非因天使而有怨也。廷龜曰,天使入城,則世子不可不見,而旣見天使,則又當奏請冊封矣。又曰,中朝則皇子誕生之後,隨卽冊立爲太子矣。上曰,雖非嫡子,而從長冊立乎?廷龜曰,然矣。我國旣立世子,而不爲奏請,則天朝必以爲怪矣。槃曰,冊立重事,不宜累年停止,民弊不暇恤也。上曰,雖未及爲之,何害之有?萬甲曰,此國家莫重之事,與大臣議處,可矣。貴曰,因今番支待器具,當留待明年天使,如假家,則不爲改造矣。上曰,如假家等缺五六字十萬之銀,二千之蔘,何以辦出乎?且中朝事勢缺八九字然德泂等云何?貴曰,臣聽德泂之言,表廷老亦知其事勢,閹豎當權,濁亂天下,賢士大夫,無一人在朝,危亡之禍,迫在朝夕矣。上曰,天子屢設經筵,若無賢士大夫,則孰爲之進講耶?廷龜曰,雖設經筵,而登對之人,率皆讒諂,缺廷龜曰,天使謁聖時,必見昌慶宮火燒處,若問之,則何以爲答耶?但有一言,賊适之變,盜賊貪府庫之財,以此焚燒云,似或無妨。前則接見天使,例於仁政殿,而今當接見於此闕,此闕則乃別殿也。天使問曲折,則亦何以爲答,宜爲講定。上曰,凡天使問答措辭,都承旨與大臣相議,預爲講定。貴曰,世子冊封事,令大臣議處,何如?上曰,大臣入來時,當面議爲之。植曰,東宮如見天使,則儀禮節目,亦宜講定。上曰,令該曹講定。
弘文館上下番啓曰,本館員只有二人,校正及入直,萬分緊重,請闕員盡數差出。上曰,令該曹差出。
奉天承運皇帝詔曰,惟爾鮮國,世著忠勤,每當纘緖,嗣缺數字輒以紹封上請,示不敢專也。念我皇祖,曾冊封爾前國王缺四五字頃者以失德見棄,爾昭敬王妃金氏,具奏國情,缺八九字承大典用鎭東隅,今特封爾爲朝鮮缺十餘字土自玆有屬,其該國大小臣缺八九字予一人,非有私於爾新王,故玆詔示咸使知悉,缺數字諭署朝鮮國事李諱,昭敬王妃金氏,奏爾叔缺三四字絶於國臣民係心,倫序相應,實在爾諱,總兵官毛文龍,缺數字爲代請,玆特遣司禮監管文書內管監太監王敏政,忠勇營副缺數字御馬監太監胡良輔,齎詔示爾國人,封爾爲朝鮮國王,嗣主國缺數字用除國難,密邇虜疆,爾其丕振遠猷,益恢先緖,預綢繆缺數字撻伐於中朝,竝封爾妻韓氏爲王妃,特頒賜爾及妃誥缺四五字綵幣等件,王其祗承,無替朕命,故諭。
誥命二道封缺四五字諱誥文制曰,天覆無私,國制摠包夫遐裔,日臨有道缺四五字殊方,選明德而立之君,順輿情而申之命,爾署朝鮮國事,李諱,才堪荷重,度足超群,每思伏劍而安邊,幾欲枕戈而報國,群情共戴,世□攸歸,爰因王母之陳情,時念東方之維翰,是用特封李諱爲朝鮮國王,爾其纘玆舊服,攄乃新猷,繼先烈而矢忠,缺二字圖而愼德,梯航底貢,無忘事上之恭,犄角成師,彌奮同仇之義,□其匪懈,永孚于休,欽哉,缺半行作鎭東方,已眷宜君之度,缺二字北闕,式資□閫之賢,缺四五字隆從爵爾署朝鮮國事,李諱妻韓氏,鍾英峻閥,作配缺三字有恪于湘蘩,順乃徵于靜瑟,新君繼統,旣符當璧之占缺二字流芳,竝迓如綸之錫,玆特封爾爲朝鮮國王妃,於乎賢昭缺三字令圖于河山,德贊桐圭,衍雄封于帶礪,有加懿範,無替榮缺燼餘
上在慶德宮。停常參,只晝講。
自卯時至酉時,四方昏濛,若下塵。自巳時至酉時,日暈。
下直,成歡察訪李瑾,幽谷察訪金后夔。
有政。吏批,判書金瑬進,參判朴東善試官進,參議李明漢進,都承旨金尙憲進。
兵批,判書徐渻進,參判尹暄備邊司進,參議金止男進,參知金尙病,左承旨全湜進。
李楘啓曰,明日常參·經筵,取稟。傳曰,停。
金尙憲,以吏曹言啓曰,玉堂官員差出事,命下矣。政事,何以爲之?傳曰,當日爲之。
又以吏曹言啓曰,玉堂窠闕甚多,今政當爲差出,而擬望之人乏少,相避時推人員竝擬,何如?傳曰,依啓。
李楘啓曰,新除授注書吳竱未肅拜,以修正假注書柳景緝兼察之意,敢啓。傳曰,知道。
金尙憲啓曰,當日爲政事,命下矣。兵房承旨李聖求出使,代房承旨趙翼病,右副承旨李楘晝講入侍,兵批,何承旨進去乎?傳曰,左承旨進去。
持平黃紐來啓曰,臣等將驛馬價布一事,具由入啓,而昨承聖批,極其諄諄,臣等固知聖意之所在也。第念當初頭目之數,蓋以四百許磨鍊,故驛馬四百匹,刷馬亦四百匹矣。今此頭目缺何以知其十二疋十疋之令,而依此數比來乎?所納者必多,依其所減之數,而更督加捧之文,則下送於七日之前云,其價布,豈至於幾盡來納乎?驛馬每一匹,減以五疋,總而計之,馬四百匹,減木四十同,則生民之蒙惠極矣。顧乃令出惟反,仍爲加捧,則非但窮民怨號,大失所望,而朝廷號令,不信於民,其何以爲國耶?得不償失,所損非輕,請還收勿減之命,上以立朝廷之信,下以紓窮民之力。答曰,依啓。
以備忘,傳于李植曰,朴士吉軍士代立照律公事,與者受者,皆當一體照律,而何以不論與者乎?
李植,以都摠府言啓曰,都摠管金自點,備邊司坐起晝仕,請出標信。傳曰,知道。
李楘啓曰,綾川君具仁厚,掃墳時澆奠床備給事,命下矣。今詔使之行迫近,擧國遑遑,畿邑,盡爲竭力於站上,奔走於供億,勢不及於私事,請寢具仁厚澆奠床備給之命。臣職忝該房,惶恐敢啓。傳曰,依啓。
李楘啓曰,綾川君具仁厚,給馬奠床之命,旣已還收,東平君申景裕,亦當一體還收之意,敢啓。傳曰,知道。
李植,以兵批言啓曰,前宣傳官□□□,大駕南狩時,以靑雲君沈命世,軍官扈從資窮,已行大護軍,而其時在缺八字及與諸臣,一時陞秩,出身崔世憲,以兼司僕資窮,已行上護軍,例當加資,兩人資級,官敎相考的實,依法典陞堂上下批之意,敢啓。傳曰,知道。燼餘郞廳任瑋校正。郞廳金時芳書。
上在慶德宮。停常參·經筵。
以迎接都監啓辭,修撰韓仁及,遞差。經筵日記
自昧爽至卯時,沈霧。春坊日記
義禁府啓曰,因刑曹公事,守門將韓惟赫,移義禁府事,政院,捧承傳于本府,在於四月二十九日,而當直書吏,不告官員,慢不擧行,極爲駭愕,令攸司囚禁治罪。大槪拿囚人,勿論輕重,政院,捧傳旨于本府然後,本府方可擧行,而近來創開謬例,只捧承傳,大損王府衙門體面。自今以後,依古例,捧傳旨施行之意,敢啓。傳曰,依啓。禁府續記
上在慶德宮。停常參·經筵。
自卯時至未時,日暈。春坊日記
上在慶德宮。停常參,只朝講。
入侍,領事尹昉,知事吳允謙,特進官尹暘·柳舜翼,大司憲南以恭,參贊官金尙憲,正言曺弘立,侍讀官羅萬甲·金槃,記事官金霱·韓興一·具鳳瑞。講孟子離婁下篇。自孟子曰,舜生於諸馮,止得孟子之意矣。
謝恩,修撰金光炫。經筵日記
上在慶德宮。停常參,只晝講。入侍,特進官李曙,同知事徐渻,參贊官全湜,侍讀官金槃,檢討官李昭漢,記事官任絖·金卨·具鳳瑞。
午時,上御資政殿,講孟子離婁下篇。上讀前受音一遍。侍讀官金槃,進講,自孟子告齊宣王,止君子之言蓋如此。上讀新受音大文,釋各一遍。槃曰,所謂君視臣如犬馬,臣視君如國人等語,宣王之遇臣,多失其禮,故言此以諷之,蓋專指報施之道而發,然不以辭害意,可也,先儒曰,可以此語,警其君,不可以此語,喩其臣,忠臣義士,旣委質爲臣,則豈可以其君待遇厚薄之殊,而爲臣子事君輕重之道哉?湜曰,戰國時,國非其一,而於其所至,皆當盡臣子之道,故斯有可服之道矣。槃曰,戰國時,君若善遇其臣,則莫不報恩,如豫讓以國士報之類,是也。所謂以道而去者,諫不聽言不從而去之之謂,若旣去而君亦不忘其臣,則爲之服齋衰三月也。有故而去者,聽讒說疎遠而去之之謂,如樂毅之類,是也。去又從而拯之,如晉欒盈之事也。此章,專言君臣報施之道,而孟子之去齊,有三宿出晝之事,此只言道理而已。其所自處,專不爲是也。昭漢曰,宣王之遇臣下,頗少恩禮,故孟子,欲其改而發之也。講訖,曙曰,鐵原·金化之間,有加老嶺,而聞有無賴人,結黨作賊,去月二十六日,鐵原百姓家,怯傷六七人,其後自北道出來者,多被掠奪,以此,彼此行人,不能通路,必相屯聚成群然後,越嶺,而目覩者曰,賊兵騎步,竝不下二三十云,而問其府使及衙前,則不過騎八步九云。京城不遠之地,有行路難通之賊,極爲駭異也。上曰,本道監司,何爲不報?曙曰,鐵原府使,卽沈諿之兄也。諿,覲其母還歸,二十二日,到嶺,賊亦是日過去嶺上林藪間,公然有列坐之處,而六日,作賊於柳希聃之奴家,故已報於監司云,竊念監司,方出巡而趁未報聞也。上曰,本道監司推考,令斯速捕捉,然則其賊,恒留於其嶺乎?曙曰,長留與否,雖未的知,而五六日間,已在其嶺上。且張滉拿來書吏,二十八日,到豐田則其村百姓不能安寢,達夜戒嚴云矣。上曰,本官,何不捕耶?曙曰,近觀國事,大槪類是,上年許諴·姜得,被傷之賊,似當驚駭必捕,而專不留意,近又忠淸道韓山·鴻山,有群聚之盜,李義培·進上之物,亦爲被掠於公州地云,而尙無捕捉之奇,此必視爲尋常而然也。且西路百姓,以赴西抄軍之故,如在倒懸,若不變通而歲或不登,則必不能保矣。上曰,其處軍政致誤,乃有此弊,令廟堂,從長議處。曙曰,下三道徵兵,極爲悶慮,左議政尹昉,惓惓每以此達之,令李适,別行募法,而其心不軌,終不施行,向見南以雄,相議,則曰,昌義等地,雖有募得之軍,而若或有變,則其處之人,不募亦入保,募之甚不關,如平壤·寧邊善爲事目則或可多得云,故問其所以,曰平壤中軍所募,多至六七百者,只減烟火雜役而致然云,今若擧行,似有多少必得之路矣。上曰,言此者多,而勢有所不可行,故停之,若欲募入,必計朔給價而後,人肯從之,不然則誰有見小利而赴死地乎?言雖善而事恐不可成也。況內地則雖不給價,臨變可以入保,邊上則雖多給,萬無臨亂樂赴之理,而國家筋力,亦必難支,略減烟火雜役,豈是應募之具乎,曙曰,以臣料之,邊上則使女人,可以充隊成列,而內地則惟載在軍籍者,抄而爲兵,故漏籍之軍,無臨亂入保之理,安州龜城,不守則已,若欲保障而多入下道之軍,則寧減下三道軍兵,入防時,所給之料,所費之物,及下三本道資裝之木,與上來時,一路支供刷馬之價,募得關西漏隱之軍,常常操鍊,則其軍所在處,亦不過數日之程,故招集旣易,防戍亦便,又擇其中有根着者,爲統長作隊,十一月十二月正月等三朔入防,其餘九朔則唯有邊報然後,招之,則必有緩急之用也。上曰,然則兩南軍士,專廢然後爲之,邊上軍,從何地出乎?曙曰,平安道精抄軍九千,黃海道一萬三四千云。而只以此長爲赴西,故不能支當,若十分其軍,作爲八番,限三朔相替,而每於冬三朔,加一分送之,則一番之軍,幾至二千四百,而冬防之數,可至五千,然則粧束,雖不滿二萬四千,而二萬,長在道中,其有事變,常常期會於城守處,則雖不徵下三道之軍兵,而亦足防變,黃海道別勝軍三千,平安道兩營營下軍外,又有多少漏丁,若召集此軍,使三千,恒留於道內,五千,出防於邊上,則國家有可恃之勢矣。上曰,應募與否,雖不可預料,而有實者已必爲軍,否則期於謀免,以予所料,似無應募者也。曙曰,邊上,舊有土禁軍之規,而小大堡鎭竝置之,今若加設遞兒而募之,則必多得也。渻曰,只於邊上置之,內地則無之,臣,爲北道監司時,以奴婢貢給價,而其後作米,以罷之矣。曙曰,減下三道赴西之料,而給諸土禁軍之料,則可以爲之,且其處有根着人,必不盡充於軍籍,而況平安道人物,素稱繁盛今雖不如前日,南以雄,亦欲爲此擧,第試之,如何?然必先知關西募軍之數然後,可以照減南軍矣。上曰,試之而後,可知矣,議處事,下備邊司。渻曰,李曙所達之言,乃兵批之事,臣亦粗知首末,沈光世在時,委送平安道者,爲是募軍事也。上曰,乃入作也。渻曰,臣爲其道監司時,方天兵在境,時事擾攘,道內物情,雖未洞知,而所謂入作云者,不恒其居,住着三四年間,若有侵役之事,則必於閑勝地,卽爲移去,故入作人,則只役於支迎使節之往來而已。金瑬謂光世之募軍,必不成,臣亦以爲難,而李馨遠之疏,及他建此議者甚多,以致莫知歸熟,大臣,未能決定,張晩·李時發,頗知其處事情,皆言專減南軍,則非但他條得兵,甚難,一朝猝遇事變,定有難處之事云,此則誠爲難便,而如土禁軍事,所存本不多,雖無料布之給,安於雜役之減,而必無入保,此則加設遞兒,多給祿俸,且於使臣下去之時,令各別試才,以示褒勸之典,則似可得力矣。上曰,試爲之,觀勢處之,可也。渻曰,江原道土賊事,臣亦因北來人聞之,則騎步兵,幾至二三十名,而皆有弓箭鳥銃之具云,此必在京盜賊,出掠於外方者也。倘獲其魁,餘黨必散,令捕盜廳,各別跟捕。上曰,近來捕盜廳亡命者,及可捕之賊,未有以捕聞,此由不致力然也。令各別跟捕,渻曰,近來被罪人奴僕,不得安接,或伏於山谷林藪間,而化賊云矣。曙曰,鄭允誠·允福之輩,卽适賊餘黨,時未跟捕,而近聞往來於淮陽·金城近處云,此無乃其賊之餘種耶。且徐孤臣云云之說,似或可諱,而直告之如此,頗近於忠厚矣。上曰,其言,緣何告之耶?曙曰,西撻,與奴賊結婚之說,雖未知虛實,而果如所云,則天下之不幸也。必無先趨我國之理,而若外爲羈縻而內爲之援,則恐有專意移兵之患也。上曰,徐孤臣爲將,雖不至庸劣,而處事頗多怯也。曙曰,有怯則土窟等事,不能爲之矣。上曰,土處其地,未知何意。曙曰,雖守寸地,而不失之,且自食其穀,以爲彼此之援,豈不美哉,上曰,誠可笑也。曙曰,凡有聞見事變,必盡心通之,似多致款之意,自此,薄言致謝,何如?上曰,可矣。湜曰,然則毛督,必惶憾也。上曰,毛必不悅矣。曙曰,兵事有機關,何必事事爲毛,自爲之計,亦不可不圖也。上曰,徐之住彼不越來者,亦不服從毛家之意也。曙曰,南以雄,在西聞之,徐也。指毛而言曰,老爺,侵軼朝鮮之民,如彼,他日緩急,其可恃乎云云矣。上曰,徐之年歲,幾何?前爲何官乎?曙曰,參將云矣。上曰,近以參將稱之,出來時,做何官耶。湜曰,戶曹所啓,詔使支待事,秀魚卵,生銀口魚,自上允下,而前規之外,不可別創,況秀魚卵,容可易覓,而生銀口魚,若當非節則恐爲貽弊之歸也。上曰,令都監處置,大槪銀口魚之載於謄錄與否,雖不可知,而許天使,求食秀魚卵,故見在於謄錄矣。湜曰,此時節早,銀口魚,僅長數寸而捉之極難,且照氷遠來,所用必不合矣。上曰,未知都監,何緣爲此,而必善處矣。燼餘
上在慶德宮。停常參·經筵。
李楘啓曰,明日常參·經筵,取稟。傳曰,只朝講。
金尙憲啓曰,天使出來時,開城府問安,何承旨進去乎?取稟。傳曰,左承旨進去。
又啓曰,臺諫有闕,當日政事爲之,何如?傳曰,允。
有政。吏批,判書金瑬,式假,參判朴東善進,參議李明漢進,都承旨金尙憲進。
兵批,判書徐渻進,參判暄義禁府坐起進,參議金止男病,參知金尙進,右副承旨趙翼進。
吏批啓曰,慶尙道京試官李景奭,兼監察下批,時未復命,而今政,正言受點,監察,似當減下,而係是臺諫處置,不敢擅便,何以爲之?敢稟。傳曰,依啓。
金尙憲,以吏曹言啓曰,忠憲府啓辭,凡親功臣,時在罷散之中,自前必付軍職者,振武功臣滿浦僉使成大勳,旣封昌山君,則自本府,未敢付軍職,前主簿金良彦,前參奉金光熽,應付軍職,而竝爲無故作散,不得已隨後薦狀宜當,成大勳則兩西邊將,法典內,亦許付軍職受祿,此人則旣爲封君,品祿題給,如付軍職便否,令吏兵曹議處,何如?傳曰,依啓事,傳敎矣。功臣之方爲邊將者,自兵曹陞降付祿,乃是規例也。昌山君成大勳,時任滿浦僉使,而前主簿金良彦,前參奉金光熽,俱在散地,竝令兵曹,雖在科後,速爲處置,俾無功臣失祿之患,何如?傳曰,允。
又以司饔院言啓曰,天使宴享時,每爵果盤,御前及兩天使前,各二床相遞迭進事,戶曹啓辭,蒙允,而本院一依該曹,分付擧行而已。但念前頭,畏日爆之床,排饌物必致乾燥,非但所見未安,天使,退床,頭目,例爲一一推去,若有曾來之人,知其前例,逐其味數,一一推之,則只將二果盤與之,必有生怒作拿之患,委屬可慮。令都監,預爲議定,俾無臨時生事之弊,何如?傳曰,依啓。
全湜,以戶曹言啓曰,以延平府院君李貴箚子,備邊司啓辭內,令該曹,講究生財之道,覆啓施行事,允下矣。末世士夫之貪廉,由於世道之汚隆,雖加俸錢,難保其去貪爲廉,但祖宗設法,百官廩祿,皆有定數,而亂離以後,減而又減,上自公卿,下至小官,擧皆有艱食之歎,殊非忠信重祿之道也。目今朝家經用,只靠兩湖田稅,而田結日縮,歲入日減,冗食闕,浮費日煩,山澤魚鹽之利,則輸與他人,該曹,不得窺其涯涘,財何由不乏,國何由不貧乎?然此皆臣等才疎計拙,不能生財之致也。李貴疏中,所謂未得善理財者,眞是切實之言也。臣等,嘗聞李貴之言,參以前上箚辭,魚鹽鐵措辦之策,鑿鑿有理,皆可施行,李貴至誠憂國,思慮甚長,其於錢穀生出,則必理會於心上矣,臣沈悅,曾於榻前,請以李貴,爲兼判書者,良以此也。請令廟堂,更加商議,或爲兼判書,或依古事爲鹽鐵大使,以便調度,宜當,惶恐敢啓。傳曰,依啓。
獻納權濤,來啓曰,正言李景容,以頃者同僚避嫌時,適値落傷,方在受由中過數日,出仕後始爲來避,而其間事實,已具於同僚避辭,則何必更擧已陳文字,呶呶於聖聽乎?不察之失,詆斥之被,少無異同云,則設語雖略,意無他岐,而昨日筵臣,捃摭被駁臺諫之事,斥臣以猶從此習,情非近似,而垢旣發彼,見踏於人,甚矣,持此靦面,何敢仍冒?正言曺弘立,以臣以李景容處置事,往于司諫李潤雨家,路聞綾原君俌之來,回馬避入於洞口五步許,未及深入隱身,其行忽過,捉去下人,知家,臣本鄕生,不慣京規,有犯邦憲,不可仍冒。竝引嫌而退。避嫌之啓,後於同僚,則以無異爲辭,是亦一道,但臺諫風采,惟以直截爲主,而前後處事,不無周章之失,隔等回避,自有常規,而旣已避馬,則捉去下人,雖似過當,未及隱身,不無所失。請正言李景容·曺弘立,竝命遞差。答曰,依啓。
趙翼,以兵曹言啓曰,今日武藝都試終場時,各司官員,例爲躬親進排,軍資監·廣興倉,終不來現,極爲駭愕,請從重推考。傳曰,依啓。
全湜,以戶曹言啓曰,平壤迎慰使,齎去頭目贈給禮單中,白貼扇,未及措備,不爲下送矣,今已准備,齎去禁軍,令兵曹,急速差定,罔晝夜馳送,何如?傳曰,依啓。
傳于李楘曰,此殿額字,姑留內矣,更令元振海,書入。
李植,以軍器寺言啓曰,臣李曙,曾在外方,飽聞本寺案付匠人役苦之言,今忝本寺,問本寺匠人元數,及使喚之規,弓匠則老殘竝只四名,箭匠則女人竝只三名,其餘外方匠人,無一名一日使喚之事云。取考寺中流來舊規,則例於天使時,有稱助番收布之規,且有匠人置簿,欲知其有無,一戶木一疋,依前捧上事,試爲行文矣。今果有來納者,以此見之,外方,不無本寺匠人,而常時,別無應役納布之事云,有役案付匠人,豈終平生閑遊,不應一日之役乎?萬無此理,此必是京外色吏,中間受價,自用之致,今日國事,無處不然,誠爲痛心。忠淸·全羅·江原·黃海·京畿等道,及開城府,寺案付匠人,兵曹,歲抄相考,抄出行移,令兵使次知,一一別抄成冊後,各人等當初充定歲抄年月,相考充定後,每年身役,某處備納,受尺與否,從實査出,明白啓聞之意,各道監兵使處行移,何如?傳曰,允。
又以軍器寺言啓曰,臣李曙本寺所上流來弓子,一一點檢,則其中或有畢造而不解者,或有破傷當改者,或有連槊時角未及着筋者,皆非實用之物,誠爲可惜。欲除今夏等年例月課,而此等破弓及未畢者,欲爲改修,則本寺京案付弓匠四名內一名,年過七十,不合使喚,一名,兵曹武藝坐起處,逐日待候,只有二名,而自春初,立役於內弓房,本寺之事,全不顧見。弓房則雖無此人,自可爲之,本寺匠人李旕先,還爲下寺事,捧承傳施行,何如?傳曰,知道。畢役後使喚,可也。
傳于趙翼曰,以戶曹公事,逆賊奴婢家舍籍沒事,曾已傳敎,義禁府,當爲査覈,而何至今不爲書啓乎?
持平辛啓榮來啓曰,凡於米麪,各司出納之際,必請臺監之意,乃所以禁奸濫而糾不法也。頃日軍資監請臺之日,監察金汝水,田稅未捧之前,責納人情,下輩因緣作弊,罔有紀極。如此之人,不可苟充殿中之任,請命罷職。宣傳官劉纘先,本以悖戾之人,行己處身之無狀,已不足言,而所居閭里,多有侵害之事,一閈上下之人,不堪奠居,凡在見聞,莫不痛駭,請命罷職不敍。答曰,依啓。劉纘先罷職。
李楘,以司饔院言啓曰,啓運別宮朔膳,則各道例爲進排,名日則不爲進排,慮其當初不爲磨鍊矣。今端午亦爲闕封,移文問于該曹,則當初大臣議定時,朔膳四名日,依中殿例磨鍊。其自前不爲進排,各道監司推考,今後令該曹,更爲知委進排,何如?傳曰,允。
李楘啓曰定州別問安時,頭目贈給紙扇等物,水沈不用,自戶曹,有備送之敎,今方別定禁軍下送,而但禁軍之行,中路驛馬遞傳之際,例致遲滯,詔使已到椵島,必有不及之患,遠接使所齎去紙扇,元數雖不敷,爲先推移贈給,以追送紙扇還償,使之無弊送事,遠接使,及定州問安承旨處,急速下諭,何如?傳曰,允。
李植,以義禁府言啓曰,詔使之行,已迫,而全羅·忠淸·京畿·江原等道,才人過半來到,慶尙道,無一人來現,極爲悶慮,罔晝夜起送事,慶尙監司處,發馬行文,何如?傳曰,依啓。
李楘啓曰,卽見迎接都監啓辭,詔使時所用銀口魚,分定於海西·關東·兩南,使之照氷上送事矣。凡詔使支待等事,所當極其豐厚,小無餘憾,而但銀口魚,旣非謄錄所載,又非詔使必求之物,況時節太早,形體甚小,捉得似難。且日氣極熱,照氷遠來,必失本味,決不合用,而一入都監謄錄,爲日後無盡之弊,祇恐無補於實用,徒貽害於窮民,更令都監,商議處置,以除一分之弊,惶恐敢稟。傳曰,知道。
又以迎接都監言啓曰,戶曹,以秀魚卵·銀口魚,卜定與否,令都監處置事,入啓。傳曰,依啓事,傳敎矣。秀魚卵·則京市貿易,秀魚卵,如不得,則以鮑魚卵,代用無妨。銀口魚,則中國亦有之,天使,如或討食,則節物,不可不備,不得已數三百箇,定於海西·關東·兩南,使之照氷上送之意,敢啓。傳曰知道。銀口魚,乃是節物,似當備待,但遠路輸送之際,貽弊必多,如非謄錄所載之物,勿爲卜定。
趙翼,以兵曹言啓曰,今日都試終場罷後,諸將取才,有一人代射現捉,而終不言其名,極爲痛駭,令攸司,囚禁推問,依律治罪,何如?傳曰,依啓。
吏批,曺弘立爲判校兼編修官,嚴惺爲執義兼編修官,李鎛爲刑曹正郞,楊萬古爲刑曹正郞,□羲之爲奉常判官,李莘爲缺高傅川爲正言知製敎,李景奭爲正言,崔葕爲修撰知製敎兼經筵檢討官春秋館記事官,李景容爲典籍兼記事官,鄭弘任爲典籍,呂爾徵爲典籍,金堉爲司書兼記事官。參外,豐儲直長權爲己,尙瑞副直長李亨胤,豐儲奉事李思古,廣興奉事鄭雲翰,南部參奉李興仁。外,權俌爲景陽察訪,李義允爲全羅道審藥。
兵批,鄭經世爲知中樞,沈諿爲都摠管,朴濠爲衛率,姜煒爲世子翊衛司侍直。
義禁府啓曰,以尹益亨公事,書員·木手等,拿來一處憑問事,判下之後,書員崔興立,宋參奉稱名人,就囚,而木手宋澤,稱逃辭緣,極爲駭愕,跟尋捕捉事,令捕盜廳擧行,何如?傳曰,允。禁府謄錄
上在慶德宮。停常參,只朝講。
李楘啓曰,明日常參·經筵,取稟。且來十一日,輪對日次而庭試,故不爲取稟。傳曰,知道。只晝講。
李植啓曰,逆賊籍沒事,問于禁府,則以爲必判府事合坐然後,査出,而李廷龜因館伴,逐日進去于迎接都監,故趁未査覈云,自本院速爲合坐事,各別分付矣。傳曰,知道。
又啓曰,暗行御史所捉,梁諫·李時吉,不法文書取納事,傳敎矣。李時吉文書,則禁府卽爲來納,而梁諫文書,則三月初八日,禁府都事,置簿受去,而不知在處,招問下吏,互相推調,累督不納,今晩始爲搜得,來納不小,緊關文書,付之吏胥,茫不省察,極爲駭愕。當該都事,請推考。傳曰,依啓。
又啓曰,崇政殿額字,使元振海書入事,命下矣。昨日,卽使紫門監役官馳往,則元振海,病重不能操筆云。今日淸朝,更令問之則如前,大槪京中,雖有能書,皆未及元振海,何以爲之?傳曰,知道。待其病勢差歇,使之書入。
李楘啓曰,奉審日視事,例爲停稟,而來初八日,永寧殿·宗廟·南別殿奉審事,啓下,明日視事,何以爲之?傳曰,停。
又以司譯院言啓曰,詔使之行臨迫,本院事務多端,提調二員內,金尙容,遠接使西下,李時發,以親病出外,未知其還來之遲速,請李時發遞差,以在京無故之員,差出,何如?傳曰,允。
趙翼,以訓鍊都監言啓曰,前日,因義州府尹李莞狀啓,都監砲手金都致·張彦香等,諉以義州雇工,欲使除案刷還,而不可不刷,考兩人居住,後處置,移文黃州·平山,則金都致,旣還本土,故其父彦武,捧招本道監司粘移內平山人物,明白的實,而張彦香,則以其未及出來,故時未査覈矣。今聞李莞,徑自捉囚張彦香,不爲出送云。其不識事體,甚矣,請李莞推考,使之卽送張彦香,以憑査考處置,何如?傳曰,依啓。
李楘,以禮曹言啓曰,本曹郞廳六員內,正郞洪,以管餉使從事官,已爲西下,正郞宋時吉,佐郞金南重,以接待都監郞廳,除本司逐日仕進,正郞李穧,重病未差,佐郞李時煥,以纂修廳郞廳,亦爲除本司,只有佐郞崔有淵。當此詔使迫頭事務繁劇之日,郞廳一人,勢不能周旋察任,請佐郞李時煥,纂修廳郞廳改差,使之專察本曹之任,限詔使回還間,勿爲差祭,何如?傳曰,不允。
傳于趙翼曰,梁諫不法事,御史所書啓,則云祭物載持人馬九疋,以爲可駭矣。觀梁諫文書,則乃云捌九疋,不知其帖字失之耶,御史書啓,誤書耶?問于李敬輿以啓。
傳于缺曰,慶尙道暗行御史書啓,梁諫不法文書中,人馬價木九疋,落價木二字,不小文書,如是不察,殊甚非矣,推考。
全湜,以戶曹言啓曰,以生銀口魚卜定啓辭,傳曰,知道。銀口魚,乃是節物,似當備待,但遠路輸送之際,貽弊必多,如非謄錄所載之物,勿爲卜定事,傳敎矣。生銀口魚,則照氷輸運之弊,果如聖敎,勿爲卜定,鹽銀口魚,則乃是謄錄所載,而輸運之功,不過一力所負,略爲分定之意,敢啓。傳曰,知道。
李楘,以司饔院言啓曰,今日南別宮宴享私習儀時,假提調蓮城都正夢虎,泳城都正亨忠,蓮恩都正應虎,行司果許崝·李克一,竝無緣不進,請從重推考。傳曰,依啓。
李植,以工曹言啓曰,冬至使齎去進獻螺鈿梳函一部造作所入鮑甲磨正次錠玉沙一斗,天使時求請玉石磨正次錠玉沙二斗,所産官急速分定上送事,京畿觀察使處,行移,何如?傳曰,依啓。
又以工曹言啓曰,常時場屋排設時,應入器皿,其所應辦官,責納于本曹,罷場後各樣器皿,還送本曹,自來規例,而今番漢城府場中,所入陶耳膳十五箇,陶東海八箇,中所羅五箇,小所羅七箇,湯罐七箇,水甕三坐等,非徒不爲還下本曹,該吏反爲打下。當此詔使臨迫,陶器之用,亦甚關重,而應辦官所爲如此,無謂,甚矣,請從重推考。次知邑吏,令攸司,囚禁治罪後,上項器皿,一一生徵,以補天使支待之用,宜當,敢啓。傳曰,依啓。
李楘,以迎接都監言啓曰,司饔院啓辭,天使宴享時,每爵果盤御前及兩天使前,各二床相遞迭進事,戶曹啓辭蒙允,而本院,依該曹,分付擧行,而但念前頭,畏日曝之床,排饌物必致乾燥,非但所見未安,天使退床,頭目,例爲一一推去,若有曾來之人,知其前例逐其味數,一一推之,則只將二果盤與之,必有生怒作拿之患,委屬可慮,令都監預爲議定,俾無臨時生事之弊,何如?答曰,依啓事,傳敎矣。果盤二床,相遞迭進事,該曹入啓,議定所入雜物,皆以此磨鍊,今難猝辦云,而司饔院啓辭,果有意見,御前及兩天使前,各加二床,以四床相遞迭進,則似無乾燥之患,味數則頭目,雖或推去,果盤則自前未見推去之時,設或如此,令該曹,周旋於差備官,臨時善處,何如?傳曰,依啓。
弘文館應敎臣朴炡,副應敎臣兪伯曾,校理臣羅萬甲,副校理臣金槃,副修撰臣李昭漢等,伏以,爲國之道,任賢使能而已。賢者,有德之謂也。能者,有才之稱也。自古才德兼備之人,則固難易得,而若其有才者,雖有瑕累,不可全棄,舍短而取長,量能而授職,實是器使之道也。惟其任之使之,各有攸當,故賢者在位,能者在職然後,始可謂盡用人之方,而無淆亂之失矣,是以,賢而才短者,尙不可責以能者之職。況無德而有瑕者,雖有尺寸之長,豈可置諸賢者之位,任〈之〉以莫重之責乎,臺官之任,作人主耳目,糾察百僚,振肅紀綱,乃其職也。至於長官,其選尤重,苟非負一時重望,爲輿論所許者,則不可冒居其位,承當其責也,明矣。大司憲南以恭,雖曰小有才局,而其行身處事,素無可稱之善,曾與柳希奮·朴承宗,結爲心腹,爲淸議所棄,久矣。當此滌瑕盪穢,管蒯俱收之日,隨才器用,或無不可,而今迺翺翔臺閣,冒玷長官之位,則不但物議嗤點,無以彈壓而已,使以恭自揣,亦豈晏然乎?臣等,非以以恭旣往之愆,爲今日全棄之地也。顧風憲重責,決不可付諸此人,公論日激,有難阻遏,伏乞聖明,亟命遞改其職,以重名器。取進止。答曰,省箚具悉。南以恭,無大段瑕累,置諸此任,未爲不可。爾等,張皇說去,必欲遞去,未解其意也。無罪臺諫,不可輕遞,勿爲煩瀆。
傳于李植曰,玉堂無長官,而無端遞改臺諫,自前有幾番耶?考啓。
傳于趙翼曰,赦後全家定配人,亦爲蒙宥乎?問啓。
趙翼啓曰,全家罪人,則祖宗朝缺四五字得蒙宥,故赦文中,亦不爲擧論云矣。傳曰,知道。
趙翼·李植啓曰,玉堂無長官,而無端論遞臺諫,自前有幾番乎考啓事,傳敎矣。玉堂箚子謄錄,失於兵火,在廢朝,玉堂或有無長官,而論遞臺諫時,今不可取以爲据,宣祖朝事,則今已差遠,臣等,聞見孤陋,時未有考。大槪玉堂,論遞臺諫,是希罕之事,無長官爲之與否,雖無所考,常時論事,則雖重大,或不待長官而箚論,多矣。傳曰,知道。
趙翼,以備邊司言啓曰,焰誚許貿之事,一經具題之後,各行次時,咨請該部,許爲貿易,自是規例,而今此兵部咨內事,意欲令我國,自行題請,此必中朝禁物,該部阻搪之事後,起使臣行次時,令承文院,措辭撰出,題奏施行,何如?傳曰,依啓。
朝講入侍,領事申欽,知事吳允謙,特進官沈命世,特進官崔來吉,參贊官趙翼,司諫李潤雨,持平黃紐,侍讀官羅萬甲,檢討官李昭漢,記事官任絖,記事官韓興一·具鳳瑞。卯時,上御資政殿,講孟子離婁下篇,上讀前受音一遍,侍讀官羅萬甲,進講,自孟子曰,無罪而殺士,止不能以是稱之,上讀新受音一遍,大文釋一遍。萬甲,講旨義曰,人君用刑,必可當罪,若無罪而士爲見殺,則大夫可去。無罪而民有被戮,則士可以徙。一失其刑,所係甚重。此,王者殺一不辜,而得天下不爲也。此章,專指殺人言,而士大夫可去之道,非一也。君不用其言,則可去,小人當國,則可去,是以孔子,於衛靈公,問陣而去之,於魯季桓子,受女樂而去之,君子之去,貴先其幾,幾若已著而禍患將迫,則不可去也。表宏,土處而不與李膺等之取禍。穆生,辭醴而終免申伯公之被害。然則士大夫知幾長往,可以不辱其身,而人君知有此幾而善處之,亦不失爲君之道也。大槪君子者,不可以威武屈,一君子去,則衆賢皆去之,此,君上之所當體念處也。欽曰,殺戮者,人君之所愼者也。雖以資明之主,恒軫欽恤之道,而一誤所聞,刑章失宜,則賢人君子,不能保存,故經筵官之所陳,卽指士君子處身之道,而雖在人君,亦當猛省其幾,至於疑似之間,則尋常戒飭,可以盡爲君之道也。允謙曰,此章,專言士君子去就之道,而人君亦當省察處也。昭漢曰,刑不上大夫,故殺士則大夫可去矣。欽曰,漢宣帝,不易得之君,而亦嘗有枉殺之政也。昭漢曰,進講適,當此大文,謹陳其國家礪廉恥之道焉,頃以些少之罪,屢有囚禁之擧,凡人有罪,隨其大小輕重,治之以律,可也,不以其律,旋囚旋放,欲責其效,此極未安處也。潤雨曰,罪犯贓汚者法當重究而元情之後,例必蒙放,至如簿書期會,些少之罪,例爲被拿,士大夫,廉恥之所關,而刑罰之不中,何如此也。萬甲曰,御史啓聞,犯贓之人,禁府,每令本道監司査考,此必輕御史而重監司也。潤雨曰,監司,雖爲道內風憲之官,察知民情,勢極難便,而惟御史,出入民間,多所得聞,故自上,必遣御史,御史,亦體委遣之意,盡心致察,而又若推之於監司,則初何用御史之必遣乎?萬甲曰,自古愼重刑殺,必有三覈之規,而宋仁宗,亦嘗曰,朕平生,未嘗制人以死,其仁厚之澤,足以綿三百年矣,且此章之義,與大學一人行仁,一國興仁之意,相類。君仁之澤,近被一國,遠至天下,而其所發,皆主於一心之深,初幾甚微,而末效甚廣,其治亂興亡,皆係於人君之戒不戒如何耳。潤雨曰,堯·舜,率天下以仁,而民從之。桀紂,率天下以暴,而民從之。堯·舜·桀·紂之時,民則一也。而其善惡之分,不同如此者,必在人君一身之修否,而趨向有異,固非刑罰,所可移也。萬甲曰,人君一動一靜,如宮中所爲,孰有得知者,然隨所尙而下必化之,昔,齊君,好着紫衣,其價甚高,一日思欲矯之,托以惡臭,而終不更服,持其衣者,乃失其利,君上之所尙,不可不正也。允謙曰,人君之治民,非必以法制禁令之末,而爲之,可以回風俗礪世道,使斯民,咸囿於吾化之中者,惟在於躬行之間,若根本不正,則其末不成,須於本源上戒飭焉。翼曰,刑政若誤,冤死必多,近見上言,有扶安居金致中,稱其父爲親屬所誣,被其太守枉殺云,雖未知其言之虛的,而誠如所訟,必治誣訴者,及其守令然後,可以懲奸人誣告之罪,而無守令枉殺之弊也。萬甲曰,恭順似禮,而過恭非禮也。施與似義,而喜施非義,惟大人所爲,泛應曲當,無非得中,而彼所謂禮義云者,卽近於婦人之區區耳。如孟子餽金之受不受處,苟非道全德備者,其於義利公私毫忽之間,辨之甚難也。允謙曰,此大人,非但指君子,亦指地位最高處而言,易有中正之道,而尤貴夫中者,隨事順理,因時處宜之故也。所謂正,雖曰極當,若不得中,則不能至於道,故如是言之。昭漢曰,大人之意,此雖略言,而易辭多病發明處矣。欽曰,此章,雖指爲子弟敎養之發,今以徹上徹下而言之,朝廷,若能培養士大夫之學,則雖或未至於才,而可以化成一世,故先王初年,專務培養,以至壬辰之亂,多有得力焉。卽今人心,亦可培養,先爲改革然後,可以回治道也。聖上君臨之日,年少可以擔當國事之輩,能致誠而培養,則可見收用之有餘矣。昭漢曰,近見士習,以鄭曄敎導之故,頗多就正之效,學之功也。潤雨曰,廢朝十餘年間,公道全廢,惟以私情取之,其習猶存,不肯讀書,卽今科場,無一丈策文之善作者,各別致意而培養,可也。萬甲曰,培養之道,非可猝然急迫之爲,惟以薰陶漸染,期至於成就之地也。先王初年,儒臣朋來,以贊聖治,故反正之初,首發今也無師友之歎而然,當先王興衰撥亂之際,及今日詞章斧藻之輩,亦皆先王培養之餘也。光海十年,專昧此術,卽今人才,如是之乏,不待文王而興者,千百載,有幾人哉?欽曰,人有不爲也而後,可以有爲云者,此於官人之際,尤可驗也。凡人處心正直,則雖有病痛,而多有可觀處矣,否則設有其才,必動於利害之間,而事多謬誤,至如宦官宮妾之類者,見利卽爲之故,初雖甚微,其害終大,人必知所擇然後,可以有爲,此等,官人上尤爲喫緊處,願聖上用人,當於此留念焉。萬甲曰,凡人無所不爲,則隨時變化,逐臭而行動於榮利之間者,多矣,設使言語迂闊,而曾不爲禍福爵祿之所動,則必致察而用之,此大文,於官人之際,最爲喫緊焉?翼曰,行己處事,不忍爲不善者,能爲其所當爲也。若動於利者,何所不爲乎。萬甲曰,人之不善,或致輕言,終爲其人之所陷,則似有後患,且其人,初非言顧行,行顧言之賢,則亦必致己不正而正人之譏矣。上曰,有言責者,不可不言人之不善也,若非言責者,何必言之?萬甲曰,大舜,隱惡揚善,而猶有所流竄之擧,則人主之懲勸,尙矣。昭漢曰,薄罪細過,或可容隱,至於大罪,何可隱也。上曰,此專指職非糾正者而發,若治人者,則豈可諉以隱惡,而不治其所當治者乎?末世薄惡,喜言人過,此則不可也。欽曰,自降世道,施爲文物,雖是不緊,是尙是崇,至如元氣,國家之所務植,而衰替至此,誠可寒心。萬甲曰,宋祚三百年,無非仁厚立國,自初至終,元氣少無衰替也。且上敎至當,當官者,當言其所當言,而降及末世,身在言責者,專事含默,此不過慮後患而然也。上曰,可以言之而不言,與不可言而言之,皆要免後患而專出於私耳。萬甲曰,人之有善則揚之,不善則隱之,乃君子之德,而非小人忮害者之所爲也。小人,必有忮害之心,而亦使人君,不知其情狀,人君於此,倘能猛省,則可以致君子道長,小人道消之會,而一以成風俗仁厚之習,一以杜言官含默之弊也。昭漢曰,雖曰當官事之細微,再再欲察,此豈厚風哉,萬甲曰,小事而不言,則大事,誰肯言之。上曰,隨事糾正爲當,何必待大事而言之,小事則不言之,而惟當官者,可也。萬甲曰,涓涓之水,必至於滔天。炎炎之火,終致其燎原。人臣過失,可於微細時正之,若至於大,則恐未及也。允謙曰,文辭,非必斥其事,言之也,必先達主意然後,因付解餘意,可也,不然,則恐失主意所在矣。萬甲曰,如答陽貨見南子等事,可以見聖人不爲已甚處也。
講訖,欽曰,逐日經筵,可見聖學勤篤之至意,然學文之道,惟在於講明義理而已。若文學者,不過爲治心之助也。古人曰生疑者,是長助處,接遇向學之臣,頻頻下問,如詩之如切如磋,如琢如磨,講盡蘊奥然後,聖學,可就於日將矣。允謙曰,大臣之意,盡矣,必講論旨義然後,自下當啓發聖學之所未及處矣,臣於前者,屢陳聖學,必就大學上求之,有一經一法,卽轉身擔當,而尋入門墻,方可得力,故平常用心處,及凡措事間,未審聖學之如何,惶恐不敢仰稟,而爲學工夫,常於心上,察其王伯之分,與所講之學,互相發明,可矣,若有所間斷,何以至於成就乎?潤雨曰,學者工夫,以近理自得爲上,而文字間,則惟知古今事理而已。隋煬帝,善於文辭,皆無益於亂亡也。臣,頃忝春坊,進講於世子,則世子,性質甚爲英明,文辭亦將日就,而第不留意於學問上矣,前以箴銘書屛以入,其後又書敬齋等箴以上,而通鑑一書,不是切己之學,論語·小學,一語一事,無非有益,臣意,以小學繼講,可也,何必以通鑑數多之冊,虛費日月乎?允謙曰,古人論學者,甚爲分明,少無差謬焉,欲讀雜書,則幾於玩物喪志,必須博學廣問然後,多益於處事之間,故程子亦以此爲先,而大學或問之所著,甚爲仔細,若以博洽爲事,專尙文辭,則已與身別學問,蔑如也。必文與義兩盡,互相爲用,切磋於博約之地而察之,則一字一句,皆有益也。欽曰,詔使,已到椵島云,而更無馳報,未知今已登岸否也。上曰,初二日,定到椵島與否,未能的知,而大槪計程則近似矣。欽曰,近以詔使事,中外奔走,未遑及他,而西邊防戍,必預爲經畫,可保无虞,頃者,李曙,見臣備言土禁軍之事,故臣意,亦以爲然,卽通書體察而問之,則答以必得盡心者然後,方可爲之云,如欲必行,則當問於體察都元,兩處而爲之矣。上曰,廣問詳議爲之,但祖宗朝,西北所置土禁軍,其數甚少云,今以應募之軍,皆稱土禁軍,其事勢,未知如何?欽曰,此,李曙,欲聳動人心之意也。近與多人相議,則皆以爲不入南軍,則無他得軍之路云,而申景禛,亦言此事之難便矣。上曰,應募數小,豈至爲害,慮或無多,中止不爲,則失計,甚矣,李曙言,南軍入防之時,例有散料之事,以其所費,給餽募軍,則彼此樂從,公私皆便云者,似爲近理矣。欽曰,黃海道別勝軍之事,亦似近理,故試令爲之,而第未知事與言合也。近日國事,別無顯然弊瘼,且六卿之人,皆輿望所屬,此外屈指,更無他人,而事不修擧,一向至此,是猶列五味而不能調和,必也相臣,有能統率,人才皆思效力,卽今朝廷之所去者,賄賂借乞等弊,而如臣,處此不敢當之地,雖無作奸犯科之事,小無出謀發慮,以爲圖報之計,若久於此,則恐多傷損國事也。語曰,不如得一伯樂,須得其人,委任責成焉,詔使過後,凡諸修改之政,必當次第擧行,而我國,西有邊虞,便民之政,例必見阻於此,深願早爲之善處也。臣非敢要爲辭退,切悶國事之如許而達之耳。潤雨曰,正言李景曾,以慶尙道京試官,時未還來,依前例,院書吏,給馬下送,何如?上曰,依啓。上曰,國事之日漸頹廢,由予不德之致,其責,豈在於大臣乎,大槪卿亦不可退托,振作之道,益自勉焉。欽曰,我國事,如六曹及各司,竝無頭緖,此不可徒授下吏而爲之,各司之於六曹,皆有所統屬,而郞官輩,俱不省旨,未必得授其人,依大典,仕備九百而始遷,且其堂上,自擇郞僚,善則徵辟,否則汰去,其於所管,察其能否,以示懲勸事,六曹判書處,臣當戒飭自上,亦不必苟充也。上曰,卿言甚切近,自前言于吏曹,而不爲奉行,致有數遞之弊,此意,更言于吏曹,且六曹判書,若察郞官之不職者,則似當汰遞,以爲吏曹差送,而任之不遞,以致貽弊,所失尤大矣。欽曰,兵曹如軍馬武備等,三色,各有所管,而祖宗朝設置五衛者,慮專屬兵曹,或有權重之患,故京則五部外方,如義興衛,次知忠淸道等事,是也。今日之務,必先明是法,可矣。上曰,崔鳴吉上疏中,事意如何,欽曰,鳴吉疏中職名事,雖不改,仍存無妨,至如六部,各有統率之事,則似乎得其要,臣所謂得授其人,各自盡心,必有其效者,此也。不然,則血脈不屬,無所拘束,號牌量田,雖欲爲之,得乎,李貴所言,鹽鐵等事,端人正士,必不擔當,而其餘願爲者,則雖有其才,皆不合用,徒爲貽弊而已。方今事務,最切緊者,皆不在六部之外,而若欲猝變胥吏,奸巧之習,平生之官,先事嚴治,則必有生變之患,擇任解事之人,浸浸然觀便善圖,事可成也。上曰,崔鳴吉箚中改名事,不必爲之,末端矯弊習之言,甚爲合當,弊習果爾,則國事不可爲矣。欽曰,大典內,有可爲者,有不可爲者,六曹判書,若開卷試之,則可以知也。上曰,號牌量田,必有所爲然後,可成國家模樣,而我國之事,例必臨時猝發,竟歸於不能成,此則預爲講定,何如?欽曰,此亦論議多岐,或云量田,先使守令爲之,次遣京官云矣。上曰,兩事中,亦有先後可否之分然後,必定其法,今年始行某事,明年又行某事,而可得成效,其餘節目,都在於施措間耳。欽曰,詔使經過後,勢當議處,而終恐不能成也。上曰,成與不成,都不在他,只在得人與否兩件事耳。我國之政,徒煩事目,終不施行者,久矣。欽曰,鐵原等處土賊之事,時未見監司之來報,而大槪歲若凶歉,則恐有處處如彼之患也。上曰,今年春雨支離,慮有農事之所害,而近又旱甚如此,亦可憫也。紐曰,今日朝講,大臣以下齊會後,崔來吉,始爲來詣,請推考。上曰,依啓。命世曰,端午節扇事,前於榻前之啓,請治全羅監司,及都會官,而適因尹天鼎,問其曲折,則其中六七邑,趁不送來,等待之間,以致遲滯云。以此見之,似非都會官之罪也。其未送之邑,推考,都會官則分揀,何如?上曰,各官,雖怠慢不送,都會官,所當報監司而治之,豈曰無罪乎?命世曰,同福·昌平·康津·海南等邑,不送云,此亦不可舍也。上曰,其公事下去,則監司,似當査出啓聞矣。燼餘
上在景德宮。停常參·經筵。
李楘啓曰,明明日國忌,明日齋戒,此兩日視事,不爲取稟。傳曰,知道。
金尙憲啓曰,今日宴享,二度習儀,臣與右副承旨李楘,進去下直。傳曰,知道。
趙翼啓曰,平安道兵使南以興,增廣別試武科初試,榜目啓本,入格人不書年本,有違規例,其不察,甚矣。請兵使南以興,及試官,竝推考。傳曰,依啓。
金尙憲啓曰,今日南別宮宴享,二度習儀時,臣尙憲,臣楘,當爲進去,而驛馬早早立待事,頃日已曾分付,今日亦累次催促,而諉以軍營無馬,缺之後,至今不爲立馬,其常時不謹檢飭之狀,據此可知,極爲駭愕,請當該郞廳推考。傳曰,依啓。
趙翼啓曰,宗廟·社稷·昌慶·昌德兩宮,及北營夜摘奸時,見頉軍士下人等推考公事,四月十一日,捧承傳,而至今月初六日,始爲回啓,其怠慢廢職,甚矣。請刑曹當該郞廳,推考,色吏,囚禁治罪。傳曰,依啓。今後如此怠慢官吏,政院,各別檢飭。
正言高傅川啓曰,臣以鄕曲疎賤,無所肖似,際此新化,得廁衣冠之列,已是榮幸,而匪分寵擢,又出於夢寐之外,循省惶感,公議可懼,頃在南中,除授本職,祗承召命,而在家,適有切急病患,情同李密之陳,登途,又爲寒疾所感,遲延引日,不及於設科之日,逋慢之罪,猶在身上,今不可靦然叨冒,請命遞斥臣職。答曰,勿辭。
傳于趙翼曰,曾聞驛奴,娶公私賤,所生子,從父役,兵曹李永立,上言回啓中云,別無從父之文,回啓。
李植,以司饔院言啓曰,今日南別宮宴享習儀時,假提調行司果李克一,連日無緣不進,請先罷後推,錦林君愷胤,稱頉不進,請推考,以懲後日。傳曰,依啓。
傳于趙翼曰,大司憲南以恭,雖與柳·朴相厚,其在廢朝,與李元翼,同受奸人之被斥,至於在謫累年,今當追雪之辰,合有奬拔之擧,而玉堂,不待長官,偃然陳箚,欲爲斥去,是誠何心哉?以恭之居此任,今已月餘,而大臣臺官,無一人言其不合,玉堂,假托公論,排擯異己,無謂甚矣。此習若長,則國不爲國,予極寒心,此意,政院知悉。
趙翼啓曰,臣伏見扶安人金致中上言云,其父汝瓘,與其族人金轂·金泂·金弘遠等,素有嫌怨,弘遠,與縣監徐佑申,自前相切,金泂以其妾姪女及婢,與徐佑申子姪,因緣親密,三怨合謀,陰囑佑申,託以田畓,隱漏而殺之,其言虛實,雖不可知,若果如其言,則遠方姦民,巧計殺人,挾私怨,恣行胸臆,無所不至,守令徇私舞文,枉殺人命,無所顧忌之狀,極爲可痛,而汝瓘,以窮鄕微弱之人,爲奸人所構殺,而其子致中,痛父非命,不勝其冤,呈於監司,呈於法司,奔走道路,呼訴京鄕,已至累年,而未見採察,至呈上言,其情,極可哀也。決不可置而不問也,且遐方作奸之事,初不現露則已,至於現出,則必須深究而痛治之,外方之人,咸知爲惡之事,雖遠必聞,有所畏戢。臣,竊考其上言之辭,及本道狀啓,則其構殺之跡,可疑之端,不一而足,今若依刑曹回啓,泛然行移,使之推覈,則其人,本不得伸於監司,上言中,旣斥其失,則今使就辨於監司,渠必不敢對辨,亦歸於虛地而已。必須有別樣擧措,雖不可拿致京獄,請令該曹,察其可問之端,別爲推考,問目,以送縣監,徐佑申,及金轂,金泂等,令監司推考,而金轂,則移囚他官訊問,取其供辭啓聞,而定其啓聞,期限其行移,持授京主人,限日令納到付,觀其所供處置宜當,敢啓。傳曰,依啓。
傳于趙翼曰,天使前,前後所送儀注中,皆以揖書之,雖當以揖,彼所見儀注,則似當以拜書之,且初見禮,亦以揖爲之,更思之,尤爲未安,此一款,今可追改乎,政院議處。
趙翼啓曰,以四月初十日夜,摘奸見頉軍人等,推考啓目,四月十一日,承傳公事,何今始回啓乎,問啓事,傳敎矣。問于刑曹,則云此公事本下詳一房未幾,色正郞李濯,爲高山察訪,代房則佐郞李鍵,而該吏,不卽告課,以致掩匿,至今月初六日坐起,始爲回啓云矣。傳曰,知道。
傳于李楘曰,天使參隨官等,一勺後,卽饋酒果,似太早,過二三勺後饋之,如何?自前例於一勺後饋之乎?問啓。
又傳于李楘曰,儀注云,酒行七遍九遍,似是,何云七遍乎,問啓。
趙翼以義禁府言啓曰,謝恩使員役,因臺諫所啓拿囚,而表廷老外,其餘員役,不爲擧名之故,本府書吏拿來時,只以二十員名,就囚捧招矣。以當初使臣狀啓,及臺諫所啓,見之,則落後員役,皆以三十餘名,已達於天聽,而十餘名員役,漏落,事體極爲駭愕,使臣狀啓,萬無虛張名數之理,招問一行,掌務通事姜進元,則員役中,必有落後漏落者,而不以實對,令攸司,詳細追問,何如?傳曰,允。
又以兵曹言啓曰,李永立,上言回啓,傳曰,曾聞驛奴,娶公私賤,所生子,從父役,兵曹李永立,上言回啓中,別無從父役之文,問啓事,傳敎矣。萬曆二年八月日,受敎內,公私賤,限後嫁娶于牧子驛吏等所生,各於父役處定役,萬曆七年正月初九日,受敎內,公賤嫁驛吏,所生屬驛,私賤乙良,勿爲換給公賤云矣,當初只考後續錄爲覆啓,而更爲取考受敎則如是,惶恐敢啓。傳曰,知道。
延原府院君臣李光庭,伏以臣,年過七十,疾病相乘,少有失攝,輒見重傷,居常憔悴,無一日不在呻吟之中矣。自頃日,右脚蹇澁,症勢漸緊,伏蒙恩由,累日調治,而所傷旣重,鍼藥無效,上自脚根,下至於足,筋脈牽引,痛勢如裂,扶杖行起,則拘急顚仆,痛不可忍,伏枕靜臥,久而後定,非一時所感,實由衰敗已甚,氣血俱傷,以至於此也。當此詔使來臨,擧國同慶之日,委身床席,不得駿奔於大夫之後,兢惶踧踖,悶迫于中,伏願聖慈,曲垂矜察,亟命遞改臣職,以便公私,不勝幸甚。取進止。答曰,省箚,具悉卿懇,卿宜勿辭,安心調理。
行戶曹判書臣沈悅,伏以臣自聞詔使出來之奇,逐日赴衙,料理細務,朝出夜還者,于今三箇月矣。積勞之中,又遭子婦之喪,纔過成服,兒孫三人,一時患痘,長孫,旣已化去,第二兒,養育於懷抱之中者,命在頃刻,死生有命,壽夭在天,臣非不知抑哀理遣,而慈愛之情,自不能已,晝則酬應公務,夜則救護兒病,忘寢廢食,憂煎度日,仍得內感外傷之症,寒氣外來,灑灑然如以水沾濡,心火內熾,飮冷無節,頭顱疼痛,手足戰掉,精神昏瞶,有同喪魄之人,詔使入京之日,已迫,而臣之病勢,如此,公私悶迫,可勝言哉,伏願聖明,速賜遞免,俾免狼狽,不勝幸甚。取進止。答曰,省箚具悉。卿其勿辭,調理察職。燼餘
上在景德宮。停常參·經筵。
下直,大丘府使趙國賓。
金尙憲·李楘啓曰,天使前,前後所送儀註中,皆以揖書之,雖當揖,彼所見儀註,則似當以拜書之,且初見禮,亦以揖爲之,更思之,尤爲未安,此一款,今可追改乎?政院議啓事,傳敎矣。臣等,更考問禮官齎送迎,詔勅書儀則其下云,禮畢,徹闕庭及案,詔使座在東,殿下座在西,殿下與詔使,鞠躬再拜,就座行茶禮云。以此見之,自上初見,行再拜禮,厥後相見,皆行揖禮,大槪此五禮儀所載,不可改定,或自上請拜,而天使固讓,則仍行揖禮,自先朝,有此例云矣,敢啓。傳曰,知道。
李植,以工曹言啓曰,詔使支待,各樣器皿,本曹,專掌造作,而曹中下人,奔走不暇,自前天使時,案付外方諸色匠人,例爲招集,稱爲內番,此乃久遠已行規例也。今此詔使,入京已迫,而還期遲速,亦難預料,依舊例,外居匠人,急急知委,各其戶首領來,交付本曹之役事,各道觀察使處,發馬行會,何如?傳曰,知道。匠人招集,似爲太晩,雖發馬行會,必無及期之理,而徒有廢農之患,勿爲召集,可也。
趙翼,以義禁府言啓曰,今月十一日,儒生庭試時,府郞廳,竝赴試,本司當直,晝夜直各一員,闕內三門,禁亂官各二員,竝八員,依前例,假郞廳差出,何如?傳曰,允。
金尙憲啓曰,修正假注書柳景緝,重患瘧疾,未得行公,請他假注書差出。傳曰,依啓。
修正假注書,△申悅道·尹絳·辛應望。
全湜,以戶曹言啓曰,內弓房弓矢人等,五月朔料,初以豐儲倉,題給矣,豐儲倉無遺在,不得已移給別營,別營則三手糧,各樣作米米品,非如三倉稅米之潔白,故弓矢人等,肆然發怒,給料郞廳處,言辭悖慢,無所不至,終不受去,至以下吏繰縱,不爲上下,欺罔天聽,情甚痛惡,凡上司之人,每每如是作挐,極爲悶慮,惶恐敢啓。傳曰,知道。當該弓矢人,令該曹察治。
執義嚴惺啓曰,臣慣聞前果川縣監李埥,不治病民之狀,頃日發論於完席,則在座僚員,同聲而應,仍爲啓罷蒙允矣。厥後筵臣,於榻前,以李埥爲枉罹,以臺諫爲失實,多費辭說,極其詆斥,而筵中說話,非外人所卽詗知,雖得聞於最後,而日久之事,慮涉騷屑,不敢引避,今聞物議譁然,臺官抱恥隨行,多有非之者云。臣之昏行冥走,厚招人議之失,在所難免矣。大槪言其李埥貽弊之事,則有剝民駄妓之罪語,其果川邑地之近,則距都城半日之程,所聞皆然,有口皆言,臣等之發論,非不據實,筵臣之容護,至於此極,實未曉其意所在,而天日之明,或不無是筵臣而非臺諫之意,則臣雖無狀,亦有裏曲,何忍帶此罪失,靦顔冒居?且凡官察啓之時,本府之官,與應察者相避,則例以移他司,入啓矣。行副護軍吳百齡,卽臣同生同壻也。頃以觀武才時,無故不參之故,臺官請察,行公啓下,則臣於入啓之際,所當具由稟達,而不能致察,循例着名以入,其昏矇違格失亦大矣,以此以彼,勢難在職,請命罷斥臣職。答曰,勿辭,退待物論。
掌令姜大進,持平辛啓榮·黃紐啓曰,風憲之職,上繩下糾,得其人而處其地然後,方可以彈壓百僚,振肅朝綱,而臣等,俱以庸劣,忝竊匪據,自取輕侮,虧損事體者,多矣,前果川縣監李埥,貪虐自恣,載妓貽弊之狀,都城半日之地,聞見狼藉,頃日席上,僚議一談,相與論啓矣。厥後聞筵臣,伸救李埥,詆斥臣等,至有妓夫富人,匿名投書之語,又以傾聽臺論,則事多不美爲達云,臣等,相顧愕然,莫曉其意也。臣等,雖極無狀,豈敢以匿名之書,爲告君之辭哉。臺諫之論,雖採於公共,而亦出於風聞,則固不敢自謂事事皆實,而筵臣上達,或由於傳聞,而未必皆親見,則亦安保其十分眞實乎?況傾聽臺論,旣是不美之事,而爲一幺麽守令,有此不中之說,不幾於啓聖上厭諫之心乎,臣等之不能爲有無也。如此,故何足與較之敎,遽下於重臣自明之箚,臣等,下旣被斥於筵臣,上不取信於君父,環顧職名,何顔就列,而筵中說話,聞知最晩,詔使當前,且慮騷屑,隱忍隨行,已有日矣。今聞物議譁然,以不卽引避,爲非云。臣等之抱恥冒居,從他笑罵之罪,大矣。不得不瀆擾於淸齊之日,所失尤著,請命罷斥臣等之職。答曰,勿辭,退待物論。
掌令金榮祖啓曰,臣近聞子婦之訃,閉伏私室,不與外人相接,今日得見同僚避嫌之啓,則以前日論劾李埥之故,重被筵臣詆斥,至有妓夫投書之說,誠有所不忍聞者,李埥之居官不謹,發於公論,而其心術可惡之處,挾妓貽弊之狀,筵臣之啓實署經也。雖有云云,不可誣聖鑑之下,則當此多事之日,本不欲騷屑控辭,而第念近來,臺官授任,或多承乏,如臣駑劣,亦廁其間,故上不取信於聖明,下多見輕於朝著,甚至糾一疵政,而有司爭之,劾一貪吏,筵臣斥之,此無非臣等疲庸,有以自取,固不可一日靦冒,而言不趁聞,聞不趁避,以致物議譁然之後,乃始來瀆,有若塞責者然,其耐恥,甚矣,而況臣,方在服制中,不得與同僚偕避,所失尤大,請命遞斥臣職。答曰,勿辭,退待物論。
李植,以尙衣院言啓曰,每朔進上,大中節墨,平安·黃海兩道監司,間朔輪回封進,則本院,依數捧上,各殿及諸處,分封進排矣。近來墨品不好,不小御用之物,如是不謹,極爲駭愕。前此本院移文檢飭者,非止一再,而兩道視爲尋常,專不用心。請平安·黃海監司察之,今後各別精造,封進事,兩道監司處下書,何如?傳曰,依啓。
傳于李楘曰,詔使宴禮,旣以九味落點,則當爲十一爵矣,且第一爵,自上當行,酒宗宰亦以九人磨鍊,終杯,又自上行之則十一爵當爲矣,該曹,以八遍九爵爲啓,無乃不能致察而如是啓之乎,問于政院事,傳敎矣,接待詔使,莫重之禮也。大小節目,一遵五禮儀,不敢增損於其間,故該曹,只拔五禮儀,酒行七遍之文,而磨鍊以啓矣,及承儀註云,酒行七遍九遍,似是,何云七遍乎,問啓事傳敎後,改以八遍九爵等語矣,當初,則只遵禮文,回啓時,則奉行下敎,故似與九味十一爵之規,有違矣,但念五禮儀,雖有七遍之文,而宴禮時,日勢若早,詔使,亦無疲倦之意,則雖過十一爵,亦或無妨,爵數之多少,亦在臨時,隨勢而爲之,更令禮官,依傳敎,詳議稟定,何如?傳曰,依啓。
趙翼啓曰,咸鏡南道兵使尹璛,增廣武科別試,初試榜目啓本,世子字連書入格人等下,當云職姓名年歲,及居住父職名開坐,而只云秩秩分等,有違規例,且多有誤書之字,雖若微細,而其不察,著矣,請察之。傳曰,勿爲察之。
又啓曰,執義嚴惺,掌令姜大進,持平辛啓榮·黃紐,再啓煩瀆,退待物論矣。傳曰,知道。
又啓曰,臺諫呈辭,及凡呈辭,勿爲捧入事,命下矣。此呈辭,則臺諫,以被斥玉堂,故捧入之意,敢啓。傳曰,過齋後捧入,可也。
午時申時,日暈。燼餘
上在慶德宮。以太宗大王國忌,停常參·經筵。
下直,果川縣監吳達天。
李楘啓曰,明日儒生庭試,視事,不爲取稟。傳曰,知道。
趙翼啓曰,大司憲呈辭到院,執義以下避嫌,以監察爲茶時矣。傳曰,知道。
又以備邊司言啓曰,以特進官李曙所啓,兩西之軍,平時四丁,今變爲單丁八番,今變爲四番,軍民,勢將難支,變通之意,已經疏陳,而南軍每年調入,實非可繼之道,募兵於西邊,又設土禁軍之策,極爲便好,贊畫使南以雄,亦欲擔當,募聚云着,令體臣元帥,講磨節目,試觀其效,爲當敢啓。傳曰,依啓。
趙翼啓曰,昌慶宮衛將,替直單子,例於前一日來呈,而至今不爲來呈,極爲駭愕,請當該色吏察之。傳曰,知道。
趙翼,以備邊司言啓曰,戶曹啓辭內,李貴,或爲兼判書,或依右事爲鹽鐵使,以便調度之意,請令廟堂,更加商議,傳曰,依啓事,傳敎矣,國家經費,如是不足,紀綱解弛,無以收拾,山澤魚鹽之利,竝歸私門,而莫敢誰何?必得主管之臣,善理財不畏强禦者,一心擔當,可以有益於國計,若別設一局,又出員役任事之人,則不無弊端,況不得其人,則謗議先興,不能究厥終而徑罷者,本來我國之習,以備局堂上,稱爲鹽鐵句管,而擇得本司郞廳中,可堪此任者,料理措辦,極爲便益,今日廷臣,無踰於李貴,以李貴,鹽鐵句管堂上差下,令戶曹,會同理會,何如?傳曰,知道。令該曹,料理措辦,可也。
李楘,以禮曹言啓曰,當初伏承下敎,儀註云,酒行七遍九遍,似是,何云七遍乎,問啓事,傳敎矣,故回啓之時,只論五禮儀,行酒七遍云者,乃是宗親以下七人行酒之數,而若通計,自上第一爵,王世子第二爵,則爲九遍云矣,今儀註中,無王世子第二爵之禮,宗親行酒八遍然後,方准九遍之數矣,今又伏見下政院之敎,詔使宴禮,旣已九味落點,當爲十一爵矣,且第一爵,自上當行,行酒宗宰,亦九人磨鍊,終杯,又自上行之,則十一爵爲當矣,該曹,以八遍九遍爲啓,無乃不能致察而如是啓之乎,問于政院事,傳敎矣,臣曹,儀註磨鍊,只據五禮儀,及各年詔使儀註前例,而磨鍊矣,宗宰九人之數,則自政院磨鍊,九味十一爵,則自饔院,磨鍊入啓,此則宴禮之日,臨時隨勢,加減之規,非五禮儀所載之文,故與臣曹儀註磨鍊之數,差異矣,大槪五禮儀,雖有七遍之文,而爵數多少,不可預定,依司饔院磨鍊待候,何如?敢啓。傳曰,知道。
以左議政尹昉意司錄啓曰,臣伏聞庭試讀卷官七員,而臣及臣弟,臣·暘·暄一家三人,俱在落點之列,臣心實以爲未安,雖不敢盡請改之,就三臣中鐫改一二,以便公私,不勝幸甚,惶恐敢啓。答曰,依啓。
趙翼,以兵曹言啓曰,曹參判臣尹暄,參議臣金止男,參知臣金尙,竝試官落點,只餘判書臣徐渻,請假參知差出。傳曰,知道。
又以兵曹言啓曰,前日毛都督處,未及送戰馬二十五匹,去四月初二日,鱗次發送,移文于接伴使矣。接伴使臣韓汝溭,使通官領納于督府,受出手本,二道上送,敢此入啓。傳曰,知道。
正言高傅川來啓曰,執義嚴惺,以臣慣聞前果川縣監李埥,不治病民之狀,發論於完席,啓罷蒙允矣,厥後筵臣,以臺諫爲失實,極其詆斥,而得聞於最晩,日久之事,慮涉騷屑,不敢引避,今聞物議,譁然非之云。臣之昏行冥走,厚招人議之失,在所難免,大槪李埥剝民駄妓之說,有口皆言而,筵臣之容護,至於此極,臣何忍靦顔冒居,且凡官察啓之時,本府之官,與應察者相避,則例以移他司入啓,行副護軍吳百齡,卽臣同生同壻也。頃以觀武才時,無故不參,臺官請察,行公啓下,臣於入啓之際,不能致察,循例着署以入,其昏矇違格,失亦大矣,以此以彼,勢難在職,掌令姜大進,持平辛啓榮·黃紐,以前縣監李埥,貪虐自恣,載妓貽弊之狀,聞見狼藉,頃日席上,僚議一談,相與論啓矣,厥後,聞筵臣,伸救李埥,詆斥臣等,至有富人匿名投書之語,又以傾聽臺論,則事多不美爲達云。臣等,雖極無狀,豈敢以匿名之書,爲告君之辭哉,臺諫之論,出於風聞,則固不敢自謂事事皆實,而筵臣上達,或由於傳聞,未必皆親見,則亦安保其十分眞實乎,臣等,不能爲有無也。如此,故何足與較之敎,遽下於重臣自明之箚,臣等,下旣被斥於筵臣,上不取信於君父,而筵中說話,聞知最晩,詔使當前,且慮騷屑,隱忍隨行,已有日矣,今聞物議,以不卽引避,爲非云。臣等包恥冒居之罪,大矣,不得不瀆擾於淸齋之日,所失尤著,掌令金榮祖,以臣近聞子婦之喪,閉伏私室,今日得見同僚避嫌之啓,則以前日論劾李埥之故,重被筵臣,詆斥李埥,居官不謹,發於公論,其心術可惡之處,挾妓貽弊之狀,筵臣之啓,實署經也。近來臺官,或多承乏,如臣駑劣,亦廁其間,故上不取信於聖明,下多見輕於朝著,甚至糾一疵政,而有司爭之,劾一貪吏,而筵臣斥之,此無非臣等,有以自取,固不可一日靦冒,而言不趁聞,聞不趁避,以致物議譁然之後,乃始來避,其耐恥,甚矣,而況臣,方在服制中,不得與同僚偕避,所失尤大,竝引嫌而退,李埥不治,國人所知,勳臣救解,自是所聞之失實,筵中所啓,晩後得聞,勢所當然,而慮涉騷屑,不卽引避,亦無所不可,況身在服制,不得偕避,尤非所失,同壻相避,載在令甲,而察啓之時,矇然着署,難免不察之失,請掌令姜大進,持平辛啓榮·黃紐,掌令金榮祖,竝命出仕,執義嚴惺,遞差。答曰,依啓。
金尙憲,以吏曹言啓曰,臺諫有闕,今日國忌,政事,何以爲之?傳曰,明日爲之。
夜一更月暈,五更流星,出河鼓星下,入南方天際,狀如鉢,尾長四五尺許,色赤。燼餘
上在慶德宮。停常參·經筵。
有政。吏批,判書金瑬,辭職呈箚,參判朴東善,庭試試官進,參議李明漢進,都承旨金尙憲進。
兵批,判書徐渻進,參判尹暄進,參議金止男試官,參知金尙試官,左副承旨趙翼進。
金尙憲啓曰,明日常參·經筵,取稟。傳曰,只晝講。
吏批啓曰,政事爲之事,命下,而判書臣金瑬,辭職陳箚,參判臣朴東善,方入庭試試官,小臣獨政未安,何以爲之?敢稟。傳曰,仍爲之。
李植啓曰,今見東萊府使,五月初二日,成貼倭船出來事,狀啓,皮封臣字下,不爲着名,殊無詳察之意,請推考。傳曰,依啓。
趙翼,以兵曹言啓曰,武臣兼宣傳官朴潝,連二朔不射,請汰去。傳曰,依啓。
李楘啓曰,凡殿試庭試時,儒生入庭後,讀卷官以下,率儒生肅拜,例也,今日庭試時,儒生等,緩緩來到,讀官以下,久坐庭下,以待儒生之入,不但有違規例,事體亦甚未安。四館,不能預先整齊,致有此弊,當該四館,請推考。傳曰,依啓。
李植,以弘文館言啓曰,本館上番六員內,校理尹順之,副校理尹墀,出使,應敎朴炡,副應敎兪伯曾,副校理金槃,以陳疏之故,不敢替直,校理羅萬甲,入直已八日,自昨夕,署症重發,偃臥直所,殆不省事,雖値開筵,決難入侍,修撰崔葕,姑陞上番替直,何如?傳曰,允。
金尙憲啓曰,連月不雨,旱氣太甚,兩麥之發穗者,枯損不實,水田亦漸龜坼,農事極爲可慮,請令禮曹,祈雨祭,斯速設行。傳曰,依啓。
趙翼,以義禁府言啓曰,以刑曹公事,前南平縣監李文藼,殺人重囚,越獄逃失,令本道決杖,而罷職還家之故,移本府決杖矣,汎稱決杖,而不言杖數,令刑曹考律,明白移文後,決杖,何如?傳曰,依啓。
正言高傅川來啓曰,表廷老,以秩高事知譯官,一行操縱,在其頤指,而乃敢倡率同類三十餘人,公然落後,此實二百年來所未有之事也。其黷貨貪利,縱恣無忌之狀,極爲痛駭,不可尋常擬律。請命梟示,懲一勵百,功臣父子推恩之典,乃是酬勞報功之異數也。至於父子俱參一勳,而互相推恩,則事甚無據,元非祖宗朝舊規也。曾在昏朝,李尙毅父子,始創此規,其時物論,莫不以爲苟且謬例,不可踵行。請父子俱參一勳者,勿許推恩。朝天使臣,爲任極重,僨事辱國,常由於此,故必以侍從之人,輪廻差送,實祖宗朝流來舊例也,曾在昏朝,私意公行,一自海路之開,憚於涉險,必以罪廢之人,曾擬朝天之使,此豈可爲訓也。反正之後,昏朝亂政,擧易絃轍,而習俗見聞,餘風未殄,非但朝紳之間,私情太勝,御筆指揮,亦不免有跡,注擬之際,每爲加望,必以名在罪籍,見絶淸議之人,苟充差遣,國家儲養人才,置之三司館閣之上,而乃以朝天莫重之任,責之於見棄之人,所用非所養,政體之顚倒,有不足言,而在聖上至誠事大之義,豈當如是?冬至使張自好,乃世哲之子,而世哲,卽爾瞻之謀主也。凡廢大妃殺大君之惡,皆世哲父子之所指揮也。自好,雖計慮小黠,自知其終之必敗,稍存形跡於末梢,而得免竄逐,亦已幸矣,豈可使復塵淸班,俾膺專對之責乎?請命遞差,其代,以一時在侍從之人,極擇差遣,永以爲例。答曰,表廷老事,一行員役之落後,非特譯官之罪,每請梟示,殊甚過矣,自有當施之律,勿爲更論。張自好,已爲差出,仍送何妨。勿煩,可也。
趙翼,以義禁府言啓曰,籍沒公事,事體重大,論議不一,久未回啓,昨日,又承下問,而判事金瑬,以大忌,不得來會,以今日議啓之意,告於政院,而又以身病呈辭,雖不捧入,而不爲會坐待出仕,議啓之意,敢啓。傳曰,知道。
又以兵曹言啓曰,本月初九日鍊才後,仍爲諸將取才,學生李慶綿,倩某人代射現捉,令攸司,竝代射人推問,依律治罪,何如?傳曰,竝拿推。
又啓曰,以兵曹啓辭,學生李慶綿,倩人代射現捉,令攸司,竝代射人推問治罪事,傳曰,竝拿推事,傳敎矣。其代射人姓名,問于兵曹則云。騎射時郞官,曾記李慶綿面貌,見其騎射者,非李慶綿,而馳射之後,其人與李慶綿偕來,使之執捉,則李慶綿就捉,而騎射者,是入於衆入中,不得捉問於李慶綿,則云是任姓人,而其名,則固諱不言,故不得知云,請李慶綿,先爲拿推,問其代射人名然後,竝拿推。傳曰,依啓。
庭試試官啓曰,今日庭試時刻,以午時爲限,而未時已至,收卷之數,只一張,何以爲之?敢稟。傳曰,以未時爲限。
李植,以摠戎廳言啓曰,慶尙道軍威御營軍孫戌生,時方立番扈衛之時,本官,又以歲貢生成冊上送,故曾於正月間,縣監趙慶起,推考色吏,邊遠定配事,啓下行移矣。三月晦間,前項孫戌生,呈狀于本廳曰,縣監推考色吏,充軍公事,下去之後,本官,謂渠告訴於京衙門,致令本官,有此推考,渠之父母奴僕,盡爲着枷嚴囚,令戌生,上京爲色吏圖免之,色吏充軍,如不得停,則渠之八十老父病母,將不免獄中冤魂,願納自己之物,以補南漢城役之用,贖色吏充軍之罪,爲言,血情泣訴,連日不退,臣意以爲當初本廳請推,只見本邑送吏曹歲貢生成冊而發,今日渠之來訴本廳,或涉於越訴土主,恐有後弊,嚴辭黜退,亦念或因某處圖免色吏充軍其時卽以啓下公事,不卽擧行之意,更爲入啓行會,亦已三朔,頓無形影矣,今者孫戌生。又爲來呈於本廳曰,再行移下去之後,其嫡三寸前敎授孫大仁夫妻,亦爲囚禁,解放無期云云。考其粘連本道所呈,議送三張,及本官成貼牌子二張,則孫戌生族人,義城幼學李準等九人,聯名等狀也。狀中辭意,則不可取信陳達,只以監司所題觀之,四月二十二日,則曰軍威縣監,極爲無理,當該色吏,及吏房,刑推次着枷上事等語題之,而皆以不得見施,厥後又呈,則其所題,則曰縣監所爲,極爲顚妄,公兄治罪,孫大仁·浚仁等,令本官上使,親問爲題,則縣監,益發其怒,色吏充軍時,行裝木三同半,勒定於戌生,故義城·軍威兩邑品官,更呈監司,監司,以放送勿徵之意,丁寧回諭,更有如前被侵之事,則來呈爲題,且考其牌子,一則四月日成貼者也。有曰,摠戒廳關據徐應生充軍時,人情裝束木,當初生事人,孫大仁·浚仁等處,各木一同半,不輕徵納,而未及定日,則差使治罪等語,爲辭,其二,亦四月十九日成貼,曰,差使金㗡,從摠戒廳關據充軍色吏徐應生領去時,刑房留京木十疋,人情木十疋,急急督徵納官事,後錄孫大仁,留京木十疋,孫浚仁,人情木十疋,已上二十疋等,開錄竝打印署押,如是生徵之後,且令戌生,上京,必爲色吏圖免之,囚禁父母叔嫂,奴婢,竝不放送云,縣監趙慶起,初旣不察,以十月成冊,御營之軍,十一月,又以歲貢生定送吏曹,本廳,只以推考,請之,於渠,在所甘心,不自反省,徒爲色吏,行此無理之事,再度啓下,廢閣不施,監司,行文再三,亦不動聽,初春囚禁之人,盛暑不放,禍及一族,數家失業云,縣監趙慶起,稱以人情,徵木於一身兩役之孫戌生父母,爲色吏圖之,慶起牌子所謂人情木者,未知用於何處而云也。身爲守令,爲色吏欲廢啓下公事,慶起,是士夫間有識之人,其所處事,若是其顚妄,或有其間所以而然也。戌生曰,曾於本官座首金靈,有嫌有此橫侵之事云請趙慶起從重推考用事座首金靈反啓下公事,不卽擧行,吏房及次知刑房色吏,竝移他官刑推,啓聞定罪,而當初色吏徐應生,充軍公事,各別申明擧行,勿揀赦,前以重軍事,以振頹綱事,惶恐敢啓。傳曰,依啓。趙慶起所爲,誠若如此,則極爲可駭,令本道監司,劃卽推覈,從實啓聞,可也,金靈用事與否,亦令本道監司,査覈治罪。
又以忠勳府言啓曰,會盟後賞格,有前例矣,該司,察而擧行乎,問啓事,傳敎矣,因本府回啓。傳曰,知道。依前例施行事,傳敎矣。厥後自政院,屢屢催促,而未卽移文吏兵曹者,非敢稽緩而然也。當初會盟祭齋宿時,許多舊功臣嫡長人員等,未諳規例,資級職名,不能分明開錄故也。必須再三詳問,乃爲正書三件,一件送于吏曹,一件送于兵曹,一件送于錄勳都監,總計平難扈聖親功臣十九員,新舊功臣嫡長三百三十七員內,嫡長三百九員,衆子二十八員,今月初十日,已畢輸送,政院,屢招本府郞廳問之,故敢此具啓。傳曰,知道。
又以迎接都監言啓曰,天使遊觀船,平時分三結船,造亭子閣,而亂後皆結兩船,今者工曹,欲除私船執捉之弊,啓請以舟師船一隻,造閣於其上,其省弊之意,則至矣。但數三士大夫船游之時,亦必連船,況此兩員詔使七八宗宰,分左右坐椅,設卓其上,舞童分隊列立,酒亭樂器等物,一依殿上,一葉舟之上,決難容設許多進止官,及頭目等,又無接足餘地,令郞廳看審,則果如所料,江邊事知老人,皆言自古未有一船游觀之時云,臨時若窘窄無形,則必有生事之患,令工曹,從速更議處置,何如?傳曰,依啓。
又以迎接都監言啓曰,天使時所用房守,則以各司典僕抄定,差備軍,則以外方下番軍士卜定,宴享色雜物色米麪色等,各處應役漢司饔茶酒色抄奴等,雖十分裁減,亦不下一百七十餘名,此亦以各司典僕擇抄用之,目今京各司典僕,死亡殆盡,役苦而無生理,怨苦尙多,本寺之役,尙不能支,當房守及抄奴等,今若依舊例抄發,則其勢必不能堪,房守四百名,令漢城府,以房民抄定,而令兵曹以差備軍價餘木,一樣雇立,爲當,漢司饔抄奴等,除價慣習服役,不得已七十名外,其餘則竝以差備軍,推移充立,令刑曹,勿爲混同抄定,少紓各司殘民之弊,何如?傳曰,知道。房守軍等,依前例抄定,而其不足之數,以坊民給價使喚,可也。
又以迎接都監言啓曰,都監下人,憑公作弊者,雖十分檢飭,而都監所屬各司下人,憑藉都監,作弊閭閻者,甚多。臣等,流聞坊民等,收聚馬槽,其數極多。陸路天使,則騎來之馬,例索馬槽,故謄錄,有分定各部之規矣。此則必無騎馬,雖有必少,故自都監,初不分付,而分漢城府色吏,不告於都監,只將謄錄,分定於各部者,多至四百五十部,致令或間騷屑,極爲駭愕,色吏則方爲囚禁治罪矣。分司官員,昏不致察,亦爲非矣。推考馬槽若干部,待下陸後,知應用實數,分定用還,何如?傳曰,依啓。
又以迎接都監言啓曰,天使時,遠接使狀啓,自義州或三日,或二日而至,近觀狀啓,鐵山,比義州稍近,而或四日五日而至,如有時急之事,則必有未及之患,此由撥將替傳,故如是稽滯,今後差伶俐人,罔晝夜騎撥馬飛傳事,下諭於遠接使,及平安監司處,何如?傳曰,依啓。
吏批,李埈爲執義兼知製敎,嚴惺爲司成兼編修官,南宮㯳爲軍器僉正知製敎,辛棨榮爲持平兼記註官,金時訓爲監察。
兵批,金藎國爲知中樞,金宗吉爲宣傳官。
弘文館應敎朴炡等,伏以臣等,俱以無狀,歷敭華顯,涯分已極,常懷感激,誓以公忘私,爲國任怨,爲圖報鴻恩之地,故論人言事,或犯時忌,同時儕輩,鮮不按劍,甚者,或招臣等,爲矯情訐直,固寵要名之人,而臣等,自以爲不然,只欲不論親疏,隨事糾正,恥作含糊苟容之態,雖有人言,所恃者聖明在上而已。不意今者,遽被排擯異己之目,聖敎一下,辭旨嚴截,臣等,兢惶戰慄,無地措躬,臣等,實若有此,死亦甘心,倘或抱冤,不爲暴白,則厥罪尤大,君父之前,豈容少隱,伏願聖明,試垂察焉。臣等,於上年,竊聞吳允謙爲銓長時,同僚爲調停之計,欲以南以恭,通於臺閣,允謙短之,大臣,亦以爲不可,故其議遂寢,蓋以恭,持身之行,立朝之跡,未免物議之嗤點,人孰不知持心,稍有才局,氣又麤豪,長於談論,故其在先朝,以銓郞,主張論議,擅弄朝權,至于昏朝,以承宗希舊之權勢,尙且屈首聽命於頤下,以恭之所以見重於儕流者,以此也。其所以見忤於爾瞻而被謫者,亦以此也。蓋爾瞻之於柳·朴,權勢相埒,不能相做,故乃欲移禍於以恭,以爲翦除柳·朴心腹之計,構成其罪,至以李元翼之扶植倫紀,出於忠悃之言,歸之於以恭之所指揮,此實兼陷元老之術也。使李元翼,實聽以恭之所指揮然後,爲之,則烏得爲李元翼哉。臣等,又竊聞反正之初,榻前有請褒奬以恭之論,儒臣進前,以爲如此,則李元翼,無功矣,由此觀之,大臣詮官之謂以恭,不可通諸臺閣,儒臣之謂以恭,不可褒奬云者,亦皆以異己而排擯之者耶?其在昏朝,無罪而得罪者,何限,必須如嚴惺之直截被罪,而其人,又可合於臺閣然後,方可置諸其位矣。不然而不論人器,徒以冤謫之故,以臺閣爲酬報之地,則寧有此理,以恭之初拜諫職,已有物議,及參憲長,公論愈激,街談巷議,亦笑其不可,而只以朝廷,方主保合之論,若論名目之異者,則聖明,輒疑其排擯異己之議,故皆懷遠嫌之計,擧朝,尙無一言,臣等,竊念國家用人之道,當如鑑空衡平,少無偏倚,但見人器之相稱與否而已。若避嫌疑而可論不論,則非糾正之道也。況聖上,若或不察事之是非,而惟以論劾異己爲私,則是亦偏係之私,而大非分別淑慝至公之道也。臣等,職在論思,不可終默,故頃於冊校正一會時,以其事,語及於長官,則長官,亦言以恭之不合矣,厥後,更議于同僚,先以私書,問諸長官,繼以簡通,則僚議歸一,而副提學臣洪瑞鳳,答私書曰,此論一脈,從前有之,但論事舊樣,必待兩司先發而繼之,今箚作首,未知如何?又曰,近患偏頭甚苦,絶廢公私人事,無由面商,其答簡通曰,倘以爲不可已,則雖或先之,何妨也云云。臣等,見其簡辭,則其本意已許,而大槪,初則以玉堂先發持難,終乃以何妨許之,其不來參,特以身病,似無他念,況玉堂,或論兩司之所不論者,自有舊例,且當論事之際,例爲簡通於同僚,一會相議,而若僚議不一,則無論長官下僚,雖一二人獨箚己見者,亦是常行之式,此實廣言路之美法也。殿下,若以不待長官之來參,爲非,則臣等,竊恐自此,舊例必墜落,謬法必創立,在下之論,無由上達也。凡人主,見事有遲速,論事無先後,而聽言之法,不係人之多寡尊卑,惟在事理之曲直而已。今我聖上,若以以恭,爲一毫無瑕,而其平生德望,實合本職,則臣等,尙何言哉,若徒以不待長官,偃然陳箚,居任月餘,大臣臺官,無一人言其不合,而假托公論,排擯異己等敎,爲箝制言者之地,則雷霆之下,固無不摧折者,而於臣等之心,亦有所不服者矣。今日之布列三司者,豈皆名目相同之人,而物議譁然,獨以以恭,爲不可者,誠以人之好惡,有不可强拂者也。抑有大於此者,凡大臣臺官之所不言,草野,猶可得以言之,況玉堂論思之地乎?有妨言路,莫此爲大,臣等,竊恐聖敎中,所謂國不爲國者,在此一言也。豈不大可寒心哉,使大臣臺官,尙無一言者,亦殿下偏係之心,訑訑之色,有以致之也。臣等,竊瞯聖意所在,蓋欲抑强扶弱,痛革黨同伐異之習,圖致同寅協恭之美,意甚盛也。雖然,不察其人處心行事之迹,以爲淸濁之辨,而徒以名目,欲參用而竝進之,以爲公道,則外而非內也。此豈誠實之道哉,輿臺之賤,至愚而神,亦知某人之不合某任,其何以鎭服之哉,莫如勿論彼此,忘其名目,惟其人之賢者任之,能者使之,不肖者棄之而已。臣等,雖被嚴譴,方在俟罪之中,而旣於食芹之美,不得不獻,惟聖明,留神焉,臣等,不識忌諱,旣陳妄見上不見信於君父,下以重觸忤於時議,幸賴天地父母,洞燭本情,則雖被罪罰,亦所不辭,伏乞聖明,先命鐫改臣等之職,以靖朝著,以安愚分,公私幸甚。臣等,無任激切屛營之至謹昧死以聞。天啓五年五月初十日。答曰,省疏具悉。爾等,其勿辭。弘文館應敎臣朴炡,副應敎臣兪伯曾,校理臣羅萬甲,副校理臣金槃,副修撰臣李昭漢。
嘉善大夫行忠佐衛副司直臣鄭岦,折衝將軍行義興衛副司果臣姜弘重,通訓大夫行司憲府持平臣辛啓榮等上疏,伏以臣等,奉使日本之時,關伯所贈禮物,完封不開給與馬島者,誠以辭受一節,實係礪廉恥而尊國體也。伏聞馬島,修書契,載送于釜山,禮曹覆啓,揣量事情,區處得宜,而自上有使臣以下,依數分給之敎,臣等,聚首惶悶,罔知攸處,當初兩關白送禮之物,再三牢拒,終以權辭領受者,實出於事勢之不得不已,而旣以刷還之資,仍給馬島,則今雖送來,所當開諭完還,俾無前後辭受之異,而該曹處置,亦合彼此權宜之道,其爲慮事,可謂詳盡矣,倭供雜物,爲嶺南難支之弊,若以一半,取辦其備,則一道民生,蒙惠不貲,而以倭人所贈,還用於倭人供給,則名雖受之,而其實,則與還給,無異矣,自古奉使外國,砥礪名節,不辱國命者,固非一二。臣等,雖無狀,區區之心,庶幾無負於古人,豈可以異域銀貨,反爲自占之物,旣辭於彼,而取用於此乎?臣等,反覆思惟,決不敢承命,伏願聖明,曲察公私事情,一依該曹覆啓施行,還收使臣分給之命,千萬幸甚,臣等,無任惶恐悶蹙之至,謹昧死以聞。天啓五年五月日。答曰,省疏具悉。無可辭之義,卿等,其勿辭。
兼吏曹判書臣金瑬,伏以臣之庸陋駑劣,最在諸臣之下,居官奉職,無一善狀,惟擬一分筋力尙堪,驅使蒲柳之質,未耄先衰,形容銷毁,齒髮脫落,殘骸蠢動,僅能隨行,而機務之地,積勞傷神,風塵之際,沈憂毒內,陰陽相寇,釀成大病,前年夏間,幾至死域,聖恩隆重,藥物以時,幸續微命,保有今日,而尫羸餘喘,去鬼不遠,復入炎月,舊症添重,心火煎熬,潮熱上煽,頭痛眼眩,神昏氣縮,脾肺痞隔,藥不下達,決非朝夕治療,所可見效之症,而況玉堂淆亂之斥,蓋指臣身,言淺旨深,必有所以,以公以私,決難仍冒,伏願聖慈,曲加矜憐,本職兼帶,竝命鐫遞,以安愚分,不勝幸甚。取進止。答曰,省箚,具悉卿懇,勿控辭,從速察職。燼餘
上在慶德宮。停常參,只晝講。
李楘啓曰,明日常參·經筵,取稟。傳曰,只晝講。
又啓曰,祈雨祭祭文製述,知製敎牌招之意,敢啓。傳曰,知道。
以儒生庭試入格,傳于李楘曰,生員朴日省,直赴殿試,參奉尹瑛,韓復胤,前別坐鄭道昌,生員崔琇,直赴會試,幼學徐元履,進士李好讓,翊贊崔惠吉,參軍申尙哲,給一分。
正言高傅川來啓曰,朝天使臣,爲任極重,自祖宗朝,必以侍從之人,輪回差遣,意實有在,一自海路之開,憚於涉險,必以罪廢之人,苟且差遣,此實昏朝之謬例,豈可踵行於今日乎,國家平日儲養人才,置之三司館閣之上,而臨少險難,便生窺避之計,朝天奠重之任,反歸於淸議見棄之人,所用,非其所養,政體之顚倒,有不暇言,而在聖上至誠事大之義,亦豈當如是草草也。冬至使張自好,乃世哲之子,而世哲,卽爾瞻之謀主也。凡殺大君,廢大妃之惡,皆世哲父子之所指揮也。自好,雖計慮小黠,自知其必敗,稍存形跡於末梢,而得免竄逐,亦已幸矣,豈可使復塵淸班,俾膺專對之責乎,請加三思亟命,遞差其代,以時在侍從之人,極擇差遣,永以爲例。答曰,依啓。
趙翼,以刑曹言啓曰,義禁府啓辭,前南平縣監李文藼決杖,令刑曹考律,明白移文決杖事,允下矣。當初全羅監司狀啓中,有已爲罷去,未及決杖之語,故本曹啓請,禁府決杖,朝官照律,非本曹所敢爲,仍令禁府處斷,何如?傳曰,依啓。
李植,以儀賓府言啓曰,本府典僕,數少,而官員,多至十餘員,公會擧動,常患使令不足,不成衙門模樣,凡闕內科付乳保母別監,勿爲啓下事,先王朝,旣有承傳,故雖在廢朝時,遵行不得撓改,今者,府奴朴根壽,厭憚本府苦役,圖屬別監,此路一開,則數少奴婢,皆生謀避身役之計,本府,將無以成形,請朴根壽別監,還爲除下,依先朝啓下,本府奴婢,一切勿爲差定事,捧承傳之意,敢啓。傳曰,依啓。
持平辛啓榮來啓曰,前金海府使梁諫,居官貪黷,斂民無藝之狀,已悉於御史狀啓中,所斂色目,自有文書,灼然可考,所當嚴鞫科罪,而因其供辭,遽下除刑推議處之敎,而禁府,仍請移文査覈,殊非別遣近臣,按廉不法之意。請依御史狀啓,從速嚴究。中官之設備闕中使令之任,宮內命達外言,不可少遲,況昕庭策士,時刻有限,尤不容緩緩,而試官啓辭時,催喚數四,不卽轉進,其怠慢不職之罪,大矣。請當該承傳,從重推考。答曰,依啓。梁諫事,覈處不妨,勿爲更煩。
傳于李植曰,朴日省,直赴殿試,李好讓,直赴會試,前頭別試,竝許赴。
晝講時,侍讀官金時讓所啓,赴京行次落後之事,皆由於員役之過多,而其中市井人居多,故致有一行鄙瑣之言,故臣前爲搜銀御史時,察其一行所帶,則其所謂軍官稱云者,無一人出身,而皆以市井充之,至於使臣奴子,亦以市井人充帶,及其出來時,又任其落後,此弊一開,決無可防之路矣。上曰,自今以後,使臣軍官,非出身,切勿許帶,知事李廷龜所啓,一自海路之開,朝天之行,多所拘礙,而今次冬至謝恩兩使,已爲退行矣,等退之,寧合兩行,爲一使而送之,則中原廚傳之弊,我國遞送之費,竝得可減,故臣於前日,屢達四使當兼之意者,亦此也。今此冬至謝恩兩使,兼之,何如?上曰,兼送之意,問于大臣,以處之。
參贊官李植所啓,我國僻居海外,而中原之人,以爲禮義之邦者,非以文詞製述之能也。必取文獻之足徵,而近來史官,專失其職,春秋館,以兼職之故,例不爲致慮,專使下番,獨當修史,其餘奉待敎,皆無事銀臺,例當褒貶之時,薄言塞責,自今以後,修史一事,不必專委下番,而使上番,亦必修正,弘文館六曹,八道兼帶諸官,亦當責受,各月所記,以備修史,何如?上曰,啓事,着實擧行。
又啓,籍沒等事,不爲從速擧行,則逆黨之家,知其終不爲己物,必盡賣換而用之矣,知事李廷龜,仍啓籍沒事,前旣屢達,且因戶曹公事,當議爲之,而判府事金瑬,病不出仕,待後日相議處置,而大槪凡罪人,當初論罪之時,不錄籍沒與否,而及其日久之後,始爲査出,似不易也。且張晩回啓內,賊黨死於戰時者,亦當爲籍沒云,近日,又有隨功臣多寡,加行籍沒擧措云云之說,此未知何以爲之?上曰,從長相議,速爲處置,爲當,若以難處而久相退托,則在何日,可以結末乎,與大臣議定,斯速擧行,又啓天使,今雖已到椵島,而前所擇迎詔日子,已不可用,況至椵島,以犒賞事,留過若干日,則前定日,決不及入來,更爲擇定,何如?上曰,前定日,雖或及到,預備日,則加擇以送,無妨。
參贊官李植所啓,纂修廳事,雖減其郞官之數,而所任者,則必久任不遞然後,可以責成矣。知事李廷龜仍啓,纂修廳,博取家藏,及內外諸處文書,今方雜考爲之,一若渙散,則前日所爲,皆歸虛地,而郞官,無可察任之人,如金時讓,以病患不爲進參,李植,熟諳顚末,而今以通政,坐次非便之故,亦不得來參矣。上曰,事係重大,而坐次,小曲折也。以通政兼察,何傷?
傳于李植曰,近日別監,不爲擇差,自今以後,各別擇差。
副提學臣洪瑞鳳,伏以臣,無狀待罪,一館之長,不得參同僚之上箚,批答之際,至降嚴敎,臣,伏在私室,方欲上章自列,而續聞昨日朴炡等疏中,擧臣前後答簡之辭,以爲證左,臣不可不略陳曲折焉,臣,自前月二十三日,重患偏頭,兼得目疾,屛絶人事,鍼藥調治,本月初一日,以冊校正,强扶往詣一會,副應敎臣兪伯曾,副校理臣金槃在座,伯曾,於閑話間,說道朴炡,自湖南新來,欲箚論大司憲南以恭矣。臣答曰,以恭,未必允合於物議,而若然則騷擾可慮也。金槃曰,今已止息矣,臣,謂以旣已止息,則不須提起此說,仍及他說話而罷歸,此後病伏之中,絶不見同僚之面,所謂以恭之論,置諸相忘之域矣。初七日早朝,朴炡,在講院,貽書于臣,有曰,都憲不合之論,竊聞公,因同僚已知之生意,此身無暇,旣難趨議,今日,已與一二同僚相値,不無相符,玆欲箚論,臣,以爲三司長官之彈駁,是重大擧措,其人之輕重是非,有不暇論,而必須大臣臺閣,共同相議,兩司先發,本館繼之然後,朝廷體面,流來舊規,方始不紊,向者昏朝,雖或有此等事,不可爲今日之援例,因此答炡曰,都憲,匪曰襯合,而此論一脈,從前有之,但論事舊樣,必待兩司先發,而本館繼之,今玆陳箚作首,未知如何,近患偏頭,廢絶公私人事,無由面商云,犬槪臣意,三司一體,而兩司所啓,則雖微細之事,爲下官者,必詣長官而具草,今此擧措,實亦重論,欲炡之來,面商可否,從容處置,庶無悔尤,炡,徑情直前,不復思量,輒出一會分發,仍行簡通,夫玉堂故事,除冊校正一會外,若有議事一會,則必經稟定長官而爲之,餘員則不得擅焉,故臣,甚訝其紕謬,不赴一會,而力不能止之,則答以鄙意,已盡於朝,後倘以爲不可已,則雖或先之,亦何妨也云,此則臣之所爭者,事體而業已至此,只示初無偏係於以恭而已。其問曲折,終始如斯,朴炡等,上箚論遞以恭者,若曰不識規例,輕脫失體,則無所辭矣,若如聖敎所謂假托公論,排擯異己云爾,則其情必不然矣,臣,叨忝長官,不得與同僚,礱磨救正,致勤上敎,請先鐫削臣職,以昭瘝曠之誅,不勝幸甚。取進止。答曰,省箚具悉。卿宜勿辭察職。
司諫院司諫臣李潤雨,獻納臣權濤,正言臣高傅川等,伏以人主之心,當如明鏡之照物,廓然而大公,物來而順應,若於好惡之發,一有所偏係,憧憧往來,私心相感,則感之道,狹矣,而終至於好惡之不得其正矣,殿下,撥亂反正,痛革前轍,深憂病痛之所在,絶祛朋比之私意,用人之際,惟其賢能,朝廷之上,公道大行,君子拔茅,小人革面,庶幾一變,而但於好惡之發,終不能處之無心,而或失於偏係之私,則殿下此心,終不可與入於堯·舜之道,而未免爲盛德之疵累矣,大司憲南以恭,才氣力量,誠有尺寸之長,而以言其疇曩,則實有病國之罪,此則非但國人之所共知,亦以恭之所噬臍也。銓曹之捨短取長,未爲不可,而處之於風憲之首,責之以振肅之任,則物議之不與,固其所也。玉堂諸臣,以少年銳氣,遇事風生,果有率爾之失,而亦嘗謀及於長官,則其所主張者,公論而殿下一箇惡黨二字,偏着於聖心,而忿懥之發,不得其正,至此排擯異己等語,峻下於備忘之中,使直氣沮摧,淸議削弱,臣等最恐殿下,一念之偏,其流之弊,終至於言事之臣,皆懷避嫌之計,持祿之心,而無一人爲殿下任怨者也。伏願殿下絶去偏係之私,特恢虛受之量,庶使敢言之士,皆得自盡於天日之下,不勝幸甚。取進止。天啓五年五月十二日,答曰,省箚具悉。箚辭,當留念焉。
卯時辰時,日暈兩珥。午時未時,日暈。
晝講入侍,知事李廷龜,特進官具宏,參贊官李植,檢討官崔䓷,檢討官金時讓,記事官任絖,記事官韓興一,記事官具鳳瑞。午時,上御資政殿,講孟子離婁下篇,上讀前受音一遍,檢討官崔䓷,進講,自孟子曰大人者,止不足以得之也。上讀新受音一遍,大文釋一遍,䓷,進講旨義曰,此章,發明孔子所謂言必信,行必果之意,而言大人,以篤實爲主,常恐有失於言行之際,故不以信果爲期,而主於義,主於義,則非其所謂信果,故言之。上曰,王勉之說,似不爲信果之言也。時讓曰,合於義則自入於信果者,正所謂學也。與孔子所謂學也。祿在其中者,相類也。䓷曰,所謂赤子之心,卽純一無僞,但赤子,無所知,無所能也。若大人者,有知有能,而同赤子純一無僞之心,故曰不失也。廷龜曰,人性本善,天理藹然,如赤子本無慾,但有飢渴,只欲飮乳而已。大人初爲物誘而終至於復初,故不失赤子之心者,卽大人也。植曰,大人與赤子,其言相反,而其心實同,故發而言之,時讓曰,大人之心,雖或失於中間,而用功篤而終至於復其初,則亦可謂大人也。若自初,有大人之德,則乃生知之聖,故曰不失赤子之心也。植曰,不能純一無僞,則此非通達萬變者,卽機巧變詐之歸耳,烏得爲大人之稱乎?葕曰,凡人,生事死葬之禮,其重大,固無所異,而但養生者,今日,雖或有未盡處,而明日,猶可追爲之,若送死,則一誤其事,更無可追,故此以送死爲重,非孟子輕生事,重死葬之意也。上曰,所謂大事云者,何事耶?廷龜曰,此言送死,卽愼終之事也。䓷曰,深造以道,卽學者工夫也。自得以下,止左右逢原,乃其效也。廷龜曰,居之安,資之深云者,指次序而言也。䓷曰,比如博學,審問,愼思,明辨,篤行之序也。植曰,深造者,自得以上之功也。自得然後,其工夫,次第可爲矣。䓷曰,以左右,譬身之兩傍,此善形容處也。君子,務爲深造之以道者,欲其有所特循,以俟夫默識心通,自然得之於己也。廷龜曰,必眞積力久而後,入於自得之域,非是安排鋪置之謂,亦非强探力索,期於急迫之謂也。上曰,此在功效上意思,有所爲而爲者也。䓷曰,眞積力久,自得而後,可也,不然,則雖欲速成,得乎。
講訖,廷龜曰,天使之行,今似已到椵島,然島中留連,亦必累日,前所擇二十二日,六月初三日等日,決不及入來也。上曰,前定之日,雖或入京,預備之日,不可不加擇以送,況犒賞等事,天使欲自親監云,則留島,亦似多日矣。廷龜曰,犒賞之物,持來似多云矣。上曰,都督所送禮物,天使不受云,此由不足而然耶。未知何意歟,廷龜曰,未知天使性品之如何,而求爲出來者,淸謹自礪,似無其理,彼以所送銀子,爲數小而不捧耶。抑以未相接之前,卽受禮物,爲嫌而不捧耶。其間曲折,雖不的知,而毛督自家,則必欲致誠盡禮,得其懽心,使之奏達渠功於皇上也。且毛督,必以王士善·李見等兩將官,爲天使前導以送之,聞士善爲人,極其不善云,若以一等頭目,出來,則待之,當在天使之次,未知何以得支過也。且因承旨聞祕密之啓,毛之送言,尤極無形,亦未知何以爲之也。上曰,其中所謂八萬云云之說,當初,則以爲八箇兵不出云,而今以八萬爲言者,尤爲無理矣。廷龜曰,自在有八萬之說,而都督之軍,何可知也?上曰,都督軍數,天使,不必問幾萬,而雖問之,此則對之不難,但我國軍兵所答之事,預可商量,而且彼不問毛軍之數,則何必先自告之,設或問之,宜以不能明知,爲答,可也,督府之事,有可矣者,遼東之民,合彼此去留者而竝言之,必不滿百萬,而彼言如此,其不近理,甚矣。廷龜曰,若滿百萬,必無接濟之理,彼亦不信矣。宏曰,若滿百萬,則當遍於一國,奚止於沿江乎?時讓曰,都督,自來我國,奏捷天朝,皆是無形,處事如此,不敗者鮮矣。以其言之從不從,而難判我國之存亡,臣則以爲決不可從也。況存亡,不必係於其言之從不從,而義不可以誣瞞天朝者乎?此國之大事也。小臣,雖不敢與知,而一如都督之言,則當如後日之事,何以處之也。廷龜曰,徐孤臣都督麾下之最勝者也。與毛都督,相結爲兄弟,及自賊中還,相持痛哭,待之極厚,而孤臣曰,義不當留在朝鮮地,卽土處遼境,與賊對壘,則其行事,多有可取處也。時讓曰,彼毛督,無他功勞,只以若干奴賊之頭,致爲一品,然而未有不亡者也。廷龜曰,自住椵島,無一操鍊等事,只使人誇張者,類如此也。時讓曰,宣廟朝丁應泰,出時,宣廟,直奏無隱,故後日,夬有發明事矣。廷龜曰,天使來時,都督,必使親信將官,偕送于此,使之常多在傍,探聽所言而去矣。上曰,必有是理矣。植曰,軍數則雖不可從其言,而今次奏請等事,不無旋力之勞,他餘事,不可不善爲措辭而待之矣。廷龜曰,雖無毛督,今次奏請,萬無不得請之理矣。上曰,其人行事,雖不可直告,而所欲稱譽,若達素願,則必不盈欲,而似有他日之患矣。宏曰,都督,若不見美譽,則必事事致責,此爲難堪處也。廷龜曰,都督,以當初八道兵之言,做後日八箇兵之毁,則其心所在,不可測也。宏曰,小臣軍官之居在鐵原者,來言賊情,其數不至如前所云,而以明火作賊爲事,旣賊之後,已向朔寧·楊州等地云,而今日他軍官,又來告有人,留某村,已六日,裝束,甚爲荒唐云,故已發軍官,跟捕矣。上曰,其人,不是本土所居者耶。白晝亦不隱避,而行其放恣,甚矣,然此皆酌聽處也。宏曰,只恐賊臣奴僕,渙散作此類也。上曰,其賊事狀甚愚,捕之似易矣。時讓曰,赴京行次落後之事,皆由於員役之過多,而其中市井之人,居多冒行,致有鄙瑣之言也。臣,前爲搜銀御史時,察其一行所帶,則其所謂軍官,無一人出身,而皆充市井人,至於使臣所率奴子,亦以市井人充帶,及其歸時,任其落後,此弊一開,決無可防之路也。上曰,自今以後,使臣軍官,非出身,切勿許帶。廷龜曰,一自海路之開,朝天之行,多所拘礙,而今次冬至謝恩兩使,已爲退行,等退之,寧兼兩行,爲一使而送之,庶減彼此道路之弊也。上曰,兼行之說,似當,但今使,非如例送節使之比,名之以謝恩,而兼之以冬至,則無乃苟且乎?廷龜·宏俱曰,中原之人,少不爲嫌也。廷龜曰,前達四使當兼之意,此也。今此謝恩冬至兩使,兼之無妨,但大臣之意,何如?上曰,大臣之意,亦以今年民力蕩竭,爲難。植曰,宋時人,以我國頻送使者,至謂如東西州,故臣,取考其往來年月,則卽五年一朝,而猶且以頻數言之,則海路朝天,自古爲難,今者一年,兼使一朝,有何所傷乎?上曰,兼送之意,言于大臣而處之,植曰,出身軍官當送之意,筵臣已達,而員役減數之事,何以爲之?上曰,但不送牟利輩而已。萬里滄波,太減其數,似爲不可,且曩時使臣,過帶軍官,至有處事致誤者,今亦有其弊耶。廷龜曰,遼東諸處,孰不知牟利人,及軍官情狀乎?近來,例以前爲赶馬行者,後帶於軍官,以此,中原人,深用駭異矣。上曰,卿累爲朝天之行,堂上通事,及上通事所管,皆相同耶。宏曰,一行之事,上通事,皆當之矣。上曰,然則上通事,何不枚擧,而只論表廷老耶。廷龜曰,一行公幹,上通事,當爲之也。上曰,予意,此非譯官之罪也。使臣,雖極疲弊,若能檢飭,豈有不勝譯官之理乎,時讓曰,使臣元情,以不勝譯官,先爲出來爲招者,甚無理也。上曰,觀其元情,欲爲速還,咨於提督,徑先出來云者,其言似是,若使臣,不爲驗符,則彼輩,豈肯速來乎。植曰,落後者,乃二百年所無之事,非特爲通事之罪也。上曰,臺諫,以梟示爲啓,似當從之,第原情定罪,則非譯官之罪也。使臣,欲使譯官,任其買賣,而故令落後則已,不然,則譯官,渠何敢不隨使臣而出來也。廷龜曰,臣,平生四度朝天譯官,自催出來,未聞有落後之弊,而中原之事,非如前日,故亦不着力於驗符矣。上曰,近來禁府,坐起頗罕,國法,不當如此,況此盛暑,罪人,亦可哀矣。廷龜曰,今亦從此直詣,坐起爲料,而例爲同僚有故不齊,或致脫坐之弊也。上曰,前聞三日,例必一坐云,今則決不可爲之耶。植曰,籍沒等事,不爲從速擧行,則逆黨之家,知其終不爲己物,而必盡反賣而用之也。廷龜曰,籍沒事,前旣累達,且有戶曹公事,待判府事金瑬出仕,相議爲之,而當初論罪之時,不言籍沒與否,及今日久之後,始爲分列,似不易辨也。且張晩回啓,賊黨死於陣上者,亦當爲籍沒云,而近日有言,隨功臣多寡,例有加籍沒擧措云,未知何以則,可也。上曰,可不可之間,從長相議,速爲處置,以爲難處而久相退托,則何日可決,與大臣,速議擧行。植曰,我國,僻居海外,而中原之人,稱以禮義之邦者,非以文詞製述之能也。必取文獻之足徵,而近來史官,專失其職,春秋館,以兼職之故,例不爲致慮,專使下番,獨當修史,其餘奉待敎,皆無事退坐,每當褒貶之時,薄言塞責,故頃見纂修廳,皆掛一漏萬,非所謂傳後者也。至於八道守令之兼差春秋者,誠以要觀得失,兼採風謠,而徒存華銜,專無實事,自今以後,修史一事,不必專委下番,而使上番,亦必修正,弘文館六曹八道兼帶諸官,亦當責納各月所記,以爲修史,何如?上曰,前則何以爲之?啓辭,着實擧行。植曰,纂修廳事,雖減其郞廳之數,而所任者,必久任不遞然後,可以責成矣。廷龜曰,纂修廳,博取家藏,及內外諸處文書,雜考爲之,一若渙散,則前日所爲,皆歸虛地。臣,與金瑬,逐日往南別宮,收覽各房所修,而近日則郞官,無可察任之人,如金時讓,以病患不爲進參,李植,熟諳顚末,而今以通政,坐次非便之故,亦不得來參矣。上曰,事係重大,坐次,小曲折也。以通政兼察,何害,大槪纂修一事,今幾至乎?廷龜曰,三房郞官,近當牌招書之,而例有公私之故,未卽擧行,近限十日,各別着力,且待天使過後,亦復爲之矣。植曰,近有宋淳,記史甚悉云,而不爲盡納,其言,雖不必盡信,可以爲範,而屢催不爲上送矣。廷龜曰,凡各司,及備邊司所送文書中,多有不考之處,時未取記,而古人,或取去其家修之,或恒留衙門修之者,其意有在,而往來之際,事多所沮,亦難成就矣。燼餘
上在慶德宮。停常參,只晝講。
下直,永同縣監黃㙉,陽城縣監李溥。
李楘啓曰,明日常參·經筵,取稟。傳曰,停。
金尙憲啓曰,詔使二度習儀,臣與右副承旨李楘,進去下直。傳曰,知道。
李植,以吏曹言啓曰,臺諫有闕,政事,何以爲之?傳曰,當日爲之。
吏批,判書金瑬進,參判朴東善病,參議李明漢病,承旨趙翼進。
兵批,判書徐渻病,參判尹暄病,參議金止男病,參知金尙進,承旨趙翼進。
全湜啓曰,政事,當日爲之事,傳敎矣。都承旨金尙憲,右副承旨李楘,習儀進去,左副承旨趙翼,兵批代房進去,小臣,晝講入侍,廳中,只有同副承旨李植,吏批,何承旨進去乎?傳曰,兼察。
李植,以扈衛廳言啓曰,具仁垕·申景裕,皆以暗行御史狀啓,方被從重推考,不敢入直,扈衛諸臣,亦多病,故替直之員,乏少,具仁垕等,雖不畢推,依例行公,使之入直,何如?傳曰,允。
持平辛啓榮來啓曰,聖上,軫念民瘼,別遣御史,咨訪守令臧否者,其意至矣,旣令按問之後,因渠供辭,使之移査本道,若然則莫如初不遣御史,而任方伯黜陟之爲愈也。昨承聖批,乃以覈處未晩,爲敎,自有文書,灼然可考,豈有更査之事乎,請勿留難,亟命嚴究,凡習儀未明時,齊會行禮事,有傳敎矣,百官,所當趁時來會,而今日迎詔勅二度習禮時,以贊禮李慶全,後至之故,遂致行禮太晩,殊無敬謹之意,請李慶全推考。答曰,依啓。梁諫事已諭,不允。
趙翼,以義禁府言啓曰,以本府啓辭,刑曹啓辭內,前南平縣監李文藼決杖,令刑曹考律,明白移文後決杖事,允下矣。當初全羅監司狀啓中,有已爲罷去,未及決杖之語,本曹啓請,禁府決杖,朝官決杖照律,非本曹所敢爲,仍令禁府處斷,何如?傳曰,依啓事,傳敎矣。李文藼元公事,下於刑曹,刑曹,以朝官之故,移於本府決杖,而不言當決幾杖,本府,何知李文藼罪狀輕重,而任意加減乎,令刑曹,或杖六十,或杖八十,或杖一百,照律移文後決杖,何如?傳曰,知道。自本府照律,可也。
吏曹,李貴,爲右贊成兼知經筵事世子右賓客延平府院君,吳允謙,爲禮曹判書兼同知經筵事世子左賓客,鄭經世,爲大司憲兼藝文館提學世子右副賓客,兪伯曾,爲侍講院輔德知製敎兼編修官,趙元範,爲司宰監僉正,具仁塋,爲軍資主簿,承文博士元振河,承文著作鄭百亨,承文正字池德海,軍資副奉事李光馨,獻陵參奉鄭道昌,順陵參奉黃胤後。
兵曹,南以恭爲副護軍,趙公瑾爲副護軍,姜璿爲副司果,安麟壽爲副司勇。
李植啓曰,都摠府郞廳,來言今日闕內,夜擲奸云云矣。傳曰,知道。
晝講入侍,知事金瑬,特進官李貴,參贊官全湜,檢討官崔葕,檢討官金時讓,記事官任絖,記事官韓興一,記事官具鳳瑞。
午時,上御資政殿。講孟子離婁下篇,上讀前受音一遍。檢討官崔葕,進講,自孟子曰博學而詳說之,止其可以不務本乎?上讀新受音一遍,大文釋一遍,葕,講旨義曰,所謂博學者,非指隱僻奇異之說也。必學詩·書六藝之文然後,可以詳說其理,而有以至於至約之地也。瑬曰,曾子亦嘗守約,必先博學然後,可以至約,不先博學,而經要爲約,則旣無所學,何以爲約乎,貴曰,必博覽詩·書,反求諸己然後,可以至於約矣。葕曰,所謂以善服人,卽有心於服人,而非出於自然,故如齊桓·葵丘之會,晉文踐土之盟,皆非誠心所爲,乃伯者之事也。以善養人,卽不期於服人,而人不能不服,如春風一煦,萬物發育,而無不被其澤者,今若以善養人,則擧天下,咸囿於仁心仁聞之中矣。瑬曰,以善養人,如天地無心,而萬物自囿於發育之中,必眞積无妄然後,可至於此也。貴曰,以善服人,欲以己善,見知於人,不欲人善之加於己,此近於忌克之心也。葕曰,以德服人者王,以力服人者伯,與此大文,相表裏矣,且盈科而後進,放乎四海云者,徐子,必有躐等干譽之病,以此諷之,正如孔門弟子有問孝者,各因其人之病痛而告之也。貴曰,如曾點者,不由盈科而進,故所見,雖已透徹,而學則未至,風乎舞雩之對,可以知也。瑬曰,此則但指氣像而已。大槪學者所務,惟在篤實而已。不可騖於虛遠,竟歸於無實之域也。葕曰,所謂從字,如學者擴充底意思也。瑬曰,此非獨學者事,至於帝王,若不爲然,人君,徒以姑息之仁,務悅民心,而不以誠意充之,則終無實效之可從也。貴曰,以近日事言之,自上,減膳·輕徭·滌宮闕之木,其於務實之政,無所不行,而迄今三年,尙不致治者,此不過所行所務,不得其要,而失轉移之機也。
講訖,瑬曰,小臣無狀,萬不近似,而置諸銓衡重地,臣,晝夜思惟,唯欲處事不偏,報答聖恩,而識見不明,便致詿誤,用人之際,未免有人心之不洽矣。南以恭少時,不無浮薄喜事之習,今若點檢其不備於人意者,則奚但止於一二乎?第國家新造,朋黨益甚,調劑公道,此惟其時。昔諸葛亮用許靖曰,無其實而有其名者靖是也云,則此亦不過鎭人心之計耳。唐太宗之於王珪·魏徵也,亦皆捨其罪而用之。臣取以恭處事之可取,初擬大司諫受點之後,臣卽訪可否於三公,則申欽曰,曾在謫中,聞以恭,當大論紛紜之際,答探試其意之人曰,寧斬余頭而去,余不忍爲此云云,故吾嘗壯其言,左相曰,大善矣。李元翼曰,國事,從此可爲云,而甚有喜色。元翼,平生爲國,豈以其同事之人,而或有不容護,亦必以事之當否而言之也。臣,素與年少諸官,不相往來,自公而退,閉門獨坐,不省時議之如何,而猝見以恭被駁之擧,所謂淆亂者,蓋指臣也。箚中有曰,吳允謙,不曾許以恭之通,臣於允謙,果不與相議,而儕輩之時在於朝者,擧皆萬勝於以恭,而提起罪咎,攻擊以恭,則可,若用醜齊相等之人,而獨斥以恭,則人心何可服乎,所謂敎元翼陳箚云者,乃其時欲罪元翼,竝及以恭而發之也。且閉西宮爲庭請之時,未免出入於淸班者,尙爾登庸於今日,而獨以以恭爲可斥,不亦誤乎?曩時見用之人,若皆見斥,則以恭亦可斥,否則已甚矣。上曰,玉堂,謂不能阻遏公論而爲之云,豈有人不知之公論乎?瑬曰,年少之輩,不曾問及於大臣,及長官,而獨自提發,謂之公論,人君之所難知者,似公論而實非公論處,此不可不察也。洪瑞鳳之年,亦差長於儕輩,而不相尋訪,故以恭之論,不得參聞,而發論之人,初不相通,又不來議,有違詣長官議定之規,似若怯制者然,此瑞鳳之所以不參也。攻李樑·尹元衡·金安老等,則設或有猝發之擧,未爲不可,排此以恭,何用如是,深恐元翼之喜悅,反歸於沮喪,而國不可爲矣,且臣,當以恭專國之時,爲其黨所構陷,至被不近之論,以人情言之,臣當斥以恭報怨,不當用以恭招謗,誠以此際,但爲國奉公而已。豈可以私事,遽爲害公,率爾取用,竟被玉堂之詆斥,此所謂難平者,事也。貴曰,彼以恭,雖非無咎之人,亦非終棄之類也。臣,初爲吏參時,亦與瑬意相同,以爲朋黨,必亡國,而大中北,已皆被罪,獨餘小北,雖不可謂之君子,第其中不參大論,如以恭·彝敍若干人,主張錚錚之論,使儒生陳疏,承宗,雖惡,亦不與大北,相合之一段,則此所長處也。且劉忠謹之告變,以恭,通書于李廷龜,故廷龜,以其事,書問希奮,則希奮,方對客,退而抵書解惑,此,以恭旋力於希奮之功也。是以,平監擬望時,以金藎國爲首,南以恭爲副者,蓋重其選,而褒向者處事之稍勝也。至於李以頒告變之際,藎國·以恭,往承宗,勸殺李興立一事,此時君臣分義,未絶於光海,故臣亦不深治以恭,然禮曹參議未受點之故,圖補羅州而去,則與柳·朴相切者,不必擬望於大司憲,旣已用之,又不必深斥,而公論終不可遏,則通於臣等,使以恭自處,未爲不可,而旣不諷知,又爲猝散,臣亦未知曲折,而玉堂公論,豈有假托之理乎?張維·崔鳴吉,皆聞其事,止之不從云,自古欲論如係大司憲等事,則必於諸丈者,博稟可否而行之,吏判金瑬處,何不先通,使之勿擬於淸班,而擧措,乃如彼耶?丈者,欲調停少年,尙直截士類立朝之時,過激直截之事,類多如此。瑬曰,奚以是爲直截云乎,如有過失,則在儕輩,亦可痛治,何必以專攻彼輩,爲事也。凡待人之道,以誠意相接然後,可以感激人心矣,不然,雖或隨行出入,逐事黽勉,而豈有樂從悅服之理乎,自古最善最惡之別,必見一時治亂氣象,而低仰之者,此不過人君所措之如何,而臣恐一則不得調劑彼此,一則年少輩隨中生梗,惹起鬧端,而重誤國事也。臺諫所啓,必問於三公者,所以重其體,而今則不然,方外之人,皆以申欽,不肯擔當國事爲言,而人不來問於己,則雖欲當之,末由也已。貴曰,以恭,旣以柳·朴腹心,至被重論,則凡同僚,不可立異,而今以論列以恭之故,重斥玉堂不可也,盡遞玉堂,更用以恭,臣意亦以爲未妥也。上曰,所謂公論,卽國人皆曰可,國人皆謂不可者,是也。瑬曰,士大夫,未免於指目中者,其來已久,臣與以恭,有何相切,只欲不偏於論議用舍之際,故曾所親切者,日漸相疎,無復來見矣。貴曰,不但以恭也。至於趙希逸,尤爲可惜,雖其居鄕,或不無奴僕之作弊,而十年幽閉之餘,又置論列之中,不少饒貸,此無非才氣果銳所致,先去此病痛然後,凡諸處事,可以歸熟矣。瑬曰,當初不爲就議於長官者,慮有所不從而然也。洪瑞鳳,實有蹤跡之難處,而大槪士大夫所處,豈無廉隅之可尙,瑞鳳,竝可遞也。貴曰,瑞鳳,何必遞,只遞發論之朴炡,可也。舊例國之大論,必稟於大臣,而宣廟崔有源,獨論李德馨,此其作俑,臺諫論列,隨事自爲,亦無所妨,豈必盡稟於大臣而後,行之乎,瑬曰,不然,若出公平之心,則可,處事之誤如此,則何以過激爲言也。貴曰,臣,前被梟示之論,盡遞玉堂論臣之官,今此論以恭,玉堂之人,似不可仍存矣。瑬曰,臣,常懷爲國之誠,通用之計,謂之公論,故李廷龜·李明漢等,以恭之被論也。亦皆力止而不能止,昭漢,則時方入番,不得已從之。廷龜通臣曰,處事如此,則欲得保合之道,得乎,云矣,方外之人,必以臣爲要君,而臣之久處,已極非便,況平日所親,亦皆相疏,獨身孤立,決無支保之理,今可亟遞臣此任然後,可矣,臣豈可見棄於人,而久秉銓衡之任乎,臣非但上負聖恩,下招輿謗,亦恐貽笑於他日,得罪於後世,常切悶痛焉。貴曰,瑬之所言,甚爲未安。吏曹,寄一國銓衡之重也。因一以恭被論之故,不可遞免其職,況以恭待闕更用,亦甚無妨,且當囂薄之世,豈可爲一人之毁謗,而自任其去就之道乎?瑬曰,人雖非臣,所懷不能變焉。貴曰,惟盡在我之道而已。當此之時,豈撓於人言乎,臣未聞無言之世也。且江原道土賊事,因金瑬,聞沈諿所送之說,則其賊勢,雖不至於大段,而亦不止於火賊之流,其後向兎山欲攻其村,爲其村堅防,不得顚越而走云,關東盜,無能爲古之言也。我國如林克正之賊,亦甚易捕,而本道,乃西北要衝之地,常若生變而預備,則可謂之無虞而置之,則不當,監司趙存性,年紀頗多,似不善措,且其道內,素多山尺軍,宜令及時收拾,且擇有計慮者爲監司,武弁之有才者除守令,責其討捕之事,則何患此賊,不就誅乎,上曰,江原監司時,無不治之名,且到任不久,何可急遞,況此賊,行止甚愚,未久,當自就捕矣。貴曰,此賊,雖有易捕之理,而國家有備,不可不預,差遣武弁守令事,亦可致慮也。上曰,割鷄,焉用牛刀,此賊之捕,豈須武夫,姑令各邑守令,跟捕,可也。貴曰,上敎允當,而此時則容或不須致慮,若有邊警,深恐無以制也。況聞加老嶺往來曲折,則其勢,非止爲土賊而已。向者,朴弘耉,以結連外方等語,爲虛張聲勢之計,今者此賊,亦令渠下卒,率後軍來會稱云,則過慮,雖不可,專忘,亦不當,且其道守令,皆是儒生,賊若橫行,決無臨時應變之路也。上曰,文武交差,何獨江原道乎?且武夫,豈必皆下於文官,而監司,每以文官守令,爲請,甚非矣。瑬曰,在前武弁所除之處,其數本少,只有若干外邑,而如有難治之處,則必請文官,其餘內地,亦以蔭官盡除,故近來武夫,頗怨仕路之狹窄,而且淮陽·杆城,卽北路初程,曾者,以武夫差送,國家設置之意,想必有在,而近又專差文官矣。上曰,在前武弁除送之邑,自今以後,一以武弁,差之。瑬曰,全羅道御史書啓中,亦有沿海之邑,皆以武官差送,故致有如是之弊云矣。上曰,以國事言之,道內,必有武士守令,似有爲恃之路,白面書生,何有臨機赴亂之事乎?瑬曰,近來,亦尙用蔭官,而或鄙武夫,故如是矣。上曰,此豈必前例,俗所謂非文非武,乃蔭官也。瑬曰,今若破格,自前蔭官所除之處,皆以武夫差送,則似爲未妥,且彼蔭官,豈皆非文非武之流乎,其中,多有自重之人,而此輩,則自少至老,處身行事,多有不取,而其以守令得名者,亦不一二矣。貴曰,自前欲爲蘇復郡邑,則必稱曰,差送文官,而雖曰武夫,極擇以遣,可也。瑬曰,大凡人物,觀其所爲可合於吏治,而處事大相違,誠未可知也。湜曰,臣,到閤門外,見都承旨通書,則遠接使金尙容,以左贊成結銜,而館伴,亦以左贊成爲銜,延接之際,似爲未妥,而遠接假銜,今未及改,館伴之銜,似當改之云矣。上曰,令該曹處置。瑬曰,李廷龜,前爲赴京時,以議政行之,而自前大監天使館伴,未聞以議政,爲之也。上曰,以議政,差除館伴,前旣無規,今以議政結銜,似不當矣。瑬曰,我國贊成,雖止有左右,而詔使,豈知其多少乎?遠接使,及館伴之銜,以贊成,兩存之無妨。貴與瑬曰,以贊成仍存,旣無所妨,且館伴,則或以領中樞改銜,亦似合當也。貴曰,毛督,欲以其軍數衆多,使之言于天使云,從之則近於欺罔天朝,不從則彼必生怒,雖不明言其幾萬,而隨便好爲設辭,可也。上曰,予方欲問,卿適先發也。毛督,當身軍數如二十萬等語,以此以彼,皆可以措辭隨答,而其中我國軍兵八萬之說,甚似難處,政院啓辭中,條列答天使之言,亦不分明。天使,若泛問我國邊兵之數,則或可以善答,而若以毛督所言,調接八萬兵,今何去也。爲問,則何以答之?貴曰,答以八萬,甚有難處事,上國,若以八萬所犒,資裝而送之,則毛必受來,而天使,亦必欲頒之矣,不過曰,我國軍兵,通八道以計之,雖或有八萬,而若欲一時調發,則非但時無邊警,亦無以辦出之意,預爲徵諷於都督,而仍爲答天使之計,可也。瑬曰,前日,如有八萬云云之說,則於此,可以前期講定也。今以前雖有八萬調發之言,而多年防戍,交替不恒,且無軍糧可繼之道,故例當江水漲溢之時,只留本道軍兵,而各邑添防,則盡使之歸農,以此,時留之軍,未滿其數,爲答似當,且自北道,逃還唐人,何不送于毛督,而送于慶尙道乎?上曰,已令送于毛督矣。燼餘
冬至兼聖節使,△全湜·李楘·崔晛。
遠接使書目,天使到椵島事,朝報
李植啓曰,聞于戶曹,則云,适黨家舍空基,竝計十七處,而或破瀦,或和賣,或以賜給,餘存些少。頃因元勳張晩,榻前啓辭,以附賊,誅止其身之人家,査出補給,而啓下錄勳都監,移文本曹,本曹亦移文義禁府,使之査送,罪人之名,累次催促,至今不爲査送。許多功臣中,數少家舍,分給爲難,姑待禁府査送,以致遲延云矣。傳曰,知道。令禁府,斯速處置。禁府謄錄
上在慶德宮。停常參·經筵。
下直,河陽縣監崔浣。
李楘啓曰,明日常參·經筵,取稟。傳曰,只晝講。
金蓍國啓曰,臣,以風雲雷雨祭獻官進去,而祝史都摠經歷奉瑛,行祭臨時,猝得頭眩,症勢極重,不得已,以他執事,推移代行之意,敢啓。傳曰,知道。
李楘啓曰,迎詔勅初二度習儀,及宴享習儀,太平館·南別宮兩處,旣已行矣,但詔使此月之內,勢未及入京,迎詔勅吉日,旣已退定,凡習儀,必正日到頭後,爲之,可無臨時遺忘之患,各項未行習儀,令禮官,次次差退之意,敢啓。傳曰,知道。
李植,以司饔院言啓曰,今日慕華館本院,私習儀,已爲啓下,而雨勢如此,勢不得已退行之意,敢啓。傳曰,知道。
李楘啓曰,問安使睦敍欽,詔使問答事,狀啓,本月初十日成貼,而今日始爲入來,如此時急之事,遲滯五日之久,極爲過甚,前日,亦以稽緩之故,使本道治罪,而玩愒猶前,少無畏憚,本道監司,亦不猛治,致有此弊,亦甚未便,今番,則勿如前日,各別査覈重罪,另加申飭事,下諭,何如?傳曰,依啓。
李植啓曰,今見慶尙道書冊上送狀啓,則乃本道前觀察使李敏求,四月初七日所成貼也。觀察使之遞還,已踰一朔,而今始來呈,極爲駭愕,狀啓陪持人,推考,何如?傳曰,允。
趙翼,以都摠府言啓曰,本月十三日,闕內各處,入直軍士,夜擲奸時,驪州忠順衛權泰男,扶安正兵金光肅,則專然闕點,豐基正兵金應龍,代男伊,龍安正兵朴丁金,代金山男,三陟正兵崔應進,代金義稱名人等,皆以兒童現點,禁中宿衛之軍,見頉者,若是之多,極爲寒心,其中闕點者,自本府,照例重杖,而軍士代立之罪,自有其律,處置宜當,其所衛部將等,常時不能檢飭,致有此弊,亦爲非矣,竝爲推考,次知色吏囚禁重治,何如?傳曰,依啓。
李楘,以侍講院言啓曰,王世子,方進講通鑑,會講時,師傅賓客兩司本院,各持一冊以入,而院中見在,只有七件,方患不足,今聞國用通鑑四十八件,自慶尙道,新印上來云,容入十二件,分上本院,以便進講,何如?傳曰,依啓。
正言李景奭來啓曰,表廷老,以崇品事知譯官,一行操縱,在其頤指,而乃敢倡率同類三十餘人,公然落後,此實二百年所未有之事也。其縱恣無忌,作俑辱國之罪,不可徒年而止,請命絶島安置。答曰,此輩之落後,實出於事勢之不得已,此豈縱恣之事乎?勿爲已甚之論,可矣。
持平辛啓榮來啓曰,表廷老,奉使上國,不計嚴程有限,惟以牟利爲急,公然落後之數,至於三十餘人,其不有國法,貽醜中華之罪,置之誅殛之典,本非深文,昨日擬律,但止於徒年,王法不行,物情齊憤,請表廷老,按以重律,以嚴國體,以快人心。頒詔習儀,實朝廷大禮,凡百缺埋沒,衆所共知,老病人外,請一一摘發,從重推考。答曰,依啓。表廷老事,此輩之落後,實非廷老之罪,今又更論,似乎已甚矣。勿爲煩論。
李楘,以迎接都監言啓曰,郞廳李惟達,軍色所掌,最爲緊重,而自前月,得下部瘡腫,未能運行,詔使已爲起程,本色之事,不可一刻曠廢,而瘡病實重,勢難行公,請李惟達改差,其代以典籍李景容差下,何如?傳曰,依啓。
趙翼,以領府事左右相言啓曰,卽者,譯官洪仁祥,自蛇浦出來,致都督書帖,及禮單,敢此入啓,禮單付物,今在譯官處,令戶曹收取,以補回禮之用,仍令承文院,修回帖以送,何如?傳曰,依啓。所送禮物,卿等,其領之。
又以義禁府言啓曰,逆黨家舍籍沒査出事,令禁府,速爲處置事,傳敎矣。推鞫罪人就服正刑者,旣用緣坐籍沒之律,則分明終始從賊,賊敗之後,陣上被斬者,諉以誅止其身,而不行籍沒之律,似無其理,但蒼黃之際,諸將,各自其陣,爭獻首級,其間,或不無橫罹枉死之人,都元帥張晚,雖開錄成冊以送,諸將,各自散去,今無憑問之地,至於推鞫罪人,或誅止其身,或死於杖下者,亦在開錄之中,其時,旣免籍沒之律,而到今進行,不無騷擾之弊,臣等,勢難擅斷,令大臣及其時元帥張晚,會同議處,何如?傳曰,依啓。
右參贊臣李弘胄上疏,伏以臣之病,不堪供職之狀,前後章疏,已盡陳達,而例外恩暇之餘,繼以安心調理之敎,醫問藥物聯翩內降,保延餘喘,無非聖恩,臣是何人,叨此異數,所當扶曳趨朝,以效涓埃之報,而調治經月,病猶沈綿,委頓牀席,羸悴轉甚,痰塊撑中,胸膈煩悶,潮熱上攻,精神昏憒,半面浮大,久未消散,藥餌無效,日就危域,竊念政府,非養病之坊,賤疾,無向蘇之期,虛帶職名,退伏私室,揆以分義,實深未安,不避煩瀆,更陳危懇,伏乞聖慈,曲垂矜憐,亟遞臣職,公私幸甚,臣無任兢惶隕越之至,謹昧死以聞。答曰,省疏具悉卿懇。勿辭,調理察職。
大司憲臣鄭經世,伏以臣,本以虛羸之質,適當衰暮之年,遽罹慘痛之禍,氣血精神,能有幾何,而不至於凋耗乎?遂自前月初,宿患諸疚,乘時發作,而其中腰痛,尤重,臥起轉側,不能隨意,經月調治,僅得少差,而該曹,以迎詔時贊禮,啓下,大禮習儀,不敢退坐,不得已扶曳出肅,忍病隨班,則腰脊之痛,下連兩髀,酸疼牽引,比前尤劇,缺風力之堪與不堪,悉置不論,而只此一病,已自難處,臣誠惶悶,不知所出,古之郡承之職,最爲閑漫,而許承,猶以尙能拜起之故,不見逐於黃霸,若其不能,則當逐也,久矣,臣之此病,非可望愈於旬月之內,而稽謝恩命,罪在逋慢,在他職,尙不可,而況身居糾察之任乎,在無事時,且不敢,而況詔使臨到,百僚奔走之日乎,臣旣不能謝,則惟有呈告乞遞,乃爲通式,而近日三司長單,輒爲政院所却,徊徨悶蹙,上瀆凝旒,罪當萬死,懇乞聖明,俯察危悰,特賜遞改,使臣,得以退就散地,久久將獲,萬一賴天之靈,或爲完復之人,則桑楡雖晩,尙可自力,惟聖明之任使也。取進止。答曰,省疏具悉。卿宜勿辭,調理察職。燼餘
遠接使書目,天使十一日,蛇浦下陸,十三日,自蛇浦,起馬計料事。
禁府,表廷老寧邊,朴仁厚定州,定配。朝報
上在慶德宮。停常參,只晝講。
下直,河東縣監申天祿。
金尙憲啓曰,明日常參·經筵,取稟。傳曰,只晝講。
又啓曰,今日有晝講,而注書任絖,方入直,適患脚病,不能行步,注書金霱,稱病不仕,不得已,修正假注書申悅道,入侍,當此多事時,連日不仕,金霱,請推考。傳曰,依啓。
又以侍講院言啓曰,來十六日,王世子,行會講之意,敢啓。傳曰,知道。
又啓曰,詔使,已入我境,其行甚速,自今以後,凡係干詔使,可記之事,甚多,事變假注書李後陽,依前例,本院入省,記逐日上直之意,敢啓。傳曰,知道。
李植啓曰,崇政殿扁額,待元振海病差後,書入事,傳敎矣。元振海,久病手顫,僅能把筆,字形,或有不正,此外方在京中,衆所共知善書之人,未易聞知,司果柳時英,進士金嚮,幼學李光迪等,亦頗能書云,試令繕寫,以備睿擇,何如?傳曰,允。
以禮曹言啓曰,因筵臣榻前所啓,兩使合送事,問于大臣以處之事,傳敎矣。問于大臣,則左議政尹昉,以爲海外世一現遼路斷絶之後,越海使臣,勢難爲一一各起之行,筵臣所啓,誠是矣。第自反正以來,奏請奏聞,皆不兼節使,而恩典旣降之後,旋卽兼送,似爲未安,來年爲始,凡有使行,竝作一起,勿爲各送,似合事宜,伏惟上裁。右議政申欽,以爲筵臣所啓,合送使臣,未爲不可,伏惟上裁。領中樞府事李元翼,行判中樞府事鄭昌衍,病不收議,大臣之議,如此敢啓。傳曰,依左相議,施行。
獻納權濤來啓曰,臣等,將表廷老落後之事,前後論執,非止一再,而未蒙允兪,昨日聖批,乃以事勢之不得已爲敎,臣等竊惑焉。朝天使臣,歲易其人,而事知譯官如廷老者,則老於此行,熟諳事情,其於上國各衙門,皆得通言語舞奸計,能令喜能令怒,而爲使臣者,顧乃聽其頤指,取稟仰成,事之成敗,行之遲速,專靠於此輩而已。李德泂等,當初過海之時,如方物禮單,盤纏等物,其數不貲,而及其幹事而歸,前項物件,則皆已投進費用,隨身行李,更無他物,只餘使臣以下,各人白身,及些少口糧,而使臣三人,各騎一船,則其所載何物,而不與此輩同歸乎,萬一或不能缺答曰,勿爲更煩。
掌令金榮祖啓曰,臣素以暑濕,重患腰疼,每當夏月,厥勢轉劇,自月初,舊症復發,比前尤苦,坐起輒痛,不能運動,旬月之間,決難差復,玆敢具呈辭單,再爲政院所却,欲出而供仕,則病勢如許,欲閉伏調治,則朝家多事,凡有大禮,亦不隨參,狼狽惶懼,只俟罪譴。昨見本府啓辭,則以習儀班行,草草之故,衆所共知,老病人外,擧皆請推,念臣旣非衆知老病之人,又非呈告受由之比,則如臣者,合在察中,固當退伏,以待摘發處置之日,而第臣忝在法府,與庶官不同,何可苟冒晷刻,重辱臺閣乎?而況此論,發於本府,而方在病伏中,同僚,旣不得見,簡通,又不敢開,及出朝報而後,乃知之,今始來避,其矇昧不察之失尤大,請命罷斥臣職。答曰,勿辭。
李植啓曰,掌令金榮祖,再啓煩瀆,退待物論矣。傳曰,知道。
金尙憲啓曰,伏見此刻來到遠接使狀啓,則坼見邊封,新糊未乾,必是西郊擺撥將所爲,凡天使擧動馳啓,或不無可秘之事,而中間任意坼見,極爲痛駭,西郊擺撥將,爲先摘發重治後,狀啓之意,京畿監司處,下諭,此後大小使命狀啓,中路擺撥,不得開見事,平安·黃海監司處,下諭,何如?傳曰,允。
司畜署提調李好閔來啓曰,本署之事,本來無形,時未就頭緖,而當此詔使之時,戶曹所捧猪口,下署養飼者,已過五百餘口,他餘禽畜,亦准此畜養監護之事,一日甚劇,而本署別提二員內,一員金慶餘,以錄勳都監監造官,除本司仕上直,一員安獻規,以母病深重,不告于臣,下鄕稱云,監掌無人,極爲悶慮,臣晩聞下鄕,令本署,請報戶曹,願加處置,而戶曹,無判書,卽不處置,臣不得已,扶曳來啓矣。請安獻規,令吏曹,卽日內,以在京無故人,口傳處置,而事勢已迫,以新出手生之人,猝然當之,則事多難辦,都監之事體,雖緊,豈如接待之爲重且急也?金慶餘,亦限天使回還間,來仕本司,同力需應。且分本署奴婢,限詔使回還間,假名色掌,及凡干斜封,勿爲定送,且署奴應信,奴應世,奴永男,皆屬砲手,自前天使時,則除番使喚,今亦依舊例除省記。且分本署畜物守直軍士,在前各二名,不離守直,而今則兵曹,托以兵少,專不定送,天使時畜物,竝分本署,所養多至七百餘殘,少典僕守直,無策,每朔各二名,不動定送事,各該曹良中,竝捧承傳施行,何如?答曰,依啓。
李植,以尙衣院言啓曰,今此天使時,所用各樣牀席器皿,及自上別贈給許多雜物,本院,罔晝夜造作,而應役軍匠,及使令等價布,令兵曹,從速給事啓下,移文兵曹,則已經三朔,一不施行,各軍匠等,不勝飢餓,逐日盈庭呼訴,情理實爲可矜,今聞兵曹,多捧價布云,前後本院,移文相考,應役軍匠使令等,趁此給布之意,捧承傳施行,何如?傳曰,依啓。
缺啓曰,缺江陵襄陽,有逃兵三百餘名,應時刷馬,往缺赶上捉之云云,此是本道前日狀啓中,缺云者,乃王萬才也。此人,自前稱以督府差遣,而作弊于兩西,今又諉以刷還逃兵,而討出失馬,行走江原道,又爲中路徑還,其間事狀,委屬難知,唐人之流散于江原道者,在前隨其現捉,解送于督府衙門,王萬才所幹,刷還逃兵者,未知何所指也。大槪自西路出來,則兩司監司,所當據以各官所報,馳啓,而朝廷,寂然不得聞知,極爲駭愕,實爲自督府差遣,則接伴使,亦不馳啓,難免慢忽之失,竝爲推考,自今以後,差官貽弊之狀,善爲措辭,告于督府,勿爲續續出送事,接伴使處行會,何如?傳曰,允。
又以都元帥張晩言啓曰,伏見毛都督接伴使移文,則督府所送端午禮單,亦及於臣處,譯官洪仁祥之還,順付以來,書帖,及禮單,敢此入啓,而臣今已還朝回禮之物,辦得難便,今來物件,送于戶曹,和賣回答,令承文院修送謝帖,何如?係是天將前回禮之意,惶恐敢啓。傳曰,依啓。所送禮物,卿其領受。
工曹判書鄭光績啓曰,今日毛都督,送揭帖于臣處,且遺以禮物,禮物,及回禮等事,令禮官議處,何如?都督揭帖,竝爲入啓。答曰,依啓。
李植,以忠勳府言啓曰,常時付祿,遞兒科內,未及爲之,則有退薦狀之例,親功臣成大勳,則以實職封君,未敢付軍職。金良彦·金光熽,則遞兒不足,無緣不付,故具由入啓,移文使兵曹,聞其緣由然後,缺執義李埈,掌令姜大進,持平辛啓榮啓曰,王者之於民,一視而同仁,如天地之無私化育,如父母之無私慈愛,或有厚薄之別,則便墜於己私之偏,豈所謂奉三無私,以一有衆之意乎?內奴復戶,非古也,往在弘治癸丑年間,始有蠲急之事,而屬時泰平,物力殷富,齊民之代受其害者,固不至浩穰,自經亂以來,民戶減縮,蒿萊蔽天,十室而有九室之慘,一人而應百人之難,政宜裒多之益寡,均役而分勞,與民休息之爲不暇矣。況今與賊對壘,亡羊補牢之日,役莫急於繕緝城砦,務莫緊於搜括民丁,齊其勞逸,均其調發,赴役則無彼此之限,抄兵則均公私之賦然後,庶不違於挈矩之道,而無職勞不來之刺矣。頃日,伏見聖敎,以內需司啓下公事,不爲擧行,有該官推考之命,臣等,雖未詳其曲折,而訝其宮府之非一體矣。及見吏曹佐郞李基祚公緘,乃興國寺,及內奴免役兔兵等事,而事涉偏私,未免爲聖德之一疵,則其不卽擧行者,意固有在,臣等,不敢以推緘入啓,有若應推者然,請還收吏曹推考,及內奴復戶之命。掌令金榮祖,以重患腰疼,自月初,舊症復發,坐起輒痛,不能運動,具呈辭單,再爲政院所却,昨見本府啓辭,則以習儀班行,草草之故,衆所共知老病人外,擧皆。以下缺燼餘
自巳時至酉時,日暈。春坊日記
上在慶德宮。停常參,只晝講。
晝講入侍時,同知事吳允謙,特進官尹暄,參贊官李楘,檢討官崔葕·金時讓,記事官任絖·韓興一·具鳳瑞,講孟子離婁下篇,自孟子曰王者之迹熄,止亦有不得而辭者矣。
答洪瑞鳳疏曰,勿辭,調理察職。
院啓,表廷老安置事。答曰,不允。
副提學洪瑞鳳上疏。大槪,病勢加重,且被筵臣,不可不遞之斥,乞遞事。入啓。答曰,遞差。
回答上副使鄭岦·姜弘重,從事官辛啓榮,再疏。大槪,關伯所贈禮物,一依該曹覆啓施行,還收使臣分給之命。答曰,省疏具悉。予意,下諭于卿等,其勿辭。
大司憲鄭經世箚子。大槪,病重乞賜遞免事。入啓。答曰,省疏具悉卿懇,須體予至意,宜勿控辭。
府啓,人主之愛民,如父母之愛子,父母之於子,旣無親疎之別,則人主之於民,何可有厚薄之異乎?內奴與凡民,固是殿下之赤子也。其在太平之時,已非大公無我之政,今當蕩殘之餘,豈可區別彼此,使孑遺殘民,有賦役不均之怨乎?些些煙戶之役,尙不可獨爲蠲免,況此築城括兵等事,至緊至急,實是係國安危者乎?洪流振壑,川無活鱗,一國生靈,莫不奔走於捍邊保塢之役,而獨此內奴,得以優遊於大小褰裳之日,何殿下之視民以不廣也?該曹之不卽擧行傳敎者,實出於匡君擧,均民役之意,本非所以廢閣上命,請還收推考,及內奴復戶之命。
表廷老事。答曰,不允。朝報
巳時至申時,日暈。
夜一更二更,月暈。五更,月暈。春坊日記
上在慶德宮。停常參,只晝講。
晝講入侍,知事金瑬,特進官李曙,參贊官金尙憲,檢討官崔葕·金時讓,記事官任絖,假注書李後陽,記事金卨·具鳳瑞,講孟子離婁下篇,自孟子曰,可以取,止勉人以自新也。
備忘記,頃日玉堂之官,不謀首僚,狙擊憲長,黨同伐異,漸不可長,予爲是懼,發其病而警飭之,彼復張皇辭說,假托公論,飾虛遂非,欺蔽君上,而臺閣寥寥,無人糾正,今日國事,可謂寒心,朴炡等五人,不可仍在侍從論思之地,竝遞其職,令該曹,隨闕補外,以懲如此之習。
司諫李潤雨,獻納權濤,正言高傅川來啓曰,臣等,頃見玉堂,請遞前大司憲南以恭之箚,而不肯繼有論列者,非以以恭心迹,爲無可論,而玉堂之論,爲有失也。玉堂諸臣,年少氣銳,遇事果敢,不謀於長官,不通於兩司,徑先狙擊,有若攻斥權奸者然,過激之失,亦不當免,不欲繼其論而助其擧矣,及見備忘記所下,假托公論,排擯異己之敎,臣等,與同僚相議曰,以恭爲人,元非無可論者也。玉堂之箚,措語委曲,別無過慮之失,而聖敎如此,爲諫官者,不可終默爲坐陳箚矣,今見卽日,所下備忘記,臣等,相顧驚駭,不知聖意之所在也。使以恭,小無可論之事,而玉堂諸臣,果欲排擯異己,則今日指揮,未爲不可,而以恭,於戊戌己亥年間,立幟邪論,擠排士類,如柳成龍去國,亦其事業,小北·大北,十年病國,斁倫之變,主張作俑者,如欲一一追論,則非惟不當置於兩司,隨行於百執事,亦其幸也,豈可以年少輩,處事率爾之小失,更下嚴旨,盡遞其職乎?臣等,竊恐今日之後,爲殿下三司者,擧皆結舌媕婀,爭效仗馬,而殿下之國事,將日非矣。臣等,非但不能糾正,又從而陳箚,分疏臣等之於玉堂,厥罪惟均,亦何敢偃然供職乎?請與玉堂,同被遞斥之罪。答曰,勿辭,退待物論。
執義李埈,掌令姜大進·金榮祖,持平辛啓榮·黃紐啓曰,朝廷之事,貴乎得中,臣子,自以好惡之私,而互相擠援,事或至於過中,則豈朝廷之福也。漢唐以來,禍階覆轍,所以相尋而狎至者,以此也。宋慶曆中,有賈·范之黨,當時執政,不分黑白,而一徇偏陂之私,賴仁宗,至仁如天,輔之以韓琦之賢,通·融二黨,惟賢才是用,彌縫和睦之效,終至於二黨之隙,帖然,自是天下之才,不至分裂,而終爲國家之用,治道之隆,至今言之,朝廷,在數十年前,直爲朋黨,是非不公,此固國家之巨患也。殿下於更化之後,深創是弊,用人之際,不問彼此,付授當器,各宣其能,譬如春氣一至,群芳竝敷,德意孚洽,朝野相慶,近因玉堂,論劾南以恭一事,殿下,慮其排擯異己,乃下嚴敎,有曰,玉堂之官,不謀首僚,狙擊憲長,黨同伐異,漸不可長,臺閣寥寥,無人糾正,嚴旨至此,殿下鎭浮之慮,可謂至矣。人之才行,自昔罕全,曲成則物皆可用,求備則人皆可棄,南以恭之才,雖不可矣,而南以恭之迹,亦有可呰,玉堂之論之以不合於持憲者,亦爲有理矣。其論之發,雖未免率爾之失,而其心所在,未見有相軋之私,臣不敢遽加以黨同伐異之名,而有所論列者,誠以此也。今承聖敎,臣等不爲糾正之罪,大矣,請命罷斥臣等之職。答曰,勿辭,退待物論。
正言李景奭啓。大槪,臣之意見,與同僚無異,請罷臣職。答曰,勿辭,退待物論。朝報
自巳時至未時,日暈。春坊日記
上在慶德宮。停常參·經筵。
政院啓曰,伏承聖敎,以朴炡等五人,不可仍在論思侍從之地,竝遞其職,隨闕補外,臣等,卽當捧承傳,分付該曹,而第念朴炡等,不待長官之來會,先自上箚,雖違舊規,謂之不謀,則似非其實,而南以恭,不合憲長,士類間,固有此論,非炡等,猝然倡爲此議也。謂之狙擊黨同伐異,則似非其實情,況炡等疏中,雖有支離泛濫之辭,亦何敢有假托虛飾,欺蔽君上之心乎?炡,久侍經幄,意誠無他,伏惟聖意如天,必容再見,臣等,謹秉筆以俟,區區下情,惶恐敢達。答曰,朴炡等,旣有所失,遞職補外,有何不可?勿煩。
又啓曰,以下本院備忘記,朴炡等五人,竝遞差,隨闕補外事,當捧承傳,而晝講時,因金瑬所啓,又下隨參人,則勿爲補外之敎,未知依何傳敎捧之乎?惶恐敢稟。傳曰,隨參人,勿爲補外。
答右議政申欽箚曰,省箚具悉。箚辭,當留念焉。
答李貴魚鹽箚曰,省箚具悉。所陳十二條,當議處焉。
玉堂箚子。大槪,兩司,竝命出仕。答曰,依啓。
院啓,表廷老絶島安置,勿揀赦前事,臣等,前論李德泂·吳䎘·洪霫等,擅留員役之罪,而憲府啓,先已蒙允,鞫問削職矣。臣等,取考其前後狀啓,及推案,則枝辭蔓語,顯有欺罔之迹,而不敢以疑似之事,再爲論啓矣。今聞渠等,於二月二十五日發行,而員役則乃於三月十九日始發,則其間日子懸遠,幾於一月,而渠等元情,乃曰,二十五日離發,而員役則二十七八日出來,而以無船之故,不得一時過海云,冬至使權晵一行,接踵出來,則十目所視,有不可掩,而乃敢厭然張皇,肆爲曲護,不可以涉險完事之微勞,貸其欺罔之罪,請命削奪官爵,門外黜送。答曰,表廷老,勿揀赦前,李德泂等,削奪官爵。
又所啓,朴炡等,請遞南以恭之箚,初非炡等之私論,士類之稍持淸議者,同有是心,臣等,亦嘗言及於僚議,而第以殿下深懲往事,必欲保合責效,而金瑬,新秉銓衡,上體聖慮,無論彼此,汲汲器使,惟恐少有偏陂,故如以恭之身負大愆者,亦得隨才收用,則處地雖不稱,而其意則固善,臣不欲先立崖異,以敗其好意思矣。玉堂之猝發,誠如有過激之失,臣等,只爲一番陳箚,其意有在,而至於昨日御筆指揮之下,則臣等之責,政在今日,牽裾折檻,所不辭焉,臣等,不復遠引前古,只以殿下近日之待朴炡者,爲殿下言之。趙希逸,見陷於偉卿,繫纍屢年,僅得放歸,設有居鄕不謹之失,亦不至於大過,而朴炡,以往來行言,不待僚議之歸一,徑先避嫌,實涉狙擊,而殿下寵擢之如不及,至於以恭,則曩時所坐,只是付處,而立幟私論之罪,又非居鄕不謹之比也。朴炡,旣通於長官,又與同僚共之,則其視前日擧措,亦太詳緩,而殿下,疾惡之,又如此,此一朴炡也,而於希逸,則以爲公而寵擢之,於以恭,則以爲私而疾惡之,殿下之好惡,果出於無我乎,此無非殿下先以惡黨二字,着在聖心,忿懥之發,已陷於私窩,而不得爲大公至正之道矣。臣等,竊恐人之有以窺殿下淺深,而聖德疪累有可直者也。臣等,待罪言地,主張公論,何敢區區爲一朴炡等遊說,而負殿下哉?請亟還收朴炡等遞差之命,內奴與凡民,同是一國之民,王者之政,當如天地之無不覆載,日月之無私照臨,豈宜區別而有所厚薄也?內奴復戶,始於弘治癸丑,則其時國內太平,物力殷阜,徭役輕簡,雖給復內奴,而弊不及民矣,亂離以後,民物凋瘵,田野抛荒,以百一之民,應百倍之役,固已不堪其苦矣,加以昏朝十餘年,徵索日急,剝膚推髓,民不堪命,轉徙四方,而內奴者,按堵如故,陵爍百姓,甚至田未滿一結者,裒聚民田,以民五結之數,而盡爲復戶,田以之日縮,民由之益困,同是天民,而勞逸不均,是豈王者一視同仁之政乎?反正之後,大臣筵臣,相繼陳達,請勿給復,得蒙允許,已爲行會于八方,而未過一年,因渠輩之訴,還下給復之命,政令無常,民不見信,此,臣等之所深憂也。王者之有私於民,已非大公至正之道,況誤以給復,示民以私乎?事雖微細,而所關極重,請還收內奴復戶之命。答曰,朴炡等,顯有排擊異己,而飾虛欺蔽之跡,今日之遞職補外,實是輕罰,爾等張皇辭說,如是救護,古人所謂去朝廷朋黨難,誠非虛語也。決無可從之理,勿爲更煩,內奴復戶,流來已久,不必煩瀆。
府啓,玉堂之論,雖涉於率爾,而南以恭之不見許於物議,則有之矣。論人者,論其情而已,其事雖過,其情則保無他腸,而遽疑其黨同伐異,遞斥多官,一時補外,則殿下之矯枉,無乃過乎,人臣之罪,至欺蔽而極矣。今以情外不近之敎,加之於秉心無他之人,不但渠等之抱冤,亦有違於上下相孚之義,非細戚也。請還收玉堂諸臣遞差補外之命,內奴復戶還收成命事。答曰,不允。朝報
下直,德山縣監兪善曾。
金尙憲啓曰,明日常參·經筵,取稟。傳曰,停。
趙翼啓曰,大司憲鄭經世,未肅拜,執義以下,避嫌退待,今日以監察,爲茶時之意,敢啓。傳曰,知道。
玉堂箚子,兩司出仕事。答曰,依啓。
金尙憲,以吏曹言啓曰,咸鏡監司有闕,政事,何以爲之?傳曰,明日爲之。
金尙憲啓曰,前者毛都督接伴,缺六七字我國,有周旋省費之意,隨詔使,將出來定州云,故本院,因大臣之意,啓請,平壤,假承旨申光立,仍往都督前問安,且致自上委謝之意矣。今見申光立狀啓,則都督不來定州,在蛇浦落後云,前頭天使入京後,另差秩高別問安使,兼送禮單事,曾已允下,申光立則直爲前進天使,到平壤行禮後,卽卽馳還事,下諭,何如?傳曰,允。
傳于金尙憲曰,天使時,所用收布,及雜物,幾許捧上耶,問啓。
趙翼,以備邊司言啓曰,本司堂上,員數似多,而各有本職事務,不得專意備局之事,金藎國·尹暄,以迎慰使,相繼出去,洪瑞鳳,司堂上啓下之意,敢啓。傳曰,不允。
以備邊司咸鏡監司薦,傳于金尙憲曰,加薦。
李植,以戶曹言啓曰,群山·牙山,兩處船稅,已爲到江矣。承旨兵曹本曹堂上,各一員出去點檢入啓事,乃是法典所載,而目今詔使之行臨迫,本曹事務甚多,且百官頒祿,一日爲急,今番則勿爲點檢,自江邊,直爲頒祿之意,敢啓。傳曰,知道。
又以戶曹言啓曰,天使時,所用收布及雜物,幾許捧上耶,啓聞事,傳敎矣。三結·四結,收布都數,二千九百四同內,已捧二千四百九十同三十餘疋,未捧四百十三同十七疋,而此則有頉居多,似難畢捧矣。雜物則幾盡捧上,而未捧者,平安道十三種,黃海道九種,忠淸道五十五種,全羅道三十一種,咸鏡道四十六種,慶尙道五十九種,而京畿·江原道,則未納者,皆是生物,兩南·忠淸道,則紙地·席子·油紙等物,多有未納,故更爲行文催促之意,敢啓。傳曰,知道。
趙翼,以都體察使言啓曰,頃因筵臣所啓,平安道土禁軍募立事,海西軍制變通等事,缺五六字帥臣料理施行事,入啓,蒙允。缺五六字兩西當事之臣詢訪,可行與否,欲與帥臣,從長議妥後,入啓定奪,而非但兩西回答,尙未齊到,帥臣,方在病告中,未及相議,待少差,卽行議覆矣。第念海西之軍,自有原數,其中逃故減削,則有之,似無加出添立之勢,若更疎其番,入防之卒,尤當減數,而關西募集多少,亦難預期,目今秋防,只隔數月,若不前期措處,必有臨時窘急之弊,而南軍全減,留軍亦尠,則邊上之事,誠爲可慮,曾聞廟堂,待秋應入南軍,五千三百餘名云,就此數中,先調三千餘名,使之裝束,待得九月望時,准到西邊,收其餘者之行資木,輸入關西,試行募集之策,似合事宜,亟令廟堂,從長善處,俾無緩不及事之患,爲當,敢啓。傳曰,依啓。
李植,以戶曹言啓曰,經筵官金尙憲,啓辭內,頃者戶曹,以天使宴享行酒時,果盤,旣以復缺數字上接待天使,其禮極重,物力雖竭,排設果盤,非若銀蔘之難辦,所費甚微,所關甚大,請令迎接都監,戶曹更爲商量。答曰,允。頃者戶曹,欲爲省弊,故從之,省弊少而所損多,況頭目輩,不無出入果盤排設處之理,見其牀數之少,而豈不致訝乎事,傳敎矣。當初磨鍊時,區區之意,欲省一分之弊,御前,及兩天使,行酒果盤,各以二牀迭進次,入啓磨鍊,到今,致有難處之患,臣等錯料之罪,死無足惜,但短者,不可猝長,挾者,不可猝廣,當初減磨鍊之物,臨急,勢難猝備,蓋一宴,例以十二爵磨鍊,雖不盡其爵數,果盤則不可不預備,御前,及天使兩位,十二爵果盤,三十六件也。十度宴享果盤,通共三百六十床也。三百六十牀,所入物件,臨時,何以猝辦乎?事有難而易,易而難者,以物之輕重言之,則銀蔘爲重,盤實爲輕,以倉卒事勢言之,則缺四五字果油淸米麪乾生魚物雉鷄鵝鴨,缺六七字反有甚於銀蔘,筵臣所謂所費甚少云者,不諒事勢之言也。臣等,竊念御廚排設之處,與宴廳隔絶,頭目等,似無出入之理,設令出入,盃盤羅列,膳羞交錯,瞥然看過之際,豈知何者爲果盤,何者爲味數牀耶?一位四牀,如或不足,則各加備二牀,通共以十八牀迭進,則似合爲便當,如是而頭目等,如有致訝生事之患,則臣曹,自可方便善處,此外准數措備,其勢末由,惶恐敢啓。傳曰,依啓。
持平辛啓榮來啓曰,表廷老等,不計嚴程有限,惟以牟利爲急,公然落後,至於三十餘人,其不有國法,貽羞上國之罪,置諸誅殛之典,本非深文,而禁府擬律,止於徒年,邦憲一失,禁防遂壞,則黷貨嗜利之輩,將無所忌憚,而日後無窮之弊,有不可勝言,請亟命按以重律。人主之愛民,如父母之愛子,父母之於子,本無愛憎之別,則人主之於民,何可有厚薄之異乎?內奴與凡民,同是殿下之赤子也。內奴給復,其在太平之時,已作大公無我之政,今當蕩殘之餘,豈可區別彼此,使孑遺殘民,有賦役不均之患乎?烟戶些少之役,亦不可獨爲蠲免,況此築城調兵等事,方爲緊急,係國家安危者乎?一國生靈,莫不奔走於捍邊保塢之役,而獨此內奴,優遊於大小褰裳之日,何殿下示民以不廣也?該曹之不卽擧行傳敎者,實出於匡君擧均民役之意,本非所以廢閣上命,請還收吏曹推考,及內奴復戶之命。答曰,朴炡等,顯有欺蔽伐異之跡,而爾等,不思糾正,反爲營護,未曉爾等之意矣,決無允從之理,勿爲更煩。表廷老,勿揀赦前。他餘事,不允。
正言高傅川來啓曰,臣等,將表廷老絶島安置事,論列有日,而兪音尙閟,臣等,竊惑焉。使臣之離發北京,在於二月二十五日,而通官之發行,在於三月十九日,則落後淹滯,幾至一月,其縱恣無忌,貽羞辱國之罪,有不可勝言,廷老,以崇品事知譯官,一行上下,皆聽命於廷老,廷老,欲歸則便歸,而乃敢倡率同類三十餘人,公然落後,其罪決不可徒年而止,請命絶島安置,勿揀赦前。
李植啓曰,李德泂削奪官爵,表廷老勿揀赦前事,命下,而臺諫,方以李德泂門外黜送,表廷老絶島安置,論啓,則削奪官爵,勿揀赦前,承傳不得捧之矣。傳曰,知道。
又啓曰,臺諫出去,請出開門標信。傳曰,知道。
弘文館修撰臣崔葕·金光炫等,伏以司諫李潤雨,獻納權濤,正言高傅川,以臣等,頃見玉堂,請遞前大司憲南以恭之箚,不肯繼有論列者,非以以恭心跡,爲無可論,而玉堂之論,爲有失也。玉堂諸臣,年少氣銳,遇事果敢,不謀於長官,不通於兩司,過激之失,亦不當免,不欲繼其論而助其氣矣。及見備忘記,假托公論,排擯異己之敎,臣等,與同僚相議曰,玉堂之箚,措語委曲,別無過當之失,而聖敎如此,爲諫官者,不可終默而陳箚矣。今見卽日所下備忘記,臣等,相顧驚駭,不知聖意之所在也。玉堂諸臣,果欲排擯異己,則今日指揮,未爲不可,而以恭,於戊戌己亥年間,立幟邪論,擠排士類,小北大北,數十年病國,斁倫之變,主張者何人也?如欲追論,則以恭,非惟不當置於兩司,隨行於百執事,亦缺七八字年少輩處事,率爾之少失,更缺七八字臣等非但不能糾正。又從而陳箚分疏,缺二字之與,玉堂,厥罪惟均,請與玉堂,同被遞斥之罪,正言李景奭,以臣,新自外來,槪聞玉堂,箚論南以恭,而聖批,有未安之敎,臣竊以爲南以恭之平生行事,雖未可詳悉,而其不爲物議之所深許,則臣亦聞之矣。玉堂之臣,職在論思,隨事糾正,誠無不可,而惟其不待長官之商酌,徑先陳箚,難免率爾之失,而若以至論,爲黨同伐異,則恐不然也。玆者,伏覩備忘記,不能糾正之罪,臣實有焉,況臣雖未參於陳箚之列,而意見,與同僚無異,何敢仍冒?執義李埈,掌令姜大進·金榮祖,持平辛啓榮·黃紐,以朝廷之事,貴乎得中,臣子,自以好惡之私,而互相擠援,事或至於過中,則豈朝廷之福哉?至於更化之後,用人之際,不問彼此,付授當器,各宣其能,德意孚洽,朝野相慶,近因玉堂,論劾南以恭一事,乃下嚴敎,有曰,黨同伐異,漸不可長,臺閣寥寥,無人糾正,嚴旨至此,聖上鎭浮之意,可謂至矣。南以恭之才,雖不可棄,而南以恭之跡,亦有可呰,玉堂之論之以不合於持憲者,亦爲有理矣。其論,雖未免於率爾之失,而其心,未見有相軋之私,臣等,不敢遽加以黨同伐異之名,而有所論列者,誠以此也。今承聖敎,臣等不爲糾正之罪,大矣。何敢偃然在職,竝引嫌而退,以恭心迹,不無可論,立幟邪論,擠排士類,主張作俑,病國斁倫,而玉堂之箚,措語委曲,雖有不待長官,徑擧率爾之失,而亦非排擯異己之意,則似無可糾之事,陳箚分疏,未爲不可,有何同被之罪乎?旣聞以恭,不爲物議之所許,而玉堂之論,恐不爲黨同伐異之意,則不爲糾正者,亦其意也。況旣不參於本院陳箚之列,則尤不當以此爲嫌矣。雖有不可棄之才,而亦有可呰之迹,玉堂之論,亦爲有理,雖未免率爾,缺四五字未見相軋之私,則不敢以爲黨同伐異,而缺七八字避之嫌,豈可以此輕遞,兩司多官,益啓紛擾之端乎?請司諫李潤雨,獻納權濤,正言高傅川·李景奭,執義李埈,掌令姜大進·金榮祖,持平辛啓榮·黃紐,竝命出仕。取進止。答曰,依啓。燼餘
上在慶德宮。停常參·經筵。
有政。以金時讓爲吏曹佐郞,崔命吉爲副提學,李潤雨爲副應敎,李景容爲副修撰。
遠接使書目,天使,十六日自林畔,戌時到定州。問禮官尹墀,入來。
院啓,表廷老絶島安置事,李德泂等,門外黜送事,朴炡等遞差之命,還收事,亟寢內奴復戶之命事。答曰,不允。李德泂等,旣已削奪,勿爲更煩。
判尹李曙,南漢山城看審事,出去。
遠接使書目,臣,奉職無狀,詔使,日加詰責,亟遞臣職事。
咸鏡監司,加薦金藎國,△南以恭。朝報
義禁府啓曰,法典內,都試代射之律,杖一百,身充水軍,故頃日李承祿等,已以此律,照斷矣。今此白景麟,則自願者,將取才,似與都試,輕重有間,而現捉,若用都試代射之律,則恐爲太重,大明律,詐冒官員姓名者,杖一百,徒三年,乃爲此律,故如是照律,入啓矣。伏承下敎,以都試代射之律,更爲照律之意,惶恐敢啓。答曰,知道。禁府謄錄
下直,慶尙左兵使李沆。
李楘啓曰,明日常參·經筵,取稟。傳曰,只朝講。
又啓曰,吏曹判書參判參議,皆以病不來,何以爲之?敢稟。傳曰,命招。
吏批,判書金瑬進,參判朴東善病,參議李明漢病,左副承旨趙翼進。
兵批,判書徐渻進,參判尹暄進,參議金止男進,參知金尙進,左副承旨趙翼進。
全湜啓曰,當日政事爲之事,傳敎矣。都承旨金尙憲式暇,左副承旨趙翼,兵批進去,臣及右副承旨李楘,崇政殿習儀進去。吏批,何承旨進去乎?傳曰,兼進。
又以都摠府言啓曰,副摠管申景裕,今日崇政殿習儀時,除標信進去之意,敢啓。傳曰,知道。
金尙憲,以吏曹言啓曰,永春縣監尹挺之,呈狀于本曹曰,聞其母,在京病重,急急馳來,病勢,漸至危急,以無妹獨子,奔走醫藥,勢不可離側云,挺之瓜滿,在於上年冬間,仍任到今,而親病如此,久不還任,則此時,官事可慮,改差,何如?傳曰,允。
又以吏曹言啓曰,禮安縣監金敬直,呈狀于本曹曰,再得中風,病勢極重,赴任無期云,此時守令,不可久曠,改差,何如?傳曰,允。
又以春秋館言啓曰,藝文館檢閱,例兼記事官,而新除授檢閱朴潢,乃同知春秋洪瑞鳳之女壻也。法當相避,改差,何如?傳曰,依啓。
李楘,以司饔院言啓曰,今日崇政殿宴享習儀時,假提調星山副令義胤,假郞廳掌樂主簿宋孝祚,稱頉不來,請竝從重推考。傳曰,依啓。
又啓曰,今日崇政殿習儀時,司饔院假提調假郞廳等,失位離次,雜亂無統,天威咫尺之下,殊無肅穆之意,極爲駭愕,令本院提調,各別申飭,定其班次,重行序立,輪回進止,缺三四字卽復位,毋得失次離行,喧譁失儀,缺數字每班行首,從重推考,俾無如前雜亂事,各別知會,自二十二日御前習儀時,着實通行,何如?傳曰,允。
傳于趙翼曰,代射之罪甚重,何以照律太輕乎?問啓。
李植,以漢城府言啓曰,今見戶曹關內,頭目供餽鷄兒,一萬四千八百十首內,一半京畿各官,一半京中五部,知委捧上待令云,一半之數,七千四百餘數,若只於應役坊民處捧上,則每戶將未免疊收之弊,依前勿論朝官雜頉,一依戶籍數,每一戶一首式,着令五部戶籍書員,專委次知捧上,而五部戶籍書員或有當番軍士,限天使回還間,除番使喚事,兵曹及五部,捧承傳施行,何如?傳曰,允。
傳于李植曰,此遠接使狀啓,何以今至三日回啓乎?問之。
正言高傅川來啓曰,臣等,將表廷老絶島安置事,論列已久,而昨日,只下勿揀赦前之命,臣等,竊惑焉。使臣之離發北京,在於二月二十五日,而通官之發行,在於三月十九日,則落後淹滯,幾至一月,縱恣無忌,貽羞辱國之罪,有不可勝言,廷老,以崇秩譯官,一行操縱,在其頤指,而乃敢倡率同類三十餘人,公然落後,其罪決不可徒年而止,亟命絶島安置,勿揀赦前。臣等,昨日,以李德泂欺罔之罪,論以黜送,而只下削奪之命,夫以人臣,而欺罔之罪,止於削奪,則欺君罔上之輩,無所懲艾,而國非其國矣,請亟命門外黜送。內奴復戶,可行於國家創始之日,則我聖祖,必有成憲,而乃始於弘治癸丑者,臣等,雖不敢知,而必以其時,累世太平,國家無事,物力殷富,徭役平均,雖復內奴,而弊不及民矣。亂離以後,缺六七字政亂,徵斂日急,民不堪命,改紀之後,務從寬省,而與賊對壘,徵發未已,經用,每患不足,則不得不責出於民矣。民役之益重,其勢則然,而爲內奴者,飽食安居,無異於太平時,此豈王者,一視同仁之義哉?旣以大臣筵臣之啓,勿許給復,行會八方,而未過一年,還下給復之命,政令無常,民不見信,此臣等之所深憂也。請勿留難,亟寢內奴復戶之命。臣等,伏覩昨日聖批,不勝惶惑焉,臣等俱以無狀,待罪言地,誠未格天,言不見信,區區獻替之懇,適爲救護之歸,則臣等所當捲舌斂跡,不敢更煩於四聰之下,而第念官以諫名,無所報效,而徒事引避,逐日瀆擾,揆諸分義,有所不敢,則又安得默默而已乎?臣等,以朴炡等事,必請還收成命,誠以南以恭缺三四字士論,爲一國公共,則炡等之論,亦非缺四五字而斥之以伐異欺蔽,則渠等之抱冤,有不足言,而其爲聖德之疵累,亦不貲矣。夫飾虛欺蔽,人臣之極罪也。使炡等,眞有欺蔽之實,則其罪,豈止於補外而已哉?臣等,區區論執而不能自已者,只以炡等本情,斷無他意,而其所主張者,公論也。殿下,懲沸太過,至以臣等之言,爲出於救護之計,而斥之以朋黨之目,朋黨之禍國家久矣,非惟殿下之所甚惡也,亦臣等之所深痛也。臣等,豈敢有一毫私意救護,以欺我聖明哉?王言一下,所損匪細,竊恐今日之後,爲殿下耳目者,擧避朋黨之目,而不敢自盡於是非之間,則國事之寒心,將有不可言者矣。請加澄省,亟收朴炡等遞差之命。答曰,不允。李德泂等,旣已削奪,勿爲更煩。
持平辛啓榮來啓曰,表廷老,不計嚴程有限,惟以牟利爲急,公然落後,至三十餘人,其不有王法,貽羞上國,雖置誅殛之典,本非深文,而禁府議律,止於徒年,邦憲一失,防禁遂壞,則黷貨嗜利之輩,將無所忌憚,而日後無窮之弊,有不可勝言,請亟命按以重律。人主之愛民,如父母之愛子,父母之於子,本無愛憎之別,則人主之於民,何可有厚薄之別乎?內奴與凡民,同是殿下之赤子也。內奴給復,其在太平之時,已非大公無我之政,今當蕩殘之餘,豈可區別彼此,使孑遺殘民,有賦役不均之怨乎?烟戶些少之役,亦不可獨爲蠲免,況此築城調兵等事,方爲緊急,而係國家安危者乎?一國生靈,莫不奔走於捍邊保塢之役,而獨此內奴,優游於大小褰裳之日,何殿下之示民,不以廣也。該曹之不卽擧行傳敎,其實出於匡君擧均民役之意,非所以廢閣朝命也。請還收吏曹推考,及內奴復戶之命。玉堂之論南以恭,雖有率爾過激之失,而以恭之不合於憲長,固有物議,則果可謂之狙擊乎?備陳顚末,敷告於君父之聽,則果可謂之欺蔽乎?大哉王言,所關非細,而秉心無他之諸臣,反蒙情外之罪名,雷霆之下,莫不摧折,竊恐日後之爲三司者,緘口結舌,無復盡其所懷者矣。昨承聖批,以不思糾正,反爲救護爲敎,知無不知者,何有可糾之失,而愛惜言事之人,豈是救護之私哉?嚴旨屢下,足創其率爾之失,而遽加斥逐,適足爲矯枉之過,豈不爲聖德之累哉?請還收玉堂諸臣,遞差補外之命。答曰,已諭,不允。
趙翼,以司僕寺言啓曰,江華牧場,割給許耕處,所及放馬之處,闊狹便否,本寺官員摘奸入來言內,當初啓下,則鎭江場,許給三分之一,其時本寺官員,與本府官,眼同看審,定其界限,而及其分割缺四五字過當時,定限鎭江一場,盡歸於缺數行鎭江,全爲耕作,馬匹,若移之於鎭江場外,水草不足之處,則許多馬群,若至秋後,必連値倒斃,極爲可慮,外方牧場,雖曰數多,孶息之地,莫如江華,故平時歲貢馬,皆出於此,往在乙未丙申年間,曾試許耕,卽爲還陳,已事之驗也。且設屯之計,始則欲割給哨軍經紀軍食,而目今起耕者,皆是傍縣客着,無依據之民,零星起耕,不滿十分之一,而本府民人,則若干起耕云,似當待秋後,更爲商量,退場與否,及不得已許耕,則似當初定限退築,以便放牧,敢啓。傳曰,依啓。燼餘
上在慶德宮。停常參,只朝講。
朝講入侍,領事尹昉,知事李貴,特進官沈悅·具宏,參贊官李植,掌令姜大進,檢討官崔葕,獻納權濤,檢討官金光炫,記事官任絖,假注書李後陽,記事官金卨·具鳳瑞。講孟子離婁下篇,自孟子曰,天下之言性也,止故不與右師言也。
全羅監司李溟書目,本月初六日,金堤等官,雨雹亂下,害稼。
大司憲鄭經世肅拜後啓曰,臣之庸陋罷軟,不堪振肅之任,聖明所洞燭,非假臣一二覼縷,惟是臣之疾病,發於臟腑,焦傷氣血,銷鑠之餘,雖欲黽勉自力,以供職務,已無其路,抵冒天威,再陳危悃,而誠意未孚,未蒙矜許,臣誠憂悶,不知所出,大抵受命累日,未卽出謝,逋慢之罪,實所難逭,請命遞斥臣職。答曰,勿辭。
朝講時,榻前兩司前啓李德泂等事,表廷老事,朴炡事,內奴事。答曰,使臣,果有罪而已爲削奪,且不無涉險完事之勞,何必至於黜送乎?表廷老事,此非譯官之罪也。雖曰徒年,而勿揀赦前,則豈非懲其罪乎?且完事趁未爲之,則譯官,或有操縱之理,旣完之後,出來一事,渠何敢指揮使臣乎?內奴事啓辭中,或旣罷而復設云,當初只禁濫觴,別無專罷之事。且五結復戶,雖載續錄,而今則已無此規,況流來已久,何如是論執不已乎?朴炡等事,彼爲公論不能遏,而長官,不曾許,且五人中,亦有不肯之人,而乃謂之公論,故以是爲欺蔽也。且以恭事,徐議長官,從容爲之,猶未晩也,而徑先爲之,似非爲非矣。朝報
李楘啓曰,明日常參·經筵,取稟。傳曰,停。
趙翼,以文臣試射試官意啓曰,今日試射,啓下矣。雨勢如此,不得爲之之意,敢啓。傳曰,知道。
李楘,以禮曹言啓曰,以曹草記,傳曰,知道。各處迎慰宴儀註,依前例磨鍊下送乎?何以與入京後宴享儀註,不同也。西路所送儀註,若誤爲磨鍊,則據禮往復論難,可也事,傳敎矣。各處迎慰宴,則迎慰使·遠接使·觀察使,入參行杯節次,與自上宴享之禮,不同,故儀註,依各年舊例磨鍊,而入京後宴享儀註,則一從五禮儀磨鍊,故所以不同也。缺數字見完杯一節往復問難,則當從容定奪矣,缺四五字爲察見儀註宴,臨時有所嗔怒,則慮有顚倒難處之事,缺三四字今此儀註,正副使改磨鍊時,欲竝爲缺三四字敢啓。答曰,知道。彼若不爲察見,臨時必欲行之,則依朱梁時例爲之,不妨矣。
李楘,以纂修廳言啓曰,本廳,曾於南別宮,皆春亭設局矣。今者,詔使入京,不遠,修理政急,所當移局,而他無空閑之處,不得已,以昌德宮備邊司移設之意,敢啓。傳曰,知道。
又以迎接都監言啓曰,此遠接使狀啓,何以今至三日回啓乎?問之事,傳敎矣。元狀啓,十七日夕啓下,而彼之溪壑之慾無窮,禮單加捧,勢不可遏,故置之於無可奈何之地,其狀啓,無回啓留之矣,臣等,更考謄錄,相與會議,則或以爲以口舌爭辨,雖似無益,然俛首聽從,不爲力爭,則他站加捧之弊,有不可勝言,試令舌官,周旋爭辨,無妨云,故昨日,始爲覆啓,以此,自至遲延矣,敢啓。傳曰,知道。
傳于李植曰,殿額政殿字改書事,傳敎矣,何至今不入乎?崇字改書,差小樣入之事,竝言之。
以鄭得忠公事,傳于趙翼曰,此公事,何以今始議啓耶?問啓。
李楘啓曰,武軍門差來黨遊擊,毛都督差送將官等接伴使,卽爲差出,所當趁卽下送,而群議皆以爲此皆在於詔使帶行之中,似不可別送接伴官,以增一路之弊,姑待遠接使,更爲馳啓,詳知其接待節次然後,下送,似或無妨云,下送與否,更令都監禮官,相議定奪之意,敢稟。傳曰,依啓。
趙翼,以兵曹言啓曰,上年逆變,大駕南狩時,以禁軍軍官落後人,罰防後,到防缺相考,次楊州出身金敬男,廣州出身金克禮,竝已到防,而都元帥本曹上送成冊內丈空處,顯有印後加書之跡,推詰色吏,則武備司書員金己生,供稱以迷劣年少之人,與金敬男·金克禮等,素有相知之分,元帥到防成冊中,以到防樣加書,是實同任書吏李天男·韓成立,相議爲之事,遲晩云云,據此參商,則同任吏中李天男,則果以該掌色吏同察其事,容或有預知其間之事,而韓成立,則全然不知,此則色郞廳,明知終始曲折,出身金敬男·金克禮,自〈刑〉曹方爲捉致,推問書員金己生,令刑曹窮問,受賂於罰防之人,以未到防,爲到防,印後加書罪狀,依律定罪,韓成立,則似當分揀,而第念己生,乃書員必托稱私賤,雖充軍防緊之地,而納贖免罪,旋卽圖囑入屬,使聽聞者,無所懲艾,效而爲之者,相踵,極爲痛憤,上項金己生,似當破格,梟示警衆,永革奸吏之習,似爲宜當,敢稟睿裁。傳曰,依啓。李天男,令該曹,窮問定罪。
趙翼啓曰,兵曹啓辭,曹書員金己生,都元帥罰防出身,到未到成冊中,丈間空處,未到防出身金敬男·金克禮名,顯有印後加書之跡,推問承服,破格梟示事,依啓,命下矣。臣,謹考律文,則大明律詐爲制書條,若詐缺四五字督府衙門文書套盡押字盜用者,缺二三字杖一百,流三千里,續錄云,犯流者,全家徙邊,公私賤犯者,除收贖仍本役,竝於兩界及沿海邊,全家徙邊,金己生所犯,正是此律,雖是私賤,亦不得贖矣,而兵曹,慮其納贖免罪者,蓋以大明律二樂戶犯罪條,天文生習業近成犯流及逃者,決杖一百,餘罪收贖大典推斷條云,公私賤犯徒流者,依律天,文生例,論是公私賤犯徒流皆贖矣。續錄,成於大典之後,而言公私賤犯流者,除收贖,則公私賤惟犯流者,不贖,自犯徒以下,皆當贖矣。以是,今所用法,公私賤,徒以下罪,皆贖而不遺矣。兵曹,蓋慮己生所犯,在於徒以下律,納贖免徙,後復入屬,無所懲艾,故欲以梟示以警衆使,己生免徙復屬,果如兵曹所慮,則雖如此,或可也,己生之罪,自是應全家何必加缺四五字古人云,法者,天子所與天下共者也。法一傾,天下用法,皆爲之不平,誠輕之不可,重之亦不可也。臣意,竊恐依其律徙邊,永無蒙赦之路,此亦懲惡而警衆也。且古者刑戮,皆以秋冬斷死刑,必須審覈而後,行,大明律,立春以後,秋分以前,亦不許決死刑,誠所以順天時,重人命也。今使己生,其罪應死,亦當啓覆待時而後誅之,遽卽梟示,恐非所宜,臣,待罪該房,區區所見,不敢不達。傳曰,知道。爾言是矣,己生減死徙邊,勿揀赦前。
李楘,以錄勳都監言啓曰,今此兩功臣,靖社原從,已爲磨鍊啓下,振武則時方單子書寫,不日當爲入啓矣。錄券冊印出之資,靖社原從,數不多,故已爲措置,而振武則三等,竝幾至五千餘人,所印紙地,其數極多,欲收捧於各人,則外方貧窮軍卒,措備上納之際,弊甚不貲,欲自都監取用缺二三字此時萬餘卷之紙,勢難猝辦,而錄券印出之後,外方之人,或多不爲受去,留置忠勳府中,作爲休紙者甚多,臣等之意,原從一等參錄人,自都監以用餘財貨,貿易紙地,措備印出,依例頒給,二等以下,則只一等人員逐名印之,二等三等,但曰二等某人等幾名,三等某人等幾名云云,只印應受冊主之名,以省其煩費,而其間或願自備紙地,印出全丈者,亦依其願爲當,似聞國初功臣,亦有此例云,故敢啓。傳曰,依啓。
趙翼,以義禁府言啓曰,禮曹公事,旱氣太甚,審理冤獄事,命下矣。罪人無論輕重,皆有處置,而時方留獄罪囚,則更無審理之人,不能擧行之意,敢啓。傳曰,知道。
卯時,上御資政殿,講孟子離婁篇,上讀前受音一遍,檢討官崔葕,進講,自孟子曰,天下之言性也,止不與右師言也。上讀新受音一遍,大文釋一遍,葕,講旨義曰,此章,專爲智而發,智乃性中之事,而性者,智之根本也。貴曰,非根本也,智乃從性出入,而是自然之理也。葕曰,循天下自然之理者,爲仁義禮智也。若欲穿鑿,則爲小智也。貴曰,凡處事,必先順理,若執缺四五字非但爲一時之小失,竟失夫自然之理,故必循缺四五字其於事事,有不難處矣。昉曰,孔子不言性與天道,雖有子貢之問,而亦不言性,至於孟子,說破性字之義,而與告子言,亦多言性處,此則但爲自然者發也。貴曰,仁義禮智,卽天性,而恐後人不能詳知,就諸發見之事而言也。昉曰,所無事,是却理而自然之謂也。葕曰,天之高云云者,此亦順理而求之,則日月雖久,而可知也。貴曰,冬至之朔建子之會,如人之善,水之下,非有所矯樣作爲而然者也。昉曰,以利爲本,則雖愚夫愚婦,可以知千歲之日至也。光炫曰,從前年而推之,則可知今年,從今年而推之,則可知明年,此就已知者,而欲知其將來於無窮也。植曰,以利之利字,卽周易元亨利貞利字之義,不可以利害之利爲見,而且仁義禮智,皆一性也。葕曰,王驩,權臣也。諸大夫,無不就其位而言之,爲權勢也。孟子之不與言,正似排楊·墨之意,而於禮,亦有不得歷位,則孟子,亦豈肯就見乎?缺四五字元非禮也。前日朝暮之見,亦不與小人言之也。貴曰,聖人之意,嚴正無跡,如此矣。葕曰,非但爲欲行禮,欲齊大夫覺悟而然也。光炫曰,孟子於樂正子,以徒哺啜爲言,則聖人處事,蓋可知矣。上曰,右師,權臣也。齊大夫,忘其廉恥,爭相就見,此孟子深惡而不與言也。
講訖,濤曰,表廷老,以崇品譯官使臣,發程數十日之後,始爲出來,其罪,豈止徒年而止乎?請絶島安置。大進曰,表廷老,創開二百年所無之事,此非特黷貨嗜利之罪也。請按律。上曰,此不獨譯官之罪也。雖止徒年,勿揀赦前,則足懲其罪矣。濤曰,使臣烏得無罪,竊想廷老情狀,當使臣出來之日,廷老,必以數日內當隨發云,故使臣,見欺於此,而致有落後之事,今若重治廷老,則此弊可絶矣。上曰,使臣,皆從廷老之言,而爲之云者,似過矣。濤曰,譯官輩,方在我境,則或似尊待,及到中原,蔑視已甚,其出來與否,亦莫不自任其意也。大進曰,越海之後,則譯官輩,專不聽使臣之言云矣。上曰,使事趁不完了事。則缺五六字之理,旣完之後出來一事,譯官,何敢指揮乎?雖缺五六字罪,不可以不近之言,而論之矣。大進曰,譯官輩,嗜利於黷貨之際,則雖使臣之言,萬無聽從之理矣。濤曰,使臣之許留譯官,此特細事也。二月二十五日,渠先起程,譯官則二月二十六七日間,發行,而至登州無船不來云者,此,使臣不以實之言也。爲人臣者,欺罔君父如此,則留置譯官,獨先出來之罪,反爲輕矣,請使臣事,從速允從。上曰,使臣果有其罪,已爲削奪,且不無涉險完事之勞,豈必加律乎?濤曰,人臣之罪,無大於欺罔,以罪定律,則遠竄,猶末減也。尤不可不黜矣。大進曰,一國民生,誰非殿下赤子,而獨於內奴復戶之爭,不從至此,臣恐示民以不廣也。濤曰,內奴復戶一事,如有可合,則祖宗創業之日,必先施行,而猶不爲者,其意有在,況今民力已竭,國家之疲弊已極,故反正後,因筵臣所啓,旣命許罷,今又旋復,甚爲不可矣。上曰,或謂旣罷復設云,而當初只罷濫觴,別無全革之事,且五結復戶,雖載續錄,缺五六字流來已久,何論執不已如是?至於築城事,初缺五六字從何處出乎?大進曰,一國諸僧,皆赴築城之役,而獨國寺不與焉,開城府富民,必役於天使接待之處,而內奴則除之此,何也?貴曰,復戶事,大典內,復給五結,而今則只許一結,然所謂復者,只十七事而已。其他大同之役,全不爲復,而亂後守令,不省舊法,致有盡復大同之弊,故先王朝,內需司備責本官,使不得役使內奴,而臣爲安缺官時,十七事外,一皆差役專減者,守令不知法之故也。開城府,亦有復戶之規,而至於富民置簿,則雖儒生子孫,亦參其中,況內奴乎?渠輩泛濫呈訴,而自上命罷,天使時,富民役使,卽自古流行之事,而今乃如此,未知,何如?上曰,非此之謂也。開城府,一付富民置簿,則至死不能脫去,故如是爲之,若但役於天使時,則渠等,亦何至呈訴乎?貴曰,開城府富民置簿之規,自中分貧富抄之,故雖在孺業之人,財富則必付而役之,而今若內奴又除,則開城之弊,必有甚於前日富益富貧益貧,缺七八字利而民益困矣。且訓鍊都監砲手,許市缺五六字臣以爲不可者,砲手四千餘名,各以其親屬,假名行之,則市民何以支當,以此之故,頃有砲手,率其族屬,亂打市人,無所不至,旣不役砲手,又除開城內奴富居之役,則天使時所用,從何辦出乎?昉曰,臣聞外方事,元數一千結之邑復戶,幾至三四百結,故百姓偏受其苦,李貴所達,舊無復戶,今始有之說,誠是也。大同廳始創時,臣通於李元翼曰,驛子則元來復戶,而內寺無復戶之規,一依大典,但減烟戶雜役十七事,不復田結之役,可以致治矣。上曰,驛子則驛田給復外,又復己田二結復戶之中,驛子爲最勝矣。貴曰,平時差役甚歇,故一結出米,通一年缺三字六斗矣。昉曰,王子君復戶,未知定許幾結,而如安山已復十結,水原又復十結,到處所有田畓之邑,皆以十結圖得,則各官,何知已復元結之數,而不之許也。上曰,先王朝復戶等事,不爲肯缺四五字處,亦甚不多,廢朝時所復,已盡減去,今則復戶者,缺七八字諸宮家復戶,近日爲多,改紀之初,未有此事,缺四五字上曰,只爲免稅而已。不爲復戶,若欲復之,必缺四五字而爲之矣。悅曰,諸宮家免稅,惟以賜牌許之,而近來私相買得處,亦爲免稅者,多矣。昉曰,冒錄免稅,近日似多,抄出重治,可也。上曰,直令該曹,圖免其稅耶?悅曰,非直請也,幾盡啓下矣。上曰,諸宮家,復戶不多,惟貞明公主,及尙宮數十結,與近有義昌君免稅數處,此皆先朝所許,非今日之所創,此外亦有之乎?若有如廢朝時,直請圖占之事,則乃該曹之過也。悅曰,賜牌田免稅,則可也,其餘陳荒買得處,亦爲圖免,甚爲未安矣。上曰,此不可執一論也。亂後戶曹,旣無田案之可考,則祖宗朝事,雖不可知,而其在先王朝,想必以無主陳荒處,許之而致然也。近來直請該曹而免稅者,凡幾人乎?抄啓爲當,缺數字賜牌之稅,本意,自該曹捧給,而近來直自捧之云,在何間爲始乎?昉曰,古者功臣賜牌之稅,亦必捧給,而今未知何缺五六字諸宮家田結,遍於八方,而未聞有應役者也。悅曰,缺四五字守令,必憎惡內奴,內奴,亦惡守令,事事缺二三字十七事外,田結之役一倍,凡民同之,則人心必快,而先王朝如內奴一事,甚爲靳惜,至于今日,猶不除之,未安莫甚焉。貴曰,同一國之人,而爲役不均,無理甚矣。濤曰,反正之初,因大臣筵臣之啓,罷革復戶,故百姓,皆有樂生之心,而行纔一年半,今又復之,則失信甚矣,初不如不罷之爲愈也。昉曰,大君房,內需司等田結,亦不當復戶云矣。貴曰,內奴一年之貢,只納二疋,而他餘皂隷等,一年所納,幾至十疋,臣以爲內奴之貢,當以紬責徵五六疋,以補國用,似或爲宜。植曰,閔聖徽爲驪州牧時,依大典十七事,缺五六行各邑守令,欲爲差役於內奴,則吏民率皆歡欣,莫知其所然,及劉缺廻還後,內奴等,呈訴於內需司,侵責其吏民極毒,蓋當初不肯缺四五字悅曰,信城君女,安弘量妻,上言,願依前受料事,啓下該曹,故臣,具由防啓,而自上特令仍給,當先王播遷之日,信城夫人,從而行之,先王,給料其家屬,而弘量妻,亦在其中,此一時特命所爲也。信城夫人又沒,而其女,且旣適人,則卽一士族之妻,豈有給料之事乎?臣母,亦王孫女,而未聞有如此事,獨一弘量妻,何可因循謬例也?上曰,此若創開於今日,則卿可據法而防之,因先王傳敎,旣受三十餘年之料,而其數不多,故仍許之,他王孫,何敢據以爲例乎?悅曰,臣之所達,非惜經費也。昉曰,此事不可爲也。弘量家,若爲貧寒,則給之,猶或可矣,聞其富實。以下缺燼餘
上在慶德宮。停常參·經筵。
謝恩,副提學崔鳴吉。
府啓,罪人供招,必以口語者,乃是舊規,其意蓋有在矣。今則不然,皆以文字書納,有若呈狀之爲者,一夫被繫,族黨咸聚,磨礱修飾,極其巧密,彼以滑澤之文,文字之奸狀,以眩推官之眼,罪人之倖免,多由於此,極爲可惡,請令依近例,凡供招,悉以口語取供,以防飾僞眩亂之弊事,捧承傳于刑獄衙門。朝報
下直,龍潭縣令朴安行,泗川縣監田滉。
金尙憲啓曰,明日崇政殿御前,初度習儀視事不爲,取稟。傳曰,知道。
又啓曰,開城府天使前別問安承旨,左承旨全湜進去事,前日命下,而昨日筵中,以同副承旨李植啓辭,他承旨進去事,命下矣,何承旨進去乎?敢稟。傳曰,副承旨進去。
又啓曰,凡上言回啓,自有定限,限內,如或有故未及啓,則必具由上達,流來規例也。忠勳府啓下上言,今月初二日二張,初三日一張,十一日五張,過限已久,無端不爲回啓,極爲怠慢,請忠勳府郞廳推考。傳曰,依啓。
傳于金尙憲曰,今日內習儀,退行。
金尙憲,以禮曹言啓曰,政院啓辭,軍門差來黨遊擊,毛都督差送將官等接伴官,已爲差出,所當趁卽下送,而群議皆以爲此人等,旣在詔使帶行之中,似不可別送接伴官,以增一路之弊,姑待遠接使,更爲馳啓,詳知其接待節次,然後下送,似或無妨云。下送與否,更令都監禮官,商議定奪之意,敢稟。傳曰,依啓事,傳敎矣。兩衙門遊擊,旣在天使帶行之中,別遣接伴,似爲未妥,而遊擊官高,若無接待之人,則亦爲未安,且聞梁監軍時,劉同知缺二行餘爲不可別送接伴官與否,下諭于遠接使,何如?傳曰,允。
又啓曰,凡擧動時,寶出納尙瑞院官員二人,次知爲之,而各有所任,不可兼察,新除授尙瑞副直長李亨胤,下去遠道,上來無期云,當此詔使臨迫,擧動頻數之日,尤不可久曠,李亨胤,請改差,令吏曹,明日親臨習儀前,以在京無故人,口傳政事差出,何如?傳曰,允。
趙翼啓曰,以鄭得忠公事,傳曰,此公事,何今始議啓耶?問啓事,傳敎矣。招問刑曹郞廳,則凡議處公事,必待三堂上備員後爲之,而今公事議處事啓下後,參判身病呈辭,雖政院還出給,而久未出仕,至今月十九日,三堂上,始爲齊坐回啓云矣。傳曰,知道。
金尙憲,以成均館言啓曰,詔使迎候,及謁聖之時,儒生,必濟濟聚會然後,可以無欠於觀瞻,而此時儒生,怠慢成習,凡有大小之禮,例爲厭避,不肯一齊聚會,今此迎詔勅習儀,及本館謁聖初二度習儀時,十分申飭,而猶踵舊習,只有若干儒生,草草來會,不成模樣,前頭詔使行禮之時,亦復如此,則華使所見,極爲埋沒,若無別樣擧措,則非學宮例施之罰,可以整齊,自三度習儀爲始,前期知會於四學儒生之在京不參者,前頭科擧,一番停擧,以矯弊習,何如?傳曰,知道。非無識之輩,必無不爲來參之理,設或有不參者,施以他罰,可也。
司諫嚴惺啓曰,罷軟碌碌之臣,屢忝匪據,常積兢惶,新除亞諫之命,出於千萬意外,自知不似,人謂斯何?今日肅謝後,缺二行餘見輕同僚之致,不可仍冒言地,請命罷斥臣職。答曰,勿辭。
正言高傅川·李景奭啓曰,臣等庸愚拙劣,最居人下,濫蒙鴻私,忝此言地,兢惶感激,惟無以稱塞是懼。且當國家多事之日,不欲以區區小嫌,輒事煩避,今日司諫嚴惺,肅謝後,將行相會禮,仍爲齊坐,臣等,先往本院,而獻納權濤,稱病不來,臣等,旣會而還罷,此無非臣等無狀見輕之致,司諫嚴惺,旣以此引避,則臣等,何敢以瀆擾爲嫌,而靦然仍冒,請命罷斥臣等之職。答曰,勿辭。
獻納權濤啓曰,昨日下吏,以同僚相會之意,來言矣,臣,適於夜間,重患霍亂,朝來尙未快復,且念臣,於昨日入侍,以前啓四事,抗顔力請,僭越之罪,已不可免,而言不適用,誠未格天,缺數字事蒙允,此無非臣庸劣不稱之致,官以諫名,無面赴衙,以病通于諸位,而下吏,不時走告,以致同僚引避瀆擾之端,實自臣始,決不可偃然仍冒,請命罷斥臣職。答曰,勿辭。
趙翼啓曰,司諫嚴惺,正言高傅川·李景奭,獻納權濤,再啓煩瀆,退待物論矣。傳曰,知道。
金尙憲啓曰,明日親臨習儀時,有前期稟定之事,故別錄于後,以竢睿裁,自前習儀時,以假天使假館伴,入參行禮,今亦以此爲之乎?傳曰,依前例爲之,各宴行酒,宗宰受點者,員數甚多,自前親臨習儀時,行酒,宗宰,或有七人入參,或有五人及缺數字合則幾員,使之行酒,而某宴時,宗宰許令入參。缺二行餘
金尙憲,以迎接都監言啓曰,軍門差官,及都督差官,接待之禮,似當於一等頭目中,稍加優厚,而今見遠接使狀啓中,折銀色目別單開錄,則都督差官,二等八人,每人三錢,官舍家人,每名七分云,以此觀之,則都督差官,入於二等之類,其家人,則入於三等轎夫之下,但差官六人,初謂之八人,家丁通共三十五人,而謂之十五名,互有增減,殊未可知,且軍門差官黨遊擊,入於一等六十員中與否,所謂黨相公者,是別人與否,前者,啓請,下諭於遠接使,使之明白開錄馳啓,而尙未馳啓,大槪詔使之行漸近,而狀啓之至漸遲,安州狀啓,四日始到,非但撥騎傳遞稽緩,一路守令,或開見狀啓,以致遲久,前則遠接使,差各官伶俐人,齎持狀啓,騎撥馳來,故無傳遞之遲,探問事奇,兼爲便好,請更諭於遠接使,今後,使之依此施行,自都監,差解事譯官,給馬下送于黃州行中,員役都數等,支供規式,各項節目,詳細探審,星夜馳來,以憑措置,何如?傳曰,依啓。
又以迎接都監言啓曰,軍資監主簿金迪,以盤膳色放糧官,自初句管米穀,而今爲司饔院假郞廳,勢難兼察,升斗出納之任,不可代以新手,請金迪,假郞廳改差。傳曰,依啓。
又以迎接都監言啓曰,以政院啓辭,軍門差官黨遊擊,毛都督差送將官,不可別爲接伴,以增一路之弊,更令都監禮官,相議定奪事,傳敎矣。自前天使時,有官職人,稱以差官,相公出來者,缺三四字別差接伴官,蓋以壓尊故也。今此軍門差官,缺二行餘官舍諸人,必多名位相埒者,旣難盡差接伴,則彼有怪訝之意,然則無論一路之弊,其於事體,必有相妨之患,臣等之意,則本如此,前者,請令禮官定奪施行者,此也。差官等,若以不送接伴官爲歉,則遠接使,必有狀啓,依政院啓辭,先令遠接使,探審行中事情,馳啓後處置,何如?傳曰,依啓。
持平辛啓榮來啓曰,表廷老等,不計嚴程有限,惟以牟利爲急,公然落後,至於三十餘人,其不有王法,貽羞上國之罪,置諸殊殛之典,本非深文,而禁府擬律,止於徒年,邦憲一失,禁防益壞,則黷貨嗜利之輩,將無所忌憚,而日後無窮之弊,有不可勝言,請亟命按以重律。有私民,故有私財,有私財,故有私政,此,內需司之設,所以爲王者之疵政,而非缺二三字無外於民也。內奴與各寺奴婢,乃是一般公賤,而一復一否,勞逸不均,其有妨於一視同仁之政,豈不大哉?昨奉聖批,以爲當初,只禁濫觴而已。別無全罷之事云,臣等之惑,滋甚焉,請罷之論,發於反正之初,而不得蒙允,其後又以勿給復爲請,乃所謂思其次者,而該曹屢請不許,臣經世,於榻前,凡三次建白,則聖敎有曰,如此力陳,今當只復戶役,而勿復其田役,天語丁寧,今猶在耳。竊喜其時該曹之行會八方,必以全罷爲辭矣。今未數年,因渠輩呈訴,遽下還復之命,是聖上之視該曹筵臣,反不如數三宮奴,豈不大未安乎?令出惟行,不惟反請寢內奴還復之命。南以恭之不合於憲長,衆所云云,玉堂之請遞,缺二行必發於少年輕銳之氣耳,寧有因此一事,欲爲傾軋之計哉?若果有此,則補外之罰,又豈足以懲其犯哉?今旣未有此事,而聖批之下,愈往愈嚴,至以欺蔽爲敎,其摧折之,無乃太過乎?大抵一以恭之請遞,本不大段,而近因此事論說紛然,有若朝廷眞有大擧措者,此,臣等之憂,而區區之論執,非有一毫私意,惹絆於其間也。請還收朴炡等,遞差補外之命,以息浮議,以絶中間疑阻之情。李德泂等,奉使上國,不能嚴飭一行,致有無前之事,已爲駭愕,而及其事發,拿問之際,又不能從實自首,巧飾辭說,無所不至,發程日子,先後懸遠,而謂之差遲數日,追及於德州·濟陽等地,以爲僥倖免罪之計,不憚誣罔於淑聞之下,是而可忍,則孰不可忍?請命更鞫,按以欺罔之律。答曰,已諭不允。罪人供招事,依啓。
金尙憲啓曰,十七日晝講時,天使,若欲詳知列邑派守軍兵數,及本國軍兵原額,則不可不預爲講定,問議于大臣以啓事,臣尙憲,親承聖敎,臣,其日入直,翌日往左右相處問之,以爲此事,率爾仰對,不無後日之慮,大臣相會,兼與體察使熟講,書啓云,臣,適以式暇,連日退在。此下缺燼餘
上在慶德宮。停常參·經筵。
有政。
謝恩,副應敎李潤雨。
大司憲鄭經世,執義李埈,掌令姜大進,持平辛啓榮·黃紐啓曰,上國奉使之行,員役之任意落後,乃是二百年所無之事,而創見於今日,其不有王法,貽羞大邦之罪,雖置誅殛之典,未爲深文,而禁府擬律,至於徒年,作惡之人,將何所懲,而日後無窮之弊,實自今始,請亟命按以重律。內奴復戶一事,臣等,論列累日,兪音尙閟,每以流來舊規爲諉,祖宗朝成憲之善者,固宜遵守勿失,雖千百年不可改,而其有一時措畫,或未盡善,未免爲末流病國之事,則後聖之隨宜變革,乃爲善述之道,所謂何待三年者,此等之謂也。內需司之設,本爲王者之疵,而給復一節,尤妨於一視之仁,聖明,非不知此,而留難至此,豈臣等之所望於聖明哉?旋罷旋復,命令不常,無以取信於民,尤爲未安,請亟寢還復之命事。君勿欺,臣子之大節,有罪倖免,士夫之深恥,李德泂等,供招之際,巧飾百端,以爲欺明自免之計,其處心之無狀,旣以不能檢飭之犯,命削其職,則欺罔君父,乃是人臣極罪,置而不問,豈有此謂?請更鞫,斷以欺罔之律,以爲人臣不忠之戒。答曰,不允。
遠接使書目,詔使,二十日自安州,到肅川計料事。朝報
義禁府啓曰,賊适罪人籍沒,査覈事,大臣,及玉城府院君張晩,會同査覈,別單入啓,則各人名下,罪目懸錄以啓事,命下矣。賊适逆黨,自鞫廳科斷者,則罪目,在本府矣。今此二十九人,則皆自帥府,成冊以送,而其中鄭鎛,則自鞫廳處斬者,而前日會議時張晩,以爲面受軍官之箭,逆狀最著,入於二十九人之中,其餘各人罪目,本府不能詳知,問於張晚,則各人名下,罪目懸錄以送,故更爲別單書啓,而前單子竝爲入啓之意,敢啓。傳曰,知道。禁府謄錄
卯時,御崇政殿,行迎詔勅,頒詔勅,留詔勅,茶禮宴享習儀。
李植啓曰,尙瑞直長韓命吉,昨日口傳差出,今日肅拜,參擧動事,各別知委矣,過時來納單子,甚爲緩慢,請推考。傳曰,依啓。
李楘啓曰,明明日國忌,明日齋戒,此兩日視事不爲,敢稟。傳曰,知道。
金尙憲啓曰,臺諫遞差事,命下矣。明明日國忌,明日齋戒,政事何日爲之?敢稟。傳曰,當日爲之。
李楘啓曰,今日親臨習禮,二嚴已過,贊儀以下禮貌官,迄無形影,只生疎二人來到,極爲駭愕,贊儀,及未到禮貌官,請命從重推考。傳曰,依啓。
傳于李楘曰,外辦,何以不入乎?李楘,回啓曰,禮貌官不來,以致內班齊未及,故外辦,趁不得入之矣。傳曰,禮貌官,只今不來,以致擧動遲緩,極爲駭愕,擧動當該贊儀,拿推。缺五六行
李楘啓曰,中殿誥命捧出事,自前,以尙瑞院官員爲之,而至近之地,以其官員出入,似爲未安,以侍臣捧出事,定奪,何如?上曰,依啓。
金尙憲啓曰,迎詔勅習禮已畢,將行茶禮,及宴禮,其習儀排設間,姑入小次之意,敢稟。傳曰,知道。
李楘啓曰,今此習禮時,以散箸,及銀盃用之之意,敢稟。傳曰,知道。
金尙憲啓曰,迎詔勅後,茶禮習儀爲之之意,敢啓。傳曰,知道。
金尙憲啓曰,今當爲下馬宴之習禮矣,每宴禮,必有茶禮,而但旣行崇政殿茶禮習禮,則今此下馬宴,亦必爲茶禮之習禮乎?抑但行酒禮乎?敢稟。上曰,但行酒禮,可也。
趙翼啓曰,臺諫,以啓事詣闕,而以方行下馬宴習禮之故,不得親自入來,不得已承旨史官出待之意,敢稟。傳曰,知道。
持平辛啓榮來啓曰,上國奉使之行,員役之任意落後,乃是二百年所無之事,見於今日,其不有王法,貽羞大邦之罪,缺二行餘內奴復戶一事,臣等,論列累日,而兪音尙閟,每以流來舊規爲諉,祖宗朝成憲之善者,固宜遵守而勿失,雖千萬年不可改,而其有一時措畫,或未盡善,未免爲末流病民之事,則後聖之隨宜變革,乃爲善述之道,所謂何待三年者,此等之謂也。內需司之設,本爲王者之疵政,而給復一節,尤妨於一視之仁,聖明,非不知此,而留難至此,豈臣僚之所望於聖明哉?旋罷旋復,命令不常,無以取信於民,尤爲未安,請亟寢還復之命。事君勿欺,臣子之大節,有罪倖免,士夫之深恥,李德泂等,供招之際,巧飾百端,以爲欺明自免之計,其處事之無狀,極矣。旣以不能檢飭之犯,命削其職名,欺罔君父,乃是人臣極罪,置而不問,豈有此理?請亟命改鞫,斷以欺罔之律,以爲人臣不忠之戒。司諫嚴惺,以今日肅謝後,擬與同僚,行相會禮,昨晩,已令下吏,告于諸位矣,卽聞兩正言赴衙之後,獻納權濤,臨時稱病不來,臣將跨馬還止,此無非臣見輕之致。正言高傅川·李景奭,以今日司諫嚴惺肅謝後,將行相會禮,仍爲齊坐,臣等,先往本院,而獻納權濤,稱病不來,臣等,旣會而還罷,此無非臣等,無狀見輕之致。獻納權濤,以昨日下吏,以同僚相會之意,來言矣。臣適於夜間,重患霍亂,朝來尙未快復,且念臣,於昨日入侍,以前啓四事,抗顔力請,僭越之罪,已不可免,而言未適用,誠未格天,無一事蒙允,無非臣,庸劣無狀之致,官以諫名,無面赴衙,以病通于諸位,而下吏不時走告,以致同僚引避瀆擾之端,實自臣始,決不可偃然仍冒,缺二行餘未爲不可,而相會臨時,乃以病告,殊失同僚爲敬之義,請司諫嚴惺,正言高傅川·李景奭,竝命出仕,獻納權濤,遞差。上曰,不允。出仕,及遞差事,依允。
金尙憲啓曰,下馬宴習禮已畢之意,敢稟。上曰,知道。
午時,禮畢。
趙翼,以兵曹言啓曰,當日巳時,忠義廳前有人,不意擊錚,執捉之,則乃入番忠義衛裵述祖稱名人也。殿坐咫尺之地,因此以致喧聒,極爲駭愕,裵述祖,令攸司囚禁重治,其廳牌頭掌務忠義衛,竝令推考,以治不能禁止之罪。傳曰,允。
金尙憲,以司饔院言啓曰,自前詔使宴禮時,假提調,例爲假着金帶,而累次,分付之後,今日不小御前習禮時,假提調廣城副令悌吉,仍着品帶,事體極爲駭愕,請命推考。傳曰,依啓。
又以司饔院言啓曰,本院假郞廳軍資主簿金迪,自初差下,屢經習儀,稍解首末之後,以迎接都監啓辭,改差蒙允,而大槪事目啓下內,各其司啓辭,續續改差,代以手生之人,生事可慮,勿爲採施事,啓下,而都監啓辭,何往而累經習儀,詔使迫頭之時,今始啓改,極爲未安,金迪假郞廳,仍存勿改,今後改差啓辭,切勿擧行,以重華使接見之禮,何如?傳曰,不允。勿爲續續改差事,依啓。
正言高傅川來啓曰,臣等,將表廷老等事,論列已久,而兪音尙閟,臣等竊惑焉。使臣離發之後,公然落後缺二行李德泂等,不能檢飭一行,致有員役落後之事,已極無謂,及其拿問之際,對不以實,人臣稍犯欺罔之罪,則豈止削奪而已乎?請命門外黜送。內奴復戶,可行於國家創始之日,則我聖祖,必有成憲,而乃始於弘治癸丑者,臣等,雖不敢知,而必以其時,累世太平,國家無事,物力殷富,徭役輕簡,雖復內奴,而弊不及民矣,亂離以後,重之以昏朝之政亂,徵斂日急,民不堪命,改紀之後,務從寬省,而與賊對壘,徵發未已,經用,每患不足,則不得不責出於民矣。民役,以之益重,而內奴者,飽食安居,無異平時,此豈王者一視同仁之義哉?旣以大臣筵臣之啓,勿許給復,行會八方,而未過一年,還下給復之命,政令無常,民不見信,請亟寢復戶之命。南以恭之爲憲長,旣有物議,朴炡等之所論,亦非獨發之私論也。但其上箚之時,不待長官之來會,徑先論啓,如不及然,率爾之失,誠所難免,至於斥之以伐異欺蔽,則炡等之抱冤,有不足言,而其爲聖德之疵累,亦不貲矣,而況簡通之辭,答以不妨,在座之員,亦旣同參,則其可以長官,爲全不許,同僚,爲不肯從乎?原其本情,斷無他意,而旣遞其職,又命補外,實非王者,開廓言路,扶植士氣之意也。臣等之所以區區論執者,亦豈有一毫私意於其間哉?請勿留難,亟收成命。答曰,勿煩。
趙翼,以兵曹言啓曰,本月十九日,啓下京畿左防禦使李時白,書狀假吏崔致雲等,令缺二三字雖不能全釋,本府亦是保障之地,秀城缺二行餘
金尙憲,以迎接都監言啓曰,都監郞廳李景容,頃日政,爲弘文館副修撰,玉堂之官,前例,有仍帶都監之時,或以入番事,緊啓遞玉堂之時,李景容所掌軍色,最爲緊重,詔使迫近,措置檢飭之事,決不可代以生手,聞本館,無入直之員,至欲啓遞都監云,李景容,遞付他職,俾專都監之職,何如?傳曰,知道。使之兼察。
傳于趙翼曰,近來禁府,怠慢日甚,凡拿鞫罪人,趁不拿囚,極爲非矣,當該堂上郞廳,竝推考。
全湜,以戶曹言啓曰,司饔院宴享,所用生文魚,分定於咸鏡·江原兩道,使之臨時上送,則本道所當,天使入京,日期聞見,臨時照氷,鱗次上送,而計不出此,端川·北靑兩邑,生文魚上送已久,當此日暖之時,色變味惡,將不可用,本道都事,及端川·北靑兩邑守令,推考。其文魚,令本院,暫鹽照氷以用,而如或腐破不可用,則以他物代用,何如?傳曰,依啓。
金尙憲,以內醫院言啓曰,上年十二月朔,全羅道進上,靑大竹三十箇,無緣闕封進,其時入啓康津官吏,先罷後推矣。今者詳細推問,則上年十一月分,衿川刷馬竹使一同,輸置於露梁津,邊論孫稱名之家云,不小進上之物,非但掩置累朔,終不現告,今始見捉竹使,亦無去處,至爲駭愕,論孫,令攸司,依法治罪,竹使,令本道監司,捕捉重治,以杜後日之弊,何如?傳曰,依啓。
傳于趙翼曰,謝恩使落後員役等,何月何日,回泊乎?其時狀啓,考啓。
金尙憲,以司饔院言啓曰,迎接都監,分付內,王世子今次詔使宴之禮,黑漆牀卓,及缺使之預備,缺數行然後,各該司,有預備待候,故敢稟。傳曰,知道。勿爲措備。
全湜啓曰,謝恩使落後員役等,何月何日回泊乎?其時狀啓考啓事,傳敎矣。取考政院置簿冊,四月卄二日到付,平安監司書狀,郭山郡本月十八日成貼馳報內,當日夕水後落後員役,所乘船三隻,身彌島來泊之意,敢啓。傳曰,知道。
吏批,南宮㯳爲右通禮知製敎,奇協爲奉常寺正,朴爲刑曹正郞,鄭弘溟爲獻納知製敎,崔有淵爲兵曹佐郞,權濤爲典籍知製敎兼記事官,金致信爲典籍,朴大華爲引儀兼漢城參軍,元斗樞爲東部主簿參下尙瑞副直長,韓命吉典獄參奉,李穧穆陵參奉,李茪外·李景節爲重林察訪。
兵批,柳孝健爲副司猛,朴潢爲副司勇,金大輝爲副司勇,李瓃爲副司勇,楊廷老爲副司勇。
大司諫鄭蘊上疏,伏以臣,以本月初六日,祗受有旨書狀,令臣調理上來者,臣聞命驚惶,措躬無地,仍竊惟念臣之至庸極陋,最居群臣之下,而數年以來,受恩稠疊,顧視輩流,無與爲比,常恐災生於福過之地,辱及於榮極之餘,退伏田廬,庶幾少安微分,不意玆者,又承特恩,擢長薇坦,人不稱器,名與實乖,不惟臣心,蹙蹙靡寧,明知笑罵,譁然而起矣。只緣感激恩命,不可不一番趨肅而退,黽勉作行,行到全羅道雲峯縣,皇天降缺四字害盈,遽嬰二竪之侵,自分途中之鬼,不得不呈狀本縣,退寓僧舍待命,臣之證勢,初疑癘氣之梁,數日之後,始覺宿病復發。蓋臣在海島時,每於夏月,得頭疼身熱之症,支體委薾,神氣昏憊,委頓牀席,叫喚不醒,晝劇夜歇,似瘧非瘧,必待金風吹冷,然後始向蘇境,如是者四五年間,問諸醫者,云是暑濕所祟,出陸以後,意謂無虞,而連年爲患,今又重發,自知非一朝一夕調治之可收效,故扶曳還鄕,屬耳矣。凡干呈病,卽命遞罷,例也。況玆諫長之任,不可一日曠闕,而聖睿益隆,不誅逋慢,反加收召,臣是何人,獲此異數,感泣之餘,心悸骨驚,臣雖至愚,尙不喪心,缺二行臣之病患然也。臣母,今年八十有八,數年以來,無大段疾痛耄期之年,頗以康寧稱之,今年缺偶得外感之症,彌留月餘,始得暫甦,而自是厥後,精神日以昏耗,氣力日以困憊,飮食日以減小,形貌日以枯槁,奄奄氣息,莫保朝夕,又自前月之後,得眩暈之症,時時發作,不省人事者,一日之間,不下三四度,此果人子遠遊之時乎?君親雖曰一體,日月自有長短,若使臣,貪戀恩寵,絶裾從仕,而一朝,奄遭終天之痛,則不但臣之罪惡,無所容於天地之間,抑恐殿下所以收拾之意,終歸於無據也。抑臣之難進之狀,又有一焉,臣請畢其說,冀殿下之憐察焉。臣賦性愚狂,發言輕妄,惟知事君無隱之道,而不識牴觸忌諱之爲非,惟知當官盡職之義,而不識與時推移之得中,前後取敗,職竟由此,頃者榻前之啓,避嫌之辭,皆出於斷斷之意,萬無他腸,而物議沸騰,臺諫繼發,又有一種峻論,欲繩之以護逆之律,倘微明主之優而容之,臣之命,危已久矣,況爲弟求官之罪,猶在身上,前旣以是論遞,則今何敢持此而復忝本職乎?臣,頃見邸報憲府啓辭,有曰,三司之官,凡有所失,遞其見職者,雖係微過,毋敢所擬淸選,以重朝廷體面云者,眞至論也。臣之所犯,斷非微過,旣有妄言之罪,又有循私之罪,負此二罪,雖使齒諸庶官之末,猶未免汚辱名器之譏,況言責之任,缺三行伏願天地父母,曲加恩庇,亟命鐫削職名,使臣,得以菽水終養,以爲他日移忠之地,省改舊愆,以備將來驅策之用,則公私,幸甚幸甚,臣無任瞻天望聖,戰慄懇迫之至,謹昧死以聞。踏啓字,下該曹。燼餘
上在慶德宮。停常參·經筵。
傳曰,近來禁府,怠慢日甚,凡拿鞫罪人,趁不拿囚,極爲非矣,當該堂上·郞廳,竝推考。
以大司諫鄭蘊辭職上疏,傳曰,遞差。
持平辛啓榮啓曰,朴炡停啓事,物議非之,請遞事。
大司憲鄭經世啓曰,朴炡等停啓之事,顚倒謬戾之罪,專在臣身,請遞臣職事。答曰,無所失,勿辭,退待物論。
執義李埈,掌令姜大進·金榮祖,持平黃紐啓曰,朴炡之論南以恭,雖傷於率爾,而其情,則不出於相軋,若斥之以欺蔽,遽令一時補外,則不惟有妨言路,亦非上下相孚之意,此臣等所以爭之於殿下,而但不可終始相持,故再昨相會之日,亦有停啓之議,而因日勢之已暮,未及歸一矣。昨日城上,所以停啓爲簡通,臣等之微有不快之意者,此也。今見同僚避嫌之辭,遽停之失,臣等,均有之,何敢自是,而偃然在職,請命罷斥臣等之職事。入啓。答曰,物辭,退待物論。
大司憲鄭經世,避嫌,大槪臣於再昨,始與同僚,相會於本府前啓玉堂諸臣事,連啓之際,臣謂同僚曰,儒臣,因一時率爾之失,至命補外,因爲未安,至於遞差一節,則長官,本無所失,而旣以此遞,餘人何得因在其職乎?只請還收補外之命,而遞差之如何,同僚皆曰,此則固然,當初旣已竝請,今難一仍一停,座間有曰,此論之發,今已累日,未蒙允兪,何可終始堅執,今日則仍於竝請,明日竝停,無妨矣。臣同僚無不知之,辛啓榮,何獨不知乎?使臣,處事周詳,則當更擧明白停啓事,別爲完議,而臣本疎脫之性,重以遺忘之病,迫於昏暮之日,未遑而罷,昨日辛啓榮,以諫院處置事,到臣第,仍議前啓,時臣依席上所論,告以玉堂事停啓意,則辛啓榮,欲俟諫院之出,相議處之,臣意,各有所見,不必相俟,相議停之,實不知啓榮之內懷未安,至於如此,若果知之,則何敢强停,有若迫勒之爲哉?尋聞外議譁然,以遽停爲非,臣欲具由引避,而慮涉騷擾,只俟物議,今見辛啓榮避嫌之辭,顚倒謬戾之罪,專在臣身,決不可一日在職,請命罷斥臣職。批答上見,朝報
傳于金尙憲曰,宴享時酒亭,預爲排設,左右邊似爲狹窄,自前天使時如此乎,問啓,金尙憲啓曰,景福宮勤政殿間架,尺數甚廣,故依五禮儀,酒亭,預爲排設,而無狹窄之患,昌德宮仁政殿,及本闕崇政殿,則間架頗小,昨日習儀時,司饔院之意,則酒亭,欲爲追後排設,而臣等,姑以依五禮儀,預先排設,觀其狹窄與否,更爲定奪事,分付矣。傳曰,知道。
金尙憲啓曰,右副承旨李楘,同姓四寸妹,故幼學趙鐻妻李氏身死,服制已行四日,且詔使漸近,請命招出仕,何如?傳曰,允。
又以吏曹言啓曰,臺諫有闕,而今日齋戒,明日國忌,政事何以爲之?傳曰,過國忌後爲之。
傳于金尙憲曰,上天使前行酒,第一爵及終杯禮,自上飮中杯時,旣與上使相揖,又當移立,與副使正對作揖,以爲合禮,昨日習儀見之,則與上使對立科,而副使作揖,非但於禮似不合,所見亦爲苟簡,此意問啓。
傳于趙翼曰,昨日習禮,禁軍以下,各執器仗,軍士全數退坐,所見埋沒,兵曹官員,不及見之,而不爲檢飭乎?今後,各別自兵曹檢飭。仍傳曰。缺二行餘
咸鏡都事李宜活等狀啓,則兩道,亦俱被雹災,而安東等官四邑,損傷禾穀,尤甚慘酷,此非但目前民事之可慮也。臣等,竊念仲夏爲正陽之月,陽氣極盛,王者體天行政,門閭禁閉,恐時氣之不宣,關市毋索慮政令之或苛,至於寬恤重囚,而益其飮食,別置騰駒而止其踶齧,使萬物群生,無不遂其長養之性,若於仲夏行冬令,則雹凍傷穀,暴兵來至,此逆天時致乖氣之驗也。臣等,不敢知今之政令,有何所失,致此變異,而傷穀之災旣甚,暴兵之至可懼,伏願殿下,益嚴寅畏之心,更盡修省之道,順宣傷氣,排抑陰邪,行寬大之政,戒暴急之征,存陰雨之備,勅邊圉之事,被災各邑,量蠲民力,以示敬天恤民之義,臣等待罪近密,區區愚衷,不敢不盡,不勝惶恐之至。傳曰,知道。啓辭,予當體念,下諭飭邊蠲役等事,令該曹,從速擧行。
金尙憲,以禮曹言啓曰,御前習儀儀註,依各年謄錄,磨鍊啓下矣。其中有大臣館伴,禮官入侍節次,而入侍之後,旣無執事之事,宴禮排設之後,座次亦甚非便,昨日習儀時,議于大臣,則左右相,皆以爲此非如五禮儀所載禮文,因一時特命,有此入侍,而一番入侍之後,仍成謄錄,而流來今不必遵行,稟旨改付標,宜當云,何以爲之?敢稟。傳曰,知道。依前例入侍,無妨。
全湜,以戶曹言啓曰,天使宴享時,宰臣·司饔提調·假郞廳等,勸花十度宴通共,則多至六千餘朶,而所入紙地猪毛黃蜜各色等物,極爲浩大,當此物力蕩竭之時,此等浮費,不可不節省,宰臣及實提調勸花,則每宴各備,而此下缺
以戶曹言啓曰,缺十餘字徵索之弊,罔有紀極,一路蕩殘,入京之後,其所需索,想必萬倍,況臺扛一百三十餘部所盛之物,皆是發賣之貨,而金珠居多云,信如斯言,則雖積巨萬銀蔘,難充溪壑之慾,萬一非理求索,抑勒換賣,無窮無盡,而臣曹見儲銀蔘,罄竭用下,無以應副,則伊時悶迫難處之患,有不勝言,而其爲辱國,爲如何哉?謀無素定,事不預圖,則臨急遑遑,計沒奈何,百官品銀,坊民戶銀,依前例定數,預令措備,臨時不用,則坊民之幸也。如或不得已用之,則可免倉卒難處之患矣。且古者,或借富民錢,或括商民錢,今亦都城中富居之人,勿論市民譯官,閑良雜流,衆所共知,表表富實者,別爲成冊,使之預備待令,畢竟用之,則以回答使銀子還償,宜當,此等擧行便否,請令廟堂,商議處置,如許料理,儘皆零碎,不能爲有無,此外可措之策,令廟堂講究指揮,何如?臣等,不勝憂慮之至,惶恐敢啓。傳曰,依啓。
持平辛啓榮啓曰,臣本庸陋,最出人下,生還異域,未及還朝,寵擢新命,出於夢寐之外,感激鴻私,無路報答,行役之餘,百疾纏身,而不敢言病,只以顚仆爲期。第久叨匪據,尸職是懼,黽勉趨列,日俟嚴譴之至,二昨,臣及諸僚,與大司憲鄭經世,行相會禮於本府,仍爲齊坐,前後啓辭,相議構草之際,同僚曰,朴炡等事,何必持久論執,將爲停啓無妨云,臣答曰,此不必久執,待諫院出仕,數日後通議處之爲當云,諸僚皆以爲然,仍爲連啓,坐未罷,臣以城上所,詣闕矣,缺二行經世曰,如此則極爲周便,而僚議不能完定,臣又曰,玉堂長官,旣以此見遞,朴炡等,似不當仍在其職,遞差事,停啓無妨,補外一款,則不可一時竝停,徐觀諫院處置,同去就,何如?經世,以議定停啓,留難似無回意,臣謂昨日席上,未聞今日停啓之議,必臣之詣闕後,與諸僚完定,忝在完席,不得與聞,不爲有無於其間,思欲以自處,仍以諫院處置事,及連啓等事,簡通于諸僚,而停啓一事,則不及之。經世曰,停啓事,亦宜簡通云,臣答曰,停啓之議,獨吾不知,而諸僚則皆已參知,何必簡通?云云而退,仍以啓辭詣闕,將欲引避,而更思之,則經世之停此論,別無他意,務欲鎭定而已。今若執己見而遞之,則慮有騷屑之端,徐觀物議,而處之未晩,屈意勉從,始以停啓,簡通於諸僚矣。今更聞之,則停啓之議,只是席上酬酢之語,而實非完定之議,諸僚之議,頗以爲未快,臣之昏矇罷軟,至此尤著矣。今敢瀆擾於淸齋之日,所失亦大,決不可偃然仍冒,諸命罷斥臣職。答曰,勿辭。
李植啓曰,持平辛啓榮,行大司憲鄭經世,執義李埈,掌令姜大進·金榮祖,持平黃紐,再啓煩瀆矣,退待物論。傳曰,知道。
又啓曰,臺諫出去,請出開門標信。傳曰,知道。
缺二行從速擧行事,傳敎矣。盛夏雨雹,變異非常,近臣之縷縷陳啓,實是敬天恤民之至意,被災之邑,蠲除民役,其於寬政,在所汲汲,但被災輕重,有難懸度,令兩道監司,別定剛明差使員,詳細摘奸,或躬行原隰,一一看審雨雹所過之處,立苗之穀,盡爲損傷,無復西成之望,則其田畓字號,及結負之數,開錄啓聞,以憑參考,給災宜當,以此辭緣,下諭,何如?傳曰,允。
李楘,以錄勳都監言啓曰,今此兩功臣會盟祭時,隨參官員,及下人等,原從參錄,自當依古例施行,而但兩起功臣,不必各自許錄,旣參於靖社,又錄於振武,則似爲稠疊,而亦有舊規云,自下,不敢擅便,敢稟。傳曰,知道。此輩,旣參於靖社,則勿錄於振武,可矣。燼餘
上在慶德宮。停常參·經筵。
下直,慶州判官南宮煒,高山察訪李濯。
李楘啓曰,明日親臨習儀,視事不爲,取稟。傳曰,知道。
李植啓曰,憲府全數避嫌,以監察茶時之意,敢稟。傳曰,知道。
李楘,以禮曹言啓曰,上天使前,行酒,一爵及終杯禮,自上,飮中盃時,旣與上使相揖,又當移立,與副使正對作揖,似爲合禮,昨日習儀見之,則與上使對立,斜向副使作揖,非但於禮似不合,所見亦爲苟簡,此意問啓事,傳敎矣,自上,與上使對立,向副使作揖,只是告副使,以飮杯之禮也。若移就副使前作揖,則非但禮貌過重,執盞移就作揖,又爲還立正使之前,節次亦似難便,此所以五禮儀中,無移立作揖之禮矣。今此詔使,只是兩位,若使賓多,則豈可人人就揖乎?況孔子出儐之時,揖所與立,左右手,衣前後襜如也。朱子釋之曰,揖右人,右其手,揖左人,左其手,自上正使對立,則向副使揖。缺四行餘
李楘啓曰,傳曰,進大小膳時,自上每牀,出就酒亭前,受而進之,至於三度,禮似過當,且涉煩數,初床助進時,第二牀第三牀,以次進來,則不煩往來,而仍立助進,似或便當事,,傳敎矣,考見五禮儀,則提調二人,對擧膳案,將進樂作,殿下,就正使前,進案,提調,跪助進,就副使前,進案,如上儀云云,頃日習儀時,三牀之進,自上每牀出就酒亭前,受而進之,旣非禮文所載,則必出於一時之謬例,殊甚過當,依上敎施行,果爲允當,明日習儀時,更爲商稟,定于榻前之意,敢啓。傳曰,知道。
鐵山迎慰使金藎國啓曰,鐵山迎慰宴禮頭目贈給事,曾與遠接使金尙容,聯名馳啓矣。當初該曹磨鍊,一等各人綿紬三疋,白布一疋,白扇三把,而靑鞘刀子,則元不磨鍊,設宴臨時,頭目輩,據前例,不受白布,而要索綿紬四疋,白扇亦以減一柄爲怒,靑鞘刀子,則前例四柄,而今何無一柄乎?日已向夕,而不肯受宴,不得已以該曹,下送白布六十疋,出給本道觀察使處,使之換紬,以準四疋之數,白扇不足一把,及靑鞘刀子三柄,則以到京後追給之意,結狀成示後,始受宴享,眞墨,則該曹,磨鍊五笏,而本道所備不足,故各四笏贈給,二等頭目等,亦以白紬減一疋,油扇減二柄,白紙減一卷,雨籠一事,原不贈給,是如不爲受宴,艱難開諭,笠帽一事,及油扇二柄,白紙一卷,到京追給之意,亦爲結狀成給後,始乃受宴,前項追給結狀之物,詔使到京後,令該曹,或以本色,或折銀充給,宜當,且詔使,贈臣紬絹各一段,金扇四柄,扇墜四枚,令該曹,照例收貯之意,敢啓。傳曰,依啓。所贈紬絹等物,卿其領之。
李楘啓曰,御前初度習儀時,只下馬宴,受點宗宰入參事,傳敎矣。明日再度習儀時,亦只令此宗宰入參乎,使他受點宗宰,使之更迭入參乎,敢稟。傳曰,知道。初度習儀,未參宗宰,使之入參。
正言李景奭來啓曰,持平辛啓榮,以臣及諸僚,與大司憲行相會〈禮〉於本府,前後啓辭,相議構草,同僚曰,朴炡等事,何必持久論執,停啓無妨,臣答曰,雖不久執,待諫院出仕,議處爲當云,則諸僚皆以爲然,仍爲連啓,坐未罷,臣先詣闕,昨日朝臣,又以諫院處置事,往于鄭經世家,構啓草,經世曰,朴炡等事,昨與同僚,以停啓完定云,臣曰,此論,兩司俱發,猝停未妥,待諫院出仕,議處可也云,則經世曰,僚議,旣以完定云,臣又曰,玉堂長官,旣以此見遞,炡等,似難仍在其職,遞差事停啓無妨,補外一款,不可一時竝停,徐與諫院,同去就,何如?經世以旣已議定,似無回意,臣意,謂昨日席上,未聞今日停啓之議,必臣之詣闕後,與諸僚完定,忝在僚座,不得與聞,不爲有無於其間,思欲以自處,仍以諫院處置事,及連啓等事,簡通于諸僚,而停啓一事,則不及之,缺四行慮有騷屑之端,徐觀物議,而處之未晚,屈意勉從,始以停啓,簡通於諸僚矣。今更聞之,則停啓之議,只是席上酬酢之語,而實非完定之議,臣之矇矓罷軟,至此尤著,決不可偃然仍冒。大司憲鄭經世,以臣於再昨,始與同僚,相會於本府,前啓玉堂諸臣事,連啓之際,臣謂同僚曰,儒臣,因一時率爾之失,至命補外,固爲未安,至於遞差一節,則長官,本無所失,而旣以此遞,餘人,何得仍在其職乎?只請還收補外之命,而遞差事,則停之如何,同僚皆曰,此則固然,當初旣已竝請,今難一仍一停,座間有曰,此論之發,今已累日,而未蒙允兪,何可終始堅執?今日則仍前,竝請明日竝停,無妨,臣意亦以爲然,屈意從之,此則在坐同僚,無不知之,辛啓榮,何獨不知?昨日辛啓榮,以諫院處置事,到臣第,仍議前啓時,臣依席上所論,告以玉堂事停啓之意,則啓榮,欲俟諫院之出,相議處之,臣意以爲各有所見,不必相俟,相議停之,實不知啓榮之內懷未安,至於如此,若果知之,則何敢强停,有若迫勒之爲哉?今見辛啓榮避嫌之辭,則顚倒謬戾之罪,專在臣身,決不可一日仍冒,執義李埈,掌令姜大進·金榮祖,持平黃紐,以朴炡等之論南以恭,雖傷於率爾,而其情,則不出於相軋,若斥之以欺蔽,遽令一時補外,則不惟有妨言路,亦非上下相孚之義,此臣等之所以爭於殿下,而但不可終始相持,故再昨相會之日,亦有停啓之議,而因日勢之已暮,未及歸一矣。昨日城上,所以停啓爲簡通缺五行席上酬酢,實非完定,而不爲更議,謂之已完,亦不無率爾之失,雖有可停之意,不是歸一之論,而徑先停啓,責有所歸,則不快於心,固其所也,而不能趁卽自處,但於簡通,循例以答,言官風采,亦不當如是,請大司憲鄭經世,執義李埈,掌令姜大進·金榮祖,持平辛啓榮·黃紐,竝命遞差。答曰,依啓。但李埈·姜大進·金榮祖·黃紐等,少無所失,以趁不自處,爲罪咎,必欲盡遞,是誠何心哉?欺蔽伐異之徒,遞職不可,無罪臺諫,盡遞可乎,爾等之意,予實未曉也。大抵國家,待臺諫之道,似不當如是,執義李埈等,勿爲遞差。
李植啓曰,常時奉標信宣傳官,往來義州等地,以六七日爲限,而今此宣傳官邊以震,遠接使,及都督接伴使等處,秘密有旨,去十三日齎去,而今始復命,其間日子,至於十二日之久,極爲稽緩,請察之。傳曰,依啓。
又啓曰,臺諫啓請出仕,則自前,例爲出命牌,而李埈等,勿遞事,傳敎矣,亦出命牌之意,敢啓。傳曰,知道。
正言李景奭啓曰,臣以涼識妄見,處置乖謬,致勤嚴敎,臣誠隕越,李埈等事,誠如聖敎,臺官之全數遞差,甚是重事,雖臣等之意,亦何快於是哉?臣與司諫嚴惺,相議處置之際,缺五行此則臣又不敢終默,以負我殿下也。朴炡等事,與今日之事,有相不侔,蓋臣等之論,朴炡等之事,政所以爲言路計也。使炡等,眞有欺蔽伐異之罪,則遞職補外,奚足以懲其罪哉?雖在臣等,亦當坐救護之律耳,只念其失,惟在於率爾過激,惹此鬧端,而今者被罰,不以其罪,則恐有違於王者之原情,而言路之不廓,抑有大可懼者,此臣等之所以區區論執也。今此處置之事,則雖其避草,觀其事意之如何,而處之者,例也。李埈等,雖無大段所失,其處事,旣欠明白,則臣等之請遞者,不過循例而爲之,但其一府臺官,全數竝遞,事涉非常矣,然殿下,不以臣等爲無似,置諸言地,臣等之所可論者,惟其事之是與非而已,如何顧他,此所以彼此事之不相侔也。臣等,豈敢有一毫低仰於其間哉?此則日月之所照臨,臣不敢多辨,而嚴敎至此,乖當處置之失,著矣。臣何敢宴然仍冒?請命罷斥臣職。答曰,物辭。
司諫嚴惺啓曰,臣非不知李埈等所失惡於他僚,而但埈等完席議定之時,旣已同參,及其辛啓榮,以停啓簡通之際,循例以答,則其意,似無異同,而旣停之後,自謂微有不快之意,其所自處,欠於明白,言官,少有未盡之失,則其勢,固難仍在其職,故處置之際,與正言李景奭,相議啓遞矣,缺五六行恐有乖於王者開言路,重臺閣之道,故臺諫之所以抗辭論執者,非爲玉堂一二臣之地也。豈與今日處置李埈等之事,比而證之哉?一府臺官,專數請遞,臣非不念事涉非常,而是非所在,不暇顧他矣,及承聖敎,果難免處置乖當之失,何敢一日冒居言地,重損風采乎?請命罷斥臣職。答曰,勿辭。
李植啓曰,掌令姜大進,以命招來在闕門外,請出開門標信。傳曰,知道。
執義李埈,掌令姜大進·金榮祖,持平黃紐啓曰,再昨同僚,於停啓之後,仍爲簡通,臣等,欲爲引避,慮涉瀆擾,有所不敢,諫院之論,以不能自處者,實臣等之自取也。伏覩聖批,以勿遞爲敎,被遞臺諫,自知無仍存之規例,豈不以嚴臺諫之體面,養士夫之廉恥乎?臣等,頑然無恥,强顔趨班,則臣等之從他笑罵,有不可言,其汚臺閣而辱名器也,不亦甚乎,臣等,雖極庸劣,稍知有人間羞恥事,決不可靦然就職,請命罷斥臣等之職,以勵廉恥。答曰,爾等,旣無所失,勿辭就職。
李植啓曰,正言李景奭,司諫嚴惺,執義李埈,掌令姜大進·金榮祖,持平黃紐,再啓煩瀆,退待物論矣。傳曰,知道。燼餘
夜五更,流星出漸臺星下,入北方天際,狀如拳,尾長三四尺許,色白。春坊日記
上在慶德宮。停常參·經筵。
遠接使李尙容書目,詔使,二十三日,順安中火,平壤到彼計料事。
左承旨全湜上疏。大槪,乞遞職名退治使事事。入啓。
遠接使書目,詔使,二十三日,到平壤,明日中和中火,前往黃州計料事。備邊司啓曰,號牌·量田,待詔使回還後,擧行之意,已爲蒙允矣,擧行節目,必須預先熟講,今日廷議,以爲先行號牌,宜當云,然做事謀始,不可不廣議處之,號牌·量田,行之先後,原任大臣,及政府六曹,竝爲收議,何如?傳曰,允。
政院啓曰,今日爲政事,命下,而吏曹三堂上命招,則皆以病不來,何以爲之?敢稟。傳曰,三堂上,竝推考,政事,明日爲之。
備邊司啓曰,咸鏡監司李昌庭,旣已身死,南兵使尹璛,遠在甲山,更無中間節制之人,北方之事,極爲虛疎,新監司南以恭,催促發送,宜當,敢啓。傳曰,依啓。
王堂箚子。大槪,司諫嚴惺,正言李景奭·高傅川,請命出仕,執義李埈,掌令姜大進·金榮祖,持平黃紐,請遞事。入啓。答曰,依啓。司諫嚴惺,正言李景奭,亦爲遞差。
正言高傅川避嫌,大槪,處置憲府,實與諸公共之,則乖當所失,不宜異罰,而一遞一出,豈厭人心,非但於義未安,亦知人有羞恥,不可晏然仍冒,請遞事。入啓。答曰,勿辭退待。朝報
上在慶德宮。停常參·經筵。
咸鏡監司南以恭上疏。大槪,乞遞本職退休田里事。答曰,省疏具悉卿懇。此時此任,不可久曠,卿其勿辭,速往察職,用副予望。
院啓,表廷老事,李德泂等事,內奴事,朴炡等事。答曰,不允。李德泂等,落後員役等,四月十八日,來泊宣沙浦云,若於三月十九日始離發,則其間日子,未滿一朔,水陸萬里,豈有未滿一朔,而得達之理乎?爾等所論,或者不的乎,大槪使臣等,當初處事,未免自陷邦憲,而供招之際,又不能明白吐實,似有遷就之跡,故旣有竣事之功,涉海之勞,而斷不饒貸,初旣下獄,旋因臺評,且命削奪矣,今又如是論執,不亦甚乎,勿爲更煩,可也。
有政。以李顯英爲大司憲,張維爲大司諫,鄭百昌爲執義,尹衡彦爲掌令,鄭世矩爲掌令,李省身爲持平,李景義爲持平,權鑊爲司諫,洪命耉爲正言,鄭經世爲判中樞,司成單李埈,司藝單嚴惺,直講單辛啓榮,廣興守單姜大進,軍器僉正單金榮祖,校書校理單黃紐。
副修撰李景容辭職上疏。遞差事,允下。朝報
上在慶德宮。停常參,只晝講。
有政。以李省身爲副修撰,金卨爲著作。
晝講入侍,同知事吳允謙,特進官洪瑞鳳,參贊官崔鳴吉·李聖求,檢討官金光炫,記事官金霱,假注書李後陽,記事官韓興一·具鳳瑞,講孟子離婁下篇,自孟子曰君所以異於人者,止故無後憂。經筵日記
夜四更,火星入羽林星。五更,流星出河鼓星下,入乾方天際,狀如鉢,尾長四五尺許,色赤,光照地。春坊日記
上在慶德宮。停常參·經筵。
自昧爽至辰時,有霧氣。自巳時至未時,日暈。酉時,日暈。春坊日記
上在慶德宮。停常參,只朝講。
有政。以李敬輿爲應敎,金榮祖爲副修撰。
朝講入侍,領事申欽,知事金瑬,特進官金藎國·沈諿,參贊官全湜,執義鄭百昌,侍講官李潤雨,獻納鄭弘溟,檢討官金光炫,記事官任絖,假注書李後陽,記事官韓興一·具鳳瑞,講孟子離婁下篇,自禹·稷當平世,止不與之絶耳。
遠接使書目,詔使,二十八日,不入吾助站,金郊中火,未時,到開城府事。
朝講時榻前,府院啓,表廷老等事,朴炡等事。答曰,表廷老事,若以配于平安道,爲未安,則當移送他處矣,此非惜一譯官也。凡論罪,宜原情定配,使臣,徑先出來,則不經抱之譯官,安得出來,亦安得挽留使臣之行乎?雖在下賤,以是治之,則必不服矣,若以爲未卽完事云者,此渠等之罪也。朴炡等事,此非堅執之事也,勿煩,可矣。院前啓,內奴復戶事。答曰,當初只禁濫觴而已。別無永罷之事,予意則以爲,無決信事矣。
大司憲李顯英,執義鄭百昌,掌令尹衡彦·鄭世矩啓曰,臣等,俱以新除授之官,昨行相會禮,本府相議前啓之事,取考內奴復戶於法典,則大與今之所謂復戶者,不同,故俱陳曲折,冀回天聽,而措語之間,未能熟講,雖蒙允兪,與近日兩司所爭,大公無私,一視宮府之意,比而觀之,則臣等所論,未免有錯料之失,請命遞臣等之職。答曰,勿辭。
左議政尹昉,都承旨金尙憲,東陽尉申翊聖,詔使迎慰事,碧蹄驛出去。朝報郞廳任瑋校正。郞廳金時芳書。
上在慶德宮。停常參·經筵。
謝恩,應敎李敬輿,副修撰李省身。
副校理尹墀辭職上疏。答曰,省疏具悉爾懇。爾宜勿辭,調理察職。
義禁府啓曰,逆黨罪目,問于張晚,則各人名下,罪目,懸錄以送,故更爲別單,書啓,而前單子,竝爲入啓之意,敢啓。傳曰,知道。二十九人中,逆狀未著者,及脅從者,勿爲籍沒,可也。禁府謄錄
上在慶德宮。停常參,只晝講。
有政。
謝恩,副修撰金榮祖。
晝講入侍,知事李貴,特進官李曙,參贊官李楘,檢討官崔葕·金光炫,記事官任絖,假注書李後陽,記事官韓興一·具鳳瑞。講孟子離婁上篇,自曾子居武城,止何哉?經筵日記
自巳時至未時,日暈。申時,日有交暈,內暈有冠,色內赤外黃。酉時,日暈兩珥。春坊日記
上在慶德宮。停常參·經筵。
上親幸,迎詔勅于慕華館。朝報
午時,日暈。春坊日記
上在慶德宮。停常參·經筵。
傳曰,百官,加頒赦爲之。
右贊成李貴箚子。大槪,請勿發南軍七條事。答曰。當議處焉。朝報
上在慶德宮。停常參·經筵。
有政。
北兵使書目,穩城牒呈據,自春至夏,一不下雨,兩麥晩穀,焦枯,永無西成之望,前頭救民之策,預爲商量事。
毛都督,自蛇浦,發向宣川事。
承文院,以都提調意啓曰,凡大謝恩行次上使,本階正二品,則議政借銜,乃其規例,今此上使朴鼎賢本職從二品借銜,何以爲之?傳曰,加資。朝報
上在慶德宮。停常參·經筵。
謝恩,弘文著作金卨。
義禁府啓曰,全悌佑·黃孝誠·朴仁厚等三人,決杖定配,在於頒赦前二日,似當在未至配所者,咸宥除之之列,故別單,書啓之意,敢啓。傳曰,允。禁府謄錄
上在慶德宮。停常參·經筵。
李楘啓曰,明日常參·經筵,且來十一日輪對日次,取稟。傳曰,停。
傳于李楘曰,昨者別禮單,停當乎,且回禮之物呈納後,其辭色,如何云耶。
李楘啓曰,差備譯官,來言,天使,初十日起馬出牌文云矣。傳曰,知道。
金尙憲啓曰,金藎國,以天使前問安使,來受御帖,其請留措辭,自缺五六字稟。傳曰,善爲措辭,期於動聽。
又啓曰,缺八九字承旨,當更爲請宴,而雨勢如此,缺五六字自上擧動,缺三四字天雨,不得請宴之意,措辭告之,何如?傳曰,依啓晝奉杯請行,可矣。
李楘啓曰,昨者別禮單,停當乎,且回禮之物呈納後,其辭色如何云事,傳敎矣。別禮單,昨日回禮單,呈進時,欲偕入,而該曹,謂未及停當云,回禮之物呈納後,別無怒色,只曰今日已暮,明當謝帖云,卽朝同副承旨臣李植,問安後,當兼受謝帖而來,其辭色之如何,當待李植之還,啓達之意,敢啓。傳曰,知道。
又以迎接都監言啓曰,王相公,擧出票文,求得東國地誌,麟角碑文,而碑文,則在慶尙道,道路遼遠,不得印出以來之意,開諭,而東國地誌,校書館,有之云,一件給之,何如?傳曰,依啓。
行大司諫尹暄啓曰,臣本庸劣,最出人下,尋常職務,亦難堪當,遭遇明時,叨竊亞卿,隨行逐隊,守拙無能,不意諫長之命,出於千萬夢寐之外,兢惶隕越,無地自容,況此反正之始,人皆拭目,生逢堯·舜之君,期鑄唐·虞之治,群下,莫不精白一心,知無不言,奈何近來,轉圜之美,漸不如初,仰屋之歎,不待有識,直言爲逆鱗,治效如捕風,當此之際,求得一等人,處之是職,匡弼君違,糾正官邪,猶懼其難能,如臣無狀,何處得來,冒玷名器,羞辱班行乎,伏乞聖慈,亟賜遞斥。答曰,勿辭。
傳于李楘曰,大臣以下回禮,已爲呈納乎?問啓。
李楘啓曰,差備譯官,來言,毛都督差官,毛缺四五字上齎持唐人來到云矣。傳曰,知道。
傳于李楘曰,毛都司禮物中,缺十餘字勿出。朝報
傳于李楘曰,缺八九字製述以待事,言于政院。
正言高傅川啓曰,臣等,將朴炡一事論列,已經數旬,而誠意淺薄,未回天聽,悶鬱滋甚焉,臣等,非以炡等,爲不可補外,所惜者,經幄之臣,以言事去國,有累於聖明之政耳。旣以率爾之失,竝遞本職,何必又爲補外,使言路杜塞,士氣摧沮乎?聖明,每以欺蔽爲罪案,人臣而欺蔽,厥罪如何,炡等,少有欺蔽之罪,則大臣·臺臣,豈敢竝爲相蒙,自陷於欺蔽之罪乎?公論,久而難遏,請亟還收成命。答曰,勿煩。
持平閔應亨來啓曰,臣等,將朴炡等事,爭之已久,而殿下,拒之愈甚,臣等,竊惑焉,炡等所論,出於公共,而殿下,非但不用其言,遽下遞差之命,非但竝遞其職,又下嚴旨,將使炡等,必欲出補而後已,臣等,實未曉聖意之所在也,以炡等爲伐異也,則以恭之負累,國人皆知之,特炡等言人之所不言,以炡等爲欺蔽也。則大臣陳箚,筵臣繼達,擧國公共之難遏,聖鑑,旣已洞燭,而上下相持,體面俱傷,朝著不靖,士氣沮鑠,請亟加三思,還收成命,陽智縣監李綣,爲人愚劣,目不知書,到任之後,委政下吏,請命罷職,奉常判官任羲之,持身不謹,冒玷科第,淸朝衣冠,羞與同列,請命罷職不敍。答曰,不允。李綣事,此時畿內守令,決不可遞,易勿爲更論,任羲之,罷職。
李聖求啓曰,任羲之罷職事,命下矣。臺諫,方以罷職不敍,論啓,故罷職承傳,不得捧之矣。傳曰,知道。
備忘記,傳于金尙憲曰,天使,凡宴享,缺五六字而入京五日,翌日宴,尙未爲之,缺八九字翌日宴,折銀以給,明日請宴于崇政殿事,缺三四字啓,金尙憲,回啓曰,臣等,已有此意,而未敢陳啓,今承聖敎,極爲允當,翌日折銀,令都監,卽刻速爲進呈後,崇政殿設宴事,遣承旨委請,何如?傳曰,允。
金藎國啓曰,臣,承命進往詔使衙門,使譯官張禮忠,呈御帖于兩詔使前,仍致上命,措辭告之曰,昨日請留星駕,而未蒙領諾,無任缺然之至,大人踰越重溟,辱臨下邦,曾未半旬,遽出返旆之令,此無非寡人誠意淺薄之致,不勝惶恐,請停發牌之擧,以慰一國君臣攀慕之心,幸甚,且使禮忠,私告以昨日遣近臣請留,未蒙許諾,故今日別遣重臣來請云,則兩使,出給回帖對曰,多拜上國王,俺等,初十日發還之意,前言已盡,擾害地方,貽弊百姓,不宜久留云,且黨相公,私謂禮忠曰,前日劉天使時,八度請留,今始三番云,故敢此竝啓。傳曰,知道。更往請留。
金尙憲啓曰,金藎國啓辭,更往請留事,傳敎矣。卽刻再往請留乎?明日請留乎?敢稟。傳曰,今日內往請,可也。
李楘,以迎接都監言啓曰,詔使今朝出給牌文,使之傳送,臣等,自昨日,令譯官措辭請留,而以別禮單尙未講定之故,不得明白告稟,今日請留,重臣,方爲來到,而未得接言,牌文發送,似爲未安,而天使,累問發送與否,雖發牌之後,自前例多退行,牌文卽爲發送,何如?傳曰,知道。更爲觀勢發送。
李植啓曰,臣今日問安于兩使,仍致雨勢如此,不敢請宴之意,兩使稱拜,今日雨勢如此,俺等,亦欲往拜而未能,缺二行人蔘,則稍爲不備,令黨志孝出言曰,可備蔘六十斤,禮忠,措辭拒之,兩使,仍許點納,方爲稱量,臣先索回帖,則卽爲出給,說書金光爀,亦受東宮前回帖,兩使,又出給各色段八疋,香四封,扇四封,蓋以各給四殿禮單,持來官云,臣等,卽送于該曹,而來矣。傳曰,知道。爾等,其領受。
全湜,以戶曹言啓曰,大臣以下回禮,已爲呈納乎?問啓事,傳敎矣。四殿回禮入納後,大臣以下回禮,則次第呈納,宜當,故時未入給,而物件,則已爲整齊,單子下後,鱗次入給之意,敢啓。傳曰,知道。
又以工曹言啓曰,王天使所率相公王時晉等六人,送帖于臣及館伴處,各將衣服雜物,要換銀子,而渠等,自爲折價,都數銀子四百六十二兩,蔘二斤七兩矣,卽刻天使,出給發賣物件,且有求請之物,其數極多,萬無應副之理,罔知所爲,發賣之物,則依舊例,令平市署官員,率市人入往館裏,爭辨折價,而求請之物,則令差備譯官,極力周旋,期於得請,不然,則雖鬼神助力,決難辦得,罔知所處,原票二張竝入之意,敢啓。傳曰,知道。
又以戶曹言啓曰,因大臣啓辭,上下馬宴禮單外,其餘各宴禮單人蔘,一依謄錄,或七斤,或五斤,磨鍊事,啓下矣。近觀天使所爲,萬無減捧之理,盡以十斤磨鍊,而本曹所備人蔘,已爲乏盡,極爲竭悶,開城府平壤,則乃是蔘商湊集之處,而數十斤人蔘,咄嗟可辦,兩處餞慰使,承旨齎去人蔘,令本府本道措備,進排呈納後,進給其價,宜當,且七處迎餞慰頭目,例給綿紬等物,令本道備給,而今番則定州缺十餘字綿紬,自本曹破格備送矣,目今缺七八字定州所給綿紬,依舊例,令本道備給事,行移,何如?傳曰,依啓。
又以戶曹言啓曰,水上田稅載來公私船,三十餘隻,來到露梁江邊,工曹郞廳執捉所載稅米,盡爲下卸于江邊無人處,以游觀船,回泊于漢江,雨勢如此,江水漲溢,許多米穀,將爲沈沒,極爲悶慮,今聞譯官張禮忠之言,天使無意於游賞,江湖漢江蠶頭嶺處,保無游觀之理,而必爲折銀云,前項田稅所載船,令工曹劃卽放送,使本曹郞廳,帶同水運判官,急急出往江上,所卸米穀,卽令還載,俾免水沈之患,亭子船及京江空閑船,則仍令留泊漢江,以待不虞,宜當,敢啓。傳曰,依啓。
李楘,以迎接都監言啓曰,今日晝捧盃侑行事,傳敎矣。天使閉門不出,自上請宴,亦不許之,宰臣盡捧盃,萬無許行之理,雖令許行,雨勢如此,南別宮,無容足之地請之而不得行,則徒令折銀而已,晝捧盃今日不得行之之意,敢啓。傳曰,知道。
又以迎接都監言啓曰,今此天使,性不喜遊宴,一路名勝地經過之時,皆不肯暫停,漢江楊花渡,萬無出往之理云,三江及外方許多船隻,來泊迷津,漁人失業,冤號無窮,況田稅載來之船,卸下於江岸,竝與船人,而拘執於漢江,其事尤爲緊急,遊觀船隻,雖不得遽爲撤罷,田稅船其數不多,爲先放送,何如?傳曰,依啓。
又以迎接都監言啓曰,明日崇政殿開宴時,頭目二百八十餘人,每一牀果桂各三器,湯炙各五味,必須預先排設,可以趁卽供饋,熟手等待,開門入闕,則臨時必有窘急之患,缺數字熟手等,入省記,達夜排置,使之及時進排,宜當,敢啓。傳曰,知道。
又以迎接都監言啓曰,因傳敎,政院啓辭內,翌日宴折銀,令都監速爲進呈事,啓下矣。翌日宴折銀,臣等,非不知卽爲入納,而彼之所望多寡,未能測度,必須問于差備譯官,適中講定然後,可以呈納,而衙門嚴截,譯官等,不能任意出入,只有黨志孝一人,傳通內外之言,而此人得見亦難,以此凡干講定之事,未易停當,臣等,不得已不待講定,依一路宴享折銀例,兩天使前,各以二百兩磨鍊矣,書儀則係是宴禮時儀物,旣不設宴,則似不當給之,而彼之壑慾無窮,必捧乃已,各天使前,各給銀子二百兩,綿紬五十疋,人蔘十斤矣,此等折銀,錄於御帖呈納,似爲未妥,前日呈文時,以自上禮宴,只以土産呈進之意,已爲措辭矣,大慶禮及下馬宴書儀,旣已啓下,今將呈納其餘宴享折銀等事,則自下單子,開錄以入,何如?且天使稱以坐支銀,每日責納一千四百兩,所謂坐支者,乃是留日折銀之謂也。非但事極無理,該曹所儲,萬無應副之理,罔知所處,應給別禮單等物,畢給之後,令差備譯官,極力周旋,如或不聽,則臣等,亦爲呈文,爭辨宜當,敢啓。傳曰,依啓。下馬宴書儀,亦爲自下開錄呈進,可也。
全湜,以戶曹言啓曰,臣等,俱以無狀,待罪度支,遭此罔極之人,凡百措備之物,無不垂乏,銀蔘尤爲乏絶,蓋今番天使所爲,則前古所未有之變也。雖使銀蔘,如泥如沙,豈有不竭之理乎?到此地頭,臣等,遑遑悶迫,不知所以爲計,戶銀收捧事,曾已入啓,使之措備待令矣,頃者伏見漢城府啓辭,欲令臣曹銀缺六七字木口疋還償云,當此急迫之日,缺五六字何人耶?依前啓辭,速令漢城府知委五部,措備以待,更觀前頭用度之如何,劃卽來納事,捧承傳施行,如何。傳曰,知道。更爲觀勢知委,可也。
李植啓曰,臣以本院座次,例往呈禮,而兩使,意其三回禮,各有齎持之官,故所贈之物如此,當此百官庶僚,各出涓壒銀兩,以補匱乏之時,臣豈可無事,而受此詔使所贈段疋等件優數乎?請仍令該曹領納,惶恐敢啓。傳曰,知道。若以數多爲未安,則一處所給,領受,可也。
李楘,以迎接都監言啓曰,天使牌文觀勢發送事,傳敎,故姑爲停留矣,天使,出送諭帖於安州守船楊守備曰,本府,六月初三日到王京宣詔冊封事,竣的於初十日辰時,起馬回朝,本官,可將大沙船,不必到鐵山,俱在安州伺候云,乘船當於安州,而牌文止於鐵山者,欲捧安州以西,各站折銀之計也。故慮守船之人見牌文移候於鐵山有此諭帖也,以諭帖觀之則初十日起身,似爲準定,一路夫馬橋梁等事,極爲緊急,雖因請留而留,或因雨而留,亦不出十三日之期,牌文先爲發送,無妨,敢啓。傳曰依啓。此意,移文于本道監司處,可也。
又啓曰,翌日宴折銀,以給明日請宴于崇政殿如何事,傳敎矣。以次第言之,則必翌日宴折銀呈進後,當請宴崇政殿矣,翌日宴折銀,問于都監,則今日勢未及呈進云,待其呈進後,明日早朝問安時,仍爲請宴之意,敢稟。傳曰,知道。
又以遠接使言啓曰,昨日天使三公六卿館伴等處送禮時,臣處亦爲送禮,而物目數三件比他稍優,回禮,則以臣行所齎之物,磨鍊呈納,而所送物件,不敢領受,送于戶曹之意,敢啓。傳曰,知道。缺數三字領受。
全湜,以戶曹言啓曰,天使缺六七字字帖油屬麻繩鞍籠等物,則當自本曹入納,而火藥火繩,則令軍器寺備給蓑衣鞍赤,則自前驛馬及刷馬主,自有入把前規,令京畿監司,照例擧行,何如?傳曰,依啓。
傳于李楘曰,翌日宴折銀事,何至今不爲停當乎?問于政院。
傳于李楘曰,揭帖,急速撰出,今日請留時進呈。
金藎國啓曰,臣承命馳往,使張禮忠,以上命,措辭告之曰,聞大人,有遄歸之意,請留再三,未蒙準許,萬分慙靦,無以爲懷,自前使華之來,未有不旬日來旋之時,況今水潦方漲,道路艱阻,願大人,俯採一國群生僉慕之至情,許停初十日返旆之令,不勝幸甚云,則詔使對曰,多謝國王厚誼,足見主人待客之誠,但欽限已迫,不敢遲悞,未得領敎云,張禮忠,私懇於黨相公,則黨曰,前日劉爺時,有國王修揭請留之事,今亦依此爲之,則老爺,當有回揭云云,故敢啓。傳曰,知道。
傳于李楘曰,明日問安承旨,當請宴矣,但翌日宴,旣以雨不得行,則未晴之前,似不可請來行宴,觀雨勢之如何,而請之。
傳于李楘曰,餞宴禮單,似爲埋沒,皮張筆墨,稍加磨鍊。
李楘,以迎接都監言啓曰,下馬宴書儀,及大慶禮銀子先爲入進事,令張禮忠,自朝入館所,措辭告之,則坐支銀,一日一千四百餘兩,講定後,方許捧納他禮單云,翌日宴折銀,及別禮單書儀銀蔘等,亦爲自下開錄單,則欲爲呈之,則竝不肯受,昨日自曉至昏,今日自曉至昏,戶曹郞官,及張禮忠,空往空還,尙未停當,雖無謂之事,欲一依所言,而亦不得給,觀其所爲,有似缺七八字臣等,不知所以爲計,初十日缺十餘字求請之物,急於星火,而別禮單,缺五六字操縱,至於如此,臣等,心焦舌爛,計無所出,今日黨志孝,謂禮忠曰,老爺,要令爾國,題奏天朝,稱奬老爺廉白檢下之實狀云,人之沒廉恥,乃至於此也。別禮事,又未停當,明日更令張禮忠,竭死力懇請計料,而明日請宴,似無許之之意云,敢啓。傳曰,知道。
李植啓曰,天使牌文持去,譯官金承,馬牌受去事入來,不知闕門之閉,今不得出,極爲駭愕,請推考,留門出送,何如?傳曰,依啓。
又以戶曹言啓曰,大慶禮別禮單,及下馬宴所錄單子,自政院書來,給于差備譯官張禮忠,則禮忠,言內坐支銀,不爲定奪之故,此禮單不受去,而這裏所爲,臣等,莫窺其端倪,徒爲憤鬱矣,敢啓。傳曰,知道。
又以戶曹言啓曰,大臣以下諸宰處,所送禮單雜物,當初都送于本曹大臣,則因上敎金段外,其餘雜物,已爲輸送,而諸宰禮物,則未有區處,依大臣例爲之乎,敢稟。傳曰,依啓。
又以戶曹言啓曰,以各處餞慰禮單單子,傳曰,餞慰宴似爲埋沒,皮張筆墨稍加磨鍊事,傳敎矣,餞宴禮單,雖似埋沒,而又有書儀銀子,故自前必從略磨鍊矣,然上敎加磨鍊付標人蔘,當以十斤書塡,而誤以十五斤書之,故亦爲付標之意,敢啓。傳曰,知道。
又以戶曹言啓曰,進上回禮銀蔘稱給事,本曹正郞柳汝恪,進去館裏銀子稱量之時,極其高重,所欠至於二百五十兩,故不得已補給回禮之事,已爲完了,而坐支銀一千四百五十兩,限八日都合計給事百端督責,而柳汝恪,不爲許諾,以此拘于館內,有若幽縶者然,極爲駭痛,且大慶禮缺二行傳曰,知道。
全湜,以戶曹言啓曰,臣等,伏見李貴箚陳十二條,乃是平日悉心料理者也。其於富國裕財之道,豈少補哉?備局,欲以李貴,兼管魚鹽鐵,而未蒙允許,請將其箚,付諸度支,使之施行云,自古善理財者,非有一時之威望,則必須苛刻暴斂,然後可以濟事,而臣等人微望輕,威望,不足以彈壓强禦,苛政,不足以令行禁止,當此人不畏法,紀綱蕩然之時,區區施設,萬無收效之理,與其始事而徒爲騷屑,莫若初不興作之爲愈,箚中所謂徒法不行,得人爲上者,眞是的確之論也。臣等之意,依前備局啓辭,以李貴爲鹽鐵句管堂上,而不爲設局,如江都次知,南漢山城次知,堂上之例,以備局堂上兼察,則臣雖不敏,當與之規畫措置,庶有一毫裨補,不然而只使臣曹,循例句當,則事不着實,無益有害矣,臣等,不勝悶慮之至,惶恐敢啓。傳曰,依備局回啓,施行。
以軍器寺正李埈上疏,傳于李植曰,豹皮一令,賜給勿謝。
李植啓曰,今見忠淸監司封進別進上膳狀,去五月二十三日成帖,而今始來呈,其間日子稽滯,多至七八日,請陪持官推考治罪。傳曰,依啓。
備忘記,傳于李植曰,石灰三百石,令該司送于內需司。
備忘記,傳于李植曰,唐原尉禮葬,勿爲裁減,依前例題給事,言于該司。
軍器正兼弼善李埈上疏,伏以聖智天縱,德業日升,躬定大亂,手振宏綱,上年冬獻壽慈殿,今年夏行會盟祭,翌日錫宴勳臣,和氣藹然,頌聲洋溢,至治之期,適當今日,臣之愚陋,忝居詞掖,目覩盛事,不可無一語以揄揚,玆忘固陋,綴缺以進,謹取詩之毖後患之意,名以毖後,蓋以察規箴之意於頌美之中也。殿下有撥亂之才,而多難未平,有求治之誠,而庶績未乂,有堯·舜聰明之資,而於變之化,未臻於百姓,或有些些之累,害我蕩蕩之公耶。臣之愚暗,未測其故,但將芻狗之說,痛浼聖神之聰,果能此八條之道,何患於數者之弊乎?缺數行可以一於天,豈惟收一時之效,成少康之治而已也。臣撰此箴,將獻或曰,將押韻文字,以進於君,此世俗所罕見,其無違衆之嫌乎,臣,自聞此語,未決於投匭者,久矣,更思之,進言之規,本非一例,上自詩書,下至唐宋諸賢,如此類者甚多,徒以後世,氣偏於局促,俗過於巽愞,優游養望,緘默成風,雖有忠勳之言,未免矯激之歸,此等媕娿之態,何爲見於聖代好察之日乎?臣之出入禁圉,行又數年,考論獻替之功,一事無取,犬馬之年,今且老矣。告歸有期,拾遺無幾,但欲投缺四五字寧知獻芹之爲癡乎,韓愈進元和聖德詩,世有譏其侈於夸張者,顧此所進,勉戒多而頌美少,亦德盛詞約之致也。其意則取天保卷阿之詩,而其制,則倣宋臣鑑成箴,伏願殿下,勿以人廢言,或於萬機之暇,特賜省覽,則其於保邦制治之道,庶有補於萬一矣,臣不勝區區願忠之志,謹昧死以聞。答曰,省疏具悉。爾所上箴,實是格言,予敢不服膺而力行哉,予當朝夕省覽,以副爾愛君之誠焉。燼餘
上在慶德宮。停常參·經筵。
李楘啓曰,明日常參·經筵,取稟。傳曰,停。
又啓曰,今日天使前,臣問安進去,仍爲請宴,而雨勢如此,依昨日傳敎,不爲請宴之意,敢啓。傳曰,知道。
金尙憲啓曰,差備譯官,來言,唐人饌物缺二三字進上事來云矣。傳曰,知道。
李楘,以迎接都監言啓曰,卽者天使,出小紙,要得活鹿一隻,令譯官,告以鹿在山中,須獵可得,七八日之內,勢難覓得云,則一隻之鹿,若不覓給,則豈可謂敬待乎云,海嵩尉家,有養鹿一隻,行走於園中隔墻之處,唐人必見之,而如是求之也。何以爲之?敢稟,其小紙,竝爲入啓,傳曰,知道。此外,亦不無養鹿之家,隨便取納,可也。
金尙憲啓曰,缺四五字製進天使前,請留揭帖,多有未缺四五字令承文院改撰,則時急之事,必至遲緩,缺四五字令同副承旨李植撰出,以此用之,何如?傳曰,允。
李楘,以迎接都監言啓曰,卽者天使,發票文於黃海道,出給銀子二百兩,要買四隻船,其票文,竝爲入啓,以此,下諭於黃海。此下缺燼餘
上在慶德宮。停常參·經筵。
有政。吏批,判書金瑬進,參判朴東善病,參議李明漢服制,都承旨金尙憲進。
兵批,判書徐渻病,參判未差,參議金止男病,參知金尙進,左副承旨趙翼進。
李楘啓曰,詔使,明日,欲爲發程,則似有擧動視事不爲,取稟。傳曰,知道。
李楘啓曰,權知承文院副正字李,以卒鄭曄題主官,肅拜單子入啓,而卽聞本家,以雨退行發引云,其單子還下之意,敢啓。傳曰,知道。
吏批啓曰,慶尙監司擬望之人乏少,守令中可合人,竝擬,何如?傳曰,依啓。
李楘,以迎接都監言啓曰,傳曰,朝見都監草記,下馬宴時應給之馬別禮單,欲給之矣,何無回啓乎事,傳敎矣。天使贈給鞍具馬,自前或於上馬宴呈納矣,下馬宴則旣不可及,上馬宴禮單中,令政院書錄呈納,宜當,敢啓。傳曰,知道。
又以迎接都監言啓曰,黨相公,要見臣及遠接使,面講治行及橋梁等事,臣等,入見於館內,先陳大人昨日別禮單等事,周旋講究多謝,且聞老爺,初十日發行之言,的實耶。天雨如此,橋梁斷絶,中路必有狼狽之患,且老爺留京,未滿半旬,如是忙急回程,國王,極爲缺然,別禮單等事,該曹未及講定,致令國王誠敬之禮,未得暴白,而屢次請留,皆不肯受,如此雨中,欲爲起程,非但國王無顔,我等陪從門館,豈得安心,願大人,周旋從容打發云,則黨。答曰,久住王京,君臣上下,辛苦實多,心甚不平,若連日雨勢如此,則到碧蹄留住一兩日,無妨,可行之事,速速完了,夫馬橋梁,須速爲,分付,臣等曰,碧蹄無房屋,若下雨,則雖一夜,亦不可宿,前後俱有大川,雨則難涉,與其留於碧蹄而狼狽,豈若留王京一二日,受宴完禮,從容起程之爲是乎,館內支供涼薄,凡所需用之物,不得趁卽呈納,無乃因此欲爲速發乎,不勝惶恐,且初以十三日起身事,出令,故京外皆知之進定,則遠至夫馬,必不及到,此亦悶迫。黨曰,支供等事,大人盡誠,分付,有何慢待之理,缺八九字人中間做出,非老爺本意,言出於口,豈有改正之理乎?再三措辭,猶不許通官問,毛都督下人,昨者入來登州,有乍麽消息,黨。答曰,有些喜事,不好開說,且有難色,雖未知何事,而似是催還此行之奇也。黨曰,東廠校尉幾箇人,乃魏太監管下要緊之人,爲老爺久留登州,此亦不可不念云,臣等,更爲請留,則黨曰,當告稟回話云,而頗有忙意,恐不許留矣,臣等,以我國殘敗,因西邊師旅糧餉轉輸,物力匱竭,未能稱情等項事情,略具呈文,末陳請留之意,使之呈納,則當呈納回話云,敢啓。傳曰,知道。
金尙憲啓曰,今日雨勢如此,上馬宴,決難設行,天使,雖不許留,其勢有不得不停行也。今若預設宴具,而又爲退行,則許多饌品,必有味變不可用,宴具觀雨勢熟設事,言于都監,嚴時刻竝隨時磨鍊,何如?傳曰,允。
李楘,以館伴言接伴使言啓曰,臣等呈文請留事,入啓矣,卽者呈回帖如是,天使原帖入啓之意,敢啓。
又以迎接都監言啓曰,天使坐支銀子事,遠接使館伴等呈文與否問啓事,傳敎矣。別禮單講定事,通官與戶曹郞廳,通三日講定未得完了者,坐支銀等事,相詰之故也,故臣等,欲爲呈文之意,入啓,而昨日曉頭別禮單事,始得講定,坐支銀數,雖似太多,劉用,亦有此例,而今則員役比劉,加多太監二員,故其數自多,雖甚無理,不得不準從,戶曹,今方依此數通各宴書儀,而磨鍊矣。今日臣等呈文時,提起坐支銀事,無益,故只陳本國事情,末以請留請宴儀,措辭以定矣,敢啓。傳曰,知道。
又以迎接都監言啓曰,生鹿事,昨日廚房供給官李萬才來言,臣等,以聞見覓納之意,缺四五字人家所養,必不如生獵者,蓋缺八九字行走於園中,唐人,意謂爲詔使獵得而養之者也。其所問打圍者,亦以此也。若聞卽入納,則彼必以爲獵儲,而不卽呈納,故聞見人家養處,覓納爲答,而萬才處,贈以刀扇銀子等物以送,今當更問於李萬才,雖養鹿,若欲得云爾則,卽爲入納之意,敢啓。傳曰,知道。
右議政申欽啓曰,臣承請留詔使之命,平明,詣都監,詔使,以去夜稱受銀子之故,五更時分,始就寢爛睡未醒,臣,伺候久之差晩,詔使,方起開門,臣卽招差備通事,呈御帖措辭請留,則詔使,旋出給回帖不許,俄聞党志孝,欲與館伴遠接使相會,臣意其或有更爲商量之端,與館伴,同爲入見党志孝,極陳自上願留之誠,則志孝曰,老爺,在王京一日,則貽一日之擾害,所率下人極多,支待浩大,此老爺之必欲速發者也。其言縷縷不可盡記,而大要不出於此。臣答曰,小邦,戴天朝如父母,凡支待等事,皆是職分內事,況老爺渡江以東,檢束下人,少無擾害,自昔我國之接待王人,有成例規,老爺入城,不滿旬日,適緣天時霖潦,未得一番從容展敬,而老爺,遽有行色,國王之缺然,爲如何哉,老爺在內,雖不得盡燭事情,相公居中,道達此意,則必有回聽之理,誠無不動,國王,以至誠請留,老爺,亦安得不爲垂察乎,如霖雨水漲,行李不通,雖是目今悶迫,而然猶是第二件事,祇是國王懇留之意,老爺,不可不爲之動念,前後數百言,志孝,方爲回頭曰,當入稟於老爺,卽入去,俄頃,招差備通事傳言曰,上感國王懇留之誠,下爲議政將命之誠,當爲遵命,俟雨晴則卽爲打發,夫馬預先整齊,爲可云矣,回帖竝爲入啓。答曰,知道。
傳于李楘曰,明日,當爲請宴于所館處,政院知悉。
李楘,以迎接都監言啓曰,今朝天使,令黨志孝,要見臣及遠接使,臣入去則右相,纔受回帖,方在館門外,臣與之同入,則黨也。出見於西廳,右相問答之辭,右相,必已啓達矣,臣告之曰,毋論他事,老爺,每以留連擾害,爲言,此國王之所以尤爲未安,而伺候陪臣之尤極惶恐者也。老爺到館之後,支供,皆用行廚官舍家丁,一切不出館門,別無需索之物,老爺缺四五字爲未安,而欲速還,則陪臣,當受罪於國王,極爲惶恐,且天雨如此,不但橋梁,處處斷絶,平地成江,決難飛越,各官人馬,無不阻水,數日之內,不可整齊,此亦事勢之悶迫,今若不以實狀告之,起程之後,缺四字川梁難越,則必生大事,大人,必以不爲預言爲罪,願大人,細思更告云,則黨也。要與張禮忠,同入老爺前,聽我所告如何,俄而,張禮忠,出言曰,天使,招禮忠言之曰,皇命旣頒之後,俺之速還,當然道理,而國王,如是懇留,議政館伴,至以至誠感天爲言,天亦可感,可以人而不爲回心乎,明日則當留,雨晴則當發云,天使之早朝,招臣等與黨相議者,蓋以雨勢如此,欲問夫馬橋梁之事也。禮忠,今日始得與天使,親爲面陳,至於涕泣懇達,得其許諾而出矣,大槪初十日發行之言,雖是實情,而天雨如此,其阻水難行,亦非不知,累請而不許者,不過欲示强留,而留之之跡,兼欲爲操縱之計,其號令徵索,乍緩而乍急,一吐而一呑,怳惚難測,待缺四五字行雖停,而雨晴便發,今雨雖晴,水缺八九字不計水深,卽爲催發,則此亦可慮,各宴,皆折銀,只許上馬一宴,此宴之外,勿爲崇政殿請宴,自上一度設宴於所館,似爲宜當,敢啓。傳曰,依啓。
全湜,以戶曹言啓曰,天使別求請之物,極其浩大,當此用盡之時,決難辦出,不得已拮据,依此書呈,而此等別求請,則似當自下呈納,故單子開錄,令差備譯官,呈進之,海狗腎,則産出於北海,道里遼遠,未能覓納之意,使之善爲開陳,宜當,敢啓。傳曰,知道。別單開錄之物,似爲埋沒,稍加磨鍊,可也。
李楘,以迎接都監言啓曰,卽者通官,來傳老爺票文於臣,以因雨請留,暫爲停行,員役坐支,盡行蠲免,每日供飯米鷄兒,亦爲減去云,原票,竝爲入啓之意,敢啓。傳曰,知道。
傳于李楘曰,明日當爲請宴于所館處,政院知悉,李楘,回啓曰,明日當爲請宴于所館處事,下敎矣,卽遣承旨,預告明日請宴之意,敢稟。傳曰,知道。
全湜,以迎接都監言啓曰,生鹿,令譯官入納,則胡天使,問何處得來,譯官,從實言之,天使曰,公子養育之物,不忍殺食,還爲出給,臣送拜帖致謝,且陳未安之意,敢啓。傳曰,知道。
又以迎接都監言啓曰,臣等,曾伏見先王朝天使前,例給禮單之外,自上有別例贈送之物,此則出於特命,非該曹所敢稟定,伏念貢獻方物,盡爲蠲減,內府掃如,必無可贈之物,而胡天使,武人,如弓箭筒,箇劍槍等物,必喜之,鞍具馬,前日則上馬宴下馬宴,俱書於禮單之中,而今當只給於上馬宴,若竝給於別例贈送之中,則彼必喜之,惶恐敢啓。傳曰,知道。
正言洪命耉來啓曰,赴京使臣假銜議政,雖出於尊重事體,而以正二品從二品言之,則只是一階之間,而當發行之時,特命加資,非但事甚易簡,資秩濫施,後弊難防,物情,莫不駭異,朴鼎賢加資之命,改正謝恩使,李德泂缺六七字非一,而至於涿州推銀之事,缺四五字莫此爲甚,而詔使,親達於禮筵,則矇矓掩蔽之計,到此益露,不可推考而已。請命門外黜送。答曰,不允。李德泂等,旣已推考,勿爲煩論。
持平閔應亨來啓曰,陽智縣監李綣,爲人愚劣,目不知書,到任之後,委政下吏,當此時如此之人,決不可一日置諸字牧之任,請命罷職。答曰,勿煩。
傳于李楘曰,天使,入京已久,尙未得一番請宴,極爲未安,請宴事,進去承旨以明日,則雖雨必宴之意,善爲措辭懇請。
李楘啓曰,祈晴祭祭文製述官,牌招製進之意,敢啓。傳曰,知道。
全湜啓曰,臣,承命往天使館下,招差備譯官傳命曰,兩爺來臨已久,而不得一番進拜,殊無敬禮王人之意,又承十日發行之令,尤不勝慙悚矣,卽蒙下諒,淺薄誠意,至停命駕,無任感激之至,仍及明日所館請宴之意,則答曰,多拜上,天雨如此,則豈可擧動乎?云云,且以追至傳敎,雖雨請宴之意,傳告,則答曰,然則必行有名號宴禮云矣。傳曰,知道。上馬宴則發行之時,設行之意,令問安承旨,措辭告知。
又以戶曹言啓曰,各宴書儀別禮單,坐支銀蔘,及雜物,督令入納,故着令正郞柳汝恪,入坐館裏,多率算員書吏,與黨相公等,眼同,達稱量,目不交睫,今方連續稱量矣,書儀別禮單,則自此書入,而各宴原禮單,當自政院書呈矣,敢啓。傳曰,知道。
又以戶曹言啓曰,天使,卽今出票文好蔘五百斤貿納,而以紅筆書曰,發送開城府云云,原票入啓,急急,下諭于開城留守處,何如?傳曰,依啓。
金尙憲,以吏曹言啓曰,前刑曹正郞崔貞元,上年三月十二日,諫院,以削去仕版,論啓,自上,只爲罷職,而已過一年,政院,尙不捧承傳于本曹,故前後歲抄,皆不得擧行,令政院捧承傳之後,書啓之意,敢稟。傳曰,知道。
吏批啓曰,南原府使元斗杓,使其戶奴,呈狀于本曹,老母重得痢疾,日漸危急,數旬之內,差復無期,人子之情,不忍捨去云,此時守令,不可久曠,元斗杓改差,何如?傳曰,允。
全湜,以戶曹言啓曰,坐支銀,旣不得免焉,今方連續入納,正郞柳汝恪,方在館內,當達夜稱量矣,最可悶者,發賣折價之數,幾至三萬餘兩,而龍腦一兩之價,多至十七兩,他物稱是許多,頭目等,脫其所着弊衣破靴,至於戰帶戰笠,皆爲發賣,而折價至重,其數通共五六千兩,欲自本曹給價,則所儲已盡,欲令市民備價,則萬無一二日內措備之理,彼之行期不退,督促急於星火,雖使銀蔘,如泥如沙,鬼運神輸,安得不竭而及期應辦乎?以發賣一事,將生大事,遑遑悶迫,罔知所處,請令廟堂商議,或呈文減價,或移送一半於松都,依前例發賣,以分其力,何如?傳曰,依啓。
李聖求,以備邊司言啓曰,前日統營所造,日本使臣,所騎船三隻,入送于平安道之意,已爲啓下矣,三隻內一隻,載本營別措米,已至京江,令京畿水使,抄發格卒,替付所江,使之以次回泊于安州之意,京畿水使,及黃海監司處行移,何如?傳曰,允。
金尙憲啓曰,上馬宴時,以此意措辭,何如?惶恐敢啓,伏候睿裁,缺四五字奉命辱臨,禮當伺候館下,而缺三四字且聞兩大人,方在靜攝,復値陰雨成霖,不得逐日奉拜,不勝惶恐,小邦,敬待王人,自有成例,前後皇華,莫不俯領,而兩大人,撝謙不受,此皆不穀,誠意淺薄,無任慙赧,節屬季夏,霖雨不開,非但橋梁壞坼,道路難通,海霧陰晦,開洋不便,請少駐行旌,以體皇上欽命之重,以慰小邦攀慕之念,副幅不腆,聊表微誠,贐行古禮,惟冀勿却。
傳于李植曰,傳音擧動,乃有侍臣上馬節次,今非傳音擧動,而有侍臣上馬節次,何耶?問啓。
傳于李植曰,明日請宴禮單單子,毛鞭各一,弓子各二張,白羽箭各一部,加書。
傳于李楘曰,上馬宴禮單,綿紬苧布扇子等物,似爲些少,加磨鍊,可也,弓箭則何不問于弓房而磨鍊乎?來日請宴禮單,亦爲磨鍊以入。
李楘啓曰,禮單,旣載前謄錄,彼必已知之矣,紬布雖至千百端,不足爲彼之所喜,而旣增書儀,又添紬布,則徒貽後來之弊,而無益於彼之喜怒,不爲加磨鍊,似當矣,弓箭則以軍器寺所儲,磨鍊,弓房之藏,則惟在一時特贈,不敢自下而輕易磨鍊矣,來日請宴禮單,亦依前謄錄而磨鍊,已爲啓下矣。傳曰,知道。
李植啓曰,今見迎接都監草記,天使所求海狗腎,將卜定於江原·咸鏡等道,追送鐵山,其事勢必不能及,而徒貽民弊,京中兩醫司,亦必有之,內局所儲,雖不敢自下啓請,姑令醫司,爲先覓定,勿爲卜定於外方,何如?傳曰,依啓。內局所儲,亦爲給之。
李楘,以迎接都監言啓曰,差備通官來言,麟角碑文在何處,老爺要得甚緊云,臣等,曾以此碑,在義興縣,路遠難致,刻本殘缺,不可印出云,今者又云,雖遠不能印來,士大夫家,必有印出,必欲得見云,今方欲訪問,給價覓呈,而未易得之矣。傳曰,知道。
傳于李植曰,大臣以下,天使所送禮單中,段絹各一疋領受事,言于該曹。
全湜,以戶曹言啓曰,天使別求請單子,傳曰,知道。別單開錄之物,似爲埋沒,稍加磨鍊,可也事,傳敎矣。黨志孝等,以此一事,刻督甚急,令差備譯官等,開錄天使所贈之數,私自示之,以探其意,則黨志孝,視之渺然,且上敎如此,故改磨鍊以啓矣,但臣等之意,慮或分納兩天使矣,譯官等言內,彼旣以給價交易爲言,而都錄於一紙,則不須分納云,故一紙開錄以呈矣,海狗腎,求之甚切,必不但已云,急急,下諭于江原咸鏡道等監司,各二十六箇,罔晝夜追送于天使處,宜當,大抵彼之壑慾無窮,今雖磨鍊,必無順受之理,極爲悶慮,敢啓。傳曰,依啓。
李聖求,以備邊司言啓曰,戶曹啓辭坐支銀,旣不得免焉,今方連續入納,而郞廳柳汝恪,方在館內,當達夜稱量矣,最可悶者,寺所辦價之數,幾至三萬餘兩,而龍腦一兩之價,多至十七兩,他物稱是許多,頭目等,脫其所着弊衣破靴,至於戰帶戰笠,皆爲發賣,而折價甚重,其數通共五六千兩,欲自本曹給價,則所儲已盡,欲令市民備價,則萬無一二日內措備之理,彼之行期不退,督促急於星火,雖使銀蔘,如泥如沙,鬼運神輸,安得不竭而及期應辦乎?以發賣一事,將生大事,遑遑悶迫,罔知所處,請令廟堂,或呈文減價,或移送一半於松都,依前例發賣,以分其力,何如?傳曰,依啓事,傳敎矣。自前詔使之來,例於平壤·黃州·松都等處,留置物貨,以爲發賣之地,而今則獨責於市民,市民之號悶,該曹之難處,勢所不免,而平壤·黃州,則已不可及,以三分之一,急送松都,缺八九字各樣物貨,一從元價,不可勒定,至於頭目等,弊衣破靴,皆爲發賣者,則又是無理之甚,決難一一曲從,以開後弊,令迎接都監,具由呈文,雖被嗔怒,勿爲過劫,反覆開陳,期於動聽,何如?傳曰,依啓。松都亦有貿蔘之擧,又送許多物貨,則民必難堪矣,令該曹,隨便給價,以除京外民弊。
李楘,以迎接都監言啓曰,海嵩尉家,生鹿,天使不殺而還給,臣令譯官,持拜帖叩謝曰,老爺委求之物,忙急未能獵得,以人家所養覓呈,已爲惶恐,而老爺以公子所養,不忍殺食,爲敎而還給,深感老爺,好生之德,體下之意,一邊啓知國王,而敢令通官叩謝云,則天使招入通官於樓上,喜動於色曰,俺聞人家處處養之,欲得而食之,國王,至令公子,割愛而送之,深謝,仍曰,俺等,回到天朝,則相知之處,虎豹皮贈給處甚多,故求請之物,發票欲買,而戶曹減削太甚,爾言館伴通官,傳我懇意,準數交換云,其意似非偶然,該曹所儲豹皮等物,已爲竭盡,勢難一一準從,然可以貿得者,則速爲備納,難得之物,則令該曹,措辭告之,宜當,敢啓。傳曰,依啓。
全湜,以戶曹言啓曰,卽刻天使,具名帖送禮物於正郞柳汝恪處,致辭曰,連夜勤勞,多謝多謝云矣,敢啓。傳曰,知道。
吏曹,金藎國爲知義禁,洪瑞鳳爲兵曹參判兼同知春秋館事益寧君,元鐸爲慶尙道觀察使,鄭宗溟爲副校理知製敎兼侍讀官,車雲輅爲奉常判官參外承文正字,池德海承文副正字,睦性善·洪思斅爲尙州牧使,趙璞爲南原府使。
咸鏡監司南以恭〈疏曰〉,伏以臣,猥將危懇,仰冒宸嚴,未蒙允兪,反承溫批,憂惶悶蹙,不知所出,臣雖至頑,粗識分義,赴湯蹈火,亦所甘心,隨例之官,其敢有辭乎,第念臣,以一介甚孤之蹤,逢千載難再之會,惟知陳力之爲能,而不知冒進之爲災,低徊貪戀,自集愆咎,一被官謗,衆論齊起,誠無顔面更廁班行也。不料今者,新命不改,催赴益嚴,欲出則公議難犯,不出則逋慢是懼,臣實狼狽,無地自容,緣臣無狀,惹鬧不歇,新疵舊累,狼藉於臣名,而榮銜重任,猶負於臣身,古今天下,安有名不保而身得保者乎?臣固衰朽無恥,非敢以丐閑屛處爲心,重念臣,爲世所棄,人共嗤點,今雖欲感激圖報,少效鳴吠,其勢末由,況今北虞日甚,邊聳日急,此時此任,寧可暫曠,而至今稽謝,罪戾尤極,此,臣之日夜悚悶,惟冀遞解,至於一籲再籲而不知止者也。伏乞聖明,察臣情悃,亟賜遞免,以開終始曲全之路,俾遂退伏安分之願,臣無任瀝血祈懇,悶迫隕越之至,謹昧死以聞。答曰,省疏具悉卿懇。卿勿控辭,速往察職。燼餘
上在慶德宮。停常參·經筵。
李楘啓曰,明日常參·經筵,取稟。傳曰,停。
又啓曰,修正假注書申悅道,病未得仕進,請他假注書差出。傳曰,依啓。
假注書,沈東龜·尹絳·吳達升。
傳于李楘曰,天使,尙未及起寢,嚴時刻差退。
李楘啓曰,以修正假注書沈東龜,守宮兼察之意,敢啓。傳曰,知道。
李聖求啓曰,凡擧動時,駕後陪從諸臣,自有次序,而近見次序紊亂,爭先騎馬,咫尺之地,喧呼失儀,極爲駭怪。自今駕後從班,內官雲劍,承旨史官,侍衛將士,次次騎馬,毋得喧鬨事,各別申飭之意,敢啓。傳曰,知道。
金尙憲啓曰,內局所劑瓊玉膏,十三升,分入大小二缸,令內局官員,進呈于兩天使之意,敢啓。傳曰,知道。
李植啓曰,臣以詔使前問安事,詣南別宮,則雨中排設宴具事,多不成模樣,欲以油幕遮障,而油幕無用餘,方以爲悶。闕內所設油幕,姑爲撤給都監之意,敢啓。傳曰,知道。
又啓曰,今日宴禮,黨相公,慮以爲上馬宴,故臣答以非上馬宴,自上別宴之意,而告知老爺爲言矣。傳曰,知道。
以請宴禮單,傳于李楘曰,人蔘以十斤磨鍊,而何以七斤書入乎?李楘回啓曰,初以七斤磨鍊,而改以十斤之後,又改七斤付標矣。傳曰,雖以七斤磨鍊,而各站旣以十斤磨鍊用下,今此禮單,亦以十斤磨鍊,可矣。
傳于李楘曰,天使所求中,膃肭臍,隨後覓納之意,天使旣已知之乎?追送無妨,而若不知之,則卽令覓給,可矣。
李楘,以司饔院言啓曰,今此冊封各道進上,旣盡來納,而咸鏡道·慶尙道,尙不封進,雖無監司都事,所當封進,而迄無形影,極爲駭愕。兩道都事,請推考。缺道,最晩封進,殊無敬謹之意,監司及封進官吏,請竝推考。傳曰,依啓。
又以司饔院言啓曰,院屬京江漁夫等上言,啓下兵曹,兵曹移文本院,使之回啓,而上言內,議政府·成均館及浦洋折貢人等,船稅備徵事也。本院回啓內,如前侵責收稅,則各司書吏及浦洋折受次知人等,竝爲囚禁治罪,缺四五字事,已捧承傳,而成均館猶踵舊習,稱有承傳,下西江漁夫姜於夫秋十人等處,侵徵百倍於前,故將承傳之意,移文成均館,則回答曰,進上則秀魚而已,其他雜魚·鯤魚·眞魚等,自前捧用稱云,本院移文,專不採聽,館儒之供雖重,豈有踰於御供乎?京江漁夫,不時藥用鮒魚及天使。此下缺
又以迎接都監言啓曰,卽者天使張禮忠,出言曰,今日國王,欲來會,感則感矣,天雨如此,非但國王勞動未安,隨駕群臣,必將沾濕,種種不便。卽者國王若送拜帖,則是國王來臨一樣,俺等,辭謝送帖,則亦與迎接一樣,兩盡其禮,固無所妨,此意速爲啓知云,敢啓。傳曰,知道。善爲措辭,期於動聽。
傳于李楘曰,禮單弓箭,意以謂,尙衣院及內弓房,別造以給矣,昨日問于政院,則以軍器寺備給云,更招軍器寺。此下缺
李楘,以迎接都監言啓曰,卽刻天使分付曰,日似開霽,急遣的當員役,碧蹄以東水勢深淺及橋梁修治與否,探審以來云,解事宣傳官,卽爲發送,何如?傳曰,允。
又以迎接都監言啓曰,卽於崇禮門遣郞廳摘奸,則門上女墻,有頹落處,雖因大雨而致此,當初不能完補之失,不可不懲,請當該監役官推考,使之速爲改補,何如?傳曰,允。
全湜,以戶曹言啓曰,天使求請雜物中,虎皮二十張,豹皮一百張,啓下矣。天使,令黨志孝傳言,缺七八字豹皮則求貿願賣者有之,而虎皮則絶無願賣來納之人,雖竭一國之力,虎皮一百張,決難貿得,故欲爲減半備給,而猶且難得,臣曹拮据者,僅可四十餘張,又欲得十餘張,以準五十之數,試爲入納,而此亦無路覓得,極爲悶慮。廂房如有所儲,則特命下賜,以補不足幸甚,惶恐敢啓。傳曰,知道。
正言洪命耉來啓曰,朝京使臣假銜議政,雖出於尊重事體,而正二品從二品,只是一階之間,而臨時加資,非但事甚苟簡,資秩濫施,物情駭異,朴鼎賢加資,請命改正。謝恩使李德泂等前後誤事之罪非一,而涿州推銀之事,羞辱國家,莫此甚也。至於詔使親達於禮筵,則其旣不能檢飭,終欲其掩蔽之罪,豈可推考而止乎?請命門外黜送。答曰,不允。
全湜,以戶曹言啓曰,天使,卽刻出給銀子五千兩,今日內送于開城府,使之換貿人蔘云,令兵曹禁軍二人,別定給馬領去,而載持馬,亦令題給,何如?傳曰,允。
李楘,以迎接都監言啓曰,發賣一缺四五字市民呼冤齊訴,不忍見聞。聞葉相公·王相公等次知,而黨也,亦爲主張云。臣等,措辭具揭帖懇之,則其答如是,似無回聽之理,今方嚴飭次知譯官,以死爭之,期減其價,而未知畢竟如何完結也。原帖竝入之意,敢啓。傳曰,知道。
又以迎接都監言啓曰,天使分付曰,瓊玉膏劑方服法書入云,前者瓊玉膏半劑入納時,服法書入,而失之云,故原方及服法,竝爲書入,內局官員瓊玉膏半劑,又爲劑來,以自上劑送之意,措辭入納,而一劑,亦爲劑來,若更求,則難辦,故姑待更送之言,欲爲呈納之意,敢啓。傳曰,知道。
午時,上行南別宮行宴禮,凡儀,一如下馬宴儀。金尙憲,啓曰,先使同副承旨李植,奉御帖以來詣之意,通于天使前,何如?傳曰,知道。
李楘啓曰,毛都督差官,以探各事,與宣傳官,欲爲偕行云,而宣傳官,已爲發行,別定禁軍一人,給馬以送,何如?傳曰,允。
傳于李楘曰,內廂庫虎皮七張,隨後而來矣,送于都監,以補不足。
兩天使,開門出迎,與殿下再揖,至堂上,上請行拜禮,兩使辭,只行揖禮。上曰,兩大人,奉命辱臨,禮當伺候館下,而適緣賤疾,且聞兩大人,方在靜攝,復値陰雨成霖,不得逐日伺候,惶恐。兩使答曰,連日大雨,日氣且熱,而缺四五字多拜,上請坐。上曰,兩大人,辱臨下邦,而適値夏節,陰雨連日不霽,且館宇隘陋,供具未備,不勝慙赧。兩使答曰,俺等到此之後,供具極備,遠接館伴,皆盡誠接待,此乃國王費心之所致也。多拜上。上曰,昨者,伏聞初十日起馬之言,心甚缺然,玆使陪臣,仰達微懇,幸蒙兩大人許留,無任喜幸。正使曰,非徒欽限已過,俺等,留此一日,則貽弊一日,故欲爲速發,而因雨未果矣。副使曰,新王卽位未久,而俺等久留,則非徒庶事多曠,至於宰臣之伺候,軍士之侍衛,種種難便,故欲爲速發,而因雨未果,玆使管下,往審水勢,待其入來,將欲起馬矣。上曰,大人遽返,則非但小邦之君臣上下,俱爲缺然,大雨連日,橋梁,不無壞折之患,且冒雨上來,而冒雨下去,則貴體多勞,請少駐行旌,以體皇上欽命之重,以慰小邦攀慕之情,千萬幸甚。正使曰,俺等在此,貽弊不貲,且欽命有限,不可留滯矣。副使曰,此時之雨,無永晴之理,當發向碧蹄,如有破梁,則隨治隨濟矣。爲客之道,晴則行,雨則止,探水之人上來,則卽當打發矣。上謂副使曰,前蒙弓矢之贈,此乃小邦所未覩之珍寶也。多感多感。胡使曰,此乃俺出來時,皇上欽賜之物也。頃見隨侍所帶似不好,故玆用奉呈,而如是致謝,多愧多愧。行茶禮。上曰,小邦接待王人,自有成制,前後皇華,莫不俯領,而兩大人辱臨之後,凡在舊例之事,亦不俯察,此乃寡人誠意淺薄而然也。慙赧慙赧。兩使曰,厚宴厚禮,旣皆領之,一無不從之事,而以此爲缺八九字及完盃禮,副使,招通事出示小紙,仍曰,俺上來時,毛都督,以此三人收用之意,欲達於國王前,幸望採納,如何?三人,卽李景稷·鄭斗源·鄭忠信也。上曰,陪臣之奔走執事,乃其職也。不能則治之而已。豈以職分內事,有所論賞乎?副使曰,俺上來時,毛督府,使俺導達此意,其才若可用,則用之,不可用,則不用,可矣。上曰,此人等,當職則能盡其責者也。今奉盛敎,敢不唯命。副使謝曰,聞得督府之言,則督府駐節之初,此人等,盡力接濟之,故敢此言及,而今承唯命之敎,擧手稱謝。上詣詔使前,助進饌,缺六七字至御座前,亦助進饍案,同副承旨李植,以參隨官饋酒事出去。金尙憲,啓曰,差備譯官張禮忠,方爲伺候,而天使,分付差備譯官打發,使之收拾銀兩雜物,故退去之意,敢啓。傳曰,知道。
上助進小膳,兩使隨至,缺六七字筯進小膳,上問金尙憲曰,天使,雨晴則缺六七字耶,以初定十三日發行云耶,問于遠接使。金尙憲啓曰,問于遠接使,則天使,只云雨晴則發行,而不言某日發行,今者送人看水,此人回還後,當知之云矣。上請令宰臣,行酒。兩使答曰,俺等,當治行李矣。只於座上行一二爵,而速罷爲當。上曰,宴禮,自有規例,而纔行一爵,遽以速罷爲敎,心甚缺然。副使曰,俺等,旣以治行之事,且日氣甚熱,雖行百盃,禮則如一,只行一二爵,而完禮,似好矣。上謂金尙憲曰,朝以別宴之意,令譯官稟知,無乃不爲稟知耶?令譯官宋業男,措辭告之以此,非上馬宴缺二三字金尙憲啓曰,宋業男,告于天使。則答曰,別宴之意,朝已聞之矣,明日雨晴而發行,則以此爲上馬宴,若不得發行,則當得更會云矣。上曰,知道。座上行酒,提擧二人,捧爵跪進于兩使前,提調一人,捧爵跪進于上前,一時竝進。金尙憲啓曰,座上行酒,已爲講定之後,謄錄官誤傳,致令宗宰,捧爵入來,請謄錄官推考。上曰,依啓。座上又行酒。上曰,願飮微誠。爵正使曰,雖病而當領情盡。爵副使曰,俺本不解飮酒矣。副使,招譯官問之曰,過幾盃而禮畢乎?止此好矣。上曰,初筵禮,方未完而缺六七字日不得奉拜,而今始相接,竊願缺七八字領情已多,止此好矣。上曰,皇恩罔極,拱北之誠,日夜徒切,今幸兩大人,以近侍來臨,有若瞻望闕庭,喜幸無任。正使曰,賢王卽位,而俺等,奉欽命出來,有此相接,此由賢王之有德而然,國王重情,歸當奏知矣。上曰,頃年,曾聞孫閣老,出關禦賊,今則留住那地,而兵馬幾何耶?正使曰,孫閣老,領軍八十萬,方在關上矣。副使曰,孫閣老,方住關上,而所屬猛將,如馬時龍輩五十人,軍兵八十萬矣。上曰,廣寧則何將守之,而軍兵幾何?副使曰,廣寧居民,雖不能依舊完全,而不至於空虛,總兵曼槐,方爲留駐矣。上曰,天朝名將,多戰功而爲夷狄所畏服者,誰歟?副使曰,馬時龍,是也。上曰,軍兵糧餉,或自皇都,折銀以給耶?副使曰,銀則自太倉而出給,缺二三字自天津而輸送,又有十三道軍需之銀,自缺而來矣。上又請行酒。兩使,固辭曰,請速進大膳完盃。上助大膳,兩使隨至御座前,亦助進大膳。上與兩使對中,於堂中行終盃禮,又行完盃禮,承旨二人,呈禮單。兩使答曰,多拜上。上遂行再揖,降自西階,詔使,降自東階,送至中門外,一如前儀,申時還宮。
政院問安。傳曰,知道。
傳于李楘曰,宴罷後,天使未及入次,而下人等,爭鬪宴牀,竝拿推。
李植啓曰,臣承命饋酒于參隨官,該司所排,皆已加飭,而參隨官,以明日當行,各自打包,不肯來詣,而梁相公一人來會,酬酢頗洽,而其餘則多般措辭,四次邀請,則皆令差備人,取去饌牀及酒所餘五六牀,譯官等皆以爲,終無來會之意云,不得已分遣酒牀而退來矣。傳曰,知道。
李聖求啓曰,天使所送差官毛有見,帶去禁軍南泰勳來言,差官行至昌陵前川水,探審以爲,此水則不至盛漲,且橋梁今方造排,不患渡涉云云,仍爲還來,還入南別宮云矣。傳曰,知道。
金尙憲啓曰,胡天使曾送弓矢,此雖些少微物,而胡之爲人,計較毫釐,其心不無所望,或以武備中某物件,另致謝意。且兩使俱送饌品,此亦以我國別味,稱謝回禮,何如?傳曰,依啓。
李楘啓曰,詔使帶來武軍門差官,來呈揭帖及禮單,其回帖回禮,令該司,察而擧行之意,敢稟。傳曰,知道。
又以司譯院言啓曰,今見禮曹甘結,春夏等褒貶,當於十三四日間磨勘云。本院各學員役,皆以詔使時差備,晨夕奔走,詔使未發之前,不得會勘,或差去西路各處餞慰之行,則亦不得會勘,不得已詔使發行之後,磨勘啓聞之意,敢啓。傳曰,知道。
金尙憲啓曰,內局所儲膃肭臍,只有二十五部,幾部送于天使乎?內局亦似當有不時之需,不可傾儲而送,敢稟。傳曰,沒數送之。
李楘,以迎接都監言啓曰,海狗腎,京中難得之意,則已爲告之,而求之不已,外司元無貢物,無路得之,內局有若干箇,而還宮後,出庫送納云,入納之後,猶以爲不足,則求於産處,追後送之之意,措辭告之,何如?傳曰,知道。內局所儲追送,可矣。
又以迎接都監言啓曰,宴罷後,天使未及上階,轎夫頭目等,闌入宴廳,奪取三座豹皮褥席牀巾牀排果器等物,天使入去時親見之,拿致其中尤甚者,攢指棍打云。我國該司下人,物件器皿,無不見奪,亦爲紛沓,請摘發治罪處置,器皿令差備譯官,聞見覓得之意,敢啓。傳曰,知道。
全湜,以戶曹言啓曰,天使出給各宴所捧彩紬十四同,花席一百張,折銀千兩,下程物膳,亦爲折銀,自鐵山到京城,各站禮單,鹿皮十二張,盡以豹皮督納,急於星火,故已爲進呈矣。舍人張國祿,送金珠,價直二千兩者,督送銀子。又有黃淸者,發送二千兩物貨,銀蔘已盡,而發賣無窮,呈文請減之事,終歸悠泛。獨臣一人,而三百唐人,咸來備責,到此地頭,罔知所處,敢啓。傳曰,知道。十分酌處,勿失歡心,可也。
李楘,以司饔院言啓曰,小膳所盛盤,不爲精潔拭掃,至於御前小膳,以舊件破毁盤盛進,極爲駭愕。司畜署當日進排官員,請推考。傳曰,依啓。
趙翼啓曰,卽刻橋梁看審事,出送宣傳官楊廷植還來云,自沙峴至碧蹄,橋梁不至斷絶,雖或有小小破壞處,方爲修補,川水亦頗減少,明日則不患渡涉之難,因行路人聞,松京以上橋梁皆完云。傳曰,知道。
掌令鄭世矩來啓曰,陽智縣監李綣,初旣不稱,後亦不治,不可一日在職,而公議旣發之後,渠必不敢晏然莅職,寧急替可堪之人,請命罷職。答曰,不允。
傳于李楘曰,天使處所送斜笠,何以造作乎?欲爲御覽,入之。
全湜,以戶曹言啓曰,天使求請之物,催督急於烈火,而不準其數,則輒生嗔怒,不得已加措備以給,故啓下單子內,付標以啓矣。銀粧刀二百柄,錫粧刀四百把,則萬無準數之理,未知此後,又有何等變怪,極爲悶慮,敢啓。傳曰,知道。
李聖求,以訓鍊都監言啓曰,今日南別宮擧動時,後射隊如前射隊,結陣于南部前路矣。有一牽馬常漢,欲於突出排陣之間,軍人韓義正·金彦龍·宋弘等,防遮指門,則强不由門,必欲突出,義正等,相扶持之,諸監察所率所由十餘名,突入軍士中,義正等三卒,扶曳削髮,至於所着號衣號巾等物裂破,其中義正,則逢杖之處,極其殘傷,陣中攔入,至於大官,猶不敢爲之,況此隷卒之輩乎?所由等所爲,極爲駭愕,其中首倡者摘發,令攸司囚禁重治,後無此習之意,敢啓。傳曰,拿推。
李楘,以迎接都監言啓曰,卽者天使招臣及遠接使,要與相見,臣等到館裏,問欲見之意,則黨曰,明日當行,而求請虎豹皮等物,至今不納,故欲與陪臣面責云。臣等令戶曹,竭力措辦,各樣物件,急急措備,日沒時呈納,則黨曰,此等物旣已來納,則遠接使,不必入見云。明日發行與否,問於黨則定爲發行云,而毛有見,探審道路,而來告於天使曰,川水則猶可過涉,而臨津浮橋斷絶,且聞各官夫馬,阻水未到,難以起身云,則王天使則曰,明明起身爲當云,而胡則曰,吾之求請發賣之物,今日尙不畢納,明日雖晩,當往碧蹄云,其意不過催督,而性急如此,未知明日的發否也。明日自上早行上馬宴,面陳夫馬未集,從容發行之意,則似當於明明發行矣。聞今日又有進獻禮物云,其回禮,速令該曹磨鍊,俾無更爲催迫,何如?傳曰,知道。
傳于李楘曰,戶曹所儲倭環刀,可給天使好品者,有之乎?問啓。
傳于金尙憲曰,天使不樂受宴,雖請之,似不許矣,而在我之道,不可不請,明日缺三四字請宴,何如?金尙憲,回啓曰,依上敎,試爲請宴,而遣承旨請之乎,遣重臣請之乎?敢啓。傳曰,遣承旨請宴。
李楘啓曰,遣承旨請宴事,命下矣。今日已暮,雖暮往請乎?待明日早曉往請乎?傳曰,明曉往請。
啓曰,胡天使弓矢回禮,以武備中某種物件送之,且兩天使所送饌品回禮,以我國別味送之事,竝允下。武備之物,分付于軍器寺乎,自內特下乎?別味則分付何該司,而其物目,亦自該司斟酌磨鍊乎?敢稟。傳曰,知道。武備之物,當自內送之矣,饌品令迎接都監磨鍊。
傳于李楘曰,天使贈給弓箭,自前軍器寺不爲云,設使給之,軍器寺弓箭似不精,內弓房已爲措備,此弓矢給之。
啓曰,兵曹郞廳來言,闕內入直軍士,夜摘奸之意,敢啓。傳曰,知道。燼餘
上在慶德宮。停常參·經筵。
有擧動。
李楘啓曰,明日常參·經筵及十五日儒生殿講,取稟。傳曰,停。
全湜,以戶曹言啓曰,天使以求請雜物之價,出給銀子二千兩,在我受之未安,令差備譯官措辭,還爲入納,何如?傳曰,依啓。
李楘啓曰,戶曹所儲倭環刀,可給天使好品者,問于本曹郞廳,則以爲,本曹元無一柄之儲,缺詔使求請大環刀一百柄內,八十柄應給次啓下,而六十柄,則已爲貿給,二十柄,則時方貿易,小環刀一百柄,則依所求,盡爲貿給矣。傳曰,知道。倭環刀八柄,急速貿易事,言于該曹。
金尙憲啓曰,天使捲帳譯官來言曰,上馬宴禮單及頭目贈給物目,先爲書呈事,天使分付于館伴。且頭目以下支供,只朝食所用受之,點心,夕飯往碧蹄受之事,竝爲分付云矣。傳曰,知道。
李楘啓曰,臣以崇政殿請宴事,卽當進去,而昨夜都監草記,詔使或云明明起身,或云明日雖晩,當往碧蹄云。今日似當請上馬宴,未知何以爲之?都監亦請令先行上馬宴事,蒙允,故敢稟。傳曰,知道。
傳于金尙憲曰,天使晝饌,往碧蹄受之事,分付于家丁云。以明日發行之意,請留,何如?金尙憲回啓曰,卽刻問安承旨,往南別宮,以今日上馬宴之意,告于天使,則答曰,多拜上云。自上接見時,請留似當,敢啓。傳曰,知道。
李楘啓曰,天使若勸留不聽,則其行色必忙,似當自上直往西郊餞宴處,兩處排設,固知窘迫,而不得已分付兩處之意,敢啓。傳曰,知道。
又以司饔院言啓曰,頃緣天使宴禮之用,各官入貿,故目下生鮮,市上絶乏,將至闕供缺四字代納之意,啓辭蒙允,而大槪自缺五六字則,例以雜魚代捧之意啓達,而今則又値連爲水漲,勢不得已,雜魚仍爲代封之意,敢啓。傳曰,知道。
傳于金尙憲曰,天使禮單倭環刀,該曹貿易事命下,其可能趁及貿給乎?金尙憲啓曰,招戶曹正郞柳汝恪問之,則時方措備入納云云矣。傳曰,知道。
李楘,以迎接都監言啓曰,天使分付各差備差使員,盡爲入來聽候,故擡扛夫馬,道路等各務差使員,卽令都差使員,領率聽候之意,敢啓。傳曰,知道。
又以迎接都監言啓曰,天使,缺五六字我國別味送之事,傳敎矣。京畿物膳,差使員所備,只有生鮮·生蛤·小螺若干而已,他無所備,外方生物卜定,不多來者,亦盡腐敗,故頃日目缺三四字再次入納,今只有銀口魚·引鰒·全鰒·乾米蝦·大蝦等物,故收合磨鍊單子啓下,進呈之意,敢啓。傳曰,知道。
又以迎接都監言啓曰,自上所送物膳磨鍊,而皆無異味,似爲埋沒。昨日劑來瓊玉膏小一缸,則已爲入納,大一缸,則欲待更言後入納,姑令留置矣。此亦別味,竝書於單子之中,未知何如,敢稟。傳曰,知道。竝書於單子中,無妨。
傳于李楘曰,別禮姑當先送,而似爲略少,上馬禮單呈進時,偕缺三字李楘回啓曰,別送之物,若例書於禮單中,則彼不知自上特贈之意,今此各項物件,書於別單中,趁上馬宴前,詔使閑坐樓上之時呈進,以示自上別贈之誠,彼不無撫玩而喜悅矣,卽卽輸送於擧動前之意,敢稟。傳曰,依啓。上馬宴禮單,竝先送無妨。
傳于李楘曰,上馬宴時,當請留矣。彼若不聽,則自南別宮,直往西郊餞宴處乎?若直往,則兩處排設,似爲窘迫,何以爲之?
又傳于李楘曰,後下弓箭·靴子,似爲略少,當下尙衣院色紬若干矣。開書別單,餞宴時別贈,可也。
傳于全湜曰,天使別禮單所用,倭刀貿易事,言于戶曹矣。所貿幾許耶?問啓。
右議政申欽啓曰,臣承命詣詔使衙門,措辭請留,答曰,今日定欲發行,而國王當此陰天,至欲枉臨,敢不姑留?今日且傳言於臣曰,再見華銜多勞,多拜上云矣。回帖竝入啓。答曰,知道。
李楘,以迎接都監言啓曰,天使前,海狗腎二十五箇,昨日入納,則天使今日出給曰,皆非眞也。竝令改備以納,令譯官多般開諭,而猶不許納。此時雖求得於所産地,必未及於上船之前,其能稱意,亦未可必,極爲悶慮,敢啓。傳曰,知道。
金尙憲啓曰,卽刻捲帳譯官來言,天使招張禮忠分付曰,明日早朝回禮時,御所還到所館處,朝飯之際,國王曰,出行餞宴爲宜,但俺等所求請之物,不爲完了,則明日未可發行云矣。傳曰,知道。
李楘啓曰,雨勢如此,二嚴時刻差退之意,敢啓。傳曰,知道。
傳于李楘曰,海狗腎追送事下敎,而何以不爲更稟,徑先呈納乎?問于都監以啓。
又傳于李楘曰,天使求請,未及應副者,幾何?問啓。
李楘,以迎接都監言啓曰,卽者張禮忠來言,天使招渠謂之曰,明日早朝,俺當回謝於國王,回館朝飯時,國王出郊外餞宴,則俺當發行云,且曰,俺所求物件,若不盡爲完了,俺且不發。此意說與館伴及遠接使云,敢啓。傳曰,知道。
辰時,上幸南別宮,行上馬宴。行儀,一如下馬宴儀。
金尙憲啓曰,自前請留,卽天使許之,則例遣承旨致謝矣。上方到此,將行宴禮,或於宴席,親爲致謝,或遣承旨,何以爲之?傳曰,宴席親謝,似當。
兩天使,開門出迎,與殿下再揖,入至堂中。上請行拜,兩使不許,只行揖禮。上曰,小邦得接大人,方切喜幸,未滿旬日,遽欲還旆,故心甚缺然,先使陪臣,仰陳微誠,而大人俯諒許留,請拜以謝之。詔使答曰,免禮可矣,請坐。上曰,日氣甚熱,館宇狹陋,不審夜來貴體,如何。正使答曰,俺在海上時,連患疾喘,而今則平復。副使答曰,無事。請茶如前儀,上曰,別送禮單,擧動前已呈進耶?李楘啓曰,單子則已呈,而物件則時未入納云矣。詔使曰,毛督府差人,上年八月,以換貿米糧事,來在黃海道,至今未得交換云,幸,分付陪臣,如何?上曰,督府不爲移咨,故不知其事,而今承盛敎,當加檢飭。胡使曰,權帖處,文書來到,而所齎物貨,一半則已爲收納,一半則不爲收納,另加分付,何如?上曰,陪臣,私自往復,而未及知之矣,頃者,只聞私相交貿,而未有督府移咨之事矣,今承盛敎,敢不檢飭?胡使曰,有人壞了,而致有稽遲之弊,請另加分付。上曰,此必小邦土瘠民貧,官家竭力供餉,而民無餘儲,故未易交貿矣,當加檢飭。胡使曰,俺還朝,則當奏知添糧,而其間軍餉缺乏,方以爲悶,故敢此言及,而國王,以另加檢飭爲敎,多拜上。上曰,督府所乏者糧餉,而大人,欲爲奏知添糧,多幸多幸,交貿事當如盛敎。金尙憲啓曰,督府差官,來在天使座後,似當稱美,都督無失所望,敢稟。上曰,都督,當危難之時,忘身出來,招集遼民,兵勢甚盛,加以號令嚴明,奴賊不敢動,堂堂忠義,小邦無路奏知,今大人,親見而知之,以督府忠義,奏知於皇上,不勝幸甚。正使曰,督府招集遼民,果有功勞,而若非貴國接濟之力,督府何能有爲乎?此實國王費心之致也。副使曰,督府若非貴國土地,則無以長耕,又非貴國糧餉,則無以養士,俺等,還朝後,爲先奏知國王之功,而次及督府之功耳。上答曰,督府功勞,大人奏知,多謝多謝,小邦,別無所爲之事,而大人如是致辭,不敢不敢。上行第一爵,及完杯禮,一如下馬宴儀。上詣詔使前,助進膳案,兩使隨至御座前,亦助進膳案,左副承旨趙翼,以參隨官饋酒事,出去。上曰,小邦二百年來,恪謹職貢,小無欠缺,而道路旣梗之後,土産所供,亦多欠缺,極爲惶恐。正使曰,小無欠缺之事,多拜國王恪謹之誠。副使曰,國王如是太謙乎?小無欠缺之事矣。上曰,連日得接兩大人,莫非皇恩也。喜幸喜幸,但回禮太速,莫可攀留,小邦君臣,無任缺然。正使曰,因雨久滯,屢蒙盛禮,多拜上。副使曰,雖留十日,而情不得盡領,旣別之後,自當有信矣。上助進小膳,兩使隨至御座前,亦助進小膳。上曰,頃因督府,偵探人得聞奴賊,與西獺連和云然耶。正使答曰,曾未聞之事也。副使曰,此必奴賊放還寨缺只質其子,而有此言,近與西㺚連和之事,則曾所未聞也。上曰,當初奴賊,連陷淸河等堡,勢極䲭張,而今則退縮瀋陽,不敢復動,此必累挫於天朝而然耶?正使曰,當初連陷城堡者,以奸細內應之故也。今則邊上旣無此事,而東路有督府之兵,西路亦有把守之人,賊安得不縮乎?上曰,天朝定算,欲大發兵馬,勦滅後已耶?欲持久把守,而使奴賊日就滅亡耶?正使曰,豈欲持久把守,而待其自滅也?內地曼摠兵軍,及毛督府軍,當爲幾百萬兵,而欲爲持久之計乎?副使曰,俺等之出來也,未知海外兵數之虛實,而不敢動兵矣,今者探得毛軍形勢而歸矣。俺還朝後,當率內兵出來,與毛督府,協力共戰爲計矣。上曰,不共戴天之讎,久據遼路,而小邦力綿兵寡,尙不得一鏖爲憤,今聞天朝,將發天下兵,一擧勦滅云,不勝欣幸。正使曰,滅賊不遠矣。副使曰,貴國軍兵,非必渡江討賊,可着號衣號巾,作南方服色,列十餘營于江邊,以爲掎角之勢,可也。上曰,小邦力弱,雖不能獨當一隅,而與毛帥協心,以爲掎角之勢,則敢不盡力?胡使曰,天兵出征,則俺當出來矣,貴國軍兵,不須渡江,相與助勢於江上矣。仍招通事,謂曰,俺欲得倭環刀背厚便利者二把耳。上曰,此物,本非我國所産,而貿得於他國,故皆不堪用,雖盡心覓得,必不合大人之意,然當更覓以呈。胡使曰,願得國王所寶者。上曰,我國本非所産,而又不好劍,故別無所儲之寶劍,而當廣求以呈。胡使曰,多費心,多拜上。上謂金尙憲曰,別單所書倭刀,彼必以爲因求請而給之矣,須以本欲贈送之意,措辭告之,令戶曹,覓得長劍以呈。上曰,昔年神宗皇帝,特遣楊經理,翦除凶賊,再造小邦,故至今臣民,上戴神宗之恩,下思經理之功,愈久而不能忘矣,楊經理,今除某官,而在於何地耶?正使曰,遼東失守之後,方在囚中矣。副使曰,遼東失守之時,鎬與奴賊相通,故方爲究問矣。金尙憲,啓曰,長劍一雙覓來,而雖未知好品,似勝於別單所給矣。座上行酒二巡,詔使曰,日氣極熱,俺等,且有治行之事,宴禮停止,如何?上曰,前日之宴,旣未完禮,今又催罷,不勝缺然,敢請完禮。正使曰,日氣極熱,隨侍大小官,連日勞苦,止此可矣。副使曰,備案諸品,領情未盡,只願速進大膳。上强請大膳前,復進一杯,行酒三巡,上助進大膳如前儀,遂行終杯禮,及完杯禮。承旨二人,呈進禮單單子,又呈別禮單單子如前儀,副使,執別禮單,覽訖而笑曰,此馬何以越海乎?上曰,馬雖駑品,用表微誠。副使笑曰,俺武人,素好武器及馬耳。鳥銃數把,亦望覓送。上與兩使,遂行再揖,自西階降,兩使降自東階,遂至中門外,一如前儀,巳時還宮。
政院問安。傳曰,知道。
藥房問安。答曰,知道。
趙翼啓曰,臣承命往饋參隨官,而參隨官等,再三請之,皆以治行爲辭,不肯出來。臣令譯官謂之曰,國王爲諸公隨詔使,遠來勞苦,特遣近臣饗之,若諸公終不來饗,則國王慙愧,如何,近臣慙愧,亦如何?請暫時來饗。答云,國王爲遣近臣之意,至爲感激,而急於治行,不得進參,不勝惶恐,饌盤入送爲幸。臣再三請之,則百般懇請,只二人出來,而酒三杯,卽起去,甚有忙色。譯官言,頭目等,各入房內,裹結卜物,遑遑忙遽,其不出來,非托辭也。臣復使請之,而更無一人來者,臣不得已令司饔院,各入送饌盤而來矣。傳曰,知道。
傳于金尙憲曰,胡天使,求倭刀,不可獨贈,兩天使俱贈次,二件覓呈。
李楘,以迎接都監言啓曰,天使今日宴罷,頗有喜色,而取見司僕寺馬,謂譯官曰,此馬體小不好,換以善於能走大馬,可也。曾聞前行老先生,皆得朝鮮好花馬八匹,俺所知也。吾行時,轎前須排八匹好馬云。前行贈給,不過上下馬宴各二匹,而今云八匹者,所經兩道驛馬,長行四匹,今方在行,竝與贈給馬,而謂之八匹也。驛馬則旣已入手,雖已長行牽去,各道自當替換太僕馬二匹,前日迎於弘濟院者,留喂於館內,以下馬宴時,不爲呈納之故,今還持去云,彼必知此而有此言也。令司僕寺議處爲當,敢啓。傳曰,依啓。
傳于李楘曰,今見都監草記,天使下馬宴·上馬宴,皆有給馬之規乎?訪問于經事宰臣,以爲後天使之規例,可也。
李楘,以迎接都監言啓曰,傳曰海狗腎追送事下敎,而何以不爲更稟,徑先呈納乎?問于都監以啓事,傳敎矣。天使求請雜物中書出,故戶曹直爲入啓,都監又因譯官來言,啓請內局,送海狗腎於應辦色,臣等未及知之。厥後追送事下敎,而問于戶曹,則因催迫甚急,與他物竝爲入納云,故敢啓。傳曰,知道。
金尙憲啓曰,卽者軍器寺官員,持鳥銃四柄而來,臣看品則所造不工,不合於天使贈給之物。今聞訓鍊都監別造鳥銃,頗精巧,又有倭鳥銃,且兵器都監亦有品好鳥銃云,竝爲取來看品後,揀擇申稟之意,敢啓。傳曰,依啓。
李楘,以迎接都監言啓曰,天使明發事,已爲分付,而求請物件,若或未完,則俺且不發云,衙門之人,或曰十三日定發云。天使時未出此言,此言則不可傳也。但天使明當發行,而朝前回禮於闕中,則當只設茶禮,而卽出郊,行餞宴矣。若明日不行,而回謝於闕中,則行餞慰宴禮,令政院,知此意而擧行,何如?傳曰,依啓。
全湜,以戶曹言啓曰,天使求請之物,臣竭力求貿,啓下單子,數外加給者甚多,而猶不滿其慾,恐嚇不已。其中海狗腎·海獺皮,則雖加嚴督,市人等以爲,一死之外,更無覓得之路云。以此一事,將有難處之變,極爲悶慮。海狗腎·海獺皮,隨後覓送之意說與,而一邊下諭於江原監司,使之覓得追送。海獺皮則多少間,令平市署,某條廣加覓得,免致生事,何如?傳曰,依啓。
李聖求,以兵曹言啓曰,京畿監司狀啓,遽以忠淸等四道驛馬七十匹分把事,依允判下矣。傳聞昨日不雨,今日少雨,江水漸縮,船路通行,而四郊川水,亦皆可涉,驛馬刷馬,已盡入來云,四道人馬,飢困已甚,通議迎接都監,天使發行之後,旋卽放送之意,敢啓。傳曰,知道。
又以都摠府言啓曰,副摠管沈諿,以鐵山餞慰使下去,道里遼遠,一朔之內,必未及往還。當此逐日擧動之時,侍衛虛疎,依前例改差,其代令該曹,口傳差出,隨參於擧動時,何如?傳曰,依啓。
傳于全湜曰,此兩刀皆不好,他劍四柄,極擇覓得以入,而柄皮或有不正處,則都中有善爲修粧者云,須及明曉進排事,言于戶曹。
持平閔應亨來啓曰,陽智縣監李綣,初旣不稱,後亦不治,不可一日在職,而公議旣發之後,必不敢晏然莅職,寧急替可堪之人,請命罷職。答曰,不允。
正言洪命耉來啓曰,謝恩使李德泂等,前後誤事之罪非一,而涿州推銀之事,至於詔使親達於禮筵,則羞辱國家,莫此爲甚,而不記缺事件,其朦朧掩蔽之罪,不可推考而止,請門外黜送。
李楘,以戶曹言啓曰,天使求請未及應副者,幾許問啓事,傳敎矣。虎皮一百張內,已給五十四張,豹皮一百張,鹿皮一百張,大倭刀一百口,小倭刀一百口,白苧布二百疋,彩花席一百立,弓子一百張,則已爲准給,銀粧刀二百柄內,三十柄已給,其餘則爲半,本色爲半,倭小刀追給事,言之,則彼亦肯許,錫粧刀四百柄內,已給二百柄,未給二百柄,此則旬日之內,決難造作,其中最難得而切求者,乃海狗腎·海獺皮,而未能覓得,樺皮亦以斑爛有文者求之,而亦未覓得,方爲渴悶矣,卽刻差備,譯官張禮忠言內,海狗腎,乃是眞的,而非假僞之意,極力言之,則始爲動聽,不足之數,則追送云云,海獺皮,代以薰鹿皮五十張,水獺皮五十張,補給,不准虎皮,亦爲准數鹿皮,墊弓五十張,缺三四字送云云,水獺皮·虎皮·鹿皮,方爲求貿矣,弓缺二三字求樺皮,令軍器寺,急急擇好呈納事,自政院,招其司官員,分付,以重事體,何如?傳曰,依啓。燼餘
上在慶德宮。停常參·經筵。
有擧動。
李楘啓曰,明日常參·經筵,取稟。傳曰,停。
趙翼啓曰,留門,請出標信。傳曰,知道。
金尙憲啓曰,二嚴時刻已至,而天使時未起寢,二嚴差退之意,敢啓。傳曰,知道。
傳于李楘曰,天使冒雨將枉臨,極爲未安之意,遣承旨措辭告之。
金尙憲啓曰,捲帳譯官來言曰,天使今日欲爲發行,回禮時,只用茶禮,可也云矣。上曰,天使因忙,雖欲只行茶禮,而在我之道,當以宴禮磨鍊,可矣。仍傳于金尙憲曰,只行茶禮,則似無禮單,以其所求環刀·鳥銃等物,書諸別單而給之乎,何以爲之也?金尙憲回啓曰,環刀·鳥銃等物,似當書諸別單而給之矣,其餘別贈給磨鍊之物,則送之亦似無妨,惟在上裁。傳曰,元禮單已定,贈給之物,竝與別單而給之,可矣。金尙憲回啓曰,只行茶禮,則本無禮單,元禮單則不給,宜當。傳曰,天使非累度來此,回禮今始爲之。來此後,若行一爵,則必給禮單,臨時缺三四字金尙憲回啓曰,雖行一爵,行酒則當給禮單,若只行茶禮,則原禮單必給之,缺七八字傳曰,知道。
傳于金尙憲曰,缺二三字其後則無只行茶禮之時,今日雖只欲行茶禮,缺四五字用宴禮禮單贈之,何如?議啓。金尙憲回啓曰,臣與右承旨李聖求意,則以爲上敎允當,左承旨全湜,左副承旨趙翼,右副承旨李楘意,則以爲只行茶禮,則元禮單贈給,似爲未妥云,伏惟上裁。傳曰,宴禮領受與否在彼,而旣設宴禮,則雖不行宴,卽以宴禮所用禮單呈納,無妨。
李聖求,以都摠府言啓曰,新除授副摠管具仁垕,與副摠管沈命世,異姓四寸兄弟。相避在下者當遞,沈命世改差,其代令該曹,口傳差出,何如?傳曰,依啓。
李楘,以迎接都監言啓曰,卽者通事來言,天使分付擡扛夫馬,卽爲整齊發送云。回禮後,似當發行,軍色郞廳李景容,留在館內,收拾器具及排設雜物,臣則率各色郞廳,先往弘濟院別送後,與戶曹判書沈悅,回到館裏,點檢諸具之意,敢啓。傳曰,知道。
金尙憲啓曰,迎接都監啓辭,天使回禮時,只設茶禮,或設宴禮,令政院知而擧行事,允下矣。天使今日回禮後發行,則其勢甚忙,只設茶禮,可也,若仍留則請行宴禮,可也。天使擧動,非政院所能遙度,惟在都監善爲探聽,先期稟旨定奪,以此分付于都監之意,敢啓。傳曰,知道。請行宴禮,似無不可也。
政院啓曰,今日詔使回禮時,亦有別贈給禮物,自上待賓之道,誠可缺五行今則以十餘萬兩爲不足,傾國缺六七字之力,而無以盡充其慾。今此別贈之物,雖曰微小,而彼必援以爲例,日後之弊,安保其必無乎?況鳥銃亦必以極品給之,則此實難繼之道也。旣非我國所産,自當循例應之而已,亦不必竭求好品,以增難堪之弊。當初十餘兩之銀,終至十萬餘兩,則此亦不可不慮也。鳥銃亦當以我國所造應之,可也,亦不必以倭鳥銃極品給之,以開後日無窮之弊。臣等所見如此,不敢含默,惶恐敢啓。傳曰,知道。爾等之言是矣,然物甚微小,給之何妨?鳥銃以我國所造應之,可也。
李聖求啓曰,臣承命詣南別宮,以上意,令差備通事入告于兩使,則答曰,擾害貴國,多蒙盛意,雖雨必躬進以謝云。今方促具食,食後來詣云矣。傳曰,知道。
又以兵曹言啓曰,天使今明日當爲發行,擧動若由崇禮門,則非但悤遽,若與天使員役相値,則事多難便。餞行與迎勅有異,群議皆以爲,由敦義門擧動爲當,敢啓。傳曰,依啓。
李楘,以迎接都監言啓曰,天使分付,回謝國王,還館朝飯後,卽當離發,只喫茶一鍾而罷,此意啓知云,敢啓。傳曰,知道。
李聖求,以兵曹言啓曰,昏朝時,天使駐京之日,例徵所屬江華兩鎭軍兵,結陣於缺二三字館,或過旬望,故用夜營規布帳排設矣。缺十餘字又無夜營駐宿之事,缺七八字結陣布帳排設事,自今後勿爲擧行,何如?缺
全湜,以戶曹言啓曰,兩西監司,欲得油紙扇帽等物,前日狀啓矣。用餘厚油紙七卷,扇子四百把,遠接使下去時付送,使之分給兩道,何如?傳曰,依啓。
又以戶曹言啓曰,各站頭目贈給綿紬油煤墨外,皆自京下送矣,其餘雜物,一半本道,一半折銀次,依上來時例,本曹算員一人下送矣。所騎馬及銀子載持馬,令兵曹給送,何如?傳曰,依啓。
又以戶曹言啓曰,天使求請雜物中,海獺皮代水獺皮五十張,薰鹿皮五十張,虎皮一百張,已爲畢給,銀粧刀四十柄,錫粧刀七十柄,亦爲加給,銀粧刀未准者,則追送事相約矣,敢啓。傳曰,知道。
李楘,以迎接都監言啓曰,卽者擡扛缺部,又爲加納云。擡扛百五十部,竭力造呈矣,臨發日晩,始定加納,今方刻期造納矣。待天使回館,卽當發送云,而前站官李萬才,朝已出去云,敢啓。傳曰,知道。
又以司饔院言啓曰,本院初知今日回禮時,只行茶禮之意,但備餞宴之需,而今日天使若定爲發行,而餞宴之需,移用於回禮,則非徒餞宴諸具,未及熟設,數少下人,全數來在闕下,兩處萬無分力周旋之勢,極爲渴悶,何以爲之?惶恐敢稟。傳曰,知道。
內乘以提調言啓曰,以迎接都監啓辭,弘濟院迎候天使馬,留喂於館內者,下馬宴時,不爲呈納,故今還持去云,彼必知此而有此言也,令司僕寺議處爲當。傳曰,依啓事,命下矣。此馬之事,頗有曲折,而頃者下問時,不敢縷縷,略爲回啓矣。當初此馬因下敎,贈給天使,故本月初二日,御覽,二日發送于弘濟院,初三日迎詔使先行,仍爲留養於都監矣。旣留養於都監,則都監豈不知爲天使贈給之馬乎?旣知天使贈給之馬,則不當卽爲缺三四字天使行迫之後,始爲啓稟,此馬若卽給於下馬宴時,則今番他馬,雖不贈給,似可矣。臣昨日以宗宰,詣都監時,有都監吏一人來言曰,天使前他馬贈給,彼留養之馬,何以爲之?臣答曰,此馬本爲下馬宴贈給,而都監不卽處置,今則代送他馬矣,如無更爲加給之命,則留養之馬,似當退去云矣。今者啓辭如是,豈天使知其曲折而認爲己物耶?馬匹啓下,則自是本司之事,至於加給當否,自都監稟旨處置之事,而啓辭中,令司僕寺議處云,未知其故,若加給命下,則其留養之馬,雖還持去,卽當牽送,加給與否,都監酌量稟旨,宜當,敢啓。傳曰,知道。
辰時,兩天使以回禮到闕,上出迎崇政門外,相與再揖,入至殿中,上請拜,詔使曰,俺等來謝厚意,俺等當先拜矣。上更請先揖,詔使曰,然則竝拜,可矣。上與正使再拜,次與副使再拜,上曰,大人,冒雨辱臨,不勝惶恐。詔使答曰,今日當發行,故爲謝辭而來矣。上曰,連日大雨之餘,道路橋梁,未及修治,且暑熱如此,何以發行乎?雖不得留諸多日,而今日則姑留,待晴發行,以副小邦攀慕之情。詔使答曰,六月之天,永晴何期?當離發王京,進往碧蹄,待晴而行之爲計。上曰,碧蹄,乃野站也。館宇狹陋,不合留宿,且不無雨漏之患,姑留今日,待晴發行,幸甚。詔使曰,俺等,行客也。豈可長留於王京乎?今日定往碧蹄矣。請坐。上曰,强請留行,固知未安,而天雨如此,日氣且熱,若於今日,定爲發行,則非徒小邦,尤極缺然,貴體,亦必勞傷,請姑留今日,以副區區之望。正使曰,若非高情,則初十日當發行,而多感厚誼,至今信宿矣。副使曰,縷縷之言,多拜上,行期已定,不可改也。上謂金尙憲曰,彼若中心,欲發於明日,則今日不爲强請,恐或有妨矣。金尙憲回啓曰,然則請茶時,更請,爲當。上曰,允。上謂金尙憲曰,天使擧動,不爲分明傳語,致有顚倒之患,軍色郞廳,及傳語軍領率人等,竝拿推,請茶如前儀。上謂金尙憲曰,天使今日,定發與否,問于差備通事。金尙憲回啓曰,問于差備通事,則天使,定欲發行,而黨相公,方在館內,督捧銀子云矣。請宴,兩天使許之。上謂金尙憲曰,旣許宴禮,酒半請留,似當。上行第一爵,及完杯禮,上助進膳案,兩使,隨至御座前,亦助進饌案,左副承旨趙翼,以參隨官饋酒事出去,上助進小饌,兩使隨至御座前,亦助進小膳。上曰,屢度請留,極知未安,而雨勢如此,姑留今日,如何?正使曰,下人等,已爲出去,不得已發行矣。副使曰,情雖無窮,而已發遣下人,不可留矣。上曰,再三請留,極爲支離,而雨勢如此,日氣甚熱,恐傷貴體,玆敢更請。正使曰,前站官,旣已出去,不可招回,事勢如此,不得已發行,而屢蒙懇請,多拜上。副使曰,俺等,留一日則貽一日之弊,旣爲行客,則前進碧蹄,觀雨勢發行,可矣,何必長留於此乎?上令宰臣行酒,副使曰,日勢向晩,宰臣,行酒免禮,可矣。上曰,恐勞貴體,請依昨日座上行酒。正使曰,惟命。副使,請速進大膳。上謂金尙憲曰,今見司僕寺草記,天使上下馬宴竝給之事,令都監議處云,館伴,則已往弘濟院,使司僕寺,考見前例回啓。座上行酒一巡。上曰,小邦山川,雖不足觀覽,而前後皇華,莫不游賞,今大人,獨否焉,不勝缺悵之至。正使曰,連日落雨,行且忙甚,不得觀賞,而垂問至此,多拜上。副使曰,俺與山川,素無緣分,不得觀覽而歸矣。金尙憲啓曰,上下馬宴給馬事,司僕寺,無可知之路云矣。上曰,官員則緣數遞,雖或不能知,而老吏,則不無詳知之人,急急回啓事,言之。座上行酒二巡。上曰,幸領情盡爵。正使曰,依敎。副使曰,俺不能飮酒,請速進大饍。上曰,宴禮初設,卽催大饍,心甚缺然,惟願更進數爵,從容完禮。兩使曰,止此足矣。上謂金尙憲曰,胡使所求倭刀,只給二柄,無乃有不足之意耶?金尙憲回啓曰,別單所給,雖只二柄,而貿易之數,將至二百柄,則不爲不足矣。副使曰,昨所達,國王所寶倭刀,願得之。上謂金尙憲曰,上年對馬島進上倭刀一柄,極好,今欲給之,而若送其刀於胡使,以例品刀,送於王使,則無乃王使,有慍意乎?金尙憲回啓曰,而彼雖不言其刀,人或知之,則不無有嫌於差等矣。副使,見倭刀曰,此劍差小,而非古劍也。幸得國王所寶,則俺歸國之後,豈有頃刻敢忘於心乎?座上行酒三巡。詔使曰,日氣極熱,俺且行忙,請止宴禮,速進大饍。上助進大饍,如前儀,詔使,亦助進後。上行終杯禮,進完杯於王使曰,請領情盡爵。王使遂盡爵。次詣胡使,亦請盡爵。副使,辭以不解飮。承旨二人,呈進原禮單,又呈別禮單。上別出內藏寶劍二柄,分呈兩使前,仍致辭。王使曰,大人,雖不求之,而適有所儲,故敢呈。副使拔而視之曰,此亦新造之物也。願得古劍。上曰,若有所儲,何惜之有?此爲小邦珍寶,故送之耳。副使曰,俺當再來,預得寶劍,待之如何?上曰,大人再來云,多幸多幸,其時若有所得,則敢不呈進?副使,取正使所贈刀,拔而視之曰,文官何用刀?俺當持去矣。遂授其家丁。上請拜,詔使辭之。遂行再揖,告之以卽往郊外餞別之意。詔使降自東階,上降自西階,送至崇政門外,一如前儀。
傳于李楘曰,詔使斜笠看品次,卽卽入之。
李楘,以迎接都監言啓曰,昨夕毛都司有見,來見臣等,臣等以海狗腎非假之意,海獺皮非本國所産之由,極力懇陳,且言老爺必不知此情,欲呈文極陳云,則毛有見曰,老爺必不知如此,老大人呈文,則必以爲未便矣,俺當力陳於老爺前云云,因曰,貴國民命盡矣,明年太監若又來,則何以支當?可憐可憐云云。初昏後,張禮忠出言,海狗腎旣爲受之,未准者,追後送之,海獺皮代以他皮,而其餘物件,則幾盡入納矣,敢啓。傳曰,知道。
又以館伴·遠接使言啓曰,天使所送臣等處禮物,送于戶曹之意,前日啓達,則領受事命下,而金段等重物,臣等不敢領之,竝送戶曹之意,敢啓。傳曰,知道。只送黃金,可也。仍傳曰,戶曹判書沈悅處所送禮物,遠接使一體給之。
李聖求,以兵曹言啓曰,二運扈衛差備軍,六百五十名,調集矣。天使已爲回程,放送之意,敢啓。傳曰,知道。
午時,上幸慕華館,行餞宴儀,一如下馬宴儀。
傳于李聖求曰,天使上下馬宴,竝給馬之說,頗不仔細,更問以啓。李聖求回啓曰,見司僕寺草記,問諸老吏,則皆曰,以鞍具馬,立之於弘濟院,以其馬贈之於下馬宴,而缺三字別無所考云矣。仍傳于李聖求曰,朝者,有二度贈給之言,而皆不分明,李廷龜,屢經天使之行,想必知之,問啓。李聖求回啓曰,天使贈馬事,因傳敎招迎接都監郞廳,使之往問于館伴李廷龜,則郞廳,不爲親往,使下吏傳問云,時急之事,必致稽緩,極爲未便,請推考。傳曰,依啓。
李楘啓曰,今日自上崇政門乘輦後,徑請進發,請左通禮辛成己推考。傳曰,勿推。
詔使自京出來,上自小次乘輿,出候于階上。詔使着騣冠,衣鶴氅,至階下降轎。上降階,與詔使相揖,陞自西階。詔使,陞自東階,入至壇上幄次。上請拜,詔使辭之,遂行再揖。上曰,大人光臨小邦,君臣上下,莫不喜悅,未滿旬日,遽爾發程,而誠意淺薄,請留不許,無任缺然之至。正使曰,雖不久留,而領情則多矣,無任感激之至,請茶。上曰,連日大雨之餘,道路泥濘,橋梁斷絶,深恐小邦,敬待王人之道,有所未盡也。副使曰,幸分付于遠接使,橋梁斷絶處,善爲修治,以濟俺等,如何?來時大同江轎夫,亦有沈溺者,最爲可慮。上曰,卽當分付,而但雨勢不止,則恐未及造結浮橋也。副使曰,俺等上來時,遠接使及張通官,盡誠伺候,須加收用,以償其勞,如何?浮橋,則俺等,亦知未及造結,以大船濟之,分付幸甚。上曰,陪臣盡其職者,乃爲職分內事也。有何褒賞乎?大船濟之事,當加檢飭也。上曰,上馬宴時,令該官送馬,而不爲擇好以呈云,該官,則別爲治罪,而又擇送各一匹矣。正使曰,多拜上。副使曰,願得花馬,體大而缺二三字上曰,小邦不貴花馬,故今無所畜,只有純色馬,玆不得覓呈,惶愧無已。副使曰,當言于遠接使處,以前行花馬持去。上曰,令遠接使,如有可合花馬,則依敎進呈耳。金尙憲啓曰,天使贈給馬事,問于李廷龜,則云學士天使時,曾無再給之例,劉用時,雖有再給之事,而未能記憶云矣。副使曰,卽者隨侍大小官,立於雨中,俺等下人,亦皆冒雨,今願立而行酒,速罷宴禮。上曰,旣別之後,無路更奉,只願完禮。詔使曰,隨侍諸臣,冒雨勞苦,俺且行忙,不可久留,立行三杯,不勝幸甚。上曰,後會無期,更願從容領情。上行第一爵,如前儀,竝行完杯禮。詔使,將欲辭去,上固請就座。詔使曰,旣已領情,不必就座。上欲行終杯禮,詔使辭之,上請立進一杯,詔使許之。上曰,大人之行,甚爲忙迫,未得從容完禮,不勝缺然之至。正使曰,多拜上。副使曰,請留之意,出則高情,多拜上,俺當不久,奉命再來,豈無相見之時也?上曰,大人若再來,誠幸誠幸。副使曰,俺定爲出來矣。上曰,節屬季夏,海霧陰晦,萬里風濤,何以濟涉?奉慮尤切。副使曰,立秋後,俺當過海。上曰,秋後則風濤洶湧,海路難涉云,何可待秋也?副使曰,九十月前,則過海無矣。上進爵,正使飮訖,上曰,大人,盡爲領情,多謝多謝。更進一杯,正使曰,情甚缺然,俺當更領。上又進一杯,正使飮盡,上次詣副使前,進爵,仍請盡領,副使曰,俺量少故不能盡耳。上請依正使例,連進三杯,副使曰,卽今發行,止此可矣。上强請一杯,副使方飮,上命承旨二人,先呈原禮單,致辭于兩天使曰,贐行古禮,惟冀勿郤。正使曰,雖已領受禮物,一日之內,何可再爲?上曰,物雖菲薄,而無以表情,更願勿郤。正使受之,上謝其領情,副使不辭曰,多費心多拜。上次呈別禮單,致辭于兩天使曰,物雖菲薄,而別爲表情,願大人,勿郤。兩使答曰,領情太多,多拜上。上請行拜禮,詔使曰,只行揖禮,可也。上曰,拜送王人之禮,不可廢也。請拜而送之,詔使許之。上與正使再拜,次詣副使,再拜至中階上,再揖至中階下,再揖至階上。詔使乘轎,上擧手,詔使亦擧手,上命預差通事李明漢追告曰,淸塵漸遠,不勝黯然。詔使答曰,彼此同然。酉時還宮。
政院問安。傳曰,知道。
藥房問安。答曰,知道。
大司憲李顯英,執義鄭百昌,掌令尹衡彦·鄭世矩,持平閔應亨啓曰,昨朝諸監察,呈課于臣等,略曰,本月初十日,南別宮親臨時,監察陪到門外,不意喧聒,捉致推問之際,都監砲手十餘名,突入監察所由下人,無數亂打,檢金稱名,缺四五字大槪監察,雖秩卑之官,糾檢缺四五字有在,雖以都監隊卒,闌入致辱,必缺十餘字此輩之作挐攔阻,諸監察,不得缺七八字駭愕,作亂砲手,摘發治罪云云,臣等,以擧動臨迫,未遑推治,旋因都監啓辭,所由拿推事,命下矣。具備兩造,審其曲直,惟有司在,而臣等,常時不能豫防之失,在所難免,連有擧動,不敢瀆擾,今始來避,所失尤著,請命遞斥,臣等之職。答曰,勿辭。
持平閔應亨來啓曰,陽智縣監李綣,初旣不稱,後亦不治,不可一日在職,公議旣發之後,渠必不敢晏然莅職,而幺麽一守令,論列累日,尙未蒙允,極爲未安,請命罷職。前檢閱申㥛,附會逆黨,冒玷科第,及入史局,爲其腹心,前典籍沈之溟,以元凶一家之人,元凶卵育,若其子弟,凶謀祕計,無不預知。前掌令李時楨,初附逆筠,爲鬼爲蜮,旋事爾瞻,得占臺閣,廢母罔極之論,終始擔當,流配六鎭,已極失刑。前僉正金鐸,科場借述,與再榮,少無異同,當初網漏,獨免刑章,而或下敍命,或給職牒,朴憲不擧,物情駭憤,請竝還收成命。至於前判官金振遠,非獨奴事逆魁,濫廁淸班,居家悖行,不母其母,未嘗與之同居,托以乞郡,得補畿邑,而反置其母於窮村半日之程,終始不將,及其母死訃來之日,晏然造家于京,如此極惡之人,豈可使之偃息都下?請命門外黜送。詔使之來,竭一國之力,以爲支供,而事完之後,則凡牀卓鋪陳器用諸般物件,不能看守,盡爲奸吏偸竊,缺四五字誠極痛駭,況京畿物力,半入於假家之役,缺七八字旋卽撤毁,歸於虛地,尤爲無謂,缺四五字實由於此,請命都監,從長善處,缺四五字物件,一一照會入啓後,下于該曹,合爲後日之用者,盡心守直,以爲後日之用,若如前私自輸入,或擅借於士大夫之家,以致缺四五字當論以偸竊官物之律。答曰,依啓。申㥛,缺六七字經大赦均宥,可矣,勿爲更論,缺十餘字勿煩,李綣事,不允。燼餘
上在慶德宮。停常參·經筵。
李楘啓曰,明日常參·經筵,取稟。傳曰,停。政院問安。傳曰,知道。
藥房提調臣李貴啓曰,昨日郊外,冒雨擧動,不審夜來聖候,何如?臣等,不勝憂慮,敢來問安。答曰,平安。
傳于李楘曰,張晩,命招。李楘啓曰,玉城府院君張晩命招,則來詣矣。傳曰,引見。
安璥啓曰,臣以肅靖門祈晴祭獻官進去,而謁者禁火司別座朴宗男,終不來參,不得已他執事推移兼行,祭享重事,未免苟簡,缺四五字敢啓。答曰,推考。
趙翼,以義禁府言啓曰,大駕還宮時,典獄屛門近處,名不知女人擊錚,極爲駭愕,令攸司,囚禁治罪,何如?傳曰,依啓。
李楘,以侍講院言啓曰,輔德兪伯曾,過限未肅拜,書筵重地,不可久曠,令該曹,斯速處置,何如?傳曰,依啓。
又以戶曹言啓曰,百官處所收銀子,各各封識別置矣。今旣不用,還爲分給之意,敢啓。傳曰,知道。
金尙憲啓曰,臣昨日到碧蹄館,日已昏黑,天使,亦纔到稅駕矣,臣卽詣館下,與左議政尹昉,迎慰使金自點,缺四五字天使前,告以自上委遣之意,則天使答云,今日困憊,明日相見,臣等今日早朝,復詣館下,天使食後,坐堂免宴,依前折銀,臣等,俱入行禮,呈御帖禮單,兩使覽過稱,禮物重重多拜,上臨辭出給謝帖,胡天使,招臣于前,以國王前後,多所贈遺,心甚未寧之意,丁寧致辭,使之啓知,重言復語,愈益委曲,非復來時之辭氣也。且曰,前者所懇,陪臣等收用事,幸毋忘,勿謂此下缺
李景稷啓曰,自上接見詔使時,詔使出小紙,以傳毛缺四五字千萬意外,臣錯愕罔知所措,往復將命,有若無缺三四字思之,惶恐慙靦,不意詔使,到碧蹄,以若干贈物,付都承旨金尙憲,使之傳送,以致其意云,臣不敢晏然,無處領受,請送戶曹,以爲處置,其紅帖,敢此竝入,惶恐敢啓。傳曰,知道。卿其領受。
李楘,以工曹言啓曰,今春夏等褒貶等,第只隔數日,而參判臣沈命世,以餞慰使,參議臣尹民獻,以問安假承旨,下歸平壤,褒貶重事,臣不可獨爲等第,待參判·參議還來後,同參等第之意,敢啓。傳曰,知道。
持平閔應亨來啓曰,陽智縣監李綣,本以無狀之人,超授本職,居官不謹,委政下吏,民皆怨咨,皆懷逃散之心,臣等,以爲一日在任,貽一日之害,故非不知詔使留館,而連章爲瀆擾,使行已返,無所推諉,而天聽愈邈,臣等,竊惑焉。臣等,雖駑劣,待罪臺閣,以下缺十餘行前判官金振遠,居家悖戾,惟婦言是聽,不母其母,未嘗同居,托親乞郡,爲永平判官,而棄其母於窮村無所依歸之地,菽水不繼,而非徒終始不將,至於缺七八字獨置其妻母於衙中,稱以大夫人而事之,其妻母,卽徐國楨之母也。及其母死訃來之日,其妻在京,終不擧哀,晏然興造不撤,此外可駭可愕之事,臣等,不敢一一枚擧,以瀆天聽也。罪關人倫,通國皆知,而門黜之請,實體聖上好生之德,請勿留難,亟賜允兪。答曰,勿煩,李綣事,依啓。
持平李景義啓曰,臣頃以散秩,歸省病母于文義縣,症勢沈綿,未忍遽離,千萬夢寐之外,新命又下,驚惶感激,措身無地,本月初四日,祗承召命,而監司巡在遠邑,給馬公文,初七日始到臣處,旋卽星夜馳進,而中路,又爲雨水所阻,今始趨缺二行請命遞斥臣職。答曰,勿辭。
司憲府監察臣權㠎等上疏,伏以臣等俱以無似,忝居本職,官祿且榮其身,涓埃無補聖朝,固當退而省罪,不竢終日,而適値冊使來臨,實是邦家莫大之慶,雖以螻蟻眇末,庶期策勵駑鈍,職思其居,以效遼豕微勞矣。今月初十日,自上南別宮行幸時,臣等,以本府監察,缺二三字迨大駕,入次館舍之後,臣等,亦退伏依幕,恭俟還宮,俄有通禮院下人,來報以諸事預備,臣等,將整飭僚屬,顚倒趨班,忽聞依幕門外,不意騷屑,其疾號急走之聲,不翅若陣馬騈闐,頃之,奮突擊刺,缺三四字甚至諸監察所率下人,太半渙散,本廳班行,將不成模樣,臣等,倉卒遭變,不勝驚駭,令一所由,捉致其首亂之人,則乃訓鍊都監砲手韓義正等三人,而此外亂兵之闖入依幕者,其數亦多矣,臣等,急於隨行,未遑詳詰,槪聞其所以然,則砲手等,陣外會飮,使酒橫行,適與呵禁所由,爭詰相鬨所致也。其間孰是孰非,臣等,實所未曉,而以其盤問曲折之時,肆毒詬罵之意,見之則義正等之使酒紛拿,灼然可知矣,缺十餘行以國家當初設立之意,觀之,則其爲不輕而重也,較然矣。只此本府所由,雖幺麽隷卒,而缺四五字導,則亦不可謂監察爲官也。自有首倡所由,拿囚之命,本府下人,一味惶恐,凡有呵禁,首尾畏缺四五字言,進一步,無復有曩日法府下人之氣色,則缺四字爲官者,亦何得以措手足乎?吁,古之監察,糾官邪矣。今之監察,備員而已,自顧歉然,寧不靦面?臣等,非不知趁卽具由,仰達聖聽,而事涉瑣細,未敢瀆擾。今者,伏覩大司憲臣李顯英等,引避之辭,實由臣等疲軟,不能檢下之罪,豈有都監啓之臺長嫌焉,而臣等,獨自强顔隨波之理乎?請亟命罷去臣等之職,臣等,不勝惶恐屛營之至,謹昧死以聞。答曰,省疏具悉。爾等,宜勿辭。
引見體察使張晩于資政殿,入侍,承旨趙翼,記事官任絖·記事官鄭沇,記事官具鳳瑞。上曰,近因詔使,經過朝廷,未遑念及於西方,今未知邊事,如何云耶。晩曰,小臣,自暑熱以來,眼疾尤爲浮重,身且呻痛,未得隨參於朝班,只憑西邊所報聞之,而邊上,亦未詳賊勢之如何,但因毛之所言,爲啓云矣。毛軍,屢進屢敗,伊賊,不以此爲生梗,無一番出寇之患,故於心,頗置之尋常,此非細事也。自廣寧以來,曾未有侵軼之事,而毛也。每自此起兵,有窺覘之意,賊之憚惡,必不忘也。上曰,此乃國家大段害處,苟且姑息,豈美事也?晩曰,向因李曙陳疏,不入南軍,而募得西兵,此事甚爲便當,但西邊募兵,其勢不易,此非但臣之所見如此,自此往還于西者,莫不知其然矣,大槪設或募得,多不過千餘,少則必不出五六百,以此些少募卒,將何用哉?況旣募之後,不施優待之典,則離散之患,難保其必無,故欲以南軍二千缺七八字募兵之資,而卽今督捧,尤爲難便,新出米布,其節尙遠,以此廟堂之議,歧而爲二,遷就不決,尙未歸熟,而使西邊將卒,獨當此賊,朝廷,邈然不爲之備,則邊上人,必皆曰,外壓大賊,內無顧藉,獨令吾儕,置之死地云云,豈不大可慮也?海西郡邑,只二十三,而其中,最殘四五邑,今此詔使之過,一站竝定,雖至三四邑,而宿處六百餘兩,宴享處千餘兩,過站二百餘兩,例必徵捧,其餘男丁之赴防者,亦幾一千餘名,而一邊催納者,都監砲保價布矣,原其立法本意,旣以丁壯,充爲軍兵然後,除其老殘,收其價布,而今也丁壯多,而老殘小,故末番一人之價,元數五疋內,或只給二三疋,或元不得覓給,且其未收之木,亦一百八十同,故臣,旣具由狀啓矣。以關西本土之兵,戍在其地,除南軍遠赴之弊,甚爲好事,臣亦察其形勢,欲爲而尙未得方便也。且海西別勝軍三千,關西精抄軍五千,以爲賊若長驅,而不可當,則欲以此爲備內之計,故或赴防,或置內,鍊習蓄養,以待不虞,而頃者适賊,爲平兵時,其道五千,盡入其手,臣,只以海西三千,以爲殲討之具,今又南軍,不爲赴西,則必以此移戍西關,而內地之事,盡爲虛疏矣。上曰,此乃自前別樣蓄養之兵,而一朝,使之赴防,則民情,亦不無渙散之理矣。晩曰,平安道精抄軍五千,待變於寧邊者,盡爲适賊之用,故臣收得海西別勝軍三千,留在黃州者,驅而討逆,及時剪滅,非此,則與誰交鋒於适賊乎?今者奴賊,若或犯境,則遠地之兵,何可及期徵發?用此留置於西路,以爲待變之具,可矣。上曰,李貴箚陳之意,如何?晩曰,李貴之議,亦非不善,趁慮奴賊待變,八年徵發,東南民力已竭,今秋則不爲徵戍,使之休息,其意甚當,但秋冬之交,虛實之間,未免有一二度騷屑之事,則當此時,萬無不爲徵兵之理,故臣意以爲,旣已裝束者,不可不入送,且備局之會,武臣之議,亦皆與臣合,而與李貴議合者,亦不少,大臣以上裁入啓,臣甚非之,何也?賊若不來云,則不送爲可,若或有入寇之患,則不可不送,何可以兩端不決之意,徒爲取稟於上乎?上曰,李貴之意,以爲賊若必來,則雖至數萬兵,可以徵發入送,但觀其形勢,專在上國,似不及我,而徵兵入防,只費南方民力,故今姑除之云,而李貴,斷以專不來爲言,他人,則以爲不來則已,若或來犯,則何以爲之云云,而有此兩議,此當事者,所可知也。聞今年,似有豐徵,木花亦好,而秋防,則姑除之,如何?晩曰,賊若不來則已,若或來犯,則何以爲防?贊畫使狀啓內,准防已出送者三千,限七月時留者,只一千,以此待變,甚爲孤單云云,大槪以一千三四百之軍,脫有賊警,必有不能支當之理,黃海道蓄養之兵,姑先入送,爲當,李貴,每以臣,爲不知兵,臣固不知兵,李貴,亦何以知兵?軍機如火急,設有事變,計無所出,故必欲入送,而李貴,但慮南軍入防之弊,有此停送之議,然全然不送,則邊上人心,必多缺然,元數先裝束三千,後裝束二千三百,姑先分番入送,何如?李貴,每以千餘兵入送,不爲有益於應敵,而有此言,臣則以爲不然也。上曰,此豈適中之論哉?或値野戰時,則勢不可獨當,至於城守處,豈不有關?其於守城之際,病人猶且備伍,況此精兵乎?晩曰,入防軍糧,小米六斗外,無他資賴,今年似豐,糧道若足,則雖爲送軍,可無飢餒之患,而其地寒烈,倍於他處,故人不堪其苦矣。上曰,寒烈雖甚,比諸六鎭,則豈不有差乎?晩曰,臣六巡北道入往時,慮其貽弊,略率下人,或從海程,或遵小路出入,審察形勢,其地極寒,決不可居生處也。上曰,欲與都元帥相議,緣其身病,未果焉。晩曰,都元帥之欲送南軍,尤緊於臣意,故常言不可不入防云矣。上曰,今番則冀其僥倖,而不送如何?晩曰,然則不送,爲當,但脫有騷屑,終不得不送,除半入防,未知如何。翼曰,然則別勝軍,不爲入送乎?晩曰,南軍不入,則別勝軍,勢必入送,而義州入防元軍之外,收拾本土老弱守之,則不爲虛疏矣。上曰,一郭分守,其數幾何?晩曰,凡城守,察其險易緊歇,而分之,故其數,或三或四,所見不至爲虛疏矣。上曰,遊軍幾何?晩曰,如昌城,則客軍三千,而本土地方,遠邇不齊,多未及至,常爲見收者,一千兵云矣。上曰,然則甚爲孤危矣。晩曰,上迎平嶺而見之,城甚孤危矣。上曰,其近處,只有其城乎?晩曰,自昌城至昌洲,只有德汀甲巖等堡,而孤危無形,過此,又有大吉號里,小吉號里,及碧團等處,皆原迎平嶺,排列山勢,漸爲低微逶迤,而以至於義州矣。上曰,今送千餘兵,不爲有無於邊上,而抄入之際,南方騷屑,其弊益甚,今年則不入,如何?晩曰,當與元帥,相議爲之,且海西軍政,必有變通,然後,可以安矣。上曰,觀其逃故,尤甚於他道矣,若欲變通,則當何以爲之耶?晩曰,如欲變通,必當先減軍數,且南軍入防之時,例食海西之糧,而南軍不入,則缺二三字饋送本道之軍,以除自備之弊,可也。上曰,克盡料敵,然後可知敵情,而我國,本不能於此矣。晩曰,天朝大兵,多出關外,賊必無捨彼侵我之理,而但旣料天兵不猛,則定知一鏖卽勝,尙不動兵,至於此者,必以西㺚,恐收漁人之功而然也。毛將,雖每每侵軼,曾不得取一列鎭,殺一大陣,故賊雖不以爲慮,賊若以毛爲憂,則一番來搶,不無其理矣。上曰,毛之窺賊,其來已久,賊欲侵我,則豈無其時?前於邊上,薄言過去,其不欲與我結怨,明矣。大槪伊賊,不爲輕薄,欲使中原,坐困然後,仍爲圖之,而朝廷之事,亦不如曩日,賊若聞之,則必欲緩之,徐觀其勢之如何矣。晩曰,自古土地人民,孰不爲貴?伊賊則不然,遼東之取,殺其民舍其地,而背其常道,以此見之,似不有志於天下者也。上曰,雖然,其勢則有難當之事矣。晩曰,江南·山東,處處兵起,已非中原之用,天下之事,可知矣?上曰,賊之凡攻城動兵等事,甚有凶謀,而至於驅逐遼民之事,甚無計也。雖欲撫摩,而華夷之間,言語不通而致然耶?遼薊失農,民皆離散而致然耶?觀其所爲,不至爲驅逐天下者也。晩曰,觀此賊狀,其行止擧措,甚不安靜,臣前爲北道監司時,見其以掠藩胡等事,移來移去,使不得安接,雖不爲大擧卽移,從便從略,徐徐移之,今年移此,明年移彼,終焉帶捲而盡移之矣。上曰,從略移之耶?晩曰,今見遼民流離之狀,必以移送藩胡之規,欲爲移去,致有渙散之弊矣。上曰,其擧措,不爲安靜矣。晩曰,毛之擧措,甚爲善處,招集遼東近處將佐,如瞹陽人逃來,則屬於其參將,而丁壯者爲兵,老弱者歸農,初還,常給十五日糧,過後,任其行止矣。上曰,同邑之人,則屬其邑將官云耶?晩曰,然矣,以此流來者,亦預知其所屬之處,而過十五日,則或飢或食,竝自任意,而行止矣。上曰,毛之爲人,不無其才,而大槪多譎詐,不忠信者也。且鍊兵一事,專不爲務云,其意,誠未可知矣。晩曰,不務鍊兵一事,臣亦未曉其意也。鳥銃·刀槍等物,造之不難,柳柄小刃,決無所用,而全不措置兵器,甚可怪矣。上曰,此亦譎耶。大槪操鍊之時,不無侵擾之事,賞罰之際,亦有差等之殊,故只欲撫摩鎭定,而未遑於餘事耶。且聞遼民,大抵多㤼也。晩曰,毛也,與臣語時,言其助戰之意,故臣亦曰,我殿下,分付內,老爺,若渡江,則當戮力同戰,否則鎭守沿江,不須入往云,老爺,若欲入戰,則吾雖老不能督戰,令將佐,盡心助力,惟老爺,分明說道師期,當進兵繼援云,則毛不復言及於戰矣。上曰,觀其所爲之事,必非大擧一戰之意,而朝廷,亦不以討賊爲計者,可知已,今次詔使,雖極誇張,無大擧殲討之說,至於廣寧,亦未有堅守之狀矣。晩曰,廣寧,元非鎭守之地,而旣皆賊有,所恃者,惟四衛,而四衛旣失,則決無支守之理,自古天下,未有失西北,而能守禦者也。上曰,以家道言之,西北見失,已若毁撤者也。其勢急矣,以天下言之,薾爾之賊,猶一指之類耳。滅之甚當,而天朝擧措,未聞明年後年,爲殲討收復之計云矣。晩曰,缺四五字言之,必備十萬,可討此賊也。上曰,發兵十萬非難,第恐其不精也。問其將,則馬時龍馬總云,而亦聞其名耶?晩曰,當初軍政,盡付楊鎬,而其時閣老,房從哲等,以爲關內之兵,不可動也。使之募兵於關外,而流餓之民,貪其衣練弓馬,而應之,故仍付楊鎬而討賊焉,此與驅群羊而攻猛虎,何以異哉?其敗,可立而待也。上曰,國事致敗之時,處事之誤,類如是矣,壬辰東征,當發天下兵,而況中原,被陸梁之禍,而但欲募兵而禦之乎?晩曰,旣敗之後,士氣沮喪,雖大發兵,亦無如之何,黑山之戰,在水而鬪,再進再北,而不爲合一,分結二陣,終致其敗矣,且臣,早欲往察南漢山城,而會盟祭後,病不能行從,而天使支待之事,列邑奔波之故,尙稽至此,而近聞體城,幾盡完了,此卽獨授李曙一人,而至於成事也。女墻則待秋成,畢築爲計,但築城之事,專靠僧軍,而各道監司,不爲盡力,惟以自現者三千,幾爲完畢,此乃沈器遠之計也。其終也,軍糧軍器等事,未知何以措置,李曙,亦以此爲慮矣。上曰,事幾盡成,多幸。晩曰,築盡此城,則後必有所賴,可知,第其城監築李光春,卽逆賊李夢鶴脅從之徒,而被竄於北道者也。經赦之後,沈器遠,以爲蒙宥行文,催來使監築城,而今聞不在蒙放之中云,器遠,初不知光春,不得蒙恩,及其在喪,更無査出之路,而以此歸咎於器遠云,故器遠,深自不安,頃於筵中,李曙,雖陳達此意,而不能盡,今欲還送光春於配所云,臣聞光春在北時,監築咸興利城·北靑城子,而極知妙理,光春,雖本在北之人,築畢之後,還爲起送,似或無妨。上曰,此非私事,乃國事也。今旣出來,似當築畢還送,而初不察其罪之放未放,何敢遽召而用之乎?晩曰,器遠,只知其類之已放,而全不察光春,不得蒙恩,故行移招之,及其在喪,未得査出而留之矣,然若善於築城,則本來北地人,猶可招致監築,而器遠事,則甚無情所致也。上曰,南以興,受命下去之後,軍旅之事,何以爲之云耶?晩曰,因西來人,聞問以興所爲,則極善治,而李時發,亦爲善治云矣。上曰,其輩,皆前日不謹之人,故頗以爲慮,果若卿言,只在用之如何耳。晩曰,南漢山城,糧道已絶,至於工匠之料,亦未充給,而李時發求請等事,臺諫,又不許矣,臣聞大同廳牟米,京各司人,皆不願受,故棄而不用云,請以牟米,交用赤豆,以爲工匠及僧軍之糧,而有司,例必惜之,何以爲之?上曰,同是國事,雖不棄置,取用無妨,令該曹給之。上曰,黃海道軍政,近甚違誤,須爲熟講,從速行之,可矣。晩曰,善爲與否,雖不可知,其番限,當終於九月矣,番終之後,當與元帥議處,而金起宗,亦曾知其處事情,故直自站所入來之意,已爲通之,來則當自第一番而處之矣。上曰,元帥之病,比初還時,如何云耶?晩曰,比初還時,小無加減,而以臣所見,似重於前矣,且臣,己未年在西關時,與臣李時發·朴曄·尹守謙等,各薦屯田官可合者一人,而其薦中,全尙義·黃用精·李缺,則當其時,雖不得蒙賞,卽今俱有官爵矣,缺界秀明,自己未至今,逐年屯田所納數千石,尙不蒙褒賞,而秀明,已爲嘉善之資,其近處僉使,待闕除拜,以慰其心,何如?上曰,待闕除之,上年西關屯田,多有所賴矣。晩曰,屯田之事,所賴多矣。上曰,此非偶然矣。上曰,南以雄,新授任下去,而適因齋戒,未得引見,未知何如人也。卿久同事,必詳知之。晩曰,律己則多士大夫氣像,可以用之,但事業效驗,必劣於金起宗,此人,頗近歇後,起宗,事事有驗矣,且臣見柳孝傑被誣之狀,極爲痛駭,松禾殷栗居鄭大鶴,卽韓明璉之壻,而大鷲,卽大鶴之弟也。明璉,雖極無狀,豈有占奪査頓家奴婢,至於七十口之多乎?設令廢朝時,見奪於明璉,而反正後,諸宮家所占,盡皆還推,況明璉之所奪乎?适變時,臣到平山,始令囚禁明璉之妻子,而其地,久爲明璉積威所㤼,代囚他人臨當行刑,其人自首非實,故捉得明璉妻於大鷲之家,明璉平日,若與其査頓,作爲元隻,有相占奪之患,則其妻,豈有投匿其家之理乎?此必明璉妻被捉之時,乘隙偸其文書,仍僞造其買賣文記而然矣,孝傑,爲安岳郡守時,痛惡大鷲所爲,重爲致責,今反誣孝傑如此,雖曰渠之奴僕,以明璉査頓之人,當此時,不可爲如此,況明璉所爲,重爲致責,今反誣孝傑之奴僕乎?大鷲等,光海朝,稱以入探奴賊情禮,至陞堂上,皆明璉周旋之力也。渠當畏首自懲,而上欺天聽,下欺朝廷,至有如此誣告之事矣。上曰,其上疏,雖已啓下,時未下於該曹乎?晩曰,此乃明璉腹心,而適其時受由出來,未伏刑章,今乃如此,此臣當初不卽斬之故也。臣聞筵臣所啓,計功臣之數,而添益籍沒之數云,所謂籍沒,是何等事,而無罪者,勒爲之籍沒乎?有罪而不爲籍沒,則是亦失其刑章矣,逆适上來時,平安道,則或有脅從而來者,及其上來之後,從之者,無非脅從之類也。小臣,豈以賊輩,有或庇護之理,某人罪不爲籍沒,某人罪可爲籍沒之意,如剖葛而竝陳之,臣何畏而不爲明言?千里轉聞之際,從賊徒黨,豈啻百人?籍沒之數,止於百人,則亦從末減,明甚,而如是言之,臣甚痛矣。上曰,籍沒公事,啓下已有日,至今不爲分給,何也?如家舍,必趁時給之功臣等,可得完全之物,而何久不擧行?晩曰,此乃從速擧行者也。上曰,政院,分付該曹,斯速分給。晩曰,李佑·文晦,追錄功臣時,其所原從,多數書送,臣以爲譏察,非如領兵戰勝之比,譏察之人,若此之多,則必漏事機,何以察爲?不近,甚矣,幾盡爻去,只從上五人而錄之,則文晦,昨日貽書,滿紙張皇,而臣不敢從,晦甚懇臣,如其所書而盡錄之乎,何以爲之?上曰,只錄五人,已似過矣,渠所濫錄,豈必盡從?設令書送之人,盡知其事,必有周旋之功,然後可參原從,不然則何可盡錄乎?晩曰,權聆,非正勳也。以原從之人,又爲書送原從者,故臣只錄渠之子矣。上曰,原從亦重,須各別參酌而錄之,不可輕易爲之矣。晩曰,雖極參酌,而陣上缺數字五千餘人,至於功臣子壻弟侄之應錄者,亦爲衆多,臣欲啓達査覈,故頗去其冒僞者,而且錄錄勳都監員役,則所錄之數,竝幾六千餘人,且當初,令各營急分功勞,多少書上,其間,雖有漏落之人,而少無僞濫之事,故及此勘功之際,出而考見,則似不至於太濫矣。上曰,鄭忠信之病,今則如何,晩曰,忠信之病,手則不仁,臂則乍運,而脚則杖行之云矣。上曰,以忠信無家之故,欲給家舍,而他人,亦尙不給,玆不得從之矣。晩曰,西小門外,借人家而寓之云矣。上曰,永差,似在何間,今年之內,不能永差耶?晩曰,今年內,似不得永差矣,且今詔使,至於成均館謁聖,皆爲折銀,此乃辱及先聖,不可使聞於天下後世也。上曰,劉冉之時,亦如此,無理在彼,於我何關,王哥,似不至於太濫,而胡之處事,無理,甚矣,而且極驕恣,天下事,據此可想。翼曰,今番所費,銀子十萬餘兩,其他贈遺合計,則幾至二十餘萬兩,折作軍糧,可貿二十餘萬石矣。上曰,事甚難處者,不得以義理解之,而不顧廉恥,一向督徵,其可以威嚴制之乎,奈何奈何?晩曰,臣素患之病,有必死之症,而難以差復期也。自三月望後,至四月稍得向蘇,及參會盟祭,分軸宴後,苦痛二十餘日,近因暑濕,飮食不甘,加以眼疾之痛,發作無時,若或觸風,轉覺苦惱,眼痛之時,頭亦極痛,萬事灰心,若得退居,調養一年,則元氣可得蘇醒,眼疾亦似差復,而復叨重任,受任忘職,非也。今者邊上,別無騷屑,而居在京中,不無親舊酬應之事,調病爲難,願退處江湖間一年,專事調治,則病雖不得永瘳,庶或任其方便,有萬一之幸,脫有警急,臣當入赴計料,今日詣闕,自門到此,氣力澌盡,決無堪當之勢,而受此重任,不得不再爲煩瀆焉。上曰,卿之病勢如此,予豈不欲使調治乎?卿病永差,則其於國事,爲益必多,而第於此時,何以退去爲言,一邊察任,而因而調理,亦可矣。燼餘
上在慶德宮。停常參·經筵。
李楘啓曰,明日常參·經筵,取稟。傳曰,停。
藥房都提調臣尹昉,提調臣李貴,副提調臣金尙憲啓曰,節屆伏熱,日氣蒸鬱,不審聖候,何如?臣等,區區不勝憂慮,敢來問安。答曰,平安。
藥房,問安大妃殿。答曰,知道。
藥房,問安中宮殿。答曰,安寧。
金尙憲啓曰,今日內醫院,褒貶坐起進去,下直矣。傳曰,知道。
李楘,以吏曹言啓曰,侍講院啓辭,輔德兪伯曾,過限未肅拜,書筵重地,不可久曠,令該曹,斯速處置,何如?傳曰依啓事,傳敎矣。凡官除授後,過限未肅拜,則例爲入啓改差,而講院之官,與庶官不同,自本曹不敢處置矣。輔德兪伯曾,依本院啓辭,改差似爲宜當,敢啓。傳曰,依啓。
以備忘,傳于趙翼曰,前後流竄罪人中,參酌輕重,或量移,或全釋事,言于該府。
持平閔應亨來啓曰,臣等,將申㥛事,具由論列,而聖敎,以罪在旣往,經赦均宥,爲敎,㥛等之罪,若在所當宥,則何待累敎,而缺十餘行及其母死訃來之日,其妻在京,終不擧哀,晏然興造不撤,此外可駭可愕之事,臣等,不敢一一枚擧,以瀆天聽也。罪關人倫,通國皆知,而門黜之請,實體聖上好生之德,請勿留難,亟賜一兪。持平李景義,以臣頃在散秩,歸省病母,症勢沈綿,未忍遽離,夢寐之外,新命又下,本月初四日,祗承召命,而監司巡在遠邑,給馬公文,初七日始到,臣旋卽就道,星夜馳進,而雨水所阻,今始趨詣,當詔使入京之時,國有大慶,臣不得與焉,不可晏然在職,引嫌而退,在散歸省,母病彌留,未忍遽離,情理則然,召命之下,馬又追到,星夜馳進,爲水所阻,未卽趨詣,事勢所致,小無可遞之嫌,持平李景義,請命出仕。答曰,已諭不允。出仕事,依啓。
李楘,以戶曹言啓曰,天使求請銀粧刀一百三十柄,錫粧刀一百三十柄,未能准給,約以追送矣,銀粧刀五十柄,時方造作,待其畢造,當爲馳送,而猶未准其數,側聞平安監司,多造銀粧刀,上來時,不爲用下留置云,沒數缺五六字自京下送五十柄,通融入納事,平安監司處,下諭,何如?傳曰,依啓。
又以成均館言啓曰,今月初二日,司饔院案付下,西江漁夫姜業陪秋等十人,缺四行餘一依承傳,切勿侵責事,關據本館儒生供饋下人等,聯名呈狀內,節該司饔院漁夫等,本館初受魚箭處,地稅斜水所納之規,實非亂後創始,設館之初,江華·喬桐·南陽·富平,折受之地,雖或本院漁夫,船隻到泊之時,秀魚網捉之船,則事係御供,不敢收稅,此外民魚·眞魚·蘇魚等,雜魚網捉之船,則皆渠等私私貿販之物,故年例收捧,常養儒生,本箭下人,竝定三名,周年支供,乃是二百年流來舊規,而漁夫等,進上依憑,只爲貿販之私計,竝其私捉雜魚之船,而厭其收稅,稱以規外侵徵,誣飾呈狀,司饔院,一從其言,移文本館,使勿收稅,大槪平時,則魚箭斜水所納,一一收捧,猶患不足於儒生支供,故司贍木拾同,每年題給,以補不足,而亂後,則司贍木,廢不題給,只靠漁夫斜水所納,僅僅支用矣,若漁夫等私私貿販之船,竝不得收稅,則許多儒生支供,辦出無路,數三漁箭下人,周年供億,百計無策,極爲冤悶,將此事意,論報司饔院,使得無弊支供事,呈狀,據生鮮廛漁夫主人,事知故老人推閱捧招,則漁夫主人,周得仁·承墨善·白忠一·金戒男·崔智弘·李得天·崔富仁·白命福·金忠卿·金業·崔信弘,十一人,招內司饔院漁夫等御供秀魚,則雖捉於本館折受之處,而切不捧船稅,其餘雜魚,則不干上供,故雖或本院漁夫,自國初,本館例捧,以爲儒生支供,莫不昭知云,隨後平時,年老事知漁夫主人,徐風成及西江事知故老,吳㗟·沙里·李還,三浦事知年老,許忠己等,推閱捧招,則亦曰,漁夫捉魚時,船稅各異,故雖司饔院漁夫,本館折受之地,秀魚網捉船,則本不收稅,以爲御供,雜魚網捉船,則本館例捧,以爲儒生支供等,非特自平時目覩,流來舊規,亦嘗聞於父祖云矣。今伏見司饔院啓辭,則成均館,猶踵舊習,不有承傳,侵徵倍前,儒生之供,豈有踰於御供乎?成均館色吏,囚禁治罪,今後勿侵事,更捧承傳云云,凡事係御供,則爲人臣者,孰不知敬重哉?只計本館應用之需,而敢於國家法令之外,創開新規,侵徵於內供,漁夫,豈有是理乎?且以本館,非他各衙門之比,且無該入辦出之路,自祖宗朝折受漁箭數三處,使之收稅,養士已有前規,流來已久,上項納招漁夫主人等,皆是平時故老,亦是司饔院漁夫之主人,萬無憎彼右此,飾辭納款之理,而同然一辭,明白納招,今若一依漁夫呈訴,而廢百年已定之規,御供秀魚船之外,竝與私販雜魚船,而不使收稅,則許多儒生之供,辦支無由,極爲悶慮,請依平時定規,本館折受處,漁夫所御供秀魚船,則勿爲斜水,其外私販雜魚物,一依前年例收捧,以爲養賢之用,何如?傳曰,依啓。
又以戶曹言啓曰,天使時生豬,例爲乏絶,臨時有窘迫之患,故今番則自初,以牛肉補用,且初以二十日支待磨鍊,而第十日徑還,故生豬遺在,尙有四百餘口,典牲·司畜兩司,犧牲乏絶,如遇別祭,則每每給價貿易,事甚苟且,今此豬口,擇其體大者數百口,分給兩署,使之喂養,其餘則,養於京畿各官,會計施行,以爲後日天使之用,宜當,敢啓。傳曰,依啓。
領府事李元翼,伏以人生八十,餘日幾何,八十還朝,古未之見,幸遭明時,奔走赴召,自知筋力之缷久於朝,而猥被曠代之殊遇,感激兢惶,不敢告老,常自期險阻艱難,死生以之,國事稍定,則便乞骸骨,歸死松楸,從前登對,及疏箚,屢以此仰達天聽,老臣之情事,聖明,亦有以諒之矣。臣之老敗澌盡,且未暇言,而腰脅脚膝之症,日復深痼,僵伏床席,全未運步,新除樞職,無路肅謝,奉朝請之計,亦已左矣,四顧徊徨,處身無地,仍竊伏念天與人歸,眞主龍興,而乃今詔使來臨,皇命誕降,億萬年無疆之休,自今伊始,缺三四字遼廣不守,而乃今虜復無策,得缺七八字諸將貪功輕淺,屢爲其截殺,而大槪料其形勢,在我姑無朝夕之急,國家征徭,詔使酬應,四境民情,雖不免騷屑,而聖明在上,至誠愛民,事過之後,節用省事,撫綏鎭定,遽以歲年,則民可以安,國可以泰,臣前所謂國事稍定,便乞骸骨者,不於此時,而更待何日?自古宰臣之耄老至癃病者,或値昏亂之朝,上不信下,下不獲上,情跡疑阻,事勢嫌難,憂擾趑趄,終不得退去者,多矣。當今聖主臨御,明竝日月,萬物之情,無幽不燭,復有何疑阻嫌難,而有所憂擾,有所趑趄乎?告老而許退,亦帝王禮遇士大夫之一盛事,臣之薄劣,雖不足以承當盛事,而國家,先從隗始,以樹禮遇之風聲,則豈但愚臣一身之榮幸而已?伏乞聖明,特降致仕之命,以遂入地之臣之至願,則雖死之日,猶生之年也。生旣無以報殿下,死當結草,以效微誠於九原之下,臣不勝瞻天望聖,悲感之至,謹昧死以聞。答曰,省疏具悉卿懇。予念卿昔時之言,竊冀出仕之日,致仕之請,遽發於意慮之外,心甚缺然,有靦于人,卿以先朝元老,蒼生之所顒望,卿若去國,誰不欲去,況卿年紀雖高,精神不衰,願卿勿以將亡之秋,爲稍定之時,須念前日之言,雖不能陳力就力,亦可臥閤論道,用副予側席之望。燼餘
上在慶德宮。停常參·經筵。
下直,咸鏡監司南以恭,永春縣監尹渫。
李楘啓曰,明日常參·經筵,取稟。傳曰,停。
傳于李聖求曰,咸鏡監司及永春縣監,引見。
傳于李楘曰,咸鏡監司南以恭敎書,何往而今始入啓乎?問啓。李楘回啓曰,非但敎書今始緩緩製來,又有落書處,使之改來,故以致晩來而入啓矣。傳曰,推考。
李楘啓曰,咸鏡監司南以恭敎書,昨昨日始爲製來,而監司兼帶職名落書,故分付該吏,使之添書來,而至午不爲來呈,再三催促,終無形影,不得已發本院使令,捉來該吏,則亦不來到,日黑後,使使令傳送,而不爲改書而來,推問其故,則該吏持去之後,不卽告知官員,置諸壁間,尙不改書云,臣所送藝文館下番處,使之改書,以致夜深分排,該吏之頑慢,至此極矣,而不能檢飭之失,臣亦難免,惶恐待罪。傳曰,勿待罪。
傳于李楘曰,當該吏,則無推考之命,且待罪中,亦無請推之辭,而今者請推該吏,未知其故也。製述官,例於三日內製進,而今則遲緩如此,故此乃推製述官之意也。
李聖求啓曰,慶尙左水使黃溭,京畿水使柳應泂,今春夏等邊將褒貶等第,無緣不爲封進,竝推考。傳曰,依啓。
又啓曰,黃海兵使邊潝,全羅左水使李義培,慶尙左水使黃溭,今春夏邊將褒貶等第,無一人居下,殊無嚴明殿最之意,請竝推考。傳曰,依啓。
傳于趙翼曰,迎詔勅時,凡執事之官,有論賞前例乎,問啓?仍傳于趙翼曰,會盟宴後論賞,速爲擧行事,下敎非一,而何至今不爲擧行乎?問于該曹以啓。
李楘,以侍講院言啓曰,來十六日王世子行會講之意,敢啓。傳曰,知道。
吉城尉權大任啓曰,臣差今日望祭於太廟,設祭入殿內,方奠酌于第八室之時,忽聞上室有墜落之聲,卽令廟司直長臣金璡往審,則第三室鹿醯一塊無,而所盛之器,亦爲顚倒,不分貍貓,而火光下,怳見有走出之形。臣前後差祭於太廟非一,而未嘗有如此之事,不勝驚怪,敢啓。傳曰,知道。
以知事鄭經世呈辭,傳曰,給由馬,澆奠床題給。
持平李景義來啓曰,臣等將申㥛等事,積日論列,天聽愈邈,未知㥛等之罪,果異於當初竄殛之人,而在所當宥歟,㥛之無賴,閑缺二三字而陰奸邪毒,傅會元兇,親若子弟,缺八九字跳梁兇逆之狀,不下於之淸等,而缺四五字不快於輿情矣,不意玆者,遽下敍命。時楨,初附逆筠,旋事爾瞻,前後悖倫罔極之論,終始攘臂擔當,流配之律,已極失刑。鐸,挾其小技,締結兇徒,科場借述,無異再榮,而薄施其罰,輿情咸憤,曾未數年,至給爵牒,其何以懲奸宄而服人心哉?請竝還收成命。至於振遠,居家悖倫,萬惡俱備,棄其母於窮鄕無所依歸之地,托親乞縣,終始不將,菽水不繼,任他飢餒,及其母死,其妻終不擧哀,人心齊憤,公議愈激,罪關倫紀,邦憲至嚴,黜送之請,亦體聖上好生之德,請勿留難,亟賜一兪。禮遇王人,賓主交敬,儀章典禮,不可紊亂,而今番慕華館,自上餞慰時,詔使,乃以紗冠氅袍,褻服以出,此誠前古所未有之大變也。彼固不可責之以禮,而伺候之人,旣不能開諭止之,又不爲預先稟知,竟至於傷損體面,羞辱國家,其爲罪犯,關係非輕,請差備通事等,亟命拿鞫定罪,迎接都監,亦不無所失,當該官,竝推考。經變以後,庶事草創,太廟饗祀,亦爲裁損,頃緣筵臣所啓,雖復設朔望而,祭物只數器脯果而已。籩豆草草,識者寒心,毛魚之薦,只在犧牲,而一月所用,不過五六首云,國家物力,雖極板蕩,享先之儀,豈可如是?況今都監分送典牲署者,無慮數百頭云,請令禮官,稍復舊制,以重存羊之義。答曰,依啓,差備通事,詔使乘船後拿鞫,可也。金振遠事,措語屢變,似乎不實,然如是啓之,罷職。
李楘,以吏曹言啓曰,臺諫有闕,政事何以爲之?取稟。傳曰,明日爲之。
趙翼啓曰,前判官金振遠罷職事,命下矣。臺諫方以門外黜送論啓,罷職承傳不得捧之之意,敢啓。傳曰,知道。
又啓曰,譯官拿鞫事,命下矣。待其現告,當捧承傳,而尙不現告,拿鞫承傳,不得捧之之意,敢啓。傳曰,知道。
李楘,以吏曹言啓曰,會盟宴後論賞,速爲擧行事,下敎非一,而何至今不爲擧行乎?問啓事,傳敎矣。新舊功臣嫡長及父子,應爲推恩者,或在外方,或無文書,一一査正之後,方可書啓,故以至遲延日字,而又値詔使之行,非但擧動頻數,開坐無暇,且緣本曹堂上,連有病故服制,未得會議,今方査出,欲爲啓稟之際,致有上敎,不勝惶恐,敢啓。傳曰,知道。
又以戶曹言啓曰,自開國以來,凡功臣過會盟祭後,則皆有父子推恩,舊功臣及功臣嫡長賞加之事,延陽君李繼韓,樂城君金璽信,慶陽君李士恭,驪陽君閔仁伯,益興君李應順,石陵君全龍,江陵府使姜絅,厚陽君宋康,海愼君李希齡,豐巖君朴夢,皆以先王朝舊功臣,入參會盟,似當應授加資,錦陽尉朴瀰,全昌尉柳廷亮,韓平君李慶全,京畿監司權盼,綾川君具仁垕,西城君韓汝復,月川君柳永津,行善山府使沈惀,前牧使沈恪,前牧使鄭基廣,長興府使金憙,故監司金緻,蓬山君鄭象哲,皆以舊功臣嫡長,亦當應授加資,前守尹晥,前僉正尹東老,則年滿七十,已經四品實職者,陞堂上,載在謄錄,似當依舊例施行,其中李德演,以堂上官,已行府使,年踰七十,而未經堂上實職之故,本曹不敢下批,以堂下四品,而年滿七十者,尙且陞堂上,則堂上七十者,只以未經實職,不得與加資之列,似爲冤悶,事異常規,恭候睿斷。崔彦峋·林祐·朴忠敬·辛大容,則內官庶官之身參正勳者,止於崇祿,已有定制,今不可踰越本品,李重老父副正麟奇,李澥父同知效元,李沆父學生樹元,洪振道父前縣令熹,兪伯曾父缺七八字朴炡父參判東善,洪孝孫父衝折建,柳□父都事時缺時俊父折衝玉乾,金光熽父行知敦寧府事尙容,及李時白嫡長子孫令恪,金完嫡長子前監察汝水,邊潝嫡長子監察復一,韓嶠嫡長子前主簿宣吉,李守一嫡長子奉直斗極,成大勳嫡長子宣敎時夏,兪伯曾嫡長子學生櫄,張晩長子學生歸漢,鄭忠信嫡長子學生砯,洪瑞鳳嫡長子學生命一,文晦嫡長子學生仲龍,李元榮嫡長子學生日磊,安夢尹嫡長子學生應昌,崔應水嫡長子學生汴,南以雄嫡長子學生斗相,金良彦嫡長子世豪,金起宗嫡長子學生萬昌,李曙嫡長子學生敏日,崔來吉嫡長子學生好,洪振道嫡長子學生溥,申景裕嫡長子學生墰,李沆嫡長子學生尙賢,李起築嫡長子學生萬缺,得嫡長子學生應燁,朴□嫡長子學生世洪,金泰屹嫡長子學生孝信,崔應□嫡長子學生峻等,應在父子推恩之列,以敎書觀之,則父母妻子,皆從其功之高下,與其身而一視,似當依此施行,而壬辰之後,文書散失,曾在先朝,扈聖淸難宣武功臣磨鍊之時,無由尋討故事,只以光國平難時,聞見所及者,或云勿論功臣等級資窮准職者,則只陞堂上參下官六品陞遷,而未有分等高下之別,故論議未定,自上屢爲下敎,大臣收議,非止一再,亦不能停當,歸之於銓曹,銓曹必有處置,而其時謄錄,亦失於上年變亂之際,無憑可考,自下不敢擅便,上裁施行。傳曰,更議大臣,定奪,可也。
趙翼,以義禁府言啓曰,備忘記前後流竄罪人中,參酌輕重,或量移,或全釋事,言于該府事,傳敎矣。當此擧國同慶之日,特施大霈之典,使前後流竄之人,均蒙蕩滌之恩,是實欽恤之盛德,所當卽爲奉行,而參酌輕重,事體非輕,本府不敢獨爲擅便,請與大臣同議,稟處。傳曰,允。
午時未時,日暈。
右贊成臣李貴,伏以臣伏見備邊司啓辭,號牌·量田,待詔使回還後,擧行之意,已爲蒙允矣。擧行節目,必須熟講,今日廷議,以爲先行號牌宜當云,然作事謀始,不可不廣議處之,號牌量田,行之先後,原任大臣,及政府六曹堂上,竝爲收議,何如?依啓矣。臣於反正初號牌,不可不先行之意,屢次陳啓,將爲奉行,應行事目,與諸堂上,十分商議,至於兩司署經之後,適其年夏,霖雨不止,秋成無望,臣獨過慮,乃以待秋成後爲之,妄達姑停,厥後裁省,大同存沒等三事,一時竝擧,號牌無暇開口,臣又以三事難行曲折,力陳於榻前者,非止一再,臣言果不見信,而其事缺七八字還廢,一事姑仍,勢將難久,古人曰,作事不謀始,當初議設三事時,其本意,皆欲爲民除弊,而或節目煩瑣,或料理未得其要,或主管未得其人,終至於不得不廢其事,徒爲勞民,而無益於國,其作事不謀始之驗,於此可見矣。到今臣之所大懼者,人情,懲前則必戒,傷虎則必知懼,殿下初不無大有爲之志,乃欲更張弊政,聳動新化,不幸事輒還廢,或不蒙惠,怨又益滋,宜殿下之有所持難於號牌量田,不可已之二事,而有此備局議啓者也。缺十餘行昔唐憲宗,只仗裵度,而能成伐淮西大功,自古豪傑之主,建功作事,豈待人人合意,然後可決而爲之?況殿下英明雄斷,卓冠百王,號牌利害,豈待臣言而後,決行哉?伏願殿下,勿爲姑息目前,不爲遠慮之議,所沮斷而行之,以壽國脈,不勝幸甚。且若以號牌量田,先後言之,號牌先行曲折,臣已爲陳箚,不必更瀆,人或以號牌擧行爲難,臣則以爲號牌擧行,不過一號令之間,使國人,皆帶其牌,而且一佩之後,持法不固,則恐難爲永久,缺七八字欲廢不可已而擧,其不思,甚矣。伏願聖明,千萬勿疑而決行焉,且量田,亦一有司之事,處置得宜,則不必爲過慮,今番量田,嚴立事目,先令各道監司,別定差使員,使各邑守令,自量其田後,監司親自巡檢打量,從輕重啓聞後,自朝廷別遣使命,抽栍打量,依事目科罪,則事歸着實,可除民弊矣,然則號牌纔行後,仍爲量田,亦非大段難爲之事,臣之大可憂者,如此之事,每爲多議所沮,旋行旋廢,高麗公事三日云者,古有此說,惟患聖旨不固,苟能得人,而以下缺答曰,省疏具悉。號牌等事,不可不熟講而處之,當廣議處置。
引見咸鏡監司南以恭,永春縣監尹渫于資政殿。入侍,承旨李聖求,記事官□□□記事官任絖,記事官具鳳瑞。
以恭曰,小臣無狀,受此重任,知其莫可堪當,冒昧陳情,而自上不爲允許,缺四五字槪聞本道事情,蕩殘之狀,倍於他道,其中最爲緊急者,兵·糧二事而已。兵則人民流散,逃故居半,糧則倉穀已盡,無他措置,且六鎭農事,連歲失稔,救荒之策,卽今先務,而本道物力,已不足道,所資他道,亦已告竭云,臣在此,雖未知如何料理,而到界之後,卽當察其形便而陳啓之耳。上曰,卿今受任而去,北顧之憂,庶幾弛矣,蕩敗之狀,年運之凶,比他道爲甚云,各別致慮爲之,近日北運之穀,其數些少,尙何補用之爲足乎?以恭曰,臣以死爲心,職分內事,臣當盡力,而至於二事,雖使有才者當之,恐有所未能辦出也。第念本道,卽大利所存之處,而前此監司,無非勝於臣才者,曾不以爲務,此必以近於興利,而莫爲之計,缺五六字採銀一事,固當致力,以需凡百之用,而缺四五字可也。上曰,本道魚鹽,足可取辦,而道路遼遠,轉運亦難,故販穀之路,尤似不易,今此採銀一事,敢除民弊而善爲之,則庶或可也。以恭曰,除弊一事,何但本道?至於他道,亦當顧恤,當今之政,莫不以除去民瘼爲先,而尙不見效至此者,此不過如臣無狀者,不得其治要而然矣,到界之後,採得民弊,卽爲啓聞,除去計料,且刷還之令,近甚嚴重,續續入送,非如前日之玩愒,而其處生理,有難堪忍,旣已南來,則還入甚難,而高山爲驛,有同禁中,若得有風力者,差送察訪,缺三四字積則非但人民出來,不得任意,至於守令輩,亦必多畏憚不爲之事矣。上曰,卿言極是,言于該曹,使之擇送,卿亦詳察其有不合者,一一啓聞,罷出民物,旣缺三四字還刷不易,防於未然,是爲治本也。以恭曰,近來六鎭守令,專差武弁,故聞其所行,多有無理貪婪之事,今以有識文官,交遞,可也。上曰,此亦言于該曹,使之交差,前因御史,聞其地事情,非但與朝廷甚遠,與監司所位,亦相隔遠,邊將等,多有不謹之事云,卿須各別致察焉。以恭曰,監司之職,專爲黜陟,而亦有虛實不的之弊,不得率爾爲之,到界之後,察其如何,而卽啓之矣。上曰,聞六鎭受害,尤甚於他處,將爲抛棄云,各別擇人,以任撫摩安集,可矣。以恭曰,春夏等褒貶,前監司未及爲之云,臣,爲此褒貶,卽巡往六鎭,察得民瘼,及所擾害之事然後,始爲啓聞計料,而第恐朝廷,以爲緩歇而泛施之,則不可說也。啓至另加施行,則幸甚,且調練軍兵,卽監司職務,而監司,不得每事親執,故自前例置中軍,而專委軍政者,脫有警急,則渠自領率擔當故也。前任之人,未知可否,而令備邊司,別爲擇送,何如?上曰,令備邊司擇送,而卿亦有知可當者,自爲薦帶而去,以恭曰,臣本不知武夫,而但前爲缺八九字英達,其人,勤幹盡心國事,甚爲合當,缺六七字眞其人矣,且其道,比他道,尤甚蕩敗,而六鎭,爲尤甚云,未知何由而致此耶?以恭曰,本道物力,決難扶持一道,自前雖賴於隣道,而亦無資出之路,故豐登之歲,僅得糠食,若値凶歉,餓死者多,自今以後,若不至於不獲已,則姑勿差役於本道,然後民可獲蘇矣。上曰,近日北邊邊將,以爲可保無虞,而不爲致力耶?至有數十名被擄者,此必由軍政不明,而不勤傳通之故也。極可駭矣。以恭曰,其近處軍政,尤甚不明而然矣,雖在太平時,常若朝夕待變,可也。上曰,國家所虞,豈但在於奴賊乎?在我缺三四字之策,則如薾爾小醜,亦可乘隙而侵陵矣。以恭曰,聖敎允當,所謂盜賊,豈獨奴夷?民窮爲盜,土賊亦從而起也。臣日夜所憂者,在此矣,且臣軍官,自有定數,而今則只恐貽弊於一路,從略帶去,而其中內禁衛韓應男,內禁衛申廷俊,卽侍衛將士,不敢不隨而帶行矣。上曰,竝帶去,可也。以恭曰,自前軍官,□□□□□□□□軍官所騎之馬,何以爲之?上曰,依例驛馬出給,且本道,爲陵寢之所,至經火災之變,凡陵守護等事,各別檢飭。以恭曰,此莫非不謹守護之致,以下輩,嫌憤守令,致有如彼之變云矣。上曰,爲是慮有難防之弊,官員,則不爲治罪,而其後,未聞捉得其人云矣。以恭曰,當依上敎,檢飭施行,且臣仰達惶恐,臣父母墳塋,久未掃省,而與臣所由道路相距,只隔一息,隨便拜掃事,敢達。上曰,依允,聖求曰,前者方伯邊帥,在任身死,則例必有一路護送之規,而今此咸鏡監司李昌庭,慶尙監司金緻,竝死於任所,何以爲之?上曰,依前例爲之。□□□七事,指何事?尹渫曰,農桑盛,戶口增,學校興,軍政修,詞訟簡,賦役均,奸猾息矣。上曰,所謂七事,着實而行之,守令之能事,畢矣,往試之。渫鄭渫曰,缺八九字當盡力爲之矣。此下缺燼餘郞廳任瑋校正。郞廳金時芳書。
上在慶德宮。停常參·經筵。
傳于李楘曰,近來肅拜太晩,殊甚非矣。政院檢飭,俾無怠慢自便之習。
李楘啓曰,明日常參·經筵及來二十一日輪對,取稟,傳曰,停。
以備忘,傳于趙翼曰,今下弓矢,咸鏡監司,中軍李英達給送。
李楘,以司饔院言啓曰,本院外方沙器匠立役之數,年年減縮,餘存者僅十分之一,而沙器燔造之役,日漸浩大,如各陵·殿祭器,年年奉常寺督捧之數及內醫院劑藥時進排之數,不知其幾,而物力竭乏,進上沙器,僅得成形,麤陋之故,皆由物力未敷之所致也。今番天使時,沙器前後輸納都監之數,多至二百二十三竹,而前日劉·楊天使及梁監軍時,本院進排沙器,都監諉以後日之用,大平館庫上,而得聞适賊之變,只鍮器見失,沙器則專數餘存云,而入庫儲存之意,反歸虛地,混稱閪失,徵納如此,不無前頭詔使出來之事,到此地頭,若更有如斯責納,則日後本院更燔之弊,爲如何哉?令都監,劉·楊天使·梁監軍時沙器,及今番天使時進排沙器,一一還下,本院典守,以備後日之用,何如?傳曰,依啓。
持平閔應亨來啓曰,不孝是何等罪名,而臣等若不眞知而的聞,則何敢張皇辭說,陷人於大僇,而自速欺罔之誅哉?昨承聖批,措語屢變,似乎不實爲敎,振遠繼母,卽故持平任叔英之妹也。振遠,家行悖惡,惟婦言是聽,不母其母,不與同居,其妻則未嘗稱姑,每以彼宅呼之,振遠,奴事元兇,濫竊科第,出入淸顯,志願已備,又欲爲肥己之計,託以養親,得爲永平判官,而棄其母於廣州窮僻之鄕,此卽叔英所寓處也。叔英,僑居屢空,菽水不繼,而食分半菽,長在飢餒之中,而振遠,乃敢獨以專城之奉,奉其妻母徐國楨之母,置諸衙中,稱以大夫人,備極榮養,而反視其母,不若路人,一年將盡,饋遺不及,歲時常問,只數斗米·數束乾魚而已。臣百昌·臣應亨,流寓楊根,與叔英所住相近,尋常耳聞目見而痛惡者也。及其母死之日,振遠方在從班,緩緩奔喪,而其妻則終不擧哀,興造不輟,飮酒食肉,無異恒人,至責殯殮之價於其弟重遠之妻,是而可忍,孰不可忍?又有一庶弟,奔自遠方,而乃惜尺布,不給喪服,三年朝夕之奠,全然廢闕,此外可駭可愕之狀,臣等初不敢一一枚擧,以瀆天聽者,實體聖明好生之德,姑擧大略,欲從惟輕之典,不然則五刑三千,不孝爲大,豈特門黜而止哉?論執已久,措語之變,固其所也。請勿留難,亟賜一兪。答曰,已諭,不允。
答持平閔應亨疏曰,省疏具悉。深嘉爾愛君之誠,疏辭當留念焉。仍傳曰,持平閔應亨饋酒。
趙翼啓曰,頃日以備邊司草記,號牌·量田,原任大臣·政府六曹堂上命招收議事,允下矣。明日無故,命招收議,大臣之意如此,故敢啓。傳曰,依啓。
徐景雨,以吏曹言啓曰,臺諫有闕,政事何以爲之?傳曰,明日爲之。
漢城府左尹□暘啓曰,處女單子,缺二行行首有司等,囚禁懲治,而加捧之數,但止於此,臣等尋常痛惡以爲,末世人心,不顧輕重,惟以圖避爲能事,若無別樣擧措,則終無探得之路,如往年推問於諸瞽者,以得其處女有處者,亦出於不得已也。臣等於此一事,非不喫緊着力,而徒加督責於五部之官,更無他策,每切惶悶,今見禮曹啓辭以爲,本府置之尋常,不爲嚴飭五部,至於該郞被推,則本府堂上,亦安敢晏然,而似若無失者乎?敢伏地待罪。答曰,勿待罪。
傳于徐景雨曰,具宏·具仁垕·申景裕引見。
左承旨李聖求,伏以臣西路往還之後,又於長湍達夜馳往重昌,暑熱力疾供職,自本月十五日夕,痛證大作,身熱如火,頭痛如碎,委頓床席,食飮專廢,喉舌重地,不宜瘝曠,且新有陞遷之命,亦宜卽日趨謝,而病勢如此,不能運動,此下缺答曰,省疏具悉爾懇。爾宜勿辭,調理察職。
引見綾城君具宏,綾川君具仁垕,東平君申景裕于□□堂。入侍承旨徐景雨,記事官任絖,記事官鄭沇,記事官具鳳瑞。上曰,卿等來自南方,其處軍政,如何?仁垕曰,近來南賊形勢,未審其必來,而第以時無聲息之故,朝廷不以爲憂,舟師所入之軍,不無收捧價布,此甚不當矣。上曰,此出於不得之勢,而豈不知其未妥乎?仁垕曰,若格軍不入,則各鎭堡土卒之雇立而食者,生理已絶,將何安集而保存乎?且近緣木花甚貴,雖欲捧入防價布,而亦不可得也。上曰,邊將輩,無徵受價布之事乎?仁垕曰,軍士之不得入防者,例受其價,募立土兵,而納木之類,必皆家財富實,與色吏符同,以生爲死,以存爲逃,自爲防納而來呈矣。上曰,願納價布之類,與自立之數孰多乎?仁垕曰,近來木花極貴,納布之類,今者幾四分之一矣。上曰,木花極貴之致然乎?仁垕曰,自願入防,則雖極老殘,必以立之,豈有却其自立,而徵其價乎?上曰,舟師如何?仁垕曰,舟師,必格軍,一一入防,預可措置,而各官,或有竝軍目,而元不送者,且全羅道各浦鎭堡,則一空云矣。宏曰,各鎭浦土卒,本不作農爲食,惟以價布資生,今若絶其路,則決無保存之理矣。上曰,設以西北邊事言之,必有添防之擧,然後邊民相資以生,軍士不入,則生理甚難云矣。宏曰,平安道邊上人,必於入防軍,有所資活,今若不入,則無保存之路矣。仁垕曰,辛亥年,臣爲甲山府使,則邊上守令以爲,土人必資生於入防軍,而今年使立於此家,則明年移立於彼家,年年輪回,使之均賴外兵而資活矣。上曰,各鎭浦舟楫完固乎?仁垕曰,已往,彼不事他事,專事繕修,故舟楫甚完,而但缺三行餘審看舟師,則大船之櫓十二,邊將之船只缺二三字故問其曲折,則曰孰不欲爲大船?格軍爲難,而止於此云云矣。上曰,其時一堡所置船幾隻乎?宏曰,其時各浦,亦置一隻,除添防,營下所存,亦不下五六隻,而西北無警,專力南邊之時,尙且如此,況今時乎?仁垕曰,營下所置元四隻內,取其餘軍,加造一隻,使晉州·河東·龜山·禹溪·蔚山等,竝各加造一隻,故其數六隻,而通左右道則六十餘隻矣。上曰,全羅道添防船,凡幾隻耶?仁垕曰,其數十隻,而監司李溟,前年則防啓不送矣。上曰,豈有每年不送之理,近當還入,而忠淸道亦不送乎?仁垕曰,忠淸道亦不送矣。上曰,全羅道,以入送船格糧爲難云矣。仁垕曰,慶尙道則無格軍,只存射手之糧矣。上曰,慶尙左右道,軍政有異云矣。□曰,左道則一百四十名,右道則風高時四十名,風和時八十名,缺二行兩巡竝一百二十名,而番次,亦有疎數之異矣。仁垕曰,臣以爲,勿論風高風和,欲入八十名,而朝廷不許,此必以軍數似多而然也。上曰,左道則防緊急而然矣。仁垕曰,非但防禦緊急,又有倭使,恒留而見之,故如是矣。上曰,陸軍如何?景裕曰,臣巡到各官,審察陸軍之事,則以年年赴西之故,春出還者,秋休而春又入,秋出還者,春休而秋又入,以致凋殘,甚於水軍,勸賞鍊習,雖極其至,難保其必用於戰場,而近緣歲運稍豐,所見,或似有用,若値凶歉,萬無收拾之理,國家必當專心保恤,可也。上曰,嶺南武科,不備額數,誠可寒心,此不過薄待出身之致也。景裕曰,老除逃故云者,居半詐冒,而頃者朝命,使之蕩滌,故守令,專委色吏,不爲致察,以致缺五六字爲逃者多矣,臣雖缺三行餘安陰老除一名,則代點者三十六歲之人也。缺二三字棍打五六十,以致二名杖斃,而國無見存之軍,皆由於冒錄之弊也。仁垕曰,然而利禦南賊,若過於舟楫,每爲歇後而置之,可也,而平時七百六百所入之浦,惟此八十名,亦不得充,甚爲寒心也。景裕曰,往年閔聖徵監司時,査出校生爲軍,儒生呈訴紛紛而起,守令必有剛明者,似不爲受理,而餘皆不能爲矣。宏曰,因曾經醴泉郡守者聞之,嶺南品官七百齊會,受新出品官免新之禮云,此豈皆有識之人?其中應定軍役者,亦必不少,一道之弊,據此可知也。上曰,慶尙道弊習之有害於國家者多矣。宏曰,平時順天居一人,門地家計,皆足可觀,而未免爲保人,昔無閑遊者,可知也已。仁垕曰,臣治安東色吏二人,而至於致斃,誠爲惶恐,近因本土居把摠,缺二行餘景裕曰,虛位充定,爲尤難矣,年纔六七歲,則便入於童蒙,年歲旣長,仍付於鄕校,況兩班子孫,焉得以充定軍役乎?小有定役,則人皆着儒冠,而呈訴萬端,臣每以旣入歲抄,汝可上言圖免,兵使不得自由答送,而大槪其軍,只有其名,無有所用矣。上曰,聞嶺南比他道,多有識字人,而行其無理之事,何至於此極乎?景裕曰,雖有識字之人,而處事之謬誤,則有甚於無知者矣。仁垕曰,晉州居人,無有國家之定役矣。景裕曰,欲行號牌·量田等事,必可先立威嚴,若不立威,則還失嶺南矣。上曰,此都在守令賢否矣,且近來捕盜廳亡命罪人,及凡諸可捕之賊,尙無以捕聞,緣何故而致此也?宏曰,豈不欲盡心力而捕之也?此輩自知其罪,必不在京城近處,故未有斯得云,缺五六字作賊之輩,今謂之何,缺二行餘明火之賊也。但白晝橫行,甚可惡矣。宏曰,缺三四字居在鐵原,臣招問其白晝橫行之事,則答曰,本府府使,自京歸時,人見迎逢人留候之狀,而致疑云矣。上曰,然則誠爲虛妄也。宏曰,有騎步兵云云之說,似不失實,自鐵原作賊之處,還歸朔寧之際,人皆見其橫行之狀,而此無他,實明火盜也。所謂明璉之子聚徒云者,尤無據矣。上曰,必誤傳之言也。宏曰,目今其地所居軍官,有急來告,而其後,更無如前作賊事云矣,景裕曰,韓潤,非朴致義之比,而外方置之度外,不勤捕捉,誠可怪也。宏曰,韓潤,奪柳孝傑之馬,騎行戰場,及其戰敗之後,廣州居民得之,孝傑還推,則馬中七箭,人或謂潤,亦中箭而斃矣。上曰,然則孝傑得其馬於何處,而第中箭與否,亦何以知之?宏曰,未知得於某處,而其中箭與否,亦難詳知矣,缺二行脫圍而走,其奴在圍中死矣,仍以捕盜廳事,仰達焉,在平時上番軍士數多,故一軍官所率不下十餘名,而今則只給二名,亦皆老殘或代立者,以此何以捕賊,前使都監砲手譏察之時,雖似有弊,遇賊必捕,今則砲譏已罷,些少竊盜亦皆橫行矣。上曰,上番軍士各處守直,皆不成形,事勢則然矣。宏曰,近來人心不美,賊若徒黨之多,則還打軍士者比比,且頃有一所志來呈,取見則乃羅守一事也。今月初四日,有放馬來食菜田,捉而騎之,水閣近處居鎭岑宅人,稱臣名而推去云,所謂鎭岑,卽宋球也。臣送書員詰之曰,汝何擧吾名而如是爲之云,則球雖發明,而囚人奪馬等事,人皆洞知,球乃文書之父,缺二字本不善,事事類如此,私門捉人治罪,已極缺四五字臣名而爲之乎?上曰,若有如此事,缺二行餘至論功之時,不得參之,其後累經赦宥,而尙在門黜,未知如何。上曰,已往之赦,或有量缺放釋之時,竝不得參之乎?宏曰,已往尙不爲擧論,而反正之日,多率奴僕來會,所見極爲可嘉矣。上曰,非但嶺南不尙武業,京中亦然矣。宏曰,京中之世以爲業者外,別自業武者,臣亦未聞也。上曰,非但閑良不務武藝,至於已爲出身位陞宰列者,亦不務業,昔何專業,今何不缺誠未可知也。宏曰,在昔則有才者必先收用,故人皆樂業,而今也旣知其才而不爲之用,以此,人頗不肯爲業矣。景雨曰,此言近理,且武夫非如儒業,必有器具,然後可以致力,而臣觀京居武夫,皆貧窮無手足,故不得爲之也。景裕曰,臣家近處,有若干武夫射帿,故往見之,則其器具缺必以此而不能爲也。缺三行半上命宣醞。燼餘
上在慶德宮。停常參·經筵。
有政。
副修撰李省身,加資肅拜。
應敎李敬輿初度呈辭。給由。
伴送使書目,天使責納回還時,京畿·黃海·平安等三道,衾枕·鞍子等價辭緣事。
備邊司啓曰,號牌·量田收議事,政府及六曹堂上,已爲命招矣。群議以爲,此是國家莫重之事,東西班正二品以上及本司諸堂上,竝令收議,何如?傳曰,允。朝報
自辰時至申時,日暈。
李植啓曰,明日常參·經筵,取稟。傳曰,只朝講。
持平李景義來啓曰,金振遠,家行悖惡,惟婦言是聽,不母其母,不與同居,其妻則未嘗稱姑,每以彼宅呼之,振遠奴事元兇,濫竊科第,出入淸顯,志願已滿,又欲爲肥己之計,乞郡爲永平判官,而棄其母於廣州窮僻之村,此則任叔英之所寓處也。叔英僑居屢空,菽水不繼,食分半菽,長在飢餒之中,而振遠,乃敢獨以專城之奉,奉其妻母徐國楨之母,置諸衙門,稱以大夫人,備極崇養,而反視其母,不若路人,一年將盡,餽遺不及,歲時常問,只數斗米數束乾魚而已。臣百昌·臣應亨,流寓楊根,與叔英所住相近,尋常耳聞目見,而心所痛惡者也。及其母死之日,振遠方在從班,緩緩奔喪,而其妻終不擧哀,興造不輟,飮酒食肉,無異恒人,至責殯殮之價於其弟重遠之妻,是而可忍,孰不可忍?又有一庶弟,奔自遠方,而乃惜尺布,不給喪服,三年朝夕之奠,全然廢闕,此外可駭可愕之事,臣等不敢一一枚擧,而五刑三千,不孝爲大,請振遠及其妻,竝命依律定罪。答曰,不允。
院啓,頭辭缺若以振遠罪惡,止於罷職,則三千之罪,不孝爲大,國家之失刑,甚矣。請命依律定罪。奉常判官車雲輅,居家有乖悖之行,在官有麤鄙之事,如此之人,不可齒在衣冠之列。伊川縣監李宗義,本以無狀之人,到任之後,專事剝割,逮至詔使之行,濫徵科外之捧,合境流散,幾爲空虛之地,自知其難保,先移家屬,聲言棄官,貪婪縱恣之事,日甚一日,如此之人,不可尋常治罪。咸從縣令李井吉,本以悖惡之人,拘囚妻母,劫索臧獲,逮授本職,貪婪無厭,率畜邑妓,縱恣無忌,如此之人,不可齒在衣冠之列。請竝命削去仕版。甕津縣令尹□望,居官無狀,濫徵科外之役。江西縣令沈大恒,爲人庸劣,尸居其官,吏緣爲奸,民不堪苦。龍岡縣令辛曘,黃澗縣監具長源,俱以廢縣時守令,自知其物議,剝割之事,猶恐不及,以爲肥己之計。竝請命罷職。刑曹佐郞尹之後,本以庸劣之人,前爲良才察訪時,多有麤鄙不謹之事,人皆唾鄙,如此之人,不可置在郞官之列。請命罷職。夜宿之官,爲任極重,非尋常門蔭,所可堪當也。戶曹佐郞李庾俊,本以瑣屑之人,多有不謹之誚,至授本職時,亦非銓曹之所擬望,事甚苟且,物議喧然。請命汰去。大司諫鄭蘊,時在慶尙道安陰地本家,請斯速乘馹上來事,下諭,依前例院書吏給馬下送。答曰,依啓。金振遠事,憲府論啓之辭似過,故只罷其職。不須煩瀆,守令數遞,實是當今之巨弊,一紙論劾,多至六人,不亦過乎?許多守令,不可盡遞,更爲詳聞,缺李庾俊,雖是蔭官,其才可堪斯任。以下缺
掌令鄭世矩啓曰,五刑之屬三千,罪莫大於不孝,缺彼幺麽一振遠,固當置之極典,而臣等不能據法直請,以致聖聽久靳,物論譁然,臣等瘦軟不職之罪,苦矣。請命罷斥臣等之職。答曰,勿辭。
正言洪命耉來啓曰,正言李景曾,未四品,當爲署經,而大司諫未差,獻納尹墀,呈辭受由,雖不備員,臣與司諫權鑊,不得已爲署經齊望之意,敢啓。答曰,知道。
吏批,世俊爲始林君,張維爲吏曹參判,新豐君尹暄爲同春秋,鄭蘊爲行大司諫,李潤雨爲司僕正,李麟奇爲軍器正,嚴惺爲司成,李敬輿爲應敎,閔有慶爲直講,墀爲德寧監,垍爲德昌監,成均博士金知復,司贍直長兼學諭裵尙益,待敎鄭沇,學正宋錫胤,學錄趙炯,校書正字金光宇,學諭李伋,學諭南碝,朴鼎元爲平安都事。
李植,以訓鍊都監言啓曰,曾因咸鏡道利城官奴薛南上言,其奴二四,砲手入屬,已爲成才,願爲進上,令掌隷院,賤案査考,依例免役事,啓下矣。卽見掌隷院牒呈,則文乭伊父子,薛南奴子,分明載錄云,依前例免賤事,捧承傳施行,何如?傳曰,依啓。
又以司饔院都提調言啓曰,今日大殿進上內資寺日下酒,味酸薄,莫重御供,慢忽若此,極爲駭愕,內資寺當該官員,請命推考。傳曰,依啓。
答館學儒生疏曰,省疏具悉。憲府之刑訊館奴,似乎過矣,然諸生,先失其道,憲府所爲,亦非侮辱多士之意,爾等勿爲相較,退修學業。
趙翼啓曰,注書金霱,病不察任,假注書差出,何如?傳曰,允。又以備邊司言啓曰,去五月二十九日朝講時,領事臣申欽所啓內,南方弊瘼,皆由於一族等事,至於貢物則壬戌癸亥等修一貫,一時督捧,此爲巨弊云,缺如有繼用之道,則不緊可減者,亦爲減下,以慰民心爲當,上曰,天使過行後,須與度支之官,量宜施行可矣事,傳敎矣。戶曹判書臣沈悅,方在病告中,待其出仕後,方爲議處,故趁未回啓之意,敢啓。傳曰,知道。
李聖求啓曰,延陵府院君李好閔,延原府院君李光庭,晉原府院君柳根,領敦寧府事韓俊謙,永安尉洪柱元,判敦寧府事李直彦,東陽尉申翊聖,全昌君柳廷亮,達城尉徐景霌,海嵩尉尹新之,吉城尉權大任,大司憲鄭經世,戶曹判書沈悅,知中樞李時發,行司直李大男,行司直崔瓘,同中樞安玏,以上病,判尹李曙呈辭,副護軍尹暄,副司直朴鼎賢,未肅拜,牌招後竝不收議,在家收議乎?敢稟。傳曰,使之在家收議。
趙翼,以備邊司言啓曰,號牌·量田事,東西班正二品以上·本司諸堂上,竝令收議事,允下矣。今日內,竝命招收議乎?領中樞李元翼,判中樞鄭昌衍,右參贊李弘胄,以病不進,刑曹參判李顯英未肅拜,皆不得獻議,竝令在家收議乎,敢稟。傳曰,依啓。
又以備邊司言啓曰,號牌·量田收議事,政府及六曹堂上,已爲命招矣。群議以爲,此是國家莫重之事,不可不廣收群議,東西班正三品以上及本司堂上,竝令隨後收議,何如?傳曰,允。
冬至使全湜啓曰,臣行拜表吉日,定于七月初九,前頭日字甚爲迫近,進獻方物及一行盤纏,令該曹,預爲措置,不至臨時窘迫。自前赴京之行,折簡求請於各道各官,收得土物,且靠兩西資送,以爲往來,而今巡則不但詔使纔過,物力蕩竭,臣之受任未久,勢難及期致助,缺皮已盡絶,無可藉之力,伏聞登萊各營需索,漸不如初,求得勘合。懇乞討覓之際,必用許多禮單,上年兩起使行,多被攔阻,其所費用,倍蓰於前日云云,若無朝廷別樣處置,萬無得達之路,方物所運雇騾之價,亦甚不貲,竝爲另議定奪。越海之行,必須船楫鞏緻,庶無臭載之患,平安道自前修治支送,而新經詔使,繼有謝恩之行,其勢似難專念於臣行,臣軍官前羽林衛洪德一,生長海西,累度涉海,頗知舟楫利鈍,爲先給馬下送關海兩道,公私船中完固者擇執,差使員眼同修治,以待臣行,而修治,所入鐵物甚多,不可專責關西,片鐵二百斤,量所産黃海道分定,洪德一准授,以送于粧船處事,令備邊司,行文本道施行。弓角貿易之事,與前頭異,雲南·貴州,自是興産之地,而缺路梗不得相通,故已爲踊貴之物,而缺不亦難乎,係是兵器所用,不可遽停缺流來之事,而姑勿要買筒角,略貿裂引之角,以減一分弊端事,着令該司,商量處置。上項洪德一,及出身李大運,以熟諳海路之故,被臣自望,此是危險之路,除市井牟利瀆貨者外,皆不願從,而勒定帶率,使不得脫免。其他出身司果邊勝籌·李葑,出身全沔·朴成祿,打角出身尹鏔,亦皆强率之類,竝傳命禁軍,口傳以慰其心。濟州水手前羽林衛毛千壽,曾以水路解事,累爲使兵所帶,今亦入充於員役之數,帶率以行。臣與謝恩之行,只隔二三日,鱗次發行,其間人馬調用,必有窘急之患,乘船發行,又是同日,則非但一路支送,動皆難便,安州物力,亦難抵當,封裹粧船,似未及周,臣行拜表發船吉日,竝改付標事,令禮官商量定奪之意,惶恐敢啓。傳曰,依啓。軍官等禁軍口傳事,令該曹缺施行,所涉船隻,以公船擇用,可也。
徐景雨啓曰,今日東部上直通符,不爲受去,極爲非矣,代直惠民署奉事趙信立,請推考。傳曰,依啓。
傳于吏批曰,大司諫望單子,還下政廳,副護軍鄭蘊,除授。
徐景雨,以都摠府言啓曰,今日入直軍士,當爲中日習射,而政事相値,退行之意,敢啓。傳曰,知道。
館學儒生李時程等上疏,伏以,太學,賢士之所關也,士氣,國家之元氣也。賢關受侮,則多士之羞辱,極矣,士氣摧沮,則國家之儲養,何居?然則欲陳其羞辱之狀,而伸其摧沮之氣者,是固多士之至情,而不得不已者也。臣等伏念,頃者迎詔勅習儀之時,太學諸生分會于太平·慕華兩館,太平館儒生適値甚雨,不得行禮於庭中,轉立於門外,門之左右,乃臺諫依幕也。拜禮之際,地勢狹窄,仍及於諫院虛幕,此實出於不得已也。本非欲爲闌入偃息之計也。俄有諫官,自內而出,下人麾而去之,諸生卽爲避出,而諫院,以儒生爲闌入,使喝道捉致館奴,則其喝道頗使陵轢之氣,排擯多士而傍,視若無人,曳出首奴,所見駭異。儒生等缺請罪喝道,而再三往復,終不施罰,諸生齊憤,令館人捉來喝道,則立而詬辱,無所不至,諸生不勝忿懥,薄施笞杖,則初非發怒於臺諫,而有此妄作之擧也。臣等聞其終始顚末,不過如斯而已。至於諫院避嫌之中,多有張皇之說,不非其下人,而專攻儒生,有曰,環立帳外,臨而睨之,又曰,語侵臣等,極其無理,此皆搆虛失實之言,豈非欺罔之甚者也?言官告君之辭,不當如是也。然臣等以爲,人必自侮而後,人侮之也。諸生旣入於不當入之依幕,又笞其不當笞之喝道,則其所見辱者,無非自取之也。臣等缺第其時,臣等聞憲府捉囚,缺憲府之生怒,不在於館奴,而實在於諸生,則臣所以罪首奴,乃所以罪多士也。然則憲府之所爲,殆有甚於諫院也。不圖至明之下,有此無前之事,臣等竊痛焉,竊恥焉,夫士可殺,不可辱也。如使士習不善,而有罪罔赦,則停擧,可也,禁錮,可也,豈可威之以刑訊也哉?且諫院之啓,有曰,以兩司體面,一㘦臨之者,政所以扶植狂儒之氣,臣等未知一㘦臨之,則刑訊之外,更繩以何律也?嗚呼,冠章甫衣縫掖者,雖未盡誦法孔子,亦是孔子之徒也。國家之建學,待之以禮者,其意有在,彼若干儒生,雖有所失,憲府豈可以陵侮賢關多士,而蹴踏之威脅之,若此之,甚也,二百年培養之士氣,一朝摧沮銷鑠,將無以復振,是豈國家之福也?往在丙午年詔使之來,兵官李植,立以鞭笞典僕之故,至於見削於國子,被劾於臺諫者,非所以愛護一典僕也,乃所以重賢關也,養士氣也。以此較之,今日兩司之待儒生,可謂薄矣。臣等俱以蒙學,久編國庠,未補菁莪之化,而反得狂儒之名,守此聖廟,有靦面目,臣等早合,上章陳列,退歸自修,而頃緣詔使濡滯,朝家多事,含垢忍恥,日亦多矣,今者始得肝膈之辭,仰瀆紸纊之下,伏願聖明,試垂察焉,國家幸甚,多士幸甚。燼餘
上在慶德宮。停常參·只朝講,入侍領事尹昉,特進官張晩,同知事吳允謙,特進官金大德,參贊官李楘,司諫權鑊,掌令尹衡彦,侍讀官崔葕,記事官任絖,說經金卨,記事官鄭沇·具鳳瑞,講孟子萬章上篇,自萬章問曰舜往于田,止非聖人之盡性,其孰〈能〉能之。
李植啓曰,明日常參·經筵,取稟。傳曰,只晝講。李聖求,以司饔院言啓曰,下西江漁夫姜於倍秋,崔許弄石·金業孫·李丹香·金彦國·文㗟沙里·金加八里·方彦成·崔許弄金·車甫同等,曾因上言內辭緣,本院回啓,諸處勿爲徵稅事,已捧承傳,而成均館如前徵稅,故本院更爲入啓,勿爲侵徵事,承傳申明之後,成均館多費說話,收稅事,入啓蒙允。大槪漁夫之役,最重於凡役,故大典復戶條列擧曰,司饔院漁夫,蠲貢賦外雜徭役,持網船者蠲免他役云,又曰,奉足奉良民及京畿案付公賤定給云,朝宗朝,念漁夫之苦矣,盡矣。亂後法舛謬,勝私廢公,不遵朝宗成憲,已極寒心,至於成均館則賢士所關之地,而下人則自異他司,豪悍頑惡,國中等一,而一觸其忤,人莫敢枝梧,乘國家之變亂,則偸國家之帑藏,亦先於人,誠可痛惡,此聖上所曾洞燭也。頃緣本院啓辭之後,生鮮廛主人等,專數捉去,姜於倍秋等,使不得接足於市中,買賣者均受罪責云,是誠何意?所爭者皆爲國耳公耳。無異懷嫌挾私者所爲,館掌務官,竝與下人,而同歸一轍,尤極無謂,況京外八道公私船,勿論收稅云,豈盡入於養賢之所乎?以此互爲啓辭之故,姜於倍秋等,被侵館下人,比前尤劇,畏之如虎,避之如毒蜂,其勢必逃而後已,若缺御供將廢,豈非可慮之甚乎?漁夫之所捉缺上供,京市主人,一年缺年末,或以木二十五疋,或以米一百二十餘石備給云,所以反賣備納,則何論秀魚·雜魚乎?忘死生,長作以海中爲家之人,彼此侵徵若此,宜乎冤㦖,至呈駕前上言,其情可矜,況非成均館箭所捉,諉以徵稅,亦甚未穩,京江漁夫則自魚薦新及進上,不時藥用鮒魚捉納之役,有倍於外居漁夫,國家若不顧恤,則誰肯不避艱苦而服役乎?外居漁夫,雖未能一一勿侵,姜於倍秋等,其數不多,只此十餘人,勿爲收稅事,更捧承傳,何如?傳曰,知道。依舊例施行,可也。李敏求,以司饔院言啓曰,本院京諸員三十餘人中,獨魯舜民一人,前年大駕去邠之日,徒步扈從,下輩之忘妻子單身赴難,似貴乎有識士夫之扈從也。各別論賞之意,曾爲啓辭,而一度副司果付祿之後,缺將無以勸懲,請令該司,依所願使之□□,以勸他人,何如?傳曰,知道。令該曹,依他例施行。
正兵蔡仁世擊錚招辭,以其父億福,冤痛被囚,願與權仁等,竝爲拿致京獄,一處憑問,聖批,以依願施行爲敎,臣觀其所稱,極爲可駭,卽招刑曹次知色吏,使之着實擧行矣,昨者又招問蔡億福·權仁拿致與否,則云,捉送事,本曹再次行移,而尙無黑白,國家命令,不行如此,誠可痛也。蔡仁世招辭大略,其父億福,父祖以上世代,內外良役,故身爲良役,年已七十,萬萬無爲私賤之理,而鐵原品官李勉,稱以買得於權仁處,多率奴子,突入結縛,亂打花名。億福欲呈法司,上京未還,權仁又率其同黨,突入一家,老少盡爲結縛亂打,幾至死域,家藏雜物,盡爲奪去,癸亥四月,以此呈上言。刑曹啓李勉·權仁,推冤治罪,物件徵給,億福良籍,相考啓聞事,蒙允行移,而億福,又呈於京畿監司,缺囚於廣州,而權仁中路逃走。監司至刑交河公兄缺二次,而權仁終不得捉,而江原監司,億福內外良籍,覈實啓聞,則刑曹回啓,蔡億福內外良籍,昭然現付帳籍,李勉·權仁·權峯·南泂等,令所居官捉囚,壓良爲賤亂緣,刑推得情,依法定罪事,蒙允行移,而各官不爲擧行,而權仁,反以億福爲叛主,呈上言,刑曹又以權仁等文記,賤籍考準,億福良籍推覈啓聞事,回啓蒙允矣。兩道尙不覆啓,而本道本官,反聽李勉·權仁之囑,囚禁億福,至於六七月之久,呈刑曹行移使放,而尙爾堅囚云。大槪蔡仁世內外良籍,已經監司覈啓,刑曹至以昭然現付爲啓,則其良人,似是明白,權仁若有文記可據,眞爲己奴,則蔡億福癸亥四月上言之後,自當持文券就辨,而刑曹行移推冤,監司捉致親問,非但不納文記,又爲逃走,至於刑問,缺一向退縮,隱匿不現。及至甲子秋冬,刑曹請令捉囚刑推,將以壓良爲賤,依律定罪,勢窮之後,又始出呈上言,其情狀灼然可知,本道本官,偏聽他人之言,乃於訟辨未決之前,捉囚,橫被侵責,情事可憐之,億福,至六七朔而不放,至於啓下行移,令送京獄,再次催促,而無意起送,交河亦不捉送權仁,皆極可駭,平康·交河兩官守令推考,色吏移囚刑推,蔡億福·權仁,定日捉送京城事,兩道監司處,令該曹,行移爲當,姦人侵害良民,王政之所宜疾,而一夫不獲其所,仁人之所宜動心也。臣待罪該房,見此獄情如是,故惶恐敢啓。傳曰,依啓。監司亦爲推考。
金尙憲,以吏曹言啓曰,凡都目政事,例於褒貶後爲之,而今春夏等褒貶時等第啓本,慶尙·咸鏡道·京畿·黃海四道,尙未來到,慶尙·咸鏡道則監司身死,新監司到界之後,方可等第,不可等待其至,姑待京畿·黃海兩道等第來到之後爲之之意,敢啓。傳曰,知道。
李楘啓曰,今六月十九日朝講時,領事尹昉所啓,海西別勝軍應納訓鍊都監軍保之木,天使時用餘戶,兵曹所儲,及全羅道水軍之價,推移充給事,司諫權鑊所啓,守令六人等事,竝無散落,取稟。傳曰,依啓。守令事,不允。
趙翼,以謝恩使言啓曰,近來天朝各衙門,以我國使臣之行,爲奇貨,刁蹬需索,罔有紀極,而借銜議政,則稱以閣老行,徵責有甚於節使,故曾以此意,依前例別人情磨鍊事,上達蒙允矣。該曹諉以詔使時用度浩大,就各行中尤甚數少前年冬至使例,極略磨鍊,今此謝恩使,旣無兼奏請,其所用別人情缺例,癸亥年冬至使所給別人情各種,及人蔘三十斤,而臣等之行,人蔘只十斤,他物缺損,反不如節使單行,已極悶慮,而今者漂流人奏聞焰焇許貿,奏聞及陳慰文書方物,皆將順付于臣等之行,雇騾價及各樣人情酬應之用,比前尤煩,以前月該曹磨鍊些少之物,萬無支用完事之路,尤爲悶慮,該曹天使時所措雜物,頗有所餘云,如銀·蔘·細布·刀扇·油芚·花席·筆墨·紙地等,各衙門應求要切之物,從優加磨鍊,以濟使事,何如?聞回還使臣之言,天朝之事,大異於前,無論事之大小,動責人情,留館時一度開門,至責十兩銀子,凡干公幹,無人情則決難及時竣完云,惶恐敢啓。傳曰,依啓。
趙翼,以謝恩使朴鼎賢言啓曰,泛海之行,至險且危,風之順逆,雖聽於天,而人事或有未盡,則臭載之禍,出於呼吸之頃,開路使臣之行,連遭漂溺之患者,非但未諳海程險夷,船行凡具,不能完備而然也。反正之後,明知此弊,前者駕海之行,優定格軍,至於五十名所騎之船,以六隻,各船之上,不拘容載多少,輕其卜物,使之輕颺易制,雖遇風浪,得以運行,六船之中,如或有觸碎之患,推移分載,以救倉卒,僅免無事,而傍觀之人,徒見其生還,不念觸冒風濤之危,皆曰今則海路無虞,格卒不必優,船隻不必多,五十格軍,減去其半,六隻之船,亦將減數,以爲僥倖萬一之計。臣等聚首惶悶,罔知所爲,凡海行,遇順風則張帆,無風則櫓役,張帆則格卒雖少可行,而櫓役則非四五十名,不能運船,驚濤海浪,無以得脫目前之急,減船格,尤爲悶慮,一船之格,雖未准五十之數,不下三十五六名,依船隻數定給,何如?若於中路顚仆不達,則臣等生死有不暇恤,而虧損國體,所係非細,惶恐敢啓。傳曰,知道。令備局,更爲酌定,以爲恒式。
又以謝恩使言啓曰,一行文書方物渡海之後,譯官·軍官等,分掌駄載,或先或後,跋涉守直,以防偸竊遺失,而陳慰文書方物,亦將順付于臣等之行,其所守護之人,尤不可數少。聞山東地方一路不遠之地,土賊寔繁,其勢漸熾,往來之際,路梗之患,亦甚可虞,所帶軍官,雖不可加,似不當減,而因兵曹啓辭,視前減半,其數甚少,水陸萬里,行色孤危,將無以得達,極爲悶慮。兩方物文書守護軍官,以禁軍中驍健曾經水路者,各一人加帶去,以免意外之患,且海行勞苦,非如陸路,而臣等,軍官出身等俱以出身,臨時勒定帶去,不可不存撫,以慰其心,軍官仇信男·朴寶賢·許貴男·宋殷承·□應虛等査,依前例禁軍口傳,以慰其心。傳曰,依啓。
又以謝恩副使鄭□言啓曰,涉海之役,其最切者,莫大於舟楫,整理之事,不可少緩也。臣今使軍官高應靈,與上使軍官柳敬友,同往治船,令該曹,給馬下送,何如?梁有官·高順行等,以事知沙工,前後使臣之行,無不從行,其無弊往來者,皆此人之力也。年年在於舟中,不得顧妻子,飢餓而不能救,衣裳單薄而不能備,偏有獨勞之歎,而未蒙矜恤之典,殆非所以慰悅舟師之意也。此人,今爲臣等之行,來在都下矣,八月乘舟,明夏當還,過冬衣服之資,令該曹磨鍊題給,以慰其心,何如?傳曰,依啓。
答都承旨金尙憲疏曰,省疏具悉卿懇。卿宜勿辭,調理察職。
答石陽君霆疏曰,省卿疏章,予心缺然。卿須勿辭,安心調理。
巳時,日暈,未時,日暈左珥。
石陽君霆上疏,伏以臣,伏見殿下,一正倫紀,再淸國步,人誰不欲立於朝者,矧於宗戚之人乎?臣壬辰年鋒刃之餘生也,以故左足不良,不能從後於班行,而廢伏鄕廬,今旣三十四年矣,不勝犬馬之戀,時或往往歸朝,臣年七十有二矣,初受職於明廟朝,陞三品於宣廟朝,被論落魄於廢朝,加二品於聖朝,臣之職,於分過矣,而聖恩罔極,職當死而已。但宗室年七十,則任意從仕缺受敎,故宗室七十者,不爲從仕,從古然矣,缺其外者,莫甚於臣,不以其罪,只罷其職,而遽卽蒙敍,尤極感激之至,不知所達。臣邇年以來,墓木已拱,老病滋甚,氣力衰敗,精神昏耗,雖班次之際,忘所失位,無異於□張,不翅人笑。自年前七月,痢疾日漸危重,食飮專廢,氣息奄奄,命在朝夕,今幸少差,肅謝恩命,而復見天日,雖死無悔,然而値此明時,宗親常祿,不當辭,亦無居外之道,然臣齒已過致仕之年,而病亦有加無瘳,不但仕之爲難,就木無日。伏願聖上,俯察陳情,許臣乞骸,臣之恩祿,以補軍資,臣死之日,猶生之年也,志願畢而死無憾矣。臣不勝恐懼屛營之至,謹冒萬死以聞。
都承旨金尙憲上疏,伏以臣,筋力不堪就列,精神不堪察事,不避瀆擾之誠,敢呈辭單於紛擾之中,冒濫之罪,臣猶自知,不意聖明,不加譴退,反垂恩渥,非臣微分,所堪承當,感激惶恐,不知所措。第念,臣本以積傷之人,當此暴衰之期,癃形病喘,十目所矜,隨人進退,輒先憊仆,效力之任,百無一堪。況自近日以來,過飮冷物,脾胃大傷,全廢噉食,一向困惱,眩暈伏枕,奄奄若垂盡之人,夙夜職務之地,決不可仍冒。伏乞聖明,府察微臣悶迫之情,特許遞免,俾臣得以退伏丘壑,涵養聖渥,少得完養,更就蘇息,則再備驅策之列,臣豈敢辭焉?臣無任兢惶隕越之至,謹昧死以聞。
卯時,上御資政殿。講孟子萬章上篇,上讀前受音一遍。崔葕進講,自萬章曰,舜往于田,止其孰能之。上讀新受音一遍,大文釋一遍,葕講旨義曰,所謂怨慕二字甚緊切,而萬章不解其意,故孟子引公明高之言而言,父母雖惡其子,子不置喜戚於其心者,乃孝也。上曰,怨慕之怨字,此舜怨己之謂,而人必有誤解,故如是著之矣。昉曰,不知己有何罪者,此怨己之意也。允謙曰,怨字,怨己之謂也,非怨父母之謂也。上曰,孟子所言,亦以此也。晩曰,若父母惡其子,君惡其臣下,則爲臣子者,何敢怨其君父乎?此所以發明怨字之義也。上曰,必以二女事之者,何意耶?昉曰,欲觀其治內之政也。上曰,一女則不得觀其內乎?允謙曰,妻以二女,欲觀所處之際爲如何耳。若以人家事見之,則室有二女,不無相詰之事矣。昉曰,古有一妻九媵,二女卽其意也。大德曰,楚辭云,娥皇爲正妃,女英卽夫人云矣。葕曰,商均乃女英之所出,而娥皇無子云矣。昉曰,韓琦言於宋英宗曰,自古獨以舜爲大孝,他人豈皆不孝?蓋舜,當父母不慈之際,克諧以孝,故如是稱之云,則英宗,方爲太后之不悅,大有感悟樂聞之意矣。允謙曰,子之於父母,克盡其孝者,乃常事也。是以孟子,稱曾子之孝曰,事親若曾子者,可也,所謂可字,僅可而未盡之辭,必如舜遇人倫之變,而克盡其道然後,爲天下萬古之大孝,而無憾於事親之道也。昉曰,熱中云者,不怨慕之意也。晩曰,君親一體,而不得於君,則以熱中結之也。允謙曰,熱中者,非准則之謂也。缺數字此指舜,不因物有遷之意也。葕曰,五十血氣衰敗,而舜之思親,至此愈篤,此所謂終身之孝也。上曰,怨慕與熱中,其意有異乎?昉曰,似若相同,而實有異也。上曰,事親與事君有異,熱中之言,非取法之地矣。大德曰,楚辭云,屈原之怨,蓋自怨其己,此乃知原之心也。上曰,胥字指何意歟?昉曰,與聿來胥宇之胥,意實相同也。允謙曰,堯欲授舜以天下,使九男·二女·百官·牛羊·倉廩以先試之,蓋胥相之意也。昉曰,欲以天下之心,試舜之才能,故如是矣。允謙曰,非但欲試舜才能,亦欲觀天下人心之向背矣。上曰,此言似近,知舜之賢然後,乃有授天下之心,旣有是心然後,又欲胥天下之人心,而試之矣。
講訖,昉曰,今此天使之來,我國物力已竭盡矣。上曰,不知在前亦有如此之事,而天使方肆貪慾,不能周旋而防之者,亦我國之規耶?昉曰,卽今中原缺已變,如古許國天使,筆枝墨丁,亦不取去,及至今日,始有徵索無理之擧矣。上曰,如許國,比諸祖宗朝出來天使,亦罕其人矣。昉曰,黃汪天使,亦不徵捧,而許國則凡宴享禮單,竝皆受藏館裏,臨還,始言館伴而去,其人行事,信難及也。臣則甲辰年赴京,其時淸簡者,只有楊時奇·李廷彦二人而已。其後無聞處,況此太監輩,何責於廉簡乎?上曰,當初遠接使狀啓內,其酬接之際,雖據理開說,或諷以可愧之言,而竝不聽從,甚爲難處云矣。昉曰,其輩不至甚愚,故事事作詐,例當受物之處,必先設計而捧之,此尤可惡,今國家瘦於支送,如經大病,兩西之事,最爲可虞,而謂賊稍衰,人頗致忽,此張稷所謂,畿民之事,臣實不知,而境內之事,必當留念處也。冬防不遠,邊備可急,而都元帥李弘胄,在西得病,迄今未差,聞吳允謙之言,則只喫粥飮,萬無生道云,臣以爲張晩之病,今已蘇歇,西路剩官,亦必多弊,晩以體察使□管此任,脫有警急,使之進去,甚爲無缺在京事必難便,依前往住開城府,以爲節制,何如?上曰,今聞元帥病勢,設使善爲調理,難可易差矣。允謙曰,臣與弘胄,居住不遠,尋常往見,則專失飮食之味,至於肉味,皆甘不得喫,但以水漿與蔬物而服之云矣。上曰,如肉味皆甘云乎?允謙曰,非但肉味皆甘,入京之初,面有奕子形者多,故塗以藥物,馴致浮氣,今則浮氣則減,而失味之症,尤甚云矣。上曰,頃見醫官書啓,病症,似不可責以元帥之任,須思量處置。昉曰,西事,今可豫爲處置也。晩曰,臣承海西軍政從速變通之敎,與金起宗,同往元帥家相議,則以爲今年南軍旣不入矣,若減番之數,寬番之限,則入防之軍,庶可獲蘇,而軍數甚減,無以分排,故解氷時只以一千九百名入之,但於冬防分番,爲入五千名,而就其中,拈取二千名,惟滿浦·龍骨城·昌城·義州等處,見緊歇緩急,而各送若干百名,其餘□千,盡留安州,授兵使待變,又以黃海道別勝軍,入於平壤,使監司帶率,則在邊者五千,在內者三千,而合八千餘名矣,成冊二件,內一件,臣今進止,伏願睿覽,如何?上曰,然則平壤所入之數,幾何?晩曰,平壤所入者一千七百名,而合氷則留待其處,解氷則還歸本土,以是爲例也,大槪黃海道常時軍數,如武學出身三手,竝二千四百餘名,而及冬則二名,竝作爲戶保,相取一千七百餘名,分六番,各立二朔,然則十朔在家,而番次頗疏,且以南軍不入之故,除前日自備糧之規,而饋自公家,烟價木則且除其道老弱,而受其價木,充給二疋,似爲便當。且平安道防軍,必兵使次知,或十餘名,或五六名,分番送替,則元數四千餘名,而逃故居半,故此則依前例送于小堡,其外又有出身武學三手及雜軍竝九千餘名內,精抄三千,留守安州,其餘六千,在本地待變,而所謂六千餘名,以使客應接之故,常時徭役,倍被侵擾,其於防賊,亦無所妨。今則只令入防於冬月,而海西軍入防,自□月望後,至二月望前爲限,且昌城·義州等處,防禦甚緊,不得不優數入送,而餘綾漢城等,大無名,不得分入,所見極爲虛疏也。上曰,無軍不得入送,勢所然也。當番朔數若少,則往來之際,必多難便,朔數則依前存之,但寬番次,未知如何。晩曰,此軍情也。朔數事,臣等非不知之,而交替之際,不出刷馬人夫,只給糧料,別無往來之弊矣。上曰,前者朔數甚多,而其後一向減定,以至於此矣。晩曰,在前南軍入防時,或定十二朔,或定八九朔,而今者減數之意,若當農月除草收稼之時,則不無顧戀家事之慮,故如是爲之,其來其去,不給夫馬,沿路無弊,軍情頗悅矣。昉曰,海西此軍,居多被侵於砲保之價,故邊潝,欲爲刪減,則軍數無形云,其價木元數一百八十同內,八十同則除之,百同則自京措給,何如?上曰,此言甚好,但百同出處何在?昉曰,聞以天使支用之餘,將有都監及戶·兵曹償價之物云,而又有全羅道水軍休役二年之價,幾至五六百同云,竝取此等,以償其木,似可也。晩曰,黃海之軍,若以爲可惜,則勿徵砲價之木,而移定其保於下五道而用之,可也。昉曰,昨日議此之際,申景禛以爲,代定不易云,而槪觀都監定保之規,每名只許三名,而與色吏符同,例多限外詐冒之事,今欲移定,勢不可得,不如自國家,別爲備給矣。晩曰,其軍無暇未赴防,而又徵無名之價,則無理甚矣,爲此之慮,欲以田結捧之,尤不可忍爲,故因其狀啓,昨已停當,而時未入啓矣。臣意以爲,南北備禦,自有緊歇,日本則近送回答使,姑無可虞,而以倭使常常往來之故,慶尙道舟師,雖不可廢,全羅道之防守,本不如慶尙道抵當五島之衝,且無情形之爲緊,全羅道水軍,盡爲革罷,依平時,守在本道堡·鎭,只爲謹烽火搜討等事,而中道以上,則徵其價布,以爲砲保之用,各寺奴婢貢木,亦竝用於防戍,此所謂破東補西之類,而其所益則必多矣。昉曰,果行此計,則必革統制使矣,聞諸舟師之軍,皆不居慶尙道,故僅以二千名,使之守船,受遊軍之糧,爲之繼饋,而穀無餘儲云矣,若然則軍無見糧,而前頭舟師之事,有難收拾,今可只存守船軍,餘皆捧價,以充砲保之價,爲當矣。上曰,本道監司處,問之似當,南方之勢如此,而捧其價布,以補西事,則南方亦豈可忘之地,且只存守船之軍,則搜討等事,亦何以周旋乎?晩曰,以此爲國,其何得力,莫如依平時,只使守船,謹行搜討,全然無軍之處,則或竝定或定給,似有變通之方,而但以此軍士,遇變何爲?玆欲全革,冀充西事耳。大槪奴賊,專意天朝,雖無必東之計,而慮我議後,必欲備兵,慶尙舟師,雖不可廢,全羅道別無緊防之事,以此所料,爲之分付,且下敎朔數事,更爲定奪乎?上曰,當事者當知軍情,軍情果然,則何必加定朔數乎?晩曰,留防三朔,則在家幾十四朔,三年二防,甚爲便當,而第軍情,則必欲減一朔矣。上曰,更加揣摩,撫循軍情,且今雖饋餉,南軍更入,則不得給之矣。晩曰,元帥重得土疾,全失食味,症勢深痼,果不可出入於兵戈間,故大臣之意,欲以臣兼察,然凡事各有主者,且臣所患,已入膏肓,今將十年,若援此任,又往西邊,則筋力何逮,以一時求之,則亦豈無元帥可合之人?以平監兼送,似當矣。昉曰,兩西物力已竭,決不堪剩官之多,況晩,以宿將,爲將士歸心,久矣,依前兼開城留守,平日則留在本府,有警則進住邊上,專管區畫無妨,何必疊致將帥乎?晩曰,朝廷以龜城,爲平兵進住之地,蓋龜城,卽當昌·義要衝之路,故有此計也。但兵使所帶軍兵衆多,則其移置軍糧軍器等物,亦不少,而設其有警,謂無備禦之具,而還退於城守之處,則輸移之際,不無有妨,故李弘胄以爲,只遣勦兵於其處,而兵使常住安州,可戰則戰,可守則守之,合宜云矣。昉曰,大將常駐龜城,及其有賊,謂無城子而還退,則甚非也。上曰,常住安州,則守城似爲着實,而兵使,豈合深坐內地?且昌·義間將士,亦無相援之勢矣。晩曰,若率五六百名,進住龜城,似爲便好,而無城之故,遇變而退,則所失爲大,且賊兵已至龜城,則豈有不入安州之理乎?上曰,廟堂熟講而處之。鑊曰,憲府之論振遠罪狀,卽鄭百昌·閔應亨之所耳聞目覩,而只罷其職,臣未知也。衡彦曰,振遠之繼母,卽任叔英之妹也。振遠爲母乞郡,而棄置其母於叔英之家,一年將盡,饋遺不及,歲時所送,只米斗魚束,而國禎之母,卽其妻母也。置養衙中,稱以大夫人,及聞母喪,時在從班,不卽奔往,其妻則興造不輟,至爲上樑殮殯之具,專責於其弟重遠,庶弟奔喪,祭服不給,其母生時,常以彼宅呼之,此非風聞難明之事也。百昌·應亨,皆與叔英所住相近,無非耳聞目覩,而遠近莫不洞知,且振遠爲惡,亦由於受制其妻之致,竝其妻,當爲按問,不孝是何等罪,而只爲罷職而止哉?請金振遠及其妻,竝拿鞫,依律定罪。上曰,實有如彼不孝之罪,則何因敍命之下,始爲發論耶?衡彦曰,前非無罪而置之,至有敍命之下,故論之矣。上曰,其措語前後似異,且前旣爲罷,故今亦只罷耳。衡彦曰,不孝之罪,豈止於罷職而已乎?上曰,發論最晩,似爲不實,依所啓削黜。鑊曰,當察事之是非而已。何以早晩爲之致疑也?曾前臺諫,或牽連所疾,或毁謗所撓,且緣稟性緩急躁靜之不同,而致有早晩之發耳。臣頃往外方,則國綱解弛,人不畏法,此爲大弊也。沈大復之事,論議甚緊,而終不得依法,士論至今憤惋,今此振遠之罪,皆百昌·應亨之所親見,而牢拒至此,恐風俗紀綱,自此漸至於不可爲也。衡彦曰,此與沈大復事相類,故竝其妻,欲爲拿鞫矣。昉曰,連歲凶荒之餘,又經天使之行,而幸而今年,似爲豐兆云,令該曹,乘此缺已前未收,悉皆蕩滌,爲當。李敬輿,自南還曰,辛酉以上,雖曰蕩滌,其餘未收米,尙多於民間云矣。上曰,辛酉以上所滌者不少,而至於嶺南,尤爲過當,哿矣殘民,痛此豪强,故爲未收者,豈可竝棄乎?今不可更議矣。昉曰,凡所施措,得人爲上,前安東府使李尙伋,只徵未收補用時役,故民間無事,時府使宋象仁,亦如之,本府百姓,近多蘇復云。且自古有國,皆存通貨,故中原及日本,竝有所用,而惟我國,獨無其事也。前者行錢之議,亦中止不施,而開城用銅行器,卽今用南靈草,則錢何獨不可行乎?第試用錢,以爲通貨之具,似可矣。上曰,用錢事,去去年,已爲停當,而民不肯用云,故還止矣。昉曰,國家先用於祿俸等事,可以施行矣。上曰,言于該曹,着實試用之。鑊曰,近日臺諫事,甚難處,大事則已,至如小者細者,亦不允從,若差臺諫,則人皆思遞者,誠以言不得見施故也。昨者所論守令,果似數多,而至有六人一時論之敎,各道及兩西守令所行,必詳細察知,然後始有彈駁之擧,而每被牢拒如此,人皆以臺諫之任,爲悶迫也。大德曰,臣爲戶曹參議時,初則金藎國,後則李曙,皆欲用錢,而先以國家所用米布之處,欲爲試之,國計艱乏,若此之極,而徑先用錢,則國何以裕乎?今欲鑄錢,必自官始,凡諸立役者及下人處所償之價,若以錢計給,則必不肯受,而米·布辦出,亦無其路,必先措米·布,以爲裕國之計,然後鑄錢行貨,似可得效矣。昉曰,中原用錢,地各有異,山海關內則用之,外則不用矣。大德曰,中原及倭,皆尙用銀,故銀用甚便,而錢則多礙,是以不當用也。昉曰,傳敎內,流竄人或分釋,或量宜事,禁府令議大臣,而罪名皆重,開議不多,然罪之輕重,聖明已察,肆赦恩典,斷自上用爲當,向在罪人蒙恩之時,臺諫因論其可不可,故昨啓,亦以是爲達矣。上曰,當初論罪,若爲適中,則到今分揀,可察輕重,而多官之論,未免不齊,以致輕者而重,重者而輕焉,則雖欲明辨,其勢不易也。卿等必知其輕重實狀,據實覈啓。昉曰,多官所論罪目皆重,故昨日議啓時,不得自下擅便耳。鑊曰,門蔭之爲三曹郞官者,必以業儒有名望者差之,李庾俊,雖言語伶俐,而人物則極麤鄙,無可取,廢朝時奴隷於執政之家,其爲設心,極可痛駭,且非銓曹所擬除,決不可置諸郞官之列矣。上曰,前聞,可以使令於此等事云矣。昉曰,庾俊,卽古宰臣忠元之子,而李元翼,薦而用之,適會戶曹郞官見罷之後,大同米·布無屬之時,沈悅,以知首末之故,擧爲分曹郞廳而管之,人物鄙瑣之事,何以知之?上曰,此乃蔭官也。戶曹郞官,豈必以此除之?但初爲大同廳郞廳,頗知首末云,姑爲使喚,可也。昉曰,六曹郞官,被論則不得行公,且大同廳事,今幾垂畢矣。鑊曰,三曹郞官,必擬三望,而此非銓曹所差,尤爲苟簡也。允謙曰,向者臺諫所啓,宗廟朔望,不用毛血云,毛血卽大祭所用,朔望則只有豕牲,而各用羔六口·豕六口,一年七十二口也。物力雖竭,此則可辦,況前旣限年臺啓,亦當復舊設行,何如?上曰,非但朔望,至於大祭,上年亦多減損之物,竝一樣復設,大祭用脯過多,外方受弊,故多減脯數矣。昉曰,脯數過多,故反正初,旣已酌減,此則仍減,何妨?上曰,脯外所減之物,亦多矣。允謙曰,黍稷稻粱,只用二簠,二簋而籍田所供,適有不足之患,招問次知官,則年年供用之餘,亦多其數云,然則朔望祭,一復舊典,何如?上曰,允。昉曰,脯亦復舊乎?上曰,脯則前用五條矣,今用三條,此則更議處之。大槪旣罷大同,則造脯上納之事,似有前規矣。允謙曰,自前國有大慶,則必親祭以告,而開月初九日,卽秋享大祭也。自上親行,何如?上曰,卿言是矣,依爲之。鑊曰,臣奉命往咸鏡道,初程審察其處民瘼,卽欲陳達,不幸有子喪未果,本道未久,將有不能收拾之患者,非但其地瘠薄,所食者黍稷,他無食路,而近來流亡,其勢多歧,就其大者言之,各邑元來所儲之米,大邑則十萬石,小邑亦七八萬石,而廢朝時守令等,盡爲入己,專載民戶,故一戶所載多者,幾至百石,小不下七八十石,此爲民不堪支之處也。但以前年凶荒之故,姑爲置之,今年若登,則守令必盡徵捧,而前日蕩滌之敎,盡歸於虛者,何也?其時守令,旣已用下之後,適爲解由,所掛皆以已捧,反作載錄,不置於逋欠中,此所以不得見施於蕩滌之時也。然其入己反作者,各邑無不別置簿,以竢後考,其所犯守令,不須以贓罪治之,及一族准徵其數,還爲儲置,則國家似有益也。上曰,此事査出,勢甚難矣,守令豈皆自食,而歸之於民乎?然而民之設言如此,當考見文書,而虛實可知,或有以捧爲未捧,亦有以未捧爲捧者比比矣,歲若豐登,自可徐徐得捧,此在守土之官,所處之如何耳。鑊曰,文書亦或有曚籠者,而大槪守令自食之物,一徵於百姓,將何支乎?且南關軍士之赴于北者,致闕於徵布五疋,故兵營缺之後,旋卽歸家,只助其價,此豈可久之道也?監司·兵使所住,相拒一二日程之間,羅列而坐,用棍之徵,極爲寒心也。上曰,徵布一事,尤爲無理,自備邊司,問于監·兵使,使之處置,其言甚似近理,而明査亦極爲難矣。鑊曰,明査亦似便易也。上曰,所當自備局問之,而至於未收一事,査出何以爲之?設使會計中,以捧爲未捧者,使之盡滌,必生奸僞,況以未捧,載以已捧,則其實尤難知也。八方之中,咸鏡道爲尤甚矣。昉曰,査覈甚爲不易,戶曹於辛酉以上,已皆除之,而處處有如此之弊,民所謂不蒙澤者此也。上曰,辛酉以上所除,幾至累萬石矣。昉曰,咸鏡道連値凶荒,故雖送御史而不得探來物情矣。晩曰,咸鏡道在祖宗朝,物力豐足,紀綱振肅,而六鎭·三·甲等處,甚爲孤危,況近日專意西方,不得顧恤之後乎?北地之所資賴者,只在於藩胡及南軍之入,而今則此路已絶,只爲農作,故其處人物,日漸耗削矣。臣在丁未年爲監司時,物議有棄去六鎭之議,臣往李德馨處,力爭其非,及至任所,四載六巡,備察其人心物情,欲爲收拾之計,則其時兵使柳泂,會寧府使禹致□,及列鎭僉使,無不盡心國事,故六鎭稍强,人各有馬,凡諸習陳山行,則所見頗勝於前。其後守令·邊將,專不留念,至于今日,無形極矣,脫有彼賊,計出桀驁,則萬無保全之路云,未知氣數已圮,民物漸耗而然耶。前則彈丸城中,所住民家,或百餘或五六十,而今者見存無多,極可寒心,南以恭之去,臣力言此弊,使之扶救,而以恭,亦用何計,得以措置之爲慮也。上曰,何以則可也?加以連歲凶荒,致有此弊,誠未知謀畫之所出也。晩曰,癸未年李珥當事之時,鄭彦信爲兵使,盡心邊事,故至今遺民,頗稱其能,其道一路,有同長蛇之形,極其狹少,物力雖産,其數幾何,臣爲監司時,欲措軍糧,竭力貿販,所得僅四千餘石,而到今事勢,又如彼,脫有警急,將何以措手足?鏡城爲可防之地,而旣無可防之勢,則鏡城失守矣。鏡城失守,則雖防於函關嶺,而旣出六鎭,則三·甲,亦有失守之患也。昔者,平安道武昌等四郡之棄,出於不得已矣,不久六鎭又將棄抛,誠可痛也。允謙曰,北道私賤籍軍之規,甚爲便好,故李恒福,盡以私賤定軍入籍,其價則自國家備給,而臣爲句管入往,則其時法令甚嚴,雖有其主,不得擅收其奴之貢,纔及九朔而還,所益頗多,今亦依此爲之,何如?上曰,允。且其時籍兵額數,幾何?允謙曰,臣止於咸興而還,其後五六年之間,六鎭諸處,亦爲稍强,臣爲鏡城判官三年,則至向將士,兵使不有以酒慰悅之擧,此蓋張晩盡心所致,而民猶疲弊無形,今聞百爲墮廢,甚於其時,事勢之變,可謂極矣。上曰,海西軍番,以二朔分之乎?晩曰,軍情必以此爲勝,且饋公糧,又給烟價,則多有慰喜之心也。上曰,加防一朔,其數似少,三朔入防,則三年而爲二防,且給還糧等物,於軍情亦必爲便,朔數更問而處之。晩曰,當以撥上問啓,且南漢城所給年米,大同廳只有八十餘石,其數極少云,而天使時,必有用餘,缺大小米中准三百石送之,然後可以繼饋。上曰,允。前者全羅道二百石,今已來乎?晩曰,南漢山城,欲釀酒饋慰耳。上曰,所存軍數,合諸道凡幾何?晩曰,時方赴役一千五百餘名,而度牒一事,初頗不肯,及今自募者,已至四千餘名,官軍亦二千餘名,故未凍之前,可以完畢,如城門女墻,當觀勢爲之,伏計,大槪管築者,皆手熟人,故不爲淋雨所毁壞云矣。楘曰,不送元帥,以體察使兼察乎?上曰,以體察兼管策應,甚爲便當,而但張晩之病,比前雖差,今若專管奔走,恐有受傷之理,待有邊警,送之,如何?昉曰,張晩,今雖年老,部曲多存,且習西土事情,臣意,使之兼開城留守,常時則仍任其府,有變則進禦邊上,觀勢甚便,而上敎如此,可使別人送之,亦何妨?自上斟酌施行,但張晩病勢稍勝於受命時,且人臣豈避夷險?臣恐兩西,若送他人,則或不能枝梧也。上曰,開城府遞易頻數,於事體,亦爲不可,且其處物力有何措置,元帥可缺擇遣平安監司,似爲合當。昉曰,晩謂,金自點可合也。但金自點旣立大功,其餘徐渻年老,金尙容·沈悅,不知當否,李弘胄之去,皆以爲吳允謙亦合武將,則李曙似可爲都元帥,金起宗人皆謂可,而新爲陞出,竝未審如何,臣退而更爲商確焉。上曰,才不借於異代,必以一時可合之人,擇其中稍勝者而用之,須熟講而定之。昉曰,若不使晩兼元帥,則元帥可合之人,令晩薦之,何如?上曰,問之。晩曰,臣之所知者,李時發·徐渻·李弘胄·沈悅·沈器遠·金藎國,皆一時人望,或有偏長處,而時發出入戎間,細知時務,尤合此任,但有病未果,金自點有才,與人信實,爲可任,金起宗亦可堪此,而第以新陞,恐不能彈壓武將,姑遲之,此外臣亦未知也。昉曰,自點有氣槪,似可堪有爲之狀矣。晩曰,時發·藎國,俱爲合當,而但有老親,似不得任之矣。上曰,時發方在調病中,今姑勿送元帥,只擇遣平安監司,脫有緩急,都察使進去,如何?昉曰,臣之所言者,此也。元帥則姑勿差送,使都體察使,策應軍務,而擇送平安監司,似當。上曰,李弘胄遞差。若有所任,必妨調病,使之專意治療,可也。昉曰,赴京行次員役甚多,其弊無窮,令禮曹,更爲減送,平時所帶只五人矣。且內醫院,亦以适變時,多失藥材,又欲送員貿來矣。上曰,奴子帶去事,已除之,員役事,本院時未回啓矣。昉曰,員役旣減,則般隻亦減矣。上曰,過減亦難,渠輩初學譯語,正爲赴京,若年久一往,則深恐官語,亦歸生疎也。允謙曰,前冬赴京,備悉其事,今之海行,非如前日陸路之比,數千里山東之路,不小方物,載出之後,車夫等獨當卜物,或距一息而追至,其間若偸參櫃,或致沈水,不無其弊,且其所望,專在於此輪回赴京,若或遲久則後日之事,深可慮也。且國家設法之初,必有勸奬之意,則譯官之數,不必專減,至於堂上譯官之有奴子,必是優待之意,故更爲回啓矣。上曰,見其回啓,其素所無奴,俱有證矣。昉曰,如畫員輩,不可送也。上曰,允。允謙曰,畫員等言內,缺輪回赴京之事,別爲設司,使人看守云矣,缺臺諫啓辭,已不許矣。楘曰,今曉,伴送使內衾枕·鞍子之價,不得已使本道備送云,且開城府貿蔘之時,囚繫備獄,至賣田畓家舍及其上典之物而納之云。且天使,於平安道,欲徵來時未及徵之物云,此必有變通之道,然後可以保民,國家所恃者民,而見虐如此,將何以扶持耶?上曰,觀開城留守狀啓,以人蔘一事,至囚市人四百餘名,已極寒心,畢竟竝與元價五千兩,盡爲還給云,此必證以在京所爲之事,而伴送使處置,不無其責矣。大德曰,鄭至小之國,而玉環一隻,終不給之矣。楘曰,在京時則恐國家受辱,一從其言,而渠之所得,已至十餘萬兩,且旣出去,豈可盡從其言,一一充給乎?晩曰,詔使還徵蔘價之時,何不以已分。此下缺燼餘
上在慶德宮。停常參·只晝講。入侍,知事李廷龜,特進官金自點,參贊官徐景雨,侍讀官崔葕,假注書辛應望,說經金卨,記事官鄭沇·具鳳瑞。講孟子萬章上篇,自萬章問曰,詩云聚妻如之何,止於是爲至。經筵日記
上在慶德宮。停常參·經筵。
有政。以尹墀爲副校理,吏批,判書金瑬進,參判張維未肅拜,參議李明漢呈辭,都承旨金尙憲兼進。兵批,判書徐渻進,參判洪瑞鳳病,參議金止男進,參知金尙病,都承旨金尙憲進。
李植啓曰,明日常參·經筵,取稟。傳曰,停。
李植,以備邊司言啓曰,本司坐起,前例本司郞廳,例爲親進大臣之家,先期請坐,而今缺乃於當日朝,始爲往請,其怠慢,甚矣,請當該郞廳罷職。傳曰,依啓。
又以忠勳府言啓曰。傳曰,知道。甲辰年會盟後,其時親功臣中,以舊功臣嫡長加資者有之乎?更爲考啓事,傳敎矣。査考甲辰年會盟入參後,賞加帙,則舊功臣嫡長加資者,至於十五人,而皆非親功臣矣,敢啓。傳曰,知道。令該曹酌處。
答黃海兵使邊潝疏曰,觀卿上疏,辭意甚懇,予固知不可不從,而然此時重任,決不可遞,卿其勿爲控辭,調理察職。
答戶曹判書沈悅疏曰,省疏具悉卿懇。卿雖有病,此時此任,不可輕遞,卿宜勿辭,調理察職。
李植啓曰,繕工監刈草軍,前者似不裁減,而今不詳記,更問以啓事,傳敎矣。問于本監則言,經亂後刈草軍,秋則二百名,五十日赴役,因成事目,新化後,本監因知事目入啓,則啓下後,兵曹例爲減定秋一百七十名,三十日赴役,春一百□□□,二十日赴役,然國用常患不足云矣。傳曰,知道。
持平李景義來啓曰,臣等,將振遠事,論執已久,天聽愈邈,臣等之惑滋甚。振遠,家行悖惡,不母其母,不與同居,其妻則不姑其姑,未嘗稱姑。其乞郡也,亦不將母,而棄之於窮僻之鄕,終歲而遺饋不及,反奉其妻母於衙中,崇養備至。及其母死,緩緩奔喪,而殯殮之價,至責於其弟之妻,任其妻飮酒食肉,無異恒人,而興造不輟,是而可忍,孰不可忍?當此孝理之朝,負玆罪惡,而豈可容息於覆載之間乎?臣等言亦汚口,而日日連章而不知止者,寧有一毫私意於其間哉?此非徒臣等,亦有耳聞而目見者,實國人之所共憤也。罪關倫紀,公議至嚴,請振遠及其妻,亟命拿鞫,依律定罪。答曰,勿煩。
徐景雨,以戶曹言啓曰,伏見伴送使金尙容狀啓,銀粧刀·海狗腎等物,天使催督不已云,銀粧刀,雖未準數,已爲下送,而海狗腎則江原監司所送,只二箇耳。以此二箇追送,則其爲嗔怒必甚,更爲下諭于江原監司,使之馬上差人,急急上送,何如?傳曰,依啓。
政院啓曰,頃日有實病呈辭外,勿爲捧入事,傳敎,而近日呈告紛紜,政院何不敢察擧行乎事,傳敎矣。詔使時缺呈辭,故其間實病之人,亦不敢呈告,近日缺大抵皆云實病,故不得已捧入。至臺諫呈辭,非別有傳敎,則事體亦不得不捧入,以此頗似紛紜,臣等之意,亦爲未安,自今以後,衆所共知實病外,勿爲捧入之意,敢啓。傳曰,知道。
政院啓曰,各道褒賜表裏,舊例則本院書吏齎去矣。頃因筵中啓辭,以書吏之送,有弊端而罷之。故表裏無持去之人,自今以後,或因其道上來差使員順付,或令兵曹別定禁軍,下送于監司處,使之分送,何如?傳曰,依啓。答扶安儒生高弘達疏曰,省疏具悉。當令該曹詳覈處置焉。
金尙憲啓曰,承文院著作沈東龜,以修正假注書,本院褒貶居中,假注書雖非實官之比,而備員秉筆之地,以被罰之人,仍使察任,事體未安,沈東龜改差,他假注書差出,何如?傳曰,允。收議單子,以備忘傳曰,令廟堂酌處。
金尙憲啓曰,吏批政廳,兵房承旨兼進事,命下,而臣尙憲,與吏曹參判張維,有相避,旣云換房,兼進未安,何以爲之?惶恐敢稟。傳曰,參判時未肅拜,兼進不妨。又啓曰,今日政事,吏房左承旨李聖求呈辭,代房承旨李楘,亦病未仕進,吏批,何承旨進去乎?傳曰,兼進。
吏曹李曙爲完豐君,柳廷亮爲全昌君,李慶全爲韓平君,金繼韓爲延陽君,金璽爲平城君,李士恭爲慶陽君,閔仁伯爲驪陽君,李應順爲益興君,全龍爲石陵君,朴夢周爲豐巖君,權盼爲吉川君兼京畿觀察使,金尙容爲行知敦寧府事,金自點爲漢城判尹洛興君,鄭象招爲蓬山君,宋康爲原陽君,李希齡爲海愼君,宋駿爲知製敎,李景奭爲獻納,鄭弘溟爲吏曹佐郞,姜絪爲江陵府使晉昌君,沈倫爲善山府使,金喜爲長興府使,兪大逸爲三和縣令,徐弼文爲扶安縣監。
兵曹,朴東善爲知中樞,李幹爲都摠都事,金宇爲訓鍊主簿。
黃海兵使邊潝上疏,伏以臣聞,明主不能蓄無用之臣,慈父不能愛無益之子,今臣,虛受數年,疾病相仍,牧禦之任,咸失其職,自知無用於聖世,乞骸之章,每懷靡及,而聖恩罔極,死而後已。不幸頃者,病勢危急,詔使當前,不能進退自公,不得已狀啓乞免,至於上軫聖念,下書回諭,且賜藥物,使將死之臣,感激驚惶,不能安其病,不知臣有何功,而遭遇無前之盛禮,若此之過耶?缺大槪臣病,非偶然傷感之症,自缺喪母後,哭送二妻十喪子女,竝父母兄弟十五餘喪,因仍傷病,或死而生者,不知其幾,心腸焦盡,氣血耗損,小遇寒熱,輒生大病,已十五年矣。又受任來此,重得土病,有時痰厥,則口噤目暗,遽作生鬼矣。去五月二十二日,臣妾子臣及第震一,亦以土疾,死於目前。以國事言之,則臣乃奉事之人也。國事乃爾,豈可以幺麽一賤産之故,傷念傷身,以廢國事乎?情義自感,自然成疾,已到醫窮之域矣。幸賴藥物之頒,以至今日,而病根深遠,有加無減,臣之一死,固不足惜,秋防不遠,其如緩急何,每一念來,須人扶坐,北望痛哭。伏願聖明,憐臣疾病,廢斥閑地,使治調一二年,幸保縷命,則臣有再生之恩,國有保塢之備矣。臣不勝惶恐屛營之至,謹昧死以聞。燼餘
上在慶德宮。停常參·經筵。
有政。以李景奭爲副校理,吏批,判書金瑬病,參判張維進,參議李明漢呈辭,左副承旨李聖求進。李聖求啓曰,明日常參·經筵,取稟。傳曰,只朝講。
金尙憲啓曰,今日臣,尙衣院褒貶時坐起,進去下直。傳曰,知道。
李楘,以吏曹言啓曰,判書金瑬病不來,參議李明漢呈辭受由,小臣獨政未安,判書臣金瑬,命招參政,何如?傳曰,依啓。
李聖求,以吏曹言啓曰,判書臣金瑬,以病不來,政事何以爲之?敢稟。傳曰,仍爲之。
又以戶曹言啓曰,信城君夫人一朔料米太,竝十二石,一年通計則一百四十四石,多於王子君一年祿俸遠矣。其女安弘量妻料,雖因上敎仍給,豈可以信城夫人所受之數,給之乎?從夫職,每朔正參上料,題給之意,敢啓。傳曰,知道。安弘量妻料,必有自前題給之數,考啓。
正言李景曾來啓曰,臣等,將金振遠不孝之罪,論列已久,而兪音尙閟,臣等竊惑焉。其不母其母,種種罪惡,聽之累耳。言之累口,兩司爭論,久而不置矣。輿情所激,公議難抑,滅絶倫紀,王法至嚴,豈可略施輕典,有若治微瑕□細累者哉?刑章以此爲紊,風敎以此重傷,豈非可痛之甚者乎?請勿留難,依律定罪。江西縣令沈大恒,爲人庸迷,政委下吏,惟思肥己,多有麤鄙之事,民不堪苦,闔境已空,西方不治之中,大恒是尤甚者也。如此之人,不可一日在官,請命罷職。近來國綱解弛,人不畏法,罪人李光春,以李夢鶴逆黨,在宣廟朝,流竄北道,而頃者任意出來,至於南漢山城之別將,授以監蕫之任,事極駭愕,請當該別將,從重推考,李光春依律定罪。答曰,依啓。金振遠·沈大恒等事,不允。
獻納李景奭來啓曰,臣拙劣最甚,素乏一藝,至於操弓,亦不能解。再昨試射時,臣以無知,方在應推之中,猥承新命,冞深惶感,請命遞斥臣職。答曰,勿辭。
掌令鄭世矩來啓曰,振遠悖惡之狀,臣等論執已久,而天聽尙爾邈然,臣等聚首相顧,不知聖意之所在也。振遠,不母其母,不與同居,其妻則視如路人,不以姑稱,自享專城,亦不爲母,置諸窮村,棄之如遺,一年將盡,饋遺不及,而尊奉其妻母於衙中,反以大夫人稱之,及其母死之日,緩緩奔喪,至於殯殮之價,責諸其弟之妻,任其妻飮酒食肉,興造不輟,是而可忍,孰不可忍?方今朝廷淸明,孝理爲國,豈可使此等罪惡,容息於覆載之間乎?非徒臣等,亦有耳聞而目見,一國之人,無非嫉惡而共憤者,今日缺安有一毫私意於其間哉?罪關倫紀,公議至嚴,請振遠及其妻,竝命拿鞫,依律定罪。答曰,不允。
李聖求,以備邊司言啓曰,冬至使全湜啓辭,登歲各營需索,漸不如初,必用許多禮單,若無朝廷別樣處置,萬無得達之路,另議定奪,船隻所入正鐵二百斤,從所産,請分定于黃海道,弓角貿易之事,與前頓異,姑勿要貿筒角,量買裂角,以減一分弊端事,令該曹商量處置。答曰,依啓事,傳敎矣。天朝之事,與前大異,一路盤纏,不可不別樣磨鍊,令該曹量數加給,似當。粧船鐵物五百斤,曾已分定海西,足以支給於兩起使臣粧船之用,今不必加定,自前弓角,例貿筒角,意必有在,似不可容易變通。然旣用路梗,筒角未易買得,則亦不可拘於一例,令使臣到彼,觀其形勢,參商處置,何如?傳曰,依啓。弓角缺角貿來,可也。
錄勳都監啓曰,振武功臣,當初戰罷日,卽爲傳令各陣,一二三等分帙成冊,收捧入櫃堅封矣。今以此冊謄書,雖有追成冊請錄者,一切不許,十分詳愼磨鍊,而陣上諸軍,雖有功勞之差等,均是荷戈前驅之士,各營諸將,旣已成冊進呈,則亦難諉以數多而一向却之。且諸功臣子壻弟姪,以至都監員役,依舊例竝錄,而其數未免浩多,別單淨書以啓,其中二三功臣,或在外或作古,子壻弟姪未及單子,印冊事急,不得等待,爲先入啓單子,古例不爲踏印矣。此則恐有奸濫之事,各其塗擦處,一一踏印以入,各人名上,或有無役名者,或不書其姓者,前日勘勳時,率多以此,假借他名,冒錄原從者云,而當初旣不能明白書塡,到今諸將各散,無以憑問,一一査覈後啓下,則爲日必久,開役漸遲,不得已爲先入啓,一邊訪問各將,隨其書送,追後付標之意,敢啓。傳曰,知道。
金尙憲,以兵曹言啓曰,本曹堂上四員內,參知臣金尙,呈辭受由,參議臣金止男,適得暑症,病勢極重,方臥直所,而參判臣洪瑞鳳,又以痢疾,不得替直,臣徐渻,奔走於外司之務,請假參知差出。傳曰,依啓。
吏批,沈倫爲靑平君,朴耆賢爲密溪君,洪建爲益平君,沈東明爲完陵君,李應明爲完寧君,金慶祥爲盆城君,洪澤爲唐溪君,尹鞏爲坡平君,沈廷和爲靑城君,安汝獻爲幸原君,尹墀爲獻納。
夜一更,流星出尾星上,入坤方,天際狀如鉢,尾長二三尺許,色白,流星出室星上,入危星上,狀如拳,尾長四五尺許,色赤。燼餘
上在慶德宮。停常參·只朝講,入侍,領事申欽,同知事李睟光,特進官具宏·李景稷,參贊官金尙憲,司諫權鑊,掌令鄭世矩,侍讀官崔葕,記事官任絖,說經金卨,記事官鄭沇·具鳳瑞。講孟子萬章上篇,自曰然則舜,止仁之至,義之盡也。
李聖求啓曰,明日常參·經筵,取稟。傳曰,停。
金尙憲啓曰,慶尙左道水軍節度使黃溭,甲子年歲抄,水軍充定啓本內,末端張褙,不爲踏印,軍政重事,難免虛疎之失,請黃溭推考。傳曰,依啓。
大司憲鄭經世啓曰,臣於前月中,接朝報缺避之辭,乃太學士子,杖打喝道之事也。缺少年銳氣,難爲勝心所使,亦不缺此乃泮宮典僕輩,慫慂以激成之也。蓋憑恃學宮,動稱聖廟,謂兩司無如我者,乃此輩平日之常習也。其後臣,冒忝憲長,與同僚齊坐于本府,閱視囚案,則被繫者頗多,而其一卽館奴〈之〉事也。次第決遣之際,略施拷掠,乃所以因其罪而治其身,使之毖於後而已。寧有一毫銜忿於士子,而移怒於隷人哉?實不料賢關多士,因此上章,而其中有曰刑首奴,乃所以罪多士也。嗚呼,如此論人,則人何所措手足?人心不甚相遠,而其不能相忖度,一至於此,亦可怪也。凌侮賢關,賤踏多士,此何等罪案,而遽以加之於人,其所謂待人太薄者,得無爲自道之歸乎?太學公論之所在,而詆斥至此,臣以其時長官,何敢自謂無失,諉之已往而復據其地乎?且緣疾病沈痼,久稽肅謝,臣罪至此尤大,請命罷斥臣職。答曰,勿辭。
正言李景曾來啓曰,持平成汝寬,未四品,當爲署經,而大司諫鄭蘊,在外未上來,獻納尹墀,未肅拜,正言洪命耉,身病受由,雖未備員,臣與司諫權鑊,不得已爲署經當坐之意,敢啓。答曰,知道。
持平李景義啓曰,大司憲鄭經世,引嫌而退。儒生之疏,不足與較,病稽肅謝,事勢所致,少無可避之嫌,大司憲鄭經世,請命出仕。答曰,依啓。
李植,以戶曹言啓曰,海狗腎,再次下諭于江原監司處,而二箇之外,迄不加送,彼之督迫,則急於星火,近日都中之人,聞風來賣者多有之云,二十五箇,已爲貿得,撥上急急馳送,而樺皮則原票所付只三千張,而今聞軍器寺色官之言,三千六百餘張,已爲入納應辦,色樺皮九百餘張,亦爲持去云,此意,伴送使處,下諭,何如?傳曰,依啓。
金尙憲,以備邊司郞廳,以都體察使意啓曰,南漢山城城役之外,城中家舍造作處材木,附近有村處所,已爲斫伐,而輸入極難,全用人力,則用軍必多,有妨石役,必須車運於平地,只費人力於上山。伏聞今番兩邊儺禮所車子各三輛,事過之後,更無所用處,雖欲留作後日之用,年久之後,則皆不中用,將爲棄物云,誠爲可惜,兩邊車子各三輛,竝爲移用,爲當,敢啓。傳曰,依啓。
李聖求,以迎接都監言啓曰,天使時用餘雜物,令各色郞廳,率戶曹算員,自天使發行之後,連日點檢,實入數,遺在數,其數浩多,從當一一開錄啓下矣。就其大者,則驛馬·刷馬,修理軍·差備軍價布,當初減定磨鍊,而都監十分撙節,且留日減半,故用下之數只一百六十八同零,遺在木綿一百二十餘同,此則下兵曹,或爲後日天使時價布之用,缺十六同,竝下該司,或私賣,或用於某處爲當,別工作雜物,其數尤多,而其大者,如掛箱元數二百部內,用餘一百三十部,材木六十五條,正板七十三立,正鐵二百三十斤,遮日帳·鋪陳等物,竝與他雜物,開錄啓下後,應下該司者,下於該司,應爲藏置館內者,令太平館別坐,逢授點入臺庫爲當。前項各色雜物,完存頗多,頭目房排,則木物·沙器外,盡爲持去,餘存者竝入於太平館臺庫,爲當。前項各色雜物,用下數,閪失數,遺存數,繕寫開錄啓下後,其單子,移送戶曹,會錄施行,何如?傳曰,依啓。又以迎接都監言啓曰,各處假家造成缺共三百四十餘間,畿民之役,過半此矣,今方撤毁,付於該司,則必浪費花消,難望後日之用,竊計天使之來,不出數年,其時又爲造排,則其更用民力,爲如何哉?欲仍存以待,則必須定軍守直,其弊亦不貲矣。群議以爲募人許入,使之看守爲便云,近日外方旅宦及京中無室廬之人,聞奇呈狀願入者甚多,計其間架材椽之數,開錄逢授,使之入接守護,而如或有出入者,則告于太平館別坐,點檢有無,勿致毁傷,何如?傳曰,依啓。
金尙憲,以備邊司言啓曰,備忘記收議單子,令廟堂酌處事,傳敎矣。號牌·量田,先後諸臣收議,所見各異,竟未歸一,大槪目今軍情無形,不可不爲先整頓,而人或慮其騷屑,其間利害得失,未易灼見,幸燕閑之日,命招備局諸臣,更爲反復熟講而處之,何如?傳曰,知道。諸卿旣已獻議,似無□□之事矣,廟堂其熟講處置。燼餘
自昧爽至辰時,沈霧。未時申時,日暈。春坊日記
上在慶德宮。停常參·經筵。
有政。吏批,判書金瑬病,參判張維進,參議李明漢呈辭,右副承旨李植進。兵批,判書徐渻,參判洪瑞鳳進,參議金止男病,參知金尙呈辭,都承旨金尙憲進。
徐景雨啓曰,明日常參·經筵,取稟。傳曰,只晝講。
李植,以戶曹言啓曰,天使回還時,開城府餞慰禮單人蔘三十斤,令本府備□事,入啓蒙允行會矣。留守閔聖徽,以此執言,稱冤不已,其蔘三十斤價,木綿十八同輸送,還償之意,敢啓。傳曰,知道。
正言李景曾來啓曰,五刑三千,不孝爲大,苟有此罪,則豈可略施輕典,有若治微瑕細累者哉?金振遠,不母其母,種種罪惡,昭著難掩,國人齊憤,臣等論之已久。殿下燭之已詳,而不罪其罪,但止削黜,當此以孝爲理,有罪罔赦之日,風敎刑章,因一振遠而俱毁,豈非可痛之甚乎?請勿留難,依律定罪。江西縣令沈大恒,爲人庸迷,頑然一土塊也。尸居其位,委政下吏,惟思肥己,且多瑣鄙之事,民不奠居,闔境已空,西方不治之中,大恒爲尤甚,而殿下之留難,至於此極,江西之民,獨非殿下之民乎?迎送之際,固有。此下缺
金尙憲,以兵曹言啓曰,自四月朔,各衙門吏卒之當受價布,而未給之數□同□疋,貧殘下人等,立役經月,未得受布,逐日呼訴,而庫中時遺在價布二同三十六疋,來七月朔例下價布,又將四十同,可以支給,遺儲竭乏如是,極爲悶迫,無以爲計。天使時差備·修理軍,刷馬·驛馬等,用餘價布一百二十同內,五十同則留儲庫中,以爲意外軍興之用,尙餘七十同,布品麤短,不如於兵價布,其當給三疋者,四疋當給,二疋者,二疋半添補俵散,則可以支過一兩月,事出不得已,惶恐敢啓。
吏批,李聖求爲知製敎,趙翼爲左承旨,李楘爲右承旨,徐景雨爲左副承旨,李植爲右副承旨,李敏求爲同副承旨,金德承爲工曹佐郞。
兵批,李聖求爲副護軍,成恬爲副護軍,吳應虎爲副護軍,張時訥爲副司果,李廷華爲副司果,禹楫爲副司果,魚起瀛爲副司果,尹宗魯爲副司果,韓㙉爲副司果,柳湜爲副司果,李師德爲副司果,金百鎰爲副司果,曺鵬瑞爲副司果。燼餘
上在慶德宮。停常參·只晝講。入侍,同知事徐渻,特進官申景禛,參贊官李植,侍讀官李景奭,記事官任絖,說經金卨,記事官鄭沇·具鳳瑞。講孟子萬章上篇,自咸丘蒙問曰,止非眞無遺民也。
李楘啓曰,二十七日·二十八日國忌,明日齋戒,此三日,視事不爲,取稟。傳曰,知道。
徐景雨,以義禁府言啓曰,別單書啓罪人中,韓惟赫等七人,列書於常赦應放秩,而其中李□等五人,以勿揀赦前,付標而下。以此見之,則張滉·韓惟赫,似當應放,而政院不爲捧承傳,何以爲之?敢稟。傳曰,放送。
李植啓曰,問于兵曹,則京中外居數千出身云者,指戊午庭試·增廣,己未別試·謁聖,辛酉謁聖,五榜通共三千九百七十人云矣。傳曰,五榜出身,幾度入防乎?問啓。燼餘
上在慶德宮。停常參·經筵。
申時酉時,日暈左珥,暈上有戴色,內赤外靑。春坊日記
上在慶德宮。停常參·經筵。
上在慶德宮。停常參·經筵。
夜五更,沈霧。春坊日記
上在慶德宮。停常參·經筵。
卯時辰時,日暈。巳時,白雲三道如氣,起自天中,直指東方,各十餘丈,廣各尺許,良久乃滅。未時申時,日暈。春坊日記
上在慶德宮。停常參·經筵。
自卯時至巳時,日暈兩珥。午時,日暈,暈上有蒼白氣一道,直指北方,長三四丈許,廣二尺許,上尖下廣,良久乃滅。未申時,日暈白氣一道,起自巽方,直指乾方,長竟天,廣二三尺餘,移時乃滅。夜一更,流星出天弁星下,入南方天際,狀如拳,尾長三四尺許,色白。二更,流星出天津星下,入坤方天際,狀如鉢,尾長五六尺許,色白。春坊日記郞廳任瑋校正。郞廳金時芳書。
上在慶德宮。以榮靖大王國忌,停常參·經筵。
政院啓曰,明日常參·經筵,取稟。傳曰,只晝講。
政院,問安大妃殿。傳曰,知道。
問安大殿。傳曰,知道。
中宮殿,單子問安。傳曰,安寧。囊子賜給。
二品以上,問安中宮殿。答曰,安寧。
傳于李聖求曰,天使所送純金縧帶一腰,銀盞臺具一雙,回禮斯速磨鍊,而縧帶純鍍金與否,看品以啓後,還入事,言于該曹。
傳于李植曰,此樺皮曲折,問于軍器寺以啓事言之。李植回啓曰,樺皮事,問于軍器寺書員,則詔使發行前一日,樺皮一千張,缺四五字興元次知進排,則只擇有紋一百張,餘還缺四五字有紋者,而不能得發行,日朝以無紋者三缺三四字又以六百張給党相公以爲面皮,相公全數缺三四字云,竝與戶曹應辦所給九百張,而計之則已給者四千五百張矣。傳曰,知道。
李楘,以禮曹言啓曰,司憲府啓,上年皇長子誕生時,奉表修賀,在於冊封之前,已違前例,而況其表文,呈於薨逝之後,旋復陳慰,尤似無據。國家典禮,固宜十分商量,請令廟堂,更議以處。答曰,依啓事,傳敎矣。議于大臣,則左議政臣尹昉以爲,初旣修賀於誕生之辰,則聞其薨逝,禮當陳慰,該曹之言,不背情禮,故依缺四五字不妨之意,臣於前日獻議亦及之,缺四五字對時,臣意亦以爲煩複,而前旣獻議,敢更稟。今見府啓,啓意誠然,停之爲當。右議政申欽以爲,皇朝有慶,則自遼東,謄黃出來,我國必見謄黃進賀,例也。今此皇子誕生之缺五六行後,則當爲謝恩行矣。但使臣到登州聞訃,則陳賀文書,似不必呈,而知其旣薨而呈之,此則未妥矣。該曹以陳慰事收議時,臣之意以爲,與受封皇子有異,恐不須至於陳慰,而及見禮官商論,則禮官言,旣以誕生進賀,則其於薨逝,安可無陳慰之擧云,此亦不背於情禮,故從禮官言,缺今無容別議。第念,或有已往可據事例,令該曹稟處爲當,伏惟上裁。領中樞府事李元翼,行判中樞府事鄭昌衍,病不收議,大臣之意如此,上裁施行,何如?傳曰,依右相議施行。
又啓曰,詔使處回禮磨鍊事,命下矣。回帖亦當爲之,令承文撰出之意,敢啓。傳曰,知道。
正言洪命耉啓曰,凡月課應製時,本司下吏,例因弘文館甘結,謄出書題,豫爲告知,及期製進矣。今夏三朔月課書題,本院該吏,昨日夜始爲來言于臣,而已過期限,勢難及製,身在應推之中,不可仍冒,請命遞斥臣職。答曰,勿辭。
徐景雨啓曰,正言洪命耉,再啓煩瀆,退待物論矣。傳曰,知道。
傳于李楘曰,冬至使行,曆書必爲持來,而何至今不納乎?問啓。
正言李景曾啓曰,正言洪命耉,以今夏三朔月課書題,本院該吏,昨夜始爲來言,已過期限。勢難及製,身在應推之中,不可仍冒,引嫌而退。下吏稽緩,趁不來言,未及製進,勢固然矣。似無所失,而但臺官旣在應推之中,則不可仍冒,請正言洪命耉遞差。答曰,依啓。
趙翼,以吏曹言啓曰,臺諫有闕,政事何以爲之?敢稟。傳曰,明日爲之。
李敏求啓曰,傳曰,冬至使行,曆書必爲持來,而何至今不納乎?問啓事,傳敎矣。冬至使行次堂上譯官朴璇招問,則上通事濯次知逢授後,以卜駄輸運事,落後未及來到云。傳曰,知道。
又啓曰,冬至使例受欽賜日曆,復命之日,卽爲呈納,而書狀官旣不親自持來,一行譯官,亦不一時復命,尙未進上,極爲不當,請察之,上通事私自落後,趁不復命,所齎曆書如是稽呈,尤極可駭,請從重察之。傳曰,依啓。
又以戶曹言啓曰,備忘記天使所送純金條帶一腰,銀盞臺具一雙,回禮斯速磨鍊,而條帶純鍍金與否,看品以啓後還入事,言于該曹事,傳敎矣。問于事知匠人,則套環是純金,而帶條則豆錫鍍金者也。與事知譯官,論價之外,銀·蔘竝計三倍磨鍊,別單書啓。白苧布四十疋應辦色所儲,雖非進獻之□,品甚好,依數輸送,令兵曹別定禁軍,罔晝夜馳送平安監司·安州牧使,譯學等奬勵之事,則令該曹宜當金條帶還入之意,敢啓。傳曰,依啓。苧布各別擇送。燼餘
上在慶德宮。停常參,只晝講。
有政。吏批,判書金瑬進,參判張維進,參議李明漢病,都承旨金尙憲進。
李楘啓曰,明日常參·經筵,取稟。傳曰,停。
又以弘文館言啓曰,本館上番見存四員內,校理尹順之,伴送使從事官西下,應敎李敬輿,兼侍講院弼善,不能專一入番,校理崔葕,身有疾病,不能供職,只有副校理李景奭,時方入直,疾病事故,未可豫知,今政,闕員盡數差出。傳曰,依啓。
政院啓曰,忠勳府啓辭,傳曰,知道。甲辰年會盟後,其時親功臣中,以舊功臣嫡長加資者有之乎,更爲考啓事,傳敎矣。査考甲辰年會盟入參後,賞加秩,則舊功臣嫡長加資者,至於十五人,而皆非親功臣矣,敢啓。傳曰,知道。令該曹酌處事,傳敎矣。親功臣中,以舊功臣嫡長加資者,旣不載於勳府謄錄,則他無可據之地,但世祖朝佐翊功臣李克堪嫡長孫光岳,參宣祖朝宣武功臣,而有加資之命,自下不敢擅議,上裁施行,何如?傳曰,依前例爲之。
以備忘,傳于金尙憲曰,溫堗石三百五十葉,永安尉家題給事,言于該曹。
李植,以訓鍊都監言啓曰,都監焰焇之用,小不下四五百斤,繼用無策,都監旗牌官一人,例於各行次,入送貿來矣。今次謝恩使行次員役減定時,或不無混減之弊,依前定送,以爲恒式之意,敢啓。傳曰,依啓。
綾城君具宏,行副提學崔鳴吉啓曰,臣等,伏見憲府啓辭,以內官別監,原從單子,不由政院,直下都監之故,有郞廳請罪之擧。且以原從冒濫之,故有更爲澄汰之請,此無非臣等處事無狀所致,抑其中有些少曲折,不敢不略爲陳暴焉。凡陪祭執事,應參原從之人,各衙門小名成冊,送于都監,本無啓下之規,內侍府,亦依此移文,自是循例之事,而但念內間之事,與他衙門不同,雖有冒濫,無從憑閱,故求見啓下單子,以爲取信之地。至於單子之不由政院者,則認爲依例,不復致察,此非獨郞廳之罪也。且諸勳臣,未必皆爲識理守正之人,則子壻弟姪單子中,容或有冒僞,缺三行餘不爲入啓,只令改單而來矣。今見臺諫啓辭,臣等昏錯之失,掩護之罪,在所難免,不勝惶恐,伏地待罪。答曰,勿待罪。
李楘,以吏曹言啓曰,本曹發牌各司官員,大典考講時,禮賓寺主簿安亨道,目不知書,自不面退,如此之人,不可仍在百執事之列,依例汰去之意,敢啓。傳曰,依啓。
傳于李楘曰,忠勳府於韓汝復之喪,請助哀,本府之直請,有前規乎?問啓。
李植,以司僕寺言啓曰,宣川府使成俊耉,成川府使卞三進,安州牧使李時英,定州牧使丁好恕,寧邊判官洪鎬等五人,平安監司褒啓,半熟馬各一匹賜給事,捧承傳矣。常時守令賜給馬,則以馬帖出給,待其身上來分賜,或有面給之命,則順付政院書吏持去,今則政院書吏,不得下去,將差人委送云,千里之外,差人送馬,已非前規,本道宣川身彌島場馬,以毛都督軍人入處之故,八月間將移於他道牧場,其時令本道觀察使,擇其中可堪頒賜者,分給似爲便當,敢啓。傳曰,依啓。
正言李景曾來啓曰,金振遠,不母其母,種種罪惡,昭著無疑,不可容息於孝理之日,臣等論之已久,殿下燭之已詳,而不罪其罪,但止於削黜,五刑三千,不孝爲大,則振遠所爲,是何等罪,而略施輕典,有若微瑕細過者哉?風敎刑章,今仍一振遠而俱紊,豈非可痛之甚乎?請勿留難,依律定罪。江西縣令沈大恒,幺麽一守令也。論列累日,兪音尙閟,上下相持,體面俱傷,聚首竊怪,不堪痛鬱。大恒爲人庸迷,有同土塊,惟思肥己,多行麤鄙之事,吏緣爲奸,民在水火之中,一日在官,貽一日之弊,一月在官,貽一月之弊,缺二行餘請勿留難,亟賜允兪,缺三四字澳洛等,當大駕去邠之後,公然入城,投附逆瑅,國言藉藉,昭著無疑,流竄之典,已極失刑,而至下量移之命,罪人任就正,憑藉宮掖,濁亂朝政,吉後冒竊宰秩,貪贓狼藉,當初科律,亦云太輕,而遽蒙放歸之恩,物情莫不駭憤,請竝還收成命。別監,掖庭之下隷也。固無毫髮之勞,而以一夜陪衛之故,得參於原從之錄,雖有前規,實是謬事,都監之請汰,正得其當,而殿下不思愼惜之道,特下許錄之敎,偏蒙誤恩,任其濫僞,殊非奉三無私,一視宮府之政也。請依都監啓辭施行。王言之出納,實是喉舌之任,則凡細大之事,必由政院者,所以重事體而防奸僞也。況原從錄勳,則是何等事,而單子之出納,不由於政院,任意書啓,偃然移文於都監,曚矓圖錄,此前未有之事也。而聖批,以循例之事爲敎,所謂循例之事,不待渠之供招,有何所據,而徑先有此傳旨耶?宦寺之輕蔑朝廷,敢行奸濫之罪,不可不痛懲,以杜日後橫恣之漸,請承傳色,拿鞫定罪。答曰。已諭,不允。沈大恒事,依啓。
政院啓曰,今七月初二日晝講時,吳允謙所啓,禮曹無書吏一名,故所屬寺掌樂院樂生解字之人,勒定使喚,此豈六曹之體面哉?自吏曹,雖或定送,而若無資生之路,則決無保存之理矣。弘文館雖曰淸閑,而例給糧料,故書吏等或得保全。本曹書吏五六人,亦依此例給料,使喚事,捧承傳施行事。無發落,取稟。傳曰,不允。
金尙憲啓曰,缺二行餘斗量時,次知內官,持鍮斗而來,其斗無公家字標,形又似大,問斗之所自出,闕內各司供上米豆捧入之斗云。卽取戶曹烙印該司行用木斗,較其大小,則鍮斗,比木斗加入一升,闕內下人,常時蹬汎濫之狀,據此可知,極爲駭愕,請鍮斗所上其司官吏,及內農圃次知內官,竝推考,當該首奴等,囚禁治罪,今後闕內供上米豆捧入升斗,令戶曹新造烙印,俾無中間用奸之弊。傳曰,依啓。首奴,勿爲囚治。
掌令鄭世矩來啓曰,臣等,以金振遠事,論執已久,兪音尙閟,臣等竊惑焉,臣不敢知振遠之罪,其犯贓汚律耶?其犯妄言律耶?五刑三千,不孝爲大,則忠與孝一也。臣而犯上,人得而誅之,子而棄母,當施何刑?言官,殿下之耳目,而臺閣諸臣,或有目見而耳聞者,則殿下之洞燭,亦已詳矣。以振遠之罪,門黜而止,是果王法之得行乎?國人咸憤,公議日激,請振遠及其妻,竝拿鞫,依律定罪。承傳色,請以拿鞫,則聖敎以不無其間曲折爲敎,其間曲折,臣等亦已詳聞之矣。循例移文之後,都監不信,請見啓下單子,則啓下之後,固當關由政院,分付都監,而急於冒錄,違棄成制,一則只踏啓字,一則乃敢書曰,承傳色臣高,有若判付者然,其慢蔑君命,侵侮朝廷之罪,此誠祖宗朝以來所未有之大變也。履霜雖微,堅氷可畏,童牛之牿,垂戒甚嚴,臣等,非敢曲爲過激之論,以求勝於貂璫也。當該承傳色,請命拿鞫。錄勳都監,亦矇然承受,不爲申稟,昏謬之失,不可不懲,請當該郞廳,先罷後推。缺三行餘有疑於天地之公也。事求至當,何拘舊例?所論雖微,所關非細,請還收成命。原從冒錄,誠極痛駭,臣等,初據風聞論啓,聖批,以不擧其名爲敎,臣等,更爲詳問,則靖社功臣姜得,乃敢以譯官輩七人,拚作七女壻,混呈單子,都監至欲請推,又有李期遠者,抵書於其所親,欲以賤畜所産五人,分屬振武諸勳臣,稱爲孽壻,圖爲許通之計,人心至此,誠可寒心,請姜得·李期遠拿推。麟城君李佑,本以奸毒之性,濟以陰賊之術,居家悖倫,萬惡俱備,殺越行㤼,特其餘事耳。敎諉其外四寸朴威元,書給文券,賣其嫡母及嫡弟,以爲殺嫡奪財之計,雖在昏朝,亦承刑訊,逮及反正之初,威元則省鞫杖斃,佑則以發蹤之人,臺閣將加重律,佑自知罪狀,絶跡遠遁,得保首領,神人共憤,厥後潛形換面,夤緣出入,當危疑變亂之際,不無偵伺奔走之勞,而其與賊黨,迭相傳和,爲不忍聞不忍言之說,則其害已不容誅矣,大逆纔除,微功必錄,超階二品,酬爵勳府,固宜革心從化,棄舊圖新,而旣有所挾,怙勢稔兇,興妖造怪,爲鬼爲蜮,上自士夫,下至凡庶,其或不爲時用者,或家財豐饒者,或睚眥有怨者,則輒曰某人,蹤跡荒唐,曰某人,心事可疑,捕風捉影,出存入亡,乃以告密二字,爲渠生殺操縱之一大權,以致訛言日起,群情駭懼,朝廷側目,行路疊足,只以其陰邪之謀,慝點之才,文足以飾非,辨足以飾詐,故聖明在上,法令修擧,而迄今網漏者也。臣等,伏聞近來國步漸鞏,人心稍定,鼷鼠之技,更無缺六七字無賴之徒,橫行市里,攘奪缺一行爲空,人皆以黑眚招之,無敢發一言,而缺二三字聖明,而反任跳踉,以長其毒虐也哉?國言藉藉,衆怒齊發,請從惟輕之典,流竄遐裔,以示好惡之正。國家殿最之法至嚴,必於冬夏季朔,豫爲封進,以十五日開拆者,例也,黃海監司權盡己,當初不必以詔使推諉,詔使旣過之後,爲日已多,迄今昧昧無所等第,至令該曹,再煩陳啓,其昏不擧職,甚矣,請從重推考。答曰,依啓。承傳色事,凡內侍府,留置啓下單子,承傳色內官,書其日月於末端,乃是流例,此豈侵侮之事乎?都監郞廳,亦無所失,竝勿爲堅執。姜得·李佑,先罷後推,可也。金振遠事,及掖庭下人等,不允。
李敏求,以司饔院言啓曰,本院沙器匠,法典內戶奉足竝一千一百四十名內,年年逃故稱頉,只存八百二十一名,而比前起送之數,則或全不起送,或減全數,若此不已,匠人之數,終至於必無而後已,極爲悶慮。今春等燔造,艱難成形,秋等則物力匱竭,匠人等空手空坐,今年已半,末由燔造。此時外方守令,朝家命令,專不奉行,置之相忘之域,極爲痛駭。若不別樣處置,必無終年起送之理,未送匠人,各官列錄書啓,一名以上闕送,守令推考,色吏依事目殘驛定配,十名以上,守令解由越二等,色吏刑推後邊遠定配,京畿·忠淸·慶尙·全羅·江原等道,前後觀察使,竝推考。未到匠人,差使員別定,今月晦間,刻期無遺,交付分院事,令該曹,發馬行會,何如?傳曰,依啓。
李敏求啓曰,各司官員,通符受去之際,例於小紙着署,以憑出入者,所以防奸僞也。近來百隷怠慢,今日中部官員,不爲着署,矇矓受去,請命推考。傳曰,依啓。
李楘啓曰,天使缺八九字以金帶見之,則必一天使所送,何以爲之?敢稟。傳曰,各書,可也。
傳于金尙憲曰,此回禮之物,分書於兩單,則人蔘·扇子似少,略加磨鍊,且書儀,各以六十五兩書塡,則小數五兩亦爲細瑣,書儀,各書七十兩,似可。
李植啓曰,此號牌事目,小臣,郞廳時抄錄未啓下,而廢朝時,徐景雨爲郞廳時,事目印出者有之,取來入啓乎?敢稟。傳曰,依啓。
李敏求啓曰,臺諫出去,請出開門標信。傳曰,知道。
又啓曰,姜得·李佑,先罷後推事,命下矣。臺諫,方以姜得拿鞫,李佑遠竄論啓,先罷後推,承傳不得捧之矣。傳曰,知道。
夜一更,流星出織女星下,入貫索星上,狀如拳,尾長五六尺許,色白。三更四更,艮方有氣,如火光。
吏曹,李馨遠爲軍器寺正,姜大進爲司藝,曺佶爲兵曹正郞,李景容爲副校理·知製敎·兼經筵侍讀官·春秋館記注官,呂爾徵爲吏曹佐郞,鄭弘任爲戶曹佐郞,洪命耉爲刑曹佐郞,金南重爲正言。
左承旨趙翼上疏,伏以臣,自昨日午後,右股本節,微有痛意,頗妨坐立,夜來酸痛漸甚,少有運動,便自不堪,以是寸步極艱,蓋臣之得此證,十有餘年矣。始患臂痛,鍼藥交下,久而後愈,其後或臂或脚,往來作痛,或一年而一二作,或間年而然,或輕或重,每受鍼乃定,醫言此濕疾流注致然,今復發作,而痛勢甚緊,計非數日治療,所可差愈。非但喉舌重地,不可一日曠闕,前頭親祭不能,十日其前,差復實不可期。伏乞亟命遞免臣職,以便公私,不勝幸甚,臣無任屛營之至,謹昧死以聞。答曰,省疏具悉。爾宜勿辭,調理察職。
晝講入侍,同知事吳允謙,特進官張維,參贊官崔鳴吉,參贊官李敏求,檢討官李省身,記事官任絖,記事官鄭沇·具鳳瑞。少時,上御資政殿,講孟子萬章上篇,上讀前受音一遍。參贊官崔鳴吉進講,自孝子之至莫大乎,止此則天與之可知矣。上讀新受音,大文釋一遍。鳴吉講旨義曰,永言之言字,本文釋以語助辭,公孫丑以念爲釋,而此註釋,以長言之義,則似不以念字爲解也。上曰,思字旣下,則念字之義,未知如何。鳴吉曰,思思親之思,念念孝思之念,意義似有異矣。上曰,言字不以語助爲釋,而若以念義用之,則不忘二字,亦似疊釋也。敏求曰,詩下言字,缺三行半以不善及其子,而及見化於其子云者,何如耶?鳴吉曰,此爲大舜而發明之也。以常道言之,則豈理也哉?上曰,瞽亦允若者,此豈謂父不得而子乎?維曰,此但攻破咸丘蒙之言而已。豈曰必如是,而父不得子之之意乎?上曰,瞽亦壹舜之孝,而自底於允若,豈有子敎其父之所致,而此以父不得而子之爲言,似以瞽瞍,爲强從之意也。維曰,此乃放過閑慢處,非必緊切着力察之也。上曰,豈謂緊切而然乎?允謙曰,若無咸丘蒙之言,則豈有此等云云乎?上曰,然則無理之說,何必爲答問乎?維曰,此但攻破學者之愚蒙而已。上曰,無乃疑有是事,而答之耶?維曰,但觀大旨而已,不須着力於句語間也。孟子篇中,如有致疑處,則先儒例皆發明於小註,而此則無之,先賢病痛,不必先自致疑,可也。上曰,卿言雖是,致疑亦可矣。鳴吉曰,聖賢所言疑難之處,着力於心上而講之,則此爲進益之道也。但以所釋歸重,而不之致力,則似爲孤寂矣。蓋咸丘蒙,以非理之言,發而爲問,故不得不解釋,而其所誨人不倦之意,於此亦可見矣。上曰,孟子一篇之意,莫不有餘韻,或過激之處,必通達文理,可以解聽,非迷惑者之所曉也。鳴吉曰,以天下而授舜,卽堯之所爲,而謂之天授者,非堯以私與舜,必奉行天意而與之,故謂天與之。且堯無有自爲之事,必行當然之道,故謂堯曰,惟天爲大,惟堯則之,此亦奉天而行之意也。上曰,諄諄然命之云者,何意耶?鳴吉曰,天與之云,故彼然而有此問也。省身曰,此言不無病痛也。上曰,無他設辭可問之言乎?允謙曰,萬章,孟子弟子之最優者也。敏求曰,其時俗,多以此致疑,故有此質正於孟子焉,非必疑孟子之言而問之也。
講訖,鳴吉曰,臣伏覩聖德高邁,而群下不能無致疑處,果無私心,而或致乖當,則其過不至於大段,而於其易曉之地,若有可疑,缺二行半之誅,臺諫之言,不爲虛妄,則振遠當被不孝之罪,而今不以臺諫之言,爲不實,亦不以振遠之罪,爲不實,而致疑至此,尙不允許,臣未曉其故也。上曰,雖曰不孝,事有輕重,其罪應歸於按律之地,則可,今以不謹事親,泛然論之,則其間施罰,豈無差等之殊乎?鳴吉曰,罪雖有輕重之殊,而言官,旣以鞫問爲啓,則其意,有意而守執不許,此群下之所以不能無疑也。五刑之屬三千,不孝爲大,豈必有驅打蹴踏等然後,謂之不孝乎?事涉不孝,論旣重發,則不可如是之不許也。上曰,雖在尋常微細之事,尙或拿鞫,而此則非如他罪之比,故玆爲斟酌,振遠實有其罪,則今日臺諫,非今日缺三四字此論之發,必已久矣,豈必待今日乎?以此不允。維曰,沈大復之罪,少無異同,斯速允從,可也。上曰,人之缺三四字他罪,今之臺諫雖云目睹,前爲臺職,何不發論,缺二三字下,始有此言,揆以體面,所當夬從,由其如是,故不卽允焉。鳴吉曰,進言之道,在於人臣,聽言之道,在於君上,今始發論,果是臺諫之過也。初以門黜,今請拿鞫,亦臺諫之過也。然豈可以發論之遲速,措語之轉變,而不治振遠之罪惡乎?雖治臺諫首尾失體之罰,而振遠不孝之罪,則決不可不鞫,而如是堅執,甚非順理處也。維曰,廢朝以來,倫紀斁敗,閭閻之間,俗習甚惡,如係綱常等罪,必可痛繩以法,臣見兩司啓辭,振遠罪狀,有不忍見也。敏求曰,臺諫因敍命而發論者,誠爲晩也。大槪風俗頹敗,士族淫奔,變怪之重者,而視爲尋常,如李鍧妻醜行,人誰不知?每歸於嗔笑之資,而徒事放過,今此振遠之事,亦必如鍧妻之置之度外,而今始發也。維曰,不孝,莫重莫大之罪,故詳細致察,然後論之,是以今纔發也。臣經年沈痼,謝絶酬接,缺二行半爲國先務,而近無此擧措,故士大夫,莫不缺三四字索謨之心,甚非國家美事也。頃者閔應亨之疏,人所難能之處也。自上,所當優容嘉納,而至有饋酒之事,渠亦不安,而人亦致疑矣。上曰,觀其上疏,頗爲致誠,玆令饋酒,而今聞外言甚迂曲矣。維曰,外人皆以爲自上有訑訑之拒,故應亨,亦有饋酒之事,或出於厭聞所致也。上曰,人心之不爲淳朴如此,甚可慮也。維曰,群下之致疑,固非淳朴,而其所以致其疑者,上亦不可不留念焉。歷代治亂,已皆明著,聖明洞屬,何待臣言?近觀臣僚氣色,頗疑言路之已塞,此正可慮也。上曰,前者承旨有過,曾無饋酒之事矣。若或缺豈有以不平底心,待臣下如許之乎?此下缺燼餘
上在慶德宮。停常參·經筵。
都目政。
吏批,判書金瑬進,參判張維進,參議李明漢進,右承旨李楘進。
兵批,判書徐渻進,參判洪瑞鳳進,參議金止男進,參知金尙□,右副承旨李植進。
李楘啓曰,明日常參·經筵,取稟。傳曰,停。
吏批啓曰,都目政各岐,仕滿應遷中,相避人及未准朔,監察時推人員,竝擬,何如?傳曰,允。
以備忘,傳于李植曰,前後捧承傳之人,次次擧用,俾不積滯事,言于吏·兵曹。
兵批啓曰,昌慶宮衛將柳時恭,久病不仕,請改差。傳曰,依啓。
又啓曰,高山里僉使,本非堂上差遣之地,僉使李,資憲缺二三字使臣相會之際,事體有妨,議者以爲,當遞改差,何如?傳曰,依啓。
徐景雨,以兵曹言啓曰,曹正郞曺佶,方在水原地,且聞有病,大禮當前,請改差。傳曰,依啓。
傳于李聖求曰,負氷軍,八月初旬內,使之上來矣,似不能趁限上來矣。若果上來,則八月初負氷軍,有何所□,朝廷號令,似爲顚錯矣。
徐景雨,以備邊司言啓曰,今月十九日,同知事吳允謙所啓,北道私賤籍軍之規,甚美矣。士大夫等,北道奴僕,不爲分衿,故族屬等,無不侵之,以此北地私賤,不能支保矣。李恒福知其此弊,而且欲爲籍軍之計,竝行籍錄,仍給其價,使臣爲句管此事,當此時,法令稍嚴明,故奴僕之主,亦不得擅自徵責,臣亦出入九朔,雖有疎漏之事,而所益極多矣。上曰,此事依爲之。其時所籍,額數凡幾何?事缺二三字往在己酉年間,吳允謙爲御史,咸興以北私賤,盡爲刷出,悉定軍役,其數多至四千餘名,今已十數年之久,存沒推遷,未知目今見籍,凡幾何也。大槪士大夫北道奴婢,緣道里遐遠,不能尋常點檢,一番送人,則例徵積年之貢,蕩其家産而來,亦有疎遠族屬及全然不干之人,托稱本主,或爲稱念,或爲親往,多般侵責,罔有倫緖,本道守令,多是武人,且無識理,品官任其無理,無敢糾治,北民之不得存接,多由於此,吳允謙目見其弊,有此陳啓,此誠蘇北民固邊圉之一大助也。今若別遣御史,則當此北路缺一行半事甚便益,且當初廷議,以奪人私賤,爲未安。凡定軍額,欲自朝廷,一一給價,而四千餘名,勢難徧償,故其時受價者僅八百餘名,而以臨海籍沒奴婢代給者,多至五百三十四名,臨海伸雪之後,奴婢竝還本家,其所代定者,亦歸虛地矣。其不得徧償,有不均之患,不若劃爲一例,專數償給之爲公平也。大槪有其土然後有其人,今北路比歲凶歉,流亡殆盡,朝夕將不得保,則雖有奴婢,其得久爲己物乎?今宜勿論老少男女,竝爲刷出,各其名下,懸錄本主姓名,以爲後日推尋之地,限北路蘇復間,勿許徵貢。其丁壯,悉爲編伍,其老弱女丁,略助軍糧,其有不有邦禁,私往侵徵者,所在官,一一摘發啓聞,論以制書有違之律,宜當,敢啓。傳曰,依啓。老弱女丁助餉事。不允。
又以訓鍊都監言啓曰,海西砲保價布,壬戌·癸亥兩年應給,一百八十同三十疋,不可不及時變通,以救燃眉之急事,都監前後啓辭,已盡陳達,上鑑亦必洞燭矣。頃者榻前大臣啓辭,令戶·兵曹,以天使時用餘價布,推移給之,不足數則以全羅道水軍價布充給事,蒙允矣。今見備邊司回啓,令戶·兵曹各出十五同合三十同,移送訓監,未准數則使之隨所得備送云。卽今該曹乏儲,遇事防啓,許多木綿,趁期辦送,姑無其理。今若只以三十同分給,則一人所受,不滿十餘尺,輦下親兵,晝夜長立,所望獨此,而畢竟所得若是零星,則一軍缺然,必至解體,莫可收拾,目前之憂,有難形言。伏聞全羅道水卒二年休息之價,幾至五六百同云,請依大臣啓辭,先以此缺二行心事,捧承傳施行,何如?傳曰,知道。價布多少,問于該道監司後處置。
以承文院倭書契修答,傳于李敏求曰,第二第三等船價木,另許贈給,一如一船之例云,自何年爲始加給乎?問啓。
傳于政廳曰,羅萬甲,江東縣監除授。
李敏求啓曰,負氷軍〈事〉,問于掌隷院,則負氷軍雖前期催促,而各官全不用意,文移往復之際,例至五六朔,故自六七月間,例爲行移。且負氷軍,非自來役,以米斗,收合上送,自本院雇立者,乃是舊規。故取考反正後各年啓目,則例於八月初旬內,成冊上送事,行移云矣。傳曰,知道。
又以忠勳府言啓曰,忠勳府,於韓汝復之在喪請助哀,本府之直請,有前規乎,問啓事,傳敎矣。上年七月間,靑原君沈器遠,在父喪,其時取考本府謄錄,前規則丙午年武陽君安彦鳳在喪,本府啓曰,平時侍從之臣在喪,則有助哀之例,功臣在喪,有助哀必矣。但亂後無文籍可考,今者,武陽君安彦鳳在喪,似當定爲助哀之規,以爲後式云。丁未年正月間,濟興君高彦伯母在喪,其時本府單子內,依武陽君安彦鳳在喪例,令該曹助哀題給,何如?戊申以後,因此施行,已成規例,此則臣等,不敢援以爲例,今依宣廟朝丙午·丁未年施行何如事,入啓蒙允,已爲施行。今此韓汝復之在喪,已有沈器遠,在喪時助哀前規,故未敢更爲啓稟,依例啓請曲折如此,惶恐敢啓。傳曰,知道。
又以禮曹言啓曰,今此謝恩使拜表吉日,以十八日改付標,冬至使拜表吉日,二十□日改付標。今考攷事撮要,缺二行令日官更爲推擇,則從近絶無吉日,不得已謝恩使拜表,則七月三十日,冬至使拜表,則來八月初三日爲吉云,以此兩日改付標之意,敢啓。但當初擇日,爲日官者,當審察中朝忌辰,誤爲推擇,累次改付標,極爲非矣,請當該日官,令攸司推考。傳曰,依啓。
李植,以司僕寺言啓曰,凡官,久任然後,可以責其擧職,本寺非如他各司,不徒馬政爲重,如牽馬人過百口糧不煩經費,皆自本寺拮据鳩聚,逐月支□,爲任不易,判官李井男,才局甚優,能幹其職,稍得成形,今遷戶曹正郞,本寺之事,極爲悶慮,請李井男,仍授判官,限箇滿,勿爲遷轉事,捧承傳施行,何如?傳曰,不允。
以江華府尹書狀,光海病重事,傳曰,內醫,劑藥下送,使之看病。
掌令鄭世矩來啓曰,振遠不孝之罪,臣等論執已久,聖批一向牢拒,臣等實未曉聖慮之所在也。五刑三千,不孝爲大,國家刑章,捨此何施?況臺閣諸臣,耳聞目見,不啻若觀火,則在今孝理之日,豈使容息於覆載之間乎?決不可門黜而止,請振遠及其妻,竝命拿鞫,依律定罪。臣等,將承傳色拿鞫事,論列有日,而聖批,以書日月於末端,乃是流例,臣等,實未知前之流來者,皆出於至善,而如或不在令典,則卽當覺非,改絃易轍,此正更化之先務也。況內官等,急於冒錄之心,故據循例之謬,只踏啓字,或作判付,肆然行之,小無忌憚,政令出納,必由政院者,其意有在,則喉舌之職,豈但使然哉?履霜雖微,堅氷可畏,請承傳色,拿鞫請罪。至於錄勳都監,則矇然受去,不思申稟,請當該郞廳,先罷後推。轡儓服役,缺二行使令等,旣勿許錄,則獨於掖庭賤隷,特蒙許錄之命,殊非天地之公也。宮府之體,不可異同,謬彼前規,豈足爲法?請亟還收成命。一設勳局,人懷希冀者,此實輿情之所共憤也。今者姜得,身居勳列,惟思顧分,而敢以譯官輩七人,拚作七女壻,渾呈都監,欲行冒錄之計,其心所在,豈但爲譯官之地,莫公者勘勳,而先犯若是,決不可罷推,請命拿鞫。李佑前後罪狀,臣等,備盡陳達,冀回天聽,一批卽允,而罷推之命,出於意外,此罪此律,萬不近似,臣等聚首相顧,不勝悶鬱,居家悖倫,殺越行㤼,固不足言,殺人賣母,欲占其財,網漏刑章,神人共憤,而乘時僥倖,職忝勳府,則棄舊圖新,思贖前過,惟日孜孜,稔兇怙勢,興妖造怪,比來尤甚,敢以告密二字,爲報怨侵人之大權,家設私獄,庭列鞭棰,分遣無賴之徒,攘奪閭井之間,所至騷然,禍深經亂,苟數其罪,合置重典,豈可使偃息都下,在家緘答,有若文簿間者乎?一日二日,貽害漸極,只投遐裔,亦從惟輕,亟賜一命,以慰群情。答曰,姜得事,當觀其緘辭處之,不必煩瀆。李佑,旣以罷職,此外加罪,不亦過乎?勿爲更論,可也。掖庭下人事,依啓。他餘事,不允。
獻納尹墀來啓曰,金振遠事,言官,目見耳聞,備悉論之,實非尋常風聞之比,而每下不允之敎,豈以言官,爲不實之論歟?抑以門黜,足當不孝之罪歟?自非然者,聖意何在,而尙此牢拒歟?王章不擧,公議愈激,風敎一紊,所關非細,請振遠,亟命拿鞫。罪人澳·洛,當大駕去邠之後,公然入城,投附逆瑅,國言藉藉,昭著無疑,流竄之典,已極失刑。任就正·吉後等,或憑藉宮掖,濁亂朝政,或冒竊宰秩,貪贓狼藉,當初科律,亦云太輕,而遽下量移放歸之命,物情莫不駭憤,請竝還收成命。凡啓下判付,必承旨手書者,所以重其事也。人主命令,豈有不由政院,而徑下該掌之事乎?內侍府留置公事,內官自書日月,流例有無,雖不敢知,而非謂錄勳重事也。旣書日月,又書其姓,是卽判付也。以此送于都監,則豈不駭人瞻聆乎?其矇矓出入,冒濫勳錄之計,極爲可愕。司謁,旣以此拿鞫,則承傳色,豈有獨免之理乎,請勿留難,亟命拿鞫定罪。旣以曩時謬例爲非,而陪祭時書吏·寺僕及都監·下人等,竝不許參錄,則別監之特蒙許錄之命者,殊非一視宮府之意,輿庶雖微,亦各有心,王者之政,不可不以偏私,請亟還收成命。答曰,依啓。承傳色事,與司謁,所犯不同,更加詳察,勿爲煩瀆,金振遠事,及量移等事,不允。
李敏求,以禮曹言啓曰,司憲府所啓,上年皇長子誕生時,奉表修賀,在於頒詔之前,已違前例,而況其表文,呈於薨逝之後,則今復陳慰,尤似無據,國家典禮,固宜十分商量,請令廟堂,更議以處。答曰,依啓事,傳敎矣。議于大臣,則左議政尹昉以爲,初旣修賀於誕生之辰,則聞訃之後,似當陳慰,該曹之言,不背情禮,依啓辭,付送不妨之意,臣等,前日獻議,亦及之矣。頃日黑子査對時,臣意,亦以爲煩複,而前旣獻議,未敢更稟,今見府啓之辭意,誠然停之爲當。右議政申欽以爲,皇朝有慶,則自遼東謄黃出來,我國見謄黃進賀,例也。今此皇子誕生之報,則遼路已閉,謄黃之來不來,未得知之,旣有毛都督傳報,又有缺一行餘該曹據都督傳報,奏請使狀啓之請進賀矣。旣曰修賀,在於頒詔之前,有違前規,則似非式例矣。頒詔之後,則不當爲謝恩行矣。但使臣,到登州聞訃,則進賀文書,似不必呈,而知其旣薨而呈之,此則未妥,該曹以陳慰事收議時,臣之意以爲,與受封皇子差異,恐不須至於陳慰,而及見禮官商論,則禮官言,旣以誕生陳賀,則於其薨逝,安可無陳慰之擧云,此亦不背於情禮,故從禮官言,獻議矣。今無容別議,第念,或有已往可據事例,令該曹酌量,稟處爲當,伏惟上裁。領中樞府事李元翼,行判中樞府事鄭昌衍,病不收議,大臣之意如此,上裁施行,何如?傳曰,依右相議施行事,傳敎矣。吉凶慶弔,禮無異同,聞誕生之報,旣爲陳賀,則承薨逝之音,獨無陳慰之擧,似非終始一心之道,臣曹之意如此,故榻前陳達,議大臣定奪矣。但已往可據事例,雖不得博考,而乙巳十一月元孫誕生,因使臣及義州府尹狀啓,專差閔夢龍進賀,丙午二月發行,而詔使之來,在於同年七月,則未頒詔之前,差送陳賀,則明有前例矣。至於薨逝陳慰,則此是稀罕之事,無可據之例矣,伏惟上裁。傳曰,知道。今此陳慰之事,雖似煩複,禮不可廢,依前啓下施行。
吏曹,李爲完興君,崔山立爲寧安君,李景稷爲開城留守,閔聖徵爲全羅道觀察使,彦璟爲松林副正,李敬輿爲典翰知製敎·兼侍講官春秋館編修官侍講院弼善校書校理漢學敎授惠民署敎授,缺二行金岉爲漢城庶尹,宋玹爲軍器僉正,李井男爲戶曹正郞,閔應恢爲兵曹正郞,李惟一爲刑曹正郞,權省吾爲工曹正郞,金堉爲文學兼記注官,崔嵩爲奉常判官,李明翼爲司僕判官,權㠎爲軍資判官,泳爲晉城監,沈之源爲禮曹佐郞,吳瑞爲兵曹佐郞,邊復一爲刑曹佐郞,李坰爲刑曹佐郞,洪錫禹爲刑曹佐郞,鄭晉爲工曹佐郞,金宗海爲監察,李德傅爲監察,李淨爲監察,趙國俊爲監察,趙澈爲監察,沈愊爲監察,金瑗爲監察,金迪爲監察,鄭之羽爲典籍,朴筳爲典籍,李惟達爲司書知製敎,慶禧爲引儀,洪宗海爲奉常主簿,尹復元爲司饔主簿,金克謙爲內資主簿,尹坦爲內贍主簿,鄭儁爲禮賓主簿,柳暹爲司贍主簿,宋致中爲軍資主簿,李應立爲繕工主簿,崔郢爲司宰主簿,趙幹爲長興主簿,韓夢逸爲北部主簿,參外說書朴濱,記事官韓興一,成均博士兼養賢直長朴而立,成均博士李惟吉,校書博士柳秠,尙瑞直長黃時榦,奉常直長兼承文著作鄭百亨,尙衣直長朴垓,長興直長韓撝謙,學正趙炯,校書著作金秀南,奉常奉事兼學正柳孝健,長興奉事朴烜,典牲奉事申瑋,學錄兼養賢奉事琴是調,學錄南碝,學諭孫必大,康陵參奉權以聞,孝陵參奉李蕃,穆陵參奉沈,全三達爲長湍府使,姜弘勣爲加平郡守,朴爲溫陽郡守,朴廷琦爲平海郡守,李偉國爲龍仁縣令,禹甸爲龍崗縣令,李耆爲永柔縣令,金瑨爲江西縣令,池連沂爲咸從縣令,康在山爲黃山察訪,李皞爲參禮察訪,李沇爲漣川縣監,申俊爲陰竹縣監,鄭尙古爲藍浦縣監,李碩基爲黃澗縣監,朴炡爲咸平縣監,兪伯曾爲伊川縣監,羅萬甲爲江東縣監。兵曹,李應順爲都摠管,李溟爲同中樞,閔汝任爲同中樞,姜弘重爲五衛將,高弘建爲僉知,缺一行韓德脩爲僉知,李元榮爲僉知兼五衛將,李尙豪爲僉知兼司僕將,李潤基爲訓鍊僉正,朴玏爲都摠都事,張時憲爲訓鍊判官,禹仁績爲訓鍊判官,蔡紳爲訓鍊主簿,金宗吉爲義興衛右部將。外鄭弘智爲慶尙左道兵虞候,朴震英爲慶尙右道兵虞候,徐□爲全羅道兵虞候,孔信傅爲高山里僉使,金得男爲馬梁鎭管舒川浦萬戶,咸應豪爲助羅浦萬戶,徐屹爲蔚珍浦萬戶,金孝潔爲阿吾地萬戶,朱竹爲玉江萬戶。
自巳時至未時,日暈。燼餘
上在慶德宮。停常參·經筵。
李敏求啓曰,明日常參·經筵,取稟。傳曰,只朝講。
答右相箚曰,省箚具悉。卿宜勿辭,安心調理。原箚在下仍傳曰,遣內醫看病。
傳于李敏求曰,右相看病云,親祭時終獻官,改差。
李植,以都體察使言啓曰,臣從事官李敬輿,頃日暴雨後,恐新築之城,或有傾頹,馳往南漢山城,看審以來,缺一行半原單,竝爲投進,臣亦定於初十日,與摠戎使李曙,親往看檢之意,敢啓。傳曰,知道。
傳于李植曰,張晩出往山城時,天使時用餘,該曹所儲雨籠·扇子,量宜給送,使之分給工匠。
餞慰使崔來吉啓曰,臣在安州時,詔使,行見官禮後,遣人致謝,仍送贈物之意,已爲馳啓,而其物件則玄靑八甲段一端,領絹一端,椶竹金面扇二柄,香囊四枚也。今已齎來,令該曹處置之意,惶恐敢啓。答曰,知道。卿其領受。
正言金南重來啓曰,金振遠,不母其母之罪,言官論之已悉,實非尋常風聞之比,而尙靳一兪,臣等竊惑焉。五刑三千,不孝爲大,則振遠所犯,是何等罪惡,而略施輕典,有若微瑕細過者乎?王章不擧,公議愈激,風敎一紊,所關非細,請勿留難,亟命拿鞫定罪。罪人澳·洛,當大駕去邠之後,投附逆瑅,國言藉藉,昭著無疑,罪人任就正·吉後等,或憑藉宮掖,氣焰薰天,濫據銓衡,濁亂朝政,或倚勢怙寵,冒竊宰秩,賣官鬻獄,貪贓狼藉,當初科律,已爲太輕。故此四人等,不入於議啓中,而量移放歸,遽出於特命,物情莫不駭憤,請竝還收成命。凡啓下判付,必承旨手書者,所以重其事而防奸僞也。人主命令,豈有不由政院,而徑下該掌之事乎?內侍府留置公事,內官自書日月,流例有無,雖不敢知,而非謂錄勳重事也。旣書日月,又書其姓,是卽判付,而矇矓出納,濫圖虛錄,其爲設計,殊極可愕,而聖批,以承傳色與司謁,所犯不同,爲敎。自書判付者,承傳色也,司謁,只文書出納而已。以此言之,則承傳色,先犯其罪也,司謁亦旣拿鞫,則承傳色寧有獨免之理乎?請亟命拿鞫定罪。答曰,不允。
持平成汝寬來啓曰,缺二行如使振遠,實無是罪,則門黜亦不可,如有一毫不孝之跡,則豈可不明正其罪,而使之容息於覆載之間哉?臺臣目見,可信而不信,國言藉藉,可從而不從,臣恐自此,無復盡言之臣矣。請金振遠及其妻,竝命拿鞫,依律定罪。自古內侍之任,只在於黃衣傳令而已。雖係至小至微之事,如有小涉於與政之漸,則必防關而痛絶之,其意必有在矣。今者內侍之直下踏啓字單子,與自書判付者,未知果爲流例與否,而決非祖宗之良法美意,則豈可以內侍,而有所容貸也哉?履霜雖微,堅氷可畏,況司謁,旣以此被拿,則決不可獨免其罪,請承傳色,拿鞫定罪。錄勳都監,矇然受去,不爲申稟,請當該郞廳,先罷後推。李佑前後罪狀,不可流竄而止,臣等之只請流竄者,實以爲功過當相准,而不欲以其罪,掩其功也。冀回天聽,一批卽允,而只下罷推之命,臣等相顧失色,不勝悶鬱焉。佑本以奸毒之性,濟以陰賊之術,居家悖倫,萬惡俱備,殺越行㤼,特其餘事耳。敎誘其外四寸朴盛元,書給文券,賣其嫡母及嫡弟,以爲殺嫡奪財之計,雖在昏朝,亦受刑訊,逮及反正之初,咸元省鞫杖斃,佑則以散蹤之人,臺閣將加重律,佑自知罪犯,絶跡遠遁,得保首領,神人共憤,固已極矣。厥後潛形換面,夤緣出入,當危疑變亂之際,不無偵伺奔走之勞矣。大逆纔除,微功必錄,超階二品,醻爵勳封,渠固當革心從化,變舊圖新,而旣有所挾,怙勢稔兇,興妖造怪,爲鬼爲蜮,上自士夫,下至凡庶,或不爲時用者,或家財豐饒者,或睚眥有怨者,則輒曰某人蹤跡荒唐,或曰某人心事可疑,捕風捉影,出存入亡,乃以告密二字,爲渠操縱之一大權,以致訛言日起,群情駭懼,朝廷側目,行路疊足,只以其陰邪之謀,慝黠之才,文足以舞奸,辨足以飾非,而網漏於聖明之世也。臣等竊聞之,近來國步漸鞏,人心稍定,鼷鼠之技,更無所售,則乃敢團聚無賴之徒,橫行市里,攘奪財貨,至設私獄,鞭扑狼藉,所過閭井,爲之一空,人皆以黑眚招之,莫敢發一言,而誰何曾謂,堂堂聖明,反任其跳跟自恣,而以長毒虐也哉?在都一日,貽害必極,只屛遐裔,亦云末減,亟賜一命,以解輿憤。答曰,金振遠事,當初以削黜論啓,故已爲允從,不必如是堅執,他餘事,不允。
李敏求啓曰,頃因政府郞廳,因公事到本院,出時不拜,本院入啓請推,其後因大臣啓辭,以本府郞廳,亦捨謬規爲敎矣。今者舍人鄭宗溟,右議政批答聽去時,猶踵謬例,不拜而出,請推考。傳曰,依啓。
又啓曰,京畿監司權盼,敎可單子閪失,巡察使,上都字,不得付標之意,敢啓。傳曰,知道。次草持入。又啓曰,本院原單子外,無次草留置之規,故權盼處,謄來草入啓之意,敢啓。傳曰,知道。
右議政臣申欽,伏以臣,自夏月暑雨以來,榮衛潰敗,元氣日鑠,仍得下血之疾,或作或止者,踰月未已,而爲緣詔使在京,邦家多事,不敢以犬馬賤疾,上瀆天聽,黽勉行公。今者又猝得暑痢之症,數刻之間,泄瀉無算,四肢不收,如土委地,精神昏昏如夢中,人臣本職之外,以宗廟大祭終獻官,已受誓戒,入齋不遠,臣之氣力,恐不得趨詣於駿奔之列,臣伏地惶恐,罔知所處,不得不仰達宸嚴之下。臣之所帶職名,亟賜遞免,以便公私,不勝隕越屛營之至。取進止。答曰,省箚具悉。卿宜勿辭,安心調理。燼餘
上在慶德宮,停常參,只朝講。
李楘啓曰,自初六日至初八日,秋享大祭齋戒,九日則行祭日,十日則元敬王妃國忌,視事不爲,取稟。傳曰,知道。
又啓曰,今日,臣以大祭隷儀進去事,擧行條件,及無發落,不得取稟,待明日爲之之意,敢啓。傳曰,知道。
金尙憲啓曰,臣與右承旨李楘,以宗廟親祭隷儀,故進去下直,且亞獻官尹昉,方入朝講,不得已罷講後進去之意,敢啓。傳曰,知道。
李敏求啓曰,傳曰,同副承旨爲監司時,此事尙未停當,未知今春停當乎?問啓事,傳敎矣。臣敏求,前爲宣慰使時,客使以特送三船,公貿價木,多寡不等,故一體定數之意,終歲懇乞,臣防塞不許,而其後甲子春,爲監司下去,則該曹,已因島主義成申請,許令依第一船例,准給云矣。但歲遣各船,則自第一船至十七船而止,其價木同數,以次漸降,故倭人,每請依一船例,加定同數,而該曹於上年,又爲准許,臣以爲接待事例,不可一毫增減,每船各加三四同,則一年通計,其數甚多。故回答書契,便宜塗擦,改以不許之意,具由狀啓。大槪特送三船,與歲遣十七船事例,不同矣。傳曰,知道。其時不許曲折,言于該曹。
又以司饔院言啓曰,今日內資寺各殿供上香醞,味甚酸薄,請當該官推考。傳曰,依啓。
徐景雨啓曰,近來因自己些少之事,猥濫上言,其意極可痛惡,該司所當一一抑黜,以杜其弊,而今見掌隷院天香上言回啓,則天香與子女五名,皆係奉常寺典僕也。祭享重地,典僕不得免賤免役,祖宗朝立法至嚴,不可以納鐵,廢朝乃許免役,況廢朝時納財者,雖在宗室或朝官,竝爲降資,則其不得仍爲免役,明矣。該司回啓,一則曰實爲冤抑,二則曰其爲冤抑,莫甚於此云,此果冤抑莫甚者乎?至擧狀內所無之語曰,賣其田畓奴婢,竭盡財力云云,其措辭苟且,未免循私之弊,臣待罪該房,敢啓。傳曰,知道。
又啓曰,西路缺八九字賜牌,勿許自望事,有受敎者,人所共聞,而亂後文書散失,功臣及諸有勞之人,自望海西奴婢,該司具爲啓目來呈,而本院亦泛然啓下矣。頃日晉陽君柳孝傑,麟城君李佑,亦以海西奴婢自望公事,臣卽爲還給,使以他道奴婢改呈,仍閱前後賜牌及丘事公事,則海西奴婢自望者頗多。臣竊念,西土近來,益復凋殘,列邑物力,所當扶植,而不可損削也。令該司流來受敎及承傳可徵文案,詳細考出,覆啓施行,何如?臣待罪該房,所聞如是,不敢不啓。傳曰,依啓。
李敏求啓曰,凡四享大祭時祝辭載在五禮儀,親祭及攝行時,竝用此文。今者詔使之來,頒詔大慶,旣已虔告,親祭之時,似不當別撰祭文,更爲瀆告,而祭文已爲分排,仍用與否,令禮官議處,何如?傳曰,依啓。
徐景雨,以義禁府言啓曰,本府郞廳十員內,都事崔蘊,在外未上來,本司晝夜直一員,來初九日親祭時隨駕,郞廳不足,假郞廳,令吏曹豫爲差出,何如?傳曰,依啓。
李敏求,以戶曹言啓曰,今年則自春徂夏,臣曹之着意措備者,惟在於天使支待,而田稅督納,反爲第二件事,以此各道各官,專不捧納,群山初運,乃於五月望後到江,以此推之,則甲子田稅,風高前,無畢納之理,荏苒之間,節屆寒冱,船路不通,百官祿俸及輦下親兵口糧,從何辦出乎?極爲可慮。急急下諭于海運判官·兩湖監司處,尤甚不納,各官摘發,啓聞罷黜,一邊嚴飭列邑,監官·色吏刑推,風高前,無遺畢納,如或趁未畢納,則該道監司·海運判官,難免重責,此意竝及於下諭宜當。且臣等,伏見左道水運判官缺四五字田稅則安東·尙州·榮川·龍宮·醴泉等官,尤甚未納,忠淸道則陰城·鎭川未納最多,此等邑守令,令其道監司,推考啓聞,來八月二十日內,不爲准納,則拔其石數最多者,罷黜之意,亦爲下諭,何如?傳曰,依啓。
又以內醫院言啓曰,院上膃肭劑二十五部,因接待都監啓辭,沒數送之于天使之行,而今聞江原道膃肭劑□十五部,已到戶曹云,急令移上本院,以備御局不時之用,何如?傳曰,依啓。
又啓曰,田稅催督有旨,慶尙道則監司,不多日內,將爲下直,故臨時,當言送矣。傳曰,知道。
又以禮曹言啓曰,政院啓辭,凡四享大祭時祝辭,載在五禮儀,親祭及攝行時,皆用此文。今者詔使之來,頒詔大慶,旣已虔告,親祭之時,似不當別撰祭文,更爲瀆告,而祭文已爲分排,仍用與否,令禮官議處,何如?傳曰,依啓事,傳敎矣。宗廟四享大祭,乃是自上親親之禮,自上不得親行,然後方有攝事之儀也。今此親祭,雖在新膺景命之日,而實爲秋享常行之事,元與卜日別祭不同,況封典大慶,前於頒詔,翼日已爲告廟,不必更爲措辭,別撰祭文,令香室遵用五禮儀中,四享親祭祝文,允合事宜,敢啓。傳曰,依啓。
政院啓曰,今七月初五日朝講時,知事金鎏所啓,近以朴炡事,三司論列,大臣·重臣,亦皆備陳,而自上欲塞不靖之端,終不允許,臣不敢措辭仰達,而第雖在被論之人,若有情事之可矜者,則自古亦有所陳達者矣。羅萬甲有偏母,年將八十,而目不見物,惟萬甲是依,而以其邑,逼近西塞之故,不得將其母以去云。脫若在任時,或遭終天之痛,則缺五六字孝理之日也。昔柳子厚·劉禹錫坐諸缺四五字子厚則除柳州,禹錫則除播州,而子厚,以禹錫有老母,柳州勝播州,欲上疏乞換,而憲宗,竟移刺連州,今者萬甲之出,足懲其罪,可於便近邑,更爲移換,使之將母以行,未知何如?事無發落,敢稟。傳曰,知道。
李敏求,以戶曹言啓曰,每年災傷事目,例於七月初啓下,知委各道矣。今年則號牌量田先後之序,尙未定奪,議論定時,方爲事目,則節序已晩,勢難擧行,且反正之初,限三年勿爲覆審事,已爲頒布八方。今若大擧量刃則已,不然而只爲擧例,災傷覆審,則似涉失信,年分覆審事,勿爲擧行,而今年雨水周足,開墾荒田,比前倍多云,嚴明知委各道,今年新起及往年漏結,不以實報,量田之時,脫或現露,則田夫·作者及委官·書員·品官·色吏·守令,竝依律重論之意,發馬行移宜當,如是擧行,而早晩,雖定議量田,少無所妨矣,敢啓。傳曰,依啓。
卯時,流星出東方,入巽方天際,狀如拳,尾迹蒼白。夜一更,流星出天津星上,入河鼓星下,狀如拳,尾長四五尺,色赤。五更,流星出婁星下,入南方天際,狀如鉢,尾長□尺許,色赤。
朝講入侍,領事尹昉,知事金鎏,特進官李曙,特進官沈命世,參贊官李楘,執義鄭百昌,侍讀官李景奭,正言李景曾,記事官任絖,說經金卨,記事官鄭沇,記事官具鳳瑞。卯時,上御資政殿,講孟子上篇,上讀前受音一遍。侍讀官李景奭進講,自萬章問曰,人有言,止亦不有天下。上讀新受音一遍,大文釋一遍。景奭講旨義曰,德衰不傳於賢,而傳於子云者,必其時相傳俚語,而以常人之情,窺聖人之心者也。孟子所謂,與賢與子之說,亦必有所受,而未有見著之處,故先儒,以不可考爲言,然此堯·舜·禹精一執中相傳之心法,而無一毫私意於其間,則與賢與子,無非天理之公也。缺一行半昉曰,韓愈云,舜之傳禹,爲天下得人,禹之傳子,慮後世爭之,蓋舜之傳禹,爲慮後日,禹之傳子,爲慮後世也。其無一毫私意,而只有天下之公心者,於此可見矣。鎏曰,此孟子所以擴前聖之所未發也。匹夫可以爲天子,而傳世之君,苟子不賢,必喪其國者,皆係於人君,天理人慾之間,治亂興亡之機,甚可懼也。且孟子之必有所受云者,春秋缺八九字言所從,誠不可知矣。景奭曰,史記云。在位日淺,故天下未治云,而莫之爲而爲者,缺非人私智,所爲云,則其說,甚明白也。以此推之於治亂興亡,則文王之德之純,與天爲一,故受祿于天,而紂之我生,不有命在天云者,皆自絶于天,則其可徒諉於缺天人相與之際,苟能沈潛而省察,則可以感發也。鎏曰,天者理也。若不修人事,則自絶于天者,甚不難也。景奭曰,不修人事,而徒責天理者,非學者工夫上事也。且夏啓之誓師,太甲之克修,成王之緝熙文·武,若比之堯·舜·禹之德,彼雖不可企及,而亦能嗣守先業,無墜厥緖,則亦不易得之主也。鎏曰,孟子之言,一出於天理,更無可議,而韓退之則以爲,傳諸子也,必如桀·紂者乃否,傳諸賢也,必如堯·舜者爲可,此言,亦專以人事道也。大槪以文王之大聖,而僅有天下三分之二,故朱子謂文王比諸缺則如十分荒落者也。武王則搖動草木者也。以文王之聖德,猶尙如此,況其餘乎?若能□聖繼神承而克懋厥德,缺四五字萬世不拔之基也。上曰,天與子則與子,缺四五字意耶。昉與鎏皆曰,禹豈有傳子之意乎?鎏曰,若天下訟獄謳歌者,歸於益,則益爲天子也,禹豈有傳啓之意乎?上曰,天與賢則與賢,天與子則與子云,與賢與與子之意,似有相異矣。鎏曰,上而堯·舜·禹相傳,故謂之與賢而後,乃傳於啓,故曰與子矣。此下缺燼餘
備邊司啓目,粘連啓下是白有亦。李貴,自前力主先行號牌之論,臣等,非不熟聞其言,亦非不知號牌,爲今日不可已之擧,而猶有所疑難者,抑有說焉。百餘年廢閣不行之事,一朝卒然行之,民必駭懼,一也。大同旋罷,民不信法,二也。壬辰以後,民散旣久,任意行止,以爲當然,一被驅策,處處騷屑,三也。今日之銳意國事者,急於見效,高聲請行,此必有所見,而老成之意,趑趄未決,不免長慮却顧者,亦非有他意也。然存沒成冊之後,軍籍尤爲無形,欲盡許蕩滌,則不但詐僞居半,不足取信,軍籍缺少,將至於國不爲國,欲仍用舊籍,則失信於民,愁怨竝起,此爲今日第一難處之事,其勢不得不急速變通,兵曹逃故充定事目,意固在此。臣等,見其節目詳盡,意謂果然行此,則無號牌騷屑之弊,可救一分燃眉之急,故前日回啓中,另爲提起,而又以群情難遏,利害難分,不敢自主己見,仍請先行號牌,以俟睿裁矣。退而思之,則不行號牌,而欲爲充定,有同緣木而求魚,設有些少所得,失業之民,本無定居,旋充旋逃,終必歸虛,而其間騷屑之弊,亦或反甚於號牌,臣等之憂,到此益甚。今見李貴箚辭,言益切而慮愈遠,至以存亡,決於呼吸爲言,今日外間之議,大率如此,顧言之者,李貴耳。大槪,軍籍之不可已也,旣如彼,充定事目之不可行也,又如此。到此地頭,號牌之外,更無他策,天下之事,惟斷乃成,一二臣,固未爲無助,況群議之所同者乎?請勿爲遲疑,斷然行之,而應行節目,十分商量,務得便妥,而量田則姑待號牌磨鍊後,次第擧行,何如?啓。贊成李貴箚子之辭,亦有所見,具悉爲國之誠,但近年以來,人心未定,國勢不固,災異甚酷,歲且連荒,上年遭兇逆之變,今歲經詔使之行,蒼生失業,愁怨已極,此時旋設,其亦不易哉?號牌難行之弊,果如回啓內所陳,則不察民情,抑而行之,恐有難言之事矣。至於軍籍,則不但祖宗朝常行舊規,而能行之有緖,其騷屑之弊,亦必不至於號牌之甚,姑行此法,以補闕額,號牌乙良,待民心稍定,號議施行。
答府院啓曰,非惜金振遠也,不孝卽極惡之罪。若不至於重大,則鞫問,似爲過重,誠有不孝之實,則法當鞫問,而設或不然,則拿鞫似過矣。李佑所爲之事,極可駭愕,而不無功勞,旣爲罷職,何必深治乎?沈命世啓曰,李佑罪狀,誠如臺諫所論,但危疑之際,旣多伺察之功,今若遽爲遠竄,則有若鳥盡而弓藏矣。執義鄭百昌啓曰,功罪相准,佑之罪若盡其律,當具五刑,豈止於流竄也?其毒母悖倫,欲售殺將奪將之計,托稱告密,以爲生殺操縱之權,興妖造孽,熒惑衆心,攘貨㤼衆,作爲私獄之罪,罪在必誅,不可赦者也。臣等,以其有些少機察之勞,故只從惟輕之請。今者命世,不此之思,乃敢沮遏公論,曲爲分疏,其輕朝廷蔑臺諫,甚矣,請命罷職。答曰,此非沮遏公論之意也,只陳其所懷而致耳,推考。朝報
上在慶德宮。以宗廟大祭親祭齋戒,停常參·經筵。
下直,陽智縣監愼三俊。
李楘啓曰,承傳色及沈命世推考事,命下矣。承傳色則臺諫方以拿鞫論啓,沈命世則方以罷職論啓,故推考承傳,不得捧之之意,敢啓。傳曰,知道。
自昧爽至卯時,有霧氣。自未時至酉時,日暈。燼餘夜一更,流星出織女星下,入心星上,狀如鉢,尾長五六尺許,色白。五更,有霧氣。春坊日記
上在慶德宮。以宗廟秋享大祭親祭齋戒,停常參·經筵。
李楘啓曰,江華圍籬下去內醫,證候書啓來到,所當罷齋後入啓,而第其中,有藥物啓下之事,何以爲之?敢稟。傳曰,令藥房送之。
趙翼啓曰,事變假注書李後陽,守宮之意,敢啓。傳曰,知道。
金尙憲,以戶曹言啓曰,毛都督前揭帖,令承文院撰定事,曾已入啓蒙允矣。本院,今始製送于臣曹,而不可不經御覽,故其揭帖草,書入之意,敢啓。傳曰,知道。
夜一更,白雲一道如氣,起自乾方,直指南方,橫過月上,長竟天,廣尺許,良久乃滅。南方巽方·坤方,有氣如火光,有霧氣。燼餘
上在慶德宮。以宗廟秋享大祭,親祭齋戒,停常參·經筵。
有擧動。
李楘啓曰,來十一日輪對,取稟。傳曰,停。
金尙憲啓曰,外辦已入,而驟雨如此,姑觀雨勢,動駕之意,敢啓。傳曰,知道。
申時擧動,詣宗廟。
政院問安。答曰,知道。
李楘啓曰,百官就次,取稟。傳曰,知道。
李植啓曰,訓鍊都監,將□燈人定後木拆之意,敢啓。傳曰,知道。
李楘啓曰,禁漏官員來言,起寢二更三點,外儀三更二點之意,敢啓。傳曰,知道。
李植啓曰,陪祭官將爲入來,請出門標信。傳曰,知道。燼餘
自昧爽至辰時,有霧氣。夜一更,白雲一道如氣,起自艮方,直指天中而止,長十餘丈,廣可二三尺許,良久乃滅。流星出河坡星下,入牛星上,狀如拳,尾長三四尺許,色赤。三更,流星出奎星下,入巽方天際,狀如鉢,尾長四五尺許,色赤,光照地。春坊日記
上在慶德宮。以宗廟秋享大祭,停常參·經筵。
夜二更,流星,出室上,入墳墓星上,狀如拳,尾長三四尺許,色白。五更,流星出敗苽星下,入井星上,狀如鉢,尾長四五尺許,色赤。
以備忘,傳于金尙憲曰,行祭何缺三四字耶?金尙憲回啓曰,廟庭擧動,未及爲之,故似晩矣。
以備忘,傳于李楘曰,祭官晩入耶?擧動,何如是晩耶?李楘回啓曰,內擧動則守僕遲緩,外擧動則缺六七字緩所致矣。世子,遣文學金堉問安。答曰,知道。
政院,問安。傳曰,知道。
以備忘,傳于金尙憲曰,今日祭,何以晩耶?金尙憲回啓曰,禮貌官等獻官以下,起寢過時始告,以致差晩矣。
以備忘,傳于金尙憲曰,起寢則以啓請觀之,則似不至太晩,而起寢之後,亦移時不請行事,此非但禮貌官之罪,更爲察之。
金尙憲啓曰,今日親祭行事,以丑前一刻,儀註磨鍊啓下,而禮貌官及事知守僕等,不能趁時察任,以致過時行事,極可駭愕,當該禮貌官及事知守僕等,竝察之。傳曰,竝令禁府察之,廟司亦難免責,亦令禁府察之。
金尙憲回啓曰,齋宮起寢,則趁時入啓,而獻官以下應參祭者,所宿處頗遠,禮貌官等,不爲一時告之,廟庭凡事,趁未整齊,以致遲延矣。傳曰,知道。
金尙憲啓曰,今日親祭時,自上,到第四室,樽所執樽蔡蘅,不能察任,臨時顚倒失禮,極爲駭愕,請察之。傳曰,依啓。
政院啓曰,今日行祭時刻太晩,雖是禮貌官等怠慢之失,臣等不能豫爲申飭,惶恐待罪。傳曰,勿待罪。
擧動後,政院問安。傳曰,知道。
金尙憲啓曰,注書任絖有故,不爲仕進,他假注書差出。傳曰,依啓。
假注書,柳景緝·趙公淑·裵□。
以備忘,傳于徐景雨曰,親祭太廟,其禮莫重,大小之官,少不跂惕,猶懷怠慢,時刻已過之後,緩緩來會,天日將明,而初獻未畢,是誠前所未有之事也,予甚痛歎焉。政院,亦難免不爲豫先檢飭之失,都承旨察之。
徐景雨啓曰,都承旨推考,以方爲承旨之故,不得以行公捧之之意,敢啓。傳曰,使之行公。
政院啓曰,今日莫大之禮,稽緩之失,前所未有,非但聖心歉然,以爲恨,臣等亦聚首惶恐,無以爲心。大槪臣等,初不料諸事,稽緩乃至於此,依儀註時刻,三更二點至齋宮門外,卽招禮貌官問之,則廟中諸事多未備云,累累催促,而節節稽緩,至於四更後,始言已辦,此或陳設不早,或祭官之當先行禮者,不齊到而然也,而不能豫先檢飭,致令如此,則實臣等之罪也。第臣等,均有其罪,而察之之命,獨下於都承旨臣金尙憲,臣等,安敢歸罪於一院之長,恬然若無罪者乎?不勝惶恐待罪。傳曰,勿待罪。
完平府院君李元翼,伏以臣之情事,陳達已悉,而誠意淺薄,言辭拙訥,上不能以格上聽,下不得以盡下情,敢復瀆擾,不自知止,罪當萬死,無一夫之不獲,王政之所先,如臣老耄病蹇,朝暮入地,未死而乞歸丘壟,卽至情之所在,寧有一毫外假,而至於三籲,未蒙兪允,徊徨踧踖,置身無地,斯豈非不獲之一夫乎?古之人,有年缺二三字退者,有七十而引年者,今臣之將死哀嗚,缺數行瞻望北闕,伏地悲咽。伏乞聖明,特降致仕之命,不勝幸甚,臣無任戰灼屛營之至,謹昧死以聞。答曰,省疏具悉。卿固辭不已,必以予不足與有爲,予甚慙靦,卿須勿辭,用副予至望。
完豐府院君李曙,伏以臣,上年春間,左邊捕盜大將除授察任未幾,又授畿輔摠戎之職,以內外難兼之意,榻前辭免,得以遞改矣。今者摠戎之任,尙在臣身,而復除右邊捕盜大將,前頭出巡之日不遠,且以南漢城役監董事,明當出去,不小繳巡重地,不可一日兼行,臣所帶右邊捕盜大將,亟命遞差,以重宿衛,不勝幸甚。取進止。答曰,省箚具悉。卿其勿辭。
李楘,以成均館官員,以知館事意啓曰,今七月七日上旬輪次,有故則例於初十日內退行,而初九日以前,親祭齋戒,初十日則國忌,故不得行之之意,敢啓。傳曰,知道。
李楘,以備邊司郞廳,以左議政意啓曰,頃見伴送使書狀,兩天使到鐵山,追寄書帖於臣處,其書帖,自政院,已經睿覽而下矣。天使想已乘船,回帖似不必爲之,所送禮單段子四疋,伴送使一行,將爲齎來云,令受來通事,直輸于戶曹,以補用於天使時貸銀之價爲當,敢啓。答曰,知道。卿其領受。
李植,以備邊司言啓曰,今番詔使時,京畿及兩西銀·蔘等物用下之數,極爲浩大,或自民結捧用,或自官家措備,或貸用公物,或賖出商貨,爲用非一端,若不善爲結局,則此後亦未免害民之事,令三道監司,一應民間徵斂之物,及銀·彦用下元數幾許內,幾許民結捧用,幾許官家措備,幾許商貨賖出,且銀·蔘酌價幾許,本道某樣處置,緣由一一開錄,實封啓聞,以憑指揮事,三道觀察使處,下諭宜當,敢啓。傳曰,依啓。
趙翼,以戶曹言啓曰,毛都督處,人蔘·黃金等物,令譯官崔得宗,押領下去事,已爲入啓矣。許多重物,一人獨爲領去,出入衙門,稱量之際,不無孤單見偸之弊,本曹解事算員一人,使之同領以去矣,騎馬,令兵曹題給,何如?傳曰,依啓。
又以戶曹言啓曰,北道管餉官鏡城判官許實,上年多貿蔘·貂以送,今年又將銀子五百兩,布七十同,貂皮八十領,人蔘六斤,狐皮五領,輸送於天使在館之日,一以補國用,一以賑恤北道之民,其爲盡心職事,誠爲可嘉。本府居前判官崔配天,色吏等,專掌管餉興販之事,今此銀蔘等物,此人領來,不可不量施賞典,以慰遠人之心,衣資若干,自臣曹題給矣。且此人言內,因管餉官分付,價物持來,焰焇·弓角·鳥銃貿得,而輸運無路,願得刷馬,次次載運云。令該曹問其駄數,題給刷馬,何如?係是邊方禦敵之用,敢啓。傳曰,依啓。許實陞敍。燼餘
上在慶德宮。以國忌,停常參·經筵。
卯時,日暈。
李敏求啓曰,明日常參·經筵,取稟。傳曰,停。
又啓曰,慶尙監司敎書安寶,請出寶。傳曰,知道。
李植啓曰,慶尙監司諭書安寶,請出寶及密匣。傳曰,知道。
金尙憲啓曰,玉城府院君張晩等賜給敎書安寶,請出寶。傳曰,知道。
李植,以備邊司郞廳,以都體察意啓曰,臣於今日,出往南漢山城事,已爲入啓矣。適得癨亂之證,病勢方苦,不得已待少差,十二日間發去之意,敢啓。傳曰,知道。
傳曰,世子嬪再揀擇,來十九日退定事,言于政院。
藥房都提調尹昉,提調李貴,副提調金尙憲啓曰,當此伏暑之日,親享太廟,達夜行禮,禮數繁縟,登降俯起之際,聖躬必致勞傷,不審夜來,聖候,何如?臣等憂慮之至,敢來問安。
執義鄭百昌,掌令尹衡彦,持平李景義·成汝寬啓曰,臣等,俱以執事,趁二更三點,禮貌官報知,具祭服以待,及呼外位,卽造廟門外,乃三更二點也。行禮之際,奄至天明,臣等固已知罪矣。伏承昨日下政院之敎,凡廟中將事,主於齋速,逮至賤者,惟當肅恭敬謹駿奔走之不暇,而臣等待罪風憲,致有無前之事,怠慢之罪,實先犯之,請命罷斥臣等之職。答曰,勿辭。
徐景雨啓曰,執義鄭百昌,掌令尹衡彦,持平李景義·成汝寬,再啓煩瀆,退待物論矣。傳曰,知道。
獻納尹墀,正言金南重啓曰,有事太廟,禮莫大焉,而時刻太晩,奄至天亮,雖曰廟庭諸事,趁未整齊而然,臣等俱以執事,任他稽緩,殊失肅敬奔走之意,怠慢之罪,豈獨禮貌官當之?請命遞斥臣等之職。答曰,勿辭。
徐景雨啓曰,獻納尹墀,正言金南重,再啓煩瀆,退待物論矣。傳曰,知道。
正言李景曾來啓曰,獻納尹墀,正言金南重,以有事太廟,禮莫大焉,而時刻太晩,奄至天亮,雖曰廟庭諸事,趁未整齊而然,臣等俱以執事,任他稽緩,殊失肅敬奔走之意,怠慢之罪,豈獨禮貌官當之?引嫌而退矣。傳呼外位,卽詣門外,而廟庭諸事,趁未整齊,時刻太晩,以致天明,則稽緩之責,自有攸歸,執事之人,少無所失,請獻納尹墀,正言金南重出仕。答曰,依啓。
徐景雨啓曰,大司憲鄭經世在外,執義鄭百昌,掌令尹衡彦,持平李景義·成汝寬,避嫌退待,掌令鄭世矩病,以監察,爲茶時之意,敢啓。傳曰,知道。
李敏求,以吏曹言啓曰,江原監司有闕,而今日國忌,政事,何以爲之?敢稟。傳曰,明日爲之。
徐景雨啓曰,兵曹郞廳來言,闕內入直軍士夜摘奸之意,敢啓。傳曰,知道。
下直,伊川縣監兪伯曾,慶尙監司元鐸,咸平縣監朴炡,江東縣監羅萬甲,南原府使申鑑,龍仁縣令李偉國,扶安縣監徐弼文。燼餘
上在慶德宮。停常參·經筵。
夜一更,白雲一道如氣,起自乾方天際,直指坤方天際,長七八丈餘,廣尺許,良久乃滅。三更,蒼白氣一道,起自艮方天際,直指天中,長十餘丈,廣一二尺許,移時乃滅。四更,流星,出五車星上,入東方天際,狀如拳,尾長三四尺許,色赤。
有政。吏批,判書金瑬呈辭,參判張維進,參議李明漢進,左承旨趙翼進。兵批,判書徐渻進,參判洪瑞鳳進,參議金止男進,參知金尙□,右副承旨李植進。
徐景雨啓曰,江原道監司趙存性,罪人罪名啓本內,落字誤字,多至缺殊無詳察之意,請推考。傳曰,依啓。
李楘啓曰,明日常參·經筵,取稟。傳曰,只朝講。
李敏求啓曰,長湍府使諭書安寶,請出寶及密匣。傳曰,知道。
徐景雨啓曰,瀛海君金起宗,家代賜給敎書,以初啓下,溟源誤書,前敎旨爻周,改書敎旨,以吏批寶,仍爲安寶之意,敢啓。傳曰,知道。
以備忘,傳于李植曰,前日軍籍事,下諭公事,還入。
右贊成李貴,伏以臣,每以狂言荒說,瀆擾聖聽,至再至三,猶不知止,實效古人牽裾折檻之義,而不以煩聒爲嫌也,伏願聖明恕察焉。臣伏見聖批,號牌難行之弊,果如回啓內所陳,則不察民情,抑而行之,恐有難言之事。至於軍籍,則非但祖宗朝常行舊規,而能行之有緖,其騷屑之弊,亦必不至於號牌之甚,姑行此法,以補闕額,號牌待民心之稍定,另議施行云。其欲安民愼事之意,出於尋常萬萬,臣當佩服不暇,而但備局再度回啓,上陳號牌難行之弊,末陳號牌速行之由,有若二人之說,使聖上觀之,莫適所從,宜殿下之有所持難於此事也。臣請條陳其利害焉,以常情言之,軍籍,殿下所敎祖宗朝常行舊規也。行之似易於號牌,而其實極難,而爲弊十倍於號牌,何以言之?平時則人多田少,有田畓者有恒産,有恒産者雖被軍役,不能捨田畓而之他,故軍籍之後,猶可數年服役,而年久則返爲空籍矣,況亂後則田多人少,有田畓者猶不勝田役,今年耕某邑田,明年耕某邑田,稱爲入作,相聚爲徒者,不知其數。臣意今年雖量田,明年還爲陳廢,故號牌前量田,猶不能爲,況軍籍則擧國有恒産有役人外,所謂閑丁者,何往不可,而堅坐受軍役乎?苟行此法,則殿下所謂難言之事,必基於此擧,而不特有騷屑之弊而已,必至於擧國紛亂。故臣以存亡,決於呼吸爲箚,而辭不達意,有此姑行此法,以補闕額之敎,臣竊㦖之。號牌,當初雖未免騷屑,而就其中,善爲變通弛張,則人皆以爲號牌,大小人民,無遺漏矣。雖被軍役者,初無逃散之計,臣曾爲肅川府使時,號牌已爲成籍,官屬逃亡者數十來現,邑民無一人逃散者,少無騷屑之事,而賊臣爾瞻當國,獨啓罷之,小人之壞人國家好事,類如是,可勝痛哉?臣意,號牌不難者,擧國有役之人,皆欲爲之,以其役而無役之人,雖或厭之,擇其中恒産者定軍役,除其無恒産者號爲餘丁,一年只收一疋,以補軍需,兩班中抄其壯健者,稱爲武學,限三年習其武藝,別作一隊,屬於御營軍,又給奉足,分番來衛闕下,而勿爲赴防,則無軍而有軍,渠亦得其所,而不至怨苦矣。大槪如是變通,則別無大段難行之患矣。今若捨此號牌,而遽行軍籍,則無役之人,不論根着有無,隨現輒充苦役,則擧家逃避他鄕,族隣被侵之禍,罔有紀極,殿下所敎騷屑之弊,亦必不至號牌之甚者,臣恐,聖明未察此間曲折,而有此敎也。臣意以爲,欲爲安民,必先號牌後,可除有役者之苦,而無族隣被侵之患矣。不然而與賊對壘,大小徵兵,無歲無之,而欲待民心之稍定而爲之,則終無號牌可行之期矣。若如上敎,專爲安民,則軍籍·量田·號牌之前,竝爲缺三四字數年,則猶之,可也。不爲號牌,而軍籍·量田,一時爲之,則臣前箚所謂,存亡決於呼吸之間者,正指此也。伏願聖明,特加三思,更令廟堂商議稟啓施行,不勝幸甚。取進止。
完平府院君李元翼,伏以臣本庸人,少而入學,爲科擧之俗儒,長而入仕,爲刀筆之俗吏,所自期待,不在遠大,惟以奔走應籍書爲己分,而人各有志,臣實平生,安有志願,臣少時多病,早年登科,第自謂人臣,陳力就列,不能者止,老病者亦止,在先朝,自布衣登閣,荷眷特隆,而年雖未衰,疾病連仍,或退居湖上,或捲歸先壟,卽臣之前疏所謂,君臣之間,無所疑阻,而輒行己志者也。反正之後,至于今日,國家已定,人心稍靜,八十病蹇,朝暮入地,未謝新命,坐致廩祿,其可以告老,又大非先朝時之比,而聖主在上,明竝日月,萬物之情,無幽不燭,臣誠無所疑阻,而敢進致仕之章,擬酬平昔之志願,臣之情事,止此而已。臣每以遭遇聖明,受恩深厚,未效涓埃,朝露溘至,爲無涯之恨。伏承聖批,萬萬出於愚臣情事之外,一行綸旨,臣子之所不堪見,骨寒髮豎,神魂飛越,是雖聖明爲此敎,激勵頑懦,而人臣分義,罪當萬死,伏地席藁,恭俟斧鉞之誅,無任戰灼兢惶之至,謹昧死以聞。答曰,省疏具悉。卿須安心調理。
答李貴箚曰,省箚具悉。所陳之事,旣已議定,不必如是瀆擾,姑待後日。
金尙憲,以戶曹言啓曰,水夫逃故五名以上,守令罷黜,明有事目,而近來紀綱解弛,守令怠棄職事,各邑□軍水夫,全不充定,左道水站所屬果川·廣州□,江原道原州·忠州水夫逃故未充定之數甚多,以此水站,准給船價,賃私船載運,一年船價之數,幾至七八百名,當此國儲虛竭,一粒如金之日,虛費米穀於不當用之地,極可痛惜。許多守令,雖不可一時盡罷,而若無施罰之事,則何所懲而充定闕額乎?廣州等六邑,皆是水邊之邑,境內江船,無邑無之,隨其水夫逃故多少,船隻卜定,自備格軍,一番輸運,每邑毋過二隻,則朝家,可除給價賃船之費,而各邑有所懲懼,其於充定闕額,必有益矣。水邊之邑,爲往來行客,捉給船隻,不以爲難,以自己不職之故,一遭輸運國穀,未爲不可,敢啓。傳曰,如是卜定,則弊必及民,勿爲卜定,六邑守令,本道監司,分輕重決杖,使之劃卽充定。
李敏求啓曰,振武功臣等家舍賜給敎書,已爲安寶,而更爲聞見,則瀛海君金起宗之君號,吏曹色吏,以初啓下溟源懸錄,以致誤書,極爲駭愕,其不察之罪,不可不懲。吏曹當該色吏,請令攸司,推考治罪,金起宗敎書,改寫安寶。傳曰,依啓。
以備忘,傳于趙翼曰,贊成李貴,玉城府院君張晩,皆以元勳,爵位崇重之人,所當相敬以禮,相規以義,苟有不逮,亦當彼此相長,以徇國家之急,而敢以言語間事,肆其辭氣,有如鬪鬨,至於投箚乞遞,猥濫,甚矣。所宜推考,以戒後日,而今姑置之,此箚子,還爲出給。
徐景雨啓曰,在逃之賊,非必遠走於胡越,只在某處村閭之間,而國綱不肅,人不捕告也。今當依傳敎,各道監司從重推考,更爲下諭矣。京中及開城府,或有賊黨族屬,容相隱匿,而不得捕捉之理,開城留守處,一體下諭,左右捕盜廳,亦爲更捧傳旨,各別申飭,何如?傳曰,依啓。
李植,以摠戎廳言啓曰,京畿軍兵分授次,火器·鳥銃·三穴等已造者幾三千餘柄,而火藥鐵丸,則考諸各邑遺儲,通計未滿數百斤,缺半行無措備之理,本廳僅備銀子一百六十餘兩,今於冬至使行,軍器寺別破陣及訓鍊都監旗牌官,分半給送,依都監貿易例,使之貿來之意,敢啓。傳曰,知道。
掌令鄭世矩來啓曰,執義鄭百昌,掌令尹衡彦,持平李景義·成汝寬,臣等,俱以執事,趁二更三點,禮貌官報知,具祭服以待,及呼外位,卽進廟門外,乃三更二點也,行禮之際,奄至天明,廟中將事,主於齋速,臣等,待罪風憲,致有無前之事,怠慢之習,實先犯之,請命罷斥臣等之職,竝引嫌而退。有事太廟,執籩豆駿奔走者,只待禮貌官之呼唱,而肅敬盛服,趨詣門外,則廟庭諸禮,尙未整齊,時刻漸晩,以至天明,怠慢之罪,自有攸歸,執事之人,少無所失,請執義鄭百昌,掌令尹衡彦,持平李景義·成汝寬,竝命出仕。答曰,依啓。
以備忘,傳于趙翼曰,禮曹參議李聖求,除授。
以備忘,傳于趙翼曰,調理察職事,忠淸監司處,回諭。
以備忘,傳于徐景雨曰,前後在逃之賊,物色捕捉事,下諭于諸道,非止一再,而視爲尋常,無一名捕得,使通天極惡之罪,久逭刑章,極爲非矣。各道監司,姑先從重推考,更爲下諭,使之着實購捕。
李善行啓曰,宗廟令李善行,以親祭時,廟司實差,臨時告病,豫差代行,以致生事,已爲非矣。今日臺諫所啓,以望瘞所近處,不爲修掃之故,請罪蒙允,而今已夜深,趁未現告,尤爲無理。大槪廟令,旣以祭官入齋廟內,則廟中諸事,所當十分察行,不可諉諸豫差,現告承傳,以宗廟令李善行,捧之之意,敢啓。傳曰,依啓。
李楘,以司譯院官員,以提調意啓曰,本院下人,尤甚凋殘,而事務多端,只有兩箇庫直奴子,一則年過六十,老未供役,惟唜龍一人,而今移宗廟守僕,將不成模樣。頃日唜龍受點於別監,本院具由入啓,還屬本院,蓋事勢十分可悶故也。今亦依前例,守僕改差,仍存本院事,捧承傳施行宜當,敢啓。傳曰,不允。
李楘,以錄勳都監言啓曰,前因臣金瑬啓辭,擧義人曾出六品,已爲准資者,抄啓加資,而其中有官敎,未及現納,漏落於書啓中者,故各其官敎,考准後別單啓之意,敢啓。傳曰,知道。
李植,以備邊司言啓曰,今七月初五日朝講時,上曰,籍軍·量田兩事,若欲一時竝行,則似有騷屑之弊,擇其中一事,先爲籍軍如何事,傳敎矣。其日入侍諸臣,皆以不行號牌,先爲籍軍,則徒增騷擾,恐未見效之意,縷縷陳達,而成命已下,未蒙允兪。今日先行籍軍,則量田,當在其後矣。但群議,多以爲號牌,旣不得行,而先爲籍軍之擧,則充定之際,軍民逃散之患,必有倍於前時,事未就緖,而益致渙散云,此等說話,聖明旣已俯察,而然係群情,敢此具稟。傳曰,更爲明白回啓。
李植,以左邊捕盜大將,意從事啓曰,自訓鍊都監巡邏革罷之後,本廳巡伏巡邏,甚爲孤單,故無賴之徒,橫行閭閻間,豚犬打殺者或有之,人家突入,縛人將殺者或有之,多方跟捕,嚴禁夜行矣。去六月十一日夜,則乾川洞居漂母家,着紙假面,持長劍弓矢者十餘名,公然突入漂母之家,諸處受來木布·苧布及家藏雜物,專數偸去云。臣聞來不勝驚愕,別定勤幹軍官,十分譏察,缺四五字所定軍官金繼·李克成·韓士元等,捉得一賊,其名李男,而蹤跡甚不分明,作賊辭緣,箇箇承服,援引者亦多,因其援引,又捉二賊,其一,江原道銀溪驛子南海男,其二,吉州官奴得善,皆漂母家作賊之人,其餘曾已逃散時未就捕矣。海男·得善等,亦爲承服,其所控招,一如李男所言,此賊等,非但漂母家作賊,前後諸處作賊之狀,昭著無疑,現出贓物,亦爲狼藉,被捉之後,京中兩班·常人,持立案來呈本廳者甚多,以今各人立案內,辭緣推閱,則亦爲箇箇承服。此賊等,非尋常竊盜之比,橫行都內,明火作賊,非止一再,情狀極爲痛惡,不可以尋常治賊之律治之,依上年李守一家明火强盜之例,梟示唐古介,以爲警衆之地似當,敢稟。傳曰,依啓。
又以錄勳都監言啓曰,因臺諫啓辭,都監書吏·庫直等,竝爲汰去事,允下矣。但念書吏,非如庫直·使令之類,自祖宗朝,皆許參錄,似不當創開新例,且庫直五人中金□,使令十七人中金奉男等五人,則适亂時都監文書,盡心藏置,少無遺失,其功實爲可嘉,僉議皆以爲,此則不可不錄云,故敢啓。傳曰,知道。苟有其功,則許錄不妨。
正言金南重來啓曰,振遠不孝之罪,言官論執已久,聖批一向牢拒,臣等之惑滋甚焉。五刑三千,不孝爲大,此而不治,則王章無所施,風敎無所正,罪在罔赦,而律止門黜,輿情共憤,公論愈激,請亟命拿鞫定罪。罪人澳·洛,當大駕去邠之後,公然入城,投附賊瑅,國言藉藉,昭著無疑,罪人任就正,憑藉宮掖,氣焰薰天,濫據銓衡,濁亂朝政,當初科律,亦云太輕,而遽下量移之命,物情莫不駭憤,公論愈久愈激,請竝還收成命。臣等伏見,憲府所論李佑罪狀,居家悖倫,萬惡俱備,敎誘咸元,賣嫡奪財,潛形出沒,缺六七字勳府,猶不革心,稔惡興妖,必報睚眥,挾持告密,操縱生殺,團聚無賴,攘奪財貨,肆行鞭扑,閭井爲空,此在人耳目,莫不痛惋,國言藉藉,公論果發,朝紳稱快,閭巷相慶,輿情所在,大可見矣。罪在無赦,而律從惟輕,意謂一啓卽允,以除民害,而累日論列,持難至此。臣等竊恐聖明不與國人同好惡也,請從憲府之啓,亟命遠竄。初九日親祭時,廟庭右邊望瘞近處,多有穢惡之物,人不堪近,太廟階庭,是何等地,而親臨有事之日,猶尙如此,常時全不檢飭,據此可知,極爲驚愕。請當該官,先罷後推,入番守僕等,拿鞫定罪。答曰,依啓。李佑,不無縱恣之罪,故已爲罷推矣。有功之人,不可深治,勿爲更論。金振遠中道付處。澳·洛·就正等事,不允。
李敏求啓曰,守令·邊將等賞加表裏,在前則該吏·政院書吏,齎去傳授,而其間多有弊端,故因臺諫所啓,書吏勿爲持送事,有傳敎。頃者本院,亦以或別定禁軍,或順付差使員下送之意,入啓蒙允矣。但不小恩典,以口語,傳授于方伯之臣,事體未妥,某某邑守令,某某鎭邊將處,賞加表裏,某人逢授下送,而其一一分送于本官本鎭事,下諭,今後永爲定規,何如?傳曰,依啓。
掌令尹衡彦來啓曰,臣等,將振遠不孝之罪,論列已久,而兪音尙閟,臣等竊惑焉。五刑三千,不孝爲大,臺閣諸臣,耳聞目見,不啻若觀火,則當此孝理之日,豈可使一日容息於覆載之間乎?國言藉藉,輿憤益激,決不可削黜而止。請金振遠及其妻,竝命拿鞫,依律定罪。李佑,前後罪狀,臣等論列累日,亦未蒙允。臣等實未曉聖意之所在也。佑本以奸毒之性,濟以陰賊之術,居家悖倫,萬惡俱備,殺越行㤼,特其餘事耳。敎誘其外四寸朴咸元,書給文券,賣其嫡母及嫡弟,以爲殺嫡奪財之計,雖在昏朝,亦受刑訊。逮及反正之初,咸元則省鞫杖斃,佑則以發蹤之人,臺閣將加重律,佑亦知罪犯,絶迹遠遁,得保首領,人神之憤,固已極矣。厥後潛形換面,夤緣出沒,當危疑變亂之際,不無偵伺奔走之勞,大逆纔除,微功必錄,超階二品,酬爵勳封,渠固當革心從化,變舊圖新,而旣有所挾,怙勢稔凶,興妖造怪,如鬼爲蜮,上自士夫,下至凡庶,或不爲時用者,或家財豐饒者,或睚眥有怨者,則輒曰某人蹤跡荒唐,曰某人心事可疑,捕風捉影,出存入亡,乃以告密二字,爲渠操縱之一大權,以致訛言日起,群情駭懼,朝廷側目,行路疊足,只以其陰邪之謀,慝黠之才,文足以舞奸,辨足以飾非,而綱漏於聖明之世也。近來國步漸鞏,人心稍定,鼷鼠之技,更無所售,則乃敢團聚無賴之徒,橫行市里,攘奪財貨,至設私獄,鞭扑狼藉,所過閭井,爲之一空,人皆以黑眚指之,莫敢發一言而誰何,曾謂堂堂聖朝,任其跳踉自恣,而以長毒虐也哉?臣等之只請流竄,實以爲功過當相准,而不欲以其罪,掩其功也。在都下一日,則貽一日之害,二日則貽二日之害,請亟賜一兪,以解輿憤。宮中府中,宜爲一體,事無內外,必由喉舌出納者,意實有在,請自今,凡內侍·府掖·庭署·內需司等大小啓下公事,一一皆關政院,以防濫觴之漸。答曰,不允。金振遠中道付處,且掖庭署凡事,呈訴于政院,內需司凡公事,報該曹施行,內侍府非但無可爲之事,且別無因啓下公事貽弊之事,不必煩瀆,可也。
戶曹啓曰,毛都督銀價米豆,當爲輸送,而管餉使處,亦有麰米輸送之事,京江及京畿·黃海道,本曹船隻逢授人,京江則直發官差推捉,京畿·黃海道則行移知會,使之起送,而或稱致敗,或稱下海,百般謀避,不爲來現,極爲駭愕。今後更稱頉者,京江船人則令攸司囚禁刑推,外方則守令推考當身及鄕所邑吏,捉囚京獄,治罪之意,行移,何如?傳曰,依啓。
徐景雨啓曰,金振遠中道付處事,命下矣。臺諫方以拿鞫論啓,付處傳旨,不得捧之矣,敢啓。傳曰,知道。
又啓曰,姜得,先罷後推事,命下矣。臺諫方以當觀緘辭處之云,故推考承傳,先爲捧之之意,敢啓。傳曰,知道。
以備忘,傳于李敏求曰,明日朝講,左副承旨徐景雨,入侍。
申時酉時,日暈右珥。
吏批,以邊潝爲原興君,金尙爲江原道觀察使,李聖求爲禮曹參議知製敎,金德諴爲兵曹參知知製敎,李尙伋爲宗簿正兼編修官,趙璞爲掌樂正,李敬輿爲典翰知製敎兼經筵侍讀官春秋館編修官侍講院輔德校書校理漢學敎授惠民署醫學敎授,姜大進爲司成,李重吉爲司藝,嚴惺爲副應敎知製敎兼經筵侍讀官春秋館記注官侍講院弼善,校書博士金秀南,軍器直長柳光春,司錄兼學正朴敦復,承文著作申悅道,校書著作金光宇,軍器奉事楊德秀,承文正字吳達升,承文副正字尹絳,校書正字林懿敏,學諭吳暹,吳允諧爲海州牧使,金缺爲咸鏡都事兼記注官,李元吉爲甕津縣令,王輔臣爲江陰縣監。
兵批,申景裕爲黃海兵使東平君,金尙爲江原道兵馬水軍節度使,金時說爲秉節校尉龍驤衛右部將。燼餘
上在慶德宮。停常參,有朝講。
李楘啓曰,明日常參·經筵,取稟。傳曰,只晝講。
又以都摠府言啓曰,今日入直軍士中日習射,請出標信。傳曰,知道。
李敏求啓曰,惠民署以慶尙道藥材貢物那移之故,多費辭說,至於入啓矣。梔子則道內海邊,絶無所産,貿得於湖南,故自前或納或停,至今仍之,亦無不可,而甲辰貢案,自本道改詳定事則缺也。甲辰年,距今二十年,各官田結或昔多而今減,或昔寡而今增,貢物出役,惟視田結,而一道之內,苦歇懸殊,通融一道應納之貢,那移改定,各官有均役之便,各司無減捧之數,而吏胥防納人等,分占各司應納之物,永爲定主,憚其更改之,或妨於刁蹬,有此云云,極爲可怪。各司所捧之數,猶夫甲辰詳定,而必欲沮撓已定之事,致令民役不均,其意槪可知矣,臣適備代房,敢以曲折上達。傳曰,知道。
李植,以扈衛廳言啓曰,當初扈衛軍官設立時,禁衛諸色軍,甚爲單弱,無以成形。故令扈衛諸將,各募出身,以衛王室,而厥後國家,不特賴此,而至於跟捕逆賊,排日入闕直宿,其數不小。且此軍官等一月給料米六斗,自反正初,至今或終始扈從,或討逆有功,或有擧蒙賞職者,或有終始勤王者,而上年兵曹辛酉榜出身赴防,無遺抄出,將爲入防,臣等具由入啓除防矣。今日兵曹各將所率軍官,勿論功勞久近,無遺入防。若然則必先罷扈衛軍官,然後乃行此令,臣等之意,名爲軍官,而自望之後,專不隨行者,出身後,初不赴防者,令出之後,謀免投屬者,令各爲從實抄出,使之移久兵曹後入送,則可以修明軍政,而亦不失信於武士,故敢啓。傳曰,知道。上年除防事,捧承傳後,帶率軍官,無遺入送,可也。
李植,以備邊司言啓曰,以本司籍軍草記,答曰,更爲明日回啓事,傳敎矣。號牌一事,則旣有判付公事,不敢更擧,只就軍籍·量田先後之宜,因傳敎覆啓,故籍軍當爲先行,而量田不可一時竝擧,當待後爲之,此乃啓辭本意也。末段群議云云之說,號牌前軍籍,人多慮其難就,故只達下情如此而已。籍軍則令該曹斯速擧行爲當,前日措語未瑩,故因聖敎,敢此申啓。傳曰,依啓。
李敏求啓曰,以譯官宋業男等拿來事,書吏何時發去,而罪人等,緣何今日拿囚乎?問啓事,傳敎矣。問于禁府,則譯官等,有乘船後拿來之命,故初八日,始聞詔使入去椵島之奇,卽成拿來啓目呈政院,而以齋戒不得入,十一日始啓下,府書吏下去之際,譯官等,聞拿命,徑自馳來,府書吏相遇於坡州云矣。傳曰,知道。
以備忘,傳于徐景雨曰,頃者朴炡輩陳箚之事,不無所失,故姑爲補外,使之悛改。近因此事,朝著不靖,勳臣不睦,事極寒心矣。朴炡等,難免樹私黨亂朝廷之罪,羅萬甲·朴炡,竝遠竄。
又以備忘,傳于徐景雨曰,贊成李貴,恃功驕恣,慢蔑朝廷,事極可駭矣。先罷後推,以懲勳臣縱恣之習。
政院啓曰,朴炡等上箚之事,果有事體間疎率之失,聖敎所謂不無所失者,實中其病矣。但以一時微細之事,遞職補外,似有累於合弘之德,故大臣臺閣更迭論解而不得,此豈盡爲炡等之私朋而欲爲救護者哉?今因李貴論事之際,展轉胡說,上觸宸嚴,遂下炡等遠竄之命,臣等竊念,聖人之怒,在物不在己,進退刑賞,一惟天則而已。炡等,初不過爲不無所失之人,今以李貴一時錯謬之語,按炡等,以樹私黨亂朝廷之律,其於天地之大,日月之明,恐不免有遷怒之嫌。臣等,職司喉舌,將承傳旨,驚愕相顧,懷不能默,敢冒萬死,恭候三思。傳曰,勿爲煩瀆。
右議政申欽,伏以臣,朝者入侍前席,因李貴進言,臣亦欲陳所懷,而貴之言,縷縷不絶,尋有罷出之命,臣捲舌而退,以心語曰,兩元勳如是角立,缺三四字況貴之論金瑬,多失中者乎?竊自仰屋。卽見下敎,將朴炡·羅萬甲等遠竄,此豈非聖明,深軫分裂之端,欲杜其源乎?第炡與萬甲,其所爲不忠,則已施譴罰矣。貴之今日之言炡與萬甲,未必與知。若不與知,則其所犯前日之事而已。以貴之故,而遽繩以重律,則恐非刑政之當然,伏願聖明,曲察臣言,亟寢成命。臣豈敢於此,有所左右區區之誠?不願聖上,或有失當之擧爾。取進止。答曰,省箚具悉。嘉卿愛君之誠,朴炡等,罪過非細,今玆竄黜,未爲不可,然爲卿,勉從焉。
朝講入侍,領事申欽,知事李貴,特進官沈悅·尹暄,參贊官徐景雨,持平李景義,侍讀官崔葕,正言金南重,假注書柳景緝,說經金卨,記事官鄭沇·具鳳瑞。
上御資政殿,講孟子萬章上篇,上讀前受音一遍。侍讀官崔葕進講,自伊尹相湯,止自得之貌。上讀新受音一遍,大文釋一遍,葕講論旨義曰,戰國之時,聖學不明,義理晦塞,惟事功利,故遊亞聖之門者,猶疑於傳子不傳賢而問之,故孟子答之以此矣。貴曰,太甲之事,誠爲美矣。三年於桐,聽伊尹之訓而悔過,蓋太甲,氣質過於人,故不怨自艾,處仁遷義,若使太甲,早得賢師而學之,必不至於顚覆典刑矣。古之補導世子者,必以正人,故化與智長,習與心成者,莫非賢傳之功也。上曰,四年二年之說有二,何者爲是?葕曰,程子以年爲歲云,以此見其文勢,則若以仲壬爲兄,而外丙爲弟,安有弟年多而兄年少乎?此可疑也。欽曰,世係之事,不可知也。古者或云,太甲直繼湯,可知也。卨曰,史馬遷云,外丙立二年而崩,仲壬立四年而崩。上曰,以卽位見之差勝,故註中先書矣。放之桐宮之放字,何意歟?葕曰,非是放黜之謂也。暫遷於成湯墓陵之地,使之朝夕哀思興起自艾也。貴曰,伊尹先見太甲,可能自艾悔過之氣質,故乃敢如此,豈放之哉?古者亮陰三年,百官總己以聽,而人心不搖,必相臣擔當國事,有若此者然後,國事可濟矣。葕曰,伊尹割烹要湯之說,尤不近理,鄕黨自愛者,必重其出處之大節,雖不及伊尹者,必不爲此,此莫非出於戰國功利之說也。不顧千駟之伊尹,豈有負鼎俎要湯之理乎?欽曰,凡人有量然後,可做大事,祿天下而不顧,繫千駟而不視者,此伊尹可以致治之處也。貴曰,伊尹初無出世之意,而知其道可行然後,赴湯之聘,孔·孟之不遇,蓋不得其君也。十室之邑,必有忠信,方今之世,豈無其人,而于今三年,未見君臣之相遇,臣恐殿下求賢之誠,不及於湯,遠矣。葕曰,此在人君至誠求之耳。凡在山林者,推以誠心,然後可以召致。諸葛亮雖未及伊尹,而應昭烈之顧而始出,非但林下之士,臣僚亦當以誠心待之,而今者臺諫之言,殿下不肯如流。臺諫亦人主之耳目也,人主之聰明,慮不及於外方,故必須耳目之官,以采風聞,而至於守令論駁,亦不聽從,將安用耳目之官哉?願殿下加留念焉。
講訖。欽曰,小臣入侍榻前,而耳聾之病,近來尤重,不得聞人語,倍切惶恐矣。軍籍·量田之事,初五日左相入侍之時,永爲議定,已有成命矣。但二事,似難竝擧,下問其先後於備局,故昨者回啓矣。外間之議,皆謂號牌不可不爲云。此或朝宗朝有之,而今則創始之事也,故昨啓如此矣。上曰,累度講定之事也。凡事,相臣探聽群議而折中,可也。若爲群議所動,則凡事何時可成乎?欽曰,從前群議之未定,固知未妥矣。臣若有才局,則可以擔當,而臣才劣下,人才甚多,安可舍人而從己見乎?採群情而上達,有若不爲擔當者然,誠爲惶恐,此但欲自上,洞知群情也。或者之議以爲,不爲號牌,則無以成軍籍,此言亦似有理,而群策畢擧,乃今日之急務,故敢爲仰達,以爲裁擇,而前見李貴箚答,則上意已定矣。上曰,欲爲號牌者,不無所見,而民有恒産,安土重遷,故逃散甚難。今之時,則民無恒産,土廣人稀,逃散甚易,非不知此言之亦當,而但號牌之法,甚爲苛密,設行之際,易致殺人,況當人心未定時,恐致騷屑,以此停止,或可群議,以爲軍籍·號牌,小無異同云,而軍籍之法,不若號牌之煩密,姑行軍籍,欲待後日耳。但初定之時,則不可不廣收群議而熟講,旣定之後則使人人,不得獨執己見,然後可成大事矣。欽曰,號牌之法,不可每行,籍軍之後停止,亦可也。上曰,雖不可久爲,或三四年,或四五年爲之,定其厥居,然後設行號牌無妨。欽曰,然則今已定矣。上曰,大臣固宜擔當國事,一言而決,可也。以此言爲如何,以彼言爲如何,搖搖未定,則似非大臣之道也。貴曰,殿下不用臣言,臣不欲達,而但此事,存亡所係,不可含默。但自上下敎曰,一定之事,則雖不好之事,可以施行,此則殿下之所見不精也。一定論議,人莫敢發言,則未知此何道理乎?申欽·尹昉·崔鳴吉,皆不經守令者,故不知此等事矣。今日此事係國家存亡,非李貴,孰敢以死爭之?缺四五字古者,以趙憲爲怪鬼之士,而其後果思趙憲之言,臣卽今日之趙憲也。臣之所言,見效者,亦曾已多,可謂遠見之人也。殿下昨以瀆擾爲敎,誠爲未安,臣請陳之,當初逃故蕩滌之時,臣以爲,決難容易爲之,臣言果驗於今日,益致紛擾於列邑,今番軍籍,決不可行也,此乃謀事者無遠慮也。古者田小民多,故凡民重離其田畝矣。今則民無恒産,田地甚廣,何往而不安其生理乎?此令一下,則民皆四散,是雖君上與大臣牢定之事,而此實亡國之計,臣何忍坐視而不爲陳達乎?臣昨見,臣孫金溝縣令李恪之書,已有擾亂之漸,以逃故充定一事,民將流散云,欲爲一一充定,則雖斬守令,無可奈何矣。古語云,仁慈禮讓孝悌,乃可以亡國。李元翼誠賢而計慮,則不及於臣,遠矣。爲國家之計,必得人然後可爲,而殿下徒取名重者,宜乎國家之不成也。當初,亦用崔鳴吉·趙翼於大同之廳,而皆不知民事者也。不久罷之,臣意以爲,此亦不可爲也。臣之計慮,非長也。屢經守令,留心國事,故洞知此等情形矣。凡國家欲行如此之法,則必專倚一人,委任責成,而事若不成,則斬其人,可也。不行號牌,先行軍籍,則必至亡國,臣誠痛惋,軍士一名充定之時,十室皆空,此乃八道之巨弊也。臣若不爭,終行此法,則國必亡矣。李貴之佐殿下,若爲阿黨,則必已致富貴,亦已至相位。若以調濟爲名,出送無罪之人,則必得美爵矣。如三學士者,以無罪之人,卒然出外,近日都下,氣像慘惔。至如羅萬甲,少無可罪,多才質直,不可棄之人也。臣問於金瑬曰,萬甲有何罪乎?金瑬亦言其無罪,而只罪其心之險,摧沮其氣然後,當爲監司大用云云,安可以誅心之法,論人責人乎?臣涕泣上達,而加罪黜萬甲,臣是奴隷乎?頃者金慶徵,謂萬甲曰,君何以獨見李二相,而不見我乎?萬甲曰,吾於李二相,有世分,亦能許待,至於君家,則全不接待,吾豈强往乎?慶徵亦以此含怒,致有今日之事矣。臣請從今,退歸丘隴,若戀殿下,則時時入拜天顔,而切不欲論及時事也。臣之罪,不過不爲阿黨之故也。若以不爲阿黨之罪,不用臣言,則誠冤枉矣。臣曾言殿下,若偏聽則必生奸徒。今日朝廷,果無偏黨。臣爲吏曹時,調劑而用之,吳允謙爲吏判時,以如洪鎬者,亦爲正言收用,嶺南文蔭百餘人,而鄭經世爲銓郞時,以一邊人爲珥·澈之黨,無一人調劑矣。金瑬,每以難調劑上達,故殿下信之,出此三人,三人皆一時直臣也。古者小人之陷害君子也,朋黨爲指目,故人君鮮不信聽,彼三學士者,皆無罪,而不過有嫌疑於金瑬,故外人皆曰,金瑬以嫌怨陷人,其能如此,而彈壓國事乎?頃日入侍經筵之時,金瑬大言,今日必攻,此人輩,臣力止而終不得,臣與金瑬,自當初不合之事,殿下之所洞燭也。今不必更達,而勢難竝容,冒死一言,而永歸也。上曰,玉堂三臣,一時出去,誠爲氣像之不好,而但卿爲數三浮薄之人,同是元勳之構陷金瑬,此事非瑬之所送也。然則金瑬,可謂權重者乎?貴曰,金瑬果爲權重矣。人皆畏之,而臣將死矣,何敢諱哉?朴炡果有罪矣,前日炡往瑬家,直斥其子慶徵殺人之罪,往其家而論其子,是何人情乎?萬甲,以鄭曄之壻,助其婦翁,論慶徵之事,故金瑬其時,以私憤,責鄭曄,以廢朝時占淸班之事,曄欲退歸,而爲官所挽,不遂歸志而沒,今此補外之擧,人莫不以爲金瑬陷害之事也。頃者吳允謙,調用兩邊士類,故賢士無不登庸矣。今者擧義五十餘人,皆與金瑬離心,至有五缺憎之說焉。萬甲等出補之時,申欽及缺四五字也。頃者金瑬,遇崔鳴吉謂曰,公等,何故會集缺乎?鳴吉曰,令監何故出此三人於外乎?國人皆以令監爲虎也。瑬曰,我以邏卒捉人乎?鳴吉曰,雖非以邏卒捉人,而人皆不安其心也。瑬答曰,非令公,孰肯爲我盡言乎?瑬之爲人,每攻臣之所爲,故頃日臣,暫論鹽鐵之事,而金瑬出月課題曰,司馬光請罷鹽鐵,盡復其舊,此則比臣於王安石也。臣,以此責瑬,則瑬曰,偶閱冊卷而拈出之題也。臣又曰,令公,比我於小人乎?瑬默無一言矣。若謂小臣,構捏金瑬,則大臣及諸臣在座,豈可誣也?臣今退去之後,願殿下,與金瑬共濟國事也。近聞瑬,亦多有渠類云,何患無人乎?以恭之事,臣實薦拔,非瑬之所爲也。願殿下,問于此座中諸臣也,誰謂之李貴,別爲偏黨,構陷金瑬乎?苟有一毫構陷之事,請斬臣頭,臣之此言,無非憤意,而非私憤也,乃忠憤也。臣亦曾責朴炡於榻前曰,慶徵疏捧入之承旨,至於請推,此則過矣。朴炡無人情者也,臣何敢爲朴炡地乎?金瑬非小人,則臣爲小人,金瑬爲君子,則臣非君子,兩不相容,灼然可見。凡遇國家之事,臣每屈於金瑬,故當初論功之時,臣之所親,無有得參,而金瑬則欲序其子於李适之上,而終不得,則又序於李景立之上,此輩懷憤,莫非此也。臣曾陳于榻前曰,人君惡偏黨,則必有小人出焉,今果然矣。凡侍從之臣,出入經幄,有若家人父子之間,而以一言不易之故,遽加罷譴,出補偏邑,未知今日氣像如何也哉。金瑬每以爲進陳公道于榻前,而退而用私情於外間,陷人斥人,隨己嫌怨,故瑬,又欲攻沈器遠,無所不至。又欲陷崔鳴吉·張維·申景禛輩矣。至於沈器遠,爲三南檢察使時,雖用李光春,而誤聞光春之曾已疏放,故爲築城而招用,則器遠之罪,不過一番推考而止耳。張晩旣解之後,縷縷陳達,缺臺諫至於發論,必欲提起而攻擊,缺六七字流皆畔金瑬,故瑬於頃日,抵書于臣曰,寡助之至,親戚畔之。旣有臺論,今又加之以大臣千匀之力,此生可憐。嗚呼,曷歸云云。又招海嵩尉責之曰,我不曾救尹墀矣,令監,何以如此耶?又曰,大臣亦有前後異論云矣,今番都目政事,一不問于大臣,大臣卽議政之臣,而無議政之事,故大臣欲捉囚其陪吏矣,未知已囚否也。前者,一擬金慶徵於大諫之望,而厥後絶不復擬,故慶徵怏怏不得意,構陷一時士類,無所不至矣。上傳于徐景雨曰,講畢。日晩,罷出,可也。
徐景雨啓曰,大臣,臺諫方爲論啓,不得罷出矣。
府院前啓,金振遠事。答曰,旣已中道付處,停論,可也。李佑事,答曰,旣往之罪,則厥後有功勞,不必追論,近日驕恣之罪,已爲罷推,若終不悛改,則當施重律焉。貴曰,聞李佑縱恣之事,如彼之極,方欲啓達論罪,卽招李佑責之,則其後杜門不出云。臺諫之言,果無爽實,或門黜,或中道付處,可矣。景義曰,李佑閉門不出之說,果爲虛矣。臺諫旣發之後,猶且不悛,頃日流頭日三淸洞所爲之事,極其淫褻,不敢陳達矣。南重曰,佑有誅殛之罪,臺諫方以遠竄論啓,而李貴乃敢沮遏公論,從輕議律,極爲非矣。
院前啓,澳·洛·任就正等事。答曰,非敢歸田里之類,不過中道付處也。但有遠近之差,而是亦竄也。量移何妨?
府前啓,掖庭署等事。答曰,慮有濫僞之事,故凡公事,必關由該曹,古人所見,亦豈下於今人乎?內侍府,別無關由之事,亦何必關由政院乎?勿爲更論。景義曰,近來直爲啓下該曹,故多有紛沓之弊,關由政院,則必無此患矣。上曰,凡論事之體,惟在當理而已。若內侍府,缺四五字皆容易論之,而至於官高之人,則忌其缺三四字何意耶?貴曰,臣言瑣屑,誠爲未安,大臣臺諫,宜駁臣之罪狀矣。請下給由之命,仍遞本職及兼帶,俾得退歸父母丘隴,不勝幸甚。殿下辭氣太嚴,臣欲承順,而天性如此,何可改之?□罷出。燼餘
上在慶德宮。停常參,有晝講。
下直,開城留守李景稷。
李楘啓曰,明日常參·經筵,取稟。傳曰,停。
徐景雨啓曰,在逃逆賊購捕事,開城前留守時,雖已下諭,新留守李景稷,今日下直,購捕事言送之意,敢啓。傳曰,知道。
傳曰,近來禁府坐衙甚罕,如此極熱,使獄囚久滯,殊極非矣。當該堂上·郞廳,竝從重推考。
司諫權鑊啓曰,臣重傷缺病告,政院不受,呻吟枕席,今已數日。昨聞贊成李貴,以諫院,請罪李光春,出於吏判金瑬指嗾臺臣,欲陷靑原君沈器遠云云。筵中之語,雖不得其詳,略聞其槪,亦自心驚氣塞,不得不强疾,而出一暴所懷耳。臣本狂戇,絶意名宦,十數年廢棄之際,幸遭聖世,菅蒯不遺,屢竊匪據,負垂貽憂,頃遭長孫之死,過於驚慟,入則摧腸裂肝,出則如狂如癡,言責重任,決非所堪,而大禮重疊,不敢言病,僅僅隨行逐隊,而曩日所論李光春者,乃宣祖朝遠竄罪人也。未有宥命,而監蕫山城之役,日月已多,國言藉藉,鼎鐺尙亦有耳,臣豈不聞乎?至於沈器遠招來一節,則其時專未有聞矣。且沈器遠,旣有旋乾轉坤之功,盡心國事,只聞光春,善於築城,不知其尙在流竄,一紙移文之招,旋在草土之中,則光春罪犯,自己當之而已,豈有干涉於人哉?臣孤蹤乏援,本不交遊,秩卑儕流,鮮與相從,況至於金瑬·李貴皆以元勳重望,階級截然,相接絶稀,時或有一二番循例投刺,而未嘗有接,慇懃開懷抱之話耳。近觀朝家景像,頗有乖離之漸,見一政目,則必曰某人之手段,見一論列,則必曰某人之所囑,竊伺忖度,必欲指點而後已。不意聖明之世,有此不美之事也,言念及此,不勝慷慨哽塞,繼之以痛哭也。臣寧欲長往遠走於深山窮谷之中,不聞此等語也。殿下深居九重,豈知爻象不美,至於此極耶?聽人指嗾,謀欲陷人,此正言之者之自道也。今論逃竄之一光春,特一微細事,而身爲臺諫,不過欲奉法而已,寧有一毫私意於其間乎?雖萬被誅戮,不忍爲受人指嗾之態,而然臣,雖缺三四字指斥,以致朝著不靖,缺十餘字然譴責而止矣。請下臣司敗,明加辨覈,如有受人指嗾,傾軋勳臣之迹,則亟示流竄之典,以懲人臣樹黨之罪。答曰,勿辭。
正言李景曾啓曰,臣於頃日,與司諫臣權鑊,論李光春之事,光春,以夢鶴餘黨,在宣祖朝,減死流竄,前後赦宥之際,別無疎放之典,而今聞出來監築南漢山城,不勝驚愕,相議論啓矣。伏聞昨日朝筵,重臣謂以此事,金瑬指嗾臺諫,欲攻當初所招之人云。先朝罪人,竄置北荒,而未有恩赦,來蕫城役,怪駭聽聞,人心所同。臣等只憂,其紀綱壤廢,論罪其身,而請推別將而已,豈有一毫他意於其間哉?夫南漢,將士之所會,而光春之監築,殆將一年,至於筵席,光春之說話,不啻一再發也。臣等亦非聾瞽,豈必待金瑬指嗾而後,知有光春事也?設或聽人指嗾,缺三四字人,誤聞蒙釋,泛然行關之失,不過推考間小事,一番推考,豈是陷人之機,而況臣等當初啓辭,小無語涉於備局行關者乎?且聞甕津縣令尹殷望論啓,亦出於受嗾,而然臣在席上,亦參此論矣。叨此言地,厚被重臣之詆,決不可靦然仍冒,請命罷斥臣職。答曰,勿辭。
正言金南重來啓曰,振遠不孝之罪,昭著無疑,而論列旣久,兪音尙閟,五刑三千,不孝爲大,此而不治,則王章無所施,風敎無所正,倫紀之罪,付處之律,輕重懸殊,物情莫不駭憤,請命拿鞫定罪。臣等,將澳·洛·就正事,論執已久。聖批,以但有遠近之差,竄則一也,爲敎。臣等之惑,滋甚焉。若以其罪論之,則遠竄之典,亦云太輕,況付處遠竄,其律懸殊者乎?物情愈激,請勿留難,亟收成命。李佑罪狀,兩司論列已盡,聖明亦已洞燭,而久未蒙允,臣等不能無惑焉。佑前後所犯,固合鈇鉞之誅,而以其少有微功,只請遠竄,此亦從輕末減之律,在都下一日,則貽一日之害,二日則貽二日之害,殿下何必偏□一罪人,以失國人之心乎?請勿留難,亟命遠竄。答曰,已諭,不允。李佑削奪官爵,門外黜送。
掌令尹衡彦來啓曰,罪有大小,律有輕重,付處之律,豈爲不孝之罪而設哉?振遠之罪,臺閣諸臣,耳聞目見,明若觀火,國言藉藉,齊憤日激,則按律科罪,固不可少緩,何可以付處,爲施罰,而停止其論乎?請金振遠及其妻,竝命拿鞫,依律定罪。佑之爲罪,在於必誅,若不以相准,則雖從末減,豈止於流竄而已乎?前後情犯,論之已盡,聖明亦不以臣等之言,爲不然矣。殺戮行㤼,在法必誅,賣母圖嫡,在法必誅,雖不得盡其律,豈可以偵伺微勞,全掩其通天之極惡乎?托稱告密,恣修恩怨,興造妖怪,熒惑人心,恐喝富民,攘奪財貨,脅持士夫,自稱譏察,橫行閭里,出沒朝野,兇焰所及,道路以目,聖明在上,仁政畢擧,而獨使幺麽一怪鬼,任其毒虐,以至臣僚黎庶,皆懷憂畏,莫之安居,臣等切痛之,發論之後,所當知戒,而猶肆縱濫,多生怨言,揚揚出入,意氣自若,罷推之律,豈足以懲之也?公議久拂,衆情愈懼,縛虎不得不急,斷蛇猶能肆毒,人心向背,關係非輕。臣等因竊伏聞,我中廟靖國之時,武寧府院君柳子光,多展勞勩,位在三大將之下,而反正未久,斥其罪惡,竄諸遐荒,沒身不歸,臣等未敢知,佑之功,何如子光,而佑之罪,亦何如子光也。貽謀所在,當法祖宗,請加三思,亟賜一兪。臣等,將內侍·府掖·庭署·內需司等大小啓下公事,皆關政院之意,論列累日,而聖批一向牢拒,臣等之惑,滋甚焉。官府一體,事無內外,必由喉舌出納者,意實有在,事之有無,固不可論,況古今異宜,缺四字豈可諉以流例,而不爲之變通乎?濫僞之漸,不可不防,請勿留難,亟賜一兪。昨日有一寡婦,親來呈訴于本府,臣卽接其狀,則乃故學生金聃命妻田氏所呈也。狀辭甚蔓,不可盡擧,而大略,其婢太乙,爲前僉使柳時恭者所奪畜,無勢寡婦,不能下手,時恭兇頑悖惡,亂打妻妾,其正妻則逃走已久,太乙亦不勝其苦,一夜逃歸,時恭卽時追來,多般恐喝,㤼於威勢,卽爲出給,厥後殘暴尤甚,拔刃欲刺,蒼黃脫出,不知去處,時恭捉致其使喚·奴婢,無數亂杖。至於私囚,不勝困迫,避居陽川,六月晦日,時恭率司僕寺書吏等八名,皆騎馬持弓矢佩劍,白晝突入其家,扶曳頭髮,幾於刺殺,打傷奴僕,將至殞命,結縛奴婢,濫加酷刑,仍爲搜括作亂於其隣居兩班洪藎溫。故中軍金大壽,前縣監李仁溥,及小民十數家,恣意橫行,至於大壽家,則又捽打寡婦云,此其狀之槪也。其下粘呈陽川官立旨,有盤問的實等語,似非構虛誣詐之比,時恭以孽賊,敢率各司下人,無賴成黨,騎馬持兵,遠出畿邑,白晝突入寡婦之室,扶曳頭髮幾至刺殺,情犯非輕,物情齊憤,請柳時恭,令攸司按覈,依律定罪。江西·永柔·咸從,皆以關西內地饒邑,財賦魚鹽之産,稱於一道,近來屢經匪人,公私赤立,闔境空虛,將爲棄地,加以兵興以來,幕府星列軍需之供給,褊裨之責應,旁午委積,不可勝言。若非廉明勤幹有風力,可以彈壓撫摩者,則將無以蘇殘起弊。新除授江西縣令金瑨,永柔縣令李耆,俱係地微望輕,且無才局,政目一出,物議譁然,咸從縣令池達沂,蒼皇之際,誠有鞿靮之勞,而目不知書,名稱未著,臨民之任,決非所堪。凡守令旣赴之後,旋遞旋補,則迎送之弊,爲當今巨患,孰若在初愼篤之爲愈哉?請江西縣令金瑨,永柔縣令李耆,咸從縣令池達沂,竝命遞差,以曾經臺侍有名望人,毋論職秩高下,各別擇差。殿中之職,糾檢百司,爲任最重,非凡庸蔭武所可堪,近來該曹,專不擇擬,冗雜苟充,至於玉堂·南床·翰注而出者,亦必經監察然後,始敍他職事,前後承傳非一,而亦不擧行,極爲非矣。當該郞廳,請命推考,今後毋踵前習,各別擇擬,見存監察中,尤不可堪任者,亦令請査汰去,以肅臺監之職。答曰,依啓。李佑削奪官爵,門外黜送。池達沂,蒼黃之際,不無功勞,今姑送之,觀其能否而處之,未晩矣。金振遠事,及內侍府等事,不允。
以光海病證,書啓,傳曰,此藥材,送之。
備忘記,領中樞李元翼處,遣史官問病。
金尙憲啓曰,天使到鐵山,寄書於左議政館伴及小臣,其書帖則前已入啓還下,而所送別單付物件,時未來到,來到後,卽送于戶曹,區處爲當。臣昨日往來碧蹄時,天使以臣奉命迎餞之故,再有贈物,臣雖因聖敎黽勉承受,而心常不安,況今番所送,尤爲無名,不可每每受之。且臣初見書帖,卽欲仰陳微情,而物件未來,不敢遽爲煩瀆,大臣館伴,皆有啓辭,臣之到今含默,昏昧,甚矣,惶恐敢啓。傳曰,卿其領受。
又以漢城府言啓曰,戶籍,乃國家莫重之事,而近來各官,怠慢成習,不爲上納,故各道觀察使,推考督送事,至於入啓蒙允之後,已經一年,而未納之官,其數尙多,京畿則廣州·高陽,忠淸道則溫陽·陰城·淸安·靑山·燕岐·大興·藍浦·保寧·德山,慶尙道則靑松·新寧,全羅道則靈光·茂朱·濟州·旌義·大靜等官守令,從重推考,刻日督送之意,各道觀察使處,行移,何如?傳曰,依啓。
李楘,以內醫院都提調意啓曰,本院貿易龍腦,都數十四兩,而因戶曹啓辭,天使發賣龍腦,取來看品,則缺四五字不合御用,重復揀擇,僅取八兩,其餘六兩,令戶曹,今使行次,依啓下貿易之意,敢啓。傳曰,知道。
檢閱具鳳瑞啓曰,臣承命往問于領中樞府使李元翼,則以爲至於遣史官下問,不勝惶恐,因語于臣曰,脚膝受病,衰敗日甚,悶望云。傳曰,知道。
李楘,以館伴意啓曰,頃見伴送使狀啓,則天使臨行,寄書於臣等,其書帖,自政院,已經聖覽,而下於臣處矣。天使已爲上船,勢未及回帖之意,已與左議政爲議已定,而其所送禮物,伴送使行中齎來云,令輸送於戶曹,以補貸銀之價爲當,惶恐敢啓。傳曰,知道。卿其領受。
李植,以兵曹言啓曰,本曹堂上四員內,參知金德諴,身病呈辭,參判洪瑞鳳,沐浴呈辭,竝皆受由,參議金止男,時方入直,判書徐渻,獨任分曹之務,疾病事故,未可豫料,請假參知差出。傳曰,依啓。
又以兵曹言啓曰,今日未時量,出身李弘稱名人,自興化門入來,差備門外擊錚,極爲駭愕,令攸司囚禁推考,同門守門將趙珉,常時不能禁止,以致闌入,亦爲非矣,請推考。傳曰,依啓。
又以扈衛廳言啓曰,前贊成李貴所帶軍官,今無所管之人,似當移屬,而其數不少,似難專屬一處云,入直堂上中,量宜分屬之意,敢啓。傳曰,知道。
又以扈衛廳言啓曰,黃海兵使申景裕,曾爲本廳堂上,故仍令管下所帶,依例入直矣。今差外職,有妨仍修省記,而但其軍官等,六朔已爲受料,不可還收,未辭朝之前,姑令入直,以重宿衛,亦或無妨,何以爲之?敢稟。傳曰,依啓。
又以備邊司言啓曰,赴京之行,今之登州,乃是昔日遼東,而本國護送咨,不於登州知府,而獨於灣南府爲之,未知當初,何所據而如此也。前日使臣入侍,則登州知府,以其無文,致詰云,令承文院,照往時遼東例,移咨缺付于使臣之行,何如?傳曰,依啓。燼餘
夜一更,月暈。五更,流星出天衛星上,入東方天際,狀如鉢,尾長七八尺許,色白。春坊日記
上在慶德宮。停常參·經筵。
李楘啓曰,明日常參·經筵,取稟。傳曰,只朝講。
李敏求,以左右議政言啓曰,司錄朴敦復,聞母病,不意下鄕,請改差。傳曰,依啓。
李楘啓曰,舍人,以大臣意來啓,則必請承傳色入啓,例也。臣以朔祭傳香,往香室時,該吏恬然來示,不待臣之還院,徑請司謁,直爲入啓,有若該司草記者然,不但有違常規,事體未安,臣以代房,不能檢飭,不勝惶恐,敢啓。傳曰,知道。
金尙憲,以戶曹言啓曰,近來百隷怠官,全不事事,凡百公家之物,費盡許多財力,經營造作,不旋踵而卽爲破壞。試以目前可痛者言之,則東大門水口鐵鎖,上年造作矣。今請改造宗廟所上風物,去秋設局新造,而杖鼓一部,破毁不用云,水門鐵鎖,則當初不用意造作,宗廟樂器,則不勤看護故也。各該官員推考,今後,凡公廨蓋瓦垣墻及一應物件,造作未久,旋卽破毁者,當該監役官及典守之員,爲先從重推考,解由憑考之意,捧承傳施行,何如?傳曰,依啓。
徐景雨啓曰,伏見咸鏡監司南以恭,到配事啓本,則據內需司牒呈婢祿春,鍾城府定配事也。囚係訊杖,初非內需司所職,況訊問大君卒逝,所係重大,似當付之王獄,而別下他司,推鞫定配,極爲未安。今此啓本啓下之後,竝與內需司所上當初鞫案,送于義禁府,錄諸罪人籍中,何如?傳曰,知道。不必移錄。
又啓曰,祿春推鞫定配之事,自內需司爲之,極爲未安,故啓下之後,欲送義禁府矣。今者不必移送事傳敎,未知送于何司乎?前例有無,旣不能知之,而此事當爲規例,不敢泛然啓下,敢此更稟。傳曰,知道。下刑曹,可矣。
又啓曰,刑曹回啓中,漏落奴婢,續集載錄事,及李安禮,令該曹處置事,不爲擧論,此公事,還爲出給,更令回啓,何如?傳曰,依啓。
李植,以備邊司言啓曰,逃故充定事,兵曹已爲事目,磨鍊啓下,而兩西則纔經詔使之行,且有分軍入防之事,似難與他道,一時擧行,令兵曹,參酌寬限宜當。且咸鏡道則地方不廣,人民鮮少,本道都事,猶可責任,而他道則必得有風力不缺人,分道發送,然後可免循情緩事之患,全羅·忠淸·慶尙左右道各一員,京畿·江原兩道各一員,稱以監軍御史,令吏曹勿論臺侍守令,破格擇差發送之意,敢啓。傳曰,依啓。
正言金南重來啓曰,振遠不孝之罪惡,昭著無疑,實非風聞之比,論執已久,尙未蒙允,罪在罔赦,而律從惟輕,國人齊憤,公論愈激,請勿留難,亟命拿鞫定罪。罪人澳·洛,當大駕去邠之後,入城附賊,衆目所視,萬口一談。罪人就正,憑藉宮掖,氣焰薰天,濫據銓衡,濁亂朝政,當初科律,亦已太輕,量移命下,輿情日激,請竝還收成命。李佑前後罪狀,萬惡俱備,固難毛擧,只論其可誅之罪,則賣嫡奪財,惡已通天,托稱告密,操縱生殺,團聚無賴,肆行鞭扑,兇焰所及,閭井爲空,兩司發論之後,所當懲戢,而猶肆毒虐,多出怨言,橫行縱恣之狀,猶夫前日,爲民除害,不可少緩,削黜之罰,豈足以懲其惡乎?跳踉都下,出沒城中,必無忌憚,而孰能禁禦?竊恐民之被害,倍於曩日也。國人皆曰可殺,而臣等只請遠竄者,以其少有微功之故也。律從惟輕,而兪音尙閟,輿情齊憤,公論日激,請勿留難,亟命遠竄。司諫權鑊,以昨聞贊成臣李貴,以諫院請罪李光春事,出於吏曹判書臣金瑬,指嗾臺官,欲陷靑原君沈器遠云,心驚氣塞,不得不一暴所懷耳。光春者,乃宣祖朝遠竄罪人也。未有宥命,而監蕫山城之役,國言藉藉,臣豈不聞乎?至於沈器遠招來一節,則其時全未有聞矣。且沈器遠,得聞光春善於築城,不知其尙在流竄,一紙移文之後,旋在草土之中,則光春罪犯,自己缺三四字干涉於人哉?今論逃竄之一光春,特一微細之事,而不過欲奉法而已,寧有一毫私意於其問哉?然臣持身無狀,厚被指斥,不可泛然譴責而止。正言李景曾,以伏聞昨日朝筵重臣,謂以李光春事,金瑬指嗾臺諫,欲攻當初所招之人云,先朝罪人竄置北荒,而未有恩赦,來蕫城役,怪駭聽聞,人心所同,臣等只憂,其紀綱壞廢,論罪其身,而請推別將而已,豈有他意於其間哉?且聞甕津縣令尹殷望論啓,亦出於受嗾,而然臣在席上,亦參此論矣。叨居言地,厚被重臣之詆,不可仍冒,引嫌而退。光春身在流配,未有宥命,來蕫城役,有駭聽聞,言官之據法請罪,固其所也,初非干涉於勳臣,豈有受嗾傾陷之意哉?此不過因一時之浮言,致此紛鬧耳。況彈一守令,出於風聞,席上參論,有何所失?俱無可避之嫌,請司諫權鑊,正言李景曾,竝命出仕。答曰,不允。李佑已爲削黜,更無堅執。出仕事,依啓。
掌令尹衡彦來啓曰,臣等,將振遠之罪,論執逾月,而兪音尙閟,臣等實未曉聖意之所在也。使振遠,果無其罪則付處之律,亦云不可,如有一毫所犯,則不孝之罪,是何等罪惡,而置而不問,止於付處而已乎?臺閣諸臣,耳聞目覩,而殿下之洞燭,亦已詳矣。此而不治,則王法不行,風敎不正,終止於國非其國矣。請振遠及其妻,竝命拿鞫,依律定罪。佑之罪狀,臣等論之已詳,殿下燭之已明,而只以削黜爲敎,臣等竊惑焉。殺越行㤼,賣母圖嫡,托稱告密,恣修恩怨,興造妖孽,熒惑人心,恐喝富民,攘奪財貨,脅持士夫,自號譏察,橫行閭里,出沒朝野,兇焰所及,道路以目,揆以王法,必誅罔赦,而臣等只請流竄者,不欲以罪掩其功也。發論之後,所當知戢,而益肆縱濫,多出怨言,揚揚出入,意氣自若,削黜之罰,豈足以懲之也?斷蛇猶能肆毒,縛虎不可不急,人心向背,關係非細,昔我中廟靖國之時,柳子光以其罪惡,竄配遐荒,沒身不歸,臣等未敢知佑之功罪,何如子光也。請加三思,亟賜一兪。臣等必欲以內侍府事,啓下公事,關由政院者,豈有他意於其間哉?宮府一體,事無內外,欲變流來之證,例以杜濫僞之漸而已。論列累日,未蒙允兪,臣等實未曉聖意之所在也。事係近習,公議益激,請勿留難,亟賜一兪。池達沂,當蒼皇之日,執鞿靮之勞,終始盡心,實爲可嘉,臣等非不知也。第所授,非其才之所可當,則必有僨事之患,古人有茂著勳伐,而亦不責以吏事者,其意實有在也。咸從,物衆地大,素稱難治,屢經匪人,公私赤立,蘇殘起廢之責,決不可付諸目不知書,名稱未著之人,秋防正緊,迎送有弊,請亟命遞差,以曾經臺侍有名望之人,各別擇送。弑主,天下之極惡也。龍川囚奴永立等,曾因其上典洪安世奴貢下去,竝其所率六名,懸諸一室,乘夜半睡熟之時,放火燒殺安世之妻尹氏,呈狀本府,本府發懸鈴,使本府捉送,則只送順伊等二名,其餘正犯,或稱知幾逃躱,或稱出去未還,綱常重獄,視若尋常,本府行移本道,再爲推捉,此事,皆在臣等受任之前,雖未詳其曲折,而文書俱在,首末班班可考也。卽接平安監司李尙吉狀啓,非徒不爲捉送,乃反張皇辭說,至有事異常規,極爲未妥等語,尙吉之心,固未可知也。弑逆極罪,出於本道,則所當及時捕捉,按覈之不暇,而尙吉不此之思,及本府授缺婦呈訴,移文推捉,而又不擧行,遊辭馳啓,有若遷就者然,其不識事體,輕蔑朝廷,甚矣,請命從重推考。答曰,不允。李尙吉事,依啓。
李植啓曰,司諫權鑊出仕事,命下矣。出命牌則以病不來矣。傳曰,知道。
傳于李植曰,軍籍事,各道,下諭有旨,徐爲入啓爲敎矣,卽日入之。
又傳于李植曰,以軍籍事,兵曹已爲行移于各道乎?問啓。李植回啓曰,非但事目時未及定奪,備邊司亦方講定御史送不送之事,故其行移,未及爲之云矣。傳曰,知道。今此八道所送有旨,改書入之。
自午時至申時,日暈。酉時,日暈兩珥。夜一更二更,月暈。燼餘
五更,流星出天街星上,入東方天際,狀如鉢,尾長七八尺許,色白。春坊日記
上在慶德宮。停常參,只朝講。
李敏求啓曰,明日常參·經筵,取稟。傳曰,只晝講。
定州別餞慰假承旨宋克認啓曰,詔使回還時,定州牧餞慰宴由,已爲馳啓,而所受謝帖二度,齎來入納矣。且臣處所送草綠彭段一端領絹一端,金扇二柄,香囊四枚等物,送于該曹,區處爲當。傳曰,知道。爾其領受。
李敏求,以戶曹言啓曰,內局藥材,雖以聖節冬至之所貿,猶可繼用,千秋使行次,不必復設之意,已爲入啓蒙允,而內醫院啓請,千秋使藥材磨鍊移文,使之移貿於謝恩使之行,目今纔經詔使,國儲蕩竭,已到十分地頭,而各衙門年例貿易,猶夫前日玉堂·春坊書冊之價,又爲添書,措備之事,委屬可慮。臣等竊念,赴京之行,例於一年內回還,前行所貿之藥,後行未還之前,似無盡用之理,千秋使旣已停罷,其藥材不須移貿於別行,請依前啓辭,勿爲復設。且天使發賣龍腦都數十八斤矣。以十八斤擇取,則可用者豈止十四兩乎?臣曹初送十一兩于內局,則只捧八兩,其餘三兩退送矣。都數十八斤,送于內局,使之任意擇取,何如?傳曰,依啓。
又以兵曹言啓曰,去五六月當番步兵,價布尤甚,不爲上納。若無差備軍價木,則各司下人,終無俵給之資,致此之由,雖緣逃故蕩滌之令,而守令不體國家之急,徒以媚悅百姓爲心,無意催督,極爲痛駭。若不規外懲治,則雖軍期重事,終無以號令各邑,自今年正月以後,全不上納,各官抄出別單開坐卽爲入啓。其中南原則守令方遞,新官未赴,公州則牧使赴任未久,鄕所色吏移他官,囚禁遲晩,取招啓聞,其次鎭川·高敞·益山·槐山·淸安等官守令,令本道巡察使,捉致營門決杖,鄕所色吏推考啓聞。其餘未滿二十戶寧越·定山·溫陽·藍浦·陰城·平康·結城·萬頃官吏推考,星火督運事,忠淸·江原·全羅·慶尙等道監兵使處,竝爲行移,何如?傳曰,依啓。
趙翼,以戶曹言啓曰,因憲府啓辭,新除授監察,令該曹澄汰事,命下矣。臣等鑑識不明,注擬之際,旣不能愼簡,致有臺評,則到今雖欲淸汰,將何以致其精審,歸於愜當乎?況臺監之任,與小各司不同,自該曹汰去,事體亦甚未安,何以爲之?敢稟。傳曰,知道。令本府澄汰。
又啓曰,咸從縣令池達沂,小邑守令相換事,命下矣。臺諫,方以遞差論啓,相換承傳,不得捧之矣。傳曰,知道。
又以吏曹言啓曰,吏曹判書遞差,守令窠闕處亦多,政事,何以爲之?敢稟。傳曰,明日爲之。
自巳時至申時,日暈。
朝講入侍,領事尹昉,同知事徐渻,特進官崔來吉,參贊官趙翼,侍講官李敬輿,檢討官金榮祖,持平成汝寬,正言李景曾,記事官任絖,記事官鄭沇,記事官具鳳瑞。
卯時,上御資政殿,講孟子萬章上篇。上讀前受音一遍。侍講官李敬輿進講,自萬章問曰,或謂孔子於衛主癰疽,止與其所主者而其人可知。上讀新受音一遍,大文釋一遍。敬輿講旨義曰,好事者,此以喜造言生事之人釋之,而他書,謂毁人德行云者也。時人,必不知聖人心事,而多有從習行之,如商鞅,因景監求見之類,故子路以孔門高弟,亦不知夫子之心而有此問也。上曰,意孔子,或有所行之而告之耶?敬輿曰,子路豈有缺二三字告之也?李敬輿曰,孔子急於行道,故意謂夫子,主彌子瑕也。上曰,子路所告,必不知夫子之意也。若知其不可則缺三四字榮祖曰,孔門弟子,多所質疑,此亦告彌子瑕之意,而欲聞□人之言也。敬輿曰,禮義進退,惟精於見道者,可免闕失焉,子路告之以是,則其取舍不明,可知矣。翼曰,子路雖有升堂之稱,而多有不足底事,故此所告,亦出於不能明辨之致也。昉曰,子路曾爲季氏宰,焉知夫子不當往彌子瑕之義也。翼曰,子路但知不避亂,而不知所事之擇其如何耳。上曰,於親,知盡孝,於君,知盡忠,而但不知擇事之義也?翼曰,是以子路,亦不免於未入室之譏也。榮祖曰,孔子欲行道而至於陳,故子路意必行之,有是告也。翼曰,因不失其親,而造次無非道理,彼子路,不能明知,而有是告也。敬輿曰,旣知孔子之必不行,而動於得衛卿之言,乃有此告焉,子路爲人,可知也。缺曰,彌子瑕不正人也。孔子,於衛,主蘧伯玉,於宋,主司城貞子,豈有枉道之行?豈有附諸此等人之理乎?子路,只急於行道,而不知其不可,故有是告也。缺曰,子路,亦不解彌子之欲孔子之來見己也。而聖人於陽貨,闞其亡也而往之。上曰,從惡人則爲善者必罕,從善人則爲惡者必罕矣。渻曰,大北之類,則旣云逆黨,而至如小北,似當收用,每諉黨目,由小而大,或有所相暌者,誠爲不可也。上曰,分朋作黨之事,與古人不同,初雖有君子·小人之分,而及今後世,人事已變,善人之後,豈盡無惡?惡人之後,豈皆無善?以瞽瞍爲父,而有舜之子矣。翼曰,人之善惡,豈在於世係?善者之後,亦有惡人,惡者之後,或有善人,若以世係而擇善惡,則不失者鮮,但其人雖善,而從於惡則爲惡者也。其人雖惡,而從之於善則亦善者也。敬輿曰,或有父兄善惡之相反者,而於其身有善惡明辨之事,則可以爲眞善人矣。上曰,後世朋黨,與昔有異,前則君子小人各爲一類,而今則善不必爲取,惡不必爲棄,如其所好雖惡,而或取之,如其所惡雖善,而或舍之,其所取舍,皆由論議之如何,則此非古人取友之義也。敬輿曰,世上交道,其規不一,物色各異而有相取者,論議旣同而有相厚者,或緣世分而有永好者,或緣宿交而有不棄者,名士大夫,豈有因一時論議之未同,而不爲相交之理乎?但物色旣異,則論議或不得齊一,論議不齊則情理亦不無表裏,人君鎭定,任其自然,則消融之擧,可以致之,施以威刑,强意欲制,則臣恐黨弊益盛,而無復可止也。上曰,往者或有其事,而近則非如前日矣。昉曰,前日之事,亦由論議不合之致,自上,若皇建其有極,則自然消釋矣。翼曰,天理人慾,實不相同,徒欲辨別朋黨,而不能察得分明,則何知爲君子與小人乎?其所是是非非之際,果人欲也,則雖吾黨而必可斥之,果天理也,則在彼輩而亦可取之,倘擇賢者責成其事,則黨習可祛,旣付之任,終病其言,則恐不合理也。昉曰,以近年見之,初緣至微極細,不至爲睽異之事,而或牽於其所親愛,終致朋黨之說,所謂黨字,起端雖微,致誤則多矣。上曰,初若善處,則豈有分朋作黨之理?彼此俱非,而其中主張之一者,尤非也。昉曰,是以李珥,著兩是兩非之言,而時人亦頗非之耳。渻曰,韓退之初不入牛·李之黨,自作同官盡才俊,偏善柳與劉之句,而終被黨目,大槪人之爲善,君子取之,蘇軾與程子不合,而至于後世,猶不棄之,蘇洵知王安石之奸,而迨于今而稱大賢矣。敬輿曰,千言萬語,皆可置之,至於欲破朋黨,聖意甚盛美也。在廷諸臣,孰不將順,但不去偏係,毋有公明,而只欲伺察而杜棄,則徒勞而已。自上,昔者所賢,今以物色而斥之,豈可乎哉?向在潛邸之時,已悉善惡之人,旣聞非善,又見不善,則今者攻擊,豈黨之致,辨別善惡?朝廷大事用舍之際,每以爲疑,則深恐欲祛其黨,而只成其弊也。翼曰,人臣不以私事爲黨,但見是非如何而行之也。上曰,此言甚是,但若論一人,是否未定,則必須僉議,似可行之,不當先發,甚爲不當也。翼曰,聖敎至當,但人有極非,可以斥之,而此時何得第一人物?若有可取用之無妨,且人之或善或惡,罪之或輕或重,莫不各在其身之上,非必盡斥其類,然後方可謂得公平之道也。敬輿曰,所犯則同,而論列之際,先疎後親者,不無其弊,此但言其可治而不治之失而已。豈有以此爲不治其可治之人乎?昉曰,其間亦豈無所見未逮者而致然乎?上曰,近來所見,能及於疎遠,而不能及於親近也。翼曰,亦不無敬輿所云之弊,然以其不及處,而竝舍其可及地則非也。敬輿曰,雖在微末之官,若知上德之或疵,則必可使之盡言無諱,而近見君臣上下,情義阻隔,多有不通之事,甚爲可慮矣。昉曰,黨之爲目,久有其漸,至其缺始爲昭著,宣祖朝頗盛行,而至廢朝,缺二三字言爲惡人所據,滅絶久矣。式至今日,亦頗有其弊,爲黨者可治其所失,不必治其爲黨。但當知君子小人之別,皇建其有極而察之,則黨之是非善惡,昭昭若坐堂上而辨堂下之人矣。敬輿曰,主司城貞子,爲陳侯周臣等說,俱無現出處,槪指孔子,雖在當阨,其行止去就如此,況當無事之時,豈有不擇其所主乎云爾。渻曰,此有難曉者多矣。敬輿曰,脫有見出處,則新安陳氏,以博考之人,豈無所著說?此但以文勢論之矣。大槪孔子,急於行道,於其列國之行,疑有苟且之事,而至如魯受女樂,而行之於齊接淅等事,皆斷然不苟,聖人進退可見其至嚴也。翼曰,救世之志雖切,而處身之道亦重,故聖人不以一事苟留也。敬輿曰,當此末世,處之亦不易,而大槪若不欲浼身者,皆不爲苟且之事,欲見世道之汚隆,所謂賢者之欲去仕宦者頻數,交遞之際,可知其漸也。昉曰,非但不主於寺人,缺三四字掖等事,可知其爲人,而今聞皇朝官高之人,皆附於魏忠賢云,中原之事,已可知也。上曰,此皆辱其身也。旣辱其身,則其人雖或有言,皆不近理矣。敬輿曰,近日臣僚之所望於殿下者,皆期以三代上聖君,不責以漢唐之令主。故莫不欲以芻蕘之說,仰陳所懷,而動靜云爲,大與反正初有異,所望堯·舜於上躬,於變其世道者,皆已絶矣。數年之間,人心世道,至於如此,雖未知何緣致玆,而若不先責於聖躬,則顧何歸咎?甚可歎也。昉曰,臣意以爲,不得臣下而致然也。上曰,豈有然哉?由予不德之致也。昉曰,上雖責躬勉圖,而由大臣不得其人而致,此近日所議,號牌·籍軍·量田等事,必須得人而責成矣。敬輿曰,此所謂觀近臣所爲主,觀遠臣所主云,而我國無他仕宦之道,豈有所主所爲主之處?但於賢者惡者,觀其所與之如何,則寧無分明辨別之事乎?
講訖,來吉曰,往來西路疲弊極矣,黃海道差爲完全,若得人則可守,而所憂者軍糧耳。守土之臣,不以此爲憂,李時英廢朝時,素稱不廉,而自守安州,所爲之事,頗善云矣。其處弊端,所謂一結收米一石,輸置沿邊,則其價極重,一石元數,例加二石,竝三石納官,而今則元收三石,又今運致於沿邊,故百姓以此,將不堪命矣。汝寬·景曾曰,李佑之事,論以罪狀,則亦從末減之典,豈可但爲門黜而已哉?止爲門黜,而有識士夫及閭閻下人,莫不相慶,及其門黜之後,任住江邊,少無懲艾,猶肆怨毒,或不無往來城市,亦安知其不出沒而行兇悖之計也?遠竄之律,亦從惟輕,而久未蒙允,中外以此爲悶慮也。上曰,旣往之罪雖重,不無功勞,且近日所犯,不過縱恣而已。今若遠竄於外,則其人事跡,聞知亦難,門黜之後,若猶不悛,則加罪何妨?汝寬·景曾曰,今尙作弊,依舊矣。上曰,作弊,皆憑官爵之致,今旣削奪,有何缺四五字汝寬·景曾曰,佑之行事,皆自其身任意爲之,不係官職矣。汝寬曰,政院,喉舌之地也。凡諸公事,必關由於此,而內侍府·掖庭署等事,獨爲直下,何也?向者淆亂之後,內外處事,所當大公無私,而如係內庭之事,則必置私意而不從,甚爲未安矣?上曰,所謂關由政院,其意甚美,而微細等事,何必盡由政院?況直下該司,亦有前規乎?汝寬曰,西路蕩敗之中,咸從,物衆地大,爲難治,豈可以池達沂之目不知書者,爲其邑宰乎?上曰,曾無所試,何可豫料其不治,而輕先遞之,不無功勞,姑令試可,不績而後,改差無妨。汝寬曰,如咸從大邑,付諸目不知書之人而送之乎?上曰,然則與小縣相換,可也。景曾曰,澳·洛,蹤跡旣無附賊可疑之事,則當初禁府,亦何必遠竄乎?投附逆适,罪不可赦,而曾未踰年,移配中道。任就正,依憑宮掖,鷗張氣焰,久掌銓衡,濁亂朝政,反正之初,恨未卽殺,而諉以缺三四字事,亦爲量移,然則爲惡之輩,在何時可治其罪乎?上曰,此皆非放釋之比,雖或置之近地,何妨?景曾曰,罪同罰異,豈可乎哉?澳·洛之中道,就正之量移,皆非當罪之律,用法如此,則此後懷異心亂朝政之輩,恐無所懲戒也。來吉曰,平壤判官,封庫於咸從而還言曰,庫無一升所儲,迎新之際,當用何物云,此必合竝他邑,然後似可支持矣。且田稅加捧一事,臣未知戶曹,亦悉其曲折與否,而必須善處,民可支保矣。上曰,三田捧上,豈朝廷所不知之事?亦必已知之矣。敬輿曰,臺諫所啓,掖庭署公事,必欲關由政院者,其事甚爲微細,筵臣不必竝擧,而自上,所遲難者,無非着心於偏係之事也。私意旣遏,公道乃伸,則謂之微細而不去者,其流之弊,有不可勝言,今此微者細者,而亦不允從,外事之有重於掖庭署者,其可從乎?公明之意,始於微細,然後朝野咸以爲快,此非但三司之公論,在朝之意,莫不爲然矣。上曰,內侍府·掖庭署,元無所爲,惟內需司,以奴婢收貢之事,皆關於該曹,如有不當之事,則此可防啓也。內侍府則只管付職等微細之事而已,此何可關由政院?臺諫亦以此云云,而事勢如此,不得從也。榮祖曰,事雖微細,人不知其曲折,但曰係干掖庭之事,必不從云爾,則甚可慮也。來吉曰,西路之民,聞內需奴十七事外,皆爲差役之言,而莫不喜樂之矣。宏曰,以兩稅監捧事,左右邊,各送軍士譏捕之際,偸來之輩,還杖軍士,奪取所捉之人,故軍士艱捕,卽告于監察,則監察,使龍山都將·伺察官,使之押領入京,而恒山君奴僕十五六名,結黨還奪云,臣卽使部將及行首有司推捉,則恒山君,惟諉於越嶺居寡婦家,而終始不送,爲先推考,且令恒山君,捉送其婢,何如?上曰,恒山君推考,缺數行遣御史於各道,御史之行,想亦致擾,然旣爲其事,何慮其弊?固當成就爲期,不爲浮議所動,而其間遷徙逃亡之患,難保其必無也。前見李元翼則以爲,不必行籍軍,但如年例歲抄,自可充定云矣。上曰,今此籍軍之際,百姓坐而聽命則已,不然,豈無生弊之事乎?以情事言之,有恒産者,雖不得移,其餘移來移去,何以盡防其弊?慮是不行,則國無以成形,一者擧措,烏可已乎?但差遣御史,必擇諳練事情者,而不爲循例苟充,可也,成不成,在御史賢否之如何,三司中竝爲擇送。昉曰,雖在外任者,如有幹能之才,則亦爲差送,可矣。上曰,在外任者,亦擔當其邑之事,何必移送他處乎?渻曰,守令則但管一邑而已。如兩南及諸道,皆有左右,缺四五字方在守令,而如有公明剛直者,則必移差送,缺二三字前判書金尙容,時無以成形云,古人曰,國無三年之蓄,則國非其國云,而今無尺布所儲,各衙門□人月俸,亦不得充給。頃者親祭時,上番軍士不足,以分送諸處,至出京居者,盡爲使喚,而亦不周徧,以此言之,所謂國非其國者,不幸近之。今者以號牌爲重難,而行此逃故充定之擧,若押送御史,則豈有不成之理?但逃故六萬餘名外,又有單丁竝計之,則不特爲六萬餘,外議則皆以爲,非號牌不可成云矣。上曰,單丁亦在逃故中也。所謂逃故云者,必曰某戶之保,某逃某故云,然後謂之逃故,則單丁之外,又豈有逃故哉?是以無保率者,亦在逃故中矣。渻曰,缺四五字未及詳察處,當更爲査勘,與大臣,缺四五字昉曰,其事目,不無可議處,缺三行上曰,此不可使之混雜,今雖定保,豈可遽定正役乎?渻曰,自前有蔭者爲忠順衛,今當發號施令之際,若不定役,則何以行法乎?上曰,非謂不可定役也。方今賤類,皆爲忠順衛,今若遽以兩班充之,恐或生怨也。渻曰,世宗朝曾經左副承旨之子,尙爲忠順衛,則有蔭者例爲之,如此則鄕居所謂兩班者,何憚於忠順衛乎?且充定之際,如有逃避不見捉者,御史必卽梟示,痛懲其罪,可杜移來移去之弊也。昉曰,必先頒事目然後可行也。渻曰,臣見安家祖上文券其列名中,長子爲忠贊衛上將,次子爲戶曹參議,有弟參議,而兄爲忠贊,則其法可知,而自忠順降爲贊衛者,今纔數年矣。且逃亡者,非必逃亡也。在家者,亦稱以逃矣。臣於謫居時見之,兩邑之間,有一大川,限隔兩境之民,若有所厭苦,則必越川而避之,逃者已矣。至於物故云者,亦多類此,若令告者受賞,則亦必有自首者矣。上曰,騷擾有弊,人情之苦,勢所必至,而若遣剛明御史,則何至於此乎?渻曰,見除部官者,皆是無勢,且無使喚下人,以此將何由搜括閑丁乎?兵曹堂上·郞廳各一人,亦當入啓久任,使之專掌此事,而雖良人·兩班·庶孽,在京者極多,若先括此輩,則外方自然無隱漏矣。昉曰,在京閑丁甚多,而搜括爲難云矣。上曰,爲定本曹官員,專委責成,甚爲着實,決非該官,所獨當也。來吉曰,各部只有官員,無有下人,自前給價布雇立,已成其規,而柳希奮時,始爲革罷云,故臣久欲陳啓復舊而未及矣。今此籍軍時,使喚之人,依前給價雇立,何如?□曰,臣於平時,爲軍色佐郞,而雇立給價之事,未有所聞,但聞收米於閭閻間,爲使喚及下人之料云矣。今則不然,中部稍完,北部缺二三字耳。來吉曰,閑丁搜括事,本府郞廳,與兵曹郞官眼同爲之,則庶幾多得,而但上司號令及關節之故,必不能任意行之也。上曰,其弊則臺諫隨所聞卽論,則可以防矣。渻曰,兵曹郞官,如郵傳之遞易,曾無數月在任者,欲行此事則當使數人,終始專掌然後,可也。上曰,此則各別施行,而先爲事目,知委外方,然後行之,可也。渻曰,先將其事目,已爲知會于外方,而號牌尙未停當,且謂御史必可持去,故姑留矣。今當更議,數日內成送爲計,且兵曹堂上金德諴,無私事,可當此事,故頃政通于吏曹,差出其人,而但緣病重,今年暑熱,尙着狗皮裘,以此爲慮焉。上曰,其病不可調理而察任乎?渻曰,若調理待秋涼,則或可察矣。上曰,各部有手足,然後可責成,價布雖未得給之,軍士若干人,亦爲定給使喚,未知如何。渻曰,部官若無手足,則難以責成,價布之給,其勢尤難。當部內解文字軍士二名,依望定給,使之使喚,何如?上曰,依爲之。汝寬·景曾曰,關節一事,使臺諫,隨聞卽論,此果臺諫之所當擧,而以其人與掌事者相切,私相通囑,臺諫何以知之。設有一時風聞,亦難保其必信,惟在當事者無私情而盡職,可也。上曰,使當事者,不聽關節,乃是切迫之言,非臺諫所可盡知,而但聞不聽關節,則或有招致下人,㤼令爲之者云,如此輩,隨聞論之,可也。渻曰,分軍一事,亦以關節,爭其苦歇,故名官輩,亦多行之,色吏等無路爲之,洪思斅,爲曹司衛將時,有一兵曹郞官請之,思斅不從,卽爲出去,其郞官抵書乞之,思斅不得已還入分軍,缺二三字直告而遞之云,今者崔衎·姜重處事,缺二三字昉曰,近聞此弊,日以益甚,雇立之事,未及分軍之前,行奸之弊,缺三行闕內,仍分苦歇輕重而分送者,其意有在。今則除試射之規,只奉價布而用,金瑬判書時,雖革奉價之事,而亦不爲試射之法,故臣使之依舊例爲之,則無一人張弓操矢,甚可慮也。昉曰,平時則或試射或弓裝點考,有賞罰施行之事,而今則專廢其規。且分軍時,衛將與兵曹堂上,眼同爲之,而可免爲書員之所操縱云矣。昉曰,再昨夜啓運宮二,氣候不平,昨始聞之,今朝因朝講,未及問安,而不審今則如何?上曰,因霍亂不平,而今則已安寧矣。昉曰,必厭苦服藥,而連進調治之劑,似爲宜當矣。燼餘
上在慶德宮。停常參,只晝講。
有政。以崔葕,爲兔山縣監。
晝講入侍,同知事李睟光,特進官趙希逸,參贊官李楘,侍講官嚴惺,檢討官金光炫,記事官任絖·鄭沇·具鳳瑞,講孟子萬章上篇,自萬章問曰,或曰百里奚,止度聖賢也。經筵日記
卯時,日有左珥,太白見於巳地。春坊日記
上在慶德宮。停常參,只晝講。
有政。以李敬輿爲司諫,金榮祖爲掌令。
晝講入侍,同知事徐渻,特進官張維,參贊官李植,侍講官嚴惺,檢討官金光炫,記事官任絖·鄭沇·具鳳瑞,講孟子萬章下篇,自孟子曰伯夷,止程子曰,終是任底意思在。上御資政殿,讀前受音一遍。侍講官嚴惺進講。上讀新受音一遍,大文釋一遍。惺講旨義曰,此章言,古昔聖賢道德出處之事,而三子倚於一偏,孔子,無可無不可者也。伯夷,目不見惡色,耳不聞惡聲,而語曰,伯夷不念舊惡,怨是用希,此有和底氣像也。上曰,伊尹之治亦進亂亦進,雖是自任之重,而亂亦進者,似涉苟且矣。惺曰,若涉於苟且,則繫馬千駟而不顧,缺六七字維曰,治亦進亂亦進,非苟且干進之事,是濟天下之心耳,是以其在平日,則非其道也。繫馬千駟而不顧祿之,以天下不取也。上曰,豈其然哉?似有相反者,孔子亦於不當往處,有欲往之言也。但此祿以天下,則可以拯濟天下,何不顧之有?且爲用於已亂之國,則何道義之存焉?光炫曰,是以五就桀,而皆不爲用也。渻曰,孔子於魯,位至大司寇,則冀有致治之心,故就之衛,亦亂邦,亦就之,蓋欲試可之意耳。維曰,不曰堅乎?磨而不磷,不曰淸乎?涅而不緇,必有不磷不緇之心,然後可以爲治亦進亂亦進之行,而有任底意思之在耳。植曰,其於五就湯,五就桀,可見其不苟之心,而初就桀者,謂可以治之,及其不合,然後退之,是以有任底意思耳。上曰,今之人,可學伯夷,不可學伊尹矣。光炫曰,無伊尹之德,而爲此治亦進亂亦進,則必不可許之人也。維曰,學伊尹而不知其道,則不過下爲馮道而已矣。惺曰,五就湯五就桀而不合,則退耕於畎畝之中,何有苟且之心乎?渻曰,古之時,與今有異,秦奏不可則之楚,之楚不可則之齊,必得其君而行其道也。後世則天下爲一君,將何所之也?惺曰,此章論三子之聖,以伯夷爲聖之淸,伊尹爲聖之任,柳下惠爲聖之和,而孔子則以聖之時,斷之,故朱熹曰,以春夏秋冬之一節,爲比於三子,而以孔子爲之時者,蓋歸重於孔子之意云耳。
講訖,上曰,前言軍籍事目,欲爲增減,而何至今不爲乎?渻曰,前啓下事目,以各道都事專管,而其間群議,欲爲號牌,故增減之事,未及停當。今者牌法,已不擧行,閑丁搜括之後,逃避之輩,嚴加治罪之意,必可添入於事目中,當令大臣議定後啓達矣。上曰,此國家大擧措,必可反覆思量爲之,且須豫爲行會外方,使人人曉知,然後行之,可也。渻曰,未及行會於外方,姑以前啓下事目頒送矣。上曰,似當一時頒送,何必先爲頒送乎?渻曰,所當一時頒送而下去,缺四五字其曲折,且前者入侍之時,自上,以速送爲敎,故姑以前下事目先送,但臣於二月間所達,只欲充定逃故,而今番所爲,至稱籍軍,實與先朝大軍籍之擧相同,事體似爲重大矣。上曰,前者果以歲抄充定之規,欲爲行之,而但恐如此,則必無成事之理,今可重其事體而責成矣。楘曰,此非特先朝歲抄之比也。今此七萬逃故充定之際,雖欲不重其事體,其勢自不得不爾。渻曰,當嚴其事目,而今若以告身,免其身役,則有告身者必一半,而逃者似不至於過多矣。上曰,逃亡還現之說,必見還現之狀然後,未還之前,何知其必現之事乎?渻曰,臣十一年謫居村間,其所謂逃亡者,皆虛僞也。今若善爲設施,則似多還現者,而旣現之後,更定軍役,必無支堪之路。且歲抄成冊上送時,監官畏其被罪,例多苟充以送,以此或有負孩兒來訴本曹者,竝待年定役等事,皆在御史處置之得宜耳。維曰,今此軍籍事,卽廟堂處置,非小臣所可冒達。第聞外間群情,則皆以爲事必不成,只致騷屑害多,而所得少者何也?前者大同廳初創之時,人皆稱美,而事竟不成,此則初亦無可稱,故未知畢竟如何而然也。楘曰,初有號牌之議,而中爲軍籍之擧,若又有異議,則奉使者,亦無興心,今不當有言,而昨將外議,僉會啓達者。金尙憲以爲,在外雖爲私語,近侍不可不入告云者,故略陳其梗槪。此後事目,須極詳盡,可保無虞。臣半生鄕曲間,與村夫等耳,非如宰相居鄕之比,故細知民間情態。在前號牌之時,及今反正之後,凡干施措,與聞末議。且軍籍一事,卽祖宗朝良法,平時則士族兩班,皆有身役,缺一行餘欲定奉足,則應爲手足者,邈然不缺數字任汝爲之,我將去矣云,故彼亦不得據定,此外,又有假托隱漏者,或稱館保,或稱書吏,及他雜色冒屬之類,不一而足。今若淸査此輩,則似不至見失,而品官·校生等,遽遭身役,逃故必矣。大槪籍軍之時,各邑例設都監,仍置監官·色吏。今若依此爲之,則其輩寧自受罪,甘心於牛馬之路?所充者只疲殘不用之輩而已。閑丁之合爲軍兵者,一皆脫漏,今計八十以下,十五以上,竝令成冊,富者定役,貧者定保,隨其病孱及居業者,各有斟酌擧行之規,則庶或,可也。頃見事目,規模狹隘,不爲恢張,臣察見人情,十居品官,一樣有役,則不甚生怨,而其中一二,獨爲不免,則皆懷憤怒,便欲逃散。丙午年來見□,於此更無擧論兵政之事矣。維曰,古人云,作事謀始,尋常底事,必謀於始,可以無弊。若不謀始,則非但終不能成,只致騷擾而已,所謂無益而有害也。缺三四字當初不欲致騷屑於民間,爲此軍籍之擧,必須酌量,而處置得宜,可無民怨之生矣。往年臣謂李元翼,國家爲西防,欲多得軍兵,可設爲武學之規,兩班皆充其中,收木補用,待其年久,稍稍觀勢定役如何云,則元翼,使臣往言於李時發,時發亦以爲,當而但武學中,不無庶孽之相雜,故方欲分等定規,以爲後日之計,而權盼以爲不可,而止矣。且所謂餘丁云者,年五十以上,應爲忠順·忠贊者,其身已老,應役幾何云,而皆入於此,而武學事目,則取校生三分之二而充之云者,此亦規模狹隘之一也。渻曰,李德馨,因下三道,不爲業武之故,而設爲武學,欲爲勸奬之擧,故因見其事目,使各衙門,亦不得定爲軍官,臣以爲,作法雖如此,決不可成,相爭之久,而終不見信,不三四年,果如臣所料,或爲赴防,或定雜役,且其試才,卽六兩八十步,而若不入格,則缺三四字或收贖而去,此豈當初設立之意?缺十餘字有原從則爲忠贊,其餘則或爲校生,或爲武學,法當定役者,凡幾人乎?古人曰,不學則公卿之子爲庶人云。卽漢時宰相之子,亦爲之軍,則今何不以此爲之耶?楘曰,如漢時所爲,自京以至於四方,則法何由不得行也?渻曰,今此事目,須與大臣定奪,斷不得撓改,可也。若以一人建白之故,而或改之,以御史一日之啓,而或止之,則臣恐此事,終不可然,必也專尙刻急,可以行也。上曰,然矣,號牌事目中,如有可用者取用。渻曰,士族之非文非武者,擧皆定役,則百姓皆知其不免,不至於逃走矣。□引見備局堂上時,李時發以爲,士族·兩班不可一朝定役云,故臣以時發言爲不當,則時發曰,臣但言民情如此而已,揆諸祖宗朝法制,則臣言果非云矣。楘曰,徐渻所達,誠是矣。每謀事之際,若有前牽後引之弊,則事何以成?□時鄭伊周,差往慶尙道,終不依籍,缺七八字臣非所緩行之也。臣意,其爲籍軍,缺三三字從重科罪,然後可無民冤,而能成其事也。上曰,此在奉使者能否之如何,朝廷之意,期於必成,豈有循私之意?今者所遣御史,必擇諳練事務者,可也,若欲塞責而已,則何有成事之理乎?渻曰,外方之稍有知識者,亦皆知號牌之必行矣。只緣祖宗朝所未行之事,而中止不行,軍籍大事,適當臣身,極爲悶慮焉。上曰,今此御史,爲任極重,事之成敗,都在御史措處善不善之間耳。楘曰,受命之後,何敢緩而致誤?今此奉使之人,皆當初願爲號牌,旣膺此任,其敢不盡其力乎?渻曰,爲國盡心,莫如李命俊,而頃見其狀啓,則道內逃故,盡行蕩滌云,如命俊亦如是,則其他何足言乎?楘曰,近來守令,每以此事見非,然國家若無大擧措,而先定品官子弟,則怨言必生,其餘無依之民,必皆渙散,故欲藉朝廷命令而行之,缺十餘字渻曰,人有來言,不成此缺數字每以朝廷,若不撓改法令,則守令自然奉行,爲答矣。上曰,凡有事,爲人皆謂可成,若不善措,則必不成。人皆謂不可成,若能善措,則可以成,此在人之盡心與否耳。且金德諴之病,如不得調理察職,則當此多事之際,必可改差,而其代何人可任耶?渻曰,臣初擧德諴者,知其爲人之行事,而實有身病,臨政,當通擇差之意耳。上曰,政事時,可以擇差,而當此時,判書或自辟任用,不妨。渻曰,人臣善惡,自上已皆洞燭,臣意以爲,鄭百昌,有威風可彈壓慶尙左道,而自上,特換李敬輿何也?上曰,李敬輿,新自嶺南來,已知其處事情,且於事務,多所諳練,故換送也。渻曰,此事必須有威風,不爲人所侮者,可以彈壓,而差送百昌於南方者,正爲不敢干以私而然矣。
李楘啓曰,明日常參·經筵,及來二十一日輪對,取稟。傳曰,停。
以孔道傳·趙國俊·鄭慶彰·趙纘·柳汝舟·崔珪等處女單子,傳于李楘曰,此處女,年歲不相當,單子還出給。
李楘,以戶曹言啓曰,臺諫有闕,政事,何以爲之?取稟。傳曰,當日爲之。
傳于李楘曰,世子嬪初揀擇時,處女單子,懸頉不入者多,今番再揀擇時,無遺詣闕事,言于該曹。
正言李景曾來啓曰,臣等將李佑罪狀,論列已久,而未蒙快兪,只命削黜,中外缺望,輿憤益激,臣等竊悶焉。佑之一身,萬惡俱備,前後所陳,特其一二,種種罪狀,固難悉擧,揆以王法,必誅罔赦,而臣之只請遠竄者,惟以功過,特有所末減也。門黜之罰,豈足以懲其惡而革其心乎?出沒內外,恣意橫行,熒惑跳跟,益肆其毒,必無忌憚,而將難禁禦民之被害也,竊恐有甚於曩時也,豈可偏貸一佑,而坐失人心乎?爲民深害,所關非細,請勿留難,亟命遠竄。答曰,勿煩。
吏批啓曰,今日政事爲之事,命下矣。判書吳允謙未肅拜,參判張維以特進官,入侍晝講,小臣獨政未安,待晝講罷後爲之,何如?傳曰,允。
以內醫院官員書啓,江華病證,傳曰,此藥材,速爲下送。
掌令尹衡彦來啓曰,佑之罔赦之罪,臣等論之已盡,而殿下一向牢拒,臣等不勝悶鬱焉。佑之一身,萬惡俱備,殺越行㤼,特其餘事,賣人嫡母,共圖財貨,雖在昏朝,亦受刑訊。逮至淸時,猶不懲艾,興造妖孽,熒惑人心,托以告密,恣修恩怨,恐喝富民,攘奪其財,作爲私獄,鞭扑狼藉,所過閭閻,若避盜賊,行淫亂倫,無復人理,至於出入之際,所率下人,責立於市井之家,計其間架,定數督出,一日所率,多至八九名,日用魚物,亦責於市前之中,稱以日次,不敢違越,及其被論,市里之人,相與稱賀,爲民除害,捨此其誰?揆以王法,必誅無疑,而臣等之只請流竄者,不欲以其罪,掩其功也。削黜缺一行斷蛇猶能肆毒,人心向背,關係非輕。昔日柳子光,以府院君,猶未免遐荒之竄,沒身不歸,則豈可以偵伺之微勞,而饒貸其極惡之罪乎?臣民齊憤,公議日激,請勿留難,亟賜一兪。內侍府公事,關由政院事,臣等論列累日,不能自已者,非有他意於其間也。宮府一體,事無內外,有乖於聖上一視之政也。聖批每以別無公事,且係微細爲敎,臣等之惑,滋甚焉。果無公事,則殿下所以持難者,抑何意也?古人云,差之毫釐,謬以千里。微莫如毫釐,而少有差失,竟至於千里之謬。臣等所爭者,豈特毫釐之微細哉?況近日殿下,若涉內間之事,則絶無快從之意?臣等竊恐,有累於殿下至公之德也,請加三思,亟賜一兪。江西縣令李永式,以賊暿妻娚奴,事纘男,缺七八字纘男爲考官,七字相通,盜竊科第,其居家,多有鄙瑣之事,淸朝衣冠,羞與同列,請命永不敍用。都摠都事朴玏,本府三度越署經,請命遞差。金振遠不孝之罪,在法當誅,而臣等論之,有司竟不得請,付處中道,已極失律。臣等竊聞,振遠方在湖中,而配所定於結城,殊無拘囚困苦之意,近來公道不行,私情大勝,極爲寒心,請禁府當該堂上推考,色郞廳罷職,振遠移配他道。冊封別進上,最晩封進官吏,推考事,啓下行移矣。臣等,卽接本道監司狀啓,則乃以別無可問之事,不得推考爲言,情犯輕重間,公緘問備,以待朝廷處置,可也,而徑先放解,有違格例,請命推考。答曰,依啓。李永式遞差,李佑及內侍府等事,不允。
李植,以內醫院言啓曰,疾病之所須者藥物,雖我國土産,苟不收蓄,臨時難得,況中原海路貿來之物乎?缺五六字固難必得,故別行次時,若干唐材,缺六七字依傳敎,只以三分之一,十分裁減貿來,以備御局不時之用矣。今者戶曹,不知傳敎裁損之意,謝恩使行次,不給價物,極爲未安,請依前啓下公事施行,龍腦三行次應貿元數十四兩,而天使發賣,至於十八斤之多,則當初何不沒數移送,使之擇捧,而只送十一兩,其意殊未可知,然依啓辭,沒數授諸郞廳等員,移送本院,則當擇捧六兩,而其餘還送爲當,敢啓。傳曰,依啓。
行大司諫鄭蘊啓曰,臣於前月二十七日祗受有旨書狀,除臣本職,聞命驚惶,無地自容。卽當陳情乞遞,少安微分,而感激前後恩命,思欲扶曳一肅,而退待院吏輩,往還都事所到處,乃於月初七日力疾就途,而老炎益烈,暍證添發,凌晨作行,當午停休,寸寸前進,今始來詣,稽時之罪,在所難免。且臣性本迂愚,立朝日淺,尋常規例,亦未曉知。頃日祗受有旨之日,不爲狀啓,只書到付日字,通于政院下吏,其不識事體,無所猷爲之狀,擧此可知。政院雖不請推,而當在應推之中,豈有應推臺諫,偃然行公乎?請命罷斥臣職。答曰,勿辭。
李植啓曰,大司諫鄭蘊再啓煩瀆,退待物論。且江西縣令李永式遞差事,命下矣。臺諫方以永不敍用論啓,故遞差承傳,不得捧之之意,敢啓。傳曰,知道。
吏批,判書吳允謙未肅拜,參判張維,參議李明漢,右承旨李楘進。
兵批,判書徐渻進,參判洪瑞鳳呈辭,參議金止男進,參知未差,右副承旨李植進。
吏曹,金德諴爲知製敎,李聖求爲兵曹參知,嚴惺爲副應敎,曺□爲刑曹正郞,鄭之羽爲監察,朴筵爲監察,崔□爲監察,權鑊爲典籍,鄭世鉅爲典籍。
兵曹,金德諴爲副護軍,崔有海爲副護軍。
持平閔應亨上疏,臣伏覩殿下卽位之初,體天無私,一言一行,動遵規模,擧國臣民,拭目觀化,雍穆之治,指日以待,而未及朞月,殿下之政,漸不如初,去年之政,不如初年,今年之政,又不如去年,朝野失望,憂虞之狀已著,而殿下尙此安於姑息,以國家爲已治已安,而肆泰之心,已見於接物之際,臣竊悶焉而不解也。殿下試觀今日國家之事,果有一事丕變於往日者乎?上而朝廷之上,法令不一,下而閭閻之間,風俗漸薄,百隷優遊,怠棄職事,私意大行,公道大閼,國家之漸迫危亡,如水就下,此不待智者,而澟然已寒心矣,而以殿下之聖德,莫之或悟也。此無他,殿下□於私意,而安於自用也。殿下頃在昏亂之時,久處危逼之地,困心積慮,凡所自治者,倍於先代列聖,則宜其克艱之念,罔或少弛,而奈何靖亂承統,未滿三載,此心不繼,私意已間,使國勢至於萎靡不振之地也?臣竊觀殿下私心之最著者,拒諫爲甚也。殿下於初年進諫者,非獨在廷之臣也,則雖謂之工瞽盡諫,可也,當時之言,或有過中者,而殿下皆優容而聽納也。然識者,亦疑其有容諫之量,而無用諫之實也。漸而至于今日,則殿下容諫之量亦窄,而訑訑之色太盛,雖大臣·重臣之陳箚,只以體念二字答之,而小無體行之實,言官之遇事論執者,不惟不用其言,反下嚴旨,或諉以構陷王孫而遞之,或諉以欺誣聖明而斥之,至於犯內之言,所親之事,則必缺二三字殿下之拒諫,不已甚乎?若使殿下之諫臣,皆一心徇國,斷斷無他,則見前者被譴,後者猶有繼之者也。苟或不爾,而小有利害之心,則孰肯爲殿下不顧其身,而觸犯雷霆之威乎?臣恐自此以後,人皆緘口結舌,苟度時日,坐視僨事,而莫之或言也。殿下歷觀前史興亡之迹,果有以言爲戒,而其國不亡者乎?目今上則天心未豫,而災咎荐臻,下則民力已彈,而賦斂方急,閭閻間歎息愁怨之聲,雖隔於九重之遠,而三春淫雨之後,兩湖雨雹之災,北路雲漢之酷,已交奏於纊旒之下,則殿下固可因天怒察民怨,而亦可自反於應天保民之無其實也。當此之時,君臣上下,雖汲汲恐懼修省,廓開言路,缺二行餘此臣之所以流涕太息而不已者也。臣竊聞,往年赴京使臣之行,譯官等交易之際,肆然稱說於中國曰,某服飾,乃我國禁中之所御,必須十分取精也。某錦綺,乃我國禁中之所服,必須十分取好也。爭美妬奇,不知爲累於國家也。臣固知此事,或出於禁掖之私敎,而殿下必不知之矣。然當初貿來之事,殿下雖或不知,而此物旣入於禁中,則或關於聖聽,而有可知之理,知而不加痛斷,則是聖明,亦未免有好貨之私也。昔漢文帝,身衣弋綈,所幸愼夫人,衣不曳地,而致理太平,殿下方以儉德率下,實中服御,何取於上國之物乎?況乃昏朝覆轍,而殷鑑不遠,則殿下其可踵而行之乎?噫,循天理爲公,徇人慾爲私,以理制慾,以公滅私,不外乎學以養心,敬以持身,殿下聖質高明,銳意圖治,開筵講學,不爲不久,則可不用力於以公滅私之地乎?當今可言者多,而臣不暇及也。傳曰惟先格王正厥事,臣之所懷實出於此耳。臣本以寒素孤蹤,性且庸駑,屛伏田野,十年有奇,千萬慮外,叨此匪據,聖恩如天,糜粉難報,固當職思其居,盡言不諱,而尺簡片牘,循例啓達,辭不能盡,懷不得展,故敢以狂瞽之說,用曝犬馬之誠,言拙文短,辭不達意,緘章瞻望,冞切惶悚。伏願聖明,勿以人而廢言,不勝幸甚,謹昧死以聞。答曰,省疏具悉。深嘉爾愛君之誠,疏辭,予當留念焉。
昇平府院君金瑬上疏,伏以臣,猥以庸陋無狀,過蒙知遇,忝叨匪據,自知不厭人望,而貪榮戀寵,久未決去,仍致罪戾山積,瑕釁日生,至被斥之以權奸,指之以誤國,斷之以王法,置之重辟,尙不足以懲臣之罪,而塞人之言,聖恩曲全,止遞其職,實荷天地父母生成之惠,撫躬感激,不覺邑涕先零,臣誠不佞,臨事憒憒,徒欲仰體聖意,務恢公道,而智昧幾微,才短彌縫,區區願忠之誠,反爲刻身之歸,人言之來,誠所甘心,追省前愆,昨指無及,缺二行伏乞聖慈,察臣至懇,臣之兼帶大提學判義禁知經筵世子賓客都摠管訓鍊都監提調扈衛大將,竝命鐫改,以安愚分,不勝幸甚。臣無任屛營激切之至,謹昧死以聞。答曰,省疏具悉。卿其勿辭察職。
兵曹參知金德諴上疏,伏以臣,有終身可仕之病,有終朔不可仕之病,未耐終身之病,而告終朔之病,則似涉欺罔,臣請直之,臣於頃年,三遭圍置,一圍南海,再圍穩城,三圍泗川,南而北,北而南,皆冒嚴雪酷寒,當其自穩而泗也,守令之哀臣必死者,聚作狗皮裘一領,裹臣以送,臣賴着此具,不捐道路,其後脫此則疾亟,着此則疾緩,故四時通着,至於七八年之久,生還而仕,亦至三年,職務到身,假此求改,則不幾於誣日月乎?此身終身之疾,而不敢不供仕者也。臣之今病,則異於是,暴得於本月初八日,忍經大禮,漸就於苦,切痛在身,喘息向促,筋骸不隨,缺一行身不從心,末如之何,而新除本職,係是劇地,內直外仕,晝不可曠,夜不可虛,一日如此,則一旬不可闕,一旬不可闕,則一朔何可闕乎?此是終朔不可仕之病也。調旬朔之病,而供終身之仕者,此臣丹情之至願,而不離於夢想者也。賜旬朔之命,而策終身之駑者,天地父母之仁也。伏願聖慈,許鐫臣職,以幸公私,臣不勝大聲疾呼之至,謹昧死以聞。踏啓字,下該曹。
吏曹判書吳允謙,伏以無狀小臣,荐蒙誤恩,又叨匪據,此豈臣思慮之所及?抑輿情之所不料,臣誠惶悶,不知所處,臣之庸拙,聖鑑之所洞燭,已試不效,公議之所共知,臣將何顔,復汚銓席,重僨國事乎?況臣,近日以來,重患暑症彌留,差復未易。伏乞聖慈,亟遞臣新授本職,以幸公私,卽欲陳箚,恐涉煩瀆,只呈辭單,庶幾聖察,而政院不諒情實,循例出給,臣不得已干冒天聽,不勝戰慄屛營之至。取進止。答曰,省箚具悉。此時此任,非卿不可,不須辭之,速出行公。燼餘
上在慶德宮。停常參·經筵。
有政。以洪命耉爲副修撰,李敬輿爲應敎。
政院啓曰,有弑母之變,掩置久不成獄,郡守梁貴生拿鞫定罪,令本道監司,斯速按驗事,蒙允。此意令義禁府移文京畿監司,斯速按驗事,分付矣。傳曰,知道。禁府謄錄
李楘啓曰,明日常參·經筵,取稟。傳曰,停。
李植啓曰,大司憲鄭經世辭職狀啓,只踏啓字而下,遞差承傳,捧之乎?敢稟。傳曰,知道。
金尙憲啓曰,江華看病下去內醫書啓,踏啓字而下,書啓時藥物,何以爲之乎?傳曰,送之。
傳于李植曰,平安監司加薦。
司諫李敬輿啓曰,臣以至愚極陋,幸際昌辰,前後忝竊,無非誤恩。今玆新命,又出意外,隆天厚地,報答無階,惟當奔走就列,以效筋力,而第有所不安於心者,不得不冒瀆宸嚴。臣有同生妹,在江外二十里地,卽係衿川境治,聞其病勢危篤,私情所迫,不能自抑,蒼黃往救,一宿而歸,冒法之罪,已不可逭。況叨言地,主劾官邪,則何敢曰人所不知,而不爲自列,以取欺罔之誅哉?決難晏然閉藏,一刻苟冒,請命罷斥臣職。答曰,勿辭。
徐景雨啓曰,司諫李敬輿,再啓煩瀆,退待物論矣。傳曰,知道。
傳于李楘曰,明日詣闕處女,勿使稱頉,旣已下敎,何以稱頉之數,至於四人之多乎?問啓。
李植,以都體察使言啓曰,臣從事官元有李敬輿·金時讓二員而已。頃因聖敎兩西軍兵變通節目,雖經稟定,已爲行會兩道,而其間應行事意,必須會同該道當事之人,詳盡講定,可無未盡之事。李敬輿等,久在幕下,與議此事,詳知首末,及今分遣整頓第一番然後之次各番可以放此調入,仍令巡視各鎭,戒飭秋防,約束已定,計日將發,而今聞兩員,皆以籍軍御史啓下云,若換以新手,未免疎虞之患,此亦籍軍中一事,彼此何間?請令吏曹,御史改差,因以李敬輿,送于平安道,金時讓,送于黃海道,數日內發程爲當,敢啓。傳曰,不允。
正言李景曾來啓曰,李佑爲物,萬惡俱備,種種罪狀,固難悉擧,揆以王法,宜在罔赦,而臣等之只請遠竄者,惟以功過,特從末減,而論列累日,未蒙快兪,門黜之罰,豈足以懲其惡,而革其心乎?出沒內外,恣意橫行,熒惑跳踉,益肆其毒,必無忌憚,而將難禁禦,竊恐民之被害也,自此有甚於曩時也,豈可偏貸一佑,而坐失中外之心乎?爲民除害,所關非細,請勿留難,亟命遠竄。麻田郡守梁貴生,本以微賤之人,濫授字牧之任,物議之非久矣。今者其境下,有弑母之變,而恐爲降號遞職,掩置遷延,久不成獄,使綱常極罪,得延時月,國言藉藉,輿情駭憤,請梁貴生拿鞫定罪,令本道監司,斯速按驗,以正邦刑。大司諫鄭蘊,以臣於前月二十七日,祗受有旨,除臣本職,而院吏輩,往還都事所到處,乃於今月初七日,力疾就途,而老炎益烈,暍症添發,寸寸前進,今始來詣,稽時之罪,在所難免。且臣性本迂愚,立朝日淺,尋常規例,亦不曉知,頃日祗受有旨之日,不爲狀啓,只書到付日字,通于政院下吏,政院雖不請推,而豈有應推臺諫,偃然行公,引嫌而退。司諫李敬輿,以今玆新命,又出意外,惟當奔走就列,以效筋力,而第有同生妹,在江外二十里地,卽係衿川境治,聞其病勢危篤,私情所迫,不能自抑,蒼黃往救,一宿而歸,冒法之罪,已不可逭。況叨言地,主劾官邪,則決難晏然,閉藏一刻,苟冒引嫌而退矣。都事遠在,院吏往還,登程之後,又有疾病,日字差延,勢固然矣。立朝日淺,未諳規例,人事應然,本非所失,而況初無請推,且在旣往,微細之事,不必追言,以此以彼,俱無可避之嫌,聞妹病篤,暫出江外,人情所迫,容有可恕,不可以此輕遞,而但帶職出入,似是違法,旣爲自列,則不可仍在言地,請大司諫鄭蘊出仕,司諫李敬輿遞差。答曰,依啓。李佑,中道付處。
掌令尹衡彦來啓曰,臣等,以佑之不可不流竄之意,論列已久,而聖上持難到此,臣等非不知聖意之所在,而逐日煩瀆,不能自已者,誠以功有大小,罪有輕重,以佑之前後罪狀,揆以王法,必誅罔赦,而特以偵伺之微勞,只請末減之律,臣等之參酌功罪,務從輕典者,旣已盡矣,豈止削黜而已乎?殺越行㤼,賣母圖嫡,托稱告密,恣修恩怨,興造妖孽,熒惑人心,恐喝富民,攘奪財貨,作爲私獄,鞭扑狼藉,行淫亂倫,無復人理。至於出入之際,所率之人,責立於市井之家,計其間架,定數督出,日用魚物,亦責於市前,稱以日次,莫敢違越,兇焰所及,道路以目,爲民除害,舍此其誰?及其被論,市里之民,相與稱賀,其窮兇毒虐之狀,據此可知。削黜命下之後,略無畏戢,跳踉缺二行縛虎不可不急,斷蛇猶能肆毒,人心向背,關係非細,請勿留難,亟賜一兪。內侍府公事,關由政院之意,臣等論之已盡,殿下亦以爲然,而未蒙快許,相持至此,其於殿下一視之政,不瑕有害,雖曰流來舊例,而此必是一時之謬規,當此正始之日,不可不變而通之,以杜濫僞之漸,事雖至微,所關非細,殿下不許,則臣等不止,請加三思,亟賜一兪。前縣令李永式,以賊暿妻娚奴,事纘男,附會兇議,及纘男爲考官,七字相通,盜竊科第,且其居家,多有鄙瑣之事,尙齒仕版,已極可駭,豈可遞差而已乎?請命永不敍用。答曰,不允。李佑中道付處,李永式已爲遞差,不必煩瀆。
徐景雨啓曰,以李億夫事,牌招刑曹郞廳,而屢度催促,尙此不進,請當該郞廳推考。答曰,依啓。
又啓曰,李佑中道付處事,命下矣。臺諫,方以遠竄論啓,付處承傳,不得捧之之意,敢啓。傳曰,知道。
李楘,以吏曹言啓曰,臺諫有闕,政事,何以爲之?傳曰,當日爲之。
吏批啓曰,判書臣吳允謙未肅拜,參議臣李明漢病不來,小臣獨政未安,何以爲之?傳曰,仍爲之。
李植啓曰,傳曰,明日處女揀擇時,早早詣闕事,已爲傳敎矣。此時凡事,例爲怠緩,須於明日,待明詣闕事,言于該曹。
傳于李植曰,頃日南漢山城監官李光春,臺諫啓辭請罪,已爲允下矣。刑曹至今,何不擧行耶?問啓。李植回啓曰,李光春公事,至今不爲擧行,緣由問啓事,傳敎矣。問于刑曹,則李光春,卽爲行移捉囚,而連有公故,坐起不得爲之,十二日坐起,始爲元情,而有與摠戎廳相問之事,昨日坐起,姑留公事云矣。傳曰,知道。旣已捧招,則入啓而已,有何相問之事乎?刑曹事多稽滯,似乎怠慢矣,今後俾勿如是。
缺啓曰,李億夫公事,何以今始回啓乎?問啓事,傳敎矣。問于刑曹,則六月十九日判下後,每以坐起,罪人李億夫病重緣由,典獄署屢度牒報,至於論題送後,昨日坐起時,亦爲病報,而定配罪人,入啓稽緩未安,故不得已今始決杖回啓云矣。傳曰,知道。
又以都體察使言啓曰,臣往審南漢山城,凡干書啓之事,適患賤疾,未卽入啓,今始繕寫別單投進,其中本州弊瘼山城應行事,宜着令各該衙門,一一奉行,以完大役爲當,敢啓。傳曰,依啓。
有政。吏批,判書吳允謙未肅拜,參判張維進,參議李明漢病,右承旨李楘進。
兵批,判書徐渻進,參判洪瑞鳳呈辭,參議金止男式暇,參知李聖求未肅拜,右副承旨李植進。
吏曹,李弘胄爲左參贊,鄭經世爲右參贊兼藝文提學世子右副賓客,金尙容爲禮曹判書,李睟光爲大司憲兼弘文提學,金德諴爲禮曹參議,李尙伋爲司諫,李敬輿爲應敎,姜允亨爲典籍兼養賢主簿,洪命耉爲修撰,參外,奉常副奉事趙倻,廣興副奉事兼學諭吳暹,池達沂爲甕津縣令,李元吉爲咸從縣令。
兵曹,元宗集爲都摠都事,李尙吉爲龍驤衛副護軍。
夜一更,黑雲中白雲一道如氣,起自東方,直指南方,長七八尺,廣尺餘,良久乃滅。二更,白雲一道起自坤方,直指巽方,長十餘丈,廣可尺許,移時而滅。燼餘
上在慶德宮。停常參·經筵。
下直,漣川縣監李玧。
李敏求啓曰,明日常參·經筵,取稟。傳曰,只朝講。
金尙憲,以戶曹言啓曰,毛都督處米太竝三千石,銅鐵三千斤,管餉使處麰米一千石,當爲輸送矣。押領官,令兵曹武臣前朝官中,諳熟水路勤幹人一員,各使擇定,使之領去,何如?傳曰,依啓。
又以漢城府言啓曰,世子嬪處女再揀擇時,待開門詣闕事,依承傳申飭,知委于五部,而今日再揀擇時,不爲齊到,以致日晩,極爲慢忽。請東部居參奉洪茂業,南部居察訪尹勉之,前參奉金礭,及當該部官,竝爲從重推考。傳曰,依啓。
又以戶曹言啓曰,兩湖漕軍等,偸竊稅米,和水欠縮之弊,近來益甚,牙山倉眺字船無面之數,多至七十九石,則此其欠縮之尤甚者也。本曹尋常笞罰,不足以懲其罪,同船領船沙工·貢吏等,令攸司囚禁推閱,嚴加刑訊,以警其他,但此無面,非徒漕軍偸食之致,各倉下人等,恣意掠奪,例多耗欠,此船沙工等推覈,或因倉下人侵奪,而致有欠縮,則倉下人等,亦令該曹,憑閱得實,一依侵漁漕卒之律,科斷,何如?傳曰,依啓。
李植,以兵曹言啓曰,大典續錄內,武臣堂上每月十七日,訓鍊院盤松中,試射貫革百五十步,四·五·六·七月則三十巡,二·三·八·九月則二十巡,正·十·十一·十二月則十五巡,十五巡則四十分以上,二十巡則五十分以上,三十巡則八十分以上,分數缺四五字連三次居首者賞格,臨時稟裁矣。缺李象元,上年十二月,今年正月居首入啓,而适賊之變,以申景禛軍官,終始從軍,而誤抄落後之類罷職,以從軍之故不知罷職,誤參射列,除前二次,今三月·六月·七月連三次居首,敢稟睿裁。傳曰,加資。
掌令金榮祖來啓曰,臣等論列李佑罪狀,請以流竄者,非謂此律可以懲厥罪也。顧以旣有偵伺之勞,不可遽加誅殛,則屛諸荒裔,姑抒其跳梁造亂之禍者,誠有所不獲已也。不意,聖上持難,只下付處之命,臣等聚首相顧,不知聖意之所在也。若以臣等所論爲誣妄則已,如其不然,而謂李佑實有是罪狀,則殿下謂削黜付處,果足以懲其惡乎?果足以杜其缺八九字賣母圖嫡,托稱告密,恣修恩怨,興造妖孽,熒惑人心,恐喝富民,掠奪財貨,作爲私獄,鞭抃狼藉,行淫亂倫,無復人理。至於出入之際,所率之人,責立於市井之家,計其間架,定數督出,日用魚物,亦責於市前,稱以日次,莫敢違越,兇焰所及,道路以目,爲民除害,舍此其誰?及其被論之後,益肆怨毒,意氣自若,豈可以改心革面之道,責望於如此之人乎?請勿留難,亟賜一兪。內侍府公事,關由政院之意,臣等論之已盡,殿下亦以爲然,而未蒙快許,持難至此,其於宮府一體之道,未知如何也。事有是非,心有公私,請試以此一事言之,內侍府之不曾關由政院者,爲是乎?爲非乎?殿下不從關由之請者,其心果出於公乎私乎?政院庶政出納之地,則內府之不爲關由者,不過一時苟且之謬規,何可諉諸舊例,而不示人以大公至正之心乎?事雖微細,所關非細,請加三思,亟賜一兪。前縣令李永式,以賊韓暿妻娚奴,事纘男,附會兇議,及纘男爲講官,字標相應,盜竊科第,且其居家,多有鄙瑣之事,尙齒仕版,物情齊憤,豈止遞差而已乎?請命永不敍用。內資直長李灦,處事顚妄,慢褻體面,請命罷職。答曰,依啓。李佑事,已施之律,足懲其罪,勿爲已甚之論,可也。內侍府事,已諭,不允。李永式罷職。
徐景雨啓曰,李永式罷職事,命下矣。臺諫方以永不敍用論啓,罷職承傳,不得捧之之意,敢啓。傳曰,知道。
未時申時,日暈。
黃海監司權盡己上疏,伏以臣,旣以賤疾,仰瀆宸嚴,乞解職務,所當恭俟回下,而晩接邸報,伏見憲府請推之事,公議至嚴,正中臣病,不勝惶懼,置身無地,諉以前日已爲辭狀,而晏然待命,心甚未安,遲回累日,不敢愍默,臣之病勢,有加無減,當此多事之時,曠職已久,公務多滯,至於遠方陳訴之民,致令空勞來往,廢事如此,旣難一日冒居,寧有耐彈强顔之理,國家殿最之法,自有定限,而守令實蹟,在於治民之能否,官事之修廢,不可徒以一時站上工拙,容易等第,妄以隨後磨鍊,缺二行法官之論劾,在所不已,昏不擧職之罪,萬無所逃矣,大槪此時此任,固非如臣駑劣,所能承當,而不意銓曹謬擧,誤恩橫加,控疏陳情,聖旨不准,黽勉受命,夙夜憂懼,自知不似,人議可想,名掛臺章,其亦晩矣,奚獨指此考績一事而已。臣雖無狀,稍有廉恥,況此病勢日漸深劇,了無痊可之期,目今秋序向晩,時急策應之事,不一其端,而神思茫昧,日復頹倦,無以收拾,且以兵曹事目,戊午後各榜出身,監·兵使會同,當爲親審抄擇,而期日已迫,無計進參,軍務重事,未免放倒,尤極惶恐,設令臣,强疾,在職,徒積尸居之誚,無益於國事,有妨於臣節,以彼以此,決難冒居,度日如年,將成心恙,誠不可抑行之,伏乞聖明,量度臣才,矜憐臣病,勿施循例批答,亟下鐫削之命,擇授其人,及時料理,俾臣得釋重負,不勝幸甚,臣無任瞻天仰聖,伏地祈懇之至,謹昧死以聞。答曰,省疏具悉。勿辭察職。
摠戎使完豐君李曙上疏,伏以臣,曾於拜辭之日,以捕盜重任,在外者,不可兼帶之意,大槪陳箚,則聖上以勿辭爲敎,臣感激天恩,不敢更瀆,黽勉退來矣,卽今山城大役,幾將完畢,監蕫力役,卽臣職分,況農務已停,點兵有無,申飭機械,此其時也。而行文號令,摠治戎務,在京擧行不便,臣方留此,或推促將官,或招致缺五六字節目,三五申令,以此以彼,還京未易,缺八九字具仁厚,秩高勳臣,剛烈忠勤,決非臣比,豈有緣臣虛帶,令彼假爲之道乎?臣與具仁厚,情義深切,世人所知,安有一毫虛讓之理乎?伏願殿下,亟許鐫改,實畀其人,公私幸甚,臣不勝瞻天仰聖,惶悶懇祈之至,謹昧死以聞。答曰,省疏具悉。卿宜勿辭。燼餘
上在慶德宮。停常參,只朝講。
謝恩,應敎李敬輿,副修撰洪命耉。
朝講入侍,領事申欽,知事吳允謙,特進官朴東善·鄭岦,參贊官徐景雨,掌令金榮祖,侍讀官李景奭,檢討官韓仁及,正言李景曾,記事官金霱·鄭沇·具鳳瑞,講孟子萬章下篇,自孔子之謂集大成,止流行於四時也。經筵日記
義禁府啓曰,新除授都事崔蘊,遠在全羅道南原地,病重不得上來云,改差,何如?傳曰,依啓。禁府謄錄
巳時,太白見於未地。
李敏求啓曰,明日常參·經筵,取稟。傳曰,停。
金尙憲啓曰,注書任絖式暇不仕,以事變假注書李後陽兼察之意,敢啓。傳曰,知道。
正言金南重啓曰,臣近患賤疾,面上左邊,浮氣偏高,證勢極重,不堪供職,屢呈辭單,政院還出給,退伏私室,呻痛度日,昨朝院吏,持簡通進于臣,臣意以爲,雖未呈單,旣不行公,則開見簡通,有所未妥,仍卽還送矣。夕見分撥,則同僚以李佑遠竄事,遽已停啓矣。凡臺官所發之論,連啓與停止,城上所,必通于諸僚,僚議歸一,然後方可停止,此乃流例也,今此李佑之事,兩司俱發,方請遠竄,而時無停啓之意,則停與不停,待同僚出仕之後議處未晩,城上所,以自己之見,徑先停啓,臣之罷軟,不能有無於同僚,於此可見,所當趁卽引避,而日勢已暮,且緣身病,含默度夜,今始來避,臣之所失,至此尤著,決難靦冒,請命遞斥臣職。答曰,勿辭。
正言李景曾啓曰,李佑罪惡,揆諸王法,必誅罔赦,流竄之律,亦不相當,而論列累日,聖聽邈然,臣意則上下相持,體面有傷,以停啓之意,簡通于同僚,則同僚皆稱呈辭,缺數字妄謂,旣不行公,則不必更問,乃敢率爾停啓矣。今聞物議譁然,大以爲非,無非生疎謬妄不識事之致,不可偃然在職,請命罷斥臣職。答曰,勿辭。
徐景雨啓曰,正言金南重·李景曾,再啓煩瀆,退待物論矣。傳曰,知道。
李敏求啓曰,兩差之行,卽入城中,而兩西方伯,不曾馳啓,果爲非矣,而接待所堂上·郞廳啓下,在於十七日,今乃以宴享支待,無一物措備爲辭,事甚不當,請接待所堂上·郞廳推考。傳曰,依啓。
李敏求啓曰,海運判官朴簉,以群山倉漕軍等狀,令法司禁斷兩倉下人事,書狀張稍,不書臣字,亦不着名,請推考。傳曰,依啓。
金尙憲啓曰,大臣及備邊司堂上牌招事,命下矣。缺四五字引見之事,則依前例,廳注書一人及假注書一人,當竝爲入侍,其間若値臺諫接待,必須別有史官,而注書任絖式暇,修正假注書鄭百亨,稱病不仕,日晩始來,又不移時,稱以試射,不告而徑出,非但史官不備,新進之人,不識事體,咫尺近密之地,任意出入,極爲駭愕,請鄭百亨推考,卽爲牌招,使之入來。傳曰,依啓。
獻納尹墀啓曰,臣暑症甚重,轉成氣瘧,冒昧呈單,政院不捧,徊徨悶迫,屛伏私室,昨日城上所,送簡通,臣旣呈病,不敢開見,而是果李佑停啓事也,緣臣帶疾曠職,不能與同僚相議可否,遽停兩司俱發之論,致有同僚引避之擧,臣罪大矣,請命遞斥臣職。答曰,勿辭。
徐景雨啓曰,獻納尹墀,再啓煩瀆,退待物論矣。傳曰,知道。
司諫李尙伋啓曰,正言金萬重·李景曾·尹墀,竝引嫌而退。論列累日,上下相持,揆諸體面,果有所傷,而一番簡通,不爲更問,乃敢停啓,不無率爾之失,病未行公,不見簡通,日勢已暮,經夜來避,病勢甚重,呈單政院,同僚簡通,不敢開見,俱無可避之嫌,請正言李景曾遞差,正言金南重,獻納尹墀,竝命出仕。答曰,依啓。
傳于李敏求曰,大臣·備邊司堂上命招。
李植啓曰,李元翼·鄭昌衍·柳根·李廷龜·韓俊謙·金瑬·李時發·金自點,以病不來,金藎國試射試官進去,大臣以下來詣矣。傳曰,引見。
李敏求啓曰,兵曹判書徐渻,命招來詣,而以痢疾不得入侍矣。傳曰,知道。
傳于李敏求曰,差官入京後,當依前例接見,此意,言于該曹。
李植啓曰,差官已爲入京,令接待所郞廳問安,今後依前例,間三日問安之意,敢啓。傳曰,知道。
傳于李敏求曰,差官已爲入來,迎慰大臣,未及進去乎,宴具未及措送乎?緣由,問啓。
徐景雨啓曰,差官前,使接待所郞廳問安,則多拜上云矣。傳曰,知道。
傳于李敏求曰,明日政事爲之。
徐景雨啓曰,獻納尹墀,正言金南重出仕事,命下矣。今日闕門已閉,明日待開門命招之意,敢啓。傳曰,知道。
李敏求啓曰,江華醫官,缺三四字內醫院則鄭宗禮下去,而非但老熟缺三四字處,看病有名之醫矣。此下缺
李敏求,以接待所言啓曰,取考上年冬都司毛有壽入京時接待規例,則有門外迎慰餞慰之擧,而今番不爲磨鍊,一爲一不爲,彼不無落莫嗔怒之意,令該曹詳審定奪,施行宜當。且接待唐官,必下人周足,然後可以接應,書吏四人,庫直二名,使令六名,依前差定,限差官回還間,令該曹料布題給,何如?傳曰,依啓。
又以接待所言啓曰,卽者伏見京畿監司狀啓,毛都事本月十九日,長湍止宿,今日當爲入京云,而平安·黃海道則上來形止,一不馳啓,使接待所茫然不知,極爲非矣,請西道監司推考。差官今日若爲入京,則接待缺至於館舍修理塗褙等事,亦未及擧,將有狼狽生事之患,極爲悶慮。大槪近來百司怠慢,專不事事,各該色吏次知囚禁,十分嚴督,而頑不動念,不卽來現,尤爲痛惡,請自今接待所進排之物,各該司官員,躬親領來事,各別捧承傳施行,何如?傳曰,依啓。
又啓曰,毛差官入京後,依前例接見之意,言于該司事,傳敎矣。今此差官,乃是督府卑微之人,前者之來,一次接見,款待已極,今又接見,與之敵禮,則非但有妨體面,渠等不識事理,妄生猥褻希望之端,尤爲未妥,接見當否,令禮官議處,何如?傳曰,依啓。
又啓曰,差官迎慰宴所禮單,不得呈納云,此禮單,館所下接後,措辭入給爲當,敢啓。傳曰,依啓。
又啓曰,傳曰,差官已爲入來,迎慰宰臣未及進去乎?宴具未及措送乎?緣由問啓事,傳敎矣。問于接待所,則宰臣已往,宴需亦已排設,而差官不爲入受,直爲過來云矣。傳曰,知道。
徐景雨,以義禁府言啓曰,新除授都事崔蘊,遠在全羅道南原地,病不得上來云,改差,何如?傳曰,依啓。
李敏求,以接待所下馬宴宰臣鄭斗源言啓曰,臣馳進太平館,設下馬宴,仍進言曰,兩大人冒熱辱臨,國王,謹遣陪臣宴慰矣。兩差使官答云,多謝國王恩典仍曰,督府聞知,貴國新經詔使,國用蕩殘,爲遣俺等,兼行賀慰禮矣。臣答曰,兩大人,蒙督府差遣,路上辛苦,國王略設小酌,以爲宴慰之禮。兩差官答云,俺等驅馳困憊,請一酌而止。臣又强請進五酌而罷後,依例呈禮,則兩差官竝起立,擧手稱謝。又請曰,願得紅唐紙四五丈。臣卽分付接待所,使之卽給之意,敢啓。傳曰,知道。
又以接待所言啓曰,以政院啓辭,差官不入,迎慰宴所禮單,不得呈納云,此禮單,館所下接後,措辭入給,何如?傳曰,依啓事,傳敎矣。令差備譯官,措辭呈禮單,則差官卽使家丁點受,而終以多拜上三字爲答矣,敢啓。傳曰,知道。
又以漢城府言啓曰,近來民間之苦役,莫甚於車馬夫,貧民自備車馬以爲食價連命之資,故頃日天使時,諸營門及諸上司輸運雜物之際,必請令該曹給價使用者,專爲救民之意,欲得一分支撑之道矣。今者宗親府造作啓請,缺五六字其所運材瓦之數,則必待車一百五十餘,馬□六十餘駄,然後可以輸運車馬之數,浩大如是,宗親府勒定出役,而不給其價,則窮民之冤苦,不可盡達。凡于國役之時,該曹必一一給價,而況此宗親府使用時,獨無給價之事,而驅民於苦役乎?民情悶迫,不敢不稟,令宗親府及戶曹,隨便給價後,鱗次運入之意,敢啓。傳曰,依啓。燼餘
日沒後,蒼白氣一道,起自西方,直指天中,長四五丈許,廣尺餘,良久乃滅。五更,有霧氣。春坊日記
上在慶德宮。停常參·經筵。
下直,平海郡守朴廷琦,藍浦縣監鄭尙古,蔚津萬戶徐屹,參禮察訪李皞,慶尙左道虞候鄭弘智,全羅兵虞候徐鍵。
有政。吏批,判書吳允謙進,參判張維病,參議李明漢進,右承旨李楘進。
兵批,判書徐渻,備邊司進,參判洪瑞鳳呈辭,參議金止男病,參知李聖求進,右副承旨李植進。
李楘啓曰,明日常參·經筵,取稟。傳曰,停。
禮曹啓曰,政院啓辭,差官入京後,當依前例接見,此意言于該司事,傳敎矣。今此差官,乃是督府卑微之人,前者之來,一次接見,款待已極,今又接見,與之敵禮,則非但有妨體面,渠等不識事理,妄生猥褻希望之端,尤爲未妥,接見當否,令禮官議處,何如?傳曰,依啓事,傳敎矣。差官接見,與之敵禮,果有妨於體面,政院啓辭,不無所見,但今番差遣,專爲慶賀,非但意望隆重,與前泛然往來,事體自別,一番請宴,似或無妨。傳曰,依啓。
又啓曰,明日當爲請宴事意,招言接待所郞廳,則答以今日已設翌日宴,明日又設請宴,則凡饌物諸具,必不及辦云,以二十三日請宴之意,敢啓。傳曰,明日請宴。
李敏求啓曰,毛都司家丁四人,持禮單入來,依前例饋酒贈給之意,敢啓。傳曰,知道。
李楘,以禮曹言啓曰,大臣引見時,左議政尹昉所啓,毛都督委送差官,自此亦當回禮致謝矣。上曰,回謝禮單,似當從優備送,令該曹議處事,傳敎矣。今番委送差官,致慶送禮,在我仰謝之禮,尤不可不備,回謝禮單,從優磨鍊,謝帖撰修,遣重臣齎去事,分付于該曹及承文院,從速擧行,何如?傳曰,允。
李植,以備邊司言啓曰,南漢城役,體城雖得垂畢,而女墻·哨門等役,極爲浩大,前頭役軍難備,各道僧軍隱漏不來者,其數猶多,依體臣書啓,江原·全羅兩道監司辭朝時,將此事意,自政院言送,到界着實擧行宜當。甲士場,祖宗朝公家之物,空閑沃饒,可合耕作,近年廢朝時,宮家及奸民,冒占耕食,所當一一査出,沒數屯田,以作山城儲糧之本,實爲便益。本州癸亥條未收米,待秋成捧納山城事,及城中募入軍士除番,缺四五字覆啓施行,出站之弊,曳船軍之弊,冷井接應之弊,限城畢間,皆可停罷,而其中出站事,則本州別非路傍之邑,間有支待之事,而一切減除,隣近殘邑,偏受其苦,以此未易變通,令本道商量處置,如曳船軍·冷井接應兩款事,奉承傳,各別禁斷,何如?傳曰,依啓。
正言金南重來啓曰,李佑罪狀,論列已久,而聖意持難,止下付處之命,佑之罪科,以此律,果無邦憲之失當,而足以懲其罪惡乎?若以兩司之所論,爲誣妄失實,則削黜亦不可,況付處乎?如其不然,而謂佑實有是罪,則輿情齊憤,公論所激,而殿下豈謂偏貸一妖物,强拂公共之論,而坐失國人之心乎?殺越行㤼,賣母圖嫡,挾持告密,操縱生殺,興造妖孽,熒惑衆心,作爲私獄,肆行鞭扑,兇焰所及,閭井騷擾,種種毒虐之狀,固難枚擧,而揆諸王法,必誅罔赦,而顧以旣有偵伺之微勞,缺四五字刑章則投諸遐裔,只抑其跳梁縱恣之禍,而亦體聖上好生之德,而曲循惟輕之典也。曾不料,峻拒日甚,兪音久閟,上下相持,至此之久也。近聞佑也被論之後,益肆其毒,多發怨言,意氣自若,有若無罪者然,付處命下,猶尙如此,其終不改悛之狀,據此可知,豈可以革心之道,責望於渠,而不治其罪乎?請勿留難,亟命遠竄。新除授鏡城判官李之華,以賊覮女壻,家行悖惡,見棄人類久矣。如此之人,不可置諸衣冠,請命削去仕版。答曰,不允。李之華,遞差。
李植,以備邊司言啓曰,號牌旣已斷然行之,應行事目,不可不急,而磨鍊頒布,雖有前日事目,而今不無參酌變通之事,號牌廳堂上七員,爲先抄啓,其中完豐君李曙,完城君崔鳴吉,稱爲有司堂上,而郞廳則缺四五字極擇差出宜當,敢啓。傳曰,依啓。
又以戶曹言啓曰,都督差官接見時,禮單雜物中,彩花席遺在數少,前頭又有都督處,從優送禮之擧,今此差官禮單,以彩花席各二張,花席各二張,改付標之意,敢啓。傳曰,知道。
掌令金榮祖來啓曰,李佑之罪惡,殿下非不洞燭,而末減之律,尙不忍言,論列踰時,一向持難,聖人有言曰,惟仁人,放流之不與同中國,此豈所望於殿下者乎?賣母圖嫡,行淫亂倫,人理滅矣,殺越行㤼,攘奪富民,梗化,甚矣。至於托稱告密,恣修恩怨,興造妖孽,熒惑人心,作爲私獄,鞭扑狼籍,侵責市井,莫敢違越,兇焰所及,道路以目,爲民除害,捨此其誰?自被論之後,益肆怨毒,多發怨語,無復忌憚,況望其改心革面乎?請勿留難,亟賜一兪。內侍府關由政院,初非重大之事,而殿下一向持難,群情到此,失望非細。夫政院出納之地,內府之獨不關由者,果何意歟?殿下更化之初,朝野拭目,以待淸明之化,而曾未朞年,漸不如初,凡係干掖庭之事,則未嘗有爭論,而得請者,豈非大可憂者乎?事雖微細,所關甚重,請加三思,亟賜一兪。爵賞,人主之大柄,苟或濫施,則名器日輕,倖門漸開,無以爲國,此廢朝十餘年痼弊,而今日之所當愼重者也。北兵使申景瑗,以充定虛位之故,至有賞加之命。夫檢督列邑,搜出閑丁,以補闕額,不過職分內事,有何可酬之功,而增秩之典,輕施於不當施之地乎?竊恐自此任事之臣,爭尙虛僞,冒年苟充,以希偉賞之習,將不可杜矣。物情皆以爲未安,申景瑗加資,請命改正。答曰,不允。申景瑗,招出五百閑丁,充補闕額,其功非細矣。今此賞加,未爲不可,不必煩瀆。
徐景雨啓曰,鏡城判官李之華遞差事,命下矣。臺諫方以削去仕版論啓,故遞差承傳,不得捧之之意,敢啓。傳曰,知道。
李植啓曰,前慶尙監司金緻所受密符,今始到院,請出密匣。傳曰,知道。
以接見時禮單單子,傳于李楘曰,彩花席·花席各二張中,加書一張事,言于戶曹。
李楘,以接待所言啓曰,卽刻毛都司出標帖二張,計開發賣物貨,皆是殊殼子·紅英網·香袋·帽子等物,而價銀折定之數,則一千七百六十兩有零矣。當使平市署,率市民,入於都司之前,相爲約定其價,然後可以發賣,令該曹詳缺四五字當此今日大殿進上之後,綾原君·三公·戶·兵·工判書處,各送禮物,而綾原君·戶曹判書處,則令家丁,偕差備譯官送之,三公及兵·工判書,則明日早朝,當爲發送云,敢啓。傳曰,知道。
又以翌日宴,宰臣崔來吉言啓曰,今日早朝,進于差官所館處,以設宴之意請之,則日勢極熱,須待暑退後開宴答之。臨夕更請,則始爲出來,行五爵然後,仍呈禮單,則昨日下馬宴時,已受禮單,今日更受,事甚未安爲言。臣使譯官再三懇請之後,仍爲受之,不勝多謝云云之意,敢啓。傳曰,知道。
吏曹,尹暄爲平安道觀察使兼平壤府尹,全湜爲刑曹參議知製敎,朴潢爲正言,參外,內資直長姜□,曺臣俊爲江西縣令。
自昧爽至辰時,有霧氣。巳時午時,日暈。未時日暈,白雲一道如氣,起自坤方,直指艮方,長十餘丈,廣一二尺許,移時乃滅。燼餘
上在慶德宮。停常參·經筵。
崇殿殿,接見毛都司兩人事,有擧動。
李楘啓曰,明日常參·經筵,取稟。傳曰,停。
又啓曰,都司前,接待所郞廳,日次問安,則多拜上云矣。傳曰,知道。
正言金南重來啓曰,佑之罪惡,臣等論列已盡,殿下亦已洞燭,其爲人也必誅,其在法也罔赦,缺六七字流竄之典,特其末減之律,輿情猶不以爲快,而聖意尙此持難,公論所激,衆怒難遏,爲民除害,所關非細,請亟命遠竄。前判官李之華,以賊覮女壻,冒玷淸班,家行悖惡,見棄人類久矣,豈可尋常遞差而止乎?請命削去仕版。答曰,不允。
李植,以都摠府言啓曰,本月二十一日兩所入直比安正兵金得世,入省記後,無緣闕直,推問衛將所書員及旅帥私主人等,互相推調,其軍士去處,終不指示,極爲駭愕。軍士代立,奸僞之弊,近來日甚,此必代立之人,點閱之後,畏罪逃躱之致,衛將所下人,容護代立之罪,不可不隨現痛治,當該衛將所書員及旅帥私主人等,令攸司囚禁推覈,代立之人,期於現出,依律治罪,何如?傳曰,允。
李楘,以接待所堂上鄭孝成言啓曰,卽朝,毛都司,出送禮單于臣孝成處,臣以未安之意,措辭辭謝,卽爲入送,往復再三,終不得請,不得已受置矣。物件元數,送于該曹,令該曹回禮磨鍊施行,何如?傳曰,依啓。所送禮物,爾其領受。
又啓曰,毛有見等,卽都督差官也。都督則自上有主客之禮矣,都督差人,則不可無降殺之節,東西壁分坐,亦旣未安,而況自上階上送迎之節,及進茶時稍前立等項,尤爲過當於儀註中,改付標之意,敢啓。傳曰,知道。
上在慶德宮。停常參·經筵。
禮曹啓曰,大臣及備局堂上引見時,左議政尹昉所啓,毛都督,以冊封爲己功,委送差官,自此亦當回禮致謝,其禮單,似當優數備送,令該曹議處事,傳敎矣。今番委送差官,致慶送禮,在我回謝之禮,尤不可不備,回謝禮單,從優磨鍊,謝帖撰進,遣重臣齎去事,分付于該曹及承文院,從速擧行,何如?傳曰,依啓。
吏曹,毛都督前遣重臣鄭廣敬。啓。
院啓,李佑遠竄事。前判官李之華,以賊覮女壻,冒玷淸班,加以家行悖惡,尋常遞職,不可懲其罪,請削去仕板。前府使朴守緖,前都事鄭佃等,本以兇譎穢惡之人,平生用心行事,見棄人類久矣。至於曺友仁,作詩被禍之日,守緖則乃以其詩,傳播白大珩,致成重獄,其時聞者,莫不痛惋,鄭佃則入直分曹,只有參證而已。俱無一毫救護慈殿之事,而及今反爲己功,匿跡都下,敎誘無賴之人,假托公論,冒呈疏章,希望賞典,其欺君父蔑朝廷之狀,殊極叵測,請門外黜送。答曰,朴守緖等,不無曩時罪過,然今此呈疏,則事甚難明,不可以此,論人之罪,勿爲更論。李之華罷職。李佑已諭,不允。朝報
趙翼啓曰,明日常參·經筵,取稟。傳曰,停。
傳于李楘曰,都督處,回帖及禮單磨鍊。
又傳于李敏求曰,毛都司禮單內,段靴一雙,缺一雙,琥珀盃一對,宮扇十杷,扇墜十柄,息香一封,其餘下該司。
舍人,以左·右相言啓曰,前頭有謝恩冬至兩使之行,文書査對,當爲合坐,而左贊成缺以病在告,東壁未備,不成合坐模樣,拜表日期,已爲迫近,未差贊成,似當差出,敢啓。答曰,依啓。
趙翼,以錄勳都監言啓曰,會盟祭祭官,及諸功臣子壻弟姪,敎書製述書寫,都監員役,有功勞人,原從磨鍊單子入啓,諸色匠人則役畢後,磨鍊入啓之意,敢啓。傳曰,知道。
又以接待所言啓曰,二十一日缺五六行東宮,揆之禮制,大有所未安者,爾可力爭,所來禮物,不爲分送,而還自持去乎?接待所缺三四字殊爲未妥。卽當差家丁,直送于東宮,接待所,何得以預知?臣答曰,凡唐官擧止,接待所專爲主管,何敢以不得豫知爲言?雖欲進非禮之物,通政司,必不捧納,若不得知之,則亦不可送之矣。卽遣譯官,以此事意,告知于承政院,終日爭辨不已,昨日朝,又欲送之。譯官,自以其意告曰,今此禮單,或送戶曹,或置都監,得其回禮而已,所受不必指揮云,則都司聞其言,頗有喜色曰,若得其回禮而還,依此言爲之,可也,缺二行不得已,照數受置于接待所,此物件,送于該曹,而使之回禮乎?所出書帖及物件,不敢竝入,敢啓。傳曰,知道。姑待議處,可也。
李敏求,以戶曹言啓曰,上年夏間,都督送毛承祿,優致禮物,其回禮,順付金尙容之行,厥後差官毛有壽,又齎禮物,其回禮,順付於毛有壽以送,此其前例之不同者也。今大臣啓辭,委送宰臣,回禮致謝,而禮單當從優磨鍊以送,今此兩差官之還,付送回禮,而宰臣之行,又爲從優送禮,則非但禮節重複,且慮力分不專,所送禮物,未免薄略,差官之歸,不付回禮,而別遣宰臣時,禮物從優送之,則回禮與別爲致謝之意,兩相得矣,然臣等不敢擅便,伏候睿裁。傳曰,依啓。燼餘
夜四更五更,月暈。春坊日記
上在慶德宮。停常參·經筵。
有政。
義禁府啓曰,弑母罪人愛男,及事干各人,已爲拿來囚禁,綱常大獄,不可稽遲,今日內,三省交坐推鞫,何如?傳曰,依啓。禁府謄錄
夜一更,白雲一道如氣,起自坤方,直指巽方,長十餘丈,良久乃滅,乾方有氣如火光。春坊日記
上在慶德宮。停常參·經筵。
大司諫鄭蘊,三度呈辭。加給由。
戶曹參判李慶涵,特進官辭免上疏。踏啓字。
傳曰,毛都督前,三公以下回禮,速爲磨鍊。
備邊司啓曰,今此差官所爲,大異於前日,因都司德色,於我持其謝帖,有若潛示者然,而分送禮單,責其厚報,實踵兩璫之爲,今若媕婀勉從,則將來之患,有不可言,況領相處禮單,移納於東宮之說,極爲無理。彼無知悖妄之人,雖不足責,而接待所亦不能據理斥絶,矇矓受置,尤極未便。更令曉事譯官,明諭以領相缺員已久,無處傳給之意,而回納所送禮單,俾不得更生他念宜當。至於宰臣等回禮,亦宜參酌折價,不必過爲優厚,敢啓。傳曰,依啓。朝報
午時未時,日暈。春坊日記
上在慶德宮。停常參·經筵。
傳曰,號牌不爲則已,爲則似不當如是遲緩,何至今不爲差出郞廳乎?稽緩曲折,問啓。
備邊司啓曰,號牌命下之後,連日坐起,而堂上或在外或呈告,未得齊會停當,昨日始就庚戌年及癸亥年事目,參酌增損,講定磨鍊,今將入啓,郞廳可合人員,昨日亦爲議定,而其中有公頉者,今始改定,書啓之意,敢啓。傳曰,知道。
號牌廳郞廳九,嚴惺·金時讓·崔有海·李景容·權濤·李重吉·楊萬古·沈宗直·權頤吉。啓。
堂上,李廷龜·張晩·李曙·沈悅·徐渻·金自點·崔鳴吉。啓。
遠接使金尙容,從事官姜碩期·尹順之,入來。
大司諫鄭蘊,辭職上疏。入啓。答曰,卿無所失,雖有不實之言,於卿何損?卿勿控辭,調理察職。
吏曹參判張維,初度呈辭。給由。
大司憲李睟光,初度呈辭。給由。朝報
初昏,乾方有氣如火光。夜一更,蒼白雲一道如氣,起自乾方,直指巽方,長可八九丈,廣二三尺,良久乃滅。四更,巽方·坤方有氣如火光。春坊日記
上在慶德宮。停常參·經筵。
義禁府啓曰,弑母罪人愛男,旣以承服正刑,妻子爲奴,破家瀦澤,降其邑號,罷其守令等事,依前例各該司,相考施行,何如?傳曰,允。禁府謄錄
上在慶德宮。停常參,只朝講。入侍,領事尹昉,知事李廷龜,特進官金自點·沈命世,參贊官李楘,司諫李尙伋,侍讀官李景容,檢討官洪命耉,持平成汝寬,記事官任絖·鄭沇·具鳳瑞,講孟子萬章下篇,自北宮錡問曰,止如田之人而已。經筵日記
榻前,府院前啓,李佑遠竄事。措辭見上答曰,已爲中道付處,何必遠竄?付處後,如或往來,則更爲議罪,未往之前,何可豫議之乎?朴守緖·鄭佃等事。措辭見上答曰,非惜渠輩也,事跡難明,而以此罪之,則亦不無後弊,故不爲允從矣。
諫院新啓,尹義立女子抄入單子事,金自點,旣以此發言待罪,故臣亦達之。凡諸婚姻,雖在閭閻間尋常人,尙此擇內外無故之人而爲之,故王子之婚,亦必極擇矣。況此莫大國婚,是何等事,而敢以義立之女,抄入於處子單子之中乎?自古逆賊,何代無之?如尹仁發之兇逆,非他逆賊之比,在渠疎遠之族,尙不可擧論於婚姻之際,況其同姓四寸至親,而其可有擬國婚乎?以義立,有可用之才而用之,則或可矣。以其女,議之於國婚,則甚爲不當,請漢城府官員,從重推考,義立女,卽爲許婚,何如?上曰,欲爲定婚,而衆議非必如是矣。且判尹,非指揮臺諫之官也。李尙伋啓曰,天威之下,豈有一毫欺罔之意乎?曾以義立女子事,簡通已四五日,而同僚皆以待長官出仕論之云,故姑停之,及入筵中,言旣發端,故不得已亦爲啓達,而自上以受人指揮爲敎,臣不勝惶恐之至,請罷臣職。上曰,勿辭。
朝講罷出後,司諫李尙伋啓曰,臣將尹義立女子許婚一事,從所懷畢陳,而自上,至以受人指揮爲敎,臣雖駑劣,職是言責,不可强顔苟冒,請罷事。答曰,勿辭,退待物論。
掌令尹衡彦,初度呈辭。入啓。給由。
判尹金自點,初度呈辭。入啓。本職及兼帶竝遞事,允下。大司憲李睟光三度呈辭。加給由。
大司諫鄭蘊,再疏。入啓。遞差。
體察使張晩,沐浴事,平山地出去。朝報
巳時,太白見於午地。午時未時,日暈。酉時,日暈兩珥。春坊日記
上在慶德宮。停常參·經筵。
有政。
校理尹順之,初度呈辭。給由。經筵日記
卯時,有霧氣。巳時,太白見於午地。夜二更,流星出騰蛇星下,入婁星上,狀如鉢,尾長五六尺許,色白。五更,流星出壁星下,狀如拳,尾長四五尺許,色赤。春坊日記
上在慶德宮。停常參·經筵。
謝恩使拜表,親臨。
傳曰,李尙伋以愚妄之人,受人指揮,當國家莫大之事未結末,妄自擅論君父之前,肝膽盡露,昭不可掩,此習若長,國不爲國,姑先削職。
掌令尹衡彦,三度呈辭。遞差。
府啓,掌令金榮祖,正言朴潢,竝引嫌而退。相議有日,不受指揮,則啓出宜矣。別無可遞之嫌,相避之人,在下應遞,法例然矣,不可仍在其職,請金榮祖出仕,朴潢遞差。答曰,依啓。李尙伋,身爲臺諫,不識論事之先後,此雖似㤼於指揮,其庸愚,甚矣。避嫌之後,不爲退待,更陳前啓,此雖似蔑視君上,其無恥亦爲甚矣。如此之人,似不可一日冒在言地,而本府啓請出仕,未曉其意也。金榮祖,難免處置乖當之失,遞差。
持平成汝寬啓曰,臣至愚極陋,罕與人接,尋常論議,亦不聞知,故頃於筵中,不敢同辭陳啓,而必以尙汲,爲受人指揮而言,則恐無是理也。尙伋不憚犯諱觸忌,敢言人所難言之事,言雖失當,亦是貴也。人君聽言之道,不必使臣下擇言而陳之,雖言之狂妄,必優容而寬赦之,然後人得以盡言,上下之情以孚矣。若不然而加之以罪,則雖有骨鯁之臣敢言之士,誰肯爲殿下爲逆耳批鱗之言哉?臣之愚見如是,故處置掌令金榮祖之時,敢請出仕矣。榮祖旣以處置乖當見遞,則臣之所失,與榮祖少無異同,請罷臣職。答曰,勿辭,且尙伋等所爲,十目所視,似乎難掩矣,退待物論。
政院啓曰,臺諫以言爲職,故居是官者,含默苟容,非所以爲忠,而敢言不諱者,乃是誠於愛君也。故其言當也,則固當從之,如或有不可者,只當不用而已,其言之則乃其職也,不可以言而罪之也。李尙伋筵中所啓,雖涉率爾,職是言責,旣命遞差,繼下削職之命,至以處置出仕之故,又遞憲府之官,臣等竊恐,非所以待臺諫之道,有累於寬大之度也。雷霆之下,無不摧折,嚴譴至此,此後爲臺諫者,莫敢爲殿下盡言也。伏願少霽嚴威,以示優容之量。答曰,知道。朝報
巳時,太白見,於午時申時,日暈。春坊日記郞廳任瑋校正。郞廳金時芳書。
上在慶德宮。以大祭,停常參·經筵。
有政。吏批,判書吳允謙,參判張維呈辭,參議李明漢進,右承旨李楘進。
兵批,判書徐渻呈辭,參判金尙憲病,參議金止男進,參知李聖求入直,右副承旨李植進。
李楘啓曰,明日冬至拜表,視事,何以爲之?傳曰,晝講爲之。
又啓曰,謝恩使行次,江上搜銀御史,何以爲之?敢稟。傳曰,令其道都事爲之。
徐景雨啓曰,今見典獄署囚徒案,則纂修廳所囚八人,而竝以士夫奴僕,招引爲罪目,本廳於奴婢招引之事,不當干涉,而直囚者,至於八人之多,極爲非矣。請當該纂修廳官員,推考。傳曰,依啓。
獻納尹墀啓曰,頃日同僚,以處女單子捧納事,請推該官,簡通于臣,臣意論事不厭熟講,以待長官出仕議處,答送矣。厥後李尙伋,以榻前啓辭之故,重被嚴譴,尙伋,只緣筵中發端之說,有懷必達而已,寧有臺諫受人指揮之理乎?且臣當初旣見簡通,相與可否,則不可獨免罪責,且臣暑病極重,冒昧呈告,不得與同僚偕避,召命之下,又不克趨詣,言責重地,不可負罪冒居,請命罷斥臣職。答曰,勿辭。
缺啓曰,缺三行患暑痢呈告在家,昨日以方物封裹,無一進參之員,召命臨門,節行已迫,享儀甚嚴,臣雖病而不敢不進,雖進而不敢自列,曳疾負累,黽勉畢事,卽馳詣闕下,則闕門已閉矣。進退狼狽,今爲來避,臣之所失,至此尤大,請命罷斥臣職。答曰,勿辭。
徐景雨啓曰,獻納尹墀,執義鄭百昌,再啓煩瀆,退待物論矣。傳曰,知道。
又啓曰,大司憲李睟光,持平李景義呈辭,執義鄭百昌,持平成汝寬避嫌退待,兩掌令未差,今日以監察爲茶時之意,敢啓。傳曰,知道。
行大司諫洪瑞鳳來啓曰,獻納尹墀,持平成汝寬,執義鄭百昌,竝引嫌而退。國朝以來,大婚之定,必經初揀再揀,至於三揀之際,則須咨之大臣,斷之聖衷而行之,其所以愼重者,至矣,盡矣。今者諫院之簡通云云,又發於大事未結之前,所謂不厭熟講之說,不無所見,身上疾病,人所難免,請告調治,乃其所也。但未赴召命,義所不安,而自有應遞之例,言官論事,雖涉獨見,包荒之量,在所當容,當付憲府處置。此下缺
持平成汝寬來啓曰,李佑,本一幺麽無賴之賊孽也。言其罪則賣母圖嫡,綱常之大惡也。殺戮行㤼,國家之大辟也。告密而箝制士夫,則人情之疑懼日滋,橫恣而攘奪財貨,則閭里之怨苦日深,日次魚前督辦生物,則市利盡於其家,計間行廊,責立帶率,則平民爲厥輿儓,淫亂之行,不啻若狗彘,敗倫之事,無復有一理,有一於此,已不容誅,況一身而兼有之乎?殿下若以細微之勞,不忍竄斥遐荒,而欲使之悛改,則又不然缺一行言於稠人廣坐之中曰,發論臺官,吾當撲殺云者,無忌縱恣之狀,據此可知,改過遷善,非可責於此人,請勿留難,亟賜一念。謝恩拜表日,百官陪列隨行時,監察李,纔出闕門,旋卽騎馬驅出作門,見其官長步行,亦不肯避,其踰越防禁,慢褻體面,極矣,請命罷職。昨日方物封裹時,長興庫官員,愚庸昏錯,漫不省爲何事?至於相臣送言銓官,使之愼擇,各司如此之人,不可使尸居瘝曠,請令該曹摘發汰去。答曰,依啓。李佑事,勿煩。
備忘記,前贊成李貴軍官,分屬各處,似爲苟且,姑爲革罷。
傳曰,號牌廳事目,今幾許印出乎?問啓。李楘回啓曰,問于號牌廳,則昨日鳩集器具,今日始役,而不能及半云矣。
李敏求,以尙衣院提調意啓曰,春秋兩等進上弓子,所當造作,趁時封進,而院中入番之人,只三名內,弓房,以別造弓造作事,院弓人無遺捉去,以致進上弓子,不得造作,至爲悶慮。今後今番弓人,勿爲推捉,使之專意造作,及期封進事,各別捧承傳施行,何如?傳曰,依啓。
李敏求,以吏曹言啓曰,臺諫有闕,政事,何以爲之?傳曰,當日爲之。
又啓曰,臺諫出去,請出開門標信。傳曰,知道。
巳時,太白見於午地。申時,日暈。
吏批,以嚴惺爲司諫,尹衡彦爲司成,姜大進爲掌令,辛啓榮爲掌令,李潤雨爲校理,沈之源爲正言,朴潢爲司書。
兵批,金榮祖爲副護軍,南斗炯爲副司果,河泰齡爲副司果。燼餘
上在慶德宮。有拜表擧動,停常參,只晝講。
下直,甕津縣令池達沂。
有政。吏批,判書吳允謙進,參判張維呈辭,參議李明漢進,右承旨李楘進。
兵批,判書徐渻病,參判金尙憲査對進,參議金止男査對進,參知李聖求進,右副承旨李植進。
李楘啓曰,明日常參·經筵,取稟。傳曰,只晝講。
又以弘文館言啓曰,本館上番見在五員內,應敎李敬輿,以體察使從事官西下,校理缺受由,校理李潤雨,時未肅拜。副校理李景密,以號牌廳郞廳,除本司仕上直,副校理李景奭,今日政,獻納受點,晝講時刻臨迫,替直無員,修撰韓仁及,姑陞上番,牌招入直,何如?傳曰,允。
執義鄭百昌啓曰,臣忝在纂修廳郞廳,有京居人,春間招引奴僕,至於五口之多,頃者一口被捉,而其餘則不肯出給,卽使家奴呈刑曹,依法推治,方在囚者五人,而此乃刑曹罪囚也。前後呈狀,俱在刑曹,班班可取考,非敢誣也。其以纂修廳爲囚徒者,臣實未曉,而必有奸吏糊塗文書,敢爲此汚衊之計,或不謹修正之致也。臣雖無狀,粗識禁防,豈至於恣行濫越,自干邦憲,而平生心所痛惡者,橫加於身上,臣之有罪無罪,臣不敢多辨,而職缺八九字請命罷臣職。答曰,勿辭。
徐景雨啓曰,執義鄭百昌,再啓煩瀆,退待物論矣。傳曰,知道。
李植啓曰,左邊捕盜大將具宏,缺四五字密符還授,請出密通。傳曰,知道。
舍人,以左右相言啓曰,近日連有方物封裹,文書査對,六曹堂上,當爲全數來參,而各日合坐,來會甚少,事體極爲不當,不參人員,除公頉外,請竝推考。答曰,依啓。
持平成汝寬來啓曰,幺麽一佑,萬惡俱備,賣母,綱常之大變也,殺越,國家之大辟也。告密之害,甚於水火,攘奪之禍,毒於寇賊,爲私獄而竊公家之威柄,罔市利而聚民間之怨讟,淫穢之行,不啻狗彘,亂倫之事,無復人理,有一於此,已難逃於王法,況一身而兼有之乎?缺二行私一佑而不忍致法,其待佑則可謂仁矣。獨何待萬民不仁耶?臣等之踰月論列者,實出於士夫公共之論,決不敢構捏陷人,以欺負殿下,而殿下絶無信從之意,其待佑,可謂誠矣。獨何待士夫不誠耶?輿情憤鬱,久而愈激,請勿留難,亟賜一兪。執義鄭百昌,以忝在纂修廳郞廳,有京居人春間招引,至於五口之多,頃者一口被捉,而其餘則不肯出給,卽使家奴,呈刑曹依法推治,時方在囚者五人,而此乃刑曹罪囚也。前後呈狀,俱在刑曹,班班可考,非敢誣也。其以纂修廳爲囚徒者,臣實未曉,而必有奸吏糊塗文書,欲爲汚衊之計,或不謹修正之致也。臣雖無狀,粗識禁防,豈至於恣行濫越,自干邦憲也?缺三行糊塗文書,罪在奸吏,則前後少無所失,而旣在被推之中,似難仍在其職,請執義鄭百昌遞差。近來百官,怠慢成習,今日擧動時,東西班三四品,及堂上以上入參班行者,只四五員,所見殊極可駭,衆所共知,老病者及分明有頉人外,請不參人員,竝從重推考。答曰,依啓。李佑事,不允。
趙翼,以司饔院言啓曰,分院之設,自前擇其樹木茂盛之地,移來移去,而今則所設處,累年入樹取用,燔柴已盡,不得已他樹木茂盛處,擇地移設,乃能燔造矣。本院郞廳,爲先發遣,擇地移設,擧行條件,隨後磨鍊啓下之意,敢稟。且沙器匠五結復戶,自平時流來缺二行復戶故也。近來沙器匠等,聯名呈狀,呼訴不已,雖不得如平時滿五結,復戶減半,復戶事捧承傳,以示國家撫恤之意,使之存接,何如?傳曰,依啓。沙器匠復戶事,令該曹酌處。
吏曹,李景奭爲獻納,權勛爲鑑察。
兵曹,尹墀爲副司直。
辰時,日暈。晝講入侍,特進官李曙,知事吳允謙,參贊官趙翼,檢討官韓仁及,檢討官洪命耉,記事官任絖,記事官鄭沇,記事官具鳳瑞。
午時,上御資政殿,講孟子萬章下篇,上讀前受音一遍。檢討官韓仁及進講,自次國地方七十里,止因不可一二追復矣。上讀罷受音一遍,大文釋一遍。仁及,講旨義曰,所謂以是爲差者,蓋言上下之意也。上曰,其時大國不過百里,則頒祿之數,不爲少矣。諸侯惡其害己也,而皆去其籍云然,則後之分祿,其數幾何?允謙曰,戰國之時,不用先王之制,而不知其幾何,而大槪計地而收,計人而分,雖以一國享一人,而不自厚奉爲務,缺二行平地非如我國險阻之故耶?分地偏小,而制祿周足之意,誠未曉也。允謙曰,臣經過燕·魯·齊三境,非如我國山川樹木之交間也。其地無片土陳荒,皆是田場,故柴草等事,極以爲難,黍粟之根,皆爲取燒,而觀其田制,亦極方正而奇異矣。翼曰,所謂百里云者,非止一里也,四方皆百里之謂也。周初分割爲諸國,及至戰國,互相呑噬,多者或兼竝十諸侯之國也。上曰,君以十卿祿,但爲自捧,則似爲過多,又以此爲侍衛及軍士之用,則還似不足,其理未可知也。允謙曰,人君使喚二千一百六十人,豈至爲過多乎?上曰,不然,卿士大夫之外,雖有使令軍救荒之弊,而其所餘存,又幾何耶?仁及曰,聖敎至當,周之土,求以千金不可得矣。此皆漢儒所爲,故誠有缺四行分職而已,官員若少,則其勢或不無如此矣。上曰缺百云,則官亦不爲少矣。翼曰,非但在官者食祿,至於仕者世祿,然則頒祿之外,又有餘地之多也。上曰,以井田之法而見之,則其地似少矣。翼曰,方里而井,而一里爲一井,則其田幾何?以此見之,百里之內,井數必多矣。上曰,設謂四方皆百里,只是四百井也。上古之時,以至少之國,而卿士大夫捧祿之厚如此。惟我數千里封疆,何所捧之太薄如許?未知其故也。翼曰,孔子九倍其職,漢有二千石,而至稱萬石君家,未知米穀豐,而捧祿多耶?上曰,非但田場爲好,亦極力農所致,非如我國游手游食之多也。曙曰,我國稅法,一結上上田,則二十斗,上之下則九斗,故皆稱稅法重而貢法輕矣。近者貢法,益重於科外,而缺一行半上曰,貢稅之法,相較,故貢法益重,而民不支堪,此可察其膏瘠,定爲州稅之規,而近來廢而不擧,誠近於貊道,聞多有輕歇處云矣。曙曰,祖宗朝八月望後,守令例必覆審上監司,監司上朝廷,政府·六曹相議,定爲收稅之事,而近者不察其禾穀之如何,自下例必以下之下定之,災傷覆審之法,因此專廢,貢法則處處任自加設,故民不堪命,而稅入則無多矣。允謙曰,我國近來防納之家極富,而士大夫皆貧乏,甚可悶也。曙曰,二石所給司勇之祿,亦減之,何以爲國乎?翼曰,今者百弊俱興,必倍致力,可除諸弊矣。
講訖,曙曰,南漢山體城,初以今初五六日畢役,爲狀啓,而終面所築石子,皆遠在山底,運致不易,不得已將爲過限,而十日後,則必完矣。大槪僧軍罷歸,則城內資生之輩,勢必難支,役畢之後,亦當議定所當之人缺三行半於今年之內,而作一等事,已爲畢役。但城中必多儲粟,而兩西,以天使經過之故,無可容言,慶尙道路遠,莫可下手。竊念秋事,似爲豐實,令諸道各措數三千石,收入萬餘石之米,然後可以爲入保之計,而時未得其要矣。上曰,何以則可也?須僉議善思之。曙曰,差人貿販,可以得穀,而此非士大夫所可能,必知物價利不利者,可以擔當,而與此輩,何以爲國事乎?竊念三南,卽魚鹽所産之地也。今三南監司,取道內年例該曹所納魚鹽,使之販穀,且統營旬日之內,可辦千餘石之鹽,竝令煮取以助,何如?上曰,此亦令廟堂議處。曙曰,別造軍器三穴銃一千枝,鳥銃一千枝矣。計各官軍兵之數,分給之後,其餘則藏置於南漢城中,伏計未知,如何?上曰,此亦無妨。曙曰,臣所領軍缺二行縮而不至太多,且京鄕往來,不爲住着恒居者,自前年抄定於軍兵矣。上曰,是當初規劃組練之事,近未知着實爲之乎?曙曰,近來守令,或文或南,都不諳練。且將官輩,皆不稱職,故近送都監旗牌官于都會官,使之敎練矣。且軍器與貢物,近緣多事,國家專不顧念,壬戌條則以爲,不緊而一皆收來,甲子條又不許給,故典僕等,皆逃避不役,至於前所造箭鏃三千三百餘箇·槍刃三百餘箇,留在庫中,而提調無可畢造之路,槍柄所入木價,問諸下人,則答以二十斗,臣欲以十斗圖送,而本寺之員,自判事至參下官,惟數多而已,無以措手足,故欲待都監完結移排爲之,而又以此設監,似爲未便,今姑未定矣。上曰,自軍器寺無可少措乎?曙曰,小無可爲之事矣。至於賞典所給,缺三行曙曰,槍一千,已爲畢役,劍形造槍又一千餘柄,缺四五字者,幾四百餘,弓子二千張內,一千已造,一千無筋停止,未知何時可以完畢也。上曰,所造之槍,期爲合用,可也。如軍器寺所造,擧動侍衛時所用者,則甚爲無形,果安所施耶?方物所來,頗多可用矣。曙曰,臣所造制樣,正如常用刺虎之槍,故柄破則使之改備,所見雖不及本寺之制度,而其用之着實,頗勝於彼矣。上曰,其制似善矣。曙曰,劍槍四百餘箇,比諸下三道方物而甚精,此則已完,而但軍器寺,最爲無形,沿海貢物作米,還給本寺,則前造箭鏃,可以畢役矣。上曰,該曹必爲分給矣,政院問之。曙曰,號牌事目,明日午前,幾爲畢役,來五日當盡頒於外方矣。上曰,一邑頒送,凡幾件耶?曙曰,欲造二百件,大邑所送不過二三件,小邑亦一二件之送矣。缺二行謂諸公,必有所見而從之,今後必遵一切之法,而着實行之,可以成矣。曙曰,聖慮旣已定之,則巧拙雖未預料,而豈有不成之理?事目當署經於兩司,而兩司有故,尙不得爲之,日子時未能定之耳。但此事目,自本廳,使驛卒或京主人處,付送諸道,似爲泛然,自政院諭各道監司,使知爲民不得已之意,而仍令着實擧行,何如?上曰,所言甚當。曙曰,守令,招致頭項父老,諭以朝廷之意,諄諄然反覆開說,使下吏不得阻搪於其間,則民不至驚駭,事可以得成,而人之性品緩急,各相不同,例多行其自己是非,馴致逕庭之弊,今則竝四五邑定都會官。且定差使員,平其緩急輕重,一會于都會處,講定而後行之,則似爲便當,故敢達。上曰,此亦依爲之。曙曰,爲號牌則所謂閑丁,擧在其中,缺二行半但事係軍務,本兵不可不知,令本曹缺三四字允謙曰,韓仁及,不意承召入來,未及覽冊,辭以惶恐,誠是矣,凡經筵侍講,爲任不小,年少有聰慧文官之爲弘錄者,專意講明於經學,雖在方外,毋少怠忽,及入館中,尋常質疑,使吾學明,然後可以感發乎聖學,而近觀風俗,少不力學,專事詞藻,出身之後,便與書冊相離,雖或彌縫一時,其習豈不爲後日之憂哉?自前抄出年少之人,目爲專經文臣云,而今則只有其名,頓異其實,入侍經筵之人,各別抄出,着實擧行,何如?上曰,此欲別抄之言乎?允謙曰,弘錄中年多之人,不無摧頹之氣,而弘錄之外,亦豈無可合之人乎?如讀書堂被抄之類,則專尙詞章,不爲致力於學問上,使其儕類,於相逢之處入侍之時,專以經學,使相磨琢,可也。上曰,弘錄抄出之意,亦缺二行上曰,弘文錄時,若從公道,着實爲之,此甚美事也。近者臺諫,或不得其人,致有虧損體面者,此皆無益於上下也。臺諫所係極重,苟非其人,所損非細,須十分擇差,俾無一人未盡之事,可也。允謙曰,如小臣者,亦忝銓衡,論以事勢,則必有知人之鑑,然後可以擇用,而臣少不交游,本不知人,立仕以來,長在外方,及此年老,益無相識,注擬之際,必探於同僚或他人而爲之,其間所用,何知其必爲合當乎?以臣之故,國事日誤,今者下敎,臣未知歸咎何人,而向者李尙伋事,甚多未安處,渠若受人指揮,逢迎所爲,則其情甚可惡也。聞尙伋所見,自前如是,至議於同官,而非出於倉卒,則言難率爾者,則誠爲國也,以此若蒙情外之罰,則豈非未安之甚乎?上曰,所謂受人指揮者,非出於無據也。缺二行餘上曰,論事之體,前啓先之,新啓次之,而此則缺六七字未及前啓,未知亦出生㤼而然乎?允謙曰,尙伋所爲生㤼之致,豈有他意乎?上曰,國事漸爲不正變矣。未及三揀之前,外間有何所聞,至證於韋后耶?尹義立女子禁婚之事,韋后何預焉?其意誠未可知也。允謙曰,開筵已多年矣。進講之際,每從下聞上講讀,則聖學漸至高邁,臣等誠幸甚幸甚。文義之不明,寔由識見之不明,則文義甚大緊,而過乎此,則根本上用力,必已厚矣,誠爲美事也。常於講讀之外,着力根本上功夫,未知今幾至矣,而爲學之要有二,尊德性·道問學而已。所謂尊德性,乃講學工夫,而道問學,卽根本上用力處也。存心於此,則義理間自然相合矣。且性發之爲情用,情爲大本,故喜怒哀樂之未發,謂之中,缺二行上曰,七情所發,無過不及,豈非難事乎?追後思之,居多致誤,當其時有過不知,爲非不識,以致事不適中者,比比,此則卿等隨事言之,可矣。允謙曰,臣等誠意淺薄,恐不能孚感於上,而自上常欲使臣子,皆懷盡忠之心,臣等亦何但期上以今主而已,必欲致之於聖人地位,此必着力不弛,然後可以幾及矣。今聞臨事不知過與非之敎,於此可知平日用功處也。專然放心則已,若欲爲善,其至何難?或有期待者,或有偏係者,或有辭氣之所牽者,皆不脫出於此,而心旣平正,則自然覺其非者,若或作輟,何以見功?尤可惡者,留滯偏係二件事也。臨事之際,每爲所暴,而七情之中,怒之害,爲尤甚者,以其血氣所生,易發而難制故也。匹夫乘怒,所傷猶多,雷霆之下,一若施怒,則其爲傷損,豈輕缺二行院前旣陳啓,而今者吳允謙,又以七情論之,臣亦缺二三字敢言之道,須要寬仁廣採,可也。人品不同,或不能周徧,不敏於事,而其心則有忠實者,或不習於朝廷上事,至於體貌間,而其行則有可取者,臺諫以言爲職,則其言雖或未盡善,而以此罪之,未知如何。上曰,非以言罪之也。受人指揮,似有牽制之狀,故如是,豈其言之善不善之然乎?言雖狂妄,出於其心,則可也。被牽於人而爲之,則甚爲不當,且其漸不可長也。翼曰,自上下察,如此則宜矣。第聞尙伋,在方外,已有其懷,而但不習朝廷間事,陳啓之際,未免失體,此則須爲容恕,有得於待言者之道也。況聖人赦小過,彼旣無心之致,而情非有他,則豈非可赦之地乎?上曰,或生㤼或無心所致,則雖有過重於此者,何罰之有?臺諫所論,缺二行事雖微細,而受人指揮,則國家當重治其罪矣。翼曰,臣與尙伋,止有一二面分,因朋輩聞之,誠爲朴直,而非浮詐之人云,其日之事,未知如何爲之,而豈有牽人指揮而然乎?上前所爲,或不無其失,而曾前所懷,入侍偶發,保無他意,更爲下察,幸甚。燼餘
上在慶德宮。停常參,只晝講。
有政。吏批,判書吳允謙進,參判張維進,參議李明漢病,右承旨李楘進。
下直,龍岡縣令禹甸。
李楘啓曰,明日常參·經筵,取稟。傳曰,只晝講。
趙翼啓曰,假注書鄭百亨,稱病不仕,至於一旬。請改差,其厭憚避事之習,不可不懲,請推考。傳曰,依啓。
吏曹啓曰,臺諫有闕,政事,何以爲之?傳曰,當日爲之。
掌令姜大進啓曰,臣於前月,文臣試射時,重患霍亂,未得進參,方在應推之科,不可仍冒風憲,請命罷臣職。答曰,勿辭。
獻納李景奭來啓曰,正言沈之源,未四品當爲署經,而司諫嚴惺未肅拜,正言金南重病未出仕,雖不備員,臣與大司諫洪瑞鳳,爲署經齊坐之意,敢啓。傳曰,知道。
備忘記,傳于趙翼曰,木綿十五同,米一百石,貞明公主家舍造成處,題給事,言于該曹。
趙翼,以司饔院言啓曰,今日內資寺進上,日下酒味酸薄,人不敢近口,使之改進排,而累次摧促,趁不成納,莫重御供,慢忽若此,事情極爲駭愕,請當該官員,從重推考。傳曰,依啓。
持平李景義啓曰,缺二行或不無風聞之差,同僚皆以此引避,而臣於前月念間,行步失足,脚脛重傷,加以風眩轉劇,寒勢交攻,仍成氣瘧,間日作痛,證勢深痼,愈往愈劇,不得已冒昧呈告,已十餘日子矣。再昨政院,始爲入啓,旋承還出給之命,臣誠惶蹙,措身無地,同僚引嫌,旣不得偕避,拜表擧動,亦未能進參,臣之前後罪戾,至此而益無所逃矣。風憲重地,決難冒居,請命罷斥臣職。答曰,勿辭。
徐景雨啓曰,掌令姜大進,持平李景義,再啓煩瀆,退待物論矣。傳曰,知道。
政院啓曰,國家財用,無非出於民者,故缺一行餘若不撙節,則易至耗匱,害將及民,況此板蕩之餘,國儲已竭,民力已窮,則尤當愛惜財力,凡百用度,雖在不可已者,皆須十分裁節,庶可支過,以寬生靈一分之害。反正以來,不幸連歲凶歉,又國家多事,征斂未已,民窮已甚,而今年又値無前之詔使,竭一國之財力,前頭督府所求,邊餉所輸,亦罔有紀極,今之國計,可謂岌岌矣。今者貞明公主處,木十五同·米百石,特命題給,臣等固知殿下仰體大妃慈愛之情,而有此賜給也。然無故賜給米布,至此之多,當此蕩竭之日,豈宜有此浪費?非但該曹難以供應,使孑遺阽壑之民,聞此擧措,必謂聖明不恤民命,徒事侈費,其爲聖德之疵累,實爲非細。且公主第宅,缺一行半豈又賜給,以助過制之役乎?伏願還收題給之命,以惜財用,以重民力,不勝幸甚。傳曰,知道。因國儲竭乏,未能自公家營造,予常不安于心矣。爾等勿爲防塞,言于該曹。
持平成汝寬啓曰,臣伏見持平李景義,以李期遠事避嫌矣。當初臣實發論,則論事失實,責在臣身,不可偃然處置他人,請命遞斥臣職。答曰,勿辭。
徐景雨啓曰,持平成汝寬,再啓煩瀆,退待物論矣。傳曰,知道。
李敏求,以宣惠廳言啓曰,備邊司啓辭內,因都體察使啓,廣州癸亥條未收米,待秋成收捧山城事,啓下矣。近因國家多事,各官趁不督送,本廳收米,各官雖有未納之數,亦繫缺二行日加月增,以此廳儲,常患乏絶,揆以事勢,未遑恤他。且上年旣因體府之啓,廣爲收米三百石,已爲留峙於山城,今又有此啓請,本廳所儲,方爲竭乏,繼用無策,至爲悶慮,啓辭內辭緣,決難捧行之意,惶恐敢啓。傳曰,知道。本廳雖無此米,可以安過,依前啓下施行。
又以號牌廳言啓曰,號牌事目,先運已爲印出,而今當頒送御覽三件,粧䌙以進矣。所印之數不多,兩界及兩南,爲先下送,他餘近道,隨後印出,數日內分送之意,敢啓。傳曰,知道。
獻納李景奭來啓曰,李佑,惡極罪重,在法難赦,流諸遐裔,亦云末減,而兩司論執已踰月矣。聖批一向以不允答之,臣等竊惑焉。渠以一時偵伺之微勞,旣蒙格外之賞,兇性悖行,日以滋甚,私獄囚人,告密脅衆,種種罪惡,難以盡擧,王法若行,則此賊不可付處而止,請亟命遠竄。朴守緖·鄭佃,俱以陰兇無狀之人,不缺三四字人久矣。守緖則傳示曹友仁西宮詩於大珩,以爲自已發身之贄,幾置友仁於死□,反正之初,物議以爲友仁旣得甄敍,則守緖當伏刑章,而不幸網漏矣。佃則遐方賤氓,附諸元兇之門,冒居分曹之任而已。初無相與於友仁之詩禍,而近來出入士大夫家,大言無忌,必欲因此得賭美官,人皆怪罵。今者兩人,同氣相求,陰嗾無賴,投疏自衒,譎腸兇肺,露盡無餘,大非難明未辨之事,其欺君父蔑朝廷之罪,不可不懲,請勿留難,亟命削奪官爵,門外黜送。卽者伏見傳敎,以木十五同米百石,題給于貞明公主家成造處,臣等不勝驚訝之至。目今軍興八年,運餉缺二行況此米布之數,至於此夥然,公主第宅之過制,未免於國人之非議,前日言官之力爭而中止者,只爲聖上體奉慈旨之至意耳。今者天災地怪,示警重疊,正當恐懼修省之不暇,侈靡諸習,亦宜在裁削之中,此等土木之役,縱不能禁遏,乃反助之乎?請還收成命。古昔人主聽言之際,和色而納之,虛受而容之者,非皆言言可錄,而施諸事爲之間也。不如是則芻蕘之說,無以資聖人之擇焉。況臺諫,旣任耳目之官,則當許以有懷必達,言而可行則採之,不可行則置之而已,不可遽加摧辱之辭也。頃者李尙伋,以啓辭失體之故,特命削職,嚴譴荐降,尙伋歷任州郡,未諳朝廷之事體,惟懷愼揀正始之重,率爾徑達,缺五六字或未免有顚倒之失,而似無他意於其間,豈有身爲臺諫,受人指揮,而蔑視君父之理哉?聖敎所斥,多有未安之辭,不啻訑訑之聲色,瞻聆所及,莫不觖然。傳所謂害於其事者,不幸近之。臣等今日所論,非敢私一尙伋也,深恐有累於聖上翕受之量,有乖於祖宗朝待言官之盛規也。請還收李尙伋削職之命。答曰,公主第宅,因國儲之蕩竭,未能自公家營造,予嘗不安于心矣。今此題給米布,乃是應爲之事,而實非浪用之比,勿爲煩論,以安予心。且李尙伋,顯有受人指揮之跡,十目所覩,其可掩乎?爾等徒知摧辱臺官之爲非,不知摧辱君父之罪爲重,使恃功驕恣之人,翺翔於城中,似乎不識輕重矣。他餘事,竝不允。
晝講入侍,知事吳允謙,特進官韓孝仲,參贊官徐景雨,檢討官韓仁及·洪命耉,記事官任絖,記事官鄭沇·具鳳瑞。
午時,上御資政殿,講孟子萬章下篇,上讀前受音一遍。檢討官韓仁及,進講,自萬章問曰敢問友,止孟子言必稱之也。上讀新受音一遍,大文釋一遍。仁及,講旨義曰,友者所以友德輔仁,脫有所挾,則是無誠也。雖以天子之威,不得與之友矣。蓋獻子,與五人交,若有其勢,則五人豈有相交之理?且五人,亦獻子之勢,則必爲獻子之所賤矣。允謙曰,所謂資其勢之勢字,似是力字之意,而近思錄朱子缺二行叔向之入,伸其足曰缺二三字之處,不敢伸之云,則其見憚於晉國可知,而然此但致敬於外貌之末,不以誠實對之,平公答問治國之道,則晉雖衰亡,豈無所益乎?且用上敬下之說,此人君所當用力於接下之際也。書曰,接下思恭,苟能居君上之位,而執敬信以接下,則名所歸也。臣近見自上接下之禮,極爲謙抑,誠爲幸甚。第不徒事於外貌,而推之於誠實之地,則奚但接下之得其道?其於聖德,亦自有進益之效矣。允謙曰,彦唐人物,未知其高下,而晉平公以天下大國之君,待之極用謙損,如子弟之事父兄,其待賢之道,可謂至矣,而亦衰世之所罕有也。上曰,何以但能致敬,而不能用耶?允謙曰,孟子以此故,謂非王公之尊賢也。仁及曰,齊使至晉,問於叔向則答曰,厚賦,而唯池臺是崇,政歸於私門,其能久乎?以此見之,平公之惟務宮室,不務勤於致治矣。允謙曰,平公雖不勤於致治,而其待賢之道,則可謂至矣。人之氣稟,雖知待賢之道,而缺五六字則不知所以用之,但能尊敬而已,何以治國爲哉?以凡人言之,若見先生丈者,則知其尊敬其人,而不能法其行,學其業者,有之。晉平公所爲,亦近於此也。且貴貴尊賢,其義一也,而貴貴之道猶存,尊賢之風已蔑,則治道風俗之皆不及古者,於此可見矣。
講訖,允謙曰,近來赴京之行,例被各衙門需索之弊,故必多齎銀蔘,以爲得達竣事之具,而冬至使全湜之行,戶曹所給人蔘,前後通計只八斤,故全湜臨行悶迫之意,懇惻於辭氣之間,所見極爲未安。且節使非如他使之比,及至登州,必須多用人情,打發夫馬,可以及期入京,而其所齎些略如此,臣未知何以往還也。臣新經其行,有同傷虎,而目見全湜行李之草草,敢此煩達矣。上曰,戶曹所儲已竭乏而然乎?言于戶曹,斟酌加磨鍊以送。允謙曰,臣行所齎缺一行半資用於行中,譯官處,甚爲未安矣。上曰,前聞中原之事,雖尋常節使之行,而所齎之物,若爲些少,則其行李甚艱云。近日往來之所以爲難者,勢所然也。允謙曰,臣帶行譯官,亦有數三度更爲赴京往來者,皆言行路之艱難,館待之不足,頓不如前日,故往來甚爲悶迫云。此不須聞而知之,見得到此,人物所爲之致,則伊事勢則然,大朝廷如此,天下事可謂罔極矣。燼餘
上在慶德宮。停常參,只晝講。
李楘啓曰,明日常參·經筵,取稟。傳曰,只晝講。
又啓曰,冬至使江上搜銀御史,敢稟。傳曰,令本道都事爲之。
鄭蘊啓曰,任絖,病不得察任,以修正假注書尹絳兼察之意,敢啓。傳曰,知道。
趙翼,以戶曹言啓曰,號牌所用象牙,及黑角甚多,黑角則自本曹當爲措備,而象牙則非可貿之物,辦得極難,誠爲悶慮。此下缺
上在慶德宮。停常參,只晝講。
下直,江原監司金尙,咸從縣令李元吉,舒川萬戶金得男,海州牧使吳允諧。
卯時,有霧氣。巳時,太白,見於午地。
趙翼啓曰,明日常參·經筵,取稟。傳曰停。
徐景雨啓曰,執義在外,大司憲以下,避嫌退待,今日以監察茶時之意,敢啓。傳曰,知道。
正言金南重啓曰,螻蟻微臣,尸素言地,賤疾爲祟,愈久愈重,頤下浮氣,蔓及髮際,頭部沈痛,危證轉劇,帶職伏枕,今幾日矣。冒昧陳疏,已負瀆擾,缺一行昨夕下吏,持多官避嫌之草,屬臣處置,非但疾痛方苦,不堪出仕,顧念拜表擧動,臣亦未參,則逋慢之罪,固所難免,何敢負罪而偃然處置乎?況未卽具由引嫌,今始扶病來避,以致處置之稽延,臣之所失,至此尤大,不可仍冒,請命罷斥臣職。答曰,勿辭。
鄭蘊啓曰,注書金霱,掃墳事,受由出去,請假注書差出。傳曰,允。
又啓曰,假注書柳景緝,托稱出外,再三催促,無意進來,請推考,他假注書差出。傳曰,允。
徐景雨啓曰,正言金南重,再啓煩瀆,退待物論矣。傳曰,知道。
政院啓曰,卽刻慈殿以諺書,下敎于本院,大槪以貞明公主營造米布題給事,慈旨深以爲未安。有此懇惻之敎,此事還收之意,臣等已盡陳達,至孝之道,安親爲上,豈可浪費已罄之財用,重貽慈殿軫念乎?所賜米布,宜令該曹勿爲擧行。且此諺書傳敎,倂爲封納之意,敢啓。傳曰,知道。已令該曹題給,今不可還收矣。
李植,以內醫院官員,以都提調·提調意啓曰,桑寄生,最是緊重之材,産出於黃海白翎島,而一自斫伐之後,絶不封進,極爲駭憤,前者發遣官員於兩南海島,搜得採來,仍封標寄生之木若干條,令本官別定守直矣。今春下送院官,則前所封標之木,已摘無餘,若非院官出入諸島,窮盡搜覓,則二十餘兩寄生,亦難採得,本官旣不守直,又從以摘取,痛駭莫甚,當該官吏,從重推考。自今別爲守直培養爲當。且寄生遺在乏少,不可拘於月令,而不爲措備,令本道審藥本官守令,眼同優數擇取封進事,全羅監司,左右水使,及統制使處,竝爲下書。黃海道則委遣院官,躬進白翎僉使,一同搜覓採來之意,黃海監司處,別爲下書,何如?答曰,允。
徐景雨,以義禁府言啓曰,本府非他衙門之比,以王獄重地,郞廳一員則當直,二員則本府晝夜守直,不離一刻,而都事十人內,別試初試參榜者,多至九人,講經日期臨迫,所當依例給暇,而如有時急公事,則餘存一人,其勢必未及周旋,假都事三人,令該曹速爲差出,何如?答曰,依啓。
李植,以禮曹言啓曰,缺十餘字自前揀擇前,預設都監,已有規例,今此世子嬪,已經再揀,都監設局事,何以爲之?敢稟。傳曰,依前例爲之。
又以禮曹言啓曰,王世子入學,因本曹吉日推擇單子,秋冬間退行事,曾已下敎矣。目今秋節向晩,入學吉日,令日官預爲推擇,何如?傳曰,允。
又以都摠府言啓曰,今日入直軍士,中日習射,請出標信。傳曰,知道。
傳于李植曰,詔使時京外銀蔘用下之數,詳細書啓事,言于該曹。
弘文館修撰臣韓仁及·金光炫,副修撰臣洪命耉·李省身等,伏以掌令姜大進,以臣於前月文臣朔試射時,重患暑癨,未得進參,方在應推之中,不可仍冒。持平李景義,以李期遠敢爲其賤産圖錄原從,抵書所親,情狀已露,及其就理,變幻辭說,誠不足取信,而臣等所論五人云者,或不無風聞之差,同僚皆以此引避,而臣於去月念間,行步失足,脚脛重傷,不得已冒昧呈告。再昨政院,始爲入啓,旋承還爲出給之命。臣誠悚蹙,措身無地,同僚引避,旣不得偕避,拜表擧動,亦不能進參,臣之罪戾,至此無所逃矣。決難冒居,持平成汝寬,以臣伏見持平李景義,以李期遠事避嫌矣。當初臣實發論,論事失實,責在臣身,不可處置他人。大司憲李睟光,以臣以螻蟻賤疾,仰煩天聽,特蒙例外加由之命,而猶復陳乞,瀆擾之罪,無所逃矣。至於頃日諫臣,因論事之故,重被嚴譴,夫官以諫名,所懷必達,舒究其言,則固無他意,而遽加罪斥,竝遞請出之臺官,雷霆一震,衆聽所關,非聖明優容耳目之盛意也。臣在病告中,旣乏補衮之能,徒積曠官之誚,臣且於方物封裹之日,未赴召命,殊失人臣不俟駕之義,負罪如此,決不可仍冒。掌令辛啓榮,以臣被抄試射,而癸亥冬,以才疎減下,去年春夏,不爲往參,故前朔試射,亦不進去。今者掌令姜大進,以試射不參,在應推之中,引避臣當爲處置,取見兵曹文書,則臣名亦在其中,而其時臣,得患暑痢,呈旬本曹,故下吏曚然抄錄,以呈旬懸頉矣。且姜大進,亦以呈旬,不參試射,而旣爲引避,則與臣所失無異,尤不可處置。獻納李景奭,以臣昨者,缺十餘字有未安之敎,所當具由卽避,而闕門已閉,故悶默而退矣。李尙伋所論之事,果涉狂僭,而槪不遇未諳事體經易失次,其心則似無他矣。上敎正惡其爲臺諫,而受人指揮,嚴旨之下,乃所以痛絶此弊,而但其實狀,或未必然,天怒太遇,有欠來諫之道,故敢請還收制命矣。聖批至以徒知摧辱臺諫之爲非,不知摧辱君父之罪爲重,使恃功縱恣之人,翺翔於城市,似乎不識輕重爲敎。臣誠惶恐,而爲惑滋甚。大槪事係筵中,其時辭氣間曲折,雖未可詳知,而乃其所達之事,亦不過出於愼揀正始之意也。凡言官之論斷人罪者,必以一時之公議也。其人罪狀,暴著於朝廷之上,人皆曰可罪,然後乃請罪焉。今此聖敎中所謂恃功縱恣之人,雖未可的指某人,而若以罪狀暴著於朝廷之上,人皆曰可罪者,言之則似乎未也。此則臣不敢多辯,而所見之迷惑如此,聖敎又如彼,臣何敢自恃妄見而仍冒乎?司諫嚴惺,以臣今朝以肅謝事,詣闕,大司憲李睟光,掌令辛啓榮,亦爲入坐於憲府臺廳,臣就見睟光,次見啓榮,下語之間,言其引避之意,臣亦隨問而答矣。今者下吏持辛啓榮·李睟光避嫌之草,屬臣處置,臣旣與相見,卽處其避,誠有所未安於心。且兩司臺廳之設,彼此有截不可私覿,而偃然相就,不覺其體面之損傷,臣之所失,至此尤大。正言金南重,以螻蟻微臣,尸素言地,賤疾爲祟,逾久逾重,冒昧陳疏,已負瀆擾之罪,而昨夕下吏,持多官避嫌之草,屬臣處置,非但呻痛方苦,不堪出仕,顧念拜表擧動,臣亦未參,則逋慢之罪,固所難免,何敢負罪處置乎?竝引嫌而退。試射之時,雖或未參,而以病呈旬,顯有公頉,則皆不在應推之中,疾病甚重,累次呈告,則同僚引嫌,不得偕避。拜表擧動,亦未進參,勢所然也。當初發論,未有所失,而引避之後,旣請出仕,則不可以此每每引嫌,因病呈告,至於陳疏,則不得供職,固其所也,而未赴召命,自有應遞之例,天怒太過,有欠容恕之道,論斷人罪,必以一時公議,則具由引嫌,未爲不可,缺十餘字往見卽引避,則言甚苟且,事涉故犯,呈疏受由,病且深痼,則未參擧動,有何所失?請掌令姜大進,持平李景義·成汝寬,掌令辛啓榮,獻納李景奭,正言金南重出仕,大司憲李睟光,司諫嚴惺遞差。取進止。答曰,依啓。
徐景雨啓曰,弘文館臺諫處置後出去,請出開門標信。傳曰,知道。
又啓曰,臺諫出仕事,命下矣。闕門已閉,明日命招之意,敢啓。傳曰,依啓。
夜一更,熒惑色赤芒角。
上御資政殿,引見江原監司金尙,海州牧使吳允諧,咸從縣令李元吉,舒川萬戶金得男,都承旨鄭蘊,假注書尹絳,記事官鄭沇·具鳳瑞。上曰,卿除本職有日,本道有何弊端云耶?尙曰,尙未赴任,不可以聞見而陳達,小臣之意則以爲前頭之事,莫大於號牌,赴任之後,當務此事。上曰,號牌,國家不得已爲之,以言乎國弊,則國無兵,以言乎民弊,則民被隣族之侵,必須善處,然後民不至騷擾矣。尙曰,本道土瘠民貧,邑居鮮少,小臣旣無才局,且不經事,遽授重任,惟思盡心竭力,而恐有僨事也。上曰,本道徙民之弊,比他道似歇,人心淳朴,此則與兩南大異,方伯之臣,惟思盡心爲之。尙曰,盡心竭力爲之,爲計耳。上曰,前仁城君,雖得罪而去,先王遺體,久在嶺海之外,予甚愍然,雖不下敎,各別勉待。尙曰,缺二行凡民瘼及變通之事,往而熟知之,後當盡力爲之,小臣待罪該曹,曾得見之。凡藩臣,雖陳㦖迫之事,而戶兵曹及各司,例不顧見,至於廢閣不行,如此則臣恐藩臣,未能宣布於外方也。上曰,受任於外者,務外事,在本兵者,本兵之任。至於方伯之事,或有所妨害,而重大之事,豈有內外?卿往而狀啓,可也。上謂允諧曰,本州有何弊端云耶?允諧曰,小臣不得赴任,而聞其弊端,則不多矣。近來各官,無不板蕩,而海州尤甚,他餘事不必盡達,而元穀之數,置簿則多五六年,前守令多有不謹之人,盡偸官穀,而以散在民間懸錄云。民若受食其穀,則可以督捧,而至據不謹官員偸食之數,徵責於民,甚爲悶迫。臣往與監司,相議啓達爲計,而今入榻前,故敢此仰達,缺二三字一時蕩滌,臣之望也。臣就見重記置簿,則缺三四字價未捧者,正鐵價未捧者,戶籍紙價未捧者,如此許多之物,不可盡徵於民間矣。上曰,元穀之未捧,非但缺四五字國之弊,未可盡爲蕩滌,爾往而與監司議啓。允諧曰,小臣亦知國儲蕩竭,而事甚悶迫,故敢稟。上曰,近年以來,兩西尤爲板蕩,受任之人,竭力爲之,可也。允諧曰,小臣才智淺短,推思勉力,而恐不能稱塞聖意也。軍額一事,有隣族侵徵之弊,盡爲逃散,此甚悶慮事也。上謂舒川萬戶金得男曰,邊將之職任,有何等事耶?得男曰,未得赴任,姑不詳知,凡爲此職任者,修機械修舟楫,而軍士散亡,無由修葺,爲其邊將者,惟其一死而已。聞舒川亦無軍士,只空守云。若値賊來,則何以防禦乎?上曰,近來添入之軍,不多而然矣。蓋各浦之板蕩,由於邊將,不恤軍卒,以致此患,凡案集散亡,撫恤軍卒,爲第一務也。得男曰,受邊將之任者,此外有何他事?自前水軍一百二十名,而今則只餘九名,何缺一行餘七事,何事何事?元吉曰,農桑成,學校興,賦役均,姦猾息,戶口增,軍政修,詞訟簡,乃七事也。上曰,所當務者,不出此外,此外何加?元吉曰,道內有兵使·監司,聽其指揮,隨力爲之。
晝講入侍,特進官沈悅,同知事吳允謙,參贊官李植,檢討官韓仁及·李省身,假注書尹絳,記事官鄭沇·具鳳瑞。上御資政殿,講孟子萬章下篇,上讀前受音一遍。韓仁及進講,自曰今之諸侯,止不必强爲之說,音釋各一遍。上讀罷受音,大文釋各一遍。仁及,講論旨義曰,聖人之事,惟義所在,莫不當理,萬章之學不逮,每每發問兆字,猶來之端也。省身曰,孔子爲大司寇三月,魯國大治,幾乎行道矣。上曰,獵較有二說,何者爲是?仁及曰,臣在外間,亦嘗議之,或謂奪禽而祭,或較其所獲之多少,上一說則庸常,而下一說則似優矣。省身曰,下一說,不至於爲害矣。上曰,下一說,亦不好,而奪而祭之,必無理也。吳允謙曰,奪而祭之,無據無理,下一說從俗也。缺二行仁及曰,盡信書,不如無書。李植曰,豈如是乎?孟子之有說,後人未解也。允謙曰,果如此言,下章先簿正祭器,亦未可知也。孔子之仕,兆足以行矣,而註之所云,不同,不可知也。李植曰,知正道可行而來矣,不能遂行而去之,此說未爲不可。允謙曰,小臣常常疑之矣。如朱子所言,或可以質正,則庶有可解之理矣。上曰,以大文見之,可也,何必見註?雖大文之有疑,姑闕之,可也,況註乎?允謙曰,聖敎然矣。上曰,萬章徒知不受之爲淸,而每每問難,終未之解聽也。允謙曰,孟子之門,惟萬章問難,而所見亦如此,比之於孔門弟子,則遍〈是〉若此,一何人才之降殺於其間耶?上曰,孔門豈無萬章之類乎?但世道漸降,而人才皆如此,固其然矣,況孔門亦有樊遲之問矣。上曰,衛靈公,已有際可之仕,而亦有缺三四字事歟?允謙曰,靈公與南子同載,而孔子猶缺四五字不悅,孔子亦示天厭之,誓或不失於禮缺六七字凡禮貌,豈但爲交接之間哉?惟誠爲貴缺五六字誠不爲篤實,未知此說何如也。允謙曰,聖缺四五字是故,能以禮讓爲國,於爲國乎,何有?此乃聖人之訓也。省身曰,孔子謂衛靈公,無道之君也。上曰,至於衛靈公公養之仕,尤爲可疑,苟是出公輒,則不當謂之公養之仕。允謙曰,此非出公輒,而苟是公輒云,則尤不可仕也。上曰,公養之仕,非孝,公則何公耶?允謙曰,孝公適當其時,故後人疑其出公輒也。靈公缺介之時,孔子亦必適當也。朱子斷此章之意曰,不必强爲之說,朱子亦疑之耳。凡經學必須竭誠思之,而欲知之處,苟疑於心,則亦待後日,而自有通曉之處,此則辭受取予之間大義也。
講訖,沈悅啓曰,法典之內,稅法九等,自上之上,至下之下也。近年以來,無豐登之歲,故下三道若干處外,皆用下之下,此非法典本意也。小臣受由,見畿邑缺一行半雖使田夫自言,必不言下下。況今國儲已竭,田則仍存下下之規,水田則爲下之中,而限今年爲之甚當矣。且曉諭民間曰,今年之豐稔如此,國儲之蕩竭又如此,以示限今年加稅之意,則民必不怨矣。鄭蘊曰,外間聞有加賦之言,是果戶曹之議也。廢朝十年,民在水火之中,反正後猶未免水火,若以今年稍豐而遽爲加賦,則民心怨苦不貲矣。況咸鏡道以旱災失農,黃海道亦田穀甚不實,小臣所居近處,亦平平而六七月旱甚,發穗多不實,木花亦枯落,豈可以京畿等道豐登,爲此加賦之說乎?悅曰,然則安用九等之法乎?只言下三道·兩西之事矣。上曰,載在法典,似可遵行,而但累年不豐,散在民間者甚多,當先收未收,而暫見小豐,又欲缺四五字民謂斯何,苟無散在,而歲亦連豐,則何患缺六七字鄭蘊曰,上敎,當矣。如此則可收逋欠矣。悅曰,缺七八字逋欠三年之內,難可收矣。十年之內,豈可期缺六七字臣之意,亦以爲只收稅於水田,爲可矣。江原道田則如前不加,可矣。上曰,都督處所貸之物,速爲輸送,未知何以爲之。悅曰,前送人蔘二千斤,則計之以爲□兩,而黃金亦送矣。田米二千石,太一千石,今將載船發送矣。我國之人,不好田米,而唐兵軍糧,則例好田米,故送之矣。上曰,前日所送四千石,亦已送於鐵山耶?悅曰,已發船矣。上曰,銅鐵,我國不可用之物,多送之故,都督每以所産稱之矣。悅曰,所産之說,接伴使,宜所發明矣。前送之鐵,都督以爲不用云,而皆自倭中出也。今以二千斤,付於謝恩使,所騎之船,且銀價之鐵,當自京貿送,而倭館所存,亦不多矣,況都督之事,逾久逾甚?今送商人百名於列邑,而百人各率家丁,遍備民間,則民何以堪之?或爲奏文,或使管餉,方伯接伴使缺一行半勢亦不得已之故也,難可以口舌爭之也。悅曰,所彌島,則越海往來,多有弊端,竝其馬給之,可也。上曰,此言似是,而但以都督之故,平安一道,馬將絶種,何必盡給之哉?悅曰,見接伴使狀啓,則都督云接待天使之時,不須多給銀子,而自我俾無使梗之患,渠則給以二萬兩云,此人所爲之事,誠不可測也。上曰,日後之弊,何可盡言?此人之事,不爲誠實,今來家丁亦曰,以天使事欲奏文云云者,尤爲虛無。悅曰,近來受米麪之處,乃別營也,而監受官員,軍資監則七員,廣興倉則四員,而職務之煩,則廣興倉,尤甚於軍資監矣。廣興倉守,爲長官,而今則以侍從遞任之人,例付此職,守之爲任,反似傳舍,吏曹判書方在此中,今後則文·南中各別精擇,以爲久任,何如?上曰,依啓。漕船缺五六字甚,長官不可不擇。允謙曰,廣興守事,缺六七字欲移李汝璜,而以相避不得已而進之,缺五六字錢穀之事,宜擇勤幹人,故前達鄭孝誠缺四五字旣授本職,相與同事,則果不誣矣。悅曰,傳聞之事,雖不可知,而頃聞全羅監司閔聖徵,以臣爲壅蔽云,極爲惶恐。臣意,國家經亂以後,人蔘不足,故以此啓辭,以爲開城蔘商所在,此可易貿,而豈知天使竝取蔘銀乎?其時聖徵狀啓之來,臣與大臣相議,卽爲回啓題給伊川田稅及所給物貨,而至以壅蔽指鹿爲馬之說,仰達云,人臣之罪,莫如壅蔽,尤爲惶恐。上曰,聖徵只言狀啓,不爲回啓之事,別無指鹿之說矣。悅曰,見注書草冊者傳之,尤爲惶恐。上曰,受方面之任者,例恐所達之事,不卽回啓也,安心察職。上謂鄭蘊曰,南方有何弊端,農事亦如何耶?蘊曰,種種之弊,不可盡達,而禾穀不好,木花亦無,而當初蕩缺一行餘催督,故民生不堪其苦,今則天使已過,未知前頭之事何如,而已往之時,守令皆以刑杖從事,伏願聖上,克解倒懸之苦,幸甚。小臣所居之鄕,山高水深,木花不實,水田亦旱,將發穗而不雨,農民甚憂,昨因南來人聞之,其後亦不雨,木花之實,枯落於田間云,果若此言,前頭木綿盡枯,決不可成形也。悅曰,彼言不可知也。聞耆老之言,則皆云好矣。此下缺燼餘
上在慶德宮。停常參·經筵。
有政。
李楘啓曰,明日常參·經筵,取稟。且來十一日輪對日次,取稟。傳曰,只朝·晝·夕講,輪對爲之。
傳于都承旨鄭蘊曰,左右相命招。
鄭蘊,以吏曹言啓曰,臺諫有闕,政事,何以爲之?敢稟。傳曰,當日爲之。
鄭蘊啓曰,左右相命招卽來詣矣。傳曰,卜相爲之。
傳于鄭蘊曰,左右相引見。
李植啓曰,注書任絖,以病不仕,假注書姜瑜,引見入侍,政廳及臺諫待接,以假注書尹絳兼察之意,敢啓。傳曰,知道。
徐景雨啓曰,正言金南重命招,則以病不來矣。傳曰,知道。
正言沈之源來啓曰,李佑惡極罪重,在法難赦,流諸遐裔,亦云末減,而兩司論執,已踰月矣。聖批一向以不允答之,臣等竊惑焉。渠以一時偵伺之微勞,旣蒙格外之賞,兇性悖行,日以滋甚,私獄囚人,告密脅衆,種種罪惡,難以盡擧,王法若行,則此賊不可付處而止,請勿留難,亟命遠竄。朴守緖·鄭佃,以兇陰無狀之人,見棄於人,久矣。守緖則傳告曺友仁西宮詩於大珩,以爲自己發身之贄,幾置友仁於死,反正之初,物議以爲友仁,旣得甄敍,則守緖當伏刑章,而不幸漏網矣。佃則遐氓附托元兇之門,冒居分曹之任而已。初無相與於友仁之詩禍,而出入士大夫家,大言無忌,必欲因此而得賭美官,人皆怪罵。今者兩人,同氣相求,陰嗾無賴,投疏自衒,譎腸兇肺,露盡無餘,大非難明未辨之事,其欺君父蔑朝廷之罪,不可不懲,請勿留難,亟命削奪官爵,門外出送。貞明公主家成造處,米布題給事,未安之意,前啓已爲陳達矣。昨見政院啓辭,則慈殿至以諺書傳敎,辭旨懇惻,推望成命之還寢,此實盛德事也。殿下誠宜將順之不暇,何可以旣已題給,而不爲仰體,奉慈殿之至意乎?請還收成命。李尙伋所達之事,雖涉率爾,而原其本心,自是國耳。無他事之是非,苟無己見,豈有身爲臺諫而輒受指揮於造次,自速欺罔之誅哉?係是筵席間事,其時曲折,未可詳知,而大槪其意,則不過深懷愼揀正始之重耳。陳啓之際,或未免有顚倒之失。而但以此之故,便加嚴譴,外方之人,何可詳悉其顚末?聞者必皆曰,某人以某事進諫,而聖主不爲優容,乃反罪之也。其爲聖德之累,顧不大耶?殿下若不包容寬恕,一向峻斥,則竊恐自此,處言地者,顧一己之利害,從殿下之好惡,一味含默,惟以苟保爵祿爲心,則未知日後之國事,終至於何等地頭也。當此之時,殿下雖悔之不及矣。然則今自臣等之區區論執者,其果爲一尙伋耶?請還收削職之命。
掌令辛啓榮來啓曰,幺麽一佑,萬惡俱備,缺四五字殺越行怯,告密以箝制士夫,橫恣而攘奪財貨,爲私獄而奪公家之威令,罔市利而聚民間之怨讟,淫穢之行,不啻狗彘,亂倫之事,無復人理,有一於此,罪不容誅,況一身而兼有之乎?臣等之踰月論列者,實一國公共之論,而只請竄逐遐裔者,其亦末減之律,請勿留難,亟賜一兪。官以諫名,有懷必達,乃其職耳,言之當也,翕受而敷施之,言之不當,亦宜優容而寬假之,豈合遽加譴罰,摧折其氣,以傷包容之量哉?日者李尙伋,言雖狂僭,亦達所懷,而雷霆一震,事關言路,臣等不能無憾於天地之大也,請還收李尙伋削職之命。執義李埈,今在慶尙道尙州地,請斯速乘馹上來事,依前例府書吏給馬下送。
兵批,李象元爲兼五衛將,朴尙俊爲兼司僕將,全湜爲副護軍,尹順之爲副司果,李時孟爲副司果,李運爲副司果。
吏批,李元翼爲領議政完平府院君,李□□爲知敦寧府事,李顯英爲兵曹參判,李□□爲刑曹參判,金尙憲爲大司憲,金壽賢爲刑曹參議,嚴惺爲司僕正,李潤雨爲司諫,朴潡爲廣興守,柳昌文爲兵曹正郞,李如璜爲校理,李昭漢爲校理兼漢學敎授,李應英爲長興庫主簿,承文副正字趙公淑,李廷赫爲麻田縣監,全羅道檢律金孝誠,臨津渡丞鄭昌壽,洛河渡丞李得。
李植以戶曹言啓曰,備忘記,天使時京外銀參用下之數,詳細書啓事,傳敎矣。京中所用銀蔘之數,別錄以啓,而平安道則人蔘實用之數,監司狀啓內,不爲具錄,故只擧其文書間現出者,而大槪書啓矣,敢啓。傳曰,知道。
又以兵曹言啓曰,本曹參判李顯英,除授未肅拜,參議金止男,掃墳受由,只餘判書臣徐渻,參知臣李聖求,分察內外曹事務,意外疾病之故,未可預料,假參知差出,何如?傳曰,依啓。
備忘記,次知內官言,聽梨峴宮修理事,言于該曹。
漢城府判尹金藎國,伏以臣孱病無能之人,感聖上洪造,凡所責任,無不鞫躬匪懈,以盡臣子之職分,而力微才拙,事多瘝曠,尋常惶懼,若無所容,見居本職及金吾備局之任,皆是劇務,策駑磨鈍,猶恐不周。況此號牌莫重莫大之事,以臣才力,決難兼察?伏乞聖慈,特諒微臣情勢,許遞本職及號牌廳提調,不勝萬幸。取進止。答曰,省箚具悉。卿宜勿辭察職。
李植,以兵曹言啓曰,平安道節度使南以興,因詔使之行,未能巡審列鎭,隨後啓聞事,狀啓矣。天使渡海,一月有餘,而尙未啓聞,課最重事,稽緩至此,極爲非矣。請推考,星火啓聞之意,行移,何如?傳曰,允。
兵批啓曰,缺宮假衛將梁嶷,去月二十八日爲始,重得痢疾,專廢食飮,缺熱上衝,呼吸不通,旬月之內,差復無期。入番重地,不可久曠,斯速處置。本所牒報梁嶷病勢甚重,遞差,何如?答曰,依啓。
吏批啓曰,麻田郡,因弑母罪人,依法罷其守令,降其邑號矣。但新郡守已爲差出,今以縣監改下批之意,敢啓。傳曰,知道。
卯時,有霧氣。巳時,太白,見於午地。
吏批,判書吳允謙,參判張維,參議李明漢,都承旨鄭蘊進。
兵批,判書徐渻,參判金尙憲,參知李聖求進,參議金止男受由,右副承旨李植進。
答府曰,依啓。李佑事,勿煩。
答院曰,不允。李尙伋事,依啓。
徐景雨啓曰,氷庫官吏推考公事,問于刑曹則以爲,禮曹移關內,官員則只云不爲常以看護,下人則中間用手云云,故照律不同云矣。昨日捧入之際,臣之所見,亦如該曹之意,乃爲入啓矣。今始詳察,則禮曹關內,典守之官,不爲常以看護,使下人輩中間缺二行臣待罪該房。只憑該曹堂上·郞廳之議定,而不爲詳細致察,屢勤下敎,極爲惶恐。傳曰,知道。勿爲惶恐。
李植,以兵曹言啓曰,今八月初五日晝講時,參贊官李植所啓,蕩滌逃故事,議于大臣,則左議政尹昉,右議政申欽竝以爲,物故者,或有生存現出之處,而逃忘者則號牌時,還屬本役者,必將太半,今日遽爲蕩滌,隨卽還爲定役,事甚未安,姑勿擧行爲當云。上裁施行,何如?傳曰,依議。
夜一更,月暈。二更,流星出王良星上,入乾方天際,狀如拳,尾長四五尺許,色白。五更,有霧氣。
辰時,上御資政殿,引見左議政尹昉,右議申欽。入侍承旨徐景雨,假注書姜瑜,記事官鄭沇·具鳳瑞。上曰,近者天災時變愈甚,何故而至此耶?昉對曰,天災層出,星度失次,而近有物怪,又從之累見,天道杳茫,雖不可知,而小臣與申欽私語曰,是必大臣非人,以致此變,欲自辭免,而似涉虛文,故不敢開口曰,夜憂悶,竊恐前頭何以爲之也?上曰,罪在寡昧,非卿等失也。大臣答天之道,不但恐懼而已也,惟當矯枉以盡應天之實也。昉曰,以漢唐見之,則因災異策免三公者,多矣。臣職在台鼎,無一可觀,自知缺一行餘應天而已。凡人主一心之內,常缺應天之事,此臣之望也。欽曰,臣之所達,因非虛文,日夜之望,惟在擇相,臣之冒居相位,已淹三載,才局非他人所得知,而乃已所詳知者也。天災時變,如此層出,而臣天賦之才,素是湔劣,不欲久冒,而身爲相臣,屢承史官之諭,臣不得不出而中情,則悶迫矣。今日之事,惟在擇賢相,而災異之消弭,時弊之救正,亦在於相臣,如臣之輩,若得退去,則公私兩便,臣之退去之志,每欲陳達而不敢者,久矣。上曰,苟非卿等,豈有缺實賴匡救,以至於此矣。欽曰,臣近日耳聾,不便於聽言,只憑史官所記之草,而粗知朝家之事,如此而豈可久於相位乎?上曰,卿等勿以予不可有爲,徒自默默缺三四字盡言匡正,以答天譴。昉曰,聖敎至此,惶恐無地,如臣才局,受恩甚重,不得決退,而憂悶則自倍耳。仍曰,頃者連値凶歲,繼遭逆亂,國家多事,故遠近民生,未蒙實惠,年今向豐,民庶,庶幾安保,而第未知前頭之事何如耳。大凡民心每欲自便,而近者方設號牌,外方之說,雖未得聞,而若行是法,補充軍額,而繼講經費等事,而不知何以則善處也。近以聖上發於敎令,施之擧措者見之,則近來以言受罪者,前後相繼,其言之是非,今姑置之,而朴炡等補外,旣爲未妥,至於李尙伋所言之得失當否,雖不暇論,而以臺諫遽被削職。缺二行上曰,尙伋之失,非但言語間也。似不以己見爲之,其習不美,故如是矣。昉曰,當小臣入侍之時,未見其辭色之如何,而罷出之際,略陳其未安之意而已。臣意以爲尙伋之所啓,誠非矣。大事未定之前,輕自發言,啓辭之時,率爾無倫,亦非也。然諫臣言事,至於削職,此乃人主所當優容。缺十餘行妄言亦入,迂言亦入。頃日勳臣之啓辭,言不中式,其爲擧措,亦似不妥,聖明之怒,固其所也。但聞以此一二勳臣,不安於心,出寓江郊云。其事之是非,姑置不論,而勳臣等若非有大罪過,則不可使出外也。且因此事,諸功臣皆懷畏懼云。臣有所懷,不敢不達。昉曰,小臣其日入侍,聞此人等發言於大事未定之前,似爲荒雜無倫,自上必喜聞而語次間,多有缺四行古人曰,懲忿如風之猛,然則忿懥之氣,不可使一時留着心上矣。彼一二臣者,乃缺三四字大功,而遽遭峻斥,非但此人等不安,他功臣亦然云矣。上曰,卿等言之是也。予之所爲,似乎過重,缺二三字古人有謂陛下如桀·紂者,而當時別無受罪,此事今亦何關焉?然缺四五字言無倫而此習若長,則爲害,甚矣。昉曰,臣意,尙伋,以言爲官,尤不缺四五字上曰,尙伋,其日先爲前啓,而言此事則諫官之事,可置之何關,此則不然,似有所指揮之跡,而徑自發言,有如預約者然,爲言官者,不當如是,所見殊常,豈容舍之?故予深以爲非矣,若使事君含默,則豈是道理?昉曰,尙伋,臣雖不知其爲何許人,而其不爲前啓,徑自發言,固有所失矣。其顚到錯謬之狀,未備一笑。欽曰,臣等所達,只以缺二行恐有欠於待臺諫之道也。上曰,卿等所言如此,雖見其綢繆之跡,而只爲其臺官之故而斟酌之矣。昉曰,尙伋,出守安東,遞任非久,新從外來,不識事體,故如此矣。此下缺燼餘
上在慶德宮。停常參,只晝·朝·夕講。
李敏求啓曰,明日常參·經筵,取稟。傳曰,只晝講。
右參贊鄭經世,在尙州辭狀。傳曰,勿辭調理上來事,回諭。
徐景雨,以訓鍊都監言啓曰,都監缺軍案修正,一日爲急,軍色郞廳柳汝恪專掌,欲趁號牌前爲之。今聞以柳汝恪爲文科別試一所應辦官,已爲啓下云。軍案一事,不可代行,柳汝恪應辦官改差,使之專定於修正軍案之事,何如?傳曰,允。
徐景雨,以備邊司言啓曰,遼民刷還奏文,付送于冬至使全湜之行,而不可不使督府知之。今此奏文之由,令承文院另具一咨,追送于湜之行,督府處呈納,宜當,敢啓。傳曰,依啓。
徐景雨,以備邊司言啓曰,平安兵使住兵處所,因體察使張晩受由在外,迄未議定,此事議論定時,江氷必堅,極爲可慮。張晩斯速上來之意,下諭,何如?傳曰,允。
徐景雨,以備邊司言啓曰,當日朝講,領事申欽所啓,平安監司兼帶體察副使以重名號,便於節制,何如?上曰,若欲重其名號,則爲之不妨事,傳敎矣。平安監司尹暄,兼體察副使,而前日所啓下贊晝使及巡察之號,減下宜當,敢啓。傳曰,依啓。
徐景雨,以兵曹言啓曰,今歲缺二三字出身於抄出成冊,遠道則以八月初五日,近道則以七月二十日定限,無遺上送事。去六月二十六日,發馬行移知會後,除開城府·江原道外,至今不爲上送。軍機重事,稽緩至此,監兵使·守令,置之相忘,無意擧行,極爲寒心。京畿監司及忠淸·全羅·慶尙左右道兵使,請竝命推考。傳曰,依啓。
傳于李敏求曰,頃者遼民刷還咨文,隨後成送事,定奪矣。何以至今不爲入啓乎?問于承文院。
慶陽君李士恭,掃墳呈辭。傳曰,給由馬·澆奠床備給。
傳于李敏求曰,史官一員,待命騎馬六匹立之。
徐景雨,以號牌廳言啓曰,號牌事目,改之於庚戌年,則學生·校生,竝令容貌疤記,以防日後代講之弊矣。今則忠順衛以下,典樂以上,只書居住疤記,則學生·校生皆在其中,外議皆以爲士族之年少才俊,未及決科者,或不求聞達,讀書林下者,皆在於學生·校生之中。今若一切覓疵開錄,令自佩持,殊非待士之道。且童蒙之年滿十五,未及入學者,皆以閑良稱號,則亦當在容貌疤記之列,似甚未安。士族有蔭子孫,未及入學者,稱以業儒而牌刻中,竝勿令容貌疤記,只於單子內開錄,宜當。此兩件事目內,改付標,何如?傳曰,依啓。
自昧爽至辰時,有霧氣。自卯時至□時,日暈。
夜一更,月暈。五更,黑雲一道,起自巽方,直指坤方,長十餘尺,廣尺許,良久乃滅。
卯時,上御資政殿。朝講入侍,領事申欽,知事金瑬,特進官金大德,參贊官鄭蘊,掌令姜大進,檢討官韓仁及·李省身,正言沈之源,假注書姜瑜,記事官鄭沇·具鳳瑞。上讀前受音一遍,檢討官韓仁及進講孟子萬章下篇,自仕非爲貧,止必欲以行道章註。上讀新受音大文釋各一遍。仁及講論旨義曰,註亦云爲貧而仕,不處尊富。苟處尊富,則是亦貪位慕祿之類也。上曰,此謂始仕之道如此而已。降及後世,凡人登仕之後,自有階級,職秩已高,則不可以還卑,故居高者雖道與時違,猶異於爲貧而仕者也。缺二行朱子之言曰,草茅韋布之士,所言必有次第,不然則是犯分而言也。然以人君之道言之,則在下者雖無言責,而若有進言,所當嘉納也。欽曰,辭尊居卑,辭富居貧,此皆有道者事也。知辭尊辭富之義,則粗識其持身之道矣。抱關擊柝者,論語所謂晨門之類,是皆賢者之流,而道與時違,身爲抱關,其不知道者,則必不能辭尊辭富也。孔子,大聖人也。隨遇而行,各中道理,至爲委吏·乘田之任,而能盡其職,及居司寇,亦然矣。夫位卑而言高,罪也者,以在下處身之道言之,則在位而言,誠爲地分,以國事言之,則位卑者其言高,實非處身之道也。古人曰,公論在草野,如此則位卑而言高,亦不可禁也。立乎人之朝而道不行,恥也。言居其位而不能行道,則是不盡其職也。因此言而缺數字其事矣。上曰,此言,大槪以爲道與時違,不可有爲而然也。缺三四字疑者,爲貧而祿仕者,本非欲行道,只爲祿仕缺三四字則爲仕者,豈徒以爲貧而仕,爲之言乎?欽曰,賢者之祿仕,隨世道之淸明,世道淸明,則懷道抱德者,皆思進用,而降而後也,世道漸不如古。漢唐以來,有道之士,抱關而老者,未知其幾人,而當世不識,終不能用之。賈誼有才華有文華,而言甚急迫,故遂不見用。誼非凡人也,而非但時之不淑,誼之所言,將欲亟爲大布,故文帝不用其才。以誼言之則其言固當斟酌,亦不可如彼過激,此後人所以難惜也。以世道言之則此非誼之過也。不用者自有其失耳。以言高爲罪云者,特謂在下者之事耳,故其言如此也。
掌令姜大進啓曰,李佑罪狀,前已盡達,而大槪平反功罪云者,只爲功罪相當而已。賣母圖嫡,告密行㤼之罪,自與偵伺之微勞,甚相懸絶。請勿留難,亟賜一兪。
正言沈之源啓曰,幺麽一佑,論列已久,而上下相持,極爲未安。其爲罪惡,聖明必已洞燭,豈可使中道付處而止?請快賜一兪。上曰,雖有遠近之殊,流竄則一也。不必强煩。
沈之源啓曰,朴守緖·鄭沺事,聖明豈不知其情狀,而罪惡如此,終不允乎?公主家命給米布事,當此民窮財竭之日,豈可浪用至斯,慈殿下敎政院,辭旨懇惻,瞻聆所及,莫不感激,請收制命,以安慈念。上曰,朴守緖等,果有此事,則罪之不足惜缺則涉於難明,而以此罪之,似有後弊,又缺二三字故至今持難矣。貞明公主家題給米布,豈是浪用,自公家營繕,亦有古例,而慈殿以爲此時,豈可又作公主私第,予方自內造給云,故雖未得捐公家財需,以依古例而常用爲恨矣。些少米布,累日爭論,極爲未安。
午時,上御資政殿。晝講入侍,知事吳允謙,特進官張維,參贊官鄭蘊,檢討官韓仁及·李省身,假注書姜瑜,記事官鄭沇·具鳳瑞。上讀前受音一遍,檢討官韓仁及講孟子萬章下篇,自萬章曰士之不託諸侯,止後世所當法也章註。上讀新受音大文釋各一遍。仁及講論旨義曰,註云未仕爲民,旣仕爲臣,缺七行子思聖人也。非欲自安其身,而中心以爲待賢之禮,不足,故如是不受耳。鄭蘊曰,若有其誠,則不當使賤人餽之而致其勞也。徒有其名而終無其實,故子思之心,以爲不義而不受也。上曰,此豈無誠,必有其誠,故餽之矣。然而尊禮不足,故不受也。吳允謙曰,聖敎至當,子思摽使者出諸門,則子思實有不安之心,而繆公卽爲改圖,繆公亦非偶然也。張維曰,子思自以賓師之位處之,故然矣,若使任官爲臣,則不必如是也。缺十餘行張維曰,春秋之時,尊君之道,不如上古。魯公之爲君,未知其果賢而缺二三字之事,則可謂非常矣。秦·漢以來,唯以尊君抑臣爲事,若非繆公,則似以此怒之矣。上曰,使字以使九男釋之似好,而何以先釋之乎?吳允謙曰,先釋者,欲其竝領下文而然矣。上曰,語勢無端,似爲可怪。吳允謙曰,諺解頗有未穩處,如此處改之無妨。鄭蘊曰,缺二行繆公知尊子思,而不能用,是徒知養之而無其誠故也。不誠無物,繆公之不誠,故遂致子思之辭却矣。李省身曰,養者士之尊賢也。王公則用之,然後乃爲尊賢之實也。吳允謙曰,不能用者,是無誠也。子思亟餽而不受者,亦以爲無誠故也。上曰,晉平公,敬賢則盡矣,而不能用賢,何以異於此?缺十餘行張維曰,孟子每以堯·舜責於人君,而時君孰有以堯·舜自期者乎?必先立其志,自期於堯·舜然後,可也。此下缺
未時,上御資政殿,講大學衍義格物篇。自孟子曰人之所不學而能者,止惟聖明深勉之。入侍,同知事徐渻,特進官具宏,參贊官鄭蘊,檢討官韓仁及·李省身,假注書姜瑜,記事官鄭沇·具鳳瑞。此下缺
朝講時,右議政申欽所啓,平安監司尹暄,不久將辭去缺二行欲令監司,爲之節制,而曾以贊畫入啓,蒙允矣,或云贊畫名號,似輕,而兵使則一品也。前者南以雄,爲贊畫時,關由之際,互有掣肘之事,若令監司兼以體副,則名號似重,可便於節制,未知如何?監司道主,而兵使居次,近來兵使,連以一品差往,若以監司改兼體副,則名號似重矣。上曰,若欲重其名號,爲之不妨。上曰,平安監司,今則道內戎馬,已爲主管,凡係于兵務者,自廟堂指揮方略而送之,可也。欽曰,平安道,今則南兵不入,軍勢單弱,甚可悶也。號牌旣行,則可得閑丁補額以入矣。昨者左相尹昉所啓,水軍價布,可以移給云,而備局缺二三字不易,以此持難矣。冬防若迫,則兵使所住之處,必須預定,然後可免急遽之患,而體察使張晩,尙未上來,故遲滯至此矣。上曰,體察之來,的在何時云?欽曰,十日後當返云矣。上曰,此事一日爲急,雖使人問之不妨。欽曰,速來事,下諭,如何?昉曰,我國之事,自缺二字臣受任之時,備局雖或指揮,而外方之事,例不能着實,只爲一張休紙而已。新監司極欲勉力,而西路以毛都督之故,財力殫竭,誠可煎悶。凡制軍之策,必明賞罰,然後可以有爲,故自古軍兵久住之處,必有施賞之擧,以之聳動而缺數字則不然,主兵之官,雖欲行賞而旣乏可需之資,無可奈何耳。且黃海監司辭狀,雖未知回啓之何如,而近來監司,皆不久任,似爲虛疎,監司者必須各別擇送而使之久任,然後可矣,而今則遞易頗數,故外藩之事,未得善措也。今監司則屢辭以病,是必有難而缺二三字久住,然後責其成也。上曰,調理察任事,已爲回諭,而不至老衰之人,到任未久,屢度辭免,煩瀆至此,似爲未妥。燼餘
上在慶德宮。停常參,只晝講。
鄭蘊啓曰,明日常參·經筵,取稟。傳曰,只晝講。
李敏求啓曰,遼民刷還咨文,問于承文院,則今日當爲畢書,明當安寶云矣。傳曰,知道。何以至今爲畢書乎?問啓。
都摠府啓曰,今日入直軍士,當爲中日習射,請出標信。傳曰,知道。
鄭蘊啓曰,檢閱睦性善,除授已久,而兩司連有故尙未署經,卽今文科講經臨迫,藝文館當爲主掌,而只有左右史,未得離直,令兩司速爲齊坐署經,何如?傳曰,允。
李植,以號牌廳言啓曰,號牌事目,已爲印出,今將頒降矣。考諸考事撮要,太宗朝永樂癸巳年間,創試此法,而或云世祖朝亦曾行之,未知其時設施如何。雖事目頒降之後,不無參考變通之事,實錄中,必有所載,令春秋館考出,何如?傳曰,允。
李植以義禁府言啓曰,今此別試,講經兩所禁亂官,各一員差定事,禮曹牒呈,而禁難官假郞廳二員,依前例,令吏曹差出,何如?傳曰,允。
又以漢城府言啓曰,今此文科講經試所,以本府啓下矣。本府方以號牌成籍之事,董率五部,逐日開坐,號牌期限甚迫,若屢日廢事,則必有未及之患,極爲可慮。講經試所改定事,捧承傳施行,何如?傳曰,依啓。
又啓曰,內醫院官員,下送白翎島,僉使一同搜覓採送事,初六日已爲,下諭于黃海監司,今爲船隻一事,更爲下諭,似爲煩疊,何以爲之?傳曰,知道。令本院行移,可矣。
又以錄勳都監言啓曰,歃血同盟,告成神祗缺十餘字身旣不參於會盟之際,而名亦不載於會盟之錄,則後世將何考焉?今此二功臣中,或以身故,或因公私事故,未參會盟者,甚多。如扈聖功臣李元翼·李好閔,振武功臣鄭忠信,則身有重病。靖社功臣沈器遠·沈器成,振武功臣李愼·文晦·崔應一,則方在喪中。靖社功臣李重老·朴孝立·宋時范·申景植,振武功臣金慶雲·李休復,則皆已作故。靖社功臣張暾·李義培,振武功臣南以興·申景瑗·李澤·李希建·成大勳·趙時俊·金完·宋德榮·金泰屹·安夢尹·吳珀,則皆以受委邊徼,職務累重,而疆事多虞,朝夕待變,不得離任上來,故旣未參盟,又不記名。且舊功臣嫡長子孫,及新功臣諸子,皆當參盟載錄,而靖社功臣金瑬子慶德·李貴子時白·時昉·具宏子仁墍·金自點子鍊·申景禛子埈等,皆自參勳籍,故不與於諸子之列。佐命功臣洪恕嫡長孫洪霽,平難功臣閔仁伯嫡長子閔垶,扈聖功臣沈友勝嫡長子沈詻,方在喪中,靖國功臣金叔孫繼長孫金胄男,扈聖功臣許浚,嫡長子許謙,宣武功臣李純信嫡長子李·金時敏嫡長子金緻,等因公在外,皆應參而未參,亦涉欠事。請將此曲折,載錄於會盟末端,使後之觀者,尋知厥由,似爲宜當,敢稟。傳曰,依啓。掌令辛啓榮來啓曰,臣等將李佑罪惡,論列逾月,而每以不允爲批。臣等竊惑焉,佑實幺麽一賤孽,以一時偵伺之微勞,旣蒙格外之賞,國家之待佑,可謂極矣,而萬惡俱備,無復人理,缺二行請勿留難,亟賜一兪。答曰,已諭。
正言沈之源來啓曰,李佑罪惡,論之已盡,聖明亦已洞燭,而每以不允,答之,臣等竊惑焉。渠以一時偵伺之微勞,旣蒙格外之賞,兇性悖行,日以滋甚,私獄囚人,告密脅衆,種種罪惡,難以悉擧,王法若行,則此賊不可付處而止,請命遠竄。朴守緖·鄭沺,俱兇陰無狀之人,見棄於人,久矣。守緖則傳告友仁西宮詩於大珩,幾置友仁於死,反正之初,物議以爲友仁旣得甄敍,則守緖當伏刑章,而不幸漏網矣。沺則遐方賤氓,附托元兇之門,冒居分曹之任而已。初無相與於友仁之詩禍,而近來出入士大夫家,大言無忌,必欲因此而得賭美官,人皆怪罵。今者兩人,同氣相求,陰嗾無賴,投疏自衒,譎腸兇肺,露盡無餘,尤非難明未辨之事,其欺君父蔑朝廷之罪,不可不懲。請勿留難,亟命削奪官爵,門外黜送。貞明公主家造成處米布題給事,未安之意,臣等已盡陳達,而慈殿至下諺書傳敎,辭旨懇惻,深望成命之還寢,此實盛德事也。殿下誠宜將順之不暇,何可以旣已題給而不爲體奉慈殿之至意乎?請還收成命。答曰,不允。
鄭蘊啓曰,遼民刷還咨文,未及畢書,緣由問于承文院,則其咨文書寫官有故,以致遷延矣。今日畢書,明日當爲安寶云矣。傳曰,知道。
李植,以吏曹言啓曰,承旨有闕,政事,何以爲之?敢稟。傳曰,明日爲之。
卯時,上御資政殿,引見黃海兵使申景裕,平康縣監李仁傳。入侍,左承旨趙翼,假注書姜瑜,記事官鄭沇·具鳳瑞。上曰,諸道中兩西板蕩,兩西中本道尤甚,以軍兵言之則逃故甚多,軍政無形,何以則逃者還集,而軍政修擧耶?景裕曰,海西等地,小臣曾未經行,不知物情之如何,而叨此重寄,出於意外,謹當某條周旋,逃故之軍還集與否,雖未可必,而號牌之後,欲爲充補其額,以修軍政矣。上曰,軍兵逃故,本道甚多,以勢言之,則本道可次於關西,而今則特倍,何故而然也?景裕曰,自前本道人心甚惡,故然矣。且本州無官人,只以軍士替應使喚云,何以支吾,故軍人不得自應其役,雇人以立,而其價則皆以還上責納於齊民云。若令奴婢缺十餘字庶有使喚之路矣。官奴則旣無足言,而官婢只五六口中,過半爲妓,散往他處,臣欲於到任之後,盡爲刷還,而時未知善處之策也。上曰,第往而觀勢,善爲之,可也。不幸外寇若來,則平安之次,本道爲重,黃州城地甚固,爲可守之地,而必得人和,然後庶有所恃,若可撫恤,使知親上死長,然後可無患矣。景裕曰,小臣所帶軍官,乃嶺南雄武,而今當往赴西戍云,姑欲除防帶去,不知,何如?其人素知臣心,臣亦知其心,故敢請。上曰,近者厭避西防,已成其習,而關西爲初面,本道次之,若是可用武夫,則送于關西可矣。上問平康縣監李仁傳曰,當今守令先務何事?仁傳對曰,有七事。上曰,若行此七事,守令之職,不外於是,宜勉爲之。
午時,上御資政殿。晝講入侍,同知事金尙容,特進官李慶全,參贊官趙翼,侍讀官尹墀,檢討官洪命耉,假注書姜瑜,記事官鄭沇·具鳳瑞。上讀前受音一遍,侍讀官尹墀,進講孟子萬章下篇,自萬章敢問不見諸侯,止觀之其說乃盡章註,上讀新受音大文釋各一遍。尹墀講論旨義曰,聖賢之不見諸侯,非自尊也,乃欲行道也。必出處正,然後可以行道,雖不得終行其道,而其去就則不可輕易爲之也。此與上章之意,同矣,而上章則專主養賢,此章則專主待賢而言也。金尙容曰,士者只持道義,故自尊如此,而猶不得與人君爲友,以此見之,人君之待士,不可缺一行趙翼曰,不見諸侯,於孟子有三焉。古者不見諸侯,乃士之自守之義也。孟子守其義,故不見之矣。其時俗習甚薄,以遊說爲事,鮮能自守,故其門人,怪其不同於他人而問之,孟子所答,有二焉。禮云庶人不敢見國君,且云士不欲屈身,故不往見也。槪以古事見之,則必委質爲臣,然後有君臣之分,未及於傳贄,則以民自處,而不以臣自處故也。上曰,傳贄爲臣者,士先往見也。往見者,非傳贄之義也。趙翼曰,傳贄爲臣者,欲爲致身也。此則言其非仕而往見者也。金尙容曰,春秋戰國之時,士習大壞,頗有遊說之風,儀·秦之徒,橫行列國,干謁諸侯,而孟子獨守其道義,故鄙其干求爵祿,而不見諸侯矣。趙翼曰,古之聖賢,如伊尹知其達可行於天下,然後出焉。苟出於世,大賢之所不爲也。曾子·子思·孟子,以大賢自任,則其所處身,豈爲容易,當其受質思死於君,而不仕之義,則自重如此矣,金尙容曰,儒者人品,有三焉。人君有可師者,有可友者,有可臣者。可臣者姑置之,其可友者,則人君必待之異常,而其可師者,則人君必致敬盡禮,然後當出,而不然則賢者不自屈而爲仕也。古之聖賢,自處如此,人君待之之道,亦且尊敬之矣。後世雖有道德宏大者,皆以臣下接之,未嘗以師友待之,獨漢之昭烈,以諸葛爲友,而其餘則未聞,雖在下之人,固無可友,而在上所待,亦似不及於古,以人君之道言之,則一時之賢,必不以凡人待之,然後可矣。尹墀曰,古之人君,雖於臣下,亦有往見之禮,頃者領相有病,而自上乃欲親問,此亦盛德事也。趙翼曰,孟子之自重如此,至於後世,則程伊川,亦髣髴乎孟子。缺一行餘其上疏曰,陛下召臣不過,欲聞聖人之學,行聖人之道云云。此等言,如伊川者始爲之,司馬光之類,不能也。
講訖。金尙容進曰,小臣今番儐接天使,往還西路,至於再度,天使所爲,最多慙愧事,一路被侵,用銀之數,甚爲浩繁,西方近因毛都督出住,最爲凋弊,不如前日之完盛,而今經此行,一路蕩然無形,朝廷必須軫念,而徭役等事,亦且蠲給,以爲慰悅民心之事,可也。小臣之來,居民處處呈狀曰,反正之後,發遣御史,蕩滌辛酉年以上之役,而今則壬戌後逋欠,還令盡收,以此爲悶,諫院啓請蠲除,旣已蒙允,而其後備局,又以糧餉不足之故,又請還徵,以此呈訴,冀得蒙惠,其事之可除與否,臣雖未詳,而群情如此,故敢達,或問于該曹,或詢于廟堂,許除如何?上曰,然則辛酉以後事乎?尙容曰,以後事,諫院,前者啓以請蠲,而備局,旋爲防啓,故秋來將爲督徵,以此爲悶云耳。上曰,辛酉以後事,則無蠲除之議矣。其輩誤知而然矣。辛酉以上之事,雖有蕩滌之命,而或有文書未瑩,實惠未及者云,此必辛酉以上者事也。尙容曰,遠方之人,不知其曲折,故所許如此,而大都凡諸逋欠,下諭本道令回啓,可蠲則蠲之,何如?上曰,依啓。尙容曰,宣川人呈狀云,身彌島,有牧場而督府軍兵出來之後,唐人多殺其馬,以食之矣。近者督府,又欲入居其島,方造廬舍,島中之馬,以此殆盡,而將使牧子,生徵四十餘同之布,誠爲可悶,缺一行上曰,令司僕量處。上曰,天使一路,多奪馬匹,以給都督,又給他將官云,天使則不自持去耶?尙容曰,天使則不爲持去矣。且黃海道最爲冤悶,當初京畿應立之驛馬,使海西換立,仍達於京師,而及其天使之歸,海西又以他馬立之,京畿則不曾一立,海西則於其往返,再次立待。且關西則四馬只見奪取,而海西則七站殘弊所奪者,又至八匹,甚冤甚冤,天使於都督,又給一好馬,其餘則給其將官,而一匹之直,皆至百兩云矣。上曰,然則詔使此擧,專爲受價而去也。尙容曰,兩天使護送團鍊使譯官,俱爲出來,言其行似好頓越海矣。上曰,前言閻登,此則又甚焉。今後則未知何如者又來也。尙容曰,胡良輔,別種人也。所爲之事,皆非人理,今之天使,混稱不善,而王敏政,則爲人醇謹,越海以來,不一生怒,無一求請,此是可取人也。良輔則不好底人也。上曰,卿亦見辱多矣,豈夫有如此事乎?尙容曰,小臣之見辱何關,而其言語悖慢,辱及朝廷,此誠可痛,發怒之時,如狂者然,至於瑞興,又責衾枕之價,臣以爲下來之時,本無此例云,則良輔輒怒曰,吾之上去,爲勅而厚待,今乃薄之如此耶?招臣立前,而捉致差備通事張禮忠等,使之擔勅多般恐喝,以爲明日則當使陪臣擔之云。一路往返間作拏,蓋始於松京,而至於黃州·瑞興等處,其怒尤甚,行至關西,少減於向時,而安州以後,則其待臣之意,亦似致款矣。都督於天使往還之時,盛張軍容,以迎之云,其兵勢果爲盛耶?尙容曰,農軍等,皆令持缺二行上曰,軍兵服色,以何樣爲之?尙容曰,以五方之色爲之,如我國都監軍士樣也。迎使之日,張其兵陣,而砲火之聲,一時齊發,山岳爲之震動矣。上曰,卿之所見度,其名幾何?尙容曰,雖未知可用與否,而挾山列陣者,似過萬人矣。上曰,都督褒奏天使云然否。尙容曰,旣爲褒奏,而又封其草,以送於天使矣。上曰,已見其謄草,而未知其褒奏之言,的否。尙容曰,是必爲奏,故封送於天使矣。不然何至於此?以此見之,都督公然欺罔,無謂之人也。其褒奏之辭,以爲兩使往還,持身淸潔,麗民將爲立祠,四時香火云。所以欺天子者,蓋欲其天使,又譽其己而欺天子也。上曰,當初都督,以天使不受禮物致訝云。其禮物,何以爲之云耶?尙容曰,都督送銀千兩,而天使不受,故都督云,其志不在小,其後因通官缺拿來,雖未得詳問其狀,而因一小通事聞之,則一□使處,給送數萬兩云。今次蛇浦入去之後,都督爲之設宴,天使往會焉。天使又設宴邀都督及小臣與李尙吉,以爲留別之宴,其時見之,則胡良輔,與都督最親矣。上曰,胡良輔獨然乎?尙容曰,王敏政亦然,而爲人謹厚,只酬答所言而已。胡良輔則笑語歡謔,最似相密矣。上曰,然則今次使行,都督亦爲受弊矣。尙容曰,都督亦爲多費,而天使歸朝之後,必褒張其功,以達天子矣。缺二行敏政則見脅於良輔,凡事不得自由,至露於辭色矣,黨至孝者,其心甚惡,而助成良輔之事,多有中間操縱之弊矣。尙容曰,小臣冒忝嘉禮都監提調,且叨禮官,今世子嘉禮若爲之,則凡在閭巷間,必探吉年吉朔,不知何時爲之耶?必須預告其期限,而措備都監之事矣。上曰,三揀而擇日,然後可知也。何可以預言乎?尙容曰,見其謄錄,則所入浩大,若於歲前爲吉朔,則所當急急措備矣。燼餘
辰時,沈霧。自巳時至酉時,日暈。春坊日記
上在慶德宮。停常參,只晝講。
有政。
徐景雨啓曰,牙山倉稅米偸竊格軍崔德男所供,據刑曹啓目內,廣興倉庫直姜哥稱名人,及私主人鄭仇知,亦爲捉囚憑閱云云,而厥後無憑閱之事,只將崔德男請刑。臣招色吏問其曲折,則不答以後,當憑閱云。今者崔德男三次請刑,而尙無鄭仇知一處憑閱之事,未知其由也。缺二行始請憑閱,終乃掩置,極爲非矣,請當該郞廳推考。傳曰,依啓。
鄭蘊啓曰,明日常參·經筵,取稟。傳曰,只朝夕講爲之。
徐景雨啓曰,注書任絖,呈辭受由,請他假注書差出。傳曰,知道。
司諫李潤雨啓曰,臣以至愚極陋,猥蒙寵擢,前後忝竊,非一二計,徒懷感激,報蔑絲毫,頃在玉堂,適有賤疾,擧動在前,而未出肅,冒昧控辭,乞賜遞免,而始爲同僚所阻,終爲政院所却,區區情事,莫伸於天地日月之下,而新除寵命,又出於千萬意外,驚惶隕越,若無所容。緣臣疾病,久未差歇,再被除命,今始來謝,前後逋慢之罪,在所難免,何敢偃然仍冒乎?請命遞斥臣職。答曰,勿辭。
正言沈之源來啓曰,檢閱睦性善,速爲署經事,命下矣。大司諫臣洪瑞鳳,正言臣金南重,呈辭受由,獻納臣李景奭,有私忌,雖不備員,臣與司諫臣李潤雨,爲署經齊坐之意,敢啓。答曰,知道。
掌令姜大進來啓曰,李佑難貸之罪,臣等論之已盡,殿下燭之已詳,而閱月相持,輿情久鬱。臣等竊未曉聖意之所在也。賣母圖嫡,殺越行逭,設私獄而竊公家之威柄,攘市利而斂民間之怨讟,有一於此,尙不可赦,積怨如此,寧逭常刑,而遠竄末減之請,政爲微勞地也,豈合使之偃息中道,重誤邦憲乎?請勿留難,快賜一兪。檢閱睦性善,速爲署經事,命下矣,大司憲金尙憲未肅拜,執義李埈在外,掌令臣辛啓榮受由出去,持平臣成汝寬呈辭受由,雖不備員,與持平李景義,爲署經齊坐之意,敢啓。答曰,知道。李佑事,不允。
李植,以號牌廳言啓曰,學生校生,不爲疤記,未及入學人,稱以業儒事,入啓,蒙允矣。但事目中兩班子枝業武者,稱以武學,而京中則曾無武學之院,此則姑以業武稱之,使之佩牌,待外方武學試才時,一樣試才,從便處置,宜當,今此付標時,業武一款添入之意,敢啓。傳曰,知道。
又以號牌廳言啓曰,京外牌上所印小篆,咸鏡·平安·慶尙·全羅等遠道,已先鑄成而烙用之,恐或有銷鑠之弊,故大·中邑則各加一二顆,事目一時分送各官,分上後啓聞之意,各道觀察使處行會,宜當,敢啓。傳曰,依啓。
吏批,行判書吳允謙進,參判張維在外,參議李明漢進,都承旨鄭蘊進。
兵批,判書徐渻進,參判李顯英進,參議金止男受由在外,參知李聖求進,都承旨鄭蘊兼進。
吏批,以李睟光爲工曹判書兼同經筵弘文館提學,沈命世爲靑雲君,鄭岦爲工曹參判,鄭光績爲同春秋·同成均,李楘爲知製敎,徐景雨爲右承旨,李植爲左副承旨,李敏求爲右副承旨,張顯光爲同副承旨,缺一行承文博士朴守弘,說書吳竱,西部參奉姜逸,敬陵參奉尹勛擧。
兵批,鄭昌衍爲領中樞,鄭光績爲知中樞,柳永珣爲同中樞,南斗爀爲羽林將。
李植以漢城府言啓曰,今此號牌莫大之事,京中乃是八道之根本,必先整理無欠,然後可爲四方之刑,則而士大夫所在之地,當部微官號令之難,有甚於外方。本部郞廳五員,分掌五部,董率部官,凡捧草成冊,作統給牌等事,依事目及期爲之,而五部本無使喚之人,戶籍書員,中部五名,西部四名,南部四名,東北部各二名,依戶籍時例,給料使喚。草冊及正書應入紙地草墨,其數極多,令該曹本府,移文相考,入量上下,宜當。且南部主簿池繼漼,闕直應罷,西部參奉未差,竝於後政,極探差出,號牌事畢間,本部郞廳及五部官員,勿爲遷動,差祭出使之意,捧承傳施行,如何?傳曰,依啓。
趙翼,以戶曹言啓曰,卽接左道水運判官牒呈,因氷庫牒報,禮曹關以氷庫,蓋草一萬五千束,以站船輸運事,啓下矣。站船只九隻,而水止上田稅,尙未畢運,或以私船給價載運,所費船價,其數不貲,實非可繼之道,故方以站船載運,今若捨此應行之役而搬運蓋草,則水上田稅,氷凍前,萬無畢運之理,經冬未運,則非但有虛疏耗失之弊,國家經用,尤爲難繼,殊甚悶慮,頃日以水夫不定之罰。請發各官船隻,載運田稅,而未蒙允矣。今此蓋草,則以沿邊各官船隻輸運,而站船則缺五六字宜當,敢啓。答曰,依前例爲之,可也。
鄭蘊,以藝文館言啓曰,今此別試講經,自古本館主掌爲之,而奉敎韓興一,江原道五臺山實錄曝曬事,出去,檢閱具鳳瑞·睦性善,方以左右史,入侍,待敎鄭沇,因號牌廳啓辭,以實錄考出事,今將下去江華,此外更無餘員。令成均館主掌之意,敢啓。答曰,知道。
趙翼啓曰,今日兵批政所,該房右副承旨李植,當進而未及進參,卽陞左副承旨,未及肅拜,代房承旨徐景雨,非但有相避,亦陞右承旨未肅拜,今日仕進無故人,只有都承旨鄭蘊及臣趙翼。兵批,何承旨進去乎?傳曰,都承旨兼進。
又啓曰,新除授同副承旨張顯光,時在仁同地,上來事,下諭。院書吏,依前例給馬下送,何如?傳曰,依啓。
正言沈之源來啓曰,李佑罪狀,臣等,論之已盡,聖明亦已洞燭,而一向牢拒,臣等,竊未知聖意之所在也。設令佑功罪相當,則從前悖惡之罪,以功掩之,猶有可諉。今佑所犯,罪極惡盈,賣母圖嫡,行淫亂倫,殺越行怯,攘奪財貨,興妖作孽,熒惑人心,私獄囚人,告密脅衆,至於所率騶從,責立閭閻,日用生物,督出市井,稱以日次,莫敢違越,被論之後,曾不小戢,橫行都下,益肆其氣。甚至謀害發言臺官,無復忌憚,王法若行,則得保首領,亦渠之幸,流竄之請,實從末減,請勿留難,亟命遠竄。朴守緖·鄭佃,懼以兇陰無狀之人,見棄於人,久矣。守緖則傳告友仁西宮詩於大珩,幾置友仁於死地,反正之初,物論皆以爲友仁旣得甄敍,則守緖當伏刑章,而不幸漏網矣。佃則遐方賤氓,附托元兇之門,冒居分曹之任而已。初不干涉於友仁之詩禍,而近來出入士大夫家,大言無忌,必欲因此而得賭美官,人皆怪罵。今者兩人,同氣相求,陰嗾無賴,投疏自衒,譎腸兇肺,露盡無餘,大非難明未辨之事,其欺君父蔑朝廷之罪,不可不懲。請勿留難,亟命削奪官爵,門外黜送。貞明公主家米布題給未安之意,慈殿至下諺書,傳敎於政院,辭旨懇惻,出自聖悃。殿下誠宜將順之不暇,何可以旣已題給,而不爲體奉美意乎?近來公主家舍,踰制過侈,物議皆以爲未安。宜加節損,不爲附益,以殿下恭儉之德,豈不思量,及此特以慰悅慈殿之心,無所不用其極,不自覺其用財之過耳。慈殿旣以此爲未安,則殿下之不能將順,豈不反傷於盡孝之道乎?臣等之累日論執,而不知止者,實以此也。請勿留難,亟收成命。
李植,以春秋館言啓曰,號牌廳啓辭事目,已爲印出,今將頒降矣,考諸考事撮要,太宗朝永樂癸巳年間,創試此法,而或云世宗朝,亦曾行之,未知其時設施,何如?雖事目頒降之後,不無參考變通之事,實錄中必有所載,令春秋館考出,何如?蒙允矣。歷朝實錄,奉安於外方諸處,而本館則只有一秩,見失於賊适之變,今無考處,依前例本館堂上一員,史官一員,下送于江華,速令考出,何如?傳曰,允。
鄭蘊啓曰,近來年少文官,怠慢成習,不肯事事,極爲寒心,假注書趙公淑,稱病不來,請從重推考,他假注書差出。傳曰,依啓。
又啓曰,冬至使江上搜銀御史,以京官差送事,命下矣。搜銀御史,何以爲之?敢稟。傳曰,典籍鄭世矩差送。
李植,以禮曹言啓曰,漢城府啓辭,本府,方爲號牌成籍,講經所改定事,傳曰,依啓事,傳敎矣。文科講經試所,旣以漢城府·成均館啓下,知委該司,凡具已爲排設,講經只隔一日,而漢城府以號牌成籍之事,講經處所,請爲移設,講經不過數三日罷場,其間本府坐起,則可於他處,爲之,講經處所,仍於漢城府,爲之,勿爲移設,何如?答曰,不允。
傳于鄭蘊曰,近來藥房,藥材極爲不精,此必醫官等循私不擇之所致也。當該官員,難免其罪,從重推考。徐景雨曰,以號牌廳言啓曰,號牌事目,署經禮曹依牒,雖未到廳,兩司政府,則已出云。頒送外方,一日爲急,京畿二百件,黃海道一百五十件,平安道二百五十件,慶尙道三百五十件,全羅道三百件,濟州三邑四十件,咸鏡道一百五十件,忠淸道三百件,開城府三十件,江原道一百三十件,合一千九百件,分道各封,依前啓辭,自政院諭旨,一時今日內,頒送,隨後改付標處,則以付標之意,更爲行文知委,宜當,敢啓。答曰,依啓。
卯時辰時,有霧氣。巳時,太白見於午地。申時,白雲一道如氣,起乾方,指艮方天際,長七八丈,廣尺許,良久乃滅。酉時,日暈右珥。
夜一更二更,月暈。
午時,上御資政殿。晝講入侍,知事金瑬,特進官金藎國,參贊官徐景雨,侍讀官尹墀,檢討官洪命耉,假注書姜瑜,記事官鄭沇·具鳳瑞。上讀前受音一遍,侍讀官尹墀進講孟子萬章下篇,自欲見賢人而不以其道,止不可以執一論也章註。上讀前受音一遍,大文釋一遍。尹墀講論旨義曰,此章之義,與上章相連,尙友之章,以士之於友,道德必同,然後相交,故所言者此耳。東漢之時,李膺·韓泰,有一時重名,天下想望風采,此則天下之善士也。若管仲·鮑叔之交,則一國之善士也。特言其大小而已。尙友云者,盡交一時之友,而猶以爲不足,缺一行經傳如對越聖賢,則此非尙友乎?金瑬曰,同聲相應,同氣相求,善者交善,不善者交不善,固其常也。夫善士立朝,然後朝有衆善之聚矣。故一鄕稱善者,立於朝,則淸明之氣象,可以見矣。一鄕不稱其善,則必有虛名作媒,而觀其終竟,則未免爲不善之歸,此事推之於用人,亦然矣。叔向與子産,異國之大夫,一遇而爲兄弟,此皆一國之善士,故自然相合矣。士有曠百世而相感,奮乎百世之下,亦當聞風而興起矣。墀曰,大過之言,若歇後看過,則殊爲未安,故朱子註之曰,大過□以亡其國矣。瑬曰,紂若用三仁,則終不至於危亡之地,而不用三仁,故遂致覆滅矣,所謂委任權力之不同者,言其若用貴戚之卿而委任之,則其國必不亡,雖有柱石之臣,而其君不能委任,則不得爲柱石之臣,而國隨以亡矣。上曰,註義則以爲不爲委任,故不得易位矣。大槪若用三仁,則紂之不至於此矣。且三仁雖不見用,若在其國,似不亡矣。瑬曰,其國有一善謀者,則敵不敢窺,況此三仁之用不用,而宗社之危亡係焉者乎?墀曰,太甲,顚覆湯之典刑,尙有伊尹,故不至亡滅,而終能改過,以此見之,則國之有賢,不其重乎?瑬曰,孟子以賓師之位,自處,故告君如此,而此言似不可輕爲之議也。孟子曰,有伊尹之志,則可,無伊尹之志,則纂也。是說然矣。
講訖。金藎國進曰,當詔使留館之日,捧鷄坊民,以助其需,而應納者,一萬三千餘首,其中四千餘首,已納,而九千餘首,則不納,故已納者稱冤云。聞唐人所發賣針子·梳子·小帽等物,尙多遺在云,若以此等物計給,則似無不均之言矣。上曰,令該曹,稟處。
金瑬出伏榻前。上問曰,號牌擧措,廢格已久,今之設行,有同新法,必欲善爲之,然後可也,故欲令十分着實,以收其效,自朝廷善始,然後外方可以傚云矣。瑬曰,號牌事,莫重莫大,而今方設行,不可不着實爲之,京中則有異於郡邑,號令尤不易也。郞廳有以訓鍊院去官者,充差,故文筆不足,而部官則初入仕路尤不更事,昨者召見部官,申飭其事而然,而所掌之官,必自善爲,然後有成也。但部官之善稱其職,臣未可知也。上曰,其中有闒茸之人,則汰去,可也。瑬曰,前者奴婢成冊事,已令預爲,而外方則已施,京中則不及,凡士大夫家在外臧穫,則其年歲之多少,父母之名號,難得而知也。經亂之後,旣無文籍,憑閱不易,而期限太迫,定在望前云,欲爲差退而使之擧行,敢達。上曰,其事必分,然後他日可以防奸矣。瑬曰,必令分明,而恐不能然,方爲申飭,而亦且冤恨,宜矣。上曰,當初定限之時,宜度其可爲而定之也。若已定之後,又退其限,則有害無益矣。燼餘
上在慶德宮。停常參,只朝夕講。
李敏求啓曰,明日常參·經筵,取稟。傳曰,停。
又啓曰,來十六日儒生殿講,而月食,故不爲,取稟。傳曰,知道。
又以吏曹言啓曰,臺諫有闕,政事,何以爲之?取稟。傳曰,明日爲之。
又啓曰,試官崔瓘·柳舜翼·李弘胄,牌不進,請推。傳曰,依啓。
傳于鄭蘊曰,平安新監司,速爲發送事,分付乎?回啓曰,卽爲分付于備邊司·吏曹矣。傳曰,知道。
答韓平君李慶全箚,省箚具悉。卿宜勿辭。原箚在下
答副校理李景容疏曰,省疏具悉。爾宜勿辭。原疏在下
李敏求啓曰,毛都督,以前監司仍任事,將欲送差云。該曹必善爲議處矣,但差官若果出來,則其行必急,而上京之後,接應難便,以新監司已爲辭朝,目下上任送差無益之意,措辭開諭,停止其來事,平安監司及接伴使處,下諭,何如?傳曰,允。
鄭蘊,以朝講時司諫李潤雨,持平李景義言啓曰,李佑之惡,其罪當誅,而以功寬律,只請遠竄,而尙未蒙允,無發落,取稟。答曰,李佑事,旣已答之,今若更爲發落,則當有再啓,似不當爲。
大司憲金尙容啓曰,臣以庸材下品,尸位素飧,幸免譴斥,反蒙寵擢,旬月之間,異數稠疊,兢惶感激,無地措躬。所當不避譏罵,趨拜新命,而獲奉恩慶,榮及泉壤,改題神版,已前卜期,法典時祭給暇有式。玆敢淹延數日,今始肅謝,逋慢之罪,在不可逭。況今聖明,勵精求治,如渴兆庶,喁喁思見至化而治功日退,衆望難塞,天警民愁,艱虞溢目,固宜上下協心,交修相倣,而乾道漸亢,下情未孚。直氣摧殘,言路將閉,人懷顧望,疑懼內積,循默之風浸盛,避事之習逾涸,朝廷之事,識者已不勝其憂嘆矣。於此時而欲使如臣疲劣昏憒者,忝首風憲之列,進讜言而補衮闕,糾官邪而肅頹綱,吁亦左矣。臣雖至暗,自知則明,決難冒玷,以乏公事,亟命遞改臣職,以授可堪之人。答曰,勿辭。
李敏求,以司僕寺官員,以提調意啓曰,今八月初八日,晝講時,禮曹判書金尙容所啓,宣川人呈狀,身彌島有牧場,而自毛兵出來之後,唐人多殺島馬,今已殆盡,故將使牧子生徵四十餘同之木,極爲悶迫云,此事可以變通矣。傳曰,令司僕寺量處事,傳敎矣。宣川牧場馬匹缺一行其數四百四匹,雖或殺食,豈至於四百之夥乎?牧子輩所訴,必欲混同號冤,而得免其徵償耳,似不可全爲蠲減。本司官員,以移馬事,依春間啓請,今當下去,將此曲折,使之査覈實狀,量宜減除,何如?傳曰,依啓。
李敏求,以司僕寺官員,以提調意啓曰,咸鏡道點馬,李時煥差出,已經旬日,束裝將發,而今差嘉禮都監郞廳云。都監郞廳則非徒時未始役,他人亦可爲之點馬,則受命治行已久,請都監郞廳改差,速爲發送,敢啓。傳曰,依啓。
又以戶曹言啓曰,都督貸銀還償次,小米一千石·太一千石·銅鐵三千斤,分載官船八隻,每船具格軍十六名,每格一名,給糧四石,禁軍朴應寶押領,已爲發送矣。管餉使處,所送麰米一千石,則載運船隻,極難,不得已分載於右道站船二隻,天使遊觀亭子船一隻,至海州當爲卸下矣。許多米糧,不可無押領之人,解事禁軍一人,令兵曹擇定,使之領去。且令黃海監司,船隻到泊卽時,別定差使員,捧上替載入送事,移文,何如?傳曰,依啓。
李敏求以戶曹言啓曰,特進官金藎國所啓,詔使時,坊民處捧鷄以用,而應納者一萬三千餘首,其中四千餘首,則已納,九千餘首,則未納,而停捧,故已納者稱冤云。聞唐人發賣針子·梳子·小帽子等物,尙多遺在,若以此等物計給于未納者,則似無不均之言矣。上曰,令該曹量處事,傳敎矣。自前天使監軍時,活鷄·鷄卵,皆以坊民責出,留館日久,則或周而復始,乃是舊例,今番天使已納者,減除他役,未納者或差相等之役,未爲不可也。欲令該曹,分給發賣物件,我國之事,一開其端,遂以爲例,他日天使時,鷄兒·鷄卵,亦將給價貿用乎?此則,決非可行之事,不能分給之意,敢啓。傳曰,知道。
戶曹啓曰,因司饔院提調啓,沙器匠復戶事,令該酌處事,傳敎矣。反正之後,設立裁省廳,凡干弊政及濫僞復戶,盡爲釐革,法應復戶者,酌定結數,啓下移文本曹,故本曹則只依此擧行而已。各衙門因其管下及所屬匠役之訴,紛紛啓請,續續加復,則田結給復一事,無時整頓,甚非事宜,依當初裁省廳事目施行,宜當,敢啓。傳曰,知道。
李敏求,以戶曹言啓曰,經筵官金尙容所啓,大槪西路凡諸逋欠,下問本道,卽令回啓,可除則除之,何也?上曰,依啓事,傳敎矣。反正之後,辛酉以上,則旣已蕩滌,壬戌以後,則別無蠲減之令,曩者諫院,啓請蕩滌各年逋欠,而難於繼餉,臣曹請備局議處,則備局亦爲防啓矣,壬戌則似難蕩滌,然依經筵官所啓,凡諸逋欠,令本道詳細啓聞,然後議處,何如?傳曰,依啓。
又以戶曹言啓曰,本曹郞廳,兼察訓鍊都監軍色,則無彼此礙滯之事,故前者啓請,以正郞金光煥,兼察軍色矣,今則本曹正郞柳汝恪,都監實軍色郞廳差下,方爲察任,金光煥所兼軍色減下,宜當,敢啓。傳曰,依啓。
以備忘傳于趙翼曰,都督差官,今明入京云,接待諸事,預爲整齊,言于該曹。
趙翼,以戶曹言啓曰,田稅加等收捧事,臣沈悅,曾於榻前,略陳所見,而筵臣言其不可,聖批亦不允許,臣悅悶默而退,不避煩瀆,復申前請,惟聖明之垂察焉。法典收稅條,每歲九月,守令審今年年分分爲九等,而自下下,至上上,每等各加二斗,此乃祖宗金石之典也。近年而來,連歲兇荒,九等之法,廢而不擧,皆以下之下收稅而,下三道,則或有上中等出稅之處,其不失典法本意,槪可見矣。今年則畓穀豐登,近古所無,雖使田父自爲之辭,下之下缺一行半將不能爲國家模樣,豈不寒心哉?加之以朝家多事,冗食之煩,日加月增,租稅之入,朝減夕削,到此地頭,臣等罔知攸濟,若使國用稍有嬴餘,可以支過,則寡取於民,以悅民心,固臣等之本意也,何苦出此損下益上之計乎?令此加等之事,實非新創,亦非橫斂,不過令甲應行之事也。當此之時,科外之斂,旣不得爲法典所載,亦莫之行,則財何由不乏,國何由不貧。傳曰,樂歲粒米,狼戾多取之而不爲虐,正爲此也。竊聞咸鏡一道,水旱爲災,禾穀不茂,關東則素多旱田,而田穀不實,關西詔使之害。且有都督發賣之弊,民不堪命,勢難加賦,惟京畿下三道畓穀,盡以下之中出稅,而田穀則否,下三道,曾以上中等出稅者,則因舊施行,勿復加等。且以只今年加等,而明年不以爲例之意,明白曉諭民間,俾無疑懼爲當。但聞筵臣之語,嶺南右道,農事或不實處云,道內某某邑豐凶,自有一道公論,着令本道監司,詳加査訪,尤甚失稔處,則勿爲加等亦當,此等便否,議大臣定奪,何如?惶恐敢啓。傳曰,知道。今年農事,雖曰稍稔,赤立之民,納官償貸,則所餘幾何哉?加賦困民,予所不忍,其勿更言。
韓平君臣李慶全,伏以臣以狗馬之疾,冒乞歸計,至煩天聽,旋蒙給由馬之命,又侍咫尺瞻望淸光而退,區區感激,死無恨矣。第臣今出去,往來之間,所帶司饔院提調,監供重地,不可曠員,冀賜遞改,以便公私,無任幸甚。取進止。
副校理李景容上疏,伏以臣,濫蒙天恩,叨授本職,自知不稱,常切兢惶。又於前月差下號牌廳郞廳,晨夜供劇,未遑入番,而號牌爲役,不可以數月內完了,虛帶職名,心實未安。此下缺
卯時,朝講入侍,領事尹昉,同知事徐渻,特進官尹暘·崔成吉,參判官鄭蘊,司諫李潤雨,持平李景義,侍讀官尹墀,檢討官金光炫,假注書金汝鈺,記事官具鳳瑞·睦性善。上御資政殿。講孟子告子上篇。上讀前受音一遍。侍讀官尹墀進講自告子曰性猶杞柳也,止可以無所不爲也。上讀新受音一遍,大文釋一遍。尹墀進講旨義曰,天之生人,一理渾然,性與仁義,初無二理,而告子,以人性爲仁義,猶以杞,柳爲柸棬者,是害仁義之言也。又曰,禽獸之性,則得其一偏之理,故豺狼之好噬,是本然之性也。人物之生,成全仁義,順之則皆可爲堯·舜,而桀·紂之暴虐,未得其性者也。徐渻曰,謂仁義禮智,皆備於性,則可。謂人性一定於仁義,則不可矣。上曰,卿言近理。尹昉曰,誠有如聖敎缺二行李潤雨曰,性與仁義,不可對擧而言。崔來吉曰,孟子之時,則仁義充塞,以堯·舜爲不可冀及,告子之言,蓋以此也。尹墀曰,性命之理微渺,孔子之所罕言,故子貢曰,夫子之言性與天道,不可得而聞,韓愈上中下之言,渾雜相出,而孟子之所謂人皆可以堯·舜者,至矣盡矣。李潤雨曰,謂人之性,善惡混淆,亦猶水之可使淸濁,受汚而濁,受淸而澈。人性之可使善惡,亦猶是也。徐渻曰,淸濁厚薄,各有其質,比諸草木,則有松,柏之高,有方寸之木,故華暘不能化松,柏之高,至於人,伯夷·伊尹·柳下惠,各得其一偏之聖,氣質之品,果可同乎?上曰,然。謂人之氣質不同,非用力之可移,則人心多自暴自棄之人,聖人之言,豈不至哉?李景義曰,孟子之所謂人皆可以爲堯·舜者,是亦敎人之道矣。徐渻曰,堯·舜性之也。湯·武反之也。湯·武之功,非不至矣,而反之而後,爲堯·舜。上曰,是故,有生知學知者。尹昉曰,反正之後,自上崇德,而奢侈之風日漸月增,必也自上躬行,然後大夫效之。大夫效之,然後士庶人化之。今玆嘉禮靡費之弊,不爲不多,觀其謄錄,則與辛亥謄錄,小無增減,自下難可擅裁。自上節度,以除民弊,何如?且嘉禮時別宮當爲修理,而時未定焉。梨峴之宮,空閑且寬,當於是宮,爲行禮,何如?且嘉禮擇日,未知定於何間耶?上曰,定婚後可以擇日,勢將行於明春矣。上曰,謄錄依何規而爲之耶?尹昉曰,謄錄一件,乃壬寅年大妃嘉禮時所定之規,而首飾則未得翟冠,而以擧頭美行禮矣。上曰,翟冠,乃中朝所着禮冠,而翠羽之得果難,則何必用之乎?徐渻曰,翟冠,皇后服則五鳳十二龍。江南則有翠羽而南方或有之,似是而非,故多水邊鐵鳥羽,亦或用孔雀之羽,而所謂首飾,三代以上亦有之。取稟日月缺二行鄭蘊曰,民窮至此,雖未用翟冠,有何虧欠於大禮乎?尹昉曰,都督貽弊,日益深遠,糧餉之匱乏,固不足說,至於官爵差除,皆欲與之將送差官,仍任監司云。如是之事,豈不大可憂乎?上曰,如是之請,決不可從,新監司明日內速爲發送。尹昉曰,都督與李尙吉,自林畔之後,情義已懸,而又因朴燁悖聚之貨,以應其求,今則又聽門下之言,敢此請留矣。徐渻曰,晉鄭之時,子産,以禮自守,故晉雖强疆,不能加鄭,如以義禮善爲開諭,則豈無可處之理乎?小臣爲江原監司時,唐將亦欲仍任,李元翼以爲不可,爭之,乃得停之矣。李潤雨曰,李佑遠竄事,臣等論之已久,渠之罪惡,固當罔赦,以功寬律,只請遠竄,而尙未蒙允。臣等之必欲遠竄而後止者,以其處於中道,則不能禁其興妖作孽之路也。上曰,不無功勞,何爲已甚。李潤雨啓曰,渠不改惡,至以告密二字,疑惑人心,且欲陰害發論臺諫云,豈不痛哉?鄭蘊曰,諫官爲耳目之任,而若是乎累日爭之,願快從焉。李潤雨曰,功莫大於柳子光,而亦且遠竄,子光尙爾,而況於李佑乎?李景義曰,國家之於佑,功則已酬,豈可以功遂掩其罪乎,李潤雨曰,朴守緖·鄭佃,請門外黜送。上曰,不可以難明之事,罪之,已諭勿煩。李潤雨曰,貞明公主第米布還收,何如?上曰,此事不可如是爭之。鄭蘊曰,李佑遠竄,時未蒙允,願快從焉。上曰,以米布事,累日相持,益切未安,速須停啓,更勿煩瀆。李潤雨曰,近日天災時變,疊見增出,當恐懼修省,以答天戒,而奢侈之風,日益漸滋,王子第宅,惟恐不及,下民於何觀感乎?上曰,題送米布,豈干於奢乎?李潤雨曰,近來士習偸薄,講經之時,爭先謀字,故試官亦以字之美惡,以辨京鄕,儒生擧子,亦以字之不好,呼不而避。請自今而後,如有潛爲謀字者,試官則罷職,儒生則限年停擧。
未時,上御資政殿。夕講入侍,知事吳允謙,參贊官崔鳴吉,特進官李顯英,參贊官鄭蘊,檢討官金光炫,假注書姜瑜,記事官具鳳瑞·睦性善。上讀前受音一遍,崔鳴吉進講大學衍義格物致知之要章。大學曰,爲人君止於仁,止非臣所敢知也。一遍釋一遍。上讀新受音一遍,大文釋一遍。鳴吉講論旨義曰,大學此章,言文王之德,而此文則斷章取義,以引之矣。本章,盡言君臣父子與國人交,而其註則獻於君父之書,故主言其君道矣。止善者,謂各止於至極之地也。苟有一毫未盡於仁,則不可謂止也。缺二行凡天下道理,有體有用。克己復禮,乃心上工夫,故爲體。愛人及物,次第以推,故爲用矣。內以去物慾之私,皆合於禮,體也。外以廣其愛民之事,使四窮得所,爲用也。內必有體,然後外可以行之,故克己爲重矣。上曰,視聽言動合禮者,克己之事乎?允謙曰,程子四箴如此也。蘊曰,非禮勿視聽言動四者,禮之大目也。鳴吉曰,人君心上,必豁然大公,可以及於民物者,廣矣。苟有一毫私意,則豈能推及於人乎?且人之一身,血氣流通,故四肢百骸,皆便其用。苟有一處之痛,而不能知之,則謂之不仁。人君之心,若公則天地萬物,爲吾之有。一夫失所,皆爲吾憂矣。若有私慾,則如疾痛在身,而不自覺者也。堯·舜,能盡其體用,而無一毫之間斷,故謂之止仁。宋襄公,不知其本,而戰爭之時,以不執老人爲仁,戰場中,豈可以老人之故,而不執乎?梁惠王,雖知愛民,而不知其大要,故雖與宋襄有異,而其爲失之則一也。上曰,宋襄·梁惠之事,不同,而何其竝言耶?鳴吉曰,其心則有若行仁,故竝言之耳。雖移民移粟,而尙不行仁政,故謂之不止於仁矣。蘊曰,宋襄,自以爲仁,故當時之人,以此稱之矣。上曰,梁惠,不知薄賦之爲本,而徒知移民移粟之末務而已。然此亦王政之所爲者也。允謙曰,以此兩君,論其優劣,則似不同矣。大槪,以不知其仁者,言之,則區區小仁,何足道乎?上曰,宋襄,烏得爲仁,此一可哂之事也。鳴吉曰,綴文者,以兩君均是區區之仁,故竝言之矣。缺二行朱子之言,以仁爲體,無一物不在所愛之中,人君常以此言存心。苟有一毫不足,則謙謙自惕,可以止於善矣。鳴吉曰,天之四時皆殊而,其本則生物之心也。人之四端似異,而其本則惻隱之心也。天以秋冬,肅殺萬物,似有嚴威,而天地之本心,則將以發生,故元亨利貞之中,元爲其首,帝王將以刑罰制下,而其本心則皆欲殺人爲善,故仁義禮智之中,仁爲其首也。夫仁者,一團生物之心,於天固有此心,於人亦有之,而若爲私意所發,則不得生長矣。是則爲私所使也。若無私意,則藹藹生物之心,自備於腔子,故先儒曰,公者近仁,仁者,愛物之具也。與公者似殊,而心苟公焉,則生物之心,自無礙滯,故以公爲近仁。此亦以克去己私,爲復禮之本也。公私之間,善惡邪正,交爭之而已。無私則公矣。公則自爲仁矣。但必有格物致知之學,洞知公私之別,然後可矣,而苟或不明於此,則自流於私而莫之救矣。蘊曰,夫仁政,以聖賢所言者見之,則似爲高遠。而孟子論王道,以老者衣帛食肉,黎民不飢不寒,爲王道之始。當今之事,必務輕徭薄賦,與民休息之道也。若不保民,則雖有所爲,恐不成也。鳴吉曰,貌恭者,外恭也。外恭者,似可矣,而內無敬心,外徒有貌,則誠非矣。爲子之道,從令爲孝,而父母有未盡處,則諫之可也。父母之道,可愛其子,而如或不敎,則亦非矣。當於事理者,爲信,守其小信而謂之信,則不可之甚也。允謙曰,人臣,陳善閉邪,眞敬君之道也。人子事親,缺爲孝徒知承順者,非孝也。缺一行餘行人所難及,而先儒小之矣。鳴吉曰,從其是處爲信,孔子曰,貞而不諒,從其正事,亦足爲信,區區小信,君子不欲。允謙曰,聖賢之事,何處不法,切己之言,大都如此,而其中此訓,尤爲親切,別爲留意,何如?且本體不得無私,則雖欲施仁,而常常隔礙,所及者不遠,至於其害,若甚,則一家父子兄弟間,亦且備恩矣。顯英曰,此皆不在於他,只在吾一心之內耳。允謙曰,常用於根本自有涵養之功,則推及於外,故古人謂之捷於影響,心上工夫,他人之所不及知,而顯著明現,莫大於此,故中和之效,極言之則至於天地位,萬物育矣。中者,喜怒哀樂之未發,言未及接物之時也。和者,發於接物之後,與之酬應之時也。每於根本上着力,最爲大工矣。顯英曰,鰥寡孤獨,顚連無告者,豈非可矜,而此則只係於人君一心仁不仁之如何耳。匹夫不得所,若已推而納之溝中者,眞格言也。
講訖。崔鳴吉進曰,小臣之在京也。無日不憂國家事,若見自外來者,則必問民庶有疾苦,如何?常有隱憂於心上矣。及今累日留鄕,目覩其狀,則聖上之德,非偶然也。且今歲,適爲豐稔,而諸穀之好,老農以爲如兩年所作,非但禾穀茂盛,根耕亦好,而八月不雨,木花尤好,以此民間歡悅矣。遠方則雖不得周知,而近地四隣,則爲守長者,亦似善治,天使過去之後,民間似無大段疾苦之事,誠爲可喜。當此之時,聖上若不弛於心,而凡諸百姓慈牧之事,令長擇任之缺一行臣新入都下,見人未多,而在鄕之人,傳言戶曹將以九等,爲收稅之擧,衆口爭喧,用是爲悶云。當此八路困悴之日,雖値一歲之有,而似不當益其賦斂,若依前勿添,則豈非美政耶?鄭蘊曰,臣向以此事,陳於榻前,已爲定奪,而今者戶曹之啓,又到政院矣。必無□當初下敎然後,可矣。小臣十年海島,久在謫中,所患耳鳴之症,不便聽言,故朝者李佑事,自上已答,而更以無發落,取稟,不勝惶恐之至。上曰,入侍注書不記乎?蘊曰,注書亦已記之,而新入之人,似不敢察而爲之矣。上曰,若爲再啓之事,則雖不允從,亦當更啓矣。一啓之事,雖或重缺而只是疊複之請,注書必記之誤矣。鳴吉曰,號牌,大擧措也。當初意謂軍籍一條,先設無妨,而大臣之意,亦以爲然。及往外方見之,則軍籍之事,人皆㦖懼,無役之民,皆思逃避,以爲姑息之地,此法雖行,似無其驗,初之不爲也,善矣。號牌則未知末梢之如何,而民間以爲無可奈何。逃去之輩,皆曰,此法果行,則寧返吾舊土,而爲公役云云。似不至別樣騷屑而其終條,則何以預知耶?上曰,民生之騷擾怨苦,似不無其弊,而若用法以公,且不撓改,則必無不公之嘆,而國事可成矣。近者非但用賞之際,不均甚矣。罪罰,不及於權貴,而只及於卑賤,此事若又以近來習俗。因循爲之,則恐不得成,用罰之際,可不撓改而爲之也。鳴吉曰,尊貴之處,法必壞焉。小臣之心缺二行又曰,小臣極爲猥濫,惶恐仰達。臣之平日所期,君臣朋友間,必以眞實底道理,故雖不敢自是己見,而苟有所見,則言事之際,不肯用其機辨,而他人之所望於臣者,亦然矣。向者金瑬兩款事,於臣所見不快,故與金瑬遇於闕下,相與之語,此是朋友,有責善之道也,小無相害之事,人人所知。苟欲害之,豈爲面言?故金瑬旣不爲慍,臣亦無所忌諱。及今聞之,則頃日筵中,李貴,擧臣姓名云。如此等事,乃親厚中相警不諱之語,而至於上煩天聽,自上何以盡知乎?必以小臣爲侵侮大臣也。臣之與李貴,如此說話,亦非一再,而至有此事,極爲惶恐。燼餘
上在慶德宮。停常參·經筵。
自昧爽至辰時,沈霧。
下直,平安監司尹暄,報恩縣監徐雲駿。
有政。吏批,判書吳允謙進,參判張維呈辭,參議李明漢進,行都承旨鄭蘊進。
兵批,判書徐渻病,參判李顯英試官,參議金止男在外,參知李聖求進,行都承旨鄭蘊進。
李敏求啓曰,明日常參·經筵,取稟。傳曰,停。
傳于李敏求曰,平安監司尹暄,報恩縣監徐雲駿,引見。
李敏求,以戶曹言啓曰,備忘記,都督差官,今明入京,接待事,預爲整齊,言于該曹事,傳敎矣。今此差官,疾速出來,伺候所排設接待諸事,預先措備,堂上郞廳及入京後上下馬,翌日宴宰臣,竝令吏曹差出,各宴禮單,亦令戶曹依例磨鍊,差備譯官擇定,急急前往迎來,何如?傳曰,允。
以備忘傳于李敏求曰,今下弓矢,平安監司,中軍申景洙,別將尹旴等處,給送。
李敏求啓曰,平安監司尹暄,當初以監司下批,故敎書中,以官通訓,任卿自斷,罪大辟,稟予以裁等語,循例書入之矣。今則尹暄體察副使兼帶,委任甚重,當有節制前規,敎書內官通訓以下十二字,除去書給,何如?傳曰,允。
趙翼啓曰,今日本院仕進之人,只都承旨鄭蘊,右副承〈旨〉李敏求,及臣趙翼,右承旨徐景雨以病,左副承旨李植呈辭,皆未仕晉,而鄭蘊,吏批廳進去,李敏求,非但兵批有相避矣,方引見入侍,獨臣在院,兵批政廳,何承旨進去乎?傳曰,兼進。
正言沈之源來啓曰,李佑罪狀,臣等論之已盡矣,聖批一向牢拒,而以不無功勞答之,臣等竊惑焉。佑身備百惡,罪極罔赦。雖使勳庸不世者,有此罪犯,固不可以功掩之。況佑,一時偵何之微勞乎?旣蒙格外之賞,國家之見酬者,亦云過矣。今不可枉屈王法,饒貸極罪,只施中道之律,亟命遠竄,以快物情。朴守緖·鄭佃,懼以兇陰之人,爲人之所賤棄者,久矣。友仁之詩禍,權輿於守緖,擧世所知,反正之初,不伏刑章者,實幸免焉。附托元兇之鄭佃,冒居分曹之任,亦藉兇焰,初無干涉於友仁,而近來出入士大夫家,大言無忌,必欲因此得官,人皆怪罵。今此兩人,同氣相求,陰嗾無賴,投疏自衒,肝肺露盡,衆目難掩,其欺君父蔑朝廷之罪,不可不懲。請勿留難,亟命削奪官爵,門外黜送。缺二行物力而有司莫之難,言官莫之論者,誠以財力不至太損,而事體亦不當不爾。今者臣等之論,公主家米布等事,豈不知聖意之攸在,而流來之舊例乎?詔使纔還,軍需且竭,經用之際,不可不損之又損,以紓一分之力,不宜附益於過侈之資。日者慈敎之下政院,辭旨懇惻,遠近瞻聆,孰不感激。殿下固宜將順之不暇,不可以業已題給而不爲之體奉美意乎?請還收成命。答曰,勿煩。
答前武兼宣傳官宋廷安疏曰,省疏具悉。嘉爾爲國之誠,所陳之事,當令該曹量處焉。原疏在下
答曰中樞金長生疏曰,觀卿疏章,予心缺然。卿勿控辭,從速上來,以副予望。原疏見下
李敏求,以左右捕盜大將意從事官言啓曰,曾因京畿監司權盼移文道內,楊根郡守李義傳,捕捉上送,賊人天龍等七名內,謀首天龍·男伊·朴乭屎等三名,則非徒所偸贓物二現出,上年李守一·黃致敬·任謹等家及淨土寺·豆毛浦等處作賊時,同參的實。其後今年六月初五日,廣州居唜福家作賊時,殺害人物六七名。其他種種作賊承服之處,難以盡擧,其所行兇之狀,箇箇承服,其所被殺人春代屍親,呈訴內辭緣,亦將符合,其許弄孫·朴官·京樂·禹五十福四名,則緊出於天龍等援引,而再次亂杖,忍杖不服。向前天龍·男伊·朴乭屎等三名,缺三四字梟示,以警餘黨,禹五十福等四名,更問于當初捉送楊根·春川等官,憑閱處置,宜當。但此賊同黨,在於楊州·廣州·富平等官,而當初失捕者,多至八名,請令該曹,申飭本道,期於必捕。大黨七名捕捉,楊根郡守李義傳,當有論賞之擧,亦令該曹照例施行,何如?傳曰,依啓。
傳于李敏求曰,前宣傳官宋廷安,前日上疏回啓乎?問啓。
李缺□啓曰,近來紀綱渙散,盜賊橫行,缺二行自有令甲,捕盜廳承服罪人,必須移刑曹按法處斷,意非偶然。近日捕盜廳賊人,入啓梟示,逐朔有之,似爲未妥。人命至重,不當若是輕斷,令該曹依法結案後,正刑,何如?傳曰,允。
李敏求,以訓鍊都監言啓曰,平安監司尹暄,引見時所啓,京砲手元防守者一哨外,自前別啓請加送者,二哨,而今則別啓請只送一哨云。義州形勢,日漸孤單,依前別啓請數入送,何如?答曰,前日別啓請入送之數,問于都監以啓事,傳敎矣。年例入防一哨外,別入送之數,則西方防禦,緊歇觀勢,或一二哨,至於三哨抄送,曾無定數之意,敢啓。傳曰,知道。一哨加送。
吏曹,閔應亨爲持平,呂爾徵爲正言,金汝秋爲南部主簿,宗廟奉事徐貞履。
卯時,上御資政殿。引見平安監司尹暄,報恩縣監徐雲駿。入侍,左副承旨李敏求,假注書金汝鈺,記事官具鳳瑞,記事官睦性善。上謂尹暄曰,本道之事,可憂非一,而遼民貽害,近來滋甚,何以則處之,得其宜乎?尹暄曰,小臣承此重任,才智不稱,憂懼兼心,無以自措,而況本道事多難處,防守疏闊,固不足說,而毛都督徵索,不能支吾,臣當馳去,隨事周旋。上曰,安民爲上,民苟得安,設有邊急,與民守之,可以捍禦矣。尹暄曰,近年秋防,不入南軍,只以本道及黃海道軍兵,分付各處。賊若不動則已,如有不幸,決難防守。且出身添防,元數三千,而稍有勢力者,便屬扈衛軍官,只以遐方殘劣數百入送,請上年以後,自望軍官,査出入送,何如?上曰,隨後自望軍官,已令兵曹査出矣,速爲入送。暄曰,平壤廢城,當爲修理,而軍少力薄,築鑿無路。請以到帖,募僧入築,一如南漢山城之規,而減其日數,則必有應之者,到帖千餘丈,臣願持去,觀勢啓達,而且自前昔,京砲手元防守者一哨外,別啓請抄送者,二哨矣。今者只送一哨,而義州形勢,日漸孤寡,請依前別啓請數入送,未知,如何?上曰,前別啓請入送之數,問于都監以送。尹暄曰,北道出身,素多勇武,凡軍千人,不如其百。況壤地,與本道不甚相遠,其處出身百名,限冬防移戍本道,未知,何如?上曰,北道亦是重地,其處出身移戍,似不當矣。尹暄曰,前日李曙上疏中,亦陳土禁軍之說矣。臣願以禁軍千餘張,募士於其地,則可以得士,未知,何如?上曰,前日李曙,果爲啓請,而今則將行號牌事如着實,雖不如是,可以多得遺丁,充定軍額,土禁軍之法,姑且停之,可也,且號牌之法,涉於騷擾,而本道則入作尤多,其往勉焉。尹暄曰,無役之民,比他尤難,臣當下去觀勢馳啓,鐵山牧場,當移于黃海道,而馬則殆盡於唐人之日攘,餘存無幾,且牧漢驅馬之役,其苦難堪,請以其遺在之馬,分賜無馬之戰士,使之調養,而事定之後,還納于司僕,則無移牧之弊,而其於國家,不曰無益矣。上曰,前日以其處馬多,賜都督,元帥下去時,亦用累百餘匹,國家馬籍,不可如是盡數除之矣。上曰,詔使之行,本道用銀,其數甚多,還償之策,前監司雖云料理,十分善處,乃無民弊,其往愼哉?尹暄曰,得聞江邊所納田稅,本官則徵其三甲,而納督府之時,亦未免輸運之費,是則三甲,而又加一甲也。固當急爲變通,臣當下去觀勢,除其一甲,而計其減數,以處伏計。上曰,極爲無理,不可不變通矣。上曰,中原之人,必也初頭善待,然後可無相梗之患,須缺善處。尹暄曰,毛將與前監司自鐵山之後,情義已熟,欲爲仍任,而臣之此行,正忤其意,初見之時,必有岨峿之患,思以厚幣相接,而且淸川以北,唐人遍備,屯田我境,劫奪我民,民不奠處,十室九空,明年則欲不許屯田,與之約條,而通語之時,須得善華語譯官,然後乃可通情,張禮忠·李膺中,一人特命下送,則諭以唇亡齒寒之理,陳其彼我保存之道耳。上曰,本道亦豈無善華語者乎?屯田旣已許定,今不可禁,在我之道,別爲約條,使無侵害之患矣。尹暄曰,毛將之求索無厭,前日則以朴燁悖聚之貨,以應其求,今則計無所出。且於臣行,驛馬二匹來到,而馬甚羸病,問其故則曰好馬,則天使下去時,奪而賣諸都督陳中云。且大同驛一道中,素稱富實驛卒之居于平壤者,多至七百餘戶,今則只有七十餘戶,驛路衰殘,收拾極難。且三縣,乃本道之饒邑,而庫中今無一升之米,守令之未得其人,於此可知矣。上曰,其處守令,未聞善治,出陟之道,盡其詳明,然後官得其人,民乃其蘇,至於禦敵之策,皆在於守令之得其人矣。李敏求曰,本道守令,何獨不善,以其使命連綿,軍旅有役,況上年冬,元帥分送軍官于各邑,或至二十餘員,是供二十餘之別星也。郡縣之凋廢,豈獨守令之罪乎?上曰,賦重役繁,所以至此,然使善治者,居於其間,則亦必有善爲者矣。上曰,號牌之時,入作輩,善爲開諭,俾無驚擾之患,可也。上曰,近來紀綱弭而軍律解,守城之將,不知死綏之義,今卿兼體察副使,須嚴明軍律,使邊將,知不可棄城圖存之義。尹暄曰,兵使行營,時未定焉。方待缺一行龜城雖云可矣,而且無城郭,朔州·義州中,設置,何如?上曰,朔州形勢,不防守云矣。李敏求曰,朔州則四山逼近,城子甚低,且是土築,似難防守矣。尹暄曰,棄安邊出鎭安州,非計之得也。安州則牧使旣兼防禦使,可守其城,若使兵使,入守安州,則與昌義似不相援,邊城豈不孤危乎?臣當進駐龜城,積以日月,以築其城,未知,如何?上曰,龜城築城,其可易爲乎,尹暄曰,數三年內,難可畢築矣。上曰,前者聞其城廢之已久,又無石子,若以燔壁而築之,則其事似不易矣。尹暄曰,誠有若聖敎焉。上曰,卿往見城基及物役之數,斟酌以啓。李敏求曰,龜城因山爲基,形勢甚好,而周回闊大,且是朴犀守城專勝之地,而石子甚貴,未知其時,何以爲城?且近地無採石之地,築之似難。上曰,或以土築爲之,今亦以磚築之爲當,延安且可城守,將得其人,則城雖卑,豈不可守乎?李敏求曰,平安兵使,豈是專守一城之將乎?變生處則所當往救,道民兵諸色軍,未赴防者,當皆收拾赴援,何可移入近地,徒守一城也哉?尹暄曰,安州牧使爲防禦使,當守本州,兵使疊入未妥,群議亦然,無己則進守義州,何如?上曰,兵使當救昌義,以主兵官移守邊地,似不當矣。李敏求曰,伊賊由九連城出來,則義州爲急,若由長寬奠高出,則仇寧下出則板幕,兵使,進守義州,似不可矣。尹暄曰,賊情難知,而假獺之來歸毛將者,日以百數,其間又有潛察虛實者矣,躪踏蛇浦之計,其理不遠,賊若直擣蛇浦,蹂躪毛軍,而不與我戰,我國旣不能往救。又不能出戰,而獨守孤城,終始越視,則將何有缺一行李敏求曰,見鄭廣敬狀啓,則差官今明間,當爲入來,如此卑賊之人,且以猥濫之事出來,似當降殺而待,不然則前頭多有難處之事,伏望減除宴數,只行一次宴,何如?上曰,迎餞慰宴,則減行,似降殺矣。前則何以爲之乎?李敏求曰,先王朝則不爲引見微末差官,而廢朝時則欲諱國事,一從厚待,殊無節目,降殺之規,固不足法焉也。上曰,自前已然,則今降殺,未知,何如也?上問于徐雲駿曰,守令七事何事,徐雲駿曰,農桑成·學校興·軍政修·賦役均·奸猾息·戶口增·詞訟簡。上曰,守令職任,不出此事,勉哉?徐雲駿曰,七年廢謫,無望生全,會此淸明,得任專城,惶悚之至,無地自措,臣當竭才盡智,死而後已。
賜尹暄角弓一張,箭一部,片箭部豹皮一張,甲冑一具。
上問于李敏求曰,前者慶尙道人有云,江原道地,有國家所未知陵所,當春秋草木未盛之時,約以指示,而承旨遞來之後,更無所聞乎?李敏求啓曰,朝官金奉祖,士人金慶祖·李屹等,言三陟軍士,逃避身役,居于安東,而業採參者,常見其陵所在,春陽縣二十里許三陟府二息程之地,碑則埋置溪谷,燔造沙器,在於坎中云。臣今年二月,巡到安東,欲使人尋覓,而阻雨未果,又聞於金慶祖居榮川者,亦見其陵所云。人跡不到處,有一古墳,墓址甚大云。鄕曲常漢,蠢蠢無知,若自官家勒定往尋,則必有恐懼還諱之理,故臣與其處士人,約以葉落後,往見以報,臣亦欲以私書探問矣。上曰,是亦可矣。其道監司處,着實尋覓事,措辭有旨,下諭。李敏求曰,本道監司處,措辭有旨,而前後曲折,仍私書送于監司矣。
判決事臣權怗,伏以臣本無學術,又乏才能,頃承誤恩,濫叨重寄,補蔑毫私,徒積罪戾,竟至於僨敗而歸,上負聖明寵擢委寄之恩,下孤朝廷愼授選官之意,慙靦欲死,罪合萬誅,當其萬才之來責撥賈也。其恐喝讎視之狀,固不可盡道,而欲免其侵擾之害,宜無所不至也。出視祕諱之文,致誤國事,病風喪心者之所不爲也。臣雖無狀,尙辨菽麥,若是可諱之文,則寧有故視唐人苟冀無事之理乎?臣固顚妄也。尹義立,智慮周詳,優臣十分,果有生梗於國家之事,則方彼之有所要也,何愛一金,而不爲圖還之地乎?傳之者或言,出視私書,或言祕密文書,構者四起,飛言藉藉,風聞之發論,固其所也。但不辨其眞贗之境,一則前後文書,二則曰種種生梗,前後云者,指何者,生梗云者指何事。又曰,藩臣自有周旋善處之道云。臣因此物貨,累次馳啓,該曹缺二行倘非聖明憐臣至愚,終始保全,則臣之得免於深文危法,豈不難乎?臣卽欲陳情暴白,而涉於自明,囁嚅不敢言,咄咄書空者,久矣。臣之顚妄,不可復用,自分明時棄物,永廢田野,不圖今日,復蒙收敍,聖度包容,山藏海納,滌瑕含垢,更賜錄用,至加以詞訟重任,臣之愚昧,何足以承當。況於頃者,猥蒙恩暇,沐浴往來,未能調治,舊病未除,新疾遽加,種種之病,難以悉陳,乞賜恩遞,俾得調保,未死他日,少答鴻恩,臣不勝區區之望,無任隕越之至,謹昧死以聞。
同知中樞事臣金長生,伏以小臣,去二月受由掃墳,至賜澆奠床,恩及泉壤,感激天眷,罔知所諭。行祭訖,義當扶曳上去,以答恩命,而八十之年,疾病侵尋,自夏以後,浮熱上攻,耳聾轉劇,不能聽聞,四月間陳疏,乞解所帶同知中樞府事,不得蒙允,須速上來,以副予望事,有旨。淹留數月,調養亦勤,而非如年少之人,頓無差復之期,決不可爲前進之計。臣本非草野之士,世受國恩,身當殊遇,思欲以死報國,不宜遠離都下,而老病已極,死亡無日,玆不得重入修門,再覲耿光,瞻望北闕,悲涕自零。伏乞聖慈,下察情懇,命遞所帶職名,以安餘生,臣不勝激切屛營之至,謹昧死以聞。
兼八道都體察使從事官弘文館應敎臣李敬輿,伏以臣受任在外,竣事遲速,難以預期,而臣所兼帶世子侍講院兼輔德,係是書筵重地,不可久曠。伏願聖明,許令遞改,以便公私,不勝幸甚。臣無任瞻天激切屛營之至,謹昧死以聞。燼餘
上在慶德宮。停常參·經筵。
巳時,太白見於午地。
夜二更三更,月暈。
下直,光山縣監崔葕,唐浦萬戶崔麟瑞。
李敏求啓曰,明日常參·經筵,取稟。傳曰,只晝講。
又啓曰,卽見京畿監司狀啓,督府差官,今早當爲入城,黃海道,則監司在僻處,容或不知,而平安監司,在所經之地,不爲馳啓,平安監司李尙吉推考。傳曰,依啓。
李敏求以兵曹言啓曰,參判臣李顯英,以講經試官,進試所,參議臣金止男,沐浴受由未還。只餘判書臣徐渻,參判臣李聖求,分察內外事務,疾病事故,未可預料,假參知差出,何如?傳曰,依啓。
以備忘記傳于趙翼曰,來九月十九日,世子嬪揀擇事,言于該曹。
趙翼,以接待所言啓曰,臣鄭孝成,肅拜後,卽馳詣接待所,伏見坡州守官文狀所守備,昨日宿本州,今日當爲入京云,事勢甚急。凡宴享支待,塗褙鋪陳器皿等事,恐未能及時造辦,極爲悶慮,必有使喚下人,然後急迫之事,可能辦集,書吏四名,庫直一名,使令四名,比前十分減定矣。限差官回還間,令該曹料布題給,何如?且近來各司怠慢,日甚一日,今此差官支待之事,若或如前遲緩,則必致生事,凡應用雜物,令各該司官員,躬視進抛事,各別申飭,宜當,敢啓。傳曰,依啓。
傳于徐景雨曰,楊州之人,定配於廣州,似爲不當,改定配。
李敏求,以摠戎廳言啓曰,畿邑將官中,赴防被抄人,一從當初事目免防事,因本廳啓辭,卽爲蒙允,知委各官矣。卽者各官將官等來訴曰,兵曹不計啓下辭意,以今十五日定限督發,初以爲賴本廳事目,應在免防之中,不曾治裝,終乃不免,將赤身入去,如不得免焉,願退期限,治裝以去云,情甚可矜。且見兵曹因本廳啓下公事,移文回答,非本曹擅便,報體察使處置爲言,點發之日,在今明,而體察使,時在外方,未得停當,此時赴西武士,雖曰關重,旣有當初事目,又有啓下承傳,而別無啓請處置之事,仍令入去,大涉失信,臣待罪摠戎,不可越視而終默,且許多啓下將官,不可無端入送,不避煩瀆,再次申稟,不勝惶恐。傳曰,知道。令該曹酌處。
趙翼啓曰,卽刻差官入來,而庸陋無比,似是家丁之至賤者,接待所問其來意,亦不能自知,只持咨文一角而來云。接待之事,不當如前,以損體面,而回咨成給,必不停留,上下馬翌日宴三次。缺一行傳曰,依啓。
李敏求,以兵曹言啓曰,行司正宋克認,假參知落點後,厭憚假官之名,稱病不來,講推考,仍將望單子改付標入啓。傳曰,知道。
趙翼,以尙衣院官員,以提調意啓曰,自平時本院各殿進上役事,專責奴婢,目今現存者,只一二名,凡百御供之役,不成模樣,而裁省廳設局之後,京各司奴婢,一切勿定斜付事,啓下,而厥後院奴杏男,東山直啓下移定,而不敢請改矣。今者院奴金轍,又爲觀衆監入啓,據定禁漏使令,院無一名現存者。非特此也,本院係是御供衙門,僅存一名奴子,自今若移定他司,則本院使喚無人,極爲悶慮,請金轍,急速除下,使之無弊本院之役,捧承傳施行。傳曰,依啓。
正言沈之源來啓曰,李佑罪狀,臣等論之已盡矣,聖批一向牢拒,臣等竊惑焉。佑,身備百惡,罪極罔赦,雖使勳庸不世者,有此罪犯,固不可以功掩之,況佑,一時偵伺之微勞乎?旣蒙格外之賞,國家之見酬者,亦云過矣,今不可枉屈王法,饒貸極罪,請命遠竄,以快物情。朴守緖·鄭佃,俱以兇陰之人,爲人之所賤棄者,久矣。友仁之詩禍,權輿於守緖,擧世所知,反正之初,不伏刑章者,實幸免焉。附託元兇之鄭佃,冒居分曹之任,亦藉兇焰,初無干涉於友仁,而近來出入士大夫家,大言無忌,必欲因此而得官,人皆怪罵。今此兩人,同氣相求,陰嗾無賴,投疏自衒,肝肺露盡,衆目難掩,其欺君父蔑朝廷之罪,不可不懲,請勿留難,亟命削奪官爵,門外黜送。昔在國儲豐富之時,諸第宅應在營繕之中者,率皆出於該曹之物力,而有司莫之難,言官莫之論者,誠以財力不至大損,而事體亦不當不爾。今者臣等之論,公主米布,豈不知聖意之攸在,而流來之舊例,缺二行日字慈敎至下政院,辭旨懇切,遠近瞻聽,孰不感激,殿下固宜將順之不暇,何可以業已題給,而不爲之體奉美意乎?請勿留難,還收成命。答曰,李佑事,遠近雖殊,流竄則一也。勿爲已甚之論,可矣。朴守緖等罷職,米布事不允。
趙翼,以禮曹言啓曰,本曹郞廳六員內,正郞洪·佐郞金輳,出使,正郞宋時吉,嘉禮都監郞廳,正郞李穧,纂修廳郞廳,佐郞李坰,伺候所郞廳,竝只除本司仕上直,佐郞李時煥,以咸鏡道點馬,將爲出去,此外無公事出納,本曹上直之員,令吏曹郞廳差出,何如?傳曰,依啓。
鄭蘊啓曰,假注書金汝鈺,猝得胸腹痛出去,他假注書差出。傳曰,依啓。
徐景雨啓曰,朴守緖等罷職事,命下矣。臺諫方以削奪官職,門外黜送論啓,罷職傳旨,不得捧入之意,敢啓。傳曰,知道。
李敏求啓曰,差官今始入來,依前例,使接待所郞廳問安之意,敢啓。傳曰,知道。
又啓曰,全羅兵使申景禋,康津正兵崔得末,以生爲死,狀啓曰着名頗大,殊無敬謹之意,請推考。傳曰,勿推。
趙翼,以錄勳都監言啓曰,會盟祭時,扈聖功臣嫡長錦陽尉朴瀰,不爲進參,而忠勳府參祭人抄送之際,誤爲書送,殊無詳察之意,本府次知忠義衛,請推考,朴瀰依他不參人例,載錄於會疊錄末端,宜當。敢啓。傳曰,知道。
趙翼,以接待所言啓曰,政院啓辭內,卽刻差官入來,而庸陋無比,似是家丁之至賤者,接待所問其來意,亦不自知,只持咨文一角而來云。接待不當如前,以損體面,上下馬翌日宴三次,遣宰臣設行,事甚未妥。只慰宴一次,接待堂上,對察設行,何如?傳曰,依啓事,傳敎矣。缺一行接待所堂上,對察設行,則當於何日設行也,令禮官定奪,接待施行,何如?且所持咨文,是何事也。咨文先爲出給,然後咨文中辭意,告于通政司,啓知國王,乃其例也。請出咨文,則俺當持往親告,不可先爲出給,而其中事意,亦不可先爲開設云。令譯官往復十數度,爭辨不已,則俺旣受命於督府,但當固守督府之令,不可違越云,而終無出給開說之意。詳觀彼意,咨文出給開說之後,則無可倚恃之處,欲以咨文借重,以尊其行矣,敢啓。傳曰,知道。
李敏求,以兵曹言啓曰,傳曰,前宣傳官宋廷安,前日上疏回啓乎?問啓事,傳敎矣。宋廷安上疏,上年四月,前判書臣金瑬,已爲回啓矣,敢啓。傳曰,知道。
傳于趙翼曰,接待所草記,差官宴享,以何日設行事,請令禮曹議定矣,以明日設行事,言之。
李敏求,以右邊捕盜大將意啓曰,本月初九日夜,臣直宿于闕門外新營矣。三更二點,留直軍官姜源·張文瀚來言,典醫監送處,無賴人八九名作倘,以斧子打破門,敢突入作亂,而人人持劍,隣里之人,不得出見,軍官所率軍人,只是二名,不得下手,隱伏窺伺,跟尋去處,知家以來云。臣卽令從事官許鏡,往見被盜之家,則門壁打破,市人物貨,藏置樻子,碎破棄置,有一常漢,赤脫衣服,僵臥路上者,扈衛廳牙兵免賤奴吳吉也。家在不遠之地,聞其救急之聲,來到而被打云。同倘及曾前作賊之處,先問於其子,則乃曰,非徒此夜此物,渠等五父子,生理無路,逐日竊盜爲事,所偸之處,不能一一記憶。只似近日所盜者言之,鹽前行廊後,及廣通橋近鍮器偸竊,時方埋置家中云。卽令軍官搜覓,則馬廊踏板下,掘一坑坎,果爲埋置,搜出則餘外之大也,行器鍮小帖等三十餘物,衣服一籠,亦在其房,竝爲取來,則隣居出身李男,及兵曹參缺一行餘各人被盜之物,竝卽推給矣。且觀渠輩之招,皆曰渠父性猛,異於人,凡所指揮,小不如意,則置膝兩石之間,親自上踏,故第四子永善,逃避三年,今始還家。第二子以善,投井將死,幸被隣人拯救,毋若見過,則亦令渠等結縛,足杖打之,則雖不得爲之,未死之前,不敢拒逆,或有結縛之時云。且其妻男海壽等招辭內,盜取人財,打傷人命,卽其餘事,常時所行,如是悖惡,故其妻母生時,不忍見其女之被毒,煮取毒酒,欲飮其女者,數矣,而未果云。天男所行,有不足道,其子永先等四人,曾所偸竊之物,皆稱其父之敎令云。以子引父,不知其非,此亦人倫之大變。且此賊,素是有名大頑暴之人,自前見偸之人,雖或知之,畏其四子,不敢開口云。其中承服朴天男·永善·以善·仁善·敬善等五名,竝令該曹依法科罪之意,敢啓。傳曰,依啓。燼餘
上在慶德宮。停常參,只晝講。
兵曹啓曰,去七月朔,宣傳官將官試射,分數開坐,別單書啓,宣傳官南宮莢,武臣兼宣傳官李幼昌,竝無分,依事目汰去,何如?傳曰,依啓。
持平閔應亨來啓曰,李佑難貸之罪,臣等論之已盡,殿下燭之已詳,而閱月相持,輿情久鬱,臣等竊未曉聖意之所在也。賣母圖嫡,殺越行㤼,設私獄而竊公家之威柄,攘市利而斂民間之怨讟,有一於此,尙不可赦,積惡如此,寧逭常刑,而遠竄末減之請,政爲微勞地也。缺半行請勿留難,快賜一兪。藝文館官員上下番外,又有預備一員,或値開筵時,大臣臺諫啓請之事,則卽爲出待,例也。今月十一日,臺官以避嫌詣臺廳,而預備史官,偃然退在,久不出待,其廢棄職事,虧損體面,甚矣。當該史官,請命罷職。人臣事君,最不可長者,巧違之習也。司僕正嚴惺,前爲司諫時,旣知臺廳之有截,遽自往來,旋卽引嫌,至被玉堂苟且故犯之斥,其處心不誠之實,著矣。請命罷職。答曰,依啓。當該史官推考,李佑事,不允。
號牌廳啓曰,郞廳吏曹正郞姜碩期,以病不仕,本曹亦爲呈旬云,本廳郞廳,事務煩劇,改差,何如?傳曰,允。
夫調羹,必藉鹽梅,濟川必仗舟楫,此人情之所同,而古今之通議也。貴藩李尙吉,其淸廉,辭暮夜之金,德化,守中途之畜,剸煩治劇,目無全牛,眞八道之守領,而三韓之所倚賴者也。不佞僑居數載,聲援大振,使建酋不敢鴟張者,實資其維持之力,多矣。且在位久,機務熟,政事和,人民戴。況接濟糧餉,貿易貨物,實屬綜理,未經明白,邇聞遷擢,非獨不佞,實切瞻依,而遠近兵民,亦莫不如失怙恃。乞借寇君,共監王事,以掃虜穴,以復遼土,則補天浴日之功,皆殿下之洪造也。拜送馳箋,無任翹仰,名具正副左沖侍生毛文龍,頓首拜,副啓一通。傳曰,都督處回揭,速爲製入。
接待所啓曰,卽者請宴差官,卽出,臣先敍遠路驅馳之苦,次問所以出來之由,酒三行,差官言,俺來已久,而所持文書,尙未呈納,俺行不可遲滯,欲速啓知云。臣答曰,所齎文書,出給陪臣,則陪臣卽當告于通政司,啓知國王,差官何必親呈也?差官曰,親呈之意,督府,丁寧分付,俺不可違越。臣答曰,差官則欲守督府分付之事,而陪臣亦欲遵守流來舊規,自前齎持文書者,本無親呈之事云,則卽令家丁,出給揭帖一度。臣問曰,文書只此一揭帖乎?缺一行差官便有不豫色曰,俺欲固守督府之命,而陪臣切欲其出給,是何意也?今出揭帖一度,亦看陪臣之面也,咨文則決不可出云。百般開諭,終始牢拒,而酒禮亦請停罷,五爵十盃而止,卽呈禮單,則差官曰,俺欲不受而却之,不恭,故謹領多拜謝云。所出揭帖,竝爲封入,敢啓。傳曰,知道。
李敏求啓曰,差官處,譯官張禮忠進去開諭,則其意專在於借重咨文,以爲操縱之資,而文書旣呈之後,恐有落莫之事,至云都督分付,使之面呈,俺惟聞將軍之令云。反覆曉諭,則所持咨文及揭帖中,一件,則今日接待所設宴時送于陪臣,以爲轉達,而一件,則隨後親呈云矣。傳曰,知道。
左右捕盜大將啓曰,臣等伏見政院啓辭以爲,捕盜廳賊人,逐朔梟示,人命至重,不當若是輕斷等語爲辭,臣等雖極無狀,粗知人命之至重,豈可梟示極刑,輕施於不當施之人乎?凡本廳賊人之承服者,雖日出十數,必移文刑曹,更推處斷,而今此天龍等三賊,乃上年都城中明火作賊香春之同倘,其失捕,尋常痛惋。今幸就捕於楊州郡,其所處處作賊行兇之狀,詳在元啓中,不必一一。香春等七賊,其時大將稟議廟堂,卽爲啓請,行刑於西小門外,況此天龍等,則其作賊之處,如廣州·果川·春川·洪川·楊州·平丘·信川等諸處十人之家,屠殺人命,亦多。臣等之意,旣是香春同黨,其後殺越,又若是其多,不可以就捕先後,有所輕重於其間。況考諸法典,强盜謂明火,執杖攻劫民財,或嘯聚掠奪,得財者不分首從,皆斬,不待時行刑,敢以梟示,啓請矣。今者政院,以逐朔梟示,爲未安。謂臣等有若輕視命者,然臣等越法請斬之失,著矣。不勝惶恐,伏地待罪。傳曰,勿待罪。
晝講時,上曰,詔使出來後,所當遣官告祭於私廟,而詔使留館之日,頗似紛擾,不得趁行,今欲親祭,未知如何?同知事金尙容曰,行之亦可,然問于大臣定奪,爲當。
接待所啓曰,缺一行咨文先爲出給,而咨文中意,亦欲先知云,則答稱咨文事意,俺亦不知,而不得已咨文親呈事,督府丁寧分付,俺當固守督府之令,豈可違越?禮官曰,自前齎持文書者,必先給譯官,告于通政司,啓知國王,乃是流來規例,本無親呈之事,必欲親呈,則通政司必不敢啓知,以開新例矣。移時論辨,反覆不已,則齎來文書,本有二度,一度則可付於請宴陪臣,而一度則俺當親呈,不可傳付云云,臣鄭孝成,今當請宴,宴時更欲從容開諭之意,敢啓。答曰,知道。
李敏求啓曰,譯官來言,差官以爲所持咨文呈不呈間,今日當爲發還,人馬整齊云矣。答曰,令接待所,措辭挽留。
傳曰,自前雖大官出來,所齎文書,必先考呈納矣。今此差官,必欲面見親呈乎?又傳曰,自前雖秩高差官出來,亦無咨文親呈之例,令解語事譯官,措辭開諭。
以領議政李元翼初度呈辭,傳曰,不允批答。
李敏求啓曰,明日以月食,故視事不爲,取稟。傳曰,知道。
又啓曰,差官前咨文先達事,再三措辭,而渠曰,咨文雖不先啓,人馬整齊,則當爲發程云耳。傳曰,知道。措辭挽留。
巳時,太白見於午地。
時,日有兩珥。
夜一更,月暈。二更,月暈,黑雲一道如氣,起自坤方,直指巽方,長十餘丈,廣尺許,良久乃滅。三更四更,月暈。五更,白雲一道如氣,起自西方,直指巽方,長竟天,廣數尺許,移時乃滅。
午時,上御資政殿晝講。入侍,同知事金尙容,特進官權帖,參贊官李植,侍讀官尹墀,說經金卨,假注書姜瑜,記事官具鳳瑞,睦性善。上讀前受音一遍。侍讀官尹墀進講孟子告子上篇,自告子曰生生之謂性,止以是折之其義精矣。章註訖,上讀新受音一遍,大文釋一遍,尹墀講論旨義曰,先儒云,太極化生萬物,言其生也。乾道變化,各全性命,言其性也。生者萬物受天地氣,無不同然,而性則只稟其仁義之粹然,而告子云,人無仁義,故以生爲性也。尙容曰,生與性大異,而告子則以知覺運動爲性,缺二行牛與犬馬,皆知飢飽寒署,好生惡死,此則同然,而知覺運動,不得爲性矣。夫受天地之理,具其仁義禮智者,爲性,而告子之所知者,以知覺運動,爲性也。氣與性,大不相似,知覺運動,由氣而成,至於人者,萬物之靈,稟仁義禮智之性,以爲人故,是謂之性,而告子則以運動爲性,是故孟子折之。告子之爲人,本不知性之爲何物,故前後論性者,多矣而舛錯謬戾,至於如此矣。植曰,告子之所見謬戾,而至於先儒錯認性氣者,夫萬物受氣而生,莫不相同,而吾人則受氣之淸,以爲聖賢,萬物則受氣之濁,以爲萬物,必知其要而能復於天命之性者,此切緊處也。徒知食色爲天性,則將無所不至,與禽獸何異,故前章亦以此折之,近者中原江西之學,祖述陸氏,而耳目聲色之慾,任其自然,故至有不知禮法,以爲天下禍,大矣。朱子之分說性氣者,使人知其工夫切要處,而不徒以口舌辨之而已。上曰,此人之言,孟子分明累辨,而終不解惑,自執己見,似是固滯之人也。尙容曰,告子曰,不得於言,勿求於心,此其學問固滯處也。古昔聖賢之學,徒務格物致知,若不求於心,則必無格致之學,何得而長進乎?此告子之所以止於告子而已也。故學問之道,不在於他矣。上曰,此人於孟子,爲長者耶?植曰,其年長與否,固不得知之矣。雖所見鶻突,其於心性之學,講論則有之矣。尙容曰,孟子以爲告子,先我不動心,蓋執其中心,而不易動者矣。缺二行墀曰,異端皆然,夫楊·墨與佛,誤入而不改,故終至於此矣。上曰,能舍己從人,而自是己見,欲使人向我,其志不過如此而已矣。
講訖。金尙容進曰,督府差官上來之時,該曹不知其何等人,而下馬上馬之宴,與其他接待之事,循例磨鍊矣。及其入來後聞之,則乃是家丁之甚鄙者也。如接待等事,已設伺候所,使之備盡,而自上接待一節,則不當如前日所待毛有見之禮矣。上曰,此誠不可接見之人,而其所持咨文,深藏不出,欲以此爲操縱之資,若累日不發,言且不恭,則恐有傷於事體也。尙容曰,自前差官上來之時,必有優待,故此人所望,不過如此,而若是微賤之流,則何必接見,須令先送其咨文,而又遣宰臣,設宴以慰而送之,如何?植曰,接待郞廳來報,差官非如前日持貨之類,而其所以藏其文書,不欲出送者,以其受命督府,親自來呈爲托也。渠若知其終不接見,則豈敢不呈?上曰,今日間使之慰宴矣。若累濡滯,則亦可累日設宴矣。尙容曰,累次設宴,以之善待,此亦不可已之事也。植曰,中原,亦以明日爲俗節,則設宴以饗,未知,如何?尙容曰,此輩設或接見,而至用賓主之禮,似爲未妥,都督之見我國使臣也,自坐於主壁,而隨其職房,坐我使於東西之壁,苦與都督相見。缺二行上曰,中原之禮,雖賤者,賓則北壁,主則南壁云。今旣不從中原之禮,而且首督府所遣接遇之禮,似不可遽改也。植曰,今已成規,恐彼生怒,而曾聞先王朝接待之禮,則不如此矣。尙容曰,在先王朝,國王副倭使來聘,則或於東壁,或於西壁許坐,而自上北壁以見云。都督之貴,似與日本國王等,而其差官則宜降級以待矣,近日之禮臣,意不以爲是矣。上曰,當日本使臣來現之時,固當御於榻上接送而已。彼是夷下之人,以此待之,固爲不妨,此人則非但督府所遣,且以華人自處,與彼不同矣。植曰,聞中原多有藩王,而爵級貴重,爲大官之所尊嚴云,彼豈不知其尊事藩王之禮,而自廢朝以來,謬成規例,今則接伴使留意乘間,微諷都督,使其改之,可也。若自此卒然改之,則必如建明門事矣。尙容曰,中原之禮,坐以南北,故天使下去之時,邀都督設宴,而坐都督於北,小臣於東,尙吉於西,自坐於南行矣。植曰,此是中原近日之禮也。熊化之於李廷龜,亦用此禮云矣。尙容曰,今此封典出來後,旣已有事於太廟矣。外議以爲當行謁聖於文廟云,迨日候不寒,士子咸集之時爲之,如何?缺一行植曰,年年幸學,乃是盛事,豈云煩數,但取人則似煩矣。上曰,詔使出來之後,所當遣官告祭于私廟,而當其在館之日,頗似瀆擾,不得趁行,今欲親祭,未知,如何?尙容曰,行之亦可,然問于大臣定奪,爲當。上曰,依啓。燼餘
上在慶德宮。停常參·經筵。
李敏求啓曰,明日常參·經筵,取稟。傳曰,只晝講。
持平閔應亨來啓曰,李佑難貸之罪,臣等論之已盡,殿下燭之已詳,而閱月相持,輿情久鬱,臣等實未曉聖意之所在也。賣母圖嫡,殺越行㤼,設私獄而竊公家之威柄,攘市利而斂民間之怨讟,有一於此,尙不可赦,橫惡如此,寧逭常刑,而遠竄末減之請,政爲微勞地也,豈合使之偃息中道,重誤邦憲乎?請勿留難,缺一行臺諫啓辭之事,則卽爲出待,例也。今月十一日,臺官以避嫌詣臺廳,而預備史官,偃然退在,久不出待,其廢棄職事,虧損體面,甚矣,當該史官,請命罷職。答曰,不允。
備邊司啓曰,毛都督保留李尙吉之請,不得允從事,前日筵中,已爲講定矣。尙吉瓜期已滿,身且衰病,故遞授內職,而其代極擇有幹局韜略之臣,俾兼元戎之務,辭朝有日,想已上任。李尙吉今難仍任之意,令承文院婉曲措辭,回覆,宜當,敢啓。傳曰,依啓。
李敏求啓曰,毛差接待不當過度,故今此差官接待之事,務從減損,上下馬,皆不設行矣。但渠留待數日,咨揭趁未回付,似不當寂寥,令接待所堂上,慰餞宴一次,更爲設行,何如?傳曰,允。
李敏求啓曰,差備設官來言曰,差官,俺當以未明發去,回咨,必須趁今成給云。譯官以方爲撰書之意,答之,則差官以爲揭帖回答,尙未成給,今此回咨,亦難趁卽爲之,極以爲悶,多有忽忙之意云。前後咨揭回答,自外方爲催促矣,敢啓。傳曰,知道。
接待所啓曰,臣使譯官朴璇堅,□後曾等所持咨文,旣不親呈,則當爲出給之意,萬般開諭,往復論辨,差官或欲出給,或欲還持去,變幻百端,終始異說,而日已過午,堅請不已,則卽刻始爲出給曰,回咨今日內,雖不得爲之,必於明朝,欲得發行云,同咨文封入矣。差備通事,不須多人俱往也,往來有弊,只一人欲爲帶去云,故敢啓。傳曰,知道。
接待所啓曰,卽刻差官,錄出發賣物件,只是段二匹·紅氊一部·被匣一·氊子二,而折價銀共通十二兩五錢矣。其數似多,故減價發賣之意,使通官方爲開說。且赤狐皮一令·油紙十張·刀子五柄·白紙六卷,書示欲得云,此則甚爲零星,令該曹覓給,而發賣物件,亦令該曹定奪施行,何如?敢啓。傳曰,依啓。
禮曹啓曰,卽者講經一所四館,牒報本曹曰,今此別試講經時,漢城試初試入格,生員李濟亨呼名之際,同人來言曰,吾姓柳,而以李濟亨誤書云,取考榜目,則父名年歲居缺一行相考處置云,不小國試,當初出榜之際,不爲詳考,單子姓字,至於誤書入啓,極爲駭愕。請其時試官,及當該四館推考,柳濟亨姓字,改付標以入之意,敢啓。傳曰,依啓。
兵曹啓曰,今八月十二日引見時,平安監司尹暄,榻前啓辭,西方防守,無以成形,只以本道及黃海道軍兵入戍,賊若不動,則已,如有不意之患,則決難防守,出身添防之數三千,而小有勢力者,皆屬扈衛,各處軍官,只以遐方孱劣數百人入送云,請扈衛軍官,上年後謀屬者,速令入送,何如?答曰,隨後自望軍官,已令兵曹査出,速令入送事,傳敎。十三日摠戎廳啓辭,畿邑將官中赴防被抄人,一從當初事目,免防事,本廳啓辭,卽爲蒙允,知委各官矣。卽者各官將官等來訴曰,兵曹不計啓下辭意,以今月十五日定限督發,初以爲賴本廳事目,在免防之中,不曾治裝入去,情甚可矜,且兵曹因本廳啓下公事,移文回答,非本曹擅便,報體察使處置爲言,點發之日,在今明,而體察使,時在外方,未得停當,此時赴西武士,雖曰關重,旣有當初事目,又有啓下承傳,而別無啓請處置之事,仍令入去,大涉失信,臣待罪摠戎,不可越視而終默,許多啓下將官,亦不可無端入送,不避煩瀆,再次申稟,不勝惶恐。傳曰,知道。令該曹酌處事,傳敎矣。前後啓辭,及慶尙監司元鐸狀啓,京畿左道防禦使李時白上疏,一則准數添防,以固邊圉,一則留帶軍官將官,以實扈衛,以重操鍊,從此則違彼,予盾枘鑿,不能兩便,該曹亦莫知所終矣。戊午以下,應赴出身三千九百七十人內,除兩西及咸鏡道一千三百十一人,則京中,開城府及京畿·忠淸·江原·全羅·慶尙等五道出身,通共二千六百五十九人而已。上來成冊相考,則忠淸道四百十八人內,當赴者一百七十四人,各項雜頉二百四十四人,江原道元數九十九人內,當赴者四十六人,各項缺一行時仕二百六十三人,扈衛軍官三百四十二員,計其當赴之數,必未備千名,帥邊之臣,以一千五百之期,猶以爲小,而若從諸道諸將之啓請,則百爾思之,更無添補之路,極爲悶慮,慶尙道將官除防事,雖已判下,姑令治裝,以待體察使上來磨勘,行移後知委施行,宜當。事係軍機,惶恐,敢啓。傳曰,依啓。
都摠府啓曰,今日入直軍士,當爲中日習射,而以月食退行之意,敢啓。傳曰,知道。
初昏,艮方乾方有氣如火光。夜一更,月食,流星出紫微東坦,入婁星下,狀如鉢,尾長七八尺許,色赤。四更,月暈。五更,白雲一道如氣,起自艮方,直指乾方,長八九丈,廣尺許,漸東方,良久乃滅,月暈。巳時,太白見於午地。燼餘
上在慶德宮。停常參,只晝講。
李敏求啓曰,明日常參·經筵,取稟。傳曰,停。
接待所啓曰,臣今日因政院啓辭,請行宴禮,則差官卽出坐,酒三行,差官曰,文書傳付已久,而迄未得回答,俺行不可久滯,請速停當,使俺明早發行,幸甚。且酒量甚少,請辭云。臣答曰,文書則幾盡完了,明日必來,而寡君,以差官留館數日,甚爲孤寂,特令設宴以慰之,若數酌而止,則甚非寡君特設之意,請無辭也。差官曰,留館已久,缺一行俺行別無所幹之事,屢蒙厚禮,心極未安。□□亦未安,故敢爲領受,多拜上之意,啓知于國王,仍爲出給謝帖封入矣。大槪宴上,縷縷說話,皆是文書催促之事,請令承文院,速完無滯,何如?傳曰,依啓。
刑曹啓曰,本曹郞廳八員中,正郞楊萬古,以號牌廳郞廳,許啓,以嘉禮都監郞廳,竝除,本司仕上直,佐郞洪錫禹,病親呈辭,受由出去,佐郞權潗,在外未上來。此外亦不無疾病,今日坐起,只正郞李惟一來參,而不得備員,旣會而罷出,事體殊爲未安,刑訟煩劇之地,不可暫曠,正郞楊萬古,佐郞許啓,都監郞廳,竝改差,佐郞權潗,除授已久,迄未上來,請令該曹卽爲改差,其代以在京無故人,速爲差出之意,敢啓。傳曰,依啓。楊萬古改差事,不允。
掌令姜大進來啓曰,頃日政府,考覈報省來歷單子中,抄列驟陞人姓名,移文該曹,該曹所當卽爲啓處,而掩置不擧,殊極未便,吏兵曹當該郞廳,請竝推考,其越去陞遷者,一一査出改正,以杜僥倖之路。行護軍李愖,以衣冠世祿之家,當賊适犯都,乘輿播越之日,父子孫三人,相率逃去,孤恩負國,罪固難貸,而遽蒙敍命,復帶職名,物情莫不痛憤,請削去仕版。答曰,依啓。李愖,不無罪過,故已施其罰矣。今又加罪,似乎已甚,勿爲煩論。
正言呂爾徵來啓曰,興陽爲縣,土廣物衆,而絶在海徼,遠於王化,武夫之爲守宰者,率皆咨意貪虐,全無畏忌,至於曩時而極矣。反正之初,朝廷軫念此弊,別擇文官有聲績者而差遣,故流亡稍集,庶有完復之望,不幸進易頻數,復歸武夫之手。縣監朴省吾,爲人愚妄,濟以貪黷,科外徵念,民不堪苦,家在密邇,轉輸絡繹,流亡相繼,將至空境,請命罷職,其代,以有名望文官極擇差遣。固城縣令金遂,爲人鄙瑣,前任黃山察訪,時多行貪汚之事,及受本任署經之際,坐此見越缺一行要緊之地,漸就無形,勢將空境而後已,如此之人,不可一日在官,請命罷職。西部主簿金成福,行事汎濫,今番號牌事目頒授當部之際,逐坊收米,民受其害,怨苦不貲,請命罷職。答曰,依啓。
晝講入侍,特進官李曙,同知事徐渻,參贊官趙翼,侍讀官尹墀,假注書李士祥,說經金卨,記事官具鳳瑞,記事官睦性善。
午時,上御資政殿開筵。上讀前受音一遍。侍讀官尹墀進講孟子告子上篇,自告子曰食色性也,止而不得其正也。上讀新受音一遍,大文釋一遍。尹墀講論旨義曰,食色知覺,出於天性,告子徒知有人心,而不知有道心,人道至大,食色,豈外於仁?告子,謂食色性也。眞不知其性出於情。趙翼曰,知覺則心神,告子反謂知覺食色亦性,告子,以義外之。大槪告子前後論難,不過情欲主之,不知出於情,孟子知其不然,乃明本然之性。墀曰,天性混然一體,近思錄在物爲仁,處物爲義,孟子所答,白馬白人,朱子以爲未恰,白馬白人,其間,豈無別乎?翼曰,告子謂白在外,故義異於長人之長,然則長者之義,出於內,非外也。告子義外之說,在外,出於情欲,不知義之在內,無非出於天性,異端之說,蓋類如此。墀曰,我白之吐,校正時,改之矣。徐渻曰,本仁之性,人皆同得,民吾同胞,物吾與也。願聖上明其本然之性,上下同得,歸於民吾同胞之義。
李曙曰,御營軍,今年十月望前上來,來年二月放送事,預爲知會,何如?上曰,依啓。徐渻曰,御營軍欲紓民力,農時則不爲上來,十月後上來爲期,而但臣則以爲御營軍,非法典所載,且屬於軍役及他役者,甚多。臣欲使各官,除其軍役,勿爲疊役,各官不得閑丁,未卽擧行矣。李曙與京畿將士,當初約束曰,不送防秋,專爲鍊習,李時白亦欲所率將官,不爲赴西,其意似好,而慶尙道·忠淸道等出身稱頉者,頗多。缺半行當去者,未滿八百,元赴防一千五百之數,太半不足,防戍之事,甚可慮矣。欲待張晩之來,相議處置定奪矣。上曰,初意不料將官中,多有赴西之人,因事目許其不送矣,今聞應赴者甚多,不送則西事可虞,欲送則失信,多矣。此非法典所載,雖非每年上來之事,卽設卽罷,似爲不可,姑令如前上來,可也。李曙曰,其中閑良甚多,今年試令上來,本役未除者,還下送,未爲不可。且以其數,爲保奉足,則足以充三百之數,棄之則甚惜。上曰,然矣。李曙曰,京畿將官,動苦多矣。軍士則作隊輪回鍊習,故差歇,將官則自備糧,長在官門,今又赴西,則事甚矜憫。上曰,其數幾何?李曙曰,姑以見錄者計之,則其數八十餘名。徐渻曰,新恩時初不赴防者,旣赴防,而徑先除職出來者,何以處之?李曙曰,此則雖將官,不可不往,其意已言之矣。上曰,京畿將官,則將師丁寧面約於外方矣。徐渻曰,事與外方有殊,慶尙出身,旣許其不送,旋又送之,獨於京畿將士,終不起送,則外方將士,恐有獨賢之嘆矣。李曙曰,山城役軍,絶不上來,將爲停役矣。聞營建都監所燔餘甓,多數積置,該司所用,除出外,數萬餘丈,收上田稅船,順付載送,何如?上曰,令該曹酌處。上曰,役軍方有者,幾何?曙曰,卽今役軍四百餘名,最可憂者,炭石掘取處甚遠,一雉之所入,不下於十五石,至九月連綿添軍,則可以完了。上曰,體勢,何如?曙曰,曲城幾畢,未畢者五十餘間,今軍多則幾爲畢矣。女墻,三牌始之,而軍人不足,故止北矣。僧軍則多有之,以秋乞糧,不爲上來矣。小臣多病乞遞,捕盜大將,京中盜賊,未得盡捉,臣實有罪,臣方爲號牌廳堂上,筋力亦未及都廳,惶恐,崔鳴吉,已爲上來,臣則願往山城檢飭矣。上曰,山城役軍,小則其勢然矣。且今月初摘奸,則無賴之徒,公然劫奪閭閻,不見巡伏軍士。曙曰,軍兵甚不足於各牌,雖遇盜賊,兵小難捉,如此者頗多,夜則捉之甚難,近來盜賊,皆以盡窺伺捉得者也。非但軍小,軍官亦爲不足,小臣雖親自領飭,奈何?
傳曰,觀此回咨與回揭之意,似異,與揭帖之意,一樣爲之。
初昏,蒼白氣一道,起自東方,直指乾方,長數十丈,廣尺許,良久乃滅。夜一更,月暈。
自卯時至午時,日暈。未時,日暈,白氣一道,起自暈下,直指東方,長數十丈,廣尺許,良久乃滅。申時西時,日暈。燼餘
上在慶德宮。停常參·經筵。
李敏求啓曰,明日文臣庭試,視事不爲,取稟,且來二十一日,輪對日次,而二十二日國忌,二十一日齊戒,輪對竝不爲取稟。傳曰,知道。
又啓曰,都督前回咨內,哭泣之泣字,以位字誤書,臣與本院官員,査准以入,而不及致察,惶恐待罪。傳曰,勿待罪。
嘉禮都監啓曰,都監設局處所,以仁慶宮啓下矣,臣等會坐看審,則仁慶宮內,無庫間排設之處,就月廊缺二行漸至延緩,南別宮則房屋與庫間,完全,別無修治之事,號牌廳,雖設於此處,而在於一隅,似無相妨之患,本都監,移設於南別宮,元單字內改付標之意,敢啓。傳曰,知道。
正言沈之源啓曰,臣前任藝文館奉敎時,以主掌官,進參於漢城試一所出榜之時矣。今見禮曹公事,則以擧子柳濟亨姓字誤書之故,請推其時當該四館,臣實爲應推之員,決難在職,請遞臣職。答曰,勿辭。
徐景雨啓曰,正言沈之源,再啓煩瀆,退待物論矣。傳曰,知道。
掌令姜大進來啓曰,行護軍李愖,以衣冠世祿之家,當賊适犯都,乘輿播越之日,父子孫三人,相率逃去,孤恩負國,罪固難貸,而遽蒙敍命,復帶職名,凡在聞見,莫不痛憤,若繩以正律,豈止於削去仕版而已乎?姑從輕典,亦體聖上寬大之德,決無已甚之理,請亟賜兪命。答曰,已諭不允。
正言呂爾徵啓曰,今見禮曹公事,以擧子姓字誤書之故,請推當該四館,臣亦以其時四館,隨參於出榜之時,臣亦難免應推之中,決難在職,請命遞斥臣職。答曰,勿辭。
李植啓曰,正言呂爾徵,再啓煩瀆,退待物論矣。傳曰,知道。
兵曹啓曰,明日文臣庭試時,依前例假佐郞差出,何如?傳曰,允。
副修撰李苟身上疏,伏以臣父掌樂院直長臣觀,掃墳受由下去于積城地,中道落馬,左足重傷,不得運步,痛勢極緊,人子㦖迫之情,爲如何哉?伏願聖慈,遞臣本職,使卽馳往救療,不勝祈懇之至,謹昧死以聞。答曰,省疏具悉。爾其勿辭往救。
兵曹啓曰,前月政席,値有訓鍊僉正判官窠闕,聞見未廣,而卽今踐歷之人,竝是昏朝時交結宮禁納賂圖得者,不宜遽通仕路,缺一行雖判官,除拜纔踰歲,而六品陞遷,已十年,禹仁績,以扈從有陞敍,承傳因爲擬望受點,雖政府移文戒飭,妄意以爲通計前仕,或以承傳陞秩,恐或無妨,到今不爲啓稟處置矣。今被臺評,郞廳只是秉筆而已。指名注擬,專出於長官,不勝惶恐,伏地待罪。傳曰,勿待罪。
李敏求啓曰,都督前回咨內,哭泣之泣字,以位字誤書,上有塗擦之處,近來寫字官等,書字不謹,莫重咨揭,未免塗改,事甚可駭。當該寫字官推考,何如?傳曰,依啓。
巳時,太白見於午地。燼餘
上在慶德宮。停常參·經筵。
李敏求啓曰,明日常參·經筵,取稟。傳曰,只晝講。
又啓曰,行護軍韓孝仲,假承旨落點後,臨時稱病不來,極爲駭愕,請從重推考。傳曰,依啓。
庭試試官啓曰,製述時刻,以午時爲限,只一丈呈納,何以爲之?傳曰,限未時。
弘文館啓曰,本館上番四員內,應敎李敬輿,西下,校理李如璜,受由在外,副校理李景容,差號牌廳郞廳,只有副校理尹墀,而非但累日入直,缺一行請於今政,闕員盡數差出。且今則號牌事目,旣已頒降,只有造牌一事,而色郞廳看檢爲之,其餘則別無供職之務云,李景容,亦令來參一會相替入直,何如?傳曰,允。
兵曹啓曰,曹假佐郞辛喜孫落點後,日晩不進,請命推考。本曹不可曠直,正郞閔應恢,方爲晝直,不得入進之意,敢啓。傳曰,知道。
儀賓府啓曰,本府,只有慶尙道六官漁箭,忠淸道泰安·庇仁漁箭,鹽盆二坐,反正初,旣以祖宗朝恩賜之地,而勿許革罷事,判下矣。第以裁省廳,分付勿送,衙門下人,令本邑監官色吏收捧上送事,自本廳入啓,移文本道,而自癸亥今至三年,只盈德若干木疋收送之外,其餘無一尺上送者。衙門閔迫之狀,雖不敢言,而外方之不行朝家命令,乃至於此,係是公家之物,而歸於中間花消,任他官吏,偸竊私用,事體亦甚未妥。全不上送,長鬐·迎日·淸河守令,推考,監官色吏,移他官囚治,各年未收,一一督送,終不上送者,論以偸取官物之律,啓聞治罪事,令該曹移文本道,知委施行。忠淸兵使朴瑺,據奪泰安賜牌漁箭,此乃二百年流來之物,而頃年玄楫,爲兵使,憑藉攀聯之勢,托以軍兵供饋,冒濫狀啓,欲爲據占,雖在昏朝,亦以祖宗朝恩賜,不敢奪而與之矣,朴瑺乃欲效玄楫所爲,及以本府受賜,謂出於廢朝時,其無知猥濫之狀,甚矣,從重推考,上年收稅之物,一一上送本府事,令該曹竝爲移文,何如?傳曰,依啓。
順平都正司饔院副提調臣善鳳上疏,伏以臣,本院副提調之爲職,素失官守,不得自由,名雖提調,任不如郞廳,故郞廳待提調,如見胥輩本不監缺二行因此含怒,其於來至也。昻昻然路由提調之階,下吏,委報其越階之由,則大肆嗔喝,直造臣前,長揖驕傲,臣喩其失禮,以戒後習,遽加侮辱,聲氣悖慢,此無非小臣非其人之故也。不然,郞廳之於提調,豈敢奴視乎?以此見侮,强顔尸居,虧損體面,祗辱名器,請命遞斥小臣副提之任,以立提調之彈壓,則名位幸甚,朝綱幸甚,臣不勝激切屛營之至,謹昧死以聞。答曰,省疏具悉。爾無所失,勿辭察職,主簿尹復元推考。
掌令姜大進來啓曰,李愖祖子孫三人,世受厚恩,臨亂負國,罪重罰輕,物情痛甚,而遽蒙收敍,衆憤愈激,削去仕版,亦從末減,請勿留難,亟賜允兪。奉常正奇協,以貪猾反覆之人,爲公議所賤惡,不合階梯之職,請命遞差。宗廟署奉事沈侻,爲人悖妄,處事顚倒,輕蔑提調,搆捏同僚,如此之人,不可齒在衣冠之列,請命罷職。答曰,依啓。李愖事,不允。
李植啓曰,宗廟署奉事沈侻罷職事,蒙允矣。今聞沈侻,已爲陞付司果云,罷職承傳,以副司果捧之乎?敢稟。傳曰,依啓。
傳曰,公主家米布題給事,命下矣。已爲題給乎?
獻納李景奭來啓曰,正言沈之源,以臣前任藝文館奉敎時,以主掌官進參於漢城試一所,出榜之時矣。今見禮曹公事,則以擧子柳濟亨姓字誤書之故,請推其時當該四館,臣實爲應推之員,決難在職。正言呂爾徵,以今見禮曹公事,以擧子姓字誤書之故,請推當該四館,臣亦以其時四館,隨參於出榜之時,臣亦難免應推之中,決難在職,竝引嫌而退。出榜之時考准書名之際,在所詳察,誤書之失,雖不可的指,而旣在應推之中,勢難在職,請正言沈之源·呂爾徵竝命遞差。答曰,依啓。
領中樞鄭昌衍,伏以臣忝冒惠民署提調,歲月已久,厚蒙聖恩,至今仍帶,感激無涯,本署別無緊劇之務,而褒貶磨勘缺二行不得已,則別處開坐,請來該曹堂上試取之例,前或有之云,而癃疾在身,竝闕此規,同僚亦久病未仕,許多醫官試才付錄之事,無端停廢,臣貪戀寵榮,苟且度日之罪,至此而無所逃矣,惶悶狼狽,伏願聖明,遞臣惠民署提調,幸甚。取進止,答曰,省箚具悉。卿宜勿辭。
都監府啓曰,今日入直軍士,當爲中日習射,而庭試相値,退行之意,敢啓。傳曰,知道。
李敏求啓曰,今日已晩,而假承旨擬望之人,皆在家不來,右尹崔來吉,掃墳入來,請崔來吉差下,事勢急迫,敢啓。傳曰,依啓。
又以吏曹言啓曰,臺諫有闕,政事,何以爲之?敢稟。傳曰,明日爲之。
李植啓曰,兵曹郞廳來言,今日闕內入直軍士,夜摘奸之意,敢〈稟〉。傳曰,知道。燼餘
上在慶德宮。停常參·經筵。
李植以訓鍊都監大將言啓曰,左司後哨軍崔得男,上年适變時,逃已久,久不現,及至同年十月,幸能捕捉,略施棍罰,今年三月赴防被抄,各該司,例給行資之物,盡爲受出,臨行又爲逃走,常嘆軍律之不嚴,嚴令軍中,期於必捕,今者左司中哨軍趙成男,窺伺出入,捕得來告,不可尋常以治,當日操練軍前梟示,以肅軍法,捕得人趙成男,各別論賞,何如?傳曰,依啓。
李敏求,以司饔院言啓曰,黃海道今八月朔,大王大妃殿進上生蛤五斗·眞秀魚十尾,皆腐爛有臭,至於生蟲,陪持人,不謹照氷,以致如此,極爲駭愕,請令攸司囚禁治罪。傳曰,依啓。
李敏求啓曰,文臣庭試時,無故不入人員,及入庭不作人員,令司憲府一一査出,依事目推考,何如?傳曰,依啓。
李植啓曰,訓鍊都監啓辭,逃軍崔得男梟示事,蒙允,請出標信。傳曰,知道。
李植,以兵曹言啓曰,曹正郞李莯,以冬至使書狀官,方爲赴京,機務重地,不可久曠,請改差。傳曰,依啓。
李敏求,以戶曹言啓曰,備忘記,公主家米布題給事,命下矣,已爲題給乎事,傳敎矣。米則有之,而布物遺在不足,時未題給,一二日內,當爲准備輸送矣,敢啓。傳曰,知道。
傳于李敏求曰,李明漢熟馬一匹,金蓍國兒馬一匹,鄭彦□·黃㦿·鄭弘溟,各豹皮一張,賜給。
李植,以內醫院言啓曰,平安兵使年例麝香封進書狀,本月初四日啓下本院,而陪持人及麝香,竟無形影,自政院界首官推問,亦不知其故,極爲駭異,請平安兵使推考。傳曰,依啓。
吏批啓曰,政府考覈報省來歷單子中,抄列驟陞人,移文相考,其越法陞遷者,一一査出改正,以杜僥倖之路事,捧承傳矣。政府,分付舍人司關內辭緣,則司僕寺判官李明翼,甲子七月,始授六品,今年七月,判官陞遷,缺一行今後注擬之時,必考其來歷,一遵大典云云,故不爲改正矣,今者臺論如此,李明翼改正,何如?傳曰,允。
兵曹批啓曰,訓鍊院僉正李潤基,判官禹仁績,雖以通計前仕,扈從承傳陞品,而臺諫旣因政府移文,以不爲處置,請推郞廳改差,何如?傳曰,勿爲改差。
又啓曰,忠翊衛將,牒報于本曹曰,本廳將具詹,忠淸道沔川地病母相見事,受由下歸,母病加重,上來無期云,入番事緊,改差,何如?傳曰,依啓。
掌令姜大進來啓曰,李愖祖子孫三人,世受厚恩,臨亂負國,罪重罰輕,物情痛甚,而旋蒙收敍,衆憤愈激,削去任版,亦從末減,請勿留難,亟賜允許。昆陽郡守金□□到任之初,勒出本郡大同木,買其所騎馬,留養衙中,其貪縱之狀,聞者莫不痛憤,不可使之一日在官,重貽民弊,請命罷職。臺官以啓辭詣闕,則政院不敢留滯,卽爲傳奉以入,事體則然也。昨日本府啓辭,假承旨旣爲傳受之後,聞實承旨庭試罷出,互相推調,久不入啓,極爲未便,當該承旨,請命從重推考。答曰,依啓。李愖事,不允。
傳于李敏求曰,罪人行刑,今日晝講停。
有政事。吏批,判書吳允謙,參議李明漢,都承旨鄭蘊進,參判張維,呈辭在外。
兵批,判書徐渻,參判李顯英,參議金止男,左副承旨李植進,參知李聖求,病未參。
吏批,鄭百昌爲司僕正,李敬輿爲應敎兼校書校理·漢學敎授·惠民署醫學敎授,姜碩期爲副應敎兼文學校書校理,李景義爲持平,尹順之爲校理,李昭漢爲司僕判官兼漢學敎授,呂爾徵爲戶曹佐郞,沈之源爲刑曹佐郞,朴簉爲正言,韓命吉爲西部主簿,沈東明爲樂安郡守,兪省曾爲兼三道海運判官,李廷彦爲固城縣令,許洙爲興陽縣監,金聲振爲成川敎授,李大淸爲寧邊敎授。
兵批,金慶徵爲都摠管,金大德爲副摠管,李溟爲副摠管,林璾爲兼司僕將,丁彦球爲宣傳官,劉夢龍爲全羅右水軍節度使,朴尙俊爲慶尙右道兵馬虞候,李士祥爲北評事,金應緝爲金甲島水軍權管。
徐景雨啓曰,頃日大殿司謁金宇男等手本內,嬪宮司鑰別差出云云。別監則刑房當爲差出,臣以該房,不敢只據手本,遽爲差出,取考大典刑典,闕內各差備條,則各差備十六色內,世子宮下,唯別司饔湯水色,水工三色,以兩宮則加二懸錄而已。別監則無兩宮則加數之言。且聞諸故老,順懷世子嬪宮,無別監,世子宮別監兼察云,缺一行設於廢世子嬪時耶?殊未可知也。臣意以爲當此國財蕩竭,各司無形之際,不急之官亦當汰損,則司鑰別監,雖微不可剩設,以踵昏朝之弊也。臣待罪該房,惶恐敢啓。傳曰,依法典勿爲差出。
自午時至申時,日暈。夜一更,艮方坤方,有氣如火光。自三更至五更,月暈。燼餘
上在慶德宮。停常參,只晝講。
鄭蘊啓曰,明明日國忌,明日齊戒,此兩日視事不爲,取稟。傳曰,知道。
李植,以兵曹言啓曰,今八月二十日賓廳武臣講書時,權知訓鍊院奉事姜夢龍,吳子,不邇,中部主簿朴俊英受點後,稱病不進,請竝推考。傳曰,依啓。
徐景雨,以侍講院言啓曰,書筵開講之時,兵曹別定結束色,率軍人禁暄缺二三字乃所以重其事也,而今日晝講之時,缺使令二名,與兵曹書吏爭鬪,高聲發惡,至於打傷,禁止之人,聲徹筵中,極爲駭愕,令攸司囚禁重治,兵曹亦不能常常嚴飭,書筵咫尺之地,致有驚動之事,入直郞廳,請推考。傳曰,依啓。
趙翼,以戶曹言啓曰,貞明公主家舍造成處,木綿十五同,米一百石題給事,傳敎矣。臣曹,拮据所儲木綿,天使過後,尙有三百餘同矣。都督回禮及兩差官接待所用人蔘價木一百四同,赴京兩行次盤纏人情唐貿易等項,木綿一百六十四同,進獻吐紬價苧布價木綿,多至一百六十三同,赴西軍兵襦衣次木綿十一同,前頭嘉禮時雜物貿易之價,罔有紀極,木綿遺在乏絶,極爲悶慮,今此貞明公主家所給木綿十五同內,七同則以木綿題給,其餘八同本米一百六十石題給,何如?傳曰,不允。
掌令姜大進來啓曰,李愖祖子孫三人,世受厚恩,臨亂負國,罪重罰輕,物情痛甚,而遽蒙收敍,衆憤愈激,削去仕版,亦從末減,請勿留難,亟賜允許。答曰,勿煩。
獻納李景奭啓曰,臣前忝正言時,以臺官來啓之時,如値開筵,一邊通于政院,使之上達,而直詣闕門外,親啓於榻前之意,陳啓蒙允矣。卽者臣以論啓事目,齊坐詣闕,適値晝講,卽通于政院,直詣閤門外,伏竢登對,而聖敎無聞,筵席已罷,臣不勝驚訝,問諸司謁,則來詣之意,已卽上達,而自上無發落云。臣袖草遲回,還下臺廳,有靦于顔,蓋無論事之輕重,借之以玉階方寸之地者,非爲其人也。引接臺臣事則然矣,而今者不幸有堂階千里之嘆,墜落臺臣風采,亦自臣始,此無非如臣愚劣無狀,忝竊匪據,無以格天之所致也。臣於言地,復何顔面,請命罷斥臣職。答曰,勿辭。
徐景雨啓曰,獻納李景奭,再啓煩瀆,退待物論。傳曰,知道。
有政。吏批,判書吳允謙進,參判張維在外,參議李明漢病未進,都承旨鄭蘊進,黃紐爲持平,李景義爲直講知製敎,權□爲昆陽郡守。
正言朴簉啓曰,臣以本月十八日文臣庭試時,臣以入庭不作,方在應推之中,言責重地,不可冒居,請命遞斥臣職。答曰,勿辭。
徐景雨啓曰,正言朴簉,再啓煩瀆,退待物論。傳曰,知道。
政院啓曰,人臣啓事,以停滯爲戒,君上聽言,以洞達爲貴,在庶僚且然,況於臺諫乎?頃日臺臣請於開筵時,直許臺諫入啓者,其意有在,而年少新進,未習朝廷儀禮,咫尺天威,未能開口陳達者,久矣。今日獻納李景奭,奉行規例,直詣閤門前請對奏事,其得言官之體,不旣多乎?不圖殿下終不發落,遽示邈邈之意,使袖中之文,終不被露,躑躅而退,此豈人君開言路重臺諫之意乎?缺勢益驕,而國事日非,臣等待罪近密,不敢泯默,惶恐敢啓。傳曰,知道。
李植啓曰,江原前監司趙存性所受密符還納,請出密匣。傳曰,知道。
司諫李潤雨上疏,伏以臣於五六年前,重患風痺之疾,手足不仁,口眼喎斜,而鄕居乏醫,救療乖方,晩試鍼熨,雖得少差而猶不齒於恒人,自分爲田野間一廢疾人矣。幸値聖明拂拭任使,感激不世之殊遇,不知疾病之在身,奔走供職,今已三年,絲毫無補,身疾轉劇,今年夏月,重傷暑濕,暍變爲痢,至今未瘳,而前患風痺,乘秋復重,行步蹇澁,坐起難便,眼疾甚劇,或不辨物,病根深痼,差復無期,竊聞溫陽溫井,利於治痺,伏乞聖慈,俯垂憐察,特命遞免本職,俾得安心往浴,庶幾任便將息,或能收效於萬一,則是實天地父母之賜也。臣無任切迫祈懇之至,謹昧死以聞。答曰,省疏具悉。爾宜安心往浴,仍傳曰,給由馬。
下直,麻田縣監李廷赫,平壤庶尹許實,高山察訪李性源。
午時,上御資政殿晝講。入侍,知事吳允謙,特進官具宏,參贊官鄭蘊,侍讀官尹墀,假注書姜瑜,說經金卨,記事官具鳳瑞·睦性善。上讀前受音一遍。侍讀官尹墀講孟子告子上篇,自孟子季子問公都子,止皆可以爲堯·舜矣童註。上讀新受音大文釋各一遍訖。尹墀講論旨義曰,此章大旨,與上章似同,易曰,敬以直內,義以方外,義者,實似形於外,而行敬處,則在於內,敬叔父則敬,敬弟則敬,敬鄕人則敬,自有差別,豈在外乎?吳允謙曰,易之分義者,以其制事於外故耳。告子謂仁義非性,又曰,仁內義外,此皆無理之言,當時不知性善,而人心昏溺,故孟子反覆譬諭,聖賢導迪時人之意,至誠惻怛者,如此矣。所敬在此,所長在彼之吐,似爲未安,缺二行可以通暢也。若以此吐見之,則是似爲對言者耳。其吐,似不當,墀曰,張南軒曰,居敬集義,工夫竝盡,若主敬而不知集義,則徑情直行,不得因事成義,故其言如此,此則言其事事物物,各能制宜,而皆出於吾心者矣。允謙曰,當時之人,不知其性,而以氣爲性,至以知覺運動,爲之性,故告子主見如此,聖人之辭旨反覆,至於此極,而告子猶不覺悟,佛氏亦不知性,以作用運動爲性矣。鄭蘊曰,先儒以敬字爲主,故程·朱每以心神收斂,爲敬,常時若主敬不怠,則其於事事,無不通矣。敬者,主一無適之謂也。若體認則內外終始,無往不敬矣。
講訖。吳允謙進曰,閭巷風俗,似不卒然齊正,而其中奢侈越法之事,頗有甚者,必變其風而乃成尙德之俗,然後可以爲治。近來流風弊俗,猶有存者,奢侈過度,最爲難變,此可以政令科禁也。至於婚姻之際,務相誇張,其俗之變,尤爲不易,有識士夫之家,能脫於痼習之中者,亦鮮矣。此事亦當立表而先正也。自雖嚴禁令,而人心之感動,恐或難也。大婚之時,別爲留念,一用儉素,使在下之人,皆能觀感,臣之所望也。前日之規,盡是中間弊習,殊異於祖宗朝故事,更加留神,何如?臣曾見尙衣院衣常進排之錄,則祖宗朝磨鍊中,本無錦繡,只以綿紬進供於節日,自上當見此而體法也。士大夫,各自惕念,檢飭其身,上自宰相下至大夫,則此是美事。缺二行具宏曰,凡在下賤發引之時,競以綵繡綾錦,畫飾其轝,而白日大都,至於習禮,不畏科禁,莫甚於此,特令法府,一一糾檢,似當。且例出門之際,互相爭路,鬨戰爲事,至有刃人之弊,誠爲可駭。吳允謙曰,此皆恥不若人,而以鋪張務勝,爲一盛事,風俗之惡,至於如此,竊恐其漸入於難救之地矣。反正以後,數年之間,人皆知畏,各自檢飭,而近則士大夫婚禮,漫至奢侈,此非細憂,今者國有大婚,迫在前頭,若自上十分留念,以尙儉素,則必有其驗矣。上默然不答,良久罷出。燼餘
上在慶德宮。以國忌齊戒,停常參·經筵。
李敏求啓曰,平安監司李尙吉,毛都督前問安狀啓外面,不書臣字及謹封,殊無詳察之意,請察推傳曰,依啓。
李植,以都摠府言啓曰,今日入直軍士,當爲中日習射,而國忌齊戒,退行之意,敢啓。傳曰,知道。
又以都體察使言啓曰,臣從事官李敬輿,以西巡審事,下送矣。行到寧邊,先將本道緊務,稟報于臣,皆係目前切急之事,不可晷刻遲緩,似難等待其回還,而亦非臣所宜獨斷,原牒封入,着令廟堂急速議妥指揮,爲當,敢啓。傳曰,依啓。
司諫李潤雨來啓曰,正言朴簉,以本月十八日文臣庭試時,臣以入庭不作,方在應推之中,言責重地,不可冒居,引嫌而退。旣在應推,勢難在職,正言朴簉,請命遞差。獻納李景奭,以前忝正言時,以臺諫來啓,如〈?〉値開筵,一邊通于政院上達,而直詣閤門外,親啓於榻前之意,陳啓蒙允矣。卽者臣以論啓事,詣闕適値晝講,通于政院,直詣閤門外,伏竢登對,而聖敎無聞,筵席已罷,問諸司謁,則來詣之意,已卽上達,而自上無發落云。臣袖草遲回,還下臺廳,有靦于顔,蓋無論事之輕重,借以玉階方寸地者,非爲其人也。引接臺臣,事則然矣。今者不幸有堂陛千里之歎,墜落臺臣風采,亦自臣始,此無非如臣愚劣,忝竊匪據之致也。臣於言地,復何顔面?引嫌而退。曾因筵臣所啓,若値開筵之時,則許令臺諫詣闕論啓者,面達榻前,是誠美規也。然或有令政院隨例捧入之時,亦未害於聽納之方也。今者卽詣閤門,請賜登對,而未蒙發落,致使袖草,還下臺廳,日後言路壅滯之患,未必不由此而權輿也。臺諫風采,有何自己之墜落乎?別無可避之嫌,獻納李景奭,請命出仕。答曰,依啓。
正言李景曾啓曰,臣於今十八日文臣庭試時,以入庭不作,方在應推之中,不可一刻冒居言地,請命遞斥臣職。答曰,勿辭。
徐景雨啓曰,正言李景曾,再啓煩瀆,退待物論。傳曰,知道。
司諫李潤雨來啓曰,正言李景曾,以臣於本月十八日文臣庭試時,以入庭不作,方在應推之中,不可冒居言地,引嫌而退。旣在應推之中,勢難在職,正言李景曾,請命遞差。答曰,依啓。
李敏求,以吏曹言啓曰,臺諫有闕,而明日國忌,今日齊戒,政事,何以爲之?敢稟。傳曰,過國忌後爲之。
李植,以兵曹言啓曰,貫革以帿箭,則文臣百四十步常規,故武臣例用五十步,或六十步,以鐵箭則百三十步。此下缺燼餘
上在慶德宮。以國忌,停常參·經筵。
李敏求啓曰,明日常參·經筵,取稟。傳曰,只晝講。
徐景雨,以平市署言啓曰,反正之初,市民等呈上言,啓下裁省廳,凡各司應辦等事,本署則一切勿定事,回啓,已爲捧承傳施行,故近來該曹,專不分定矣。今此文科殿試應判官,卒然分定,有違當初缺二行詔使時,別求請,其數極多,繼以毛都司物貨價折銀子一千二百兩,一二日內艱難辦出,其燃眉之急,剝膚之痛,有不可言,以此市民等,蕩敗家業,皆懷逃避,已到十分地頭,日日呼訴,所見慘惻,而今此不當爲之大役,他各司一樣混同分定,尤爲悶迫,凡官事一開其端,因循出定,例也。今若不改,後必爲規,大槪科場應辦之物,秋毫皆出於市民,市民等,旣當他各司不爲之役,而又同他各司輪回之事,理固難應,勢亦不支,請依前日捧承傳公事,應辦官,永勿差定,何如?傳曰,依啓。
李植,以兵曹言啓曰,禮曹關,今殿試時,易書能書軍,令兵曹四十名定送矣。科擧易書人,例以各司書吏書員,及本曹有廳軍士中,擇其能書者,定送,各司書吏書員能書此下缺燼餘
□自昧爽至辰時,有霧氣。夜一更二更,雷光。五更,雷動電光。春坊日記
上在慶德宮。停常參,只晝講。
李敏求啓曰,明日武科殿試罷場間,視事不爲,取稟。傳曰,知道。
李植啓曰,明日武科殿試,兩司長官當進去,而城上所,命招言之之意,敢啓。傳曰,知道。
又啓曰,武科殿試時,命官,何大臣進去乎?敢稟。傳曰,右相進去。
徐景雨啓曰,假注書姜瑜病不得察任,請他假注書差出。傳曰,依啓。
假注書黃㦿·柳孝健·池德海。
李植啓曰,政府郞廳,詣政院不拜,甚爲謬規,頃日因政府啓辭,已有舍謬規之敎,而今日舍人鄭宗溟,以聽傳敎事,詣院又不拜而去,殊失事體,請推考。傳曰,依啓。
李敏求啓曰,文科試券安印,請出寶。傳曰,知道。
李植啓曰,右議政文科試所入參之命,武科試所,何重臣進去乎?傳曰,張晩進去。
徐景雨啓曰,弘文館下番洪命耉,今日政,移授臺諫,晝講臨迫,洪命耉仍爲入侍之意,敢啓。傳曰,允。
李敏求啓曰,隆政殿內,殿試排設,春秋館上直史官,依前例除省記之意,敢啓。傳曰,知道。
李敏求啓曰,試官早會事,下敎非一,催促亦屢,而掌樂院正趙璞,日暮來詣,極爲非矣,請推考。傳曰,依啓。獻納李景奭呈辭。傳曰,還出給。
李敏求啓曰,文臣庭試名紙分給後,餘紙四卷十五張,還下該司時,捧甘結于戶曹,則色吏僞着官員之署,其泛濫冒僞,乾沒行奸之狀,極爲駭愕,請令攸司,囚禁治罪。傳曰,依啓。
又啓曰,今此殿試試官望單子,啓下後,左議政身病呈箚,右議政有武科試所進去之命,文科試所,大臣將不得入參,非但前無此規,似無文武輕重之別,何以爲之?敢稟。傳曰,知道。右相入參,可也。
徐景雨啓曰,黃天憲之無去處,誠爲可疑,該曹必加詳察,有此停刑缺二行曹納墨,持來上京,上年十一月二十七八日間,早朝,黃天憲來見李有敬,一時出去後,生殺與否段,知不得云云,則端緖看證,似不漠然全無也。且李有敬招內,天憲亦曖昧事,告狀爲白如可,反生疑慮,姑避爲白乎喩云云,則果如有敬所慮,天憲所爲,極兇,若如鶴今所供,有敬與天憲,出去而無去處,則有敬所供,極奸。殺人之事,豈非重獄,而此獄尤甚,所當反覆窮詰,期於得情,似不可諉以無端緖看證,遽有處置也。惶恐敢啓。傳曰,知道。令該曹更爲議處。
掌令姜大進啓曰,李愖祖子孫三人,臨亂負國之罪,物情莫不痛憤,而末減之請,殿下猶不卽允,至以不無罪過爲敎,臣未知聖意之所在也。夫所謂過者,過誤犯,情則可恕者也。愖之所爲,情實可惡,若論正律,豈止於此?請勿留難,亟命削去仕版。持平黃紐,方在慶尙道,請斯速乘馹上來事,下諭,依前例府書吏給馬下送。答曰,依啓。李愖事,不允。
又啓曰,臣終夕臺廳,以待箚答,而闕門已閉,聖批未下,臣旣生疏,未諳規例,政院又無以處置,臣不得已以空退無據之意,爲引嫌之辭,纔傳承旨,而箚答乃下矣,臣之顚倒謬妄之失,大矣,不敢仍冒,請命罷斥臣職。答曰,勿辭。
李植,以戶曹言啓曰,回答使所騎船三隻,赴京使臣騎坐次,督令回泊於平安道矣。二隻則已爲入往,一隻落後不往,因頃日統制使移牒某邑米穀裝載上送事,自備局回答矣。統營近處所在缺二行輸入于都督軍前事,統制使,東萊府使處,竝爲下諭,何如?傳曰,依啓。
春秋館堂上崔鳴吉啓曰,臣與記事官鄭沇,因號牌廳啓辭,承命往考實錄,則號牌之法,太宗朝果爲擧行,與考事撮要所載,實爲相符,但考事撮要,則己未年除號牌云,而實錄不載,但見其時諫院上疏,有號牌楮貨之行,民受其弊之語,則似是因此革罷,而未可知也。且世祖朝戊寅年,兵曹又爲啓請擧行,而其節目,比太宗時尤似詳密,此則終世祖朝連爲行之,其間凡係號牌文字,竝爲謄出,則別單書啓之意,敢啓。傳曰,知道。
內醫院官員李順元書啓,左議政尹昉病證,大槪多感風寒,嘔吐症發,晝夜呻吟,元氣亦敗,宜用六君子湯事。傳曰,劑送。
李植,以備邊司言啓曰,因都體察使張睌啓辭,從事官李敬輿牒呈內,辭緣參考,則所謂西邊緊急重務者,平壤新城繕修事,安州防守添兵事,寧邊民役蠲除事,兵使箚住處預爲定奪事,及淸川以北毛兵侵擾等項事也。平壤爲一道根本必守之地,數年以來,費用許多民力,進守此城,而霾雨之後,自不免處處崩壞之患,今者新監司,旣已上任,際此閑暇無事之時,急急繕修,凡干守城器械,未備之物,一一措置,留庫之粟,見在雖少,而捧糴之後,則必不至甚尠,如本府外倉,及傍縣還上分給之數,都捧於城中,以爲疊入城守時,各食其糧之計,爲當。平壤一城,爲本道監司死守之所,其於修城峙糧,添兵設械等事,不待缺二行度地量卒,勢甚孤弱,極爲可憂,然而見存之軍,元數不多,猝難添得,惟在帥臣酌量,防戍緊歇,派分得宜而已。寧邊,亦有新築烟臺之役,而倉無儲糧,民力亦乏,湊合傍近之穀,蠲除不急之徭,以裕軍政,以慰民心者,亦在所當急也。兵使箚住處,則監司當定奪指揮,而毛兵作弊之事,日甚於一日,淸川以北,已非我有,良可寒心,着令新監司尹暄於都督相見之日,與接伴使韓汝溭,同辭合力,極陳悶迫之狀,庶幾動聽,而如無大段禁戢之擧,則具由馳啓,以憑朝廷,或移咨,或遣官陳請,可也。大槪前項數件,規畫整理之責,專在於本道當事之臣,而不先致力,每煩西顧,殊極末便,幸今詔使已還,民力少紓,及此數月間,盡心措理,俾塞上金湯,有缺之勢,宜當。體察副使及兵曹管餉使等處,一倂馳諭之意,敢啓。傳曰,依啓。
李植,以訓鍊都監言啓曰,都監有逐朔造箭之事,而鏃則鳥銃打造物力不足,未及打造,軍器寺流來箭鏃,有三千餘部,而羽竹不備,皆爲無用之物,軍器寺所上長箭鏃六百部,移送都監,以其所造之竹,使之畢粧,半分留置兩處,似或便當。傳曰,依啓。
李敏求,以戶曹言啓曰,各道田稅差使員,其所掌田稅,畢捧後改差,例也。慶尙道田稅差員,當初醴泉郡守差定,本道都事,無端改差,其後咸昌縣監承差,未久,新監司,又爲移定於禮安縣監云。禮安之去忠州,五六日程也。自前田稅差使員,未有禮安縣監差定之時,正當督捧之時,詳知首末之員,紛紛遞易,缺二行推考,差使員,以前定員督捧,宜當。傳曰,依啓。燼餘
卯時,雷動電光,雨雹,狀如豆。申時,雷動。夜一更二更,電光。春坊日記
上在慶德宮。停常參·經筵。
卯時,太白見於巳地。夜一更,電光。三更四更,電光。五更,月暈,電光。春坊日記
上在慶德宮。停常參·經筵。
下直,江西縣令曺俊。
李敏求啓曰,明日常參·經筵,取稟。傳曰,停。
李植啓曰,小臣,武科殿試進去下直,且片箭二矢俱入格,只二人,以片箭鐵箭中,何矢更試乎?傳曰,知道。以鐵箭更試。
以初八日夜擲奸推考,傳于徐景雨曰,軍士闕直,笞四十,前日則似不然矣。且當身全闕,與軍裝闕點者,同律,缺二行軍裝則依續錄杖八十,外各司闕直者軍士,則以大明律應直不直,應宿不宿之律,笞四十,軍裝闕點,則以大明律不應爲之律,笞四十,故刑曹以此行用,去二月十九日外,各司內擲奸時,闕直軍士等,亦依此照律矣。傳曰,知道。
正言呂爾徵來啓曰,興陽,介在兵水兩營之間,民生之困於橫侵,極矣。臣等之請,以有名望文官差遣者,意非偶然,新縣監許洙,人微望輕,彈壓撫摩之責,決非所堪,請命遞差。臣等伏見再昨傳敎曰,頃日弘文箚子,不送于該司乎?何至今不爲回啓乎?自上留念至此,必有採施之道矣。爲政院之道,所當將順奉行之不暇,而其回啓乃曰,請罷,內需局一款,宜下該司,但臺臣筵臣,已多論辨,此事此箚,亦似泛論,故初不下該司云,臺臣筵臣論辨者多,則可見其事之當行。當行而不行,則重言複說,亦不害於進諫之道也。玉堂箚辭中,旣請革罷,則其不爲泛論也,明矣。其中又論投屬之弊,則亦不但請罷而已。此事裁決,惟在聖意,政院何可逆料,其必不行,而不下該司乎?箚辭中請遣御史一款,事係睿斷,而至於西邊征戍之士卒,海西被災之郡,至北道饑荒之處,請加矜恤,賑救等事,雖自朝廷,或有已施之事,而亦宜另爲申明,俾盡設施之方,不當施以泛言,直作政院之一張休紙也。政院初不能擧其職,及承聖敎又從而文之,是何意也?從前疏章之不見採施者,多矣。亦安知不由政院之廢罷,而缺二行自上至以服膺爲敎,意甚盛也,而但於內族婦人干預之說,初問其言根出處,再詰其諱不盡言,殿下說而不繹,從而不改之意,於此蓋可見矣。政院因此進戒,反覆丁寧,則殿下宜有不吝之改,嘉納其言,而只以知道爲答,此則殿下又不能悅而從之矣。臣等相顧惋惜,未曉聖意之所在也。人臣之盡言極諫,非人臣之利,乃國家之福也,而殿下訑訑之色,至於如此,此後人雖或有所聞,其誰肯出一言,自犯於雷霆之下哉?深恐人皆以言爲戒,殿下雖欲復聞此等言,而不可得也。請亟寢詰問憲府之敎。答曰,依啓。
徐景雨,以兵曹言啓曰,自去年經亂以後,驛路無形,使命公幹之外,受由之人,勿爲給馬,已捧承傳,而重臣勳臣近侍之給馬,雖自今年創始,而亦難枝吾,況堂下內官之覲親者,亦竝給馬,則遠近驛路,萬無枝吾之理。今此內官玄德成給馬之命,請命停止,今後內官受由,不爲給馬,捧承傳施行,何如?傳曰,知道。長番內官,厥數不多,依舊例給之,可也。
又以禮曹言啓曰,王世子入學後,陳賀等禮,考五禮儀,則無現出處,取考庚戌年謄錄,則世子入學後,百官·大殿,有致詞陳賀頒敎之例,此則其時因特命而行之矣。今此王世子入學後,陳賀頒敎等事,何以爲之?敢稟。傳曰,依舊例,勿爲陳賀。
又以司譯院言啓曰,本院之說,專爲事大交隣,漢倭女眞蒙學等堂上,多至七十餘員,堂下及前御生徒,亦至三百餘人,各以其所業,聚本院,常常敎誨傳習,臣等及兼敎授訓上堂上等,亦於每月二六,六度聚會,堂下課官前御生徒等,講其所讀,考其勤慢,以爲勸奬之地,故自前雖有都監,不爲排設於本院者,以本院非他閑慢公廨之比故也。頃者錄勳都監,欲爲移設於本院,其時以此意具由入啓,蒙允,不爲移設矣。今聞號牌廳,又欲移來云,本院鍊業之事,勢將停廢,極爲可慮,號牌廳則他不緊公廨,亦可爲之,使勿移設於本院,似爲便當,惶恐敢啓。傳曰,依啓。
持平閔應亨來啓曰,李愖祖子孫三人,臨亂負國之罪,物情莫不痛憤,而末減之請,殿下猶不卽允,至以不無罪過爲敎,臣等未知聖意之所在也。夫所謂過者,過誤犯罪,情則可恕者也。愖之所謂情實可惡,若論正律,豈止於此?請勿留難,亟命削去仕版。閭閻間竊言啓運宮至親,有李氏婦者,出入禁中,留連累日,內外之言,由此相通,凡有所私請,多蒙恩澤云耳。目旣廣頰,舌遂煩固,非一二人之談,何可窮極言根之所出乎?臣等慮殿下不得聞,故敢爲陳啓冀恩善處之道,而屢勤嚴敎,反損聖德,此無非臣等愚妄之致,不勝惶恐。答曰,婦人之干預朝政,誠莫大變也。所謂李氏婦缺二行輒卽論列,不避禁祕,不憚貴近,人君亦虛心察納,有則改之,無則加勉,故言路通而上下安也。伏聞殿下,近日以來,宮闈之嚴,漸不如初,邪徑一開,末流難防,敢竭愚誠,冀格天意,而屢下嚴敎,窮問不已,臣等廣言路之請,反歸塞言路之資,此皆由臣平日事君無狀,誠未上格之致,臣之罪戾,萬死難逭,何可一日仍冒,重辱名器乎?所當卽爲引避,而連日進參,武科殿試,今始來避,其靦顔苟且之失,尤大,請命罷斥臣職。答曰,勿辭。
行大司諫洪瑞鳳啓曰,臣猥忝造紙署提調者,今已有年矣。每於表咨等紙造作之際,點撿工匠,必使依準平時之樣,而輒稱以器械缺乏,房屋未完,終不至於精好,臣思所以方便,而未能得也。今番謝恩行次所用紙地,品色粗薄,致勤上敎,而其時臣適以沐浴受由,未及待罪,追後陳列,亦極瀆擾,故惶恐不敢矣。卽者伏見司憲府啓本,本署之官,以此事罷職,臣旣管一署之事,而昏庸不察,使事大紙地,粗不中用,其可諉諸郞僚之失,而晏然冒居言地乎?請命遞斥臣職。答曰,勿辭。
徐景雨啓曰,大司憲金尙憲,再啓煩瀆,退待物論矣。傳曰,知道。
又啓曰,李氏婦者,以憲府啓辭批答,捧承傳乎?以箚子捧傳旨,則箚子未下,傳旨不得捧入矣。缺二行
持平閔應亨啓曰,耳目之官,職司繩糾,凡有所聞,不憚禁闈,輒卽論列,此知無不言之義也。凡有所陳,無論輕重,優容聽納,此從諫如流之美,而庶可言路無壅上下相孚也。伏聞近來殿下宮禁之嚴,頓不如初,邪徑一開,不加戒飭,則末流之患,其有免乎?玆竭愚衷,冀有涓埃之補,而反下嚴旨,窮問不已,自此以後,非但殿下不聞逆耳之言,言官,亦不得以風聞進規,而大傷治化,必自臣始,此無非臣闒庸無狀,誠未上格之致,不可一日苟冒言地,請命遞斥臣職。答曰,勿辭。
掌令姜大進啓曰,再昨臣與同僚相議,具一箚以進,實緣天變之可畏,深慮聖德之罔終,言雖愚妄,心實無他,而聖聽不恢,嚴旨洊下,探及言根,有同究覈,遠邇傳聞,所傷非細,臣等區區愛君之誠,反爲虧損聖德之歸,臣之罪戾,至此而尤萬死矣。固不可一刻仍冒,而玆者大司憲臣金尙憲,以進參殿試試官,今始來避爲辭,臣之未卽引避冒居,屢日之失,尤著,請命罷斥臣職。答曰,勿辭。
徐景雨啓曰,臺諫出去,請出留門標信。傳曰,知道。
又啓曰,持平閔應亨,掌令姜大進,再啓煩瀆,退待物論矣。傳曰,知道。
夜一更二更,電光。四更,流星出奎星上,入謄蛇星下,狀如鉢,尾長三四尺許,色白。燼餘
上在慶德宮。停常參·經筵。
下直,鏡城判官洪恕。
李敏求啓曰,明日常參·經筵,取稟。傳曰,停。
又啓曰,大司憲金尙憲,掌令姜大進,持平閔應亨引嫌,執義李埈,掌令辛啓榮,持平黃紐在外,今日以監察茶時之意,敢啓。傳曰,知道。
備忘記傳于李敏求曰,禁婚處女,竝許婚,嘉禮都監,亦爲停罷。
徐景雨,以義禁府言啓曰,憲府啓辭,所謂李氏婦者,依律科罪,以快群情事,傳旨于本府矣。所謂李氏婦者,未能指摘,爲某人之婦,某人之妻,極爲閔慮,且傳旨內,無拿推之語,只以傳旨內辭緣,直爲照律乎?惶恐敢稟。傳曰,知道。直爲照律,可也。
正言呂爾徵來啓曰,臣等昨以優容憲府,亟寢詰問之意,仰瀆宸聰,天威卽霽,快下兪音,臣等聚首懽忻,咸仰日月之更也。曾未移時,因憲府回啓,遽降李氏婦依法科罪之敎。夫言官者,旣受耳目之寄,如有所聞,則不揀巨細,不避禁祕,乃所以不廢其職也。其間豈無過中之事,太微之言乎?人主之寬容翕受,而不加之罪者,誠以不如是,則無以來衆諫而聞闕失也。頃日憲府陳箚中,宮禁一款,不過掇拾閭巷間傳說,形諸文字之間,其於聽納之道,只宜有則改之,無則加勉而已。至於屢降嚴旨,詰問不止,上下事體,具有損傷,豈非聖明之過擧乎?所謂李氏婦者,係是啓運宮之至親,則隨例一時之謁見,亦或一道,而旣爲言者之所斥,則殿下遠之,可也,斥之,可也。何可以陳戒違忤之故,展轉相激,必使禁府科斷而後已哉?請還收李氏婦科罪之命。答曰,有罪者,以法科斷,乃是當然之事,爾等又以此事,歸咎於上,予甚怪焉。勿爲更煩,以快群情。
正言呂爾徵來啓曰,大司憲金尙憲,以言責之地,職司繩糾,凡有所聞,輒卽論列,不避禁祕,不憚貴近,人君亦虛心察納,有則改之,無則加勉,故言路通而上下安也。伏聞殿下,近日以來,宮闈之嚴,漸不如初,邪徑一開,末流難防,敢竭愚誠,冀悟天意,而屢下嚴敎,窮問不已,臣等廣言路之請,反爲塞言路之資,此皆由臣平日事君無狀,誠未上格之致,所當卽爲引退,而連日進參武科殿試,今始來避,其靦顔苟且之失,尤大。持平閔應亨,以耳目之官,職司繩糾,凡有所聞,輒卽論列,此知無不言之義也。伏聞近來宮禁之嚴,頓不如初,邪徑一開,不加戒飭,則末流之患,其有旣乎?玆竭愚衷,冀有涓埃之補,而反下嚴旨,窮問不己,自此以後,非但殿下,不聞逆耳之言,言官,亦不得以風聞進規,有傷治化,必自臣始,無非臣闒茸無狀,誠未上格之致。掌令姜大進,以臣與同僚相議,具一箚以進,實緣天變之可畏,深慮聖德之罔終,言雖愚妄,心實無他,而聖聽未恢,嚴旨洊下,探及言根,有同究覈,遠邇傳聞,所傷非細,臣等區區好君之誠,反爲虧損聖德之歸,固不可一刻仍冒,而大司憲金尙憲,以殿試試官,今始來避,爲辭。臣之未卽引避之失,尤著,竝引嫌而退。缺二行於愛君憂國之誠,而不倍於知無不言之義,連在試所,未卽引退,等待同僚,一時偕避,勢所當然,俱無可避之嫌,請大司憲金尙憲,持平閔應亨,掌令姜大進,竝命出仕。答曰,依啓。
李植,以吏曹言啓曰,守令窠闕甚多,新恩政事,何以爲之?竝取稟。傳曰,明日爲之。
持平閔應亨啓曰,李愖祖子孫三人,臨亂負國之罪,物情莫不痛憤,而末減之請,殿下猶不卽允,至以不無罪過爲敎,臣等未知聖意之所在也。夫所謂過者,過誤犯罪,情則可恕者也。愖之所爲,心實可惡,若論正律,豈止於此?請勿留難,亟命削去仕版。答曰,勿煩。
趙翼,以戶曹言啓曰,備忘記收稅加等勿爲施行事,啓下矣。戶曹何以知委各道乎?問啓事,傳敎矣。今年畓穀,皆以下之中出稅事,入啓,未蒙允許,別無知委各道之事,故昨日回啓時,以此意覆啓矣。今朝始見忠淸監司狀啓,則以九等出稅事,至於待罪,臣等取考前日往復文書,去七月二十三日到付忠淸監司尹履之關內,年分摠數啓聞,八月二十日內上送事,該曹關子來到,而出稅分數,不爲擧論,竝以下之下磨鍊乎?急速定奪移文,以便奉行云,臣等考閱各年收租案,他道則皆以下之下收稅,而下三道,則每年例有上中上下中中·中下下·上下中出稅之規,其數,要不失法典本意也。上年忠淸道收租內,下上畓三十六結,下中畓四千九十二結,則其不爲缺二行所謂九等,無定名無定數,惟當隨其年穀好不好,依前例從實等第而已。今此狀啓中所云下下·下中·下上·中下,從實磨勘云,正是九等收稅之法也。前日臣曹縷縷啓請者,乃諸道下之下,竝欲陞爲下之中,而不得請也。下三道自前流來九等之法,何可廢也。大抵年分等數,自此懸斷爲難,故泛言九等收稅,九等之中,或上或中或下或下上下中·下下,惟在當事之人,從實等第而已。尹履之,必錯認文意,有此狀啓矣。然忠淸道,則有問,故如是回答,而其往復文書,在於七月,則乃是加等啓事前問答之事也。他道則旣無所問,故亦無知委之事,想應依舊例等第矣,敢啓。傳曰,知道。此實本曹之過,非監司錯認之所致矣。更爲知委,俾無不均之弊。
夜四更,有霧氣。五更,有霧氣,流星出王良星下,入天棓星上,狀如甁,尾長二三尺許,色赤光照地。
右議政申欽,請對,上引見于資政殿。入侍,承旨李敏求,記事官任絖,記事官具鳳瑞·睦性善。欽曰,小臣於試場中,得見分撥,自上因臺諫啓辭,有李氏婦依法科罪之敎,臣心極未安,卽欲陳達,而方在試所未果,今日之所以請對者,正爲其事也。上曰,有罪則治之,是乃當然之事,何未安之有?欽曰,臣意以爲不當如是,何也?君臣如父子,子於父母,何言不可爲,何須擇而言之。有懷則當盡陳之,第我國風俗輕薄,喜事者頗多,其於大小之事,必轉相敷演,故今者李氏婦之言,播在閭閻,臣亦聞之,此臺諫所以聞而發之也。雖然凡諸用罰,必須彰著有罪,然後可以施之,且治罪之典,常於男子上見之,不曾聞於婦人,而況李氏婦,以啓運宮之至親,出入宮中,似或有理,干預政事,缺二行聖明在上而然耳。大明孝宗皇帝時,有時淸輒缺封事云云之句,此皆贊美之事,凡有言事,自上所當體認寬假,而每下嚴批,以摧挫之,此豈可乎哉?臣所以爲憂者,惟我立國,今已二百三十四年矣,周有八百餘歲,終有亂亡之機,凡當陽九之會,不可不致慮者,此也。今之在朝者,皆懷爲國之心,言涉過激,必逢譴責,則渠輩不必每每如是,猶復盡言而不知止者,豈無所恃而然乎?文彦博籠錦之說,仁宗不問其所出處,王素諫出內人經御者,而亦不怒焉。先王朝李珥,聞自內用黃蠟造佛之言,卽爲陳箚,而先王下問言根,則李珥,以爲如此則終必有偶語棄市之患,而實非國家之福也。竟不以實對,今之臺諫,亦必欲學其事,而初不首出言之地矣。上曰,禁婚處,必三四人,俱爲不合,故皆令許婚,而當此多事之際,嘉禮都監,不可預爲設置,玆令罷之矣。欽曰,此亦當三揀之際,遽令罷之,臣實爲欿然焉。古之帝王,有密勿咨訪之語,故德宗對李泌於便殿,三日然後斷之,今罷都監,若出平談,則容或可矣。如有不平之事而然,則豈非未安?上必有咨訪之道,然後下必有惻怛之告,誠信相孚,上下之福也。且臣前箚中,有及功臣之事矣。人有大功,伐於國家,而今在于郊外,未知,何如?上曰,起坐而言。欽曰,近日功臣之在郊外者,臣以爲不當如是,蓋功臣,言雖不爲適中,使不得接迹於京中,而致有遠出郊外,亦非美事也。上曰,其人輩,豈可謂無罪乎?欽曰,罪雖有之,優容,可也。上曰,先立君臣分義,然後可以保全國家,苟不得君君臣臣之道,則危亡可知,習俗囂薄,而無淳厚之風,何以則能爲丕變耶?欽曰臣亦以此爲憂者,以其無元氣也。人皆有自好之心,而或近於囂薄,此豈細故也哉?大槪相臣,缺二行必勤於讀書,可以風勵一世,而近未聞有如此人,故國事至於斯矣。今臣以李氏婦事,恐未得請而出,旣得允兪,幸莫甚焉。敏求曰,李氏婦事,今以斟酌爲敎,所捧傳旨,當爲還入,爻周啓字矣。上曰,依爲之。燼餘
上在慶德宮。停常參·經筵。
有政。吏批,判書吳允謙進,參判張維呈辭,參議李明漢病,右副承旨李敏求進。
李敏求啓曰,明明日親祭,明日齋戒,此兩日視事不爲,取稟。來九月初一日,輪對日次,取稟。傳曰,知道。輪對爲之。
李植啓曰,修正假注書尹絳,以爲守宮之意,敢啓。傳曰,知道。
又以備邊司言啓曰,伏見李莞所送別單,有毛將差人送眞獺渡江等語,或呈所聞之訛,或是毛將用間之計,雖難的知,而旣有如此之言,則接伴使,所當多般採聽,備細馳啓,而寥寥無聞,極爲可怪,更加聞見,密爲馳啓之意,接伴使處,移行,何如?傳曰,允。
備忘記,傳于徐景雨曰,禮云女有五不娶,其一卽逆家子不娶,而無逆家族不娶之語,大明律,治逆之法甚嚴,而大功以下親屬,則不在緣坐之列,彼賊雖曰族屬,非緣坐所及之親,似無不可娶之義,況旁支孽産之不可以一槪論者乎?尹義立則雖是緣坐中人,當初諸大臣,從公論蕩釋,其後出入顯職,亦非一再,正猶王導特免奏罪中之事矣。禮旣如彼,法又如此,雖在採擇之中,固無所妨,設有可言,大臣禮官,徐議可否,猶未晩也。金自點·沈命世等,徒知有黨與,不知有君父,不待事之結末,相率而起,汲汲惶惶,猶恐萬一或成,指揮言官,迫脅君上,咫尺榻前,辭氣勃慢,命世則張皇悖說,指擬無倫,至以不測之言,加之於國母,此近來所未有之變,此而不治,國綱絶矣。削奪官爵,門外黜送,沈命世中道付處。
以義昌君上疏,傳于李植曰,給由馬。
持平閔應亨來啓曰,李愖祖子孫三人,臨亂負國之罪,物情莫不痛憤,而末減之請,殿下猶不卽允,至以不無罪過爲敎,臣等未知聖意之所在也。夫所謂過者,過誤犯罪,情則可恕,愖之所爲,情實可惡,若論正律,豈止於此?請勿留難,亟命削去仕版。此下缺
李敏求啓曰,沈命世定配單子,到院,而以散齋,故不得入啓之意,敢啓。傳曰,知道。
吏曹,鄭彦宏爲司僕僉正,姜碩期爲直講知製敎兼校書校理,李景容爲直講兼記注官,李應莢爲監察,金宗一爲典籍,閔孝先爲長興主簿,參外行順陵參奉鄭復吉,李守宗爲鍾城府使,李仁民爲錦山郡守,李復匡爲端川郡守,李廷楗爲慶源判官,高傅川爲興陽縣監,行集慶殿參奉白信民。
昧爽,有霧氣,日出時,日色赤,卯時太白見於巳地。自辰時至午時,日暈。夜一更,黑雲一道如氣,出自乾方,直指北方,長四五丈,廣尺許,良久乃滅。三更,流星出天苑星下,入坤方天際,狀如鉢,尾長七八尺許,色赤。五更,沈霧。燼餘
上在慶德宮。以私廟親祭擧動,停常參·經筵。
政院問安。傳曰,知道。
傳于李敏求曰,儀注內降神節次,何不磨鍊乎?
李敏求,以禮曹言啓曰,儀注內降神節次,何不磨鍊乎事,傳敎矣。今此親祭私廟,儀注一依缺二行聖敎,臣等反覆思量,未知其時降神節次,不現於儀注之由,取考五禮儀,則魂殿四時及臘日親享儀,有降神節次,魂殿俗節朔望親享儀,無降神節次,臣等臆料私廟親祭,與四時及臘享大祭,似有差等,其時儀注磨鍊,必依倣魂殿俗節朔望親享儀,故降神一節,似不磨鍊矣。宣祖朝親祭及□□年自上親祭私廟時,儀注中無降神節次,今則何以爲之?敢稟,睿裁。傳曰,知道。降神節次,儀注中添入。
自昧爽至辰時,沈霧。自巳時至未時,日暈。夜五更,有霧氣。燼餘
上在慶德宮。行私廟親祭,停常參·經筵。
李敏求啓曰,陪祭宗室,禮曹不爲知委,以致散去,宗室不得陪祭之意,敢啓。傳曰,知道。
政院問安。傳曰,知道。
李敏求啓曰,明日常參·經筵,取稟。傳曰,只晝講。
世子,遣文學金堉問安。答曰,平安。
還宮後,政院問安。答曰,知道。
藥房問安。答曰,知道。
鄭廣敬啓曰,臣與毛將接話辭緣,在鐵山府時,已爲狀啓矣。狀啓後,得見其回揭草本,則禮物摧謝之辭,有庭實輝煌之語,庭實二字,必是瞢學錯用,而似爲未安,臣令譯官措辭請改改修齎來之意,敢啓。且都督,臣處贈給之物,數目頗多,不敢領取,請送于該曹,以補國用,昨因親祭齋戒,今始敢啓。答曰,知道。卿其領受。
徐景雨,以義禁府言啓曰,今日大駕還宮時,廣通橋近處,金福,三間屛門近處,金致中稱名人,駕前擊錚,極爲駭愕,令攸司囚禁治罪,何如?答曰,依啓。
又啓曰,昨日私廟親祭擧動時,鐘樓近處,駕前擊錚,李千立稱名人,令攸司囚禁治罪,何如?答曰,依啓。
宗簿寺啓曰,今月二十八日私廟親祭時,宗室隨駕事,每品各二員知委後,晉溪副正潤慶,雲溪守大龍,順康守善麟,錦原令倬等,無緣不進,極爲怠慢,請推考。傳曰,依啓。
傳于趙翼曰,義昌君,外祖墳拜掃事,下去,澆奠床備給。
以北兵使辭狀,傳于李敏求曰,勿辭,調理察職事,回諭。
義禁府啓曰,罪人李珣,今已拿來矣。當初其父邦佐,及其同生瑗,旣已正刑,則此人更無可問之事,似當一體施行,敢啓。答曰,依啓。嘉禮都監啓曰,今者都監停罷之命,遽下,臣等相顧惶惑,不知聖意之所在也。旣已設局,役事伊始,而無端停罷,極爲未安,員役略爲權減,都監仍存不罷,以更待下敎之意,敢啓。傳曰,不此下缺燼餘
夜一更,蒼白氣一道,起自坤方,直指艮方,長竟天,廣數尺許,漸移南方,良久乃滅。春坊日記郞廳任瑋校正。郞廳金時芳書。
上在慶德宮。停常參·經筵。
義禁府啓曰,賊适誠天地萬古別無之兇賊,其時邦佐等,聞變煽亂,實非緣坐之罪人,而事出蒼黃,只令梟首於本道,神人之憤,固已極矣。況此賊珣賊珷等,囚係王獄,打破獄門而亡命,今始就捕,不可只爲行刑也,明矣。依律凌遲處斬之意,敢稟。傳曰,依啓。禁府謄錄
卯時,太白見於巳地。春坊日記
上在慶德宮。停常參·經筵。
上在慶德宮。停常參,只晝講。入侍,知事金瑬,特進官張晩,參贊官趙翼,侍讀官尹順之,檢討官李省身,假注書黃㦿,記事官具鳳瑞·睦性善。講孟子告子上篇,自若夫爲不善,止學者所當深勉也。經筵日記
上在慶德宮。停常參,只晝講。
李植啓曰,明日常參·經筵,取稟。傳曰,只晝講。
又以兵曹言啓曰,本曹郞廳八員內,有故者多,坐起之日,不得備員,正郞楊萬古,以號牌郞廳,除本司仕上直,李景憲,眼疾甚重,旬朔之內,差復無期,請今政,佐郞沈之原遷轉,代,亦以在京之人差出,何如?傳曰,依啓。
又以兵曹言啓曰,當日申時,私奴海□稱名人,自開陽門入來,差備門外擊錚,極爲駭愕,令攸司囚禁治罪,守門將辛應貞,常時不能禁斷,以致闌入,極爲非矣,請竝推考。傳曰,依啓。
又以備邊司言,都體察使意啓曰,南漢山城役軍頓絶,磻灰磻甓,女墻等役,停止,久矣。暗門未畢處,尙多,此則不可不冬前完畢,各道僧軍無牒者,絶無而不來則已矣。以京畿一道觀之,水原禿城無牒之僧,三千餘名,公然偃臥,無意來役,其他小小寺刹,無處無之,至於江華,則雖曰保障之地,僧軍則無可爲之事,而稱以保障,初不來役,以此一道避役之僧,多數入去,極爲駭愕。王城咫尺,國法不行,若此其甚,以此推之,外方可想,誠可痛心,此城旣以僧軍始役,當此秋收之節,不可又用百姓,江華·水原兩處僧軍,爲先調用,量日退立色吏,依事目山城定配,他遠道則令兵使摘發無牒之僧,依事目論罪後,指名狀啓事,監司處竝行,移中申飭,宜當,敢啓。傳曰,依啓。禿城所居僧調用。
趙翼,以戶曹言啓曰,曾因特進官李曙所啓,備邊司回啓內,除出下三道該曹年例所納魚鹽,令本道監司,從便貿穀措納之意,誠爲得計,而第未知該曹年例所納魚鹽,供一年國用之外,有餘數可以除出者否?令該曹參酌處置事,允下矣。所謂除出云者,就元數中量其用度,除出剩餘,推移補用之意也。魚鹽是我國賦産,而利歸私門,不入公家,旣無該曹取用之數,安有可以除出者乎?若司宰監御供魚物,及日用之鹽,自古取資於各道漁船鹽盆稅,而近來絶不上納,御供屢乏,不得已頃者,發遣該曹之官,使之收拾於各道矣。果能收拾與否,難以預知,而設令略有所取,日用御供之外,至有嬴餘可能補餉與否,亦未可必也。姑待該監官員幹事回來,觀其時收多寡,當爲議處,而其前除出貿穀事,則似難施行矣。且泰安魚鹽之利,甲於一國,而此邑專屬於江都保障,臣曹不敢一毫干預,本邑所納三年糧,亦爲題給償役,未知其所煮取者,幾許,而所貿之穀,亦未知幾許也。令備邊司姑先除出移用於南漢山城,何如?傳曰,依啓。
李植,以兵曹言啓曰,傳曰,先王朝侍講院使令數,問于兵曹以啓事,傳敎矣。宣祖朝壬寅以後,至于戊申正月七年謄錄相考,則侍講院陪使令五,喚使令四,明日載錄,依此題給,何如?傳曰,知道。依近例題給,可矣。
趙翼,以戶曹言啓曰,本曹草記,傳曰,知道。政院招致詰問之時,渠不諱僞着云。今雖受刑,似不冤枉矣。然更爲詳覈以啓事,傳敎矣。庭試用餘名紙還捧上事,則臣等坐起處,豐儲倉官員,親自來呈,此非中間乾沒之事也。甘結僞着事,則臣等問於其日晝直郞廳鄭弘任,則弘任以爲,其日以草記進呈事,詣闕,下吏以政院甘結來示,使之着署,而造次間無筆墨,取下人禿筆而着之,筆迹糢糊,政院責令改着,故覓得他筆,染墨改着,非下吏僞着之事云。郞廳之言,如是丁寧,故臣等慮其冤枉,冒昧啓達,至於自政院詰問之時,下吏不諱自服,情節則臣等亦未能知之,敢啓。傳曰,知道。令該曹除刑推分揀,可也。
徐景雨,以侍講院言啓曰,以兵曹草記,傳曰,廢朝時則侍講院官員數多,其時則不可爲規例,先王朝侍講院使令幾何?問于本院以啓事,傳敎矣。先王朝時本院使令之數,無謄錄可考,問于下人,亦不詳知,廢朝時兼官,雖十員,不給帶率使令,使令之多,不爲兼官而設也。本院號令各司,多有檢飭之事,其煩劇雖不至如政院,而亦非如弘文館經筵之外,更無他事之比也。當初復設之時,十二名啓下之數,亦甚減損,而又減五名,則無以成形,兵曹不察本院事勢如此,徒以價布之乏絶,爲悶,此亦不得已之擧,而第念前頭擧動之時,只以七名使令,奔走號令,萬無成形之理,本院亦不得已敢此陳啓矣。傳曰,知道。
李植,以都摠府言啓曰,今日入直軍士,當爲中日習射,而政事相値,退行之意,敢啓。傳曰,知道。
正言呂爾徵來啓曰,金自點·沈命世等,非無可錄之罪也。若以其罪罪之,則夫誰曰不可,而亦豈無相當之律乎?原情定罪,乃是三尺之美意,或有過不及之差,則俱未免失當之歸矣。兩人情犯,實出於私,則雖加峻法,未爲濫矣。若以爲出於無知妄作,則今此施律,不幾於太重乎?請勿留難,還收金自點·沈命世門外黜送中道付處之命。缺五六行端川爲國之貨窟,守令不得其人,則貪泉波漫,醜聲日播,除授之際,不可不愼擇,新郡守李復匡,爲人凡庸,不合此任,請命遞差,其代,以文官中有廉名者,極擇差送。造紙署別坐李志一,爲人愚劣,不合百執事之任,請命罷職。答曰,依啓。李志一遞差,金自點等事,已諭不允。
徐景雨啓曰,別坐李志一遞差事,命下矣。臺諫方以罷職論啓,遞差承傳,不得捧入之意,敢啓。傳曰,知道。
趙翼啓曰,今日政事,兵批則該房承旨李植進去,而吏批則都承旨鄭蘊下鄕,代房右副承旨李敏求,受由調理,院中只有臣趙翼及右承旨徐景雨,吏批政廳,何承旨進去乎?傳曰,吏兵批兼進。
吏批啓曰,前日庭試時,以入庭不作,堂上以下文官,皆在被推之中,今政,許多窠闕擬望之人乏少,時推竝擬,何如?傳曰,允。
吏批,判書吳允謙,參判張維進,參議李明漢呈辭。
兵批,判書徐渻進,參判李顯英病,參議金止男病,參知李聖求進,左副承旨李敏求兼進。
吏曹,以鄭廣敬爲忠淸道觀察使,金德諴爲知製敎,李楘爲禮曹參議,李如璜爲奉常寺正,姜大進爲司僕寺正,姜碩期爲輔德,鄭百昌爲舍人,李景義爲獻納,李景奭爲副校理,成汝寬爲禮曹佐郞,楊時鼎爲典籍,沈之源爲副修撰,待敎具鳳瑞,中部參奉高允文,宋象仁爲安東府使,李衯爲兼延曙察訪,許洙爲兼良才察訪。
兵曹,宋震善爲兼司僕將,申景珍爲兼羽林將,鄭廣敬爲忠淸道兼兵馬水軍節度使,尹履之爲僉知中樞府事,李植爲龍驤衛右部將。
下直,咸鏡道事金柱宇。
夜一更,紫微垣天一星,熹微不見。
左贊成李廷龜,伏以臣,猥將賤疾,累瀆天聽,臣雖無狀,粗知事君勿欺之義,平生未嘗避事,亦未嘗托疾,臣之素患眩暈之症,豈謂秋涼暑退,或可差歇,而不知症出內傷,病根深痼,誤用治風濕之劑,未見效而脾胃益敗,有氣如潮憑熱上,故當其熱上眩作之時,昏仆不省,全未起動,誠恐一朝溘然,未能報答涓埃也。遭遇聖明,未嘗獻一策效一得,尸素隨行,無一可觀,而以缺七八字每念時事艱危,天災累警,不得趨奏朝堂,預聞末議,心火益煎,夜不能寐,所帶職名,無非緊重,而王獄議讞之地,經筵侍講之任,決非癃病之臣,所敢虛帶,伏願聖慈,察臣病勢,憐臣情事,先遞臣判義禁知經筵之任,得以安分調治,則臣死亦瞑目矣。此下缺答曰,省箚具悉卿懇。判義禁,如是辭之,當勉從。仍傳曰,遣內醫看病。
晝講入侍,知事吳允謙,特進官金藎國,參贊官徐景雨,侍讀官尹墀,檢討官李省身,假注書黃㦿,記事官具鳳瑞·睦性善。
午正,上御資政殿,講孟子告子上篇。上讀前受音一遍,尹墀進講自孟子曰富歲子弟多賴,止芻豢之悅口始得。上讀新受音一遍,大文釋一遍。墀講論旨義曰,凡人,同有是性,一爲聖人,一爲下愚,此實無他,爲慾所蔽,大抵民者,直道而行,堯·舜盛世,比屋可封,末季暴虐,至於無恒産無恒心,人君苟行仁政,使民有恒産,衣食旣足,自無惡民。又曰,耳目口鼻,聖愚皆同,而惟心獨異缺四行明道云,苟知天下之義理,不覺手舞足蹈,聖賢樂處其無窮矣。允謙曰,孟氏以前,人不知性之本善,因些言而令人惕悟,其功大矣。韓愈賢者,猶有三品之說,荀·楊之徒,至爲性惡之論,惟程·朱論性兼言氣質,纔說性字,天地之理具焉,兼言氣質,善惡之分,明矣。各有條理,必須體認。
講訖。藎國曰,竊觀實錄,謄書以來,祖宗朝號牌事目,有大槪相似,而其中用法,比今頗寬,今之事目,失牌及壞牌者,以公罪杖一百,卽朝官失兵符印信之律也。決罪則民必重傷,收贖則民必難辦,今觀祖宗朝事目,則只以爲五十矣。用此舊律,未知如何。上曰,杖一百,雖太重,而笞五十,則太輕,民重其失,乃可自愼而無見失之患矣。藎國曰,祖宗朝事目中號牌成籍之時,私賤奴婢,或有難卞,故他日決訟,有號牌文籍,不必取實之條矣。今若只憑號牌文籍,則似有其弊,此一款,亦依舊律施行,則未知如何。上曰,今若如此,則先捧奴婢之籍,□歸於虛,姑徐論之,他日雖在成籍中,而分明有文券,則臨時處分,可也。缺上曰,外方人久居京中,則當自京入籍,而若願歸鄕爲籍,聽之亦可。藎國曰,事目中移徙者五朔爲限,而從仕者,難可限其月數。上曰,從仕者,不必限月數。上曰,成籍幾何爲之?藎國曰,事有次序,不得容易矣。成籍之後,若欲移徙,則告于統主,改入他統,本統則當爻周,而他統新入,則何處更爲成籍乎?上曰,事目中五家,數外四人加入,則皆入其統矣。藎國曰,其冊,旣有字數,未知何處可書。上曰,成冊小名列錄之下,別爲一層懸錄,可也。藎國曰,成冊旣書疤記歲年,無空缺處,出去者只當爻周,而新入者,無處可書,別件成冊,未知,如何?上曰,下無餘處,亦當別件成冊,而從長成冊,二層懸錄,似便。上曰,京中着實,外方可效。藎國曰,不委諸部官,令漢城府官五員,董察,臣亦盡心矣。上曰,遲延日月,奸僞必生,須勿玩揭,從速爲之。此下缺燼餘
上在慶德宮。停常參,只晝講。
李植啓曰,明日常參·經筵,取稟。傳曰,停。
李植,以錄勳都監言啓曰,缺十餘字錄卷印出事,今將始役,而自募將池繼漼所屬軍兵,當初分等成冊之際,許多軍人中,未及詳査,無功濫錄者,頗有之云。招致池繼漼,詳問査覈,則果有若干名,有故厥後不參於缺數行靖社原從中,都監使令,不爲許錄,則振武,自當一體施行,付標汰去,當适賊擧兵之時,肅州府使鄭文翼,有馳守安州之事,表表在人耳目,雖未參於鞍峴,其功不可不錄,而磨鍊落漏,其他會盟祭文,錄券頭辭製述,及都監缺十餘字錄券印出員役等,依舊例添錄追呈,功臣子壻弟侄,亦爲添錄,各人等職姓名誤錄處,因各官査報,改正付標以入之意,敢啓。傳曰,知道。
李植,以兵曹言啓曰,傳曰,此狀啓,何以今始回啓耶?問于本曹事,傳敎矣。當初政院啓下吏曹,不爲分付于本曹,而吏曹亦不傳送于本曹,故本曹邈然全不聞知矣。頃日本曹,始得傳聞,其狀啓中,有令該司色吏處置之語,故卽令下吏推尋,僅得其狀啓於吏曹,始爲回啓矣。傳曰,知道。當該承旨推考。
徐景雨,以義禁府言啓曰,本府啓辭,驪州官囚禁罪人李珷,今已拿來矣。卽聽拿來都事之言,則自言兒名福龍,而不爲發明非邦弼之子,則其爲李珷,似是無疑,而第無看證之人,似難輕先處斷,姑自本府,覈實後處置,何如?答曰,允事,傳敎矣。按覈得實,則其爲李珷,明白無疑,似當與李珣一體處斷,敢啓。傳曰,更爲詳覈處置。
李植,以軍器寺言啓曰,缺啓目,粘連啓下義州府尹李莞書狀,本府火藥不敷,緩急甚難足用,火藥火箭及石硫黃等,令該曹優數下送事,啓下矣。火藥三百斤·石硫黃一百斤,唐缺火箭三百枝,令軍器寺缺一行矣。火藥則本寺遺在未備二千餘斤,武庫重地,不可倒底以送,且本道所在焰焇亦多,不得下送之意,敢啓。傳曰,知道。火藥亦爲量宜下送。
傳于李植曰,此狀啓,何以今始回啓耶?問于本曹。
徐景雨啓曰,今見禮曹啓辭,有曰,啓覆時入參官員,及坐起,自前政院次知云。政院職司出納,凡考禮儀定等次,恐是禮官之任,政院特分付檢飭而已。設使政院,更爲訪問處置,本院旣無文書,舍禮官而何處訪問?臣待罪該房,惶恐敢啓。傳曰,知道。
又啓曰,全羅道前監司李暝,今乙丑條內弓房所用魚膠等物上送事,狀啓,去七月二十八日成貼,今始來呈,極爲過甚,陪持人出身李壽長稱名人,請令攸司推考治罪。傳曰,依啓。
李植,以兵曹言啓曰,卽朝昌慶宮假衛將,報于本司曰,去夜盜入闕內,偸取窓戶雜物,出去之際,追補二名云。宮闕之中,恣行偸竊,極其驚駭,令攸司依律治罪,何如?傳曰,允。
徐景雨啓曰,掌令辛啓榮,再啓煩瀆,退待物論矣。傳曰,知道。
持平閔應亨啓曰,掌令辛啓榮,引嫌而退。身有疾病,往返遲滯,事勢使然,實非逋慢,別無所失,而但臺官方被推考,不可仍在,請辛啓榮遞差。答曰,依啓。
同副承旨張顯光上疏。答曰,勿辭調理上來,以副予至望事,回諭。原疏在下
午正,上御資政殿。晝講入侍,同知事金尙容,特進官張維,參贊官李植,侍讀官尹墀,檢討官李省身,假注書黃㦿,記事官具鳳瑞·睦性善。講孟子告子上篇。上讀前受音一遍。尹墀進講,自孟子曰牛山之木,止遂與人遠矣。上讀新受音一遍,大文釋一遍。墀講論旨義曰,此章,言孟子發人良心缺一行與斧斤伐山木,豈有異乎?天地夜氣,發人良心,而纔有萌孽,不能擴充,朝晝所爲,有以牿亡,則本心之善,存者幾希,山木人心,對言其理矣。缺三行苟知夜氣所發,養之以正,則收拾本心,其庶幾乎。尙容曰,心雖微危,體認則難,而以氣言之,凡人終日役役,至夕困憊,到夜安眠,便覺缺以此推之,可以言心,心之汩沒缺十餘字發則自然淸明,無物慾之所陷溺矣。墀曰,朱子論夜氣曰,意之所爲,不乖於理,則夜氣能淸,人君苟以敬之一字,維持此心,則何難乎爲政?維曰,人之爲人,只以此心,苟失良心,事爲不當於理,日夜動靜,惟當操持此心而已。
講訖。金尙容進曰,向者命罷嘉禮都監,又許禁婚處女,都監則姑依傳敎罷之,而世子年旣長成,婚禮國之大事,揀擇處女,一日爲急,自今行會,猶恐不及,該曹啓達,而未蒙允兪,極以爲悶矣。上曰,非所急也。姑徐可矣。燼餘
夜一更,紫微垣天一星,熹微不見。春坊日記
上在慶德宮。停常參·經筵。
李植啓曰,明明日國忌,明日齋戒,此兩日視事不爲,取稟。傳曰,知道。又以吏曹言啓曰,臺諫有闕,政事,何以爲之?傳曰,當日爲之。
正言呂爾徵來啓曰,獻納李景義,引嫌而退。兩司通避之規,行之久矣,而在下應遞,請李景義遞差。答曰,依啓。
李植,以兵曹言啓曰,當日入番中禁方敬民,與砲手鄭俊貞相鬪,手刃俊貞右臂,本曹捉來,推問之際,敬民,差備門外,高聲發惡,極爲駭愕,令攸司囚禁治罪,何如?傳曰,允。
又以號牌廳言啓曰,因特進官金藎國啓辭,祖宗朝號牌事目,則失牌壞牌者,只笞五十,而今以杖一百決罪,恐致隕斃,收贖則窮民難辦,未知,如何?上曰,杖百則太重,笞五十則太輕,本廳斟酌減定,可也事,傳敎矣。就兩條斟酌輕重,以杖七十,改付施行,何如?傳曰,允。
傳于李植曰,赴西出身逢點日期,似爲太迫,稍退,可矣。
李植,以義禁府言啓曰,李珷,更爲詳覈處置事,命下矣。自本府推問其根脚,則供稱其母,以邦弼妻家婢子,開城府居尹金稱名人,交嫁有娠而後,邦弼作妾,生而養于邦弼之家,兒名福龍,而所謂李珷者,乃是官家所稱云,欲免刑戮,飾辭納招,而其言如是,萬不近似,其爲邦弼之子,固無可疑,自本府更無覈處之路,洪川之人,族屬隣里,官屬中必有知其面目者,竝爲拿來,一處憑閱,何如?答曰,知道。渠其稱李珷,則似無更爲憑閱之事矣。
有政。吏批,判書吳允謙,參議李明漢,承旨李植進。
吏批啓曰,今日政,窠闕甚多,而各官皆在被推之中,時推員竝擬,何如?傳曰,允。
又啓曰,鍾城府使柳汝恪落點,鍾城,堂上府使,何以爲之?傳曰,以堂上官改擬。
吏曹,李廷龜爲左贊城,趙希逸爲禮曹參判,金矱爲司饔院正,權鑊爲司僕寺正,姜大進爲掌令,韓必遠爲兵曹正郞,李景奭爲獻納,李景曾爲禮曹佐郞,睦敍欽爲鍾城府使,柳汝恒爲端川郡守。
卯時,太白見於巳地。
右議政申欽,伏以臣曾以金自點·沈命世兩人被譴之事,冒達天聽,冀聖明優容者,再矣。就聖敎觀之,則其顚妄舛錯,無所倫比,聖明豈偶然計而爲此擧措哉?第臣愚衷,竊以爲或可恕二臣者,皆以白身猝起,不識朝廷體面,徒恃聖明眷顧之恩,自謂有懷必達,言不暇擇,而不自覺其陷辜犯爾,遽施重典,竄之黜之,則其所被罪,固不足惜,抑以天地覆載之道,言之,則雖置以汚疾,減之貰之,亦恐無所損也。臣前年扈駕南下,見二臣者,竭誠殫力,隨事盡瘁,不遑食息。此下缺燼餘
上在慶德宮。以國忌齋戒,停常參·經筵。
李植啓曰,來月十一日輪對日次,取稟。傳曰,停。
又以兵曹言啓曰,赴西出身逢點日期,稍退事,傳敎矣。前日議于體臣張晩,則赴西出身,勿論道里遠近,必趁十月十五日以前及于防所,故如是定日矣。今承下敎,改付標入啓之意,敢啓。傳曰,知道。
大司憲金尙憲,伏以臣與臺僚,同議進箚,文辭荒疎,旨音妄雜,瀆擾宸嚴,恭俟譴責,賤疾適發,敢呈辭單,殿下不許斥退,反垂寵渥,俾冒重任,仍備驅策,臣雖至頑,寧不感動?惟思竭誠圖報萬一。苟有所懷,安敢不盡,倘蒙察納,臣死無憾。臣伏見象緯示警,久愈彌甚,下民疑懼,訛言日興,不測之變,若在朝夕,大小遑遑,慮不知所出,殿下端居九內,未之深察,時御經筵,嚴臨臣寀,乾道日亢,下情日慼,惟恐失言妄發,觸忤聖意,結舌而進,緘口而退,間有一二陳啓之辭,不過應文塞責之資而已。豈聞有至言竭論缺二行臺閣之臣,摧沮喪氣,皆欲歛退矣,大臣不安於位,久有思退之者矣。勳臣,多危懼而缺望者矣。草野之士,慷慨憂世,忘身殉國者,有幾人矣。小民之以賦役不可已之事,而反歸怨於上者,缺一行未知殿下,何恃而不懼也?幸賴上天眷佑,仁愛警告之勤,無異諄諄,而殿下視之尋常,若不動念,此豈上天仁愛殿下之意哉?臣請先言上天眷佑之不常,而後陳殿下缺二行餘殿下受命之初,一反之正,人心旣歸,天意克順,殿下惟若毋怠,日新又新,則治平之期,指日可待,而殿下之政,或有拂於人心者,故天出逆适之變,使殿下動心忍性,思永厥猷,而殿下還都之後,志慮漸弛,朝廷事爲,日異月變,殆至於不可收拾之地。蓋因殿下厭聞直言,而上下否塞,上下否塞而公道不行,本原如此,民安得寧?民生不寧,天意可占。太白熒惑之出,無怪其然也。殿下若不及今改圖,天亦棄殿下,而不終其眷佑也,殿下又復何恃而自立乎?何以上慰宗廟之神靈乎?何以克伸中興之初志乎?何以有辭于天下後世乎?臣日夕思之,肝腸若裂,雖然順天之道,豈有他哉?順人心者,卽順乎天也。殿下自今日痛自刻責,自一言一事之過,無不條錄,亟下責己之敎,深示悔悟之端,不徒敎之,寔允行之,不徒悔之,寔允改之。旣知其非,則如汚斯濯,勿以旋命旋收,爲歉,勿以旋行旋止,爲疑,少無濡忍靳嗇之意,其于聖德有光,實愈於無過之初也。又下求言之旨,近自左右輔弼,遠逮草莽芻蕘之徒,咸使盡言,其有益于聖躬,有補于治道者,采錄而收用之,或不合者,亦宜開示誠心,曉然知聖意之所在,其狂妄不中者,竝須優容而不之罪,以盡納諫改過之美,則此下缺答曰,省箚具悉。嘉卿愛君憂國之誠,箚辭當體念焉。燼餘
夜一更,月暈,紫微垣天一星,不見,流星出鉤陳星下,入艮方之際,狀如鉢,尾長五六尺許,色赤。流星出河鼓星下,入天市東垣內,狀如鉢,尾長四五尺許,色赤。春坊日記
上在慶德宮。以國忌,停常參·經筵。
李植啓曰,明日常參·經筵,取稟。傳曰,只朝講。
傳曰,大臣·禁府堂上引見。
傳曰,明日朝講,停。
李植啓曰,京畿監司權盼拿來事,命下矣。奪符後就命,請出密匣標信。傳曰,知道。
徐景雨啓曰,罪人拿來事,都事出去,請出開門標信,及敦義門符驗,傳曰,知道。
趙翼,以戶曹言啓曰,毛營貸銀缺一行長爲負債之人,非但心有所未安,都督前日發賣物貨之價,未準還償者,雖多。然此則彼所勒定出給之物,而非我求之者也,縱未趁卽充納,猶有可諉,今此貸銀,則自我取來,若不速報,則不無執言恐爀之弊,天使時用餘田結布四十餘同,爲此儲置,當此穀賤之時,送于西關,從市直貿穀,則可得數千石,而越海船運之弊,亦可省矣。着令管餉使,分送此木於最爲豐稔之處,趁禾穀登場之後,從便換貿,而先將管餉所在米二千石,還入都督軍前事,下諭于管餉使,且令兵曹領去禁軍,載持刷馬,調發定送,何如?傳曰,允。
又以兵曹言啓曰,兩驛三等馬未備五十匹,而今日禁府都事出使時,入把馬將至四十匹,委屬可慮,自前驛馬不足,則以太僕馬繼立,今亦依例施行,何如?傳曰,允。
卯時,太白見於巳地。
夜二更,紫微垣天一星不見。三更,流星出畢星下,入參星上,狀如鉢,尾長二三尺許,色赤。五更,黑雲一道如氣,起艮方,指南方天際,長竟天廣尺許,良久乃滅。燼餘
上在慶德宮。停常參·經筵。
下直,全羅左水使劉夢龍。
右副承旨李敏求啓曰,明日放榜,視事不爲,取稟。傳曰,知道。
禮曹啓曰,來初十日文武科當爲放榜,而闕內推鞫方設,雜人紛沓出入,似爲非便,似當差退,何以爲之?敢稟。傳曰,差退,可也。
李植啓曰,來初十日罪人啓覆事,命下矣。値此逆變,大臣兩司等官皆以推鞫不得入參,待獄事完畢後爲之之意,敢啓。傳曰,知道。
傳曰,大臣·推官·兩司長官引見。
李敏求,以承文院官員都提調意啓曰,本院春夏等褒貶考講吏文冊,盡失於賊适之變,上年所印冊三十件,已盡分給缺半行餘不能隷習,依前例吏文及老乞大,竝翻譯各三十件,令戶曹紙地缺五六字速爲印出,以備講習之用,何如?
傳曰,依啓。
推官引見,入侍,左議政尹昉,右議政申欽,判義禁金瑬,同義禁李慶涵·趙希逸,大司諫洪瑞鳳,大司憲金尙憲,右承旨徐景雨,假注書黃㦿·柳景緝,記事官具鳳瑞·睦性善。巳時,上御資政殿,問曰,今之獄事,情狀,何如?昉曰,臣等旣以所見啓達矣。大槪權盼,乃其根抵,兩朴皆云聽於盼,而面質則盼甚奸猾,應晟多有違端,故請先杖問應晟,次欲推盼矣。上曰,所謂違端,何事耶?此下缺義禁府啓曰,以本府草記,知李珷面者,拿來事。傳曰,知道。渠旣稱李珷,則似無更爲憑問之事矣事,傳敎矣。上敎允當,依前日李珣例,處斷之意,敢啓。傳曰,知道。禁府謄錄
夜,紫微垣天一星,密雲不見。春坊日記
上在慶德宮。停常參·經筵。
巳時,太白見於午地。夜三更四更五更,電光,紫微垣天一星,不見。春坊日記
上在慶德宮。停常參·經筵。
巳時,太白見於午地。夜二更,流星出芻藁星下,入南方天際,狀如拳,尾長五六尺許,色白,三更流星出室星上,入羽林星中,狀如甁,尾長,七八尺許,色赤。四更,流星出鬼星上,入星星下,狀如鉢,尾長三四尺許,色白,紫微垣天一星,不見。春坊日記
上在慶德宮。停常參·經筵。
有政。以李景容爲校理,金南重爲副校理。經筵日記
夜一更,紫微垣天一星,不見。五更,流星出畢星上,入乾方天際,狀如鉢尾,長七八尺許,色白。春坊日記
上在慶德宮。停常參·經筵。
啓曰,明日常參·經筵,取稟。傳曰,只晝講。
備邊司請對。卯時,上御資政殿,引見左議政尹昉,右議政申欽,禮曹判書金尙容,刑曹判書申景禛,綾城君具宏。承旨李敏求,假注書黃㦿·柳景緝,記事官具鳳瑞·睦性善等,入侍。
傳曰,追來罪人,勿鞫于闕庭,鞫問于禁府。
傳曰,罪人文晦,前後變辭,兇詐莫測,似當刑推,前有大功,不可不容恕,姑從輕典邊遠定配。
傳曰,罪人文晦,定配南海。禁府謄錄
巳時,太白見於午地。春坊日記
上在慶德宮。停常參,只晝講。
入侍,特進官沈悅,知事吳允謙,參贊官趙翼,侍讀官尹墀,檢討官沈之源,假注書黃㦿,記書官具鳳瑞·睦性善。講孟子告子上篇,故自苟得其養無物不長,止熟玩而深省之也。經筵日記
夜一更,紫微垣天一星,不見。五更,流星出五車星上,入流星下,狀如鉢,尾長四五尺許,色赤。春坊日記
上在慶德宮。停常參,只晝講。
李敏求啓曰,明日常參·經筵,取稟。傳曰,只晝講。
李植啓曰,修正假注書尹絳,病不得察任,請他假注書差出。傳曰,依啓。
修正假注書姜瑜落點。
李敏求,以吏曹言啓曰,臺諫有闕,政事,何以爲之?傳曰,明日爲之。
李植啓曰,罪人啓覆,因逆獄姑退矣。來十八日無故,此日啓覆,何如?傳曰,允。
又以兵曹言啓曰,當日申時,公州正兵李應,自□□門入來,差備門外擊錚,極爲駭愕,令攸司囚禁治罪,守門將宣敬身,常時不能禁斷,以致闌入,請竝推考。傳曰,依啓。
李敏求,以戶曹言啓曰,年運豐登而國用益竭,歲入漸縮而冗食愈多,臣等才疎智賤,未得生財之策,惟當收拾逋欠,以救目前之急,而己兩湖田稅未收,則已令海運判官督捧上送,而嶺南各樣未收,無人句管,任他本道所爲,則雖閱歲年,萬無畢納之理,本曹佐郞鄭弘任,依上年朴鼎元例,督運敬差官稱號下送,壬戌以後未收田稅,及奴婢身貢等物,趁此穀賤之時,一一收捧,米則船運,木則陸運,節續上送,以濟國用,何如?傳曰,依啓。
宗簿寺官員,以都提調言啓曰,忠義曰口傳之人,宗室子孫,則呈單于本府,璿源錄代數相考,移文于忠勳府,例也。近因號牌之擧,呈單者不勝紛沓,故本寺詳定單子內,必具門長顯官三員,着名作保,然後相考成給,而但六代外孫之載於璿源錄,無從査考,恐不無虛僞冒濫之患,自今以後作保之員姓名,一一置簿,如有以孽爲嫡,冒屬現發者,作保人員,竝從重科罪事,捧承傳施行,何如?傳曰,允。
李植,以兵曹言啓曰,今此新出身赴防發送日期,必於合氷前到防,故以十月二十日前定限矣。出身等皆以未及治裝爲悶,號訴本曹,不得已差退日子,改付標入啓之意,敢啓。傳曰,知道。
傳于李植曰,啓覆時座次,禮曹,大槪書啓矣。宣祖朝辛丑年間,屢有啓覆云,其時日記,取考,則可知座次及人員之數,其時日記考啓,可矣。
李敏求啓曰,鄭斗源齎去禮單磨鍊,入啓矣。但今此毛將之怒,多由於門下人之生梗,而斗源與門下人,相知有素,似當以禮物相接,以爲解怒,關節之地,令該曹商量給送,何如?傳曰,允。
正言呂爾徵啓曰,臣與執義臣鄭百昌,法當相避,請遞臣職。答曰,勿辭。
李植啓曰,正言呂爾徵,再啓煩瀆,退待勿論矣。傳曰,知道。
掌令鄭世矩啓曰,罪人文晦,以幺麽奸細之徒,憑恃微功,敢以告變起獄,爲自己施恩報怨之權柄,謀爲叛逆,是何等罪,而纔指某人,遽卽還諱,輕試朝廷,變幻操縱,陰邪危險,兇狡莫測,若擬正律,豈止於編配於遠道而已哉?臣等之不爲請刑,而只請安置者,亦出於聖上念功之至意也。如晦者,必屛於海中隔絶之地,然後人心快而禍端熄,正法伸而姦猾懲,渠亦自全於覆載含容竝育之中,豈非盛世處置之得宜也。請文晦,絶島圍籬安置。鍾城新府使尹安國,年迫六十,衰鈍弛緩,不合邊城控禦之地,殊非臺諫屢請擇遣之意,請尹安國遞差,其代,以年少有計慮人,各別擇送。答曰,尹安國,雖年老,不至衰耗,足堪此任,勿爲更論,文晦事,不允。
正言洪命耉來啓曰,司諫李潤雨,以獲蒙恩暇,往浴溫井,而國有變告,今始還朝,稽滯之罪,在所難免,正言呂爾徵,以臣與執義鄭百昌,法當相避,引嫌而退。受由沐浴,疾病仍劇,聞變卽路,寸寸前進,還朝稽滯,勢所然也。兩司通避,旣已有例,在下應滯,法典所載,請司諫李潤雨出仕,正言呂爾徵遞差。答曰,依啓。
司諫李潤雨出仕。
傳曰,夜對爲之。
以都承旨鄭蘊上疏。答曰,省疏具悉卿懇,卿須勿辭,從速上來,以副予意。
以驪州書院儒生進士成汝格等上疏,答曰,省疏具悉。疏辭當量處焉,爾等,其退修學業。
初昏,月出時色赤。夜一更,紫微垣不見。四更五更,月暈。
下直,樂安郡守沈東明。
以李貴箚,答曰,省箚具悉。箚辭當議處焉。
午正,上御資政殿。晝講入侍,同知事李睟光,特進官金慶徵,參贊官李植,侍讀官李景容,檢討官李省身,假注書黃㦿,記事官具鳳瑞·睦性善。講孟子告子上篇。上讀前受音一遍。李景容進講,自孟子曰無或乎,止蓋以此也。上讀新受音一遍,大文釋一遍。景容講論旨義曰,草木爲物,雖極易生,而一日曝十日寒,則不能生矣。爲人君者,輔弼之臣,常在左右,則可以善道,若使惡人間隙,則雖有善端,不能發矣。程子於元佑間,以司馬光·呂公著之薦爲講官,言于上曰,習與智長,必得輔導之人,當時黨禍已起,故不用其言,終以妄自尊大,不遜經筵,誣陷程子,范氏之言,宜體認處也。睟光曰,程子此言,最爲人君養德之要,時不能用云者,卽指時君之歎惜也。以善輔養者君子,以惡逢迎者,小人,若用君子,其智日長,若聽小人,其惡日長,諸葛亮云親君子遠小人,前漢所以興,親小人遠君子,後漢所以亡,人君誰不欲親賢遠奸,而亂亡相繼者,只爲物慾所蔽,其智不明也。必於學問上專心致知,然後可以明燭矣。
講訖,睟光曰,先儒之言曰,近思者,四子之階梯,心經者存心之要也。雖不於經筵進講,而常時省覽,着實體認宜當。且如張顯光·金長生者,召而致之,時賜講論,則必有益矣。長生往後,未有召命,而顯光則有召命,似當上來,而年旣衰老,承旨之任,必以爲難堪,此二人者,以誠招邀,則必上來矣。前年扈從時,堂下官則有陞敍除職之命,而堂上官則在京時仕,或不付錄云,先朝扈從之人,難以微賤而付錄數十年矣。今使詳察付錄,以示酬勞之典,如何?上曰,令該曹依爲之。睟光曰,兩界人收用事,曾有傳敎,該曹必已擧行,而兩界人心,最爲純朴,以人物言之,平安道則韓禹臣,咸鏡道則韓仁祿,人皆知其有志行可用之才,而以其遐方寒微,不通淸班,今皆衰老,雖不堪筋力之任,而承敍聳動,此外亦爲收用,則他日緩急,必有裨補於國矣。上曰,此人等,前旣除職,今則無職乎?李植曰,曾除守令,今皆罷歸,禹臣則爲司藝,而以未出解由,故不能從仕于京,如平壤人田闢,開城府人金靜厚,亦皆可用之才,臣忝銓曹,欲通淸班,而我國如此之事,例有拘礙,苟如筵臣所達,承敍除官,使之在京,則此人等,皆善於爲文,學習之徒,亦必有益矣。上曰,解由已畢與否,問之。李植曰,六鎭,豐沛之鄕也。國初則淸顯之人,非一二數平安道亦然,至成廟朝,猶不如近日事,終身仕路,不過如奉常主簿等職而已。人或有欲收用而不能者,此非如變法創制之爲重,而只緣士論,未能振起也。今者濟州文官,亦有從仕者,未知其人物,如何,而倔己遐方,必過於人矣。上曰,濟州文官爲誰?植曰,卽吳暹也。曾於先王朝,以濟州子弟,久在輦轂之下,昏朝科擧,自不應赴,而向者御史崔振雲之往也,始登科第矣。睟光曰,咸鏡道素稱弓馬之地,而臣於數十年前觀之,絶無操弓業武者,臣怪而問之,則雖得出身,難通仕路,長立赴防,苦戍邊上,以此不喜赴擧,出身甚小云。出身中雖有可用之才,而虛老可惜,長在邊上,積年勤苦之人,及表表可稱者,必除內職侍衛之任,觀其人物,或除守令邊將,則似當矣。上曰,言于該曹依爲之。前者或有言宜除侍衛之任者,而來此從仕,渠必爲苦,且於邊上有關,故不許矣。然豈拘於此乎?睟光曰,兩界人,視京職如登天,與長立赴防者,不可同日語矣。植曰,西邊近來,武備虛疎,假使名將勁卒,置諸列郡,而遼民甚多,我軍則小,雜糅其中,奸細居半,賊若犯境,將如之何?且自前爲西路守令者,必以排擯之人,送之,臣願自往,人皆迂笑之,其後賊适構逆,無所忌憚,若使其時,如申景禛·李曙者,布列其地,則安知夫凶謀小戢也?近則比前尤甚,將官可稱者,只南以興·李希健·金時若輩數人而已。自上必有激勸之擧,然後可以聳動,人君一言,榮莫大焉,況以物賞之乎?李希健則臣曾與同行,雖嚴冬苦寒,而不穿襦衣,不着耳掩,自言爲國家習櫛木之勞,且其淸苦,人莫能及,而一不擬兵使之望,今聞其妻子,在長湍地,方將飢餓云。特降恩典,賜以米穀,則可以激勵將士矣。上曰,希健上年所爲之事,人不及矣。殱賊之後,不伐其功而還,此爲最難,今聞其妻子飢餒云,令該曹量給米太。上曰,李重老,以以戰亡將士,妻子曾有給料之敎,而尙無擧行之事,政院亦不察也。植曰,退而當問。上曰,希健年紀,幾何?植曰,丙午生矣。長在邊上,十年離家。上曰,爲人固善矣。未知其智略,如何?植曰,渠以大將自許,頗爲苦執,且有酒失,而與士卒同甘苦,人皆愛之,且長於文矣。上曰,政事近來,極爲殊常,用人之道,何其挾也?植曰,竊觀狀啓,毛將旣已和解云,尙吉仍任,若不能久,則此時不送,未知,如何?豈可又改,姑待明春而還,可也。筵罷。
夜初更,上御興政堂,爲夜對。入侍,參贊官李植,侍讀官李景容,檢討官李省身,假注書黃㦿,記事官具鳳瑞·睦性善。
李景容進講大學衍義,自晏子曰君令臣共,止故錄焉。上讀新受音一遍。景容講論旨義曰,晏子,卽論語所謂善與人交者也。君令不違理,然後人乃服,臣共而不二,然後謂之忠,子孝而能箴,兄愛而責善,然後盡其道矣。至於夫婦姑婦,莫不皆然也。景容又因其音釋而重言之,複言之,以明其意。植曰,大學格物致知補亡章,可以與此參看,學者於斯,究其精蘊,則足知天下之理矣。古者敎訓有要,司徒敷敎,明倫爲主,書所謂直而溫等語,皆二德相資之意也。春秋之時,此道尙存,故晏子有斯言,上古敎人,不偏要歸於中和之域者,於此可見矣。姑婦之間,則以義相合,而無二德相資之道,故異於男子所爲矣。上曰,此則然矣。而姑何必每慈,婦何必每從乎?植曰,此無二德相資之事,故如此矣。大槪上道旣盡,則下德亦順矣。省身曰,慈雖姑道,而若有大事,豈必拘於此乎?植曰,格物窮理,必須如此,而後可以通天下之理,此則論人倫處,而詩所謂天生蒸民,有物有則者,最是要語,而孔子亦稱之,微細之事,莫不皆然,若知此者,則惕然覺悟而勉之,不知者則以爲無益而棄之矣。上曰,此中何事最難乎?植曰,苟能行之,何事爲難,而物慾一蔽,萬事不易,大槪君之出令,難於不違,臣之事君,在於勿欺,此最於國有關矣。上曰,君令有違甚是害事而臣之不二,亦在於君,此最難矣。景容曰,上敎允當。
講訖。李植曰,伏聞壬辰以後,李廷馣上疏,請置院相,蓋以時政所重,雖不在於政院,而朝廷關重之人,若在出納之地,則隨事糾正,必盡其道矣。上曰,爾等出納惟允,事若違理,隨事盡言,可也。植曰,自上,下罪己之敎,李滉,嘗以朱子之言謂其弟子曰,知其病而欲去,卽此欲去之心,便是能去之藥,聖思過半,至矣盡矣。但自前雖有求言之敎,而下不能體行,近來上疏,補益時政者小。至誠如此下不體行,則實爲未安,朝紳中則欲自政院規勉,使群言畢集,自上雖不一一批答,而令大臣採取,似當,或有識見超異者,則批答採用,如何?五代時周世宗慨然有治世之志,群臣偸靡,莫能體行,下寮王朴,進爲君難爲臣不易之論,世宗深納其言,其後禮樂大政,皆委此人,古之人主,以言知人如此矣。臣於備局觀之,疏章或有可用而皆不採取,蓋因事務各有攸司,動相拘礙矣。上曰,果如此矣。言雖可採,不顧前後,輒有掣肘之患,頓無超異之策,必有近古所無之言,然後可以採取聳動,而居多尋常矣。植曰,臣意以爲廣訪人才,搜求群策之責,在於大臣,而我國大臣,本來權輕,只知政府而已。至於臺評等事,皆不知之,臣恐大臣失其職矣。士之得失,人之賢否,在於人君,而次則大臣,人必知大臣之可畏,然後可以收拾,而治務未成,必以此也。上曰,擔當之事,自前言之,而大臣不爲自任,然時俗浮薄,不知敬大臣,雖欲擔當,何可得也?植曰,用人時政,必問大臣,而後百弊可興矣。景容曰,聖敎至當,近來風俗漸不如古,各守所見,不問大臣,故國事未能成矣。臣爲號牌廳郞廳觀之,則號令多門,今日改之,明日又改,不撮其大綱,只欲變更條目,不問大臣,安得不如此乎?省身曰,大臣雖失其道,而自上尊敬,亦失其道,頃有知道之敎,下情以爲未安。上曰,大臣豈失其職,只因風俗不美,不敬大臣耳。景容曰,向日將爲軍籍,衆言甚多,適行號牌之法,京外皆便,近來訓鍊砲手及兵曹騎兵,多有自見者,如此之法,不可玩揭,必當擧行,中間非文非武之輩,搖動者甚多,朝廷號令,朝變夕更,人心以此尤不信矣。事目中士人疤記,非大段害事,所不當撓改,而竟以方外浮言改之,瑣細之事,變更如此,必須一定,可以有爲。植曰,漢時長安令,卽今漢城府,而五部官員與民,了不相干,漫不知爲何事,京中號牌之事,以此不如外方矣。上曰,京中物衆地大,且管事之人,多有賢否,非一人所爲,故必如此不一,況民之奸巧,過於外方乎?上曰,祖宗朝作法甚輕,必是民俗淳厚,易從上令矣。景容曰,古者宰相子孫,不業文武,則皆爲負氷軍,有蔭者則爲忠順衛等雜役矣。今者無才之人,皆懷厭憚,臣往鄕曲問之,則百姓樂而兩班苦,樂多苦小,豈可因此撓改乎?省身曰,所講之書,時未定奪,故尤爲騷擾矣。上曰,此法旣爲講定,不可慮其中廢,只宜着實行之。景容曰,近觀李曙盡心經營,而但恐以人言中廢矣。一品以上,當佩牙角,而今已貿來,自今十月初一日,在京朝官,使之先佩,則小民□知此法之當行矣。上謂李植曰,自政院欲爲勸勉,此言是矣。然承旨等居近密之地,豈可無一言乎?先自盡言而勸人似可。植曰,雖無求言,豈可緘默。今觀海嵩尉之疏,尤增慙靦,非但勸誘各司,自中亦當相勉。上命宣醞五酌而罷。燼餘郞廳任瑋校正。郞廳金時芳書。
上在慶德宮。停常參,只晝講。
有政。
夜一更,月暈,紫微垣天一星不見。
李敏求啓曰,啓覆時座次,禮曹,大槪書啓矣。宣祖朝辛丑年間,屢有啓覆云,其時日記所考,則可知座次及人員之數,其時日記考啓可矣事,傳敎矣。先王朝日記,政院無之,唯實錄在江華,何以爲之?傳曰,考出以啓,可矣。
李植,以都摠府言啓曰,今日入直軍士,當爲中日習射,而政事相値,退行之意,敢啓。傳曰,知道。
趙翼啓曰,假注書黃㦿,病不察任,請遞差,他假注書差出。傳曰,依啓。
假注書尹澄之·柳碩·尹孝立。
李敏求,以禮曹言啓曰,壬辰以後,國家多事,凡干技藝培養之事,全廢不擧,其中書畫,視爲不關尤甚,不爲勸奬,目今平時,畫師皆已年老眼暗,新屬生徒,只付名籍,無意學習,凡有圖畫之事,生疎拙劣,不能成形,若不及今培養,不過十年,世無畫工矣。前司果李澄,畫格,爲當今第一,翎毛·人物·山水等畫,皆極精妙,若差下圖畫署兼敎授,付軍職,使之常仕本署,逐日領率生徒,專掌敎誨,則年少有才之人,傳習成就,數年之後,必多可用之才矣。事係本曹所屬,惶恐敢啓。傳曰,依啓。
答鄭岦疏曰,省疏具悉卿懇。兇賊誣引卿名,以爲借重誇示之地,其計可謂兇且慘矣。卿宜勿辭,從速行公。
李植,以義禁府言啓曰,逆賊朴應晟,已爲正刑,破家瀦澤,降其邑號,罷其守令,緣坐等事,令各該司,捧承傳施行,何如?傳曰,依啓。
趙翼啓曰,假注書尹澄之,卽刻聞同生弟訃音,未得察任,姑令修正假注書姜瑜兼察,何如?傳曰,允。
假注書,△柳碩·尹孝立·黃胤後。
李植,以兵曹言啓曰,赴西出身抄出時,扈衛廳軍官,限上年九月十一日捧承傳,以前自望,至于今時仕者外,勿論雜頉,竝抄於應赴之中矣。今者,罷散大將及他大將軍官,及擧義人等,自以承傳前自望,累年勤苦,或身參擧義,積有功勞之故,赴場冤憫,逐日號訴,其類甚多。水原府使李時白,亦以操練軍官,加數除防事,移文本曹,非止一再。扈衛廳軍官追抄送者,罷散大將軍官,承傳前自望者,及擧義參錄人,水原府使親信軍官等,更爲査出,巽除赴防,何如?應赴之數,前已定奪入啓,而事勢不得不變通,故惶恐敢啓。傳曰,依啓。扈衛廳追抄送軍官,詳査處置,水原加數軍官,勿爲除防。
趙翼,以戶曹言啓曰,鄭得忠所徵木綿,臣沈悅,錯認當初未半減之數,而誤爲陳達於榻前矣。退而考之,則非五十同而只二十三同四十一疋矣。臣徒知此漢扈從之微勞,且聞三父子賣家之冤狀,敢將過實之數,上瀆天聽,極爲惶恐,敢啓。傳曰,知道。
李敏求,以觀象監言啓曰,時御所小漏排設事,已爲啓下,而該曹諉以功役浩大,造成材料,不爲題給,日氣漸寒,極爲可慮,昌慶宮所在龍釜臺石等物,若爲移設,則勢甚便易,臺石及雜物,移用,何如?傳曰,不允。
答領議政李元翼疏曰,觀卿疏辭,如對卿語,目今國事之艱虞,有甚於前日,予日夜憂懼,罔知攸措矣。卿須勿以趁不出仕爲憂,安心調理,以副輿望。
李敏求啓曰,領相上疏批答,當爲言送,而政府無郞廳,以史官傳諭之意,敢啓。傳曰,知道。
以備忘傳于李敏求曰,近來藥房酒味甚酸薄,人不堪近口,當該官吏,難免罪責矣。從重推考。
李敏求,以侍講院言啓曰,新除授輔德李敬輿,以都體察使從事官,方在平安道,兼文學金時讓,以鄭逑賜諡官,慶尙道星州地下去,書筵入番事緊,前頭又有世子入學之禮,竝斯速上來事,下諭,依前例院書吏給馬下送,何如?傳曰,允。
李敏求啓曰,以啓覆事,江華先王朝實錄,考書以啓事,傳敎矣。往還之際,勢未及於十八日啓覆時,不得已啓覆退行之意,敢啓。傳曰,知道。
掌令鄭世矩來啓曰,臣等將罪人文晦事,累日論列,兪音尙閟,臣等竊惑焉。晦,以幺麽奸細之徒,憑恃微功,敢以告變起獄,爲自己施恩報怨之權柄,謀爲叛逆,是何等罪,而纔招某人,遽卽還諱,輕試朝廷,變幻操縱,陰邪危險,兇狡莫測,若擬正律,豈止流竄?只請安置,亦出於聖明念功之至意也。如使晦,屛諸海中絶遠之地,然後人心快而禍端熄,正法伸而奸猾懲,渠亦自全於覆載含容竝畜之中矣。豈非聖世處置之得宜乎?請文晦,絶島圍籬安置。鍾城府使尹安國,年迫六十,衰鈍已甚,性且弛緩,素乏膽略,長身美髥,徒有其表,此同朝之臣所共備諳,銓曹之注擬,殊未可曉也。北營重地控禦彈壓之責,決不可付諸此人之手,請亟命遞差,其代,以年少有計慮人,各別擇送。西來祕狀之語,臣等雖未得其詳,而李尙吉仍任之事,專由於此云,臣等竊惑焉。毛將當初委請之日,自朝廷許之,則猶爲可也。今以其幺麽小的,造亂惡言之故,遽自驚動,不恤國體,不念後患,屈意示弱,如恐不及,將何以立國乎?設使毛將之怒,實因不從李尙吉仍任而發,方伯遞授,係是一方安危之所在,固非做箇人情之地,況彼之含怒,似非一端,必不能以此結其歡心也,明矣。前頭難從之事,無厭之慾,奚止一二數哉?百順一違,終歸忤意,今雖曲副,後將難繼,此不待智者而知也。李尙吉年當七十,曾在本任,已有物議,尤不可苟且再遣,請速還收李尙吉仍任之命。答曰,再遣已遞之官,誠爲苟且,而大臣之啓請,亦不無意見,仍任何妨,勿爲煩論。文晦,絶島安置,似乎過重,停論,可也。尹安國事,不允。
李敏求啓曰,明日常參·經筵,取稟。傳曰,停。
吏批,判書吳允謙,參判張維,參議李明漢進,右副承旨李敏求進。
兵批,判書徐渻病,參判李顯英病,參議金止男病,參知李聖求進,左副承旨李植進。
吏曹,李敬輿爲輔德,金時讓爲吏曹正郞,尹墀爲吏曹佐郞,韓如遠爲正言,敬陵參奉趙光璧,尹坦爲衿川縣監。
工曹參判臣鄭岦上疏,伏以無狀小臣,過蒙天寵,廁迹亞卿之列,常懼福過之災,不意名掛兇書,身陷桎梏,幸賴日月在上,無幽不燭,洞察冤枉之狀,特下昭釋之命,聖恩如天,報答無階,粉骨糜身,思效萬一,第念臣旣被不測之誣,無以擧顔於朝,而況惡名雖雪,驚魂未定,舊患賤疾,因玆轉劇,屛伏私室,無望供職,銜恩戀闕,感涕徒零,伏望天地父母,俯察微悃,鐫改臣本職及兼帶副摠管,以施終始生成之澤,不勝幸甚,臣無任感刻悶蹙血泣祈懇之至,謹昧死以聞。
領議政李元翼上疏,伏以臣,遭遇聖明,不敢不出力趨朝,而八十之年,餘日無幾,常自期險阻艱難,死生以之,國事稍定,便乞骸骨,頃日皇命誕降,國事無大段可虞,且緣臣衰敗病蹇,未謝樞職,出不獲已,屢上致仕之章,乃千萬夢寐之所不及,又叨匪據之誤恩,邇日以來,內焉外焉,於彼於此,爻象景色,不免漸至於險阻艱難,聖明在上,毋自沮而益自勉,則今日多難,可以爲興邦之基,終必不爲國家之深憂,而第老臣仰屋之私念,日復耿耿于中,此時欲退,則非臣平日之所自期,欲進則無計出謝,猶夫前日,政府重地,無端退伏,其罪亦大,以彼以此,狼狽窮蹙,環顧徊徨,罔知攸處,伏乞聖明,諒臣危悃,亟賜遞免,以便公私,不勝幸甚,臣無任激切屛營之至,謹昧死以聞。燼餘
上在慶德宮。停常參·經筵。
徐景雨啓曰,假都事全以直,慶尙道星州地罪人拿來事,初九日出去,尙不復命,極爲駭緩,請推考。傳曰,依啓。
以備忘〈記〉,傳于李植曰,今下弓矢,北評事李士祥給送。
以備忘記,傳于李敏求曰,領相處,遣承旨問病,且願得一見,欲議國事,久久調理,俟少蘇一出,予日望之,如未能行步,須依古事,以肩輿入朝之意,亦爲敦諭,一面令該司措備待令。
李植,以漢城府言啓曰,號牌都目,幾盡捧上,今方正書,而其中閑良之稱絶無,而僅有聞皆投屬於觀象監·司譯院·兩醫司生徒及書吏諸員·匠人·砲保等役,亦有未及入屬而先自詐稱者,此輩自當有査覈處置之日,而給牌之際,不可被瞞容奸,使許多成冊,歸於雜亂無實,着令訓鍊都監及各該司,悉具京居入屬員役,成冊送府,以爲烙印給牌時憑考之地,何如?傳曰,允。
以備忘〈記〉,傳于李敏求曰,海嵩尉尹新之,首陳格言,又獻先王規警筆跡,俾寡昧得以感發觀省,修身應天之道,不無所補,其不憚進誡,眷眷宗國之誠,極爲可嘉,加一資以廣來言之途。
掌令鄭世矩啓曰,臣於今日,本府常坐時,聞大司憲之已到依幕,疾驅趨衙,逢禮曹參判臣趙希逸於道,暫取路隅而過,希逸駐馬謂臣曰,二品與臺諫,隔等回馬,亦例云。臣曾不知與二品等馬,是邇來謬規也,聞來不覺悚然,其顚倒妄作不識體面之失,著矣,不可仍冒言地,請命遞斥臣職。答曰,勿辭。
趙翼啓曰,假注書柳碩,以胸腹痛,不能察任,以修正假注書姜瑜兼察之意,敢啓。答曰,知道。
李植,以司僕寺言啓曰,自前分養馬,列邑三月前上納,八月後還爲受去,例也,而上納之際,如有不謹喂養,則疲瘠懸錄,從輕重治罰,亦例也。近來各官,緩慢成習,受去之後,終歲不爲上納,其間故失肥瘦,本寺無由得知。莫重馬政,解弛至此,此而不治,則後日之弊,將不可勝言,極爲寒心,未上納各官,抄出別單,書啓,各別從重推考,勿揀赦前事,申明捧承傳施行,何如?傳曰,允。
答領議政李元翼箚曰,省箚具悉。卿之德望,過於古人,肩輿入朝,有何不可?卿勿待罪,以肩輿入來,用副予至望。
李敏求啓曰,領議政箚子批答,政府無郞廳,似當遣史官諭之,而日勢已暮,明日待開門傳諭之意,敢啓。傳曰,知道。
李植,以兵曹言啓曰,本月十六日筵中下敎,近欲觀射於闕內,未知有可合處乎?徐渻對曰,臣曾聞於諸將,崇政門外,可以觀射云,而臣未及親審,出問於諸武將親審後,啓稟事,回啓矣。臣卽爲訪問于李曙·申景禛·具宏等,則竝言崇政門之外,他無可以親臨觀射之處云,故臣當日招致衛將之諳練者,與訓鍊院官員,看審尺量,則正當內醫院墻後,抵斷壟下一百五十步,而地勢狹窄,貫革不得雙立,自內醫院下,承政院上尺量,則抵壟下一百三十步,可以雙立貫革。前例親觀射時,百五十步,則以帿箭,百三十步,則以鐵片箭入射,敢稟睿裁。第闕內觀射,自先朝射官,員數不多,故自外例爲初試入格者,列名書啓就射矣。來月旬後,則日氣必寒,當於其前擇日,今明日似當差出試官試取,敢此竝稟。傳曰,依啓。雙立貫革處,以鐵片箭試射,可也。宗室及文官,亦令入射。
李植啓曰,領議政李元翼處,臣承命問病,敦諭聖旨,則答云,特遣承旨下諭,不勝惶恐,當具箚陳達矣。病症則別無所患,但腰脚蹇痿,不能行步之病,與前一樣云矣。傳曰,知道。
持平閔應亨來啓曰,臣等將文晦罪狀,論列累日,而聖批以過重爲敎云。晦之輕試朝廷,變幻操縱之狀,聖明亦已洞燭矣。所當嚴加訊鞫,得其奸情,而臣等仰體聖上念功之至意,止請安置,寔從末減,豈有過重之理哉?請勿留難,亟下兪音。鍾城府使尹安國,年迫六十,衰鈍已甚,性且弛緩,素乏膽略,加以嗜酒成病,精神耗損,此同朝之臣,所共備諳,銓曹之注擬,殊未可曉也。北營重地,控禦彈壓之責,決不可付諸此人之手,請亟命遞差,其代,以年少有計慮人,各別擇遣。臣等伏承聖批,以李尙吉旣遞再遣,爲苟且,而復以仍往何妨,爲敎,臣等之惑,滋甚焉。夫苟且者,德之恥,姑息者,事之賊,自古衰世之政,皆由知其苟且而不卽改圖,仍循姑息,終至於委靡不振,豈有聖明在上,賢輔當朝,而乃以苟且之政,諉爲何妨,而求悅於難信不測之人,以自病其藩翰也哉?方伯任重,事關安危,彼雖以禮來請,猶不可曲從其言,況請之不許,乃生忿毒,造作惡言,以爲哄脅之計,若因此驚動,不恤國體,輕示屈意順從之端,則彼之橫恣之勢,日以益甚,而前頭種種難處之事,又何可盡副其願也?百順一違,終歸忤意,是非利害,不待明者而後知也。且李尙吉,年當七十,前在本任,物議皆以爲可遞,尤不可苟且再遣,請加睿思,亟還成命。掌令鄭世矩,以臣於今日本府常坐時,聞大司憲之已到依幕,疾驅趨衙,逢禮曹參判臣趙希逸於道,暫取路隅而過,希逸駐馬謂臣曰,二品與臺諫,隔等回馬,古例云。臣曾不知與二品等馬,是邇來謬規也。聞來不覺悚然,其顚倒妄作不識體面之失,著矣,不可仍冒,引嫌而退。疾驅赴衙之際,暫取路隅,以示相敬之道,則雖未及回避,而其雅意可見矣。但隔等下馬,明在法典,等馬過去,不無所失,臺官少有違法之事,勢難仍在,請掌令鄭世矩遞差。答曰,不允。遞差事,依啓。
正言洪命耉來啓曰,制事以義而不失於敬,乃主客相久之道也。不此之思,而惟苟且是圖,則一事有忤,怒氣便加,今日解怒,明日復怒,有傷國體,而無益於事矣。頃者都督之請仍李尙吉也,殿下深慮後弊,不肯允許,聖斷赫然矣。新監司尹暄,今已赴任,而欲解彼怒,旋仍已遞之官,此雖出於不得已之計,而前後之事,一何遼戾也。臣等竊恐毛將之怒,自此益肆,難從之請,不特止於仍任一事而已也。蓋毛將之生怒,非怒於李尙吉之不仍也,乃怒於己志之不行也。小不如意,輒生忿怒,則其爲怒也。愈往而愈甚,其終也不得每每解之也,明矣。如今待彼之道,必須曉諭以義,接遇以禮,積吾誠意,自守以正,使無可議之事,則雖有一時之怒,終不敢有陵侮之心矣。苟事姑息之計,惟以曲循其慾,爲解怒之地,則牽補度日,其勢難久,譬猶引繩,其絶必有處矣。況事之無害於義者,則雖十易之,姑無妨矣,而今此旋遞仍之事,政令顚倒,苟且莫甚,日後之弊,有難勝言,請還收李尙吉仍任之命。祕狀密啓,雖或有不得已爲之者,而本非美事也。近者副體察使尹暄祕密狀啓入來之後,人心疑惑,胥動訛言,且聞其祕密,人皆必欲知之,此則欲祕而反不得祕也。所聞雖有悖妄之言,此不過一二妖誕之輩,做出無倫之說耳。何至於祕密別啓,有若事機之大變,眩惑人聽哉?此則不欲惑衆而乃反惑衆也。請自今以後,非關大段事變,勿令祕密狀啓,以定群議。平安兵使南以興,與唐將相接時,所聞之言,如其悖妄,則所當折之以嚴辭,斥之以大義,以示不自堪忍之意,而乃反從容酬酢,有若閑話然,就令計在討得言根,其不思,甚矣。南以興,請從重推考。答曰,依啓。李尙吉仍任何妨,勿爲煩論。
李敏求,以吏曹言啓曰,臺諫有闕,政事,何以爲之?傳曰,明日爲之。
李敏求啓曰,明日常參·經筵,及來二十一日輪對日次,竝取稟。傳曰,停。
領議政臣李元翼,伏以衰敗賤臣,過蒙寵眷,涓埃未報,死亦茹恨,今至於承旨問病,傳諭聖敎,悚懼感謝,繼之以涕泣,愛君如愛父,臣之不得登筵,已經年矣。豈不欲一望天日之光,仰謝賤臣之情事哉,而事勢至此,百計末由,憂惶悶蹙,無地措躬,臣之病,非偶作疾痛之證也。腰脚之病,發於老耄將死之際,雖久久調理,寧有更蘇之日?設令此病,發於去年逆兵之時,雖負於人而行,載於馬而馳,事理無害,而臣之心亦安矣。其在今日,濟濟班行衣冠搢紳之間,負人載馬,其不爲士大夫之一笑噱,而所駭於觀聽哉?至於肩輿入朝之敎,尤極震驚,死不敢承。古之大臣,或有是事,而君臣間禮體,古今異宜,近世以來,絶無此事,況所謂大臣,是德望隆重,身任安危者也。臣本一俗吏,從事於簿書期會,而被先朝誤恩,驟入相府,今徒以老而不死,姓名爲人所知,指以爲舊臣,欲以古之待大臣之禮待之,豈有此理,豈有此理?邇日西報紛紜,中外過爲騷動,事甚未妥,然臣自聞西報,不敢求退,以身徇國,心固定矣,而肩輿之敎,死不敢承當。臣雖無求退之心,而政府重地,無端退伏,其罪亦大,出不得已前後辭章,冒瀆不止,伏地待罪。取進止。燼餘
上在慶德宮。停常參·經筵。
李敏求啓曰,明日常參·經筵,取稟。傳曰,只朝晝夕講。
有政。吏批,判書吳允謙,參判張維,參議李明漢進,右副承旨李敏求進。
兵批,判書徐渻,參判李顯英,參議金止男進,參知李聖求病,左副承旨李植進。
巳時,太白見於午地。
夜一更,流星出斗星下,入箕星中,狀如鉢,尾長三四尺許,色赤,紫微垣天一星不見。三更,月犯畢星。
下直,固城縣令李廷彦。
兵批啓曰,淸城僉使箇滿當遞,本鎭在義州境內,氷泮則防守江灘,合氷則協守州城,當一面之寄,極擇才勇出衆,可堪將領之人除授,而卽今堂上武臣雖多,臣等未知恰當之人,未解由人員竝擬,何如?傳曰,允。
吏批啓曰,臣等藻鑑不明,鍾城府使擬望之人,堂上文官中,反覆商量,未得恰當之人,依臺諫啓辭,勿論職秩高下,備擬,何如?傳曰,以堂上官擇擬。
吏批啓曰,鍾城府使擬望之人竭乏,時推及近道守令中可合人,竝擬,何如?傳曰,允。
徐景雨,以義禁府言啓曰,珍島郡定配罪人李顯忠,押去書吏金春呈狀內,顯忠病勢危重,不能登途,乃於本月十六日物故云,令漢城府檢驗處置,何如?傳曰,依啓。
傳于李敏求曰,鍾城府使加望。
正言韓必遠來啓曰,制事以義而不失於敬,乃主客相久之道也。不此之思,而惟苟合是圖,則一事有忤,怒氣便加,有傷國體而無益於事矣。頃者毛都督之請仍李尙吉也,殿下深思後弊,不肯允許,聖斷赫然矣。新監司尹暄,今已赴任,而欲解彼怒,旋仍已遞之官,此雖出於不得已之計,而前後之事一何遼戾也。臣等竊恐毛將之怒,自此益肆,難從之請,不特止於仍任一事而已也。蓋毛將之生怒,非怒於李尙吉之不仍也。乃怒於己志之不行也。小不如意,輒生忿怒,則其爲怒一也。愈往而愈甚,其終也不得每每解之也,明矣。如今待彼之道,必須曉喩以義,接遇以禮,積吾誠意,自守以正,使彼無可疑之事,則雖有一時之怒,終不敢有凌侮之心矣。苟事姑息之計,惟以曲循其慾,爲解怒之地,則牽補度日,其勢難久,譬猶引繩,其絶必有處矣。況事之無害於義者,則雖十易之固無妨矣,而今此旋遞旋仍之事,政令顚倒,苟且日甚,日後之弊,有難勝言,請還收李尙吉仍任之命。守令眷率,自有定數,載在金石之典,而近來國綱漸弛,人不畏法,挈家之任,濫率者滔滔,當此民生赤立之時,貽弊多端,請令各道監司,一一査覈處置。都事之任,亞於方伯,一道瞻聆,所關非細,從前擇送,其意有在,而近來專不擇擬,率多苟充,見侮一道貽弊列邑者,比比有之,黃海都事李時敏,聽人私囑,刑杖過濫,考講校生,立落不公,請命罷職,今後各道都事,以有名望人,各別擇送。答曰,依啓。李尙吉事,令廟堂量處。
答領議政箚曰,省箚具悉。肩輿入朝,乃是古例,此豈不敬之事乎?卿須體予至意,安心勿辭。原箚見下
掌令姜大進啓曰,臣素患偏頭之痛,別科放榜之日,觸風添傷,頭痛如劈,冒昧呈告,卽有還出給之命,臣誠惶悚,無地容措,一息尙存,所當竭力供職,而賤疾轉劇,他證交侵,頭痛未差,又得痢疾,飮食專廢,委頓私室,同僚相會之坐,亦未往參,當此多事之日,久作養病之臺官,臣之逋慢瘝曠,罪無所逃矣。且臣以生疎,曾不知隔等下馬之法,十三日放榜後,扶病還家之際,道遇宗室珍城君,等馬相揖而過,昨見掌令鄭世矩引嫌之辭,本府處置之啓,臣之違法之失,著矣,不可諉以數日前事,而晏然掩置,仍冒風憲,緣臣病重,今始扶曳來避,所失尤大,請命罷斥臣職。答曰,勿辭。
徐景雨啓曰,掌令姜大進,再啓煩瀆,退待物論,傳曰,知道。
又啓曰,假注書柳碩,病重不能察任,請他假注書差出。傳曰,知道。
假注書△柳景緝·姜瑜·李。
又以兵曹言啓曰,曹草記。答曰,依啓。雙立貫革處,以鐵片箭試才,可也。宗室及文官,亦令入射事,傳敎矣。武臣初試規矩,別單,書啓,恭修落點,殿試規矩,則臨時更爲,取稟矣。宗室則當依前例,不爲初試,而第文官被抄試射者,其數頗多,亦有不解操弓者,其中射藝閑習之人,抄啓就試,似爲宜當,敢此竝稟,睿裁。傳曰,依啓。
持平閔應亨來啓曰,臣等將文晦罪狀,論列累日,而聖批以過重爲敎,晦之輕試朝廷,變幻操縱之狀,聖明亦已洞燭矣。所當嚴加訊鞫,得其奸情,而臣等仰體聖上念功之至意,止請安置,寔從末減,豈有過重之理哉?請勿留難,亟下兪音。掌令姜大進,以臣素患偏頭之痛,別科放榜之日,觸風添傷,頭痛如劈,冒昧呈告,卽有還出給之命,臣誠惶悚,無地容措,一息尙存,所當竭力供職,而賤疾轉劇,他證交侵,又得痢疾,委頓私室,同僚相會之坐,亦未往參,當此多事之日,久作養病之臺官,臣之逋慢瘝曠,罪無所逃矣。且臣以生疎,曾不知隔等下馬之法,十三日放榜後,扶病還家之際,道遇宗室珍城君,等馬相揖而過,昨見掌令鄭世矩引嫌之辭,本府處置之啓,臣之違法之失,著矣,不可諉以數日前事,而晏然掩置,仍冒風憲,緣臣病重,今始扶曳來避,所失尤大,引嫌而退。患病添傷,不得已呈告,他證交侵,未參於相會,事勢使然,別無所失,但隔等不避,有違法文,雖在旣往,勢難仍任,請姜大進遞差。答曰,依啓。文晦,絶島定配。
李植啓曰,左邊捕盜大將李鎭來詣,請出密匣,傳曰,知道。
李植啓曰,去十五日晝講時,韓禹臣解由與否問之事,傳敎矣。今問于吏曹,則頃者已爲解由云矣。傳曰,知道。相當職,待闕除授。
又以戶曹言啓曰,管餉使處所送木綿一百同,昨日已爲發送,以此木綿,從容貿穀,而先朝管餉所在米豆,運入督府軍前,則貸銀還償事,庶得了當矣。但自京先送米豆三千石·銅鐵三千斤,及此管餉米太,隨其運入數,講定折銀,然後三萬兩畢償事,彼亦明知,而無後言矣。且督府,以蔘價折定太仰爲言,不可無處置,崔得宗,給馬下送于都督衙門,措辭開陳曰,前日小的齎蔘來呈時,只陳小邦與天朝,行用人蔘價直之高下而已。至於折價多少,則老爺以手筆批下小的,非敢任意低昻,而側聞老爺,有未安之語,度支之官,不勝惶恐,小的,極爲悶迫,追改蔘價,高下惟命云,則彼必有着落之語矣。彼欲減定,則依其言量減而加送其價,彼亦有人心,自已定價手書之後,不欲更改,則亦不可拂其意,强爲加給,觀其辭色,處之,宜當。但此事,當在於都督解怒之後,鄭斗源下去之後,崔得宗隨以去,使之留在於管餉使處,知其某邑米太運入之數,一邊察其解怒與否,乘間開說,何如?傳曰,依啓。
又以訓鍊都監言啓曰,大將申景禛,身病呈辭,而自前習陳大將有故,則軍色提調,或有獨爲之時,明日日次習陳,已爲啓下矣,無大將聚會軍兵,似爲未安,明日不得操鍊之意,敢啓。傳曰,知道。
又以戶曹言啓曰,忠淸道大同廳,癸秋甲春未收米一萬餘石,木百有餘同,甲子條已上納,各官未收,則不在此限,皂隷價米,全不來納,兩西貢物價五結,木三百八十餘同,無一疋上納,全羅道則分定成冊上送,而忠淸道則竝與成冊而不來,祭享御供,在在乏絶,各司下人,逐日呼訴,討出貢物價,各衙門皂隷,則無可給之價,每以經費除出給之,經費亦隨而匱竭,事之悶迫,莫甚於此,忠淸道新監司,今將下去,大同廳未收米布皂隷價五結木等,別定差使員,氷凍前一齊上納事,自政院言送,何如?傳曰,依啓。
徐景雨啓曰,文晦,絶島定配事,命下矣。臺諫方以安置論啓,定配承傳,不得捧入之意,敢啓。傳曰,知道。
吏曹,朴簉爲掌令,李景義爲兵曹正郞,鄭世矩爲直講,柳時英爲司評,李澄爲圖畫署敎授,嚴惺爲平山府使,閔機爲鍾城府使,權頤吉爲平壤判官,楊弘茂爲江華敎授,中和訓導蔡弘壽。
兵曹,李鎭爲同知中樞府事兼五衛都摠府都摠管,金守玄爲僉知中樞府事,李景顔爲訓鍊僉正,白夢彪爲都摠都事,申起瀛爲宣傳官,李德淳爲淸城僉使,任用賢爲別害僉使,金應漪爲安骨萬戶,朴東俊爲赤梁萬戶,林東俊爲越松萬戶。
領議政李元翼,伏以君臣之缺四五字有所差失,是爲不敬,臣之脚病如此,咫尺天威之下,斷不得成禮,臣之不可入朝,自料缺三四字猶未暇言,而肩輿之敎,尤極驚駭,故昨日之箚,專論肩輿之事矣。臣是何人,乃敢肩輿入闕,自陷於大不敬之罪哉?雖死不敢承命,伏乞聖明亮察焉。取進止。燼餘
上在慶德宮。停常參,只朝晝夕講。
朝講入侍,領事申欽,同知事李睟光,特進官韓孝仲·金大德,大司憲金尙憲,參贊官徐景雨,侍讀官金南重,獻納李景奭,檢討官金光炫,假注書柳景緝,記事官具鳳瑞·睦性善。講孟子告子上篇,自一簞食,止不可頃刻而不省察於斯焉。
晝講入侍,知事吳允謙,特進官張維,參贊官徐景雨,侍讀官金南重,檢討官金光炫,假注書柳景緝,記事官具鳳瑞·睦性善。講孟子告子上篇,自孟子曰仁,止宜服膺而勿失也。
夕講入侍,知事金瑬,特進官沈諿,參贊官徐景雨,侍讀官金南重,檢討官李省身,假注書柳景緝,記事官具鳳瑞·睦性善。講大學衍義格物篇,自孟子曰人之有道也,止嗚呼旨哉。經筵日記
夜一更,紫微垣·天一星不見。春坊日記
上在慶德宮。停常參,只晝講。
李敏求啓曰,明日常參·經筵,取稟。傳曰,只晝講。
趙翼啓曰,領相處,肩輿造給事,傳敎矣。時未造作,方爲催促矣。傳曰,知道。當該官推考。
徐景雨啓曰,李尙吉,限明春仍任事,兩司城上所,命招言之矣。傳曰,知道。
晝講,閤門外,趙翼啓曰,特進官朴東善,未及來詣,經筵時刻午正差退之意,敢啓。傳曰,知道。
晝講入侍,同知事徐渻,特進官朴東善,參贊官趙翼,侍讀官金南重,檢討官李省身,記事官黃㦿·具鳳瑞·睦性善。講孟子告子上篇,自孟子曰今有無名之指,止賤害貴也。
午時,上御資政殿。上讀前受音一遍。南重進講。上讀新受音一遍,大文釋。南重講論旨義曰,心豈以聖狂有異,而特爲物慾所陷耳。此章卽上章之指,而以身言心,尤爲親切。趙翼曰,人之一身,無不當愛,而輕重有在,大小則分,心苟不正,卽爲禽獸,專養小者,必害於心,此宜惕念處也。南重曰,今有之有字,諺解不釋,觀其文理,似當釋之。上曰,雖釋之,不害文義矣。翼曰,古文下字,皆有深意,以臣之意,亦當可釋。
講訖。東善曰,當入經筵,下人來請,例也,而坐以待之,致此遲延,惶恐待罪。上曰,勿待罪。翼曰,遲延來詣,以致時刻差退,請推考。上曰,趁時不告,下人之罪也,豈至於推考乎?渻曰,差出邊倅時,吏曹郞官,持其擬望,示于兵批,例也。頃日鍾城府使擬望時,來示于臣,臣曾聞閔機,以其病重,欲遞原州牧使,以此回答,則吏曹以爲望筒旣入云。本有同擬之規,而不得隨臣所見,臣誠惶恐。閔機,曾牧濟州,傷於瘴癘,原牧之任,亦且不堪,私情悶迫,雖不可言,而六鎭蘇殘起廢之責,專在鍾城,機病如此,恐難支任。且昏朝時事,不必言之,而吳允謙,纔自日本還,又有朝天行,當時皆以爲未安,今機還自濟州亦未滿歲,而又有此命,似爲未安。上曰,不知其有病,而曾聞其淸簡,六鎭蘇殘起廢之任,必須淸簡,故除之耳,病勢,果如此乎?東善·渻·翼等,皆曰,機之病勢,分明沈重矣。上曰,初以堂下擬望,而無出入三司之人,未知其故也。缺十餘字渻曰,吏批之事,臣雖不知,而堂上則恐未得洽當之人,堂下則出入侍從者,似有其人矣。徐渻又曰,我國之事,雖尋常瑣細,而例必玩揭,以致誤事,今將行號牌之法,而方外浮言,變更無常,以此民不信法,而當事者亦懈怠矣。祖宗朝經紀軍政,著爲法典,到今觀之,至矣盡矣。原從有蔭,各其有職文武之人,亦有稱號,而近來武學,始爲設立,鄕居兩班,豈皆士族,而壬辰以後,不爲軍役,故如此之輩,做出訛言。古者貧賤富貴,分以閱左閱右,且有良家子調發之事,後世亦用此法,唐太宗,豈非貴人,而應募而起?有若,孔門弟子,而以距誦試才,郭元振,御史高官,而亦爲應募,今之兩班,豈肯爲如此事乎?兵政散亂,數年尤極,將無收拾之勢,臣才本不逮,年又衰老,當此重任,誠自惶悶。且鄕居之人,例稱忠義,到今爭爲口傳,已口傳者七十餘人,而近又有三百餘人矣。忠順衛則時無一人來願者,國家若行軍籍,則臣有數三子孫,欲先爲忠順衛口傳矣。上曰,軍政無形,若是其極,未知何以爲乎?且將材未得,尤爲可慮,軍士雖多,苟無統領之人,則何能得力?我國無兵無將,極爲寒心。渻曰,臣意以爲將才,必臨時而出,平時難識,倉卒乃見。東善曰,人雖有可用,而兵曹官員無從聞知,下諭于八道方伯,使之歲抄以啓,試才調用,如何?上曰,知人之道,堯·舜其難,苟能知人,治國何有?翼曰,才智之士,雖曰難得,而臨敵對壘,勇力亦有關矣。今則未聞其人也。渻曰,我國自古,將權不重,軍令不嚴,今者張晩,久在兵間,智略出人,而不得自斷,每事必議,權輕如此恐難成事。上曰,今行號牌之法,於民除隣族之弊,於國有得軍之路,善爲此事,則必得其效,外方之議,未知,如何?渻曰,中興基業,當由此法,而恐終不得成也。上曰,我國之事,例無着實,必爲中廢,故人心如此耳。今此之法,公私多便,豈其然乎?豈其然乎?此下缺
海嵩尉尹新之,伏以臣,際此昌辰,蟻垤丘涔,無裨岳瀆,適當好問察邇之日,妄陳出位狂瞽之說,竊自附於戒舜無傲之義,僭越之罪,自知難逭,聖度包容,優奬過實,涓人買骨,政爲絶足之至,而韓侯藏袴,必待有功之人,臣猶愧懼,人謂之何?朝家爵賞之濫,由臣而始,終至於勸戒乖方,則臣於是時,死未塞責,伏乞聖明,諒臣之言,非出文具,亟收加資之命,以安愚分。取進止。答曰,省箚具悉卿意,卿須安心勿辭。燼餘
夜一更,紫微垣天一星,不見,流星出天中,入南方天際,狀如鉢,尾長四五尺,色赤。春坊日記
上在慶德宮。停常參,只晝講。
李敏求啓曰,明明日國忌,明日齊戒,此兩日視事不爲,取稟。傳曰,知道。
又啓曰,領相來詣闕下矣。傳曰,引見。
李植啓曰,領相旣已出仕,請出密匣。傳曰,知道。
李敏求,以吏曹言啓曰,臺諫有闕,政事,何以爲之?敢稟。傳曰,當日爲之。
李植啓曰,今日當爲推鞫矣。大司諫李聖求未肅謝,以次官參鞫之意,敢啓。傳曰,知道。
李敏求,以兵曹言啓曰,本月二十日景福宮假衛將金斗南,牒報于本曹曰,宮城巡審時,私奴所乙伊·乭金·㗯金等,越城斫木現捉云云,極爲駭愕,卽爲囚禁,請令刑曹,依律治罪。傳曰,依啓。
又以內醫院官員,以都提調意啓曰,年例進上六香膏,當於來十一月初一日封進,而所入淸蜜,移文各道,前期催促,而時未及上納。今則日期已迫,浸劑等事,極爲可慮,不足淸蜜一斗七升,姑令該司進排劑用,何如?傳曰,依啓。
李植,以都摠府言啓曰,副摠管鄭岦,工曹坐起晝仕,請出標信。傳曰,知道。
又以義禁府言啓曰,金克禮懲律公事爲正律乎?問于本府事,傳敎矣。克禮謀免罰防,給賂色吏,加書其名於到防成冊,與色吏固當同律,而第於大明律,詐爲六部管軍衙門文書,決杖一百,流三千里,而爲從者,減一等杖一百徒三年充軍云,以此觀之,則克禮,雖賂色吏,圖錄其名,而舞奸加書,則實出於色吏之手,故分別首從,置之次律矣。今承聖敎,雖與色吏一體照斷,亦未爲過,以杖一百流三千里,更爲照律,何如?傳曰,知道。
李植啓曰,罪人韓天斗,當於義禁府推鞫,刑房承旨徐景雨式暇在家,臣以代房進去之意,敢啓。傳曰,知道。
又啓曰,金克禮照律公事,問于禁府,則如是書啓。本院亦考律文,則爲從者,減等,當杖一百徒三年,此似正律,而其條下,有若有規避事,則從重論之文,克禮避赴防之罪,似當從重論之。傳曰,知道。
趙翼啓曰,今日政事,吏批則右副承旨李敏求,代房當進,而兵批則該房承旨李植,以刑房徐景雨式暇,代進于鞫廳,臣翼獨在院,兵批,何承旨進去乎?傳曰,兼進。
領相引對後,備忘記傳于李敏求曰,領相李元翼處,阿多介一座,虎皮一領,胡椒一斗,丹木二十斤,賜給。
平安監司李尙吉上疏。答曰,省疏具悉。卿宜勿辭。原疏在下
有政。吏批,判書吳允謙,參判張維,參議李明漢進。
兵批,參判李顯英,右副承旨李敏求兼進。
吏曹,申景禛爲平城君,鄭經世爲刑曹判書,金德諴爲兵曹參知,韓仁及爲司饔正,金德承爲持平,李省身爲副校理,李敬仁爲尙衣判官,金敬直爲兵曹佐郞,李竣爲軍資主簿,李義傳爲楊根郡守,崔始量爲黃海都事,朴煥爲麟蹄縣監。
兵批,閔應亨爲副司直,楊萬古爲副司直。
領議政李元翼詣闕。辰時,上御資政殿,命引對。入侍,承旨李敏求,記事官黃㦿·具鳳瑞·睦性善。上遣內宦,設一方席,使坐其上,而扶掖以登。上曰,卿憂國成病,彌留數月,予當日夜爲憂,昔疾今愈,得見卿顔,非特予一人之喜,實蒼生之福也。元翼,感泣而對曰,小臣老耄,病又深痼,餘日無多,難望差復,頃得遞任,臣心小平,腰痛復作,不能行步,今承新命,益自不安。上命安坐而言。元翼曰,猥承召命,扶曳詣闕,只待死罪,而特降恩旨,勿使肅拜,臣子受職,大廷拜禮,是大段節目,而旣有上敎,惶恐不敢,況肩輿之命,尤不敢承當,匍匐入來,已極惶懼,而此外又有不敢當之命,非常此擧,足駭瞻聽,咫尺天威,禮分至嚴,而如此上謁,尤速死罪,臣常自謂精神則猶有愈於氣力,近者每夜,如死復蘇者,數矣,兩年退伏,一見天日之光,私情則幸矣。而衰老小臣,有何一毫裨補乎?上曰,肩輿之命,不必强辭,而堅執至此,何也?元翼曰,古人猶且不敢,以臣之分,何敢承當?恩命若此,必駭四方瞻聽,皆臣之罪也。上曰,扶入之際,恐或致傷,尤不安于予心。元翼曰,雖無疾痛處,而下肢不能運,元氣如此,殘命幾何,新命,決難承當,而以未肅謝,惶恐不敢呈辭矣。臣本以俗吏,小有頡頏之心,而八十之年,得見宗社再安,聖明在上,意欲卽退,陳達非一,疏箚亦屢,而只以時事艱矣,不敢退矣。新命又下,惶恐惶恐,近觀中外,世道人情,已極艱難險阻,而西報尙至,景色不佳,自古帝王,雖値危亂,而苟能勉勵,則必致安平,自上豈以艱難險阻,少容怠忽乎?嘉言罔伏,賢者樂用,則何難乎爲國?況又天文示警,人心洶動,古人有仁愛人君之語,若能盡當爲之事,則是亦非所憂矣。第臣不敢有退志,而法殿上謁,失禮如此,朝堂供職,何可堪任?恩命至此,尤切惶悶。上曰,卿雖無脚病,年旣高矣。何可供仕朝堂,只當臥閤論道而已。元翼曰,臥閤論道,豈臣所當,筋力供仕,是臣職分,而老病如此,尤無可望。上曰,近來天災民怨,愈往彌甚,未知後將,何如?卿旣出矣。將何以轉危爲安乎?元翼曰,頃見求言之敎,思過半矣。至誠懇惻,常若如此,則群下感動,誰不盡言。第臣待罪閑局,猶可安心,而不敢當之職名,又在身上,以此精神,尤爲潰亂,私情惶悶。上命安坐于席,盡言所懷。上曰,國事漸至於此,何以爲乎?元翼曰,臣曾在公州陳達,自上不當有摧沮之言矣,此外更無所達。上曰,非徒公州之行,曾於白虹貫日之時,卿亦有此言。予本材質昏庸,不能體此而行之也。元翼曰,天生聖明,不徒然爾,苟能勉勵,何事有難?多難如斯,正當轉移之機會,必須漸次求治,不可以急矣。且二十年來,頹廢已極,古語曰,久則難變,豈可以斯須之間,望其轉移乎?近又毛將,居於我境,肆其暴虐,事勢甚難,亦當刻勵而已。臣意以爲,北虜據有遼陽,七八年矣。雖曰,養勇蓄銳,而我國天朝,皆無可恃,尙無侵犯之形,似是氣力摧沮,病老而然。且古者賊得土地,安其人民,乃其長策,而此虜則遼民離散,東八站近處,已爲蓬蒿地,以此揣之,必無遠圖,臣曾達此言,敢求退矣。近雖景象有異,而遼民則不爲聚集,但毛將之事,方有難言,未知,如何?上曰,大槪此賊,雖非遼金之比,而七八年蓄銳,必有所以,似不如此而止耳。元翼曰,毛將之事,雖不能知,而若如所憂,則爲天下患,大矣。上曰,卿之所見,何如?元翼曰,臣但觀狀啓,而未知其形迹,挾馬眞獺,素稱精兵,而近有六七人來投之事,景色殊常,然何以揣知其心術乎?大槪觀其所爲,似是無所不至,奏功欺罔,則雖曰天朝人尋常所爲,而此實無狀矣,待我國之事,亦無狀矣。糧餉之請,亦無狀矣。但糧餉之請,則多聚人民,繼食無路,必迫燃眉之急,不恤國家之患,率其手下將士,出行我境者,亦似爲求食之計,渠之心術,雖不得知,而如此等事,實難測矣。其不容於天朝之說,亦未知如何也。上曰,其人用心,多有不美處,必爲無狀之事,然此時豫發,似當不爲,而至於通書胡中,有桀驁之事云,是何也?元翼曰,只憑文報,未能詳知。上曰,雖無通虜之事,而糧餉一款,爲我國大憂,何以策應乎?元翼曰,事勢極悶,恐無善策,但宜勉爲,何用輕動?上曰,卿觀李廷龜箚子何如乎?元翼曰,當初事知譯官,多言毛將,終必爲國患,而閭閻所憂,亦皆如此,廷龜之箚,卽是意也。第此時爲此,未必可知,而且中朝有變,毛將難容與否,亦未能詳,自前武將輩,皆自輕動,而今復如此矣。上曰,毛將欺蔽中朝,朝廷雖知未必輕發,而閭閻此言,如是膠擾,何也?近觀通報,亦無此意矣。元翼曰,中朝料度官,雖已揣知,似不輕發,誠如上敎。上曰,李尙吉仍任,事甚苟且,而勢不得已,大臣之意,亦欲仍任,故許之,未知,何如?元翼曰,頃者同僚,請以問安使入送之時,以書相通,臣於其夜,觀祕密狀啓,驚動莫甚,以似當仍任爲答,及見上敎果如聖意,後弊無窮,朝廷大除拜,不可每從渠請,後見同僚陳啓之辭,則仍任之說,若已落於彼耳。恐添其怒,如是啓達云矣。壬辰年楊經理,督出萬軍糧餉,其時韓應寅,方爲平安方伯,經理,見其善爲幹事,請遞戶判,代以應寅,宣廟不平,以爲除拜何可如此?初不許之,而竟從其請,蓋不得已也。當此之時,楊無他意,只見其可用,而請之耳。先王猶以爲難,況今日之事乎?臺臣論啓,亦甚正矣,而毛將旣聞仍任,又爲遞改,則必生怒矣。上曰,非特此也。旣仍旋遞,又有妨於政體矣。元翼曰,誠如聖敎,且新方伯,似難相容,若使辦出累萬糧餉,則何以支堪乎?此亦可慮,故同僚請其仍任矣。上曰,天災民怨,必有所召,未知朝廷某事爲失,而寡昧所失,亦可言耶?元翼曰,求言懇惻,誰不盡言,聖明採用,何事難爲?贅言一二事,豈能有補於治道乎?上曰,今方用人,可謂失其道矣。未知不可用者誰,而可用者誰歟?元翼曰,知臣若如,君且當漸次爲之,豈可以一二人爲治體乎?但以小臣事言之,虛忝首相,此最爲悶,臣欲不敢退者,只欲捐棄身命而已,豈敢當此任乎?上曰,卿在相位,則近日之事,豈至如此,必以卿累月在病之故也。元翼曰,秋毫無補,已盡試之,臣雖在位,何益之有?況臣之力量,豈坐而鎭定者乎?上曰,爲國之道,得人爲先,卿必知可用之人多矣。宰臣中誰可用,郞僚中誰可用乎?元翼曰,臣旣年老,忝居相位,又過三十年矣。同時相知,已無存者,雖或言有可用之人,而未得相接,不曾任使,豈能知其人物乎?況素無識見乎?上曰,豈必同處,古人有一見而知人者矣。元翼曰,此豈如臣所可比言,知其不能强爲自任,則必誤耳。臣本以俗吏沈浮,而今當大臣之任,皆臣悃愊,非是謙辭。上曰,卿以爲不知人,則誰知之者,勿須謙讓。元翼曰,古人云,知臣莫如君,如臣者,安敢以老妄識見,猥陳君前乎?上曰,大臣不爲擔當,故國事日益渙散,今則須擔當爲之。元翼曰,如臣力量,雖欲擔當,何能爲乎?但以此時治道,不可望其速成,更願聖上,終始勉勵。上命饋粥。敏求曰,領相以未肅拜,不受密符,請於在闕時授之。上曰,卿宜受之。元翼曰,臣之進退,非出非入,實爲狼狽矣。上曰,朝廷之上,私情大行,習俗漸至偸薄,大臣宜糾正也。元翼曰,臣不能自正,何由糾他人?第上行公道,根本旣立,則下自化矣。爲臣下者,雖當自爲,而告君之語,則宜以自勉爲達。上曰,近來國家,行號牌之法,此事,何如?元翼曰,收議時,臣意已盡陳達。且尹昉,以臣私書,至於上達榻前,聖明必已垂聽,大槪爲國事者,謀之欲衆,斷之欲獨,豈可以臣所言,有所變改乎?臣於前日,旣陳所見,今則敎飭一家奉行而已,不敢更有所言。上曰,世子欲見卿,出去時須見之。元翼曰,以臣老病之故,久廢會講,至爲未安,榻前失禮,已極死罪,然世子若欲見之,何敢辭乎?巳時而罷。
午正,上御資政殿晝講。入侍,特進官吳百齡,同知事金尙容,參贊官李敏求,侍讀官李景容,檢討官李省身,記事官黃㦿·具鳳瑞·睦性善。講孟子告子上篇。上讀前受音一遍。景容進講,自公都子問,止百體從令。上讀新受音一遍,大文釋一遍。景容講論旨義曰,賦生之初,人物豈有異,爲物所蔽,大小則分,況人君一日萬機,存心最難,惟此心箴,極有意味,似於聖覽有益也。尙容曰,人之一身,心爲其君,若無此心,耳目諸官,何能動用,心旣泰然,乃爲所使,今觀喪心之人,耳目手足,不能動用,異於人矣。敏求曰,聖人論心處,孰非格言,孟子此章,尤覺親切,開筵高拱,對越穆淸,此時物慾,豈能投抵。但燕閑之地,恐有間斷,必有主敬一誠,然後可無此患,古人有惺惺之法,而至有搖鈴以警者,如此箴文,所宜揭諸左右,尋常省覽也。臣聞盧守愼於宣廟初年,釋夙興夜寐箴以進,宣祖稱以暗室先生之作,而爲誦一遍。又嘗曰,曾聞之師,守愼,感泣云矣。堯·舜尙矣,而猶曰,人心惟危,道心惟微,存心之道,聖人猶難。尙容曰,天賦之初,聖愚皆同,堯·舜存心,故物慾不蔽,桀·紂陷溺,故失其本心,均是人也,而聖狂之分,在於毫釐之間耳,可不懼哉?
講訖。百齡進曰,小臣癃病,國人所知,雖有形骸,少無可堪之筋力,精神昏昧,有若木偶之人,眼疾耳病百憂俱發,且下部不仁,未得行步,當此逐日開筵之時,一年垂盡,未得入侍,惶恐罔措,近頗似向差境,故顚仆入來,乞遞特進官之任。上曰,病若如此,何必數參,須安心調理勿辭。百齡曰,人主欲法堯·舜,當法祖宗,祖宗朝美法懿範,可以缺數行尙容曰,書傳贊堯之德曰,克明峻德,以親九族,卽位以後,開筵引接,則逐日爲之,而諸王子駙馬,獨無引對之事,若於燕閑之時,召接王子駙馬及宗室,如家人父子,則於聖德爲美。上曰,卿言甚是,當體念矣。尙容曰,臣忝侍東宮,近來領相,累月在病,以無一師之故,專廢無講,東宮學問,正當勉强之時,久廢會講,實爲未安,領相今雖出仕,而差病無期,雖無一師會講,例日勿廢行之,何如?上曰,領相有脚病,必不能參,且雖扶病而來,實爲未安,雖無一師,依卿言爲之。燼餘
上在慶德宮。以國忌齋戒,停常參·經筵。
李植,以都摠府言啓曰,今日入直軍士,當爲中日習射,而有國忌齋戒,退行之意,敢啓。傳曰,知道。
平安監司李尙吉啓曰,臣中軍前府使吳大男,帶率之意,敢啓。傳曰,知道。
李植,以訓鍊都監言啓曰,都監成才軍士金愛成等八人,雖以技藝出身,而其才可惜,故稱以別武士,仍爲編伍,新恩赴防往來後,辛酉年又爲赴西,十二朔雇立,公文尙在,此非閑遊出身之比,凡習陣·入番·扈衛種種諸役,與都監軍士無異,今聞兵曹,竝與此輩而抄啓於赴西,出身之中金愛成等,聯名呈狀,呼訴不已,事甚冤悶,理宜變通,令兵曹斯速頉下,何如?傳曰,依啓。
以掌隷院公事,傳曰,前日裁省廳,此類似不得免賤矣。見此公事,似是當爲之事,此何故耶?且宣祖朝,亦有奉常典僕免賤之規乎?問啓。
以戶曹前仁城君冬衣磨鍊單子,傳曰,綿紬加磨鍊。
以驪州儒生書院請額上疏,傳曰,金安國書院,他處某某處有之乎?李敏求啓曰,金安國書院,他處有無,問于禮曹,則禮曹本無書院置簿,無從可考云。慶尙道城氷山書院,乃是金安國尊祠之所,而畿邑近處書院有無,則臣等亦未得知之矣。傳曰,知道。
李植啓曰,兵曹郞廳來言,今日入直軍士,夜摘奸云矣。傳曰,知道。
夜,紫微垣天一星不現。燼餘
上在慶德宮。以國忌,停常參·經筵。
李敏求啓曰,明日宗廟奉審,故視事不爲,取稟。傳曰,知道。
傳于李植曰,此前仁城君處,冬衣次雪綿子,加磨鍊以啓。
徐景雨啓曰,近見該司公事,不究法典本意,率多苟且,殆不可捄正矣。頃者奉常寺婢天香陳訴,正與此禮英一樣事也。其時掌隷院覆啓,以勿施判下,蓋以本寺祭享重地,其典僕,不可輕許免役故也。爲該司者,所當依前判付,據法施行,而始以當身許良爲辭,及承傳敎,曲爲辭說,仍請許贖,苟且,甚矣。宣祖中年,値無前之兵禍,搶攘之際,事多破格施行,夢麟等免役,未知因何事,而必出不得已,實非後來援例遵行者也。廢朝十數年間,各司吏僕輩,刁蹬作弊,圖富其身,其身旣富,便生免賤免役之計,行賂宮府,必遂其意,名分之紊亂,各司之無形,而到今不能收拾者,皆由於輕許免賤之弊也。京各衙門,不成體貌,誠非細慮,收拾典僕,還爲屬案,所不可緩,況祭享重地,豈可違法許贖。且此屬當初越法納物,行賂免役,其所稱冤,實無可議矣。該司不考纔經判下事意,如是再啓,極爲非矣。今後奉常寺奴婢,永勿許免役,此外各司奴婢,如非有大段功勞,勿許免役事,竝捧承傳,何如?傳曰,知道。依法例施行,可也。
辰時,有霧氣。巳時,太白見於午地。
夜一更,紫微垣天一星不見。五更,月暈。燼餘
上在慶德宮。以宗廟奉審,停常參·經筵。
李敏求啓曰,明日常參·經筵,取稟。傳曰,只朝講。
又啓曰,萬松·流芳兩院圖書,乃壬戌年所許,而萬松院歲遣,今始出來,其時臣以宣慰使,往在釜山,前後狀啓,以本船公貿木,不可優給接待事例,所當以玄方船爲式之意,詳細開陳。且與使倭,丁寧言送矣。今者倭人先言源智政誤事之罪,還送冠帶,以爲中敗本約,無與爲證之地,而正官以下員役接待之規,有過於特送,其狡詐桀黠,甚矣。但此船約條未定之前,渠當自備糧支,在我因無汲汲於定約,而如此等倭人,以必勝爲主,我國以姑從爲計,一從再從,使彼無欲不遂,易生凌忽,不可不相持曠日,十分爭奪者也。東萊府使,未詳其間曲折,譯學崔義吉,厭其熟講,徒怵於聲喝,啓請京譯之後,不曾以嚴辭峻斥,極爲非矣。請先令崔義吉,縷縷爭執,使彼飛書島中,議于島主,而譯官朴彦璜,近以別譯下去云,亦令十分開諭,逆折其奸,朴大根隨後下送,必以玄方船定式,而彼若曰,源智政以誤事被罪,不當用其定約云,則答曰,智政之約,旣不當用,則所謂萬松院圖書,亦何可依給乎?彼若曰,島主接待,不可如是埋沒云,則答曰,義成,旣用義智圖書,今此圖書,不可疊受,節節酬答,不患無辭,庶幾操縱之權,在我不在彼矣。倭奴雖曰獸缺數行接待之際,每失機會,遂成巨弊,至爲可惜,此一款,令該曹商量善處,何如?傳曰,依啓。
又啓曰,壬辰經變之後,國乏一年之蓄,而兵興八載,財力殫亡,西師之餉,歲過十萬,毛將之需,一責十萬,些少元穀,零星歲入,終爲難繼之道,必至燃眉之急,而國家欲以中朝物貨,從平轉換,無怨於民,有裕於用,生財之術,可謂已窮,而脫巾之變,固不在於攻圍城邑之後,自古師行,必以屯田爲急務,金城之策,渭濱之耕,大要可見已。我國以西邊言之,則時梗等地屯耕之處,多不過十餘石落種,而如永柔·德池等數百石落種之地,沿海列邑抛荒之處,以至海西·兩湖膏沃滿望,無一處設屯耕牧,而一任豪勢家冒占圖利,實爲可惜,該部之官,管餉之臣,當爲憂焦,心計誠竭,豈獨遺此利哉?更化以來,上下謨議,往事是懲,務在便民,屯田一事,勢不得不用民力,故不敢有所施爲也。目今號牌始行,擧將計人而授役,其入作之本無身役者,流逋之不中簽兵者,其數何限。若令餉臣,擇定幹局句事之人,備勘事目,明曉各官,着力收慕,指授方略,與之耕具種糧,課其勤慢出入,而分調戍卒,助其耕耘,約束假㺚,禁其侵軼,專要便宜施措,勿事抑勒擾民,其海西·兩湖,一體推行,則較其弊小,其利當不止數倍矣。臣出入邊上,悶見軍儲之殫竭,適當號牌之創法,仍思遊手之易聚,蹉遲時月,則明春之耕,已不及設施,敢此猥達。傳曰,知道。令廟堂量處。
又以內醫院官員,以都提調·提調意啓曰,啓運宮所進天眞元缺□□膏,當趁卽劑進,而所入人蔘·當歸·門冬等材,內局所儲,竝是春採,徑霾不合,十分精採,及期封進事,移文催促,而尙未來到,殊無敬謹之意,請江原·全羅監司,從重推考,刻期封進事,更爲下書,何如?傳曰,依啓。
趙翼,以司饔院官員,以都提調言啓曰,本院副提調崇林令芳胤,得患風濕之症,手足不仁,累月不仕,監膳極緊之地,不可久曠,其代,令吏曹速爲擇差,何如?傳曰,依啓。
大司諫李聖求啓曰,臣之鹵莽空疎,衆人所共知,而前後拔擢,誤恩山積,今玆新命,又出夢寐之外,揆以人器,萬不近似,雖欲竭盡心力,圖報涓埃,而本色駑劣,無以自强,尸素之期,豈待試可?臣誠惶赧悶蹙,不敢偃然遽出,以致遷延稽謝,自陷於逋慢之罪,首諫重地,理難冒據,請命遞斥臣職。答曰,勿辭。
掌令朴簉來啓曰,義禁府都事魚夢濂,曾在癸丑,身居泮宮,構上兇疏,請殺永昌,而夢濂爲首,多士莫不痛憤,不可齒在衣冠之列,請命罷職不敍。答曰,依啓。
以左尹尹暘箚子,答曰,省箚具悉。嘉卿愛君之誠,箚辭無非讜論,予敢不體念。原箚見下
下直,錦山郡守李仁民。燼餘
上在慶德宮。停常參,只朝講。
李敏求啓曰,明日常參·經筵,取稟。傳曰,只晝講。
又以吏曹言啓曰,臺諫有闕,政事,何以爲之?傳曰,當日爲之。
吏批啓曰,玉堂春坊及亞長,今當差出,而擬望之人乏少,守令相避時推人員,竝擬,何如?傳曰,允。
徐景雨,以都摠府言啓曰,今日入直軍士,當爲中日習射,而雨勢如此,退行之意,敢啓。傳曰,知道。
又啓曰,左承旨趙翼,左副承旨李植,以病不爲仕進,今日當爲政事,而廳中位不齊,請竝命招,何如?傳曰,允。
又以訓鍊都監言啓曰,平安道別赴防砲手,初運一百名,右司中哨官朴大恒率領,來十月初四日發送矣。三人竝刷馬一匹,軍器載持馬四匹,令兵曹題給,兀羅鞋,令本道造給,且赴防之軍,自前別試才論賞,今此赴西之軍,依例試才論賞,何如?傳曰,允。
政院啓曰,朝講時,大司諫李聖求所啓,大院君神主傍題事,無發落,取稟。傳曰,當議處焉。
李敏求啓曰,全羅道赴西出身,以十月三十日京中逢點事,將爲下諭矣。邊上情形,聞甚危聳,防守之事,十月以後,最爲緊急,而出身於十月晦日,京中離發,則及到邊上,定在至月之晦,出身應赴之意,行會已久,裝束有日,逢點日子,參商改定,何如?傳曰,允。
趙翼,以司饔院官員,以都提調意啓曰,本院所屬諸員,非他軍役之比,各殿水剌間,一應使役,爲任旣重且苦,人多厭避,而黃海道各官諸員,則或收米或收布,以補軍資,故本院專靠於京畿諸員,以備使用矣。今者長湍諸員鄭大信·朴禮男二名,辛酉充定,壬戌歲抄,而厥後京畿,充定水軍,癸亥八月啓聞,以此移文相爭,至於兵曹,從先定分揀,則其不可强奪,明矣。今者京畿水使柳應泂文移往復之間,語多悖慢,殊失衙門相敬之道,事體極爲不當,請令兵曹,文籍憑考,從先定使之決給,何如?傳曰,允。
李敏求,以忠勳府言啓曰,伏奉承傳,近因號牌之擧,呈單子者,紛沓不無虛僞冒濫之患,今後作保之員姓名,一一置簿,如有以孽爲嫡冒屬現發者,作保人竝從重科罪事,傳敎矣。臣等,竊考本府謄錄己酉年間,李恒福·韓應寅·尹根壽等啓目以爲,功臣子孫中嫡長,則自本府口傳,其餘衆子忠義衛,則移文兵曹口傳之際,考諸勳府所藏子孫錄,及保單子爲之,故鮮有猥濫之弊矣。亂離以後,謄錄散失,今年適當功臣子孫錄,改修一次之期,從前單子,間有冒錄,不可據此,當督令各邑,着實書呈,此事有同創始,略依璿源錄廳例,功臣別定二員,與之同議,期於痛改謬習云。綾海君具,茂城君尹泂·驪陽君閔仁伯等,相繼差下,修整缺上諸功臣子孫錄,稍加修整頓,亦有不爲缺二行然後方許移文兵曹,今於承傳曰,如有如前冒屬者,則嫡長忠義衛,當受其責,作保之人,次之,此意各別捧承傳,何如?傳曰,依啓。
正言韓必遠來啓曰,近來官爵之屑越,愈往愈甚,良可謂寒心。今者楊根郡守李義傳,以捕盜,濟州判官李克華,以擧義,竝陞堂上,法典所謂大倘捕捉賞加云者,乃指獷悍殺越之賊,豈可以捕一强盜,而至加堂上重資乎?克華則當初論賞時漏落云。義擧論功,是何等重事,而三年之後,今始現出追賞,事甚苟且,倖門一開,名器混淆,請竝命改正。答曰,李義傳所捕之賊,非但殺越人命,乃是往年李守一家明火作賊之倘云,實非鼠竊狗偸之類也。依法典論賞,有何不可?且擧義人等加資,乃上年秋冬間事也。李克華之名,其時落漏,故査出追賞,此非苟且之事矣。勿爲煩論。
正言韓必遠啓曰,新除授司諫臣李敬輿,卽臣妻同姓四寸娚也。法當相避,在下應遞,決難仍冒,請命遞斥臣職。答曰,勿辭。
李敏求啓曰,正言韓必遠,再啓煩瀆,退待物論矣。傳曰,知道。
以晉原府院君柳根箚子,答曰,省箚具悉。卿徒務謙養,不爲進戒陳奉朝賀之事,欲爲退在,予甚缺然。此事雖與致仕小殊,其不參朝政則一也。如此艱虞之時,卿以先朝舊臣,安忍退在耶?卿須勿復□□志,以副予意。
以寶城居前察訪朴春豪等上疏,答曰,省疏具悉。所陳之弊,當令該曹量處,爾等其退修學業。
以儒生洪克誠上疏,答曰,省疏具悉。嘉爾爲國之誠,疏辭當留念焉。
以幼學金生麗上疏,答曰,省疏具悉。嘉爾爲國之誠,條陳之事,當量處焉。
有政。判書吳允謙,參判張維,參議李明漢進,右副承旨李敏求進。
吏批,以姜碩期爲應敎,李潤雨爲副應敎,金卨爲副修撰,金知復爲成均博士,李後陽爲承文博士兼奉常寺直長,朴大恒爲濟州判官。
夜一更,流星出奎星下,入雷電星,狀如鉢,尾上三四尺許,色赤,紫微垣天一星不見。
卯正,上御資政殿,朝講。入侍,領事尹昉,知事金瑬,特進官金藎國,參贊官崔鳴吉,特進官柳舜翼,大司諫李聖求,參贊官李敏求,執義鄭百昌,檢討官沈之源,記事官黃㦿·具鳳瑞·睦性善。講孟子告子上篇。上讀前受音一遍。鳴吉進講,自孟子曰有天爵者,止言在我者重則外物輕。上讀新受音一遍,大文釋一遍。鳴吉講論旨義曰,學缺之道也。孟子之時,禮制已壞,而猶尙有先修天爵者,後世則以科目取人,不顧德行,蓋漢武之世,猶求賢良方正之士,至於唐,全以詞章取士,由此陵夷,不復振作,今則詞華小技,亦無其實,漸爲浮文,多有徼倖,用人如此,豈可責其事業乎?聖求曰,臣意以爲,此章之旨,雖爲學者發,而帝王亦不可以君位自尊,只當修道德也。瑬曰,自古有志之士,深隱韜晦,修其德行,不遇其時,難以行道,人君求賢,必如渴矣。敏求曰,苟有修天爵者,則以人君之尊,亦不敢慢侮,蓋以道德爲重也。今雖不能如古,而若有人才,願勿以爵祿凌駕之也。瑬曰,伊尹·孔明,若無三聘三顧之勤,則豈肯爲用乎?人君禮賢,必須尊重,然後可得人才矣。
講訖。李聖求進曰,當此求言之日,適忝諫長,卽當獻箚,而短於文辭,且無智識,旣有所懷,請面達焉。上曰,悉陳無隱。聖求曰,聖神改紀之後,斥絶北虜,義聲聞於天下,而尙今三年,無征討之實事,雖不能大擧義兵,一決勝負,而或遣數千百騎,偵探虜中,有如毛將所爲,則大義可明,後言有執,大院君神主傍題事,禮官請之,言官爭論,尙未蒙允,群情未安,願從禮官之請,速爲傍題。嘉禮,是帝王家婚姻,必須以時,豈可以噎廢食,我國多士大夫,豈無可合處子?宜令禮官,速捧單子,臣之所達,雖似細微,實係三綱,不避煩瀆。上曰,遣兵探賊之事,辭正義直,而缺五六行上曰,旣無定數,似爲濫觴,未知諸將所領者,幾人乎?考啓。聖求又曰,我國騎步兵,只是上番之軍,無戰守邊上之事,自古募兵,有樂爲之用者,不計多少,使之聚募,限平戍諸邊上,似當。上曰,募士得力者,自古果有之,而今則時勢有異,國無物力,募聚之策,必多財帛,故欲行而不能矣。聖求又曰,用錢之法,我國不行,蓋以只用於境內,終慮其無用,今聞毛將,亦鑄錢云,請依中原用錢之法,奏聞而行之,如不得用於境內,則給諸赴京譯官,使之買賣,何如?上曰,用錢之論,久矣。上年至於鑄成,非但民不愼用,國儲不足,不能行耳。難期必行,而先爲奏聞,則似涉於虛,大槪我國,只用米布,故民皆重難矣。聖求曰,所懷如此,冒昧敢陳,其中可以採用者,宜議於廟堂而行之,若以服膺體念爲語,只備虛文,則恐無求言之實矣。上曰,此言甚是,旣使之言,而不用其言,則無求之實矣。且待群言之集,當下于大臣議處焉,用錢事,令該曹議處。尹昉進曰,近者求言,親降天札,辭旨懇惻,臣隣感動,進言者多矣。言雖不中,擇其善者,如有可用,用之勿疑,如臣智慮淺短,且於榻前,每陳所懷,更有何言?反正初,曾達洪範建極之語矣。五皇極之註曰,極卽標準也。四方所取正,堯·舜之精一執中,亦建極之意也。苟建其極,則接物應事,自得其道,自上欲去朋比,只在建極而已。臣曾奉使中朝,有皇極·歸極·無極諸殿,銘額,皆取建極之意也,臣每以此言,達于榻前。缺數行瑬曰,自前雖有求言,而常自政院代撰矣。今者特降天札,誰不感動而進言?但在採用而已。惟缺如臣愚劣,何敢言乎?近來天變疊見層出,古之人君,致有三徙之事,伏觀自上治逆,甚爲明快,似是轉移之機會,而尙今未致其感應,竊恐修省戒懼之誠,有所未盡也。領相,以一國重望,久在病告,而自上待以重禮,故感激圖報,以死自期,但人君求賢,旣致其人,而不能用之,則只是虛文,未得實效,領相筋力雖衰,精神依舊,朝野想望,臣願聖明,用之必如求出之時,終始專一也。至誠惻怛,民猶怨苦,臣恐仁有所不足也。明目達聰,豈謂瑣細之事。非察於大而遺於小,臣恐明有所不燭也。武之爲言,非特威武肅殺,必如天道,可濟庶事,臣恐武亦有所未盡也。必待此三者,然後可以感應天心,聳動人情矣。鄭百昌進曰,臣待罪言地邊,當求言之時,未能達一言矣。瑬旣發言,臣敢繼進,逆獄初起,宰相居多,人皆恐動,而數日推問,卽爲放釋,聖明如此,天災亦當可弭,而猶有所未盡者,大槪獄事,朴應晟,聞於權盼,朴宗一,亦以爲聞於盼,而當初不告數三朝官,上變大事,雖微渺者,亦當不漏,而至於原情時乃言,且金藎國·崔瓘之事,面質時,乃以爲不言,應晟奸猾,雖曰不伏,而宗一違端,實如此矣。今之論賞,不亦濫乎?以其發告,賞以奴婢,則猶或,可也。爵賞名器,豈宜濫施?臣爲問事郞廳,備知其事,敢此陳達。大槪逆謀,必爲逆者知之,豈他人所可知乎?聖明九重,雖不知之,而例爲前期傳播,以致人心洶動不安也。宗一雖不可治罪,而加資之命,則似濫。上曰,此言是矣。宗一情狀,於此一節,果有違端,大槪以此發告,有此論賞,非不知此也。百昌又曰,聖求亦上達矣。都監停罷之命,實爲未安,速定大婚,國家聖意,似因激端,而有此下敎,尤爲未安,缺五六行瑬曰,加抄則必知其才,且有人望,似難容易爲之,近來西報尙至,必須委任體臣,頃者狀啓,請以三南軍士,及時調撥,而時未回啓,群議以爲宜依狀啓,大槪客土人馬,遠地跋涉,必有病苦之患,而前日赴防之軍,亦有立馬之事,似當以此問於領相,亦以依狀啓,似當爲答矣。上曰,前日旣有馬兵往立之事,則當依此送之,而但抄兵之弊,不知多少,倉卒調發,未知如何。金藎國曰,雖使立馬,不可以久,若過數月,旋則輪番,宜當。上曰,此後其處軍士,當使輪遞,不可每送。瑬曰,聖求,言募兵事矣。臣曾在兵曹,欲自京中募兵,爲其事目,分定三等,掛椖曉諭,終始無應,必不信國令而然也。今若善爲此擧,則雖未多得,必有補益。敏求曰,若一應募,終身不免軍役,豈肯樂爲之應?宜使守令,各募親兵,時賜賞給,免其軍役,則必有應者,令平安道守令,各自募之似當。昉曰,今觀李敬輿昌城·義州·滿浦三處邊倅褒奬狀啓,似當依狀啓褒奬。上曰,邊將處,當給衣資,而姑待日寒矣。瑬曰,頃日勳臣,旣有聞見,不敢不爾,朴應晟面質時言語不美,勳臣等極爲未安,只以陳達往來可否之言,而自上以爲輕蔑大臣,惶恐罔措,勳臣是一體之人,所不敢達,而實情如此。上曰,以大臣爲證,豈非輕蔑乎?瑬曰,特不思之而已。豈其實情。上曰,非尊重大臣之事也。此習出於朴炡矣。昉曰,考出實錄,實非易事,又有不可輕考之語,近因實錄,不在京中,皆在外方,殊極未安,寧邊實錄及茂朱山城先王朝實錄,當來置於京,及此時閑暇,送堂上輸來,何如?上曰,依爲之。缺五六行上曰,方行號牌,使彼驚動,又爲此事,必難保全,雖行之而宜待來年。鳴吉曰,都城近處,水原爲重鎭,臣與府使李時白,自少相切,知其爲善人,而未知其有才,於其往時,常以爲慮,近聞竭盡精誠,甚得軍情,再發會軍之令,則闔境遠近,一夜盡聚云矣。仍出一圖指點而言曰,此是時白所贈行軍之法,有如是矣。此時武士,甚爲有關,故軍官四十餘人,前除赴西矣。今聞十九人,當爲赴防云,請特命除防,以重保障,且數甚不多,似不難矣。上曰,前除十六人,而又請減七十人矣。內備雖不可忽,而外警亦爲關重,除七十軍士甚難,只除十六人,赴防爲可。鳴吉曰,水原山城募民復戶之事,宣惠廳廢閣不行,極爲未便。上曰,政院問啓。鳴吉曰,惶恐敢達,臣往江都,聞光海居處,非但隘陋,苦於雨漏,若欲修改,則必移他處,故不能爲之,雖有罪過,豈可如此,似爲未安。上曰,自前有雨漏處,則府尹啓達修改,今何不然乎?聖求曰,臣往江華時見之,其家雖不爽豁,而十餘間矣。其時溫突,且有漏處,故啓請改修矣。上曰,近聞其處,內官上來所言,有雨漏處,而以爲病愈後,府尹請改矣,府中他處,無大家乎?聖求曰,所處之外,其餘他處,則皆閭閻中,火患可慮矣。
晉原府院君柳根,伏以臣,伏奉缺十餘字舍人司移文求言傳旨,俯而讀之,臣竊伏惟念,自古遇災修省之君,必有求言之旨,乃今十行絲綸,頒布中外,若唐之德宗,其在奉天,凡有哀慟之詔,皆是內相陸贄之辭,驕將悍卒,無不感泣者,是也。我國之制,銀臺出納王命,號曰代言,今此敎旨,生於一哉之王心,發於大哉之王言,求之三代以上,合乎詩·書所稱,其曰德不能綏民,智不及長遠,大信屢失,小務是察,動作失宜,處事乖當,此皆致天怒而召民怨也。罪實在予,可不懼哉?臣竊聞孟子之言曰,是心足以王矣。又曰,保民而已,莫之能禦也。聖旨所謂天人一理,顯微無間,休咎之應,豈無所感者?實與乾之文言,所謂與天地合其德與日月合其明者,同符,吁其盛矣,臣以七十七歲腐儒,有何一辭可以少裨天地之德,少助日月之明者乎?孟子曰,人不足與適也。政不足與間也。惟大人爲能格君心之非。程子釋之曰,天下治亂,繫乎人君之仁不仁,欲格君心之非者,非有大人之德,亦莫之能也。說命曰,非知之艱,行之惟艱,惟說不言有厥咎,當今任大人之責者,自有其人,惟在聖明敬之信之,使之展布,以期德化之成,如臣不敏,未死之前,得與黃童白叟,扶杖以聽德音,豈非千載之幸乎?抑臣旣不能進一策,乃敢以私懇仰瀆,固知罪無所逃,臣於冬初,受由掃墳於槐山地,蓋其翊年,臣年七十,欲爲致仕之計耳。于時兇逆之徒,倡爲大論,及乎臣去之後,臣之一家之人,不參庭請者,非止一人,而臣大爲兇徒所憎疾,至請遠竄,奔走上來,待命于外,未及致仕,今者遭遇聖明,未敢萌退去之意,蒲柳衰甚,缺五六行伏願聖明,憐臣老病將死,察臣言出肝膈,特許差奉朝賀,以安愚分。取進止。燼餘
上在慶德宮。停常參,只晝講。
李敏求啓曰,明日常參·經筵,取稟。傳曰,只晝講。
又以禮曹言啓曰,政院啓辭,萬松·流芳兩院圖書事,令該曹詳量善處,何如?傳曰,依啓事,傳敎矣。伏見政院啓辭,細悉倭人情態,極盡無餘,臣等不敢更爲別議,依啓辭先令崔義吉,縷縷爭辯,稍折其奸狀,又令朴彦璜,十分開諭後,此下缺傳曰,允。
李敏求啓曰,禮曹啓辭,萬松·流芳兩院圖書缺三四字事例定約事,請爲下諭矣。近來各司公事,每請下諭,已爲未安,今此講定開諭之事,皆入於有旨之中,有妨體面,令本曹備細移文,撥上行會,何如?傳曰,允。
又以兵曹言啓曰,因備邊司啓辭,戊午己未兩榜出身一千五百餘名,十月旬前,催促入送事,啓下矣。前項出身等入送日期,都體察使張晩未辭朝時,臣徐渻面議,忠淸·江原道,則九月二十五日,京畿·開城府,九月二十日,慶尙道則九月三十日參酌入啓,而自上以日期太迫,特命差退,故中道則九月三十日,近道則九月二十五日,遠道則十月初五日,改付標啓下,已爲行會,今若進退,則似爲未妥,仍前定期入送之意,敢啓。傳曰,知道。
又以備邊司言啓曰,九月二十四日右副承旨臣李敏求啓辭,大槪自古師行,必以屯田爲急,西邊沿海列邑抛荒之處,及海西·兩湖膏沃滿望,一任冒占罔利,實爲可惜,目今號牌始行,將計人授役,而入作之無身役者,流逋之不中簽兵者,着力收募,便宜施措,海西·兩湖,一體施行事。答曰,令廟堂議處事,傳敎矣。李敏求,出入邊上,熟諳西事,有此啓辭,誠不無所見,但自古屯耕,皆出於軍有餘而糧不足,今則南兵旣不調入,邊上戍卒,其數零星,更無餘力及於耕作之事,入作收募,尤恐其不易,更觀明年形勢,徐議處之,何如?傳曰,允。
又以兵曹言啓曰,今月二十五日朝講時,參贊官崔鳴吉所啓,水原出身七十人,雖難盡除赴防,已除防十六人外,又十九人請爲除防事。上曰,二十太多,只十人除防可矣事,傳敎矣。當初赴防日限,京畿則本月二十五日,自本道整齊發送事,啓下,行會本道矣。雖或有稱頉落後之人,而本曹則軍機重事,已爲花名開數,牒報于都體察使處,自此減數,揆之軍政,政爲未安,將傳敎內辭意,都體察使處,下諭,何如?傳曰,依啓。
徐景雨,以兵曹言啓曰,政院啓辭,邊上情形,日益危聳,全羅道應赴出身日子,進言,何如?傳曰,允事,捧承傳矣。據此參商,則全羅道距京十日程,標信下去之後,自兵營知委道內都會官,點考發送,則十月晦日,京中發送,亦似急迫,應赴出身之中,或有本道稱頉,自曹不許者,此等人則當有治裝啓程日限尤似急迫,不得已以來月三十日酌定矣。今承下敎,以十月二十五日進定,付標入啓,監兵使處,別樣星火起送之意,下諭,何如?傳曰,依啓。
號牌廳啓曰,伏聞庚戌年間行號牌時,外方奸民,多與色吏符同,不爲入籍,而盜印火印者云。今若不爲申明嚴禁,則此等奸僞之弊,難保其必無,令各官另加防禁,如有現露者,依盜印律科斷,其符同色吏監官等,竝全家徙邊之意,行會于八道監司及開城留守處,何如?傳曰,依啓。
又啓曰,本廳郞廳金榮祖,頃日政,臺諫除授,其代,以前正郞嚴惺差下,付軍職冠帶常仕,何如?傳曰,允。
宗親府郞廳,以有司堂上意啓曰,本府奴婢元數極少,分番立役,其苦倍於他各司,以此皆懷厭避,今者府奴應民,靖社功臣姜得妾女壻,奴戊生,功臣李起築妾女壻,奴應松,功臣李元榮妾女壻,納賂冒錄,原從之類缺四五字奴敬男,或稱功臣管下,或稱兵曹結束色,皆得冒錄,此人等,細知其少無干涉之意,而況率畜正妻,皆有他女,而十目所覩,欺罔至此,情甚痛惡,捉致推詰,渠皆服罪,獨應民,圖其還削其寅緣冒錄之狀,昭然無疑,此人等原從,冒濫如此,非但事甚驚駭,數小奴子,無可使役,亦涉未便,請令都監,一一削去後,令攸司依律科罪,以正冒濫之弊,何如?傳曰,依啓。
以咸鏡監司南以恭辭職上疏,傳曰,安心調理察職事,回諭。
徐景雨,以備邊司言啓曰,卽見韓汝溭·尹暄等聯名馳啓都督所,言其事情,未知盡出誠懇,而至於奴情,則與近日本國所聞所料者,無異,而方造革楯木梯,冬間必當東搶之說,尤加詳焉。在我防備之道,不可謂每年無患,而束手安坐,邊城隄備之策,體臣想必盡力湊完,而京都以西,無數千名屯駐之處,脫若奴騎長驅,則以何兵遮截乎?思之至此,誠可寒心,如聞賊已犯境,而徵兵赴援,則散在州縣之軍,勢難旬朔聚集,比如見兔顧犬,誠所未及,宜令三道及江原道,各挑選精銳,忠淸道三千名,全羅道三千名,慶尙左右道各二千名,江原道五百名,忠淸·全羅道,則各其兵使領卒,慶尙道則右兵使,合領左右道兵,江原道,則差一武班守令領卒,而忠淸兵使,則稷山,全羅兵使,則公州,慶尙兵使,則忠州,江原軍兵,則伊川,十月晦日內,一齊來駐,以爲臨機調用之地,似不可已也。大槪兵務精不務多,抄發之際,爲將領者,若不親自挑選,而付諸軍官色吏之手,則徒有行賂圖免之弊,而臨戰必不得力,着令各道兵使及江原監司,道內各色軍兵,悉選一可當百者,軍裝器械,十分整備,部曲諸將,亦皆務得其人,以爲自當一面之計事,令兵曹稟旨擧行,宜當,敢啓。傳曰,知道。賊謀,難以遙度,其似不必東向矣,徵發重事,不可容易斷定,從當議處焉。
徐景雨,以摠戎廳言啓曰,畿邑將官,當初團束者,免防之意,臣再三啓辭,得蒙允可。又於八月,臣與兵判臣徐渻,榻前陳白,退與體臣張晩,同議定奪,其後本曹,更以除授已久,操練有實效者,依筵中啓辭,除防之事,覆啓捧承傳,行會于臣處,臣卽將此意,傳令各官,仍令察任矣。今聞被抄將官中三十餘人,未能得免,還令入去,今日始爲督發,渠等蒼黃顚倒,不得治裝,將赤身入去,惟怨臣身,呼訴不已。臣問其由於兵曹,則以上年冬等褒貶單子,及各官成冊,照磨抄出,故不免者多云。本道軍兵,前則只是七千餘名,故各等褒貶將官之數不多,而今則元數合爲一萬八千餘名,部曲盡貼啓下,在於都目之後,被抄將官姓名,不得載於各等褒貶,明矣。臣將此言送本曹,則以六月褒貶抄出事,因本廳啓下公事,分付後,下吏誤傳,旣將抄發,今難更改爲答,或其中已爲各等褒貶,而各官出身成冊時,不以將官懸於名下,督令入送缺七八行其於軍情,實涉未妥,請令兵曹,更考六月褒貶單子,抄送,宜當。爲此一事,前後陳達,已至累次,而事係軍務,且重失信,不得不更爲申稟,不勝惶恐之至。傳曰,依啓。
獻納李景奭來啓曰,楊根郡守李義傳,濟州判官李克華等賞加改正事,論啓之意,不過爲杜倖門重名器也。伏承聖批,分疏不允,臣等竊惑焉。在昔盛時,獷猂大倘,罕有興行,在職資窮者,亦無多,故雖設法而不至濫觴,及至世亂,殺越人命,明火作賊之徒,處處布在,而有職之人,無不資窮,故金玉之貴,多出於此,有識者恥之,無識者希冀,名器一紊,朝廷不尊,爲治之道,豈如是乎?義擧人加資之事,雖在於上年秋冬間,而名錄定籍,必定於反正之初,當初落漏,未知何故,而到今査出,抑何所據也?擧義扈從,鞍峴力戰之類,冒僞追錄之說,已有人言,設或其間,分明落漏,不宜續續追論,以開倖門,今日國家,委靡不振之患,實由於因循苟且之政,此弊不可不矯,請勿留難,亟賜一兪。
正言韓必遠,以司諫李敬輿妻,同姓四寸,相避引嫌而退,在法當避,在下應遞,請正言韓必遠遞差。新除授司諫李敬輿,以體察使從事官,時在平安道,請斯速乘馹上來事,下諭,依前例院書吏給馬下送。答曰,依啓。李義傳等事,已諭不允。
徐景雨啓曰,持平黃紐,再啓煩瀆,退待物論矣。傳曰,知道。
政院啓曰,注書任絖式暇,臺諫接待時,以事變假注書李,兼察之意,敢啓。傳曰,知道。
徐景雨啓曰,副摠管,差大祭獻官,來曉當爲受誓戒,出去事,命下矣。入直之官,互相推調,闕門已閉,終不入來,極爲駭愕,請推考。傳曰,依啓。
又以吏曹言啓曰,臺諫有闕,政事,何以爲之?傳曰,明日爲之。
巳時,太白見於午地。
夜一更,流星出天倉星下,入南方天際,狀如鉢,尾長三四尺許,色赤,電光有霧氣。五更,金星入太微垣端門。
午正,上御資政殿。晝講入侍,知事吳允謙,參贊官崔鳴吉,特進官張維,參贊官徐景雨,檢討官沈之源,記事官黃㦿·具鳳瑞,睦性善。講孟子告子上篇。上讀前受音一遍。鳴吉進講,自孟子曰,仁之勝不仁也。止然況聖人之道乎?上讀新受音一遍,大文釋一遍,鳴吉講論旨義曰,仁者,天理之正,不仁者,人慾之僞,以理揆之,僞不勝眞,而天理之微,如泉始達,必須擴充,可勝私慾,工夫未盡,牽於血氣,天理之心微,物慾之弊重,則仁反不勝矣。且仁雖本貴,而未至於熟,反不如衆技之有成,成仁之道,在於不息,不息之義,如羿之敎射,大匠之誨人,雖是末藝,必有其法,況學者工夫,豈無其法乎?入小學則知事親之方,入大學,則習新民之道,此誠學者規模也。上曰,爲仁不熟,反不如他道之有成,此言,何如?鳴吉曰,此言觀來,似有可疑,而蓋勸其成熟也。有如不有博奕之語,言雖抑揚,而實勸學者矣。大槪此言,勸其成熟,然爲仁不成,豈不如他道乎?僉曰,聖敎允當。鳴吉曰,爲學之道,上下豈異?聖上立志如此,何患不以政令言之。正其義不謀其利,明其道不計其功者多,必須勉勵無間,使至極地,毋患仁道之高遠而難行也。漢武,多欲之主,而古人猶許其有大志,立志旣定,惟在充擴而已。允謙曰,他道有成,雖如管·晏,而聖人不取者,蓋以有利欲也。明道不計功者,只爲當然之理,立志如此,事必正大,若欲成事,計其利害,則不能光明矣。缺十餘行上曰,大學,以身修爲治國平天下之本,反求諸己,去其所二字缺易事也。允謙曰,一毫怠忽,不能成就,勿謂高遠而先立吾志,必於事理間,分別是非,又於用心處,明察仁義,此豈非着實工夫乎?允謙曰,昨日納基賞格,盡爲擧行乎?問啓事,傳敎矣。査考文書,則當初慶德宮納基之人,分明可知者,已爲施賞,又有只以納基,泛然置簿者,此則不得分辨兩宮,故漢城府則雖或未盡擧行,而前日賞職居多軍職,武班則自兵曹,亦爲施行,此外未及擧行者,亦多矣。上曰,前雖施賞,而或有賞者,或有未賞者,不均如此,宜盡施行。允謙曰,當依上敎,而有加資之敎,無除職之命,其中士人亦多,此則何以爲之?上曰,除職,可也。張維曰,納其加資,一體還授,果是平均,而近日賞格甚多,物議爲非,李義傳·李克華,法典當然,而缺五六字上曰,此闕納基,前旣施賞,則雖有落漏,其數豈多?允謙曰,頗多矣。資極濫施,誠若維言,妨於政體,除職事,旣爲承傳,不能問其人物,而充於百執事,此亦未安,缺豈可施此,而國儲罄竭,他無施賞之路,此以爲憫矣。缺四五行上曰,西邊緊急,在於秋冬,豈可謂五日京兆,而少容解緩乎?□□見尹暄,稱以故人云,而此豈誠實言乎?鳴吉曰,昨日得見狀啓於備局,臣及金藎國,往問首相,則答曰,初缺三四字後見聖敎,所見果誤,但事機有異,今雖解怒缺三四字云矣。今日備局,欲與相議,而右相不來,不能議定,雖不歸一,而左相欲使臣上達矣。鳴吉曰,古人安不忘危,又云其亡其亡,太平無事,不可怠忽,況今國事危急乎?群下有懷,雖欲上達,而引接時少,陳以疏箚,事同論難,下情悶鬱,臣意以爲,經筵不可不數爲,而近日夜刻已長,數接大臣,及有計慮者,咨訪處斷,似當。首相年雖高,而誠款甚多,朝野想望,經事已多,向日引接,蒙荷重禮,感激極矣。今後復爲召對,如何?上曰,非不欲召對,而未得起居,不安于心,未能如意耳。鳴吉曰,首相前日所寓之家,密邇闕下,而今還本家,居住頗遠,使之留住闕門近處,似當。上曰,若住近處,公私兩便。鳴吉曰,如此之人,自國家擇家以給,可也。上曰,廟堂,因都督之言,似爲驚慮,自前每有淸野之計,彼賊雖備器械,豈必向我?所當勉爲防備,而不必驚動。鳴吉曰,我國人情,少有事變之奇,則驚動,例也。今謂都督,必知賊情,驚動如此矣。上曰,自古任賢使能,爲國之道也。不能用人,何能爲國乎?鳴吉曰,臣以勳臣,廁迹廟堂有何知識乎。然見其中識事缺四五字金藎國一人,而蹤跡怵惕,又遭誣陷之告,其情誠可惻,如此之人,委任,如何?上曰,藎國之才,人所難及,可以重用。鳴吉曰,果如上敎,可以委任,數問計策,且於今日,有求賢之敎,此是大臣之責,而每以擧爾所知爲意,方今士類滿朝,莫非善人,而臣之輩類中,金起宗,方在行陣,未曾輕動,李敏求,亦有局量,俱是可用之人,尹履之,臣初不識而今觀其爲事安靜,自能成就,此亦可用之人,崔晛,鄕人也。筵中言語,或有鄕態,而計慮可用,以言論採用,則李植可用矣。崔有海,則不修小曲折,人多毁謗者,而實有學識,留心國事,此人可以試用,李景容·閔應恢·柳汝恪·李敏樹·許實·成俊耉,此皆堪任之人,臣於常時,所見如此,不敢隱諱,敢此猥達。且兪省曾,心術甚正,臨事亦善,以一番避嫌之事,未受天點,自上必有疑於心術上耳。見人之道,不當只見其迹,宜察其心,大槪臺官之不避嘉善官,誤例久行,臣亦常犯,本非欺罔,類多如此。上曰,近來習俗,不以國事爲己任,幹事之人,所當擇用也。上問允謙,使三南軍兵,待於各其境上,此事,如何?允謙曰,賊勢不測,難保無虞,且西邊所報,異於前日防備之事,不宜少緩,而兩西軍小,恐是虛疎,京城守備,尤可豫講。缺十餘行上曰,伊賊蓄銳,過七八年,中原此時,不可謂無釁,何不犯中原,而且彼犯我國,亦非得計,然難可揣度也。以韓賊誘朝,皆以爲憂,伊賊豈聞此漢之言,而輕動者乎?且天象示警,豈必應驗於其年,人心驚動至此,不可說也。維曰,南軍雖往,別無藉賴云,根本動搖,最可慮矣。上曰,若有事變,則一人有關,豈無補益。允謙曰,鍾城新府使,數爲論遞,不得已以閔機擬望,而今聞病勢深重,將不得往,當初柳汝恪·崔有海,才局威望,知其可用,故極擇擬望,自上有堂上改擬之敎,此後若又遞易,則堂上中難得其人矣。上曰,若爲更遞,則堂下官,亦可遣之,而但數遞未安。鳴吉曰,先王朝,官雖卑而必揀邊,權慄,以正郞爲堂上府使矣。允謙曰,非止此一人,柳永立·李友直等,亦官卑而爲之,如此之任,似當不惜資級。上曰,友直,莅任淸白,故胡人感化,至以友直名其子。此下缺燼餘
上在慶德宮。停常參·經筵。
李敏求啓曰,穆陵奉審時,經筵不爲,今日晝講,何以爲之?傳曰,停。
又啓曰,明日常參·經筵,取稟,且來初一日輪對,取稟。傳曰,停。
趙翼,以宣惠廳言啓曰,今月二十五日朝講,參贊官崔鳴吉所啓,水原山城募民復戶事,宣惠廳廢閣不行,極爲未安。上曰,此如坡州山城事矣,自政院問于本廳事,傳敎矣。禿城山城募民,自前給復一百七十六結,而癸亥秋,減給七十結,甲子春,自備邊司加給二十八結,乙丑春,因本府所報新入募民,又給三十五結七十卜,前後通計一百三十三結七十卜,比諸自前給復,未準之數,只四十二結三十卜矣。頃日備邊司,因京畿左防禦使牒呈,山城募入之民,從前復戶一百七十餘結,照舊例盡給事,移文于本廳,故方與大臣相議,擧行之際,自致遲滯,實非廢閣不行之意,且坡州山城募民復戶,則反正之後,凡復戶磨鍊之時,廟堂旣已商量減去,以至于玆矣,頃因坡州移文,有更爲給復之事,而秋等收米,已爲磨鍊,故依前年爲之之意,稟定于大臣,以待明春,今承問敎,不勝惶恐,而處山城募民復戶未給之數,竝待明春出給之意,敢啓。傳曰,知道。
李敏求,以備邊司言啓曰,摠戎使李曙所管畿輔之兵,其數一萬八千,最爲精强,秋收之後,不可不遭巡閱,開月旬望間,簡其騶卒,下去巡閱之意,敢啓。傳曰,知道。
徐景雨,以摠戎廳言啓曰,畿邑軍兵作束人中,弓手則自有私持弓箭,而火手三千,長槍大劍手各一千,則各官不得備給,故自本廳別造分授事,上年間榻前稟旨後,北營及仁慶宮別造廳·訓鍊本都監·南漢山城炭所等處,隨便設局,僅僅措備。各處工役勤慢,則待其完畢,一番書啓計料矣。已畢三穴鳥銃·勝字長劍·鎌槍等物,則及此冬間操鍊,計軍名爲先分送,別單書啓,將此事意,知會本道,自今冬等,會計施行,宜當,敢啓。傳曰,依啓。
趙翼啓曰,今日吏批政廳則李敏求,代房進參,而兵批,則該房李植呈辭,代房徐景雨有相避,獨臣在院,何承旨進去乎?傳曰,兼進。
有政。吏批,判書吳允謙進,參判張維病,參議李明漢進。
兵批,判書徐渻穆陵奉審進,參判李顯英觀射進,參議金止男病,參知金德諴進,承旨李敏求兼進。
吏批,以李貴爲延平府院君,尹暄爲平安道觀察使,李敬輿爲司諫。此下缺燼餘
上在慶德宮。停常參·經筵。
有政。
以戶曹判書沈悅辭職上疏。答曰,省疏具悉卿懇。卿雖有病,此時此任,不可輕遞,卿宜調理察職。
以童蒙敎官沈上疏。答曰,省疏具悉。嘉爾爲國之誠,疏辭當體念焉。
吏批,判書吳允謙,參判張維,參議李明漢進。
兵批,判書徐渻,參判李顯英,參議金止男,參知金德諴,承旨李敏求進。
吏批,以金槃爲司諫院獻納,金卨爲正言,沈之源爲修撰,鄭沇爲奉敎。
兵批,韓俊謙爲都摠管,具宏爲知中樞,韓汝溭爲翊贊,洪命耉爲副司果,權承男爲玉江萬戶。
卯時至未時,日暈。
弘文館啓曰,本館下番四員內,一員未差,而修撰金光炫呈辭,修撰沈之源在外,副修撰金卨時方入直,移授正言,他無替直之員,請上番姑降下番,推移入直,且闕員,後政差出。傳曰,依啓。
傳于李敏求曰,延平府院君李貴引見。
李敏求,以都摠府言啓曰,今日入直軍士,當爲中日習射,而政事相値,退行之意,敢啓。傳曰,知道。
又以兵曹言啓曰,本曹事務煩劇,不可一日曠廢,故平時郞廳,不爲差祭矣,卽今都試·點考·試射·抄兵等事,紛沓叢委,日不暇給,而正郞柳昌文,佐郞崔有淵,竝差冬享大祭,請令吏曹改差。傳曰,依啓。
傳于政院曰,沈上疏,言論切直,予用嘉焉。令該曹陞授實職。
徐景雨,以兵曹言啓曰,京中出身,多是外方居人而以居京冒錄,亦有京居人而移居外方者,外居人則時方行會各道,兵使,自其道刻日發送其京居,先爲査出現點者,四十五人,來十月初十日發送之意,敢啓。傳曰,知道。
延平府院君李貴引見時,上曰,起坐而言。貴曰,未觀天顔,今至三月,仍含泣呑聲而陳之曰,臣小無害毁同僚之意,只以聖明在上,輔導無人,狂妄犯顔,至於聖怒。上曰,所謂悔過,豈云缺古人云,不願同年同日生,但願同年同日死,卿等之誓死同日,豈下於古人乎?卿與金瑬,苟有所失,只當相責,不改而後啓達,乃可。若如前日之事,則必失和協之道,今欲使卿等和協也。貴曰,當時退而思之,言瑬父子之過,臣方悔悟,而瑬亦見臣子,知臣病痛,卽爲解釋,臣以罷散,不得往見,今日引對之後,卽當見瑬,負荊謝罪,而欲以國事相議。上曰,卿之易悟,予本思之,而今聞卿言,立心如此,予甚嘉焉。缺十餘行上曰,卿自前每謂伊賊,必不犯我,故不入南軍矣,近因都督之言,中外憂慮,卿之所見,今則如何?貴曰,今日所憂,以韓賊投胡,必爲誘導,而臣不信也,賊豈不知我國形勢,而聽一韓賊之言乎?且賊軍不多,西㺚在後,中原對陣,豈能輕犯我國乎?臣意虜伐西㺚之後,我國方有憂矣。臣於前後所見如此,故請不輕動南軍矣,平安道兵過七萬,賊雖來犯,而誠得方伯,則其道軍兵,足以當之,三南軍兵,當以勤王招集,而賊若深入,宜送中道,此時棄兩西之軍,添他道之兵,甚非得計。且今者毛將所求,亦難應辦,南軍糧餉,何以繼之?誠能精鍊平安一道之軍,如古岳飛之兵,則其數雖小,足當伊賊,何必添入南軍乎?此下缺燼餘
上在慶德宮。停常參,只晝講。入侍,同知事徐渻,特進官李顯英,參贊官李敏求,侍讀官金南重·李省身,記事官黃㦿·鄭沇·睦性善。講孟子告子下篇,自任人有問,止一視於理之當然而已矣。經筵日記
義禁府啓曰,殺越之賊,凡民之所共憝,王法之所當誅,義原守惟諴,以爭訟奴婢之故,賊殺朴宗武,情狀昭著無疑,今二十七日本府坐起刑推之時,惟諴之弟,義陵副守惟吉,憤其兄之受刑,於白晝禁府門外,率其奴婢宗武之妻,亂打致傷,道路觀者,莫不駭憤,大獄未及究竟,打傷其元告,實是無前之變,依法治罪,何如?答曰,依啓。禁府謄錄
夜五更,流星出胃星下,入北方天際,狀如鉢,尾長三四尺許,色赤。春坊日記
上在慶德宮。停常參·經筵。
有政。以洪命耉爲副修撰,李潤雨爲檢詳。經筵日記郞廳任瑋校正。郞廳金時芳書。
上在慶德宮。停常參,只晝講。入侍同知事金尙容,特進官崔來吉,參贊官李植,侍講官姜碩期,侍讀官李景容,記事官黃㦿·具鳳瑞·睦性善。講孟子告子下篇,自曺交問曰人皆可以爲堯·舜,止亦不屑之敎誨也。經筵日記
夜一更,流星出句陳星上,入乾方天際,狀如鉢,尾長六七尺許,色赤。春坊日記
上在慶德宮。以冬享大祭齋戒,停常參·經筵。
趙翼,以戶曹言啓曰,以兵曹啓辭,赴西出身犒餉之際,酒肴酸薄,若令該曹量給綿布,或米斗,前例亦有此事。答曰,依啓。且備邊司啓辭,自募軍一百十九名,令該曹犒饋爲當。傳曰,依啓事,傳敎矣。自募軍犒饋缺一行餘其數甚多,綿布則國儲已竭,勢難一一題給,米斗量宜題給,以爲行路之用,果爲便當,自募軍,一體施行,何如?敢啓。傳曰,知道。
李植,以號牌廳言啓曰,本廳有司堂上二員內,完豐君李曙,以摠戎使出巡列邑,判尹金藎國,有司堂上加差下,使之專意察任,何如?傳曰,依啓。
又以備邊司言啓曰,當此冬防緊急之時,六鎭守令,不可一日曠官,而鍾城府使,連次遞易,閔機亦有病,尙未赴任云。邊上之事,極爲虛疎,閔機之病,如易差歇,則令該曹催促發行,如其終不得行,則其代,速爲差出,急急下送,宜當,敢啓。傳曰,依啓。
夜二更,流星出北斗星下,入北方天際,狀如鉢尾,色赤,又流星出天中,色蒼白。
司贍寺主簿臣朴雴,伏以臣父蘭英,旣不能效死於深河之役,拘囚苟活,辱國之罪,在所難逃,爲其妻孥者,所當早伏邦刑,以贖人臣不忠之罪,而聖恩容貸,尙全軀命。且令所居官題給糧具,臣與八十歲祖母,五十歲偏母,日夜感泣,惟以一死爲圖報。不意玆者一命之恩,又出於千萬夢寐之外,臣心身俱,無地自容。臣以武夫之子,素無知識,奉缺固難堪當,而且臣以俘賤家累,爲國人所棄,容身覆載,亦云靦忸,何敢頭帽腰帶,自廁於衣冠之列乎?況父子相尋,行期已迫,尤不可虛帶職名,而入於異域,伏願聖明,遞改臣職,以安愚分,不勝幸甚。答曰,省疏具悉。爾宜勿辭。燼餘
上在慶德宮。以冬享大祭齋戒,停常參·經筵。
李植啓曰,今此備局·兵曹等啓辭缺四五字只有擇帶中軍,整齊軍兵兩款,下諭事,慶尙左兵使,亦無進駐之令,此兩處只送標信,故密符,不爲啓請矣。傳曰,知道。
又以觀象監官員,以領事·提調意啓曰,凡有星變,本監日次之官,例以度數測候,逐日書啓,而至如天一星,則乃是經星,非如他緯星之推占,可知也。其於不見之時,無測候之路。此下缺二行
夜一更,坤方,有氣如火光。
下直,庇安縣監復亨,泰仁縣監林㙐,保寧縣監權㠎。燼餘
昧爽有霧氣。申時,日暈。春坊日記
上在慶德宮。以冬享大祭,停常參·經筵。
下直,忠淸監司鄭廣敬,平山府使嚴愰。
傳于徐景雨曰,鄭廣敬·嚴愰引見。
李敏求啓曰,明日常參·經筵,取稟。傳曰,停。
以昨日政事,取稟。傳曰,當日爲之。
李植,以都摠府言啓曰,今日入直軍士,中日習射,標信啓請矣。政事相値,退行之意,敢啓。傳曰,知道。
徐景雨,以義禁府言啓曰,卽見濟州定配罪人文晛,押去羅將所志,文晛,乃於本月初一日,到漢江物故云,令漢城府依例檢驗,而罪人發行,在於九月十五日,而初一日物故于漢江,則其間遲滯,至於十六日之久,極爲駭愕,押去羅將,令攸司囚禁重治,何如?答曰,依啓。
傳于□□□曰,赴西殺手池忠元,以前兒馬題給帖,依他例給送。
李植,以號牌廳言啓曰,延平府院君李貴,廳堂上啓下察任,何如?傳曰,依啓。
又以兵曹言啓曰,當日申時,內奴承善稱名人,入自開陽門,差備門外擊錚,令攸司囚禁治罪,同門守門將辛應貞,不能禁斷,以致闌入,請推考。傳曰,依啓。
備忘記,傳于政院曰,近日天氣漸寒,邊土必倍,念惟西塞,中夜無寐,絶域孤城,縱切死綏之志,離鄕去家,寧禁懷歸之思?況又邊地玄氷,凍餒難堪,在我無恃,危懼易生,未及交鋒,其苦如此,爲民父母,寧不惻然?西邊苦戍將官,照數冬等各給衣資,如段紬土物,以表予意,下及軍卒,亦以衲衣·狗皮衣·紙衣等,均一分給,毋負朝廷之至意,言于備邊司·兵·戶曹。
備邊司回啓曰,伏讀溫諭,辭旨懇惻,塞上將卒,孰不感泣?宜以備忘內事意,下諭于觀察使及平安監·兵使處,使之宣布德意。戍邊將卒所給紙衣·襦衣,則本司今方督俸,當趁未寒前下送,而將官分給之數,令體察使分等磨鍊,成冊上送,俾該曹得以照數措備,輸送,宜當。狗皮衣,則當初不爲分定,今始分定于各道,則必有未及之患,敢啓。傳曰,知道。
李敏求,以宣惠廳言啓曰,戶曹啓辭,因都體察使狀啓,京畿一路各站,往來軍兵糧餉未得儲備之策,長湍·坡州·高陽等三官,宣惠廳收米,勿爲上納,州倉入上事,啓下矣。卽今西路往來軍兵缺食,備餉無策,誠爲竭悶,第本廳收米當初磨鍊之時,支計本道貢物,及供上之價,量入爲出,故一年之捧,僅勾一歲之用,少無嬴餘矣。厥後田結,日益減縮,各邑未收,厥數極多,而種種規外之役,日加月增,試以近日之事言之,自平山上來夫馬及缺之物,移定之價,皆是當初磨鍊數外之費,缺二行南漢山城事,備局亦爲啓下,本廳前頭需用,已爲竭乏,實非細慮,今此三官州倉留米事,決難奉行,惶恐敢啓。傳曰,知道。限正月,姑爲留置,可也。
李植啓曰,去月十八日,臣在直,見工房所掌尙衣院諸色掌人,闕額充定啓目,疑不免冗濫之弊,而無由摘覈,漫爲入啓,判下矣。今聞外言,則其中外方公賤,非盡成才慣熟者,而或有爲人妾者,至於黃州官婢,則當初該房,以西路公賤,勿爲移授事,已爲啓下,而竝爲混錄,臣在出納之地,矇不敢察,惶恐待罪。傳曰,勿待罪。
又啓曰,今見忠淸監司尹履之啓本,年分成冊,有逆賊柳仁發屬公田畓,所謂柳仁發者,癸丑之獄,爲徐羊甲誣引,而但有一番相見欲用之語矣,鍛鍊之中,亂言就刑,誣獄之最枉者也。今此諸誣盡雪之後,此人猶在逆名籍沒之類,誠爲冤抑,請令該曹屬公案頉下,還給本主,如何?傳曰,依啓。
趙翼啓曰,前日尙衣院啓目,諸色匠人闕額,以成才慣熟者,充定使喚事,命下,而其中黃州官婢萬珠,則以西路公賤,有勿爲移授之命,故左副承旨李植,以其公賤,矇然入啓,待罪矣。竊聞萬珠,來在京中,欲免本官之役,而冒法圖囑,其實未必立役,其餘官婢,亦多此類云。該曹公事勿施,更令詳査從實,如何?傳曰,允。
徐景雨啓曰,卽見司憲假都事全以直,照律公事稽緩六日,告身盡行追奪矣。以直,以大丘地韓天斗拿來事,九月九日發程,値天斗不在本處,還向星州,又向密陽,轉往東萊,竝具由狀啓未到之前,本院不料轉往他處,以稽緩請推,及見狀啓,考其日字程道,則不至緩滯,此律似乎過重,法司備擬,必無不詳,而臣以其時該房,旣爲請推,又見其狀啓,知其曲折,故惶恐敢啓。傳曰,知道。
以副司正方水上疏,答曰,省疏具悉。深嘉爾爲國之誠,所陳之辭,當留念焉。
卯時至未時,日暈。夜五更,太白犯太微垣左執法星。黑雲一道如氣,起自艮方,直指巽方,長十餘丈,廣尺許,良久乃滅。
辰時,上御資政殿。引見忠淸道觀察使鄭廣敬,平山府使嚴愰,入侍承旨徐景雨,記事官黃㦿·具鳳瑞·睦性善。上問廣敬曰,本道有何弊瘼云乎?對曰,臣時未下往,不能詳知,而竊聞號牌一事,民不信國家之令,或漏落單子,或流移他地,未定頭緖云,事目限以正月,而此後無牌者,則當置重律,若多脫漏,必未及期,以此爲慮。上曰,自前朝廷,不能終始行法令,故民不信,各別申飭爲之,若多落漏,則有難處事矣。廣敬曰,臣當下往,盡心申飭。上曰,此是大段擧措,不可尋常施爲。廣敬拜而言曰,臣本無狀,百執事之任,猶不可堪,而猥蒙缺二行非臣才智所及,靡粉爲期,而恐孤委寄之恩,以致僨敗之患,臣有老病之父,私情罔極,而念及國事,尤爲悶望。上曰,近來方伯,不能嚴明黜陟,廢弛軍政,亦已久矣,各別勉爲之。廣敬曰,國綱不振,民不從令,若有意外徵發之事,必未及期缺四五字此時鎭定民心,爲第一策,而適有徵兵之擧,又有收捧積年逋欠之事,必多騷擾矣。上曰,軍兵則分上中下三等,臨期徵發,而若不善爲,必致騷擾,與兵使同議。宜立頭緖,廣敬曰,分等之事,則主兵之官,必親來點閱,隨時處置,而但慮分等之時,未免騷擾。上曰,騷擾之弊,豈無輕重?不至太甚,則可謂善爲之也。上曰,唐原尉葬山,定於鎭川云,近日各官怠慢,甚矣。節候已寒,若未及期,則必致狼狽,各別申飭,可也。廣敬曰,臣聞初有定日,而以其主倅,未及措備,故退定云,大抵近來守令,只欲不擾於民,不行上令如此,則雖稱善治,欲行黜陟。上曰,爲守令者行上之令,而下便於民,然後可謂能事,近日守令,爲害於民,則不行上之令,此雖有愈於虐民,而於國事有妨,亦一黜以懲其習。上謂嚴愰曰,本邑有山城,國家之倚仗,異於他縣,未知其形勢,可能守禦乎?對曰,臣未往見,第聞其處人言,有城池則所當儲糧鍊兵,而本道之軍,分六番赴西,平山,亦豫其中,且器械不具,儲糧亦少,若以此地爲內地,而不使守備則已,欲爲陰雨之計,則不當若是其虛疎,此府軍士,勿令赴西,而留在山城操鍊,如何?缺二行除防則當一體施行,故此事難於採施,而糧餉,今最爲重,勉之。愰曰,雖未得全數除防,而旣分六番,則春夏入送,秋冬留在,未知如何?若又不能,則分定忠淸·江原等道軍兵,其數雖小,足以代充,自備局定奪擧行,未知如何?上曰,本府之官數遞,累經非人,迎送夫馬之弊,人民不得奠居,城守必得人和,失此人和,則雖有金湯,何所恃也?各別撫恤軍民,爲他日保障之地。愰曰,刷馬之弊,最爲民怨,臣意開城,與本府一日程,而夫馬亦易辦出,若於此處遞馬,則似便,且刷馬之價,若令留守勾管,則秩高威重,似當善捧,未知如何?上曰,本官收捧,自前有意,他道官員,何可爲乎?愰曰,器械無形,臣當往備,而火藥火器,則猝難辦出,令該司量數題給,何如?上曰,依爲之。愰曰,本府卽西路初程,使命絡繹,居多留駐,而官人甚小,竊聞逆家奴婢,他郡官屬有移定之規云,臣當下往議于方伯,欲於榻前,親承傳敎。上曰,必有此弊,各官同然,何可容易定奪乎?往議于方伯。愰曰,種種弊瘼,或爲陳疏,或議于方伯,伏俟處分矣。上命各賜弓箭·虎皮等物。燼餘
上在慶德宮。停常參·經筵。
李敏求啓曰,明日常參·經筵,取稟。傳曰,停。
又啓曰,缺兵符還納缺院燒火,且前全羅兵使密符還納,請出密匣。傳曰,知道。
徐景雨啓曰,罪人啓覆事,實錄考來,十六日以後,無故啓覆,何以爲之?傳曰,無故日爲之。
李植,以吏曹言啓曰,承旨有闕,政事,何以爲之?傳曰,明日爲之。
李敏求,以弘文館言啓曰,新除授修撰李景奭,今在開城府地,請乘馹上來,依前館書吏給馬下送。傳曰,依啓。
又啓曰,自上軫念西土戍卒寒苦之狀,特降溫諭,竝給禦寒之具,霑覆之下,誰無挾纊之感?但念襦衣·紙衣·狗皮衣下送將官之數,如其磨鍊,則我國之事,例多稽延展轉之頉,必至嚴沍之後,九重惻怛之仁,慮或未及,而絶塞呼寒之士,未卽蒙惠也。臣曾見關防各處,襦·紙衣分給餘件,其數不少,各年例送,歲益增加,秋給春收之際,新件必多,而餉臣所管彩段文綺,未及發賣者,克溢府庫,請今此戍卒寒衣,以邊地所上,卽爲永給,更勿還收。將官衣資,自朝廷磨鍊,應給疋數,下諭體臣,使之照數分給後,成冊上送。段價,令該曹隨後準償,而年例襦·紙衣,亦督下送,以爲及時之用,似爲便當。臣越局妄陳,極知濫猥,而旣有所懷,惶恐敢達。傳曰,依啓。
徐景雨啓曰,啓覆,以今十六日爲之之意,敢啓。傳曰,知道。
李植啓曰,昨日李尙吉事狀啓,速爲回啓事,傳敎矣。問于備邊司,則大臣言,毛將所言李尙吉勿仍事,自此別無回答之語,故不爲回啓云矣。傳曰,知道。
又以備邊司言啓曰,臣等伏覩弘文館箚子,其所陳戒之辭,忠讜懇切,雖古儒臣獻規於其君者,何以過此?其曰缺德辭令者,修身之要也。嚴宮掖定大婚者,齊家之要也,缺重相臣者,治國之要也。自上若體而行之,則聖經中治平工夫,亶在是矣。臣等不敢更有辭說,惟願聖上,朝夕省覽,說而繹之,毋使儒臣進言之誠,歸於虛地,其中亟命禮官早定大禮事,及勳臣被罪過重之擧,諸臣前後論之者已多,聖明亦必洞察矣。至於通庶孽此下缺
錄勳都監啓曰,宗親府啓辭,以府奴應民·茂生·應松·敬男等納賂寅緣,冒錄原從之狀,昭然無疑,請令都監一一削去事,捧承傳矣。茂生·應松等事,問于李起築·李元榮,則皆言明是自己妾女壻云。宗親府啓辭旣如彼,起築等所言又如此,都監無由覈實,令攸司發緘推問後,處置似當。奴敬男,則以大將申景禛管下弘濟院擧義文書懸錄,而缺故都監,只據文籍而已。更無査處之地,敬□則癸亥三月十三日早朝,以兵曹結束色,來參,名載其時吏官所記,此則似當依他參錄。錄勳莫重之事,容易削去,亦涉冤悶,故具由陳稟,伏候睿裁。傳曰,依啓。敬男事,不允。
以同副承旨張顯光上疏,答曰,觀爾疏章,予甚慮念,所辭今姑勉從,俟春暖上來,以副予至望。
以戶曹判書金藎國上疏,答曰,省疏具悉卿懇。此任,卿若不堪,未知誰可堪耶?卿須勿辭,爲國展才,以副予意。
以義州幼學朱興立上疏,答曰,省疏具悉爾誠,疏辭,當令該曹量處,爾其退修學業。
夜一更,流星出匏瓜星下,入天弁星上,狀如鉢,尾長五六尺,色赤。自二更至四更,電光。五更,塡星犯太微西垣第二星。
戶曹判書金藎國,伏以臣際遇休明,三載于今,庸駑無狀,最出人下,而聖明拂拭之,薄相奇數,屢陷不測,而聖明滌宥之。夫天地生育萬物,而不能使枯者榮,父母愛養其子,而不能使死者生,聖上之恩德生成,過於天地父母矣。肝腦塗地,不足以報天地生成之德,臣當鞠躬盡瘁,以盡臣子之職分而已。顧玆新除恩命,出於千萬夢寐之外,聞命隕越,無地措身,六部之長,是何等位望,而度支之官,亦何等職任也?雖使才德兼全,無訾議於一世者,此時此任,猶恐不堪,況如臣者,何敢廁迹於其間哉?且臣年迫六十,氣力衰邁,屢經大病,精神短淺,實難一日冒據缺一行特命回臣所受,以授可堪之人,千萬幸甚。臣不勝瞻天私懇之至。取進止。燼餘
上在慶德宮。停常參·經筵。
政院啓曰,明日宗廟修改,移·還安祭,視事,不爲取稟。傳曰,知道。
趙翼啓曰,新除授承旨尹履之,與右副承旨李敏求,爲四寸妻娚妹夫,法當相避,何以爲之?傳曰,知道。前望單子還入。
李植,以扈衛廳言啓曰,臣李貴,軍官韓恒吉·權井吉·辛汝獻,竝陞嘉善,爲臣別將,依例啓下,使之扈衛,以待不時策應,何如?傳曰,知道。別將似爲不緊,姑徐。
傳于李植曰,觀李曙啓辭,則軍官,書啓之數,似不分明,言于兵曹扈衛大將等,軍官數,更爲詳査以啓。
李植,以備邊司言啓曰,右副承旨李敏求啓辭,西邊防戍將士衣資事,傳曰,依啓事,傳敎矣。年例入送襦衣,防軍則還納,土兵則永給,自是邊上規例,今此給衣之命,出於特恩,固宜勿令還收,而今年所送之數,如或不能遍及於戍卒,則竝以各年故儲之衣,一一計數分給後,詳細成冊啓聞,亦當至於將官處衣資,以餉臣所管,爲先分給,亦似便當,缺六七字傳曰,依啓。兵使及缺五六字自京下送將官等衣資,自本司磨鍊。
李敏求,以錄勳都監言啓曰,振武功臣李休復作故,而妻子遠在咸安地,其子壻弟侄原從單子,今始依他付標添錄,且姓名誤錄處,續因各官査報,改正付標之意,敢啓。傳曰,知道。
李植,以兵曹言啓曰,射以觀德,不但游藝而已。故有揖讓而升,其爭也君子之語,在前親臨觀射時,不知拜跪之禮,失禮者多。今崇政殿門觀射時,曾所未行之地,若不習儀,慮有顚倒。請於明日,招致若干禁衛將士習儀,俾免失儀之患,何如?傳曰,依啓。
大司諫李聖求來啓曰,正言朴潢·金卨,俱未四品,所當卽爲署經,而司諫李敬輿在外,只有臣及獻納金槃,而因金槃因疾不仕之故,不得爲齊坐,朴潢等謝恩之後,尙未行公,已至旬日,揆之事體,殊極未安。金槃,雖以與朴炡等同罪異罰,爲引嫌之地,臣旣據公論,請出聖批允之。政院知其故,不捧呈告,則可以出而仕矣。豈宜一味謙退?堅臥不起,以致曠闕,至此久也,無狀小臣,素乏聲望,竊忝長官,處置之言,不能取信而然,更有何顔,靦然仍冒?請命遞斥臣職。答曰,勿辭。
掌令辛啓榮,持平黃紐·金德承啓曰,假都事全以直,星州地罪人拿來事,去初九日下去,至十七日,尙不復命,政院以稽緩請推。臣等取見以直公緘,則雖有轉向他處,具由馳啓之語,而以遲晩爲答,本府照律之規,只據傳旨及公緘,故臣等問諸律官缺二行請命遞斥臣等之職。答曰,勿辭。
大司諫李聖求啓曰,伏見生員朴明宇上疏,大槪,請勿遣弘立·蘭英等子,仍治三司不言之罪,以扶綱紀爲言,弘立·蘭英等子入送之事,果涉苟且,而臣實未知其得失,不及論啓矣,身居言責,被草野不言之斥,不可偃然仍冒,請命罷斥臣職。答曰,勿辭。
李植啓曰,持平黃紐·金德承,掌令辛啓榮,大司諫李聖求,再啓煩瀆,退待物論矣。傳曰,知道。
有政。吏批,判書吳允謙,參判張維,參議李明漢,承旨李敏求進。
吏批啓曰,鍾城府使閔機,實有身病,難於赴任云。改差,何如?傳曰,允。
又啓曰,鍾城府使,今當差出,而堂上中未得洽當,依前臺諫啓辭,勿論職秩高下,以時任三司備擬,何如?傳曰,允。
吏曹,以沈悅爲判尹,金蓍國爲右副承旨,李敏求爲同副承旨,崔有海爲宗簿正,尹知敬爲副應敎,韓必遠爲兵曹正郞,申得淵爲直講,尹兼善爲戶曹佐郞,洪雴爲司評,金光爀爲檢閱,李景容爲通政,鍾城府使李復匡爲甑山縣令,權淰爲大興郡守,楊萬古爲茂長縣監。
兵批,判書徐渻,參判李顯英,參議金止男,參知金德諴,承旨李植進。以李德泂爲判中樞,崔瓘爲知中樞。
夜一更,雷動電光。三更四更,電光。坤方,有氣如火光。燼餘
上在慶德宮。停常參·經筵。
李敏求啓曰,明日擧動,視事不爲,取稟。傳曰,知道。
傳曰,雨勢如此,明日擧動,差退。
金蓍國啓曰,明日擧動差退,故經筵,取稟。傳曰,停。
傳曰,闕內擧動,不必擇日,觀射,初十日爲之。
金蓍國,以弘文館言啓曰,新除授副應敎尹知敬,今在京畿驪州地,請乘馹,依前館書吏給馬下送。傳曰,依啓。
李植,以兵曹言啓曰,今十月初四日引見時,平山府使嚴愰所啓,火藥·火器,令該司量數題給,上曰,依爲之事,傳敎矣。缺火藥七百八十四斤·鳥銃三百四十九柄·硫黃及他物稱是,而武庫所儲火藥一千九百斤零,鳥銃二百五十柄,銃藥之數,與之伯仲,凡防守之處,續續啓請,若一一下送,則軍器寺所上,亦將乏絶,殊爲可慮,火藥百二十斤,姑先下送,以足一千斤之數,其餘火器等物,令本道監司急速措備,毋乏城守之用,宜當,以此意,監司·防禦使處,竝爲行移,何如?傳曰,依啓。
金蓍國,以吏曹言啓曰,弘文館啓辭,自祖宗朝,例以各司書吏,謄出朝報,遍示各員,以爲恒式,而反正後,務在除弊,遂廢此例,司諫院則已於上年啓請復舊,而本館,與諫院,實爲一體,依諫院例,還復舊規,何如?傳曰,依啓事,傳敎矣。司諫院·弘文館奇別書吏,自前元無定送之例,而移差革罷之後,諫院則書吏元額未備,不成模樣,故因本院啓辭,不得已以各司書吏,破格輪定,猶以爲難堪,今者玉堂,援此爲例,又爲啓請,玉堂則非但書吏元額已多,淸閑無事,終日閑遊,謄寫一張朝報,不至甚難,今若又開此路定送之路,則此外諸上司,亦必援此啓請,紛沓而至,則各司凋殘之吏,決難支堪,依近例自本館隨便謄寫,以爲省弊之地,何如?傳曰,依啓。
副提學崔鳴吉,校理尹順之,修撰洪命耉等啓曰,臣等竊聽於廟堂之議,今此姜璹等入送之擧,非有他意,但以韓賊逃入虜中,有誘賊東搶之計云者,出於走回人及都督之口,前後相符,其爲不虛也,明矣。兵家之法,兩敵相對,必有行間之術,白起欺趙,陳平間楚,皆可見也。今使璹等,佯若得罪本國,脫身逃躱,以取信於虜,而陰爲用計,離間韓賊,使其計不得行,而一邊偵知虜情,得便來報,則在我應敵之道,可以萬全,其於義理,少無所害,故廟堂啓請移文體臣,與毛將密議而送之,如有一毫他意,豈肯向毛將缺二行身在三司,被人詆斥,況臣鳴吉,忝居備局,與聞廟堂末議,尤不敢晏然,請命鐫削臣等之職。答曰,知道。草野之人,焉知廟堂本意乎?其言不足與較,安心勿辭。
金蓍國,以戶曹言啓曰,備邊司移文內,九月二十八日,大臣·備局堂上引見時,南漢山城,儲峙糧餉,爲當日第一急務,水上田稅三別米,及可興倉所在米豆,令該曹量宜輪入于山城,過冬後還爲取用事,定奪移文矣。水上驪州·利川·楊根·砥平·廣州等官三稅,元數不敷,可興倉所儲米豆,合氷臨迫,亦難累度運來,山城糧餉,勢難從優輸送,極爲悶慮,今當知委,前項五官及水站判官,水陸運入之後,實數書啓之意,敢啓。傳曰,知道。
又以戶曹言啓曰,九月二十一日引見時,李弘胄所啓,臣句管江都之事,而第聞糧餉,有缺乏之患云,今年下三道應入京倉之米穀,量宜留置江華,姑待開春,若無事變,則輸來,何如?上曰,依爲之事,傳敎矣。江華糧餉儲峙之策,不容少忽,而京倉所儲,萬分竭乏,不足以句歲前之用,方爲悶慮。且今已風高,下三道上來運船有無,不可必也。但合氷臨時,例有來到江華前洋,而未及上京之船,令府尹隨所見馳報後,使之捧入于本府,宜當,以此意京畿觀察使處,移文知會,何如?傳曰,允。
獻納金槃啓曰,無狀小臣,每以引避,瀆擾天聽,罪合萬死,顚妄之失,臣實有之,故敢以罪同罰異,爲引避之辭,而公論與之,聖批亦允。臣誠感激,非不欲出而供職,以承恩命,而自惟士大夫處身之道,小有不安於心者,則不可冒居淸班,以傷名義,故百爾思量,冒死呈告,而政院牢拒,不許捧入,臣之情迹,實爲狼狽,欲上章乞免,則涉於濫越,欲强顔隨行,則中情自愧,呈告之外,更無他計,而每呈每退,自致曠職,憂惶退縮,只俟譴責,今見大司諫臣李聖求避嫌缺二行請命罷斥臣職。答曰,勿辭。
李植啓曰,獻納金槃,再啓煩瀆,退待物論矣。傳曰,知道。
又啓曰,大司憲李弘胄呈辭,執義李埈,掌令金榮祖在外,掌令辛啓榮,持平黃紐·金德承避嫌退待,今日以監察爲茶時之意,敢啓。傳曰,知道。
副提學崔鳴吉,校理尹順之,副修撰洪命耉等,伏以掌令辛啓榮,持平黃紐·金德承,大司諫李聖求,獻納金槃,竝引嫌而退,以直緘辭,旣稱遲晩,則情雖可恕,律或難撓,兵家用間,計出奇祕,則未知得失,何敢輕論?俱無可避之嫌,聯名陳箚,心迹旣同,而咫尺榮枯,懸殊至此,不安於心,固其所也。然旣已就職之後,則呈告不出,爲日甚多,難免逋慢之失,請掌令辛啓榮,持平黃紐·金德承,大司諫李聖求,竝出仕,獻納金槃遞差。取進止。答曰,依啓。
金蓍國啓曰,臺諫出仕事,命下矣。闕門將閉,明日待開門命招之意,敢啓。傳曰,知道。
夜一更,月犯牽牛南星。二更,月暈。三更,流星十餘,出於中天,散入四方天際,其大如拳,或如杯,長各數三丈許,皆赤光照地。五更三更,有流星三十餘,散入天際有光。燼餘
上在慶德宮。停常參·經筵。
金蓍國啓曰,明日常參·經筵,取稟。且來十一日,輪對日次,取稟。傳曰,停。
又以吏曹言啓曰,臺諫有闕,政事,何以爲之?傳曰,當日爲之。
左議政尹昉,右議政申欽啓曰,臣等之以不稱辭,以災異辭者,蓋已累矣,臣等之情,出於血誠,聖明視之,有若文具,臣等誠悶蹙焉。君臣之間,其分至嚴,雖有煎迫之懷,理難輒瀆於宸嚴之下,泯默逡巡缺二行臣等,危慄震悸,罔知所處,聖明在上,群賢在下,而庶事叢脞,天怒未弭,寧有他故?亶由臣等,久據鼎軸,不得擧職而然。語曰,得百騏驥,不如得一伯樂,古今天下,不得相臣而能成治理者,未之前聞,臣等之矇暗陋劣,天賦實然,雖欲殫十駕之勤,無當於夷庚,況崎嶇抗捏之際乎?旣不能儀刑百僚,又不能匡理庶務,一言不能進,一事不能建,聖明旣虛授矣,臣等又虛受焉。三事之任,庸可虛授而虛受之乎?聖明量今時勢,爲如何也?才不足,無以濟艱難,德不足,無以範世,望不足,無以鎭物,聖明亦豈不知臣等之不合倚用,而姑息因仍,不改以度時月者,不過曰,職是大臣,以一紙辭免文字,何可輕遞而已也?此則不然,庸工制璞,美璧亦壞,哲匠構室,曲材爲用,得人則日有顯效,匪人則日貽瘝曠,用舍得失,關國家興亡,臣等非敢蔓辭飾讓,以欺聖明,亦非敢厭煩避事,俾躬處休,特以銖寸之短,不可引以丈尺,荏苒不退,則終誤國事,此臣等之所大懼也。伏願聖明,特許策免,改卜賢德,以答天譴,不勝幸甚。答曰,近來災異之作,愈往愈酷,此豈有他故?實予否德,不合天心之所致也。願卿等,勿以辭免,爲應天之地,陳予闕失,俾寡昧得以遷善改過,仰答天譴。
金蓍國,以備邊司言啓曰,以本司草記,戍邊將士衣資題給事,答曰,兵使及守令邊將處,所給之物,自京下送,將官等衣資,自本司分等磨鍊,可也事,傳敎矣。平安兵使以下邊將,及江邊八邑守令,通共五十員,堂上官則段子白紬各一疋,堂下則白紬二疋,令該曹磨鍊下送,宜當,至於戍邊者將官,則本司未知厥數幾何,令體察副使及兵使同議磨鍊,依京中下送例,堂上堂下分等,以管餉使所儲段紬俵給後,將官姓名開錄啓聞之意,本道監兵使及管餉使處,行會,何如?傳曰,允。
掌令辛啓榮,持平黃紐·金德承啓曰,姜璹等入送之事,雖不十分妥當,廟堂規劃,必非偶然,臣等之不爲論啓,誠以此也。再昨見生員朴明宇上疏。大槪,以三司不言爲罪,身居言地,顯被草野譏斥,所當卽爲引避,而方在退待之中,今始來避,所失尤大,請命遞斥臣等之職。答曰,勿辭。
有政。吏批,判書吳允謙,參判張維,參議李明漢,承旨金蓍國進。
以張暾爲玉山君,鄭斗源爲判決事,尹順之爲獻納。
兵批,判書徐渻,參知金德諴進,承旨李植進。
以邊忠範爲五衛將。
辰時巳時,日暈。燼餘
上在慶德宮。停常參·經筵。
金蓍國啓曰,明日觀武才擧動,視事不爲,取稟。傳曰,知道。
徐景雨啓曰,卽見全羅監司閔聖徵啓目,則求禮縣監元履吉推考,至於四度抗拒,無謂甚矣。當初啓下刑曹行移內,便亦抗拒,則刑推得情啓聞云云,而監司旣不爲擧行,至於四度取招,其違例苟且之失,極矣。請閔聖徵推考。傳曰,依啓。
傳于徐景雨曰,明日觀武才時賞格次,熟馬·兒馬,預先待令。
吏曹啓曰,臺諫有闕,政事,何以爲之?傳曰,明明日爲之。
徐景雨,以備邊司言啓曰,尹晹·張維·沈潗等所陳,俱係箴戒之辭,嘉言格論,多有可採,而其中立聖志·恢聖量·平聖心三者,尤爲切當,惟在聖上體念而力行之耳。李植疏中,寫出末世委靡之態,無不妙中膏肓,眞達論也。其所論規例物論之弊,誠亦有如此者然,若一切擺脫,則亦恐其專無着摸之地,此等格例,固不可太拘,亦不容專廢,惟在行之得中而已。乃其所謂除文具省浮費,裕國之道也,滌逋欠減族隣,安民之要也,承旨奏事便殿,祖宗之規也。大臣省閱奏牘,中朝之制也,倂州縣省寺監,則冗官自減矣,除避嫌各論事,則言路自廣矣。但此等事係大段變通,有非臣等所敢輕請施行,大抵國家,承積衰之餘,値極否之後,頹風偸俗,固已靡靡,不可復振,而重之以外寇之憑陵,遼民之需索,災異之稠疊,生靈之怨苦,危亡之兆,不一而足,比如痼疾之人,肥肉外削,榮衛內竭,非痛斷酒色,專意鍼藥,斷無回生之望。夫遇非常而變者,必有非常之事,方有非常之功,聖上憂勤三載,治效尤邈,識者之所慨歎,而適承罪己求言之敎,遐邇聳聽,封章繼至,此正轉移之一大機也。求言而不用,與不求何異?惟願聖上,先立大志,奮發振作,折衷群言,而着實施行,爲弭災濟艱之道焉,臣等區區所望,實在於此,惶恐敢啓。傳曰,知道。啓辭,當體念焉,且只稱達論,而不爲採施,則殊無求言之意,擇用可行之事,毋孤□之誠。
金蓍國,以錄勳都監言啓曰,以都監啓辭,傳曰,依啓。敬男事,不允事,傳敎矣。原從冊子內,敬男之名削去,其張改印之意,敢啓。傳曰,知道。
傳于金蓍國曰,頃者回啓,命削勳籍之人,其後削去乎?問于都監。
趙翼,以戶曹言啓曰,都督處貸銀未準償之數,尙有六千餘兩,頃日本曹下送百同之木于管餉使南以雄處,使之貿米償納,而續見南以雄狀啓,本道失稔,貿米極難云,故仍令以此木貿蔘,爲日後禮單之用矣。且聞嘉山·龍·鐵等處,有藏穀之人,來在京中,願以本處之穀,換受京倉之米,若依願換納于毛營,則亦非小補,前縣令鄭思溫,乃鐵山之人,爲人信實,自前累爲分戶曹之任,若以此人,稱分戶曹郞廳下送,句管換穀及貿蔘之用,則必有所益,前判書臣沈悅,料理定奪,而未及入啓云。依此差遣,速完上來之意,敢啓。傳曰,知道。京官下送,則必有貽弊之事,令餉臣句管換貿,可也。
獻納尹順之啓曰,正言朴潢,卽臣妻同生也,在法當避,請遞臣職。答曰,勿辭。
徐景雨啓曰,尹順之再啓煩瀆,退待物論矣。傳曰,知道。
大司諫李聖求來啓曰,獻納尹順之,引嫌而退,相避之法,在下者遞。請正言朴潢遞差,尹順之出仕。答曰,依啓。
獻納尹順之來啓曰,正言金卨,未四品,當爲署經,而司諫李敬輿在外,未及上來,正言一員,未差,臣與大司諫李聖求,本院齊坐之意,敢啓。答曰,知道。
持平黃紐上疏。傳曰,給由馬。
辰時,有霧氣。未時,日暈。
夜,流星出昻星上,入乾方,狀如鉢,尾長五六尺許,色蒼白。五更,雷動電光。燼餘
義禁府啓曰,一自上年皂隷革罷之後,一朔立番之數七十名,而當身自立者,只三名,其餘六十七名,則自宣惠廳大同廳,各給米一石雇立矣。今年則穀豐登,市上米價木一疋之直,幾至十許斗,一朔雇立之價,不備二疋之木,故人無願立者,前日雇立之輩,盡數避去,本府以王獄重地,得爲體面者,專倚於皂隷,而皂隷若無,則更無可爲之地,殊極可慮,令該曹數磨鍊上下事,捧承傳施行,何如?答曰,允。禁府謄錄
上在慶德宮。停常參·經筵。
御崇政門,觀武才。兵曹判書徐渻,參判李顯英,參議金止男,參議金德諴啓曰,常時文臣廷試及武科殿試,大臣例爲試官,故妄意當如此,至於擬望受點矣。今聞親臨觀射時,則大臣不爲參試云。臣等未諳前例,率爾擬望,惶恐待罪。傳曰,勿待罪。
大司憲李弘胄啓曰,臣以無似,遭遇盛際,歷敭華顯,涯分已極。今玆新命,又出意外,缺二行伏聞議疏,以姜·朴二子,入送奴穴。請治三司,臣病方劇,久在呈告,今婢來避,所失尤大,請命遞斥臣職。答曰,勿辭。
金蓍國啓曰,李弘胄,再啓煩瀆,退待物論矣。傳曰,知道。掌令辛啓榮,持平黃紐·金德承啓曰,頃日朴明宇疏,詆斥三司,臣等以此引避,而諫院先避,已經玉堂請出,故臣等不爲退待矣。今者大司憲李弘胄,亦爲退待,臣等不待物論,事涉無恥,何敢晏然處置乎?請命遞斥臣等之職。答曰,勿辭。
金蓍國啓曰,掌令·兩持平,退待物論矣。
又啓曰,明日常參·經筵,取稟。傳曰,停。
徐景雨啓曰,左相,以依前啓下入侍,他試官差出之意,敢啓。傳曰,知道。
李植啓曰,今日觀武才時先試,取稟。傳曰,先鐵箭。
金蓍國啓曰,臺諫出去,請出開門標信。傳曰,知道。
辰時,上御崇政門,觀武材,入侍,左右相·宗宰·十四試官·六承旨專數·三司各一員,記事官黃㦿·任絖·具鳳瑞·睦性善。上問承旨李植曰,武士等,持渠鐵箭而來乎?植啓曰,當初知其以公箭入射,故不爲持來云矣。上曰,知道。植啓曰,請命射。上曰,知道。又啓曰,請爲尺量。上曰,知道。又啓曰,請失所執鼓。上曰,知道。上曰,伏地者何人?植啓曰,宗室未及擧案者,請入射云矣。上令入射。植啓曰,請量矢輕重。上曰,知道。上曰,伏地者何人?植啓曰,全平君李慶禎,請入射云,而問于兵曹,則觀其朔試射分數,而蔘入射之列,不爲無端除初試矣。上曰,知道。上命宣醞入侍諸臣及侍衛將士試官等,缺上曰,今日若暮,則明日爲之,可矣。上問,伏地者何人?李植啓曰,方信男,前於觀武才時入格,有相當職除授之命,而至今未得蒙恩。且金克謹等,則曾於其時,得兒馬帖子,而亦未得蒙恩,以此伏地云矣。上曰,除職事,言于兵曹,兒馬事,若他人已給,而此人不給,則依他例給之事,言于該司。上又問,路上路下伏地者,何事耶?李植啓曰,忠佐衛金質等,以其卒丁各有一人,而本官不給,以此爲悶云矣。上曰,言于兵曹,或移文本道,從便處之。又啓曰,路下所伏,卽實差內禁,而其言,近來俸祿,減除二石,而應受十五石,至於數三石者,亦減二石,輕重不均,極爲冤悶云。路上所伏,卽預差內禁,而其言,十月等雖不給祿,而例給木疋,以國用不足,兵曹不給,今年則豐稔,願得木疋云矣。上曰,令該曹量處,此外伏地者,亦多,問之。李植啓曰,前縣監金振瑞,以曾有扈從之勞,而未得蒙賞,將爲再赴防,以此爲悶,其餘所言猥屑,不爲上達矣。上曰,知道。承旨金蓍國,親捧兵曹省記,呈于榻前。李植啓曰,宋圖南·鄭百亨,俱以病不得入,李後天,以隻偶入射之意,敢啓。上曰,知道。大司諫李聖求啓曰,侍衛將士,或坐或立,不爲整齊,天威咫尺之下,喧聒,甚矣。且伏地連續,有駭所見,當該承旨,當該兵曹堂上,請推考。上曰,依啓。承旨趙翼啓曰,日暮風寒,恐傷玉體,且於今日勢難盡射,請爲停止。上曰,依啓。又啓曰,罷鼓之意,敢啓。上曰,知道。又啓曰,今日未及射者,明日使命官觀射,則何大臣進去乎?缺二行申時而罷。燼餘
上在慶德宮。停常參·經筵。
金蓍國啓曰,明日常參·經筵,及來十五日,儒生殿講,取稟。傳曰,只朝講·殿講爲之。
傳曰,李時發處,遣內醫,往來看病。
李植,以備邊司言啓曰,曾有都體察使張晩狀啓,言西路事,多有還朝後稟旨變通之事,而今聞其中道得病,寸寸前進云。若得還朝與廟堂面議處置邊事,兼爲調病,則公私兩便,而第念西事多虞,萬一變出意外,恐有緩不及事之歎。此下缺
號牌廳啓曰,京中號牌成冊,及單子分給等事,漢城府專掌次知,與本廳相爲表裏,新判尹沈悅,廳堂上啓下,何如?傳曰,依啓。
傳于徐景雨曰,崇政門觀射時,宗室居首坡城守渷,武臣居首內禁衛李溭,加資,內禁衛鄭順生等四,各熟馬一匹,龜興都正睒等四,司果尹敬得等二,副司果宋震善等六,各兒馬一匹,內禁衛吳義迪等十三,各豹皮一領,行司果梁等三十二,各上弦弓一張賜給。
獻納尹順之來啓曰,大司憲李弘胄,掌令辛啓榮,持平黃紐·金德承,竝引嫌而退,草野之言,似或未安,而廟堂旣有成算,公論不以爲咎,因病在告,未卽引避,初不退待,今難處置,勢所然也,別無所失。請竝命出仕。濟州判官朴大恒,以訓鍊都監哨官,將領軍赴西發程,期限只隔數日,因授本職,得免遠戍,情狀極爲痛惡。請吏曹當該堂上·郞廳,竝推考。朴大恒罷職,西邊入送,使之防戍,以懲武士謀避之習。答曰,依啓。朴大恒,以難明之事,罷職戍邊,似乎過重,勿爲煩論。
政院啓曰,卽者檢詳李潤雨,以領相箚子批答聽去事,入來,不爲行禮,極爲非矣,請推考。傳曰,依啓。
有政。
吏批啓曰,判書吳允謙,焚黃受由,參議李明漢,試官進參,小臣獨政未安,何以爲之?敢啓。傳曰,仍爲之。吏批,參判張維進,承旨金蓍國進。
吏批,崔起門爲典簿,李庾俊爲戶曹佐郞,李時稷爲正言,朴潢爲副修撰。
以開城留守李景稷上疏。答曰,給由。
以領相箚,答曰,省箚具悉。雖未赴陳上,招諸將約束,未爲不可,卿其勿辭。
巳時,太白見於午地。
夜一更,月犯熒惑。
領議政李元翼,伏以臣一番詣闕,便復退伏,虛帶職名,極爲惶悶,而時事多艱,不敢告退,至於訓鍊都提調,摠治戎事,所係非輕,必須時赴陳上,與諸將簡閱兵卒,號令約束,庶可臨急有賴,而當此邊虞孔棘之日,曠廢職務,日月已久,罪實難逭,悚懼罔措。伏乞亟命遞改都提調,以便公私。取進止。
開城留守李景稷上疏,伏以臣親老家貧,無以爲養,遭遇聖明,異數連仍,雄藩舊都,比歲叩守,分臣廩祿,榮養極矣。感激天恩,無以爲答,只思效死,以補涓埃。第念臣之父母,俱是喜懼之年,而臣母自少多病,素患痰喘,近得家信,前症又作,臣聞此以來,心神飛越,本府衙門,一如京官,奉箋朝請,明有舊例,而至於省覲,未有定式。伏願聖慈,憐臣至情,特許數日之暇,使之歸見,則庶慰病母之懷,得遂人子之情,情理迫切,謹昧死以聞。燼餘
上在慶德宮。停常參,只朝講。
徐景雨啓曰,明日常參·經筵,取稟。傳曰,停。
金蓍國啓曰,濟州判官朴大恒,遞差事,命下矣。臺諫,方以罷職論啓,承傳不得捧之之意,敢啓。傳曰,知道。
趙翼,以戶曹言啓曰,以本曹草記,鄭思溫分曹郞廳差送事,傳曰,知道。京官下送,必有貽弊之事,令餉臣句管換貿,可也事,傳敎矣。聖敎極爲允當。鄭思溫請遣之意,專爲毛營貸銀缺二行將至千石云,故欲令思溫下去收合矣。今承聖敎,與思溫相約之人,開錄移文于管餉使處,使之捧納後,成冊送曹,以爲相換之計矣。貿蔘之事,亦當依聖敎,令餉臣句管,而第念續見南以雄狀啓,不耐目前被侵之苦,將許多兩西米豆,盡充本處發賣之償,而國家貸銀未准償之數,視之爲第二件,殊失輕重之序,已因本官狀啓,都督三萬兩銀子,本國臨急貸用,而久未准償,極爲未安。六千兩價,以本道田稅或貢物作米,趁此未凍前輸納于毛營,原貸三萬兩畢償之意,停當馳啓事,啓下移文矣。今見南以雄狀啓,督府貸銀價米,及不時索糧需應次,宣·鐵兩官,定都會米太,竝八千九百餘石輸入云。宜以此穀爲先呈納于督府,俾國家免負債未安之患,宜當。且前送金蔘,都督,亦有後言,故金得宗下送停當事,備局及本曹,俱已入啓蒙允矣,得宗,給馬下送,明白酌定,討出畢償票文以來,宜當,以此意,下諭于南以雄處,何如?傳曰,依啓。
金蓍國,以禮曹言啓曰,去庚戌年世子入學時,考出祖宗朝實錄,則有三公·賓客隨往及宣醞于法宮等事,有頒敎·百官加·取人之擧,其時因本曹啓辭,議于大臣,則領相李德馨以爲,旣有祖宗朝已行之事,似可遵倣施行,但若以冠·冊兩禮之賀,兼行於入學之後,則在今續續別行,未知如何?然此係一國盛事,只陳賀除赦加三公·賓客隨往等節目,俱依實錄,取人則兼設廣取,恐爲宜當。完平府院君李元翼,左議政李恒福,領府事尹承勳,府院君韓應寅以爲,陳賀三公·賓客隨往,及百官加,則爲之可也。若頒敎,則可赦則大段未安,取人未可付於秋別試,亦涉煩數,惟在聖斷。傳曰,依領左相議施行,只陳賀頒敎,而取人則兼設缺二行陳賀一節,已有依舊例勿爲之敎矣,三公·賓客隨往,取人等事,何以爲之?敢稟。傳曰,知道。勿爲頒敎,取人與否,議大臣定奪,可也。三公·賓客,依舊例隨往,似爲不妨。
又以侍講院言啓曰,王世子入學時,以禮曹啓辭,三公·賓客依舊例隨往事,命下矣。賓客四員內,左賓客金瑬,以博士進去,右賓客吳允謙,右副賓客鄭經世在外,只有左副賓客金尙容,而方入直都摠府,請金尙容替直隨往之意,敢啓。傳曰,知道。
徐景雨啓曰,來十六日啓覆事,曾已啓下矣。今者社稷簷簾改排告由祭,以十九日推擇,而十六日當爲受押,不得已以二十日改定,何如?且自前罪人推案,刪去繁文疊複之處,抄出書啓,以備御覽矣。今此舊囚三件作文,已爲抄出,臨時入啓乎?敢稟。傳曰,依啓。
掌令辛啓榮來啓曰,廣州牧使文希聖,以偸生奴穴之人,擢授畿輔重地,物情久已駭憤,而到任之後,漫不省事,一任奸吏之橫拏,至於詔使時,令防納者收銀價於民間,刁蹬濫捧,民不堪苦,當初差遣之意,專在於致力山城,而闔境怨咨,官事日敗,脫有緩急,決無恃爲保障之勢,不可一日仍畀重寄,請命罷職。答曰,此時守令,不可輕遞,勿煩,可也。
以生員禹永承等上疏,答曰,省疏俱悉,爾等其退待後日量處,可矣。
卯時,上御資政殿,朝講。入侍,領事申欽,同知事金尙容,大司憲李弘胄,特進官朴東善·具宏,侍讀官姜碩期,獻納尹順之,檢討官洪命耉,參贊官金蓍國,記事官黃㦿·具鳳瑞·睦性善。講孟子告子下篇,上讀前受音一遍,碩期進講,自公孫丑問曰高子曰止未足爲愆也。上讀新受音大文釋各一遍,碩期講論旨義曰,小弁之詩,似有怨辭,故高子以爲小人,凱風之意,自責不怨,故高子以爲君子,孟子答之以疎戚之意,親親之道,蓋人倫之變,宗社之危,莫大於宜臼之時,是親之過,大者也。若親過小而有怨,則是激怒之也。當小弁不怨,則疎於親也,當凱風怨之,則歸咎於親也。人倫天理,固當如此,末章以大舜終慕爲訓,比諸小弁,其皆不得於親,而有親親之義者乎?尙容曰,高子所謂怨者,直非怨之意也。孟子以舜終慕答之,蓋非怨也,而慕之者也。缺二行激水之過也。尙容曰,不然。水自安流,而石使之激,親有小過,而子激其怒,磯字,當比於子道矣。上曰,石自在於水中,水乃過而敢激,磯字,當比於親道矣。欽曰,不可磯之意,蓋言不使激怒也。上曰,親雖有大過,豈可使激怒?只當哀痛切迫而已。
講訖,申欽進曰,今年賊情,雖未知其必來,而偵探來報,所言有異,體察留駐之意,蓋爲此也。自上不許,雖爲上來,若有警急,則所當下去,領相之意,亦欲其留駐矣。上曰,留駐便當,然料其距京不遠,來而復往,無妨。上曰,大槪形勢,何如?欽曰,昨見馳報,韓賊之投胡,的矣,而但未知賊聽韓賊指揮,必爲來犯否也。防備虛疎,以此爲悶,且將士無所恃,每達於狀啓中矣。尙容曰,近來邊報如彼,天變疊見,故都下人心,騷動尤甚,古人云,民心之搖,慘於敵國,賊之來犯,雖未可知,而國內人心如此,防寇之策,雖曰緊重,而莫如鎭定都下人心,人心旣定,則雖賊來犯,有何憂乎?敵方晏然,而人心搖動,此最悶矣。欽曰,雖有大變,朝廷士大夫,自可知之,而進言於君上而已。近來人心,異於古昔,兒童走卒,本色之外,添出訛言,以至搖動,此亦世變。上曰,古則人心淳朴,未經世變,故雖有天災,民不知憂,今旣如傷弓之鳥,不得不然,大槪,上失其道,民散久矣。弘胄曰,人心已變,胥動無形之言,以至疑亂,必思鎭定之策,近有求言之敎,大夫草野,皆陳切實,採施似當。欽曰,旣已求言,採施,則必有其效矣,且別有備忘,使臣等薦才德之人,臣等見此,莫不感歎,臣意以爲,反正之後,先朝舊臣及知名之人,靡不收用,自公卿至於庶官,草野宿儒,旣盡招擢,此外雖有小小知名之士,不過該曹之用,豈關於朝廷得失乎?臣故不敢達。竊念六卿,專管國事,三公之道,異於古昔,有大段事,問議而已。政事得失,六府細事,無所與知缺二行則問財用,雖非方在其任者,隨其才局而問之,雖無才局,有稱雅望者,稱强直者,亦當用以鎭俗,採其言語,且無求備於人,各以器使,俾盡其能,則於國有補矣,我國例以時望,備數任使,故有僨事之患矣。上曰,知人則哲,哲王猶病,豈可易爲乎?須勿泛論,試言可用之人,不必草野隱逸,亦當薦在朝之人。欽曰,此事,當進封章箚子,而今旣入侍,敢玆上達,宰相中張晩·徐渻·李弘胄知兵務,武臣中申景禛·李曙·具宏等,亦知兵矣。財用則沈悅·金藎國,經術則鄭經世·吳允謙,强直則金尙容兄弟,而尙憲之文章可用,李植·張維·趙希逸輩,亦其文章可用,崔鳴吉爲國事盡心力,隨器使令,必各盡其才能,年少之輩,則倉卒未敢上達,而近來立朝之人,居多秉心之直者,必於迎合上意觀之,則可知其邪正矣。勳臣等有大事,亦當咨問,今之獄事,大將雖無身過,而以其有不近之語。且以臣之箚子遞職,故有愁戚氣色,若令和協,則於國事宜當,臣自少有病,曾在先朝,小務亦不敢當人,豈不自知?如治民·治兵等事,素乏見識,一無當任之事,居此高位,日夜憂悶,雖遞此職,而國若有難,則豈避水火?久忝相職,以此凜凜,此非循例引退也。且首相,當任國事之人,而以病臥閤,必得相臣,當任國事,如臣駑劣,恐僨國事。上曰,年少人中,誰可用者?欽曰,年少之人,臣不得見,臣之儕輩,已盡衰老,雖聞年少之名,未得磨礱諳練,故造次不敢上達,第各有長短,隨器以使,則於國有補,先朝昇平,崇尙文敎,故德馨·恒福,自少知其可用,終得其效,年少中,若有器局,則如此用之,可也。上曰,用人之道,無求備於一人,當棄短取長,而必有才德兼備者,此爲何人?欽曰,兼備之人,自古罕有,豈可容易上達?年少之人,須尙直氣,士氣者,國家之棟梁也。表奬淸直,則缺二行致太平矣。且風俗不美,則雖有淸直,而莫見其效,上若躬行,則中人以下,如草偃風,俗自美矣。近日求言,中外想望,國家實事,莫如擇銓曹之官,六曹郞官,擇其首望,而未知天點,落於何人?臣意三望,必爲盡擇,且一人所見,未能周知,必爲冊子,錄人名而用之,昔者李吉甫,自外爲相,求於友人,使薦賢才,而吉甫盡用,人皆稱美矣。上曰,用人非但任銓官,大臣,若見可用之人,隨才除職,可也。欽曰,有來問之規,則臣等當言而無此規,不敢矣。又曰,近來事大之文,當激勵成就,如李睟光者,已老,近將揀擇書堂,雖未能賜暇湖堂,而在家亦當賜暇,以其朔製,厚賞激勵,如武將則預爲培養,臣曾在銓席,未知武將,問諸人而用之,雖或不合,而耳目必廣,今之武將,有一弊瘼,廢朝時,若以罪過失其聲價,則不爲收用,貪可使,佞可使,此兵法也。李舜臣,自爲權管時,柳成龍拔擢矣,近來武將,不見宰臣,未可知也。上曰,何以然乎?欽曰,風俗自爾如此,大槪相臣,未得其人也。上曰,武將中緩急可當一面之人不多,大臣當察,預爲培養,危亂之時,渠亦知其當任,朝廷有所恃矣,例如臨渴掘井,以致僨事,此當察處也。尙容曰,申欽亦達矣。當此人心未定之時,自上勳臣等,曾於潛邸,交結以義,成宗社之大功,所當親信此人,金自點·沈命世,言雖有罪,而當危疑之際,必爲收用,國若有亂,必死於事,不可如彼疎遠。且朴炡·兪伯曾,年少生疎,言事有過,而此亦勳臣非爲私也,爲朝廷國家而言之也。至於補外,人情未安,旣已施罰,徵召置內,則補闕·拾遺之責,必在此人,若爲斟酌收用,則似是國之元氣,而鎭定人心矣。上曰,今日之憂,只在朋黨,黨論不息,則國家危亡,不得不施罰耳。尹順之曰,朴大恒事,以難明爲敎,赴西臨迫,若不圖換,豈爲此任?銓曹雖不知之,而渠必圖之。且濟州判官必擇。缺二行又啓曰,雖曰難明,而若係紀綱,則必治其罪。上曰,事涉難明,不可繩以重罪,遞差,可也。又啓曰,本院淸寒,素無下人,且雖或定送,而皆爲厭避,不成貌樣,分撥朝報,未得趁期,臺官體面,漸至削弱,前者皂隷,多爲減省,李顯英,曾已上達,而有過詔使復設之敎,故不避煩瀆,請使該曹擧行。上曰,國儲蕩竭,極矣,稍待爲之。
生員臣禹永承等上疏,伏以爲國之要,莫過於崇儒重道,而重道之要,亦莫過於追奬先賢,以寵榮之也。先正臣趙光祖之忠孝道德,昭在人耳目,爲東方儒學之宗,卽一國定論,萬世公言,而聖明之所深知,固不假臣等之贅說也。仁廟大王,洞慮幽冤,至於宣廟祖,尊爵贈諡,斯文有托,士林增氣。今我主上殿下,銳意文治,崇儒重道之意,藹然於經席,講論之際,其先朝追奬之典,益顯於今日,而先正道德之光,復明於盛世,蓋可知矣。士子及朝紳之有志於斯文者以爲,趙光祖道德之宗,表率宜急,至於遊息之地,亦建書院,爲後生矜式之所,華扁大榜,顯耀無極,惟此龍仁之深谷里,卽其先壟也。手植之松柏,居廬之舊址,宛然如昨日,終爲體魄之所藏,臣等追慕遺風,不量綿力,俎豆缺二行祠宇者,輕重自別,而猶未蒙朝廷賜額之恩,無以聳動儒林,振起文風,豈徒臣等尊奉之意未彰?抑亦朝廷崇奬之美未宣。此臣等所以夙夜不忘,昧死叫閽者也。伏願聖明,特命有司,亟賜扁額,以示寵榮先賢之盛恩,激勵諸生向道之微誠,則今日蒙學之士,孰不鼓舞於殿下文敎之化哉?謹昧死以聞。燼餘
上在慶德宮。停常參·經筵。
下直,全州府尹元斗杓。
金蓍國啓曰,明日常參·經筵,取稟。傳曰,只晝講。
傳曰,完豐君李曙,明日晝講入侍。
李植,以都摠府言啓曰,今日入直軍士,當爲中日習射,而王世子入學相値,退行之意,敢啓。傳曰,知道。
傳于李植曰,今此李敬輿所進平安道沿邊形止圖,令備邊司摹謄後還入。
金蓍國,以錄勳都監言啓曰,以議政府啓辭,府奴小伊知,削去勳籍事,捧承傳矣。缺二行孝孫難免誣罔之罪,不信孝孫文書,而徒信政府之言,遽削勳臣管下之人,其在事體,甚爲未安,敢啓。傳曰,知道。不無冒錄之弊,詳覈處置。
李植,以軍器寺言啓曰,平安監司狀啓,備邊司啓請石硫黃,令該曹量宜下送事,蒙允矣。石硫黃,本非貢物所納,平時則昭格署洞,有硫黃庫,埋置生硫黃,待其繁殖,年年採用矣。亂後庫間毁破,雨洗陽曝,絶種已久,遺儲乏絶,勢難優送,先將五十斤下送,前日硫黃庫造成事,啓請允下,日月已多,尙不擧行,軍務重事,稽緩莫甚。請當該監役,從重推考,必於冬前,使之完畢,何如?傳曰,依啓。
掌令辛啓榮來啓曰,臣等將廣州牧使文希聖,不可一日仍畀重寄之狀,已盡論列,而聖批,以此時守令,不可輕遞爲敎,臣等竊惑焉。希聖,以偸生奴穴之人,擢授畿輔重地者,專爲致力於山城,而到任之後,尸居其職,奸吏橫挐,賦役不均,闔境怨苦,官事日敗,至於詔使時,銀價,令防納人出入民間,任意濫捧,民怨日甚,脫有緩急,將無以得力,其可以守令之輕遞爲慮,不念他日僨事之患乎?請勿留難,亟命罷職。答曰,已諭不允。
獻納尹順之來啓曰,朴大恒事,論之已盡,而未蒙夬兪,臣等竊惑焉。如出身赴西者,則雖有除職之人,在於令後,則遞任發送,獨於將官,臨行圖免,可乎?紀律若行,則訓鍊都監,亦宜請遞濟州而仍令赴西矣。請勿留難,亟賜一兪。答曰,已爲遞差,勿煩,可也。
辰時,太白見於巳地。
以社稷參奉金重器上疏。答曰,省疏具悉。深嘉爾愛君之誠,疏辭,予當體念焉。燼餘
上在慶德宮。停常參,只晝講。
金蓍國啓曰,明日常參·經筵,取稟。傳曰,只晝講。
又啓曰,明日晝講爲之事,命下矣,而儒生殿講,明日爲之,晝講,何以爲之?且殿講命官,何大臣進去乎?敢稟。傳曰,晝講停,右相進去。
傳曰,北兵使申景瑗處,遣內醫看病,相當藥物,亦爲下送。
傳曰,世子入學時,有論賞前例乎?考啓。
掌令辛啓榮來啓曰,文希聖事,論之已盡,而聖批,以已諭不允爲敎,臣等之惑,滋甚焉。希聖,以偸生奴穴之人,擢授畿輔重地者,專爲致力於山城,而尸居其職,官事日敗,令防納者出入民間,任意濫捧,民怨日深,脫有緩急,將無以得力,其可以守令之輕遞爲慮,不念他日僨事之患乎?請勿留難,亟命罷職。答曰,依啓。
午正,上御資政殿,晝講。入侍,特進官李曙,同知事徐渻,侍讀官金南重,檢討官朴潢,記事官黃㦿·睦性善·金光爀,講孟子告子下篇,上讀前受音一遍,南重進講自宋牼將之楚止明辨之也。上讀新受音一遍,大文釋一遍,南重講論旨義曰,罷兵休民,欲說二主,其志則大,而不以仁義,但以一箇利字,上下交征利,則急於危亡,必須懷仁義而相接,乃能臨患亂而不棄,此章之旨,與何必曰利之篇,同矣。上曰,秦·楚構兵,在於何時,而其君爲誰?南重對曰,秦·楚相攻,殆無虛歲,宋牼出處,註亦未詳。上曰,牼也,遂其意乎?渻曰,如許事,可考於缺二行潢曰,只當以義理言之,豈可先出利心,而冀其苟合乎?李植曰,聖人行一不義,殺一不辜,得天下猶不爲也。此是正大規模,而以管仲爲小者,亦以枉尺直尋也。程先生曾言范淳仁曰,事官長如事父兄,待同僚如待兄弟,使百姓如使奴僕,其後淳仁,値同僚之死,行犒士之擧。程子責之曰,一號令間,宜使知將卒之分同僚之義也。宋人,以是言爲迂闊,而門人則曰於此一事,可見經世之大志,語意明白,令人聳動。渻進曰,戰國之時,互相攻戰,視仁義爲何如物,而孟子,猶且惓惓於王道,當今之時,惟當行仁義而已,不可爲苟且事也。至如兵事,雖曰不厭詐,而譎而不正者,亦不宜行之也。目今奴賊猾夏,論以大義,揆諸私情,俱可恭行天討,而但懷侵我之懼,不思勦征之策,臣爲主兵之官,只爲私語而已。於義理實未安,懷愍陷賊之時,張駿發兵,人皆義之。今若奴兵迫於皇城,則未知我國,何以爲也?所當渡江繼援,而如此事,專不預爲思量,臣意以爲未安。上曰,卿言,是矣。賊若深犯中朝,我國豈可安坐?第無伐賊之氣勢,未知何以爲也?曙曰,使臣往後,未聞消息,毛營通報,亦難得見,雖犯廣寧,而無可知之路矣。上曰,賊若深犯,則必發一枝兵,向我境,卽此可知也。渻曰,於臣淺慮,亦然。上曰,觀其形勢,今年必不坐於遼·瀋。植曰,其勢必動,晝夜若臨敵,非安居之志也。上曰,天下擧兵,西獺助順,此豈非臨敵時乎?賊必朝夕待變也。上曰,以此觀之,似非大賊,毛將所送軍兵,至入缺二行近來通報,異於前用兵之事,專不顯書,中朝消息,漠然不知,毛將處必有眞題本,多給人情,貿來宜當。李曙曰,臣本迷劣,於推鞫時,應晟,爲無理之語,只欲辨明,而語犯相臣,每俟譴責,尙帶職名,尋常惶恐。上曰,問于大臣,固已不可,而引以爲證,尤不當也。大槪,有告兇賊之情狀者,則詳問而已,久不上變,則陳箚而已,顧不爲此,而乃曰雖有此事,朝廷不信,至爲臨亂血戰之語,眞僞之間,任其自告,於卿等有何所關,而有若以誣告,歸咎於卿等,是何言也?曙曰,人情,豈欲干預,而近日事勢有異,聽聞驚駭。臣請從實上達,閭巷自前有兇孽之徒,連續不絶,雖知其不能稱兵,而犯上不道之言,則有之,臣當痛惋。且當天文示警之際,得聞此語,應晟,若言我欲告之,則當如上敎,而渠輩無直告之意,中心自動,欲爲詳知,如此之際,以致如此之事勢,蓋渠之所言,只以口舌,難可明據。且自別逆賊緘口而死,則朝廷輒謂無辜枉死,故欲待事變之著,而敢爲血戰之語,其間事情,不過如斯而已。太平無事之時,若聞此言,則必諉諸妖妄,而屢經變故,天文示警,故臣心不勝驚動,縉紳中借重之人,則臣亦知其不近,眞是謀逆,則豈於初見言之,雖有疑慮,而旣聞大事,不敢不達。且陳箚之時,亦不當擧論大臣,而自不覺言語間及之也。又曰,臣往審山城,則門役已畢,女墻垂成,城中器械,方使收拾,而外方僧軍,雖有落後者,已於過月一日,停役移文,使不上送。上曰,牧使治民,如何?曙曰,其爲人良順有智,蓋廣州,近於京城,士夫農庄,盡在其地,雖便於小民,而不便於此輩,多有掣肘,未能彈壓,以是難展其才矣。缺二行有智足爲,而起廢莅任,人不忌憚,李一元,則猛烈無所憚,杖鍤風雨,不廢看役。李植曰,文希聖·李一元,皆是被俘之人,故向日不得與兩班同坐,南漢重地,爲其將領,人皆輕之,今聞曙言,果不能彈壓矣。且以看役,常在山城,必有礙於治民之事也,何必武臣?以文官有才望者,送之如何?上謂李曙曰,卿於南漢,終始擔當,若至改差,則試言武士中可用之人。對曰,臣亦未知誰可堪此任,而曾見柳秠,爲人强猛,可合矣。但如李植所達,雖送文官,恐或無妨。上曰,柳秠,曾任義州,不能善治云矣。曙曰,臣雖未詳知,而聞其老母在堂,方寸憀亂,不能專一於國事云。又曰,近日號牌之事,或以謂富國强兵,必由於是法,或以爲因此一擧,必至於潰亂,論議尙不歸一,故無擔當者矣。上曰,號牌之法,雖不得於公私兩便,而當初完定,旣已爛熟,若有橫議之人,則當治罪,苟從姦民之願,遽爲中止,則國家號令,安所行乎?曙曰,商鞅立法之初,先示其必行不撓,今之異議,不信國令也。所當不動行令,而若有其中尤甚者,則嚴治其罪,可以行令,臣爲號牌廳堂上,請詳陳之,良人子及流移之民,此最難處,而今聞隨其所願,不定額數,則渠輩亦以爲便。臣意,欲各從其所願,斟酌定役。且寬其期限,以待鍊業,閑良餘丁,亦姑勿問,而有役之人,先爲整齊矣。上曰,此事本欲如斯也。第以京中言之,閑丁之數,甚少,必是盡投於歇役。渻曰,以臣所見,願屬於觀象監者,甚多,閑良之數,豈其小乎?上曰,如此輩,皆托名目,不稱閑丁,忠義之數,亦甚多矣。渻曰,忠義口傳之事,若因請囑,循例着署,則缺二行上曰,若是其多,必須査正,而勳府啓辭以爲,無冒錄之人,未可知其意也。李曙曰,本廳今但造牌而已,苟有査正之擧,則郞廳之任,不可遷動,近日郞廳,盡爲遞易。只令出納文籍則已,欲成頭緖,則不宜付諸等閑之人,勿爲遷動,宜當。上曰,此後郞廳擇差,勿爲遷動,如是之事,須自本廳擔當爲之。渻曰,閭閻之人,以爲此法,不可行者,蓋不信國令而然也,自古行法,豈人人使之也?商鞅之事,雖不足道,而其時言者,或有初言不便,而終謂之便者矣。下三道土豪人,畏之如畏賊,漢時郭劇之弊,大矣,今亦互爲訛言,以致搖動,此法不行,則國家號令,無所施矣。臣旣年老,久見世情,令出多門,皆欲毁棄成法,臣意,專任李曙,不必留置堂上。上曰,此知要之言也。渻曰,曙於國事,無不盡心,責成一人,必有成效。又曰,立法之初,必須嚴猛,不可循常。上曰,稱以私奴投屬者多,國勢如此,安得不弱?逃故之數,則明査之後,所當次次充定,當事之人,着實爲之,可也。渻曰,充定之時,兩班則爲奉足,常人則定正兵,可矣。李植曰,上番軍士定送各司之規,最是無謂,前臣所謂規例者,蓋言如此事也。官員不知胥吏,專主任意使喚,無所不至,待遇如此,難望得力,必須大變通,而使無此弊也。上曰,公然爲一役軍,此甚無謂也。曙曰,上番軍士,不堪其苦,太半代立,禁中軍士,不當如此,而愈往愈甚。上曰,代立之弊,近來尤甚,兵堂何以不禁乎?渻曰,其弊已久,難可猝變,誅之則不可勝誅,而循例禁斷,必不聽從,號牌若行,則如此之弊,亦當自革。上曰,如此之事,豈必待號牌之行乎?預爲禁遏缺上曰,主兵之人,則預講備內之策,居外之臣,則盡力捍禦之事,各有所管,苟擧其職,則豈復有憂乎?不必爲□奇之法,宜行職分內事而已。曙曰,昨觀李敬輿所進地圖,邊上兵糧,蕩竭無形,不料若是其甚也。當事之人,雖欲盡心,而無物役,何能爲乎?臣意以爲,必須大振作,或爲合一爲二之擧,然後可以有成,循常塗轍,難祛弊瘼,至於六曹之官,亦隨例玩愒矣。上曰,此由不得其人,人君於大小庶務,豈能盡爲摠攝乎?只在得人委任而已。植曰,當今時勢,朝夕汲汲,賊若不出萬全之策,信聽逆豎之言,而猝有衝突之患,則如此玩愒,何能爲乎?防備之事,所當講定精勇之士,多有散落鄕曲者,召聚京中,似當。上曰,有名武士,自兵曹知委召聚,可也。渻曰,大臣之意,亦如聖敎,所當召聚,而但無住着取食之路矣。上曰,上來之後,必須給祿。渻曰,若非付祿之時,當使給料,而戶曹以難繼爲悶。上曰,國無數月之蓄,雖使智者當之,無措手之處矣。渻曰,國計板蕩,多有措爲之事,沈悅,今年宜在度支,而以病遞改。上曰,非不欲仍存,而累次辭免,恐傷體面,勉副之耳。渻曰,古者大司馬之任,專主征討,今則不然,但爲僉萬戶除拜文簿間奉行而已。如臣智慮疎拙,年齡且暮,固難擔當矣。張晩爲八道體察,方主兵權,凡干兵事,問於晩而處之,宜委任而責成效,臣曾以此意上達矣。曙曰,臣將出去,閱視畿軍,扈衛大將中無故者,請令摠領御營。上曰,宜令具仁垕,領率其軍。上曰,山城形勢,何如?曙曰,城外大山,環列高峻,而又有缺二行上曰,積糧而又得人和,則他日臨急,足有恃矣。上曰,大槪,以幾許軍兵,方可守之乎?曙曰,以古兵法言之,可用三萬,三分守之,而臣意多有險阻處,雖一萬可守矣。上曰,如此其多,何以繼餉?對曰,一堞必守五人,故如此矣。第當聚糧以待變故,而今者欲置水上田稅於城中,則金藎國,亦爲便當,臣欲於江邊,作倉儲峙,待開春無事,而輸來于京矣。上曰,其數幾何?曙曰,昨見領相,當受者二千石云,金藎國欲竝宣惠之米,以盈數萬石,而時不定奪矣。器械中弓矢,當自京中輸送,而鉛鐵丸,最未易備,欲賣弘耇家舍,而造成矣。火箭最重,而軍器寺,只有百餘,當作千箇,其工役,甚至浩大,且石硫黃旣盡,更無可得之路,自明年當納慶尙道貢物,須令戶曹,以此作木貿易而來,埋置而用之,埋置家舍,亦未造作矣。上曰,令該曹造其家,久矣,尙不擧行,極爲駭異。上曰,軍器寺,何如是板蕩乎?曙曰,貢物已減故也。上曰,不爲移定乎?曙曰,弓劍甚少,他物稱是,雖欲竭力而難爲,蓋貢物無移定之事,而下人無得食之路,故不從官員之號令,當此受敵之日,武庫如此,極可寒心。上曰,柳孝傑病勢,何如?曙曰,疲瘠已甚,氣息奄奄,且申景瑗,兩目不能視物,遠在絶塞,難於醫療,此亦可悶,此時兵使之任,旣難遞改,則相當藥物,及鍼醫下送,使之救療,似當。上曰,孝傑之病,有關死生乎?對曰,非特痰症極重,骨立已久,難望差得矣。缺二行上曰,非特前日有功勞也,前頭緩急可用之才,病勢如此,豈能差得於數月之內乎?曙曰,此是海西土疾,邊潝·柳琳所患之症,亦皆類此。上曰,孝傑驍勇絶倫,突擊之將,難得斯人。曙曰,果如上敎,而病勢若此,可悶。
領議政李元翼,伏以臣老耄已甚,神思聵亂,料理戎事,本非可堪,而身且病伏,未得出門,誓將閱兵,是何等事,而可以招聚私室,而爲之乎?邊上情形,近頗殊常,事變之作,未卜遲速,曠廢職務,淹延時日,臨急致誤,後悔難追,旣有勿辭之命,而出不獲已,敢復瀆擾,無任惶悚之至。伏乞亟命遞改都提調,以便公私。取進止。燼餘
上在慶德宮。以儒生殿講,停常參·經筵。
金蓍國啓曰,明日常參·經筵,取稟。傳曰,只晝講。
傳于金蓍國曰,明日晝講,停。
金蓍國,以吏曹言啓曰,承旨有闕,政事,何以爲之?傳曰,明日爲之。
李植啓曰,兵曹郞廳來言,今日闕內夜擲奸云矣。傳曰,知道。
下直,別害僉使任用賢。
傳曰,今下弓矢,任用賢給送。
金蓍國,以弘文館言啓曰,當此逐日開筵之日,本館長官曠闕已久,請於今明日差出,何如?傳曰,依啓。傳曰,殿講居首幼學朴震弼,直赴會試,之次進士金泰基,生員李穎達,給二分,生員權寏,幼學辛以剛,給一分,進士崔文漢,幼學南益,各紙四卷·筆四柄·墨三笏賜給。
金蓍國,以禮曹言啓曰,獻陵碑石,龜趺頭頸破打處,暫加雕鐫,作縮龜之樣事,曾因大臣啓辭,本曹覆啓,郞廳發遣,方爲始役矣。伏見郞廳成汝寬,馳報本曹公事,則與石工相議,皆以爲,經火之石,本不可雕鐫,而今玆龜趺碑體,燒火殘缺,若就此修改,則非但龜體隨釘破碎,碑體亦將動撓頹壞,決難下手云。自郞廳不敢容易起役,亦不可擅自停廢,將此曲折,從長啓稟云,經火之石,若難輕易下手,則必須改用他石,然後可作龜趺,而但改造之際,碑石片片破碎,則極爲可慮,元碑,乃二百年舊物,一朝改以他石,亦甚重難,龜頭雖折,不爲大段未安,姑爲仍存,勿改無妨,大臣之意,亦然,何以爲之?敢稟。傳曰,依啓。
政院啓曰,殿講之規,課程至嚴,必經學淹貫之人,方許擬望,至於庸·學二冊,卷帙至少,初學小生,皆能輪誦,自前例以庸·學,不許懸上,曾前時讀,雖有之,不爲擬望,而今此殿講時,多以庸·學,懸錄擬望。臣等不及致察,恩命已下,言之亦晩,今後勿用此事,言于館學,何如?傳曰,依啓。
李植,以義禁府言啓曰,以江華光海入接家舍頹圮處修理事,禁府郞廳授開金,明日發送,而以勿爲遷徙,卽其所接處,推移修理之意,京畿監司·江華府尹·別將處,竝爲下諭,何如?傳曰,允。
傳于左副承旨李植曰,昨日筵中,兵判徐渻以爲,我國之於天朝,有君臣父子之恩義,若非皇恩,旋卽恢復,未可期也。今奴賊猾夏,若或迫近皇城,則未知國家,何以報答云云。旨哉斯言,正矣斯言,天朝若徵兵討賊,則遵依勅命缺二行徵發天下之兵糧,再造東韓之恩,何可忘乎?大義所在,强弱難顧,其令廟堂豫講赴援之策,以答皇恩之地。
正言李時稷來啓曰,設官分職,各有所司,小各司官員,雖似微末,不可不愼簡,而近來銓曹,專不致意,苟充者多,物議譁然。請令該曹逐日開坐,勿論新舊除授,一一牌招,講問其職事,察視其人物,其中不合者,公正澄汰,以淸仕路。答曰,依啓。
以領相李元翼箚,答曰,省箚具悉。旨哉,藥石之言,誠今日所未聞之論,終宵嘉歎,無以爲言,書曰,無有淫朋比德,惟皇作極,今之在廷之臣,或有甘心朋比,無意國事者,實是寡昧,不能作極之咎,予甚慙靦,反躬自責。噫,黨論不熄,危亡無日,豈不大可懼也?近來公道,爲私意所勝,以黨偏爲忠謨,以伐異爲正論,蔑有君上,惟護朋私,是誠何心哉?予亦常恐若此不已,則國家存亡,不在於外寇也。至於獄事,則亦如卿言,蓋惟彼失志之士,擧未免謀逆之人,噫,昔之失志者,僅阻淸要,今之失志者,皆陷桎梏,究厥所由,予甚怪焉。故告章一上,震駭則深,淑問甫畢,誣枉居多,欽恤未盡,亦予之過矣。予雖不敏,服膺卿言,毋負卿意,卿亦與右左兩揆,務恢至公,思祛此弊,以副國家生民之望。
以延平府院君李貴箚子,答曰,省箚具悉。卿言,是矣,予當議處焉。
以左承旨趙翼上疏,答曰,省疏具悉。所陳明理聽言等語,實予闕失,予敢不體行哉?且號牌爲法,出於不得已之計,非特爲國家地,實是欲救隣族之弊,非特欲救隣族之巨弊,抑亦欲均民役,而分苦歇也。僉意純同,皆曰可行,而令下之後,民猶不信,流言竊議。只待停罷,此雖失信之所致,抑亦浮議之所牽,此法中沮,則民益不信法令,國不爲國也,明矣。缺二行
以副摠管柳孝傑上疏,答曰,省疏具悉卿懇。卿宜勿辭,調理察職。
夜一更至五更,月暈。
晉陽君兼副摠管柳孝傑上疏,伏以臣自少從父任所,長於邊城,傷於水土,素患痰喘,惟是年富氣盛,弓馬爲業,不念積傷於中,轉成痼疾,數年以來,肥膚日削,飮食頓減,便爲羸瘁之人。去年春,隨在元帥幕下,不幸遭賊亂,露宿風餐,驅馳矢石之間,幾死者數矣,而賴天之靈,得有今日,稍涉安逸,舊症轉發,羸悴益甚,氣息短乏,見臣者莫不危之。頃者猥蒙寵擢,特授本職,感激鴻造,殞越無地,未死之前,不敢言病,庶幾奔走盡職,期效涓埃,而症勢沈痼,柴毁日甚。伏蒙恩暇,往浴椒井,而亦未收效,舊疾未除,新病又發,忽於去月念間,右脚浮痛,因成大癰,痛苦幾絶,冒呈辭單,再蒙恩暇。缺一行藥餌無力,差復難期。仍念臣犬馬齒少,際遇聖朝,名位已極,福過災隨,聖恩罔極,至於遣醫問疾,齎以藥物。臣於此尤不勝驚懼罔措,感淚自零,第臣所帶摠管之任,係是宿衛重地,不可久曠。伏乞聖明,俯諒危懇,特許遞免,俾專調理,臣無任瞻天望聖流涕殞越之至,謹昧死以聞。
領議政李元翼,伏以臣,老將死矣,遭遇聖明,日夜苦願,乞殘骸畢餘命於松楸,國運不幸,傾否無日,世道時事,日就險艱,聖明以臣爲先朝之老犬馬,不欲臣棄,不許臣去,眷顧益隆。臣非木石,寧不感聳,報效無路,惟有一死,罪己求言,聖敎懇惻,而病伏昏耄,亦無一言可以仰塞。竊念君心,爲萬化之大本,凡可以輔導君德,儒臣論之盡矣。防戍爲固國之急務,凡可以修擧戎政,將臣講之熟矣,缺四五字己聽受而體行,臣不復覼縷,抑臣之所深憂者,在於朝廷,朝廷爲四方之表,朝廷不睦,則治道無自而出,戰國時謀臣,有曰,群臣和,其國不可伐,蓋缺一,一則强,群臣和而一,敵國亦不敢謀矣。伏見聖明,龍興於十數年昏濁之餘,中外諸臣,莫不忻忻缺二行鑾輿,不日而旋軫,自玆以來,聖明勵精圖治,刑政號令,無大段差失,而國勢日至委靡,庶事渙散,莫可收拾,如泛舟中流,茫無畔岸。臣誠怪訝,徐究其故,今日朝廷,異於前日,人各異見,士各異論,情漸疑阻,迹漸乖激,觸事生梗,左右掣肘,袖手傍觀,任他壞敗。如是而望治,不亦難乎?國家之治亂,不過公私之分,公則一,私則萬殊,周臣三千之一心,公而已矣。惟在聖明躬先導率,澄澈本源,克去己私,恢拓公心,以臨群下,群下自然歸於大公之域矣。至於改紀之後,失利不逞之徒,不悔罪而怨國家者,或多有之,其匿形謀亂,固不可謂必無,朝廷之欲豫防於未亂,其意固善矣。但今日滿廷士大夫,多是惜名檢有志行之人,聖明御極,天命已定,皆願爲聖明一死,誰敢有一毫他意?以臣料之,必無此理,兇徒或借重藉口,或因嫌亂招,未可知也。其奸黠有深計者,或誣引士大夫,以亂朝廷,欲以傷國脈控國勢而後,徐爲之乘釁,亦未可知也。古語云,劃地爲獄,〈議〉不入,謀逆,是何等事,而兇徒含沙潛伏,架空鑿虛,指名播說,轉展流布,以亂人聽,人皆知其決不然,而亦不敢言,臣子一被此名,寧自死滅,復有何心,可以行世,指點朝臣,唯意所欲,人皆自危,惴惴莫保,復有何心,可以察職,欲進不得,欲退不得,狼狽窮蹙,處身無所,殊非聖世氣象。頃日聖明斷獄,洞燭情狀,夬釋無辜,儻在昏朝,其盡之矣。聖明之世,固不當以此事爲慮,而區區下情,不能自已,伏願聖明,亮察焉。取進止。燼餘
上在慶德宮。停常參·經筵。
金蓍國啓曰,明日常參·經筵,取稟。傳曰,停。
又以備邊司言啓曰,京畿監司權盼狀啓,據楊州地所捉漢人四名,自本司盤問,則所供如此,別單書啓,右人等,似無別情,令該曹覓給襦衣,差定譯官,押赴于接伴使處,使之解送都督衙門,宜當。如此異色之人,穿過內地,深入畿輔,而所經地方,任其行走,不爲禁斷,縱有賊牒潛來,亦必如此,極爲寒心。安州·寧邊·孟山·陽德缺
金蓍國,以吏曹言啓曰,世子入學時,有論賞前例,考啓事,傳敎矣。前例相考,則庚戌六月冠禮冊禮時,輔德李好信,弼善宋英耉,竝加資給啓下單子,明白,而入學則在同年五月,好信·英耉等,亦參於入學之時,而竝無可據公文,不敢援以爲例,敢啓。傳曰,知道。更爲詳考以啓。
又以戶曹言啓曰,毛都督貸銀畢償次,崔得宗下送事,已爲入啓,蒙允矣。依前例,自臣曹名帖,及禮單,磨鍊下送,而以本道所在米五千石,令餉臣輸納之意,令承文院措辭修帖以送,何如?傳曰,依啓。
正言李時稷來啓曰,文兼宣傳官朴慄,大論收議時,至以上自公卿大臣,下至韋布,不謀而同,是謂國是爲言,聞者至今憤惋,而被罪未久,復敍本職,縉紳之間,羞與同列。請命削去仕版。新除授韓山郡守李晫,爲人迂拙,曾爲僻邑守令,猶以不治見□。況此湖右,物衆地大之處,決非堪任,請命遞差,其代,有聲績文官,各別擇送。答曰,依啓。
有政。吏批,判書吳允謙,參判張維,參議李明漢,承旨金蓍國進。
吏批啓曰,弘文館闕員,今當差出,而擬望之人乏少,相避竝擬,何如?傳曰,允。
又啓曰,臣等聞前司諫尹知敬,於今月初二日上丁禫祭,服闋云。故副應敎擬望受點矣。今見京畿監司狀啓,則知敬禫祭,退行於十二日云。擬望之時,知敬未及脫喪,臣等難免不察,誤擬之失,惶恐待罪,尹知敬本職改差,何如?傳曰,勿待罪。且旣已除授,不必改差。
吏批,崔鳴吉爲完城君,鄭廣成爲左承旨,趙翼爲右承旨,徐景雨爲左副承旨,李植爲右副承旨,金蓍國爲同副承旨,金尙憲爲副提學,李元聃爲軍器寺正,渷爲坡城守,李潤雨爲舍人,鄭弘溟爲吏曹正郞兼司書,李□爲戶曹正郞,李爲禮曹正郞,李景奭爲校理,柳汝恪爲羅州牧使,李倬爲韓山郡守,李恪爲濟州判官,李敬義爲咸興縣監。
兵批,判書徐渻,參議金止男,參議金德諴,承旨李植進。
兵批,以尹敬得爲五衛將,李敏武爲天城萬戶。
夜一更,有霧氣。流星出羽林星下,又出狼星下,狀如鉢,尾長五六尺許,色白赤。燼餘
巳時,太白見於午地。夜一更,有霧氣,流星出羽林星下,入巽方天際,狀如鉢,尾長二三尺許,色赤。二更,月暈。四更,流星出狼星下,入南方天際,狀如鉢,尾長五六尺許,色白。春坊日記
上在慶德宮。停常參·經筵。
金蓍國啓曰,明日常參·經筵,及來二十一日,輪對日次,竝取稟。傳曰,只晝講,輪對停。
徐景雨啓曰,擲奸單子,與院上囚徒對考,則多有錯誤處,而諸上司囚放無常,迷劣下人文書修正之際,或致遺落,當推閱後治罪矣。但慶平君所囚金忠男,乃是仍私事擅囚者也,極爲非矣。請慶平君玏,推考。傳曰,知道。勿推。
李植,以兵曹言啓曰,親臨觀武才時,路下伏地者,卽是預差內禁衛,而其言十月等,例不給祿,有應受木疋,而兵曹不給,今年則願得木疋云矣。上曰,令兵曹量處事,傳敎矣。預差無祿,非今斯今,自平時卽然,癸丑年間,朴承宗爲兵判時,預差十月等給木一疋,而承宗旣遞之後,不給有年矣。臣等於都試之日,目見其衣食寒薄,預差等都試入格者,一等給木三疋,二等二疋,三等一疋之意,掛榜知委,前例所無之事,不可每人而給之,依此俵給,何如?傳曰,依啓。
傳曰,世子酌獻禮,及入學時執事官員,書啓。
金蓍國,以禮曹言啓曰,世子入學時,有論賞前例乎?考啓事,傳敎矣。本曹無可考前例,敢啓。傳曰,知道。
傳于金蓍國曰,社稷神室簷簾改排,先告事由祭祭文,何至今不入乎?問啓。回啓曰,此祭文,今十三日分排于吏曹佐郞李基祚,本院非不催促,而今始來呈矣。傳曰,知道。推考。
下直,興陽縣監高傅川,麟蹄縣監朴煥。
巳時,太白見於午地。
初昏,艮方東方,有赤氣如火光。燼餘
五更,月暈。春坊日記
上在慶德宮。停常參,只晝講。
鄭廣成啓曰,明日常參·經筵,取稟。傳曰,只晝講。
李植,以備邊司言啓曰,前縣監林垍,全羅巡察使從事官稱號,管餉事,入啓,蒙允矣。垍,時無職名,令該曹付軍職,使之察任,宜當,敢啓。傳曰,依啓。
備忘記,傳于政院曰,昨日海平都正佶,來自杆城,備聞疾病,予用矜慼,達宵無寐,今觀檢閱睦性善等疏辭,顔厚忸怩,無以爲心。噫,仁城,雖曰不無獻議之罪,其時之事,實出於怵禍,竄謫遐荒,亦過半歲,放釋還家,豈非情法之俱行乎?且仁城,思戀老母,日夜呼泣,病入膏肓,已至難醫云。若或外感瘴毒,內傷悲慼,終至不救,則予以何面復入先王之廟庭乎?欲爲放釋,俾還厥家,此意問于大臣以啓。
正言李時稷來啓曰,伏見睦性善·柳碩等上疏,大槪,臣等不勝驚怪焉。珙也,當大論之時,敢爲臣子所不忍之說,得罪倫紀,宜伏常刑,而聖心親愛,恕而不治,及至屢出賊口,爲一亂階危疑之際,不得已略加譴謫,殿下處變之道,可謂得矣,有何不明之失乎?至於逆獄之出,果爲不幸,而旣已上變,不得不推鞫,有罪者罪之,冤枉者釋之,治獄之擧,如斯而已。新進小生,不知是非,惟以沽直爲意,發此怪妄之說,豈非可惡之甚乎?頃者相臣,以士論携貳,人心危懼,爲深慮,進箚陳戒,其言無以加矣。殿下極其優答,以闢言路,此輩恃以無恐,恣言不忌,眞所謂癡人前,不宜說夢者也。其言固不足恤,而國是之靡定,朝著之不靖,未必不由於此,不可不深惡而痛絶之,請命亟焚其疏。京各司私主人防納刁蹬之事,爲一國巨弊,而無以救之,可不痛哉?今年則穀物甚賤,木布踊貴,而自大同設罷之後,防納刁蹬之輩,倍於前日,外方之民,不勝怨苦,穀賤妨農,正謂此也,雖不得大段變通,亦不可任其所爲。請自今貢物價布,備給私主人之數,令各道監司收捧成冊,翌年三月內,無遺上送,令戶曹時其物價缺二行兵曹佐郞洪霫,曾爲赴京使臣,多有不法之事,至以自己奴子爲軍官,濫雜極矣,至今人言未已,西銓郞選,不可仍授,請命遞差。答曰,依啓。睦性善等所陳疏辭,實是讜論,爾等斥之以怪妄,爾等之意,殊未可曉也。焚疏之請,亦甚無謂,不允。貢物價布成冊事,痛禁防納,則自無刁蹬之弊,價布多少,非朝廷之所可論也。勿爲煩瀆。
以檢閱睦性善,副正字柳碩等上疏,答曰,觀爾等疏章,言論出人意表,若非忠直之士,何以至此?有臣如此,予無憂矣,噫,鄭蘊之言,實是讜論,而予不能用焉。文晦之招,明有疑端,而予未能按律,爾等所謂不明之致,亡國之道,不亦宜乎?予當體念而自警焉。
午正,上御資政殿,晝講。入侍,知事金瑬,特進官張維,參贊官鄭廣成,侍讀官金南重,檢討官朴潢,記事官黃㦿·具鳳瑞·睦性善,講孟子告子下篇。上讀前受音一遍,南重進講,自孟子居鄒至禮意不及其物也。上讀新受音一遍,大文釋一遍。南重講論旨義曰,凡交際間,禮義爲大,故聖人於此,權衡輕重,毫髮不差,不往見者,亦不屑之敎誨也。非徒交際爲然,人君待士,不可以餽遺爲禮,故繆公待子思,極矣,而君子以爲犬馬畜也。上曰,不誠享而受之,不害於義耶?南重曰,禮有幣交之誼,故初則受之,後不報矣。潢曰,以幣交,禮也。故孔子受陽貨之豚。
講訖,金瑬進曰,前日讀書堂揀擇事,命下矣。學士缺二行上曰,大提學,當自爲大臣,豈必有如此事乎?瑬曰,揀擇學士甚難,必須有文章藻鑑。且大臣中有曾爲主管者,臣敢云云。又曰,壬·丁之間,南方死節者,雖有表表可稱,而兵戈搶攘之際,國家未得一一褒賞,令當道方伯,詳査啓聞,褒贈賜祭,則南方人心,必激勸矣。上曰,向時三綱行實甚多,此外又有之耶?瑬曰,其時缺不行,因緣請托,人多怨之。廣成曰,此事,分付于禮曹,使之移文査出以啓乎?上曰,下諭爲當。上曰,各道有節行者,常啓聞,而禮曹無褒賞之擧,何也?瑬曰,遠方之事,雖曰難知,而适變,士人扈從者,甚多,其時承傳所錄之冊,多有疎漏,政院亦不能擧行,下于備局,盡爲査出,書啓後,更奉承傳,爲當。上曰,依啓。言于西銓,隨才盡用,爲可,近來如此之人,似忘之也。瑬曰,近來武士,尤爲失心,臣曾在兵曹觀之,用人以功,則有才者怨,以材則有功者怨,不幸國家有變,前後有功勞者多,近聞兵曹,以公道取有才,故有功者鬱抑云。凡賞罰不均,則一體之人不平,卽人情也。每欲仰達,而猥濫不敢,大駕南幸之日,臣忝司馬,主治兵,故曾知尹璛,於其時拿來,卽蒙全釋,渡漢之時,凡事擔當,其後將帥,皆有句管之事,獨璛,扈駕立夜巡軍,奔走之勞,最於諸將,事定後,如李溟等,有加階之命,而璛獨未蒙其賞,人皆怪訝矣。上曰,當依他行賞,而赦其罪,使之扈駕,故論賞時不及矣。瑬曰,若云一毫有疑,則其罪重矣,若云曖昧,則論賞時,以此事不及,大未安矣。又曰,李貴箚子,三十八人一時行刑之事,願爲査覈伸理,其意甚美,其時賊招,以爲相應,而叛報卽至,故人心惶惑,恐有其夜,從中作變,缺二行若爲明辨,人心必快,旣下禁府,當回啓,而此是缺三四字上曰,何以爲之,則可以明査乎?必須善爲。瑬曰,其時推案,俱在矣。但據方外之議,以爲某某曖昧,則與賊招輕重有異,此甚難處,當與大臣相議爲之,方外之人,未知其時曲折,以爲國家失刑,不問論斷,而事勢蒼黃,不能從容。上曰,其時無辜之人,必多,到今思之,非但矜惻,以爲過擧也。瑬曰,臣亦於其時力請,到今思之,若有無辜,則是臣罪也。每以爲悶,貴之論箚,其意甚美。
檢閱睦性善,承文權知臣柳碩等上疏,伏以臣等,伏覩頃日下政府備忘記,引咎自責,求聞直言,辭旨懇惻,有足感動人者,此實出於殿下之至誠,而非爲虛文也。凡食殿下之祿者,豈忍愛惜身軀,有所忌諱,而負殿下乎?近來非無進言之人,而擧皆以浮辭謾語,但爲塞責之地,未聞有一人直斥殿下之過擧,盡言朝廷之得失者。噫,人心至此,殿下之國亡矣,臣等不勝痛惋焉。臣等雖甚駑劣,本無知識,而惟愛君憂國之心,則臣等亦得以有之,安敢默然而已乎?伏願聖明垂察焉。臣等竊念,今日所當言者,非特一二,而累殿下淸明之德,啓國家無窮之禍者,有二焉。以前仁城君珙事言之,朝廷之所以竄逐珙者,以何罪名耶?缺二行珙,無罪也,無罪而猶且竄逐者,徒以天下之事變無窮,末世之人心難測,過生疑慮,以爲防患之策,是不過心懷恐懼,見事不明,自不覺其陷殿下於不測之地,其亦不思之甚也。旣以名出賊口請罪,則所當終始不背其辭,而及夫聖明洞燭,一意牢拒,則乃援殿下不得不從之說,竟售其計,而殿下亦不得不從焉。噫,殿下之明,獨不及此者,何耶?昏朝殘忍,禍及至親,是殿下所嘗目擊而酸痛於心者也,殿下乃復行之於今日耶?一國遠近之人,莫不驚歎,以爲聖明朝,亦有此事,豈可家道而戶說,以諭殿下終始保全之意耶?臣等竊爲殿下慼焉。昔漢淮南王長,謀叛發覺,文帝寬不忍罰,只遷之蜀,而袁盎,猶謂淮南王爲人剛,有如遇霜露行道死,陛下竟爲以天下大,不能容,噫,殿下之庭,豈無一袁盎耶?光海初年,有臨海之獄,當時大臣及士大夫,多以全恩爲說,今領議政臣李元翼,亦其一也。逮珙之事,雖以元翼之忠亮剛直,終不敢開口一言,豈今日時勢之難,反有甚於曩者耶?以殿下之明聖,亦必有悔悟於此矣。以近日逆獄之事言之,人臣之極惡大罪,莫加於叛逆,苟有一毫將心,則固不可一日容息於覆載之間,告變者,亦苟有一毫不實之狀,則其罪惡,與叛逆同,臣等未知文晦等所告,殿下以爲實耶,不實耶?臣等嘗竊聞鞫廳之言,賊應晟之招,有一宰相勸出,故出之,臣等實爲當事者,不勝靦顔焉。晦等,敎誘無賴,首發謀逆之心,旋掩奸狀,以餌告變之利,先以巧舌,驚動人聽,聽之者急於譏察缺二行悼公議領其告變者,夜就一勳臣家,欲議定其告變之說,則其勳臣以爲,人有告變者,自當上聞,而鞫于殿庭,豈可自私家鞫問,然後乃爲告變乎?我則決不可從也。遂不與相接,而退之云。設或有謀逆者,而旣得知之,則不可掩置而不速告也。此則數月之前,人皆傳說曰,告變不久當發,而某人某人,當入於逆獄,及其告變援引之人,果與傳說者,相符,此不亦極可怪也耶?其斬國家之元氣,失臣民之所望者,其禍殆過於逆适之變矣。何則,逆适稱兵犯闕,此實我東方所未有之變,而幸賴天威震疊,一朝蕩掃,則中外相慶,奠枕可期,今此之獄,則無時可已。閑散者,目之曰謀逆,言事者,目之曰謀逆,見忤於權貴者,目之曰謀逆,抱才而不售者,目之曰謀逆,人皆狼顧脅息,危懼遑遑,坐待死亡之無日,氣象愁慘,有識寒心,殿下深居九重之中,何得以知之耶?殿下若不痛塞此路,則亡滅之禍,可翹足而須也。鳴呼,凡玆數者之事,實由於殿下之不明,臣等請試言其槪焉,夫是其是非其非,而見得洞透,無有不照者,乃所謂明也。殿下知珙之無罪,而經歲請罪,則不能以無罪而不從焉。殿下知獄之不實,而勢有所難,則不能詰告變者不實之端焉,殿下,其可謂明耶?鄭蘊之論珙,殿下奬許其忠,而不用其言,金自點之論嘉禮,殿下削黜其人而採納其說,噫,天下之事,斷無兩是之理。鄭蘊之言,是則珙不須竄逐,而珙可竄逐,則鄭蘊罪之,可也。自點之言,非則嘉禮可爲,而嘉禮不可爲,則自點,何罪之有?臣等以是知殿下之不明,不特止於此而已。近來進言之人,每以殿下爲拒諫者,未必不由於此,此臣等之所大懼也。缺二行噫,殿下之過擧,非不多,朝廷之進言者亦不少,而進言者,不言其所當言之言,必欲使殿下,不計是非,惟己是從,而曰拒諫,拒諫以是爲直言,旣曰直言,則殿下何從而拒乎?至於人之見知於一權貴者,則雖闒茸奸巧,必使譽言日至於左右,一朝可致於靑雲,而潔己自守,與世枘鑿者,則雖有管葛之才,游夏之行,殿下無以知其賢矣。噫,殿下今日之所憂者,豈非天變耶?明明上帝,示警不虛,則臣等恐太白熒惑之疊見層出,必由於玆前數者之事,西北之聳,民生之困,固不足慮也。嗚呼,今日之事,尙忍言哉?在廷之臣,豈無一人欲盡言於殿下,以副我聖明懇惻之志者,而少有一言及於時病,則陰中之禍,不但及其身而止,誰肯損軀徇國,而敢爲之耶?臣等非不知斯言一出,鈇鉞隨之,而臣等世祿相傳,受國厚恩,則何忍負殿下於危急存亡之秋乎?伏願殿下,恕其狂僭,而少垂採納焉。燼餘
上在慶德宮。停常參,只晝講。
鄭廣成啓曰,明日啓覆,故只晝·夕講,取稟。傳曰,停。
又啓曰,新進自便之習,日以益甚,注書任絖,累日不仕,極爲無謂,請命推考,姑以事變假注書李,兼察本廳之事,何如?傳曰,允。
金蓍國啓曰,注書黃㦿,以諫院避嫌引其疏,故出去,入直無人,諫院啓辭,非斥黃㦿也,不當出去,請牌招入直。傳曰,依啓。
又啓曰,注書黃㦿,牌招不來,以事變假注書李兼察之意,敢啓。傳曰,依啓。
備忘記,傳于政院曰,天生一世之才,以足一世之用,賢才之出,豈有南北之殊,降衷之天,豈有擇地之理哉?我國用人之道,自來不廣,西北人才,絶不收用,間有從仕者,皆非緊要之任,此豈立賢無方之意哉?況北方,豐沛舊鄕,西土,中興根著,今日待士之道,尤不當如是之薄也。两南,雖曰人才之府庫,西北,亦豈無可用之才乎?京洛子弟,別無才行,朝除暮遷,出宰百里,遐荒俊傑,縱有智識,抱才虛老,未免擊拆,言念中夜,予竊痛歎,其令該曹,勿拘南北,均用人才,以示國家大公之道,俾無遺賢,得以弘濟艱難。
政院啓曰,卽刻行司直柳逸民,投呈一疏,以祕密爲名,拆視之則了無可祕之事,而間有誕妄之語,且多違格處,卽爲還出給,而猶以祕密爲名,故還給之意,敢啓。傳曰,知道。
李植,以摠戎廳言啓曰,五道別抄軍到京逢點之日,定於今月十五日矣,京畿·江原·忠淸·全羅四道軍兵,合四百七十名來到,故別單以啓,此軍依上年例,北二營訓鍊都監入直之軍,合入於北一營,而空其營,又埋土宇,分三番,使之輪日入直,所食料米,亦依上年,每名九斗式題給之意,敢啓。傳曰,知道。
又啓曰,別抄軍今年立番者,幾六百餘名,而以此分作左右司,哨官六員,把摠二員差出之意,敢啓。傳曰,知道。
李植,以備邊司郞廳,以都體察使意啓曰,臣行止於寧邊,故淸川以西各城,不得親審,而昌·義兩處外,各從城將之願,皆以城屬各官,官兵分屬,其數大槪如此,而此外無軍可分矣。分軍摠目,別帖開錄,爲先投進,以備乙覽之意,敢啓。傳曰,知道。
以右議政申欽初度呈辭。傳曰,不允批答。
金蓍國啓曰,諫院全數退待時,未處置,明日啓覆,勢難爲之,以二十一日退行之意,敢啓。傳曰,知道。
行大司憲李弘胄來啓曰,近來朝著之間,頗有携貳之漸,人各異見,爻象不吉,至於相臣陳箚獻規,同朝臣子,所當一心寅協,共濟國事,而伏見檢閱睦性善,副正字柳碩等疏辭大槪,則以王室至親,罪目不正,告變多有不實爲言,臣不勝驚怪。元疏雖未得見,所謂王室至親,必指罪人珙也,告變不實,指頃日獄事而言也。珙也,擔當大論,得罪倫紀,屢出逆口,爲賊奇貨,人臣負此惡名,不可容立於覆載之間,而聖恩如天,薄施惟輕之典,親親之道,至矣盡矣。日者上變之時,毋論虛實,連累者多,而情僞立辨於聖鑑之下,無辜橫罹者,快示蕩滌,其中有罪者,或刑或竄,獄事旣完,群疑洞釋,而治獄之擧,可謂得宜。性善等,不識事理,妄論時政,以不正不實等語,眩亂是非,惹起鬧端,此而不治,則朝家無寧靖之期,非國家之福也。請性善·碩等,亟命罷職,以示痛絶之意。答曰,睦性善等,言論正直,識見分明,有可用之才,無可罪之言矣。卿身爲言官,欲罪敢言之士,予甚怪焉。勿爲更論。
大司諫李聖求,司諫李敬輿,正言李時稷·金卨等啓曰,臣等,以睦性善等疏請焚事論啓,而聖批,至以無謂爲敎,臣等竊惑焉。仁城,貨居於賊,爲一禍本,危疑之端,亶在於此,故大臣三司爲是懼,請以弭亂之計,則自上謂非身犯,據其已著倫紀之罪,出置外地,此不獨爲宗社計,其爲珙地,亦得矣。缺二行朝家政令,必指點而言曰,無異於曩時胥動訛言,固已識者之所深慮也。今此疏之出,遠近不知者,必有疑訝於意,其在請罪之諸臣,亦豈安於心乎?臣等所謂國是靡定,朝著不靖,正爲此也。其他胡亂之說,作爲鬧端者,非一非二,豈非可怪可惡之甚乎?所當直論請罪,而恐傷言路。且念年少新進之輩,不識事體,輕發妄言,未足深責,故只請焚滅其疏,以鎭浮議,以杜鬧端而已。殿下,乃以彼疏爲讜論,臣言爲無謂,不思鎭靜之計,反助乖激之勢,臣等恐朝廷,自此壞亂,不可收拾,可不懼哉,可不惜哉?今見黃㦿上疏,大槪,乃以焚疏爲妄論,被斥極矣。決不可仍冒,請命罷斥臣等之職。答曰,睦性善等,因求言之敎,盡陳所懷,其言雖晩,固無傷也。大抵聽言之道,善則用之而已,其他不足顧也。爾等其勿辭。
獻納尹順之啓曰,國家不幸,兇逆踵起,宗社憂危,凜如一髮,處珙之擧,有不容已,而參以情法,累加譴謫,則一國公共之論,深得處變之道,而新進小生,眩亂國是,惹起鬧端,爻象不吉,臣等只請焚疏,欲爲鎭靖之計,而今者伏見黃㦿疏辭,大槪,抵斥臣等,以妄論之失。噫,是非矛盾,異言橫生,沽直之輩,接跡而起,朝著之間,殆無寧靖之期,可勝痛哉,可勝歎哉?況臣於上年,忝叨臺閣,罪珙之請,終始隨參,則今日此論,尤不可晏然在職,請命罷斥臣職。答曰,勿辭。
金蓍國啓曰,大司諫以下,竝再啓煩瀆,退待物論矣。傳曰,知道。
以參奉李湙上疏,答曰,省疏具悉爾誠。條陳之事,當體念焉。
以溫陽幼學宣若水等上疏,答曰,省疏具悉。當令該曹査覈處置,爾等,其退修學業。
夜,流星出奎星下,入左旗星上,出軒轅星上,入艮方,狀如拳尾,色白赤。
午正,上御資政殿,晝講。入侍,知事吳允謙,特進官韓孝仲,參贊官趙翼,侍讀官金南重,檢討官朴潢,記事官黃㦿·韓興一·具鳳瑞,講孟子告子下篇。上讀前受音一遍,大文釋一遍,南重講論旨義曰,此時孟子仕於齊,不得行其道而去之,髡,以一時滑稽,欲將口辨,以譏孟子,孟子引三子而言其同道,蓋道不行而去齊,亦仁義而已。髡引公儀子之輩,而譏孟子,孟子又引百里奚,以明賢者之有益於國也。髡又引有賢當識,而譏孟子,孟子又引夫子去魯之事,以明之,聖人去就,皆合義理,彼髡者,何能知乎?上曰,淳于髡者,本是迷惑之人,而有此言乎?抑以缺數行上曰,如此人,亦皆表之耶?允謙曰,中朝人古來流傳,則必表之。上曰,中朝有如此人,而亦皆表之,我國雖有賢人,誰能表而傳後世乎?允謙曰,當世之人,能知聖賢,難矣。橫渠,乃程子缺初背之及到洛陽,見程子而解悟而後,盡棄前習,得返是道,蓋道不同則不相容,髡輩但知功實,豈識義理乎?南重曰,子思·子柳,爲繆公臣,用之盡其道,則魯必不削矣。以近日事言之,張顯光·金長生,皆稱學問賢者,而自上不爲大用,其人不在朝廷,但有鄕里觀感之化而已。若大用則必見賢者有益之效矣。
講訖,吳允謙進曰,世子入學時,賞格前例考啓事,命下矣。臣曹無從可考,庚戌年李好信·宋英耉,以輔德·弼善,賞加而懸錄曰,冠·冊禮賞加云。其時冠·冊禮,在於二月,入學則在於□月,其人等,終始參之,但知有此事,而無從更爲考出矣。又曰,今日入闕,伏見收用西北人傳敎,聖意至矣,臣非不留心,近因本道監司薦目,又加聞見而用之,臣於北道,數爲出入,習知其道人矣,遐方之人,通解文字,可爲生進者,則宜調用以慰遠方,故臣忝此任之後,已用數人,近亦或有擬望,而表表之人,則未能知矣,但以居其地聞其名而用之,亦爲不當,平安道人,則有已爲調用者,亦有擬望者,而只聞其名,未得其實,文官則除職不來仕者,有之,除職未赴任者,有之,武將則臣全未聞知,薦缺亦只有士人之名,體察,今自西來,前後出入句管,久矣。請令疏名以進,以此調用,宜當。上曰,西北地遠,聲問不及,故如此矣。廣問可用之人而用之,可也。若以爲其地人,而用其闒茸者,則有何益乎?允謙曰,臣出入北方,前後四年,士人則無不知名,若與京洛缺數行上曰,除職來京者,幾人乎?允謙曰,韓仁滉·趙□□爲參奉而來,文官則韓仁祿,此是北道巨擘,年少時出身爲翰林薦,今已年老,頃日除刑曹正郞,衰病未上來。平安道則來仕者多,黃胤後,曾爲蔭官,今則出身韓禹臣,爲司遷僉正,臣知禹臣,從容雅士,而未知其才局,可以大用,然如此之人,西方難得。又曰,臣實無才,忝叨此任,承傳賞格功勞可用者多,窠闕則少,且臨政擬望,必擇幹事之人,參奉·別坐,仕滿陞遷,武班三館,以次相陞,此規式也。以此積滯,累勤上敎,臣實不知所爲,向日聖敎,可合承旨之人,實難得矣。臣至誠聞見,難得其人,只將年少一人而擬望矣,用人之道,當局尤迷,以武班言之,備局郞官,一時選擇,故文筆擧措,似有英敏者,多用此人,而反有見敗者,且質實之人,最難知之矣。又曰,翊衛司,前則不限朔,有異東班職矣。此是兵曹事,臣不必陳達,而遷轉調用,則在吏曹,故敢達,請令兵曹定其朔數,以便遷轉。上曰,依啓。允謙曰,前者守令可合人,令宰臣·六卿·三司長官·政院,各薦一人,今幾盡爲調用矣,衆人各薦,必有愈於一人之見,雖或私爲聞問於可信之人,而今日風習,實無超出科臼,或不無私意於其間,使之各薦一人,則豈敢有私乎?上謂趙翼曰,光海時臺官,有焚疏之事乎?對曰,其時之事,臣雖未詳,而或有此語矣。上曰,啓辭爲之歟?所焚之疏,何疏乎?翼曰,臣於其時,方在鄕廬,雖未詳知,而或言焚疏於館中矣。上曰,昨見諫院啓辭,焚疏之說,甚爲駭愕,若以其人所言,爲非則人皆見之,自有公論,何乃請焚其疏,而不爲明正乎?此是無前之事,殊極無理。上曰,廢朝時有人上疏,則留中不下,政院請下其疏。批答曰,此疏怪妄,不可傳於後世,自內消火云云。缺二行上曰,近日臺諫,非不擇差,而如彼矣。翼曰,諫官之啓,自爲出於公共之是非矣。上曰,焚疏之說,豈有是非,萬古是非,豈有身爲言官,而請焚言者之疏乎?允謙曰,聖敎至當,第觀其疏,大槪論仁城事,此事,其時自上不允,在下亦非是樂禍,而天下事,有常有變,以常道言之,不當論之,而人心如此之時,大臣及諸臣,不得已揣摩而爲之,當其時聖上不忍,莫不感動,而終不得已者,蓋以事變無窮,若有逆變,必爲口實,不得已而處置也,誰不知之乎?且自上明辨逆獄,而文晦之事,人皆憤惋,欲爲按律,而以功減死,至今以爲未安,年少士人,但知其事之非,不知其時事勢矣。趙翼曰,仁城處置事,其時臣僚,豈有私怨?爲宗社也。允謙曰,其時臣僚之意,實欲保全,俾缺當初,亦以爲不可,而終慮事變,爲不得已之擧也。上曰,不得已三字,非正語也。凡□□行之事,皆出於不得已三字矣。孝仲曰,豈無權變之道乎?其時處置,商量極矣。自上當思處置之道,而年少新進之人,聯名投疏,求言之日,臺官以爲不當罪其人,故只請焚其疏辭,公論則皆以爲當罪其人。趙翼曰,當時處置,豈有一毫過擧,而啓請臣僚,保無他意,今之上疏,以爲缺時,此必致見聞驚異,故請焚之矣。孝仲曰,自上未處置之前,年少之人,聯名陳疏,故公議以爲未安。趙翼曰,其時鄭蘊陳疏而後,乃悔責曰,若知如此善爲處置,則吾豈有陳疏乎?居京諸官,恨不相通也。此言,人有詳問而傳之者,李貴,亦嘗言之矣。燼餘
上在慶德宮。停常參·經筵。
趙翼啓曰,明日常參·經筵,取稟。傳曰,停。
李植啓曰,缺四五字招致姜弘立子璹,諭以尋見其父之意,則渠以得見其父爲幸,而朴蘭英之子雴,亦自願入去,此兩人入送無妨。但渠等遠赴異域,似當自官資送,令該曹量數題給。此下缺
引見玉城府院君張晩于資政殿,入侍,承旨金蓍國,記事官任絖·韓興一·具鳳瑞。上曰,防備之事,及奴賊情形,未知何如耶?晩曰,奴賊情形,無偵探往來之事。缺十餘行上曰,分軍之數,甚草草,以此豈得爲成形乎?晩曰,以此軍數,似難成形,然臣招致江邊諸邑,且送趙時俊于昌城,送軍官于義州,使之約束,則事頗成形,定州牧使丁好恕以爲,宣川·郭山之兵,若付于我,則無漢山城,當以死守云,故依許之,其餘各陣守將,亦願得缺慈許之,寧邊本城,闊大難守,而城中有參臺稱云處,龜城判官洪鎬,更爲進築,守禦處少,而城甚險阻,上見之際,則缺風高傷寒,若有兵三四千,賊莫敢犯,其中所不足者,泉水,而今則引通古寺流泉,甚爲周給,故人民亦欲入守,鎬,以南方人,其才可用如此,本府軍三千及軍糧,竝許之矣。大槪處處將士,皆有激勵之心,儒臣所爲,亦如此,深可嘉也。今年不入南軍之故,臣之去後,海西軍,只仍一番,而三千六百名,行齋居送之際,騷擾雖甚,西邊人心,頗爲鎭定矣。上曰,此皆無所恃而然矣。晩曰,逮臣入往,人心纔定。缺二行上曰,義州之軍,竝本府之軍,其數幾何?晩曰,本州及麟山·玉江等六堡,竝外村居民人,幾至四五千矣。渠以爲,若得六七千兵,則可以守之云,而李景稷亦以爲,若給客軍三千,則守之甚足云。故臣旣已分送三千,且京砲三哨內,令尹暄,一哨則送于昌城,二哨則送于義州矣。上曰,頃見管餉狀啓,則四五萬石,移運邊上云矣。未知及運於冬防之前耶?晩曰,龍川·義州等城,風高前太半運入,而最可悶者,昌城也。朴川地定丘灘,則可以運致,而自灘至泰川二息,自泰至大朔州二息,自大朔至小朔州二息,竝九息程,而龜·朔之間,民盡流散,無以運轉,不得已以定州·嘉山·郭山等民運之,故三邑皆以城守之民,決不可爲之云,而舍此其誰?此後則皆令其處,或□或運,而餘盡給木,使之貿食,接濟之難,莫甚於此也。且安州客軍,只給一千二三百名,勢甚爲孤弱,李時英言,號牌所得閑丁二三千,亦願得之,臣令尹暄下三道來,自募軍三百等,亦添安州,以堅必爭之勢,而虛疎如此,平壤城地,則尹暄去後,風彩一變,蓋暄旣出工匠,官奴婢,各操版鍤而爲之,民不至怨苦,皆爲赴役,壞毁者,低微者,一皆修築,牛馬墻及外地,亦盡完了,以爲堅守之地,而軍則本道制勝一千八百餘名,海西別勝千餘名,李元翼所抄軍千餘名,及本府與三邑民兵,竝收聚入守爲計,故此無可憂,而安州甚疎虞,黃州則柳洞所築,極其堅完,而李慶深以爲過大,更爲進築,以此低微岨峿,甚爲可憂。且人物雖多,人心極惡,臨急守禦,難保其必,平山則形勢勝於黃州,東雖有受敵之處,而權盡己,收拾人心,不勞就功,自謂朝廷旣定入守,故團聚手下軍兵,且有嚴愰,可以守之,第以內地之故,朝廷不曾留意,臨急致力,恐難收效云。缺二行以衆兵,各負沙斗而塡之,仍以攻之,則旣無砲樓缺人心亦且不固,誠可慮也。上曰,西路之中,平壤最爲虛疎云,而倉卒修築,其勢可能周密而無欠缺乎?晩曰,自古築城,必先造山,故有難犯之勢,而今者新築之處,雖無所造之山,城子似爲完固,砲樓材料,亦已團聚,觀其形勢,頗勝於黃州,而此賊不解攻城,許多將官中,若有稍省人事者,何能易犯乎?上曰,非但在於城,亦在於得人,若得其人,可以守城矣。晩曰,招走回人鄭福男,問所以備禦此賊之計,則福男曰,此賊於野戰之時,每率二三匹騎,先出決勝,不可承當,至於攻城,或退守或圍住,而夜則穩寢,脫以砲手鐵棍襲擊,可以破之,彼之戰法,無長蛇·鶴翼之陳,只依許多戰馬,一齊鏖蹴,故不得抵當云矣。上曰,渠亦被擄之後,與唐人相戰之時,身親見之云乎?晩曰,被擄以後,爲貴永介所屬,臨戰目見,則如此,且號令之際,每用放砲,而合戰則只以槍及弓箭爲之云。臣前聞此賊,善使槍,問其虛實,則福男言,槍不必善用,弓亦不能善射,而發矢亦罕云矣。上曰,何以罕發矢耶?晩曰,一名所佩矢數,僅至三四十,故惜而罕發,且以鮮人爲多率倭兵,甚惡之云矣。上曰,其所言說,大槪多有近似處乎?晩曰,所言多近似矣,此乃鄭基男之五寸侄,而曾以隨營牌入去,被擄方斬,試才見其能射能馳,釋而用之云矣。上曰,自廣寧有出來侵軼之事否?晩曰,多有之矣。以此非但不得來犯我國,其所設長田及營陣,皆被侵軼,故不能支云矣。上曰,其所謂農民,皆爲眞㺚云耶?晩曰,所謂農民,皆是眞㺚,而望爲衛軍士,乘夜襲擊,掠虜馬三百餘匹,歸時被逐,只率二百匹而去,以此賊中,頗爲騷然,逢漢人則輒殺之矣。上曰,殺之無已乎?晩曰,他處人則缺二行要得遼東人心,只欲收財帛而已也。且遼東近處,人民衆多云乎?晩曰,遼廣近處數三日程,則似有人烟,而餘無村落所住之狀矣。上曰,此賊爲一時之强,而其志則不在大也。晩曰,此賊爲一時團聚憑陵之計而已。若有王者之心,則豈其所爲止於此乎?上曰,鍊兵一事不務云乎?晩曰,不爲鍊兵,只爲山行,而山行時,率妻子往如許近地,其將卒,皆以自獵禽獸爲己物,而他人所獲,不曾取用云矣。上曰,然則能獵者得食,不能者不得食也。晩曰,如獲狐·虎等獸,則必獻于奴酋,而餘皆自食,以此爲鍊兵之擧云矣。上曰,其人迷劣,不知軍兵數者乎?晩曰,渠之所見,似爲五萬餘云矣。上曰,賊留瀋陽,欲爲平生久住之計乎?晩曰,其計則不知,而毁去遼城,且撤瀋陽舊城,更燒新塼而築之,作爲內外城,親信者則入守內城,將士則置之外城,至於戰馬,放牧郊外,臨事收來云矣。上曰,常時則無馬乎?晩曰,常時沒有馬云矣。上曰,造舟一事,渠未得知乎?晩曰,造船于三叉河,初欲攻鮮地,而其主意專在於毛營,七八月騷動之時,停止不發云矣。上曰,因其騷動而止乎?晩曰,得見烟臺之火,極其騷動,欲戰出來,及聞不實,還爲入去,且韓潤之投入與否,雖未能知,而聞有二名被捉於伏兵云矣。上曰,造舟欲攻毛營之說,不無其理而至於中原,固無欲窺之意乎?晩曰,此亦不無其理,而但造舟些少,何可以此,用於大洋?欲用於三叉河,則可也,決不得駕於海矣。上曰,頃見西邊將士擧措,則頗有奪氣恇怯之狀,今則如何?晩曰,近日則頗與前不同,臨局之事,雖未可必,而第觀目前所爲,則賊不足平。且尹暄,本似有器量,而到任之後,一改前度,處事牢實,此必感激聖恩而然也。缺二行不可不遞者,以雄,受任三年,不能忍慾,瘡病轉加,脾胃大敗,以臣所見,決不得察職,而尹暄亦以爲,萬一差誤,則財穀所失,必不少,若遞以雄,必以柳汝恪代之,則當同力爲之云,而今來聞之,汝恪已爲羅州云矣。上曰,糧餉未及轉運,故姑仍之,今雖改差,運餉之策,已爲成就乎?晩曰,缺成算各官,亦有典受文書,若欲遞之,必軫穀賤之時而爲之,可及周旋矣。臣以爲,監司兼管餉之任,而以汝恪爲從事官,則似或便當,而暄曰,從事官,與使名不同,不可不專差其任云矣。上曰,以卿所見,誰可合者?晩曰,臣無所見,而似聞宣川府使成俊耉,甚當此任云,而沈悅言,許實,前爲北道運糧使,多有幹辦云,然尹暄言,實則方爲庶尹,摠理本府,不可改遞云,當與廟堂詳議處之矣。上曰,以言其病勢,則似當遞之,但新差之人,必可擇送,各官元穀盈滿之時,尙且難能,況此際乎?繼餉之道,非但徵諸民間,亦必須幹辦而爲之,苟非淸簡有才者,則決難堪當矣。晩曰,才不借於異代,惟當不拘職秩高下,擇用其才而已,督府幕屬,一二人恒留催之,此不可堪處也。上曰,督府入還,然後此弊可止,留在之前,何時可已乎?晩曰,督府卽今多送物貨,計以銀子□兩,定米一石,又送段紬于永柔·龍岡·咸從等邑三縣,極以爲悶,故臣言于尹暄曰,此乃時急,何暇告于朝廷?分殘盛輕重,速爲頒送于各官云,則暄,深以爲難,而臣以不可專責於三縣之意,再三言之,而若出氷凍之後,則勢必陸運,尤可悶也。上曰,頃者朝廷,以毛營氣色,多有殊常,而爲慮焉,似是無他意,而過怯生此意耳。晩曰,毛也,與山東諸官相隔,不得升斗之穀,其所資活,專責於我國,雖設屯田,而生之者少,食之者多,其勢必不能久支,若無着足處,則後日之患,缺二行入保寧邊城,只有奴賊警急,則雖守龜城□□里山城,使之防變矣。上曰,卿言,是矣,日後之事,雖未可知,其在目前,姑無所患,而第使監·兵使,皆爲見欺,甚可歎也。晩曰,臣見毛有見,甚迷劣人也。來此時似有不滿之事,路上發怨言,多爲行間於毛家,而每以封事,徵索於我,旣完之後,意慾難充,至有悖說,故南以興,聞之不能無疑,以爲毛督,若不與知有見,何敢如是多般詰責?要見推治有見與否,以驗眞僞云,而臣之軍官,適往督府見之,督府拿致有見,棍打三十,拘囚營門之內,而今聞更爲收用,以此見之,此不過初以封事爲功,旣已竣事,則欲爲阻搪,而有此說也。上曰,其人甚爲奸巧,欲有所操弄,則或發重言,或施惠意,以試人者,例也,毛之發此言,不甚難事矣。晩曰,以李尙吉,不仍事,爲有慍意云,而此則不至於大怒也。上曰,將官所見之處,必爲無顔面,故發此言矣。晩曰,尙吉旣不得仍之,故要與尹暄相懽,蓋其意,謂往事已矣。今當與此人,相結而然矣。上曰,是矣。晩曰,今番之行,別無事機相値,而唐人必當不親不疎,故不爲往見,且於求請之際,事涉可爲,則卽從之,否則喩以我國事勢之難便,而斷然不許,以此其所生怒,亦不至於大矣。上曰,巡邊使處分送軍,數甚少矣。晩曰,若給六七千,則不至爲少,而只以一番千五百,隨營牌二百,合三千餘名,分送諸處,故所給止此,又以招集便送之邑分送,以爲緩急之計,而餘無出處,奈何?軍士之事,旣已備達,更以兩西民事仰達焉。關西田穀爲多,畓穀則少,而今年田穀,大爲失稔,加以三·甲田稅,四斗收米,五斗收米,物貨等價,一時督懲,至於天使時所用,下三道則三結或二疋或一疋收之,而兩西則每一結二疋責納,昌城運糧等事,皆責於民,而管餉使缺二行上曰,何至於此耶?晩曰,天使及赴京使行,爲探缺路往來者,有同平昔,而平安道,在前則役以民戶,不以田結,及今專責於結卜,逮臣下去,處處號訴,願以五斗別收米,移送於下三道云。雖其情勢如此,豈可一副其意?臣有所料,此米雖未得專減,姑除三斗,而下三道每一結各出米二斗,名之曰唐兵糧,船運置于海州結城倉,使唐人自爲取食,則似爲便當,唐兵十萬,彌滿一道,種種策應,民力已竭,而防賊者西民也,運餉者西民也,詔使及許多往來使星之供億,亦西民也。諉以事在西土,而獨侵西民,至於此極,豈其理乎?上曰,令廟堂從長議處,察其形勢,今年不可不變通矣。晩曰,臣何獨薄於南民,而厚於西民乎?擔國事者,所當察其便否,預爲變通,何必至於不可爲之地,然後始爲之慮也?平安道京主人·房子·京婢等,皆置之京中,使之造家居生,故官吏及百姓之來京者,莫不寄留於此,兵衙門大小公事,亦莫不由此而往來者,例也。自亂後公事,皆由撥上來往,而京主人等役,則備局下人防立之,如宗親府·忠勳府·弘文館等上司衙門,若有所送文移,侵責極重,防立者,則能支吾一年所受之價,幾至二同,各官不得已頒定於民結而給之,京主人等,三名雖不可專廢,只定一名,以爲存軍之意,而餘皆罷去,事定後復舊施行,何如?上曰,雖不可專廢,而從便減下,使內外均好,可也。晩曰,平山夫馬,例必仍把於京中,此海西至冤極痛之事也。上曰,今不爲變通乎?晩曰,旣已變通,而亦不從令,似當,收米置之長湍,以爲立待之規,若値無馬,則平山之馬,給價仍把,而宣惠廳以爲,長湍府必不着實擧行,不爲施之,使之便行,入于京中,受價于本廳,平山之人,欲受馬價,肯留京中,萬無其理,此極悶慮處也。上曰,旣定缺二行臣令朴承業,入守本州之兵,示以不動之意,而其中最不足者糧餉,臣許入今年田稅,而此亦不聽,極爲悶慮。且關西所謂月課作米,始於十數年之前,而元穀旣盡之後,月課之米猶存,極爲非矣,自今勿捧,何如?上曰,民結收捧,此守令處事之誤,豈朝廷之指揮乎?守令亦緣官家糧餉竭乏之故而然耶?量減爲當。晩曰,當初則以耗穀充之,而元穀旣盡,月課猶存,守令恐礙解由,不得已移定於民結,而其數甚爲些少,量減事,令廟堂議處,何如?上曰,依啓。晩曰,尹守謙之關西剩米事,欲爲陳達矣。上曰,予已知之,其數已過十餘萬石矣。晩曰,尹守謙以爲,捧以大斛,放以小斛,而巡到各官,更量計剩,其置簿文書雖存,彼此轉運之際,慮有欠縮之患,盡入於元穀之中,則其剩,從何出也?逐年逋欠,各樣色目應捧之物,雖不可易減,而此則與戶曹議處,何如?上曰,考出實數,其果便易乎?晩曰,馳問於管餉使,則知之何難?且黃海道,以義州人充諸京砲手,此極無理,從速刷還,何如?上曰,以義州人,托以海西充諸京砲事,頃見狀啓,極爲無理,依此擧行。晩曰,自祖宗朝,兩界人物,使不得出來者,其法極嚴,而近來奸濫日熾,至以關西人,移屬於黃海道,各寺奴婢,仍爲圖受,丘使奴婢等事,極爲可駭。上曰,此未知何如官之事,而令監司査啓。晩曰,頃見備局啓辭,以小臣勿爲上來爲言,而自上有觀勢更往爲敎,脫有事機,則雖有召命,臣豈有上來?今者雖或虛驚,而實無切迫之患,故要爲面議而入來,如上敎,更觀邊警如何,而下去乎?抑事機雖無緊急,而下去待變乎?何以爲之?上曰,更觀事機而下去,可也。晩曰,日勢寒凜,而賤疾猶甚,然喘息尙存之前,臣何敢退在,當預爲治行,以待邊報,而第未知三南軍士,令待于境上乎?缺二行距京頗近,雖留本營,可也,若兩南道盡甚遠,中道軍則兵使,領待于境上,下道軍則虞候領之,待變卽發,何如?上曰,初欲問卿定計,而慮卿亦欲以境上待變爲言,故如是處置,第未知分三等者,何如?晩曰,先運則屬以中道以上,後運則屬以下道各官,分爲兩運,似或便當,若欲抄爲三等,恐甚不易也。上曰,卿之所見,可謂周便,然旣已行會,今難更改矣。晩曰,何必改爲?上曰,分爲三等,必知有弊,而不得已爲之,若如卿言,果爲便好矣。晩曰,先用海西軍士一千九百名,已似欺民矣。臣意第四番一千九百名,分作二番,則一番各九百餘名也。以此送爲昌·義·朔三處之援,且屯田則罷去,何如?上曰,緣何全罷耶?晩曰,自上重發軍兵,而自有一策,黃海軍則分作二番,京畿軍五百,江原軍五百,爲先調發,趁二月望間,使之入防而還,何如?上曰,令廟堂議處。晩曰,來年則三南軍兵,不可不入送,後年則以兩西之軍入之,相間替防,爲當矣。上曰,中道雖重,邊防亦重,必周便爲之,可也。晩曰,京畿,卽輦穀下軍士,故前年南遷之時,亦不取用,來年爲始當用之矣。上曰,軍士之分爲三等,愚民等,必不知曲折,以爲一等,必先赴敵,而不無謀避之患,更與廟堂議處。且擺撥軍士事,待體察議定云,而不定朔數,則渠輩不知其限,而必爲之憂矣。晩曰,將卒必爲練習,然後可以用之,而我國則糧餉不能繼饋,軍士亦皆替戍,一年邊上,厭苦必多,而資裝往來,其弊不貲,此亦與廟堂議處,何如?上曰,同是民人,而不意爲之,則渠必爲悶,朔數不可不定,卿之今行,似有關矣。晩曰,鄭文翼,當逆适發兵之秋,來守安州,其意甚嘉,今以肅川,換去慈山,而其母之年八十有四,自此以後,與母相隔,及換肅川,患阻漸久,今欲奉養缺二行可用之人,前旣使之薦擧矣。晩曰,其中合用者,已爲別錄,而守令相當者,僅數三人,合邊將者,多矣,文官中可用者,新出身黃胤後,光海時被罪田闢,順安人韓禹臣等,而至於禹臣,以館軍登科者,而有孝行,最合登庸云矣。燼餘
領議政臣李元翼以爲,臣自昔時,於王室至親,每以全恩爲說,十數年來,人皆以全恩二字,指目老臣矣。伏承下敎,至誠懇惻,藹然聖人之意,高出三代之上,自不覺感涕之下,珙之事,朝廷旣已僉議,而置諸外,臣之意,只願聖上,終始保全,初不以置外置內而爲之輕重云。左議政臣尹昉以爲,當初出置之論,實出於鎭靜人心,保全至親之意也。上年啓辭時,臣亦爲之,今有人言,不敢容議,伏覩備忘,辭旨懇惻,凡在瞻聆,孰不感激?不以外內爲輕重,終始保全者,則臣與首相之意無異云。右議政申欽,及領中樞鄭昌衍,病不收議。傳曰,前仁城君珙放釋。禁府謄錄
夜一更,流星出壁星上,入南方天際,狀如拳,尾長四五尺許,色赤。三更,流星出五車星下,入巽方天際,狀如鉢,尾長三四尺許,色赤。春坊日記
上在慶德宮。停常參·經筵。
鄭廣成啓曰,明日獻陵修改,視事不爲,取稟。傳曰,知道。
又啓曰,注書黃㦿,連日不仕,請假注書差出。傳曰,依啓。
假注書李後陽·宋錫胤·尹孝立。
金蓍國啓曰,忠淸監司等處,兩西立撥之軍,限內發送事有旨,齎去宣傳官下送,請出標信。傳曰,知道。
獻納尹順之,正言李時稷啓曰,天下固有訐直之士·亂眞之論,聽其言則是,而考其心則非者,其巧足以惑亂人聽,而其害有不可勝言,此君子之所深惡而痛斥者,故曰,惡似而非者,惡紫,恐其亂朱也。自古壞弄國事,眩亂是非者,何嘗不由於如許異論乎?臣等伏覩聖敎,以睦性善等爲敢言爲正直爲出人意表,不但聖上虛己納言之盛心,固宜如此,其在臣等,驟而觀之,則誠若正直敢言出人意表者矣,而徐究其情,則非徒不識聖明之本意,及朝廷處置之曲折,其中措語,亦不無文致之端,臣等請得以詳言之。癸亥之獄,自上下敎,事係王子,勿爲推問,故珙及逆瑅,竝出於前後賊招,而其時鞫廳三司,亦無一言者,蓋以聖上下敎,出於藹然之至誠,寧損於獄體,而不敢違聖上親親之意矣。厥後弘耉之獄,又以珙爲言,而以上年聖敎之故,亦不敢請問,只請惟輕之典,其時大臣三司之啓請也,豐其餼廩,厚其居處,事定之後,放釋之意,惓惓陳達,而聖明曲加異數,使之乘轎駕馹,列邑設廚,方伯陪行,中使衛送,及其謫所,虛館以待,繼粟於官,則其視淮南王,載以檻車,不食而死,縣官不敢發車封者,果何如也?使袁盎,生於今日,則必不以霧露爲憂矣。今乃比而同之,亦已左矣,況又援比於戊申臨海之獄,則尤萬萬不似,其疏有曰,臨海之獄,猶有言者,今珙之事,怯於威勢,無敢一言云,此則又以今日朝廷,爲反不如光海之時者矣。噫,今日之大臣三司,多是曩時之不顧死生,立異廢論者,而齊聲請罪,無有異論,事之是非,於斯可見,而鄭蘊,於其時,新自遠方,有狂戇之言,而缺二行政院捧承傳之時,自上令去賊招一款,以獻議事捧之,斯乃擧其自作之孽,薄示王法也。夫命去賊招,以存親親之至情,只擧獻議,以答一國之公議,是實聖明爲仁城保存之地,而爲他日召還之計也,不此之思,反以聖上處置爲罪目不正,論事之臣,爲陷君於不測,惡是何言也?當時推案,及前後啓辭,聖上下敎,俱在,昭不可誣也。至於前後逆獄薦伸之人,枉被連逮,誠爲不幸之甚,臣等亦嘗竊嘆,而諸臣之所陳達,鞫廳之所平分,亦國人之所共聞也。乃曰,告變之害,甚於逆适,此雖憤悱之言,而措語則亦甚無倫矣。當危疑之際,慮兇逆之禍,雖或有過於預防,而其心則國耳。今乃比之於擧兵稱亂之逆豎,其流之弊,可勝言哉?前後縉紳之被誣,非徒卽爲昭雪,又從而擢用之,聖上慰勉褒嘉,使安其位,寧有一人抱冤於明時者乎?聖明臨御以來,用人之典,可謂寬矣,小材一藝,率皆登庸,身負染汚,亦多蕩滌,曲爲容貸,無不銓敍,而猶爲不足,怨誹至此。嗚呼,抱才不售,潔己自守者,當事之臣,所欲樂聞而用之者,管·葛之才,游·夏之行,聖上所嘗博訪而求之者,蓋有其人,而蔽之則是固當事者之罪也。不知其人,而汎以此爲排擊之計,則不亦已甚乎?士論之携貳,朝著之不靖,此今日之大患,而性善輩,以名家子弟,昵侍近密,而尙不知聖心所在,朝廷處置之曲折,而妄爲是言,則委巷之中,四方之遠,必將胥動浮言,指聖明爲戕害至親,指朝廷爲無異曩時,則不亦冤乎?不亦爲騷動人心之一助乎?臣等實爲是懼,欲加之罪,而恐有妨於言路,亦慮疏辭傳播,遠近疑惑,致累聖德,故區區妄意,若只焚其疏,不論其罪,則其於開言路鎭浮議缺二行噫,新進喜事之徒,做出橫議,迭唱迭和,熒亂國是,簧鼓鬧端,不安朝著,其爲害,不下於異端,則臣等之論,恐或未爲過也。臣雖無狀,難進易退,竊嘗所勉,言不見信,更有何顔,尙可以飾非事君,苟容言地乎?請命遞斥臣等之職。答曰,勿辭,且聽言之道,以公意逆志而已,不以文害辭,不以辭害志,可也。爾等張皇自是之說,日以避嫌爲事,不亦過乎?
司諫李敬輿啓曰,當初仁城出置之擧,不但爲國家計也,實爲珙保全之地也,非有一毫他意,故其時在下之請,一則曰豐其餼廩,一則曰善其居處,一則曰事定則放還,及其行也,自上特令駕轎而送之,列邑廚傳,方伯陪行,中使護送,入處公館,縣官供給,可謂處變中得宜,其可擬臨海之獄耶?相臣之不爲全恩之說,必知朝議之保無他也。然旣非經常之道,又未免利害之境,則直臣莊士,不揣時勢者,設或非之,未爲不可,此鄭蘊之論,所以見多於時,而受奬於聖上者也。若人心稍定,國事稍安,則聖上之徵復,廷臣之請還,豈待性善等陳疏哉?睦性善等,非不知朝家用意之勤,而橫生異議於旣定之後,張皇捃摭,過用深文至此,曩時之事,誣一時於陷君不測之罪,使君上終始保護之心,朝廷委曲周章之意,將無以暴白於天下後世,眩亂是非,惶惑人聽,正直之論,果如是乎?譏察之害,果爲當今之極弊,匿形伺人,潛蹤闖窺,所謂譏察任使之徒,率皆無賴之輩,情態萬狀,眞僞莫辨,或以讎怨而恐動,或以形迹而生疑,使失志士夫,皆懷恐懼,獄事之出,多被逮繫,賴聖上仁明,推官詳覈,玉石斯分,誣告伏辜,然而其所謂使之譏察者,以爲危疑之際,不得不如是廣布缺二行豈有誘陷無辜之理哉?睦性善等,至曰,見忤於權貴者,目之曰謀逆,言事者,目之曰謀逆,造意深刻,文致太甚,終謂之實爲,當事者不勝靦顔,所謂當事,未知指誰,何不明言,泛稱混說,有若在朝當事之臣,皆知告變之事哉?正直之論,果如是乎?金自點·沈命世等,特一勳臣戚屬耳,一論嘉禮之事,亦未知其心之出於私出於公,而持淸議者,尙且羞之,性善,以新進名流,身居翰掖,自謂抗疏直言,而不恥言及此事,正言之論,果如是乎?臣竊恥之,殿下試取其疏,虛心詳覽,則似是而非,情態難逃矣。君臣之間,貴相知心,請出之諸臣,有誣陷戕害之心耶?與知告變之勳臣,有鍛鍊羅織之罪耶?若以爲然,則當明擧邦憲,以正其罪否,則當痛辨而快慮之,使得自安於一時,終免嫁禍於後來,不宜置之於是非間,以貽士類他日禍也。臣一介疎賤,偏蒙寵渥,叨忝已多,涯分已極,所愛者君父,欲忠者國耳,所惜者名節耳。今此焚疏之請,實爲鎭靜之計,措語之間,不過援引古事,而事君無狀,言不取信,至以飾非爲敎,飾非,欺詐也,欺詐,人臣之極罪也。何可更擧顔面,仍冒言地,虧名節而辱名器乎?請亟命罷斥臣職。答曰,勿辭,且聽言之道,以公意逆志而已。不以文害辭,不以辭害志,可也,爾等張皇自是之說,日以避嫌爲辭,不亦過乎?
趙翼,以戶曹言啓曰,因弘文館箚子,備邊司回啓,節該通庶孽,除免稅兩款,乃是作人裕財之道,爲今日之所當變通者也。命該曹議處事,允下矣。臣等取考大典諸田條,惟官屯田·馬田·院田·津夫·水夫·各陵軍田·國行水陸田,缺二行司田,而旣已賜牌於諸宮家,則法當收稅也。況諸宮家買得之田,托稱屬司而免稅者乎?又況諸上司折受之田乎?臣等忝在有司,悶祖宗金石之壞,悼國家稅入之縮,而今因儒臣箚子,廟堂覆啓,旣承議處之命,則但請申明祖宗法制而已。別無可議之事,伏候聖裁。傳曰,知道。流來已久,似難卒革矣。
鄭廣成,以校書館官員言啓曰,前因戶曹啓辭,應入紙地,如是浩大,則詩·書件數,量減磨鍊,俾無弊事,傳敎矣。其中國用各四十件內,各十件,量減印出,元單子內,改付標,宜當。且均字匠,自前移文平壤匠人,例爲捉來使喚,而今見平安監司移文,則冬防正急守城之際,一人有關云,無意起送,不得已前日館書籍印出時,願立私匠人千天男·宋義興,及本館刻字匠白愛福·申得男,印出匠孫興立等,盡爲移去于錄勳都監·訓鍊都監·號牌廳,更無餘存匠人,上項匠人等還役本館事,竝爲捧承傳施行,何如?傳曰,依啓。號牌廳匠人,勿爲使喚。
趙翼,以戶曹言啓曰,毛營貸銀未償者,以宣·鐵已輪入米五千石呈納事,曾已下諭于管餉使南以雄處,而譯官崔得宗,亦將持揭帖下去矣。今者南以雄,有遞差之命,如曰已遞其任,而不卽處置,推諉於代事之人,則合氷之後,邊上事機難測,都督入島不出,則呈帖受標,亦甚不易,請令南以雄,依前降指揮,趁其未上來前,急急呈納受標上送之意,下諭,宜當。且黃金·人蔘價二萬一千兩,計除之後,繼送米豆三千石,及銅鐵三千斤,故今欲以五千石米,準三萬之數,而前送銅·鐵·米·豆,督府以幾千兩缺下諭中,何如?傳曰,依啓。
金蓍國,以備邊司郞廳,以都體察意啓曰,南漢女墻之役,近以日寒,旣已停止,看役別將及軍官,當爲召還,而未完之處,將待春更始,一年勤苦之人,以數朔停役,收料米布,於事未安。且於冬間,亦有䂨鍊材木,鐵物打造等役,缺若干名及木手·鐵匠,參酌仍留,兼爲看缺落漏者尙多,前頭號牌分給之時,必多現出,令各邑隨現成冊,待春上送之意,各道觀察使及山城別將李一元等處,竝爲行移知委,宜當,敢啓。傳曰,知道。
夜五更,月暈。燼餘
上在慶德宮。停常參·經筵。
下直,甑山縣令李復匡,黃海都事崔始量。
鄭廣成啓曰,明日常參·經筵,取稟。傳曰,只晝講。
又啓曰,內氷庫修理事,輝金門當爲開門,請出標信。傳曰,知道。
徐景雨啓曰,卽見都試進不進單子,則不進,至於三曹,都試,重事也,非有大段事故,則所當齊進,而埋沒如是,極爲非矣。非公故不進員,請竝推考。傳曰,依啓。
持平金德承來啓曰,睦性善·柳碩等,陳疏心迹,聖上非不洞燭,而以少無可罪爲敎,臣等實未曉聖意之所在也。疏中辭說,都是輕妄無倫,而姑以兩款事言之,則處珙之事,情法得宜,而謂之罪目不正,治逆之擧,眞僞洞辨,而諉以告變不實,拈出逆獄适變,較其輕重,橫加譏刺,不遺餘力,終之以是非不明,爲聖上之累,此不過提起朝廷大擧措,以爲乘機傾軋之地,眞所謂生於心害於事者,不吉,孰甚焉?正宜明示好惡,使不得惹生鬧端,而殿下反加以優奬,以長其浮薄之習,而朝著之不靖,未必不由於此,請睦性善·柳碩,亟命罷職。答曰,勿煩。
掌令金榮祖啓曰,臣以至愚極陋,累叨言地,不稱之狀,聖鑑固已洞燭矣。不意玆者,新命遽及,臣誠惶懼,不知所措。且臣母年七十一歲,自八月晦間中風,手足不仁,言語不通,僵臥床席,昏不省事,幸於旬月之外,乃得少復,而病根尙在,氣息綿綴,人子之情,不忍離側,遲回之際,臣母謂臣曰,吾病少甦矣。君命不可不謝,爾其從速往返,聞言感激,隱忍登道,荏苒之間,時日已久,逋慢之罪,在所難免,請命遞斥臣職。答曰,勿辭。
又啓曰,缺二行睦性善等原疏,則其言果輕妄鶻突,不足與深較,前仁城君珙,爲子而倡廢母之論,爲臣而出挾戴之招,則竄逐何罪名之說,誠不可知也。至於頃日逆獄,臣在外未詳顚末,而只據朝報中所及者而觀之,則非但性善云云,臣亦怪焉,非但愚臣怪焉,中外人心,莫不疑懼。臣於八月晦間,受由下鄕,其時都下洶洶,皆言近日逆獄將起,而某人某人當入,曾未閱月,其說果驗,逆賊是何等罪惡,而朝生暮出,可以譏察而必得乎?臣愚竊恐今日鎭靜之策,不專在於罪性善也。臣是上年論珙三司之一也,旣被性善等之斥,又與兩司多官,所見不同,請命罷斥臣職。答曰,勿辭。
徐景雨啓曰,掌令金榮祖,再啓煩瀆,退待物論。傳曰,知道。
正言李時稷來啓曰,光海時,以士族入後宮者田土臧獲,旣爲籍沒,流離飢餓,無所依賴,其入宮後,憑勢橫占之物,屬公,可也,還給本主,亦可也,而自己傳來世業,則似當辨別仍給,使之資給,請令各其所居官及該曹,詳細査考,一一還給,雖在賜給之中,仍執不還者,依律科斷。掌令辛啓榮,聞其子在禮山病重垂死,三度呈辭,一時書單,留置其家,使之呈入,任意下去,私情雖切,邦憲亦嚴,身在法官,擅自冒犯,極爲可駭,請命罷職。答曰,籍沒之法,無如是辨別之規,然査出還給,無妨,辛啓榮遞差。
徐景雨。啓曰,臺諫出去,請出開門標信。傳曰,知道。
又啓曰,兵曹公事,據朴成龍令義禁府按問定罪事,蒙允矣,以義禁府拿來傳旨捧之之意,敢啓。傳曰,知道。
又啓曰,掌令辛啓榮遞差事,命下,而臺諫方以罷職論啓,遞差承傳,不得捧之之意,敢啓。傳曰,知道。
又啓曰,啓覆,仍諫院有故姑退矣。來二十□日爲之之意,敢啓。傳曰,知道。
又啓曰,卽者禁府都事,自江華還言,臣封門出來時,光海因中使傳言曰,聞禁府都事之來,則例有惶恐悶迫之心,後有修理之事,則令禁軍開金下送之意,詮達于朝廷云云,故敢啓。傳曰,知道。
鄭廣成,以禮曹言啓曰,以王世子入學後取人與否,議大臣草記,傳曰,依議施行事,傳敎矣。今此入學後別試,似當於今年內設行,而非但歲前日月無多,正當嚴寒,外方擧子,咸聚京師,亦甚有弊,待明春日候稍暖,兼行於重試別試,廣取爲當,規矩則初場論表具篇,終場策問一道,咸聚京師,分三所,各取二百人,除講經試取,而吉日,則新曆頒降後,令日官推擇知委,何如?傳曰,依啓。
金蓍國,以兵曹言啓曰,當日武藝都試時,六兩拾箭官訓鍊院奉事金武,以兼宣傳官吳燦三矢俱不入格,而二矢十步,載錄,用術分明,極爲駭愕,請令攸司推考治罪。傳曰,依啓。
又以兵曹言啓曰,當日申時量,正兵金壽希稱名人,差備門外,不意擊錚,極爲駭愕,請令攸司囚禁治罪。傳曰,依啓。
自辰時至午時,日暈。未時申時,日暈兩珥,暈上有背,色內赤外靑。
刑曹判書兼藝文提學右副賓客臣鄭經世上疏,伏以臣本月七日,祗奉恩旨,以臣爲刑曹判書,令臣乘馹上來者,臣承命感激,繼以涕零,趨謝供職之外,更無他義,第念臣有切迫情事,不得不悉陳於仁覆之聽,以冀憐察焉。臣於秋初,以先墓加土,受由下來,旋以疾病乞遞,未克趁限還朝,其至情所在,實欲窆葬亡子之喪,前狀所謂得申情事者,所以微發其端,而不敢盡其辭,竊料天日之明,或已默諒於言意之外也。數月以來,疾病之侵凌,葬地之難得,術家避忌之所拘,種種延違,久未克襄,今則前距入土之期,只有二旬餘日,父子慈愛之情,終天永訣之際,實不忍棄置徑去,缺二行送死之事,乃是人道之大經,苟且疏略,不誠不信,九原一閉,不可追改,豈不爲沒身之遺恨?古人所謂,公義私恩,迭爲輕重者,得非如臣今日之謂乎?徊徨累日,悲懼交集,去住俱難,出門復入,臣於是時,誠不能爲懷也。伏願聖慈,特賜哀矜,遞臣新授職名,使得安心自盡於情鍾之地,免爲人間不慈之人,卽是聖人使民不倍之一大政也,豈不幸甚?臣竊聞,近日邊事多虞,西顧之憂,未弛於宵旰之際,臣適當此時,退在遠外,不惟賤臣情理,蹜踖不寧,公議咈然,必以爲不恤分義,念及於此,心膽俱隳,然河氷未堅之前,必無猖獗之患,萬一不幸,或有警急,則臣當星夜趨朝,終不敢以私而妨公也。情迫辭蹙,不知所言,惟聖明垂諒焉,臣無任感恩知罪,悲哀激切之至,謹昧死以聞。答曰,觀卿疏章,具悉至懇,卿勿控辭,襄葬之後,趁卽上來,以副予意。
慶尙都事鄭天衢上疏,臣伏以殿下卽祚以來,憂勤惕慮,未嘗遑寧,而上天仁愛示警,輒出求言之旨,再三於中外,有志之士,何敢不言?臣竊念哭祥之應,治亂之兆也,自古爲治之道,不過曰君德之修也,人才之進也,民生之阜也,士馬之精也,一之以心也,持之以法也。今殿下內而有經筵兩銓,而大臣加焉,外而有守令邊將,而方伯加焉。凡可以修君德進人才阜民生精士馬之官,固嘗備員,則爲治之具,可謂畢張,而災異之見,是誠何哉?豈非上而求治,或未能缺民力徒疲,防備歸虛,一事如此,萬事可知,殿下之臣,其果體殿下之心,而奉殿下之法乎?況以數千里之大邦,挾弓馬之長技,據河山之形勢,而缺顧不能自强,惴惴焉寄存亡於敵國之喜怒,臣竊哀痛。以此觀之,太白非災也,熒惑非不祥,下群之不能奉法,爲今日之災異也。昔齊威王,烹阿大夫及左右嘗譽者,而群臣悚懼,務盡其情,國以大治,烹一阿大夫,足懲大夫之瘝曠,而必烹左右嘗譽者,豈非杜〈群〉下之飾詐者乎?今殿下若進齊威之法,痛絶欺詐,使群臣各盡其情,奉法供職,殿下亦宜自勵,一此心而無間,持此心而不撓,則爲治之具,已盡於祖宗之科條矣,何言可求,何道可陳?今夫常談俗士,動引堯·舜,欲以寬御衆者,誤殿下缺二行今衰季之辰,不加警責,而欲人之以,殿下之心爲心乎?誠以可質者明之,則朝廷之不睦,非殿下之心也,黜陟之無公,非殿下之心也,則夙夜在公者,殆非以殿下之心爲心者也。上下之心不一,而國安有治安者乎?此下缺答曰,省疏具悉。嘉爾爲國惓惓之誠,疏辭,當留念焉。燼餘
上在慶德宮。停常參,只晝講。
鄭廣成啓曰,明日啓覆,故只晝·夕講,取稟。傳曰,停。
持平金德承啓曰,伏見掌令金榮祖引嫌之辭,與兩司多官所見不同云云,所謂不同,雖未知指何事,而旣曰不同,則何敢自是己見,而偃然處置乎?請命遞斥臣職。答曰,勿辭。
金蓍國啓曰,持平金德承,再啓煩瀆,退待物論矣。傳曰,知道。
持平黃紐啓曰,缺二行自家聚妻,不在其中也。且以法官,帶職婚娶者,老吏律官輩,皆未前聞云,臣不得已上章乞遞,聖恩如天,賜暇與馬,身榮雖極,國論謂何?理難再瀆,强顔下去,呼唱鄕曲,背汗面騂,臣於未辭朝前,傳語于婦家曰,一應禁物不用,可也,及到厥家,女奴着綾段,客盤設牛肉,京官之奉使過境者,偶作繞客,十目所視,尤極駭異,臣不能專伻馳書,明言不可犯禁之意,而致有此事,豈有身犯重禁,而治人之犯禁者乎?況七日之限,是泛論庶官之依法受由者也。臣特蒙異數,規外受由,所謂期限,本非所論,帶職久留,事體未安,而臣重得冷痢,證勢甚苦,濡滯近畿,不卽上來,曠廢職事,至於逾旬之久,臣之種種罪戾,至此尤大,不可仍冒風憲,請命罷斥臣職。答曰,勿辭。
金蓍國啓曰,持平黃紐,再啓煩瀆,退待物論矣。傳曰,知道。
以備忘,傳于徐景雨曰,前仁城君上來時,給馬支待等事,依下去時例,各別擧行,竝與夫人行次一樣護送事,下諭于兩道監司處。
以右相申欽再度呈辭,傳曰,不允批答。
徐景雨啓曰,臺諫引避,卽爲處置者,所以重耳目之官也。昨日掌令金榮祖,避嫌退待,則所當卽爲處置,而大司憲則呈辭,其餘亦相繼引避,至於司諫院大司諫,已呈辭受由,司諫以下,今日竝以辭單,一時來呈,終無處置之員,極爲未安,司諫李敬輿,獻納尹順之,正言李時稷·金卨,竝牌招,今日內處置,何如?傳曰,允。
司諫李敬輿啓曰,微末賤臣,忝冒言地,無所裨益,惟事瀆擾,罪合萬死。伏見掌令金榮祖引避之辭,有曰,與兩司臺官,所見不同,臣之愚見,已盡於前日避嫌中,今不敢更爲陳辨,而旣被其斥,勢難偃然處置,請命遞斥臣職。答曰,勿辭。
獻納尹順之啓曰,人臣事君,有言責者,不得其言,則猶不敢强顔,況加之以陷君不測之罪,重之以妄論之斥,則其不可貪榮冒居,自蹈坑穽,明矣,連日瀆擾,罪戾尤積,退伏兢惶,恭俟物議。伏見掌令金榮祖引避之辭,有曰,與兩司多官,所見不同云,人之執言,殊未可曉,旣被其斥,亦何敢仍冒處置乎?請命罷斥臣職。答曰,勿辭。
正言金卨啓曰,無狀小臣,冒居言地,伏承聖批,以飾非自是爲敎,退伏私室,只竢嚴譴。伏見掌令金榮祖避嫌之辭,不同之誚,臣亦難免,旣被其斥,勢難處置,且逐日瀆擾,臣罪尤大,請命遞斥臣職。答曰,勿辭。
傳于徐景雨曰,明日啓覆時,罪人推案謄書,入之。
金蓍國,以吏曹言啓曰,承旨有闕,政事,何以爲之?敢稟。
傳于徐景雨曰,明日啓覆時,坐次單子,入之。
傳于金蓍國曰,入侍單子中,參議·都正,何以書於東西壁乎?金蓍國啓曰,雖參議·都正,書之於本衙門,而坐次則似當以資級入侍矣。然未能詳知,當該禮房承旨入來後,詳問回啓之意,敢啓。傳曰,知道。
徐景雨啓曰,臺諫出去,請出開門標信。傳曰,知道。
又啓曰,正言李時稷命招,則以病不來矣。傳曰,知道。
又啓曰,司諫李敬輿,獻納尹順之,正言金卨,再啓煩瀆,退待物論矣。傳曰,知道。
都承旨鄭蘊上疏,伏以臣於前月二十四日,祗受有旨書狀,令臣從速上來者,臣聞命驚惶,蹙蹙靡屆,所當行不竢駕,以毋負臣子之分,而私情有迫不得已者,不得不以微瑣之事,仰瀆天聽,臣罪萬死,臣母晬日,在八月初間,以臣遠遊之故,不得設彩舞之席,臣之兄弟,粗備酒饌,缺還而臣貪慈恩寵,最晩辭退,適値臣之同腹弟,重患風病,幾至死域,調治數月,始得少甦,而又遭門族强近之喪,又有隣里病患之礙,卜日還退者,非一再矣。忽聞縣邑,調兵甚急,慮有西鄙之警,卽理行謀,倍道上來,而計命下之日,已幾一月,稽慢之罪,在所難逃,缺殿下謂臣有何可取之事,而屢加收召,臣之情事,到處憂惱,南歸則不堪慈闕之恩,北來則難堪望雲之淚,雖情無輕重,而奈日有長短,何哉?伏願聖慈,亟命遞免臣職,以正人臣逋慢之罪,仍令歸養田廬,以爲他日移忠之地,不勝萬幸,不勝萬幸,臣無任惶恐待罪之至,謹昧死以聞。答曰,省疏具悉卿至懇,卿母遠在南邊,情懷之切迫,理所然也。卿若體予至意,將母來京,則於親於君,俱無未盡之事,豈不善哉?卿勿復辭。
副修撰臣朴潢上疏,伏以殿下求言之敎,辭意懇惻,上自公卿,下至草野,莫不感激,封章殫論,雖如臣愚賤,亦豈無所懷,而臣旣忝在三司,隨事糾正,亦臣職也,隨行逐隊,含默無言,久矣。今者伏見睦性善·柳碩等疏辭,其中有不可不明辨者,有不可不避嫌者,臣請披瀝肝膽,暴陳所蘊,伏願殿下,平心省察,勿以先入之言爲主焉。前仁城君珙,於先王,子也,臣也。當昏朝廢母后之日,獻議廷請,首唱兇論,雖於其時,怵禍隨參,非一二人,而忘君父亂倫紀,豈有甚於此者乎?反正之初,殿下以骨肉缺則其亦可矣,而放流遐裔,亦王法之所當先也,爲殿下計者,義理不明,置而不問,而及其狼藉於賊招,情迹難容,然後始議其罪,其於三□,實涉苟且,喜事之輩,宣有云云,然有不然者,若於其時,一從賊招,必用按獄之常法,則珙果得保乎?是以殿下,深創旣往之轍,特思保全之道,屈從群議,出置中道,其不以逆斷而略施已罪者,明矣,而性善等,力言昏朝之事,援以爲比,臣未知昏朝之時缺二行殿下之全恩者,無過於此也。群臣之爲殿下全恩者,亦莫過於此也。所謂不能全恩,而陷殿下於不測者,何所指而言耶?且殿下於珙旣出之後,乘轎而送之,虛館而接之,豐其餼廩,安其處止,垂恤之恩,存問之典,特出於尋常萬萬,則凡在瞻聆,孰不感仰?如有一毫未盡之事,則肉食韋布之間,豈無性善輩一二人哉?然則性善之發此言,有由矣。所謂李元翼,以全恩,能言於廢朝,而不能言於今日,缺是理而引以爲證,元翼何獨忠於昏朝,而不忠於今日耶?人之爲言,胡至此極?鄭蘊之立異於論珙,則新自遠來,不察時變,率爾輕論,實由朴直,而別無他意,殿下之嘉奬,亦宜,而人爲藉口,無足怪矣,然是非之論,不可兩立,恕其罪而不用其言,亦何所不可?嗚呼,國家不幸,大亂甫定,人心憂疑,投書之變,訛言之興,惑亂中外,而二三勳臣,譏察凶徒,略得疑端,則虛實之間,使之上變,在所不已,及其成獄,朝廷分析,聖明洞燭,冤枉必伸,豈復如昏朝時鍛鍊羅織,不問眞僞,而必置之甚地乎?勳臣之深憂過慮,不得鎭靜者,情外之謗,固所難免,至於朝廷,何與於其間,而泛稱渾論,隱然語及於朝廷,張皇辭絶,熒惑天聽,譬若敵國相對,俟其釁而以爲執言攻伐之地,畢竟嫁禍於縉紳,莫甚於此也。嗚呼,以性善輩所言見之,則今日之朝廷,抑有甚於權兇當國之日,其可謂岌岌乎殆哉,而臣亦不足多辯矣。嗚呼,自有朋黨以來,士論携貳,積成痼疾,而至於今日,頗得和平,實近世之所未有也。人欲無厭,私意橫生,投間抵隙,敢爲構亂,情態自露,不難知矣,伏願殿下,試垂明察焉。且臣曾忝玉堂,旣參論珙之列,陷君不測之罪,臣亦當之,決不可晏然在職,請命鐫削臣職,謹昧死以聞。
校理臣李景奭上疏,伏以臣拙性庸品,無一可觀,叨沐恩波,涯分濫溢,跼影凝嚴,常慙不稱,涓埃未效,衮職無補,而敢以危懇,仰瀆宸聰,臣罪萬死,臣罪萬死。臣伏見檢閱睦性善,副正字柳碩等上疏,其一款,乃攻頃日三司之論珙者也。臣於爾時,忝在諫院,臣亦三司之一也。副修撰臣朴潢,旣以此上章自劾,則臣何敢晏然於論思之列乎?此臣之所以冒投尺疏,且有妄見,不得不略陳其槪,伏願殿下平心垂察焉。嗚呼,殿下試思之,頃日三司之臣,力攻不知止者,其果樂爲之耶?其果有一毫他意於其間耶?珙之獻議,雖曰怵禍,而張皇辭說,終始擔當,則天倫滅矣,人道絶矣,與賊相應,迹雖未著,賊招狼藉,明在推案,地逼勢危,難保無虞,然則子而忍母者,珙也,爲賊奇貨者,珙也,力主廢母之論者,果可謂之無辜王子乎?圖所以安之,暫爲出置者,果非保全之道乎?其曰,自不覺其陷殿下於不測之地云者,尤可驚慘。噫,當日三司之論,恐陷君於不測之地云者,何所指而言也?爲人臣而陷君上於不測之地,則罪不容誅,且爲人臣子而見君父之陷於不測之地,則亦何忍袖手傍觀,而性善等所見,如是明白,則何不急陳於當日,而至于今日始發此言也?其言曰,雖以李元翼之忠亮剛直,終不敢開口一言,豈今日時勢之難,反有甚於曩者耶?此一節,尤極驚駭。領議政李元翼,耆年宿德,朝野屬望,遭遇非常,眷臣特隆,感激欲死之心,在元翼當如何也?苟使李元翼,心有所懷,則其不爲隱默欺負,視國事於秦越人之肥瘠也,明矣,儻或心知其非,而有所忌諱,則是上負聖明而下負蒼生,曾謂元翼之忠亮剛直,爲是態也。缺二行新進喜事之輩,終必至於禍人國而後已,不亦大可懼哉?臣伏見聖敎,有曰,聽言之道,善則用之而已,其他不足顧也,此則聖度如天,誠所以廣言路之至意也。抑愚臣之所深憂者,朝著之不靖,未必不由於浮議之橫起,浮議之橫起,未始不先於新進之躁妄,而今日朝著,其兆已見,如或是非不明,則情迹難辨,是者似非,非者似是,顚倒壞亂,終莫之遏矣。大抵大言無怍,眩惑人聽,互相朋比,排擊異己,一以爲沽直之資,一以爲媒禍之地者,皆是浮妄之習,黨錮之漸也。以今言之,殿下卽位以來,登良選能,務在得人,洞去朋黨,竝皆調用,而物色不齊,人情易憾,一遷一拜,論議紛然,少不滿意,輒加疵謗,甚者,至比之於曩時之濁亂。嗚呼,此果有識之公言耶?如此而望朝廷之靖,其亦難矣。性善,於外托公言,內售巧計,多少疏章,豈無一二讜論,而立斥衆言,自以爲直,廷臣進諫,豈皆可拒之事,而隱然箝制,自以爲是,謀所以打盡異己,則乃以不測之說,爲陷人之一大機穽,殿下試察之,其心果爲平坦公正耶?殿下欲去朋黨,而浮議之來,乃反過奬,是助之也,非所以去之也。區區愚慮,只望殿下,公聽明察,辨之宜早耳。嗚呼,士夫之稍知自守者,則朋黨之言,恥出其口,乃復乘機逞計,必欲陷人而後已,則不亦慘乎?臣雖無狀,粗聞師友之說,略講進退之義,生逢堯·舜,未忍永訣,而若夫貪恩冒榮,喪失廉恥,則士夫名檢,掃地盡矣,殿下將何所用耶?旣被攻斥,不可一刻在職,伏願聖慈,鐫削臣職,以謝人言,臣謹昧死以聞。答曰,省疏具悉。勿辭察職。
修撰臣沈之源上疏,伏以臣愚劣,素無知識,而謬被寵擢,屢叨匪據,缺二行謂之陷殿下於不測之地,臣於其時,亦忝三司,而被斥如此,決難苟冒,玆不得不仰籲於天地父母之下。且其疏中之語,實有不得不辨者,臣請略陳之,伏願殿下試垂察焉。夫珙,爲人臣子,而名出於賊口,旣非一再,其爲兇徒之奇貨,則明矣,苟不早爲之所,以絶奸賊覬希之心,則他日之保全,未可必也。姑置之於中道,安其居處,厚其廩料,徐待人心之妥帖,放還其家,實爲處變之良策,而爲珙之計,亦得矣。此群議之所以僉同,而大臣三司之參商陳啓者也。況以子廢母,人倫之大變也,其可怵禍而爲之乎?天下之罪,莫大於此,三司之論,發於最晩者,特其失耳。公論若行,則不可不論,而性善等,乃曰援殿下不可不從之說,以售其計,如性善者,其可謂知有母子之倫者乎?噫,殿下之於珙,屈法伸恩,保全之道,無以加矣。性善等又曰,領議政臣李元翼,於光海初年臨海之獄,則以全恩爲說,而逮珙之事,不敢開口者,以時勢之難,反有甚於曩者甚矣,言也設令時勢有如此者,以元翼之忠亮剛直,其可易心於夷險,而不盡言於今日哉?處珙於中道者,乃所以全恩,則元翼,其可更爲全恩之說乎?至於鞫廳之言,譏察之事,臣未知其曲折,而臣伏見殿下,明察於上,諸臣詳愼於下,有罪者或刑或竄,無罪者特蒙放釋,未有一人抱冤而死者,治獄之道,可謂至矣,而性善等,乃以逆适之變比之,不亦甚乎?第文晦之所告,不誣則已,誣則當按之以反坐之律,而朝家失刑,只施流竄之罰,性善之言,固其宜也。大槪士論携貳,其來已久,此曰是則彼曰非,此曰非則彼曰是,互相矛盾,必以傾軋爲務,弊習爲痼,愈往愈甚,一自反正之後,士類同心,庶有調劑之望,不意今者强爲異論,滿紙張皇,缺二行臣未知所謂權貴者指何人也,見知於權貴,而致靑雲者,誰歟?與世枘鑿而不見用者,誰歟?若必見知於權貴,然後可致靑雲,則未知性善見知於何權貴而得致靑雲耶?此無異於妬婦之言,而自不覺其人之如見其肝肺,則豈非可笑之甚者乎?無狀小臣,徒能竊祿,旣不能輔導聖德,竟未免陷君不測之誚,臣罪萬死,伏乞聖慈,鐫削臣職,以答公議,臣不勝屛營之至,謹昧死以聞。答曰,省疏具悉。勿辭察職。
午時,上御資政殿,晝講。入侍,同知事金尙容,特進官金大德,參贊官徐景雨,侍讀官金南重,檢討官洪命耉,假注書李後陽,記事官韓興一·具鳳瑞,講孟子告子下篇。上讀前受音一遍,南重進講,自孟子曰五霸三王之罪人止何其謬哉。上讀新受音一遍,大文釋一遍,南重講論旨義曰,王霸有異,以德行仁者,王道也,以力假仁者,霸道也,王者,儒道也,霸者,權謀術數之流也。是故孔門五尺之童,羞稱五霸,此所以爲三王之罪人也。趙氏,以齊桓·晉文·宋襄·楚莊·秦穆爲五霸,丁氏之說有異,當從趙氏之說矣。古者天子,巡于諸侯,見其土地闢,養老尊賢者缺二行以此五禁,一明天子之法,而諸侯皆犯五禁,此所以爲五霸之罪人也。長君之惡者,承順阿諛之人也,逢君之惡者,陰邪奸譎之人也,極小人之情者,無過於逢君之惡,故其罪,重於長君之惡也。五霸得罪於三王,今之諸侯,得罪於五霸,而時有古今,故得以免罪,今之大夫,得罪於今之諸侯,而亦不之罪,孟子所以歎之也。上曰,此言無乃過乎?其時大夫,豈盡逢君之惡者乎?南重曰,其時列國,無養老尊賢之事,皆用權謀術數之士,故逢君之惡者,多矣。尙容曰,其時列國之臣,逢迎承順者,居多,故孟子矯世之弊而言之也。人君當於此處,可以深省,人臣進言,或有不思而妄言觸諱者,乃公心也,人君,若有所欲爲,而先意逢迎者,情狀,極可惡矣。南重曰,人臣之言,合於君意,必是逢君之意者也。景雨曰,長君之惡者,非謂其罪小也,比於逢君之惡者,則小矣。尙容曰,以近日事言之,殿下出置仁城之後,每有未安之意,而畏朝廷之公論,未之放還,睦性善·柳碩等,知殿下之意如此,故迎合而上章,殿下謂之正直讜論,而其意則出於先意迎合,其事雖曰不重,情狀可惡,年少之人,心術不美矣。自上放還,固爲美事,謂之逢君之惡,則不可,而性善等迎合之意,則有之矣。上曰,逢君之惡云者,於惡字,着逢字,可也,事非惡事,則豈可謂之逢君之惡也?尙容曰,於善事,若有迎合之意,則於惡事爲之,亦易矣。南重曰,凡人進言,以爲我出此言,則人君必喜聞云者,是逢君也。上曰,人君若有不欲爲非之意,則先意導之,缺數行用之於親,則謂之孝,用之於君,則謂之忠,卒然□□所欲言之,則謂之直則可,非所謂仁也,豈以拂君心爲是,只惡其君心所向而逢迎之也?尙容曰,自上有欲放仁城之心,而備忘之後,大臣承順者可也,睦性善等,先自迎合,則可惡矣。景雨曰,仁城之事,於國家誠爲不幸,出置於外者,乃聖上不得已處變之道也。當初大臣,以在外在內,終始保全爲議,殿下豈有一毫不欲保全之意哉?臣愚以爲未安也。南重曰,在外,亦所以保全之道也,入來之後,豈有不得保全之理哉?上曰,此大臣進戒之意也,豈大臣,以不能保全,爲疑而言之哉?燼餘
上在慶德宮。停常參·經筵。
下直,碧沙察訪金秀南,草芝萬戶吳癸發。
鄭廣成啓曰,世子入學時執事儒生,孟子及庸·學中賜給事,命下矣。卽捧承傳于校書館,使之取來,則只中庸來納之後,其餘冊子,日日催督,至今不呈,致令恩典久滯,極爲駭愕,請當該官員推考,色吏囚禁治罪。傳曰,依啓。
又啓曰,明日常參·經筵,取稟。傳曰,只晝講。
金蓍國啓曰,啓覆時入侍單子,參議·都正,何以書於東西壁乎?問啓事,傳敎矣。東西壁,以衙門次第列書,故雖書進參之員於各衙門之下,而座次則以職次爲坐,堂上官則當坐於東西壁之末,而北向坐矣。傳曰,知道。
正言李時稷啓曰,臣素患疝證,發作無常,遇寒轉劇,頃者新授本職之日,稽謝恩命,實由於此,負罪已多矣。近觀睦性善等,妄陳疏章,壞亂朝廷,身在臺官,不敢言病而退默,力疾隨行,論辨累日,微誠未格,言不見信,至以飾非自是爲敎,退伏私室,以俟公議,而前患之證卒發,苦痛不能俯仰屈伸,命牌之出,適當此時,未克趨詣,有乖人臣不俟駕之義,兢惶踧踖,措躬無地,雖在凡官,尙且有罪,況居言地,不可一日仍冒,請命亟罷臣職。答曰,勿辭。
徐景雨啓曰,正言李時稷,再啓煩瀆,退待物議矣。傳曰,知道。
金蓍國,以都摠府言啓曰,副摠管李溟,刑曹坐起晝仕,請出標信,傳曰,知道。
又以訓鍊都監言啓曰,前都事李時敏,以都監軍色郞廳,已爲啓下,而時無職名,付軍職冠帶常仕,何如?傳曰,依啓。
又以兵曹言啓曰,刷還唐人四名,今將入送毛營,而押去譯官堂上堂下各一員,一路廚傳,似甚煩弊,請堂上譯官減下,令堂下譯官一員押去,似爲便當,敢啓。傳曰,依啓。
鄭廣成,以校書館官員意啓曰,儒生賞格次,以孟子一件,庸·學中各一件進排事,捧承傳矣,其中中庸,則二件進排,而本館無所上,故不得進排之意,敢啓。傳曰,知道。
金蓍國,以兵曹言啓曰,仁慶宮衛將牒報,本曹今月二十三日,守宮內官及衛將巡審時,後苑北墻越入人石福,捕捉拘留,自曹處置云。令攸司囚禁治罪,何如?傳曰,依啓。
金蓍國啓曰,江原監司處下去,宣傳官白夢麟所奉標信還入。傳曰,知道。
夜五更,流星出天園星下,入西方天際,狀如鉢,尾長三四尺許,色赤光照地。五更,月入太微垣。
延平府院君李貴,伏以節義者,國家之元氣也,人無元氣者,必死,國無節義者,必亡,是以古之善爲國者,必先以節義爲根本,以培養國家之元氣者,良以此也。漢光·唐宗,皆創業中興之英主也,亦莫不以褒崇節義,爲急先之務,漢廷有汲黯,淮南爲之寢謀,中國相司馬,契丹戒以生事,自古以來,節義之係國家安危如此。古人言,欲得伏節死義之臣,當於平日犯顔敢諫中求之,眞可謂哲王擇臣之要法,聖人復起,不易斯言者也。夫所謂節義者,非廉介內荏,巧營時譽之謂也,直道而行,挺然不阿,不屈威武,不畏强禦,時平則面折廷爭,臨亂則伏節死義者,是也。雖然節義之士,知無不言,言無不盡,其事必涉於瀆擾,犯顔批鱗,責難陳善,其言又苦而易忤,廉謹之士,卑遜謙恭,突梯脂布,其貌有似於敬君,阿諛順旨,側媚逢君,其說又甘,而可悅積悅,生愛積忤,生憎愛憎缺二行李廷龜家,得見抗義新編一書,乃故贈吏曹判書趙憲擧義時文字,而今獒樹察訪臣安邦俊之所纂也,披卷一讀,不覺髮之豎而膽欲裂也。適値求言之敎,敢以此書,及臣疏之論憲疏不中者一通,爲獻焉。臣竊伏念,憲自少有經濟之志,曾於甲戌年間,以質正官赴燕京,及其還也,陳時務若干條,上之於先王,欲挽回三代之治,而上不採施,下無推揚,憲知不可有爲,括囊退藏,若將終身,憲是時行年,僅踰三十,目見時事日非,以死自許,丁亥上請絶倭疏,己丑上勿遣通信使疏,辛卯上請斬倭使及嶺·湖備倭之策,一時之人,皆以怪鬼目之,臣與憲,俱出於成渾·李珥之門,交情不爲不深,而臣亦以憲爲論議過激,嘗疏斥其失矣。如臣知憲者,猶尙如此,況一時全不知憲,而仇怨堵立者乎?儻非先王包容之量,則憲豈但竄逐投荒而止哉?及乎壬辰之變,憲糾合鄕兵,兵不滿千,敢以孤軍,獨進擊走淸州據城之賊,錦山之戰,後無繼而旁無援,雖衆寡不敵,大功未成,而七百義士,戰不旋踵,同日死難,昔日田橫,挾齊王之勢,乘百戰之餘,而僅得死士五百餘人,自古猶以爲難,況憲也,以一介匹夫,自奮於罪廢倫落之中,首事倡義,旬月之間,應募者雲集,遂至化烏合爲父子,兵至張空拳冒白刃,向敵而爭死者,七百餘人,則其勢力難易之相懸,可謂十倍於橫矣。憲本儒者也,平生詩·書是講,俎豆是習,其於行陣戰鬪之事,蓋昧昧然也,非其兵謀才略,勝於橫也。特以精忠至誠,激動士民之心,使之心悅誠服,而視死如歸,而況人主據萬乘之位,握刑賞之權,爵祿生殺,決於呼吸咳唾之間,苟能以至誠,臨御臣民,培養士氣,則化馳如神,捷於影響,眞可以折衝尊俎,而鞭笞胡蠻矣。堂堂千里之邦,豈患無人缺二行廢朝以來,三司虛設,仗馬不鳴,朝野以言爲諱,彝倫斁敗,天地晦塞者,十有餘年,以至於亡,今其遺風餘習,猶未殄盡,搢紳之間,大小臣僚,多以隨行素飡,爲保身之長策,而苟知上意之所在,則相戒勿敢妄言,不復知人間有羞恥事,此非小患,是乃秦隋已事之覆轍也。到今誠不無臨死不屈,抗節致忠之人,而朝廷進退黜陟之際,未聞有激勵聳動之擧,徒以苟容面悅,曉暢於論議間者,爲先,而向之所謂守道抗節之人,反居人後,臣恐非徒士氣,自此銷鑠,而宣廟朝四十年培養之直氣,亦將萎靡而墜地也。伏願聖明,大戒前車,激揚頹俗,毋使後之視今,亦猶今之視昔,大勵名節,振作士氣,奬進忠言直節之士,稍退循默保祿之人,則淸朝之士風,可以一變齊魯,而國家之元氣,壯矣,豈不休哉?此書板本,方在順天松廣寺,儻令本道監司,印上百餘帙,頒賜中外士大夫,使之觀感而興起,則不勝幸甚。曾在先王朝,特命印出文天祥·方孝儒·鄭夢周三家文集,頒賜中外臣僚,其意亦猶是也。今玆趙憲,則人今而事近,耳目記賭之所及,人心之感發興起,想必倍蓰於三家,今若特許印布,則亦率□祖攸行之一道也。取進止。答曰,省箚具悉。卿意激勵節義,當今所務,卿之意見,大非偶然也。趙憲治世憂危亂日效忠,可謂稀世之士矣。但朝廷旣已推奬其人,表著其行,斯亦可矣,先朝之事,至於今日,乃爲開刊頒布,則予以爲過矣。箚辭,當留念焉。
副提學臣金尙憲,伏以臣,荐蒙誤恩,連忝匪據,過福之災,疾病侵加,逋慢曠職,分當辭退,且聞睦性善等疏辭,以處珙之論,陷君不測,受諫之請,缺二行不責瀆擾,反加恩由,臣誠惶恐,不知所出,臣本性拙,凡在朋類,恥爲欺心巧飾之態,況於聖鑑之下,安敢有一毫非情之籲哉?第念人臣事國,所仰賴者,人主之一心也,若人主之心,好惡靡定,是非不明,善善而不能任,惡惡而不能辨,俱收竝蓄,欲使君子不至於失位,小人不至於怨望,則終致讒邪乘隙,群小得志,國家亦隨以亂亡矣。臣嘗觀前史,古之忠臣,或直言不避,明白是非,冀悟君心,而反爲小人所害,徒殞其身,而不能救宗國之亡者,或知時事之不可諫,而早自引退,至國家危迫之日,起而赴難,捐軀以報國者,卽今聖明在上,賢輔當朝,豈容小人,流禍於士類也?然而二三新進之輩,潛伺竊發,危言足以動人主,辨說足以亂是非,眞傾危之士不測之人也。此實殿下狐疑之心,有以啓之,而殿下不爲洞辨,又從而奬誘之,以來黃㦿之輩,聖心之好惡如此,將安所仰賴也?噫,今之朝政闕失者,不爲不多,憂時慮患之計,豈無可言之事,而性善等,必欲於危疑之際,不顧宗社之大計,自附於諸賊所引之王子,以試其超凡之術,其心誠不可知也。傳曰,新間舊淫破義,六逆之二也。性善等,以新進之人,傾軋朝廷,設淫辭而破大義,此不順之大者也,國家之事,由此可占。伏乞聖明,許臣早退,使愚戇狹隘之性,得遂所願,毋至於殞厥軀也。夫君臣之義,無所逃於天地之間,臣雖退伏,豈忍忘殿下哉?顧念臣上不能回天意,而下不能保其身,使臣若得全腰領於仁覆之內,幸而毋死,見殿下致一世昇平之域,則優游林泉,歌詠聖德,以畢餘生,不幸而萬有一危難之禍,則臣當捐軀赴難,庶不負殿下之德矣,不敢以內外遠近,而移易其心也。臣不勝區區之懇。取進止。答曰,箚辭知道。
左議政尹昉缺始於适變初定之日,而弘耉伏辜之後,繼以置外,請置內置外,初無輕重,而蓋以保全爲重,欲待人心稍定而還之也。聖明所以始難而終允之者,豈非以保無他虞乎?睦性善以爲,今日時勢,有甚曩者臨海事,故李元翼,亦不敢開口云,首相一生忠赤,知無不言,豈有見君父將陷不測,而不爲一言乎?況實同初頭之請,力爲保全之所,則又豈有內知不可,而外欺聖明之理乎?士論携貳,傾軋成風,乘間抵隙,指虛爲實,至以其時之事目,爲陷君不測之地,斯言一出,人皆狼顧,遂致朝無寧靖之期,國有空虛之象,臣實憂之,若非聖明深察公私之極,不失好惡之正,則朝著之安,恐無日矣。臣才識譾劣,最出人下,謬蒙知遇,濫居鼎軸,只爲聖恩如天,涓埃未效,國危猶前,時事漸艱,告退之言,不敢出口,日復一日,已至三年,罪戾之積,豈但丘山?見今朝堂之上,僚席又空,臣何敢强顔獨冒,以速譏謗乎?伏願聖慈,察臣狼狽,鐫臣職名,以便公私,臣之至願也。取進止。答曰,省箚具悉卿意,卿須勿辭,以安予心。
副校理金南重,副修撰洪命耉等,伏以掌令金榮祖,以臣詣闕,始見邸報,則近以睦性善等上疏之故,兩司論列,或請焚疏,或請罷職,而聖批不允。臣取見性善等元疏,則其言,果輕妄鶻突,不足與深較,前仁成君珙,爲子而倡廢母之論,爲臣而出挾戴之招,則竄逐何罪名之說,誠不可知也。至於頃日逆獄,臣在外未詳顚末,而只據朝報中所及者而觀之,則非但性善云云,臣亦怪焉,非但愚臣怪焉,中外人心,莫不疑懼。臣於八月晦間,受由下鄕,其時都下洶洶,皆言近日逆獄將起,而某人某人當入,曾未閱月,其說果驗,逆賊是何等罪惡,而朝生暮出,可以譏察,而必得乎?臣愚竊恐,今日鎭靜之策,不專在於罪性善也。臣是上年論珙三司之一也,旣被性善等之斥,又與兩司多官,所見不同,請命罷斥臣職。持平金德承以爲,伏見掌令金榮祖引嫌之辭,與兩司多官,所見不同云云,所謂不同,雖未知指何事,而旣曰不同,則何敢自是己見,而偃然處置乎?持平黃紐,以臣前日問於律官,則以爲大典註解,有曰,男曰婚,女曰嫁,則婚嫁留七日之文,是言子息成婚,而自家娶妻,不在其中也。且以法官帶職婚娶者,老吏律官,皆未前聞云,臣不得已上章乞遞,聖恩天大,賜暇與馬,身榮雖極,國論謂何?理難再瀆,强顔下去,呼唱鄕曲,背汗面騂,臣於未辭朝前,傳語于婦家曰,一應禁物,不用,可也。及到厥家,女奴着綾段,客盤設牛肉,京官之奉使過院者,偶作繞客,十目所視,尤極駭異,臣不能專价馳書,明言不可犯禁之意,而致有此事,豈有身犯重禁,而治人之犯禁者乎?況七日之限,是泛論庶官之依法受由者也,臣特蒙異數,規外受由,所謂期限,本非所論,帶職久留,事體未安,今臣重得冷痢,證勢甚苦,濡滯近畿,不卽上來,曠廢職事,不可仍冒。司諫李敬輿,以微末小臣,忝冒言地,無所裨益,惟事瀆擾,罪合萬死,伏見掌令金榮祖引避之辭,有曰,與兩司多官,所見不同,臣之愚見,已盡於前日避嫌中,今不敢更有陳辨,而旣被其斥,勢難偃然處置,獻納尹順之,以人臣事君,有言責者,不得其言,則猶不敢强顔,況加之以陷君不測之罪,重之以妄論之斥,則其不可貪榮冒居,自蹈抗穽,明矣。退伏兢惶,恭俟物議,伏見掌令金榮祖引避之辭,有曰,與兩司多官,所見不同云,人之執言,雖未可曉,旣被其斥,亦何敢仍冒處置乎?正言金卨,以無狀小臣,冒居言地,伏承聖批,以飾非自是爲敎,退伏私室,只俟嚴譴。伏見掌令金榮祖引避之辭,不同之誚,臣亦難免,勢難處置。正言李時稷,以臣素患疝症,發作無常,遇寒轉劇。近觀睦性善等妄陳疏章,壞亂朝廷,身在臺官,不敢言病而退默,力疾隨行,論辨累日,微誠未格,言不見信,至以飾非自是爲敎,退伏私室,以俟公議,而前患之症,猝發苦痛,命牌之出,適當此時,未克趨詣,有乖人臣不俟駕之義,雖在凡官,尙且有罪,況居言地,不可仍冒,竝引嫌而退,被斥輕妄之疏,殊無所失,凡人論事,各有所見,所執之論,旣已公正,則他人不同,何害之有?規外受由,出於恩命,先言禁物,守法可見,因疾稽滯,勢所然矣,言不見信,固當累避,不同之斥,在此無失,而不赴命牌,難免逋慢,請掌令金榮祖,持平金德承·黃紐,司諫李敬輿,獻納尹順之,正言金卨,竝出仕,正言李時稷,遞差。取進止。答曰,依啓。
副校理金南重,副修撰洪命耉等,伏以臣等,猥以空疏,備員論思,虛辱恩寵,尸素而行,輔導之效,自知蔑如,愛君之誠,不後於人,目見危亂之端,不得不一言於冕旒之下,冀垂省察焉。臣等聞執狐疑之心者,來讒賊之口,明不及於分辨,智不及於決斷,眩於是非之間,而異議橫入,佞言得行,以致昏迷顚錯,終歸於壞亂而後已也。伏惟殿下,聰明睿智,出自天得,臨御以來,動得理所,但接下之際,先疑於色目,聽言之間,未免偏係,是殿下之欲破朋黨者,適所以助之也。書曰,用賢勿貳去邪勿疑,爲人君者,唯當勿問色目異同,而賢者用之,不賢者去之,則朋黨之害,不攻而自破矣。昔宋臣朱熹有言曰,朋黨爲患,古今通病,誠上之人所當疾也。熹竊謂朋黨之禍,止於搢紳,而古之惡朋黨而欲去之者,往往至於亡人之國,蓋不察其賢否忠邪,而惟朋黨之務去,則彼小人之巧於自謀者,必將有以自蓋其迹,而君子反爲所擠,旨哉言乎。及至今日,知先儒之所見深而所慮遠也。臣等伏見睦性善·柳碩等疏辭,則怪妄無倫,構亂罔極,此實欲排擊異己,傾軋朝廷,情態自露,明若觀火,殿下反加優奬,許以忠直之論,此殿下偏聽生疑之處也。缺二行廢母時不參庭請者,雖微末宗室,皆加爵賞,以其不怵於禍而扶植倫紀也。珙以先王之子,力主其論,終始擔當,所議非特廢置而已,則天倫滅矣,人道絶矣,當初免罪,特王法之失耳。至於狼藉於逆招,勢難容保,然後援擧自作之罪,出置中道,而豐其餼廩,安其居處,則是殿下親親之義,實出於萬萬,其可與臨海時事,比而等之乎哉?其曰,以李元翼之忠亮剛直,不敢開口一言者,豈今日之時勢,反有甚於曩時耶?此則性善等,雖欲借重於元翼,而反陷元翼者也。元翼當昏亂之朝,能進全恩之說者,是忠於國,而不顧其身者也。至於今日,遭遇聖明,爲同德之臣,儻有可言者,則宜無所諱,珙之出置,果累於聖德,則元翼雖病,其敢曰在家不知,而不以一言正之乎?适變之後,李貴欲治珙罪之時,元翼亦己意許,其時,此論雖寢,而元翼亦非以珙爲無罪者也。若以性善等之言,則元翼忠於昏朝,而不忠於殿下者耶?其曰告變,多有不實,竟成無形之獄,此則似矣,而實不知朝廷之本意也。時事危疑,姦賊潛伏,其誑誘之際,多發借重之言,以爲以下缺
上在慶德宮。停常參,只晝講。
有政。吏批,判書吳允謙進,參判張維呈辭,參議李明漢病,都承旨鄭蘊進。
兵批,判書徐渻□,參判李顯英呈辭,參議金止男軍點考坐起進,參知金德諴進,都承旨鄭蘊兼進。
鄭蘊啓曰,明日常參·經筵,取稟。傳曰,只晝講。
金蓍國,以都摠府言啓曰,今日入直軍士,當爲中日習射,而政事相値,退行之意,敢啓。傳曰,知道。
趙翼,以弘文館言啓曰,上番四員內,副應敎臣尹知敬,在外未上來,校理臣李景奭,呈辭到館。副校理臣李昭漢,呈辭入啓,下番三員內,修撰臣沈之源,副修撰臣朴潢呈辭到館。只有副校理臣金南重,副修撰臣洪命耉,方在直所,疾病事故,有難預料,請今政闕員差出。傳曰,依啓。
金蓍國,以兵曹言啓曰,淸城僉使李德淳,本年七月初二日,以子息成婚事,受由下去善山地,九月十八日政,除授本職,至今尙未還朝謝恩,必是厭憚防緊之地,遲回中路,依大典本鎭充軍,其代,今政差出,何如?傳曰,允。
又以錄勳都監言啓曰,會盟錄券及御軸,今已粧結,將爲卜日呈進,而錄券·御軸所載會盟祭文,皆有御諱,或言當直書御諱,或言只付紅籤,考諸謄錄,未有可據。寫字官李希哲,自言曾寫御軸,則似爲直書御諱,而年久茫昧,不能明白記得。延陵府院君李好閔,曾爲扈聖功臣都監有司堂上,且諳典古,故就而問之,則亦言都監時事,皆已忘之,但其先祖,曾爲敵愾佐理功臣,其家有會盟軸,皆書御諱,而付以紅籤云。以此觀之,則祖宗朝故事,似爲可據,而古今異宜,旣不知近例,則亦難援古證今,或者以爲,諸功臣所分會盟錄券,則不當書御諱,而內入會盟軸,則似當直書御諱云,而此亦出於意見,不敢以此爲是,莫重之事,自下擅便,爲難,惶恐敢啓。傳曰,知道。竝直書,不妨。
金蓍國,以兵曹言啓曰,缺上曰,依啓事,傳敎矣。萬曆二十六年四月二十一日承傳內,翊衛司,乃東宮侍衛之官,固當擇人,而近來注擬之際,庸雜太甚,殊無左右臣僚,罔非正人之意,極爲未便。且本司參下官,纔過四五朔,卽陞衛率,其去官之速,有甚經幄,參下官物情,深以爲未便,今後各別擇差。參下官,亦當計其遠近,勿令遄陞事,啓下,而四十年七月初二日本曹啓辭內,翊衛司參下官,無朔數,次次陞遷,驟陞者頗多,故因經筵官建白,始定朔數,洗馬十二朔,侍直十二朔,副率十二朔,而洗馬雖或箇滿,侍直未箇滿,則不得陞遷,副率雖或箇滿,侍直未箇滿,則亦不得陞遷,故其間不無自他司移授,而翊衛司參下官,反爲濡滯之地,殊非祖宗朝立法本意。自洗馬至副率,總計三十六朔,爲箇滿陞出之准,如遇侍直窠闕,則洗馬勿計朔擬望,副率窠亦如之,而除授副率之後,通計前後仕三十六朔,乃許六品遷轉,則別無驟陞之弊,亦無濡滯之怨事,啓依允矣。遍査本曹謄錄,如是分明,而躁進之人,圖囑政曹,希望速遷,其言曰,廢朝朴承宗爲判書時,事未可據以爲例云。宣祖朝,亦爲計其遠近,勿令遄陞事,承傳,而雖是朴承宗所定,考據法典,參下遷轉朔,事理當然,不可以人而廢言,翊衛司參下陞遷,一依本曹啓下謄錄施行,何如?傳曰,依啓。
金蓍國,以義禁府言啓曰,光海時,以士族入後宮者,田土臧獲,其憑勢橫占之物,屬公,可也,還給本主,亦可也,而自己傳來世業,則使之資活,雖在賜給之中,仍執不還者,依律科斷是如爲昆,籍沒之法,雖無辨別之規,査出還給爲只爲,義禁府傳敎爲良如敎,捧承傳矣。籍沒一事,雖是本府所管,而至於辨別區處,則各有該掌,非本府所可預知。令該司捧承傳施行,何如?傳曰,依啓。
吏批,以鄭經世爲刑曹判書兼同知經筵藝文提學世子右副賓客,李睟光爲工曹判書兼知春秋館事弘文提學,洪瑞鳳爲益寧君兼同知春秋館事,李聖求爲知製敎,李植爲知製敎,吳䎘爲知製敎,金蓍國爲右副承旨,尹履之爲同副承旨,洪瑞鳳爲大司諫,鄭百昌爲輔德,朴簉爲掌令,尹知敬爲應敎,姜碩期爲司藝,韓仁祿爲奉常僉正,柳時輔爲繕工僉正,尹兼善爲司僕判官,吳端爲兵曹佐郞,呂爾徵爲正言,李省身爲修撰,校書著作李大純,校書正字宋光弼,校書正字羅宜素,校書副正字崔身獻·李之屛,外,李重吉爲韓山郡守,鄭文翼爲安岳郡守,李廓爲慈山郡守,李百壽爲三和縣令,呂焯爲省峴察訪兼校書博士。
兵批,以具宏爲知中樞兼都摠管綾城君,李爲都摠管,韓孝仲爲副摠管,梁爲淸城僉使,□□發爲呂島萬戶,裵應福爲將軍坡萬戶,朴宗善爲西北萬戶。
午時,上御資政殿,晝講。入侍,特進官李貴,同知事徐渻,參贊官金蓍國,侍讀官金南重,檢討官洪命耉,假注書李後陽,記事官韓興一·具鳳瑞,講孟子告子下篇。上讀前受音一遍,南重進講,自魯欲使愼子止心在於仁。上讀新受音一遍,大文釋一遍,南重講論旨義曰,王者,民之父母也,行仁政而申之以孝悌之道,使民知入事父兄·出事長上,然後民之視君上,如手足之捍頭目,此敎民而用之者也,反是則殃民矣。設若一戰勝齊,而未免於殃民,故孟子以此告愼子也。天子之地方千里,諸侯之地方百里云者,先王之制,封國有義,不可以私意損益之謂也。所謂況於殺人以求之云者,猶所謂殺一不辜而得天下不爲者也。缺二行不志於仁,則人臣之引君,豈不難哉?伊尹以堯·舜之道引君,而湯爲堯·舜之君,周公以文·武之道引成王,而成王爲文·武之君,人臣能以仁引君,則其君能爲仁君矣。李貴曰,所謂引君當道者,必須人君信其臣,然後可得矣,雖欲引君而君不信聽,則所言雖直,而反以爲私意所起,豈不難哉?近來疏章多入,而殿下或有不信臣下之意,必於引君當道之語,詳察猛省,可矣。夫惟大人,爲能格君之非,引君之任,豈人人所可爲哉?無私意而一心奉國之人,可以當之矣。徐渻曰,道者,合於事理之謂也,仁者,無私心之謂也,人臣欲使其君,必行當理之事者,乃所謂引君當道,止於仁也,是故人君聽言,必察出於公·出於私,而擇而用之,可矣。李貴曰,擇言之道,有致知格物之功,然後言之是非,可知矣。兩人言之,而一則爲私,一則爲公,以先王朝事觀之,李珥以一代儒臣,不見知於世,而先王以獨見之明,知其爲賢,當此危疑之際,若無辨別之明,熒惑之資,二三勳臣,旣聞其言,則虛實之間,不敢不發告,以俟朝廷處置,夫豈樂而爲之哉?亦何嘗有一毫恩怨於其間乎?況鞫廳諸臣,竟體聖上矜愼之意,其中搢紳之橫罹者,皆卽辨釋,則群情悅服,未聞有玉石俱焚之患也。但因此人心疑懼不安者衆,此誠今日之大憂,鎭定之策,固不可無,而至謂之過於逆适之變,則不亦甚乎?其曰,閑散者,目之以謀逆,言事者,目之以謀逆,見忤於權貴者,目之以謀逆,抱才而不售者,目之以謀逆,此則性善等,以無據之說,驚動於聖聽者也。臣等未知,今日目之以謀逆者,其有幾人,而所謂閑散者,誰也,言事者,誰也,見忤於權貴者,亦誰也,抱才而不售者,亦誰也?缺二行此則性善等,誣一時進言之人,而長殿下自是之病也,人臣告君之辭,果如是乎?其曰,潔己自守,與世枘鑿者,雖有管·葛之才,游·夏之行,無以知其賢。性善於此言,無乃近於欺罔缺□□之身致靑雲者,屈指可數。曾在昏朝,或以缺□□杜門自守,聞名於一時者,無論大小,擧皆登庸,而棄置於散地者,卽染汚於昏朝,而不齒士論者也。性善等所稱,未知何人,而其以曩時之唾罵,爲今日之潔己者乎?噫,古人曰,大奸似忠,大詐似信,然則姦與忠,不易分也,詐與信,有難別也,此無他,惑於似是之非,而辨之不能,明也。若使爲人君者,能明於忠姦信詐之辨,則自古以來,未有亂亡之國,是以人君聽言之道,雖務寬容,而好惡是非,不可不明,一有不明,則小人乘機抵隙,必以朋黨之說,上誣時君,而圖逞己私矣。性善等,假托公論,張皇辭說,以朋黨比私之論,熒惑天聽,且指殿下以不明之罪,害至親指朝廷,陷君於不測,勒成罪案,恣爲譏罵,爲他日網打士林之地,則其心巧矣,其計慘矣,斯可謂忠直之士乎?此而不辨,則士論乖激,賢邪莫別,朝著之不靖,國家之危亂,可立而待也。臣等忝在論思,有懷必達,則不忍畏小人之禍而負殿下之恩也。伏願殿下,平心明察焉。取進止。答曰,省箚具悉。睦性善等疏章措語之間,雖未免失中,然其本心,則實無他意也。仁城出置之擧,旣非經常之道,人言之來,不足怪也。閑散者,言事者,見忤者,目之以謀逆等語,予亦以爲無據。
傳曰,觀副提學金尙憲箚辭,則有曰,性善等,不顧宗社之大慮,自附於諸賊所引之王子,其心不可知也云云。斯言之慘,甚於鈇鉞矣。此下缺燼餘
更何所持乎?
講訖,李貴進曰,小臣病痛,臣亦知之矣,入侍則每有陳達,而言語荒雜,終無一事見施,然主意則爲國也,殿下每以臣爲黨,而當此之時,臣豈有朋比事君之理哉?李珥欲破東西,而反被朋黨之名,幾陷重罪,先王獨知其心,故終得免焉,君臣相得,可謂難矣。反正之後,殿下欲去朋黨,而臣每以爲,欲去朋黨,則朋黨終無可去之時,殿下必以臣言,爲朋比之論矣。然人君必得公明正直者用之,而使之各用所知,則不賢者退,賢者合爲一矣。先王亦曰,願入於珥·渾之黨。缺數行下之人,亦相離心,此後則雖爲逆賊,而誰敢告者?殿下每以臣爲恃功驕恣,慢蔑朝廷,此王敦·蘇峻之所爲也。大凡勳臣,自上待之,雖甚隆厚,而皆不得生全,況彼驕恣慢蔑之嚴敎乎?今之疏章,雖以臣爲權貴,而臣於近年,無一請託於銓曹,爲族人除官,此徐渻之所知也,臣有何權貴之事乎?李适爲兵使時,臣請勿遣,而上不聽,反形旣露,然後臣請拿問,而上不聽,适之上來時,臣欲出陣鞍峴,而守城之議,沮之,避兵之日,臣則欲以江華爲行宮,而南遷之議,沮之,臣言雖曰荒雜,而實有所見矣,臣雖以言見斥,屢出城外,而愛君之懷,久而彌篤,若有所見,則何敢隱乎?臣今老矣,惟待死日,臣之死,不爲武元衡之死,則必爲鄭夢周之死矣。近者兇徒不絶,處處放砲,雖不可謂之事,而亦不可不慮也。上欲保仁城,則當置於江華,不然則今冬不爲放還,可也,而性善等疏㤼而放還,其心則臣以爲不測也。仁城事,臣當盡言之,當初臣欲以李爾瞻·仁城君爲首惡,而臣爲大司憲時,未及發論耳。李适之意,初欲推戴仁城,金元亮之簡,藏在金自點之家,昭不可誣也。今殿下尊奉大妃,而聽奸妄之說,召還欲害大妃之王子,然則廢主之幽閉大妃,其罪輕矣。凡王子叛逆,則或有不殺,而黨與皆伏誅者,仁城雖被召還之命,而救護之人,皆誅之,可矣。設若還報緊急,則兇徒安保其不逞其計乎?如睦大欽者,虛實間每出逆口,性善安敢爲此論也?缺二行性善不足言,而至於黃㦿,則其祖致敬,當适變之時,以爲仁城爲君,則當依前例云。黃㦿亦安敢發此論也?太祖時,以功臣諡號不實之故,太常官,多被重刑,新進少年,敢肆譏斥於功高之人乎?今番逆獄之初起也,臣自江舍入來,則文晦來見曰,逆變將起矣。臣曰,勿爲妄言。晦曰,朴應勖謀逆,故已言于金大將矣。臣曰,吾則無兵權,須告於金大將。未幾,具宏來言曰,應勖等事,欲爲密啓,而但自上疑吾等之害人則不可,待其禍作,然後討之,如何?臣曰,不然。人有欲害父母者,則何敢以罪爲懼,而不之告乎?欲待禍作,則不可矣。具宏往問于申欽,則欽之意亦然,故速往金瑬家,議以告變,性善所謂有一勳臣云,當於闕下治之,不可問於私第者,大不然矣。大抵治逆之法,誤於今日,故妖言起,而性善等之疏,繼之矣。其法,十人告變,而九人爲虛,一人爲實,則賞其一人,而不治九人之罪。今者朴應晟,以告者而被罪,前者李大溫,亦以告者就死,甚非所以開耳目得反賊之道也。應勖,旣使其身告變,則合被重賞,而反被緣坐之律,此亦何意也?文晦之不能按律,殿下引以爲過,此極冤也。李适之亂,非晦則國事如何也?此後雖有放砲反斬金瑬之言,而臣等只當死於兵戈矣,誰敢言者?性善等所謂甚於适變云者,蓋指權盼,則大抵使之告變之言也。申景禛,豈有謀害權盼之理乎?應晟,告變而反受其罪,故以爲入將使之告變云,此乃應晟之僞言也。上曰,予誤見歟?見其疏辭,其意蓋以爲,适賊之變討平後,人心安定,而逆獄之禍,無時可已也,豈以大將缺數行告變不可禁也。危疑之際,希功倖賞之徒,相繼而起,聽之者,何可不爲譏察乎?此後則雖有逆變,而小臣之外,必無告者矣。如申景禛輩,何敢更取譏斥乎?凡勳臣之告變者,非徒爲國也。其言曰,先斬四大將云云,自爲身謀,亦不得不已也。上曰,若有謀逆之人,則不可不告變,而當今之弊端,亦無過於此矣。性善等,以年少之人,雖未知曲折,其言是則以爲是,可矣,群起而攻之,何也?貴曰,頃者鄭蘊以爲,倫紀之紊,孰與曩時云云,而聞諸蘊之四寸,則蘊亦自以爲非云。如睦性善者,大欽之欲推仁城,出於逆口,性善安敢發此言也?況黃致敬之孫乎?殿下欲保仁城,則當待人心稍定,前日之欲戴仁城者,革面改心,然後可以放還,而或自上斷,或因大臣之請而放之,斯可矣,豈以年少數三人之疏,而遽爲放還乎?臣初以仁城欲置闕內者,蓋承順聖意也,今年則須置於江華喬桐,待人心稍定,然後放之,可矣。若如太祖·太宗之時,則雖放仁城,黨與其有遺類乎?臣以爲,今日三司,皆不忠也,李元翼之議,得亦誤矣。臨海豈有廢母之罪乎?以全恩爲說者,問東答西也,出置於外者,豈非殿下全恩之道乎?且今之用人,無有彼此,謂之携貳,臣所未知也。上曰,卿自前語侵大臣,大臣其可侵乎?貴曰,臣素重元翼,豈有侵之之理乎?只以議得不明爲言,而聖敎至此,臣不勝惶悶。上曰,卿非但以收議爲非也,亦以箚辭言之矣,領相所謂人心携貳者,豈大段誤處乎?携貳之弊,豈可謂今日必無乎?貴曰,近日朝廷氣象甚和,人無見棄,率皆缺二行彼此通用者,未有如今日矣。上曰,有所爲而相可否者,人各異見,非以此爲携貳也,其心不公,毁譽不均,則此所謂携貳也。若賞當其功,罰當其罪,則少無可議,而萬一不然,則相臣進戒,不亦宜乎?國家存亡,在朝廷和與不和,領相之言,必有深見矣。貴曰,自上批答中失志者,自陷桎梏之敎,一下而朝臣驚駭,臣恐傳敎過當也。上曰,此言,非必謂士夫間自相構陷也,失志者,或爲借重之資,而屢出逆口,蓋謂此也。貴曰,借重者,必以自前屢出逆口者爲之,此告變之常態也,惟在朝廷處置得宜耳。上曰,朋比二字,言之汚口,非君上所可言,而近日處事之間,不無偏僻,予所以爲言也。貴曰,此則非一朝所可革也,朋黨之弊,幾至四五十年,非饋酒可止,非刑杖可禁,惟當用賢而漸祛其弊,可也。若得一端偏處,執以爲罪,則如火益熾,終至則兩皆分散,人主孤立,無可與共國事者矣。渻曰,李貴所陳,誠是矣。臣之私憂過慮者,大臣不安其位,三司俱空,至如李弘胄·李聖求,豈出於性善等之下哉?若用浮薄年少之言,而不信舊臣,則人心,豈能悅服乎哉?貴曰,若得直言正直之士,與之共國,則不賢者退,而賢者進矣。如金尙憲者,臣每以死於國事許之,若有事故,則尙憲當先之矣。如得尙憲輩六七人,置於朝廷之上,則直氣自伸,而朋比去矣。小臣直欲出去而見君父,不能含默,故敢此仰瀆,兢惶無已。燼餘
上在慶德宮。停常參,只晝講。
鄭廣成啓曰,明日常參·經筵,取稟。傳曰,停。
傳于鄭廣成曰,北兵使處,醫員,何以今始出去乎?問啓,回啓有草。
徐景雨啓曰,憲府專數有故,以監察爲茶時之意,敢啓。傳曰,知道。
鄭蘊啓曰,假注書李後陽,以病親呈辭受由,請他假注書差出。傳曰,依啓。
假注書,△吳暹·尹孝立·吳達升。
備邊司啓曰,今月二十日都體察使張晩所啓,缺上曰,令廟堂議處事,傳敎矣。臣等固已知關西防備之緊急,生民之困弊,已到百尺竿頭,而及見張晩啓辭,且與之相講,有如目覩而身歷,不覺骨驚心寒。平安道五斗收米,自前所無之役,而竝與貢物作米,及田稅三·甲一結所出,通共十七斗零。此則與下道民結所出之米相等,而此外督府貨價,詔使銀價,刷馬人夫之役,不啻倍蓰,其何以堪之哉?體臣之請於五斗之內,量減三斗,以紓西民之急,而下三道每一結收一斗米,名之曰,唐兵糧,船運積置于海州等倉,使毛營自爲運食者,誠出於不獲已之策也。臣等參商五斗之內,若減去三斗,則所存者不及於半,且田稅三·甲,旣許蠲除一甲,西邊糧餉,亦甚可慮。今年則姑於五斗內,減二斗,以示朝廷矜念西民之意,宜當。黃海道亦當一體蠲減,而民之受害,不至於平安之甚,但聞山郡各邑,多有被災之處云,令本道都事,從實摘奸,分等給災,以爲一分之惠,宜當。唐兵糧每結一斗收捧之議,曾已定奪,而京畿·江原及下三道,所當一樣收捧,五道田結,合三十五萬餘結,除免稅復戶雜頉,則所收米,僅二萬石。江原嶺東,及慶尙左道海邊之邑,不得不取便輸入于咸鏡,而其餘兩湖山郡,距海邊遠之處,當作木收捧,以給船價矣。以此計之,海州倉該到之數,不過一萬五六千石,而今又減却兩西應捧之米,則無以接濟遼民十萬之衆,臣等再三商確,每一結各收米一斗五升,則海州倉該到之數,可至二萬餘石矣。今該曹磨鍊卜定,或作木賃船,趁明年二三月,運入海州結城倉事,料理設法,別爲行會,宜當。平安道京主人等,江邊七邑及殘弊某某邑,已爲蠲減,而本道使命絡繹之地,官屬不足,雇立之弊,及於民結,不可不變通。淸川以北,及各路一邑,則主人房子房婢,全數權減。缺二行長湍事,屢經覆議,而宣惠廳,慮有長湍替馬濫僞之患,許令平山夫馬,受長湍以東雇價于本廳云,雖置米長湍,使之雇馬,而計其應用之數,減其所給之米,專在於本廳處置中,如有長湍替馬濫僞之事,輒詰問其由,而不減其米,則長湍自當其責,何憂乎濫僞之難防也?着令宣惠廳,更爲商量處置,宜當。平安道月課米,旣無耗穀,則辦出甚難,依啓辭,勿令會錄,宜當。黃海道四番軍數,未滿二千名,分作兩番,留爲昌·義之援,勢甚孤弱,體臣之請以京畿·江原兩道,各定五百名,趁二月望間入送之意,亦出於不得已之計,而畿輔之兵,勢難輕易調用,姑以江原道先年裝束軍五百名,令兵曹定限,知委入送,宜當。三南及江原道兵,分爲三等之令,愚民不知曲折,未免有謀避騷擾之弊,聖敎誠爲允當。但兵有强壯脆弱之不同,故古之爲將者,雖百萬之軍,必分而等之,强有用强之處,弱有用弱之處,而臨戰之時,惟其所用,我國將領,不知此法,徒知元數之幾許,臨用之際,酌定名數,而使本官抄選,富而壯者,納賂而圖免,貧而弱者,無勢而負羽,頃日本司之請,令分等以待者,爲此故也。體臣之請,分上下道先後調用之意,甚爲周便,雖已分爲三等,而分等之軍,亦當以遠近先後調用也。下三道,以道內道里遠近,分爲上下道,三南兵使,依前降指揮,簡其騶卒,來駐于境上,如有事變,則上道之軍兵,使爲先領率上來,而下道之軍,則巡察使號令調發,使虞候將之,以爲後援事,令兵曹明白約束,知委施行,宜當。忠淸兵營,距京師不遠,雖仍留本營,未爲不可,而境上來駐之意,曾已發標信下諭,今不必更改。且江原道,亦有嶺東·西遠近之殊,而本道之軍,元數甚略,缺二行餘領兵赴戰,似不威重,壬辰年亦有以巡察使軍官,兼助防將前例,江原監司金尙,請以前郡守鄭慶嶪爲中軍矣。如以慶嶪,以巡察使中軍兼助防將,常時則留在本營,有事則領兵赴戰,恐或便當,敢啓。傳曰,依啓。
答尹知敬疏曰,省疏具悉。爾其從速上來,以副予意。
尹履之啓曰,宋英望,旣未及入直,以扈衛廳首軍官申楀假察之意,敢啓。傳曰,知道。
又啓曰,軍資正宋英望,以扈衛入直事,纔到門外,闕門已閉,時在門外,何以爲之?傳曰,知道。
金蓍國,以兵曹言啓曰,自平時史官一員,入直春秋館,故例書於別單近臣省記之中,而亂離以後,春秋館入直之規,久廢,故春秋館官員,不書於別單。自反正以來,春秋館官員,逐日入直,本館依平時例,別單省記,書啓之意,敢啓。傳曰,知道。
又以備邊司言啓曰,兩西立撥軍,調用於全羅·慶尙·忠淸·江原等道者,立馬朔數,因忠淸監司狀啓,都體察使上來後,相議定奪,行會事,覆啓蒙允矣。今與張晩相議,則南軍赴戍者,例以周年爲限,而傳撥之役,馬力爲主,一馬周年,恐有不堪之患,以十朔爲限,便當云。以此意,令兵曹知委擧行,宜當,敢啓。傳曰,依啓。
鄭廣成,以弘文館言啓曰,新除授應敎尹知敬,今在京畿廣州地,經筵入番事緊,請斯速乘馹上來事,下諭,依前例,館書吏給馬下送。傳曰,依啓。
又啓曰,北兵使處,醫員,何以今始下直乎?問啓事,下敎矣。招問醫員金孝騫,則十九日差定,而必齎藥物以去,故兩醫司各種藥材,趁未辦得,今始發去云矣。傳曰,推考。
金蓍國,以都摠府言啓曰,副摠管李溟,刑曹坐起晝仕,請出標信。傳曰,知道。
又以備邊司郞廳,以都體察使意啓曰,南漢山城看審別將軍官以下員役及許多工匠料布,出處末由。前檢察使李時發時,兩南鹽船稅若干,官除出委定軍官,使之興販來納,其數幾四十餘同。趁此穀賤之時,委定可信人,分遣于畿內,有場市水邊各官,別定監官色吏,眼同從市直辦貿,輸送山城,以爲明春役糧之地,宜當,敢啓。傳曰,依啓。
前司諫臣尹知敬上疏,伏以臣禫祭未行之前,除授副應敎,旣以呈所居官上聞矣。今者竊伏聞,該曹請遞,而自上不允,當初該曹之備擬,雖出於傳聞之誤,然臣不可諉,今已終制,而仍受其職,晏然行公,須至陳疏上瀆,乞賜採納,收還職名。伏念臣本以庸愚,無所比數,遭遇聖明,隆恩重疊,往在癸亥母歿之初,家貧無以爲葬,伏蒙聖慈垂憐,特下別致賻之命,亡親之得以入地而無憾者,皆殿下賜也。又於其年十二月日,以魚肉果菜十三種,賜送於家,歲時供祭,遍及先祖,斯二者,近世所稀,自惟何人,叨此異數?方其時,豈不思具疏伸謝?草土中名姓,不可以塵瀆,悶默潛伏,銘之心骨,常恐先朝露塡溝壑,區區塵露之微,無所補效。今承恩命,勢不可趨赴,臣不勝瞻戀闕庭,涕泣殞越之至,謹昧死以聞。
午時,上御資政殿,晝講。入侍,知事吳允謙,特進官尹晹,參贊官鄭蘊,侍讀官金南重,檢討官洪命耉。講孟子告子下篇,上讀前受音一遍。侍讀官金南重進講,自孟子曰今之事君者曰我能止與洪水之災無以異也。上讀新受音一遍,大文釋一遍。南重講旨義曰,此與前章意同,蓋戰國之時,以富國强兵,爲引君之道,故以爲君不鄕道,不志於仁,而求富之,則今雖謂之良臣,而堯·舜之時,不免爲民賊。苟或如此,而不知變,則雖與之天下,謂不能一朝居者,言必爭奪,而缺二行餘無諸侯幣帛饔飡,無百官上下,故二十取一,是貊道也。若居中國而去人倫無君子,則如何其可也?是以欲爲輕重於堯·舜之道,卽孟子所謂小貊小桀,而至於治水也,禹則順水之性,而圭以隣國爲壑而注之,專務利己,不恤妨於人,此孟子尤深責而戒之也。
講訖,允謙曰,向在逆變之時,西路守令之中,有志操之可嘉者,有政事之爲能者,而遷易爲難,尙不啓擬於京官,故昨者承旨有窠,而小臣獨政,玆不敢擬之,有若忘棄者然,甚爲未安。表表有聲績之人,朝廷似當擧用,而至於适變時,有志節者,尤不當遺置也。且臣忝在禮曹,或因奉審,或因差祭,往詣宗廟,則令之爲任,似重,而謂之無事之處,而差以老衰之人,其來已久,今可變改,必使侍從之人,差授出入,然後似爲嚴肅之地矣。蘊曰,經筵,重臣有懷陳達,則酬酢可否,情義交孚,此唐·虞之君,都兪之治,而今者自上,不爲應答,甚爲未安。且臣承命已久,只緣私故,趁未上來,待罪乞遞,未蒙恩許,尤爲惶恐。上曰,前聞領相之家爲遠云,今亦遠在,而未知在何處耶?蘊曰,領相家,在於義洞一隅矣。上曰,多病之人,不得往來朝堂,而家在遠地,則於其心,亦必沓沓,且國家議事之際,甚爲非便,令該司覓給便近之家。且朝見政院書啓,憲府多官,皆有故云,未知有何故耶?蘊曰,臣亦未知有何故,而一府之官,專數呈辭,故只受一丈,餘皆還給。大槪,自前雖有不捧之敎,或緣身上病患,或緣體貌間事,不計未安,一時俱呈,至有三四張之多矣。且臣得聞昨日及前者□筵中之言,則臣前忝大司諫時,所論仁城事,或謂臣反有後悔之言,或謂臣,攻是發論之人云,此皆不曾出臣口者也。是非之間,臺諫旣爲發言,則雖係死生之際,而缺三行爲之,故今姑恕之云,則甚爲合當而而,乃曰,焚之云者,此曩時事也,非盛世擧也,甚用驚駭。臣又以鄕曲間目見之弊陳之,號牌之事,朝廷亦豈不知其不可乎?只出於勢不獲已,而至於金繼道,不知何許人,欲使外方儒生,或爲放砲,或爲試射耶?儒生解體,不肯讀書,人心因此,而亦極騷屑,此可斯速已矣。上曰,其公事,在何間擧行乎?政院搜啓。蘊曰,聞其人爲中部主簿云。此法近於坑儒,而備邊司,不爲斟酌行之,必急急行會停止,然後可以鎭定人心矣。燼餘
上在慶德宮。停常參·經筵。
鄭廣成啓曰,明日常參·經筵,及來十一月初一日,輪對日次,取稟。傳曰,停。
巳時,太白見於午地。
下直,廣州牧使柳斐。
尹履之,以吏曹言啓曰,臺諫有闕,政事,何以爲之?取稟。傳曰,明日爲之。
掌令朴簉來啓曰,凡兩司所啓,旣爲發論而入啓,則必須累日連章,期於蒙允而不已,如或意見不同,則簡通議停,亦是規例。缺二行夫性善等情態,已盡論列,而天聽迫然,豈不以求言之日,恐妨言路而然耶?自性善之疏一上,黃㦿之章繼起,而在廷之臣,擧有釋位納履之色,將有空虛之漸,瞻聆駭異,氣象愁慘,國事至此,臣不勝痛悶焉。性善等,俱以新進浮薄之輩,乘時抵隙,傾軋朝廷,始以珙之事,擬之於臨海之獄,中言構成以逆獄之事,終之以目之曰,謀逆等語,陰慘之語,眩亂是非,熒惑一世,其言之怪愕無倫,有不忍言者也。殿下反加優奬,一向牢拒,則臣竊恐朝廷一空,臺閣一空,只有性善輩數人而已,殿下誰與爲國乎?殿下於玉堂之箚,以予亦以爲無據爲批,則是殿下旣已洞燭矣。請檢閱睦性善,正字柳碩等,竝亟命罷職,一以爲鎭靜之地,一以懲怪妄之習。兵曹兩驛之設,爲傳命也,佐郞二員,只許乘馹,載在金石之典,而近來國綱解弛,人不畏法,至於八郞官,竝乘馹騎,兼率步從,驛路之凋弊,郵卒之怨苦,實由於此也。自今以後,色郞官外,如有冒法仍騎者,請一一摘發,繩以濫騎之律。答曰,予實不君,獲罪群臣,自稱君子者之不屑朝廷,不亦宜乎?大臣首倡退去,臺閣之一空,吏兵曹之相繼呈告,亦不足怪也。朝廷雖空言者,難罪不允。兵曹郞官勿許乘馹事,依啓。
弘文館副校理金南重,修撰沈之源,副修撰洪命耉·朴潢等,伏以聖上之處置仁城,可謂至矣。夫名騰賊口,則宗社之罪人也,力主廢論,則倫紀之罪人也。擧國齊憤,廷爭累月,則非聖上之所得自由,而猶且不忍於骨肉之至情,參之以恩義,酌之以經權,薄施譴罰,置諸中道,入處公館,缺二行凡在臣子之道,所當牽裾碎首,亟回天聽,而兩司多官,徒知一身之小嫌,不顧公義之至嚴,紛紛呈告,臺閣寂然,朝廷體面,臣子分義,掃地盡矣,國家之事,極可寒心。請兩司在告之員,竝命遞差。取進止。答曰,兩司之官,不屑在職,皆懷納履之色,其不事汚君之意,無愧於古人矣。自潔其身者,古亦有之,兩司有何所失乎?盡遞臺官,似非美事,不允。
戶曹判書金藎國,伏以臣以不才,叨受重任,內自循省,莫可報稱,瀝血控辭,非爲例讓,而聖批敦迫,奬勵愈勤,惶恐感激,不覺隕涕。當今國儲蕩竭,經用無制,各司艱一日之供,太倉無數月之需,而督府絲段之價及諸處賖用之物,略計不下五六萬銀,譬如貧窶之家,朝不給夕,而執契券誅求宿債者,踵門而盈室,其何以堪之哉?國家承積弊之餘,經播越之變,回鑾之後,白地責用,而又遭千古所無之詔使,公私帑藏,掃地而盡,無怪夫國事之至此也。爲今之計,必須滌蕩振刷,改制立經,乃可爲已,固非鹵莽因循苟且之所能圖也。臣晝夜思惟,敢以三件事陳請,伏惟聖明,留神採納焉。其一曰,制國用,臣謹按王制,冢宰制國用,必於歲之抄,五穀皆入,然後制國用,視年之豐耗,量入以爲出。蓋先王制國用,不爲定法,非若後世之拘於繁文,守常而不知變者,故其爲法也。必於歲之抄,五穀皆入,然後可以視其所入,而以爲出也。一歲之間,豐耗或不同,猶且量入爲出,以制一年之用,況此蕩板之際,無經用之制乎?臣伏覩上年裁省廳事,自上自祭享御供缺三行上司規外之需,直捧甘結于有司,有司不敢辨其虛實多少,而進排惟謹,然後請報于該曹,該曹知其如此而亦沒奈何,縱有裁省防塞之時,而已覆之水,難返於甁,該司之無面,庫吏之呼冤,職此之由也。紙·燭·筆·墨,物之微者,而其用甚廣,故爲費不億,半餉之照,一行之書,燭不至跋,筆不濡毫,而終歸於下吏之私用,祖宗朝用後還下之法,今不可復行乎?公家百物,莫非民之膏血,雖在庫藏充牣之時,不宜任其花消,矧今國非其國之日,寧可委而不收哉?胥吏僕隷之輩,狗苟而蠅營,巧作名目,百計圖取,而上司之官,寬大持重,略於細務,頷可而已。用一之處,濫而爲二,一二之間,雖不懸遠,而通算一年,則二年之用也,可不惜哉?如使大小之官,愛惜國計,一如主管之心,遇修理興工之請,則必曰如是,足以苟安,何必改爲?請某物,當用必曰安用是爲?請應用幾許,必曰何至於是耶?器物損失當改,卽治典守者之罪,而無令輒責於該司,苟如是,則數年之間,雖致紅腐貫朽,可也。凡係不得已需用之物,必移文本曹,不許直責於該司,然後各司庶可蘇息,而經用不至於無制矣。其二曰,造錢幣,錢之爲幣,始於太昊,或謂之金,或謂之泉,或謂之貨,代各異稱,而其實則一也。握之則非有補於暖也,食之則非有補於飽也,而先王以此一物,御人事而平天下。蓋穀者,民之所食,積於官則私餒,帛者,民之所蔽,聚於上則下寒,錢,是無用之器,而人主之權柄,故使之流行天下,爲不衣食之幣,降及後世,其用益繁,缺三行東國通寶·東國重寶·海東重寶,其稱不一。恭愍王時,依倣宋之會子,始置高麗通行楮貨,而錢之用,於是少衰矣。入我朝,專用楮幣,至太宗大王,方議用錢,鑄造伊始,適値論議不一,獻廟不得已命罷,乃曰,後有明君,出而行之,蓋其時楮貨盛行,故慮有相妨之患,然而聖人遺意,亦可見也。退計百年之間,楮貨之法,亦隨而廢,壬辰之前,猶有司贍所藏,而民間亦或有之,今則絶無,而其制亦不可考矣。自太古以來,海內外萬邦,未有無幣之國,而我國,獨以衣食之資,爲通行之貨,宜其貧且窮也。方今聖神御極,百弊俱興,稽古昔之制,遵先王之志,作爲一國之通幣,以阜民財,以幸國用,此其時也。其三曰,收海利,海之爲物,其利甚博,齊·楚·吳·越之富,甲於天下者,以其有魚鹽之利也。我國三面際海,魚箭鹽場,處處相望,又有漁採之船,簇立於海中,苟能善爲規劃,則富國之資,實在於此。祖宗朝收稅之規,載在金石之典,而數十年來,國綱解弛,公家莫重之利,盡歸於私門,京外官司之橫侵抑奪者,無補於國家之用,而只益殘民之愁怨,可勝痛哉?司宰監,乃掌供上魚鹽之庫,而一年所收之鹽,未滿數百斛,逐日升斗之供,猶未免欠闕,或貿於市上,或貸於他司,苟且褻慢之狀,有不可忍言,是實有司者之罪,而使有司不得措手於其間者,亦必有所以然也。嘗聞漁箭鹽場,各有主者,巨艦小船,莫不有簿,缺三行諸宮家各衙門所屬魚鹽,皆令量宜定制,亦必受標於該曹,俾無落漏之弊,而略收其稅,以爲國用,亦無所不可也。凡船隻鹽場之屬於諸宮家各衙門者,所在地方,則莫不私自收稅,而該曹則不敢下手,今若必令受標於該曹,而痛禁地方之私收,則亦無疊賦重斂之弊矣。今言海利者,必曰大開鹽場,轉換得穀,臣則以爲,大開則勞民,轉換則病輸,雖因其存,而什一收稅,許其來買,而勿令遠賣,亦足以補經費之乏也。臣智慮短淺,性且懦弱,旣不能無中生有,又不能杜私强公,惟此三件事,實非高遠難行之策,不過省弊興利之裘葛,故昧死上請。伏願聖明,下臣此箚于廟堂,如以爲可,增損潤色,作爲條令,使待罪度支之臣,得以承受而行之,則國家幸甚,生民幸甚。取進止。答曰,省箚具悉。箚辭,當議處焉。燼餘
上在慶德宮。停常參·經筵。
鄭廣成啓曰,明日常參·經筵,取稟。傳曰,停。
金蓍國啓曰,忠淸監·兵使等處,擺撥發軍事,有旨齎去,宣傳官李碩賢所奉標信還入。傳曰,知道。
傳于鄭廣成曰,今觀禮曹公事靈巖鄕校改蓋瓦事,不下該司云,尙今留政院乎?問啓。
下直,茂長縣監楊萬古。
大司諫李聖求缺五六字啓曰,睦性善等疏辭詭妄,固不足與多辨,而國家刑政,因以紕繆,朝廷是非,因以殽亂,至於臺閣,爲之一空,不謂聖明之世,有此氣象也。斥絶巧僞,鎭靜騷屑者,正是今日言責之職事,而身在這裏,何暇辦此?當諸賊引珙之時,臣連以推官,參於鞫廳,兇言悖說,見聞備悉,特以相應之迹,不爲昭著,故執法之臣,亦思體奉伸恩之聖德耳。及至上年冬,弘耉伏刑之後,國言難遏,公議益激,臣以玉堂之長,得與兩司請罪,非直爲宗社大計,逆折奸萌而已,實所以全安骨肉之道也。其時三司之論,不過曰徐觀國勢鞏固,人心寧靖,而還復其所,未爲不可,則其以出置珙者,謂無罪,而陷君不測云者,亦何意歟?就試目前言之,國勢人心,旣已鞏固寧靖,而今之處珙之道,其可得宜乎?且臣曾於九月初六日,偶過綾城君具宏家,延平府院君李貴及諸大將,適在座,臣入揖就席,則楹外兩人,高聲辨詰,而見臣來到,起避而去,臣問曰,何人?座中答曰,此乃朴宗一·朴應晟也。今將上變,故先此問其曲折矣。臣曰,吾亦不妨聞其梗槪也。其人等還來開說之際,完城君崔鳴吉,亦自外來,初不識其兩人者,與臣共聽,大相驚駭曰,此事畢竟歸宿,則雖未可豫量,而旣係逆獄,固當十分愼重。且不可不與元勳相議,君與我同詣昇平府院君金瑬家,商確善處,何如?臣答曰,然矣。卽同往金瑬家言之,則瑬答曰,此事槪已聞知,而明日上變,則自有鞫廳處之,渠輩說話,不欲聞於私室云。仍令鳴吉,裁書于諸大將缺二行餘今始喘喘出謝,逋慢之罪,復玆添焉,請命罷斥臣職。答曰,勿辭。
正言呂爾徵來啓曰,大司諫洪瑞鳳,以睦性善等疏辭詭妄,固不足與多辯,而國家處置,因以紕繆,朝廷是非,因以殽亂,至於臺閣爲之一空,斥絶巧僞,鎭靜騷屑,正是今日言責之職事,而身在這裏,何暇辨此?當諸賊引珙之時,臣連以推官,參於鞫廳,見聞備盡,特以相應之迹,不爲昭著,故執法之臣,亦思體奉伸恩之聖德耳,及弘耉伏刑之後,國言難遏,公議益激。臣以玉堂之長,得與兩司陳箚請罪,非直爲宗社大計,逆折奸萌而已,實所以全安骨肉之道也。其時三司之論,不過曰徐觀國勢鞏固·人心寧靜,而還復其所,未爲不可,則其以出置珙者,謂無罪而陷君不測云者,亦何意歟?且臣曾於九月六日,偶過綾城君具宏家,延平府院君李貴與諸大將,適先在座,楹外兩人,高聲辨詰,見臣來到,起避而去,臣問何人,坐中答曰,此乃朴宗一·朴應晟也,今將上變,先此問其曲折矣。其人於還來開說之際,完城君崔鳴吉,亦自外來,初不識其兩人者,與臣共聽,大相驚駭曰,此事旣係逆獄,固當十分愼重,且不可不與元勳相議,君與我,同詣昇平府院君家,商確善處,如何?臣答曰,然矣。卽同往金瑬家言之,則瑬答曰,此事槪已聞知,而明日上變,則自有鞫廳處之,渠輩說話,不欲聞於私家耳,卽令鳴吉,裁書于諸大將,使之來會。臣與鳴吉曰,此言甚得體。仍及閑話而罷歸。今其疏中一款,顯有指斥缺三行協同公議,啓請出置,實是宗社之大慮,而保全之至計也。偶過勳臣,參聽兇言,其欲往議於元勳者,亦出愼重之意,巧言妄論,不足與較,因病稽謝,尤無所失,請大司諫洪瑞鳳出仕。答曰,依啓。
徐景雨啓曰,大司諫洪瑞鳳出仕事,命下矣。闕門將閉,明日待開門命招之意,敢啓。傳曰,知道。
掌令朴簉來啓曰,臣伏覩昨日聖批,辭旨未安,臣竊惑焉。殿下於性善之疏,旣已洞燭其無據,而特嫌於罪言者之名,持疑到此,聖意所在,臣實未曉也。張虛架空,眩亂國是者,謂之言者,而非但不罪,反加優奬,怪妄之徒,接踵而起,爭相投疏,傾陷不已,殿下之國,空矣。夫朝臣之不安於位,而紛紜辭避者,豈其所欲而樂爲之哉?蓋出於不獲已也。性善等疏中,有曰珙無罪也,則是以請罪之諸臣,爲構陷無辜之王子也,竟成無形之獄云,則是以爲國防患,伺察非常之勳臣,爲羅織誣告之人也。旣受罔極之言,而晏然在職,則是無廉恥也,雖奔走效職,而將焉用哉?且疏辭又曰,旣無直諫,則殿下何從而拒之乎?是性善等擧一國之言,而皆以爲浮辭蔓語,獨以自己之疏,爲直言,啓殿下拒諫之心,而沮一國進言之路,其流之弊,可勝言哉?傾陷朝廷,熒惑一世,自有其律,而只請罷職者,欲爲鎭靜之地,而亦出於末減也。請加三思,亟賜一兪。答曰,已諭勿煩。
鄭廣成啓曰,右議政不允批答,製述望,昨日啓下,若尹墀有故,則所當卽爲處置,而今始付標,來呈色吏,怠慢甚矣,請囚禁治罪。傳曰,依啓。
金蓍國,以都摠府言啓曰,今日入直軍士,當爲中日習射,而政事相値,退行之意,敢啓。傳曰,知道。
有政。吏批,判書吳允謙進,參判張維呈辭受由,參議李明漢病,都承旨鄭蘊進。
以沈悅爲右參贊,李弘胄爲知敦寧,鄭光績爲工曹判書兼同知春秋館成均館事,具宏爲判尹,吳百齡爲禮曹參判,趙希逸爲兵曹參判兼同義禁,李睟光爲大司憲兼知春秋館事弘文館提學,李顯英爲兼同春秋,姜碩期爲司諫兼輔德,李敬輿爲司藝兼弼善校書校理漢學敎授醫學敎授,申得淵爲司僕僉正,金槃爲校理,崔珪爲儀賓都事,金應祖爲兵曹佐郞。
兵批,以朴東善爲副護軍,李顯英爲副護軍,李有慶爲副司直。
辰時,有霧氣。巳時,太白見於午地。夜一更,流星出婁星下,入天囷星上,狀如拳,尾長二三尺許,色赤。
右議政申欽箚子,伏以臣冒陳危懇,冀蒙允遞,至於三告,方切兢惶。伏覩下憲府之敎,臣尤不勝踧踖屛營,萬死而無惜也。但臣之情事,有不然者,不得不仰陳於父母之下也。臣之控免之辭,已盡於前後登對,而近見中外章奏,多言國事之未理,由於廟堂之匪人,雖不顯擧臣名,而自忖諸臣之空疏湔劣,無過於臣,臣之妄意,不如先自引退,以讓賢路,玆敢爲乞免之計者,久矣。此實輿人之所共聞也,豈有他腸,而第臣告,適當臺閣爭避之時,區區寸赤,不能自明。臣雖駑劣,旣在大臣之後,豈有見小鬧端,便爲引去,爲臺閣之倡哉?跡與心左,嚴敎至此,請伏刑章,以爲朝臣之戒。取進止。答曰,省箚具悉。卿何此言耶?予識見昏昧,未知卿意之若此,斯實予過矣。卿其安心,勿爲介意。
應敎臣尹知敬上疏,伏以臣三年草土,頑不死滅,禮制未終,恩命遽降,本曹請遞,又不允許,進退俱礙。缺數行第念臣之情事,有愧懼難容之實,有悲哀罔極之私,不得不仰瀆天聽,伏惟聖明憐察焉。臣本無學術,又無名稱,中興之初,首蒙收用,擢置本館,寵侍經幄,豈不知陳情辭退,以避賢路?其時新除之官,皆在外未至,入直之際,無與推移,因仍苟且,黽勉從仕,狂疏謬妄,動輒得咎,雖蒙聖恩曲護,終始保全,而阽危者,數矣,此實聖明所親見也。況今朝多吉士,野無遺賢,群才響臻,盛於一時,而臣疾疚所侵,憂哀所蝕,昏耗固陋,甚於往日,地位則匪據,才器則不稱,此臣所謂愧懼難容之實者也。且臣賦命甚薄,遭家險阨,早歲而孤,獨奉母居,立身昏朝,備嘗艱難,徒有及親之憂,未遑將母之諗,家貧莫知,甘旨不充,及遇昌辰,自以爲千載一時之遭逢,庶幾得厚祿以養母,此志未遂,母又云歿。古人所謂,樹欲靜而風聲不止者,寧不悲哉?今奉隆恩,復入脩門,垣屋頹廢,室堂空虛,詩云,無父何怙,無母何恃?出則銜恤,入則靡至,臣之謂也。桮棬獨在,口澤無憑,雖有厚祿,將安用哉?此臣所謂悲哀罔極之私者也。臣之終制,在於本月,月之未盡,今只有兩日耳。且臣父母神主,在驪州地,吉祭之行,卜於十一月二日,墳墓在楊根地,服吉之後所當拜掃,迫於恩命,棄之不行,二事關心,方寸攪亂。伏乞此下缺燼餘
上在慶德宮。停常參·經筵。
鄭廣成啓曰,明日常參·經筵,取稟。傳曰,停。
又啓曰,靈巖鄕校雨漏處改蓋瓦,移·還安祭香祝下送事,狀啓,曾已啓下該曹,該曹回啓時,不能致察矣。傳曰,知道。其時當該堂上郞廳,竝推考。
掌令金榮祖啓曰,缺數行臣意以爲,睦性善等疏辭,固多顚妄,而求言而罪言者,似非所以鎭靜之道,則前日臣之避嫌,爲此故也。至於多官完定,已發之論,旣不可以己見而遽停,未行相會禮之前,又不可以簡通而相議,則臣之於連啓停啓,實有所不敢擅便者矣。今見同僚之斥,難掩所失之著,負累在職,一刻未安。被論臺官,抗顔來避,臣之罪戾,至此尤大。請命罷斥臣職。答曰,勿辭,退待物論。
掌令朴簉啓曰,伏見掌令金榮祖避嫌,則以被斥同僚爲辭,不可自是己見而晏然在職,有所處置,請命遞斥臣職。答曰,勿辭,退待物論。
鄭廣成,以吏曹言啓曰,臺諫有闕,政事,何以爲之?取稟。
徐景雨啓曰,掌令金榮祖,再啓煩瀆,退待物論矣。傳曰,知道。
尹履之啓曰,掌令朴簉,再啓煩瀆,退待物論矣。傳曰,知道。
金蓍國,以兵曹言啓曰,全羅道赴西出身三百五十二人,已爲上京逢點。依慶尙·忠淸等道出身例,除犒饋,令戶曹米斗給送之意,敢啓。傳曰,知道。
金蓍國,以備邊司郞廳,以都體察使意啓曰,自從戊午以後,西邊之事,朝夕可虞,故海西諸色軍兵,別抄丁壯,分番遞戍於關西邊上,至於出身武學,竝不免團束,出入江邊,今八年矣。朝廷非不知戍兵之苦,而事勢不得不爾。缺三四行金允福等,乃敢巧生奸計,僥倖減朔,使出身武學等許多軍兵,爭起而稱冤,生出鬧端於軍中。竊念禁軍京番之規,兩年三赴,各立一朔,以此算之,七八朔而立一朔矣。皆是自備糧立番,而此則雖曰三朔,官給糧料,縱與京番,苦歇暫殊,出身武學,元無立番之規,而亦且不免,則各色軍士之中,何獨禁軍偏苦乎?況此輩非直禁軍也,不過冒錄軍功者,冒稱戰亡子孫者,奸濫者之淵藪也,無故惹端,致令軍心不平,其罪犯軍律,大矣。所當重治,而旣蒙該司覆啓,姑且置之,請令該司,其公事,勿爲擧行,移會海西,使之如前作隊,且勿減朔,限事定遵行近例,以鎭軍心,爲當,敢啓。傳曰,依啓。
禮曹判書金尙容,參議李聖求等啓曰,靈巖郡鄕校聖殿修改時,所用香祝下送事,全羅監司狀啓,前年十二月二十一日啓下本曹,而其時不卽回啓矣。頃日又因本道監司狀啓,本曹回啓時,問于該吏,則答以,其狀啓,初不啓下,考諸文書,亦無云,故臣等受任前事,誤以初不啓下回啓矣。今者再三査考,則其狀啓,挾在舊文書軸中云,此必該吏其時不爲告課,而誤置於文書散亂之中也。臣等只信下吏之言,不能詳察,矇然回啓,不勝惶恐,伏地待罪。答曰,勿待罪。
完豐君李曙,平城君申景禛,綾城君具宏,綾川君具仁垕等上疏,伏以臣等,頃者伏見睦性善等上疏,構誣臣等,極其狼藉,陰辭慘語,不忍正視。臣等神驚氣塞,直欲刳腸自明,而有不能得,縮伏私室,恭俟處分,而聖度天大,不加誅譴,三呈辭單,更賜恩由,進退狼狽,不知所出。臣等被誣曲折,當初旣已箚陳,而鞫廳爲之回啓,聖鑑必已洞燭矣。然尙有底蘊之未盡傾倒,心事之未盡暴露者,今敢更冒萬死,一罄衷赤。伏願聖慈,試垂憐察焉。嗚呼,譏察一事,豈今日之所樂爲哉?揆之事勢,參以道理,皆有不容已者,故因時處變,不得不爾,蓋天下之事,時異而勢異,勢異則應變之道,亦從而異焉。昇平無事之時,與變革多難之會,其事固不同也。聖上撥亂反正,再造中興,倫紀已斁而復明,宗社將危而復安。缺數行有希冀非望之心,興妖造謗,扇動訛言,一夫倡亂,從者如蝟,今日時事,可謂難矣。臣等居常,食不甘味,臥不帖席,恒若坐針氊載漏船,曾無片餉恬嬉娛樂之時,蓋非獨上爲國憂,亦自爲家族慮也。癸亥之秋,柳夢寅·柳湔等謀叛,爲柳應泂等所告,其後李有林·黃玹等謀叛,語泄於時,言元勳國舅,協謀用計,悉皆捕誅,及逆适陰謀之初,文晦·李佑等,覺其事而先發之,賊魁稱兵,而內應已翦,蒼黃之際,幸而無他。自此之後,人皆謂亂庶定矣,而弘耉一門,又畜兇謀,沈逸民·金仁·李怡等,知而密告,沈悅·金藎國·南以恭等,伺察之際,皆有缺人心之不定,逆節之不懲,有如此者,加以近年天象示警,妖言不息,都民洶擾,荷擔載路,臣等義同休戚,事關家國,當此危疑之日,慮患處變之道,安可忽也?是以自癸亥以來,人或以危機來告者,不容揮斥,因令密察其來告之徒,或有略窺影響,而未能洞知實狀,廣設耳目,多般鉤索,遂致蹤跡洩露,人多傳說,而其所聞,未必皆眞,所告,未必皆實,故詿誤濫及,亦有多之,此則惟在按獄之際,審覈而明辨之耳。自古逆獄之起,眞僞相錯,玉石混淆者,勢所必至,以漢明帝之賢,楚獄連累,多至數萬。且如上年逆适之獄,可謂十分眞的,而鄭忠信缺四五行汚衊臣等,亦猶前日之誣汚諸宰,兇賊所爲,陰祕難測,均以爲不足取信,固也。今於諸宰之被誣,則極力訟冤,爲之出脫,臣等之被誣,則乘機醜詆,以爲口實,此豈平恕得中之論乎?性善等又曰,疑不當疑之人,竟成無形之獄,夫諸宰被誣,固無可疑,至於應晟之潛說宗一·文晛之密誘供生,占度月食之變,至有口不可道之說,此果可謂之無形乎?徒知爲諸宰訟冤,而竝與兇賊而伸理之,此臣等之所未曉也。頃日臣李曙筵中待罪之時,聖明若曰,告變之人,當任其所爲,而不須干與云云。聖敎至當,臣等不敢容喙,然而迷惑之見,終有所不然者,臣等聞古人有言曰,見無禮於其君者,如鷹鸇之逐鳥雀。又曰,除君之疾,惟力是視,臣之事君,猶子之事親,假令有人來告曰,某人將害爾父母,爲其子而聞其說者,其可曰,任爾所爲,吾不干預乎哉?若然則不幾於忘其親乎?時事之危虞,極矣。兇徒接踵,呥舌潛伺,視國家如奕棋,危機禍胎,暗伏於冥冥之中,見影而不見其形,於斯時也,苟有覺察來告之人,其何忍揮斥絶去,任其所爲而莫之省乎?干與,則毁謗及於一身,斥絶,則利害切於國家,一身之毁謗,輕而私也,國家之利害,重而公也,顧輕而忘重,爲私而蔑公,臣雖無狀,義不忍爲也。缺五六行聖意之所在,臣等非不知也,何苦而自缺陷身於不測乎?今番被誣諸宰,皆才諝備具,抱負重望,臣等無不與之親切,欲與共濟國事,蓋有同事之義,無纖芥之怨,擠陷之意,何自而萌於心乎?讒人罔極,造此情外不近之謗,臣竊痛之。臣等雖是武夫,然頗聞士夫之餘論,平生立身處心,常以名節自勵,當昏朝請廢母后,彝倫掃地之日,雖宿望名流,多未免染迹失身,而臣等誓心自守,不負素心,此則國人之所共知,殿下之所洞燭也。及至攀鱗附翼,際會風雲,名登勳籍,自致宰列,富貴盛滿,涯分已極,惟當奉身早退,以遵古人知足之戒,顧以時事多艱,國恩未報,不敢便訣聖明,久冒匪據,以致忌嫉之徒,乘時巧中,至見擬於逆适,旣負極惡之名,將受不測之禍,此皆迷劣有以自取,誰復怨尤?當今聖明在上,照臨無隱,而猶有此等說話,若時移事往,是非混亂之後,罔極無形之語,將何所不至哉?一身生死,有不足恤,貽累淸朝,嫁禍士類之端,未必不由於此也。且念出置之擧,臣等曾與大臣三司,同辭請之,今者乃以陷君不測,橫加詆斥,其疏之怪妄,固不足深較,然缺數行答曰,省疏具悉。帝王缺命之,非人人之所可得有也。周皇,猜殺缺而在側方面,終始晏然,宋帝,任天自爲,而遐邇賓服,天下無事,至於廢朝之譏察,極其嚴密,而寡昧保存,此豈非天意乎?以此觀之,則逆天謀事者,徒欲速其死耳,於國家何有?雖然,書曰,天命非常,詩云,峻命不易,徒恃天命,而不悛其惡者,桀·紂也,克承天命而益修其德者,湯·武也。以此言之,則天命不可徒信,亦不可不信也,只在於其德之修不修耳。是故予不懼兇徒,只懼吾德之不修,不惡人言,只惡闕失之未聞耳。卿等豈有一毫構陷之意哉?惓惓爲國之誠,未免情外之謗,予亦深嘆焉。卿等須勿控辭,安心察職。燼餘
巳時,太白見於午地。春坊日記
上在慶德宮。停常參·經筵。
徐景雨啓曰,明日常參·經筵,取稟。傳曰,停。
傳曰,政事,當日爲之。
吏批,判書吳允謙進,參判張維呈辭,參議李明漢病,都承旨鄭蘊進。
兵批,判書徐渻都試進,參判趙希逸都試進,參議金止男進,參知金德諴病,右副承旨金蓍國進。
正言呂爾徵來啓曰,掌令金榮祖,以病伏私室。伏見掌令朴簉之啓,以睦性善等所啓,旣不連章,又不停啓爲非,宜卽引避,而玉堂繼有論劾,故不敢自列矣。到今遞命未下,職名尙在,玆敢瀆擾,臣意以爲,睦性善等,疏辭顚妄,而求言而罪言者,非所以鎭靜之道。至於多官已發之論,旣不可以己見而遽停,未行相會禮之前,又不可以簡通而相議,則臣之連啓停啓,實有所不敢擅便者矣。今見同僚之斥,難掩所失之著,被論臺官,抗顔來避,臣之罪戾,至此尤大。掌令朴簉,以伏見掌令金榮祖避嫌,則以被斥同僚爲辭,不可自是己見,有所處置,竝引嫌而退,臺諫方在呈告,則不得開見簡通,無故在職,則雖不備員,而連啓停啓,一任己見矣。今此已啓之論,無連無停,不無所失,自己所發,處置雖難,斥言違例,實是得體。請掌令金榮祖遞差,朴簉出仕,兩司在告之員,旣被玉堂論斥,勢難供職,請竝命遞差。答曰,依啓。
金蓍國,以備邊司言啓曰,頃日都體察使張晩引見時,管餉使南以雄,遞差,其代,令廟堂議處事,允下矣。臣等會同吏曹堂上,再三相議,在京之人,無可合者,宣川府使成俊耉,素有幹辦之才,且盡心國事,諳委西邊物情,今日管餉之任,無逾於此人,但堂下之官,名位不重,必須增秩委任,然後可以彈壓兩道,而係干恩命,伏候睿裁。傳曰,知道。加資。
掌令朴簉,正言呂爾徵來啓曰,朝家之處珙,豈得已哉?爲兇賊之奇貨,負倫紀之大罪,實公論之所不容,王法之所難貸,而殿下以骨肉之恩,垂惻隱之情,特屈刑章,出置中道,而豐衣厚食,處以公館,念其孤孑,則妻孥與偕,軫其疾痾,則醫藥相繼,前後異數,不可殫擧,危疑稍定,預許召還,果有處珙之地,負珙之罪,而得如今日之爲者乎?乃鬼怪之輩,窺殿下不忍之心,而做出無倫之語,疑惑天聽,以爲傾陷朝廷之計,其傾險之態,如見肺肝,而殿下旣降褒敎,旋下放釋之命,使朝家大擧措,一聽於幺麽性善之擺弄,臣等竊爲殿下惜之。夫大臣三司,累月論執,始得出置,未及半年,因一顚妄之言,不顧公議,缺三四行請加三思,還收放釋之命。答曰,仁城獻議之事,雖非本情,缺一行極重,若至不諱,則欲爲保全之意,反歸於虛地,此豈予所可忍爲,爾等亦豈晏然於心哉?須體此意,更勿論執。
以備邊司草記,管餉使宣川府使成俊耉增秩事,傳于金蓍國曰,此管餉使加資,今日政下批。
金蓍國啓曰,假注書吳暹,六品遷轉代,他假注書差出,故望筒入啓。
假注書尹孝立·吳達升·朴日省。傳曰,知道。
鄭蘊啓曰,臣頃於榻前,以金繼道,使外□儒生,或試射或放砲,儒生解體,人心騷擾,其害近於坑儒,速爲停止事,陳啓,而自上曰,其公事在何,問擧行乎?令政院搜啓事,傳敎矣。卽令備邊司搜出入啓還下,而終無發落,臣在鄕之日,目見其弊,一日不停,則貽一日之弊,一年不停,則貽一年之弊,人心一失,不可復合,亟令該司議處,何如?惶恐敢啓。傳曰,依啓。武學之設,非今日創始之事,故不爲發落矣。
金蓍國,以兵曹言啓曰,今日都試時,權知訓鍊院參軍崔潁男,以枰箭官,木箭稱量時,聽人私囑,以輕爲平,不告試官,徑自出給,如此弊風,不可不痛懲,以杜後日循私之路,先罷後推。傳曰,允。
又以備邊司言啓曰,備忘記,昨日筵中,兵判徐渻以爲,我國之於天朝,有君臣父子之恩義,壬辰之亂,若非皇恩,則恢復未可期也。今奴賊猾夏,若或迫近京城,則未知國家何以報答云云。旨哉斯言,正矣斯言,天朝若徵兵剿賊,則遵依勅命,掃淸腥塵,固無所辭,如無徵調之擧。以下缺
上在慶德宮。停常參·經筵。
未時,日暈。夜二更,坤方,有氣如火光。以上玉堂日記
上在慶德宮。停常參·經筵。
夜一更,雨雹,狀如小豆。流星出牛星下,入西方天際,狀如鉢,尾長四五尺許,色赤。四更,黑氣一道,起艮方指巽方,長十餘丈,廣尺許,良久乃滅。以上玉堂日記
上在慶德宮。停常參·經筵。
鄭廣成啓曰,明日啓覆,故晝·夕講,取稟。傳曰,停。
又以吏曹言啓曰,承旨有闕,政事,何以爲之?取稟。
尹履之啓曰,大司憲李睟光,呈辭受由,執義以下,避嫌退待,以監察茶時之意,敢啓。傳曰,知道。
又啓曰,都摠管李遞差事,命下矣。臺諫,方以罷職論啓,遞差承傳,不得捧之之意,敢啓。傳曰,知道。燼餘
巳時午時,日暈。夜一更,東方南方西方,有氣如火光。春坊日記
上在慶德宮。停常參·經筵。
鄭廣成啓曰,明日常參·經筵,取稟。傳曰,停。
以大司憲李睟光箚子,答曰,省箚具悉。卿勿控辭,調理察職。
徐景雨啓曰,憲府全數有故,以監察爲茶時之意,敢啓。傳曰,知道。燼餘
上在慶德宮。停常參·經筵。
有政。尹衡彦爲弼善。以上玉堂日記
弼善吳竣三度呈辭。入啓。遞差。春坊日記
上在慶德宮。停常參·經筵。
尹履之啓曰,明日誕日,故視事不爲,取稟。傳曰,知道。
徐景雨,以都摠府言啓曰,都摠管李瑱,昨日政,知中樞府事落點,除標信肅謝之意,敢啓。傳曰,知道。
以明日大殿誕日陳賀,嚴時刻單子,傳曰,權停。
尹履之,以禮曹言啓曰,亟定大婚事,因玉堂箚子,本曹覆啓蒙允矣。處女單子,今當知委捧之矣,處女年歲,依前啓下,自十二歲至十六歲捧之乎?依後啓下,自十一歲至十九歲捧之乎?敢稟。傳曰,知道。自十二歲,至十八歲爲限。
徐景雨,以備邊司言啓曰,西路管餉之任,不可暫曠,南以雄旣遞之後,成俊耉,卽當代察其任,而都督方在宣川,新府使未下去前,成俊耉,亦難徑離原任,奇協,令該曹催促給馬,數日內發送,而成俊耉,亦與奇協,交代後,除朝辭察任,南以雄,與成俊耉面看替事後,上來之意,南以雄·成俊耉處,下諭,宜當,敢啓。傳曰,依啓。
以玉城府院君張晩箚子,答曰,省箚具悉。深用慮念,卿勿待罪,安心調理。且卿專受戎務,職掌八路,出征入衛,乃其職分也。近者雖緣冬坊不緊,暫駐旌節,退在城外,似乎歇後,卿入城過冬,以副予倚重之意。仍傳曰,遣內醫看病。
以玉堂箚子,答曰,仁城,竄在遐裔,已過半年,國法固已行之矣。放釋還家,有何不可?爾等其勿煩瀆,以安予心。原箚見下
尹履之,以司饔院官員,以都提調意啓曰,忠淸道誕日進上生雉,該次物目中,三十首分明書塡,膳狀,只以二十首減數誤錄,不能致察之失,甚矣,請忠淸監司推考。傳曰,依啓。
掌令鄭世矩,正言成汝寬來啓曰,臣等,以珙事連章籲呼,缺數行臣等今日之論,欲大臣保全之意也,欲其保全,可不思其終始乎?目前人心日薄,爻象不佳,脫有意外之虞,復踵奇貨之說,則臣等恐處之之道,必難於今日矣。請亟寢成命,以保終始。答曰,勿煩。
掌令鄭世矩來啓曰,罪人文晦,可罪之狀,已著刑章,獨屈擧國之疑,人言之來,固其所矣。論以圍置,亦不蒙允,力爭累日,不得請而不知止之者,固知聖意之所在,一國之人,豈可家道而戶曉哉?使其時按律定罪,明示典刑,則紛擾之端,何自而起乎?正一夫之刑,快一國之心,大法行則群疑塞,所關如此,朝廷何惜而不盡其律乎?請罪人文晦,按律定罪。持平韓必遠,以臣曾爲騎郞時,以李備擬摠管事,方在應推之中,不可晏然,仍冒引嫌而退,方在應推,則勢難在職,請持平韓一遠,遞差。郞宿之職,爲任最重,而刑曹佐郞姜鳳覽,爲人闒茸,行己且鄙,不可付以詞訟之任,請命罷職。答曰,依啓。文晦,厥罪雖重,前功亦重,故參酌處置矣。今難加罪,勿爲煩論。姜鳳覽遞差。
正言成汝寬來啓曰,前摠管李,當戊午渡遼之役,一行將士等軍裝囊橐,沒數攘取,當時不免拿問,至今人猶唾罵,罷職之請,亦云末減,請亟賜允兪。凡宗室不得任意出往於十里之外,載在令甲,祖宗朝設法禁制之意,誠非偶然。今者慶平君玏,無端出去,不知所向,旬日而後,始返其所,蔑法自恣,有駭聽聞,請命罷職。
徐景雨啓曰,前仁城君珙事,三司交章論執,珙不可偃然上來,待結末以處之意,言于禁府,何如?公議至嚴,惶恐敢啓。傳曰,知道。仁城君聞兩司之論執,必不徑自上來矣。
徐景雨,以張晩看病內醫鄭柟壽書啓,啓曰,張晩病證,大槪素患痰喘,逢寒激動,達夜咳嗽,相火仍煽,寢睡專廢,千緍導痰湯,加前胡·片苓炒,香附子便炒·桑白皮,連用二三服,以救其急,多用竹瀝,以爲淸火降痰,宜當。傳曰,劑送竹瀝,亦爲送之。
尹履之啓曰,全羅道〈監〉司,誕日進上方物單子,滿紙·油紙,殊無敬謹之意,本道監司推考,何如?傳曰,依啓。
徐景雨啓曰,臺諫出去,請出開門標信。傳曰,知道。
又啓曰,慶平君玏推考,刑曹佐郞姜鳳覽遞差事,命下矣。臺諫方以罷職論啓,推考·遞差承傳,不得捧之之意,敢啓。傳曰,知道。
下直,呂島萬戶鄭弘發。
夜二更,流星出奎星上,入天倉星上,狀如拳,尾長八九尺許,色如赤血。三更,電光。五更,流星出五車星下,入乾方天際,狀如鉢,尾長七八尺許,色赤。
玉城府院君張晩箚子,伏以臣痰病沈痼,今七年矣,日溫則少退,日寒則重至,年年發作,有同影響,目今天氣沍寒,自數日前,頑痰塞胸,呼吸短促,食飮專廢,竟夜不眠,脚力委憊,不能行步。此下缺
修撰臣洪命耉·朴潢等,伏以前仁城君珙,主廢母之論,得罪倫紀,居近逼之地,屢出賊口,則其勢固不可容保,而出置中道,待之以恩,此殿下保全之德,朝廷體行之意,實爲屈法,而人無異論矣。獨有性善怪妄之輩,不念宗社之計,敢發無倫之論,而殿下特以一段親愛之情,遽下放釋之命,是則殿下以珙爲無罪,以性善等爲直言,乃有此擧措,臣等未知殿下,其於宗社何,其於朝廷何?殿下每以珙獻議,怵於禍而非其本情,夫爲人臣子,動於禍福,作爲非情之事,則亦何所不至,而珙之獻議,極其慘兇,則斷不可忍也。當初參酌欲保於難保之地,徐觀國事之平定,使還其所,實出於處變之得宜,而目今天變甚酷,邊虞正棘,人心不靖,訛言胥動,時勢之可憂,有甚於處珙之日,而不顧遠慮,率爾放還,適所以啓奸萌而速珙之禍也。殿下終始曲全之意,果安在哉?兩司論執,今已累日,而天聽邈然,臣等實未曉聖意之所在也。公議至嚴,群情難遏,伏願殿下,亟加三思,快賜一兪。取進止。燼餘
上在慶德宮。停常參·經筵。
誕日陳賀,權停例。
有政。吏批,判書吳允謙進,參判張維進,參議李植未肅拜,都承旨鄭蘊進。
兵批,判書徐渻進,參判趙希逸病,參議金止男病,參知金德諴進,左副承旨金蓍國進。
鄭蘊啓曰,臺諫有闕,政事,何以爲之?傳曰,當日爲之。
金蓍國,以都摠府言啓曰,今日入直軍士,當爲中日習射,而誕日擧動相値,退行之意,敢啓。傳曰,知道。
鄭蘊,以司僕寺官員,以提調意啓曰,此年各道封進之馬,品皆不好,極爲未安。今年誕日封進馬,令各道極擇封進事,預爲知會,而品之不好,猶前,其中咸鏡道·全羅道,則體與才,俱是中品。黃海道則右眼有小疵,三道觀察使,竝推考,何如?傳曰,允。
尹履之,以禮曹言啓曰,誕日進箋時,各道差使員,躬親進呈,乃是流來舊規,而平安道差使員三和縣令兪大逸,稱病不來,極爲駭愕,請推考。傳曰,依啓。
金蓍國,以都摠府言啓曰,去夜闕內各處入直軍士摘奸,則忠壯衛康應說,無緣闕直,正兵權大□·趙得立·金龍鶴·鞠應祿·朴寧守·朴中·金生□·朴公·伊金等,軍裝有頉,極爲駭愕,依前例,自本府從輕重論罪,何如?傳曰,允。
以副提學金尙憲上疏,答曰,省疏具悉。卿其勿辭。原疏不下
掌令鄭世矩,正言成汝寬來啓曰,珙之出置,今纔半年,而遽有放釋之命,無乃爲其霧露之所傷耶?處之公館,待以官廩,則此果罪人之法者乎?聖上至德,全在於保全,故大臣獻議之意,亦違終始保全之道,而臣等今日之論,卽大臣保全之意也。殿下苟欲保全,則何不思其終始耶?目前人心日薄,爻象不佳,缺數行文晦,罪惡旣著,刑章獨屈,人心益憤,國言藉藉,豈可以微功,貸此罔赦之重罪乎?聖意所在,臣未可知也,而一國之人,似不得家道而戶曉,使其時按律定罪,明示典刑,則紛擾之端,何從而起乎?正一夫之刑,快一國之心,所關如斯,朝廷何惜而不盡其律耶?請罪人文晦,按律定罪。答曰,已諭,不允。
正言成汝寬來啓曰,慶平君玏,以王子之尊,無故出往,莫知抵向,挾旬始返,其蔑法自恣,甚矣。豈可推考而止哉?請命罷職。答曰,已爲推考,須勿煩瀆。
鄭廣成,以戶曹言啓曰,十月十四日特進官李曙所啓,方今軍器寺,尤爲板蕩,無可爲之事,其中石硫黃,旣盡而無可得之路,慶尙道貢物,自明年,當爲捧納,須令戶曹爲作木,貿易以來,埋置用之,何如?上曰,言于該曹事,傳敎矣。三月間,因軍器寺提調啓辭,慶尙道本寺貢物權減雜物中,弓子·片箭·正筋等物一半,甲子條爲始上納事,入啓,則去冬減省之物,今春還設,有同兒戲,今姑勿施事,判下矣。時無慶尙道貢物,自明年當爲捧納之事,姑待復設後,議處,何如?傳曰,依啓。
未時申時,日暈。夜二更,流星出胃星,入壁星下,狀如鉢,尾迹慢慢屈曲,色白,光照地。
吏批,李貴爲延平府院君,徐渻爲兵曹判書兼知春秋館成均館事,李明漢爲知製敎,李昭漢爲禮曹正郞知製敎兼記注官漢學敎授,洪爲持平,吳竣爲校理,韓必遠爲直講,吳暹爲禮曹佐郞,兪守曾爲刑曹佐郞,韓興一爲典籍,宋興周爲金堤郡守。
兵批,李碩賢爲訓鍊僉正,權□□爲洗馬。燼餘
上在慶德宮。停常參·經筵。
尹履之啓曰,明日常參·經筵,取稟。傳曰,停。
持平李景憲啓曰,持平臣洪,卽臣同生同壻也。法當相避,請命遞斥臣職。答曰,勿辭。
尹履之啓曰,持平李景憲,再啓煩瀆,退待物論矣。傳曰,知道。
又啓曰,今觀因忠淸兵使狀啓,兵曹回啓公事,則號牌餘丁,竝爲精抄以待云云。未畢號牌之前,取其閑丁,抄出爲兵,則非徒有乖於當初事目本意,必致大段騷擾。臣雖非該掌,所關非細,不敢不達,請令號牌廳議處,宜當。傳曰,知道。
金蓍國,以備邊司言啓曰,本司郞廳,爲任最苦,故在前仕滿十朔,則有陞遷之規矣。今則須滿十五朔,然後入啓論賞事,議定矣。副司果宋溟,已滿十五朔,依前例六品遷轉,以酬其勞,何如?傳曰,允。
又以備邊司郞廳,以都體察使意啓曰,摠戎使李曙,今以巡點畿兵事,從近發送事,備局啓請蒙允矣。目今天日沍寒,各軍聚會待令之際,凍餒可悶,姑待日氣稍溫,更議發送,爲當。且南漢城役,旣已停役,臣所當親行往審,而適患賤病,未能進去,從事官輔德鄭百昌,發遣巡審,水原禿城,亦係守禦之地,近日修繕形止,久未擲奸,仍令往察而來,亦當,敢啓。答曰,依啓。
鄭廣成,以司僕寺官員,以提調意啓曰,內立馬五匹,有滿身疥瘡者,有兩鼻赤血流出者,所當及時治藥,而趁不救藥,極爲非矣。內乘竝爲推考,所管理馬,各別治罪,以懲後日,何如?傳曰,允。
尹履之啓曰,因內醫院草記,兩界監·兵使,及下三道監·兵使處,鹿茸,隨所得急急封進事,依啓矣。今當下書,而兩界則軍興多事,姑以下三道監·兵使處急急覓得封進事,爲先下諭,何如?傳曰,知道。有則封進,無則勿封而已,一體下諭,何妨?
掌令鄭世矩,正言成汝寬來啓曰,臣等,將珙之事,連日籲呼,而不知止者,實無一毫害珙之意,而殿下於前日,不得强拂群情而出置珙者,亦豈非爲保珙之計歟?夫珙爲兇賊之奇貨,而居逼近之地,脫有不忍言之事,適出於意慮之外,則珙何以自明其心,而殿下亦安得以私珙乎?大臣三司,累日伏閤,終必得請而後已者,蓋出於不得已,而亦所以保全珙也。珙去之後,處以公館,問遺交道,去危而就安,雖珙之自爲計,何以加此,而亦可謂恩義兩全矣。曾未半年,因一怪妄之疏,遽有放釋之命,殿下誠以此時,更無可虞之事耶?目今人心未定,災異疊出,訛言累興,氣象愁慘,危懼之端,不一而足,當此之時,必欲急急召還者,抑未知其何故耶?臣等恐殿下之愛珙,適所以禍珙也。請亟寢成命,以保終始。答曰,須體予至意,亟停勿煩。
掌令鄭世矩來啓曰,臣等,將罪人文晦事,論列已久,天聽愈邈,臣等竊惑焉。晦之微功,雖或可紀,晦之罪狀,決不可赦,三尺令甲,由晦不行,人心益憤,國言藉藉,臣等非不知聖意之所在,而一國之人,豈能家道而戶曉哉?缺二行持平李景憲,以持平洪,卽臣同生同壻也,法當相避,引嫌而退,相避之法,在下當遞,而本府之規,以除授爲上下,則先授之員,無可避之嫌,請持平李景憲出仕。答曰,依啓。文晦事,不允。
正言成汝寬來啓曰,慶平君玏,以王子之尊,無故出往外方,莫知所向,旬日後始返,其蔑法自恣,甚矣。其罪不可推考而止,請命罷職。金堤郡守宋興周,前任公州牧使時,以率畜邑妓被論,至於臺諫指陳實狀於榻前,興周旣罷歸家,將以妓從,所親止之曰,國法公議至嚴,何敢乃爾?興周曰,官已罷矣,有何顧忌?卽駄而行,其用心如此,何以事上而使下乎?請命罷職。答曰,不允。宋興周遞差。
尹履之啓曰,持平李景憲,出仕事,命下矣。日已暮,闕門將閉,明日待開門牌招。宋興周遞差事,命下矣。臺諫方以罷職論啓,遞差承傳,不得捧之矣。傳曰,知道。
吏曹參議李植上疏。伏以臣不才無狀,久玷華貫,前後莅歷,一職不辦,血誠求免,終歸虛飾,頃居喉舌之地,荏苒七朔,幸得瞻依咫尺,殫竭夙夜,尸素之責,比舊差輕,而臣又不幸,母病身疾,心形俱悴,觸事昏錯,推劾頻仍,再三乞遞,勢所難已,伏席省咎,氷炭交集,不意新除恩命,出於物論之所不料,憂惶悶瞀,計無所厝。念惟天地父母,有窮必訴,不敢一毫自隱,復形於章牘,臣之出身筮仕,廢朝之初,伊時兩銓淸議,尙未甚泯,而臣已爲棄物。沈冥田野缺半丈亦不耐其嗤點故也。臣嘗私竊怪歎以爲,人情,不甚相遠,豈今日朝紳,果皆汚濁耶?抑以其經綸際遇之輩,多是本來爲世擯棄之類,而一朝先占偏重之勢,後生創見而駭之耶?爾瞻之世,士或苟合,豈今日朝廷,終不可相容耶?天下有道,庶人不議,況此士夫間異論,如此其盛,寧不可反觀而瞿然耶?區區之意,若使當事之臣,耐煩忍詬,公心用人,長短相濟,終始不渝,庶望漸次融通,事無罅隙矣。不幸國家,事變多端,朝廷擧措漸乖,局外之論,日以益險。且搢紳之間,儕流之中,言論意見,亦相矛盾,不但舊來色目而已。臣誠憂歎,不省其由,但念如臣闒茸,亦廁此間,以妨賢路,尤不缺用是一味思退,求全素志,不但母老身病缺無聊而已也。伏見近來朝著間氣色,震撼擊撞之機,缺二行果何如耶?當此之時,必得一世公明正直衆所共知者,入參銓席,猶懼不免,況以負累積疵,無所可取者,當之,而得無敗事無異論哉?目今朝紳所以紛紜者,皆以處珙之論耳,此論之始,臣亦齒伍矣。顧珙之罪名不測,而朝議以保全爲計,此非臣之所得作異者也。設令鄭蘊獨當袁盎之名,當時漢廷議律之臣,豈皆陷君不測者乎?蓋亦有不得已焉。今雖以此見詆,臣固不嫌也。至於譏察之名,臣於筵席,首論其非矣。厥後所謂譏察者,乃數三勳臣,姑匿告變之人,益加鉤致,獄發之後,朝廷始知,旣有微效,難以顯攻,搢紳之間,疵議紛然矣。頃來晦·眕之事,其弊已彰,擧朝之所憤,應晟伏刑,所嫌者晦之腰領全也。自上旣深納臺臣之說,又指責李曙等勳臣,救過不給,譏察之害,更無所慮,臣於是時,應旨言事,意以爲,此是已陳之論,而不少槪及,雖被浮辭蔓語之斥,又何足嫌?獨念臣授非其任,人不當器,使國體日輕,人言日囂,公私兩敗,身名俱玷,此臣之所以苦心罔極,冒死乞免者也。況臣力辭近侍,旋就要官,形迹之嫌,廉恥所係,伏以日月有明,肝膈必照,憐臣素無榮進之心,察臣素無虛飾之態,亟遞臣職,復齒西班,或令仍帶三字文銜,時時得佐缺朝,臣當伏死都下,不敢復萌遁思矣。其在朝廷量才授任之道,亦爲幸甚,臣不任瞻望悲號之至,謹昧死以聞。
副校理金南重,修撰沈之源,副修撰洪命耉等,伏以缺一行餘珙之罪名,大臣三司,前後論盡矣。今不敢更爲覼縷,而特以保全與不得保全,爲殿下陳之,夫珙之出置也。擧國同辭,累月廷爭者,誠以宗社大計,不得不爾,亦爲珙保全之地也。殿下猶且强執,不忍之情,惓惓於十行之中,瞻聆所及,莫不感激,然而殿下,終不得不屈從群議,使之出置,則豈不以公義私恩,不得兩全,而時勢憂疑,事變無窮,姑爲出送,以爲保全之計歟?目今乾文示警,地怪疊出,人心渙散,訛言日興,冥冥之中,變亂難測,比之於出珙之日,誠不啻十分,而殿下以煦煦之小仁,不忍於久置遠外,使珙去至安之地,蹈至危之機,是殿下,實欲保全而不得保全也。臣等所論,實莫非仰體聖意,必欲終始保全,亦豈有一毫私疾於珙哉?殿下於答兩司之批,以大臣不曰不可爲敎,是殿下或不察大臣之本意,而待三司之薄也。臣等雖無狀,忝居三司,爲殿下耳目,則與君父爭是非,與大臣相可否,設令大臣,必以放釋爲可,臣等固當碎首力爭之不暇,況大臣之意,實不出於保全之意,而特不明言在內在外之得失,大臣亦豈不知時勢之危疑,有甚於曩日乎?然則大臣,豈必以放釋爲可者也?持疑不決,噬臍莫及,伏願殿下,亟賜一兪,以答公議。取進止。答曰,已諭予意,須勿瀆擾。燼餘
上在慶德宮。停常參·經筵。
下直,靑松府使鄭彦宏。
尹履之啓曰,明日常參·經筵,取稟。傳曰,停。
鄭蘊啓曰,今日聖節望闕禮,二度習儀時,臣與右副承旨金蓍國,進去下直。傳曰,知道。
掌令鄭世矩,正言成汝寬來啓曰,臣等血誠籲呼缺二行保全珙之至意,而今日臣等之論,亦皆出於此也。處之公館,待以官廩,問遺絡繹,情意藹然,則其保全之道,珙雖自計,無以加矣,而豈非恩義之兩全者乎?以此出置,以絶奸軌之心,以此保全,使之自安於彼,是眞殿下之至意,而臣等實體之也。況今災異疊興,人心危懼,氣象愁慘,脫有意外之虞,復踵奇貨之說,則臣等恐處處之道,有難於今日矣。殿下於此,可不深思而早爲之所耶?姑息之小恩,適爲禍珙之本,請亟寢成命,以保終始。答曰,決不可從,勿爲更論。
正言成汝寬來啓曰,前金堤郡守宋興周,前爲公州牧使時,乃敢率畜邑妓,已極可駭,而旣罷之後,公然駄去,所親止之,則乃曰,已罷之官,又何顧忌云。縱恣如此,則將何所不至乎?罷職之請,亦云末減,請亟賜允兪。答曰,旣已遞差,不必煩瀆。
以司果劉應文上疏,答曰,省疏具悉爾誠,疏辭,當留念焉。
鄭廣成,以軍器寺都提調官員言啓曰,備邊司甘結,摠戎廳啓辭內,京畿束伍軍分給次,本寺焰硝三千斤移用事,啓下,而本寺焰硝,所儲不敷,一千斤移送之意,敢啓。答曰,知道。
傳于尹履之曰,史官一員待命,騎馬三匹立之。
徐景雨,以兵曹言啓曰,去夜遣郞廳入直,各處摘奸,則武德門搖鈴將忠順衛徐夢世,崇義門一軍堡蔚珍正兵南始英等,無緣闕直,極爲駭愕。請令攸司,囚禁治罪。
頭辭缺上疏缺三四行臣等念之及此,不覺心膽俱裂,略陳愚見,伏願聖明垂察焉。一曰,軍務嚴祕。臣聞虜賊,多散金帛,廣爲間諜,毛營之下,細作擁路,畿甸之內,假㺚橫行,我國兵馬之多少,兵器之利鈍,無不詳知,甚可悶也。播於朝報者,不無轉入虜穴之慮,議於廟堂者,不無間人揣知之路。伏願今後,凡係干軍務之事,則必以祕密定奪,天文之變,亦以密啓稟達,勿使煩於朝報,以定人心,以杜奸謀。二曰,預養將材。將者,三軍之司命也,國家之安危,實在於此,將不得人,則無以成功,不可忽焉者也。我國則將帥之人,臨時差定,人無宿望,軍不服心,事多迂踈,今後令廟堂勿論文武,極擇諸將可合之人,文臣則交差於兵水使,武臣則交差於文職,使之各得任用之才,必有得人之路矣。三曰,試才用人。四大將軍官,幾至數千,其間豈無可用之人,亦豈無庸劣者乎?只爲免防之路,人皆投屬,今後則每朔,令兵曹及大將,同議試才,入格者則爲先遷轉,從其高下,守令邊將,以次除授,無才者則循例赴防,人必有聳動之心矣。至於外方出身等,逐年赴防,枯死邊上,終不得一命之官,此聖上之所可惻隱者。今後令體府發遣從事官,分防出身等,亦爲試才,優等者則以京職召還,之次則除授邊上守令及邊將,人皆以赴防爲得職之地,小無缺數行毛將,欲殺北道,藩胡領兵,深入我國,先知其機,使之避匿,得以生活,藩胡等,皆有感激思報之心,此時多給米布。且使我國知胡語者,一時入送於胡地,虜賊必不以爲疑,且知虜賊情形,百倍於他人矣。且使流言於胡將,以韓賊等投入者,爲我國之細作,虜賊不無誅戮之意,不可不及此時,善爲指劃者也。廟堂,密敎北兵使及守令等,善處偵探,幸甚。五曰,善設疑兵。聞賊人或有不犯邊上,先入內地之意云,江邊賊路甚多,萬無處處防守之理,若無所備,則賊之潛入,萬無先知之勢,甚可慮也。今後令各陣堡邊將,高山遠望之處,作爲土窟,使土兵替守,而多設疑兵,廣張旗幟,時出砲聲,賊來之後,一以瞭望傳通,一以疑懼賊心,則實有以小制多之術矣。請令廟堂詳議,分付,幸甚。六曰,造船運糧。臣曾見平安道內地各官,運糧於昌城者,一石之價,幾至十匹,民之怨苦,愈往愈甚,而逐年運入,罔有紀極,誠非細慮,若不及此時變通,則必有民怨之益重者矣。今後凡內地軍糧,盡爲船運於義州,自義州造作廣板船,運入昌城,則民力不至漸盡,軍糧自有可繼之路矣。七曰,預防火攻。臣曾見昌·義兩鎭,城中草屋甚多,城外高峯在上,賊來乘高,因大風而縱火箭,則城中大亂,事甚危急矣。今於城中,雖不能一時蓋瓦,使人人作爲草芚,如船上之制,雨來則蓋之,賊來則捲之,使舒捲任意,則足以無憂於火箭,此不爲甚難之事,請令廟堂量處,缺二行他道之人,依接於土民,不得已不能無俵給之物,客有無窮之費,主有侵害之苦,不可不及此時變通也。請令本道監司,設立軍營於四面,使將士入接,而使其奴子,刈柴炊飯,官給鹽醬,得以保全,則主客之民皆有所賴矣。至於守城之際,軍營在於城底,風雨之時,自有所依,必無狼狽之患矣。九曰,擇任守令。守令者,生民之命脈,守令不得其人,則民無保存之理,而近來守令,遞易頻數,迎送之際,一境盡力,民皆破散,甚可痛也。至於南方之人,除授北方守令,則迎送數千里之外,民力以此竭盡,甚可悶也。今後則守令,勿論遠近,皆自京中爲限,送之者止於京中,迎之者至於京中,設立一定之法,而使舊官傳送之人馬,仍爲新官迎行之資,則除其一分之弊,各官小有蘇復之望,臣之愚意,當此急急之時,必須以臥薪嘗膽爲心,日夜講究陰雨之備,可以轉危爲安,而內有族隣之侵害,不以變革,外無禦賊保安之策,不以設施,臣實悶泣,不知所達,伏願聖明垂察焉。臣不勝屛營之至,謹昧死以聞。燼餘
上在慶德宮。停常參·經筵。
下直,平昌郡守李蕆,黃州判官南銑。
尹履之啓曰,明日常參·經筵,取稟。傳曰,停。
又啓曰,肅拜單子,通禮院官員,例爲待開門親呈,而今日日晩後,尙不來呈,再三催促,而終不來現,使下人代呈,百隷怠慢之習,極爲可駭,通禮院當該官員,請從重推考。答曰,依啓。
藥房啓曰,缺當爲解産,産室諸事,預備事,命下矣。産室諸事,預爲備待,而閭閻間孕婦解産之月,或進或退,難可指的,內殿産月,若在正月,則來月爲始,醫官預爲直宿,爲當,敢啓。答曰,知道。正月爲始直宿,可也。
藥房都提調以下,中宮殿問安。答曰,平安。
徐景雨,以都摠府言啓曰,副摠官李尙□,刑曹坐起進去,請出標信。傳曰,知道。
又以都摠府言啓曰,今日入直軍士,中日習射,請出標信。傳曰,知道。
尹履之啓曰,今日限漏差誤,以致罷漏太晩,極爲可駭,當該禁漏官員,請推考。傳曰,依啓。下人亦爲囚治。
傳于尹履之曰,世子嬪揀擇間,依前例禁婚事,言于該曹。
以金蓍國初度呈辭,傳于尹履之曰,還出給。
尹履之啓曰,因弘文館箚子,庶孽許通事,大臣收議內,廣收廷議事,允下矣。來十二日二品以上,命招收議之意,敢啓。傳曰,知道。
傳于尹履之曰,前日中日習射,例於午前爲之,今日則何致晩暮乎?問啓。
尹履之回啓曰,問于都摠府,則兵曹參議金止男,今日入直後,卒得胸腹痛,待差爲之,故以致晩暮云矣。傳曰,知道。非徒今日,近來例爲晩暮,此亦該官怠慢之所致也。兵曹都摠府當該堂上·郞廳,竝推考。
掌令鄭世矩,正言成汝寬來啓曰,臣等爲宗社大計,累日籲呼,而聖批,以決不可從爲敎,臣等不勝悶鬱焉。夫珙,居逼近之地,而爲兇賊之奇貨,脫有意外缺二行殿下,不得强拂群情,而終乃出置者,亦所以保全珙也。處之公館,待以官廩,問遺交道,情意藹然,其保珙之道,雖珙之自計,無以加矣,而亦豈非恩義之兩全者乎?以此絶奸宄之心,以此爲自保之地,今之大計,無出於此,而曾未半年,遽下放釋之命,殿下誠以此時,更無可憂之事耶?目今日薄,氣象愁慘,危懼之端,不一而足,當此之時,必欲急急召還者,非所以愛珙也,適所以禍珙也。請亟寢成命,以保終始。答曰,勿爲煩執。
鄭廣成,以宣惠廳言啓曰,十月二十日,都體察使張晩引見時所啓,平山帶來夫馬,例必仍入京中,黃海道至冤極痛之事也。上曰,此事,旣不爲變通乎?又啓曰,旣爲變通之後,猶不從令,致有如此之弊,似當以收米,置之于長湍,以爲貰立之價,而若使無馬,致有仍帶之事,卽以其價准給,則平山之民,必不至生怨,揆諸事理,亦甚便當,而宣惠廳諉以置米長湍,事不着實,若有仍帶平山來者,自本廳照數依給云,遐方愚氓,肯爲越站入京,冀其不可必之米,而皆爲喫苦留待乎?以此雖有所許,皆爲宣惠廳下人之所利,而民不得蒙其澤,甚可惜也。上曰,旣定之後,屢以此事往復,此本廳欲杜濫僞之弊,而終不能善處之,故更爲商量處置事,傳敎矣。長湍設站一事,本廳至今持難者,非但欲杜濫僞之弊而已也。當初自西上來者,缺二行宣惠廳使之句管者,己酉年間所定之事也。己酉距乙未十五年,宣惠廳設立之時,安能逆料十七年之後,更有長湍設站之擧,而長湍設站應入刷馬之價,預爲磨鍊乎?此臣等之所以不敢率爾變通,以致終難結末之患,故不得已平山人馬,過長湍直到京中者,計程給價,以酬其勞者,亦出於商量善處之計耳。今者平山之民,一向呼冤,必欲設站於長湍,備邊司覆啓內,長湍替馬濫僞之事,專在於本廳處置中,如有濫僞之事,則輒詰問其由,不減其米,則長湍自當其責,不難乎濫僞之防也。着令宣惠廳,更爲商量處置云,群議如此,必欲試可乃已,臣等安敢固守謬見,不爲之變通乎?外方之事,例至遲滯,頃者本廳郞廳臣許啓,以廣州等六邑收米,輸置南漢山城一事,前往廣州,累日督捧,猶未畢納。今者長湍刷馬之價,專委於本府官吏之手,則趁時督捧,一難也,旣捧之後,如有時急應用之事,則初名貸用,後日未能充數,則二難也。此等曲折,不可不爛熟商量,纖悉處置,作事之始,郞廳一員,今將下送,使之與長湍府使,備細磨鍊一年應用刷馬矣。大槪刷馬之數,已爲詳定事目,而事目之外,猥濫刷馬,連續載送本廳,一從事目例,不給價,故未得受米之人,不分應受與否,一向稱冤,必不得已,有此設站之擧,若不申明禁斷,亦恐後弊無窮,將此辭意,一以掛榜于長湍府缺二行數朔應給之米,題給本府,必須盡其數題給,然後又爲題給,則可以略防濫僞之弊,至缺官色吏擇呈,本府座首·戶長等,不爲遞易,使專其任,宜當,此意移文于備邊司及兩道監司處,何如?傳曰,依啓。
尹履之,以號牌廳言啓曰,今見全羅監司閔聖徵狀啓,本廳光陽縣分送號牌所用篆印,閪失云。篆印則自本廳改鑄下送矣,印信閪失,自有其律,閪失曲折,推考啓聞之意,全羅道觀察使處,行移,宜當,敢啓。傳曰,知道。
傳于尹履之曰,李曙引見。
鄭廣成,以兵曹言啓曰,今日闕內夜摘奸矣。傳曰,知道。
夜一更,上御興政堂,引見扈衛大將李曙。入侍,右副承旨尹履之,假注書尹孝立,記事官鄭沇·具鳳瑞。上曰,近日連爲入直,無乃他人有故而然耶?曙對曰,具宏在外,他員皆入直外司,小臣獨存,故連日入直矣。上曰,直宿房舍,可以蔽風耶?曙曰,闕內房舍,與各衙門房舍,何異乎?頗勝於閭閻之房舍矣。況小臣所宿之處,則設火,故甚爲溫暖,而至於軍官輩,以料薄之人,寄宿寒廳,誠爲未安于心矣。又曰,自前以來,入冬以後,則人心例多疑懼,而今者,自十月二十日以後,城中之人,皆爲騷屑,咸有出城之計,頃日臺諫缺二行稍定,旣裹之卜物,或有解之者,已出置之卜物,或有取還者云。大槪別無目前所見可虞之端,而經先波動,深可悶也。上曰,何爲其然也?豈無所據而至此乎?曙曰,誠無所據矣。邊境,尙無大段消息,目前,亦無可虞之事,而自然如此,未可知也。蓋雖移置卜物,若有警急,則必不能保全,而紛紜移送者,抑何心歟?人心至靈,誠可畏也,亦不可測也。然久則乃定,何患之有?但氣象不好,訛言又動,以致亂人之心,若過一兩月,則必知其虛僞矣,大抵此無非民無恒産之故也。至於市井之間,多積貨物,則必無輕遷之心,而惟其不然,是故不以移徙爲難矣。上曰,豈但無恒産而然也?民心之散,其來蓋久,況今天災疊現,有若傷弓之鳥,民安得不動乎?曙曰,果如傷弓之鳥矣。百爾思之,絶無救弊之策,抑有一道,不如壯國勢·嚴守衛,如此則雖有兇徒,不敢生煽亂之計矣。王宮扈衛之軍,豐其料食,且使習其弓矢,則國勢自壯矣,今之入直守衛之軍,不滿數百,至於忠義軍·忠翊軍,則本不解操弓,雖有,若無矣。自古以來,安有如此之王宮乎?若添守衛,則庶免單弱矣。上曰,如有國儲,則添之何難,而近日國儲蕩竭,各將軍官之給料有司,亦恤其難繼,況望其加添乎?曙曰,臣言,如三年之艾,陳之無益,而臣意以爲,號牌旣成之後,別抄軍士數百名,以充守衛,錄券旣頒之後,又選忠翊軍,令兵曹除出二三遞兒,從其試射之多少,量給此遞兒,使之分番入直,則誠好矣。宮城之外,不可無軍營,而所謂軍營,四面築墻,接之宮墻之間,作一小門,通于宮墻之內,則有變則缺二行北邊,雖有閭閻,至於西邊,絶無人家,比之古帝王宮城之制,甚爲虛踈,趁開春別成營樓,使摠戎軍處于此營,則似好矣。自上若許此事,則何必煩國家之力乎?臣當自辦矣。小臣曾於昌慶宮時御之日,屢陳此計,而其後不得行焉,今者申景禛,又作營於東邊,北營別築之事,亦捧承傳,而日寒,故不得始役矣。闕墻北邊,有可設之處,距北二營,僅數百步,如作六十餘間,四面周匝,作一小門,通于闕內,則此制甚好矣。上曰,不必通門于闕內,而築墻則似好,可爲之,聞武德門,與之相近云矣。曙曰,雖不通門,而築墻,則軍可以避寒,將可以便於直宿矣。上曰,卿言軍士抄選之說,不無所見,而但原從參錄之人,一時勒定,則渠必缺望,張晩曾爲此言矣。曙曰,豈有此理乎?忠翊軍,作十六番,則入番不數,其役甚歇,故自前有忠翊衛入番之事矣。上曰,意者數多,則番稀所然也。曙曰,此皆實軍,雖私賤免役,亦皆可爲實軍矣。上曰,雖不新爲加抄,自前所謂忠翊軍,亦多矣。曙曰,兵曹懸頉,故上番之時,則多至百人,而下番之時,僅備三十矣。今者原從之中,又可得三四千人,拈其實軍,分爲三番,則一日入直之軍,多至五十餘人,此輩則官不給料,皆是家食之人,而恒留城中者,幾至二三百人矣。上曰,御營軍,皆來耶?曙曰,幾盡來到,而畿邑之中,或有不來之處矣。此中精銳軍,別有三百,皆持鳥銃,上可以落飛鳶,三發而一二中,如此之軍,國家誠得三四千,預爲調養,臨急用之,則不必待多也。今者忠淸左右道閑良之軍,缺數行給其箭竹,又借弊帿於軍器寺,使之習射於武德門外,仁垕,亦日日入直,常常鍊習矣。上曰,分作幾番耶?曙曰,分作六番,三日休而三日直者,近於三百名矣。夏間臣得若干土木,今則一夜分給者,六塊,使之爇火燎炙,又定奴子二十名,任其大將之使喚矣。今聞大將,無直宿之處,借宿於南以俊之舍廊云。凡干器用之物,皆自摠戎廳備給,散料之外,不責於戶曹矣。且臣欲出巡畿邑,而頃見體察使,則言畿內列邑方督輸田稅三手糧,故役役無暇,臣行若發,則慮有貽弊之事,臣姑停行,非但此也。冬間曾有合軍之計,日寒,故姑停,至於旗幟,則四營十二部,當爲各造二十件,故臣昨日已爲畢造送之。且不可無燈籠,故亦造三百介送之耳。畿邑甚殘,此等之物,皆非自京下送,則更無出處矣。上曰,畿物無物力,故如此矣。曙曰,臣曾見李敏求,自言在嶺南時,請于備邊司曰,欲獻軍器而近於無名,若有朝廷指揮,可以造送云。備邊司因此知委各道,故具仁垕爲統制使時,送弓箭若干部,蓋爲經亂之後,國無軍器也,其時政院,深以爲非。至曰無名之物,敏求聞之,亦停止而不送,所備弓一百張,箭六百部,置于某邑云,使臣取用于山城矣。上曰,取用,可矣。尹履之曰,昨日入啓號牌未成之前,預定抄出,殊非事目之本意,恐又失信,故臣雖非該掌,昨日,敢爲上達矣。臣在別方時,常見朝家,必有如此擧措,甚爲悶慮矣。曙曰,履之之言,臣亦欲達,當初成冊之時,亦停歲抄者,其意有在。外方守令,如有不敏之人,則不得奉行此令,任他奸吏。缺曙曰,山城所納水上田稅一番輸運之後,日寒不得更爲輸來,宣惠廳米,頃者郞廳一人,捧上而來,不滿三千石,捧承傳之事,皆不如意,事事如此,誠可悶也。大抵緣國計貧乏而然矣,豈有如此之國乎?自上反正,今已三年,過一月則四年矣,而府庫板蕩,朝論携貳,都城之民,皆懷離散之心,時事如此,犬馬之臣,日夜不安於心,何以則國勢自壯,別有鎭定之事乎?大抵臣等,不能擧職,故然矣。履之曰,近日之騷擾,蓋因韓賊入虜之說,又有天變,皆懷疑懼而然也。曙曰,今號牌廳李廷龜·崔鳴吉,亦出仕,始爲開坐,金藎國有一議而不定矣。大抵當初見祖宗朝舊事則好矣,祖宗朝四品以上,始佩角牌,其以下官員,則黃楊木,其餘則皆雜木矣。今則東西班,使之盡佩角牌,故三醫司·檢律等皆曰,我亦大典所載之官,皆欲佩角牌,以至忠義衛·羽林衛·吏文學官·寫字官·畫員,及功臣子弟受祿者,皆欲佩之,臣等多般詳議,終不歸一,明當往議于相臣矣。李廷龜則以爲,受落點,正職外,皆可給木牌,或以爲,俱是大典所載之官,皆可給角牌矣。上曰,同是兩班人,而佩牌,旣使之各異,三醫司,豈與兩班同也?兩班非實職,則亦佩木牌,苟如此言,則兩班,皆欲佩角牌矣。曙曰,以此議論,各異矣。曙又曰,至於守令用罰之事,亦難處矣。江原道通川等官,無故不納成冊,當依事目,官吏罷黜,而但他道有全然不來者,若罷通川等官,則四道守令缺履之又曰,近來守令,多善治者,如淸安金孝誠·大興權淰·瑞山李時昉·扶餘金集,皆爲善治云矣。曙曰,瑞山邑,臣之外鄕,聞李時昉,能善治云矣。上曰,京畿軍兵軍器,幾何備給,而幾何不給乎?曙曰,弓矢則使之自備,而其餘三色,則盡爲備給矣。履之曰,近日經筵,連日不爲,本院欲爲敢稟,臣適入侍,故敢達矣。上不答。曙曰,各道各官月課軍器,限三年停廢,自明年正月,當爲復設矣。宜令兵曹,邑之大中小殘分等,每朔所備之數,更爲磨鍊行會,何如?上曰,言于該曹。曙曰,弓箭則自外方當造,而鳥銃·火藥則京中設成,可矣。廢朝時鳥銃一柄之價,定以十五疋之木矣。臣近取見之,倭鳥銃之於我國懸殊,而臣別造百柄,亦極爲精緻,或勝倭人所賣鳥銃矣。今則鳥銃一柄之價,減五疋,以十疋定之,火藥一斤之價,以一疋定之,措備運納於訓鍊都監,都監設局,鳥銃則打造,火藥則或貿易煮取,例於歲末,分送外方,則皆可用矣。履之曰,外方月課軍器中,果有弓箭·火藥,而未聞有鳥銃矣。上曰,自前都監,打造分送于外方云。曙曰,自前防納,故尤爲無形,外方所造中,濟州所造,頗勝於他處,忠淸兵營所造,甚不好。頃者申景裕,爲慶尙兵使時,多造鳥銃,而皆貿於倭中,故甚爲精好,臣今方粧飾矣。上曰,鳥銃火藥,如卿所言,則似乎着實,令該曹量宜擧行。上又曰,無論京外,惟在着實造成耳。往者自都監下送,而缺必無不用之鳥銃矣。曙又曰,臣於李時白赴水原之日,別有憂焉,時白猝然當此重任,必有生手之患,而今聞善治無比。又聞楊州牧使張紳,以年少新除之人,今番號牌,頗有頭緖,成冊之時,民間寂然,已爲踏印上納,凡事皆在得人矣。上曰,李時白等,以白面能如此,予甚嘉之。曙曰,近者外方,以號牌事,未免騷擾,不能奉行事目者,甚多。臣意不如先送御史,一以絶色吏之操縱,一以宣國家之德意,如是則此法可成。況自上不送暗行削當處,甚多,因此送之,兼察治否,何如?國家行此法之後,所得男丁,近於二十五六萬,近者大道四處,若送成冊,則又可得四五萬矣。然不能滿百萬,蓋國家之生齒,不多如此矣。上曰,豈生齒之不多乎?不爲着實而然也。曙曰,又有大可憂者,京中四萬餘戶,私賤居半,此良有以也。所謂奴娶良妻而生子,則謂之奴婢,嫁良民而生子,則從其母,故如此矣。祖宗朝本意,豈如是乎?今者庶孽,皆齒衣冠之列,今方有廣通之議。臣意以爲,自此以後,嫁良夫所生,如驛子之規,可也。上曰,曾聞先王朝,惜良民之盡爲私賤,有分給之議,至於署經,其後不行云矣。此宜一番變通,而然不可容易爲之者也。曙曰,臣招見鄭國男,聞其言,逃還似無他意,其言,亦爲着實,賊勢頗挫一二分云矣。上曰,何爲其然也?曙曰,臣問凡賊一番大敗之後,始爲摧挫,此賊,別無大段交鋒之事,而至於摧挫,抑何理也?國男曰,大槪此賊,一自奪得遼陽之後,不能寸進於中原之境,又無侵伐缺之軍,接迹逃走,如假㺚之逃還我國,一夜逃走,至於三十餘人,不戰而摧挫,勢所然也云。上曰,金白逃軍,豈至如假㺚之多乎?曙曰,大槪向衰云矣。上曰,深處種類,則必有亡去之患矣。曙曰,意者奴賊,不久必棄遼東,還入建州衛矣。上曰,此賊之事,不可知矣。當初定遼陽於呼吸之間,其勢如破竹,今不動兵,寂然無聲,雖得遼陽,不得人心,故然耶?曙曰,大槪奴賊,以殺爲事,故東八站,今爲滿目之蓬蒿云。渠今則有志於天下,故因無心於我國矣。若不利於中原,移入建州,則必衝我國之北邊,祖宗之地,恐爲所占,臣常以此爲憂矣。上曰,雖曰向衰,旣有意於中原,必不容易來犯我國矣。曙曰,臣聞西㺚之勢,甚壯云,非但甚壯,加以殷富,來饋奴酋,姑爲講和之時,橐駝百頭,載饌而來,其富,勝於奴酋云矣。上曰,八將,皆出見云耶?曙曰,八將,皆見之云,聞西㺚宴時,責奴酋曰,爾曾事中原,遼民,乃父母之民也,何敢殺之耶?殺而欲食之耶?如欲食之,則願以羊頭換遼民云,則奴酋有怒色,此時西獺,設幕於城外,物力甚盛,皆用紅氊云,西㺚托稱欲婚,率奴酋一子而去,久無消息云矣。履之曰,大槪兵者,氣也,久則必衰,理所然也。上曰,奴酋諸將,只率軍兵而已,別無國容云耶?曙曰,只長田治兵而已,別無國容,曾聞新設長田於二三處云矣。上曰,此長田曾爲官軍所討云。曙曰,奴酋之軍盛,不亦宜乎?聞其習俗,男人則日日所事,打造甲領,女人則綻補軍衣,曾聞遼陽之陷,門不閉而缺關門可入自中,至今以爲恨云矣。上曰,蓋中原,輕戰而敗也,兵勢如此,則不如堅壁而守也。曙曰,中原軍令甚嚴,若賊來而徒爲守城,不爲交戰,則厥將有罪,故不得不戰云。曩時瀋陽之戰,有一良將,極力酣戰云矣。上曰,此必賀世賢也。曙曰,不可與野戰云。此賊,野戰之時,鐵騎以驅前,斧鉞以督後,其鋒不可當也。其法,有進無退云矣。上曰,今無西犯之計云耶?曙曰,奴酋行軍,不定所向,若有意,則奴酋先坐山上,召八將而議事,吹角行軍,然後其軍始知所向云矣。上曰,曾見中原都督處,所送行文,則中原之人,大疑今冬之西犯矣。曙曰,今見宣川所報,都督密書云者,必虛矣。上曰,都督,必欲誇張於假㺚,佯爲祕密,而實欲使人得見也。曙曰,臣已令鄭斗源,詳問其曲折於宣川矣。曙又曰,都督管下所在,遼民之數,雖不能一一詳知,豈無大槪知數之道乎?義州府尹李莞所上傳書之文,甚爲難便,而猶得以傳出,此則知之,不至甚難矣。上曰,鄭斗源下去時,言送爲計,而其果能得知乎?曙曰,今見號牌成冊,都下男丁,不過四萬餘名,以此推之,遼民數十萬之說,恐其不的也。上曰,豈有過十萬之理乎?所住之處不多,雖非目見,亦可想矣。曙曰,曾見領相李元翼,以爲戶曹,今爲唐兵糧,每結收米一斗五升,年年收捧,有如別收米,則民必難堪,缺不下二十斗,如下三道,則運價竝計之,出米之數,不下三倍,豐年或可支也,凶年則決難支也。且遼民未還之前,又難中止,請與都督一番約誓,以爲長久之計,何如?上曰,都督未必遵守約誓,似難矣。曙曰,前則朝廷以借地爲難,故不敢開口矣。今則椵島·身彌島·蛇浦·堀浦諸處屯作之地,不能搪塞,任他耕種。且凡農作,落種四箇月,可見新穀,宜與都督相約,先問其軍兵,及農民之數,半年之糧,爲先措送,以爲分軍耕作之地,則一人耕之,可資二人,如是而永爲恒式云,則都督必以爲然,而如是之後,或背約有所求索,不過萬餘石矣。上曰,頃見餉臣狀啓,已送米太物貨之外,加送之數,幾二萬餘石,且所送皆是無缺且有遏糶之言,寧爲不受之爲愈?此言不無所見,令備局議處。賜酒四巡後,上賜李曙貂皮一封,仍爲罷出。
副校理金南重,修撰沈之源,副修撰朴潢等,伏以今日之國勢,可謂殆哉岌岌,而殿下不以爲憂,牢拒合啓之請,臣等竊惑焉。殿下於珙,旣已參酌恩義,出置中道,則保全之策,莫愈於此,而因一怪妄之言,旋下放釋之命,此豈保珙之道也?適所以禍珙者也。殿下以今日爲何等時耶?人心未靖,疑懼日甚,訛言屢興,閭巷漸空,遑遑惴惴,莫保朝夕,加以邊虞孔棘,天災方酷,可憂之端,不一而足,豈可使珙去安就危,居嫌處逼,以招國人之疑惑也。缺私情雖切,公義至重,而殿下不念宗社大計,徒區區於小仁,日後之悔,可勝言哉?是殿下,實欲保珙,而終難保珙也。孔子曰,小不忍則亂大謀,此今日所當服膺者也。伏願殿下,快從輿論,亟賜一兪,以安宗社,以全骨肉,不勝幸甚。取進止。燼餘
上在慶德宮。停常參·經筵。
尹履之啓曰,明日常參·經筵,取稟。傳曰,停。
下直,靈山縣監李文蘭。
徐景雨啓曰,本月初九日夜□□內擲奸時,有頉處推察事,傳敎矣。各處有頉人等,竝爲推考,而摠戎別將廳·大同廳·儀仗庫等處,則考之吏兵曹省記,旣無入直員,問于戶曹,則大同廳缺二行問于兵曹,則本廳,元無所設,故別將與下人,初無入直之事,儀仗庫官員,亦不入省記,故從前不爲入直云,竝似不可推考,敢啓。傳曰,知道,勿推。
以內乘李顯達上疏,傳曰,李震慶·權鑊,勿推。
尹履之啓曰,平安兵使狀啓,別錄不來,更以文勢參考,則似是義州府尹狀啓同封上送之意,而義州府尹狀啓,時未來到,未能的知矣。傳曰,知道。
傳于徐景雨曰,頃者禹致績公事待罪之後,何至今不爲回啓乎?問啓。
徐景雨,以兵曹言啓曰,當日私婢㗡成稱名人,□□供上婢子樣,戴器皿自興化門入來,差備門外擊錚,極爲駭愕。令攸司囚禁治罪,同門守門將成敬身,常時不謹職事,以致闌入,亦爲非矣。請竝推考。傳曰,依啓。
以備忘,傳于徐景雨曰,近日天氣沍寒,各處守直軍士,必有凍死之患,其令該曹各給空石,尤甚衣薄者,摘發給衣,俾免凍傷。
行大司憲李睟光啓曰,臣猥將危迫之懇,連章乞免,罪在瀆擾,而聖批寬假,出於例外,臣驚惶感涕,無地容措,一息未絶,所當奔走就列,而賤病深重,稽謝至此,逋慢之罪,固無所逃。且臣除授本職之後,見兩司諸臣,以睦性善等疏辭,相繼引嫌,臣以上年三司,同被其斥,而未卽出避,所失尤大矣。仍念臣積患沈痼之疾,逐年漸加,而今則無論他證,左邊不仁,已成癱瘓之候,此非偶然感傷,雖以鍼藥,久久調治,似無差復之望,蟻螻朝夕之命,有不足恤,而目下病勢如此,法府缺二行伏乞聖明,特諒臣實狀,亟命鐫罷臣職。答曰,勿辭。
掌令朴簉,正言呂爾徵來啓曰,臣等血誠籲天,已浹旬日,而誠未格天,聖批愈邈,每以勿爲煩執爲敎,臣等聚首相顧,寧死於玉陛之下,而不知止者,誠以宗社之大計,保珙之終始,惟在於亟寢成命也。殿下特以不忍之端,親愛之私,違棄公議,斷自聖衷,因一怪妄之疏,特下放還之命,脫有不忍言之變,遽出於意慮之外,則殿下雖欲曲全,而有不可得也。曩日逆瑅之事,是也。大臣三司,經年伏閤,必以出置爲請者,欲以保全珙也,殿下不得强拂群情,終許出置者,亦所以保全珙也。虛館而處之,繼粟而饋之,問遺交道,情象罔間,安有如珙之罪,而得如今日之處變者乎?以此絶奸究之萌,以此爲保全之地,徐觀時事之大定,特命放還,乃復如初,則仁之至義之盡也。大臣三司之意,聖明旣已洞燭,而持疑至此,使珙自就於必不保之地,有若驅而納諸陷阱之中,此臣等之所悶鬱也。請亟寢成命,以安宗社。答曰,休煩。
持平李景憲啓曰,相避之法,不可兩存,凡官尙然,況忝言地者乎?臣與持平洪,職品相等,則先後不必論也。俱帶職名,事體未安,所當卽爲再避,而適緣賤疾,累呈辭單,政院不捧,今始來避,所失尤大,請命遞斥臣職。答曰,勿辭。
執義尹知敬,掌令鄭世矩啓曰,相避之法,在下當遞,而新除授持平洪,在外未上來,臺官之體,待其自避而處置,自是流來舊例,同僚相敬之道,亦當如是,臣等之意,持平李景憲,旣無可避之嫌,而洪則時未引避,勢難徑先請遞,欲待洪上來,自避之後處置矣。今見持平李景憲引避之辭,臣等之失著矣,請命遞斥臣等之職。答曰,勿辭。
徐景雨啓曰,近來典獄囚人,癘疫相染,臥痛者頗多,承服賊人男伊,亦染癘病而死云。下帖本署,另加救護,而但重囚輕斃,不及正刑,輕罪積滯,轉相傳染,當此嚴沍,極爲可慮,考見囚徒,則刑曹囚人者,或有罪輕仍囚者,或有久滯未決者,各司所囚罪名不明者亦多,至於舍人司所囚罪目,則古風木不納云云。所謂古風木,臣實不能知何名,而嚴寒癘疫交急之時,累日囚係,尤似未妥。請令刑曹及諸上司,非有大段之罪,則竝爲典獄囚人,決放,何如?傳曰,依啓。當該舍人推考。
又啓曰,持平李景憲,執義尹知敬,掌令鄭世矩,竝再啓煩瀆,退待物論矣。傳曰,知道。
申時,白雲一道如氣,起自南方,直指乾方,長十餘丈,廣尺許,良久乃滅。
夜一更,流星出紫薇西垣第三星下,入乾方天際,狀如拳,尾長二三尺許,色赤。五更,流星出鬼星上,入司怪星上,狀如鉢,尾長七八尺許,色赤。燼餘
上在慶德宮。停常參·經筵。
尹履之啓曰,明日常參·經筵,取稟。傳曰,停。
又啓曰,以庶孽許通事,廣收廷議事,命下矣。大臣及禮曹判書,前已收議,只未收議人員命招之意,敢啓。傳曰,知道。
又以訓鍊都監言啓曰,因體察使張晩所啓,義州人,以黃海道之人,而至充於缺二行砲手者,類以黃海道係籍,而體臣啓辭,不爲明指其名,考諸案籍而無憑,詢之行伍而莫的,不得已問于體臣,則云是張彦香·孔德福也。此人等亦以黃州懸係,而爲避劇就安之計者,安保其必無,體臣所聞,必爲詳盡,上項兩人,卽爲爻周本案,而若張彦香,則雖本義州人物,方在輦下衛卒之籍,邊臣不可任意擅留,所當啓稟,以待都監處置,而當其替防之時,府尹李莞,輕先捉囚,不爲上送。其輕侮都監,不識事體,甚矣。請李莞從重推考,以杜後日之習。傳曰,依啓。
掌令朴簉啓曰,數日前同僚,以持平李景憲出仕,洪召還事,簡通于臣矣。臣之愚意,相避之法,似無兩存之理,近來不待二人之俱避,卽遞在下之員,已有規例。況處置所啓中,旣以在下者當遞者爲辭,則復請召還,事涉未妥,故此意略及于答通中,則乘馹一款,刪去不啓矣。再昨同僚,使速上來事,又爲簡通,而臣之妄見,猶夫前也。伏見同僚避嫌之辭,所見差異,且昨因日暮,今始來避,臣罪尤大,請命遞斥臣職。答曰,勿辭。
金蓍國啓曰,掌令朴簉,再啓煩瀆,退待物論矣。傳曰,知道。
吏曹判書吳允謙,參判張維啓曰,前日政迎曙察訪差出時,安獻徵,名在前銜官案中,臣等披冕備望矣。今聞獻徵,以評事時事罷職云。取考兵曹啓下狀啓,則果是聞母病棄官罷黜之人。臣等不能致察,誤爲備擬,至於受點,惶恐待罪。傳曰,勿待罪。
行大司憲李睟光來啓曰,持平李景憲,以與持平洪,俱帶職名未安,緣疾呈單,今始來避,所失尤大。執義尹知敬,掌令鄭世矩,以欲待洪上來自避後處置,今見李景憲引避之辭,臣等之失著矣。掌令朴簉,以在下當遞,則復請召還,未妥,故此意,及於簡通,所見差異,竝引嫌而退,據法請出,固無所嫌。疾病之來,亦人不免,則有何可避之失?至於援例處置,已爲得宜,待其來避,亦有其意,而應遞之官,勢難久曠,啓請上來,果涉未妥,不可以些少之事,輕遞言官。請持平李景憲,執義尹知敬,掌令鄭世矩,掌令朴簉,竝命出仕,持平洪遞差。答曰,依啓。
金蓍國,以號牌廳言啓曰,漢城府,與本廳爲之表裏,故沈悅爲判尹時,號牌廳堂上啓下,而今遷他職,新判尹具宏,依前例啓下,今後判尹,例兼廳堂上,宜當,敢啓。傳曰,依啓。
掌令朴簉,正言呂爾徵來啓曰,臣等瀝血籲天,今已浹旬,而誠未格天,天聽愈邈,只以休煩二字,爲塞公議之地,臣等不勝錯愕,寧死於玉陛之下,而不知退也?殿下非不知公議之終不可遏,而特以不忍之端,親愛之私,不念宗社之大計,保珙之終始,因一怪妄之疏,遽下放還之命,脫有非常之變,出於念慮之外,則殿下雖欲違棄公議,而曲全私恩,有不可得也。曩日逆瑅之事,可以鑑矣,珙有倫紀之罪,殿下以爲非其心,珙爲諸賊之引,而殿下以爲無其迹,殿下之欲爲珙保全者,可謂至矣。奈何不念奸究之生心,事變之缺答曰,缺今玆疎釋,豈予自斷?今爾等備陳保全之道,時事亦且艱虞,惟予欲保之心,未免疑惑之歸,今姑量移,以待稍定。
尹履之,以吏曹言啓曰,臺諫有闕,政事,何以爲之?傳曰,明日爲之。
鄭廣成,以兵曹言啓曰,忠淸兵使朴瑺,抄兵成冊,上送本曹,別單開坐,竝爲入啓,以備睿覽。傳曰,知道。
金蓍國,以義禁府言啓曰,傳曰,頃者禹致績公事,待罪之後,何至今不爲回啓乎?問啓事,傳敎矣。希里金放送之後,禹致績公事,不可無端掩置,故誤以結末,敢稟,致勤上敎,臣等不勝惶恐。卽當更爲稟啓,而近日本府堂上有故,不得齊會相議,復致耽延,尤不勝惶恐之至,敢啓。傳曰,知道。
又啓曰,前仁城君珙,臺諫方以還收成命論啓,量移承傳,不得捧之之意,敢啓。傳曰,知道。
又啓曰,臺諫出去,請出開門標信。傳曰,知道。
應敎李敬輿,副修撰洪命耉·朴潢等,上疏曰,伏以君臣之際,貴在情意相孚,國家之事,務在處置周詳,殿下愛護仁城,終始保全之心,則朝廷旣已仰體承奉之矣,而三司今日之請,亦出於愛護保全之意,則殿下莫之察而牢拒焉,其可謂情意之相孚乎?出置中道,以竢時事之稍定,恩義兼至,處變得宜,而殿下偏信怪妄之論,使國家大事,任他壞了,其可謂處事之周詳乎?缺二行況以先王遺體,王室至親,可不思全安之道,以爲諸賊之奇貨哉?是以百金之寶,置諸溝路之淺,而啓慢藏誨盜之患也。故臣等以爲,殿下之愛仁城,不如朝廷之愛仁城,深也。今聞珙已就前道,以合啓之故,中止不進,値此寒沍,彷徨窮峽,無所底處,霧露之憂,臣等不憂於前日,而實憂於今日也。殿下眷眷一念,惟欲其生,則何不早爲之所,使之便其身而安其心乎?殿下參之以時勢,酌之以利害,則愛惡深淺之幾,不難知矣。小不忍而亂大謀,非智也,施虛惠而餉實禍,非仁也,非仁非智,而謂聖明爲之乎?三司之請,實是擧國之論,擧國群情,終不可遏,國家大計,亦不可忽,伏願殿下,亟加三思,快賜一兪。答曰,諭于兩司矣。
校理吳峻上疏,伏以臣之患眼病極重,且緣家內瘟氣,玆前數日,乞解春坊之官,伏蒙天恩,許令遞改,而曾未閱日,又叨匪據,感激鴻恩,無地容措。臣之目病危重,人所共知,而此則今不暇計,臣家自去月念後,因瘟氣始發,婢僕傳染,相繼臥痛,至于晦間,奴子見斃,而今則家間病勢大熾,臣之長子苦痛,今已八箇日,證勢危急,方在死生之間,而女兒又繼痛三日矣。自念臣身,混在陋穢之中,私情所迫,猶未出避,乞遞前職,亦以此故,而不意新命復下於此際,臣誠悶迫,實爲狼狽,雖在閭閻間,染病同處之人,則亦不得近狎於長者之前,況直宿禁闥,昵待經幄,則決有所不敢爲也。目下病勢情狀,出於悶迫情事,不避瀆擾,冒陳危懇。此下缺燼餘
上在慶德宮。停常參·經筵。
有政。吏批,判書吳允謙進,參判張維式暇,參議李植進,都承旨鄭蘊進。
兵批,判書徐渻,內醫院進,參判趙希逸進,參議金止男病,參知金德諴病,左副承旨金蓍國進。
鄭蘊啓曰,明日聖節望闕禮,故視事,不爲取稟。傳曰,知道。
以通庶孽,收議入啓,傳曰,令廟堂酌處。
鄭蘊啓曰,注書一員有闕,今當差出,而擬望之人,與吏曹相避,記事官不可久曠,今政,不計相避,入啓,何如?傳曰,允。
金蓍國,以備邊司郞廳言,都體察使意啓曰,日間登對,伏承平安道武士中守令可合者疏名,書啓之敎,而臣適患痰疾,日寒之後,證勢尤緊,未得入侍經席,久未回啓,不勝惶恐之至,敢以西路公論守令可合者,及有功不賞者,作爲兩單,列書以入矣。着令兩銓,隨闕擬差,以聳西鄙之人。且兩西軍興八年,將官之終始受任,顯有勤勞者,尙滯參下者,有之,其已出六品者,亦未陞遷,積薪多年,視將官如就死地。竊念用兵之道,將官先得其人,可以統率軍卒,奬拔之典,時或行之,人心鼓動,而士卒樂爲用矣。亦令兩西監兵使,勿循私情,十分從公,査訪積年勤苦者,顯有異效者,書名啓聞,令該曹劃卽施賞,勿爲循例捧承傳而已,以爲激勸將官之地,宜當,敢啓。傳曰,依啓。
鄭蘊啓曰,注書吳竱,與大提學金瑬相避,肅拜之後,不敢就職云。明日擧動時,不可無記事官,請他假注書差出。傳曰,姑令察職。
金蓍國,以備邊司郞廳言,都體察使意啓曰,前日榻前,臣以西邊人物,圖出黃海道各司奴婢,因以免刷,此例一開,後弊無窮,痛加禁斷之意,仰達天廳矣。退而詳訪,則嘉山校婢春玉,朴燁圖出,安州□婢元香,尹守謙圖出,此皆光海朝事,缺數行痛加禁約,無使奸濫人玩法自恣,爲當,敢啓。傳曰,知道。
掌令朴簉,正言呂爾徵來啓曰,昨承聖批,以今姑量移爲敎,終始曲全之意,藹藹然溢於言表,臣等因知將順聖意之爲美,而第念當初出置中道,而今又量移,則不過距京師一二日之地,其於防意外之患,絶好奸究之心,反不如在嶺外之爲便,聖上親親之至情,固無間於遠邇,而臣等竊恐有噬臍之悔或不保終始之恩也。請更加三思,亟寢量移。答曰,旣已勉副公議,爾等猶不停論,予甚怪焉。須體予意,勿爲更煩。
金蓍國,以備邊郞廳所言都體察使意啓曰,今年邊事,比前可虞,邊報替傳,專賴撥軍,而兩西擺立,率多庸孱,馬亦疲癃,臣目見其狀啓,請諸道之軍者,意非偶然。今此江原·忠淸兩道所送之軍,節續上來,臣親行點視,則皆以庸下之馬,苟充以送。各邑所調,不過一二名,而不爲留心抄送如此,各邑守令之以軍務視爲餘事,據此可知,極爲寒心。尤甚江原道春川,忠淸道舒川·泰安·淸州·堤川等官守令,及有頉各官,□臣抄送,竝以軍令,營門決杖,江原監司·忠淸兵使,亦有不謹檢飭之失,竝爲推考,宜當。且忠淸道海美撥軍任八凱,自稱今番號牌時新入武學,本官勒定入送云。當初事目內,號牌未完之前,勿許各官任自擅役,而官吏違法至此,該縣官吏推考,任八凱,還爲下送,以他人抄送,亦當,敢啓。傳曰,依啓。
大司憲李睟光箚子,缺臣又聞朱子之言曰,讀書須要□己體驗,不可只作文字看,蓋學者,將以致用,惟當克下工夫,一日有一日之益,二日有二日之益,則自然心志內定,氣質漸變,可至於誠明之域。若讀書而不能踐履,却於身心上,了無干涉,則雖讀盡聖賢書,顧爲無益,故終日談經,無補實功,彌年講學,是爲徒勞,惟聖明懋其實焉。二曰,正心之實。夫人主一心,萬化之本,然一心至微,攻之者衆,或以嗜欲,或以聲色,或以遊畋,或以功利,有一於此,則失其本體,而有不得其正者矣。古之帝王,先正其心,以正朝廷,近而百官,遠而萬民,無一不歸於正,是以方寸之內,全體瑩然,當其未發,五性具焉。及其感而遂通,則散爲七情,莫不中節,如禹之聞過則喜,湯·武之怒而安民,文王之哀鰥寡,大舜之樂取人,堯·舜之愛民,孔子之惡佞欲仁者,是已。今殿下天縱聰明,留心問學,凡修己治人之業,明善誠身之要,講之已熟,其於正心之實,固無可疑,然盤水難持,悍馬易逸,幽獨□肆之中,或失於照管,而存養省察之功,或不免間斷,以致本源之地,未盡澄澈,偏係之私,有時闖發,出言處事之際,或不能平心察理,以致悔吝。竊恐聖心之所以用功者,有未盡實而然也。伏願殿下,敬以持之,誠以守之,勿爲私意所間,勿爲怠忽所乘,逐日聽講之外,取心經·近思錄性理諸書,常加省覽,昧朝淸明之時,益務涵養,屋漏燕閑之暇,不弛戒懼,使此心常存,而私慾退聽,則發而爲仁義之言,蘊而爲聖賢之德,措諸事業者,粹然一出於正,而缺二行心爲嚴師,虔恭奉之,篤信而承之。一念之萌,必求諸心,以審其善惡,一事之作,必質諸心,以決其當否。起居造次,必皆稟命於心,慄慄懍懍,常如聖賢之對面,則大本旣立,百體從令,動靜云爲,自無不合乎天理之正矣。惟聖明懋其實焉。三曰,體天之實。天之與人,一理無間,理之所在,卽天之所缺數字言天者,大抵以理而言,性曰天性,命曰天命,位曰天位,爵曰天爵,民曰天民,工曰天工,曰天敍,曰天秩,曰天倫,曰天祿,事事物物,無一不係於天,故古昔帝王,法天而行道,奉天而行事,嚴恭寅畏,懋敬不怠,一言一動,悉循乎天理,則天必降監,百祥來集。後之人主,不明此義,慢天而不省,□天而不顧,所存所行,皆悖乎天理,則天必厭惡,而災咎輒應。其相與之際,豈不明甚?然天之於人主,雖或失道,未嘗遽絶,必先出災異,以警告之,其所以仁愛者,亦至矣。昔楚莊王,以天不見妖,地不出孽,則禱于山川曰,天其忘予歟?夫莊王,偏霸之王,而乃能如此,亦足尙已,故曰,怒予之天,猶可爲也,忘予之天,不可爲也。今殿下,承天命踐天位,其於事天之道,靡所不至,而和氣未應,災沴荐臻,致此無前之變,豈非人事之闕失,有所感召,而天之不忘我殿下,譴告如此,則可不思所以盡其實乎?伏願殿下,體天之行,而毋敢或怠,畏天之威而無敢不敬。無災則懼天之所以忘予,遇災則思天之所以儆予,內以反省於心身,外以修行於政治者,無一毫之不實,而必合乎天心,則仁愛之天,寧有不格之理乎?抑臣聞張栻之言曰,人君,不可以蒼蒼者爲天,當求之念慮之間,一念纔是,便是上帝鑑觀,一念纔不是,便是上帝震怒。蓋人主之心,卽天也,至於動作語默,無非天也。所爲善惡,上與天通,故吉凶休咎,缺四曰,恤民之實,國以民爲本,君以民爲天,天之立君,所以養民,非欲其厲民而自奉也。古之帝王,不以己心爲心,以民之心爲心,知民心之在於欲壽,則生之而不傷,知民心之在於欲富,則厚之而不困,知民心之在於欲逸,則節其力而不盡,此所以盡爲君之道者也。今民之困於虐政久矣。反正之後,民始脫於水火之中,懽忻鼓舞,咸有再生之望,而國家多故,歲且年歉,蕩滌用訖,徵斂猶前。於是懽忻者,轉爲怨咨,鼓舞者,反爲顰蹙,殿屎愁苦之狀,有不忍聞。殿下至誠憂民,首遣宣諭之使,繼降惻怛之敎,特令蠲免,非止一再,而中外官吏,懶於奉行,溫綸聖札,只一番看過而已,村民不知爲何事,良可痛也。加以兵興八載,百役蝟毛,今年華使之行,掃地而去,又前古之所未有。哀我民斯,膚血盡剝,幸前頭有秋,訖可少息,而屢年逋欠,一時竝徵,雖曰稍稔,力所不堪。號牌之設,乃國家不得已之擧,而無賴頑氓,厭其羈束,或爲移避之計,流聞西路尤甚。且遭風雹之災,朝夕對壘之地,已至於無可奈何,而失所思亂之民,環聚於四境,則竊恐赤眉·黃巾,再起於漢,不獨外寇之爲患,而殿下於深宮之中,必不知民生之至於此極,而有司只恤經用,不問民力之如何,雖有急告之啓,例爲防塞。當此倒懸之日,立視其死而了無慰悅安集之策,其可謂恤民之有其實乎?伏願殿下,念爲民父母之義,羅八珍於前,則思一國之飢者,而求所以食之,處細氊之上,則思一國之寒者,而求所以衣之,遇病熱之民,則思武王之扇暍,見被刑之民,則思大禹之泣辜,發一言而不敢害于民也,興一事而惟恐傷于民也。停不急之征,下寬大之旨,一切與民休息,而臣僚所論係干革弊者,必令大臣與該曹相議,凡民情不便及所願欲者,悉與變通,貢物之可減者減之,缺抑臣聞之,恤民之實,雖在於寬其力役,而其本又在於節儉,不能節儉而求以輕徭薄斂,以恤其民,不可得也。誠願殿下,躬行儉約,表率於上,自宮闕服御之用,無不節以制度,然後痛洗前規,定爲成法,以矯中外之侈習,量其歲入,四分儲一,以倣成周之制,特罷內需,歸之有司,以昭淸明之德,則國無不足之患,而民力可紓,惟聖明懋其實焉。五曰,納諫諍之實。人主之尊,天也,其威雷霆也。苟非性於忠義,不計一身之利害者,誰敢抗天觸雷霆,以自陷於不測之誅哉?世之人君,孰不知聽諫之爲美,拒諫之爲非,而常患於難從者,蓋違拂,近乎不恭,力爭,嫌乎沽直,故或飾非務勝於人,或護短恥屈於下,騁辨博以窮其說,衒聰明以探其情,以致君子憂於見疑,小人喜於迎合。疑者,疏之斥之,合者,親之信之,言路旣閉,國遂以亡矣。今殿下首開言路,優納諫臣,芻蕘必擇,群策竝進,雖舜之好問,湯之弗咈,蔑以加此,而奈何樂聞之誠,不繼於前,拒人之色,漸形於外,至有悅而不繹,從而不改者,豈以耳目之言,或抉摘微細,有若塞責,筵席所奏,或猥雜陳腐,不合時宜,爲不足施用而然耶?然其間,亦豈無一二救時之良策,而事係戚里,則失於優窮,言涉內庭,則過於堅執,大小論劾,多不快兪,至於近日,章疏沓至,意謂殿下,旣以至誠求之,宜以至誠行之,而迄未聞因其言而革一弊建一事者,將恐求言盛意,徒爲觀聽之虛美而已。噫,從諫非難,用諫爲難,聽言非實,用言爲實,不憚忤意,虛己以聽,苟利於國,卽日行之者,納諫之實也,和顔稱善,泛受其說,內惡正直,外爲面從者,納諫之虛名也。伏願殿下,益恢虛受之量,舍一己之見,而以衆人之見爲見,去一己之知,而以衆人之知爲知,希旨者,必察而逐之,逆耳者,必喜而從之,缺上下相孚,忠讜競勸,惟聖明,懋其實焉。六曰,振紀綱之實。國,譬則人身也,紀綱,譬則元氣也。國家之不能無弊,猶人之不能無疾病,元氣存,則人雖病而不死,紀綱存,則國雖弊而不亡,故欲知國家之存亡,視其紀綱而已矣。噫,今日紀綱之頹弛,甚矣。大防旣壞,奸弊歲滋,朝廷不嚴,國勢日卑,四維不張,百度皆廢,泯泯棼棼,少無忿厲之氣,如人大病之後,形骸徒存,而元氣已盡,日就奄奄不可救之域,厥故何哉?蓋自亂以來,世道穢濁,紀綱蕩然。幸賴聖明臨御,一洗正之,而餘習已痼,未易變革,如人元氣大敗,必須倍加調護,非可以歲月望其完復。今日國勢之萎弱不振,亦亂政之遺毒也。治之之法,當有其漸,而或者不諳證脈,徒以峻藥攻之,欲一朝而祛積年之宿患,雖或支撑於目前,元氣則消弱殆盡矣。噫,百隷怠慢,舊習不悛,凡所作爲,擧皆無實,而閭巷小生,各以所見,輕論國家之大政,朝創夕改,有同兒戲,猶治病者不善調攝,今日更一醫,明日易一藥,擾其榮衛,而冀其速瘳,故淸論雖行,實效愈邈,紀綱之凌遲,有甚於往時。至於令出惟反,而玩法不行,賤以凌貴,而奢僭無度,防納刁蹬之弊猶在,而少有不慊,顯發怨上之言,吏胥奸騙之害依舊,而訟牒公移,盡爲舞弄之資。皂隷使令,因事操縱,侵漁無忌,笞決小罰,請托圖免,視爲常事,如是而欲望紀綱之振,不亦難乎?朱子曰,紀綱不能以自立,必人主之心術公平正大,然後紀綱有所繫而立,然則整頓朝綱,雖責之大臣,而轉移振作之機,實在於上。伏願殿下,以大公至正之心,率勵群下之倦怠,灑濯前日之昏穢,申嚴宮禁,必使內外肅然,摠攬權綱,勿令威福移下,如日月之運,爲力不勞而幽隱畢照,如雷霆缺惟聖明,懋其實焉。七曰,任大臣之實。夫人主之職,在於論相,論相之道,貴於專任,自古人君,居至艱至危之位,求同心同德之佐,得其人則治,不得其人則亂,其相須之殷,而相遇之難,如此,故任之必專,信之必篤,歡如魚水,合如符契,然後道無不行,事無不成,若湯之於伊尹,高宗之於傅說,齊桓之於管仲,昭烈之於諸葛亮,是已。其或任之而不能責成,信之而不能有終,則雖使伊·傅竝相,周·召共政,必無爲治之效矣。今者明良相遇,千載一時,雖未見大段施設,卽措斯世於唐·虞·三代之盛,庶冀日計不足,歲計有餘,隱然有喬嶽默運之功,夫楊綰登庸,時爲改觀,司馬作相,虜戒生事,所繫豈不重乎?然國事渙散,庶績不凝,尊卑大小,不相管攝,是非之權,靡所主張,譬如壞船中流,執柁者無人,因循補苴,姑冀無事,臣竊危之。蓋國朝之制,大臣無權,體統有分,非銓長擬薦,則罕所干預,非朝廷引對,則不得進見,面達之辭,或簡於酬酢,章奏所請,或靳於允從,安有不得其職,不得其言,而可以爲國者乎?且相臣之任,位尊勢逼,猜疑易成,讒毁易乘,故從古以來,克終者鮮,以今日言之,必無此患,而或苟避形迹,不敢直前擔當,或有所牽掣,不能展布所蘊。竊恐殿下之所以委任,與大臣之所以自任者,皆有所未至也。伏願殿下,益盡委任之誠,勿以浮議撓其功,勿以簿書親其勞,惟責之以用賢才,足民庶,安國家,制夷狄之道,凡進退百官,刑獄重政,悉以歸之,使之日坐政府,會同六部,裁決庶務,一依祖宗朝故事,如諸葛亮之治蜀,開誠心布公道,集衆思廣忠益,以成治功,則事有統一,而朝廷自尊。惟聖明,懋其實焉。八曰,養賢才之實。缺學充而才達,惟其所用而各適其宜,以其養之有素也。其士之自養也,亦必先之以學問,講乎仁義之說,以養其德,習乎政事之藝,以養其材,謹於取予去就之際,以養其志。其所養如此,故一朝出而居乎位,沛然而有裕,措之而不窮,若夫後世之士,導率乖方,而養之無素,則其才之不及古人,無足怪也。我朝列聖相承,治敎休明,爰曁先王,尤重儒術,二百年來,賢才輩出,蓋彬彬盛矣。至於昏亂之世,猶以名節自勵,或以忠義自奮,迄致宗社再安,彝倫復正,祖宗培養之遺澤,斯可驗已。然竊觀今者衆賢彙征,群才畢集,而任用之際,每切乏人之歎,期日之間,未見致治之實,其故何也?蓋國朝之制,專以科目取人,故癡騃之童,不辨魚魯,而便以決科,爲發身之具,父兄之所敎詔,師友之所程督,惟在於此,幸而得第則曰成才,不得則曰不成才,自幼至老,口誦六藝之編,而乃其終則沈沒於利慾之中,日用行事,無非干祿之術,可勝歎哉?自權奸作壞之後,時習益偸,懶廢猶甚,貿貿憒憒,全昧向方,詞章記誦,亦不着力,則明體適用之儒,宜乎不得見矣。噫,賢才之作成,莫先於師道,而今之爲士者,以從師學道,爲恥,粗解擧子業,則傲然自足,不復知有性理之學,未仕之前,趨向如此,他日立朝,其無樹立可知,豈非敎養之方,有所未實而然也。伏願殿下,先倡正學,以爲導率之本,別擇諸臣中可堪師表者,授以太學,其外學校之官,竝簡經明行修之士,俾誨諸生,勿以課藝爲先,唯以講學爲務,成德爲期,久任責成,以盡作人之實,則賢才蔚興,以寧之美,可見。惟聖明,懋其實焉。九曰,消朋黨之實。朋黨之作,其端甚微,而缺用舍擯斥忠良,斲喪國脈,至於頃歲而極矣。爾時浮躁不逞之輩,趨附喜事者,本不足道,其中固有秉心公平,不喜爲黨者,當一邊得志之時,不欲隨世俯仰,稍自崖異,則輒以物色相加,初則疑之以黨,終則斥之以黨,或捃摭所親,甚於連坐。由是一時士大夫,得脫於指點中者,幾希,然亦不無終始自立,若范祖禹·呂大防之不黨者,未可槪以名色論也。今殿下,深燭旣往之禍,痛戒偏黨之習,嚴飭朝臣,出於至誠,朝臣等,起於積年屛廢之中,亦嘗目怵而心驚者,久矣。莫不淬礪一心,仰體聖意,以此相誓,故朝著之間,固無向來偏比之習,豈非幸哉?但朋黨之名,固人君所當惡,然若此心,先主於中,有所繫着,而遂疑君子爲忽,則亦未可也。蓋君子小人,各自爲類,君子與君子爲朋,小人與小人爲黨,其勢固然,不得不爾,故君子之斥小人爲黨者,公也,非誣也,小人之指君子爲黨者,誣也,非公也。苟徒知朋黨之可惡,不察其賢否忠邪,而一切務去之,則好惡一偏,取舍顚倒,遂至於小人得志,君子獲罪,而亂亡隨之,可不戒哉?大抵同朝之士,有兄弟之義,古人相處,以禮讓爲先,以信義相好,議有不合,則責以勉之,事有不當,則糾而正之,兩無猜嫌,可否相濟。今則此義亦替,士友之間,情意不親,故疑阻易生,如草之有根,萌芽易動,目前湊合,未能堅定,此則交孚之實,有所未至而然也。然要不可抑勒爲之,若磨以歲月,無有罅隙,黨之一字,不復掛口,則自然消融滾合,漸見好氣象矣。第念宋元祐時,諸賢滿朝,而因蘇軾矯激之一言,分爲洛蜀朔三黨,如程頤大儒,亦不得免,以致章·蔡乘間復入,誣以奸黨,遂速靖康之禍,缺朝臣之朋黨爲憂,惟以辨別賢否爲意,果知其賢也,則任之勿貳,惟恐其類之不從,坦懷待下,毋少間阻,使朝臣各務和協,同宥於蕩蕩平平之中,則朝廷和而四方亦和,自無朋黨之患矣。惟聖明,懋其實焉。十曰,飭戎備之實。非兵無以衛國,不備難以禦敵,治安之世,猶不可緩,況邊事孔棘之日乎?我國西界,與虜賊只隔一水而近,賊之不能忘我,猶我之不能忘賊,衝突之患,不朝則夕,而相指累年,疏虞日甚,力殫於防戍,財竭於供應,凡所以拮据補綴者,悉歸於遼兵之接濟,列郡蕩然,已成空虛之地,此自盡之勢也。賊若驟至,則未知以何策制之,以何兵禦之。言之至此,心可寒也。乃者伏覩聖敎有曰,賊若犯關,人臣之義,不可退在,預講赴援之策,以爲答皇恩之地,玆敎一下,人人思奮,大義所在,師直爲壯,所謂英聲義烈,不出尊俎之間,而賊已逡巡震疊於千里之外者也。臣竊料賊雖桀驁,不過控弦數萬,竊據一隅而已,以我土地人民之衆,較之,當不啻十倍,苟能自强而悉力西向,以示必討之形,則雖不能一擧蕩滅,賊必畏難,而不敢輒動,將有解散之漸矣。昔高麗定宗朝,聞契丹將侵,選兵三十萬以備之,恭愍時紅巾之變,合兵二十萬,勦平之,其軍衆如此,我朝壬辰以後,雖生齒不敷,必不下於麗季,而當局者每患無兵,臣恐制兵之道,未得其實而然也。噫,廣取武擧,正軍日縮,黃口小兒,冒年苟充,則軍簿疏矣。兵無素養,臨急調聚,將卒不諳,遇敵奔潰,則軍制失矣。入防邊堡,惟事侵剝,上番京城,實爲役軍,則軍政壞矣。且我國之制,軍民二政,俱屬守令,故力難兼察,以致軍政不擧,今宜變通,依中朝,治民則付之守令,總兵則責諸將帥,缺專管鍊習之事,赴防則以其將官領率前赴,其受任年久,顯有成效者,別爲論賞,或拜宿衛之職,或除守令邊帥。又作隊軍,分爲三等,精壯者爲上,其次爲中,老殘爲下,成籍三件,一上于該曹,一藏于兵營,一藏于本官,其精壯被抄者,常時預爲裝束,赴防則使其次老殘,辦給行資,如是則自該曹可以按名呼召,庶免臨時抄發之擾矣。號牌閑丁,亦分三等,士族則自前不定賤役,宜屬武學,或徵布給軍,庶孽則試才或武學,庶人則定爲當役,至於西路入作,流徙無常,而以傭耕爲業,主戶之支保至今者,亦其力也。一聞徵布之令,必有逃散之患,限事定勿徵之意,明諭鎭定,似乎得矣。伏願殿下,勿以時刻少安爲可恃,勿以寇賊不來爲可喜,大小文具,一切擺去,遑遑汲汲,惟以繕兵固圍爲事,申飭廟堂,日新刻勵,選將訓士,廣儲蓄·修甲兵·明賞罰·信號令,以盡在我之實,則國威漸張,邊患可弭矣。抑臣聞,吳子曰,不和於國,不可以出軍,不和於軍,不可以決勝。尉繚子曰,上無疑令,則衆不二聽,上無疑事,則衆不貳志,是知和與信,爲固國制兵之本也。古者養兵,必以養民爲先,而今者勞役之苦,民不堪命,撫綏之惠,民不獲沾,平居旣失休養生息之方。況望其臨急效用之實乎?惟其不和,故無親上之心,不信,故無必死之志,盍亦思其本乎?惟聖明,懋其實焉。十一曰,厚風俗之實。國家之盛衰,係風俗之厚薄,風俗之厚薄,由君上之好尙,故堯·舜在上,則仁厚之風成,而比屋可封,桀·紂爲君,則薄惡之俗成,而比屋可誅,上好下甚,理所然也。昔夏俗尙忠,商承其弊,而救之以質,商俗尙質,周承其弊而缺矯之以寬大,文帝尤以德化民,一時將相少文多質,恥言人過,化行天下,風流篤厚,四百年之基業,實由於此。我東方風俗,素稱柔謹,卿士子弟,能知禮讓,修事親敬長之道,農工商賈,亦守本業,無犯分凌上之習。臣及見承平之世,去古雖遠,老成先進之人,多敦朴雅重,口不出毁訕之言,身不履詭激之行。以此成俗,故壬辰倭亂,雖無知小民,莫有從賊者,倡起義師,以至勦滅。供給天兵,竭其財力,而無怨叛之心,其習俗之美,槪可想矣。式至于今,世道一降,廉恥都喪,子弟而昧孝悌之方,賤庶而蔑尊卑之等。至有亂常悖逆之變,相踵而起,衰薄之風,日滋又甚,如江河之決,愈趨愈下,將不知其所止,尙忍言哉?蓋自頃歲以來,民之化於不善,久矣。舊染之汚,猝難盡滌,惟當寬柔以敎之,篤實而化之,使之漸變,可也。在昔殷之頑民,大者作亂,小者驕淫,不率法度,周公知其不可朝夕治也。擧而遷之于洛,未歷數紀而皆化,聖人用意之勤如此,孔子所謂如有王者,必世之後仁,是也。今之議者,或徒見末俗之弊,不務德化,而揚淸太過,不思含垢,而除惡必盡,澄汰已了,更求査滓,使不善者,殆無所容,其志則可矣,而欲以此冀其速治之效,難矣。常聞古人持論,務從寬厚,不廉者,謂之簠簋不飾而已,行汚者,謂之帷箔不修而已。自非巨慝,或加包容,勿爲已甚,使其自新,此君子寧失於厚之意也。今也刻覈有餘,忠厚不足,成效未臻,澆風已扇,雖曰淸明之世,淳厖渾厚之氣,索然無餘。缺伏願殿下,修道於身,成敎於國,先德化而後誅罰,崇禮義而厲廉恥,謹庠序之制,以導其民,申鄕約之法,以善其俗,使人皆知忠厚之爲本,薰蒸透澈,觀感興起,上自朝廷,下至黎庶,無不濯磨瑕眚,漸漬德義,以自歸於厚,則風俗丕變,古道可復。惟聖明,懋其實焉。十二曰,明法制之實。法制者,藥石也,藥石,所以攻疾,法制,所以輔治,有國者,不能捨法而成治,猶醫者不能去藥而療病也。夫人君,以一身處億兆之上,持三尺之法,而風馳雷厲,殺生廢置人於千萬里之遠,如領挈而裝順,綱擧而目張,伸縮弛張,無不如志,以法在故也。古之聖王,道之以德敎,齊之以政刑,猶未足以盡天下之變,於是爲之法制,使仁義之敎,寓於法制之中,法行而仁義亦行,故民畏之而不犯,誅之而不怨,由其法制之素,明也。降及後世,或以私意而廢之,或以己見而變之,人知法之可撓也,則險譎者舞智而弄法,佞諛者倚勢而賣法,終至於法亡而國不爲國,可不愼哉?惟我國家,聖作神承,制度旣備,法亦必行,聞太祖朝上將軍金仁贊,以衣彩段,特令囚訊,當時用法之嚴,爲如何哉?今殿下,承近世積弊之餘,赫然臨御,如雨露之涵潤,如雪霜之肅殺,陽開陰闔,威怛惠懷,凡厥臣民,改觀易慮,兢惶奉法,毋敢少肆,佇見振肅之效,而奈何更化未幾,玩愒猶昔,政歸姑息,事多廢闕,小惠徒勤,大綱不立,至於犯贓貪汚之吏,率免重刑,生事上國之譯,旋卽輕釋,法之不行,從可知矣。且居官者,不習典章,以諳鍊爲俗流,以恪勤缺妄欲更張,或不審利害,而惟務近功,群議所定,一言輒改,不究法意,爭立科條,變革無常,莫知適從。其失信於民,如此,故令之而不從,禁之而不止,桎梏雖加,而略無懲畏,誅死相繼,而犯者愈衆,夫如是則雖謂之無法,可也。以此觀之,方今法非不良,制非不善,而所不足者,實也。苟能申明舊章,修擧廢墜而行之以實,則一部大典,亦足矣,故有法不行,是謂無法,行而不實,不如不行。孟子曰,遵先王之法,而過者未之有也,斯言信矣。雖然事變之隱伏,無窮,而法制之隄防,有限,治亂安危之幾,有出於法制之外者,則亦不可恃法而爲治,惟當慮之於未亂,制之於未危,每事揆其始而考其終,當其成而憂其敗,天下之變,後世之患,參錯權度於胸中,隨時制宜,而使不至於危且亂焉,其亦可矣。伏願殿下,以先王之心,行先王之法,堅持如金石,必信如四時,使大經大法,如白日之中天,人皆仰覩,不敢違越,至於大典續錄,宜令廟堂,詳加刪定,行之無弊者,遵而勿失,其有窒礙者,變而通之,酌寬猛之中,爲畫一之法,俾人人知畏,而自不爲非,則瞻聆一新,國家可治矣。臣又聞法不自行,待人而行,昔周公制法,時致刑措,蕭何作法,民以寧壹,苟不得人而任之,則雖用周官制度,一一講明,必無補於實政,故曰,人存政擧,人亡政熄。惟聖明,懋其實焉。嗚呼,玆前十數條,雖爲迂緩,而爲德之要,實不外此,勤學正心,又所以爲治之本也。易曰,易簡而天下之理得,夫帝王爲治之道,至簡而不煩,至易而不難,缺其要而不得其實,則雖勞心焦思,宵旰憂勤,亦終無益矣。臣聞凡事,不進則退,國勢,不治則亂,今日,乃殿下謀始念終,不遑暇豫之時也。時日易失,事功難成,其進而至於治,其退,而至於亂,罔不在今日,惟聖明省念焉。噫,今臣所言,皆諸臣已陳之芻狗,決知其萬萬無用,而箚稿已完,未敢焚去,病中荒耗,今始投進,無任悚懼之至。且念臣,痼疾在身,報效無日,誠恐朝暮入地,永辭盛代,生爲尸祿之臣,死作負恩之鬼,臣所爲惓惓者,此也。儻蒙殿下,恕其愚而進退之,幸甚。取進止。燼餘
夜一更,月入畢口。三更,月暈。四更五更,月暈兩珥。春坊日記
上在慶德宮。以國忌齋戒,停常參·經筵。
有望闕禮擧動。
尹履之啓曰,明日國忌,明明日大妃殿誕日,此兩日視事不爲,取稟。傳曰,知道。
大妃殿單子問安。傳曰,知道。仍賜給囊子。
中宮殿問安。傳曰,平安。
二品以上,大妃殿單子問安。答曰,知道。仍賜囊子。
尹履之,以侍講院言啓曰,本院下番四員內,兼司書鄭弘溟,本曹呈旬,說書·兼說書,竝未差,只有司書李景曾,入直累日,重得傷寒,扶曳出去,他無替直之員,將爲闕番,上番姑降下番入直,何如?傳曰,依啓。
以摠戎廳草記,傳曰軍器監造官員書啓。
金蓍國,以摠戎廳言啓曰,本廳所造軍器,北營及仁慶宮,開局打造,而炭石難繼,故其中鎌槍一千柄,則使臣軍官前縣監黃善身,打造於南漢山城外山谷間。鳥銃則自上年七月,加設五冶,訓鍊本都監與本廳,鐵物及財力,推移相資,或貿或造,先畢者,已爲分送各官矣。其後畢造者,及曾前貿得之物,或分送各邑,或留上訓鍊都監,或留置本廳。餘竝移送南漢山城計料,而各處所造工役,及已畢者未畢者,竝爲別單書啓之意,敢啓。傳曰,知道。
金蓍國,以右邊捕盜從事官所言大將意啓曰,逆賊鄭允福,改名允□,及其子㖋同,其兄連福,及其子士元等,俱以賊适腹心之徒,當其賊适陰蓄兇謀之時,渠在京城,締結兇徒,措備凶器。且於江原道金城·淮陽等地,募得山尺砲手等,入去關西之言,傳播人口,故賊适叛書入來之初,啓請拿鞫,亡命失捕矣。其後鞍峴之戰,爲賊先鋒,終始力戰之狀,人所共知,而賊敗之後,允福·連福等去處,捉問其母,則亂兵中致死云,故只籍其家舍田民矣。今者順陽副令昕,來言,各賊入城隱伏之狀,臣之從事官金謙缺在逃逆賊,許接容隱,其心所在,反有甚於逆賊,此賊等前後許接處推問,允福更舊名,及鄭柏壽家,互相往來隱伏云。許接各人,竝爲依律定罪,發告人及其首捕從事官金謙□□官李文郁,助捕部將梁嗣立,捕捉時指示人錦林君〈愷〉胤·忠義衛李沆等,依例論賞之意,敢啓。傳曰,依啓。燼餘
辰時,日暈。夜一更,月暈,白雲一道,如氣,起自東方,直指乾方,長竟天,廣尺餘,良久及滅,坤方有氣如火光。自二更至五更,月暈。春坊日記
上在慶德宮。以中宗大王國忌,停常參·經筵。
辰時,日暈,有霧氣。未時申時,日暈。
夜一更二更,月暈
四更,流星出天中,入南方天際,狀如拳,尾長三四尺,色赤。
下直,鍾城府使李景容,宣川府使奇協,羅州牧使柳汝恪,江原都事李耆,全羅右水虞候張時憲。
鄭蘊啓曰,注書任絖,掃墳受由,下直肅拜,注書吳竱,與大提學金瑬,相避已遞,請他假注書差出。傳曰,依啓。
假注書,△柳景緝·尹孝立·朴日省。
金蓍國,以都摠府言啓曰,副摠管李尙吉,戶曹坐起晝仕,請出標信。傳曰,知道。
傳于金蓍國曰,今下弓矢·臘藥,一封胡椒,鍾城府使李景容給送。
以備忘,傳于金蓍國曰,放釋仁城之後,予以爲情法俱行,心裏粗安。今又未能伸予至情,徒切痛歎,令該道,其居處支供等事,一依前例,各別擧行。
尹履之,以兵曹言啓曰,軍號一事,極爲嚴密,自前軍號頒布之際,各處部將,守門將·哨官等,例爲親自受去矣。去夜支供御營廳哨官,偃然在使迷劣軍士代送,更爲招致,則終不來受,極爲駭愕。請當該哨官,從重察之。今後哨官躬自受去之意,敢啓。傳曰,依啓。
尹履之,以禮曹言啓曰,處女禁婚事,傳敎矣。但已受采處女,及寡婦家□內族功親姓李者,似當不在禁婚之類,而或有竝爲禁婚之時,今則何以爲之?敢稟。傳曰,竝爲禁婚。
又以禮曹言啓曰,卽刻宣陵參奉,馳報本曹曰,今月十四日夜半,本陵丁字閣正門火爇,參奉急急奔往撲滅,門扉一隻則盡燒,一隻及引方地方庫庫延爇云,極爲驚駭。本曹堂上郞廳,急急馳往奉審,一邊慰安祭,明日受香,不卜日隨時設行,入直參奉,及守護軍等,令攸司推考治罪爲當。且丁字閣門扉失火,與陵上失火,有間,雖無變服節次,而明日陳賀,似爲未安,何以爲之?敢稟。傳曰,依啓。陳賀,明日爲之。參奉及守護軍拿推。
尹履之,以義禁言啓曰,逆賊允福等,依例闕庭推鞫之意,敢啓。傳曰,推鞫于本府,可也。燼餘
上在慶德宮。停常參·經筵。
金蓍國啓曰,宣傳官崔有,慶尙道監司左右兵使處,以諸色軍士,分三等成冊上送,自本月初一日,進駐境上,以便臨時號召事,持密符標信,前月初三日下去,而今始復命,其稽慢之罪大矣,請推考。傳曰,依啓。
尹履之啓曰,明日陳賀擧動,故視事,不爲取稟。傳曰,知道。
鄭蘊啓曰,注書任絖,受由下去楊州地,未上來前,假注書差出,何如?傳曰,允。
假注書,△徐挺然·朴日省·吳達升。
金蓍國啓曰,大司憲李睟光,執義尹知敬,大司諫洪瑞鳳,皆以病不來,以次官參鞫之意,敢啓。傳曰,知道。
又啓曰,今日推鞫事,命下矣。刑房承旨徐景雨,呈辭受由,臣以代房進去下直,傳曰,知道。
吏批啓曰,侍講院官員,當爲差出,而擬望之人乏少,相避竝擬,何如?傳曰,允。
金蓍國,以都摠府言啓曰,今日入直軍士,當爲中日習射,而日勢如此,退行之意,敢啓。傳曰,知道。
又以義禁府郞廳,以大臣意啓曰,罪人鄭允福等推鞫事,命下矣。判府事金瑬,同知事李慶涵,病不能仕進,常時坐起,亦必備員爲之,莫重推鞫之坐,不得備員,則勢難爲之,敢稟。傳曰,竝命招,使之察任。
又啓曰,今日當爲推鞫,而同知義禁李慶涵,以身病旣已遞差,其代,今日內爲政差出,使之參鞫,何如?傳曰,允。
以備邊司啓目,延安疊入平山事回啓公事,傳于金蓍國曰,此公事啓下已久,何往而今始回啓乎?問啓。
金蓍國,以號牌廳言啓曰,受牌後,或閪失,或損破者,杖一百懲贖後,造牌以給事,當初事目中,磨鍊啓下,而厥後以杖一百爲過重,減三等爲杖七十矣。愚氓役夫之閪失損破者,必多,若只許京外官司,隨其來訴,徵贖造給,而終不關由於本廳,則其間不無濫僞容奸之弊矣。初受牌者,旣書天啓六年正月初一日云,則自二日閪失損破改受牌者,必書某年某日某□政給云,以便査考,而每年終各道各官缺開錄上送之意,漢城府·開城府及各道觀察使處,移文知會,何如?傳曰,依啓。
又以號牌廳言啓曰,前佐郞李永式廳郞廳,已爲啓下,時無職名,令該曹付軍職,冠帶常仕,何如?傳曰,依啓。
傳于金蓍國曰,頃者刑房承旨,以不緊罪人疏放事,啓辭,允下矣。幾人放釋乎?問啓。
尹履之,以侍講院言啓曰,本院下番四員內,司書李景曾,以病出去,兼司書鄭弘溟,本曹呈旬,兼說書·說書,竝未差。不得已以上番姑降下番,事體未安,且前頭連有擧動,闕員,今日政,盡爲差出,使之輪回入直,何如?傳曰,允。
吏批啓曰,新除授金堤郡守趙璞,以親年七十,勿敍三百里外,據法呈狀,依法改差,何如?傳曰,允。
金蓍國啓曰,振武功臣賜給奴婢數幾何,書啓事,命下矣。諸罪人奴婢遺在數,奴三百六十五口,婢三百六十一口。
金蓍國,以備邊司言啓曰,以本司啓目,傳曰,此公事啓下已久,何往而今始回啓乎?問啓事,傳敎矣。此狀啓,本月初二日來到本司,初六日本司坐起時,以各守其城之意,議定起草。令郞廳回示于坐起未參諸堂上之家,則都體察使臣張晩以爲今日事勢,不得不合守平山云,而大臣定奪之後,有此別議,須待坐起日,更議于大臣處之,而適因事故,亦未開坐。本月十三日坐起,更議構草,故致此遲延,至煩聖敎,惶恐敢啓。傳曰,知道。近來開坐甚罕,似乎怠慢矣。
吏批,李貴爲延平府院君兼判義禁,金南重爲禮曹正郞,李喜熊爲典籍,吳竱爲說書。燼餘
未時申時,日暈兩珥。初昏,坤方有氣如火光。一更,月暈,艮方,有氣如火光。春坊日記
上在慶德宮。停常參·經筵。
下直,韓山郡守李重吉。
夜一更,月下白雲二道如氣,起自艮方,直至巽方,長各七八尺,廣各尺許,良久乃滅。三更,月暈。
辰時巳時,日暈。
尹履之啓曰,明日常參·經筵及來二十一日輪對日次,取稟。傳曰,只晝講,輪對停。
金蓍國啓曰,臣推鞫廳進去,下直,請出推案。傳曰,知道。
金蓍國,以都摠府言啓曰,都摠管具宏,漢城府坐起晝仕,請出標信。傳曰,知道。
鄭廣成,以戶曹言啓曰,卽見牙山倉三運田稅押領差使員馳報,漕船三隻,來到江華,江氷已合,不得上來,作米載運三隻,亦已來到云,勢將收捧于江華府,解氷後當爲取來矣。本曹郞廳,職務煩劇,不得出送,海運判官兪省曾,適來京中,數日內發送監捧,收貯于本府倉,宜當,敢啓。傳曰,依啓。
鄭廣成,以戶曹言啓曰,釜山倭館公貿易銅·鑞·鐵等給價之數,一年多至八百餘同,而近來本道監捧差使員,及倭營訓導等,無意點擇,例以沙石相雜之鐵,苟充上送,百斤之鐵中,用者不過三四十斤,極爲痛駭。今後猶踵舊習,不爲擇捧,則差使員罷職,訓導捉來京中,囚禁治罪,東萊府使,亦難免不能撿擧之責,此後凡銅鐵上送時,監捧差使員及本府色吏·訓導等姓名,開錄上送,以爲憑考之地事,慶尙監司·東萊府使處,行移,何如?傳曰,依啓。
備忘記曰,大妃殿進上,表裏不精,袱亦色麤,今後各別精備。
司宰監申翊聖啓曰,本監久廢魚鹽之稅,今秋猝然遣官,所在官吏,不識法例,無意奉行,故差官,躬歷海港之間,漁箭遇寒已撤,勢難征稅。鹽場則內需司諸宮家免稅處外,皆屬上司營門,及管餉等處,殆無餘地,只依事目,略略收稅。全羅道一千一百十九名,忠淸道五百六十七名,收捧漁箭若干所,各自成籍以來,而京畿則參奉李鳳吉,下去水原·南陽摘奸,收得二百四石,鳳吉,適得重病,不能察任,且値冬節,不得已待春巡歷矣。湖西,素稱鹽鹵之地,而所收最少,兵營所屬,專不輸送,可見公不勝私缺中間消耗之患,委屬可慮,別定差使員,解氷卽時,躬親領納,欠縮十石以上,差使員罷推,漁箭,亦依成籍,自明春,令本道差使員收稅上納事,各道監司處,令該曹各別行會爲當。沿海漁船,皆屬於本監,以爲御供之用,而自經昏朝,皆歸他處,殊壞祖宗朝立法本意。請令該曹,預講綜理之策,開春後別遣剛明解事官員,成籍收稅,向化漁船,無慮數百隻,皆屬於禮曹,故西湖餘存之船不多,此是昏朝弊習,事涉無據,亦令該曹商量釐正。大抵魚鹽及船稅,雖不可大可搜括,而從便收拾,稍復其舊,則度支可免牽補之虞,本監庶有支撑之路,惶恐敢啓。傳曰,依啓。
金蓍國,以號牌廳言啓曰,當初事目內,三品以下,朝官有職者,用角牌,又曰,時任東西班正職,則自本廳造給云,故法典內,三醫司之如醫員·通事·算員·檢律·觀象監寺正以下人員,當佩角牌事,知委矣。卽今大典所載雜職中,如寫字官·吏文學官及畫員等,咸稱同是平人,反不如三醫司之官,願受角牌,呈訴不已。欲爲竝許,則彼忠義衛·兼司僕等受祿人,及許多法典內,如畫員等雜職人等,亦願佩角。三醫司之於吏文學官·寫字官·畫員等,果是同類之人,而所佩之牌,異同,有若區別者然,亦涉未安。三醫司等雜類中,只令本業登科者,使之佩角宜當,元事目中,改付標之意,敢啓。傳曰,依啓。
金蓍國,以訓鍊都監言啓曰,前著作鄭百亨,都監郞廳已爲啓下矣。時無職名,依例付軍職,冠帶常仕,何如?傳曰,依啓。
又以義禁府言啓曰,前後陵所縱火之人,未得正犯,罪止於參奉·守護軍,故姦惡之輩,無所懲戢,如有嫌怨,則必皆生事園·陵,欲爲陷害報復之計,其爲情狀,殊極痛惡。今此宣陵丁字閣失火之變,參奉及各人招辭,皆以爲仁祿名稱人所爲云。其於放火之時,雖不得分明現捉,而斫伐樹木之狀,已爲明白,令攸司捉來推問,按律定罪,何如?答曰,拿推。
大司憲李睟光箚子,伏以,臣素患風痺不仁之症,沈篤未差,而感激天恩,扶曳出仕,以顚死爲期。自數日以來,又得中寒,四肢厥逆,不能運動,舌强語澁,痰壅熱盛,精神不省,證勢甚重,當此連有擧動,推鞫多事之時,不得隨參,罪戾甚大,惶恐罔措。伏乞聖慈,諒臣實狀,特命遞罷臣職,公私不勝幸甚。取進止。答曰,省箚具悉。卿懇,卿宜勿辭,調理察職。
金蓍國,以備邊司言啓曰,以庶孽許通單子,傳曰,令廟堂酌處事,命下矣。此是莫重之事,必須廣詢博訪,輿議僉同,然後乃可稟旨施行,而大臣重臣,多有未及獻議者,使之在家畢收議,然後酌處宜當,敢啓。傳曰,依啓。
又以推鞫廳意啓曰,鄭允福·㖋同·士元·鄭柏壽·朴㖋同·金介,刑問各一次,忍杖不服,極爲兇詐,加刑得情。傳曰,依啓。
又以推鞫廳意啓曰,玉伊停刑,似可議啓事,命下矣。以妻證夫,臣等亦知其未妥,而允福,終始隱匿於其妻之家,兇譎情跡,其妻必知,故啓請刑推矣。依上敎停刑,仍囚爲當,敢啓。傳曰,依啓。
又以推鞫廳意啓曰,鄭柏壽·金介·朴㖋同·玉伊,所供如此,逆賊亡命之人,出入城中,則止接之家,皆有知情容隱之罪,竝刑推得情,何如?傳曰,依啓。玉伊停刑,似可議啓。
又以推鞫廳意啓曰,鄭允福·㖋同·士元等,所供如此,允福,當初終始從賊及亡命之後,出入城中,謀爲兇悖,情跡則不爲吐實,其子㖋同姪子士元,竝爲嚴刑窮問,何如?傳曰,依啓。燼餘
上在慶德宮。停常參,只晝講。
尹履之啓曰,明日常參·經筵,取稟。傳曰,停。
金蓍國啓曰,臣推鞫廳進去下直,且請出推案。傳曰,知道。
鄭蘊啓曰,今日冬至望闕禮,初度習儀進去下直。傳曰,知道。
尹履之啓曰,今下備忘中,亦令法府,糾檢論罰事,命下。此意,憲府城上所命招言之矣。傳曰,知道。
備忘記,近來邊備之可憂,國事之無形,日甚一日,雖小官奔走於卯酉,大官經營於晨暮,猶恐不給,而備局以下諸司,開坐甚罕,宴安是尙,紀綱日頹,舊規亦墜,良可寒心。以回啓一事言之,時急之事,亦經旬望而後,或停當,或遷就於外方,每致後時之患。政院,居出納之地,理宜糾檢,而恝視度日,任其遷延,古人所謂夙夜在公,能擧其職,必不若是也。今後三日內,未及回啓各司,政院一一摘發推考,坐起稀數,亦令法府,糾察論罰,俾無稽滯之患。
備忘記,唐原尉洪友敬永葬時,本道造墓軍及喪需,趁不題給,故襄事未及於定日云。極爲駭愕,該道監司及本縣官吏,竝從重推考。
應敎李敬輿上疏,伏以,臣之於君,猶萬物之於天地也,猶人子之於父母也。是以天雖高,而所欲必從,父雖嚴,而微情必察。況於侍從之臣,朝夕禁闥,密邇龍光,則丕冒之澤,無物不被,而體下之仁,必有先及於此者矣。螻蟻微臣,妄恃天地父母之深仁,曾將老母,屢遭變故,疾病衰敗,計拙家貧,飢寒困苦之狀,曁微臣遑遑悶縮,莫保朝夕之情,仰瀆宸嚴,懇乞外除,誠未上格,未蒙矜許,諭以溫批,有非微末愚臣所敢承當。臣母謂臣曰,私情雖切,分義亦重,汝母以我爲念,專心奉職,死而後已,以小報聖主不世之遇,臣與老母,相與感激,至於涕泣。其後二三年來,誤恩稠疊,忝叨已多,而涓埃報蔑,尸素譏積,顧念平生,永負君親,加以臣母,年日益老,病日益深,計日益拙,家日益貧,疏食菜羹,破窓寒堗,生理荒涼,艱楚萬狀,缺疾痛而已也,則安得不僭干鈇鉞之誅,哀籲父母之前?玆敢畢露危悃,更申前請。伏乞聖明,俯憐微誠,曲推錫類,特捐十室之縣,得爲專城之養,則臣雖不才,庶竭駑鈍,專意簿領之役,勉布寬大之條,而以國家餘波之潤,獲遂烏鳥反哺之誠,此不但爲微臣一人之私計,實爲聖朝孝理之美事矣。臣無任瞻天激切屛營懇祈之至,謹昧死以聞。答曰,觀爾疏辭,具悉至情。親老家貧,祿俸亦薄,乞郡榮養,理勢固然,但時事艱虞,可用之才益難,論思任重,爲親之情,難副,爾其在朝事親,以副予意。
備忘記,應敎李敬輿,情事矜戚,其老母,令該曹量給米太,以周其急。
尹履之,以吏曹言啓曰,承旨有闕,政事,取稟矣。承旨一員,在外未上來,一員連往鞫廳,廳中位不齊,速爲差出,何如?傳曰,明日爲之。
晝講時,特進官李曙所啓,臣聞忠州賊李邂等捕捉之人,有論賞之命,而前日驪州賊李珷捕捉之人,至今未聞論賞,雖捕小盜,尙且論賞,況此兇賊捕捉之人乎?上曰,政院察之,若未論賞,一體施行。近來凡賞典之事,該曹切不擧行,承傳歸於虛地,極爲駭愕,政院非但出納,一一檢飭擧行,可也。
刑曹參判李溟啓辭,臣伏見朝報,推鞫罪人金介稱名人,卽臣之奴漢元之奴也。漢元無子息身死,法當服役于臣家,而壬辰之變,被擄於日本,過十年後刷還,仍在慶尙道,自行自止。近年上京,結幕司僕開川邊居住,而性本悖惡,人以倭奴目之,屢次受杖,足指墮落。比來又有橫逆之狀,臣令臣之子敏樹,捉致重加箠訊,幾至死域,而僅甦矣。今聞與逆賊鄭允福交結,至於容接云。家之悖奴,卽國之亂賊,渠之爲兇爲逆之狀,自有推鞫廳輸得其情,而目今此下缺
金蓍國,以軍器寺都提調意啓曰,備邊司甘結內,黃海監司啓請,平山山城所用火器·火藥,以該司所儲下送事,啓下矣。本寺所儲大砲,元數甚少,故以備邊司所上者,推移玄字·五字·黃字十坐,四號佛狼機二坐,三穴銃一柄,四穴銃三柄等,下送,火藥則因本府府使嚴愰辭朝日,榻前啓辭,二百二十斤,已爲下送,今難再造,將此意行移之意,敢啓。傳曰,如道。
金蓍國,以兵曹言啓曰,今十一月朔,步兵價布上下後,遺在甚少,前頭必有科外當給之處,而逐年三氷庫年例當給之數八同零,無以繼朔,極爲可慮。不勤督送守令,或罷職,或決杖,相繼論罰,而色吏·鄕所等,怠慢成習,無意擧行,除已往逃故未收,去九十月及今十一月十二月當番步兵價布,尤甚不納,九十月當番,公州·泰仁·井邑·榮川·牙山等五官守令,推考,鄕所·色吏,依律定罪次,本曹起送,十一二月當番淸州·南原·谷城·長水·錦山·報恩·高山·豐基等八官守令推考事,各道監兵使處,竝爲行移,何如?傳曰,依啓。
尹履之啓曰,以備邊司草記,傳曰,李曙所啓,何以失實分付乎,傳敎矣,政院則一依注書抄出,分付備局,而回啓之際,非徒節該,大略措語,亦與李曙所啓,詳略不同,而草記不敢留滯入啓矣,今承聖敎,臣等亦爲惶恐。傳曰,知道。分付草謄書入之。
開城留守遞差傳旨。傳曰,其狀啓,令該曹回啓。
金蓍國,以推鞫廳言啓曰,鄭允福·㖋同·士元·鄭柏壽·朴㖋同·金介,刑問各二次,嚴加窮問,牢諱不言,極爲兇詐,請竝加刑得情。傳曰,依啓。允福·㖋同·士元,壓膝。
又以推鞫廳言啓曰,鄭柏壽·朴㖋同·金介,刑問各二次,不爲承服,原賊鄭允福等,窮問得情後,加刑,何如?傳曰,做出妖言,惑亂民心,未必非此輩所爲,隱匿兇逆,不告官司,其心所在,亦極叵測,加刑窮問。
又以推鞫廳言啓曰,鄭允福·㖋同·士元,刑問各二次,牢諱不服,所當卽爲加刑,而如此冬寒,一日連刑,恐致輕斃失刑之患,請明日加刑。傳曰,依啓。
夜一更,乾方有氣如火光。五更,月暈。燼餘
上在慶德宮。停常參·經筵。
尹履之啓曰,明日常參·經筵,取稟。傳曰,停。
有政。吏批,判書吳允謙,參判張維,參議李植進,都承旨鄭蘊進。
兵批,判書徐渻進,參判趙希逸推鞫進,參議李止男進,參知金德諴進,左承旨鄭廣成進。
金蓍國啓曰,臣今日推鞫廳進去下直,且請出推案。傳曰,知道。
掌令朴簉,持平李景憲·李惟達啓曰,缺二行自上特下李震慶等推考爻周之命,而政院仍送其疏於本府矣。臣等之意,此疏,非所送于本府,而亦非回啓之事矣。但當擧法論劾顯達之失,而近緣僚位不齊,遷就不果矣,昨承聖敎,臣等不職之失,著矣。請命遞斥臣等之職。答曰,勿辭。
藥房都提調臣尹昉,提調臣徐渻,副提調臣鄭蘊啓曰,臣等伏覩昨日啓運宮證候諺錄,不勝悶慮之至,仰惟聖心憂勞必至,敢來問安。夜間如有議藥之事,則不可不預備以待,御醫一員醫女一名,加直宿,何如?且脈度虛實,必須許知而後,可以議藥,令醫女入診宜當,敢啓。答曰,依啓。
中宮殿問安。答曰,安寧。
持平李惟達來啓曰,忠淸兵使朴瑺,前爲守令,到處不謹,爲公議所棄,久矣。今授本職,猶不懲艾,多行麤鄙之事,積失軍兵之心,已多物議,而頃日巡行本道之時,以廚傳微細之事,杖殺監官,一道之人,莫不駭憤,其濫刑縱恣之罪,不可不懲。請命罷職不敍。內乘李顯達,不能擧職,廏馬闕立,專不省察,擲奸之時,對以他辭,推諉同僚,至於被推,其常時尸居之失,據此可知,請命罷職。答曰,竝推考。
尹履之啓曰,官餉使成俊耉上疏一道來到,而無上送狀啓,有違規例,推考,何如?傳曰,勿推。
又啓曰,朴瑺·李顯達推考事,命下矣。臺諫方以朴瑺罷職,論啓,推考承傳,不得捧之之意,敢啓。傳曰,知道。
鄭廣成啓曰,今日政事,命下矣。都承旨鄭蘊,當往吏批,左副承旨金蓍國,鞫廳進去,院中只有小臣,及右副承旨尹履之,而尹履之,又有吏兵曹相避,兵批承旨進去,何以爲之?敢稟。傳曰,左承旨進去。
備忘記,記事失實,若此,殊極寒心矣。當該承旨及注書推考,問于李曙,更爲分付。
鄭蘊,以司饔院都提調意啓曰,濟州各殿柚子進上,不爲趁時封進以送,而致令節晩,太半腐朽,極爲駭愕。請濟州封進官吏推考。傳曰,依啓。
尹履之,以內醫院都提調意啓曰,臘劑所入牛黃·羚羊角·酥油等材,元數不敷,每患不足,而一經适賊之後,尤無餘蓄。今者臘日到頭,必須平安·咸鏡元貢封進之材,可以成劑,而近日兩界,不以藥物爲意,未及封進,則極爲可慮,及期封進事,平安·咸鏡兩道監司處,別爲下書,何如?傳曰,允。
又以錄勳都監意啓曰,政府啓辭,都監回啓內,㕾知之事,臣等固不敢知,但此人,以洪孝孫管下,當初弘濟院擧義單子懸錄,故都監只據文書懸錄而已。今若以爲冒錄而削去,則孝孫難免誣罔之罪,不信孝孫文書,而徒信政府下人之言,遽削勳臣管下之人,甚在事體,甚爲未安,敢啓。傳曰,知道。不無冒錄之弊,詳覈處置事,傳敎矣。昇平府院君臣金瑬捉致㕾知,面請擧義時事,則大略相同,但不能明言大將服色,金瑬詰之曰,昏夜稠擾之中,容有不察之理,及至天明之後,豈有不見大將服色之理乎?㕾知答曰,其日未明時,洪孝孫令渠出往楮子島,傳言於孝孫之家,故天明後事,則不能知之云。都監又爲移文,問於孝孫,則答以㕾知,自少相切,知其有好馬,故其時旣借其馬,仍爲率渠同往,的實無疑云,勳臣之言,如是明白,臣等難於臆決,上裁施行,何如?傳曰,知道。然則勿爲削去。
金蓍國,以兵曹言啓曰,備忘記,近日天氣冱寒,各處守直軍士,必有凍死之患。其令該曹,各給襦衣缺二行分道摘奸,別單,書啓,請令戶曹,依舊軍數造衣,急急分給摘奸時,襄陽正兵李重立,代身□□春男,平澤正兵金雲,代身私奴孫伊,金溝正兵朴季男,代身韓廷俊,中部正兵崔應仁,代身私奴彦承等,代立現捉,必是京中主人,及衛將所書員受價代立,不可不嚴問定罪,以杜奸濫之弊,令攸司囚禁推考,何如?傳曰,依啓。
鄭廣成啓曰,昨日筵中完豐君李曙所啓,忠州李邂等捕捉之人,今有論賞之命,而前日驪州李珷捕捉之人,尙未蒙賞矣。上曰,一體施行事下敎矣。臣卽以擧行條件,分付于禁府,則禁府以爲,賞格非本府所知云云,臣非不知賞職則有銓曹,賞物則有戶曹,而今此崔昊等論賞之命,判付於禁府之啓目,李珷捕捉狀啓,亦下於本府,前後終始,皆禁府之事也。査出當賞人之姓名,啓稟施行一節,禁府似不得辭,令本府速爲擧行。傳曰,依啓。
金蓍國,以刑曹言啓曰,郞廳八員內,正郞李惟一·李溟運,呈辭在外,正郞一員未差。佐郞許啓,以宣惠廳號牌廳郞廳兼任,除本司仕上直,獄訟重地,不得備員,佐郞許啓,閑官換差,何如?傳曰,依啓。
又以漢城府言啓曰,處女單子收捧事,以今月二十日定限,而各部前後來呈者,今僅九張,限日已迫,其數至小,極爲悶慮。有處女之家,非但自本府多般聞見,五部之官,亦各自探知,躬親收拾單子,而有處女之家,多有低昂其年歲者,閨中處子,無以的知其年歲,揀擇莫重之事,如是巧避,事甚可駭,十一歲十九歲處女,姑依本家所言年歲,單子收捧,何如?惶恐敢稟。傳曰,依啓。
鄭廣成,以戶曹言啓曰,左道水站該運之數,一年多至二萬餘石,所屬站船,未滿十隻,故不得已給船稅缺年年減小,將無以騎船,委屬可慮,本年缺間本曹啓請水夫,尤甚未充定,果川·廣州·楊根·驪州·原州·忠州等官,每邑卜定船二隻,使之一番輸運,而自上以如是卜定,弊必及民,勿爲卜定,六邑守令,令本道監司,分輕重決杖,使之劃卽充定事,判下矣。厥後別無決杖啓聞之事,而亦無闕額充定之報,國事至此,誠可寒心,請京畿·江原·忠淸三道觀察使推考,前項六邑未充定水夫,依前判付內事意,一一劃卽充定啓聞事,三道觀察使處,行移,何如?傳曰,允。
夜一更,黑雲一道如氣,起西方指東方,長竟天,廣尺許,良久乃滅,流星出坤方密雲中,入南方天際,狀如鉢,尾長六七尺許,色赤。五更,有霧氣。辰時,有霧氣。午時未時,日暈。
吏批,徐景雨爲知製敎,金蓍國爲右承旨,睦大欽爲左副承旨,全以性爲兵曹正郞,吳瑞爲兵曹正郞,趙贇爲兵曹佐郞外,鄭宗溟爲江陵府使,柳舜翼爲春川府使,李井男爲通川郡守,韓嶠爲高城郡守,崔應水爲三和縣令,金喆鳴爲大靜縣監,柳應一爲鷺梁渡承。
兵批,李顯英爲同中樞,李惟泂爲忠武衛中部將,徐景雨爲副護軍,李馣爲副司直,李永式爲副司果,鄭百亨爲副司正。
金蓍國,以推鞫廳意啓曰,鄭允福·㖋同·士元,刑問各三次,壓膝各一次,鄭柏壽·朴㖋同·金介,刑問各四次,玉只,刑問一次,牢諱不言,請竝明日加刑。傳曰,依啓。
又以推鞫廳意啓曰,鄭允福,刑問四次,壓膝一次,烙刑一次,終不一言,而病勢危重,若至徑斃,失刑可慮,依前啓請,以已承服罪照斷,何如?傳曰,依啓。
又以推鞫廳言啓曰,鄭允福·㖋同·士元,刑問各四次,壓膝各一次,鄭柏壽·金介,刑問各五次,玉只,刑問二次,牢諱不言,允福,終始從賊,仍爲亡命之罪,已盡承服,而病勢危重,不發一聲,一向加刑,若致徑斃,則失刑,甚矣,請以已承服辭緣,照斷施行,㖋同·士元·金介·玉只,竝加刑得情,何如?傳曰,依啓。允福烙刑。
又以推鞫廳言啓曰,㖋同·士元,刑問各五次,壓膝各一次,鄭柏壽·金介,各刑問六次,玉只,刑問五次,牢諱不服,竝加刑得情,何如?傳曰,依啓。士元烙刑。
又以推鞫廳言啓曰,明日鄭允福更推白等,矣身以賊适腹心之徒,當賊适陰蓄兇謀之時,在於京城,締結兇徒,措備凶器,且於江原道金城·淮陽等地,募得山尺砲手等,入去關西之言,傳播人口,故賊适叛書入來之初,啓請拿鞫,而亡命失捕爲有如可,鞍峴之戰,爲賊先鋒,終始力戰之狀,人所共知,賊敗之後,矣身去處推問,則矣毋言內,亂兵致死云云乙仍于,公籍家舍田民是去等,當初與賊通謀曲折的只是白乎事。
又以推鞫廳言啓曰,兼司僕鄭允福,年五十四矣。矣身以賊适腹心之徒,當賊适陰蓄兇謀之時,在於京城,締結兇徒,措備凶器,且於江原道金城·淮陽等地,募得山尺砲手,入去關西之言,傳播人口,故賊适叛書入來之初,啓請拿鞫而亡命失捕爲有如可,鞍峴之戰,爲賊先鋒,終始力戰之狀,人所共知,賊敗之後,矣身去處缺鄭允福段,凌遲處死。此下缺燼餘
上在慶德宮。停常參·經筵。
尹履之啓曰,明日常參·經筵,取稟。傳曰,停。
鄭廣成啓曰,臣推鞫廳進去下直,且請出推案。傳曰,知道。
政院,大殿問安。答曰,知道。
中宮殿問安。答曰,平安。
鄭蘊啓曰,臣今日冬至望闕禮,二度習儀進去下直。傳曰,知道。
尹履之,以吏曹言啓曰,臺諫有闕,政事,何以爲之?傳曰,明日爲之。
鄭廣成,以備邊司言啓曰,頃日李曙榻前啓辭內,大槪,都督管下所在遼民之數,不能詳知,十萬之說,恐其不的也。稱以唐兵糧,每結收米一斗五升,豐年或可支也。凶年則決難支當,且當遼民未還之前,恐難中止,請與都督一番約誓,先問其軍兵及農民之數,半年之糧,爲先措送,以爲分軍耕作之地,永爲恒式,則都督必以爲然矣。上曰,都督未必遵守約束,然此言不無所見,言于備邊司議處事,傳敎矣。遼民充滿關西,耕墾我土地,擾害於民生,淸川以北,無一寸乾淨之地,而猶且討糧不已,發賣無限,我國之勢,萬無可支之理,況遼民實數軍兵多寡,漠然不知,一任虛張之數,而莫敢誰何。李曙所謂知其實數,大定約束,先給半年之糧,以爲耕作之資者,差强人意,但以小爲多,兵家之常事,而都督好生欺蔽,受餉銀於天朝者,倍於軍數云,我雖叩問,彼之擧實以言,似無其理,而旣定約束之後,更不討糧與否,亦未可必,設若多張其數而言之,使之依其數辦出米糧,則伊時難處,反有甚於今日矣。然知其必不可支,而媕婀姑息,終至於缺而後已,無寧快說利害,彼若聽從,則國之幸也。設令不從,庸何傷乎?聞接伴使鄭斗源,與都督顔情稔熟,曾得其歡心,李曙啓辭及此下缺
備忘記,今下弓矢,西北萬戶朴宗善給送。
鄭廣成啓曰,都承旨鄭蘊,上疏辭職,今未仕進,小臣推鞫廳進去,廳中只有右承旨臣金蓍國,右副承旨臣尹履之,習儀無進去之員,請左副承旨睦大欽,命招肅拜,使之察任。傳曰,依啓。
又以都摠府言啓曰,都摠管具宏,漢城府坐起晝仕,請出標信。傳曰,知道。
又以推鞫廳言啓曰,㖋同,刑問六次,壓膝一次,鄭柏壽·金介,刑問各七次,玉只,刑問四次,牢諱不服,請竝明日加刑。傳曰,依啓。
又以推鞫廳言啓曰,㖋同,壓膝一次,刑問七次,鄭柏壽·金介,刑問各八次,玉只,刑問五次,以士元臨刑所供,嚴加窮問,而垂死之人,命在喉間,但言不知云,請竝加刑。傳曰,依啓。玉只停刑。
又以推鞫廳言啓曰,士元,刑問五次,壓膝一次,不爲承服,而烙刑時,但言其叔允福於鄭柏壽·金介家謀逆,而金介家,措備旗纛,所謂謀逆,欲率兵攻京,此言,記問處聞之,記問乃㖋同云,又言金城砲手彦寬等一哨,皆應募今月晦日擧事,而金墨世·金莫同·金天一·金世一爲之云,大槪此賊,在捕盜廳時,多受足杖臨刑,似是緩死亂言,不足取信,而渠旣如是言之,何以爲之?敢稟,又言富林都正妾子李生員謀逆云,所謂李生員,乃捕告人李□,似是懷嫌而言,明日更爲刑推般問,何如?傳曰,依啓。亂言不可取信,更爲窮問處置。
自昧爽至辰時,有霧氣。
夜一更,沈霧。二更流星出參星下,入□□天際,狀如鉢,尾長八九尺,色赤。四更,月暈。
都承旨鄭蘊上疏,伏以臣勢難從仕之狀,前已略陳,不必每每煩瀆,而情理所迫,不免更有所哀籲,臣罪萬死,臣母年齡,過此一月,則八十有九,使臣少有三年之愛,則此果遠遊之時乎,聖上屢以率母來京爲敎,臣非木石,豈不感泣,而思所以副聖意乎?第念九十之人,雖於門庭咫尺之間,尙且賴人扶曳,況望得達於六七百里之程乎,此則事勢之決不能者也。一自離膝之後,今纔一朔有奇,而安寧與否,邈未聞知,夜夢不吉,則便生憂懼之心,門外犬吠,則不覺驚起而出,危疑度日,方寸亂已久矣,臣之此來,只以肅恩,旋卽乞遞,而近日不幸都城汹擾,流徒絡繹,缺進無補拾之益,退無出納之當,報蔑絲毫,謗積丘山,蓋自去冬,狂舌之莫捫,至今唇齒紛挐,稠廣之坐,詬辱備至,疏箚之中,姓名累出,負此罪名,而猶復靦廁於淸班乎?臣聞女無美惡,入宮見妬,士無賢不肖,立朝見嫉,古聞其語,今始驗之,臣年迫衰耗,志氣摧頹,蒼顔白髮,無復世念,其於官情,已爲死灰,豈敢以望秋蒲柳之質,當鋒於名利之場,而自取顚踣乎?臣之至願,惟在致其職事,歸養田廬,菽水盡歡,以終餘年而已。伏願諒臣危迫之懇,憐臣狼狽之迹,亟命鐫削職名,俾得終始保全,則臣生當殞首,死當結草,抑有附獻蕘說,請畢其愚焉,庶孽許通,廷議不一,而大抵以爲可行者過半矣,以臣愚意,知其必不可行也。我國家二百年維持鞏固,幾亡而復興者,徒以名分在也。嫡孽間尊卑之分,天經地義,不可撓紊,三代之時,行於家而行於國者,臣未之信也。家齊之後國治,則豈有獨行於家,而不行於國乎?孟子曰,獨孤臣孽子,其操心也危,慮患也深,則孽子之不得其志,古亦然矣。漢晉以來,雖有通用之規,而王符·周覬之外,表表可稱者,無幾焉,則漢晉之君,果得庶孽之輔而爲漢晉乎,我國之於中朝,大小殊體,內外異宜,千里不同俗,百里不同風,豈可一一遵行乎?聖祖創制,神孫守法,不替行之,今幾百年,而一朝無故欲壞之,如之何其可也。況近年以來,許通之路,未爲不廣,庶孽有文武之才者,無不各占其科,位至通顯者,比比有之,李珥之必待納粟,立功而後許通者,猶有愛禮存羊之意,猶之可也。今欲洞開而不少防閑,其意何居焉,噫,良女而不更二夫者,則其所生子,亦可通也。至於賤娼之産,遊女之出,缺率由舊章。書曰,監于先王成憲,其永無愆,惟殿下留神焉。臣在鄕時,目見納粟之人,爲閫帥·守令所侵,皇皇奔走,滿路呼泣者多矣。今接兩南兵使狀啓,皆有納粟人赴防之請,此實爲君父斂怨之道也。蓋自壬癸兵興之後,國儲蕩竭,供軍無策,宣祖大王,大開募粟之路,各道道主,分遣差使員,親到富民之家,封閉其庫,至於稍有䃫石之儲者,亦無不搜括而傾倒焉,以此接濟天兵,以此支供將士,中興之功。此其居多,朝廷不忘其功,追給告身,而非渠輩之所自願也。厥後或遭凶歉,募粟賑濟,或因詔使之行,或因宮闕之役,納銀納木,其類亦多,雖有可已不已之擧,而民之納財,則自有其功,今也不功其功,又從而加之罰,不問年歲老少,業儒與否,而一切驅而納諸陷穽之中,非渠輩之呼冤抱痛,足以傷天地之和,抑恐國家失信之咎,亦足以召災殄之氣也。殿下曲察民情,明見萬里,不入軍簿者,竝不許抄擇,大哉王言,一哉王心,瞻聆所及,雖不感泣,第以主兵之臣,流涏久矣。若不嚴立科條,永閉其途,則難乎其終免矣。說者以爲,無己則有一,每年收木各一疋,以補軍國之用,則民不甚怨,而國有所補,爲此說者,不無意見,惟在廟堂採而行之耳。孔子去兵去食,而不欲去信。書曰,可愛非君,可畏非民,司馬光曰,信者人君之大寶也。國依於民,民依於信,伏願殿下,惕念焉,惟玆二者,似非大段擧措,而缺二行答曰,觀卿疏章,孝思至矣,予敢不動念哉。但卿若解職,予失賢士,允副卿意,到此爲難,卿須頻往覲親毋負予望,且雖有人言於卿無失其有何恤勿較,勿辭安心察職,疏末所陳,當量處焉。燼餘
上在慶德宮。停常參·經筵。
尹履之啓曰,明日冬至望闕禮,故視事,不爲取稟。傳曰,知道。
有政。吏批,判書吳允謙,參判張維進,參議李植病,都承旨鄭蘊進。
兵批,判書徐渻進,參判趙希逸推鞫廳進,參議金止男進,參知金德諴病,左副承旨睦大欽進。
傳于尹履之曰,中宮殿陳賀,亦爲權停。
持平李惟達來啓曰,忠淸兵使朴瑺,缺二行其濫刑之罪,自有其律,不可以尋常推考,懲其縱恣之習,請命罷職不敍。內乘李顯達,除授日月,非不多矣,而內廏立馬之數,漫不知何事,頃日摘奸之時,未能對實,至今同僚,橫被推考,其不能擧職之失,豈可尋常推考而已?請命罷職。答曰,當觀緘辭而處之,勿爲煩瀆。
鄭廣成啓曰,今日有政,兵房承旨睦大欽,命招進參政廳,何如?傳曰,允。
睦大欽,以備邊司言啓曰,自古天下萬事,誠與實爲本,文與名爲末,學問之功,爲治之要,莫不皆然,而至於心上,尤貴乎眞實無僞,以實心行實政,豈非帝王之先務乎?臣等伏見李睟光箚陳十二事,言甚剴切,無非至論,而乃以務實二字,爲一篇之宗旨,昔者宋司馬光,以務實十條,獻於仁宗,睟光之言,亦此意也。惟玆十二條,當以勤學正心爲本,苟能澄澈本源之地,懋加緝熙之功,眞知實踐,無少間斷,勿規規於章句訓誥之末,而以窮理盡性爲務,勿怠忽於宮庭幽獨之地,而凜凜如對神明,淸明在躬,聖學日就,則其下十條,咸囿於其中矣。惟聖明惕然警省,其於敬天之道,納諫之規,尤加意焉,克盡修省之實,不示訑訑之色,則可以轉災爲祥,而嘉言罔伏矣。若以事爲言之,則聖明卽祚以後,宵旰憂勤,一意恤民,屢下惻怛之旨,每降蠲免之音,而澤不下究,民未蒙惠,譬如天降甘雨,而爲物所隔,終不到地,可勝歎哉?今宜停不急之征,革病民之弊,逋欠之可減者減之,經費之可省者省之,愼擇守令,使之久任,輕徭薄賦,量入爲出,俱係有司之事,令各該曹着實擧行,缺數行禁戢之法,亦係有司,宜令法府,嚴加糾察,隨現痛治,少不饒貸,一自科目取人之後,士子之課業,惟在於抉摘章句,貿貿焉全昧向方,着令該曹,別擇經明行修之人,以爲師儒,外方學校之官亦如是,則作人之實,亶不外此,自古人主之所甚惡者,朋黨也。然一切務去而不察其人之賢否,則亦是偏係之私心,昔宋孝宗嘗曰,朋黨不難去也。惟賢是用,惟不肖是退,不問其他,則朋黨自消矣,惟聖明留意焉,今日邊上之事,無一可恃,而有自盡之勢,可爲寒心,兵單勢弱,雖未能先自動兵,以示必討之形,而賊若犯關,則悉敝賦而馳援,於義則然,依前聖敎,預講宜當,各邑將官,久於其任,顯有成效者,以次陞遷,曾有事目,今可申明,別爲擧行,隨其功效之多寡,或除宿衛之職,或除守令邊將,以爲聳動之地,宜當,束伍之軍,分爲上中,預爲抄擇,則臨急調用,可無騷屑之患,而奸吏猾胥,受賂操縱之弊,亦可祛矣。依此擧行,號牌餘丁,限事定勿爲,徵布事,則令本廳酌宜施行,至於世道之澆漓,風俗之偸薄,日甚一日,謹庠序之制,申鄕約之法,以善風俗,誠今日之急務,俾有司着實申明,勿爲應文備數,爲當,大典續錄,乃是祖宗朝成憲,雖不可容易刪定,而別立科條,變革無常,果是時病所在,如無大段利害,則何必輕改舊章乎?大抵爲治之道,雖曰多端,而其本只在於勤學正心,箚中之意,亦惓惓於此,惟聖明盡其實焉,不勝幸甚,敢啓。傳曰,依啓。束伍軍,已令抄擇,似無更爲擧行之事矣,內需司設置已久,不必革罷。
鄭廣成,以義禁府言啓曰,在逃罪人李邂·李逅,進告人崔昊等,似當依上敎論賞,而驪州官捕捉罪人李珷,洪川官捕捉罪人李珣,則其時狀啓進告之人,似不分明擧名,莫重論賞之擧,不可不詳盡處置,令其道監司,更爲詳細査覈,狀啓後一切施行,而各邑守令,亦不無措捕之功,敢稟。傳曰,依啓。各邑守令,亦爲論賞。
又以義禁府言啓曰,忠州官囚禁賊适孽第李邂·李逅,今已拿來,別無可問之事,依李珷·李珣例,行刑,何如?傳曰,依啓。
睦大欽,以都摠府言啓曰,去夜闕內各處入直軍士摘奸,則忠壯衛金唜男·洪士進,正兵鄭福·李景隱·金鳳男·洪彦福·曺承吉·吳景立等,軍裝有頉,砲手劉仲一·鄭龍·宋永男·張己進·宋孝立·孟秋·玉龍·邊愛男等,腰牌不通,極爲駭愕,依前例自本府從重決罪,何如?傳曰,依啓。
又以兵曹言啓曰,禮曹以文武科重試,來二月三十日,推擇啓下移文,而武科則例爲初試,而初試吉日,令日官前期推擇,知會中外,何如?傳曰,允。
又以都摠府意啓曰,副摠官李尙吉,戶曹坐起晝仕,請出標信,傳曰,知道。
吏批,申得淵爲司僕正,洪霙爲掌樂正,權鑊爲掌令,鄭世矩爲司藝,尹衡彦爲弼善,趙景禛爲戶曹正郞,金期遠爲刑曹正郞,許啓爲直講,韓德及爲開城府都事,朴爲工曹佐郞,林懿敏爲典籍,安允亨爲典籍兼養賢主簿,李有養爲德川郡守。
兵批,具仁堂爲訓鍊都正綾川君,金承立爲副司果。
夜四更月暈。五更流星出柳星下,入坤方天際,狀如鉢,尾長四五尺許,色赤月暈。燼餘
義禁府啓曰,逆賊李邂·李逅等行刑單子,入啓未下。夜已向深,如此罪名極重之人,冒夜行刑,實涉未安,稍待來日明示典刑之意,敢啓。傳曰,知道。禁府謄錄
上在慶德宮。停常參·經筵。
上行冬至望闕禮。
尹履之啓曰,明日常參·經筵,取稟。傳曰,停。
政院,大殿單子問安。答曰,知道。
大妃殿單子問安。答曰,知道。
中宮殿單子問安。答曰,平安。
二品以上單子問安大殿。答曰,知道。
中宮殿問安。答曰,平安。
掌令朴簉啓曰,忠淸兵使朴瑺,徵布肥已,而積失軍情,事非軍務,而杖殺無辜,臣等之論以罷職不敍,實是擧法,而聖批每以推考爲敎,臣等竊惑焉,杖殺監官之說,不但一道駭憤,洛下之人,無不傳播,則雖觀緘答,渠亦無辭,決不可仍在本職,行號令於道內,請命罷職,近來國綱解弛,百隷怠官,而承文院官員,爲尤甚。夫本院,新進初程,隷習重地,則非如閑漫之地,而自便成習,任意下鄕,臣等取考本院公座簿,則只有數人察任,而其餘則皆以在外懸錄,國家設官隷習之意,不當如是,新進之習,不可不懲,令本院一一査出,任意不仕者殿最居下事,捧承傳施行。答曰,依啓。朴瑺事,此時兵使,不可輕遞,勿爲煩論。
睦大欽,以吏曹言啓曰,臺諫有闕,政事,何以爲之?敢稟。傳曰,明日爲之。
鄭蘊,以司饔院都提調意啓曰,全羅道冬至,大王大妃殿進上茗著正果一斗內,二升,大殿進上烏賊魚三百尾內,二尾,茗著正果一斗內,三升,中宮殿進上茗著正果七升內,一升,欠縮,江原道冬至,各殿進上獼猴萄正果,缸內不足,大王大妃殿進上鰱魚食醢二斗內,五升欠縮,極爲駭愕,封進官吏,難免不謹封進之責,兩道封進官吏,推考,何如?傳曰,依啓。
睦大欽,以兵曹言啓曰,慶尙左兵使趙琦,抄兵成冊,上送本曹,別單開坐,竝爲入啓,以備睿覽。傳曰,知道。
始林君世俊上疏,伏以往在丁□年,臣母先亡,葬于楊州地,臣父先臣文城君健,又於□□年,身死而拘於地官之說缺二行答曰,給由馬澆奠床備給。
辰時巳時,日暈。燼餘
上在慶德宮。停常參·經筵。
尹履之啓曰,明日常參·經筵,取稟。傳曰,停。
有政。吏批,判書吳允謙進,參判張維病,參議李植進,都承旨鄭蘊進。
兵批,判事徐渻藥房進,參判趙希逸義禁府進,參議金止男病,參知金德諴進,左副承旨睦大欽進。
政院,大殿問安。答曰,知道。
尹履之,以侍講院言啓曰,王世子凡擧動時,伯叔師傅祗迎處,則例爲降輿,而昨日大王大妃殿陳賀時,義昌君珖,鞠躬於問安廳前,而承言色司鑰等,挾侍左右,旣已先見,而不爲及時周旋,以致虧損體貌,請當該承言色司鑰竝推考。傳曰,依啓。
金蓍國,以戶曹言啓曰,壬辰兵亂以後,今至三十餘年,生聚所當日繁,田野所當日闢,而戶口之數,則雖有每式年成籍之法,而最不著實,無從質其多寡,至於田結,則明有各年行用之數,可以酌古參今矣。以下三道言之,全羅道,昔時三十六萬餘結,而今十萬結,忠淸道,昔時十五萬餘結,而今九萬結,慶尙道,昔時三十萬結而今十萬結,則兩南之時起,比平時三分之一,而湖西則過半矣。以此推之,民之生聚,亦可以反隅,惟是各官元穀,在平時大邑,則或至四五十萬石,小縣,亦不下數萬石,猶能逐年糶糴,絶無逋欠之弊,目今雖州府大邑,不過萬有餘石,小邑則未滿百千,而尙不得一一糶糴,諉以年年逋欠,而漸致減縮,蕩滌之報,前後沓至,臣等實未曉其故也。以其地而言之,則比昔時大都三分之一,以其穀而言之,則比昔時未滿十之一,寧有以三之一所出之穀,不得充十之一所存之數乎,此不過吏不得人,虛僞日滋,民不畏法,輸納愆期,缺二行多稱未捧,實爲未便,無論軍興調度之事,而若有一二年凶荒,數百里水旱,國胡以餽恤,民胡以耕播,國計民事,俱屬哀痛,豈不寒心哉?幸今豐登,振古所無,雖不得科外收租,以補元穀之缺,而庚申以後未捧各穀,開諭民間,一齊收捧,勿許升斗散在,亦勿許以無爲有,冬等上計之時,如有未及畢捧之官,則守令罷職不敍,鄕所色吏,全家徙邊之意,各道觀察使處,行移,何如?傳曰,內外倉廩,在在空虛,國家用道,日漸浩繁,本曹之欲爲畢捧,實出於理勢之不獲已也。但今年農事,雖曰豐稔,科外收捧,每結已至斗餘,五年逋欠,又未免一時督徵,則孑遺殘民,其何以支堪哉?今玆逋欠,雖是應捧之物,不度事勢,一意刻督,則民怨必深,更爲十分參酌,限年收捧。
掌令朴簉來啓曰,昨承聖批,以此時兵使不可輕遞爲敎,臣等之惑,滋甚焉,夫閫帥之任,三軍司命,當此之時,尤當愼簡,而忠淸兵使朴瑺,旣犯徵布肥已,杖殺監官之罪,則聖上雖欲滌瑕責效,而渠不敢晏然在職,行號令於一道,請亟命罷職不敍。大司憲鄭經世,今在慶尙道尙州地,請乘馹斯速上來事,下諭,依前例府書吏,給馬下送。嘉禮,國家莫大之擧也,自上旣下揀擇之命,士大夫家有處女者,所當卽告該部,一齊呈單,而百般隱諱,終始不出,雖或現告,而加減年歲,甚則單子催捧之際,詬辱部官,以致捧單之數,未滿十張,使國家莫重之禮,將不成模樣,極爲寒心,明有處女,而隱諱不出,及加減年歲者,令部官一一牒報于本府,有職者則削奪官爵,無職者則各別重究後,仍捧單子,各部及漢城府官缺數行故雖未準額,其現存之數,尙有一百五十餘名□有其半而不可謂全無也。散在外方者,別定差使員,嚴督上番,或充定厥額,或每名收布八疋者,專爲國役,而頃年以來,用匠之路,紊亂無緖,以今年詔使時言之,其中表表匠人木手·冶手·泥工等,本監時存者,多至六十餘名,而無一名來役者,只令搜括閭巷私匠,其推捉之際,騷擾之弊,已不可勝言,而該司雇立之料布,亦爲浩大,以此仍成規例,常時尤有些少之役,一捧甘結之後,則本監官吏,只自磨鍊工役而已。匠人則推捉於私處,料布則責出於戶,兵曹,而繕工官員,但作一監官,其各道別定差員,催督收布,及立番之工匠,未知用於何處耶。自今以後,詔使山陵外,大小工役,皆令本監責立,或有不得已使役私匠,則亦令本監雇給收匠布,更勿責出於戶兵曹,以省浮費事,捧承傳施行。答曰,依啓。朴瑺事,不允。
金蓍國,以戶曹言啓曰,左站水夫闕額充定事,前已啓下,移文于該道,且漕船元數十隻內,過半腐朽,今方掛置于忠州地,必須歲前修改,然後解氷卽時,可以使用,應入材料,則自本曹所當料理指揮,而如無監董之人,則似難成就,水站判官宋時保,下送于站屬,各官水夫充定之事,使其守令催促擧行,而船隻亦令監董修改。且船匠及工匠糧料,令所在官捉付題給,宜當,判官雖是秩卑蔭官,亦是奉使之員,凡所號令,各官所當惕念擧行,以濟國事,而視如弁髦,專不聽從,極爲未便,站屬各官水夫,一事如有違誤者,色吏笞五十決罰,尤甚不擧行守令,具由呈報于本曹,以憑處置之意,京畿·忠淸·江原三道觀察使處,行移,何如?傳曰,依啓。
睦大欽,以備邊司郞廳,以都體察使意啓曰,各道撥軍,以盡點送,而全羅道所送一百五名中,出身十八員,亦與焉,出身何可充於傳撥,當初磨鍊時,似有餘數,雖非此出身可以擺立,此出身則還爲下送,宜當,且列邑之中,長興·泰仁·和順·寶城等官,皆下馬調送,不合撥馬,極爲可惡,守令,竝令本道推考治罪,色吏,令監司捉致營門棍打,以懲後日爲當,敢啓。傳曰,依啓。
吏批,沈悅爲刑曹判書,鄭經世爲大司憲兼藝文提學世子右副賓客,李睟光爲弘文館提學,李埈爲副應敎,尹就之爲司僕僉正,金輳爲□曹正郞,無端爲兵曹正郞,蔡裕後爲禮曹佐郞,洪爲工曹正郞,金南重爲副校理,柳時偉爲校書校理,鄭弘任爲戶曹佐郞,金知復爲刑曹佐郞,金宗一爲工曹佐郞,金天瀣爲典籍,成均博士柳孝健,廣興副奉事羅宜素,奉常參奉兼校書副正字崔身獻,朴大華爲定山縣監,李斗男爲咸鏡道審藥。
兵批,李睟光爲知中樞。
掌令權鑊上疏,伏以臣本庸愚,無一才長,只以廢棄於昏朝,遭遇聖明之後,得通仕路,濫廁淸班,非有朋友之交,親戚之援,而以爲之吹噓也。是用跡則孤危,心則感激,每竭駑鈍,不顧身計,缺二行雖糜身粉骨,不足以報鴻私之萬一爾,所當朝受命夕就職,夙夜匪懈之不暇,而身有落傷之事,調治失宜,漸至沈痼,左邊不仁,骨節疼痛,坐臥牽引,起立須人,當此冬寒,差復難期,不得不具由呈單,而爲政院所却,玆敢冒萬死籲呼於慈愛之天,冀遞臣職,以全性命。且臣年將六十,衰耗已甚,自經慘惻之喪,有如枉癡之人,眼昏耳聾,言語顚錯,尋常職事,尙不可堪,言責重地,決難復忝。伏願殿下,俯察愚衷,特垂矜憐,亟命遞改,投閑置散,得以調養,則生成之澤,隕首難報,臣無任惶恐懇祈之至,謹昧死以聞。答曰,省疏具悉爾懇。爾宜勿辭察職。
副護軍〈金〉致遠上疏,伏以天心仁愛,星象示警,殿下降旨中外,求聞過失,嗚呼,殿下至德,至矣盡矣,焉有一言一事,抵于有過有失之地哉,雖然臣不能無疑於今日也。何者,殿下踐祚,三歲于玆,臨御以來,勵精圖治,來賢俊於四方,而草野無遺賢,賁束帛於丘園,而巖穴爲之空,賢才皆已擧用矣,勤晉晝之三接,而訏謨畢陳於經席,廓轉圜之弘量,而讜言無忤於聖聽,言路可謂洞開矣。遣繡衣於八道,遍頒撫慰之綸音,蠲久遠之逋欠,大施惠澤於生靈,恤民之道,盡其極矣,殿下之勵精如此,賢才之擧用如此,言路之洞開如此,恤民之道如此,而朝著不靖,無異於曩時,百姓愁冤,有甚於前日,治效蔑如,澟澟而度,此臣所以反覆思惟,而不能無疑者也。缺數行以小德不可以化之,行微惠不可以懷之,加以逆徒煽兇,擧國震駭,詔使繼來,徵索無藝,以甫定之朝野,當如許之多事,治道不興,時勢然也。譬如人有大病,積年不瘳,元氣劇憊,四肢萎薾,雖善醫良劑,難可立差,必經歲調治,乃見其效矣。夫風不厚則不能以負大翼,水不厚則不能以負大舟,德不厚則不能以變澆俗濟大艱,是故有大德者,必得其位,昔者大禹之治也。勞身焦思,克勤于邦,見辜則泣,聞言則拜,殿下泣辜拜言之德,能及於大禹耶。苟有一毫不及於大禹,則殿下之德,猶未至也。昔者成湯之治也。昧爽丕顯,坐以待朝,用人惟己,改過不吝,殿下丕顯不吝之德,能及於成湯耶。苟有一毫不及於成湯,則殿下之德,猶未至也。昔者文王之治也,懷保小民,惠鮮鰥寡,至日中昃,不遑暇食,殿下惠鮮憂勤之德,能及於文王耶。苟有一毫不及於文王,則殿下之德,猶未至也。於斯三者,苟有未至,則治不從欲,固其宜也。三代之君,以三代之政行之,則治有三代之治,漢唐之君,以漢唐之政行之,則治有漢唐之治,伏願殿下,法三代之君,行三代之政,則三代之政,可復見於今日矣,臣請以審取舍,崇節義,愼守宰,固京城,爲獻焉。夫皂衣裳於九重,紛萬機於一日,而此心之出入無常,庶官之賢邪竝進,酬酢萬變之間,天理之公,人慾之私,何以別之,應接百僚之時,此人之賢,彼人之邪,何以辨之,必也本心澄澈,査滓變盡,凡有所觸,洞然無礙,然後以之臨事而事皆當理,以之應物而物無遁情,苟非學問之功,充積於中,日躋高明,隨事省察,則無以缺數行取舍定於內,而治效應於外矣,伏願殿下留神焉,節義者,臣子事君之大節,而經緯天地,扶植綱常者也。爲人臣而虧節義,則無以立於覆載之間,爲人君而不尙節義,則無以保國家於長久,是故古之人君,必培之養之,勿使銷鑠,崇之奬之,莫令摧沮,增益其氣而不可有所泯滅也。然節義之士,必出於骨鯁之臣,今日骨鯁之臣,乃後日抗節之士,則是謂國有人乎?廢朝之世,用舍乖道,諂佞得志,忠良屛跡,義師入闕之日,無一人死於亂者,蓋由平日斥犯顔敢諫之士,故臨亂無伏節死義之臣也。君雖不君,臣不可不盡其道,荷寵榮身於平日,而了無效忠於蒼黃之際,世道至此,良可寒心,嚴光,一隱士也。不事王侯,高尙其志,而光武屈萬乘之尊,下匹夫之賤,義士接武而作,恢張淸議,扶漢九鼎,韓通,後周之臣也。宋祖旌表其節,故大宋之世,忠臣烈士,相繼而起,至於帝日丙之死也。忠義之士溺死者數萬,此皆漢帝宋祖褒奬節義之功,有以致之也。殿下反正之始,臣以崇奬節義,已達冕旒,而今又獻焉,伏願殿下,毋忽焉。爲國之要,固在審官,而共理分憂,守宰彌切,闔境軀命,繫于其人,如欲里閭無怨咨之聲,風俗興禮讓之敎,可不愼簡髦彦,寄之化源乎,邦之根本,在於取民,而民之苦樂,懸於守宰,得其人則百里之內,熙熙樂業,而鼓舞王化,失其人則百里之內,嗷嗷蹙頞,而感傷和氣,其爲此任,不其重歟,當今之世,如召杜龔黃者,固不可易得,苟能簡而授之,豈無其人,缺數行所擧之人,不稱其職,則黜其人而貶其擧主,愼重其選,在古如是,伏願殿下傚而行之,京城者,聖主定鼎之地,而四方之本也。宗廟於是乎在焉,社稷於是乎在焉,一國人物,皆於是乎萃焉,雖有寇至之患,不可棄而去之,去年逆适之變,起於不虞,長驅向闕,莫之能禦,翠華南遷,暫避其鋒,此則事在倉卒,出於不得已者也。今者虜情伺隙,聲言東搶,都下騷然,靡有定志,或有移藏出外者,或有挈家下鄕者,倘或賊虜突如其來,而西邊將士,不能剪滅,則臣不知殿下,亦去其闕而避其鋒耶。抑繕甲勵兵,固守京城,思所以制之之策乎,賊虜以鐵騎馳突爲長技,其勢難於野戰,而利於守城,城池之壯,莫如京都,此而不守,於何可守,州縣山城,或據險阻,形勢之勝,勝於京都,而都城不守,則人心渙散,人心渙散,則不可收拾,脫有不軌之徒,乘釁嘯聚,而强虜外迫,盜賊內梗,則國之存亡未可知也。庸人之入楚也。楚人謀徙於坂丘,蔿賈曰,不然,我能往寇亦能往,不如伐庸,於是擧兵滅之,時稱蔿賈之善謀,在今之計,當繕修城隍,精利器械,訓卒練兵,峙糧積芻,愼擇良將,廣聚猛士,凡係守城禦敵之策,日令備局,商確籌畫,纖悉備具,罔有遺漏,諸道出身,六十以下,竝召聚京師,以待其變,書曰,有備無患,若有備而賊兵不來,則可也。無備而賊兵猝至,則將何以禦之,迨天未雨,綢繆牖戶者,爲此也。殿下履位之初,至欲親率三軍,進駐西關,缺數行內守孤堞,外捍勁寇,其勢汲汲乎殆哉,而只以君臣上下,協心同力,以忠義激勵,故一城之軍,忘飢渴沐霜雪,爭冒矢石,卒免朱泚之亂,殿下亦宜親自激勵,慰撫臣民,結之以恩信,勉之以忠義,示以效死勿去之義,則彼二百年涵化之臣民,孰無敵愾報國之心,誰不殫心竭力,以死爲守乎?易曰,二人同心,其利斷金,二人同心,其利尙且斷金,況君臣同德,上下一心,則石可裂,山可轉,敵國可翦,戎醜可滅,何憂乎寇至,何患乎難守?所患者德不同心不一耳。伏願殿下,深思焉,臣且聞西塞之民,困於毛軍之侵掠,不得奠居,咸懷思亂之心,此國之大虞也。凡干撫綏之策,亦令廟堂,揣摩思度,從便錫賚,下詔慰諭,則孰不增勵其氣,感動其心乎?昔者夏康,以一旅而興,周文以百里而王,是皆因世亂而恢盛業,由僻小而闡丕圖,況殿下稟英姿承寶曆,一國之利權,由己,列聖之德澤,在人,苟能增修,蔑有不濟,至如太白之見,冬月之雷,此皆上天示戒,保佑殿下,使知艱難,將永福祚耳。伏願殿下,修德政以答天戒,新聖化以承天休,宵衣旰食,戰戰兢兢,勿謂時鍾厄運,而自廢,勿謂事不由人,而自懈也。勤勵不息,允升大猷,豈止區區禦敵,僅奉宗社而已?伯益戒舜曰,毋怠毋荒,四夷來王,召公戒武王曰,不矜細行,終累大德,以大舜之聖,焉有怠荒之政,以武王之德,焉有不矜之行,而伯益·召公,惓惓以是陳戒者,人臣事君之道,當如是也。臣無任激切屛營之至,謹昧死以聞。燼餘
上在慶德宮。停常參·經筵。
尹履之啓曰,明日常參·經筵,取稟。傳曰,停。
睦大欽啓曰,大妃殿一馬牌,今已造作,烙印請烙印。傳曰,知道。
持平李景憲來啓曰,朴瑺之罪,臣等論列已久,而聖批一向牢拒,臣等實未知聖意之所在也。缺二行上雖欲宥非責效,渠何敢晏然在職,行號令於道內乎?請亟命罷職不敍。答曰,勿煩。
鄭蘊啓曰,注書一員有闕,薦望已成,而首望吳竱,曾以大提學相避,特命遞差者也。今又擬望,似涉虛文,他無故人,改薦,速爲塡闕,何如?傳曰,允。
正言成汝寬來啓曰,山林川澤之利,與民共之者,乃是王政之先務,近來國綱解弛,人不畏法,至於江海斥鹵之間,網場泊步,各衙門諸宮家,分占爲己物,行船過帆,逐一收稅,商旅之疲困,魚鹽之踊貴,職由於此,今日不可不革之痼弊,我國魚鹽之産,天下莫如,而一年所收之稅,未滿百斛,逐日上供,尙云不給,其敢望魚鹽之取資乎?頃者度支之臣,上箚歷陳,欲使京衙門·諸宮家監兵·水營所屬,先經受標,納稅該曹,此雖非痛祛弊原之擧,而亦欲於略加變通,以紓目前之急耳。聖批以諸宮所屬船隻魚鹽,勿爲收稅爲敎,殿下雖欲偏厚諸宮,不瑕有傷於王者之無私乎,賜與折受,雖係於一時之私恩,濫觴至此,豈是祖宗朝本意乎?請令該曹,査出各衙門諸宮家冒占船隻鹽盆漁場,沒數還屬公家,以濟經費之用。守令箇滿遞任之時,卽付相當職,例也,而不卽付職,則必待解由來之後,始爲擬望矣,司僕寺僉正尹就之,以平昌郡守,遞任已久,而解由,亦未來到該曹,敢以前平昌仕滿,偃然擬望,其循私蔑法之失,大矣,況就之,曾在昏朝,諂事權奸,人皆唾鄙,請命罷職,吏曹堂上·色郞,竝從重推考,管餉使從事官洪,受任之後,有沈酒之失,缺數行答曰,缺勿爲更煩,尹就之遞差。
鄭廣成啓曰,尹就之遞差事,命下矣,臺諫方以罷職論啓,遞差承傳,不得捧之。傳曰,知道。
睦大欽,以兵曹言啓曰,當日申時量,私奴惡金稱名人,自開陽門入來,差備門外擊錚,極爲駭愕,令攸司囚禁治罪,同門守門將黃修,常時不能禁斷,以致闌入,亦爲非矣,請竝推考。傳曰,依啓。
尹履之,以春秋館官員領·監事諸堂上意啓曰,平安道寧邊所藏實錄,及今冬陪來事,曾於榻前已爲蒙允,而厥後,堂上有故,史官不備,以致遷延,今則冬節已□道路之間,轉輸之弊,亦爲可慮,待明春陪來之意,敢啓。傳曰,知道。
又以春秋館官員領監事諸堂上意啓曰,曾因禮曹啓辭,祖宗朝樂章考出事,欲待實錄上來,會同考出,而冬前勢未及陪來,依近例堂上史官,進向江華,考來之意,敢啓。傳曰,知道。
鄭廣成,以義禁府言啓曰,逆賊李邂·李逅,旣已正刑,破家瀦澤,財産籍沒,降其邑號,守令罷職等事,依律文擧行,而前日正刑逆賊李珷·李珣,亦爲一體施行事,捧承傳,何如?傳曰,依啓。
睦大欽,以兵曹言啓曰,今日鍊才,兼司僕洪與江騎射時,使他人代射現捉,極爲駭愕,令攸司囚禁推問,代射人,竝爲依律科罪,何如?傳曰,竝拿推,
下直,將軍坡萬戶裵應福。燼餘
上在慶德宮。停常參·經筵。
尹履之啓曰,明日常參·經筵,取稟。傳曰,停。
政院,大殿問安。答曰,知道。
藥房都提調臣尹昉·副提調臣鄭蘊啓曰,不審聖候,何如?啓運宮症候,一向彌留,尙未差歇,臣等極爲憂悶,敢來問安。答曰,知道。
尹履之,以社稷署官員都提調意啓曰,本署參奉金重器,病勢深重,久未行公,非但晝夜直未能交替,前頭有大祭,不可久曠,閑官換差,何如?傳曰,依啓。
以入直軍士試射單子,傳于睦大欽曰,內禁衛朴孝義,五矢五中,裝弓一張賜給。
以京畿監司狀啓,戶曹回啓公事,傳于金蓍國曰,回啓有遺漏事矣。
正言成汝寬來啓曰,臣等將各衙門諸宮家船隻魚鹽冒占之弊,血誠陳達,而聖批以先朝賜予之物,不可還奪爲敎,臣等竊惑焉,山林川澤,與民共之者,乃是王政之先務,而近來國綱解弛,人不畏法,江海斥鹵之間,網場泊步,少有收利之地,則無不占爲己物,行船過帆,一一徵責,使商旅不得行,庶民無所利,今日之痼弊,實莫如此,先朝賜與之意,豈端使然哉,當此革舊鼎新之日,若係如此大段祛弊之事,則雖使盡是賜與之物,殿下不當顧其私恩,況此非盡出於先朝之賜予,而私自立案,冒占日滋,差人絡繹,攘奪縱恣之狀,有不可勝言,此路不杜,則將不可以爲國,請令該曹査出各衙門諸宮家冒占船隻鹽盆魚場,沒數還屬公家。前僉正尹就之,曾在昏朝,諂事權奸,缺四五行剝軍兵之膚,而徵布無藝,非軍務之故而杖殺監官,不但一道之人,莫不駭憤,洛下之人,無不傳播,負此罪名者,推考而止,則將何以懲奸濫而慰一道之人哉?請亟命罷職不敍。答曰,不允。
又啓曰,臣於昨日,以京各司諸宮家所占船隻魚鹽,還屬公家事,論啓,而聖批有依啓二字,其下只擧諸宮家不可還奪等語,則京各司已在蒙允之中矣。臣昏不致察,於今日啓辭中,竝論京各司,及見同僚簡通,然後始覺其失,不可偃然仍冒,請命罷斥臣職。答曰,京各司,亦不在蒙允之中,勿辭。
睦大欽啓曰,臺諫出去,請出開門標信。傳曰,知道。
夜一更,熒惑入外屛星內。燼餘
義禁府啓曰,傳曰,前者邂·逅·珷·珣之類,正刑後用降邑號罷守令之法律,問啓事,傳敎矣。凡罪人旣伏正刑,然後此等律文,方可次第擧行,而邦佐·邦弼·李遯·李遇·李璋·者斤同,則其時蒼黃急迫,或莅斬于本道,或行刑于軍門,及其事定之後,附賊之類,及李䄩等,亦皆梟示于通衢,不爲正刑,故只籍沒財産,而未曾請行降邑號罷守令之律矣,今承下敎,邦佐等雖未正刑,而似當與邂·逅等一體施行,故敢啓。答曰,知道。降邑號罷守令之律,依他罪人例,勿爲擧行。禁府謄錄
上在慶德宮。停常參·經筵。
睦大欽啓曰,內醫院都提調尹昉,副提調鄭蘊,來在闕門外,方有議藥之事,請出開門標信。傳曰,缺下。
睦大欽啓曰,明日常參·經筵,取稟。傳曰,啓運宮證候差歇間,勿爲,取稟。
政院,大殿問安。答曰,知道。
藥房三啓曰,缺醫引見時,傳敎之意,與醫官更爲商議,則皆以爲嘔吐出於胃虛而痰火逆上,順氣和中湯,加桔梗·貝母五分,二三服進用,爲當云,此藥劑入,何如?答曰,知道。
掌令權鑊啓曰,無狀小臣,夢寐之外,特蒙恩私,復叨言地,兢惶踧踖,若隕淵谷,疾病爲祟,上章陳懇,恭俟揮斥,未蒙允命,扶曳造朝,措躬無地,曾爲落傷,遇寒轉劇,左邊疼痛,全不運身,至於結髮着衣,必倩人手,俯仰牽引,起立傾倚,視物瞑眩,元氣大敗,如是而欲效夙夜之勞,豈不悶哉?稽謝恩命,爲日已多,逋慢之罪,實所難免,不可偃然仍冒,請命遞斥臣職。答曰,勿辭。
獻納李景奭啓曰,昨者伏見正言成汝寬避嫌之辭,所謂同僚簡通者,卽指臣也。再昨聖批有曰,依啓。且只擧諸宮家爲敎,故臣之妄意以爲,京各司則似已入於依啓中,連啓時不必竝論,及見啓辭,大槪分散,則京各司竝爲列論,臣簡通于城上所曰,京各司則似已入於昨日依啓中,此一款減去,何如?然亦不敢以己見爲是,終之以量處之意矣,緣臣錯認,以致同僚不當避而避,臣則緣於日暮,未卽自列,所失尤大,請命遞斥臣職。答曰,勿辭。
備忘記,傳于鄭廣成曰,啓運宮症候,日漸危重,而藥房視爲尋常,至於醫官輩,不在闕中,退臥其家,極爲駭愕,所當推治,而今姑置之,今日爲始,藥廳排設諸醫官,咸在闕中,凡議藥之際,俾無孤陋未盡之患。
鄭蘊啓曰,卽承下敎,不勝惶恐之至,臣今日直宿于藥房,設廳之事,不能獨斷,都提調·提調,皆於闕門外待命,留門入來,同議設廳,何如?傳曰,依啓。
藥房回啓曰,啓運宮症候,一向彌留,尙未差歇,臣等不勝憂憫,欲以設廳之意仰達,而無可據之例,朝者敢以提調率御醫直宿事。入啓蒙允,臣昉·臣渻,雖不得入直,而不敢退去闕外,來宿以待矣,去夜御醫二員,入直而適缺三四字一出番議藥之際,未及入來,以致留門,又有藥房視諸尋常之敎,臣等不能檢飭之罪,不勝惶恐。今日爲始,設廳議藥廳稱號,臣缺敢啓。缺燼餘
上在慶德宮。停常參·經筵。
議藥廳啓曰,臣等伏聞夜間,啓運宮症候,比去夜無差歇,臣等不勝悶憂,敢爲問安。答曰,知道。
以備忘記,傳于睦大欽曰,不緊公事,留政院。
政院問安。答曰,知道。
金蓍國,以吏曹言啓曰,濟用副奉事任騏,考講不通,典獄奉事安夢周,年紀衰耗,人事庸劣,不合百執事之任,竝汰去,何如?傳曰,依啓。
副應敎李埈上疏,伏以臣本非才,叨據邇列,學偏泥古,識未通方,嘗於去冬遷珙之論,未免隨衆同請,而頃於兩司合啓之際,不以舍其前見爲嫌,竊自附於將順其美之義,非臣前日之心,忠而今日之心,不忠,徒以人之所見,有早晩之異,而自不害於捨昨從今也。今聞有勳宰橫加垢詈,至有不忍聞之語,實所自取也。敢人是尤乎?處非所宜,用過其量,凜然自省,曠敗是虞,今豈可復冒華貫以玷刑章也?杜門屛縮,恭俟物議,稽謝之罪至此尤大,伏願聖明察孤根之易危,知小器之難用,遞臣本職,使愚分小安,物論亦快,臣不勝兢惶隕越之至,謹昧死以聞。答曰,省疏具悉。爾無所失,勿辭察職。燼餘
上在慶德宮。以國忌齋戒,停常參·經筵。
議藥廳啓曰,今夜證候,比前夜如何,自外缺不勝悶憂,敢爲問安。答曰,症候與去夜一樣,而嘔吐血下之症,似乎?缺
政院,大殿問安。答曰,知道。
以備忘記,傳于睦大欽曰,啓運宮症候,日益危重,予心憂慼,曷有其極,欲爲禱于山川,以冀冥佑,未知如何,寡昧已在此位,遣官祈禱,似無不可矣,問于禮官以啓,又令該曹審理冤獄,疏釋輕囚,俾無冤枉。
尹履之,以禮曹言啓曰,備忘記,啓運宮症候,日益危重,予心憂慼,曷有其極,欲爲禱于山川,未知如何,寡昧已在此位,遣官祈禱,似無不可矣,問于禮官以啓事,傳敎矣。古之孝子,親有疾病,則或焚香祝天,或禱于鬼神,皆出於至情之所發,今者啓運宮症候,危重,自上憂惶悶迫之情,爲如何哉?遣官祈禱于山川,恐無不可,敢啓。傳曰,知道。速爲擧行。
尹履之啓曰,知製敎吏曹參議李植,工曹參議李敏求,副應敎李埈,吏曹正郞金時讓命招之意,敢啓。傳曰,知道。
傳于尹履之曰,山川祈禱事,近來各司怠緩,勿爲尋常,各別申飭爲之。
尹履之,以吏曹言啓曰,備忘記,綾原君俌,職品未至極秩,而予不敢以私意濫授,今啓運宮症候甚重,深思慰悅,未得其道,予心缺二字無以爲懷,欲令該曹,依先王朝河原例,擧行,少慰病裏心懷,問于大臣以啓事,傳敎矣,問于大臣,則領議政李元翼,左議政臣尹昉,右議政臣申欽議,綾原君俌增秩事,聖上之意,出於慰悅之至情,令該曹依。此下缺
傳于尹履之曰,獄囚何至今不爲疏放乎,問于該曹。
睦大欽,以兵曹言啓曰,當日巳時量,保人李□稱名人,自興化門入來,差備門外擊錚,極爲駭愕,令攸司察之,同門守門將辛應貞,常時不能禁斷,以致闌入,亦爲非矣,請竝察之。傳曰,依啓。
睦大欽,以義禁府言啓曰,令該曹審理冤獄,疏釋輕囚,俾無冤枉事,命下矣,只以留獄罪囚,各其名下罪名懸錄,別單,書啓,敢稟睿斷,而其中惟諴則係是殺人重獄,李時吉·朴成龍則係于贓汚,自下不敢輕議,上裁施行,何如?傳曰,知道。依判下施行。
議藥廳啓曰,不審夕後證候,比午間,何如?伏見下醫官之敎,所進藥物,還爲嘔吐,粥飮厭進,元氣缺二字臣等尤極悶慮,敢此問安。答曰,證候不如午前矣。
尹履之,以吏曹言啓曰,綾原君加資事,命下矣。政事,何以爲之?敢稟。傳曰,當日爲之。
睦大欽啓曰,今日政事,命下矣,都承旨鄭蘊,議藥廳進去,右副承旨尹履之,與吏兵批,臣吏兵批兼進之意,敢啓。傳曰,知道。
吏批,俌爲顯祿大夫綾原君。
又啓曰,政官出去,請出開門標信。傳曰,知道。燼餘
上在慶德宮。以仁順王后國忌,停常參·經筵。
議藥廳啓曰,不審夜間證候,比昨日無歇,而粥飮幾許進用,亦未詳知,尤極悶慮,敢爲問安。答曰,症候與昨日午後無異,而粥飮則蓮子。此下缺
睦大欽啓曰,兵曹歲抄,來呈本院,而前者今日,例爲入啓,何以爲之?敢稟。傳曰,姑留政院。
議藥廳啓曰,午間證候,與昨日,何如?胸膈煩悶之證,亦未知,何如?臣等不勝憂悶,敢爲問安。傳曰,證候比於昨日,則似爲稍歇,而煩悶之症一樣矣。
鄭廣成啓曰,凡有推考,其官員姓名,一從下人現告矣。祈禱祭有頉處察之事,命下之後,各司下人,慢不現告,日勢向暮,臣惟懼稽緩,催捧現告,書入傳旨矣。更爲詳察,則工曹正郞權省吾,長興直長韓撝謙,典牲主簿李懋,乃是差祭之人,小臣昏昧不察,不勝下吏之故以有公頉之員,矇然現告,情狀可惡。工曹·長興庫·典牲署當該色吏,請令攸司囚禁,推捧現告,權省吾·韓撝謙·李懋,何以爲之?敢稟。傳曰,依啓。權省吾等,勿爲拿推。
議藥廳啓曰,證候比昨日似爲稍歇,自此庶有一分差歇之漸矣,須以粥飮及獨蔘湯,連續勉進爲當,若有煩悶之時,則以竹瀝·薑汁呷下,而茶湯姑爲暫止,徐看證勢用之,亦當,且未審昏後症候,何如?敢爲問安。答曰,依啓。證候一樣。
尹履之啓曰,以工曹進排三角山獻官,書啓,當該官吏,令禁府察之事,命下矣。卽招本曹色吏,當該官吏,使之現告,則乃以正郞權省吾現告矣。臣以禮房,卽捧推考傳旨入啓,而取考有頉處,察推刑房文書,則省吾,以北岳山典祀官書塡,而色吏故以公故有頉人,矇矓現告,更爲推問,而終不實告,極爲痛駭。令攸司囚禁治罪,改捧現告後,更捧傳旨,何如?傳曰,依啓。燼餘
辰時日暈,三更白雲一道如氣,起坤方指艮方,長竟天,廣數尺許,漸移南方,良久乃滅,艮方有火光。春坊日記郞廳任瑋校正。郞廳金時芳書。
上在慶德宮。停常參·經筵。
辰時,日有兩珥,巳時,日有右珥。春坊日記
上在慶德宮。停常參·經筵。
領議政李元翼,左議政尹昉,右議政申欽,伏以啓運宮證勢,尙未向蘇,伏想聖明,侍藥憂惶,已過累月,神思內焦,寢膳外減,誠孝所極,必不覺玉體損傷,臣等竊伏思惟,悶迫之情,罔知所達,殿下一身,乃宗社臣民之所托,豈可自輕,天時凝沍,六氣易乘,若有不安節之候,則其於侍藥,亦必有未能盡意,況神人騭佑,勿藥非遠,伏願聖明,毋持一切,亟加愼重,以副萬人之望,臣等不勝下誠,敢此陳露。取進止。答曰,省箚具悉。箚辭,當留念焉。朝報
夜一更,巽方有氣如火光。二更三更,坤方巽方,有氣如火光。春坊日記
上在慶德宮。停常參·經筵。
上在慶德宮。停常參·經筵。
上在慶德宮。停常參·經筵。
上在慶德宮。停常參·經筵。
夜一更,有霧氣。五更,東方有氣如火光。春坊日記
上在慶德宮。停常參·經筵。
有政。經筵日記
巳時,日暈。自午時至申時,日暈兩珥。夜五更,流星出太微垣端門內,入張星上,狀如鉢,尾長四五尺許,色白光照地。春坊日記
上在慶德宮。停常參·經筵。
夜一更二更,月暈。春坊日記
上在慶德宮。停常參·經筵。
義禁府啓曰,李邦佐等,雖未得正刑,而似當與邂·逅,一體施行,故敢啓。答曰,知道。降邑號罷守令之律,依他罪人例,勿爲擧行。禁府謄錄
夜五更,金星初出天際濁氣中,時色赤。春坊日記
上在慶德宮。停常參·經筵。
有政。經筵日記
上在慶德宮。停常參·經筵。
上在慶德宮。停常參·經筵。
義禁府啓曰,前日參贊官徐景雨所啓,我國行用法律,大明律·大典外,有前後續錄,及受敎,而所謂受敎,非印藏官府之文,檢律輩,或抄書以用,執法之官,只憑檢律之口,擬以照律,極爲未安。臣待罪該房,凡遇照律公事,取見受敎於檢律輩私藏,則所謂兩司署經云者,一道未署經云者,亦將成卷矣。旣以受敎爲正法,擬用於照律之際,則不當使迷削檢律,持荒雜抄書文,以斷照擬重事也。宜令該曹,取收前後受敎,其中或有量裁可削處刪去,勿以年月先後編次,各以其類分議,使便考見,而旣書勘定於大臣,卽爲開刊施行,何如?上曰,此言甚當,令該曹卽爲擧行事,傳敎矣。凡祖宗朝受敎,毋論已署經未署經,擬以照律,則所關甚重,而殘編斷簡,荒雜亂書,在於律官等袖中,不似官府文書,極爲虛疎。所當依經筵官所啓,編次勘定,卽爲刊行,但往在弘治年間,旣成大典·續錄,又於嘉靖二十二年,撰出後續錄事,其時令大臣·重臣,裒集纂次,乃所以重其事也。今若開刊頒布,則便爲不刊之成書,豈可容易爲之哉?竊考各年受敎,則科條浩穰,節目繁多,必須刪繁就簡,詳略得宜,然後可以刊行,決非臣等數三人所可句當。臣等之意,姑勿開刊,宜先精造冊子,印札楷書,張背踏印,分藏於六曹及政院·憲府·禁府各處,以爲參考之資,等待國家事定,依祖宗朝舊事,別差曉法律識時務之臣,與大臣從容議勘,開刊,宜當。寫冊紙地筆墨,令該曹量入輸送,書寫則六曹書寫,及能書書吏,限繕寫間定送事,捧承傳施行,何如?答曰,依啓。禁府謄錄
上在慶德宮。停常參·經筵。
上在慶德宮。停常參·經筵。
上在慶德宮。停常參·經筵。
上在慶德宮。停常參·經筵。
有政。經筵日記
上在慶德宮。停常參·經筵。
上在慶德宮。停常參·經筵。
夜一更,月出東方時,靑赤氣如柱,自東至西貫月,長可二丈許,廣尺餘,至三更乃減。春坊日記
上在慶德宮。停常參·經筵。
自巳時至未時,日暈。春坊日記
上在慶德宮。停常參·經筵。
辰時,日暈右珥。巳時午時,日暈右珥,暈上有冠色,內赤外靑。未時,日暈兩珥,白雲一道如氣,起自西方,長十餘丈,廣尺餘,良久乃減。春坊日記
上在慶德宮。停常參·經筵。
上在慶德宮。停常參·經筵。
上在慶德宮。停常參·經筵。
自午時至申時,日暈兩珥。春坊日記
上在慶德宮。停常參·經筵。
巳時,日暈。午時未時,日暈兩珥,暈上有冠,色內赤外靑。申時,日暈。春坊日記
上在慶德宮。停常參·經筵。
領議政李元翼,右議政申欽,伏以啓運宮證候,尙未向瘳,聖明侍藥憂惶,今已踰月,臣等竊伏惟念,罔知所爲,近者寒沍,倍於常年,若以一切之道,過爲焦勞,起居不時,飮膳或減,則積傷所發,必損天和,殿下一身,宗祊所寄,萬姓所託,烏可自輕?臣等旣不得仰瞻天表,以伸下情,區區悶迫,敢再陳達,伏願聖明,勉加愼重,以副群下之望,不勝幸甚。答曰,省箚具悉。當勉副焉。朝報
有政。
辰時,日有右珥。午時,日暈。夜一更,有霧氣。五更,黑雲一道,如氣,起自巽方,直指艮方,長十餘丈,廣尺許,至平明乃減。
司書李景曾,移拜兵曹佐郞。春坊日記
上在慶德宮。停常參·經筵。
自昧爽至辰時,有霧氣。巳時午時,日暈。春坊日記
上在慶德宮。停常參·經筵。
有政。以李景義爲司書。
自昧爽至辰時,有霧氣。夜一更,流星出內平星下,緩流入軒轅星下,狀如鉢,色赤無尾。春坊日記
上在慶德宮。停常參·經筵。
夜一更,西方有氣如火光。春坊日記
上在慶德宮。停常參·經筵。
自昧爽至辰時,有霧氣。夜一更,坤方有氣如火光,流星出參星下,入天苑星下,狀如鉢,尾長三四尺許,色白。春坊日記
上在慶德宮。停常參·經筵。
義禁府啓曰,備忘記云云事,傳敎矣。此事極爲重大,固難容易議稟,而近緣左議政尹昉,長在議藥廳,玆未得會同相議,今承下敎,不勝惶恐,判府事金瑬,方差大祭,初二日罷齋後,議啓之意,敢啓。答曰,依啓。禁府謄錄
夜一更,坤方有氣如火光。四更,白氣一道,起巽方指艮方,長數十丈,廣尺許,良久乃減。春坊日記郞廳任瑋校正。郞廳金時芳書。
