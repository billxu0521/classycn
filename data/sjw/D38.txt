以上缺旬前可也事,命下矣。令日官更爲推擇,則來二月初二日,初四日爲吉云,以何日設行乎?敢稟。傳曰,以初四日設行。
政院啓曰,以弘文館草記,下番連日闕直,事體未安,令政院稟旨變通事,允下矣。政官卽爲牌招開政,差出闕員,仍卽牌招入直,何如?傳曰,明日開政。
執義李縡,司果鄭栻,月課連三次不作,依承傳罷職。以上朝報
傳于李台佐曰,謝恩使拜表吉日,尙未推擇,必於二月旬望間爲之事,分付該曹。
傳于李台佐曰,日本所送國書,明日定譯官齎送事,定奪矣,尙今不爲入啓,問啓。
李台佐啓曰,日本所送國書,明日定譯官齎送事定奪,而尙今不爲入啓,問啓事命下矣。問于承文院,則以爲所送國書,今已正書來呈,而往復相議之際,自致日晩云矣,敢啓。傳曰,知道。
備忘記,傳于李台佐曰,國書之改書安寶,不過半日可了之事,而日暮後始爲書入,更鼓將半,安寶入啓,亦且稽緩,怠慢之習,殊甚駭然。承文院當該官罷職,該房承旨亦難免不能檢飭之失,推考。
李台佐,以兵曹言啓曰,本曹佐郞權熀,今日監軍受點,而朝者落馬重傷,肢脚浮疼,不能運身,決難入來受牌云,不得已原單子中,改付標以入之意,敢啓。傳曰,知道。
又啓曰,明日推鞫,兩司當爲進參,而憲府無行公之員,除在外外,呈告未肅拜人員,明日待開門,竝爲牌招,使之推移進參,以爲趁早開坐之地,何如?傳曰,允。
右議政趙相愚三度呈辭不允批答,王若曰,天不能自成歲功,必資四時之吏,君不能獨運治化,亦藉三公之賢,蓋其相須甚殷。是以所托者重,□□□安泰之日,尙勉君臣之交修,況時事艱危之秋,豈宜老成之遽退?惟卿以珪璋美質,爲予之柱石良臣,少當出入賢師之門,嘉訓是服。逮夫歷揚顯要之地,華聞益彰,休休如有容焉,咸稱眞宰相器,恂恂似不言者,實多古君子風,是庸屢委以銓衡,遂乃峻陟於台鉉。筵奏質直,可見隨事竭論之誠,箚語諄勤,寔出爲民蠲役之意,而忠勤旣著於協輔,故寡昧冞篤於倚毗。不料以一節終始之心,遽有此三章,巽讓之請,念夙夜之匪懈,固慮疾病之來,顧神明之所扶,庶收藥餌之效。年齡雖暮,旣知精力之不衰,陽和漸舒,亦當調養之有節,辭意已竭,勉諭不啻於丁寧,情志未孚,控免若是其申復?試觀今日岌嶪之勢,此非大臣休退之時,雖群公協心而圖功,猶懼不濟,矧兩相接踵而求去,誰與爲治?台司無鞅掌之勞,不妨臥閤而論政,輔相有鞠躬之義,寧容釋負而就閑?去就實關於安危,不宜太遽,休戚與同於家國,毋圖自便。須體眷注之誠,勉回撝謙之志。於戱,歲籥已改,庶見宿痾之自除,國事方艱,尙賴良弼之共濟,予不多誥,卿其試思。所辭宜不允,故玆敎示,想宜知悉。知製敎洪致中製進
禮曹參判金鎭圭疏曰,伏以臣昨差永昭殿獻官,在齋所傳聞大臣與備局諸臣,因通信使狀啓之請,改送國書,暮夜入對,已而槐院吏,以大臣意來言,筵席所稟定槪略,令臣改國書中光字,又見籌司郞廳所持示使臣狀啓,始得其詳矣。今玆改下國書中光字,旣係成命,則爲詞臣者,似宜擧行,□第臣於此,區區愚見,異乎廟堂所稟定者,則理宜一陳所懷,以備財擇,故敢此煩溷,惟聖明垂察焉。竊謂交隣之道,在於禮際,今我國書,設有失體,彼旣受之後,不可還退。況此光字,是其祖二名中一字,本非所可諱,又嘗用之於乙未·壬戌文書,今又於受書之初,不以爲言,則其可追嫌其犯諱,而必要改送耶?彼不顧前後所爲之違舛,而只欲比對,我使臣所執,彼復書之,犯我廟諱,勒還所已受之國書,是果有禮敬我國之意耶?至於其復書外面題封之不如舊式,亦甚簡慢,其爲輕蔑我國,蓋可知矣。彼雖曰其新定禮式如此云,而信使發行前,彼以節目來講,而未嘗及此。且以卽今所到馬島書式驗之,亦一遵舊式矣,而彼獨於答我國書,而創爲簡慢之制,此果合禮制,而我乃改書如其式,無論彼之失儀違禮,我之前所書送者,實據舊式,而今效彼之簡慢,而變改焉,則此不幾於用夷變夏歟?不特此也,自古交隣者,或有改國書於未傳授前,而未聞使臣奉書出其境,入他國已傳授,而追還改送者,而今乃有此前古所無之事,其爲辱國,可勝言哉?蓋我國書,旣無可改,又不當還,則爲使臣者,當以我國諱名,而爾未嘗諱,書式亦不可從簡,旣傳之書,尤不敢還爲齎去,甄義秉禮而善曉之,務自盡其專對之道,雖至困厄,而終不受來,則忠信之言,豈不孚於蠻貊,而乃反曲循彼言,還齎已傳之國書,甚至借倭船馳啓請改,似此擧措,其可感動殊俗耶?此事之至此,實由於使臣之撓奪,則揆以國體,宜自廟堂,以此責諭使臣,使知其決不可改送國書,則使臣自當以身,擔當於兩國之間,期於以死爭執,而朝廷則可以不受其慢侮矣。何必徒事聽從,不恤恥辱,使隣國覵我淺深,而益肆其輕侮之心哉?藉令使臣爭執,而彼不卽從,亦當更諭使臣,以已出疆之國書,非其所敢請改,使臣之初不能不離江戶一步地,而力爭者已失矣,而朝廷終不可許改,宜以埋骨馬島爲期,而要馬島更傳國書,毋致委君命辱朝廷云爾,則使臣始雖恇惑,亦必覺悟,而爲桑楡之圖。使使臣苟盡其誠意,則彼雖異類,想亦知我禮義之非其欺詐所可屈矣,而仄聞廟議計不出此,惟恐其不許改書,仍致生釁,臣謂其所慮者過矣。玆事元非我國先有所失,以挑其怒,不過奉使者之不善周旋,而今之所當責諭者,亦只在我使臣,則彼亦豈全昧曲直之所在,而遽至生釁耶?且每事葸葸而疑慮,則亦將何以爲國耶?宋朝與契丹,强弱懸甚,累被其重兵之壓境,而富弼力爭國書中獻納二字,范仲淹以邊守,焚元昊嫚書,人臣之於事關辱國,則身當其難者,自古然矣。此義雖難責之於今日使臣,而朝廷乃於使臣之所齎奉已傳者,而許其追改,自取其辱,臣竊爲之慨恨。極知廟算已定,勢難容議,而一片忠赤,所欲尊者朝廷,玆不敢自隱愚悃,伏願聖明,更以此下詢廟堂焉。仍念此國書,卽臣所嘗製進,而今被彼之還退,然則貽辱朝廷,實由於臣之初不審文字,其宜自列請譴,有不容已者。且此外又有難安者,前日馬島之移書萊府,請復行舊銀也,臣使製述官,草其答書,而手自刪改矣。差倭以辭語之有所指斥,不肯受去,其書辭固未嘗不許復舊,而只以其前後三變之無常,要其更不變改,而令商賈買賣矣。因差倭之不受書,貨路乍閉,人多爲悶,廟堂終請改給其書,臣意銀雖重貨,非如粟帛之民不可一日無,則何必爲其乍閉,而遽改書辭哉?然此改書,亦緣臣之不善爲辭,以至見侮於馬島之一差人,此又臣之罪也。是較國書之追改,不啻輕矣,而亦不免爲虧損國體之歸,臣何敢自安哉?噫,其輕其重,咎皆在臣,裨諶·子羽,能以辭令,維持其弱國,而今臣則失於修辭,輒爲國家羞如是,其不可仍據文任也審矣。伏乞先遞臣文衡之職,仍付有司,勘其罪過,以尊國體,以安私分云云。答曰,省疏具悉。卿之所論,誠有意見,而第反復思量,纔已處分,不必更詢。疏末兩款,引嫌太過,卿其勿辭,從速察職。以上燼餘
上在慶德宮。停常參·經筵。
藥房都提調臣李頤命,副提調臣權尙游啓曰,伏未審夜來,聖體,若何?中宮殿頭部不淸利,膈間微煩等餘症,其已快減,而寢睡一向安寧乎?加減涼膈散進服之後,別無他症,湯劑今姑停止,以觀數日,更爲稟定,宜當。臣等憂慮未已,敢來問安。答曰,知道。無事,內殿頭部不淸利等餘症,猶未快減,寢睡安穩矣。
李台佐啓曰,小臣鞫廳坐起進去下直。傳曰,知道。
左議政金昌集六度呈辭。傳于韓配周曰,安心調理。
右議政趙相愚四度呈辭。答曰,連觀巽讓之章,不覺愕然失圖也。噫,當國家憂虞溢目之日,三公備位,協心共貞,猶懼其顚隮,兩相一時引入,疇克胥匡,卿之宿患,予非不知,而筋力尙强,天時漸和,神明所相,自可良已,況卿之職責,不在於奔走者乎?大臣去就,關係不輕。以卿平日憂國之誠,胡不念及於此,而必欲奉身而退耶?殊非所望於元老者也。玆遣喉舌之臣,用敷心腹之辭,卿其亟斷來章,出而論政,勉副虛佇之望。仍傳于韓配周曰,遣承旨傳諭。
韓配周啓曰,吏曹郞廳來言,今日爲政事命下,而判書趙泰耉未肅拜,參判未差,參議李大成病不來,不得開政云。判書趙泰耉,參議李大成,竝卽牌招開政,何如?傳曰,允。
有政。吏批,判書趙泰耉牌招不進,參判未差,參議李大成進,右承旨韓配周進。兵批,行判書崔錫恒推鞫坐起進,參判尹趾仁進,參議任胤元病,參知李震壽服制,右承旨韓配周兼進。
吏批啓曰,判書趙泰耉牌招不進,參判未差,小臣獨政未安,何以爲之?敢稟。傳曰,只出緊任。
又啓曰,侍從臣父年七十者,每於歲初,該曹抄啓事,曾已定奪矣。侍從臣父年七十人,別單書入之意,敢啓。傳曰,知道。竝加資。
以宋正明爲大司諫,梁聖揆爲執義,吳命恒爲副校理,李明浚爲修撰,尹就履爲弼善,夏溪令椐今加明善,宗室講學時,連五次居首,前府使南宅夏,前府使南五熏,司禦金尙鉉,今加通政,侍從臣父年七十,竝加資事承傳。
以李晩成·閔鎭遠,單付副護軍,吳命恒付副司直。
韓配周,以吏曹言啓曰,今此春享大祭,敬寧殿終獻官趙泰東,旣已遞職,時無職名,令該曹口傳付軍職,何如?傳曰,允。
兵曹口傳政事,趙泰東單付副司直。
自巳時至未時,日暈兩珥。申時,日暈。
韓配周,以弘文館言啓曰,本館下番,連日闕直,事甚未安。新除授修撰李明浚,卽爲牌招察任,何如?傳曰,允。
以掌令盧世夏,持平鄭楷牌不進罷職傳旨,傳于李台佐曰,推考傳旨捧入。
黃一夏書啓,臣承命馳往于議政府右議政趙相愚處,傳宣聖批,則以爲,千萬夢寐之外,特遣承宣,俯傳恩諭,十行辭旨,逈出尋常。迺曰,艱虞溢目之日,疇克胥匡。又曰,大臣去就不輕,胡不念及?臣九頓三復,感涕被面,自惟螻蟻賤臣,何以得此?方寸益激,不知死所。臣雖奄奄濱死,亦有一端知覺,則豈不知時勢板蕩,匡濟之爲急?主恩山重,酬報之是圖,而顧此澟澟殘喘,又添篤疾,日就澌頓,方在殊域,雖欲奮身,其勢無路,而聖上猶以筋力尙强,自可良已爲敎,亶由日月之明,尙有所未盡俯燭而然也。臣於是,一倍惶蹙懍惕,無所容措。誠使臣有一分自力之望,則今此特諭之下,豈敢不思趨承,終始偃伏,以自陷於辜恩慢命之科哉?虛辱天眷,至再至三,違逋之罪,死無所逃,當俟神氣稍定,更以一疏,悉暴危懇,以請嚴誅云矣,敢啓。傳曰,知道。
李世最,以備邊司言啓曰,監司在營喪逝之代,舊例必使之疾速往赴矣。全羅監司李海朝之喪,已近十日,本道主管無人,事甚可慮。交代監司柳鳳輝,催促出肅,使之不多日內辭朝,何如?傳曰,允。
又以備邊司言啓曰,今此謝使拜表擇日,在於開月旬間,副使江華前留守閔鎭遠,疾速交龜,上來而後行中凡事,可無窘速之患,而新留守趙泰老,以大興地省墓,方受恩暇,往還之際,當費累日,交龜之漸至淹遲,事甚可慮。趙泰老省墓,雖係情理,旣是私事,使之姑寢其行,急速辭朝,何如?傳曰,允。
掌令洪禹寧啓曰,臣誠愚迂,不量時勢,妄陳一疏,果觸衆怒,詬罵譏斥,左右群起,引避退待,任付時議,前校理吳命恒之疏,斥臣至深,以臣疏語,謂之爽誤。夫鄭栻枳塞外補等論議,儒臣終始力主,到處揚言,至於相通政席一款,自有見聞者,亦有傳說者,而臣之前日避辭,不爲索言矣。彼欲自掩,反以臣言,勒歸之爽誤,而臣方退待,不得一言打破,及見玉堂處置,又以援論政格,謂之苟且,不自意聖鑑親別,特命出仕,召牌狎至,而旣遞之官,不敢冒沒詣臺,坐犯違逋,只推之命,出於格外,狼狽徊徨,罔知攸處。今以鞫坐,召牌又降,分義所在,不得不祗詣,而第處置措語之,斥臣以苟且者,臣未知據政格論銓地,謂之苟且耶,抑未知以古近格例,明白證論,謂之苟且耶,彼趨附時勢之論,自不得不然,顧何足責也?臣繼伏見持平金東弼之疏,專爲趙大壽伸辨之地,而其時處置及停啓,自以爲深得臺體,已極可笑。當初兪世基,試券字標受見之事及文體可取之說,大壽旣已自服,文案昭在,則宰臣兪集一,設有私室之言,捨其自服之辭,獨取其追後私談,以爲藉口之資,不亦苟且之甚乎?上試官之自當書等云者,亦有不然者,大凡考批之際,若其書等,則上試官雖曰主張,而取舍之間,見字號之考官,旣以文體相讚,則其可以手不書等,爲發明之端乎?噫,如此已著之事,猶且筵奏而伸脫之,陳章而救解之,前後相續,略不畏忌,則他尙何說哉?摠戎使金重器自明之疏,語甚張皇,聖批以大不襯着,亦甚過當爲敎,而臣所論列,據其實狀,元無差爽者矣。北城將臺之設築,固令摠廳擔當,而若其作屋,本非上敎,乃於班坐中,與重臣爭詰,聲氣甚厲,伊時大臣,亦於班坐,聞知有此事,而有所陳稟,若只與承旨,私相酬酢,果無藉重定奪之言,則大臣何至於更稟筵席乎?獨請入對,不通於同事重臣,宰執之間,亦有親聞於重臣者,彼雖欲飾辭自明,其可得乎?備局木同貸出之事,彼不能全諱,而諉之於任使私人之無狀,亦可駭然。一年所殖千金,雖自以爲已捧,而其後各年利殖,可至累千餘金,一向掩置,竝與本色,而全不督捧,都付之私人,公家貨財,有其出而無其入,一世人言,烏可免乎?兵曹參判尹趾仁之疏,又以謄錄近例爲言,而辭氣凌駕,臣不欲相較,以傷事體,而亦不得不略辨。臣於陳疏後,招致政曹該吏,使納謄錄,則吏云,本曹元無謄錄,袖出小冊以示曰,此卽下吏輩,望單私置簿云,臣之避辭,據實直陳,則强謂私簿無歸難信等語,何爲而發也?若其望次格例,臣之避啓,辭說支蔓,不爲盡攄。今宰臣以近有其人爲言,臣請畢陳之。卽今大臣中,有以新望入首擬,而此則備局薦望,非銓曹所可苟援,宰臣中亦有以新望首擬者,而副末望,或在藩任,或避銓地,其時事勢之不得已,槪可知矣。此亦一時之謬例,本不當援據,臣之避辭,所謂不遵古法,强引謬例云者,正謂此也。噫,頃日銓地之拔去無故舊望,猝出新通,都出於援進黨助之計,及其物議喧藉之後,輒以謬例囫圇爲說,臣亦多見其苟且也。臣以一身當衆拳,疲困莫甚,況以已遞之蹤,實無一刻苟蹲之理,請命遞斥臣職。答曰,勿辭。
李世最啓曰,掌令洪禹寧再啓煩瀆,退待物論矣。傳曰,知道。
傳于李世最曰,推鞫姑罷。
禮曹判書尹德駿疏曰,伏以臣之老母,筋力日消月減之中,至月之初,重患外感,取汗過多,元氣益虛,種種症情,多進少退,咳喘而不得穩臥安寢,嘔逆而不得進食順下。臣之情理,不堪暫時離側,而屬聖體欠安,坤候違豫,不但臣民煎灼之情,不遑顧私,起居之禮,不至終朝竟夕,臣故進而趨班,退而嘗藥,不至於公私偏廢。近來六七日,沍嚴少解,臣母蹔開屛幃,以暢壅鬱,寒氣乘之,諸症添劇,此時誠不忍頃刻舍去。卽今鞫獄方開,事端難了,其勘節之淹速,不可預知,而臣方寸昏亂之中,有難夙夜在公,專心參讞,玆不得不疾聲仰籲。伏乞聖慈,亟遞臣金吾兼任,以重鞫事,仍命竝遞本兼諸任,以專救護云云。答曰,省疏具悉。卿其勿辭,救護母病。
修撰李明浚疏曰,伏以臣以館職,前後恩除,非至一再,而輒事控免,不敢承命者,非但才分之萬萬不稱,實以兩目昏瞀,不能辨別文字故也。噫,廈氈勸講,世所爲榮,人臣違命,罪在罔赦,則惡榮而好罪,是豈人情也哉?臣遭逢聖朝,歷揚華班,福眇災生,奇疾爲祟,旣不得昵侍淸光,周旋於執經之列,只自累違恩旨,終陷於慢命之科,以榮爲罪,情志窮蹙,此臣之所以兢惕,而通朝之所共知者也。伏惟聖度天大,洪造海涵,察臣於嘲罵之中,收臣於譴罷之餘,授臣以舊秩,恩召繼降,嚴畏分義,不敢坐違,黽勉來伏於禁扃之外,而顧臣疾病之外,情勢有萬分難安者。頃臣之忝居憲職也,適當僚臺之處置,據其實狀,妄定是非,而厥後群嘲交沓,衆怒互侵,儒臣·憲臣前後繼報,造意之深緊,下語之嚴峻,轉轉層激,已不勝其紛紜,而至於洪禹寧,則一疏再疏,齮齕不已,拈出臣前日處置中措語,大加侵斥,恣意詬辱。噫嘻,人之爲言,胡至於此?大凡居銓地者,如或用舍不公,黜陟不明,則雖隨事糾正,亦無不可,而至於近日,黨議漸痼,私意橫流,浮薄喜事之流,乃以銓地,爲必爭之地,日夜傍伺,洗垢而覓瘢,吹毛而求痕,如或有疑似之跡,差失之事,則視若奇貨,闖然而發,挺身爭先,接跡以起,必至逐去而後已,則此固今日之痼習,而殿下之所洞燭也。臣一忝臺地,妄觸衆諱,慍怒轉甚,罵詈沓至,左酬右應,亦覺疲勞,而且其疏中,以不有臺議,擧擬如舊等語,侵斥銓官,則此尤臣難進之一端也。臣之情勢,實難抗顔冒出,咫尺天陛,不得入謝,玆敢陳章退歸,臣之罪戾,萬殞難贖。伏乞聖明,亟許遞改,以安私分,以快人心云云。答曰,省疏具悉。爾其勿辭,從速察職。
吏曹判書趙泰耉疏曰,伏以臣之罪戾,非止一端,頃叨銓任,不能恢張公道,以副我聖上委畀之意,而乃因疏滯之一事,重被黨私縱恣之目,上以傷聖主則哲之明,下以惹朝著不靖之端,此臣罪一也。前後所被人言,不是尋常規警之比,則不可以已離政曹,晏然自如,而連値兩殿違豫之日,有命輒肅,冒赴藥院,自同無故之人,而一身廉隅,放倒無餘,此臣罪二也。當議藥設廳之初,擧國臣民,莫不奔走憂遑,況在嘗藥之地,敢爲言病之計,而不幸臣之兒子,夭於痘疹,臣於其時,病不敢親救,死不敢臨哭,雖無熏染之事,而旣聞不吉之報,仍在議藥之班,實有所惶恐不自安者,謹畏之至,亦不敢直陳厥由,變通之啓,終未免以病爲辭,此臣罪三也。自數愆殃,寤寐竦惕,不意內局之命,天官之除,荐下於數日之內,纔遞旋復,以罪爲寵,祗奉恩旨,感涕盈襟。天佑坤極,玉體康復,區區慶祝之忱,實倍他人,而況又輪直未罷之前,不暇陳謝,卽起就直,連參起居之列者,蓋出於少伸自效之誠,而愧懼之私,猶切於中,至於新授本職,終有所不可冒當者,臣之前日遭斥而去位者,亶以多口之可畏,私義之可靖也。紛囂之言,尙猶未息,而曾未幾何,復此叨冒,此豈臣之所敢安,而亦非所以鎭定時議之道也。旣往不諫,方來可追,曲木猶驚,覆轍宜戒,聞命以來,憂悸怔怔,直欲逃遁而不可得也。臣抱此危苦之情,有不容唐突徑進,日昨藥院問安之班,外廷賀元之列,俱闕進參,今因開政,召牌臨門,而又不敢趨承,積罪如山,萬戮猶輕,不得不冒死呼籲於天地父母之前。伏乞聖慈,俯諒臣危迫之懇,將臣所叨銓衡之任,亟許鐫遞,仍治臣罪,以安微分,以重邦憲云云。答曰,省疏具悉。旣往之事,不必深嫌,縱恣之目,實涉過當,卿其勿辭,速出行公。以上燼餘
備邊司啓曰,黃海兵使金俶,頃因憲臣疏,有令廟堂稟處之命矣。金俶雖已到任,而儒臣·臺臣俱有論斥,事體所在,有不可强令察任,黃海兵使金俶,今姑遞改,何如?答曰,允。備局謄錄
上在慶德宮。停常參·經筵。
藥房都提調臣李頤命,副提調臣權尙游啓曰,伏未審夜來,聖體,若何?中宮殿頭部不淸利,膈間微煩等餘症,旣已快減,而寢睡一向安寧乎?臣等憂慮未弛,敢來問安。答曰,知道。無事,內殿頭部不淸利等症,猶未快減,寢睡安穩矣。
李台佐啓曰,小臣鞫廳坐起進去下直,請出推案。傳曰,知道。
鞫廳啓曰,罪人鄭濂·金英成等,一處面質,則互相爭辨之際,鄭濂云云之語,英成不能全諱,俱有苗脈,而至於掛書印跡,最重一款,英成雖有所言及,掛書印跡,定非英成所目見,則鄭濂之以恰似爲英成所云者,必出於抑勒,其爲情狀,殊甚凶駭。不可不嚴訊得情,請鄭濂爲先刑推。傳曰,依啓。
左議政金昌集七度呈辭。傳于韓配周曰,安心調理。
李台佐啓曰,今日鞫坐,兩司當爲進參,而憲府無行公之員,除在外避嫌外,呈告未肅拜人員,竝卽牌招,以爲推移進參之地,何如?傳曰,允。
李世最啓曰,吏曹郞廳來言,臺諫有闕,政事何以爲之?取稟。傳曰,明日爲之。
未時申時,日暈。
鞫廳啓曰,罪人鄭濂忍杖不服,情狀絶痛,請加刑推得情。傳曰,依啓。
韓配周,以吏曹言啓曰,今此春享大祭,永昭殿亞獻官,戶曹判書金宇杭,因鞫坐進去,以預差右參贊黃欽,改付標啓下矣。本以年老之人,身病猝重,勢難進參,而當品中,他無推移之路。在前如此之時,有從二品通融塡差之規,不得已以禮曹參判金鎭圭,改付標以入之意,敢啓。傳曰,知道。
李世最,以弘文館言啓曰,本館下番闕直,今至多日,事甚未安。修撰李明浚疏批已下,更爲牌招察任,何如?傳曰,允。
以修撰李明浚罷職傳旨,傳于李世最曰,推考傳旨捧入。
李世最,以弘文館言啓曰,修撰李明浚旣有只推之命,更爲牌招察任,何如?傳曰,允。
備忘記,傳于李世最曰,敦義門額書寫幼學曺潤德,草註紙四卷,黃毛筆十柄,眞墨三笏賜給。
李世最,以備邊司言啓曰,今此國書之改送,雖出於朝廷參量事勢,屈意勉從,而奉使之臣,不能極力爭執,徑離江戶,誠有失職之罪,從當有從重責罰之擧矣。今者只以國書追送,未有一言嚴示朝家之旨意,事涉疎漏,自廟堂以此辭意,作爲一通文字,別單啓下後,以此成送關文于昨日發送譯官處,使之傳給於使臣行中似當,令兵曹別定禁軍,罔夜下送,何如?傳曰,允。
傳于李台佐曰,推鞫姑罷。
全羅監司柳鳳輝疏曰,伏以臣罪案甚重,律名未勘,按法之論,泥首以俟,不自意南藩寵命,遽下此際,臣誠驚顧惝怳,實不知何以致此,亦莫知所以自措也。臣於銓職,雖循序而得之,猶不免爲冒濫之歸,況破格而爲之乎?臣疏中前事可據之上,加之以雖或有三字,必以無端放倒,爲其結語,此不過自劾之辭,綴文之例,而今乃截去首尾,闖入自謂等句語,其所粧成,可謂太費心力矣。至於議藥設廳之後,翌日出肅,仍參起居之班者,只出於臣子憂遑之心,一身進退之節,有不可顧,誠不料不知廉恥之罪,終至謬辱身名,而蔑棄分義之科,猶爲歇後事也。此眞所謂欲加之罪,何患無辭者耶。臣之妄意以爲,有懷必陳,自是人臣之職,所遭人言雖孔慘,而經幄之任,猶未卸解,適當天災非常之日,不戒三緘之義,略貢憂愛之忱,自不覺其卒被縱恣無嚴之斥,何莫非臣之罪也。臣之不自量度,妄觸時諱者,豈但此草草一疏也哉?玉署之新錄當次,而旣以濫吹之人,不愼樞機,銓佐之舊望無故,而又以易釁之蹤,益致猜嫉,此皆滄浪,更誰怨尤?臣性本疎懶,跡又卼臲,馳逐翕訿,上下論議,非但臣之不樂爲,亦臣之所嘗戒者,而若其槪見於疏啓之間者,皆有指的顯著之事,一無暗昧抑勒之言,此則聖明之所下燭,通朝之所共見,今忽以持論刻毒,斷臣爲案,臣誠迷惑,實莫曉其何以得此名於平生言議,不相交涉之人哉?然當反求自勉而已,固不欲重犯自辨之戒,而第其下一轉語,造意陰險,遣辭悖謬,有非常情之所可測度,而所謂常懷必復云者,直欲驅臣於罔測之罪,臣自見此以來,體栗骨寒,久而不能自定者也。人臣得此罪名,流放竄殛,亦無不可,固不敢有更廁朝班之望,矧玆外臺風憲,是何等責任,而遽加於新被重劾之身乎?此臣所以悉暴危悃,仰瀆宸嚴之下,而若其職務之緊重,才分之疎賤,亦有所不暇及者也。伏乞聖慈,天地父母,俯賜諒察,亟命改正臣新授藩任,仍勘臣罪名,以重閫寄,以謝人言云云。答曰,省疏具悉。卿勿過辭,速往欽哉。
獻納權世恒疏曰,伏以臣日昨聞母病甚重,議藥纔罷,蒼黃退歸,及至稱慶之日,天臨黼座,百僚呼嵩,而臣以侍從之末,偃伏鄕邑,未伸鰲抃之忱,臣罪至此,萬殞難贖。適於此際,又有薇垣移除之命,臣誠惶恐感激,固當竭蹶趨承之不暇,而今臣母病,日就沈痼,實有朝夕奄奄之憂,顧臣情理,其何忍一刻離違,供職於半百里之外哉?伏願聖明,諒臣私悃之迫,亟許遞改,俾臣專意救護母病,千萬幸甚。臣於乞免之章,不宜贅陳,而旣有所懷,不容泯默,狂妄之罪,臣亦何辭而自逃乎?嗚呼,朋黨之弊,可勝言哉?百餘年來,已成難醫之痼疾,一言議一作爲,無不自黨比中出,人皆知亡國之禍在此,喪身之機在此,而狂瀾所激,不能自拔,一國之內,便成仇敵,袵席之上,自操干戈,國家刑慶之大柄,每爲一邊人濟私之資斧,可勝痛哉?試以今番赦令事言之,坤候平復,實是無前之大慶,歲抄蕩滌,親臨慮囚,蓋出於普率同慶之盛意,則凡爲殿下之臣子者,寧復有彼此之殊,而已甚之論,遽發於臺閣之上,還收之請,獨及於異己之人,無論人之生死,罪之有無,一一徼還,殆無一遺,而如韓構之身爲元惡,罪不容誅者,混被甄敍,而執法之論,至今寥寥,至於金春澤之罪惡,十目所視,十手所指,臣不欲縷縷指陳,而以秋間備忘觀之,其勿限年定配者,蓋所隄防禍源,爲國家深長慮,聖意所在,灼然可知,而疏決時,入侍諸臣,乃反請宥之不暇,噫,異己也則雖情有可恕,而必欲抑勒蹈藉,專爲束濕之論,同志也則雖罪在罔赦,而必欲掩匿覆蓋,專爲諱疾之計,朝廷之擧措如此,論議如此,而欲令朝議寅協,世道和泰,不亦難乎?臣於此,尤有所慨然者,彼黨習已痼,好惡反常者,固不足言,以殿下一視同仁之大德,尋常所深惡者,黨論也。特下明敎,申飭群工,前後非一,而及今大霈之日,或與或奪,或赦或否,乃反一任其低仰,而莫之禁,何也?況臺閣處置,自有一時之是非,而玉署公勘,反勤嚴敎,立者落落者立,適足以增黨人之氣勢,而益無所忌憚,殿下平日深惡痛斥之意,果安在哉?臣竊惜之。至於吳始復事,臣實有所憫然者,今玆赦典,凡罪之應死者竝宥,蓋非謂其罪有可恕也,祗以非常之慶,行非常之赦,其罪之大小輕重,固不足論也。設令始復有應死之罪,猶當在竝宥之中,況當初栫棘海中,待之以不死者乎?十年窮囚,年迫八十,自其獨子死後,悲哀喪性,特一未冷屍耳。一朝溘然,斂屍無人,島澨棄骸,烏鳶爲食,若其情理之窮毒,誠有不忍聞者。頃伏聞伊日筵席,大臣力爲之陳請云,而頃年閔鎭厚,亦有所稟達。夫兩臣之於始復,氣類不同,情志不通,豈復有一毫顧藉之意,而其爲言如此,人情所同,公議可見,而因一梗言,竟靳恩霈,茫茫鯨海,望斷生渡,何殿下不忍人之政,獨及於彼諸死囚,而不及於無告無依喘喘焉垂死之一舊臣乎?臣當此朝議之方生,固知一言發口,罪罰隨之,而十年邇列,偏被鴻私,區區一念,只欲納吾君於蕩蕩平平,無偏無黨之域,而亦有以助成仁愛惻怛之政,玆不避僭猥,冒貢芹曝,伏惟聖明之恕其愚,而試垂察焉。臣於有旨未降之前,不宜有所控號,而旣有不參賀班之罪,分義惶恐,宜亟自列,且伏聞朝參已定,鞫獄方張,此時臺職,尤不可久曠,缺恩召,先自封章,益不勝悚慄踧踖之缺。答曰,省疏具悉。玉堂處置,是非不明,而反謂公勘,至於吳始復事,罪犯甚重,當初栫棘,亦出寬典,而乃以竟靳恩霈等語,費辭張皇,殊甚未便也。爾其勿辭,上來察職。
持平金東弼疏曰,伏以臣情跡,決不可因仍冒據於臺次,而辭單見阻,進退狼貝,鞫事方張,召牌荐降,臣怵分畏義,不得不暫出承命,以爲過鞫後,自處之計矣。昨伏見掌令洪禹寧避辭,則以臣日昨自列之疏,過自引嫌,詬斥備至,臣不勝訝惑也。夫趙大壽之元無一言可否於兪世基之文者,此實參考宰臣之所曾目見,而說道者,則可知其行私一款之自歸脫免,而以其疏中所謂文體可取等說,卒自陷於缺,而臣得聞伊時考官之因臺啓就拿也,有諸試官陳疏之事,而大壽又以渠亦有可取等語,陳章而救解之。然其文體相讚,本非實狀云,執此論之,則大壽之罪,果在於爲朋友伸冤狂,而自不覺其言之爲謬罔矣。臣意以爲,朝家用罰,似當參以情法,以此勘罪,渠亦甘心,而若其用奸科場,終非當律,臣旣詳聞宰臣之言,稔知其事實,故不得不略論於分咎之辭,而右僚反欲諉之以私室訟言,而猶此勒置之用情之科,則臣又何說也?且臣前疏引嫌,蓋緣被斥於憲臣之疏,自陳其難冒之情,而仍及停論之由而已,元無一毫礙逼於右僚者,則强自替當,橫加噴薄,已極可笑,而至以專爲申辨,略不畏忌等語,爲脅持臣身之計,實非臣意慮之所及也。卽因鞫坐,嚴召又降,分義是懼,不得不趨詣於禁扃之外,而臣於昨日,强疾參鞫,侵夜歸家,重觸風寒,達曉呻痛,昏不省事,火升膈寒之症,益復作苦,頭暈目眩,若將顚仆,實無詣臺自列之勢,終未免陳章徑退,臣罪至此,尤無所逃。伏乞聖明,亟命鐫削臣職,仍治臣罪,以靖私義,以快人心云云。答曰,省疏具悉。爾其勿辭,從速察職。
開城留守金萬埰疏曰,伏以天佑宗祊,惟我中宮殿下痘疹之候,已臻康復,玆實邦國莫大之慶,而臣局於官守,病且嬰身,旣不得趨參於起居之時,當此大庭鰲抃之日,跡又遠阻,分義情禮,虧缺多矣,爲罪爲恨,曷有其極?仍竊伏念,臣於本職,病難陳力之狀,累次陳曝,殆無餘蘊,以聖上有臨之明,宜無不照燭,而前疏還下之命,遽出意望之外,臣誠悶蹙惝怳,實莫省其所以然也。此無非臣誠淺辭短,不能有以孚格之致,反求自訟之外,更何言哉?顧臣垂死奄奄之狀,不惟一府人所目覩,抑亦同朝之所共聞而憐之者,則臣何敢一毫假飾,上以誣聖聽,而下以欺私心也哉?臣之所患諸症,今不必每每煩溷,而最是寒熱之候,發作無常,方其氣至,或四肢厥冷,肩背起粟,覆重取溫,而戰栗未定,或遍身如烘,心肺欲焦,裸袒引冷,而煩渴不解,雖所謂懷氷握火,猶未足以喩其苦焉。此固自初已有之症,而中間幸得少歇,冀或有一分生道矣,近因再感,乘時復劇,論其症勢,有倍於初,今至累日,有進無退。凡病之耗減眞元者非一,而未有如此症之甚焉,雖少壯亦不能抵當,況臣衰年久病之中,危證敗兆,疊見層出,而又兼此毒厲之候,每一經寒熱,神氣輒隨而低陷。譬如急瀨之水,日益趨下,若是而其復有挽回之望乎?所叨分司之重,比來益多事務,決不宜作臣養病之坊,一任其瘝曠,而至於幕屬殿最,儒生陞補,或關考課之政,或係選擧之法,旣重且大,必也趁限內磨勘以啓者,是不易之常例,而緣臣病頓,俱不得如期奉行,其爲事體之未妥,比他公務之廢閣,尤有重焉。臣之罪戾,到此益深,雖蒙聖慈寬恕,不以爲罪,而其在私義,安得晏然而已乎?且念臣以無似,偏荷抆拭之澤,前後忝叨,涯際已溢,終乃擢置卿宰之列,畀之重寄,而享以豐祿,使得與家累數十口,安坐美食,今已一朞餘矣。在臣私分,誠可謂極榮至幸,而旣無絲毫之仰報,莅任以來,疾病居半,官事之抛棄已多矣,天威之干瀆亦累矣。此其罪,實在難逭,加以醫藥救療之際,其所藉力貽費於官用者,固已不貲,而今若一朝溘然,則其弊尤不可勝言。是臣生旣孤恩於殿下,而死亦爲負罪之鬼,雖欲瞑目於泉下,其可得乎?倘賴體下之仁,惻然垂憐,趁一息未泯之前,特許遞免,則垂絶之喘,固無望於調理少延,而雖今日解職,明日就木,亦所甘心矣。伏惟聖德,如天地覆燾,含生之物,無一失所,則臣情地之窮阨,亦可謂不得其所,而獨未蒙矜憐之恩,終若飮恨而死,則此不但爲累於聖德,亦豈不有憾於天地之大乎?臣於前疏之後,固宜連陳情悃,以准請爲期,而伏聞藥廳方設,上下焦憂,此時瀆撓,義不敢出,泯默以度,歲已換矣。今始瀝盡肝血,冒萬死仰籲,伏乞聖慈,俯諒至懇,亟賜鐫遞,使殘喘安意就盡,重務毋至久滯,實天地生成之澤,而亦於國體爲得矣。臣於病伏中,神思昏迷,語不知裁,臣尤死罪,臣尤死罪云云。答曰,省疏具悉。卿之固辭至此,本職今姑許遞焉。
持平鄭楷疏曰,伏以如臣無似,忝居言責,徒積尸素之譏,蔑效毫絲之輔,尋常愧懼,若隕淵谷。迺者發一收還之請,反遭僚臺之斥,引避退伏,恭俟物議,畢竟處置,已歸落科,不自意特命出仕,職名仍舊,再違嚴召,罰至問備,不知無狀賤臣,何以得此於君父之前哉,臣誠感激惝怳,罔知所以自措也。以臣臲卼之情跡,決不可徒恃寵榮,揚揚冒出,而抑臣私情,實有所萬分煎迫者,臣之老母,宿患沈綿之餘,又自日昨,重忝寒疾,飮啖專却,寢睡都廢,眞元日削,氣息奄奄,若不保朝夕者然,顧此情理,實無晷刻離違之勢。方欲治疏籲懇之際,又以鞫坐,庚牌下降,怵分畏義,不敢輒犯違慢,謹此來詣闕外,而卽今母病,一味危篤,人子至情,誠甚悶迫。玆敢不避煩猥,冒死仰溷於天地父母之前,伏乞聖慈,俯諒微懇,亟許遞臣職名,俾便救護母病,仍治臣前後違逋之罪,以肅朝綱云云。答曰,省疏具悉。爾其勿辭,救護母病。
右議政趙相愚箚曰,伏以臣病勢,如不至萬萬難强之境,豈敢尋單力辭,甘自陷於偃蹇圖便之科哉?顧臣精神筋力,殆無餘地,固不可一日冒據重地,上而僨誤國事,以取畫墁之罪,下而貪戀榮祿,以招漏盡之譏,而又於去春,重經奇疾之後,虛敗旣極,外邪易襲,胃症無時復發,風痺逢寒輒劇,雜施灸藥,或不無少間之時,而大抵危劇之時,居三之二,況自前月越添,長在殊域,若其奇症怪祟,疊見層出之狀,一一殫陳,亦涉猥越,固不敢煩聒聖聰,而第其難冒之勢,又不止畫墁之罪,漏盡之譏而已。此所以不避嚴威,控疏呈單,不自知止者也。竊想日月之明,無幽不燭,天地之仁,無物不遂,必當哀憐危懇,快賜鐫免,而兪旨不降,責勉愈勤,至遣近侍,特宣聖旨,惶隕感泣之餘,固宜不計死生,竭蹶承命之不暇,而病狀如右,情窮勢蹙,不得不更暴血懇,兼請斧越之誅,懇乞先削臣職,仍治臣罪,以警具僚,以延殘喘,無任感幸之至云云。答曰,省箚具悉卿懇。昨於傳宣之批,諭予如渴之意,而卿胡不諒,連章丐閑至此耶?益用缺然,無以爲喩。卿其深念國事,勿復以疾病爲辭,臥閤論道,勉副至望。仍傳曰,遣史官傳諭。
洪陽營將尹濟萬疏曰,伏以臣以世祿之裔,拔身弓馬,累叨內外之職,愧乏報效之微能,乃今聖上軫苞桑之戒,廟堂講陰雨之策,猶慮計畫之未周,修治之有歉,求言之敎旁布,狂夫之言欲擇,臣何敢以眇末武夫,自遏願忠之素性哉?臣請略陳之,惟殿下勿以人而廢言焉。臣於內外之戎務,關防之形便,竊有所私自揣摩者,臣請先言內守之道,後及外禦之方,以備芻蕘之採納也。都城自是根本之地,且多公私之積,而前後兵亂,輒至去邠者,只緣都城周回廣闊,東西低平,受敵兩面,難保萬全,則臨亂避鋒,不可不預爲之所也。玆有北漢之修築,實出廟堂之深慮,而論其險阻,固是天設,國家有此,外敵何憂,而第天險之周圍,尙有不築之處,若但以卽今所築之城言之,則地勢峭隘,形局隈隩,軍馬旣難以接着,人民亦不足容留,而水源不厚,易致將軍之拜井,固非曠日駐蹕守禦之地也。若通西門外,而數百餘步築城,則可得周回十餘里之鐵瓮,而北漢爲內固之城,駐驆爲萬全之計矣。何以言之?北漢城之西門,卽中興外洞也。其東則三角山聳立八九里,不必一石之加築,其西則姑美山壁立,八九里又不必一石之加築,北有達伊峙岡脊如城,而峙小欲低之處,但築百餘步,而作北門,南有洞口之通,而亦有犬牙相制,不過因峽三百步之築,而作南門,則不煩大段人力,而所築者,合兩處爲四百餘步所得者,合周回爲十餘里之鐵城,其地長爲八九里,廣爲三四里,上通淸潭洞,地勢平廣,可容億萬之軍民,川出兩谷,水源且長,泉又多湧,取汲自足,山圍平野,點風不入,雖冬月露陣,軍不呼寒。但張旗幟於姑美山上,間立若干隊卒,時時號令而已,賊雖欲攀登,而千仞削立之石,何能附其足也?自西門直抵幸州津,十餘里之間,路平如掌,無一丈尺之丘壟,以車運穀,少不礙遲。各道漕運及國中各樣米穀,量留一年經用於京倉,而其餘則盡輸於中興城,糶糴於都民,而畿內附近之邑,亦使之各置倉庫於城內,糶糴於其民,軍民皆知守食之宜,則衆心自固,城益堅完矣。若語其險隘之形,相等於北漢,而開廣便利之勢,非北漢之所可擬者,此誠都城至近之地,通一局第一奇局也。無是之築,則北漢爲不可守之地,有是之築,然後北漢可守,則雖廣費人力,必當築斯,而況工省而可築者乎?今若築城於此,則所缺北漢,自在其中,表裏作固,項背相護,大駕駐驆於內城,萬衆備敵於外城,據三面而爲阻,獨以一面而制之,則得秦關百二之勢,有王國萬全之圖,雖怯將庸卒,可不滿萬而守之矣。達伊峙外北距十餘里,有洪福城址,四面峯嶂,羅立巑岏,有城郭之周匝,外山重重,峽路崎嶇,不待築城,其險可恃,而若必欲築城,取石稍遠,人力可慮,至於土築,則因勢增高,不勞而成,移設楊州牧於此,預修攻戰之備,而爲後營,壯義門外綠礬峙東有北城基址,地絶而險,谷邃而隘,正合兵家設險而制勝也。長湍府臨亂,來屯於此,而爲右營,廣州府爲左營,因守其城,冠岳山北紫霞洞,四面太山周匝,有同城郭抱圍者然,以水原府爲前營,率軍來屯於此,四營之軍,據險連營於十數里之內,首尾攔截,左右控扼,隨賊進退,觀勢出沒,或相救助,或出抄擊,則赴援之軍勢大張,城中之兵氣自倍矣。或者曰,南漢之城,城完而粟多,當亂依歸,不可舍此而他圖,臣竊以爲不然也。南漢處地,特一絶頂,而無他峯巒之盤拱,敵兵近逼,四面圍住,則內外不得相通,此所謂無援孤城,且其城內水源易涸,丙子受圍,未滿月餘,而城內已有呼癸之歎,又有城外窺峯,最妨敵人之窺覘,決非對壘持久之地也。或者曰,江都之險,旣因天塹,又築內城,則眞所謂表裏之固,而其固足恃也,臣亦以爲不然也。以丙子之事觀之,陸來北寇之亂,大駕未及歸御,終又失守,未能得力,況如海寇,借風帆抗於一息,其何以措手足乎?以此言之,保障之所,不可專恃此兩處也,明矣。今計築城北漢外局,使摠戎廳統察,且廣州府,旣不爲臨亂歸御之所,則因置守禦廳,亦涉不緊,竝爲移設於此,而兩廳合力,分主東西,則備禦之具,尤爲着實,而且距京闕,只隔一嶺,都城如有難支之勢,大駕以步輦,直由彰義門移蹕,則可無蒼黃窘迫之患,而軍兵之從駕者,雖傾城而往集,不憂地狹而難容矣。臣累叨北邑,頗詳於山川形勢,亦陳所懷焉。咸鏡北道固多險阻,而六鎭則與彼地爲限,只是一帶水而已。雖有茂山嶺富寧府由項狹路之險,若失此險,則更無據險之處,北兵營在鏡城,城堞雖固,而前臨平野,莫遏長驅之勢,後有壓峯,難防窺覘之患。大川橫截於南門下,而流水小漲,輒入城中,勢若汾·洚之於韓·魏,沈灌之患,在所可慮,且多彼此通由之路,自前設營,未知擇地之審也。又作行營於鍾城,而氷合之時,北兵使移住焉,蓋爲氷合後北遏之計,而鍾城旣與彼界相接,一帶之水,若値氷合,則鐵騎之充斥,只在朝夕之間,而鍾城本無據險相持之勢,又無傍近呼吸之救,北兵使雖有李牧之才,實難及時而防遏,殆同拱手而就縛矣。兵法一曰得地形,明川·鏡城之間,有所謂鬼門關,左右太山千丈,黑石削立如城,而中坼相襟,作一關門,其內有一平地之盤突,周回八九里,而其下大川,環流圓抱,谷深千丈,不可攀仰,只有南北通由一路,此外更無他開路處,則其地勢之險絶阻阨,可推而知也。名之以鬼門關者,誠以此也,而所謂一夫當關之地也。若移設北兵營於此,則防禦之道,高枕而無慮,而脫有氷合虜來之變,六鎭相報,一夫可遏,虜不得愈關,則不戰而自退矣。且其鬼關東南三十里許,七寶太山,接天盤屈,又有在德鎭,亦足爲聲援,而鎖鑰之道益壯矣。且城津之今設防營者,蓋爲控制磨天嶺賊鋒,而第其城內民居,只有十餘家,缺至數十名,屬邑軍兵,散在遠地,而傍無他鎭,賊兵驟至,則以此孤軍,何能敵方張之賊勢乎?端川郡,在磨天·磨雲兩嶺之間,而南距磨雲二十里,北距磨天五十里,北有吾乙足崇義兩堡,西有雙靑黃土岐兩堡,此乃舊設防胡之地也。兩嶺之險,不啻鞏索之間,而只有一條路,自城津後項沿海,而通於端川,名曰胡打里,此是賊路捷徑也。設置鎭堡,以防此路,則設令吉州以北,或有不利,端川以南,自在安堵之中,此誠北路第一關防也。今若移置防禦使於端川,而明·吉兩邑之軍皆屬焉,利城以南九邑之軍,屬之南兵營,以爲前後控扼之地,則雖有百萬鐵騎,其如我何?城津則因以置堡,以爲報警,似爲得宜矣。咸關嶺則北有南兵營,南有監營,備禦之道,固無遺策,而第自六鎭,至咸關,其間有峻嶺十餘處,極其險阨,程道且過千餘里,而三·甲接界,有長津柵重嶺等堡,此自三水別害鎭,通彼地捷路也。不過二三日,可到咸興,而又無重嶺之遮隔,敵人取路,必無捨此便近,而取彼險遠也。然則長津堡缺道,最爲要緊,而只設無軍鎭將,太涉虛疎。若依南北兵使氷合後移營防守之例,氷合之時,則咸興中軍,移駐於長津柵,統領重嶺等鎭兵,且以本營軍二三哨,輪回堅守,使不得經出,則大有得於備禦之方矣。且長津柵若失守,則且有鐵嶺,而若過此嶺,則到京如入無人之境,鐵嶺防禦之道,尤宜講究。鐵嶺素是崎嶇峻嶺,而以其大路由此,故斫木破險,已成平道,諺所謂開門納賊也。嶺之西二十里許,有一通京之路,曰三方峙也。谷長道險,難容賊騎之長驅,常時往來之路,專由於此峙,而鐵嶺永爲斷塞,則此亦遮遏賊勢之一道也。且安邊府南三十里許,有南山驛,鐵嶺·三方峙兩路之咽喉也。峯巒周匝,自成城郭,南北作門處,更不煩人力,而得一金城。以安邊府使移設後,缺守三方峙之北路,其南則淮陽府也。以淮陽府缺爲營將,使守其南路,前後接應,內外固守,則敵兵必不敢逾嶺而南矣。且邊情報警,專在烽燧,而北路東枕大洋,西橫太山,山嵐海霧,日夕漲滿,雲暗不擧者,比比有之,而且其人心獰頑,不畏刑法,嚴冬積雪之時,闕番頗多,以致烽路不通,朝家雖另加申飭變通,而絶烽之患,猶且頻數,此尤大可慮者。李牧之守邊第一策曰,謹烽火,而謹此之方旣誤,則不得已有一策,臣曾見北路乘馹之行,不過道內別星,無他冠蓋之絡繹,故驛村富足,到處皆然。沿路各驛,別立能走馬四五匹,名之曰報警馬,而邊報遞傳,一如西路撥便之爲,則五六日之內,可到京城,烽火雖絶,警馬之報,陸續來到,則邊情緩急,可以詳知,廟堂訏謨,亦不窘迫,備邊之策,此亦緊務也。臣於昨年待罪大興山城中軍時,周覽本城之形便,山勢絶險,水泉洋溢,樹木茂盛,可爲永久保守之地,而且當西路之要衝,守此遏亂,不待良將而可爲矣。西門外十餘里,有靑石洞,長谷之阻阨,峽路之崎嶇,國人之所共知也。如有警報,出送千夫之將於靑石洞豆石隅,大張旗幟,時時號令,不費一箭,賊不敢近,雖百萬突騎,一望喪氣矣。西門內萬景臺,乃中營之地也。以子砲連次號令,則當有俯壓賊寇之勢,萬景臺下蘿月峯洞,峻塹阻阨,不啻井陘之口,亦築外城,設置倉庫,而危峯絶壑,相連於靑石洞,賊雖飛軍,莫敢或窺。北門外長谷四十里許,金川郡西二里有猪灘,水勢峻急,雖旱魃之時,非橋梁不能越涉,灘上灘下山麓,斗絶數十里之間,有同石壁,此乃靑石洞西北一險絶,而爲西邊要路之初頭。若以數千兵馬,防遏其處,則賊亦不敢進入,可使金川郡守爲防禦使,常時所屬軍馬,委任精鍊,拒塞猪灘之項,而自山城亦出一枝兵馬,合勢延擊,雖億萬强虜,何能越灘而侵犯?至如東南來之敵鋒,則長湍府使領軍據險於華藏山,以防其路,備禦之道,已盡無餘矣。初因天作,築斯城者,三十六年之久,而火機等具,全不備置,城操野操,一不鍊習,將不知卒,卒不知將,中軍將校以下,只帶名目,徒費月料,凡於軍務之事,全然抛棄。松營旣爲獨鎭,累千兵馬專屬,而亦在賊路要衝之地,則雖昇平無事之時,戎政固當克詰,而若是全廢,當初築城設營之意,果安在哉?以臣愚計以爲,軍器·軍餉·鍊兵等事,一依南漢之例施行,則庶免前功半塗之廢,而亦得制勝之長策矣。臣且伏念,守城之道,軍餉委積,最爲根本,而此城則當初聚穀旣少,將校軍兵月料用費之數不些,且値凶歉,連歲蕩減,漸至欠縮,卽今所在之穀,未滿數萬斛,以此之穀,不過衆軍旬月之糧,將何以對壘持久乎?金川郡東八九里,山城北三十里許,所謂屯枝洞,卽山城洞口朴淵水口也。其項無異壺口之隘,左右前後之山,接天盤回,其險阻有倍於山城,局內平廣,洞口之狹,不過百餘步之間,左右岩石削立,有若作門者然,築城百餘步於其口,作門於路由處,而金川·平山等邑倉庫,設置於其內,邑倉與附近倉各穀,沒數移置,常時糶糴,則民間運納之道,旣得便近,而臨亂之時,軍糧亦在堅固中,此爲大興城貯糧之一道也。東門外石角巉巖,衆山撑天,其險阻有倍於西南門之外,東抵華藏太山,而四面阻隘,自南門十五里許,有花潭洞,左右山角,旣挾太山,犬牙相連,有同天設壺項者然。松都大小倉庫,移營於花潭洞口內,則松都相距,不過十里之內,常時糶糴,少無窒礙之端,臨敵之時,一枝兵馬,據險于此洞接應,以爲出沒取用之計。東門外玄化倉,亦爲重修,長湍·坡州·積城等邑移轉城穀,沒數移置於其倉,常時糶糴,臨亂取用,則此亦本城貯糧之一道也。且金川小南面,皆是峽中,而乃山城至近之地也。多有閑廣可耕處,而旣與本郡,道里絶遠,人民且稀,擧皆陳荒,有同等棄之地,今當以此面,削給於山城,山城備給耕牛,種食可田者爲田,可畓者爲畓,四處流民湊集,而必樂爲之農。然則一年收稅之穀,殆近千石,軍糧之有補大矣。且此地旣在太山之中,內平而外險,兵火必不及,雖當亂之時,晏然農作,一如充國屯田之策,其於軍糧之有助,豈其少哉?臣聞漢臣晁錯之言曰,器械不利,以其卒與敵也。卒不可用,以其將與敵也,向臣所謂,實出於得地形之兵誌,而與敵之患,尤不可不慮也。嚮臣之待罪慶州營將也,詳聞之,嶺南一路,有六營,而總其軍額,殆至五萬。古者大國,三軍之士備矣。以此兵衆,苟其習鍊之有方,何守不固,何戰不克?鍊卒乖方,近來通患。臣於其時,巡閱所屬嶺南各邑,則所謂將校者,專不解坐作進退之節,發一號令,輒皆聽瑩頭烘,而亦不省爲何事,其他尙又何說?馬軍則所謂戰馬,羸弱而不能開走,固不足說,而借點者旣多,所着軍服及軍裝諸具,或破或無,都不成貌樣,使之放射,不知操弓,使之馳馬,據鞍卽墜,砲手則器械服色,依式備持者,什無一二,而藏藥發砲,全昧其法,試令敎之,則一人之敎,殆過數食頃,如此軍兵,雖有百萬之衆,將安用之?平時如此,其可望得力於臨亂乎?臣之在任時,馬步軍軍裝諸具,另加申飭,幾盡改備,將校等且令輪番於營下,敎以陣法,不無振作之效,而豈可以一時營將勸課,能盡鍊習之方哉?臣今又待罪於洪陽營將,本鎭所屬十邑之軍兵馬步雜色,竝僅爲四千餘卒,額數雖少,若加服習,則猶不下岳武穆鄆陽之兵數,而士卒不鍊之歎,器械不利之憂,與嶺南少無異同,推諸八道,俱爲一套,營將巡閱,不過一年兩次,則以此責其精熟,不亦難乎?臣不量位卑而任小,惟知居職而盡心,常切慨然於軍政,竊自揣摩於胸中,妄有千慮之得,區區臆料,則以爲,各道各營軍兵,一依上番京中之例,每五哨式,各其哨官領率,聚會于鎭營,與本營敎鍊官眼同,限五日習鍊,而春三朔內,遍過一次,夏秋則農務甚殷,不可動兵,而冬三朔亦如之,通一年十日敎鍊,重之以營將巡閱,一年二度,則雖不及於京軍服習,比之缺不倍加精鍊乎?若以營下聚會,有弊於軍兵,則亦有一道,春三朔內孟月,則出送本鎭敎鍊官,聚會軍卒于各其邑試場,令本邑將校,敎習哨鍊之法,仲月則全聚一司於把摠所在官,敎習司鍊之法,季月則聚其附近邑,合聚一部,而部鍊之。冬三朔亦依此規擧行,而營將亦於春秋,巡閱點試,賞罰能否,則庶可成就服習,而大抵外邑束伍之軍,名額雖多,良丁之有根着壯實者,皆入於各軍門保人·驛保及硫黃軍·監兵營水鐵匠各處募入之後,而束伍則俱是寒乞苟充者,逃散相繼,行伍不成。至於軍服軍裝,貧不能自備,每當巡操時,必借諸具於他軍門軍兵,以爲一時逢點,而其實則身無軍服,手無兵器,其何以用之禦敵乎?束伍之弊殘無用如此,而壯實良丁,只納身布,別無軍伍所係之處,脫有事變,則此類將任自避散,而獨驅疲殘之束伍,赴之戰場,揆以軍政,誠可寒心。臣之淺見,則騎步兵雖是納布,猶入於編伍,硫黃軍水鐵匠各處募入之類,亦依騎步兵例,擇其壯實,充定束伍,毋使壯實軍丁,任意渙散,則束伍雖或奔北,庶有他色軍接援之道,而無一敗瓦解之患矣。且其各邑軍器,照數點閱,則隨其名目,雖似成樣,率多不精,劍不能斬,弓不能彎,矢不敢射,砲不得發,丸不合口,藥不起火者,間多有之,此實武備之大慼也。今當另加申飭守令,使之十分精造,明示賞罰,以爲勸懲之道,此亦戎政之急務也。且各邑軍器,雖或精備,軍興若不運去,則適足爲藉寇之資,而軍器輸運,曾無擧論,若當邊亂,各邑以何樣軍馬,調發運送乎?此亦軍政之一大疎漏也。臣之淺見,則速令各邑,隨其軍器之多寡,募得閑雜人,或六七十名,或四五十名,名之曰輜重軍,而三人竝定,備立卜馬一匹,常時巡點,以從行伍,及其當亂,輸載軍器,以隨軍後,則足爲有用於臨陣,而不至資敵之歸矣。臣又伏念,兵不畏死,勇赴於敵,天下之精兵也。戰者死地,人情畏死,使無憂於矢石,不慮其死傷者,莫如以堅楯而蔽身。然以手持楯,則身可蔽,而手不得運,劍鎗射砲,無所用戰也。以人持蔽,則一人立,一人獨爲戰,十人之隊,五人不得戰也。今若不以手不以人,而自有蔽楯之一道,制造之規,甚異且纖,雖難以文字形容,若言其略,則以營造尺,長五尺圍一掬之木二介及長三尺圍一掬之木二箇,斲合四隅,成一方機,而四隅之下,各着小輪,小輪之圓,被以薄鐵,使之滑轉,其前橫欄一木,木背橫穿一穴,稱木之橫,長其穴,樹立長五尺,廣二尺之楯,楯之兩邊,又以鐵樞,各附長五尺,廣一尺之片楯,如門牕之開閉,而兩邊開之,則爲廣楯而廣蔽,兩邊閉之,則爲簡狹而易運,片楯各着乬沙排目各二,與他隊楯,相連鎖而爲一,固慮其矢石之碎入,則以薄鐵附之於楯,楯腰之上,橫鑽四穴,穴空二寸餘,可容放砲。又以鐵片着樞覆穴,臨戰則開片鐵而發砲,止戰則閉之,又慮矢石之越落,則以生皮爲蓋,四隅援結,張覆於其上,使矢石不得落下,而射砲手亦在皮蓋之下,次次放射,又於楯前橫木,直繫長鎗三介,而鎗鋒蝟利,如觸賊兵,而一隊十人,備一楯車,軍行則俱載十人之軍裝,轉行遇礙,則十人竝與運越,不必別用輜重,而兼作輜重矣。如是則臨戰而士不畏矢石,勇赴於敵,對撞而鐵楯堅環,鐵鎗前觸,賊人之鐵馬,不得近前,作壁休止,則爲一鐵城,爲一皮蓋,非但矢石之無憂,風雨可防,霜雪可遮,寒暑可避,雖達夜無警柝,敵難猝凌,雖經年野陣,軍不暴露,此實使士卒不畏死,而制勝之一奇策也。臣又伏見朝家新有事目,以各軍門保人及驛保人爲別抄軍,屬之本邑,曾者守令無一軍卒,以此別抄爲手下親兵,事甚便當,而第不過二三哨可也,過此數則似是無用矣。何以言之?守令元來守其土而已,雖當變亂之時,旣無從軍禦敵之規,且無起兵覲王之擧,其兵雖多,只爲守本土避亂之軍也。臣於今者,巡閱所屬各邑時,槪聞別抄之數,小者四五百,多者千有餘,則已過束伍之數,且此缺是良丁,有根着壯實之民,而非如束伍之疲殘無依缺緩急,以數少疲殘之束伍,或遏賊犯之境,或覲王城之下,而數多壯實之別抄,安坐其地,只爲守土之威儀,輕重多小,甚失其宜,非所以詰兵之意也。今計莫若節定其數,以別抄中老弱三四哨,屬之於其本邑,其餘壯實軍,皆屬於將兵之官,旗色器械,亦且備給,以爲緩急之用,則軍容可壯矣。臣聞孫子曰,善用兵者,因糧於敵,我得因糧於彼則可,彼反因糧於我則危矣。是故,兵誌有淸野之法,古之良將,必先於此也。竊觀我國各道各邑,間有築城者,而其餘則無一城障,只爲倉舍而藏穀,脫有寇敵之來,旣無防守之備,賊必先取,此實齎糧。今計莫若使各道各邑,皆築邑城,而邑基如不合城池,則擇其境內險阻之處,而作爲三里之城,一邑倉庫,皆設於城內,而捧糴於斯,散糶於斯,藏穀於斯,當亂之時,本邑守令,與別抄軍及居民,相與堅守,處處皆然,則是爲淸野之法,而寇不得糧,乃至飢乏,不戰而自破矣。築城雖有民弊,近以騷屑,民皆願築城而守食,以保其土,故臣之缺情也。且山僧之徒,皆以良民,謀避軍役,相聚壯丁,深缺害農食,爲國逃民,而八道寺刹甚多,僧徒以累萬計缺曰,浮雲之蹤,其中亦有廣置土庄,且多親族。可使本官,擇其年少壯健者,抄出團束,而軍裝諸具,雖不依式備具,環刀·三隅杖等器械,使之備持,常時營將巡歷之時,與束伍一體逢點,敎習坐作之節,一如南漢僧例,而事變之時,從軍合勢,則大有助於兵威矣。且慶尙左營移營事,廟議以永川爲好,帥臣以慶州爲勝,以臣膚淺之見,雖不敢妄議於其間,永川則城內水少,慶州則城堞不固,而且兩邑俱臨平野,四面受敵,非用武之地也。慶州北面,有守城洞,邊於大路,開局平曠,而局外四面十餘里之間,太山重疊,石壁削立,有若城郭圍抱者然,內有民戶,可至百餘家,而且多良田美畓,水深周洽,林木茂盛,所屬諸鎭之碁布四面者,道里遠近,亦甚均適,必欲移營,捨此而更何求也?臣又於用錢之弊,喇喇者多矣。夫錢之爲物,寒不可衣,缺公私雜缺便,而行之已久,爲弊愈甚。窮春缺散利貧人,及秋收徵,計錢倍利,而以價計之,則不啻三四倍也。以此貧者益貧,富者益富,殘民之不保,可恤也。加以私逕近開,袖中藏賂,公私隨處,是非易亂,而至於軍卒之犯科,軍吏之生事,受授則簡,用情則深,將雖明察,冒死相蔽,況難明察,其習易肆,軍政不嚴,亦多由此。今計莫如一切罷之,而若慮公私多藏,變通爲難,則此有易策,銅鐵之貿,頓停於東萊,各司之貯,軍門竝鑄,爲軍器粧飾之用,軍布及各司之代納以錢者,皆以布復之,使民不得用於市,則閭家亦各鑄爲器,自不空棄,而數年之間,公私之錢,自無矣。臣又於南草之弊,噍噍者夥矣。夫南草者,吸之而無飽,嗜之而無肥,人爭惑好,實是妖草。第一曰,聚軍鍊習之時,軍兵一邊持火砲·火藥等物,傍佩南草之具,橫竹燃草,相傳其火,火近炮藥,間有失火,若或延燒,一軍可怕,此古將軍法申禁最嚴者也。以至貧民凶歲,妻孥夕飢,渠亦朝飢,萬般貸乞,艱得升穀分錢,而猶且分其半而貿其草,況有䃫石之資者,尤爲濫觴,其於救飢,爲一蠹賊,而燒糜財穀,雖細卽多,至於損人之聰明,妨人之事役,隨處爲害,不一其端。今計莫如一切禁之,賣之於市,種之於田,食之於家者,或施以刑杖,斷以徵贖,告其賣市種田食家者,行之以告奸賊之賞,如此則下知所禁,而人相爲戒,以種草之田,爲種穀之地,則收穀必多,以貿草之穀,爲救飢之食,則此亦濟飢制節之一道也。噫,國未嘗恒於安,而久安必亂,國家自壬·丙以後,南繳之波濤永息,北塞之刁斗不警,今將百餘年所,人心狃安,旣切崇極之慮,而況今災異之疊見層出者,多係兵象,擧國驚慮,若不保朝夕,廈氈之上,廊廟之間,周諮講究者,莫非桑土之戒。經營鑿築,靡不用極,則如臣微末,不足與議於國之大事,而立朝多年,受國厚恩,區區願忠之誠,未嘗以疎賤而有間,耿耿胸中,不忍袖手而旁觀,或冀爝火之補太陽,塵露之裨崇岳,敢冒僭猥之誅,略暴膚淺之見,愚者之慮,亦有一得,狂夫之言,聖人猶擇焉。倘殿下不以人微言淺,而或見槪於芻蕘之詢,議于廟堂,疏陳各條,從長變通,其中中興外缺北築城作門處,亦令諸臣,詳察形便,速賜完決,無若作室之道謀,則其於固國之道,大有益矣。臣無任激切屛營之至云云。答曰,省疏具悉。可以議處事,令廟堂稟處。以上燼餘
上在慶德宮。停常參·經筵。
藥房都提調李頤命,副提調權尙游啓曰,伏未審夜來,聖體,若何?近日朝氣尙寒,聖候調攝屬耳,明日朝參時,趁早動駕,似或有妨,姑爲權停,恐合愼重之道矣。中宮殿頭部不淸利,膈間微煩等餘症,其已快減,而夜間寢睡,一向安寧乎?臣等憂慮未弛,敢來問安,竝此仰稟。答曰,知道。無事,朝參不必權停,內殿頭部不淸利等症,猶未快減,寢睡安穩矣。
藥房再啓曰,卽伏聞中宮殿入診醫女所傳之言,脈度浮數,湯劑停進之後,餘熱猶未盡祛云。臣等與金有鉉·柳瑺等諸御醫相議,則皆以爲,前進加減涼膈散,合四物湯,加柴胡·麥門冬各一錢,黃柏酒炒褐色五分,加進五貼,以爲降火淸膈之地,宜當云,此藥製入之意,敢啓。答曰,知道。
李台佐啓曰,小臣鞫廳坐起進去下直,請出推案。傳曰,知道。
又以都摠府言啓曰,今日入直軍士,中日習射,請出標信。傳曰,知道。
左議政金昌集八度呈辭。傳曰,安心調理。
右議政趙相愚五度呈辭。傳曰,安心調理。
徐命均病,代以李廷弼爲假注書。
韓配周,以弘文館言啓曰,修撰李明浚旣已違牌坐罷,他無推移之員,新除授副校理吳命恒,卽爲牌招,以爲姑降入直之地,何如?傳曰,允。
又以侍講院言啓曰,本院上番文學金相元,宿病添感猝劇,今日召對,不得入侍,致令講官,終未備員,事體極爲未安。弼善尹就履除拜,已至多日,竝與今日政,新除授輔德金始煥,一體牌招察任,何如?傳曰,允。
又以承文院官員,以都提調意啓曰,漂漢人發還咨文,昨已出草,此係時急公事,事當卽爲回示諸堂上,而曹司郞廳,稱病不進,累次催督,終不回公,新進怠慢之習,不可無警責之道,當該郞廳罷職,何如?傳曰,允。
李世最,以備邊司言啓曰,黃海兵使金俶,頃因憲臣疏,有令廟堂稟處之命矣。金俶雖已到任,而儒臣臺官,俱有論斥,事體所在,有不可强令察任。黃海兵使金俶,今姑遞改,何如?傳曰,允。
中宮殿,藥房問安。答曰,知道。
有政。吏批,判書趙泰耉未肅拜,參判未差,參議李大成進,右承旨韓配周進。兵批,行判書崔錫恒推鞫坐起進,參判尹趾仁進,參議任胤元病,參知李震壽服制,同副承旨李世最進。
吏批啓曰,判書趙泰耉未肅拜,參判未差,小臣獨政未安,何以爲之?敢稟。傳曰,只出緊任。
以趙錫周爲掌令,金始煥爲輔德,李世瑾爲修撰,李健命爲刑曹參判,宋徵殷爲承旨,右副承旨宋徵殷。
兵批,以李健命·李觀命·金萬埰·南宅夏·南五熏·金尙鉉□□,竝付副護軍。
下直,禮安縣監金聖游,龍宮縣監安相眞。
黃一夏啓曰,明日朝參擧動之時,承旨不可不備員,今日政,承旨有闕之代,以在京無故人差出,仍卽牌招察任,何如?傳曰,允。
韓配周啓曰,全羅監司卒逝之代,不可不催促發送,而新監司柳鳳輝陳疏承批之後,尙不出肅,本道事勢,委屬可慮,卽爲牌招察任,何如?傳曰,允。
宋徵殷,以備邊司言啓曰,伏見東萊府使李正臣狀啓,則飛船一隻出來,館守倭言內,今見島中私書,國書如有改撰入送之擧,則不可順付於往來船便,別定齎奉人,乘貴國船,入送傳致事言說。國書改撰與否及別定齎奉人,以我國船入送與否,令廟堂急速稟處云。國書旣已改撰,別定譯官齎送,今無可論,而渡海船隻,則以水營及釜山各鎭中,擇其完固可以駕海者,使之騎去,格軍則亦令各營及各鎭,抄其善手,服色則自各其營鎭,各別精備,糧資則自東萊府,從優磨鍊以給,而旣是國書齎去之行,則全無帶率,似涉埋沒。事出急遽,雖不得如常時渡海譯官之備儀,而國書奉持一人,通事一人,使令一雙,自本府缺送之意,分付,何如?傳曰,允。
宋徵殷,以兵曹言啓曰,今正月初四日,生員權博稱名人,自興化門入來,差備門外擊錚,極爲駭愕,令攸司囚禁治罪。同門守門將李碩海,常時不能禁斷雜人,以致闌入,亦難免其責,推考,何如?傳曰,允。
鞫廳啓曰,罪人鄭濂,一向忍杖不服,情狀凶獰,請加刑推得情。傳曰,各別嚴刑得情。
又啓曰,觀此罪人鄭濂·金英成所供,則掛書中,印迹最緊之語,大段相左,其他辭說,亦多錯違,不可不嚴加窮覈。請鄭濂·金英成爲先面質。傳曰,依啓。
又啓曰,罪人鄭濂旣已承服,依法例結案取招後,照律處斷,何如?傳曰,依啓。
宋徵殷,以問事郞廳,以大臣意啓曰,罪人鄭濂旣已誣告,取服結案,被告人金英成,似當分揀,而第英成所言於鄭濂者,元非盡爲虛妄,皆有苗脈。雖以其供辭觀之,彼國之人,必與我國人符同,掛書夤緣,內官若欲上達,則不無其路,劉章季雖死,其子孫尙存,若有所親人,往問利滿坪屯聚賊徒之事,可以知之云云。此等言語,無非妖惡,不可全然放釋,移送刑曹,依法處置,何如?傳曰,依啓。
行副司直兪集一疏曰,伏以臣犬馬之齒,洽滿指使之年,雖善將攝,難免爲癃廢之人,況於昨年,當暑遠役,眞元大脫,秋冬以來,連經奇疾,屛蟄郊村,與死爲隣。不料玆者,遽有此摠府新除,如臣廢棄之蹤,復叨收錄之命,感激圖報,惟在於筋力奔走而已,頃患寒疾,發汗太驟,仍成類中之症,作一未冷之屍,元朝賀班,明日朝參,俱未得進詣於陪衛之末,分義掃地,罪戾山積。且於臺臣金東弼之疏,有不敢晏然者,略暴委折,在昔己卯科榜出後,其時考官趙大壽疏中,以兪世基試券,言其可取爲辭,而臣亦以試官,與之同坐,而他試官大詰世基,對策取舍之際,大壽則無一言可否於其間,臣實目覩其疏乃如此,終被大何,而無辭自白,心常爲訝,前後以此,與人酬酢者有之。今臺臣雖以此爲證,旣有文案,則如臣之屋下私談,何足爲有無哉?顧臣不愼於語默之節,名登於章疏之中,咋舌無及,愧悚無容。玆敢冒死哀籲於仁覆之天,伏乞聖明,察臣難强之疾,諒臣難安之勢,亟命鐫遞臣職,以治臣罪,以安愚分,不勝幸甚,臣無任屛營祈懇之至。答曰,省疏具悉。卿其勿辭,從速察任。
副校理吳命恒疏曰,伏以臣頃値大庭獻賀之日,不敢以私義退伏,叨陪鶴駕之後,獲參華祝之列,情禮粗伸,廉愧盡虧,自顧慙恧,靡所容措。連尋長單,幸蒙恩遞,曾未一日,新命復降,職名如舊,召牌繼臨,含恩畏義,不得不趨詣闕外,而第伏見掌令洪禹寧再避,齮齕不已,益肆凌蹴,臣實未知其意之所在也。雖使臺臣所言,眞不爽謬,果以枳塞外補之意,通于政席,此不過私相往復,則臺閣之發人私書,以爲訐告之資,固非淸朝之美風,而臣之初疏,旣以儕友間酬酢,畢陳無隱,其時銓長之疏,又以元無苗脈爲辭,則彼此情志,雖曰睽乖,操切之言,迄可休矣。及其初避,必欲實其前言,至謂禁省稠坐中,以吾旣枳塞,又將外補之說,揚言云者,專出抑勒,强爲攙訂之計,春坊·玉署·喉司諸臣,擧皆駭訝相問,莫知其所從出,則其言之虛爽,自可打破,而今又囫圇爲說,更加軋逼,至再至三,終不相釋,必須以無爲有,勒驅掩諱之科,然後方可快於臺臣之心耶?臣誠駑劣,本不欲與人相較,而猝然爲人所困,屢煩控籲,疲勞實甚,瀆擾之誅,尤無所逃。苟使臣平素言行,果能見信於同朝,則人之爲言,胡至於此?臣實自反,未敢尤人,而其在自靖之道,惟當斂謝名途,避遠駭機而已,其何可因仍蹲據於推擠之地,以自取其僇辱乎?見今玉候康復,朝參在明,累年停廢之餘,盛儀載擧,臣職叨邇班,豈無趨參之願,而踪地危蹙,未免陳章徑退,臣罪至此,萬殞猶輕。伏乞聖慈,天地父母,亟許鐫遞臣本兼諸職,仍命有司,勘臣負犯,以安微分,以謝人言,千萬幸甚。答曰,省疏具悉。爾勿過辭,從速察職。
戶曹判書金宇杭疏曰,伏以臣伏見掌令洪禹寧,論摠戎使金重器之疏避及重器自辨之疏,其所謂重臣,卽指臣而言也。臣於意外,屢被人提說,有若以臣爲證者然,臣誠不勝困苦,不得不略陳委折焉。蓋於前夏,重器以城役事,欲與臣一番請對,來言於臣矣。及至七月間,重器以將欲請對之意,送言於臣,臣以爲築城形止,略已陳達於入侍之時,今無大段定奪之事,請對重難之意,答送矣。厥後重器,獨爲請對之後,逢着於候班,坐次相近,臣顧謂重器曰,日昨請對所稟定者,何事?重器云,某事某事,而將臺作屋,亦其一也。臣以爲,將臺本不作屋,雖以南漢見之,將臺皆無屋宇,獨於此城將臺,何可作屋乎?重器以爲,關西山城將臺,亦有屋云云,伊時說話,如斯而已,臺避中,以爭詰爲言,所謂爭詰者,彼此相較之謂也,本非可爭之事,寧有相詰之端乎?若曰,爭詰於班坐,則臣亦瞿然,此必傳之者誤,而臺言如此矣。且重器之欲爲請對,雖已聞之,及其請對之時,臣則以爲重難,而有所送言,將臺作屋,又非臣之所與聞,而適會言發於班行,參聽者多,臺臣所論,不謀同事,宰執親聞者,無亦以此歟?臣例忝主管之列,句較文書而已,固無一事猷爲,而同事之人,亦不過往來看役,有何自專之事,而終不免專擅之斥,臣實未曉其故也。卽又伏見修撰權世恒之疏,以疏決時,請宥金春澤,大加非斥,臣竊訝惑也。伊日筵中,以春澤事,下詢之時,以春澤罪名不明,編配已久,參酌處分之意,有所仰達矣。今者儒臣之言如此,此又臣難安之一端也。以此以彼,俱難晏然,伏乞聖慈,俯賜諒察,亟遞臣本兼諸任,以謝人言,以安私分,千萬幸甚。答曰,省疏具悉。卿之引嫌,俱非大段,安心勿辭,從速行公。以上燼餘
上在慶德宮。停常參·經筵。
藥房都提調李頤命,副提調權尙游啓曰,伏未審夜來,聖體,若何?中宮殿昨入湯劑,其已悉服,而頭部不淸利,膈間微煩等餘症,得有快減之效,夜間寢睡,一向安寧乎?臣等憂慮未弛,敢來問安。答曰,知道。無事,內殿頭部不淸利等症,猶未快減,寢睡安穩矣。
中宮殿,藥房問安。答曰,知道。
左議政金昌集九度呈辭,右議政趙相愚六度呈辭。傳曰,安心調理。
宋徵殷啓曰,備邊司郞廳,以大臣意來言,今日賓廳坐起日次,而朝參擧動相値,不得來會云矣,敢啓。傳曰,知道。
又以兵曹言啓曰,今此謝恩使一行赴京時,所把驛馬,必須前期分定,可無未及之患。應把驛馬三十六匹內,忠淸道六匹,全羅道八匹,慶尙道十三匹,今正月二十九日京中逢點,江原道五匹,咸鏡道四匹,二月初六日直送安州逢點之意,各道監司處,發馬知委,何如?傳曰,允。
李台佐,以義禁府言啓曰,誣告罪人鄭濂,旣已承服正刑。籍沒家産一款,令各該司捧承傳擧行,何如?傳曰,允。
李世最,以弘文館言啓曰,本館下番之闕直,今至多日,事甚未安。新除授修撰李世瑾卽爲牌招察任,何如?傳曰,允。
以修撰李世瑾牌不進罷職傳旨,傳于李世最曰,推考傳旨捧入。
李世最,以弘文館言啓曰,修撰李世瑾,旣有只推之命,更爲牌招入直,何如?傳曰,允。
以咸鏡監司狀啓,端川郡居私婢月梅等四人燒死事,傳于李世最曰,燒死人等,令本道恤典擧行。
李世最,以司饔院官員,以監饍提調意啓曰,統制使靑魚三等進上,來到於本院,故開封監進,則靑魚體小品劣,不及市上所賣,此蓋以進上數多,不爲精擇,苟充封進之致也。初等進上時,體小品劣已如此,而以方設議藥廳,各司不緊文書,不得入啓之故,不敢請推矣。今此進上,又如前未盡,其在事體,終不可置之。且三等進上之歲後來到,亦屬未安,統制使金重元從重推考,何如?傳曰,允。
沈珙病,代以尹大英爲事變假注書。
李世最,以吏曹言啓曰,今此春享大祭,敬寧殿終獻官,行副司直趙泰東付標書啓矣。身病猝重,勢難進參,不得已密豐君坦,改付標以入之意,敢啓。傳曰,知道。
又啓曰,弘文館草記,修撰李世瑾牌招事,允下矣。闕門垂閉,明日待開門,牌招之意,敢啓,傳曰,知道。
辰時,上御崇政門。百官朝參後,戶曹判書金宇杭,出班趨進啓曰,有時急稟定事,敢達矣。以京畿監司狀聞,道內初不付種處給災事,廟堂覆啓,令戶曹發遣郞廳,抽栍摘奸後,更爲稟處,蓋以諸邑所報災結,多少懸殊,故欲爲摘奸覈實,而第戶曹郞官之災實摘奸,有異常規,且已歲翻過時,檢田亦甚難便。當初覆啓時,臣意以爲,盡許給災,則不無虛實相蒙之弊,故以重減半斗之意,議于大臣,則大臣亦以爲然,而諸議或以爲,其綜核之道,不可不覈實云,故畢竟以更令摘奸覆奏矣。卽今事勢如此,發遣郞廳摘奸之擧,今姑停寢,所報災結,每結各減春收米三斗,則在朝家,不至全然失信,而於民亦可爲實惠,未知何如。上曰,發遣郞廳檢田,誠爲過時,所達是矣。春收米三斗,特許減給,可也。
禮曹判書尹德駿所啓,書院事體,本甚重大,有功斯文,然後可以入於俎豆之享,近世卿宰,稍有文識,而子弟門生,有顯者則輒創建享祀,物情固多不快。至於疊設之禁,卽祖宗朝令甲,累度申嚴,雖大賢亦不許疊設,而前後禮官,或拘於私情,不能一切防塞,而自上亦不堅守,特令許之。已設之處,則以今日紀綱,雖難猝罷,請額一字缺疏之下本曹者,若係疊設,則雖大賢,一切勿許,以守先王朝禁令,何如?都承旨權尙游曰,書院之設,本爲士子藏修之所,而又以古今名賢,或鄕先生,揭虔享祀,以寓尊慕之誠,朝家又從而賜額而表章之,自是美事。今以不能禁抑,謂係於紀綱,此事豈係於紀綱乎?但近來弊在文勝,反蔑實效,祠宇徒建,而講學之風無聞,此尹德駿之言所由發也。若果有藉力於子弟門生,而濫冒建祠者,則禁之固宜,至於大賢妥靈之所,何可一切禁斷乎?聖人則天下共祀之,大賢書院之疊設,臣未知其可禁也。且伏聞大賢書院,則雖疊設勿禁事,曾前有所定奪云,而臣未能詳記矣。德駿曰,文純公李滉,豈不爲大賢,而丹陽書院,儒林請額,而以疊設不許矣。尙游曰,僧尼寺刹,則固當痛禁,而此之不曾禁,獨於書院有禁令,可乎?書院之設,始於白鹿洞,而朱子特爲表章,此出於建學設敎之至意矣。今宜分付方伯守宰,別爲勸課儒生,使之群聚講學,以爲作成之地,可也。至於院宇建立之際,求請募入等事,貽弊於郡邑者,此固弊端,禁之是矣,而若其一字缺祠者,禁斷之令,臣終未曉其可也。德駿曰,臣意亦非欲毁已成之書院,院宇滋興,請額紛紜,此後則勿許疊設,實合事宜,故敢達。上曰,書院疊設之禁,申飭已久,而不能遵行,禮判之言,是矣。此後則疊設請額之疏,依禁令一切勿許,可也。
尹德駿曰,前頭慶科,士子咸聚,試所當設於時御所,而殿庭甚隘,自前變通,有移設於仁政殿之例,而仁政殿亦狹窄,且非時御所,外議多以爲,設初試以取,則可無難入之弊云。臣嘗聞諸先輩,庭謁聖,宜有初試,而設於累所,以白日場規,試之而廣取,俾防隨從之混雜爲當云,而尙不能變通,詢問廟堂而變通,何如?上曰,自前有庭謁聖初試之議,而無前之規,士子必怪之,予意亦以爲重大,初試則未知其可也。仁政殿亦狹窄,故曾開仁政門,限肅章門而許入,然科場事體重大,非時御所,則莫可設行,此崇政殿設行,可也。兵曹判書崔錫恒曰,試所以時御所爲敎,而依前規,定行於仁政殿,似好矣。必設於時御所,則此殿內庭,尤狹於仁政殿,竝許外庭乎?外庭地勢懸絶,擧子之來往亦難,未知何如。權尙游曰,此殿內庭,決不可盡入,而外庭懸絶,層階峻急,黑夜爭入之際,必多蹂躙之弊,勿許內庭,而只許外庭,宜矣。上曰,合內外庭,則似無狹隘之患矣。尙游曰,士子必爭入內庭,雖許外庭,若通內庭,則爭入之弊難防,開崇政門,而只許外庭,設棘圍於政院以上,則可無弊端矣。上曰,自建明門至金商門,皆可許之乎?尙游曰,不必如是廣許,限政院以上,至金商門,則亦可容入矣。上曰,臨時更觀擧子多少,若難盡入,則只許外庭,好矣。
尹德駿所啓,科時正草紙,每禁好品,而紀綱漸弛,禁令不行,有力者易辦,而無力者難辦,故或有能文,而無紙不能觀,誠可慨然。祖宗朝庭謁聖則頒給正草於擧子,其紙品之薄劣,臣亦得見於登科人家矣。卽今財力,比古懸絶,雖不能頒給,而若以戶曹所有可合正草之紙,印標發賣,見其印標,然後始許打印,則務用好品之弊,庶可矯革矣。崔錫恒曰,此事有難便之端,京外士子,其數甚多,地部所儲,恐難遍及。且遐鄕擧子,自鄕持來者亦多,而猝令買用於京肆,則其紙已盡,臨科上京,不得觀科者,必多有之,況朝家事體,分給則可也,發賣於儒生,似爲苟簡矣。德駿曰,折價出賣於市井,有何不可乎?右承旨韓配周曰,自朝家豈可發賣試紙乎?此等區區變通,未足爲矯弊,只益紛擾之端矣。上曰,發賣則似涉苟且,只以切禁好品之意,各別申飭,可也。
左副承旨李台佐所啓,臣待罪刑房,故有懷敢達。迎恩門掛書之變,萬萬絶痛,朝家必欲購捕,有發告者雖死囚,亦許貸死之令。張千連·鄭濂所告,皆以事關掛書,故俱卽設鞫,而畢竟虛罔,竝施誣告之律,罪人尙未斯得,鞫廳事體何等重大,而緣其誣告,每每設鞫,似爲未安。今後則或於死罪中,更以此事發告者,則先付刑曹或捕廳,推問根脈,果非虛妄,而有究覈之端緖,然後移金吾設鞫,何如?上曰,此當臨時處之,非預爲分付之事也。
執義梁聖揆所啓,自我國朝設科以來,未有如己卯科賊之窮凶極奸者也。罷榜之擧,實出於深惡諸賊之妖變,嚴防日後之奸竇,公議大伸,輿情咸服,而追復之請,猝發於十數年之後,終至準許,其處分之顚倒,國體之壞損,莫此爲甚。當初換封竊券之獄,四年窮覈,奸狀狼藉,畢竟全榜之竝罷,非不知勿罷之有受敎也,亦非不知自述得中者,混罷之爲可冤也,特以前古所未有之變怪,不可以常例處之故也。獄情猶未盡覈,群議至今未釋,此榜之不可仍存,較然明甚,今若置而不論,將無以嚴科法而服人心,請還收己卯文科追復之命。上曰,勿煩。
又所啓,人倫莫重於父子,而罪人張必達惑於後妻,戕殺其子,論其情狀,宜在罔赦,而聖上特軫欽恤之德,有此減死之命。臣伏見受敎中有殺子,而情狀絶痛者,論以一罪,今必達之情狀,非絶痛而何?非不知聖意固不忍於其父母,以一子之故,騈首就戮,而揆諸公法,決難容貸。請還收罪人張必達減死定配之命,依律處斷。上曰,勿煩。
又所啓,罪人崔海云罪狀,明白無疑,而聖上特下減死之命,臣不勝訝惑之至。夫海云之執捉玉節,旣非奸所,則不可任意擅殺也,明矣,而不忍一時之憤,戕害兩人之命,行凶節次,亦且慘毒,情犯絶痛,不可容貸。請還收罪人崔海云減死定配之命,依律處斷。上曰,勿煩。
又所啓,今此特敎曠蕩之典,寔出於國家大慶之餘,而第其中,罪一字缺至重者,亦多混釋,臣竊以爲不可也。卞爾札之私用錢布,事係贓汚,黃順中之女服逞妖,法當抵死,雖當大霈之日,決不可一倂肆赦。請還收卞爾札·黃順中等放釋之命。上曰,勿煩。
又所啓,權卨罪名關係非常,而未及究竟,因赦徑釋,臣竊訝惑焉。夫卨之譸張妖說,誑惑國人之狀,已詳於當初臺啓及該府推案,今不必更爲煩陳,而蓋此獄根因,惟在於夫差之有無,告目之虛實,故累次刑訊,必欲窮覈其情節,而乃因行査,姑停刑推,則査事未畢之前,決不可混置曠蕩之中,以滋輿情之惑。請還收權卨放釋之命,仍令該府,更加嚴覈。上曰,勿煩。
又所啓,今此歲抄蕩滌之命,實出於嘉與四方同慶之意,而若夫事關逆獄者及罪名至重,情狀絶痛之類,則其不可混施曠蕩之典也,決矣。金德遠·李玄紀等護逆反獄之罪,柳命天·柳命賢戕人禍國之惡,實是輿情之所共憤,王法之所難貸,當初疏釋,已失懲惡之義,今何可一倂蕩滌,有同尋常薄過者然哉?其在嚴法愼赦之道,三字缺置,請還收金德遠·李玄紀·柳命天·柳命賢等,歲初蕩滌之命。上曰,勿煩。
又所啓,新除授掌令趙錫周,時在開城府經歷任所,請斯速乘馹上來事,下諭。上曰,依啓。
又所啓,掌令洪禹寧以避辭見上引嫌而退。疏避是非,姑舍勿論,旣遞還仍,理難在職。請掌令洪禹寧遞差。上曰,依啓。
正言權益寬所啓,金海府定配罪人河,撲殺其子,已是倫紀之所不容,而欲掩其迹,又復結項於已死之後,尤是人情之所不忍者也。嚴刑得情,明置典刑,揆以王法,斷不可已,而今因疎決之擧,遽有減死之命,將何以正倫常之罪,快國人之憤乎?請還收罪人河減死定配之命,更加嚴刑得情,依律處斷。上曰,勿煩。
又所啓,義州府定配罪人李後說,身爲邊倅,私賂異一字缺,上欺國家,爲苟且彌縫之計,事關邊情,罪無可恕,則當初定配,已是失刑,而未及半年,旋卽減等,殊有乖於嚴飭邊臣,愼守封疆之道。請還收義州府定配罪人李後說減等之命。上曰,勿煩。
又所啓,韓構以重爀之父,釁累至重,李秀儁以科賊謀主,負犯彰著。當初被謫蒙放,已失於太寬,俱不可輕議於疎釋之典,而今因歲抄蕩滌之擧,混入於甄敍之中,邦憲大壞,物情爲駭。其在嚴法懲惡之道,不可置而不論,請還收韓構·李秀儁歲抄蕩滌之命。上曰,勿煩。
又所啓,頃日憲府歲抄蕩滌還收之啓,蓋出於執法之意,而前掌令申慶濟,崖異重論,費辭引避,至謂之情實未暴,有若訟冤辨誣者然,已極無嚴,而前修撰李宜晩,敢於處置之際,置諸立科,顚倒其是非。獻納權世恒縣道之疏,又復挺身左袒,張皇分疏,乃敢以玉署公勘,反勤嚴敎爲辭,其不畏公議,曲護私黨之習,不可不懲。李宜晩雖在罷職中,不可例罷而止。請前掌令申慶濟,前修撰李宜晩,獻納權世恒,二字缺職。上曰,依啓。
又所啓,新除授大司諫宋正明,時在京畿楊州地,請斯速乘馹上來事,下諭。上曰,依啓。
忠義奉鶴周進伏曰,順懷·昭顯兩墓,曾以別監守直矣。一字缺子年因特敎,令該曹稟旨變通,而仍收議于大臣,則判府事崔錫鼎以忠義二員,稱以守衛官,自吏曹成給差帖,輪番守直爲宜之意,獻議則自上命依議施行。該曹稟定節目,以三十朔爲限,而小臣於其年,爲昭顯墓守衛官,未滿三十朔,吏曹遽以方外一字缺差送,故小臣無端見遞,且順懷墓香室·齋室破落,無所依着矣。守衛官閔致岱,自備財力,構成十二間,其功勞不細,而非徒無賞,與小臣同時見遞,訴冤無路。竊伏聞大典有歲薦忠義四字缺轉之規,而此則雖不敢望至於守衛官,旣以忠義五字缺曾未幾何,亦未免見失於別人,徒以假官,分遣遠近各陵,勤苦莫甚。故忠義輩下,懷不勝鬱鬱,敢冒萬死陳達。上曰,順懷·昭顯兩墓守直忠義事,令該曹詳考稟處,可也。權尙游曰,忠義奉鶴周所達,極涉猥屑。自陳己事,而敢以鬱鬱爲言,至以各陵假官差送等事,有所煩達,尤爲可駭,推考何如?上曰,奉鶴周下款所達猥屑,推考,可也。
洛山守㯳進伏曰,臣乃職卑之宗班,無職事之可達,而家有至寶,不敢不達。仁祖大王曾獻御畫于仁獻王后,則仁獻王后手自飾繡,仁穆王后有手寫明人詩句,而作爲障簇,曾皆得置,而此非閭家所宜藏者,玆敢奉進,故敢達。上曰,聞之甚貴,進獻,可也。㯳曰,大王御筆之進納,曾有禁令,政院似必防塞,故玆敢冒死仰達耳。權尙游曰,繡繪何以徵信乎?必有可據文迹,然後方可的知矣。㯳曰,子孫之所寶藏,何待憑考乎?中宮殿靜攝中,覽玩似好。至於仁穆王后四字缺得於延興府院君金悌男之子孫,焉敢誣乎?上曰,予旣發落,爲觀玩進納,可也。㯳曰,庚辰年,益寧都正梯·密陽正梡曾進御筆,而政院請罪,未徹睿覽,至今惶悚。自上一字缺念,更爲推覽,何如?上曰,此則非汝可達之事也。尙游曰,朝家處分之事,敢有所猥達,推考,何如?上曰,勿爲推考,而使之退去,可也。
通禮唱禮畢,上還大內。以上燼餘
上在慶德宮。停常參·經筵。
藥房都提調李頤命,副提調權尙游啓曰,昨日早臨朝參,夜來風寒栗烈,伏未審聖體,若何?中宮殿頭部不淸利,膈間微煩等餘症,其已快減,而夜間寢睡,一向安寧乎?臣等憂慮未已,敢來問安。答曰,知道。無事,內殿頭部不淸利等症,猶未快減,寢睡安穩矣。
左議政金昌集十度呈辭。傳曰,安心調理。
權尙游啓曰,左承旨黃一夏,右承旨韓配周,左副承旨李台佐,俱以病不仕進,出納之地,事多苟簡,竝卽牌招察任,何如?傳曰,允。
宋徵殷啓曰,大司憲權尙夏,掌令趙錫周,執義梁聖揆,持平鄭楷呈辭,持平金東弼呈辭受由,掌令缺今日以監察茶時之意,敢啓。傳曰,知道。
又啓曰,左議政金昌集十度呈辭,右議政趙相愚箚子到院,而以祈穀祭春享大祭齋戒,留院之意,敢啓。傳曰,入之。
又啓曰,吏曹郞廳來言,臺諫有闕,政事何以爲之?敢稟。傳曰,明日爲之。
韓配周啓曰,左議政金昌集箚子到院,而以春享大祭齋戒,留院之意,敢啓。傳曰,入之。
李世最啓曰,吏曹判書趙泰耉陳疏承批之後,一向引入,尙不肅謝,都目大政,漸至遷就,委屬可慮,卽爲牌招察任,何如?傳曰,允。
以修撰李世瑾牌不進罷職傳旨,傳于韓配周曰,推考傳旨捧入。
李世最啓曰,全羅監司柳鳳輝,違牌不進,無意出肅,事甚未妥。更爲牌招,使之趁速赴任,何如?傳曰,允。
韓配周,以弘文館言啓曰,本館僚員之不齊,未有甚於近日,下番闕直,亦至七日之多,事體誠極未安。修撰李世瑾,旣有只推之命,副校理吳命恒,陳疏承批之後,尙不出肅,竝卽牌招,以爲推移入直之地,何如?傳曰,依啓。李世瑾向日筵奏,謂之妄率,則可也,別無深罪之事。吳命恒辭疏,備陳臺言之爽誤,則亦無深嫌之端,分義所在,不宜一向撕捱,斯速察任,可也。
以修撰李世瑾再牌不進,罷職傳旨,傳于宋徵殷曰,禁推傳旨捧入。
宋徵殷,以弘文館言啓曰,本館下番,他無入直之員,不得已以上番姑降入直之意,敢啓。傳曰,知道。
又以社稷署官員,以祈穀祭獻官意啓曰,大風終日,壇所遮帳破裂,陳設祭器傾側,到曉行事之時,若或如此,則神版動搖之患,亦甚可慮。在前壬申·辛巳兩年大祭時,適値大風,啓請奉置神藏於壇上,奉安神版於藏中,而行祭矣。今亦依此例擧行,何如?傳曰,允。
中宮殿,藥房問安。答曰,知道。當在上
右議政趙相愚箚曰,二字缺狗馬之疾四字缺前後恩諭之下,輒犯違慢之科,十餘字缺又於昨日朝參擧動,未克趨七八字缺後,臣一倍震惕,尤不知所以自措也。噫,三陽載回,一五字缺寶座高臨,親受賀禮,百僚鰲抃,中外擧欣,臣獨阽危,未展祝聖之忱,瞻望宸極,不禁神馳。撫躬自悼,有淚如瀉,二字缺疾勢之危憐,已無餘地,重任之曠廢,今且經歲,其在聖上憂國體下之道,固宜早賜處分,以便公私,二字缺循舊例,虛加恩禮,上下相持,拖過時月,其於國體之損傷何哉,其於四方之聽聞何哉?殿下縱不恤微臣之厚招譏刺,死不瞑目,獨不念輔相之責,國事之重乎?玆敢不避猥瀆,更申哀鳴,伏乞聖慈,天地父母,特垂矜察,先削臣職名,仍治臣違命廢禮之罪,以重國事,以安私分。取進止。答曰,省箚具悉卿懇。卿之疾患,予所詳知,未得進參,有何所傷?卿其亟遵前旨,安心勿辭,亦勿待罪,臥閤論道,用副至望。仍傳曰,遣史官傳諭。
左議政金昌集箚曰,伏以臣情跡臲卼,疾病沈苦,不得不繼呈長單,而頃於諭命之下,未免趨承,雖蒙聖度天大,不施譴何,循省負犯,固已難逭。矧今歲首之月,視朝端門,何等盛禮,而臣忝居大臣之位,不得與於昕庭冠珮之列,徒以病狀,上溷宸嚴,臣之罪戾,至此尤萬萬矣。伏乞聖慈,亟罷臣職,仍治臣罪,以幸國事,以安微分,不勝幸甚。取進止。答曰,省箚具悉卿懇。有疾未參,別無所傷,卿其亟遵前旨,安心勿辭,亦勿待罪,速出視事,勉副至望。仍傳曰,遣史官傳諭。已上燼餘
上在慶德宮。停常參·經筵。
辰時,日暈兩珥。
下直,河陽縣監李宜璋。
藥房都提調李頤命,副提調權尙游啓曰,寒威尙酷,伏未審夜來,聖體,若何?中宮殿頭部不淸利,膈間微煩等餘症,其已快減,而夜間寢睡,一向安寧乎?臣等憂慮未弛,敢來問安。答曰,知道。無事,內殿頭部不淸利等症,猶未快減,寢睡安穩矣。勿爲連日問安。
中宮殿,藥房問安。答曰,知道。
宋徵殷啓曰,大司憲權尙夏,掌令趙錫周在外,執義梁聖揆,持平鄭楷呈辭,掌令一員未差,持平金東弼呈辭受由。今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
左議政金昌集十一度呈辭,右議政趙相愚七度呈辭。傳曰,安心調理。
韓配周啓曰,來十一日,文臣殿講日次,取稟。傳曰,爲之。
又以成均館官員,以知館事意啓曰,今正月初七日,儒生上旬輪次,當爲設行,而春享大祭相値,限內不得爲之,今月內無故日,過行之意,敢啓。傳曰,知道。
又啓曰,吏曹郞廳來言,今日爲政事命下,而判書趙泰耉未肅拜,參判未差,參議李大成病不來,不得開政云。判書趙泰耉,參議李大成,竝卽牌招開政,何如?傳曰,允。
有政。吏批,判書趙泰耉陳疏入啓,參判未差,參議李大成進,右承旨韓配周進。兵批,行判書崔錫恒病,參判尹趾仁病,參議任胤元進,參知李震壽服制,右副承旨宋徵殷進。
吏批啓曰,判書趙泰耉陳疏,參判未差,小臣獨政未安,何以爲之?敢稟。傳曰,只出緊任。
又啓曰,臺諫闕員,今當差出,而擬望之人乏少,外任竝擬,何如?傳曰,允。
以金斗南爲獻納,柳鳳徵爲掌令,尹聖時爲持平,鄭一寧爲開城經歷,鄭來祥·沈季良·洪禹寧竝付副護軍,金東弼付副司直。
宋徵殷,以禁衛營言啓曰,明日本營褒貶時,入直闕內禁軍將及哨官,依前定奪,使之替代來參之意,敢啓。傳曰,知道。
又以兵曹言啓曰,今正月初六日,幼學張愼維稱名人,自開陽門入來,差備門外擊錚,極爲駭愕,令攸司囚禁治罪。同門守門將王命九,常時不能禁斷雜人,以致闌入,亦難免其責,推考何如?傳曰,允。
又以兵曹言啓曰,今正月初七日,私奴牙兵淡同,幼學李藼等稱名人,自開陽門入來,差備門外擊錚,極爲駭愕,竝令攸司囚禁治罪。同門守門將王命九,常時不能禁斷雜人,以致闌入,亦難免其責,推考何如?傳曰,允。
李世最,以宗親府郞廳,以有司堂上意啓曰,中宮殿平復陳賀時,不參宗班推考事,自宗簿寺入啓,使府現告,故從進不進擧案,査出現告矣。追聞達城都正棡參班之狀,諸宗無不目覩,而落漏於擧案,以致混入於現告中,當該色吏,自本府從重科罪,而臣等旣在有司之任,難免不察之失,惶恐待罪。傳曰,依啓。勿待罪,棡勿推,可也。
又以弘文館言啓曰,本館下番,無他推移之勢,副校理洪致中,姑降入直矣,以身病受由出去,更無替直之員。修撰李世瑾,纔已帶職蒙放,卽爲牌招入直,何如?傳曰,允。
以修撰李世瑾牌不進罷職傳旨,傳于李世最曰,推考傳旨捧入。
以江華留守狀啓,本府軍官丁渭碩等四人燒死事,傳于李世最曰,燒死人等,令本府恤典擧行。
領議政徐宗泰箚曰,伏以臣日者在告經月難安,必遞之情與病,備陳於累牘,固已悉被聖明之下燭矣。庶蒙父母之慈,當有朝夕矜許,而適因議藥設廳,群下驚惶,臣不敢不冒出,奔走於起居之列,仍逢坤殿平復之慶,臣子喜抃之忱,又復自力於朝賀,仍値僚相一時引入,無所推移,則臣雖撑持拖曳,多時赴公,而耐痛呻喟,氣息綿綿,其困篤難支之狀,未嘗有少瘉也。蓋臣衰老殘敗,已朽之木,立將顚隕,雖欲强而自振,何能得哉?向於前席,伏承聖諭,反復諄勤,如父詔子,命臣以率其職事,無復以情病爲辭,此豈賤臣所敢承者?臣伏聽天語,惶汗浹衣,至今累日,而怵惕在心,臣當祗奉恩旨,豈敢欲復以向來所辭爲言哉?第伏念,識慮材力,本非臣之所有,今又衰塌昏憒,事事都不能四字缺畏公議,早自引退,而曰是爲盡瘁之義,則病敗國事,罪戾益復伊何?臣之病狀,居常晝不能食,夜不能眠,痰塞胸膈之症,最爲緊重,深懼一朝,不時隕絶於階墀之下,有以上累聖朝之至仁,此非尋常陳病之比,可謂其情切矣。臣昨伏見禮曹參判金鎭圭,論國書事疏本,辭義截嚴,而論斥廟堂,語意深重,臣於此深有瞿然,尤無以自安矣。臣忱悃所迫,玆敢仍前請急之情,冒萬死復陳血懇,伏乞聖上,深念臣之斥免,是爲通朝公誦,是爲國體所在,且哀憐臣病在急暴,朝夕危死之狀,亟賜準許,以卒生成之澤,不勝幸甚。取進止。答曰,省箚具悉卿懇。箚單之批,前席之諭,罄悉至意,而只緣予誠意未孚,巽辭至此,允若玆罔或改圖,使予必抑鬱成病也。禮官疏語,不必深嫌,卿毋困我,卽起視事,用副予如渴之望。仍傳曰,遣史官傳諭。
吏曹判書趙泰耉疏曰,伏以臣之遭斥,而在銓任不過數月,餘波尙猶未息,而復授之恩,出於千萬夢寐之外,惝怳驚惑,危厲熏心,引罪控三字缺遞免,懇出由中,言非飾外,而未蒙鑑諒,反下溫批,曲賜開釋,俾令速出,臣於是惶感交極,悶蹙轉甚,益不知所以自措也。竊念明主之官人,非苟爲榮其身,乃所以用其才也。今臣已試而蔑效,前後居銓,輒至僨敗,其無實用之才,於此可見。況今彈墨未乾,罪名不一,而乃反拔之於衆咻之中,申之以隆委之命,豈不累聖朝難愼之政,而益輿人非笑之資哉?臣雖無狀,亦有一端廉愧,前旣受人之厚詆,今無寸長之可益,而徒懷恩榮,揚揚復趨於已敗之地,則人之視臣,其將謂何?噫,當此時議橫決,彼此睢盱之日,不恤人言,昧然徑進,倘或因此復加以縱恣之目,則臣於其時,亦恐無以自解,立見其狼狽顚仆,而必無幸矣。其身之不自保如此,尙何望激揚調劑,以無負我聖上委任之異渥哉?釁累之蹤,決無復當之理,而申籲之懇,久未上徹,嚴召之旨,迺復荐降,揆以分義,宜卽趨命,而第臣所遭,終不可冒沒行公,如右所陳,又不免坐犯違慢之科,臣之罪戾,尤萬殞難贖。不得不冒死哀籲於仁覆之下,伏乞天地父母,俯賜諒察,將臣本職,亟行鐫削,仍治臣罪,以重國事,以安私分,千萬幸甚。且念藥院起居之禮,尙今未罷,而臣方在本職祈免之中,久未進參,益不勝惶恐竢罪之至。答曰,省疏具悉。已諭予意,又何辭焉?大政之遷就,尤不可不念,卿其勿復撕捱,速出行公。
大司諫宋正明疏曰,伏以臣奉使無狀,獲罪明時,歸未及城,重遭譴罷,彈章隨發,罪名狼藉,幸賴聖度天覆,兪音久靳,臺議遂寢,踪地愈蹙,栖遑畿郊,縮蟄訟愆,分甘廢捐,望絶榮宦,不料恩敍特降,甄錄如故,薇垣長席之命,又下於千萬夢想之外,馹召遠辱,鄕閭動色,臣聞命驚惶,以首頓地,不覺感涕之交逬也。臣本魯鈍而無所能,迂闇而不解事,循常供職,亦不猶人,而迺於前春,猥膺參覈之任,關係甚重,事情難測,畢竟僨誤,臣固自料,不幸査案二字缺事端橫生,周旋應辦,雖自謂殫竭心力,而觸事疎率,做錯非一。及至査官移咨,猝傳於渭郡完査之日,臣旣習聞彼人之自稱專昧式例之有違,倉卒看過,迷不省悟,不能有所違覆,終至率爾封進,昏謬不職之罪,雖死難逭。祗今追思,慙悔交積,前後評議之來,臣固無辭自解,而至於臺啓臚列,責以分義,直驅之人臣之極罪,有若臣知其爲辱國,而恬不爲怪者然,臣於此毛骨俱竦,直欲鑽地以入,而不可得也。臣自受命以後,凡於彼人之所欲爲者,一切遮攔,苦心力爭,閱累月而不止,備經許多困厄,而未暇自恤,豈獨於此,知之而故不爭,甘自陷於辱命之誅哉?遐外之事,類多傳訛,聲罪之言,未易推恕,而莫非臣平日言行,不能見孚於同朝之致,皆由自取,尙誰尤哉?今殿下收臣於久棄之餘,置臣於宿硏之地,滌蕩之私,天地莫量,在臣私義,惟當感激趨承之不暇,而顧念衅負旣重,公議可畏,其何敢以無情自恕,旣往爲解,晏然徑進,自同無故之人哉?臣之離違禁闥,倏已經年,區區犬馬之戀,固不能自抑,而況今邦慶非常,跛躄皆拆,端門受朝,百僚庭參,而臣獨屛伏田間,跡阻班行,瞻望雲天,精爽飛越。玆敢悉攄悃愊,仰請鈇鉞,伏乞聖慈,俯賜鑑諒,亟許鐫削臣職名,仍命刊臣朝籍,治臣辜犯,以爲奉命不謹之戒,千萬幸甚,臣無任戰懼祈懇之至。答曰,省疏具悉。旣往之事,不必爲嫌,爾其勿辭,從速上來察職。
副校理洪致中疏曰,伏以臣有史事踰限之罪,早宜首實請譴,而適値玉候未寧,繼而坤殿違豫,上下憂遑,不敢以文字煩瀆,旣在待勘之中,亦不宜徑先陳章,趑趄縮伏,以至于今矣。同時掌史之人,旣已露章自劾,臣安得獨爲泯默,自同無故者然哉?蓋臣忝叨史局之時,適因情勢臲卼,至有援例變通之令,政記之未及修進於陞六之日者,寔由於是矣。旋遭禍故,痼疾垂死,朝夕澟澟,固不遑於記次之役,而服闋以後,續承除命,一年之中,在直之日常多,又況史體嚴祕,不可隨處開閱,乍始旋輟,自致遷就。朝令申飭之後,非不欲刻期修正,事勢如右,迄未卒役,而月限遽已過矣。居常惶悶,若負大戾,何嘗一日安於私心乎?職事未解之前,實無完了之望,乞勘違令之罪,仍許數月之暇,俾得專意史事焉。且臣於前獻納權世恒之疏論金春澤事,誠有所不自安者,夫春澤積有釁戾,久爲一世之所指,此臣所以有難於輕議之語,而但前此赦令,旣許其出陸減等,今因大霈,雖或差減其罪,似不至於大害云爾。請宥之說,非臣意慮之所及,則諫臣所云,未知指誰,而率爾之言,終爲妄對之歸,不免於煩諸章牘,其亦困苦之甚矣。臣戒在矯激,過於周愼,不言之誚,强避之譏,固已不勝其紛然,而今此難安之端,又出不虞,其不可冒據於近班,決矣。況自前冬,重患輪感,而朝夕起居之日,不敢言病,力疾就直,將理失宜,輾轉添加,諸症迭發,今則寢食俱廢,神氣消鑠,常有惙惙難支之形。日昨朝參,忍死趨簉於班行,罷歸之後,一倍增劇,委頓牀褥,一息如縷,頃刻之間,奄奄難保,顧此証狀,尤無仍留直次之勢。伏乞聖慈,天地父母,罷臣職名,治臣罪戾,使得及時治救,以延殘喘,不勝萬幸。答曰,省疏具悉。爾其勿辭,調理察職。
洛山守㯳疏曰,伏以臣家有至稀至貴之寶藏,卽仁穆王后手書明時絶句之障子及仁獻王后親繡於仁祖大王御畫之帖子,而臣父全溪君臣溥,嘗竭力求得十襲珍藏者也。臣竊伏惟念,列聖御筆,古今所傳甚夥,而至若王后之手書御墨,王后之三字缺畫,則不但我國三百年,所未有之至寶,而實前代所未聞之異迹也。臣父生時,嘗時時奉玩之餘,百襲藏之,以遺臣㯳,永擬千秋之傳寶矣。臣今殘劣,舊緖莫保,盡力奉護,得免遺失,而久藏閭家,不無朽蠹之慮,久欲奉獻于九重,以爲玉函祕藏之寶,而未有路。頃者幸忝朝參之末班,敢爾唐突仰達,特蒙進御之成命,玆敢奉獻,而蓋仁穆王后御筆,得之於故延興府院君臣金悌男子孫家,仁獻王后御繡,得之於故綾原大君臣俌家,而寶墨淋漓,手澤如新,玆豈非神守鬼護而然者乎?伏想殿下淸燕之暇,坤殿靜攝之餘,一備淸覽,則倍切羹墻之慕矣。臣不勝惶悚屛營之至。答曰,省疏具悉。所進御筆·御繡·御畫,再三欽玩,感慕冞增矣。備忘記,洛山守㯳封進御筆·御畫,令該曹考例稟處。
敎江華府留守兼鎭撫使趙泰老書。王若曰,山河設天塹之固,古稱要衝,國家軫海防之疎,今重遴選,畀卿保釐之責,寬予宵旰之憂。惟卿仁恕之資,恢弘之量,識慮周愼,有憂國奉公之誠,言意寬平,無傷人害物之意。正獻公之庭訓,繼有侍講之賢,萬石君之家聲,爭推郞中之行。超貳卿而贊密務,人猶謂進,理三輔而管故都,政輒可紀。中外歷試之俱可,前後才績之已彰。睠彼沁水之別區,實我保障之重地,陸海控制,通三方舟楫之途,城池高深,有上都輔車之勢。兵甲之組練已久,莫洗丙·丁之羞,庾廒之積貯未豐,漫起庚癸之怨。撤土迨未陰雨,豈天險之徒憑?固國不以山谿,寔人和之當務。矧卿家世守玆土,而遺惠尙寄於一邦,棠樹春陰,經百年而未改。弓箕舊業,歷三世而相承,安危之仗在玆,予故示簡拔之寵,繼述之美爲大,卿豈無勉勵之心?玆授卿以江華府留守兼鎭撫使,卿其克體倚毗,益殫忠智。尹鐸之損其戶,固宜寬而御人,李勣之作長城,將見隱然若敵。蠻邦之變詐莫測,新有中夜之隱憂,海寇之消息難眞,纔經八路之大擾。此豈狃於久安之日?尤急保其未危之謨,相機待變之方,予豈多誥?繕甲峙糧之策,卿自優爲。於戱,玉食失輝,能忘予懷之獨苦?雪山增重,所貴人心之自歸。杜延年之閉閤不居,固知私情之多愴,祌世衡之作的以敎,須效古人之遠圖。故玆敎示,想宜知悉。副司果知製敎臣李眞儉製進以上燼餘
上在慶德宮。停常參·經筵。
宋徵殷啓曰,大司憲權尙夏,掌令趙錫周在外,執義梁聖揆,持平鄭楷呈辭,掌令柳鳳徵,持平尹聖時未肅拜,今日以監察茶時之意,敢啓。傳曰,知道。
又啓曰,吏曹郞廳來言,承旨有闕,政事,何以爲之?敢稟。傳曰,明日爲之。
領議政徐宗泰初度呈辭。傳曰,遣承旨敦諭。
左議政金昌集十二度呈辭,右議政趙相愚八度呈辭。傳曰,安心調理。
韓配周啓曰,都承旨權尙游呈辭入啓,左承旨黃一夏式暇,左副承旨李台佐連日病,不仕進,出納之際,事多苟簡,左副承旨李台佐,卽爲牌招察任,何如?傳曰,允。
又啓曰,吏曹判書趙泰耉,再疏承批之後,尙不出肅,事甚未安,卽爲牌招察任,何如?傳曰,允。
又以弘文館言啓曰,修撰李世瑾,帶職蒙放之後,旋卽違牌,又有只推之命,而今日亦不出肅,下番之連日闕直,事體極爲未安,修撰李世瑾,更卽牌招察任,何如?傳曰,允。
傳于韓配周曰,洛山守㯳所進,仁穆王后御筆,得之於延興府院君子孫家云,御書年月,問于其子孫家以啓。
韓配周啓曰,傳曰,洛山守所進仁穆王后御筆,得之於延興府院君子孫家云,御書年月,問于其子孫以啓事,下敎矣。卽爲招問延興府院君奉祀孫敦寧判官金相勛,則以爲全溪君溥,果得仁穆王后御筆于禁府都事金相尹家,而御書年月,則不能詳知云,故又爲招問相尹,則其所對與相勛之言,無異矣,敢啓。傳曰,知道。
又以儀賓府言啓曰,本府郞廳今秋冬等褒貶,當爲等第,而郞廳作闕,未及出代,限內不得爲之之意,敢啓。傳曰,知道。
又以吏曹言啓曰,今辛卯年秋冬等褒貶,當爲磨勘以入,而判書趙泰耉未肅拜,參判未差,今月內未得磨勘之意,敢啓。傳曰,知道。
又以敦寧府言啓曰,府郞廳等矣,今辛卯年褒貶,當爲磨勘,而領敦寧府事金柱臣有故,不得磨勘之意,敢啓。傳曰,知道。
又以戶曹言啓曰,本曹所屬各司,今辛卯年秋冬等,及五部去庚寅秋冬等,辛卯春夏等褒貶,竝爲磨勘以入,而長興庫,今辛卯秋冬等褒貶,提調奉使出疆,司䆃寺今秋冬等,司宰監今秋冬等,濟用監今春夏秋冬等,平市署去丙戌秋冬等,丁亥春夏秋冬等,戊子春夏秋冬等,己丑春夏秋冬等,庚寅春夏秋冬等,今辛卯春夏秋冬等褒貶,提調有故,軍資監今辛卯秋冬褒貶,都提調有故,竝不得磨勘之意,敢啓。傳曰,知道。
又以忠勳府言啓曰,本府今辛卯年秋冬等褒貶,當爲磨勘,而有司堂上南溪君臣洪璛,時在伊川府任所,限內不得爲之之意,敢啓。傳曰,知道
又以工曹言啓曰,本曹郞廳及屬司官員等褒貶,今辛卯秋冬等五度,四山監役官去庚寅秋冬等一度,今辛卯春夏等一度,等第磨勘以入,而繕工監·尙衣院·典涓司,則各其提調有故,未及磨勘,故不得等第之意,敢啓。傳曰,知道。
又以刑曹言啓曰,今辛卯年秋冬等,左右捕盜部將褒貶,當爲等第,而右邊捕盜大將金重器,因臺疏不得行公,本廳部將等第,不得磨勘之意,敢啓。傳曰,知道。
又以禮曹言啓曰,今辛卯年秋冬等,本曹四字缺有故,今月內不得爲之之意,敢啓,傳曰,知道。
又以義禁府言啓曰,本府郞廳今秋冬等,褒貶,當爲等第,而因堂上有故,今月內不得磨勘之意,敢啓。傳曰,知道。
又以宣惠廳言啓曰,本廳及常平廳郞廳等,今辛卯秋冬等褒貶,當爲等第,而因都提調皆有故,今十二月內不得磨勘之意,敢啓。傳曰,知道。
宋徵殷,以御營廳言啓曰,本廳郞廳及諸將校,今辛卯年秋冬等褒貶,當爲等第,而都提調臣徐宗泰有故,今十二月內不得磨勘之意,敢啓。傳曰,知道。
又以訓鍊都監言啓曰,都監郞廳及將官等,今辛卯年秋冬等褒貶,當爲磨勘,而都提調臣李畬在外,限內不得爲之之意,敢啓。傳曰,知道。
又以中樞府言啓曰,本府郞廳及錄事醫員等,今秋冬等褒貶,當爲磨勘,而領府事尹趾完在外,限內不得爲之之意,敢啓。傳曰,知道。
又以兵曹言啓曰,曹所屬司僕司·軍器寺·典設司·鷹牌頭·訓鍊院,今辛卯年秋冬等褒貶等第,因各其提調及堂上有故,不得一體磨勘以入之意,敢啓。傳曰,知道。
又以備邊司言啓曰,摠戎廳兵房軍官來言,本廳京外將官,今辛卯秋冬等褒貶,因摠戎使金重器,被斥臺疏,不得磨勘,從事官未差,亦不得啓聞云,故敢啓。傳曰,知道。
又以北漢行宮營建廳言啓曰,本廳郞廳工曹正郞李明升,移拜白川郡守代,工曹佐郞鄭同先差下察任,何如?傳曰,允。
又以御營廳言啓曰,各軍門外中日沒技人賜馬事,已有定奪矣。本廳步軍哨官出身玄相,今月初七日中日時,片箭一巡貫一中邊二中,別單書入之意,敢啓。傳曰,知道。依定奪擧行。
又以兵曹言啓曰,今正月初八日,巡別隊曺世允稱名人,自武德門入來,差備門外擊錚,極爲駭愕,令攸司囚禁治罪,同門守門將河挺龍,常時不能禁斷雜人,以致闌入,亦難免其責,推考,何如?傳曰,允。
同副承旨李世最書啓,臣承命敦諭于議政府領議政徐宗泰處,則以爲,卽今朝家多故,左右相俱在告,臣於此時,從而呈告,極知其惶恐不敢,而顧以臣情病,雖有向間冒出,實無以一向忍耐支撑,萬不獲已,復申前日之請急矣。意外伏承近侍臨諭聖旨,十行綸音,責勉勤諄,臣伏讀震越,五情俱爽,臣之難安之情,固不暇言,近來殘敗已極,氣力都盡,且其急暴之病,朝暮危死,決不堪當職而任事,旣承恩諭,而無自力祗承之望,臣誠萬死而有餘罪矣。跼蹐戰灼,莫知措身之地,臣惝怳惶悸,不能悉辭仰對,只有伏席涕泗云矣。敢啓。傳曰,知道。
大司憲權尙夏疏曰,伏以臣之疾患,非如一時偶然感傷之比,精耗氣竭,敗症隨生,貼身牀第,實無可以趨命之路,虛帶憲職,奄過半年,前後疏狀,亦非一二,自謂瀝盡肝血,庶冀矜察,而天聽邈然,一例歸之於飾讓,每以無執撝謙爲批,臣誠惶怖抑塞,罔知攸措。臣於宿病沈淹之中,近又再感寒疾,首尾數十日,人鬼莫分,望八之年,元氣如線,其何能撑拄得去,復起爲人哉?幸賴慈覆之靈,纔覺有一分生意,而尙不能噉飯,尙不能離席,終日昏眩,達夜哮吼,奄奄喘喘,若將垂盡,雖欲起動,其勢末由,日者聖體違豫,坤殿患痘,百僚奔遑,在野者咸造輦下,而臣獨與鬼爲隣,莫效犬馬之誠,有臣如此,不如死之久矣。瞻望雲霄,但有涕淚而已。玆敢席藁哀籲,乞伏嚴譴,伏望先削臣所帶職名,仍治臣辜恩闕禮之罪,以肅朝綱,不勝幸甚,無任惶隕戰灼之至。答曰,省疏具悉卿懇。適有疾患,不得來參,別無所傷,本職固讓至此,今姑勉副,卿其勿待罪,安心就途。
修撰李世瑾疏曰,伏以君臣之分,無所逃於天地之間,君有所命,雖使赴水蹈火,臣固不敢辭避三字缺榮銜,催召陸續,諭以溫綍,開釋丁寧,終乃薄置牢狴,俾以懲創,聖上所以寵臣敎臣者,至此之極,臣非木石,豈不知感激惶畏?祗以廉隅,士夫大防,此而放倒,餘無可論,故隨牌暫詣,亦有所不敢,坐犯違逋,前後凡幾度矣。此豈臣所敢安者,亦豈臣所樂爲者哉?到此地頭,逃遁無路,玆敢來叩天扉,仰暴血懇,以冀矜察而鐫許焉。臣之向日筵奏原事情實,聖三字缺洞悉,非臣所可追提,目今霈澤纔經,坯樸旣破,則二字缺更論之地,而餘焰尙熾,偏毒臣身,未知有何樣揣摩,而實非常情之所及也。臣以孤根,涉世昧方,妄言之罪,非止今一事,則積怨深仇,殆半擧國,潛吹暗螫,尙不足言,早晩虀粉,固且料之,從今自靖之道,喩在謝絶榮塗,避遠危機而已。顧何敢徒恃寵靈,冥行不止,終陷罔測之坑穽乎?臣本選䢇,無他行能,而若其守己一節,平生自謂無媿於人,今忽一朝,蒙被不潔之名,洗滌無日,此臣所以二字缺俱碎,直欲鑽穴而覓死,尙何顔面,復廁周行?況緣臣檢擧,銓地一空,此尤臣難冒之大關捩也。分義固重,而情地此隘,雖萬被誅戮,決無更進之勢,不得不投章徑歸,恭俟鈇鉞之加,臣無任席藁震越之至。答曰,省疏具悉。向日筵奏,元非深咎之事,而齮齕不已,實涉過當,爾其須勿過嫌,從速察職。
訓鍊都正金重器疏曰,伏以臣於日昨,猥陳一疏,略暴情實,干冒之誅,理所難逭,席藁私次,竦息俟命矣。嚴誅不加,溫批反降,反復開釋,恩旨隆摯,臣奉讀以還,涕血交迸,感戴鴻私,糜粉難酬,而第臣得見憲臣避辭,逐條援證,以實其事,而操切之語,一倍層加,臣於是,益用抑塞,繼又伏見重臣疏本,與臣疏語,頗相差爽,臣又不勝慙赧之至,重臣疏中,所謂請對重難云者,臣豈不知?而顧念臣,猥以不才,謬當大役,三字缺築,固臣職分,而其地勢有高築處,有半築處,有不築處,且有只設女墻處,有難一例爲之,若不一番稟定,隨意臆斷,則終有自專之嫌,故臣以不得不登對稟達之意,言于重臣,則重臣亦以爲然,臣始敢請對矣。夫何有一毫專輒之意乎?將臺作屋一款,伊日重臣之與臣問答,不過數轉語,而重臣以將臺作屋,爲不可云,臣略擧外方山城之有屋處以答之矣。蓋作屋之說,出於稟定事酬酢之餘,故重臣或疑作屋一款,亦入於稟定中,而臣則認以爲泛論作屋之便否,隨問隨答,辭不別白,致人疑惑,此固臣之罪,而若以此歸之於假托,則豈不亦冤甚乎?夫作屋一款之元無稟定,不但聖明之所俯燭,入侍諸臣,亦皆參聞,且已書出於擧條,則其無稟定之事,人皆知之,臣非病風,神識猶存,何敢以不稟之事,對重臣而公言其稟定耶?噫,臣與重臣,累月同事,幸完大役,而因一意外之說,互相陳疏,有若爭辨者然,臣實愧恧,寧欲無言也。且殖利之規,自有定式,木同之數,雖云過百,先納千金之利,亦且不貲,若又計其年數,徵其贏利,則雖弘羊之言利,恐不能以辦此,今者憲臣,以一向掩置,爲臣之罪案,不諒情實,不計事理,直驅臣於晻昧之地,臣竊未曉也。臣起自常調,屢掌戎權,國無金革之警,坐享秩祿之俸,涯分已盈,罪戾徒積,今此所遭,罔非臣過福之災也。以臣見識之謏陋,才具之淺短,一事不能自辦,而凡於任事之間,只得遵朝家之成算,一聽其驅策,自效其奔走而已。乃於千萬意慮之外,蒙此莫大之罪名,在臣自靖之道,唯當速解將任,杜門屛處,以畢餘年,以卒天地生成之澤,卽臣之區區禱祝,而不自知者也。伏乞聖慈,察臣危迫之情,憐臣臲卼之蹤,亟命鐫削臣本兼諸任,以謝人言,以安私分,不勝萬幸,臣無任惶怖震越之至。答曰,省疏具悉。前疏之批,已諭予意,卿勿固辭,從速察職。以上燼餘
上在慶德宮。停常參·經筵。
藥房都提調李頤命,右承旨韓配周啓曰,寒沍未解,伏未審日間,聖體,若何?中宮殿頭部不淸利,膈煩等餘症,其已快減,而寢睡,一向安寧乎?前入湯劑,已盡於昨日,今日令醫女趁早入診,詳察症候後,可以議定繼進當否矣。臣等憂慮未弛,敢來問安,竝此仰稟。答曰,知道。無事,內殿頭部不淸利等症,猶未快減,寢睡安穩矣。
中宮殿,藥房問安。答曰,知道。
藥房再啓曰,卽伏聞中宮殿,入診醫女所傳之言,脈度頗緩,頭部不淸利,膈煩等症,亦似少減,而時時不無薰熱之候云。臣等與金有鉉·柳瑺等諸御醫商議,則皆以爲,加減涼膈散,不無其效,而餘熱猶未盡淸,依前加入,加進五貼,宜當云,此藥劑入之意,敢啓。傳曰,知道。
左議政金昌集十三度呈辭,右議政趙相愚九度呈辭。傳曰,安心調理。
宋徵殷啓曰,憲府近日無行公之員,連以監察茶時,事甚未安,除在外呈告受由外,呈告未肅拜人員,竝卽牌招察任,何如?傳曰,允。
李世最啓曰,吏曹郞廳來言,今日爲政事,命下,而判書趙泰耉未肅拜,參判未差,參議李大成病不來,不得開政云,判書趙泰耉,參議李大成,竝卽牌招開政,何如?傳曰,允。
韓配周,以弘文館言啓曰,本館下番連日闕直,事極未安,修撰李世瑾,陳疏承批之後,今日亦不出肅,卽爲牌招察任,何如?傳曰,允。
以修撰李世瑾牌不進罷職傳旨,傳于李世最曰,推考傳旨捧入。
韓配周,以弘文館言啓曰,修撰李世瑾,又有只推之命,下番闕直,事甚未安,更卽牌招入直,何如?傳曰,允。
又啓曰,都承旨權尙游呈辭受由,左承旨黃一夏式暇,出納之際,事多苟簡,今日政新除授承旨,待下批,卽爲牌招察任,何如?傳曰,允。
又以內醫院官員,以都提調意啓曰,醫官柳瑺,以承傳除拜陜川郡守矣。卽今中宮殿痘候餘症,猶有未及快減者,此時此醫,不可遠出遠邑,夫馬留待有弊,且柳瑺詳知聖候,近來則同參於入診議藥時,雖非此時,亦不可遠去八九日之程,畿邑便近處,今日政相換差送之意,分付該曹,何如?傳曰,允。
有政。吏批,判書趙泰耉牌招不進,參判未差,參議李大成進,右副承旨宋徵殷進。兵批,行判書崔錫恒病,參判尹趾仁進,參議任胤元病,參知李震壽服制,右承旨韓配周進。
吏批啓曰,判書趙泰耉,牌招不進,參判未差,小臣獨政未安,何以爲之?敢稟。傳曰,只出緊任。
以兪命弘爲承旨,李健命爲大司憲,李順坤爲南陽府使,趙錫命爲文學,李奎年爲襄陽府使,朔寧郡守柳綄,陜川郡守柳瑺相換,權尙夏單付贊善,左副承旨兪命弘,崔鎭漢付副護軍,金相元付副司直。
韓配周啓曰,新除授左副承旨兪命弘,時在忠淸道大興地,斯速乘馹上來事,下諭,何如?傳曰,允。
又啓曰,觀此京畿監司朴弼明,褒貶啓本,則檢律玄壽碩名下,不書等第,致勤點下,殊欠詳愼,推考警責,何如?傳曰,允。
以通信使狀啓,副卜船格軍朴俊應,得病身死事,傳于李世最曰,令本道恤典各別擧行。
李世最,以兵曹言啓曰,今正月初九日,忠贊衛朴天己稱名人,自開陽門入來,差備門外擊錚,極爲駭愕,令攸司囚禁治罪,同門守門將白弘老,常時不能禁斷雜人,以致闌入,亦難免其責,推考,何如?傳曰,允。
韓配周啓曰,吏曹郞廳來言,臺諫有闕,政事,何以爲之?敢稟。傳曰,再明日爲之。
領議政徐宗泰箚曰,伏以臣,違迕恩旨,敢申請急,悚懼增深,祗竢譴何,伏蒙聖慈寬假,承宣降臨,諭敎隆重,此豈微臣之所敢承當?伏地戰悸,直欲無身而不可得,深恨迫急情懇,未蒙見憐於日月之下也。念臣今日之義,決難仍冒,必當遞免者,自畫已審,寸心如結,神明必已鑑之矣。頃日冒出,只出於臣子憂遑之情,初非有因仍蹲處之計也。臣雖不肖,旣叨此地,與國爲體,勤政之言,實爲藥石,有不必切切然輒爲引退之端,而至如向日臺言,則辭意深重,令人危悚,有非尋常規切之比,身居具瞻之地,得此而晏然,決無是理,此誠公朝之輿誦也。聖明寬大,雖屢諭以不必過自引嫌,而此義皦然,終不厭然而自恕。且臣孱資,素無材識,近又傷敗特甚,心神全喪,當事迷憒,闇於裁處,以致衆務委廢,隨處爲病,此已萬萬不當,處於論政首席,況其百病嬰身,日以沈劇,澌然頹塌,不能收拾,穢陋形症,有不敢悉溷天聽,而最是痰塞之症,易於不時隕絶,殘命如綫,常自危恐,明知其鬼事迫矣。顧臣情病,如有一分可强,則丘山莫報,餘日懍懍,豈敢不思盡瘁之義,徒爲便身之圖哉?臣言之至此,不自知悲涕涔淫矣。恩諭屢勤,而祗承無望,爲臣子而辜恩蔑分,至於如此,安得免嚴誅之加乎?掩抑閉塞,裏腸煎熬,只祈聖明如天地父母,上念國事之重,俯垂育物之仁而已。政府三單,有駭瞻聞,且關景象,而微臣情地病狀,視僚席特重,仍前尋單,誠不獲已,而適事會如此,尤二字缺悶之至,伏乞聖明,特賜體一字缺亟允臣所請,臣不二字缺願。取進止。答曰,省箚具悉卿懇。予之敦勉,凡幾遭矣,而卿輒引不當引嫌之嫌,纔出旋入,復尋長單,曷勝缺然,向日臺言,雖或有不相諒者,以大臣休休有容之量,元無大段難安必退乃已之義,此非予一時慰安之敎也。矧今艱虞,日深一日,而三公引入,景像不佳,言念國事,中夜無寐,此時望卿造朝,不趐若大旱雲霓而已。卿其體予虛佇之誠,亟斷巽牘,速出論政,用副上下之望。仍傳曰,遣史官傳諭。已上燼餘
上在慶德宮。停常參·經筵。
宋徵殷啓曰,大司憲李健命,掌令趙錫周在外,執義梁聖揆,持平尹聖時呈辭,持平鄭楷呈辭受由,掌令一員未差,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣。敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又啓曰,吏曹判書趙泰耉再疏承批,開釋備盡,而前後違牌,至於六度之多,其在事體,殊涉未安,大政之期限已過,而遷就至此,亦甚可慮,明日待開門,牌招察任,何如?傳曰,允。
都承旨權尙游三度呈辭。傳曰,只遞本職。
領議政徐宗泰再度呈辭,左議政金昌集十四度呈辭,右議政趙相愚十度呈辭。傳曰,安心調理。
韓配周啓曰,明日崇政殿專經文臣殿講時,命官何大臣進去乎?敢稟。傳曰,李判府事濡進去。
又以禮曹言啓曰,在前專經文臣殿講時,以講官之私自下鄕者數多,啓請推考,則有罷職之命矣。今此殿講,各司擧案中,軍職下鄕三員,承文參下下鄕二員,朝士之冒禁自便,已甚未安,而莫重殿講,不爲上來就講,委屬可駭,似當有別樣警責之擧,而本曹請推之外,更無他道,故敢稟。傳曰,竝罷職。
宋徵殷,以兵曹言啓曰,今正月十一日,武臣武經七書講書日次,而文臣殿講相値,不得爲之之意,敢啓。傳曰,知道。
又以兵曹言啓曰,今正月初十日,納粟嘉善金春生稱名人,自武德門入來,差備門外擊錚,極爲駭愕,令攸司囚禁治罪,同門守門將李東梁,常時不能禁斷雜人,以致闌入,亦難免其責,推考,何如?傳曰,允。
又以備邊司郞廳,以三公意啓曰,今全羅都事,以本道前監司李海朝行喪上來時,題給擔持,俾得運喪事,分付忠淸·京畿兩道之意,牒報本司矣。道臣喪行,本道之內,則自當依例護送,而所經他道,則稟達後,以朝令分付,始可以調用煙軍,在任監司之喪,朝家軫恤,題給沿路擔軍,旣有前例,今若依前量給擔持護送事,分付忠淸·京畿兩道,何如?傳曰,允。
以咸鏡監司李善溥上疏,傳于宋徵殷曰,還爲下送。
修撰李世瑾疏曰,伏以螻蟻微臣,猥荷天地覆燾之德,拔之叢鏑,置之袵席,榮耀已極,寵眷斯隆,至于日昨批旨之開釋,丁寧備至,不翅若家人父子之相詔敎,字字恩光,鏤骨入髓,奉讀以還,不覺聲咽而淚迸,旣承如是不敢當之三字缺復犯違逋,此豈二字缺所敢爲者,寔出於萬萬不四五字缺外之命,又下於意外,到此地頭,區區廉義,有不暇顧,不得不黽勉趨承,少贖前慢,從今唯以竭蹶奔走,爲萬一二字缺之期,不幸所抱奇疾,自昨宵又復添劇,四五字缺等諸症兼發,醜陋形症,雖不敢一一煩浼,奄二字缺實,有頃刻難支之勢,失今不治,將未免汚穢淸三字缺擬竢神識稍定,治疏籲急二字缺殿講考六七字缺以此病狀,決難進二字缺敢疾聲仰呼於六七字缺伏乞聖慈,特垂哀憐,亟賜罷免,使危五六字缺生成之大惠,不勝萬幸。答曰,省疏具悉。爾其勿辭,調理察職。
禮曹參判金鎭圭疏曰,伏以臣,於前秋,奉使江都,及其還朝,以所經通八九字缺處給災事,仰陳於備局次對十餘字缺以畿甸諸邑之一體,給災事,繼陳四五字缺開納,故道臣條列各邑所報災結,而數字缺下備局,則廟堂以其結數之多,慮有虛實三四字缺令道臣更爲精覈,使各邑從實牒報,地部數字缺官摘奸,而道臣引以爲嫌,仍言四字缺之端,日昨三四字缺金宇杭,又以郞官五六字缺異常規過時三四字缺難便,請寢摘奸,而每結減春收米三斗,而數字缺玆事初緣臣言而發,則今於變改之後,固不宜越六七字缺亦安得泯默?蓋前歲畿農,雖曰十餘字缺濕之不適,而不得付種者,固半行缺政所宜爲,此相臣所以半行缺各邑所報災結,雖似多,所謂初不付種者,與他災有異三字缺混,則守令,豈敢公肆欺罔,而道臣,亦豈受其瞞報,而上聞耶?道臣之冬深,而始啓聞者,實由其操切各邑,累退所報之致,則其無所虛冒,亦可知矣。且畿甸之以此給災者,丙戌一千一字缺百餘結,戊子一千六百餘結,此下十八行缺當,以賦民爲務,而況君之於民,所與維持者,信而已。是以聖人之訓,去食與兵,而唯信是重,則其不可爲賦民,而失信也審矣。臣不敢知今之始許給災,而嫌其災結之多,終焉只減斗米,以致追徵其所不收者,果不幾於爲賦民,而失信歟?三字缺此事仰陳也,天語溫諄,卽賜許可,恤民之聖德,藹然著見於酬答之間矣。然則昨之所以二字缺從有司之請者,諒由無以大體二字缺敷陳啓發故耳。臣伏念有司之爲此請,亦豈不知恤民之道?而蓋爲國儲不多,難於盡除其稅也。昔朱子之告其君曰,有司之力有限,而二字缺天地父母之心無窮,此因救荒而言,而可以借喩於卽事,今雖盡除災結稅米,不滿千石,臣知以殿下之聖,必不惜此,而致朝令之不信於兆民,故敢此覼縷,伏望聖明,特降睿旨,命有司依道臣所狀聞結數而給災,使令信於民,而民蒙惠澤,曉然知聖意之本,在恤民焉。以下二十行缺且今佛宇梵宮,遍滿國中,而財力之所耗費,民丁之所逋竄,弊莫甚焉,而議者不以爲言,獨於大賢之所俎豆,而以疊設禁之者,亦果合於扶正闢異之義歟?然而長一字缺之病,其冒濫則是矣,而其所以處之者,亦有其道,臣意今其不合於祠享者,則雖止一處,宜必禁斷,而若乃大賢,則依儒相所言,勿拘疊設,特施優異之典,而凡其以士子之所藏修,而仍釋采,其可爲師法者,則爲書院,有義烈功德而廟享者,則爲祠宇,而使爲士子者,務講學肄業,而毋與民丁,饕酒食,爲州縣所苦,則自可捄積弊而收實效矣。伏願聖明,以此更詢廟堂,而善處焉,臣於此兩款,非敢立己見,而異僚議,所惜者國體與斯文,故煩慁至此,惟聖明,竝加諒察,不勝幸甚。答曰,省疏具悉。疏陳兩件事,日昨處分,予未知其不可,則不宜數數變改也。
咸鏡監司李善溥疏曰,伏以八九字缺沈篤,閉戶涔涔,全廢職名者,已至十餘字缺難强,非如前日事體,廉隅之比,則七八字缺燭,宜卽處分,俾不至於重誤國事五六字缺章,蓋亦出於萬不得已也。及承批四五字缺辭速察職爲敎,似若有二字缺臣之所患,無甚危苦,而猶慰前日之嫌,强瀆宸嚴者然,臣於是,實不勝瞻望雲霄,抑塞冤悶之至。臣四五字缺雖涉關重,時月漸遠,自底寢忘,六七字缺不翅丁寧,恩私所被,感激圖報之十餘字缺滯胸,自陷欺負之誅哉?惟其七八字缺桑楡,精力盡喪,軀殼徒存,而猥承明命之後,轉招過福之災,半年道路之間,不絶呻吟之聲,及至夏秋之交,再經泄痢之瘵,眞元大脫,濱死更甦,傷敗之極,表虛益甚,又當寒節,感冒頻發,素患痰火,乘時作用,咳嗽不止,寒熱相攻,晝而廢食,夜未交睫,有時眩作,天地易位,掩目伏枕,移晷乃定,如是辛苦,長在牀褥,轉眄之間,歲律忽新,草木群生,無不萌動,而臣獨何辜,作此未冷之屍,政當國有大慶,庶類懽忭之日,頑然冥然一未出頭於延敎拜箋之際,只令管屬,苟簡成禮,有臣如此,不如死之久矣。尙何望復起爲人,整頓官事焉乎?臣於視息未泯之中,炯炯一心,惟以爲誠意淺薄,終未格天,則北門鎖鑰,必貽宵旰之憂,而臣生爲負國之人,死作他鄕之鬼而已。飮泣悲吁,更不知所達,伏乞天地父母,諒臣崩迫之懇,夬賜鐫罷臣職,使重寄無損,殘喘獲延,不勝萬幸。還爲下送。以上燼餘
上在慶德宮。停常參·經筵。
巳時,太白見於未地。
藥房都提調臣李頤命,右承旨臣韓配周啓曰,伏未審日間,聖體,若何?中宮殿湯劑繼進之後,頭部不淸利,膈間微煩等餘症,其有快減之效,而寢睡,一向安寧乎?臣等憂慮未弛,敢來問安。答曰,知道。無事,內殿頭部不淸利等症,猶未快減,寢睡安穩矣。
宋徵殷啓曰,大司憲李健命,掌令趙錫周在外,執義梁聖揆,持平尹聖時呈辭,掌令一員,持平一員未差,今日以監察茶時之意,敢啓。傳曰,知道。
以領議政三度呈辭,左議政十五度〈呈辭〉,右議政十一度呈辭,傳于李世最曰,安心調理。
李世最啓曰,吏曹判書趙泰耉,牌招不進矣。推考傳旨,今方捧入,而非但大政遷就之可慮,海西殿最,瓜滿守令之出代,實爲緊急,已有成命,而尙不奉行,尤極未安,更卽牌招察任,以爲今日參政差出之地,何如?傳曰,允。
又以弘文館意啓曰,修撰李世瑾,以身病受由出去,下番無他推移之員,副校理洪致中調理,已至五日,卽爲五六字缺今日政,以在京無故人,差出闕員,亦卽牌招察任,何如?傳曰,允。
宋徵殷,以兵曹意啓曰,卽者有一字缺雛豕,自開陽門突入,仍至內司僕墻內,雖已逐出,而守門將,及軍卒等,常時不能禁斷,致有如此之弊,不可無警責之道,當該守門將推考,軍卒等自本曹從重決棍,何如?傳曰,允。
韓配周,以司饔院官員,以都提調意啓曰,鳳四五字缺載寧船隻,而致敗之代二百五十石,待解凍,更遣郞四字缺意,頃已啓請蒙允矣。念此白土掘取之役,實爲鳳民之巨弊,一年一度之掘土,尙以爲難,今又因他邑之敗船,更令鳳民,當此巨役,則不但民人之呼冤,朝家役民之道,亦恐偏重,宜有所變通,上年楊口白土,春川船隻所載來十四石致敗後,更爲掘取運納,不煩楊口之民,今此載寧船致敗者,其數雖多於春川所致敗,而運納者,其責之在於船運官,則彼此無異矣。且本道例定三邑船隻,以爲分載之地,而前秋黃州,旣被監營之分定,而終不捉船載送,故不得已以三船之所當分載者,載於兩船,以致致敗之居半,則黃州亦難免其責,今於更掘運納之時,宜與載寧,同其勞役,請令此兩邑,分半掘取,竝覓船隻,分載上送,而仍念今秋,又當有本郡白土掘取之役,而此役之最難者開基,旣開其基,則掘取不甚費力,今若趁開基之際,掘取秋間所當掘者,則鳳民勞役,可減省,春夏船運,亦逾於秋冬風高時,至於郞廳廚傳之弊,亦可除其一番,事多便宜,以此分付本道,使之知委各邑而擧行,何如?傳曰,允。
以備忘記,傳于韓配周曰,居首博士金國礪,著作李珌,各半熟馬一匹賜給。
注書金尙奎遷轉,代沈尙鼎爲之。
吏曹,判書趙泰耉進,參判未差,參議李大成進,同副承旨李世最進。
吏批啓曰,臺諫·玉堂闕員,今當差出,而擬望之人乏少,相避·外任,竝擬,何如?傳曰,允。
又啓曰,因弘文館草記,闕員差出事,允下矣。玉堂出入人,或牌不進,或月課不作,坐罷居多,無以備擬,合有變通之道,何以爲之?敢稟。傳曰,別單書入。
又啓曰,新除授南陽府使李順坤戶奴呈狀內,本府係是摠戎廳管下,而奴矣上典,與摠戎使金重器,有婚家應避之嫌,考例處置云,兼營將與摠戎使相避,則在法文,不可仍令赴任,南陽府使李順坤,改差,何如?傳曰,允。
以尹趾仁爲都承旨,具萬理爲掌令,趙錫命爲持平,李健命爲吏曹參判,閔鎭遠爲刑曹參判,李光佐爲副提學,李肇爲禮曹參議,柳述爲司僕正,金尙奎·李濰爲典籍,李益命爲敬寧殿參奉,李大□爲長陵參奉,李師尙爲安岳郡守,鄭治爲新溪縣令,李眞望爲瑞興縣監,金天與爲載寧郡守,尹會爲高山察訪,洪禹瑞爲殷栗縣監,權忭爲副修撰,李明浚爲校理,鄭栻爲校理,李晩堅爲副應敎,尹陽來單付承文博士,呂必禧付承文著作,姜必中爲校書副正字,李碩根爲南陽府使,趙正緖爲司䆃主簿,李臣龍爲尙衣僉正,朴弼明爲大司憲,李晩成爲兵曹參判,尹星駿爲戶曹參議,李明浚爲司諫,吏曹佐郞朴鳳齡仍任事承傳。
兵批,行判書崔錫恒病,參判尹趾仁進,參議任胤元病,參知李震壽服制,右副承旨宋徵殷進。以權尙游爲副護軍,鄭楷爲司直。
宋徵殷,以兵曹意啓曰,本曹啓下上言都數一百五十五張內,未現身三十張,其餘一百五十二張畢回啓之意,敢啓。傳曰,知道。
傳于宋徵殷曰,延礽君出閤,以二月差退事,分付該曹。
李世最,以禮曹言啓曰,延礽君出閤,以二月差退事,傳敎矣。問于日官,則二月十一日最吉,十四日·二十六日平吉云,以何日定行乎?敢稟。傳曰,此外無吉日耶?
宋徵殷,以備邊司意啓曰,諸道逃故軍布,侵徵隣族者,從辛卯以上特許蕩減事,旣有成命,而頃日行兵曹判書崔錫恒,以更自庚寅以上蕩減,辛卯條勿爲擧論之意,榻前陳達,以令廟堂稟處下敎矣。重臣之請寢辛卯條者,蓋以經費難支,而未必爲實效爲慮,以爲今年諸色軍木,或有幾盡上納者,此則勢難還給,且列邑多有已捧,而未及上納者,亦有上納,而未及納曹者,今若一倂蕩減,則適足爲京外吏胥輩消化之資,卽今儲蓄䔽竭,而良役雖爲變通,許多逃故,一年內必難代定,收布以充,蕩減之代,其爲言則周詳矣。今此聖敎,出於惻怛軫民之意,以事體言之,諸般身布之徵出隣族者,毋論已納未納,固宜悉爲還給,俾令惠澤普遍,而追後還給,其勢必有所難,誠如重臣之言,此則惟嚴飭精査,區別而處之,不必以此爲窒礙之端,另飭各邑,朝令未到之前,已捧者,趁時上納,令到後,則隣族一切勿侵,已爲上送而未及納曹者,査問各邑,京外吏胥之中間奸偸者,計贓論斷,斷不饒貸宜當,隣族之霑惠,雖有所不均,此由於事勢之不得已矣。且今已歲翻,毋論逃故眞僞,各邑之捧未捧,殆皆了當,其所未捧,皆是隣族之尤不能備納者,終必爲積逋難捧之歸,雖無蕩減,顧何以爲經費之助乎?逃故虛僞之弊,固多有之,而除非乙·丙災疫之年,則每邑逃故之冒僞,豈至於其數甚多?今番新頒節目,區處逃故,頗有條理,守令若盡心奉行,則逃故之數,必不如前,辛卯條逃故懸錄數多之邑,該邑守令論罪,亦宜矣。乃者聖上特降曠蕩之恩,德音一出,流布已廣,外方民聽,莫不歡欣感聳,亦有以慰悅,變通良役時,被汰騷怨之心,今乃更改,而減其年條,則民情必深失望,不但命令顚倒而已也。重臣所請,殊非大體,所宜辛卯條,軍兵奴婢,逃故身布,明査蕩減事,一依前日下敎,分付擧行,何如?答曰,依啓。
又以備邊司意啓曰,頃於江原監司金致龍狀啓覆奏時,所陳諸款中,人蔘價·海物價,則徐待査報而稟處事,允下矣。其査問各邑而論報者,日昨來到,而本司前所査問者,本道之所報者,雖未詳悉,卽今裁減之擧,亦可以此參酌而處之,蓋進上人蔘,當初以大同米折價,令各邑採納,而中間以採納之難,設置營下蔘商,使蔘商防納,而以蔘價踊貴,大同折價之米數少,各邑加賦米布,或錢文於民結,添給蔘商矣。丁亥半減時,其半減價本,則自戶曹依本道所報,劃給木同,而各邑所納半數之大同折價外添給者,及戶曹劃給木同外添給者,則未免加賦於民,故本道之援例而所望者,今亦如此,春等進上不遠,其前勢難大段變通,姑依丁亥近例,參酌劃給減半之價,以救目前民弊,似爲得宜矣。仍念人蔘一事,實爲東民莫大之弊,雖在樂歲,朝家所以賦於民者,宜有定制,而各邑之所以加賦於民,而添給蔘商者,多寡各異,雖以今番所報者見之,江陵則一兩蔘價,米則四石十三斗零,布則十五疋,旌善則錢文三十兩矣。近來蔘價雖高,不至此多,而其所聚斂於窮民,爲蔘商圖利之資者,乃如此,今朝家雖軫恤本道被災之慘,有此御藥減半之擧,而各邑之所添價,則將依前無藝,苟不略加釐正,民將不得支保矣。蔘商雖難猝罷,各邑之以添價加賦於民者,則不可不酌定其數,使之毋大濫賦,亦令各邑,無所異同,俾無不均之弊,以此分付本道,使之十分參酌,定其數爻,報本司受回題後,知委各邑,以爲遵行之地。且聞本營進上封進時,有封餘蔘,此雖流來舊規,蔘價旣爲民弊,則進上之外,不宜有所加捧矣。至於海物價,則各邑之於生物,不爲給價者,有違大同節目,今則特命減半之後,尤不當白地勒捧於海夫,無論乾物生物,一依大同折價數給價,而各邑儲置不足處,則以上納八斗中推移題給,而不但折半海物之必爲給價,其半之不減者,亦皆一一給價,使窮殘浦民蒙惠,宜當。凡此人蔘添價之釐正事,海物給價事,道內各邑,雖不被災者,亦宜一體擧行,竝令以此知委,何如?答曰,依啓。以上燼餘
上在慶德宮。停常參·經筵。
巳時,太白見於未地。
宋徵殷啓曰,大司憲朴弼明,掌令具萬理,持平趙錫命未肅拜,執義梁聖揆,持平尹聖時呈辭,掌令趙錫周在外,今日以監察茶時之意,敢啓。傳曰,知道。
以領議政徐宗泰四度呈辭,左議政金昌集十六度呈辭,右議政趙相愚十二度呈辭,傳于尹趾仁曰,安心調理。
黃一夏,以弘文館言啓曰,新除授副應敎李晩堅,時在京畿高陽地,副修撰權忭,時在忠淸道韓山地,經筵入直事緊,請竝斯速乘馹上來事,下諭。傳曰,依啓。
又以弘文館言啓曰,副提學李光佐,校理鄭栻違牌坐罷,他無推移入直之員,修撰李世瑾,雖有調理之命,連日闕直,事體未安,卽爲牌招察任,何如?傳曰,允。
以修撰李世瑾牌不進,罷職傳旨,傳于李世最曰,推考傳旨捧入。
李世最,以弘文館言啓曰,修撰李世瑾,旣有只推之命,更爲牌招入直,何如?傳曰,允。
以備忘記,傳于宋徵殷曰,今日內乘·宣傳官等,試射時,內乘金得魯,柳葉箭十巡居首,直赴殿試。
以江原監司旌善等官居驛奴士民等壓死事,狀啓,傳于尹趾仁曰,事甚驚慘,令本道各別恤典擧行。
宋徵殷,以訓鍊都監言啓曰,都監三年糧所載待變船中,有限滿改造之事,則例爲分定三南,使之造給,而卽今待變船一隻,已滿改槊之限,一隻亦當新造,故前冬以此移文備局,以爲入啓分付之地,而連因大臣有故,不得啓稟,有此節晩之弊,事甚可慮,敢此仰稟矣。新造船,則自統營竟因造給改槊船,下送于全羅右水營,趁速改造以送之意,令備局依例發關分付,何如?傳曰,允。
又以備邊司言啓曰,東萊府使李正臣,以今此國書,若如使臣言,順付飛船,則事體如何?姑置勿論,倭人旣據島中所報,請令我國船奉往國書,則雖欲分付飛船,倭人之順受,有不可必,如或相持,不卽傳給,則反不如初定我國人,待風發送之意馳啓矣。國書改本,曾付譯官下送已久,又以我國船待風發送之意,定奪分付,今無可論之事,依前分付擧行之意,東萊府使處,急速知委,何如?傳曰,允。
又啓曰,兵曹郞廳來言,闕內各處,入直軍士,夜巡檢云矣。敢啓。傳曰,知道。
禮曹判書尹德駿疏曰,伏以臣以無似,忝爲宗伯,任大責重,非臣拙劣,所可稱塞,而區區愚衷,只欲遵守令甲,少防弊端之滋長。蓋書院之設,本爲士子藏修之所,則其於興學之道,豈不大有所益?而第憑藉需索,其道至廣,士風漸渝,國家受害,先朝疊設之禁,所以設也。嘗見先輩有識,亦多論及於章奏,斯非薄於崇儒重道而然也。臣竊以爲目今書院極多,無以復加,聖朝崇報之典,亦已無遺,爲有司者,但當無廢先朝成命,敢以是仰請申明矣。乃者本曹參判金鎭圭意見,與臣稍異,上疏言之。噫,凡事施措,臣固不厭其可否之相濟也。至於丹陽書院之額,初請於壬戌,而以疊設,見格於覆啓,此臣耳目所逮,末終宣額,在於辛未,而此臣廢蟄時事也。臣不能詳閱文書,而奏對之際,未免爽誤,臣不勝慙悚也。伏乞聖明,亟賜遞斥,以治臣疏率之罪,不勝幸甚云云。答曰,省疏具悉。卿之引嫌,非係大段,勿辭行公。
戶曹判書金宇杭疏曰,伏以臣,伏見禮曹參判金鎭圭之疏,以臣所陳達畿邑災結減米事,大加非斥,張皇論列,語意非常,至以忽其大體,失信賦民爲辭,臣不勝駭惑危凜之至,在臣私義,唯當引咎自訟,不宜妄有開喙,而第玆事顚末,有不容泯默者,玆敢略暴焉。昨歲畿內農事,若曰大熟,則過矣,亦可謂稍稔矣。付種而不實者,則容或有之,初不付種,大抵絶無,雖以道臣狀聞見之,楊州·安城·竹山·喬桐等,四邑地方,亦非不廣,而初不付種,無一負所報,四邑守令,豈皆虐民厚斂而然耶?蓋其實狀,然矣。其他各邑之報,多少懸殊,水原地大,猶有可諉,如高陽·富平等小邑,皆至於九十餘結,如非妄冒,必不至此,此廟堂所以必欲覈實者也。然而地部郞摘奸,異於常規,歲翻後檢田,又涉不便,如欲依其所報,盡許給災,則必有虛實相混之弊,朝令之下,亦不可全然防塞,百爾思量,無他善處之道,不得已有斗半減給之請,而幸蒙允可矣。蓋臣意到今明覈,其勢未易,盡數許災,有乖綜核,斟酌減米,不覺其有損於大體,而當初大臣之意,亦且如是,此非臣自專之事,而況從前蠲減之政,不一其規,每結或減一斗,或減二斗者有之,何嘗細折其分數,而計其合夕耶?且其所謂失信賦民者,臣亦有說,若以各邑所報災結,謂可准信,而猶且不許給災,則誠難免失信之責,自朝家至有該曹郞摘奸之命,其慮有詐僞之弊,於此可見,廟堂旣慮其詐僞,而以準許爲難,則臣何敢遽請給災乎?且各樣災結,隨歲豐歉,而多寡有異,昨年畿農,旣曰免凶,則何可比同於丙戌·戊子·庚寅等災歲,而一槪論之乎?臣未知宰臣,誠以六百餘結,認爲皆是種不入土之地,而無一毫違錯耶?臣則決知其不然也。苟不如是,則臣雖無狀,豈忍徒務賦民,而莫念歸怨於國家耶?噫,有國所重,莫過於田政,十負以上災實差錯守令坐罷,則祖宗朝制法,豈不嚴峻?而近年以來,人多翫法,事不遵古,年分事目頒降之後,各出意見,續續陳請,給災之規,職此濫觴,臣嘗病之,且守令之有能聲者,率多虛張災結,瞞報圖得,以爲干譽之資,以致實結大縮,歲入不敷,逐年如此,國無一年之蓄,寧不寒心?今玆畿邑之事,出於年分磨勘之後,虛實難分,廟議靳許給災,蓋亦慮此,而臣之所以變通陳白者,妄謂無大損害,而似或順便矣。乃反受人詆斥,至於此極,臣實慙懼,緣臣慮事顚錯,不免僨誤,以致聖上恤民之澤,不及於窮蔀,重貽失信斂怨之譏,臣雖滅死,不足以贖其罪矣。民事所關,公議如此,趁今改圖,猶可及止,欲望聖明,反汗成命,更令廟堂,從長稟處,幸甚幸甚,仍念臣之不才無能,加之以衰朽癃殘,精力筋力,已無餘地,雖尋常職事,猶懼不稱,況此度支重任,豈有可堪之望?而因仍蹲冒,以至于今,荏苒之間,已三年矣。前冬以來,忍死奔走,積瘁之餘,疾遂大作,宿患痰病之外,近添內傷外感之症,時月之間,勢難供仕,況情勢之萬分難安,如上所陳乎?玆敢冒控危懇於憫下之聽,伏乞聖慈,俯賜矜憐,將臣本兼諸任,竝許鐫遞,仍治臣失信賦民之罪,以謝人言,以安微分,千萬幸甚云云。答曰,省疏具悉。卿之日昨陳白,實涉便順意外侵斥,不必深嫌,卿其勿辭,從速行公。
持平趙錫命疏曰,伏以臣前後除拜,輒皆違命,罪戾山積,萬殞難贖,而若非臣踪地之萬萬憫蹙者,豈甘自陷於逋慢之誅哉?念臣本以無似,倖竊科第,濫蒙誤恩,出入從班,頂踵莫非造化,而毫髮率是聖恩,分當殫竭誠力,圖報萬一,而誠以臣父大壽,橫罹禍網,名在丹書,已至十餘年之久,臣雖隨行逐隊,黽勉供職,不敢以恒人自同,獨於寬大之朝,抱此向隅之歎,不自意容光俯燭,恩渥荐加,敍命旣下,除旨相隨,不啻若死灰之復燃,陰谷之回春,生成之澤,天地莫量,臣之父子,相對感泣,戴祝天恩,以圖他生結草之報,而臺議轉激,群言沸騰,本事之外,詬詆多端,朝廷之上,作一是非,私情痛恨,求死不得,目今霈澤旁流,甄敍如舊,惶隕感激,糜粉難酬,而向日一場紛鬧,想來驚懼,踪地危蹙,寢食幾忘,束帶立朝,此已息望,但當杜門蟄伏,斷絶人事,以謝衆怒,是臣區區之意,而辭單纔入,新命繼降,恩數稠疊,逈出尋常,臣聞命驚惶,涕泣交頤,跼高蹐厚,不知置身之所也。其在分義,固當竭蹶趨謝,少伸感戴之私,而顧臣情迹之外,疾勢難强,委身牀席,無計起動,一造天陛,以謝恩命,亦不可得矣。玆敢疾聲號籲,悉暴情實,伏乞聖慈,俯諒臣至懇,亟遞臣職,以安私分,不勝幸甚云云。答曰,省疏具悉。爾其勿辭,從速察職。以上燼餘
上在慶德宮。停常參·經筵。
仁獻王后忌辰齋戒。
巳時,太白見於未地。
韓配周啓曰,領議政徐宗泰五度呈辭,左議政金昌集十七度呈辭,右議政趙相愚十三度呈辭到院,而以國忌齋戒留院之意,敢啓。傳曰,入之。
藥房提調臣趙泰耉,副提調臣尹趾仁啓曰,凝寒未解,伏未審日間,聖體,若何?中宮殿頭部不淸利,膈間微煩等餘症,其已快減,而寢睡,一向安寧乎?前劑入湯劑,當盡於今日,令醫女趁早入診後,議定繼進當否爲宜,臣等憂慮未弛,敢來問安,竝此仰稟。傳曰,知道。無事,內殿頭部不淸利等症,猶未快減,寢睡安穩矣。
韓配周啓曰,判府事李頤命箚子到院,而以國忌齋戒留院之意,敢啓。傳曰,入之。
李世最啓曰,判府事尹拯上疏到院,以國忌齋戒留院之意,敢啓。傳曰,入之。
藥房再啓曰,卽伏聞中宮殿,入診醫女所傳之言,頭部不淸利,膈間微煩等症,久未快減,而脈度比昨稍似浮數云。臣等與諸御醫,反復商議,則皆以爲此本由血虛有火之致,加減涼膈散,今姑停止,養血淸和湯,加柴胡一錢,竹茹七分,連用二十貼,以爲滋榮降火之地,宜當云。此藥五貼,爲先劑入之意,敢啓。傳曰,知道。
宋徵殷,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
以領議政徐宗泰五度呈辭,左議政金昌集十七度呈辭,右議政趙相愚十三度呈辭,傳于韓配周曰,安心調理。
事變假注書尹大英出使,代以呂必禧爲假注書。
以統制使,倭船失瞭,邊將等不能檢飭,待罪事狀啓,傳于李世最曰,勿待罪事回諭。
李世最啓曰,卽伏見刑曹啓目,則江原監司金致龍,擊錚人査覈啓本中,無結語,有違定式,令政院稟處事,啓下矣。旣有癸酉受敎,則本道之不爲論列,殊涉疎漏,監司金致龍推考,此啓本所當還爲下送,而本院初不覺察,旣已啓下,則到今粘目判下之後,還爲下送,亦涉未安,令該曹直爲發關分付,使之更爲査啓,何如?傳曰,允。
行判中樞府事李頤命箚曰,伏以臣久抱危疾,實難陳力,而係戀恩私,不敢自便,奔走藥院,亦已二紀,至今不至顚仆,豈臣始慮所及?頃當焦憂之日,一身不遑自恤,殊不知損傷之滋深,懽慶之餘,雖覺舊疾頓加,而起居議藥,猶未停罷,又不敢引疾請休,呻喟跛曳,忍死供職矣。自昨渾身寒栗,左體偏麻,肢節作痛,終夜煩熱,頭重氣逆,無計起身詣闕,今日問安,未得進參,不勝惶恐,顧此病勢,類非一時微感,難望數日得差,此時保護之任,不可久曠,伏乞聖慈,俯察至懇,亟許遞臣內局之任,仍命治臣,曠職之罪。取進止。答曰,省箚具悉卿懇。積瘁之餘,疾患如此,深用慮念,未得進參,有何所傷?卿其安心勿辭,亦勿待罪,從容善攝。仍傳曰,遣史官傳諭,遣御醫看病。
行判中樞府事尹拯疏曰,伏以臣,分外職名,尙在身上,而氣息日微,朝暮就木,已無生心之事,昨於中殿靡寧,議藥設廳之日,中外奔遑,太廟告慶,大庭陳賀之辰,大小抃舞,而臣獨塊然蟄伏,若無知覺,螻蟻微誠,無地自見,日夜祝望之餘,唯戰兢俟罪而已。臣罪至此,萬殞難贖,臣之僭冒非據,已過屢歲,四字缺控乞,以蒙恩解免爲期,而猥瀆是懼,一向因循,居常跼蹐,如抱氷炭,矧今罪戾添加,復至於此,律以法義,理難饒貸,而側聽旬月,譴責未聞,臣尤慙惶,罔知攸措,不得不更冒萬死,有此呼籲,伏乞聖慈,天地父母,特賜鑑諒,察臣之垂死微物,不當係名於朝籍,憐臣之病分賤分,輒因係籍而添罪,亟命有司,削臣爵秩,勘臣罪名,以肅朝綱,千萬幸甚云云。答曰,省疏具悉卿懇。老病大臣之不得來參,別無所傷,何至引咎?卿其安心勿辭,亦勿待罪,徐待和暖,從容就途,勉副予虛佇之望,仍傳曰,遣史官傳諭。以上燼餘
傳曰,備局公事中,有可以畫卽覆奏者,有司堂上問于大臣稟定事,分付。備局謄錄
上在慶德宮。停常參·經筵。
仁獻王后忌辰。
巳時,太白見於未地。申時,日有右珥。
黃一夏啓曰,領議政徐宗泰六度呈辭,左議政金昌集十八度呈辭,右議政趙相愚十四度呈辭到院,而以國忌正日留院之意,敢啓。傳曰,入之。
以領議政徐宗泰六度呈辭,左議政金昌集十八度呈辭,右議政趙相愚十四度呈辭,傳于黃一夏曰,安心調理。
李世最,以摠戎廳言啓曰,西營入直三運軍兵,今已準番,依前例與訓鍊都監軍兵,今月十五日還爲替代後,放送之意,敢啓。傳曰,知道。以上燼餘
上在慶德宮。停常參·經筵。
夜一更,月暈回土星。
宋徵殷啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
藥房提調臣趙泰耉,副提調臣尹趾仁啓曰,日寒尙峭,伏未審日間,聖體,若何?中宮殿頭部不淸利膈煩等症,養血淸和湯,進服之後,更復如何?而寢睡,一向安寧乎?臣等不任憂慮,敢來問安。答曰,知道。無事,內殿頭部不淸利等症,猶未快減,寢睡安穩矣。間二日問安。
黃一夏啓曰,兩司無行公之員,守令之未署經者,至於三員,而夫馬留京之弊,殊涉可慮,兩司除在外,及呈辭入啓人員外,呈告未肅拜人員,竝卽牌招,以爲趁速署經之地,何如?傳曰,允。
以領議政徐宗泰七度呈辭,傳于黃一夏曰,安心調理。
以右議政趙相愚十五度呈辭,傳于黃一夏曰,遣承旨敦諭。
以左議政金昌集十九度呈辭,傳于黃一夏曰,卿之巽讓,一至於此,良由予誠意未孚之致,益用慙恧,而第惟一向敦迫,不但有乖於禮待大臣之道,暫許釋負之請,意亦有在,本職不得已,今姑勉副焉。仍傳曰,遣史官傳諭。
黃一夏啓曰,吏曹郞廳來言,大臣處置政事,何以爲之?取稟。傳曰,明日爲之。
宋徵殷啓曰,臣承命敦諭于議政府右議政趙相愚,則以爲,一病沈綿,鬼事日迫,區區所願,只欲卸解重負於未死之前,而微誠未格,天聽愈邈,前後違逋,臣罪益重,夙夜兢惕,罔知攸措,天札又隆,承宣賚傳,辭旨諄勤,誨諭備至,臣莊誦未半,鮫淚先零,闔門感祝,隕結是期,第念賤臣,衰朽已極,癃病特甚之狀,聖明固已下燭,而又因初冬感傷之症,風五字缺危喘,朝不謀夕,則其在體下之道,庶或四字缺處分,而乃反一向敦勉,荐加恩禮,經歲相持,尙靳鐫遞,臣無所因極,徒增抑塞,誠恐一朝,朝露溘然,則不但爲微臣妨賢曠職之罪,亦將有歉於仁恕之德,此臣所以悲苦之懇,累瀆宸嚴,而不知止者也。臣疾勢如右,旣未趨承,聲音斷續,欲語難盡,從當收召精神,略治短疏,仰暴私悃,伏地悲泣,不知所云云矣,敢啓。傳曰,知道。
黃一夏,以弘文館言啓曰,本館上番副校理臣洪致中,以漢學兼敎授,今日院試坐起時,晝仕出去,而一日之內,勢難盡試,每每草記,事涉煩瀆,限試才完畢間,除草記出去之意,敢啓。傳曰,知道。
以咸鏡監司李善溥,箋文差員,不能催促,再三退期,終至遷就後時,待罪事狀啓,傳于宋徵殷曰,勿待罪事,回諭。
黃一夏,以吏曹言啓曰,洛山守㯳,封進御筆御畫,令該曹考例稟處事,命下矣。在外宗班中,三字缺御筆之人,皆蒙陞資之典,而至乙亥因筵數字缺以此出於一時特恩,而紛紜多濫之故,定奪防塞,今此洛山守㯳,御筆御畫之封進,在於定奪之後,似不可援用古例,伏惟上裁。傳曰,特爲加資。
又以禮曹言啓曰,童蒙分敎官尹侚,啓下之後,稱病不仕,汰去,何如?傳曰,允。
又以禮曹言啓曰,延礽君出閤擇日草記,傳曰,此外更無吉日耶事傳敎矣。更問于日官,則二月初二日爲吉,初六日·初七日·十八日·三十日平吉,此外皆有拘忌云矣。敢啓。傳曰,此外最吉日問啓。
以忠淸道監司,瑞山等官居,幼學柳賢齊子三歲兒等,燒死事狀啓,傳于黃一夏曰,燒死人等,令本道恤典擧行。
正言權益寬啓曰,金海府定配罪人河,撲殺其子,殄滅天倫,結項掩迹四字缺此實人理之所不忍,王法之所不貸,六字缺有餘罪,而今目疏決之中,遽有減等之命,將無正倫常之罪,快國人之憤,請還收罪人河,減死定配之命,更加嚴刑得情,依律處斷。義州府定配罪人李後說,身爲邊倅,不念愼守之義,私賂異類,欲爲彌縫之計,而生事邊疆,貽羞國家,當初減死,已是失刑,而未及半年,旋卽減等,國綱職此而廢弛,邊吏將無以懲畏,請還收義州府,定配罪人李後說,減等之命。韓構以重爀之父,衅累至重,李秀儁以科賊首謀,情節旣著,當初被謫蒙放,已失之太寬,俱不可輕議於疏釋之典,而今因歲抄蕩滌之擧,混入於甄敍之中,邦憲寢弛,輿情太駭,其在嚴法懲惡之道,不可置而不論,請還收韓構·李秀儁,歲抄蕩滌之命。臺閣之處置見遞者,雖有特出之命,不敢冒沒承命,蓋所以畏公議而重臺體也。前掌令洪禹寧,乃於旣遞還仍之後,揚揚詣臺,張皇臚列,以快其左右奮擊之氣,而自處之義,則全不暇恤,前持平鄭楷,又復晏然承牌,陳疏受暇,有若無故在職者然,其放倒廉義,損壞臺體,誠非細故,不可以旣遞而置之,請前掌令洪禹寧,前持平鄭楷,竝罷職。官制相避,昭載金石,以應避之規,處相管地,則其不可掩置蹲冒也,決矣。龍川兼西路別前營,而定州卽其管下也。定州牧使李天根,爲龍川府使李徵瑞同姓姑夫之親,而牽制私意,掩諱親謙,終無狀報之擧,貪戀罔畏公法,仍爲待瓜之計,其懷私蔑法,莫此爲甚,請龍川府使李徵瑞,定州牧使李天根,竝罷職不敍。新除授司憲府大司憲朴弼明,時在京畿監營任所,獻納金斗南,時在江原道襄陽府任所,請竝斯速乘馹上來事,下諭。答曰,不允。下諭事,依啓。朴弼明交龜後,自當入來,勿爲下諭。
刑曹參判閔鎭遠疏曰,伏以臣之父母丘墓,在於驪州地,而職事所縻,灑掃久闕,今又受命出疆,竣事之期,當在半年之後,睠言松楸,雨露旣濡,感時悽愴,懷不能抑,玆敢冒萬死仰溷,伏乞聖明,特許旬日之暇,俾於未出疆之前,獲伸人子之至情焉云云。答曰,省疏具悉。卿其依疏辭往來焉,仍傳曰,澆奠牀備給。
禮曹參議李肇疏曰,伏以臣於昨年,自速罪戾,薄被臺評,隨分縮蟄,感訟交切,不意收敍之命纔下,儀曹新除,仍及於滓穢之踪,臣誠驚惶感隕,罔知攸措,義分所在,卽當竭蹶趨造,祗謝恩命,而顧臣負犯旣重,終不可以朝家之滌瑕,時月之稍久,有所自恕,臣於此,徊徨縮踧,進退維谷,向者儒臣之疏,惠文之彈,勘律雖輕,論罪至嚴,追思至今,餘悸在心,顧臣賦命險釁,叨二字缺孑然獨身,與母爲命,夙嬰血崩之症,因以爲祟數字缺十餘年,氣息綿綴,尋常危厲,臣之情理,豈有離違病母之勢,而頃年東藩之命,控辭不得,仍聞先輩名臣,有老病親者,亦赴是任,將置其親於隔界近地,時時迎來境下,省親二字缺臣旣感激恩除,因此少伸二字缺之私,亦臣至願,遂決計應命,夫所謂當四字缺已極苟且云者,臣因受爲罪之不暇,實無可以自解,而及至母病暴急,臣身旣不敢徑情自由,倉卒驚遑,不得不搬移病母於界內,得以扶救,此實事二字缺理之萬萬不獲已,而伊後首實之疏,槪陳臣半行缺爲少贖罪尤之計矣。半行缺然,此卽臣本情之外,而亦莫非初不審量,自取顚沛之致,尙誰怨尤?第臣濫廁侍從之列,蒙受屛翰之任,無絲毫三字缺效,區區願忠之誠,顧以逾制冒法,得罪於四字缺聖明委寄之重,下使病母,栖遑於道路,撫躬慙隕,忽若無生,更何顔面,束帶彈冠,復入周行?淸朝銓選之嚴,亦何可容?此釁累之餘,以重辱班位,玆敢冒死仰籲於天地父母之前,伏乞聖明,俯垂諒察,亟遞臣職,以肅朝綱,以安私分,不勝幸甚云云。答曰,省疏具悉。爾其勿辭,從速察職。
掌令趙錫周疏曰,伏以臣,於今月初九日,伏承有旨,以臣爲司憲府掌令,斯速上來者,臣雙擎三復,惶恐感激,不知所以自措也。如臣庸姿醜狀,豈足以備聖朝收錄之數,意外召命,遠辱於舊都待罪之地,一府士民,奔走聳觀,此於微臣,何等寵榮,何等恩數?臣於是,一倍悚感,涕淚交下,竊念臣之鼻瘡,可怪可愕,非唯不敢近於咫尺之地,亦不敢玷於周衛之行,故自丙戌至己丑,屢叨恩召,輒復據實陳情,得請乃已,及至昨年,猥蒙松都佐幕恩除,臣自惟爲貧求食之賤三字缺班齒列之職,乃敢冒沒赴任,其苟且貪戀四字缺而仍因蹲據,至于今日,則自算臣年,倏已七十有二矣。所患鼻瘡,積久成蟲,鼻梁中斷,瘡口容指,濃汁不斷,穢臭旁聞,行路指笑,親舊矜憐,與臣相對,亦不欲八九字缺廢疾如臣,敢齒於近侍之列,八九字缺積病之喘,起拜陞降四字缺其理勢固然,而猥煩是懼,不敢悉暴一字缺以人所共見之病狀,冒萬死縷縷不已,伏乞聖慈,特賜諒察,許遞臣所叨職名,使臣得以擔歸故土,守分待死,千萬幸甚云云。答曰,省疏具悉。爾其勿辭,從速上來察職。
兼文學朴鳳齡疏曰,伏以臣,冥行世路,貪進榮塗,涯分旣踰,猶不知止,早晩顚躓,理所固宜,而畢竟操切之言,出於僚席之間,其爲困苦,亦已極矣。繼以憲臣四字缺玆事,章牘迭出,踪地益縮,一味慙恧,只俟三四字缺者,該曹覆稟,處分乃降,選部舊銜,自如在一字缺臣誠惶感,罔知自措,而若其區區情實,終有所不可不一暴者,臣本以愚魯,果蒙拂拭濫通銓望,已至五年,冒參都政,亦經屢次,而去秋以來,臲卼之端,不止一二,每積逋慢之罪,萬無復據之理,自念時無右位,在例當陞,苟或節次推遷,謝避要律,則難安情勢,亦可以粗安矣,故於湖右復命之時,乃使下吏,有所傳意,而其間委折,多涉猥瑣,亦不必煩陳於事過之後也。第臣本情,雖出於嫌遠銓地,而事三四字缺妄有所言,其不能守己自靖,虧傷廉義,一字缺此爲大,辭說紛紜,皆所自取,尙何尤人?唯當斂迹朝端,追補前諐,庶求免於全沒廉恥之科矣,其何可抗顔仍冒,復蹈已遷之政席,壞破流來之銓格耶?仍念今臣所處,特一時見假之虛位,凡係政注是非,固不五字缺旣有銓郞之名,苟有事涉銓郞,而心十餘字缺自處默然而已乎?以下九行缺答曰,省疏具悉。洪禹瑞之地望,匪曰不合於銓郞,昨年堂箚,殊甚駭異,旋授舊踐,則不可也。爾其勿辭察職。以上燼餘
上在慶德宮。停常參·經筵。
巳時,太白見於未地。
下直,全羅監司柳鳳輝。
領議政徐宗泰八度呈辭。入啓。傳曰,安心調理。
傳曰,全羅監司柳鳳輝留待引見,引見時憲府未署經,三邑守令,除署經發送事,榻前下敎。
政院啓曰,卽者吏曹郞廳來言,今日爲政事,命下,而判書趙泰耉,參議李大成,因朴鳳齡疏,情勢難安,參判李健命在外,不得開政云,判書趙泰耉,參議李大成,竝卽牌招開政,何如?傳曰,允。
吏曹參議李大成牌不進,傳旨。傳曰,只推勿罷。
政院啓曰,吏曹判書趙泰耉牌不進,參議李大成,旣有只推之命,更爲牌招開政,何如?傳曰,允。
吏曹判書趙泰耉再牌不進後上疏。大槪,臣於本曹正郞朴鳳齡之疏,有不敢晏然者,荐召之下,不得趨承,臣罪萬死,亟遞臣職,仍勘臣罪,以安微分,以謝人言事。入啓。答曰,省疏具悉。今玆外補,未見其不可,則意外起鬧,在我何損?卿其安心勿辭,從速行公。
吏曹參議李大成上疏。大槪,臣於縮伏俟罪之中,召牌荐降,嚴畏分義,不敢累犯違逋,謹詣闕外,而顧臣情迹,終難冒進,玆敢陳疏徑退,伏乞聖明,遞罷臣職,以安私分事。入啓。答曰,省疏具悉。銓長疏批,已諭予意,爾其勿辭,從速察職。
政院啓曰,吏曹判書趙泰耉,參議李大成疏批已下,所當更爲牌招,而一日三牌,有傷事體,何以爲之?敢稟。傳曰,明日開政。
慶尙監司書目,不避鈇鉞之誅,更陳危迫之懇,乞蒙亟垂矜諒,特許鐫免事,上疏上送事。啓。答曰,省疏具悉。卿其勿辭,俟母病間,卽出察任。
右議政趙相愚箚子。大槪,昨日特諭之下,病未祗承,一倍惶懍,更申哀籲,乞蒙譴退事。入啓。答曰,省箚具悉卿懇。前後批諭,無非勉出之意,而只緣情志未孚,引疾之章繼上,造朝之期愈漠,固已慙恧,而復申休致之請,必欲就閑,尤切缺然,無以爲諭,卿其深念廊廟之空虛,機務之積滯,亟斷來章,臥閤論道,用副予如渴之望。仍傳曰,遣史官傳諭。以上朝報
全羅監司柳鳳輝,留待引見入侍時所啓,近來京衙門各軍門,爲其需用,送差人殖利,貿穀於山郡市價稍優處,仍爲會錄,而以沿邊各邑之穀,相換取用,以此之故,沿邊之穀,漸至耗縮,不足以分給本邑之民,山郡則穀物漸多,害反及民,此後則京衙門各軍門,送差人殖利之弊,一切禁斷,何如?上曰,此事未詳其曲折,令該曹稟處,可也。啓下戶曹。以上戶曹謄錄
禮曹啓曰,延礽君出閤擇日草記,傳曰,此外最吉日問啓事,傳敎矣。更令日官推擇,則當初所擇之外,無純吉日,而惟十二日,爲延礽君最吉,夫人不吉,此外皆有拘忌云,何以爲之?敢稟。傳曰,以十二日定行。以上禮曹謄錄
上在慶德宮。停常參·經筵。
宋徵殷啓曰,大司憲朴弼明,掌令趙錫周,在外,執義梁聖揆,持平趙錫命,呈辭,持平尹聖時呈辭受由,掌令一員未差,今日以監察茶時之意,敢啓。傳曰,知道。
黃一夏啓曰,卽者吏曹郞廳來言,今日爲政事,命下,而判書趙泰耉,參議李大成,俱以病不來,參判李健命在外,不得開政云,判書·參議疏批已下,開釋備至,且大臣處置,不宜一向遷就,判書趙泰耉,參議李大成,竝卽牌招開政,何如?傳曰,允。
又啓曰,太廟擧動,只隔兩日,承旨不可不備員,而左副承旨兪命弘,時在忠淸道大興地,勢不及上來云,合有變通之道,何以爲之?敢稟。傳曰,改差。
又啓曰,承旨有闕之代,以在京無故人差出,仍卽牌招察任,何如?傳曰,允。
黃一夏,以侍講院言啓曰,今十九日宗廟展謁,王世子隨駕時,宮官不可不備員,而文學朴鳳齡,引入已久,尙未行公,說書受由還二字缺不出肅,竝卽牌招,實兼官有闕之代,今日政,一倂差出,仍卽牌招察任,何如?傳曰,允。
有政。吏曹,判書趙泰耉牌不進,參判李健命在外,參議李大成進,左承旨黃一夏進。兵批,行判書崔錫恒外一字缺坐起進,參判李晩成在外,參議任胤元進,參知李震壽病,右承旨韓配周進。
吏批啓曰,判書趙泰耉牌招不進,參判李健命在外,小臣獨政未安,何以爲之?敢稟。傳曰,只出緊任。又啓曰,左議政金昌集,旣已遞職,今當置處,而本曹無相當之窠,依例送西之意,敢啓。傳曰,知道。又啓曰,新除授濟州敎授柳廷喬呈狀內,素有風痰之病,自去秋,眩症越添,委頓寢席,萬無赴任之勢,入啓處置云,海外敎授之任,不可輕遞,而聞其所患甚重,有難强令赴任,改差,何如?傳曰,允。
以崔重泰爲承旨,徐命遇爲掌令,金東弼爲持平,宋成明爲文學,尹德駿爲京畿監司,權熀爲兵曹正郞,趙榮福爲數字缺李明彦爲刑曹正郞,沈尙尹爲端川郡守,數字缺洪重休爲修撰,洛山守㯳四字缺加資事承傳。傳曰,洛山〈守〉㯳都。以下四行缺
黃一夏啓曰,新除授兼輔德申鐔,時無職名,令該曹口傳付軍職,何如?傳曰,允。
李世最,以兵曹言啓曰,江華築城時,後都廳李漢珪·閔泳,改施以熟馬之典,策應都廳前僉使盧振伯,赤城監董前郡守李時蕃,西城監董嘉義兪德基,南門牌將前別將金德夏等,改施以加資之典,何如?啓依回啓施行矣。李漢珪·閔泳等前日所授加資,盧振伯熟馬面給,李時蕃·兪德基·金德夏等,邊將除授承傳,竝還收之意,敢啓。傳曰,知道。
傳于李世最曰,召對爲之。
李世最,以義禁府言啓曰,以咸鏡監司狀啓,刑曹粘目,端川前郡守趙之重,移本府處置事,允下矣。趙之重自任所時未上來云,依例發遣府羅將,拿來,何如?傳曰,允。
又以義禁府言啓曰,今此太廟展謁擧動時,本府都事十員內,九員大駕各差備隨駕,一員本府入直,王世子考喧左右都事,無以備員,假都事二員,令該曹差出,以爲分差之地,何如?傳曰,允。
崔重泰,以吏曹言啓曰,今正月初五日,朝參入侍時,忠義奉鶴二字缺啓,順懷·昭顯兩墓,曾以別監守直矣。戊子年六行缺竊伏聞大典,有歲薦忠義二人,遷轉之規,數字缺不敢望至於守衛官,旣以忠義定式差出,曾未幾何,亦未免見失於別人,徒以假官,分遣遠近各陵,勤勞莫甚,忠義輩下懷不勝鬱鬱,敢冒萬死陳達。上曰,順懷·昭顯兩墓守直忠義事,令該曹詳考稟處,可也事,命下矣。當初定式之時,旣已議大臣,以三十朔爲限,則未及限滿之前,徑先遞改,似非定式本意,而考見本曹文書,則差任二十九朔,適値大政之時,援據瓜滿守令,未滿一二朔出代之例,差出其代矣。以此稱冤陳達,殊涉猥越,至於遷轉一款,乃是定式之外,今不可擧論,置之,何如?傳曰,允。
以文學宋成明牌不進罷職傳旨,傳于崔重泰曰,推考傳旨捧入。
李世最,以兵曹言啓曰,今正月十七日,展力副尉李奎稱名人,自開陽門入來,差備門外擊錚,極爲駭愕,令攸司囚禁治罪,同門守門將金九鼎,常時不能禁斷雜人,以致闌入,亦難免其責,推考,何如?傳曰,允。
兼輔德申鐔疏缺。答曰,省疏具悉。爾其勿辭,從速察職。
兵曹參判李晩成疏缺。答曰,省疏具悉。爾其勿辭,從速上來察職。
未時,上御興政堂,召對入侍,參贊官李世最,侍讀官洪致中,檢討官李世瑾,假注書沈尙鼎,記事官黃懰·金在魯,洪致中進讀歷代名臣奏議十一編,自高宗時和議成,至嚬蹙不忍聞也曰,此吐更思之,似誤矣,改讀何如?又讀至將爲漢武也,上曰,下番讀之,李世瑾進讀,自傳良又上奏,至懼憂之及其親也,上曰,承旨讀之,李世最進讀,自光宗紹熙間,至淮安王。世瑾曰,安字恐誤印矣。似是南字也。上曰,然矣。又讀至以此可施行矣。上曰,上番兼春秋讀之,黃懰進讀二行缺凡有國家者,不可不知此義理四五字缺姑且勿論,惟我孝宗大王,奮發聖志,欲明大義於天下,招延山林之士,以講討復之策,其英猷宏略,蓋將有爲,而不幸中途崩殂,此志士忠臣,所以流涕至今者也。雖其志業,未成於當年,義烈有辭於百世,吾東之知有春秋之義者,莫非有感於斯矣。今日繼述之責,顧不在我殿下耶?竊念外攘之道,專在內修,而國家之昇平,已八十年矣。恬嬉成習,紀綱解紐,委靡已極,莫可振作,而以時勢論之,淸人之得國,非有功德之所基,只是坐收漁人之功耳。古語曰,胡無百年之運,康熙若殂,則諸子必爭國,其亡其翹足待也。早晩我國之受害必深矣。臣聞北京事情,則寧固塔之路,隣於蒙古,近歲以來,漸有充斥之患,路將不通云。頃者胡差之欲往北路者,難保其不出於通路之計,國家之憂,誠非細矣。且今番倭人請改國書之事,其慢侮可謂極矣。識者之慮,亦且不淺,今年適値壬辰,追念九廟灰燼,六馭播越之時,凡有血氣者,莫不扼腕而痛心,伏想殿下薪膽之念,有加於平日矣。爲今之計,只宜君臣上下,日夜講究,思所以自强之道,收拾人心,申飭邊封,無紐於羈縻姑息之計,則夫豈以千里畏人哉?此非造次間所可畢陳者,而適因三字缺陳所懷矣。以下缺以上燼餘
上在慶德宮。停常參·經筵。
李世最啓曰,大司憲朴弼明,掌令趙錫周,徐命遇在外,執義梁聖揆,持平趙錫命呈辭,持平金東弼未肅拜,今日以監察茶時之意,敢啓。傳曰,知道。
藥房都提調臣李頤命,副提調臣尹趾仁啓曰,伏未審數日來,聖體,若何?中宮殿頭部不淸利,膈間微煩等餘症,其已快減,而寢睡,一向安寧乎?前劑入養血淸火湯,當盡於今日,五貼又爲劑入,而河車丸兼進事,醫官入診時,曾已定奪,此後亦當連續劑入矣。臣等憂慮未已,敢來問安。答曰,知道。無事,內殿頭部不淸利等症,猶未快減,寢睡安穩矣。以下五行缺
李世最,以兵曹言啓曰,明日太廟擧動敎是時,侍衛及各差四五字缺上直數字缺移佐郞未差之代,令該曹卽爲口傳差出,以爲推移進參之地,何如?傳曰,允。
崔重泰,以侍講院言啓曰,擧動時宮官,不可不備員,兼輔德申鐔疏批已下,文學宋成明,旣有只推之命,竝爲牌招,以爲備員陪從之地,何如?傳曰,允。
又啓曰,吏曹判書趙泰耉再疏,旣又承批,大政一向遷就,卽爲牌招察任,何如?傳曰,允。
傳于崔重泰曰,皇壇大祭,每令攝事,予心之不安,曷可云喩?脚疾雖未瘳,今番則必欲親行,言于該曹。
宋徵殷,以禮曹言啓曰,傳曰,皇壇大祭,今番則必欲親行,言于該曹事,命下矣。親祭吉日,令日官推擇,則來三月初八日·初九日·初十日皆吉云,而親祭前一日,當動駕齋宿於昌德宮,動駕之日,亦不可不擇吉,故竝令推擇,則初七日有拘忌,初八日·初九日則皆吉云。初七日旣不宜動駕,則初八日勢難行祭矣。初九·初十兩日中,以何日定行乎?敢稟。傳曰,以初九日定行,可也。
以慶尙監司金海等官居,趙永漢燒死事狀啓,傳于尹趾仁曰,燒死人等,令本道恤典擧行。以下五行缺
宋徵殷,以漢城府言啓曰,內園內官牒呈,據後園各處眞松等撑柱木,年久腐破,改造次長松木五二字缺株,斯速進排事,依例捧甘于當該監役官矣。今日坐起時,監役請謁,以爲自前此等撑柱木,例爲斫來於重興洞·三千洞處,艱難進參,而卽今重興洞旣已築城,爲關防重地,三千洞則以城廊及寺刹造次,三軍門皆盡斫取,此兩洞之外,絶無柱木可合處,事勢至此,須速入啓變通云。一自蟲損之後,四山濯濯,至今賴而進排者,惟是兩洞,而兩洞又無下手之處,不可無變通之道,自今年令繕工監,以水上流下之木進排,似合事宜,敢啓。傳曰,知道。
正言權益寬啓曰,金海府定配罪人河,撲殺其子,殄滅天倫,結項掩迹,尤極憯毒,此實人理之所不忍,王法之所不貸,原其本情,死有餘罪,而今因疏決之擧,遽有減死之命,將無以正倫常之罪,快國人之憤,請還收罪人河,減死之命,更加嚴刑得情,依律處斷,義州府定配罪人李後說,身爲邊倅,不念愼守之義,私賂異類,欲爲彌縫之計,而生事邊疆,貽羞國家,當初減死,已是失刑,而未及半年,旋卽減等,國網職此而廢弛,邊吏將無以懲畏,請還收,義州府定配罪人李後說,減等之命,韓構,以重爀之父,衅累至重,李秀儁,以科賊首謀,情節旣著,當初被謫蒙放,已失之太寬,而今日赦典,混入於甄敍之中,邦憲寢弛,輿情大駭,其在嚴法懲惡之道,不可處而不論,請還收韓構·李秀儁,歲抄蕩滌之命,朝著之上,廉義爲重,臺閣之間,體例甚嚴,臺臣之引避見遞者,雖有特書之敎,不敢苟然仍冒,蓋所以存廉隅,而重臺體也。向者玉署處置,雖未一出於公議,其在旣遞者,自靖之義,不可徒恃寵靈,冒沒承命,而前掌令洪禹寧,乃於旣遞之後,揚揚呼唱,詣臺自列,前持平鄭楷,又復隨牌詣闕,陳疏受暇,有若無故仍帶者然,其放倒廉義,壞損臺體,莫此爲甚,請前掌令洪禹寧,前持平鄭楷,竝命罷職,官制相避,昭載金石,以應避之親,當相管之職,則其不可掩置蹲冒也,決矣。龍川乃是兼營將,而定州寔其管下也。定州牧使李天根,卽龍川府使李徵瑞同姓姑夫之親,而徵瑞掩諱親嫌,終無狀報之擧,天根貪戀饒邑,仍爲待瓜之計,國家成憲,視爲弁髦,其縱恣無忌之習,誠極可駭,請龍川府使李徵瑞,定州牧使李天根,竝罷職不敍。新除授司憲府掌令徐命遇,時在京畿楊州地,請斯速乘馹上來事,下諭。答曰,不允。李徵瑞·李天根事,令該曹照例稟處,下諭事,依啓。
吏曹口傳政事,以金尙奎爲兵曹佐郞。
李世最啓曰,都摠府郞廳來言,闕內各處,入直軍兵夜巡檢云矣,敢啓。傳曰,知道。
修撰洪重休疏曰,伏以臣,年前一疏,厚觸衆怒,連章迭攻,成一紛鬧,臣誠慙恧,一味屛蟄,不料玉署新命,遽及釁累之身,臣聞命惶隕,不知所以致此也。仰惟聖恩天大,無物不覆,不以言戇而斥之,不以跡疏而棄之,郵罰不加,職名自如,臣雖愚頑,寧不知感?揆以分義,所當竭蹶趨承,少伸微忱,而第臣之向來所被惡言,無非士夫之所羞,而至於誣罔眩惑之目,實爲人臣之極罪,自遭橫逆,無面可顯,淸班宿硏,誓不復蹈者,是臣之所自畫也。今若徒恃寵靈,放倒廉義,提揚出入於法從之列,則人皆嗤點而目之曰,夫夫也非罔上眩聰之人歟?臣之愧恥,雖不暇恤,而不亦辱名器,而羞朝廷乎?此臣所以寧被違慢之誅,不敢爲冒進之計者也。且臣老母,今年七十,宿病沈淹之中,自前冬添得二行缺伏乞聖明,俯諒危懇,亟賜罷免,仍命選部,勿復檢擧,千萬幸甚云云。答曰,省疏具悉。爾其勿辭,救護母病。
吏曹判書趙泰耉疏曰,伏以臣,被斥於郞僚,情勢去益難安,昨上控籲之辭,備陳斂避之悃,而微誠未格,溫批反降,曲賜誨諭,俾令速出,臣於是,惶感交極,繼以憫蹙,不知置身之所,顧今時議之橫潰,物情之難濟,日以益深,臣以何力量,以何鑑識,乃能調和鎭服,偕之蕩平之域?臣初不知此非臣之所可任者,只是感激恩私,未能終始力避,畢竟處事疏率,瑕摘百出,群非衆咻,已不勝其紛如,不自知戒,乃復叨冒,處此睢盱之地,妄行激揚之政,其所跋疐取敗,固已自卜,而至於堂郞之間,言不相貸如此,則臣心之愧恥,固不暇言,而國體之損傷,無復餘地矣。念臣蒙荷罔極之恩,自頂至踵,皆歸造化,區區願忠之誠,亦豈後人?而才力不逮,僨誤常多,無補國事,只益身災,物忌盈滿,理宜顚隮,覆車之戒,履氷之憂,交盈于中,不能暫釋,以臲卼危懼之情,決無抗顔更進之勢,且臣自再昨,添感苦痛,宛轉牀席,昨日開政之牌,又未得趨承,積逋嚴命,罪合萬隕,不得不復此哀籲,伏乞聖明,俯賜諒察,亟遞臣難冒之職,仍治臣違命之罪,以安微分,以戒具僚,不勝萬幸云云。答曰,省疏具悉。前疏之批,已諭予意,卿勿固辭,速出行公。以上燼餘
上在慶德宮。停常參·經筵。
韓配周啓曰,內乘來言,捲簾,取稟。傳曰,捲三面。
以領議政徐宗泰十一度呈辭,右議政趙相愚十八度呈辭,傳于崔重泰曰,安心調理。
韓配周,以備邊司言啓曰,泰仁漂漢人,旣已領到弘濟院,發遣本司郞廳,供饋等事,使之檢飭,自該曹依例治裝,明日發送之意,敢啓。傳曰,知道。
午時,大駕出宮,詣大廟入齋室後,政院·玉堂問安。答曰,知道。
王世子板位問安。答曰,知道。
藥房問安。答曰,知道。
王世子入幕次後,政院·玉堂問安。答曰,知道。
藥房口傳啓曰,自上脚部所患,尙未快復,殿內奉審,依昨年例,令大臣攝行,何如?答曰,每年攝行,有所未安,今欲親爲奉審矣。
上出自齋室,藥房都提調李頤命,提調趙泰耉,副提調尹趾仁,進伏路次,頤命奏曰,自上脚部所患,尙今未差,而伏承批旨,以親爲奉審爲敎,臣等不勝憫鬱之至。泰耉曰,殿陛登降之際,有趨蹌之節,卽今一字缺未得五六字缺慮矣。頤命曰,每年半行缺有異矣。更加思四五字缺上曰,脚部與昨年,雖無加減,四五字缺未安,故欲爲親審矣。卿等之言至此,當勉從焉。
上入幕次,少頃,上詣殿庭,御板位,行四拜禮,王世子亦行四拜禮,上坐板位,命史官,召判府事金昌集,昌集進伏,上曰,奉審殿內,可也。韓配周曰,昨年展謁時,自上入幕次後,令大臣奉審矣。今亦依此爲之,何如?上曰,不必出就幕次矣。尹趾仁曰,日寒此酷,暫入幕次,何如?上曰,奉審時在板位宜矣。昌集奉審畢,進伏曰,臣承命奉審殿內各室,則竝皆無頉,而第十室神位坐版所鋪席子之縇,年久弊傷,當令改之矣。上曰,分付該曹,改之,可也。昌集曰,春奉審不遠,亦必有執頉之處,其時一體改之,似好矣。上曰,春奉審後,一體改之,可也。上出就幕次,藥房口傳啓曰,勞動之餘,脚部,何如?昨年展謁時,自此乘步輿矣。今亦依此例乘步輿,何如?答曰,無事矣。乘步輿事,依允,上詣永寧殿,御板位,行四拜禮,王世子亦行四拜禮,上坐板位,命史官,召判府事金昌集,昌集進伏,上曰,奉審殿內,可也。昌集曰,日寒如此,退入幕次,何如?七八字缺未安矣。昌集奉審畢,進伏曰,臣承命奉審殿內各室,則別無一段執頉之處,而第一室神簾東道里及絡纓,或渝色二字缺傷,似當改之,此外各室神簾隔簾,大抵渝傷,亦不無可改之處,春奉審時,更令詳察,可改者改之,何如?上曰,依爲之。上出就齋室,政院·玉堂問安。答曰,知道。
王世子入幕次後,政院·玉堂問安。答曰,知道。
大駕還宮後,政院·玉堂問安。答曰,知道。
藥房問安。答曰,知道。
世子宮,政院·玉堂問安。答曰,知道。以上燼餘
上在慶德宮。停常參·經筵。
下直,大丘判官趙廷淹。
李世最啓曰,大司憲朴弼明,掌令趙錫命·徐命遇在外,執義梁聖揆,持平金東弼·趙錫命呈辭,今日以監察茶時之意,敢啓。傳曰,知道。
韓配周啓曰,備邊司郞廳來言,今日賓廳坐起日次,而大臣有故,不得爲之云矣,敢啓。傳曰,知道。
又啓曰,卽者行副護軍權尙游陳疏七八字缺關緊,還爲出給,而昨日半行缺雲劍預差受點,而五六字缺問自以其意,瞞告該曹,以病改付標一字缺吏所爲,誠極寒心,不可不別樣懲礪,令攸司囚禁,從重科罪,何如?傳曰,允。
領議政徐宗泰十二度呈辭。答曰,前後敦勉,不翅勤懇,而情志不孚,巽讓至此,益用媿恧也。第念一向强迫,旣非禮待大臣之道,暫許釋負之請,予意亦有所在,本職不得已勉副焉,仍傳曰,遣史官傳諭。
韓配周啓曰,吏曹郞廳來言,大臣處置政事,何以爲之?敢稟。傳曰,明日爲之。
崔重泰,以弘文館言啓曰,本館下番修撰李世瑾,旣已陳疏,有調理察職之命矣。下番無入直之員,修撰洪重休,受由已至三日,卽爲牌招察任,何如?傳曰,允。
以京畿監司果川居禮尙等,燒死事狀啓,傳于宋徵殷曰,令本道恤典擧行。
崔重泰,以禮曹言啓曰,來三月初九日,大報壇親祭時,王世子陪祭一款,依例磨鍊乎?敢稟。傳曰,依爲之。
黃一夏啓曰,卽者修撰李世瑾,陳疏徑出,所當依定式直捧禁推傳旨,而聞其身病猝重,似與無端徑出有異,而旣犯擅離之科,推考,何如?傳曰,允。
韓配周,以兵曹言啓曰,今正月二十日,折衝韓泰康稱名人,自開陽門入來,稱奴惡德稱名人,自興元門入來,差備門外擊錚,極爲駭愕,竝令攸司囚禁治罪,開陽門守門將金克鳴,興元門守門將金聖臣,常時不能禁斷雜人,以致闌入,俱難免其責,推考,何如?傳曰,允。
又以兵曹言啓曰,今正月二十一日,武臣賓廳講書人員,落點啓下,而政事相値,不得爲之之意,敢啓。傳曰,知道。
宋徵殷,以弘文館言啓曰,本館下番李世瑾,陳疏受由,修撰洪重休,違牌坐罷,他無推移,入直之員,令政院四五字缺傳曰,允。
宋徵殷啓曰,一行缺通事,允下矣。政官所當牌招開政,差出闕員,而今日日勢已暮,明日政差出,何如?傳曰,允。
正言李承源啓曰,本院方有前掌令洪禹寧,前持平鄭楷請罷之啓,蓋此兩臣者,俱以處置旣遞之人,全沒廉隅,不畏公議,揚揚冒出,實是前所未有之事,則駮正之論,在所不已,啓辭中所謂,畏公議重臺體者,誠是的當語,而今乃忽變其辭,反以玉署處置,謂之未出公議者,何哉?苟以向日處置爲非,則初啓之歸重公議,抑何所據?僚臺之意,如欲捨前日之是,遂今日之非,亦可謂不善變矣。前後語意,如是矛盾,其於臺體,未知何如?當初處置,未見其有咈於公議,則聖敎摧折之後,踵發駮罷之論,亦云乖當,而今又追提不已,强欲歸之不公之科,此與臣之所見,大相逕庭,其何可苟然隨參乎?請命遞斥臣職。答曰,勿辭。
韓配周啓曰,正言李承源,再啓煩瀆,退待物論矣。傳曰,知道。
都承旨尹趾仁疏曰,伏以臣,昏耗特甚,觸事生疣,居常惶懍,若無所容,昨於太廟展謁之禮,猥備邇列,職當進圭,而天威所臨,不覺失措,何等嚴謹之地,自速顚錯之罪,顧此負犯,萬隕難贖,兢悸罔措,誅罰是俟,而聖度天大,曲加涵貸,諸僚拘例,亦不請譴,有罪倖免,又添一罪,達宵彷徨,莫知置身之所,玆敢冒萬死號籲於天地父母之前,伏乞聖明,亟命鐫削臣職名,仍勘臣虧失禮儀之罪,以安職分,以警具僚,千萬幸甚云云。答曰,省疏具悉。卿其勿辭察職。
京畿監司朴弼明上疏。大槪,臣新授職名,萬不近似,瀝血陳懇,乞蒙鐫改事。啓。答曰,省疏具悉。卿其勿辭,從速察職。
修撰李世瑾疏曰,伏以臣於昨昏,猝得痰厥之症,俄頃之間,狀類臟中,語音不通,支體不收,昏昏惙惙,如狂如醉,多灌藥物,少無分效,一夜之內,窒而殊絶者數四,到曉以來,諸症轉劇,差過晷刻,將不免汚穢淸禁,玆敢急於曳歸,徑離直次,臣罪尤萬萬,伏乞天地父母之仁,俯加憐愍,亟罷臣職,仍正臣罪,俾得以暝目就盡焉。臣以蟣蝨之微,猥當不敢當之恩,屢犯不敢犯之罪,福眇衅重,神明此殛,一出天門,重宸永隔,平生報主之願,唯冀結草於九原之下,緘辭耿耿,不覺悲涕交隕云云。答曰,省疏具悉。爾其勿辭,調理察職。
右議政趙相愚箚子。大槪,敢因俟譴之章,附申乞骸之懇,特垂矜憐,俾遂至願事。入啓。答曰,省箚具悉卿懇。前後箚單之批,備悉至意,更何多誥?有疾未參,尤無所傷,卿其須念國事,亟斷巽牘,臥閤論道,用副予如渴之望。仍傳曰,遣史官傳諭。以上燼餘
上在慶德宮。停常參·經筵。
巳時,太白見於未地。
李世最啓曰,大司憲朴弼明,掌令趙錫周·徐命遇在外,執義梁聖揆,持平金東弼·趙錫命呈辭,今日以監察茶時之意,敢啓。傳曰,知道。
藥房都提調臣李頤命,提調臣趙泰耉,右承旨臣黃一夏啓曰,展廟還宮之時,風氣頗緊,伏未審日間,聖體,若何?登降拜跪之餘,脚部不至添傷乎?中宮殿連進湯劑之後,頭部不淸利,膈間微煩等餘症,其有快減之效乎?臣等憂慮未弛,敢來問安。答曰,知道。無事,脚部不至添傷,內殿頭部不淸利等症,猶未快愈矣。
以右議政趙相愚十九度呈辭,傳于崔重泰曰,安心調理。
李世最,以侍講院言啓曰,明日王世子永昭殿展謁時,宮官不可不備員,實兼官有闕之代,今日政,以在京無故人差出,仍卽牌招,以備員入參之地,何如?傳曰,允。
韓配周,以兵曹言啓曰,月串僉使林萬芳,敗船拯活,前哨官朴廷豪,五子登科,前縣監黃錞,前僉使吳纘起,前別將趙泰壁,軍官尹時嚴·周尙信·李挺商,閑良禹成群等,賊人指捕,別將金德夏,築城牌將,幼學李以休,惡虎捉得,俱有加資之命,而朴萬芳·朴廷豪·黃錞·吳纘起,雖已資窮,未經准職,尹時嚴·周尙信·李挺商·趙泰壁·金德夏,未資窮,未經准職,禹成群·李以休,係是儒品閑良,何以爲之?敢稟。傳曰,竝特爲加資。
有政。吏批,判書趙泰耉進,參判李健命未肅拜,參議李大成進,左承旨崔重泰進。兵批,行判書崔錫恒進,參判李晩成在外,參議任胤元病,參知李震壽進,左副承旨韓配周進。
吏批啓曰,本曹郞官,玉堂闕員,今當差出,而郞官曾經之人,方在罷職中,餘外以館職違牌坐罷之人,亦多有之,合有變通之道,何以爲之?敢稟。傳曰,別單書入。
又啓曰,領議政徐宗泰,旣已遞職,今當置處,而本曹無相當之窠,依例送西之意,敢啓。傳曰,知道。
又啓曰,玉堂闕員,今當差出,而擬望之人乏少,相避竝擬,何如?傳曰,允。
以李墪爲禮曹判書,金相玉爲禮曹正郞,黃欽爲知義禁,閔在洙爲戶曹佐郞,田會一爲熊川縣監,鄭時淑五字缺任華世爲直講二行缺洪致中爲吏曹正郞,十餘字缺李鳳翼單付承文正字,八九字缺吳斗杓單付三江分敎官。
兵批啓曰,領議政徐宗泰,旣已遞職,送西事命下矣。所當隨品置處,而領中樞一窠,他大臣今方見帶,依近例從座目,判中樞下批之意,敢啓。傳曰,知道。
以金錫民爲訓鍊僉正,李基福爲訓鍊判官,鄭履祥爲黃海兵使,南磐爲司禦,徐宗泰單付判中樞。
崔重泰,以兵曹言啓曰,曹所屬鷹牌頭,去辛卯年秋冬等褒貶等第,因司饔提調有故,不得一時磨勘矣。今始追勘以入之意,敢啓。傳曰,知道。
又以吏曹言啓曰,本曹正郞洪致中,方在前任直所,而今日本曹褒貶之望,稱病不卽肅謝,無意進參,推考使之察任,何如?傳曰,允。
黃一夏啓曰,弘文館副校理洪致中,今日政移拜吏曹正郞,修撰李世瑾,陳疏受由,他無推移入直之員,新除授校理申鐔,副修撰鄭栻,竝卽牌招察任,兼文學朴鳳齡,時無實職,令該曹口傳付軍職,何如?傳曰,允。
兵曹口傳政事,副司直朴鳳齡。
崔重泰啓曰,今二十五日,都目政事爲之之意,敢啓。傳曰,知道。
李世最,以兵曹言啓曰,今正月二十一日,幼學裵惟信稱名人,自開陽門入來,差備門外擊錚,極爲駭愕,令攸司囚禁治罪,同門守門將白弘老,常時不能禁斷雜人,以致闌入,亦難免其責,推考,何如?傳曰,允。
崔重泰,以吏曹言啓曰,今日本曹褒貶之坐起,考慶尙監司李宜顯褒貶啓本,則金山郡守金一字缺禹貶目,以旣犯禁令,强欲遮掩爲辭,仁同府使金德恒貶目中,以威明不足,害頗及民爲辭,旣云犯禁,則不可仍置,害頗及民,宜在下考,而竝置中考,殊二行缺罷黜,何如?傳曰,允。以下缺一行半
崔重泰啓曰,玉堂上下番俱空,事甚未安,副修撰鄭栻陳疏,入啓。校理申鐔,旣有只推之命,莫重禁直,不可暫曠,校理申鐔,卽爲牌招入直,何如?傳曰,明日竝牌招。
正言權益寬啓曰,臣昨伏見僚臺引避之辭,以臣請罷兩臺臣啓辭中,所謂雖未一出公議一句語,爲不可隨參之端,拈出初啓中畏公議三字,抑勒而爲之說,其所譏切,不比尋常,臣不勝駭然之至,向者申慶濟之避辭,闖發於公論重發之際,而李宜晩汩陳其是非,倒置其立落,此聖上所以特有處分,而竝罷之論,公議之所不已也。若夫前掌令洪禹寧,前持平鄭楷,乃於旣遞特出之後,或就臺自列,或詣闕陳疏,全沒自處之義,大失臺閣之體,臣之啓請,亦出於勵廉恥而重臺體也。頭辭所謂畏公議三字,蓋言還仍之臺臣,不敢承命,所以畏公議之議其後,而泛論臺體之如此也。何嘗以宜晩處置,謂之公議也。再啓所謂雖未一出公議云者,意義尤爲明白,況初旣斥之以顚倒是非,終復許之以公議,雖癡痴小兒,亦知其決無是理,而僚臺佯若不曉,抉摘泛論中一句行語,强爲分別前後,一則〈曰〉捨是遂非,一則曰,言議矛盾,以脅持之欛柄如此,苟簡不成說之言,臣不欲多卞也。噫,彼背公私黨之論,瞻前顧後之習,實是淸朝公議之所不容,則豈可以特有處分之故,置而不論?而今者僚臺,敢於避辭中,揷入聖敎摧折之後,踵發駁罷等語,隱然以聖上處分爲過擧,公議駁罷爲承順,可謂太無嚴矣。且僚臺向於署經之坐,同議兩臣請罷之啓,曾無一言牴牾,而今忽生出新意,翻執句語,欲歸處置於公議,乃以駁罷爲乖當,或紓或揚,强引爲嫌,反以所見逕廷爲辭,欲其有所牽掣,不能牢自主張,前後言議,若是頓異耶?似此擧措,臣竊恥之,臣新入臺地,毫無裨補,草草數啓,不足以塞一日之責,而反被僚席之無限譏詆,莫非如臣湔劣,濫叨言地,見輕同僚之致,其何敢晏然於職次乎?請命遞斥臣職。答曰,勿辭,退待物論。
副修撰鄭栻上疏。大槪,不意恩敍遽下,除旨旋辱,天牌踵臨,怵分畏義,來伏闕外,而第臣向所被人言,俱有所不敢復冒於榮次者,略暴危懇,徑退私次,乞削臣職,勘臣罪罰,仍命選部,永勿檢擧,以謝衆怒,以安私分事。入啓。答曰,省疏具悉。當初疏語,自有所執,則當枳之論,非出公心,爾其勿辭,從速察職。以上燼餘
上在慶德宮。停常參·經筵。
下直,積城縣監李世玉。
李世最啓曰,大司憲朴弼明,掌令趙錫周·徐命遇在外,執義梁聖揆,持平金東弼·趙錫命今日以監察茶時之意,敢啓。傳曰,知道。
韓配周,以都摠府言啓曰,今日入直軍士,當爲中日試射,而王世子永昭殿展謁相値,不得爲之之意,敢啓。傳曰,知道。
黃一夏,以侍講院言啓曰,今日王世子二行缺
右議政趙相愚二十度呈辭。傳于崔重泰曰,安心調理。
以副修撰鄭栻,牌不進,罷職傳旨,傳于黃一夏曰,推考傳旨捧入。
李世最啓曰,玉堂上下番俱空,事體未安,副修撰鄭栻,旣有只推之命,校理申鐔疏批已下,竝爲牌招入直,何如?傳曰,允。
王世子永昭殿展謁後,政院問安。答曰,知道。
韓配周,以御營廳言啓曰,都城女墻未築處,及北漢城郭之役,解氷後當爲始役矣。前日三千洞,斫伐末端松木,多數積置,以出番鄕軍,明日爲始拾取,以用於燔瓦,及役軍等炊飯木之意,敢啓。傳曰,知道。
李世最,以吏曹言啓曰,今日開坐,各司官員發牌,大典考講時,軍器寺主簿李後鍵不通,依例汰去,何如?傳曰,允。
以校理申鐔,副修撰鄭栻牌不進,罷職傳旨,傳于李世最曰,推考傳旨捧入。
李世最啓曰,校理申鐔,副修撰鄭栻,又有只推之命,竝更牌招入直,何如?傳曰,允。
以校理申鐔,副修撰鄭栻,再牌不進,罷職傳旨,傳于李世最曰,推考傳旨捧入。
李世最啓曰,玉堂連日闕直,事體極爲未安,校理申鐔,副修撰鄭栻,又有只推之命,所當竝請牌招,而鄭栻家在城外,有難出牌,校理申鐔,卽爲牌招入直,何如?傳曰,一日三牌,獨不念事體之損傷耶?明日牌招。
司諫李明浚啓曰,臣賤疾沈痼,方在尋單縮伏之中矣。今者兩僚臺,引避退待,處置歸於臣身,而臣之是非,姑舍勿論,臣於頃者,重被洪禹寧之無限醜詆,而今玆臺避,旣涉於禹寧,則臣何敢參論其間,冒當處置乎?且臣於詣臺之際,得伏見副修撰鄭栻疏本,則追提臣前日處置之事,大加非斥,語意非常,一則曰,臆料顚錯,一則曰,私意太勝,臣於此,不勝瞿然駭惑之至,玆事委折,已悉於頃日避辭及疏章中,今不敢更爲疊牀之語,與之呶呶爭卞,而旣被其侵斥,則臣之難冒之勢,又添一端,以此以彼,俱難仍據於職次,請命遞斥臣職。答曰,勿辭。
李世最啓曰,司諫李明浚,再啓煩瀆,退待物論矣。傳曰,知道。
校理申鐔上疏。大槪,昨於嚴召之下,略暴難冒之狀,而見阻喉司,坐犯違慢之誅,方此俟譴之中,只推之命,出於格外,召牌又降,分義是懼,不得不趨詣,而顧臣情勢,決不可復玷班行,病狀亦甚危劇,斷無祗肅之望,懇乞亟削臣職,仍治臣罪,以安微分,以警具僚事。入啓。答曰,省疏具悉。旣往之事,不必深嫌,爾其勿辭,從速察職。
吏曹參判李健命上疏。大槪,險釁餘喘,偏蒙殊私,一旬之內,三奉除旨,誠宜感激趨承,而疾病沈淹,情勢危蹙斷無冒進之望,乞賜鐫改,隨便調治,以安私分事。入啓。答曰,省疏具悉。卿其勿辭,從速察職。
禮曹判書李墪上疏。大槪,臣於副修撰鄭栻之疏,有不敢晏然者,將臣本兼諸任,亟命鐫斥,以謝人言事。入啓。答曰,省疏具悉。卿之疏語,大欠和平,未可曉也。勿辭行公。
戶曹判書金宇杭上疏。大槪,臣之病狀,決無供職之望,更申肝膈之懇,乞遞本兼諸任,以便公私,略付淺見,以備裁處事。入啓。答曰,省疏具悉。疏辭令該曹稟處,卿其安心勿辭,調理行公,啓下兵曹,五六字缺守禦使金宇杭上疏云云,大抵本曹五六字缺人多窠窄,無以推移,刪減元數之四字缺不得已至於外方久勤,則每都目調用一處,循次輪回,周而復始,六處輪回之際,過三年,則又爲差送,比之京軍門將校,不翅近速二字缺舊制纔過一年,旋爲復舊,則他軍門亦將繼此,而四字缺難取舍於其間,揆以事理,恐難撓改,疏內辭緣,置之,何如?傳曰,允。以上燼餘
上在慶德宮。停常參·經筵。
李世最啓曰,玉堂俱空,連日闕直,事體未安,故昨日累次請牌之際,自不覺其爲一日三招,矇不致察,至有國體損傷之敎,不勝惶恐,敢啓。傳曰,知道。
以右議政趙相愚二十一度呈辭,傳于黃一夏曰,安心調理。
傳于韓配周曰,備局啓下公事中,有可以畫爲覆奏者,有司堂上問于大臣稟定事。以下五六字缺以上燼餘
都承旨尹趾仁,修撰李世瑾,兼說書李秉常三度呈辭。入啓。遞差。
京畿監司書目,高陽郡守金普澤,親病甚重,不能離側,有難强令察任,不得已罷黜事。
吏曹判書趙泰耉,參議李大成上疏。大槪,臣等於僚席之疏,有不敢晏然者,乞遞臣等之職,以安微分事。入啓。答曰,省疏具悉。卿等別無所失,勿辭行公。
司諫李明浚,正言權益寬罷職。
吏曹啓曰,承旨有闕,政事,取稟。傳曰,都目政差出。
校理申鐔,副修撰鄭栻,牌不進,罷職傳旨捧入。備忘記,校理申鐔,副修撰鄭栻等,罔念分義之至嚴,一向違牌,無意行公,此由於廉隅太勝之致,其在事體,極涉未安,竝勿罷,從重推考,禁直不宜久曠,更卽牌招察任。
校理申鐔,副修撰鄭栻,再牌不進,依承傳罷職傳旨。傳曰,禁推。
禁府,申鐔·鄭栻拿囚。啓。以上朝報
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,風寒頗緊,伏未審數日來,聖體,若何?臣等久未診察聖候,且有稟定之事,今日與諸御醫入侍宜當,中宮殿頭部不淸利,膈間微煩等症,其已快減乎?前劑入湯劑,當盡於昨日,五貼加劑以入矣。憂慮未弛,敢來問安,竝此仰稟。答曰,知道。無事,內殿頭部不淸利等症,猶未快減矣。
政院啓曰,校理申鐔,副修撰鄭栻,旣已禁推矣。玉堂闕直,已至多日,事體極爲未安,政官牌招開政,差出闕員,仍卽牌招察任,何如?傳曰,允。
右議政趙相愚二十二度呈辭。入啓。傳曰,安心調理。以上朝報
藥房入診時,受灸以來二月初二日爲之事,榻前下敎。
藥房入診時,謝恩使拜表差退一旬事,榻前定奪。
李世最,以司譯院官員,以都提調意啓曰,本院褒貶,己丑春夏等,至辛卯秋冬等,連以都提調有故,不得磨勘,今當追後勘進,而臣昌集忝叨提擧,時月未久,本院諸官前日勤慢,未及詳知,且夏季殿最之逾限,亦已累朔,勢難追勘,依前辛卯春夏等以前,竝爲蕩滌之意,敢啓。傳曰,知道。以上燼餘
吏曹參議李大成上疏。大槪,卽因開政之命,謹此承牌詣闕,而臣於校理申鐔之疏,終有所難安者,玆敢陳章徑退,伏乞聖明,亟許遞免,以安私分,不勝幸甚事。入啓。答曰,省疏具悉。爾其勿辭,從速察職。
文學宋成明上疏。大槪,臣之出肅,非爲因仍蹲冒之計,只欲一謝恩命,備員扈班而已。且於儒臣之疏,踪地轉益臲卼,懇乞鐫遞,俾靖私義事。入啓。答曰,省疏具悉。爾其勿辭察職。
院啓,金海府定配罪人河,撲殺其子,殄滅天倫,結項掩迹,尤極憯毒,此實人理之所不忍,王法之所不貸,原其本情,死有餘罪,而今因疏釋之擧,遽有減死之命,將無以定倫常之罪,快國人之憤,請還收罪人河,減死定配之命,更加嚴刑得情,依律處斷,請還收義州府,定配罪人李後說,減等之命事,韓構以重爀之父,衅累至重,李秀儁以科賊首謀,情節旣著,當初被謫蒙放,已失於太寬,而今因赦典,混入於甄敍之中,邦憲寢弛,輿情太駭,其在嚴懲惡之道,不可置而不論,請還收韓構·李秀儁,歲抄蕩滌之命,朝著之上,廉義爲重,臺閣之間,體例甚嚴,臺臣之引避見遞者,雖有特出之敎,不敢苟然仍冒,蓋所以存廉義而重臺體也。向者玉署處置,雖未一出於公議,其在旣遞者自靖之義,不可徒恃寵靈,冒沒承命,而前掌令洪禹寧,乃於旣遞之後,揚揚呼唱,詣臺自列,前持平鄭楷,又復隨牌詣闕,陳疏受暇,有若無故仍帶者然,其放倒廉義,壞損臺體,莫此爲甚,請前掌令洪禹寧,前持平鄭楷,竝命罷職。答曰,勿煩。以上朝報
禮曹啓曰,今正月二十四日,藥房入診時,謝恩使拜表差退一旬事,榻前定奪矣。更令日官推擇,則拜表來二月二十二日辰時,方物封裹同月十九日爲吉云,原粘目中改付標以入之意,敢啓。傳曰,知道。
藥房入診入侍時,都提調李頤命所啓,近來鄕藥,多有可疑之材,至如石膏與方解石難辨,故曾前赴京使行時,使之詳問,則石膏如寒水石云,旣異於我國所用,而且安息香,頃劑至寶丹時,考見方書,則與卽今所用,大相不同,故相臣南九萬,爲藥院提調時,水安息·乾安息,貿來於燕京,乾安息尙有所餘,臣亦曾令齎咨官,略爲貿來,而燒之以驗,則與我國所謂安息香,果有大異者,而我國所用水安息,乃黃漆而黃甚有毒,不可入藥,其他材料之可疑者,類多如是,今番謝恩使行時,御醫李重蕃隨去,故使之持去鄕材,與唐材較准同異,有可破疑者,給價貿來,且瘡腫奇疾所用稀貴之藥,不入於年例貿易者,亦使貿來,而使臣例以文書購得次,齎去管運餉銀,或有全數還來之時矣。分付使行,使之參酌劃給,以其利息,多般貿藥,本色則使醫官還償于本所,似宜便好,故敢達。上曰,依爲之。以上司譯院謄錄
藥房入診入侍時,都提調李頤命所啓,北漢山城,城門·營舍·倉庫·城廊等役,禁衛營信地,非久當始,而如開基伐木,運石運木,當用許多役夫,若皆募軍,則軍門財力難支,故大將崔錫恒,欲出用鄕軍。臣意宿衛之軍,若非不得已之事,則不宜出用,且朝往暮歸,則役事不實,出宿城外,亦有所未安以持疑,則錫恒以爲上番五哨內二哨,入於內入直,及外軍營,則其餘三哨,三日出番,出番時間間出用,似好云,出番時間間使役,或不至大段未安,何以爲之乎?敢此仰稟。上曰,雖不可每每出用,而出番之時,間間使役無妨矣。濡曰,出用時,或與習陣相値,則勢將姑停習陣矣。上曰,依爲之。又所啓,軍門所需藥與丸,俱爲緊切,而常時中日習操等事,費用甚浩,必多辦儲置,然後可爲急時之需,而他軍門,則設立已久,或多應納硝鉛,禁衛營以新設軍門,規制草創,但隨乏貿用,財力難支,嘗僅得新設鉛店六處矣。頃年判府事金□爲戶判時陳達,請屬店於戶曹,送鉛於軍門,蒙允後十年之間,或自本營陳達榻前,文移往復,戶曹送鉛,不過數百斤,不但以此決難支用,取來之艱辛日甚,蓋戶曹則必令稅銀,故納鉛漸少,半不及自軍門句管時,且戶曹所收稅者,亦甚不實云,無寧還屬軍門,以資日用鉛丸,俾無多費軍需之弊,自本營移送戶曹鉛店六處中,平安道嘉山,黃海道谷山·載寧等三邑,還屬本營,何如?上曰,本營事勢如此,則還屬,可也。又所啓,三千洞材木,三軍門斫伐時,禁衛營則人力不齊,未能多斫,甚不足於諸處營造,至於城廊七十區,每區三間,當造二百餘間,而待水上材木之流下,則似涉遲緩,三千洞多有可用之材云,使之加斫以用,如何。上曰,依爲之。以上備局謄錄
上在慶德宮。停常參·經筵。
辰時,日有兩珥。
正言宋成明啓曰,臣疾聲籲悃,恩旨靳許,未解宮官,遽移諫班,此非臣臲卼之蹤,所可叨冒,而臣兄臣正明,見長一院之席,則照法準例,自在當遞之科,臣何可一刻仍蹲乎?請命遞改臣職。答曰,勿辭,退待物論。
右議政趙相愚二十三度呈辭。入啓。傳曰,安心調理。
平安監司書目,順川等兩邑呈,以今正月十五日子時量,自東北方地震,轉向南方而止,事係變異事。
都承旨宋相琦上疏。大槪,銀臺長席,地望甚重,非臣庸陋,所敢承當,且自近日,寒疾危苦,尤無夙夜陳力之望,冒陳危懇,乞收新命,以安微分,以延殘喘事。入啓。答曰,省疏具悉。卿其勿辭,從速察職。
吏曹啓曰,命下矣。兼討捕使專管軍務,屬邑守令相避,載於受敎輯錄,在前如此之類,以相避見遞,已成法例,旣有親嫌,而掩諱不報,誠爲無據,龍川府使李徵瑞,定州牧使李天根,竝罷黜,何如?傳曰,允。
假注書尹大英書啓,臣承命馳往于忠淸道尼山酉峯村判府事尹拯所佳處,傳宣聖批,則以爲臣以草莽賤分,陳章待罪,亦涉猥越,而名係朝籍,罪戾增添,法義所在,不容逭免,不得不復有號籲,又添煩瀆之罪,日夜惶灼,祗俟威命矣。聖批又降,曲賜優容,罪譴不及,恩眷愈加,每申招徠之旨,以示惓顧之意,臣誠不勝惶隕感泣之至,至於勿辭之敎,尤增惶悶,臣縷喘雖延,而形神已離,只是朝暮之人耳。安有尙冒官銜之理?惟乞聖慈天地父母,終賜哀憐,俾於一息未盡之前,得免匪據,還其賤分以死,惟此祈祝而已。惶恐戰慄,罔知所喩云矣,敢啓。傳曰,知道。
副提學李肇,牌不進,罷職傳旨。傳曰,只推勿罷。
副提學李肇上疏。大槪,臣於新授職名,揣量才分,萬萬不稱,且臣母素患血病又發,症情危篤,至情所在,斷無違舍供職之勢,再召之下,怵畏分義,不得不謹詣闕下,投疏徑退,乞賜矜諒,特許鐫免,以重官方,俾伸至情事。入啓。答曰,省疏具悉。爾其勿辭,救護母病。
假注書呂必禧遷轉,代以辛夢弼爲假注書。以上朝報
未時,上御興政堂。藥房入診時,都提調李頤命,提調趙泰耉,右承旨黃一夏,假注書李廷弼,記事官權德載·金在魯入侍,醫官金有鉉·柳瑺·丁時悌·崔萬尙·權聖徵·許坫·吳重卨·李得英·方震夔·白光璘,同爲入侍。李頤命進伏曰,歲後風寒,無異嚴冬,寢膳之節,何如?上曰,無事矣。以下缺以上燼餘
上在慶德宮。停常參·經筵。
五更,月掩食木星。
下直,新溪縣令鄭治。
李世最啓曰,大司憲朴弼明在外,執義梁聖揆,持平金東弼呈辭,掌令趙錫周·韓永祚,持平黃龜河未肅拜,今日以監察茶時之意,敢啓。傳曰,知道。
以右議政趙相愚二十四度呈辭,傳于崔重泰曰,安心調理。
傳于李世最曰,近年以來,正月儒生上旬輪次,無一番設行之時,今年又將不得爲之,殊涉未安,明日大提學命招。
李世最,以侍講院言啓曰,明日王世子,敬寧殿擧動時,宮官不可不備員,而輔德金始煥移拜外任,司書趙錫命,違牌坐罷,兼輔德·兼弼善·兼文學·兼司書·兼說書俱未差,實兼官有闕之代,今日政,以在京無故人差出,仍卽牌招,以爲備員陪從之地,何如?傳曰,允。
韓配周,以禁衛營言啓曰,來四月當全羅道軍兵,當爲連續上番,而係是農月,故依事目,九番右部左司五哨,則四月一朔立番,中司五哨,則五月一朔立番,而當其番次,每於前月二十五日,京中逢點,二三番海西別驍衛,一體調送,逐朔立番之意,兩道監兵使處,預爲知委,何如?傳曰,允。
又以禁衛營言啓曰,八番右部,前司屬全羅道,五哨軍兵,六百五十二名,十五番海西別驍衛,五十三名,步軍標下一名,已爲點閱整齊,來二月初二日,與內外各處入直馬步軍兵等,依例替代後,舊軍放送之意,敢啓。傳曰,知道。
又以御營廳言啓曰,今此下番,馬步軍兵別破陣,試才賞格,從分數多寡,以本廳所儲木綿面給後,別單書入之意,敢啓。傳曰,知道
又以御營廳言啓曰,本廳屬海西,來四五月七八番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,來四五月兩朔,應立左部,後司屬全羅左道二哨,右道三哨,合五哨軍兵,來三月二十五日,京中逢點,四月初一日,右司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來二三月兩朔,應立左部,右司屬全羅左道,五哨軍兵六百七十名,及京案標下軍七百五十九名,已爲逢點整齊矣。來二月初一日與中司軍兵替代後,舊軍放送之意,敢啓。傳曰,知道。
又以御營廳言啓曰,本廳屬海西五番,別馬隊五十六名,標下軍一名,已爲逢點整齊矣。來二月初一日與北二營入直四番,別馬隊替代後,舊軍放送之意,敢啓。傳曰,知道。
都目政。吏批,判書趙泰耉進,參判李健命未肅拜,參議李大成進,左承旨崔重泰進。兵批,行判書崔錫恒進,參判李晩成在外,參議任胤元進,參知李震壽進,左副承旨韓配周進。
以金泳爲軍資主簿,李耘好爲繕工奉事,沈廷老爲高城郡守,尹錫來爲連源察訪,朴東樞爲軍器主簿,崔柱廈爲獒樹察訪,趙永期爲義禁府都事,尹東夏爲丹城縣監,宋奎煜爲景陽察訪,崔後章爲平陵察訪,李道運爲尙瑞直長,李宜揆爲掌樂主簿,李尙一爲司畜別提,李世相爲活人別提,朴萬雄爲東部主簿,沈淯爲司圃別提,鄭勖先爲掌樂僉正,李澤爲茂長縣監,柳鳳逸爲恩津縣監,洪禹儞爲宗簿主簿,李沂爲靈山縣監,鄭錫圭爲尙瑞副直長,安汝恒爲引儀,李復休爲刑曹正郞,申潑爲內贍主簿,金成稀爲引儀,李東秀爲內資主簿,郭翰邦爲溫陽郡守,閔泰東爲良才察訪,金有慶爲司書,柳述爲輔德,文德麟李鼎茂單付典籍,李集爲繕工副奉事,李秀衡爲繕工監役,安絍爲引儀,申義集爲工曹佐郞,李構·朴鶴齡爲監察,李明浚爲副校理,李縡爲應敎,吳命恒爲兼文學,任造爲司宰主簿,申重華爲引儀,黃懰·鄭雲柱爲兵曹佐郞,洪重禹爲全羅都事,李嘉運爲忠淸都事,金爲咸鏡都事,吳命恒爲兼西學敎授,李縡爲兼中學敎授,李會元爲司藝,李震芳單付引儀,尹趾仁爲同經筵,張溟羽爲校書校理,鄭健一爲義禁府都事,申潑爲監察,洪錫九爲奉常主簿,李彦純爲典籍,黃應樞爲引儀,李夏爲司諫,鄭載岳爲社稷令,趙泰壽爲敦寧判官,元夢鼎爲禮賓主簿,鄭寅賓爲典籍,洪禹鼎爲義禁府都事,吳鼎周爲瓦署別提,成僴爲歸厚別提,玄悌綱爲引儀,丁時梯爲麻田郡守,崔萬尙爲陽智縣監,鄭希良爲濟州敎授,鄭覺先爲儀賓府都事,金昌錫爲密陽府使,洪潾爲刑曹佐郞,金時保爲內贍主簿,徐命均爲兼說書,金潤·許鏜·方世謙·李慶錫爲假引儀,李眞淳爲章陵參奉,吳命瑞爲貞陵參奉,李晉聖爲獻陵參奉,尹重明爲獻陵參奉,成順錫爲長陵參奉,李瀗爲健元陵參奉,曺夏禎爲思陵參奉,李守謙爲莊陵參奉,朴弼敎爲齊陵參奉,徐文佑爲繕工假監役,趙泰龍爲童蒙敎官,南鵬翼爲濬源殿參奉,金相圭單付兼春秋,沈得良爲順興府使,鄭覺先爲漢城府庶尹。
兵批啓曰,新除授昌洲僉使李道膺呈狀內,老母年今八十二歲。古豐山萬戶姜斗望呈狀內,以無兄弟獨子,親年七十歲云,竝依例改差,何如。
崔聖業爲五衛將,鄭善綱爲羽林將,李泰錫爲訓鍊判官,李藎廷爲昌慶假衛將,李重新爲鎭東萬戶,李世甲爲神方仇非萬戶,沈齊賢爲翊衛,崔祥爲衛率,朴鐄·閔弘洙·金相兌爲宣傳官,趙畛爲武兼,張碩權·李處芳·李楫爲部將,李成郁·柳重起·吳遂雄·裵必昌·韓斗成爲守門將,朴重奎爲訓鍊判官,申行楫爲多大僉使,金鼎三爲古豐山萬戶,李重國·南益華爲訓鍊主簿,朴宗英·柳泳爲武兼,全聖賚爲守門將,金濟兼爲副率,郭翰邦爲昌洲僉使,許玷爲同知,洪致中爲北評事,張震炳爲武兼,李雲根爲部將,任勖爲訓鍊主簿,權益敬爲洗馬,金尙鉉爲僉知,金載海爲侍直,李夢相爲都摠經歷,李廷吉爲昌洲僉使,金宇采爲洗馬,崔熩爲都摠都事,權管秩馬馬海里洪禹九,同仁朴履中,曲浦金尙完,栗浦李成達,大吉號里金震光,雲頭里金海守,小吉號里金渭珍,小坡兒白是燁,黃拓坡金萬胄單付,林活·趙重藺單付副護軍,吏兵批政畢。
李世最啓曰,新除授應敎李縡,時在京畿高陽地,經筵入番事緊,斯速乘馹上來事,下諭,玉堂闕直,已至多日,副校理李明浚,卽爲牌招察任,何如?傳曰,允。
又啓曰,新除授兼說書徐命均,所當牌招,而時無實職,日勢且暮,令該曹付軍職,待明朝,牌招察任,何如?傳曰,允。
兵曹口傳政事,副司正徐命均。
以副校理李明浚,牌不進,罷職傳旨,傳于李世最曰,近來牌不進,極其紛紜,分義所在,安敢乃爾?誠可寒心,只推更爲牌招。
以副校理李明浚,再牌不進,罷職傳旨,傳于李世最曰,禁推傳旨捧入。
韓配周,以兵曹言啓曰,今此武科初試赴擧之人,其數甚多,若依常時試規,先試六兩,則多費日字,其餘兩技,勢難畢試於庭試之前,曾前亦多有先試柳葉箭之規,今亦依此例平材先試事,分付試所,何如?傳曰,允。
李世最,以禁衛營郞廳,以都提調意啓曰,今日政,本營敎鍊官申行楫,以司僕司自辟,擬於多大浦僉使之望,受點矣。本營北漢山城營造巨役,申行楫專管策應,今不可付之生手,多大浦僉使,姑爲改差,使之仍置軍門,何如?傳曰,允。
崔重泰,以戶曹言啓曰,依傳敎來二月朔祿俸,更爲輸送于右議政趙相愚家,則以爲祿俸不二字缺方在陳箚中,不爲領受云,何以爲之?敢稟。傳曰,箚批已下,更爲輸送。
輔德柳述,文學魚有龜,司書金有慶,說書呂必禧疏曰,伏以王世子敬寧殿展謁擧動,只隔一宵,而雪後風寒猝緊,栗烈凝沍,殆甚嚴冬,今此展謁之禮,事體雖重,而觸冒動駕,恐有損傷之慮,姑待日氣之稍和,差退數日,似或無妨,臣等待罪保護之地,不任區區憂慮,敢此仰籲,伏乞聖明,亟命姑寢王世子,今日展謁之禮,不勝幸甚云云。答曰,省疏具悉。疏辭如此,令該曹差退數日焉。
右議政趙相愚箚曰,伏以臣病勢沈綿,閱月委頓,疏單屢徹,未蒙矜許,徒煩恩諭,虛帶職名,夙夜惶懍,若添一症,卽者倉官,以例致身月俸,臣竊以不任其事,徒竊其祿,揆之私分,有所不安,而不敢祗受,聖恩愈渥,至有更爲輸送之命,一倍惶蹙,罔知攸措,伏念臣冒叨鼎席以來,不能畫一籌策奮一事爲,上以答虛佇之聖心,下以副具瞻之重望,徒然隨行逐隊,備員充位而已。伴食之譏,固已甚矣。素餐之罪,亦已深矣。而居官辭祿,有乖古義,黽勉承受,恒負罪戾,今則病情日增,死期日迫,雖感聖明憫憐垂死之喘,不卽鐫免,顧臣不坐朝端,不聞政事,直一未死之白徒,豈敢以虛帶之職,而冒受無名之祿乎?臣非不知君上有賜,義不敢辭,而區區私心,終難冒沒,屢敎之下,未能仰承,違慢之罪,固所甘心,伏乞天地父母,諒臣至懇,收臣俸祿,仍削虛帶之任,治臣慢命之辜,不勝大願。取進止。答曰,省箚具悉卿懇。薄廩固辭至此,無已太過?卿其安心勿辭領收,臥閤論道,勉副予望。仍傳曰,遣史官傳諭。
敎京畿監司尹德駿書,王若曰,予念八路旬宣之權,孰非重寄?若夫三輔保釐之責,尤難其人,肆輟曳履之班,特畀仗節之任,惟卿,才猷敏達,氣度祥和,妙齡錄科,踏悉華要之地,中歲憂國,恥爲亢激之言,立朝殆四十年,恒存乎知足之戒,致位中二千石,皆決於持滿之餘,佐東銓則有公平之稱,按北邊則有澄淸之美,任用旣久,益見謙愼之心,寵擢新加,蓋出倚毗之眷,睠玆畿輔之邇服,寔爲國家之本根,王化先敷,在周室則爲江沱洳漢,京輦最近,在宋朝則爲開封大名,自來土瘠而民貧,況今歲儉而財匱,河南之田制無準,弊瘼日滋,郢都之城役纔完,酬應益倍,左馮翊之吏民不相得,誰任蕭倩之調和,右內史之部界素難治,要藉汲黯之貴重,玆授卿以知敦寧府事,兼京畿觀察使·兵馬水軍節度使·都巡察使·開城府留守·江華府留守,卿其往莅乃土,恪愼所司,露冕褰帷,普宣德意,登車攬轡,悉屛貪饞,詰戎政,則先軫海防,察民情,則必愼訟獄,凡諸裁稟,自有典常,於戱,惟寬裕可以鎭安,惟公明可以黜陟,屈八座之卿列,豈曰內輕?奠千里之邦畿,徒得君重,知有老母,旣遂便養之私情,撫我疲氓,毋負共理之隆寄,故玆敎示,想宜知悉。知製敎李眞儉製進以上燼餘
上在慶德宮。停常參·經筵。
藥房都提調李頤命,副提調宋相琦啓曰,節過啓蟄,而沍寒甚酷,伏未審數日來,聖體,若何?中宮殿頭部不淸利,膈間微煩等症,其已快減乎?臣等憂慮未弛,敢來問安。答曰,知道。無事。內殿頭部不淸利等症,猶未快減矣。
右議政趙相愚二十五度呈辭。傳曰,安心調理。
崔重泰啓曰,右承旨黃一夏式暇,左副承旨韓配周病不仕進。出納重地,多有苟簡,左副承旨韓配周牌招察任,何如?傳曰,允。
李世最啓曰,憲府無行公之員,連日監察茶時,事甚未安。除呈辭入啓人員外,呈告未肅拜人員,竝卽牌招察任,何如?傳曰,允。
又啓曰,凡祭官待門而進,卯時受香,自是規例,近來紀綱解弛,怠慢成習。今日受香時,東關王廟獻官驪原君李鳳徵,累度催促,緩緩入來,以致日晏,殊極可駭,其在懲後之道,不可無警責之擧。驪原君李鳳徵,從重推考。此後則一依古例,趁時受香事,各別申飭,何如?傳曰,允。
又啓曰,大提學金鎭圭承牌來詣賓廳矣。傳曰,書題書入。
傳于宋相琦曰,都承旨持此書題,與大提學偕往泮宮,儒生等試取以來。
李世最,以禮曹言啓曰,因輔德柳述等上疏,王世子敬寧殿展謁,令該曹差退數日事,命下矣。退行吉日,令日官推擇,則二十九日雖吉,而國忌齋戒,初一日亦吉,而國忌正日,初四日又吉,又無他拘礙云。此與歲首之月,雖似差異,而今月內餘日無多,又値國忌齋戒。風寒之果解於二三日,亦未可必,則以初四日退行,似爲便好,何以爲之?敢稟。傳曰,依爲之。
韓配周,以御營廳言啓曰,北漢北城本廳分授信地,營舍·倉庫·城廊竝二百五十間,非久當爲始役。而曾前劃給三千洞松木六百株內,取用於門樓造成之時,所餘材木,旣多不足。於今此營建之役,猝然措辦,事勢亦難,三千洞松木,禁衛營斫伐時,一體加斫取用,何如?傳曰,允。
宋徵殷,以侍講院言啓曰,本院新除授兼文學吳命恒,時在忠淸道保寧地,書筵入番事緊,斯速乘馹上來事,下諭,何如?傳曰,允。
又以吏曹言啓曰,今都目政,繕工監假監役官望徐文佑之佑字,紛擾中以偉字誤書受點,臣等矇然不察,不勝惶恐。以佑字改付標以入之意,敢啓。傳曰,知道。
又以成均館官員,以都承旨意啓曰,臣謹奉書題,與大提學臣金鎭圭,來詣泮宮,試取儒生,而未時已過,無一人納卷,時刻差退,雖非自下陳請之事,而在前如此之時,亦有參酌變通之例,今則何以爲之?敢稟。傳曰,限申時可也。
又啓曰,大提學金鎭圭今將試士以來矣。兩館提學,自前有牌招同參之例,而藝文提學崔錫恒呈辭受由,弘文提學李墪卽爲牌招,使之同參科次,何如?傳曰,允。
宋相琦啓曰,臣敬奉書題,與大提學,偕往泮宮,儒生等試取,限內收券三百二十八張以入之意,敢啓。傳曰,科次以入。
刑曹判書李彦綱疏曰,伏以臣百無肖似,偏蒙剪拂,從前所叨,涯分已踰,尋常愧懼,若隕淵谷。不意新授同春秋之命,又下於千萬夢寐之外,益用驚惶,靡所容措。夫館閣堂上之任,卽一世宰執中淸選也。歷數前後踐歷之人,未有如臣空疏陋劣,承匱濫竿者,則臣何敢徒恃寵靈,不自揣量,晏然出而承當,重貽名器之玷辱,自速物議之嗤點乎?臣雖蒙闇,自知則明,匪分之職,終不敢冒受,玆用瀝血,仰籲于宸嚴之下。伏乞聖慈,俯加諒察,將臣新授兼任,亟賜鐫改,以重官方,以安微分,不勝幸甚。答曰,省疏具悉。卿其勿辭,從速察職。
文學魚有龜疏曰,伏以臣於去冬,濫叨恩命,情地臲卼,病狀沈篤,自速違慢之誅,尙切悚縮之忱矣。不意甄敍未幾,復有此新除之命,臣誠惶蹙,靡所容措。召牌之下,分義是懼,不得不黽勉出肅,適値僚員不備,連日鎖直,而臣之卽今情理,有萬萬煎迫者,臣於歲前,遽遭喪偶之慘。而臣母於望七衰病之中,日夜悲疚,宿患添重,寢飯俱廢,氣息澌綴,委頓床席,已浹數旬,卽聞自昨,又重感風寒,症情尤劇,寒熱交攻,連夜叫苦,粥飮專却,藥餌無效。臣方寸焦灼,實無離違供職之勢,玆敢疾聲仰籲於孝理之下。伏乞天地父母,俯賜矜諒,亟命遞臣職名,俾得專意救護,以伸人子至情,不勝千萬幸甚。答曰,省疏具悉。爾其勿辭,救護母病。
行判府事金昌集箚曰,臣得伏見前掌令徐命遇之疏,以其前日京畿都事時事,縷縷分疏,怒色相加,旨意非常,臣不勝駭惑之至,與之呶呶爭辨,實有損於事體。而今其爲言,至於如此,亦安得默然而已乎?臣於前春,得聞命遇藉亞使之力,營董道之役,非但其先壠所在,抱川一邑,受弊不貲。發軍之令,助糧之請,偏及傍縣,方農饑民,裹糧往來,動費累日,遠近騷怨。臣聞來不勝駭然,適於前席,因陵役寢止之命,遂論及此事矣。今其自明之辭,亦不能掩諱,歸之於遵例之瑣事,凡都事之無論曾經時任,官給四喪擔軍,固是舊例也。若其科外之役,未知創於何時,而亦豈有如命遇之尤甚狼藉者乎?至於以其運石與陵役,稟定日月,先後爲牴牾之端者,亦甚苟且。蓋所達本意,只以爲莫重陵役,猶且以農節停止,則私家何敢非時役民云耳?何嘗以其役,在於稟定之後,爲罪耶?疏末所言松可島事,尤不滿一哂,當初臺啓之發也,搢紳之間,亦頗以其論,爲未穩,而至於勳臣賜牌之地,視他尤自別焉,則混入於奪給之中,其在事體,終涉未安。臣果陳稟還給,而命遇則不過奉行朝令而已。故臣曾不以其無所區別爲失,而今乃張皇爲說,顯有譏切之意,實臣意慮之所不到。且臣與命遇,素昧平生,曾無嫌怨,又其出入臺臣之日,未嘗有一言干涉臣身者。而或曰欲爲求罪,或曰全昧忌諱,首尾語意,有若臣懷嫌修郗者然,臣誠愚昧,莫知其何故也。臣論一微事,備受侵切,其何敢晏然於職次乎?伏乞聖明,亟命鐫免臣職,以爲妄言者之戒,不勝幸甚。答曰,省箚具悉卿懇。卿所陳兩款,俱甚得宜,則命遇之張皇侵斥,誠可駭然,卽遞其職,蓋示未安之意也。於卿,少無所嫌,安心勿辭,速出行公。仍傳曰,遣史官傳諭。以上燼餘
上在慶德宮。停常參·經筵。
下直,長興府使鄭翔周,開城經歷鄭一寧。
辰時巳時,日暈兩珥,暈上有冠,暈下有履,色皆內赤外靑。自午時至申時,日暈兩珥。夜一更,流星出柳星下,入南方天際,狀如鉢,尾長三四尺許,色白。
李世最啓曰,大司憲朴弼明,執義梁聖揆,掌令韓永祚,持平金東弼呈辭,掌令趙錫周呈辭受由,持平黃龜河未署經。今日以監察茶時之意,敢啓。傳曰,知道。
韓配周,以都摠府言啓曰,今日入直軍士中日習射,請出標信。傳曰,知道。
以右議政趙相愚二十六度呈辭。傳于崔重泰曰,安心調理。
李世最啓曰,玉堂上下番曠直已久,副提學李肇親病受由,今過數日,卽爲牌招察任,何如?傳曰,允。
崔重泰,以戶曹言啓曰,依前敎來二月朔祿俸,更爲輸送于右議政趙相愚家,則以爲方在陳箚中,何敢冒受祿俸?又不領受云,何以爲之?敢稟。傳曰,更爲輸送。
以備忘記,傳于李世最曰,居首進士洪尙容,直赴會試,之次幼學李德欽,生員趙正純,幼學姜必文,進士尹盛績,各給一分。
韓配周,以訓鍊都監言啓曰,北漢山城都監分授處,營舍倉庫·城廊,當爲始役。而曾前劃給三千洞松木六百株內,先爲取用於庫數字缺間造成之時,所餘者,甚爲不足於各處營建之役矣。三千洞松木,依禁衛·御營兩廳例,一體加斫取用,何如?傳曰,允。
李世最,以兵曹言啓曰,今正月二十八日,幼學鄭炫稱名人,自開陽門入來,差備門外擊錚,極爲駭愕,令攸司囚禁治罪,同門守門將李命九,常時不能禁斷雜人,以致闌入,亦難免其責,推考,何如?傳曰,允。
李世最,以禮曹言啓曰,濟州十二月令宗廟·永昭殿·敬寧殿薦新唐柚子,來到奉常寺。而本寺提調有故,臣鎭圭進來看品,則宗廟薦新五十五箇,永昭殿·敬寧殿各五箇,竝與其加封者。而腐傷甚多,擇其全體不爲腐傷者,則僅滿十三箇,在前如此之時,不得已宗廟各室及兩殿,各以一箇薦進矣。今亦他無變通之道,不得已依前例,各一箇薦進。而海外遠道,有難計其路程,中路遲滯之際,腐傷之患,勢所難免。而若加定其剩數,則雖多腐傷,亦不無推移之端,前頭封進時,使之依此擧行,何如?傳曰,允。
李世最啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
行都承旨宋相琦疏曰,伏以臣於恩批之下,分義是懼,昨者力疾出肅,仍承泮宮試士之命,終日觸寒,寒感大作,半生半死,扶曳歸家,達夜昏不省人事,卽今病狀,實無一分供劇之望。而又有一段不自安者,臣於昔年,忝叨兩館之任,今臣本職例兼藝文直提學,同是一館之職。而資品高下懸絶,其在官序規格,似□□礙之嫌,臣嘗聞曾經文衡之人,不得除拜副提學雖未知前例有無。而果若此言,則副學直學,雖有實兼之別,其不可降授則一也。況弘·藝兩館,非如一字缺秋有故減下,則不減兼帶,仍在本職,終有所難便者。臣偶然泛過,未卽自處,疎謬之失,在所難免,不勝惶恐。且日昨又有司譯提調之命,而都提調判府事臣金昌集,卽臣之內從兄,旣有應避之嫌。數字缺院,亦非私義之所敢安,竝此仰籲於宸嚴之下。伏乞聖明,特命該曹,將此兩款,照例處置,以重官制,以安私分,不勝幸甚云云。答曰,省疏具悉。疏辭,令該曹稟處。
副提學李肇疏曰,伏以臣踪地危蹙,私情迫急,呈單請告之中,忽被玉署恩旨,繼以天牌再辱,臣怵分畏義,趨詣禁局之外。適値日勢迫昏,區區情實,未及悉陳於疏中,微誠未格,兪音遂靳,許以帶職救護,臣感隕之餘,抑塞冞深。臣之才分,反復揣量,旣無冒進之理,數日之間,母病一向沈篤,又無暫時相捨之勢,披瀝肝血,更暴哀籲,見阻喉司,狼狽轉甚,此際召旨又降,促臣就直,臣進退維谷,情理煎迫,仰恃慈覆之天,復伸疾痛之號焉。夫經幄輔導之任,是何等重地,至於長席則尤別,歷數自古以來,必取經學德望。聲實兼備者,雖曰承乏,未有如臣者比,亦廁斯選,臣之蒙學蔑識,不待自鳴,固通朝之所共知。今處一館之長,而倥侗鹵莽,乃如此,授受之交失,名器之厚玷,豈不爲淸朝之累?臣雖不肖,亦有聞於量而後入之義,此所以寧被違忤之誅,不敢爲承當之計者。且臣母宿病沈痼,前後失血無算,眞元盡脫,尋常神識迷罔,氣息綿綴,少有添感,朝夕有危急之慮云云。以下十餘行缺答曰,省疏具悉。爾勿過辭,俟母病間察職。以上燼餘
上在慶德宮。停常參·經筵。
右議政趙相愚二十七度呈辭。入啓。傳曰,安心調理。
戶曹啓曰,依傳敎來二月朔祿俸,更爲輸送于右議政趙相愚家,則以爲方在陳告中,何敢冒受祿俸?又不領受云,何以爲之?敢稟。傳曰,更爲輸送。以上朝報日記廳郞廳趙□□□。郞廳李□□□□。
上在慶德宮。停常參·經筵。
自辰時至午時,日暈兩珥,暈上有冠。申時酉時,日有重暈,內暈有兩珥。
中宮殿·世子宮·嬪宮,藥房問安。答曰,知道。
藥房啓曰,伏未審數日來,聖體,若何?中宮殿頭部不淸利,膈間微煩等症,其已快減乎?臣等憂慮未弛,敢來問安。答曰,知道。無事。內殿頭部不淸利等症,猶未快減矣。
右議政趙相愚二十八度呈辭。入啓。傳曰,安心調理。以上朝報
上在慶德宮。停常參·經筵。
下直,淮陽府使金始慶,淳昌郡守尹寔,安奇察訪申瑩。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?肩髃·曲池等穴,爲先受灸事,曾已定奪矣。時刻,定以何時乎?中宮殿頭部不淸利,膈間微煩等症,其已快減乎?臣等憂慮未弛,敢來問安,竝此仰稟。答曰,知道。無事。內殿頭部不淸利等症,猶未快減,受鍼時刻,定以午正宜矣。
政院啓曰,兩司多官,或呈辭受由,或在外,或陳疏呈告,無一行公之員,新除授臺官二員及數多守令,不得署經。除呈辭受由在外外,大司憲朴弼明,執義梁聖揆,掌令韓永祚,持平金東弼,大司諫宋正明,正言權益寬,竝卽牌招察任,何如?傳曰,允。
京畿監司書目,東道都事徐命淵,今月初一日遭父喪事。
吏曹啓目,粘連觀此行都承旨宋相琦上疏,則例兼藝文直提學,曾經文衡之人,不得除拜副提學,則副學直學,雖有實兼之別,其不可降授則一也。弘·藝兩館,非如春秋之有故減下,則仍帶本職,終有所難便者。且司譯提調之任,與都提調臣金昌集,有應避之嫌是如,令該曹稟處亦爲白臥乎所。取考本曹文書,則曾在壬寅,故相臣金壽恒,以時任大提學,除拜都承旨,敎旨中藝文直提學減下爲白有置,直學減下,雖有前例,時任與曾經有異,一館兩任,勢不得不變通,則此不可援例於今日,其曰不可降授云者,元無可據之故實,有難創行新例,則兼帶不必爲嫌,本職不必强辭是白乎旀。大典相避條,有學官·軍官勿避之文,譯院兼任,係是學官,曾無以親嫌爲拘,則所辭本兼,俱以不當許遞是白乎矣。宰臣進退,不敢擅便,上裁,何如?啓依回啓施行。
右議政趙相愚二十九度呈辭。入啓。傳曰,安心調理。
錦平尉朴弼成上疏。大槪,出疆之期不遠,乞蒙恩暇,往省父母墳,以伸至情事。入啓。答曰,省疏具悉。卿其依疏辭往來焉。仍傳曰,給由馬,澆奠床備給。
慶尙監司書目,辭職上疏上送事。啓。答曰,省疏具悉。卿辭至此,令廟堂稟處。
內醫院官員,以都提調意啓曰,今日入侍時,本院提調,不可不備員。而提調趙泰耉,以政官,大政後三告尙未出仕,令政院卽爲牌招,使之察任,何如?傳曰,允。
吏曹判書趙泰耉,身病出仕。
大司諫宋正明,掌令韓永祚,牌不進,依承傳罷職傳旨。傳曰,只推勿罷。
京畿監司書目,果川呈,以工曹參判李世弼辭職上疏上送事。啓。答曰,省疏具悉。卿其勿辭,從速上來察職。又書目,高陽兼任坡州呈,以副應敎李晩堅辭職上疏上送事。啓。答曰,省疏具悉。爾其勿辭,從速上來察職。
大殿受灸後,大殿,藥房·政院·玉堂·二品以上問安。答曰,知道。
中殿·世子宮·嬪宮,藥房·政院·玉堂問安。答曰,知道。
禮曹參判金鎭圭,請對入侍。
吏曹啓曰,臺諫有闕,政事,取稟。傳曰,明日爲之。
禮曹啓曰,永禧殿三年一省拜事,曾已下敎矣。今年,當其年次,酌獻禮吉日,以何間推擇乎?敢稟。傳曰,待秋更稟。
校理申鐔上疏。大槪,積逋之餘,誅責不加,圓扉纔出,嚴召踵臨,分義是懼,方此力疾進詣,而兩臣出補之擧,政席持礙之事,終有所不敢冒進者。乞遞臣職,仍勘臣罪,以謝公議,以嚴國體事。入啓。答曰,省疏具悉。爾所引嫌,終涉太過,須勿過辭,從速察職。
答副修撰鄭栻疏曰,省疏具悉。爾其勿辭,救護母病。
答輔德柳述疏曰,省疏具悉。爾其勿辭往來焉。
答兵曹判書崔錫恒疏曰,省疏具悉。卿其安心勿辭,俟母病間,卽出行公。
答副提學李肇疏曰,省疏具悉。疏中在外諸臣事,已有催促之命矣。罷散人,令該曹別單書入。
副校理李明浚,牌不進,依承傳罷職傳旨。傳曰,只推勿罷。
禮曹啓曰,王世子敬寧殿展謁,退行於受灸後事,臣鎭圭,稟定於入侍時矣。退行吉日,令日官推擇,則十三日最吉。而於曆書,不宜出行,十八日則平吉云,以何日定行乎?敢稟。傳曰,以十三日退定。
觀象監,申時酉時,日暈,兩珥,暈上有冠。啓。以上朝報
禮曹參判金鎭圭,請對入侍時所啓,此亦黃海監司李㙫狀啓也。以本道未免災荒,備局行會,在於節晩之後,雖欲徵捧舊未收身布,其勢末由,請無論之次稍實,姑令退捧來秋矣。當初本司覆啓時,只據本道分等狀啓,有所區別,而久遠身布之難捧,稍實之似無異同,道臣之陳弊如此。宜有變通之道,而纔因備局辛卯以上逃故身布。今後未捧者,竝令諸道蕩滌,則本道久遠身布中,逃故之所未收,今無可論其身現存。而未捧者,則姑令停捧,待秋成徵捧,何如?上曰,依爲之。以上御營廳謄錄
謝恩正使錦平尉臣朴弼成,副使刑曹參判臣閔鎭遠等啓曰,赴燕使臣行中員役,必有所持銀貨然後,彼人例贈,可以無弊支用。而今此謝恩之行,出於意外,行期急迫,員役輩未及措手,萊貨亦未上來,他無變通之道委屬可慮,一依前例。戶曹及各衙門·各軍門等處,自廟堂,從優分定,使之許貸,俾免一行狼狽之患,何如?答曰,依啓。
請對入侍時,禮曹判書金鎭圭所啓,此卽統制使金重元狀啓也。兩南船師合操停止者,至於十九年之久,閫臣之請於春操,合設考營前洋者,固合於詰戎之道。而上年兩南農事,俱未免凶,至於沿海則尤甚,赴操糧,雖有題給,候風往來之際,不可以日計程赴操後。又以試射放犒饋,亦當留連多日,恐非若干糧資所可贍足,其貽弊於許多軍卒者,必不貲,合操之十九年不行,其在戎政,固有疎虞之慮。而第今以久遠停廢之事,遽行於飢寒之時,亦似不便,合操之擧,今姑仍停。而各自設行於本營前洋,更觀今秋穡事之如何,待明春稟定,何如?上曰,統制使狀請,儘有意見,而卽今形勢,合操似涉難便,只令於各其前洋設行,而合操則待明春爲之,可也。又所啓,此卽江原監司金致龍狀啓也。以上年穡事大歉,嶺東六邑,嶺西兩邑,今方設鎭,其他各邑民窮亦甚,此際聚集軍卒,裹糧領付,其勢誠難。今春合操及營將巡歷邊將取才等事,毋論嶺東·嶺西,請竝停止矣。本道年事,果未免大侵,此時軍民裹糧往來之弊,不可不慮,依狀辭許令停止,何如?上曰,嶺東之被災最酷,而嶺西歉荒,朝家亦已知之,依啓停止可也。又所啓,此卽江華留守趙泰老狀啓也。以爲連因大役,軍卒未能息肩,而窮春裹糧赴操,勢難支保,且値慶科,赴擧者多。若過科後設操,則亦妨農務,所屬三營軍兵,請除合操,依前例遣中軍試射放,本營軍兵,亦聚會營門,點閱射放矣。其所論弊,皆似得宜,狀請施行之意分付,何如?上曰,觀其狀啓,似爲得宜,依所請施行可也。又所啓,此卽黃海監司李㙫狀啓,而因瓮津縣令金九齡牒報,備陳康翎·瓮津兩邑殘弊。而水操時支待專責之爲難堪,各邑廚傳,雖曰有弊,旣有赴操船,可無艱輸之患,下人例多參操者,亦可以推移支待。且其分排各邑,不過一兩時,其弊不至難堪,請自今水操時,令各邑,仍前分辦擧行矣。康·瓮兩邑,最爲至殘,凡係民役,不宜加定,詳定設立之初,雖慮遠邑廚傳之弊,革罷水操時分辦支供之規,支供米,別爲惠給兩邑,使之擔當。而兩邑之替當從前所無之役,誠爲偏苦,各邑分辦,與陸路輸運有異,想不至大段貽弊。且兩邑詳定米不足,以此支供,受來他邑米,馱價之分徵民間,亦屬可慮。詳定事目之變改,雖涉重難,道臣之詳察弊端,而陳請如此,依狀辭復舊擧行,何如?上曰,道臣之條陳弊端,儘爲詳察,依狀啓施行好矣。又所啓,此則咸鏡監司李善溥狀啓也。以爲今春民間遑急之狀,甚於秋冬,南北兵使操鍊擧行,則不但軍卒齎糧遠赴之爲難,犒饋之費,廚傳之弊,不可不慮,請依上年秋操例,使各營將及虞候擧行矣。邊上戎務之連停操鍊,雖似未安,民間春窮之甚於秋冬,其勢誠然。且今雖使之擧行操鍊,分付本道之際,必値農時,宜有變通之道,依狀辭令營將虞候擧行,而亦令簡其騶率,以除各邑支供之弊,何如?上曰,今雖欲行操鍊,分付行會之際,自與農時相値,依狀啓施行。且令簡其騶率,以爲一分除弊之地,可也。又所啓,安興防禦使下去時,體貌間節目之自本司可以磨鍊者,上年秋,姑先啓下。而赴援守要兩項,最爲緊要,當初巡撫使,與道臣所狀聞者岐貳,故請令新監司下去後,與水使僉使,同議報本司矣。其所報,似未得當,且有諸條之未備者,故自本司,今方講究磨鍊。而大臣有故時,文書例不得啓下,今此安興事,則必須趁春操前節目啓下,可以知委所屬各邑鎭,事勢不容遲緩,宜有變通之道。大臣雖未及出仕,特爲啓下知委,何如?此雖與狀啓來到有間,而事係緊急,故敢達。上曰,不可不及時知委,大臣雖未出仕,先爲啓下,可也。又所啓,卽今公事之緊急者,雖止此,前頭亦必有不可不畫卽稟定者,而續續請對,似煩數。大臣雖未出仕問議,而以文字啓下乎?抑依前傳敎入侍稟定乎?敢此,仰稟。上曰,日昨下敎,亦非只謂一番而已。如有緊急之事,則更爲請對稟定,可也。以上備局謄錄
上在慶德宮。停常參·經筵。
下直,扶餘縣監趙邦徵,白川郡守李明升。
藥房都提調臣李頤命,提調臣趙泰耉,副提調臣宋相琦啓曰,伏未審夜來,聖體,若何?今日受灸時刻,依前定以午正乎?中宮殿頭部不淸利,膈間微煩等症,其已快減乎?臣等憂慮未弛,敢來問安,竝此仰稟。答曰,知道。無事。內殿頭部不淸利,雖未快減,不至大段矣。
以右議政趙相愚三十度呈辭,傳于三字缺曰,安心調理。
黃一夏啓曰,卽者吏曹郞廳來言,今日爲政事命下,而判書趙泰耉藥房進去,參判李健命未肅拜,參議李大成病不來,不得開政。參判李健命,參議李大成,竝卽牌招開政,何如?傳曰,允。
六七字缺啓曰,副修撰鄭栻,親病受由,下番八九字缺疏批已下,副校理李明浚,旣有只推之命,四五字缺爲姑降入直之地,何如?傳曰,允。
有政。吏批,判書趙泰耉藥房進,參判李健命,牌不進,參議李大成進。
兵批,行判書崔錫恒陳疏受由,參判李晩成在外未肅拜,參議任胤元進,參知李震壽病,左副承旨韓配周進。
吏批啓曰,判書趙泰耉藥房進,參判李健命牌不進,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,外任竝擬,何如?傳曰,允。
以李熊徵爲掌令,朴鳳齡爲校理,洪重休爲副校理,李彦綱爲兼知春秋,李墪爲兼同春秋,趙錫周付副護軍,徐文淑付副司猛。
以李太元爲假注書。沈尙鼎有頉代
大殿受灸後,藥房問安。答曰,知道。
中宮殿問安。答曰,知道。
大殿,政院·玉堂問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。
大殿,朝廷二品以上·六曹單子問安。答曰,知道。
李世最啓曰,大司憲朴弼明,牌招不進,推考傳旨,今方捧入。而武所監試官,憲府無推移之員,更爲牌招察任,何如?傳曰,允。
韓配周,以兵曹言啓曰,今此庭試武科初試試官,今方磨鍊以入。而二品以上,無故可合之人乏少,依近例堂上中,曾經閫帥之人,竝擬以入之意,敢啓。傳曰,知道。
李世最,以兵曹言啓曰,今二月初三日,幼學朱鳳振內奴二字缺稱名人,自開陽門入來,差備門外擊錚,極爲駭愕,令攸司囚禁治罪,同門守門將李成郁,常時不能禁斷雜人,以致闌入,亦難免其責,推考,何如?傳曰,允。
八九字缺授副校理洪重休時在京畿十餘字缺速乘馹上來事,下諭。校理朴鳳齡八九字缺歸云待其入來,牌招察任,何如?傳曰,允。
十餘字缺罪人河,減死定配之命。更加嚴刑八九字缺請還收義州定配罪人李後說減等之命。四五字缺收韓構·李秀儁歲抄蕩滌之命。措語見上新除授司諫李夏源,時在慶尙道順興府任所,請斯速乘馹上來事,下諭。答曰,不允。下諭事,依啓。
掌令梁聖揆疏曰,伏以臣稟賦虛薄,素多疾病,而厭食之症,最難醫治,源委旣痼,藥餌無效,軀殼雖存,形神換脫,暫時勞動,輒至萎薾,以此精力,決無奔走供職之望。言責重地,豈可一向虛帶,以益癏曠之罪哉?玆敢露章呼籲於紸纊之下,伏乞聖慈,俯賜諒察,亟許鐫遞,以便調治,不勝幸甚。臣於乞免之章,不宜贅以他說,而竊有區區淺見,玆敢略陳。畿邑初不付種之處,始知令道臣抄啓,而末乃不許給災,臣竊以爲不然也。上年畿邑農事,有同龜文,災實相錯,而以其差勝於湖南沿邊嶺東諸邑慘被凶荒之故,朝家强謂之稍稔。初無給災之命,道臣因守令之論報,據實狀請,未免見格於廟議,此宰臣所以陳達,其奉使時所目見。而聖上,特許通津等三邑之給災者也。臣於伊時筵席,亦隨諸臣之後,仰聽聖敎其軫恤民隱之意,藹然於言表,臣實不勝欽頌之至。其後宰臣,又以大臣之意,陳達蒙允,令本道,抄啓各邑災結矣。及其抄啓之後,廟堂諸議參差,不卽擧行,旋因有司之臣,定奪於榻前,遂不許給災。而只減春收米若干斗者,蓋慮其虛實相蒙,有所參量裁處,十餘行缺伏願聖明,斷自淵衷,特爲蠲免焉。臣仍竊伏念國有大慶,慶科將設,四方風聞,千里裹足,以儒爲名者,莫不于于而來,與京城士子,合而計之,則殆將以萬數。試場狹窄,則必不免蹂躪之患,此不可不慮處也。庭試,必設於時御所殿庭,古例則然,而伏想崇政殿,內庭狹隘,決無設場之勢。外庭,不但傾仄而已,以政院司饔院前爲限,則其間亦不廣闊,誠難容入。如或移設於昌德宮仁政殿前,許入於內外庭,則士子出入,實合便好,亟令該曹,稟旨變通,俾無臨時窘急之患焉,臣無任云云。答曰,省疏具悉。上款所陳,令廟堂稟處。庭試,必設行於時御所殿庭,自是古例,不必變通也。爾其勿辭察職。
同副承旨李世最疏曰,伏以臣伏見校理申鐔疏本,則有以參政承宣,尤爲靳嗇,從旁操縱,殆無餘力爲言,所謂承宣,似指臣而言也。頃日政罷,臣以代房進去,長銓之臣,呼擬申鐔於東壁末望,臣顧謂銓長曰,其或問議於出入郞席之人耶?蓋臣嘗忝銓郞,粗諳政例,如此等注擬,必須通擬於郞僚,故臣果率口而言而已。至於通室一事,元非承宣之所可與聞,則其所謂靳嗇操縱云者,未知何所據而發也。自已進退,本無與於人,而參銓之疏,備陳委折,無可爲嫌,則又欲拖引臣爲難進之端,其亦太多事矣。雖然,緣臣一時偶發之言,其所侵斥,又非尋常之比,則臣何可獨爲晏然於職次乎?伏乞聖上,俯垂諒察,亟命鐫臣職名,以安私分,不勝幸甚。答曰,省疏具悉。爾其勿辭,從速察職。以下十餘行缺
吏曹判書趙泰耉疏曰,七行缺夫兩臣事,前疏略暴其梗槪,今不須更陳。而至於申鐔年前所坐,條貫各異,到今牽復,未爲不可,强諉以同罪,抑何故焉?雖然,臣旣被其譏切至此,其何可晏然於職次乎?卽今開政有命,而以臣臲卼之情,尤無參政之理。伏乞聖明,俯賜諒察,亟遞臣本職,俾得以軍銜,專供藥院職事,國體無損,私分萬幸。答曰,省疏具悉。卿無所嫌,勿辭行公。
掌令韓永祚疏曰,伏以臣情病俱苦,決無從仕之望,而頃日承牌入謝,只爲少伸分義而已,非有因仍蹲冒之計也。昨者以守令署經,天牌又降,臣雖愚昧,豈不念不俟駕之義?而賤疾癃痼,無路起動,竟未祗承,律以邦憲,實合萬殞。而只推之命,反下格外,臣誠惶隕抑塞,莫知置身之所也。第臣老母,年過七耋,宿患沈綿,常在懍懍危懼之中矣。忽自昨夕,將攝失宜,重感寒疾,達夜叫痛,不能交睫,嘔噦兼發,粥飮全却,昏昏委倒,症樣轉篤。臣憂遑煎迫,不省所措,以此情理,斷無離捨供職之勢,玆敢疾聲仰籲於天地父母之前。伏乞聖慈,特垂矜納,亟命鐫遞臣職名,重勘違傲之罪,俾臣專意救護,以伸至情,不勝幸甚。答曰,省疏具悉。爾其勿辭,救護母病。
午時,上御興政堂,受灸時,都提調李頤命,提調趙泰耉,副提調宋相琦,假注書李廷弼,記事官李秉常·金在魯入侍,醫官金有鉉·柳瑺·丁時梯·崔萬尙·權聖徵·許坫·吳重卨·李得英·白光璘·玄孝綱·權聖經,亦爲入侍。
李頤命進伏曰,解凍時日候陰濕,夜來寢膳之節,何如?上曰,無事矣。頤命曰,受灸後,玉候別無欠安節乎?上曰,然矣。頤命曰,醫官招入受灸,何如?上曰,唯。於是,醫官等齊入,金有鉉唱左右肩髃穴受灸,每壯輒唱,三七壯告畢,一如昨日。上曰,此臂不便,而八行缺上曰,問于醫官,可也。金有鉉曰,此是在外相議之言也。卽今調治之道,不可多灸耳。李得英曰,脈絡有若細線,多灸則細瘦無力,肩曲,乃同經之穴,只灸三七宜矣。玄孝綱曰,經脈之灸,不必在多,三七壯足以疏通矣。諸醫所達,大略相同。頤命曰,諸醫之言如此,今宜停灸矣。上曰,依爲之。
趙泰耉所啓,今都目政,除授禮賓主簿元夢鼎,以別薦人,入於直出六品秩,故擬望受點矣。聞與本曹參判李健命,爲四寸親云,在法當避,而臣矇然不察,誤爲備擬,改差,何如?上曰,依爲之。泰耉曰,旣入於直出六品秩,則只遞其職,而仍存六品乎?抑竝與六品而改正,以待無相避之時,始爲陞六乎?上曰,旣入於直出六品之秩,只遞其職,可也。出擧條遂罷出。以上燼餘
上在慶德宮。停常參·經筵。
藥房都提調臣李頤命,提調臣趙泰耉,副提調臣宋相琦啓曰,夜來風寒猝緊,伏未審,聖體,若何?今日受灸時刻,依前定以午正乎?但針灸之法,最忌風雨,而日氣如此,似當停止,中宮殿頭部不淸利,膈間微煩等症,其已快減乎?臣等憂慮未弛,敢來問安,竝此仰稟。答曰,知道。無事。受灸不必停止,內殿頭部不淸利等症,猶未快減矣。
三字缺啓曰,右議政三十一度呈辭到院,而以社稷大祭,留院之意,敢啓。傳曰,入之。
李世最啓曰,大司憲朴五六字缺官進,執義梁聖揆武二所監試官十餘字缺由掌令李熊徵在外,持平金東弼數字缺持平黃龜河未署經。今日以監察茶時之意,敢啓。傳曰,知道。
右議政三十一度呈辭。傳于黃一夏曰,安心調理。
以校理朴鳳齡牌不進罷職傳旨,傳于黃一夏曰,禁推傳旨捧入。
備忘記,史官一員待命,騎馬三匹立之。
黃一夏,以弘文館言啓曰,本館上下番,浹旬空曠之餘,卽今臣肇,雖在直,而下番之闕直,已至累日,其在事體,誠極未安。在外多官之外,副修撰鄭栻陳疏受由,校理朴鳳齡有禁推之命,下番無他推移之員,令政院稟旨變通,何如?傳曰,允。
大殿受灸後,藥房問安。答曰,知道。中宮殿問安。答曰,知道。
政院·玉堂,大殿問安。答曰,知道。世子宮問安。答曰,知道。嬪宮問安。答曰,知道。
朝廷二品以上,大殿問安。答曰,知道。
藥房,中宮殿問安。答曰,知道。
傳于李世最曰,今日受灸後,朝廷起居之班,卿宰以下進參者,只是六員,此所未見之事,分義事體,豈容如是?殊極未安,不參人員,竝推考。
有政。吏批,判書趙泰耉進,參判李健命,牌不進,參議李大成進,右承旨黃一夏進。
兵批,行判書崔錫恒陳疏受由,參判李晩成在外未肅拜,參議任胤元差祭,參知李震壽,右承旨黃一夏進。
以申鐔爲校理,鄭重萬爲咸悅縣監,魚有龜爲京畿都事,韓世箕爲禮賓都事,鄭錫祚爲禮賓主簿,金時保爲掌苑別提。承文博士單權懋經,承文正字單李太元。前判書趙泰采,今加崇祿,上候未寧時藥房提調加資事。承傳兼春秋館修撰官宋徵殷減下。副護軍趙泰采。
以弘文館副修撰鄭栻牌不進罷職傳旨,傳于黃一夏曰,推考傳旨捧入。
黃一夏,以社稷署官員,以春享十餘字缺獻官行副司直金錫衍終獻官。五六字缺以下五行缺
午時,上御興政堂,受灸時,都提調李頤命,提調趙泰耉,副提調宋相琦,假注書李廷弼,記事官李秉常·金在魯入侍。醫官金有鉉·柳瑺·丁時梯·崔萬尙·權聖徵·許坫·吳重卨·李得英·白光璘·玄孝綱·權聖經,亦爲入侍。
李頤命進伏曰,風氣復寒,夜來寢膳之節,何如?上曰,無事。頤命曰,受灸處或痒或痛乎?上曰,不然矣。頤命曰,令醫官進灸之意,敢達。上曰,唯。
上曰,牌不進之弊,前後下敎非一,而近來風習可駭,以牌不進爲高致,雖間下嚴敎,而猶不動念,實爲難醫之痼疾,寧有如許道理?六七字缺孔子曰,命召不俟駕行,而近日之人十餘字缺此由於國無紀綱之致,十餘字缺只推之不已不得不禁推。數行缺必欲曲盡其些少廉隅,則朝廷無一行公之人矣。至於科時試官,擬望之人,或有擧子相避,則輒皆違牌,此亦痼弊矣。宋相琦曰,近來牌不進之弊極矣。而玉堂爲尤甚,向來闕直,至於十餘日,禁推申飭,非止一再,而少無其效,聖敎至當,當以此下敎分付申飭矣。上曰,君命行然後,可以申飭,申飭而不行,則君命辱矣。徒事申飭,有傷事體,玉堂纔又草記,而今雖開政差出,亦何益乎?至於李明浚,只以眼昏爲辭,別無他端,而每每違牌,誠未可知。大凡朝臣,苟有大段難安情勢,而或可違牌,而今則雖非大段之嫌,惟事違牌,不少爲難,寧有如此風習乎?此後則更勿如前之意,明白分付,可也。出擧條李頤命曰,李明浚,年非衰老,而眼昏之甚,頃於疏決時見之,燭下看字,顯有矇矓不明之迹,以此不供玉堂之仕,其志蓋久矣。上曰,曾一行公矣。頃日玉堂違牌之人敍用,今日開政差出,而俾勿復踵前習,可也。宋相琦曰,政官牌招,開政差出闕員乎?上曰,依爲之。玉堂違牌以下,抄出榻前下敎相琦曰,鄭栻以親病受由,而日子已久,牌招入直,何如?上曰,依爲之。出榻前下敎
李頤命曰,玉音重濁,或有感冒之候乎?上曰,無感冒之候,而以火嗽致然矣。頤命曰,曾前咳嗽尙有之乎?上曰,唯。頤命曰,杞元膏進御幾許矣。上曰,幾至一半矣。頤命曰,丸藥亦進御乎?上曰,間間進服矣。頤命顧謂醫官入灸,於是,醫官等齊五六字缺左右肩髃穴受灸,每壯輒唱,至七壯告畢,十餘字缺受灸唱達,壯數如前。而畢灸後,仍告五六字缺。上曰曾前在此闕時,庭試試士,固有五六字缺例然,設行於時御所,終爲得宜。七八字缺崇政殿,庭甚狹窄,必須預爲四字缺可無臨時窘迫之弊。朝參時,前都承旨權尙游之議,則以內外階級之峻絶,欲勿許內庭,只許外庭。而收券於崇政殿,以防士子致傷之患云,而仁政殿試士時,亦通內外庭。今若空其內庭,而只許外庭,則未知於事體何如也。謁聖時,士子旣入於明倫堂,而亦許泮水堂矣。李頤命曰,殿庭窄迫,階級峻急,士子爭入之際,不無蹂躪之患。若以空石,盛土覆級,使之坡陀不急,則爲勝耶?宋相琦曰,原來地勢峻急,難容人力,士子爭入之際,固多蹂躪之慮,而第不許內庭,則事體似未安矣。趙泰耉曰,丙寅年謁聖時,內外庭之間,壞垣以通,而未諳地形之鄕儒,黑夜爭入,顚踣蹂躪,死傷頗多。故越三日,移設於春塘臺,權尙游之意,亦慮其有如此之患。而不許內庭,只入外庭,則事體果爲未安。臣意則宜竝許內外庭,而黑夜入場,固易致傷,稍待平明,始許入場,時刻雖遲,特令緩限,亦無所妨。且時御所殿庭,異於仁政殿之庭,外庭之士,呈券差遠,故必欲爭入內庭,勢難禁止。謁聖時,別爲懸題於泮水堂,今亦於外庭,別爲懸題收券,則似好矣。相琦曰,今番武科擧子之多,挽近所無云,儒生赴擧之數,亦必如此,雖竝許內外庭,未知其能容。故外議多以爲依前設行於仁政殿,便好云。而聖敎,旣以宜行於時御所爲定,則宜有變通之道,通內外庭,而懸題兩處,則固爲便好。而但外庭之士,呈券頗遠,亦於外庭收券,似宜矣。頤命曰,內庭收券,承旨掌之,又送他承旨於外庭,收券以來,係是無前之規,創出爲五字缺收券官於外庭爲宜耶?上曰,通內外庭十餘字缺爭入,致傷可慮,吏判所達,待明許入,六七字缺別爲收券,則似不甚爭入內庭矣。泰耉五六字缺殿坐處,承旨出往收券,似涉未安。七八字缺亦有收券官,今則或加出或四字缺相琦曰,然則懸題收券,兩處皆爲之乎?上曰,懸題收券,兩處爲之,可也。頤命曰,內庭之士,罷出時,當由麗春門出送乎?上曰,常時殿試,亦由此門,過造山隅而出送,今亦依此爲之,外庭之士,則由棘圍,作門出送,可也。泰耉曰,崇政門之左右夾門,則似當開之,以通內外庭士子往來之路矣。相琦曰,收券官,似當坐於門間,如是則,恐與士子,相雜不嚴矣。上曰,內庭收券官,例坐於月臺,外庭收券官,則當坐於崇政門正間矣。頤命曰,棘圍之限,以何處,姑未詳知,使兵禮兩曹,眼同看審,稟定闊狹。而自政院,至廣達明,橫遮棘圍,則造山隅之路塞矣。上曰,使禮兵官,臨時觀勢,從便稟處,可也。出擧條
李頤命曰,肩髃穴,五七壯爲定,故排日至初十日矣。旣定以三七,則自明日,當始環跳之灸。此穴則勿以七壯爲限,或二七壯,或十五壯,四日內分排畢灸,何如?上曰,自明日爲始,通四日磨鍊,好矣。頤命曰,九日則拘忌爲大,六日則拘忌雖小,而以當休息爲定矣。
李頤命所啓,軍門將士,監董役事,則無論事之大小,朝家以勸奬之道,輒施賞格。今番都城女墻修築後,尙無施賞之命,雖以臣所管禁衛營言之,非但女墻而已,體城之將頹處已頹處及城門所建之役,似不可全然無賞,其中功力最多者,比諸北漢,一牌將所築,反有加焉。令該曹分輕重稟旨論賞,何如?上曰,事當如是,令該曹分輕重稟旨論賞,可也。出擧條
又所啓,平安道武士李天翊·李寅燁爲禁衛大將時,聞其勤幹解事四行缺殊非激勸之道,令該曹考例稟處,何如?上曰,依爲之。出擧條以上燼餘
上在慶德宮。停常參·經筵。
藥房都提調臣李頤命,提調臣趙泰耉,副提調臣宋相琦啓曰,伏未審夜來,聖體,若何?今日環跳穴受灸時刻,依前定以午正乎?中宮殿頭部不淸利,膈間微煩等症,其已快減乎?臣等憂慮未弛,敢來問安,竝此仰稟。答曰,知道。無事。內殿頭部不淸利等症,猶未快減矣。
李世最啓曰,大司憲朴弼明,武一所監試官進,執義七八字缺官進,掌令韓永祚上疏受由,十餘字缺金東弼呈辭受由,持平黃龜河未署經。六字缺之意,敢啓。傳曰,知道。
韓配周啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,今日入直軍士中日習射,請出標信。傳曰,知道。
黃一夏,以弘文館言啓曰,副修撰旣有只推之命,與新除授校理申鐔,竝卽牌招察任,何如?傳曰,允。
又以侍講院言啓曰,本院上番六員內,輔德柳述受由在外,弼善尹就履,以祥原郡時事,方在待罪中兼輔德兼弼善未差,兼文學吳命恒在外,文學魚有龜移拜外職。上番無他入直之員,當以下番姑陞。而司書金有慶,身病呈辭,兼說書徐命均遭服制,俱不行公。司書金有慶兼說書徐命均,竝卽牌招,以爲推移入直之地,何如?傳曰,允。
以右議政三十二度呈辭,傳于黃一夏曰,遣承旨敦諭。
以副修撰鄭栻牌不進罷職傳旨,傳于黃一夏曰,推考傳旨捧入。
韓配周,以武一所差備官,以試官意啓曰,今番本所擧子錄名之數,至於八千餘人之多。而二所擧子,其數倍多,又不無割移之擧。而一日所試,不過十五字,只以二貫革試取,則庭試前勢難畢試出榜,在前擧子數多日子窘迫之時,或有四貫革排立之規。今亦依此例以四貫革試取,何如?傳曰,允。
又以武一所差備官,以試官意啓曰,本所參試官宗簿寺正洪景濂,再昨肅拜,還歸之路,落馬重傷,胸脅牽痛,左臂觸傷,浮大不能運用,有難參試。而開場之日,旋卽頉啓,事涉未安,强疾察任矣。卽今傷處轉益作痛,僵臥試所,全廢職事,合有變通之道,令政院從速稟處,何如?傳曰,允。
又以武二所差備官,以試官意啓曰,今番擧子錄名之數,甚多,十數年來殆無其比。而一日所試,不過十二字,只以二貫革試取,則趁會試前畢試出榜,有未可必矣。在前擧子數多之時,或有四貫十餘字缺二貫革,以四貫革試取之意,敢啓。三字缺
又以武二所差備官,以試官意啓曰,本所擧六七字缺三百四十三字零。而會試前日子無多,十餘字缺聞一所錄名,只是一百六十二字,比之本所,減數過半。本所錄名擧子,九十字依例移送一所,以爲均一試取之地,何如?傳曰,允。
又啓曰,以武一所草記,參試官洪景濂落馬重傷,令本院稟處事,允下矣。洪景濂實病如此,旣無察任之勢,則依前例前望單子還入,以爲改落點之地,敢啓。傳曰,知道。
李世最,以弘文館言啓曰,副修撰鄭栻,旣有只推之命,更爲牌招察任,何如?傳曰,允。
韓配周,以北漢營建廳言啓曰,本廳郞廳柳鳳逸,移拜恩津縣監代,工曹佐郞申義集差下察任,何如?傳曰,允。
又以兵曹言啓曰,今二月初五日,良人宋世萬稱名人,自開陽門入來,差備門外擊錚,極爲駭愕,令攸司囚禁治罪,同門守門將全聖賚,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,卽因武科一二所啓辭,兩所各加立二貫革事,入啓允下矣。當初節目中,以四貫革改付標以入,而差備官各六員,加磨鍊別單書入之意,敢啓。傳曰,知道。
大殿受灸後,藥房·政院·玉堂問安。答曰,知道。
中宮殿,政院·玉堂問安。答曰,知道。世子宮問安。答曰,知道。嬪宮問安。答曰,知道。
大殿,朝廷二品以上·六曹單子問安。答曰,知道。
左副承旨韓配周啓曰,臣承命敦諭于議政府右議政趙相愚,則以爲聖體受灸,候班久設,大小臣僚,罔不趨詣。而臣一病涔涔,宛轉床第,末由遂誠,分義掃地,憂懼一念,倍切于中,敢陳一疏,冀伏鈇鉞。而不惟不罪,反加溫音,今此敦諭,又出常格,十行絲綸,承宣來傳,臣非木石,寧不感泣?跼蹐惶懍,不知死所。四行缺或有一分可强之勢,則敢不忍死趨朝,以承聖候,以謝至渥云矣,敢啓。傳曰,知道。
副提學李肇疏曰,伏以臣私情迫切,實無一日就直之勢,而適値禁直,浹旬久曠,又當玉體受灸之時,玉堂之起居將廢禮。且臣罪積違逋,過蒙寬假,屢召之下,怵迫分義,强抑情理,黽勉承命,今已數日矣。腸內鬱結,心神靡定,日夕憂悸,常若病側,急報踵臣而來者,卽接家人所報。母病血症之時,發者有加無減,氣息之綿綴者,轉益凘頓,食飮全却,寢睡頓失,委身牀褥,昏薾日甚。醫者之診視,藥物之隨症,廢闕者累日,臣精爽飛越,情理益復迫急,一時在直,萬分難强,玆敢冒萬死仰申哀籲。伏乞聖慈,天地父母,俯垂矜憐,亟許鐫改臣職名,使臣子母相守,得以專意救護,不勝萬幸。答曰,省疏具悉。爾其勿辭,救護母病。
吏曹參判李健命疏曰,伏以臣頃陳一疏,仰暴情悃,而微誠未格,溫批遽降,臣誠惶隕抑塞,不知所以措躬也。繼而召命屢下,不敢趨承,如使臣之情病,苟有一分可進之勢,豈不思分義之至嚴恩私之偏隆,而一向撕推,自速逋慢之罪哉?夫銓衡之職,雖有長貳之別,其可否論議,進退人物,則無甚輕重,臣之忝竊,前後非一。而立遭顚沛,未嘗數月在職者,誠以人微望淺,旣不見信於同朝,而貪恩戀寵,又未早引而自退,至被主論之斥,重負難貰之罪。況今數年之後,殘骸危喘,凜凜有朝夕之憂,而世路之險厄,日甚一日,其所取敗,不待再計也。九行缺當此玉候受灸,而終阻起居之班,開政有命,而輒犯違傲之誅,分義掃地,罪戾增重,玆不得不疾聲更籲於宸嚴之下。伏乞聖慈,俯賜矜察,將臣本兼兩任,亟許鐫罷,以警具僚,以安私分,不勝大幸。答曰,省疏具悉。卿勿過辭,從速察職。
行兵曹判書崔錫恒疏曰,伏以臣母病深重,方寸煎迫,敢陳情懇,冀〈蒙〉矜允矣。伏承聖批,非但不賜開許,至以俟母病間,卽出行公爲敎,臣誠惶感,罔知攸措。臣之老母年齡,如不至篤老,病情,如不至危劇,則藥餌救護,可冀收效。而以望九之年,更患泄痢,雜試湯劑,有加無減,飮啖全廢,氣息奄奄,今至十餘日,一向沈綿。以此情理,有不忍暫時相捨,連日起居之班,一未進參,情禮俱缺,分義掃地,私心兢隕,若負重戾。況且本兵之長,爲任甚重。所帶兼任,如經筵王府·籌司·惠局之任,俱係緊務,不容曠日虛帶,一任抛棄。伏乞聖慈,念國事軍務之重,察微臣懇迫之情,將臣本兼諸任,竝許鐫改,仍治臣闕禮之罪,以肅朝綱,以伸至情,不勝幸甚。答曰,省疏具悉。卿勿過辭,救護母病。
午時,上御興政堂,受灸時,都提調李頤命,提調趙泰耉,副提調宋相琦,假注書李廷弼,記事官李秉常·金在魯入侍。醫官金有鉉·柳瑺·丁時梯·崔萬尙·權聖徵·李應斗·許坫·吳重卨·李得英·白光璘·玄孝綱·權聖經,亦爲入侍。
李頤命進伏曰,風日又不佳,夜來寢膳之節,何如?上曰,無事。頤命曰,令醫官占穴,何如?上曰,唯。頤命曰,咳嗽失音之候,何如?上曰,今日則咳嗽似勝矣,音亦似勝矣。頤命,令鍼醫入診占穴,權聖徵趨入占穴,金有鉉唱左邊環跳穴占穴。占穴時,頤命招李應斗同入診占,診占後,令退出,頤命又招丁時梯入診,診畢退出。旣占,有鉉唱左邊環跳穴受灸,每壯皆唱,至七壯告畢,仍告受灸畢。頤命曰,明日有拘忌,雖非大段,旣以通四日分排受灸爲定,明日則姑停少休,何如?上曰,唯。頤命曰,閭閻之人,有此一字缺病者,或彎弓或引紬,此固無害,試之,何如?上曰,唯。
趙泰耉所啓,濟州敎授,曠任已久矣。新除授敎授鄭希良,以濟州人候風越海,往還遲速,有難預期。此雖與在官移職者有異,海外絶島,亦異於陸地,詢問大臣,使之除朝辭赴任,何如?上曰,絶島之人,與他似異,大臣之意,何如?李頤命曰,在家者除朝辭,雖異常例,絶島之人,與他有別。在前直赴者,不及殿試,則或許付他科,朝意軫念之意如此,特令除朝辭赴任,不妨爲優恤之典矣。上曰,依爲之。出擧條遂罷出。以上燼餘
上在慶德宮。停常參·經筵。
下直,殷栗縣監洪禹瑞,陜川郡守柳綄,所江僉使尹一商。
李世最啓曰,大司憲朴弼明,武一所監試官進,執義梁聖揆,武二所監試官進,掌令韓永祚陳疏受由,掌令李熊徵未肅拜,持平金東弼呈辭受由,持平黃龜河未署經。今日以監察茶時之意,敢啓。傳曰,知道。
藥房都提調李頤命,提調趙泰耉,副提調宋相琦啓曰,夜來風日不佳,連日受灸之餘,伏未審,聖體,若何?中宮殿頭部不淸利,膈間微煩等症,其已快減乎?臣等憂慮未弛,敢來問安。答曰,知道。無事。內殿頭部不淸利等症,猶未快減矣。
宋相琦,以弘文館言啓曰,卽今上下番不備,臣鐔,獨爲入直,事體極其未安。校理朴鳳齡,旣已帶職蒙宥,卽爲牌招察任,何如?傳曰,允。
又以侍講院言啓曰,本院上番,一時俱空,以下番,姑陞入直,事體未安。文學有闕之代,令政院稟旨差出,仍卽牌招察任,何如?傳曰,允。
宋相琦啓曰,侍講院草記,文學有闕之代,令政院稟旨差出事,允下矣。政官卽爲牌招,開政差出,何如?傳曰,允。
韓配周,以御營廳言啓曰,三千洞斫伐松木,運置役所,次明日爲始,以京標下軍,限一百名輪回定送之意,敢啓。傳曰,知道。
李世最,以義禁府言啓曰,以平安監司狀啓,刑曹粘目,祥原前郡守金夏鳴·尹就履等,移本府處置事,允下矣。尹就履今方待命,卽爲拿囚,而金夏鳴,時在忠淸道淸州地本家云,依例發遣府羅將拿來,何如?傳曰,允。
假注書李廷弼有頉,代以金翰運爲假注書。
宋徵殷啓曰,假注書金翰運,時無職名,依例付軍職,冠帶常仕,何如?傳曰,允。
又以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
有政。吏批,判書趙泰耉,參判李健命,參議李大成進,左副承旨韓配周進。
吏批啓曰,玉堂春坊闕員,今當差出,而擬望之人乏少,相避外任,竝擬,何如?傳曰,允。
以金有慶爲持平,金東弼爲文學,李明浚爲副修撰,魚有鳳爲活人別提,李晩堅爲兼輔德,朴鳳齡爲兼司書,李斗三單付成均博士,沈尙鼎付承文副正字。
兵批,行判書崔錫恒陳疏受由,參判李晩成未肅拜,參議任胤元進,參知李震壽病,左副承旨韓配周進。
以趙泰果付副護軍,金東弼付副司直,李昌祉單付僉知。
以京畿監司,判敦寧崔奎瑞病重,上去不得事,狀啓。傳于宋徵殷曰,卿其安心勿辭,上來行公事,回諭。
韓配周,以北漢行宮營建廳啓曰,北漢行宮外殿,解凍後卽當營建,定礎·立柱·上樑吉日,令該曹,以今月念間,推擇啓下,何如?傳曰,允。
兵曹口傳政事,以李之彬爲左邊捕盜從事官。
副修撰權忭疏曰,伏以臣之抱危疾帶虛銜,而待罪於諫垣者,月三易而歲已改矣。日者聖體靡寧,百僚憂遑,而臣未能致身於起居之後,罪一也。椒殿違豫,擧國震慮,而臣未能承候於輦轂之下,罪二也。坤候康復,率土普慶,而臣未能趨造於呼嵩之列,罪三也。臣以尸居餘氣,負罪如山,而僵臥床簀,命在朝暮,惶恐悶塞,只待惠文之論劾而已。不自意聖恩曲恕,以罪爲寵,玉署新命,又降於席藁俟譴之中,臣承綸戰慄,罔知所以自措也。臣之從前衅累,姑置勿論,而卽今罪戾,擢髮猶輕,義當扶曳登道,就死於司敗。而癃廢之疾,涉冬春轉㞃,凶兆敗症,疊出層加,膈上線息,更無一分餘地,雖欲强起,其勢末由,違拒恩召,偃伏私室。又未免爲蔑義慢命之歸,臣罪至此,尤萬萬難赦矣。玆敢畢暴危懇,仰請鈇鉞之誅,伏乞聖慈,特命有司,勘臣前後負犯,削臣之職,治臣之罪,以嚴邦憲,以安微分,千萬幸甚。答曰,省疏具悉。爾其勿辭,從速上來察職。以上燼餘
上在慶德宮。停常參·經筵。
下直,南陽府使李碩根,淸城僉使張翊文,豐山萬戶韓世欽。
以備忘記,傳于韓配周曰,今下弓矢,淸城僉使張翊文,豐山萬戶韓世欽處給送。
藥房都提調李頤命,提調趙泰耉,副提調宋相琦啓曰,風寒尙緊,伏未審夜來,聖體,若何?今日受灸時刻,依前定以午正乎?中宮殿頭部不淸利,膈間微煩等症,其已快減乎?臣等憂慮未弛,敢來問安,竝此仰稟。答曰,知道。無事。內殿頭部不淸利等症,猶未快減矣。
大殿受灸後,藥房·政院·玉堂問安。答曰,知道。
中宮殿,藥房·政院·玉堂問安。答曰,知道。
世子宮·嬪宮,政院·玉堂問安。答曰,知道。
大殿,朝廷二品以上·六曹單子問安。答曰,知道。
李世最,以禮曹言啓曰,今此庭試時,崇政殿通內外庭設場事,旣已定奪。而使禮兵官,臨時觀勢,從便稟處事,命下矣。自廣達門以上,設棘圍,則其間地勢之可容多士與否,有難懸度,必先尺量仁政殿內外庭,比較其廣狹然後,可以決定。發遣本曹及兵曹郞廳,詳細尺量以來後稟處,何如?傳曰,允。
又啓曰,大司憲朴弼明,執義梁聖揆,武所進去,持平黃龜河未署經,掌令韓永祚呈辭,掌令李熊徵,持平金有慶未肅拜。連日監察茶時,事甚未安,呈告未肅拜人員,竝卽牌招察任,何如?傳曰,允。
韓配周,以武二所差備官,以試官意啓曰,監試官宋正明,累日處冷,疝症猝劇,僵臥試所,勢難察任,令政院卽速稟旨變通,何如?傳曰,允。
又啓曰,以武二所草記,監試官宋正明,疝症猝劇,勢難察任,令本院卽速稟旨變通事,允下矣。司諫李夏源,獻納金斗南俱在外,正言權益寬,武一所進,金尙奎未署經,監試官他無推移之員,合有變通之道,何以爲之?敢稟。傳曰,正言金尙奎改差。
又啓曰,正言金尙奎改差事,命下矣。政官卽爲牌招開政,以在京無故人差出,何如?傳曰,允。
有政。吏批,判書趙泰耉進,參判李健命進,參議李大成進,都承旨宋相琦進。
以尹聖時爲正言,權熀爲司書,李縡爲兼弼善,張世良單付奉常奉事。
兵批,行判書崔錫恒陳疏受由,參判李晩成在外未肅拜,參議任胤元進,參知李震壽病,同副承旨李世最進。
以金尙奎·金鼎三,付副司果,金翰運付副司正。
李世最啓曰,新除授正言尹聖時在外云,武二所監試官,他無進參之員,合有變通之道,何以爲之?敢稟。傳曰,改差。
又啓曰,正言尹聖時改差事,命下矣。政官卽爲牌招,開政差出,何如?傳曰,允。
吏批,判書趙泰耉進,參判李健命進,參議李大成進,同副承旨李世最進。
以南一明爲正言,李濟爲兵曹正郞。
兵批,行判書崔錫恒陳疏受由,參判李晩成在外未肅拜,參議任胤元進,參知李震壽病,同副承旨李世最進。
以尹聖時付副司果。
李世最啓曰,武二所監試官南一明,卽當牌招,而家在城外,待明朝出牌之意,敢啓。傳曰,知道。
韓配周,以備邊司言啓曰,禮曹參議李光佐,以本司有司堂上,察任未久,因違牌坐罷矣。今復副提調差下,使之仍察有司之任,何如?傳曰,允。
又以備邊司言啓曰,卽接漂漢押去齎咨官金鼎禹,報本司手本,則咨文中,漂漢姓字,或有不書者,物件中錢文燔鐵,亦有數目誤書之處。至於船隻之以破毁懸註,而書錄於計開物種之首,嫌於混同和賣云者,其言亦似有理,依所稟釐改,似不可已。元單子中付標改書以入,啓下後,令該院急速淨寫,別定禁軍,給馬下送,何如?傳曰,允。
黃一夏,以弘文館言啓曰,新除授副修撰李明浚,時在京畿長湍地,經筵入番事緊,請斯速乘馹上來事,下諭。傳曰,依啓。
又以侍講院言啓曰,新除授兼輔德李晩堅,時在京畿高陽地,書筵入番事緊,斯速乘馹上來事,下諭。傳曰,允。
李世最,以兵曹言啓曰,今二月初七日,御營軍黃好民,進士文後開稱名人等,自開陽門入來,差備門外擊錚,極爲駭愕,竝令攸司囚禁治罪,同門守門將李成郁,常時不能禁斷雜人,以致闌入,亦難〈免〉其責,推考,何如?傳曰,允。
持平金有慶啓曰,請還收己卯文科追復之命。措辭見上請還收罪人張必達減死定配之命,依律處斷。措辭見上請還收罪人崔海云減死定配之命,依律處斷。措辭見上請還收卞爾札·黃順中等放釋之命。措辭見上請還收權卨放釋之命,仍令該府更加嚴覈。措辭見上請還收金德遠·李玄紀·柳命天·柳命賢等歲抄蕩滌之命。措辭見上奉使隣國,事體至重,苟或一有不謹,則辱君命損國體之罪,可勝誅哉?今此日本通信使臣等,不識專對之義,大失使臣之職,彼書外面式例,不遵舊例,其傲慢無禮,誠極駭惋,則不待坼見,卽當嚴辭退斥,而初旣無一言相抗,況彼之憑藉不偏,諱之二名,不欲國諱之許改,亦出於操切輕蔑之意,而又不能以法義事理,明白曉喩,期得聽從,而草草塞責,終不力爭,徑離江戶,借倭馳啓,指揮朝廷,直請改送,古今天下,安有如許道理耶?噫,人臣奉命出疆,少有難處之端,則隨機應變,善爲周旋,不然則死生以之,期於埋骨,事理當然,而使臣等,專昧此義,使以通信爲名,而旣傳之國書,還爲持歸,彼國之答書,不得受來,空手回程,已極無據,而觀其前後狀辭,專無惶蹙引罪之意,只以行期淹滯爲憫,乃以國書改本,罔夜下送爲言。如使今日使臣,稍知朝廷之可尊,君命之爲重,則其何敢貽辱國家,若是其甚哉?昔在宣廟朝,信使呂祐等所坐,不過受來禮官姓名所書之書,仁祖朝李德浻等,航海還朝之時,只以行中船隻三日遲待之故。前後皆有拿鞫之擧,祖宗朝嚴使命重國法之意,蓋可見矣。今此使臣等所犯,非如祐吉等之比,而朝家尙無處分,物情久益駭憤,其辱國命僨使事之罪,不可不嚴懲,以示遠人。請通信三使臣,待其渡海,爲先竝命拿問定罪。今此日本答書違式,國書請改,實是前古所未有之事也。使臣之全昧事體,辱命僨事,自有其罪,而譯舌之不能居間周旋,善爲開諭,致有此擧,誠極駭痛。請通信使行中首譯及任事諸譯,竝命拿鞫,以正其罪。答曰,不允。末端兩件事,依啓。
行判中樞府事金昌集箚曰,伏以伏蒙聖慈,曲垂睿察,得釋重負,退就閑局,私心感幸,有不可量,今臣所處,固不可妄議朝政,而若其關係大義者,則身居大臣之列,亦安得泯默而越視哉?頃者臣之在告也。聞信使以改送國書事馳啓,而廟堂入對,請許改,繼見廟堂,責諭信使關文,始知其許改者,只出於慮患之深,而非以信使爲無罪也。又伏聞殿下,於宰臣疏論國書改送之不可,批以誠有意見,尤可見聖意之所以勉從者,蓋有所爲,而使臣辱國之罪,或已俯燭之矣。噫,國書改送,已屬成事,今不須追論,而唯是爲人臣子者,銜命出疆,旣傳國書,則設令國書,眞有可改,尙不可受其還退。而請改於本國,況今日事,我無所失,彼甚驕妄,則在使臣之道,唯當引義據禮,明言善曉,使不得肆其無禮,而乃不肯力爭,唯其言是從,不待使事之竣,而持還退之書,徑首歸路,請其改送,唯此國書,我主上自名之矣,其尊至矣。此豈臣子所可受其還退,而亦何敢肆然請改耶?古人之於所持之節,尙與之同臥起於死生之際,則況此御諱所書者耶?然則此其罪,豈但不能專對而已?蓋使臣之於國書,在我則無可改,而甘心於還退,在彼則至簡慢,而不能與之爭,反要我以效之,其所貽辱於國家如此,而前後之狀,略無引咎之意,有若善自周旋,惟恐改送之或遲。此無他,其所慮者,只在其身之留滯,而君命之委,國體之壞,曾不以爲恤故也。噫,朝家之遣使臣者,本欲其傳命,而今反致還退之辱,則可不罪之耶?我國之於倭人,計在羈縻,雖不與之較擊曲直,而在我臣子,則又何憚而不罪其罪耶?況倭之自前夏所以驕我者,非一端,而我以有深慮,每每曲從,馴致有此事,想其視我國蔑如矣,而今我若能振我國綱,罪其不善奉使者,則彼亦將有所敬憚,稍戢其驕心矣。蓋彼雖異類,亦有天賦,不全昧於信義之爲可尙,故麗季之衰弱,而鄭夢周見敬,則彌其侵掠,皇明之神武,而李宗誠失職,則益肆桀傲。由此見之,使命,實關國家之輕重,而其失職者之不可不罪也,明矣。且昔在丁未,回答使呂祐吉等之還,以其所齎來彼復書,只書關白姓名,不書國王。又其執政之答我禮官,書直名之責,使臣之辱國,兩司竝發拿鞫之論。以今使臣之所爲,比諸丁未,則其爲辱國,不啻倍蓰,而臺閣之上,尙無一言,世道之日下,良可慨然。爲今之圖,宜趁使船之未到泊,預遣金吾吏卒於境上,待其回還,卽爲逮來,以正其辱國之罪,使彼稍知我國禮義之尙存,刑法之不隳,則庶可爲食葚之一助矣。抑臣區區所痛惋者,又不止此,夫臣子之義,莫大於尊君。而近日此義不明,前歲西塞奉使之臣,受上北差之嫚書,其爲羞耻,至今未湔,而此則猶可諉以未諳格例,而今此南使辱國之事,誠非尋常罪過之比,於此而若不重施王章,以勵臣節,則其不明者,必轉益晦塞,此其所關,可謂至重且大矣。惟聖明之留神,不勝幸甚。取進止。答曰,省箚具悉卿懇。卿之箚陳,辭嚴義正矣。使臣辱國之罪,不可不正,拿問定罪焉。仍傳曰,遣史官傳諭。
李世最啓曰,通信三使臣,旣因大臣箚陳,有拿問定罪之命,而憲府請拿之啓,以依啓批下矣。傳旨以大臣箚辭捧入乎?臺啓捧入乎?敢稟。傳曰,以大臣箚辭,捧傳旨,可也。
大司成崔昌大疏曰,伏以臣沈年積瘵,羸憊異甚,平居凜凜,若保嬰幼,少失將護,輒生大病。頃於泮製設行之日,力疾赴坐,重觸惡風,寒感大作,晝夜叫痛,殆不省事,連服湯劑,而不得知解,內傷宿患,乘時挾發,浮火上炎,頭重而暈眩,痰塞膈痞,糜粥亦難消化,虛汗不止,元氣轉益凘綴。今浹旬時,一向淹頓,釋菜獻官,至令預差代行,臣之所叨,本非劇曹緊務,曉夕奔走之任,而猶不能自力,坐貽曠職之罪,私心悚蹙,如負大何,況今形症,源委深痼,時月之間,實無就列之望。虛帶職名,尤增死罪,儻蒙聖慈,曲垂矜憐,旋許解免,則重任無癏廢之患,微喘獲調將之便,其於公私,豈勝萬幸?念臣文質無當,望實俱乏,蒙被聖上渥恩,過置之國子之長,辭遜違逋之不獲,因仍竊據,居然半年有餘矣。竭其知思,圖效萬一,是臣日夜之所拳拳,責鉅而人微,事重而能薄,訓士作人,非臣所敢與議,俯仰慙悼。若無所容,惟是職掌所及,有一二事,合在通變,修飭區區之愚,竊嘗衡度。而事難專行,須經稟奏,敢此畫一條陳,以備財處。本館,舊稱豐足,比歲財力,日有耗敗,百爲懸乏,吏屬稍廩之久絶,官衙例供之將罷,姑舍毋論。卽齋生支養之需,無以贍給,孔子論爲政之道,富庶然後,敎之治民養士,理無二致,就所陳中數條,卽係裕用之本。而至於屠肆貸債,實關累千典僕之生命,深乞特降指揮,俾不至見格於各該司,不勝幸甚,臣無任云云。一,古稱太學,賢士之所關,夫祗謁聖廟,承將俎豆,出入食堂,觀習揖讓,縫掖之士,職所當爲。近來京華門閥子弟,以不入泮宮爲高致,食堂入參,旣不暇論,釋奠將事,亦多規避。前例大祭時,齋任前期入泮,抄錄諸生無故者,分授其主人,責其率來,捶楚狼藉,再三催督,而來者,十無二三,大祭臨迫,連日捶楚,固已未安之甚,而諸色執事,無以分排,一人常兼數事,良足寒心。由是,近世士子,身爲章甫,而平生不跡聖廟,因至決科登朝者,比比有之,誠不可使聞於人也。祖宗朝罕設庭謁別科,而行圓點之法,許赴大科,故京華名下士居泮者猶多,數十年來,頻設別科,登科之路,不必階於圓點。而黌序之間,黨論紛拏,往往有難處之境,故人懷厭苦,遂成風習,亦其勢然也。然因噎廢食,豈其可乎?故相南九萬長國子也。臨當大祭,儒生入泮者絶少,其時適大科在前,請令入參大祭然後,方許赴科。儒生不日坌集,泮村爲之塡咽,此雖非化俗之本,亦合於因勢善導之義也。謂宜自今設法,京居生進,參釋奠兩次,滿食堂十二點,方許赴擧,蓋寓一月一點之意,猶愈於己也。其未爲生進之時,已參釋奠兩次者及新得小科未過一朞者,毋論京居幼學,亦參釋奠兩次後,許赴大科。仍令本館錄置參祭擧案及食堂到記,每堂臨科修正出付錄名官,如幼學講小學照訖,付試所之爲,以備考驗。夫然則祼將之禮,始有膚敏之美,公卿之胄,漸就首善之地,其於誘導之方,恐爲一助,乞下禮官,議稟施行。一,往昔聖廟春秋大祭時,床卓器皿鋪陳塗稍凡百物件改備修補等事,例自本館,前期移文禮曹,使之知委於各該司,臨時取用,程督嚴急。官長未易廉察,一從吏僕輩所告,吏僕輩操聖廟之重,或有濫數磨鍊花消之患。故相臣鄭載嵩,爲戶判時,爲防此弊,請於春秋釋菜時,前期令戶·禮·工三曹郞官,與本館郞廳,眼同奉審,隨其執頉,方許取用於各該司,奸蠹無所容,至今遵行。親臨酌獻時物件之改備修補,殆過於大祭,而猶用舊例,不行奉審,謂宜一體奉審然後,知委施行,啓聖祠之設,已過十年。前頭傷破物件,亦當知委各該司,臨時進排,自今三曹郞聖廟奉審時,仍行奉審於啓聖祠,以祛諸各司一分之弊,恐合事宜。一,聖廟大小門闥,竝無名號,皆以俗語,强名以稱之,如東西末門·大小夾門·神門·香門等是已,名義旣欠典雅,稱謂又難識別。文書儀注之間,或患疑眩,先聖廟殿,固不厭於崇飭。況每當親臨視學,大駕所由出入,則稍加修賁,於體爲當,竝與明倫堂·啓聖祠諸門,通計爲十餘所。本館事面,旣異於他司廨宇,如明倫堂,又爲殿坐之地,謂宜竝用嘉名排定。仍令該司刻板塡采,分揭諸門,其名謂,則令禮官與本館堂上,往復商定施行,恐合事宜。一,本館,日有錢布米穀之政,一邊捧入,一邊用下,事務頗繁,簿書多端,雖名儒宮學舍,類非他各司淸閑者比也。況內而許多典僕,外而各道奴婢,累萬人口,咸歸摠領,詐冒多門,冤訴接踵,治此者不可易而爲之也。然而堂·郞數遞,而主管無人,吏隷操柄,而奸濫莫察。凡今財力之蕩殘,文書之乖錯,職由此也。舊例以參下官一員,堂上畫定掌務官,俾掌査閱出納等事,而堂上,挈其綱維,如六曹之郞官,營府之通判經歷,規制則善矣。但掌務官,旣不必擇差,而數遞又甚,陞出六品則遞,身有病故則遞,受由下鄕則遞,率不過數朔而遞。雖欲出謀發慮,整頓官事,顧何暇展其志意,有所猷爲哉?由是,人懷苟且,事多姑息,雖有欲釐核者,莫肯下手,此而不變。雖有長才異能,竭力盡心,無補於事,而日趨於潰敗隳壞而已矣。堂上,雖有久任之特敎,事牽勢礙,因不能久行,設令堂上,久於其職。未若郞官,逐日坐衙,躬親細務之爲便益也。請自今,毋論參下·參上,自學諭至直講,堂上,極擇解事有風力人,畫定掌務,移文吏曹,以二周年爲限,限內只於館官,許其陞遷。至直講,勿令移授他司,或有注擬,以久任懸註於望單子。如兵·戶郞久任之爲,其中或鄕遠人有老親者·有事故者,竝依國典,聽其限日往還。其間,差出假掌務察任,如各司代房之例,其有恪守職事,成效表白者,堂上通于銓曹,另加調用,或轉敍右職,或差送各邑,以時遷除,無致作散。其罷軟不勝任者,堂上,隨加檢察,顯行黜罰,則懲勸旣昭,奮勵自倍,而職務始有修擧之效,財力方無耗失之患,乞下銓曹,定式施行焉。一,本館奴婢身貢,近例徵捧二匹正木,合計後木一匹,爲三匹。據新定式,以錢折計一匹,爲二兩五錢,三匹,當爲七兩五錢。比之良賤,諸般身役,固非輕歇,而爲其役重而名賤,他色人民,鮮肯爲婚娶。奴婢輩自相交嫁生育,自成村聚,如十口同居,則一戶所納,當爲七十餘兩。夫是之故,百方謀頉,萬般飾詐,或投托私賤,或冒稱良人,或移屬他司,是皆行賂吏胥,符同弄奸,抵死圖免,不勝防察。外此而不堪誅求,流亡散徙,詐稱逃故,又不可紀數。以故,案付之數,有減而無增,較諸二十年前,殆減其半。若此不已,其勢日減歲縮,貢入漸少,本館,將無以圖於久遠矣。竊聞前昔館奴婢身貢,只徵一匹,爲奴婢者,擧無規避之心,生子生孫,從實花名,絶無流亡逃故者。至有他色良賤,自願冒屬之類,蓋其身役,視他爲輕歇故也。雖未知中間,因何事端,倍數徵捧,而到今爲弊轉甚,不容因循則審矣。今宜還復舊制,減捧一匹,則人避苦趨歇,如水就下,逃者復還,死者復生,刷出者無復頉免,新生者無復隱漏,不出十年,其數十倍,或謂見今官用不贍,新舊不相繼。今忽半減貢入之數,則人口增多之效,遠期於歲年,官司乏絶之患,無救於目前,爲計不亦迂乎?此知其一而不知其二,視其近而不覩其遠者也。由今之道,無變今之規例,則日有漏失,寢損寖減,官用寖匱寖竭之道也。復舊減捧,則就令目前捧入,不無差減,其有月計歲計之益,可必於無疑。而況今番推刷,畿·湖兩路所得,皆倍於舊案之本數,遍行推刷於諸路,則殆將數倍,若行減貢之法,而新得之數,果無謀頉漏失之患,則今雖半減徵捧,目前捧入之數,亦當過於近年。而無不及,況年久之後,必當倍蓰者乎?此爲救弊治本之道,理財經遠之規。而事係創革,有不敢擅斷,輒自陳稟事情,乞下廟堂,俾有以財量分付焉。一,太學典僕,數至近萬,無他生業,只以居販爲命,都城內屠肆,凡二十一廛。而各廛俱無本錢,逐日宰牛,而牛價皆出於私債。往時人口,不甚多,販估之利不甚薄,以之充償私債,以之納贖三司,得以銖兩餘數,僅僅資生,而私債貸出,每患邊利之苦重矣。近年以來,生齒日益增衍,牛價日益騰踊,販估之利,不足以應公私之費,各廛皆不免負債,隨續貸出,隨續落欠,日加月增,歲中十倍。見今二十一廛負債之數,通計四五萬兩,舊負則債家之督責四至,新債則慮其不以時邊報,吝閉不肯,與許多典僕,愁苦窘迫,將無以存保,屠肆各廛,勢必至渙散撤罷之境。臣於赴坐泮宮之時,十百爲群,齊聲呼訴,乞得各衙門銀錢,限年准償,其意蓋以爲公貨,例無邊利,各廛,如各得累百錢貨,則歲年之間,得以不求私債。而買牛屠販,日有贏羡,隨得立本,取利滋多,磨以時月,自足以應諸役於官司,還舊負於債家。而各廛每日收合,二兩或三兩,別貯館中,每朔償納本衙門,則衙門償錢,亦可不費力而准報。蓋雖數兩,比之私債邊利,則不過爲四五分之一,故取利漸優,得展其資用也。臣以各衙門儲積不敷,勢難陳請之意,開諭斥退矣。其後典僕輩,呈于地部,訴于籌司,近又齊進,申請于臣,至再至三,哀告不已。臣亦熟計之,聖廟守護之凡事,專責於典僕,而典僕身役之責應,專靠於屠肆,設若屠肆失業,終至毁敗,則萬千人口生命頓絶。凡百官役責立無路,是則不但典僕輩之憂,乃本館之深患也。不但本館之患,亦朝家之所宜加念者也。抑又思之,各衙門財貨之貸出者,如外方州邑,名以補賑,資修軍器,而頑民黠吏,歷久未償,如大賈牟利游猾之徒,稱爲轉販興羡,而濫費拙估,多致落本,各衙門難於捐貸,蓋亦由此,此則有異焉。典僕輩,俱是聖廟僕隷,累世土着,非如無根無賴之民,有萬一逃散之慮,逐日收合,每朔償納,又無延拖歲月,卒歸逋欠之理。試計其日收月償之數,雖以二兩爲定,二十一廛一日所收合,當爲四十二兩,一月當爲一千二百六十兩,一年當爲一萬五千二十兩。本館亦當察其怠忽,隨加檢督,夫然則本錢之失落,還報之遷就,旣非所患。在典僕萬千之生命,實爲普濟之弘澤,在本館,亦爲補助之要務。而在各衙門則終無一分之損失,以官以私,豈不兼濟而俱便?玆故備陳事形,仰請處分。乞命戶曹太僕賑廳及諸軍門,各出六七千錢貨,錢如乏儲,以銀折計,限年許貸,以爲蘇救泮隷,保護太學之地焉。答曰,省疏具悉。條陳之事,令廟堂稟處,爾其勿辭,從速察職。
午時,上御興政堂。受灸入侍時,藥房都提調李頤命,提調趙泰耉,副提調宋相琦,假注書李太元,記事官李秉常·金在魯,醫官金有鉉·柳瑺·丁時梯·崔萬尙·權聖徵·李應斗·許坫·李得英·白光璘·玄孝綱·權聖經進伏。
頤命曰,節屆春和,而日氣寒凜猶如此,伏未審寢膳之節,一向安寧乎?上曰,無事矣。頤命曰,更勿診察,直爲受灸乎?上曰,依爲之。頤命曰,依前灸十三壯乎?上曰,唯。內侍仍擧衣。頤命曰,日寒如此,衣裘得無薄乎?上曰,不爲太薄矣。醫官,遂付艾着火。有鉉曰,左邊環跳穴受灸敢白矣。灸至十三壯畢。頤命曰,醫官等,長時待令於問安之時,而其中貧寒者亦多。故自前屢經入侍者,別付厚料,凡四窠矣。近來或出外任,或移實職,卽今別付料,唯吳重卨一人而已。李應斗,任病旣久,老病亦甚,曾前朝家,至有起復之擧,似當別爲優恤,特付此一窠,何如?上曰,依爲之。頤命曰,別料四窠,雖不可增其數,今後醫官之入侍頻數者,此窠中次第輪付,而原付料之人,若還入本院,則還付此窠,何如?上曰,如是則好矣。出擧條諸臣以次罷出。以上燼餘
上在慶德宮。停常參·經筵。
夜一更二更,月暈。
藥房都提調臣李頤命,提調臣趙泰耉,副提調臣宋相琦啓曰,伏未審夜來,聖體,若何?今日受灸時刻,依前定以午正乎?中宮殿頭部不淸利,膈間微煩等症,其已快減乎?臣等憂慮未弛,敢來問安,竝此仰稟。答曰,知道。無事。內殿頭部不淸利等症,猶未快減矣。
韓配周,以都摠府言啓曰,今日入直軍士中日習射,請出標信。傳曰,知道。
又以兵曹言啓曰,崇義門入直局別將崔錫瑞,猝得重病,今方苦痛云,莫重闕內,不可以病重之人,仍爲守直,原單子中改付標以入之意,敢啓。傳曰,知道。
又以備邊司言啓曰,執義梁聖揆疏論,京畿各邑,初不付種處,自本道,旣已抄啓之後,不爲給災,只減春收米三斗之爲不可。請特命蠲免災結,春秋徵捧之米,本道監司尹德駿,亦以此事啓聞,盛陳其爲罔民失信之狀,請令廟堂勿憚更改,參商變通矣。蓋此初不付種災結之抄啓,朝令已下之後,民間謂當給災,各邑亦不捧秋收米,則到今秋捧,必致民怨。且春收米,雖減斗數,其所以爲惠者淺尠,廟堂之初請,令該曹發遣郞廳摘奸者,爲慮虛實之或有相蒙,而事勢有所難行,此有司之所以請減斗米也。今此憲臣道臣之所論列,誠有意見。揆以大體,雖失半千石之米,不可以已抄啓之災結,徵捧其稅穀,終不免爲失信之歸,爲今之計,莫如特施寬大之典,一倂給災之得宜矣。依疏狀所陳本道所抄啓災結之田稅及春秋收米,令該曹該廳竝許蠲免,何如?傳曰,允。
黃一夏,以侍講院言啓曰,本院新除授兼弼善李縡,時在京畿高陽地,書筵入番事緊,斯速乘馹上來事,下諭何如?傳曰,允。
李世最,以兵曹言啓曰,今二月初八日,步兵元孝徵稱名人,自興化門入來,差備門外擊錚,極爲駭愕,令攸司囚禁治罪,同門守門將韓斗成,常時不能禁斷雜人,以致闌入,亦難免其責,推考何如?傳曰,允。
以咸鏡監司李善溥,道內各邑雜犯輕囚之可釋者,放送。其中殺獄·印信僞造罪人等,今方推覈事,啓本。傳于李世最曰,印信僞造,係是雜犯,死罪似當一體放送。啓本中雜犯輕囚之可釋者等,殊欠明白,竝令該曹稟處。
掌令韓永祚啓曰,臣伏見原任大臣箚本,盛論信使辱國之狀,而仍斥臺閣之無一言,至以世道爲歎,臣於此,不勝慙悚之至。夫信使之初不力爭於彼書之違式犯諱,又復收還我國已傳之書者,其辱國僨事,實是前古所無,處臺閣者,豈不欲明正其罪以明尊君之義?而臣家與上使趙泰億,有世所共知之嫌。今此請罪之論,若出於臣,則被罪者,必以此藉口,此臣所以泯默而不敢言者也。區區私義雖如此,而大臣之斥,辭嚴義正,誠無以自解,身處言地,旣有當論不論之失,其何可一刻仍冒?請命遞斥臣職。答曰,勿辭。
李世最啓曰,掌令再啓煩瀆,退待物論矣。傳曰,知道。
崔重泰疏曰,伏以臣,氣質脆弱,且抱奇疾,滿膈痰火,已成根柢,形神枯脫,行動不得任意,閉戶擁衾,長作廢疾之狀,衆所共知。而近密之職,乍解旋除,感激恩私,怵畏分義,前後趨承,竭蹶供劇。而病情氣力,已無强耐支撑之勢,日昨直廬,胸脅忽然起痛,呼吸不能順通,頃刻不能堪忍,扶人出來,昏倒床席之後,全不省人事,傍人以藥物灌口,少通氣息,而胸膈瘀塞,痛勢連續,粥飮亦不消下,口絶勺粒,已過兩日,精爽煙迷,言語亦錯。卽今症狀,實關死生,當此玉體受灸百僚問候之日,密邇之地,不可一時暫曠。而顧臣賤疾,萬無時月差復之望,萬不獲已,疾聲哀籲於慈覆之下。伏乞聖慈,亟遞臣職,俾得及時醫治,千萬幸甚。答曰,省疏具悉。爾其勿辭,調理察職。
咸鏡監司李善溥疏曰,伏以人臣事君之道,惟以勿欺無隱爲要,苟或志在便身,言不以實,則其罪難容於覆載之間矣。臣雖至愚,百不猶人,犬馬之齒,已迫七旬,受恩前後,河海莫量,忍爲矯飾之辭,自陷罔測之科,實非公議私情之所敢一毫萌心。而文辭拙訥,未能形容其實狀,誠意淺薄,不足感動乎宸聽,披瀝肝血之章,至勤還下送之命,臣誠撫心自悼,直欲速死,以暴衷情。而不可得者,而揆以分義,惶恐冞切,連章丐免之路絶矣。論其病勢,沈篤至今,强起視事之望斷矣。到此地頭,更無奈何,因仍蹲冒,一任其曠廢職務,而默無一語,溘然朝露,則螻蟻微命,縱不可恤,其於傷損重寄,何如?孤負隆恩,何如?而勿欺無隱之道,恐不當如是,故玆不避鈇鉞,更申前懇,仰冀聖明之曲加矜察焉。大抵臣之所患,非一時偶感之比也。種種危惡之症,已悉於前,不宜復事覼縷,而惟是火熱升降,咳嗽不止,晝而廢食,夜未交睫,氣息之綿綴,日加月增。其中最難堪者,少有動作,冷汗遍體,略加酬應,虛眩輒發,萬象霧塞,百念煙消,瞀亂慌惚,有難名狀,頃刻若絶,見者心寒,一日之內,告歇無算。矧今新春逾月,東作不遠,操練巡審之擧,次第在前,而臣之筋力精神,決無可爲之勢,一方機務,將至後時難處,前疏所云生爲負國之人,死作他鄕之鬼等語,實出片片赤心,可質神明者也。伏乞聖慈,諒臣崩迫之懇,亟命鐫削臣職名,無至貽害於國事,仍治臣違拒明命,復此瀆擾之罪,不勝萬幸,臣無任涕泣祈祝之至。答曰,省疏具悉。卿辭至此,令廟堂稟處。
午時,上御興政堂。受灸入侍時,藥房都提調李頤命,提調趙泰耉,副提調宋相琦,假注書李太元,記事官李秉常·金在魯,醫官金有鉉·柳瑺·丁時梯·崔萬尙·權聖徵·李應斗·許坫·李得英·白光璘·玄孝綱·權聖經進伏。
頤命曰,日氣不佳,聖體,若何?上曰,無事矣。頤命曰,肩右曲支受灸之後,加減何如?上曰,姑無加減矣。頤命曰,咳嗽何如?上曰,比昨頗愈矣。頤命曰,依前灸環跳乎?上曰,唯。頤命曰,今日當灸十五壯矣。上曰,唯。有鉉曰,左邊環跳穴受灸敢白。遂灸至十五壯畢。頤命曰,所灸瘡處,易於致傷矣。上曰,姑無此患矣。頤命曰,近來鍼醫,專學治腫,鮮曉經胳,殊甚可慮。有銅人圖障子四件,自中原出來者,畫人如童子,左右側身及前後面脈絡,無不詳備,醫官皆以爲好,不可不廣傳。今若摸寫數十本,一本則進上,其餘,分給醫官似好,其物力,令該曹進排,何如?上曰,依爲之。頤命曰,知中樞·同中樞,本是無朔數之窠,而醫官間或除拜矣。乙卯年間,以爲醫官之付中樞者,若無朔數,則他人無以輪次除授,乃以三十朔爲限矣。卽今首醫金有鉉,方付知樞。而瓜限已迫云,有鉉年過八十,雖其筋力强健,尙能入侍。而前頭食祿,能幾何時,特命勿拘瓜限,似合於優恤之道,故敢達。上曰,特令勿拘瓜限,可也。出擧條諸臣以次罷出。以上燼餘
上在慶德宮。停常參·經筵。
自辰時至未時,日暈。
下直,咸悅縣監鄭重萬,通津縣監李元命,豐德府使姜泰相,蝟島僉使韓處寧。
藥房都提調李頤命,提調臣趙泰耉,副提調臣宋相琦啓曰,連日受灸,伏未審夜來,聖體,若何?中宮殿頭部不淸利,膈間微煩等症,其已快減乎?臣等憂慮未弛,敢來問安。答曰,知道。無事。內殿頭部不淸利等症,猶未快減矣。
中宮殿,藥房問安。答曰,知道。
李世最,以武一所差備官,以試官意啓曰,監試官正言臣權益寬,素患痰痛,挾感猝劇,胸膈關窒,不能起動,卽今病狀,有難察任,令政院卽速稟旨變通,何如?傳曰,允。
又啓曰,以武一所草記,監試官權益寬,身病猝劇,不得察任。令本院稟旨變通事,允下矣。大司諫宋正明呈辭受由,司諫李夏源,獻納金斗南俱在外,正言南一明,武二所進去。監試官他無推移進參之員,合有變通之道,何以爲之?敢稟。傳曰,獻納金斗南改差。
又啓曰,獻納金斗南改差事,命下矣。政官卽爲牌招,開政差出,何如?傳曰,允。
有政。吏批,判書趙泰耉,牌不進,參判李健命進,參議李大成進,右承旨黃一夏進。
吏批啓曰,新除授吉州牧使吳遂雄戶奴呈狀內,奴矣上典,老母,今年八十歲,勢難赴任云。吉州旣是邊邑,不可將往,則有難强令赴任,改差,何如?傳曰,允。
以朴鳳齡爲獻納,李世德爲兵曹正郞,李挺周爲兵曹佐郞,洪禹寧爲司僕正,李德英爲司成。
兵批,行判書崔錫恒陳疏受由,參判李晩成在外未肅拜,參議任胤元病,參知李震壽進,右承旨黃一夏進。
以金斗南付副司直,李之彬付副司果。
黃一夏,以弘文館言啓曰,校理朴鳳齡,今日政移拜獻納,武試所進去,而應敎李縡,副應敎李晩堅,副校理吳命恒·洪重休,修撰權詹·李世瑾,副修撰權忭·李明浚皆在外,副提學李肇,拘於館規,不得請牌。臣鐔,獨爲入直,下番無他推移之員,將未免闕直,令政院稟旨變通,何如?傳曰,副提學牌招入直。
掌令李熊徵啓曰,臣伏見原任大臣箚辭,盛論信使之罪狀,至斥臺閣之不言,臣於是不勝瞿然也。今此使臣狀請之擧,關係甚重,其奉使不稱之責,固所難免。而但念狀聞中事情,只擧大略,其間許多委折,有難懸度,徐待使還之日,得其事實,定其罪名,誅之,可也,竄之,可也。而今乃徑先斷定,直加以人臣之大罪,至請拿來於未還之前,其論則固是嚴截,而抑恐反涉於輕遽也。且今指爲罪目者,政在於徑離江戶及還受國書,而此則雖以前輩名臣,抗節專對者言之,或不免焉,此亦所當審者也。臣之愚見如斯,而大臣之非斥至此,其不言之失著矣。其何敢晏然冒居於臺次乎?昨緣賤疾,今始來避,所失尤大,請命遞斥臣職。答曰,勿辭。
李世最啓曰,掌令李熊徵再啓煩瀆,退待物論矣。傳曰,知道。
說書呂必禧,司果呂光周疏曰,伏以臣等,伏見判府事臣金昌集箚本,因其論列通信使之罪,至以丁未回答使事爲證,繼伏見憲府啓辭,又復引以爲言丁未回答使呂祐吉,卽臣必禧曾祖,而於臣光周,爲高祖也。事在久遠,雖不敢一一歷指,有不得不略有辨破者,玆敢齊聲仰暴焉。臣祖奉使回還之後,臺議以倭人復書中,只書關伯姓名,不書國王,謂之辱國,此有大違於事實者,蓋自家康之立也。一反秀吉所爲,但稱將軍,不敢稱王,則不書國王,實非出於慢侮我國之意,自爲恭遜之歸也。我本欲彼人之致恭,而彼自爲恭,則於我,有何可以爭執者乎?臣祖所以不與之爭者,職由於此,而其時臺臣,反以彼之不自稱王,爲辱國,不亦誣乎?且彼答書中,去其年號一事,亦載於臣祖申辨之疏,則其恭遜之意,與不稱王,同一串來。至於答我禮書式,雖曰違例,旣與奏御國書,大有間焉,則必欲驅之於辱國之科,抑獨何哉?惟我宣祖大王日月之明,俯燭實狀,不惟不許其拿問之請,至於爲國勤勞之褒,後雖有賞資還收之命,臣祖身名位望,曾不因此而少損,則當時公議之不之深非,尤可見矣。今此箚啓,未詳其間委折,泛引以爲請罪信使之證。噫,旣沒之人,名登章奏,雖在傍觀,莫不惕然於心,況其爲子孫者乎?抑臣等,尤有所痛心者,憲臣啓辭中,謂有拿鞫之擧,有若眞被拿鞫者然,何其考據之不審?下語之差爽,若是其甚也。臣等實爲憲臣該惑也。仍念臣祖所被臺言,實是萬萬情外,雖荷聖祖之洞察,不允臺請,而臣等之私心痛恨,尙玆未已。今者證引之言,遽出意慮之外,一言控辨,正得其會,玆敢不避猥越之誅,披瀝肝血,仰籲於靜攝之中。伏乞亟削臣等之職,以治瀆擾之罪,不勝萬幸云云。答曰,省疏具悉。爾等勿辭焉。
工曹參判李世弼疏曰,伏以臣陳章縣道,猥暴微懇,而恩批鄭重,不許臣辭,命臣從速上來,臣誠惶隕悶蹙,若無所容,臣之不稱之實,難冒之狀,固已略陳於前疏,今不敢更爲煩縷,增其猥越之罪。而顧念亞卿之官,何等資秩,何等職責,名器至重,公議至嚴,其何敢一日冒據?上而貽譏於聖朝,下而招菑於臣身,天日赫臨,亦應洞照斯理。而只緣臣文辭短拙,不能罄竭底蘊,誠意淺薄,不能感激聰聽,遂致誤恩莫回,重銜虛縻,此臣之罪也。況今望八殘年,形骸換脫,有同枯木,縷命未絶,作一僵尸,精神氣力,更無餘地,奄奄床席,朝夕待盡,豈有一毫生人之理,可以與論於陳力就列之事哉?儻蒙聖明,念臣老病,不堪供職,察臣疏語,殫盡情實,回收成命,以重名器。仍復刊名朝籍,永勿檢擧,使此臨死之餘喘,守分丘壑,以終餘日,則自今至死,亦殿下生成之賜也。臣無任戰懼祈祝之至云云。答曰,省疏具悉。卿勿固辭,從速上來察職。
司書權熀疏曰,伏以臣跡本單寒,姿且湔劣,久添郞僚,尙懼不稱。卽玆千萬夢寐之外,猥承春坊新除之命,臣誠驚惶感激,罔知所以措躬也。夫胄筵勸講,爲任至重,自非學識博雅,望實隆洽,則莫宜居之,歷數前後,膺是選者,未有如臣之空疎蔑劣,而苟然倖玷也。其萬萬不衷,不待人言,自知甚明,而至於情勢,亦有所大段難安者。昨年臺望新通時,政席間不無岐貳之議,銓曹三堂及秉筆郞官之疏,亦旣竝擧其委折,伏想聖明,必記有之矣。蓋其諸疏中所謂似爲太多,一倂姑徐,有難取舍商議擬窠等語,雖無某某指斥者,而可見其當初意見不一,而畢竟停當,亦苟簡也。臺閣擬通,事體不輕,而以臣無似,亦嘗濫竽其間,則無怪其不厭於公議也。唯當引縮斂避,以求自靖之道,其安可以事在旣往,而恬不知愧,冒塵匪據,以自喪其廉隅也哉?玆敢不避煩猥,疾聲呼籲於天地父母之前,伏乞聖慈,諒臣難冒之勢,亟許鐫削臣新除職名,以重榮選,以安私分,千萬幸甚云云。答曰,省疏具悉。爾其勿辭,從速察職。
忠淸道永同居生員鄭來昌疏曰,伏以斯文者,關國家之理亂,係世道之汚隆,而主斯文盛衰之欛柄者,其果不在於人主乎?恭惟我主上殿下,卽祚四十年,崇儒術重斯道之念,靡或少懈。凡係斯文事,快施睿斷,以副士林之望者,前後相隨續,而然猶公議不能無慨鬱者,臣請不避煩猥,而敢陳之。伏乞殿下,試垂察焉,臣之亡師先正臣宋時烈之於孝宗大王,魚水風雲之契,直與姬·呂·劉·葛竝美齊武,而桓·昭·管·樂,有不足相方者矣。當時際遇之昭融,謨猷之宥密,殿下之所已詳知,何待臣贅陳哉?殿下之於時烈,所以隱卒崇報者,可謂無憾,而公議獨以爲未者,豈無以哉?竊以杜甫之詩曰,先主武侯同閟宮,一體君臣祭祀同,蓋咏嘆其生與同心,而死與同享也。今時烈之死,已過三十年之久,而聖祖廟庭,迄無配侑之擧,玆豈非聖朝之欠典,而公議之所鬱者乎?臣竊伏聞,聖祖嘗面諭時烈曰,明天理正人心,予責也。當今之世,與我共此者,捨卿其誰?時烈之平生,以聖祖之心爲心,每於諱日,必北望痛哭,嘗跋聖祖手批曰,外托君臣之義,而內結骨肉之情云云,此實肝肺之言也。況時烈平生事業,無一不從明天理正人心上做去,而其尊攘辨闢閑聖衛道之功,眞不負聖祖之心事矣。時烈嘗有言曰,朱子,後孔子也。栗谷,後朱子也。蓋言其功也。臣未知時烈道德高下之如何,造詣淺深之如何,而以其功烈之昭著難掩者言之,則亦謂之後朱子,宜矣。栗谷,卽先正臣李珥別號也。珥之嫡傳,卽文元公臣金長生,而時烈,卽長生之嫡傳也。其淵源統緖之端的旣如此,而事業功烈,又有如彼之卓卓者,如使太廟,初無配食之事則已。今勳庸耆舊之臣,配侑於廟庭者,前後相望,而況以時烈之一德,獨未與於庭享之烈,則寧有是事哉?夫輔翊承弼之道,猶無間於幽明矣。今聖祖之廟庭,無時烈之陪衛侍食,其可乎哉?凡事有不可已而不可緩者,此之謂也。伏乞特命有司,亟擧縟儀焉,則其於事死如生事亡如存之道,尤豈不至矣哉?臣嘗見漢記,先儒以漢武,爲能尊先王之道,知所統守,朱子亦許其表章六經之功。又嘗見宋史,臣贊宋理宗曰,終始崇奬周程張氏·朱張呂氏諸儒義理之學,故廟號理宗,先儒亦許其功曰,使天下後世,知義理之學,足以復古帝王之治,帝之功不爲少焉。今我殿下,尊尙先賢,闡明斯道者,其視漢帝宋宗,不啻萬萬矣。頃年陞祀李珥·成渾於聖廡,以正士趨,凡於當爲而未遑者,一皆修擧。而獨於宋時烈之配侑廟庭,未暇焉。此不過搢紳章甫,無以是聞於殿下者也。豈殿下以時烈之功烈事業,謂有所歉然於配侑廟庭而然哉?伏乞殿下,更留意焉,臣不勝區區懇祝屛營之至云云。答曰,省疏具悉。此非一儒生獨自陳疏之事,而況廟庭追享,曾所未聞,決不可輕議也。
修撰李世瑾疏曰,伏以臣伏蒙天地再造之恩,保頃刻垂絶之命,向微體下之仁,曲加慈覆。顧此縷喘,幾不免爲汚穢淸禁之鬼,頂踵毫髮,皆是聖主新賜,拊躬攢手,不知死所。醫云此病源委旣痼,非一時鍼焫所可收效,就靜居閑,隨意調治,或有一分可生之道。臣亦自念罪戾已積,神明將殛,圖報國恩,宿心縱違,歸盡先壠,私分粗安。乃於恩遞之日,卽出都門,不計顚仆,擔舁作行,蓋恐軍銜例付,則不敢任情故也。纔到中逵,觸冒風雪,僵臥旅舍,作一未冷之屍。今臣此路,便辭陽界,終南漸遠,魏闕永隔,撫枕耿耿。唯有涕淚之涔淫,不料霜臺玉署之除,荐疊於兩日之間,馹召天書,遠辱荒郊,此豈臣夢想所可到者?惝怳懍惕,更添一病,直欲遄死而無知也。噫,君臣猶父子,凡有所懷,何所不言?凡有所言,何所不盡?念臣廁迹明庭,殆二十年所,犬馬之齒,亦已五十,本末長短,靡所畢露於天鑑之下。此下缺,以上燼餘
上在慶德宮。停常參·經筵。
下直,襄陽府使李奎年。
大殿受灸後,藥房·政院·玉堂問安。答曰,知道。
中宮殿,藥房·政院·玉堂問安。答曰,知道。
世子宮·嬪宮,政院·玉堂問安。答曰,知道。
藥房啓曰,伏未審夜來,聖體,若何?今日受灸時刻,依前定以午正乎?中宮殿頭部不淸利,膈間微煩等,其已快減乎?臣等憂慮未已,敢來問安,竝此仰稟。答曰,知道。無事。內殿頭部不淸利等症,猶未快減矣。
持平金有慶啓曰,本府處置歸於臣身,而伏見掌令李熊徵避辭,則以原任大臣箚論通信使之罪,謂之輕遽,臣於伊日,亦發請拿之啓,輕遽之誚,臣亦難免,臣已不勝其瞿然,而且於啓辭中,引呂祐吉事拿鞫一款,臣不過援據伊時臺閣上舊例而蒙允與否,元無所關,則今此呂必禧等疏辯,非臣意慮之所及也。然以此以彼,不可仍冒於臺次,請命遞斥臣職。答曰,勿辭。
韓配周啓曰,備邊司郞廳,以大臣意來言,今日賓廳坐起日次,而受灸相値,來會本司云矣,敢啓。傳曰,知道。
宋相琦啓曰,吏曹郞廳來言,臺諫有闕,政事何以爲之?取稟。傳曰,明日爲之。
黃一夏啓曰,禮曹參判金鎭圭,兵曹參議任胤元,來詣請對矣。傳曰,右議政及問安來參備局堂上,兵曹參議任胤元,來待闔門外。
韓配周啓曰,右議政及問安來參備局堂上·兵曹參議任胤元,來待闔門事,命下矣。諫院則試所進去人員外,無行公之員,憲府·玉堂,同爲入侍之意,敢啓。傳曰,知道。
又啓曰,右議政備局堂上·兵曹參議任胤元,來待闔門矣。敢啓。傳曰,知道。
黃一夏,以禮曹言啓曰,卽接孝陵參奉所報,則今朝兩陵上辰卯方曲墻內下層階砌石云立傾頹,而上層階砌石。以下三行缺
又以侍講院言啓曰,今月十三日敬寧殿王世子展謁擧動時,宮官不可不備員,至於弼善則以禮貌官,所任緊重,而弼善尹就履,以前任祥原郡時事,今方被囚,輔德柳述,受由在外,兼輔德李晩堅,兼弼善李縡,兼文學吳命恒,俱在外,合有變通之道,令政院稟旨擧行,新除授司書權熀,陳疏承批之後,又呈辭單,尙不出肅,卽爲牌招察任,何如?傳曰,允。
又啓曰,因侍講院草記,王世子敬寧殿展謁擧動時宮官,不可不備員,令本院稟旨變通事,允下矣。弼善尹就履,今方被囚,輔德柳述,兼輔德李晩堅,兼弼善李縡,兼文學吳命恒,俱在外,合有變通之道,何以爲之?敢稟。傳曰,竝改差。
又以弘文館言啓曰,卽者副提學李肇,以親病陳疏受由,下番無他推移之員,將未免闕直,令政院稟旨變通,何如?傳曰,允。
宋徵殷啓曰,以司書權熀牌不進罷職傳旨,傳曰,推考傳旨捧入。
黃一夏啓曰,以弘文館草記,下番未免闕直,令政院稟旨變通事,允下矣。政官卽爲牌招開政,闕員差出,仍爲牌招入直,何如?傳曰,明日政差出。
傳曰,臺諫啓辭,還爲出給,使之引見時陳達。
李世最,以兵曹言啓曰,今二月初十日,幼學李世馨稱名人,自開陽門入來,差備門外擊錚,極爲駭愕,令攸司囚禁治罪,同門守門將柳重起,常時不能禁斷雜人,以致闌入,亦難免其責,推考,何如?傳曰,允。
宋徵殷啓曰,都摠府郞廳來言,闕內各處入直軍兵夜巡檢矣,敢啓。傳曰,知道。
副提學李肇疏曰,十餘行缺噫,人孰無母子,豈有如臣之零丁孤苦,情理矜悶者?孰無母病,而豈有如臣之積年焦灼,無一日少安者哉?一時恩暇,不能相守沈淹之危疾,虛帶職名,有召輒煩控,有臣如此,生不如死。伏惟聖朝,以孝爲治,特垂憐惻,亟許鐫免臣職名,俾伸至情,仍治臣累度煩瀆之罪,莫非天地生成之澤云云。答曰,省疏具悉。爾其勿辭,救護母病。
吏曹判書趙泰耉疏曰,伏以無狀小臣,負罪明時,屛伏田里,分甘沒齒,無所比數於人。猥自昨年以來,過蒙聖上,滌蕩收錄之典,開諭之勤,寵任之隆,有愈尋常,實非賤分之所當承當,而唯是感激恩造,怵迫嚴命,不能膠守初志,輒復冒昧趨職,庶收乘楡之效,以圖涓埃之報,而賦性疎率,處事黑暗。十四行缺噫,臣惟不幸,遭前古所無之變,一時之薄譴,誠不足以塞其愆殃。旋蒙拂拭戴恩,知罪而畢竟輕其去就,乃復受人之追謫,懺悔在中。顧影猶恧,其可以言出散官,疏未登徹爲諉,而晏然於職次,不思所以自處乎?以下缺答曰,省疏具悉。萬葉之疏,乘時闖發,專出於壞亂朝廷之計,誠極駭惋,何足掛齒?卿其安心勿辭,速出行公。
未時,上御興政堂。大臣·備局堂上引見入侍時,右議政趙相愚,戶曹判書金宇杭,刑曹判書李彦綱,右參贊黃欽,行司直金錫衍,禮曹判書李墪,禮曹參判金鎭圭,禮曹參議李光佐,兵曹參議任胤元,左副承旨韓配周,校理申鐔,持平金有慶,假注書金翰運·辛夢弼,記事官李秉常·金在魯。相愚進伏曰,受灸後已經累日,近來風日不佳,聖體,若何?上曰,無事矣。上又曰,大臣久爲引入,必有稟定之事,故使之入侍矣。相愚曰,臣等病憂相仍,且大臣遞免之後,公務多有積滯者。今日適當入侍,當撮其大段緊急事,稟定矣。南漢山城春等操鍊,今方當次,而上年秋操,旣已設行。春秋操中一次,則自前或有停止之例,卽今則農節將迫,事多難便,今姑停止,待秋爲之,何如?上曰,南漢操鍊,去秋旣已設行,今番則姑爲停止,待秋爲之,可也。出擧條又所啓,統禦使以春等操鍊事,稟于朝廷,而蓋春操則間一年互相合設,秋操則各自本營設行,自有定式矣。今春則海營合操當次,而本營限滿戰船一隻·汲水船二隻,今將新造於安眠串,德浦鐵串鎭防牌伺候等船八隻,亦當改造,而兩鎭殘弊,難以及期畢役,且以腐破之船,決難駕海云云。若待船隻之畢役,則農節將迫,似當有變通之道,使之各自設行於前洋,何如?上曰,事勢如此,各其前洋設行,可也。出擧條又所啓,慶尙監司李宜顯辭疏上來,而疏中以母病危篤爲言,孝理之下,似當許遞,而方面之任,數遞重難,且觀其疏辭,則其母病,非積年沈痼之疾,以霧露所傷,恐有前頭添重之患云。此異於目前重症,且炎節尙遠,姑觀前頭,如或至於不得已,則可以變通,今則姑勿許遞,仍令察任,何如?上曰,方面之任,孰非不重?而慶尙一道,幅員至廣,比他尤重,不可數遞,仍令察任,宜矣。出擧條又所啓,咸鏡監司李善溥辭疏以爲,病勢累月沈綿,決難察任,有必遞之意,而方面之任,遞易重難,況北門鎖鑰,尤不可數遞,李善溥亦令仍爲察任,何如?上曰,頃日辭疏,還爲下送,而今又陳疏,亦甚支離,欲聞廟堂之議,以稟處爲批矣。累度引疾,必欲遞免,終爲太過,使之仍察,可也。出擧條又所啓,全羅兵使李泓,報本司以爲,所率隊伍中,抄出二千三百餘名,分爲七色軍·攔後親兵,作隊成案,聚會營門點視後,仍行試射放賞格云。事係軍政,則無大無小,當稟于朝廷,而今乃直爲馳報,殊極駭異。諸議皆以爲當拿問處置,故已草啓辭,而未及入啓矣。宇杭曰,此雖以軍卒,變其制度,而不稟朝家,擅變軍制,且聚會營門,點閱試射放,亦必稟旨擧行,而今乃直以擧行形止,馳報,極涉妄率矣。上曰,李泓事,極爲非矣。事關軍政,不可尋常處之,拿問,可也。鎭圭曰,此事已具啓草,而未及入啓,適爲入侍,故大臣陳其大槪矣。旣命拿問,則當出擧行條件,仍以爲問目,今宜詳陳其事狀,蓋全羅兵使李泓報狀以爲,軍門不可無七色攔後親兵,而本營曾無此制,到任以後,營下及附近四五邑居生營屬·軍官·旗牌官·鎭撫新選羅卒中,抄選其年壯者二千三百餘名,分爲七色軍及攔後親兵,作隊成案。二月十三日,聚會營門點視後,仍行試射放賞格,而緣由牒報云矣。軍制創開,事體重大,啓稟蒙允而後,方可擧行,至於軍兵之聚會點視,試藝行賞,尤非自下所敢擅便。各營,雖於例行習操,亦必報聞而行之,而李泓,設置曾前所無七色親兵,而初不啓稟。又以創設之軍卒,聚點試藝,而亦不稟朝廷,任意行之。只以緣由牒報,有若節目之應行者然,此雖以其營屬而改定其制,然專輒之罪,在所難免,而其罪狀,詳陳而後,禁府可以擧行,故敢達。上曰,以此所達,竝出擧行條件而分付,可也。出擧條又所啓,試士一款,不容緩歇,臣意及廷議,皆欲趁速變通,故今日禮兵曹堂上,請對矣。上曰,禮兵官,尺量殿庭之後,必有所商確陳達,可也。鎭圭曰,本曹判書李墪,重聽近甚,難於奏對云,故臣請對矣。臣昨因令禮兵官商審之命,遣郞廳,尺量仁政殿內外庭後,與兵曹參議任胤元,眼同尺量。崇政殿內外庭,有所條錄,請陳達其大槪。自崇政殿內庭,至廣達門尺量,則比諸仁政殿內外庭,所縮二萬六千一百十六尺餘。自崇政殿內庭,至建明門尺量,則比仁政殿內外庭所剩六萬四百三尺餘矣。向日受灸時,限以廣達門以上事稟定,然則比仁政殿庭此多,仁政殿庭則平夷,時御所則地勢傾仄,且近來生齒漸繁,而今此設科,意在同慶,故士子謂當如甲子·己卯之廣取,遐方觀光之士,必倍於前,只許廣達門以上,則決難容置矣。闕庭之內,中間設圍作門,事體未安。且旣許外庭,則宜令多士,無有蹂躪致傷之弊,若以建明門以上爲限,則似可容置矣。上曰,以建明門爲限,則比諸昌德宮內外庭,尤加廣闊矣。墪曰,若限建明門以上,則步數雖加,而地勢傾仄,故多士容入,猶似未快足矣。鎭圭曰,若限建明問以上,則各司之在其內者,可以變通。權移政院臺廳春坊等,有南邊一路者,則又不必移置,而最是差備門之閉杜,而移設他處,事體重大。臣與兵曹堂上相議,則曾於興元門內,有加設差備云,而差備門移設之擧,非自下所可變通,故敢此稟旨矣。上曰,差備門,權移於興元門內,可也。鎭圭曰,內庭擧子,由麗春門過造山隅出送事,旣已定奪,而外庭設場,則造山隅之門路,將見塞,且殿庭試之規,擧子所入之門,不復開而出,擧子則今復開建明門以出,亦似未安。春秋館之下,有一門,曾前設殿試時,應辦官之供饋試官者,由此門出納矣。今若令內庭擧子,由此門出去,外庭擧子,由金商門出去,則內外庭擧子,似無混雜之弊矣。上曰,禮官所達儘好,依爲之。鎭圭曰,內外庭別爲懸題收券事,頃於受灸時,亦稟定矣。承旨一員,當持題出去,仍留檢察收券,則比諸專諉於收券官,事體似勝矣。上曰,此事何如?相愚曰,闕庭旣已尺量,試場旣已稟定矣。有不敢更爲煩達,而第念昇平已久,生齒日繁,今當四方同慶之日,京外儒生,一倂咸聚,必有蹴踏之患。昌德宮,只有持題往來之弊,而凡百順便,故群情,皆欲移設於昌德宮矣。上曰,自前雖有在此闕,而試士於昌德宮之事,時御所設場,自是應行之規也。庚申別試時,則只以拘忌移設,非爲士子之多,而此外則未能詳記矣。時御所,階級峻急,此爲可欠,而旣不得不竝通外庭,則無寧於時御所行之。且以建明門爲限,則比昌德宮尤廣,待明始入,則尤無致傷之慮矣。相愚曰,方外物情,皆欲移設,故敢爲仰達,而下敎如此,當以此擧行矣。上曰,承旨收券事陳達,可也。相愚曰,外庭懸題後,承旨仍留檢察,則似爲完備矣。上曰,持題承旨,使之仍留檢察,可也。鎭圭曰,又有稟定之事矣。旣於內外兩處收券,則收券之時,例以千字,隨其納券之次第,以塡其字矣。內外庭券軸,皆以天地玄黃塡字,則不但一字兩軸之未安。亦或以同字而竝爲入格,則尤爲眩亂,或以爲若別其內外軸,如中原南北券,則庶有區別之道云,而難之者,又謂以此似有表,近來科後,必有浮嘵之言,尤不可創出無前之規。或以爲內外庭相錯塡字,內庭則以天玄宇洪,爲次,外庭則以地黃宙荒爲次,則似好云,而難之者,又謂以此亦見其字,而可知其爲內外券,其嫌於有表,無異於區別,內外衆議多瑞,連日相議於問安諸臣,而誠無善策矣。墪曰,內外標字,事甚不便,一字兩軸,別無所妨矣。光佐曰,相錯塡字,非但可辨其內外,亦必有誤塡之患矣。宇杭曰,臣之淺慮,則外庭所納之券,隨其成軸,使軍士,卽卽傳送于內庭,使之塡字,似可矣。鎭圭曰,內庭紛鬧之時,外庭收券,似難聯續傳入。且內外庭,雖曰不遠,而以不塡字之試券,往來於其間,則安知無別樣人言乎?彦綱曰,庭試之設行於時御所,事體當然,曾前移設於他處者,皆緣拘忌,不以殿庭之狹窄,而今番則,異於常時,國有大慶,別設庭試,朝家姑無定額之事,而旣有甲子·己卯廣取之前例。故遠近儒生,將無數坌集,群議皆以移設爲便矣。今旣以時御所爲定,外庭以建明門以上爲限,則似無狹隘難容之患,而事勢有節節窒礙者,仁政庭則內外庭,有若一庭,擧子所坐處,試官幾盡望見。而時御所則內外判爲二庭,外庭收券官,雖坐於崇政門間,自延和門以下,皆是目所未及,至於塡字一款,最爲難便,而差備門之移設,亦涉未安。且承旨若於懸題後,卽還收券時復出,則士子塡室,出入不便,懸題後仍留以待收券,亦似重難。曾於謁聖時,亦有變通,設場於後苑之例,今亦依此變通,移設於昌德宮,未知何如?上曰,諸臣,各陳所見,可也。宇杭曰,彦綱所陳,誠是矣。時御所設場,自是當然之事,而但崇政門階級峻急,士子輩爭入內庭之際,必有蹂躪致傷之弊,此爲可慮。且兩處券塡字等事,亦甚不便,反復思之,節節窒礙。空闕試士,旣有前例,今亦移設於昌德宮,極爲便順,物情皆如此矣。欽曰,節節難便之端,誠如彦綱所達,外議皆欲移設于昌德宮矣。錫衍曰,差備門之權移,亦甚苟簡,他事皆節節難便,設行於昌德宮,似爲得宜。非但入侍諸臣之議如此,外議無不以爲然矣。墪曰,移設一款,每事俱便,而但持題往來之際,恐或差晩矣。鎭圭曰,臣是有司之臣,只以擧條奉行而已。移設一款,自下不敢復請,今承下詢,故敢此陳達。蓋移設之擧,事事便好,至於時刻之早晩,豈無變通之道乎?但只送試官,設行於空闕,事體輕而亦似虛疎,聖意若以此爲難,則亦不敢有所仰請,而論以兩闕事勢之便否,則誠如彦綱之言矣。相愚曰,此處設科,節節難便,而移設之擧,十分便當,第書題往復之際,或有差晩之慮,此則當有變通之道。且此處若待天明後,始入擧子,則與昌德宮書題之差晩,何異乎?光佐曰,時御所設行,事體當然,細瑣之弊,變通皆不難。但內外庭間,階級峻迫,外庭雖懸題,擧子輩,猶以內庭爲勝,爭入之際,不無躪傷之患。且兩夾門若開,則擧子與承旨收券官相雜,閉之則便成內外兩試場,且塡字一款,亦甚難處。以此群議,皆以移設於昌德宮,爲得宜,至於時刻之早晩,量其書題往來之限,稍加便通,似好矣。胤元曰,試士一段,本非兵曹之所句管,而頃日擧條中,有兵禮官眼同看審,從便稟處之敎。故臣與禮曹參判金鎭圭,尺量彼此殿庭後,今此請對矣。收券塡字之節節難便,果如諸臣所達,而且以建明門爲限,則諸各司,皆在此門之內,移接他所,亦甚苟簡矣。彦綱曰,鎭圭,乃主文之人也。於科事,尤致愼重,或恐聖上,以空闕設場,爲虛疎,故不敢仰稟矣。然而他餘諸科,差送試官於外處者,多不必以此有虛疎之慮,時御所設場之擧,節節窒礙,內外庭,便成各場,收券塡字,終無便好之道,而昌德宮試士,旣有前例,非但今日入侍諸臣之意如此,外間物議,皆以移設爲便,惟在聖明之裁度矣。上曰,庭試·殿試,設行於時御所,自是當然之道也。當初下敎,蓋出於此,而第崇政殿階級峻迫,而擧子每每爭入於內庭,或不無顚頓致傷之患,且收券塡字等節,皆涉不便,設行於仁政殿,可也。鎭圭曰,然則仁政殿,亦通外庭乎?上曰,只設於內庭,則仁政殿庭,亦爲狹隘矣。依甲子例,竝通外庭,可也。鎭圭曰,頃日中宮殿移御時,臣爲參問安,往見昌德宮,則墻壁,多有頹毁處。此與時御所有異,所當請加防閑,預爲分付於繕工,使之及時修葺,何如?上曰,依爲之。光佐曰,非但墻壁內外庭設場之後,雖外門之內,閑雜往來之人,竝爲別樣嚴禁,宜矣。上曰,各別申飭,可也。鎭圭曰,試士之事,旣已從便稟定,而第甲子年設科之日,亦許內外庭,而擧子容坐之外,更無餘地。今則去甲子將三十年,生齒日以益繁,士習漸不如古,曾前亦豈無隨從率入之事?而近來此弊尤甚,一儒生所率,少不下三四人,故試場之狹隘,不專由於儒生,而亦緣隨從之濫雜也。仁政殿雖曰平敞,而隨從之弊,若不痛禁,則亦恐有狹窄難容之患矣。曾於甲戌謁聖時,故相臣南九萬,亦慮隨從之弊,謁聖則例於設場前夕,漸次入場,故入場之時,使禁亂官,考其號牌,故雜流不敢闌入矣。今若預爲知委五部,使入場之士,各持號牌,而罷出時,使禁亂官,詳考其號牌,於丹鳳門,如有混入之類,繩以重律,斷不饒貸,則似有畏戢之道矣。光佐曰,甲戌年則,未能記其考牌,而大抵預爲嚴禁,故擧子輩,畏憚不敢多率隨從,試場頗簡。今亦考牌之外,隨從人,別爲詳察執捉,而此意預爲嚴加知委,則必有其效矣。欽曰,何可只以丹鳳門出送乎?金虎門及敦化門之東西夾門,此當開之矣。上曰,只由丹鳳門出送,則必有窘束之患,考見前例,竝開他門,可也。鎭圭曰,所出之外門,雖不止一門,而於殿庭東道門,擧子自庭中初出處,使禁亂官,考其號牌,則可以禁戢隨從矣。彦綱曰,士子入場之時,多持書冊,隨從之濫雜,多由於此,此習亦禁之,宜矣。鎭圭曰,彦綱所達,誠是矣。祖宗朝搜挾之法至嚴,故士子入場之時,不敢多持書冊矣。近日肆然挾持,至有背負而入,隨從之多,亦由於此,此弊不可不禁,而第書冊之多入,蓋爲考其解題也。殿庭試士,本無出解之規,而中間,亦有出解之時,且出解與否,滿場之所公共,似無可嫌。今番則特爲出解,而禁其挾書,似好矣。上曰,書冊,自前有難全禁矣。金宇杭曰,庭謁聖,本無搜挾之規矣。彦綱曰,擧子輩,若預知解題之出,則似不必多挾書冊矣。上曰,曾前庭謁聖,亦或有出解之例矣。相愚曰,出解似無嫌礙之端矣。上曰,出解無嫌礙之端,今番則解題出示事,預爲分付,書冊當嚴禁隨從,如或現捉,自有其律,亦爲別樣嚴禁,可也。出擧條
上曰,今此通信三使臣,豈無奉使失職之罪乎?纔因大臣臺臣之言,旣令拿問,而近來世道日乖,風習可駭。朝廷之上,若有如許等事,則怪鬼輩,如得奇貨,乘時闖發,必欲壞亂朝廷。所謂李萬葉,不知何狀人,而觀其疏辭,則以爲通信使,皆是色目中名流,故無一人請罪,直驅廷臣於忘君死黨之科。且趙泰耉,見失表咨,宋正明受送北咨,自朝家,初旣施罰,今已牽復,而萬葉,又敢提說,誠可痛惡,此非萬葉之所自爲,必有指嗾之人。如此之輩,若不嚴懲,則必至於亡人國家而後已,李萬葉削去仕版,可也。出擧條及榻前下敎
李彦綱所啓,上年陵幸時,京外人上言之下本曹者,皆已回啓,而其中或有曾前小臣待罪本職時,所參決者,事體所在,固當請移他司,或請令次官擧行,而登對未易,陳疏煩猥,不得已循例回啓矣。第成平副守渾,曾以龍仁田畓事,擊錚,而以不卽回啓之故,侵斥臣身,至爲非常,上年秋,又呈上言,如前侵斥。此則臣決難晏然回啓,而以此辭職,亦有所不敢令次官回啓,何如?上曰,因擊錚人侵斥,令次官回啓,事體未安,卿仍爲之無妨矣。彦綱曰,此非尋常落訟者侵斥之比,臣之待罪本職時,決不敢晏然回啓矣。上曰,然則令次官回啓,可也。出擧條
金有慶所啓,請還收己卯文科追復之命。措辭見上上曰,亟停勿煩。
又所啓,請還收罪人張必達減死定配之命,依律處斷。措辭見上上曰,勿煩。
又所啓,請還收罪人崔海云減死定配之命,依律處斷。措辭見上上曰,勿煩。
又所啓,請還收卞爾札·黃順中等放釋之命。措辭見上上曰,勿煩。
又所啓,請還收權卨放釋之命,仍令該府更加嚴覈。措辭見上上曰,勿煩。
又所啓,請還收金德遠·李玄紀·柳命天·柳命賢等歲抄蕩滌之命。措辭見上上曰,勿煩。
又所啓,今此信使辱國僨事之罪,雖使輿儓聞之,莫不駭憤,兩司之臣,固當據義請罪,而擧皆緘默,終無一言,大臣箚中爲世道慨然之語,正爲臺閣之深羞,則處言地者,惟當引咎之不暇,而掌令李熊徵,乃敢游辭引避,恣意營救,始謂之奉使不稱之責,固所難免,而其間許多委折,有難懸度中,謂之其論,則固是嚴截,而反涉於輕遽,末乃謂之前輩名臣,抗節專對者,或不免焉,或抑或揚,反復閃倏,噫噫甚矣。此何言也?夫不稱之云,何等微過,此豈近似於今日使臣之罪乎?且旣謂不稱,則有難懸度者何事,旣許嚴截,則責以輕遽者,何意?前輩名臣,雖未知指其誰某,而豈有辱君命失使職,有如今日之使臣者耶?其意則雖急於掩護,而其言則不覺其破綻,此等雖懷護黨之計,全昧尊君之義者,不可不嚴加黜罰,明示好惡,請掌令李熊徵罷職不敍。上曰,依啓。
又所啓,掌令韓永祚,以臣伏見原任大臣箚本,避辭見上引嫌而退,當論不論,旣失臺體,强引小嫌,尤涉苟且,請掌令韓永祚遞差。上曰,依啓。遂以次退出。以上燼餘
傳曰,右議政及問安來參備局堂上·兵曹參議任胤元,來待閤門外,右議政·戶·刑·禮曹判書·御營大將·禮曹參判·參議,引見。
備邊司啓曰,上年九月初五日賓廳引見時,因右議政金昌集所啓,彼中文書購得之人,分輕重論賞,不無前例。前後譯官所購文書,竝聚會考閱後,就其中緊告,而稟旨論賞可也事,傳敎矣。本司有故,今始抄啓,而其中譯官李後勉,則雖已身故,參酌施賞事,曾有傳敎。金慶門則,非文書購得之人,譯官論賞時,同爲稟處事,亦有傳敎。故竝爲書入,以備睿裁之意,敢啓。答曰,知道。考例稟處。以上備局謄錄
上在慶德宮。停常參·經筵。
下直,恩津縣監柳鳳逸,包伊萬戶金俊輝,順興府使沈得良,淸安縣監尹必昌,端川郡守沈尙尹,唐浦萬戶金碩賢,朔寧郡守柳瑺。
藥房副提調臣宋相琦啓曰,風氣陰濕,累日受灸之餘,伏未審夜來,聖體,若何?中宮殿頭部不淸利,膈間微煩等症,其已快感乎?臣憂慮未已,敢來問安。答曰,知道。無事。內殿頭部不淸利等症,不至大段,自可差愈,勿爲問安。
中宮殿,藥房問安。答曰,知道。
宋徵殷,以都摠府言啓曰,副摠管趙泰東,以宗廟提調奉審進去之意,敢啓。傳曰,知道。
又以都摠府言啓曰,今日入直軍士,當爲中日習射,而宗廟奉審相値,不得爲之之意,敢啓。傳曰,知道。
又啓曰,右承旨黃一夏,左副承旨韓配周,同副承旨李世最,今日皆病不仕進。出納重地,不成貌樣,竝卽牌招察任,何如?傳曰,允。
又啓曰,吏曹郞廳來言,今日爲政事,命下,而判書趙泰耉,參判李健命,參議李大成,俱以病不來,不得開政云。判書趙泰耉,參判李健命,參議李大成,竝牌招開政,何如?傳曰,允。
又啓曰,今日爲政事,命下矣。吏曹判書趙泰耉,牌招不進,參判李健命,參議李大成,今日陳疏,俱以批下,竝卽牌招開政,何如?傳曰,允。
又啓曰,吏曹判書趙泰耉,再招不進,參判李健命,參議李大成,承牌陳疏批下之後,俱已違牌,推考傳旨及罷職傳旨,今方捧入,而日勢已暮,一日三招,有傷事體,何以爲之?敢稟。傳曰,明日開政。
以吏曹參議李大成,牌不進,罷職傳旨,傳于宋徵殷曰,推考傳旨捧入。
韓配周,以武一所差備官,以試官意啓曰,監試官司憲府大司憲臣朴弼明,纔經重病,連觸風寒,所患添重,喉痛苦劇,勺水·粒米,不能呑下,僵臥試所,殆不省事,卽今病勢,有難察任。令政院卽速變通,何如?傳曰,允。
又啓曰,以武一所草記,監試官大司憲朴弼明,身病猝重,有難察任,令本院,卽速變通事,允下矣。前望單子,改付標以入之意,敢啓。傳曰,知道。
又以武一所差備官,以試官意啓曰,昨日柳葉箭試取時,以字擧子劉泰悌,使其同生兄擇道,入場代射,至於入格,四祖疤記詰問之際,代射實狀,旣已現露。擧子劉擇道·劉泰悌等,竝令攸司依律科罪,何如?傳曰,允。
李世最,以備邊司言啓曰,東萊府使李正臣,以身病甚重,呈狀請遞,而不可容易許遞,故調理察任之意,論題以送矣。今又申狀以爲,所患諸症,俱係死病,精神昏昧,言語顚錯,實無一分自力之勢,邊上重地,不敢一日虛帶云。病狀一向危重,則有難强令察任,東萊府使李正臣,罷黜,何如?傳曰,到任未久,稱病圖遞,極涉未便,勿罷。
又以兵曹言啓曰,今二月十一日,私奴有奉稱名人,自開陽門入來,差備門外擊錚,極爲駭愕,令攸司囚禁治罪,同門守門將柳重起,常時不能禁斷雜人,以致闌入,亦難免其責,推考,何如?傳曰,允。
宋徵殷啓曰,來十五日儒生殿講日次,取稟。傳曰,爲之。
刑曹判書李彦綱疏曰,伏以臣昨於闕中,得見李萬葉之疏,以國書請改事,罪狀信使,先自擬律於未就拿之前。又以請對許改,爲廟堂諸臣之罪,謂之大慙於天下後世,結之曰無狀臣,於此不勝駭怖之至。臣於伊日,亦隨諸大臣之後,入登前席,仰承詢問,臣之愚意,竊以爲奉使之臣,越海封啓,請改國書。雖失出疆專之之義,而旣稟朝廷之後,事勢不得不許,故敢以此仰對矣。今萬葉詬斥之言,若是其危怕,大臣旣以此陳箚引咎,則臣亦安得晏然而已乎?玆敢冒死仰籲於宸嚴之下。伏乞聖明,亟遞臣職,仍治臣罪,以謝人言,以安微分,不勝幸甚云云。答曰,省疏具悉。諸臣疏批,已諭予意矣。卿其勿辭,安心行公。
行判中樞府事臣徐宗泰·臣李頤命箚曰,伏以臣等,伏聞前佐郞李萬葉,上章論通信使辱命之罪,仍斥廟堂之許改國書,不請其罪,而曰慙於天下後世,又斷之以無狀云,臣等不勝瞿然悚恧,臣等俱無見識,遽當無前之事,妄謂國家之通狡蠻,爲生民屈意,久矣。今不可小不忍而忽後慮,敢請其許改,曷敢以使臣爲善處事也?其日不卽請罪者,爲其歸期尙遠,而公議可俟耳。疏逖之言,咎責至嚴,物議之譁然,亦可推知,反省悔恨,誠無以自解。伏乞聖明,亟命有司,治臣等謀國無狀之罪,以謝人言,不勝幸甚。取進止。答曰,省箚具悉卿懇。怪鬼輩危險之言,何足爲嫌?卿等,安心勿待罪,速出行公。仍傳曰,遣史官傳諭。
吏曹參議李大成疏曰,伏以臣,昨伏見前佐郞李萬葉之疏,提及宋正明塡擬大諫事,語意非常,極加詆詬,至以秉銓者,急引於後,是眞徒知有黨,而不知有君父爲言,臣看來毛骨俱竦,實不知置身之所,正明之拜諫長,卽臣獨政之日也。正明之向來所遭,不過未諳格例,不及覺察之失,故朝廷旣已參酌用罰,及至甄敍之後,臣果循例復擬於舊踐矣。今萬葉之言,若是危怕,豈可諉之於言出怪鬼,而終莫之恤,以增淸朝之羞辱乎?惟此一端,已難抗顔於榮次,而且臣於政席注措之間,亦有所大段者,再昨之承牌赴政也。右僚猝以許多見枳淸塗之人,信口呼望,略不相難,臣心甚訝之,而彼旣不問,見輕固多,卽席爭辨,亦涉疲惱,臣姑任其所爲,而未有一言可否矣。追聞物議,則伊日見擬之人,多有所坐長席未參政之時,固不宜徑自擧論,而至於李禎翊,則當初一疏,關係至重,用意下語,極其駭悖,臺議峻發,由是罪廢,不齒仕籍,爲世所棄。況此國子之職,係是師儒之亞席,非如外邑出除之比,混加提議,大駭物情云。臣旣有不能有無之恥,亦有未得救正之失,今於公議之非斥,不勝慙悚,誠難自解矣。其何敢復以銓官自居,而晏然出入於政堂乎?卽因開政,庚牌復臨,嚴畏分義,不敢坐違,謹此來詣闕外,而顧臣情迹,萬無仍冒之勢,玆敢陳章徑退,伏乞聖慈,俯賜諒察,亟許遞免,以便公私,千萬幸甚云云。答曰,省疏具悉。危險之言,不足爲嫌,所失在彼,於我何損?爾其勿辭,從速察職。
吏曹參判李健命疏曰,伏以臣卽者承牌詣闕,得伏見參議李大成之疏,以頃日注擬事引嫌,乃以不問見輕爲言,臣不勝訝惑之至。臣於再昨,與大成,同赴政席,而其時所擬者,諫官一員之外,皆是該司散職之窠,臣遍閱官案,隨其久無職名之人,而呼望,此與淸顯自別,臣何持持疑而詢問於僚席乎?且大成,如或不協於意,則接膝之際,何無一言相復,今乃反出此言,未知還家之後,追聞浮薄之議,而有所撓惑耶?抑急於求罪臣身,不問政格之如何?不顧語意之相戾,爲此苟且之擧耶?至於李禎翊,則當初被論,專出於抑勒搆捏,而罪廢年久之後,至戊子蒙敍,亦且五年矣。司成,雖曰師儒,前後踐歷之人,未必皆擬淸望之人,則今此操切,可謂太苛刻,而因赦蕩宥之說,尤非實狀,何其不審於奏御之語至此耶?大抵數年以來,三司出入之人,見枳舊踐,不爲擧論於政目者,二十餘人,公議之拂鬱,久矣。臣於出仕之初,卽與判書臣趙泰耉,語及此事,臣意此等許多人,未知所坐何事,而一倂廢置,終無疏通之路,則吾雖疲劣,亦有自處之道,不可伈伈俔俔,默無一言,甘趨於時議也。泰耉亦不以臣言爲非,乃曰,今此二十餘人,實無永塞之理,或有無故而不入於檢擧者,或有乍枳而當通者,此則當從公議云,而其中若而人,則頗示持難之意,故臣亦不欲造次强爭,姑待從容更確,而臣與大成,情分甚疎,未能直問,要使泰耉問議矣。未知大成,於其後,亦果聞知,而今其疏如此,噫,黨習之痼,至今日極矣。苟其同己,雖罪關斯文,或事係欺誣之類,累年廢痼,混入蕩滌,則猶且不少持礙,擧擬如舊。若其異己,雖無故之人,惟恐排擯之不力枳,淸塗之不足至,欲竝錮於閑冗等職,抑何心哉?臣竊慨然也。臣之所自悼者,只緣迫於嚴命,不能力辭,黽勉一出,庶幾少副我聖上消融蕩平之意,而纔赴數政,譏責之言,乃發於僚席,臣何敢晏然周行,以益搢紳之羞哉?玆敢陳疏徑退,臣罪尤大。伏乞聖慈,亟遞臣職,以安私分,以謝人言,千萬幸甚。臣卽聞大成之疏,到院許久,更爲持去於李禎翊事,抹去本語,代以他辭,而臣疏旣成,不能隨他抹改,仍爲呈納,臣無任兢惶悶蹙之至云云。答曰,省疏具悉。此等事,惟當商確,務歸蕩平而已。卿勿過辭,從速察職。
行兵曹判書崔錫恒疏曰,伏以本兵之長,爲任至重,兼管禁營,事務尤繁,其不可暫曠也,明矣。臣之母病,已浹兩旬,一味澌綴,再蒙恩暇,專意救視,而乍進乍退,有加無減,方寸焦煎,實無片時離側之勢,而職名在身,解免無期,公務積滯,一任抛棄,如參政習操等事,一未擧行,私心悶縮。若負大何,伏況臣之叨冒重任,恰滿周年,兩經都政,世稱瓜限,雖微湯憂,萬無仍冒之理。矧此情理之煎迫,如上所陳,其何可曠日虛帶,益其罪戾乎?且於此際,伏聞有李萬葉者,投進一疏,聲罪信使,而竝及於請對諸臣,用意至深,遣辭非常,臣不勝危怖駭慄之至。臣於信使狀啓啓下之日,猥隨諸大臣之後,入侍筵中,詢問之下,略有仰對,此不過各陳所見而已。人言之危險,何至於此極?以聖上日月之明,固已照燭其肝肺,更無餘蘊,而區區自靖之義,亦何敢徒恃聖鑑之在上,而晏然於職次乎?伏乞聖慈,察臣危苦之辭,憐臣懇迫之情,將臣本兼諸任,亟賜鐫改。仍治臣前席妄對之罪,以快人心,以安私分,不勝幸甚云云。答曰,省疏具悉。本兵重任,決難輕遞,危險之言,不足爲嫌,卿其勿辭,安心行公。以上燼餘
上在慶德宮。停常參·經筵。
夜一更二更,月暈。
下直,載寧郡守金天與,槐山郡守金相勛,江陵府使任舜元,稷山縣監金啓煥,英陽縣監朴弼文,抱川縣監申達源,祥原郡守韓世緯,瑞山郡守成儁,草溪郡守朴世圭,陽智縣監崔萬尙,豐基郡守金遇華,密陽府使金昌錫,仁川府使李衡佐,玉浦萬戶金世溫,平山浦萬戶鄭弼漢,助羅浦萬戶邊儀。
宋徵殷啓曰,大司憲朴弼明,呈辭,執義梁聖揆,武二所監試官進,持平金有慶,武一所監試官進,持平黃龜河未署經,掌令二員未差。今日以監察茶時之意,敢啓。傳曰,知道。
黃一夏,以禮曹言啓曰,卽接社稷署入直官員所報內,今日大風,神室四面薍簾,皆盡裂破,壇北神門三間,竝礎顚仆破碎,安香廳庭盤松東邊二大枝,西邊一小枝折落云云,而都提調臣李濡,送言以爲,神門顚仆,係是前所未有之事,不勝驚駭。雖無前例,禮官宜進來奉審云,而判書臣李墪,所居稍遠,時漸入夜,故臣鎭圭馳進,與本署都提調,眼同奉審,則果如所報矣。今日之風,雖非常,神門之竝與礎石而顚仆,誠是無前之變異,其在事體,宜卽告由改建。且薍簾裂破,亦當告由修補,以今十五日,行告由祭,仍爲修改,而神門則事役緊重,別定監役,使之着實董役,未改建前,亦不可無所障蔽,姑以布帳排設,以待其改建,何如?傳曰,允。
又以侍講院言啓曰,明日王世子敬寧殿展動時,宮官不可不備員,而司書權熀,只推命下之後,連呈辭單,尙不出肅,卽爲牌招察任。今日政新除授人員,竝卽牌招,以爲備員陪從之地,何如?傳曰,允。
又啓曰,卽者吏曹郞廳來言,今日開政事,命下,而判書趙泰耉,參判李健命,參議李大成,俱以病不來,不得開政云。開政命下,一向遷就,已極未安。明日王世子展謁擧動時,宮官將不得備員,必於今日內,當爲開政差出。判書趙泰耉,參判李健命,參議李大成,竝卽牌招,何如?傳曰,允。
以吏曹參議李大成牌不進罷職傳旨,傳于黃一夏曰,推考傳旨捧入。
黃一夏啓曰,吏曹三堂上,俱爲違牌,參議李大成,旣有只推之命,判書趙泰耉,參判李健命·李大成,竝更牌招開政,何如?傳曰,允。
又啓曰,吏曹判書趙泰耉,再度違牌之後,今方待命於金吾,參判李健命,參議李大成,又爲違牌不進,推考傳旨,罷職傳旨,今方捧入,而一日三牌,有傷事體,何以爲之?敢稟。傳曰,明日開政,而勿待命事,分付。
又以司饔院官員,以監膳提調意啓曰,近日日氣不齊,卽今江水,猶未快解,風勢連日不順,漁船不能任意下網,莫重日下生鮮,每以體小者,苟簡封進,事體未安,而前人等,逐日呼訴,願以雜魚·活鷄,折半封進云。今日事勢,遠道凍魚已盡,風日又如此,其爲切憫,誠如所訴,事當依前例,以雜魚·活鷄,參半代封,而莫重享上之物,自下不敢擅便,惶恐敢稟。傳曰,依爲之。
又以禮曹言啓曰,王世子敬寧殿展謁,因判府事李頤命箚辭,稍俟和旭,改卜他日事,允下矣。卽今風寒日候如此,差觀前頭日氣和暖與否,擇日仰稟之意,敢啓。傳曰,知道。
李世最,以備邊司言啓曰,上年九月初五日,賓廳引見時,因左議政金昌集所啓,彼中文書購得之人,分輕重論賞,不無前例。前後譯官所購文書,竝聚會考閱後,就其中緊者而稟旨論賞可也事,傳敎矣。本司有故,今始抄啓,而其中譯官李後勉,則雖已身故,參酌施賞事,曾有傳敎。金慶門則,非文書購得之人,前後譯官論賞時,同爲稟處事,亦有傳敎,故竝爲書入,以備睿裁之意,敢啓。傳曰,知道。考例稟處。
判中樞府事李頤命箚曰,伏以今春風寒,亦一咎徵,數日以來,其勢甚饕,氣候失常,人多感傷。東宮敬寧殿展謁,在於明日,此時觸冒動駕,實深仰慮,新年瞻敬,情禮卽然,再三展期,雖若未安,而惟疾之憂,宜存戒愼,禮異享祀,淹速何妨?稍俟和旭,改卜他日,千萬幸甚,臣固當詣闕陳請,而感風痺甚,不能自力,謹此手寫短箚,仰稟睿裁,不勝惶恐。取進止。答曰,省箚具悉。箚辭得宜,可不依施焉?
韓城君李基夏疏曰,伏以臣自前月望後,左耳之後,忽生毒腫,痒痛難堪,而適値太廟擧動之日,不得不梳頮强起,陪從往來,終日觸風,遂致添重,日漸浮高,大幾如拳,不膿不消,肆毒益甚。卽今髮際腦後,無不牽疼,宛轉床席,頃刻難忍。以此症勢,望斷更甦,而痰火宿症,乘虛尤盛,時或煩鬱,煙霧塞胸,推窓狂叫,時或凜冽,擁衾戰掉,寒氷潑體,一日之間,朝晝異候。所患眼病,因此轉痼,翳膜蔽睛,幾至喪明,自數日以來,添得外感,頭疼如碎,咳嗽兼發,晝夜不絶,咽喉隘塞,面部浮脹,寢睡全失,不得交睫,糜粥近口,惡心輒嘔,故粒米之不下咽,亦已旬日矣。犬馬之齒,已迫七十,而百病交攻,氣血內耗,自分死亡無日,而臣所帶軍門及捕廳之任,俱係緊重,不宜一日癏曠,而一不酬應,輥到一朔。且前冬北漢水口,又設虹霓便否,有令臣待春往審之敎,此事亦必趁今往審然後,可以及時始役,而身在鬼域,末由奉行,此又不可不劃卽自處,出代監董,而虛帶度日,徒積罪戾,久欲披瀝肝血,庶冀矜察,而病情昏昏,未及仰暴。近日起居之班,又添闕禮之罪,有臣如此,生不如死,方切兢惕之中。伏見聖敎,極其嚴截,聞命惶悚,置身無地,玆敢疾聲呼籲於天地父母之前。伏乞聖明,曲加哀憐,亟許鐫罷,仍勘負犯,以勵群工,以振頹綱,千萬幸甚云云。答曰,省疏具悉。疾患如此,予用慮念,卿其安心勿辭,調理行公。仍傳曰,遣鍼醫看病。以上燼餘
上在慶德宮。停常參·經筵。
下直,昆陽郡守鄭檝,寶城郡守李喜夏,盈德縣令洪禹圭,丹城縣監尹東夏,丹陽郡守金道浹,高陽郡守李觀壽,靈山縣監李沂,瑞興縣監李眞望,金山郡守李廷晉,天安郡守安時相,江西縣令洪得範,井浦萬戶方永立,柔遠僉使朴信赫。
以備忘記,傳于李世最曰,今下弓矢,柔遠僉使朴信赫處給送。
宋徵殷啓曰,大司憲朴弼明,呈辭受由,執義梁聖揆,武二所監試官進,持平金有慶,武一所監試官進,持平黃龜河未署經,掌令二員未差。今日以監察茶時之意,敢啓。傳曰,知道。
宋相琦啓曰,吏曹郞廳來言,今日爲政事,命下,而判書趙泰耉,參判李健命,皆以病不來,參議未差,不得開政云。趙泰耉·李健命日昨疏批,已有開釋之敎,不必一向引嫌,而開政命下,已至累日,尙不得擧行,事甚未安。判書趙泰耉,參判李健命,竝卽牌招開政,何如?傳曰,允。
李世最,以義禁府言啓曰,備邊司啓辭據,平安監司狀啓內,龍川前府使朴琳,以軍餉未捧居末,有依定式決杖之命,故旣已拿囚,所當決杖,而琳之時年,七十二歲矣。律文內,凡年七十以上,犯流罪以下收贖,則今亦依法典收贖放送,何如?傳曰,允。
又以武一所差備官,以試官意啓曰,試官行副護軍臣趙爾重,自數日前,甲底之瘡,猝發於右足,痛勢苦劇,而不敢言病,强爲察任矣。卽今症狀,轉益作痛,不能運動,僵臥試所,全廢職事,合有變通之道,令政院斯速稟處,何如?傳曰,允。以上燼餘
吏曹判書趙泰耉,牌不進。
吏曹參判李健命上疏。大槪,天牌荐降,情勢益蹙,更詣闕外,敢暴危悃,乞賜鐫免,以安私分,以快人心事。入啓。答曰,省疏具悉。一時未安之批,不必深嫌,卿其勿辭,從速察職。
政院啓曰,吏曹判書趙泰耉,再招不進,參判李健命,承牌陳疏之後,又爲違牌,推考傳旨,今方捧入,而一日三牌,有傷事體,何以爲之?敢稟。傳曰,明日開政。
吏曹判書趙泰耉上疏。大槪,踪地危蹙,決無冒出之理,昨者金吾胥命,出於萬不得已,而旣下勿待命之敎,荐辱恩召,情窮勢極,不得趨承,臣之積逋之罪,難容誅罰。伏乞聖慈,亟削臣職,仍治臣罪,以警具僚事。入啓。答曰,省疏具悉。前疏之批,已諭予意,須勿過辭,速出行公。
禮曹參判金鎭圭上疏。大槪,臣於殿講儒生擧案詐冒之事,旣不能正其士習,所言不行,又不免見輕於僚寀。乞遞文衡兼任,使廉隅不底隳壞事。入啓。答曰,省疏具悉。卿之欲黜宗立於擧案者,出於正士習之意,在我無失,何至引嫌?卿其勿辭,從速察任。以上朝報
上在慶德宮。停常參·經筵。
下直,古豐山萬戶金鼎三。
政院啓曰,卽者吏曹郞廳來言,今日開政事,命下,而判書趙泰耉,參判李健命,俱以病不來,參議未差,不得開政云。判書趙泰耉,參判李健命,竝卽牌招開政,何如?傳曰,允。
假注書辛夢弼病,代以金濰爲假注書。
政院啓曰,明日崇政殿儒生殿講時,命官何大臣進去乎?敢稟。傳曰,金判府事進去。
政院啓曰,吏曹判書趙泰耉,參判李健命,竝牌招不進,推考傳旨,今方捧入,而政事命下之後,連日違牌,尙無開政之期,事體至爲未安。趙泰耉·李健命,再疏承批,開釋備至,則其在自處之道,別無可嫌之端,趙泰耉·李健命,竝更牌招,以爲開政之地,何如?傳曰,依啓。一向撕推,殊甚未安,各別申飭,可也。
備邊司啓曰,吏曹判書趙泰耉,因李萬葉之疏,累日引入,七次違牌。泰耉頃年表咨見失之事,初出於無妄,郵罰已行,歲月旣久之後,更無可言,幺麼不靖之徒,攙引橫詆,尤不足爲嫌,筵敎疏批,開釋備至,而過自引罪,至於屢違嚴召,開政命下,已至四日,而終不奉行,揆以分義事體,俱極未便。吏曹判書趙泰耉,從重推考,更爲牌招察任,何如?傳曰,允。
吏曹參判李健命上疏。大槪,累違召命,罪合萬殞,伏見答政院之批,一倍悚慄,謹又來詣闕外,仰暴危迫之懇。伏乞聖慈,亟賜鐫免,毋令開政遷就,廉隅全隳事。入啓。傳曰,還出給。
京畿監司書目,高陽兼任坡州呈,以應敎李縡辭職上疏上送事。啓。答曰,省疏具悉。筵敎之下,不宜撕捱,爾勿過辭,從速上來察職。
大司成崔昌大上疏。大槪,臣於知館事金鎭圭之疏,有不敢晏然者,略陳事狀,仍乞鐫遞,以安私分事。入啓。答曰,省疏具悉。爾果以追加査問,從重施罰之意爲答,則別無所嫌,勿辭察職。以上朝報
政院啓曰,因備局草記,吏曹判書趙泰考牌招事,允下矣。纔以本院啓辭,旣已出牌,何以爲之?敢稟。傳曰,旣因本院啓辭,牌招,不必更爲出牌矣。備局謄錄
上在慶德宮。停常參·經筵。
下直,麻田郡守丁時梯,龍媒僉使李亨昌。
今日儒生殿講時,幼學田時雨·南璹,易純通。生員柳紘,幼學金遇亨·鄭錫五,易通。幼學李世矩,易略。
備忘記,居首田時雨·南璹,直赴會試,之次生員柳紘,幼學金遇亨·鄭錫五,各給二分,幼學李世矩,給一分。
禮曹啓曰,王世子敬寧殿展謁,差待日候稍和,擇日仰稟之意,旣已允下矣。數日之間,風氣差減,令日官推擇,則今十八日平吉,二十八日最吉云。此兩日中,以何日定行乎?敢稟。傳曰,以二十八日定行。
忠淸監司書目,淸風呈,以判尹權尙夏辭職上疏上送事。啓。答曰,省疏具悉卿懇。今玆超擢,予意非偶,卿其安心勿辭,幡然造朝,用副至望。
校理申鐔上疏。大槪,臣於直廬病伏中,目見非常之災,不勝憂愛之忱,略陳瞽言,以備財幸事。入啓。答曰,省疏具悉。爾雖外托進言,而一篇精神,專在於爲萬葉左袒,予不忍正視也。
觀象監,辰時巳時,日暈,暈上有冠。啓。以上朝報
備邊司啓曰,今日賓廳日次,而以儒生殿講相値,頉稟。答曰,知道。
又啓曰,前日登對時,北漢山城軍餉穀,以某處某樣穀幾許移置之意,別單書入事,命下矣。軍餉米十萬石,太二萬石,爲先分定於宣惠廳及戶曹,米則今明年鱗次輸納,太則今年全數輸納事,分付,而分定數爻及輸納之限,別單詳細開錄以入之意,敢啓。答曰,知道。
又啓曰,會寧·慶源開市,旣已完畢,令承文院,撰出回咨,付送於前頭使行,何如?答曰,允。備局謄錄
上在慶德宮。停常參·經筵。
世宗大王忌辰齋戒。
南至熏啓曰,大司憲尹趾仁未肅拜,執義梁聖揆呈辭,掌令成碩藎在外,掌令洪重禹,武二所監試官進,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
又以備邊司言啓曰,近來本司堂上,無故行公之員甚少。今日開坐,本司將兼行黑草査對,而堂上來參者,只是二員,揆以事體,殊涉未安。除在外及有實病人外,竝卽牌招,以爲備員開坐之地,槐院文書,副提調例爲專管,大司成崔昌大,亦卽牌招察任,何如?傳曰,允。
黃一夏啓曰,校理申鐔,以旣承嚴批,情勢難安,陳疏徑出,所當直捧禁推傳旨,而此與無端徑出有異,旣犯擅離之科,推考,何如?傳曰,允。
又以弘文館言啓曰,校理申鐔,姑降下番入直矣,今日陳疏徑出。應敎李縡,副應敎李晩堅,校理鄭栻,副校理吳命恒·洪重休,修撰權詹·李世瑾,副修撰權忭·李明浚皆在外,無他推移入直之員。校理申鐔,卽爲牌招察任,何如?傳曰,允。
又以弘文館言啓曰,卽者校理申鐔,旣已違牌坐罷。在外僚員之外,無他推移入直之人,下番將未免闕直,事體克爲未安,令政院稟旨變通,何如?傳曰,允。
又啓曰,卽者弘文館,以下番將未免闕直,令本院稟旨變通事草記,允下矣。卽今玉堂見存之員,皆在外,不得請牌,則闕員差出之外,無他變通之道。在前如此之時,雖値齋戒,有政官牌招開政差出之例,今此依此擧行乎?敢稟。傳曰,依爲之。
有政。吏批,判書趙泰耉陳疏,參判李健命牌不進,參議李光佐進,右承旨黃一夏進。
吏批啓曰,判書趙泰耉,參判李健命牌招不進,小臣獨政未安,何以爲之?敢稟。傳曰,只出緊任。
以鄭纘先爲校理,許熲爲昌城府使,權斗經爲全羅都事。
兵批,黃一夏啓曰,無政事之意,敢啓。傳曰,知道。
又啓曰,新除授校理鄭纘先,卽爲牌招,以爲姑降入直之地,何如?傳曰,允。
以校理鄭纘先牌不進罷職傳旨,傳于黃一夏曰,推考傳旨捧入。以上燼餘
上在慶德宮。停常參·經筵。
世宗大王忌辰。
卯時,日暈。
南至熏啓曰,大司憲尹趾仁未肅拜,執義梁聖揆呈辭,掌令成碩藎在外,掌令洪重禹,武二所監試官進,持平黃龜河未署經。今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
黃一夏,以弘文館言啓曰,校理鄭纘先,旣有只推之命,更爲牌招察任,何如?傳曰,允。
李世最,以弘文館言啓曰,校理鄭纘先,又有只推之命,更卽牌招入直,何如?傳曰,允。
以校理鄭纘先牌不進罷職傳旨,傳于李世最曰,推考傳旨捧入。
以校理鄭纘先,再招不進,罷職傳旨,傳于李世最曰,禁推傳旨捧入。以上燼餘
上在慶德宮。停常參·經筵。
夜一更二更,月暈。五更,月暈。
下直,天城萬戶洪世宏,南桃萬戶洪宗吉,梨津萬戶安漢柱,天水僉使崔慶昌,呂島萬戶石瑞晃,舒川萬戶趙德壽,甘浦萬戶金廷漢。
藥房都提調臣李頤命,左副承旨南至熏啓曰,春序過半,而風寒尙緊,伏未審此時聖體,若何?手部脚部受灸之後,運用行步,其有差勝之效,而灸瘡,亦已完合乎?中宮殿頭部不淸利等症候,已得快減乎?臣等不任憂慮,敢來問安。答曰,知道。無事。手部脚部受灸後,別無差減之效矣。灸瘡,猶未完合。內殿頭部不淸利等症,幾盡差愈矣。
南至熏啓曰,大司憲尹趾仁未肅拜,執義梁聖揆呈辭,掌令成碩藎在外,掌令洪禹寧,武二所監試官進,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
以備忘記,傳于南至熏曰,今下弓矢,天水僉使崔慶昌處給送。
李世最,以春秋館郞廳,以監事意啓曰,江華府鼎足山城所藏實錄曝曬,今年當次,依例遣史官擧行,何如?傳曰,允。
又以弘文館言啓曰,本館上下番十一員內,應敎李縡,副應敎李晩堅,校理鄭栻,副校理吳命恒·洪重休,修撰權詹·李世瑾,副修撰李明浚·權忭竝在外,校理鄭纘先禁推,臣肇獨爲入直,下番無他推移之員。連日闕直,其在事體,極爲未安,令政院稟旨變通,何如?傳曰,允。
又啓曰,以弘文館草記,下番連日闕直,事體未安,令本院稟旨變通事,允下矣。應敎李縡,副應敎李晩堅,校理鄭栻,副校理吳命恒·洪重休,修撰權詹·李世瑾,副修撰李明浚·權忭竝在外。校理鄭纘先,今方就理,無他推移入直之員,似當有變通之道,何以爲之?敢稟。傳曰,應敎李縡,副修撰權忭,竝改差。
又啓曰,應敎李縡,副修撰權忭,竝改差事,命下矣。玉堂下番之連日闕直,事體未安,政官卽爲牌招,開政差出,何如?傳曰,允。
又啓曰,卽者通禮院下吏來告,監察愼爾晉,肅拜單子入啓矣,肅拜命下之後,未及進參云。怠慢之習,誠甚未安,推考警責,何如?傳曰,允。
有政。吏批,判書趙泰耉陳疏入啓,參判李健命牌不進,參議李光佐進,左副承旨南至熏進。
吏批啓曰,判書趙泰耉陳疏,參判李健命牌招不進,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,外任竝擬,何如?傳曰,允。
又啓曰,新除授天安郡守安時相,高山察訪尹會,以本曹參判李健命疏中,廢痼蕩滌擧擬如舊等語,引以爲嫌,累度呈狀,無意往赴。旣有難安情勢,則亦難强令赴任,天安郡守安時相,高山察訪尹會,竝今姑改差,何如?傳曰,允。
又啓曰,泰安,防禦使減下後,仍存府使之號,殊無意義。依古制降爲郡,而以堂上武臣有名望者,擇差,仍兼安興協守將,習操時,則行中軍事,使爲安興管下事,自備局入啓蒙允矣。泰安府使,今當降爲郡守,作堂下窠,凡堂下窠,堂上例爲通差,而時任府使尹五商,則曾經閫帥,習操時,行安興中軍事,事體不便,泰安府使尹五商,今姑改差,何如?傳曰,允。
以鄭栻爲應敎,朴鳳齡爲副修撰,金始煥爲正言,朴纘先爲泰安郡守,宋正明爲禮曹參議,魚有鳳爲天安郡守,朴聖輅爲高山察訪,韓永祚爲獻納。
兵批,行判書崔錫恒陳疏受由,參判李晩成在外,未肅拜,參議任胤元病,參知李震壽進,左副承旨南至熏進。
以尹五商·李縡付副護軍,權忭·權益寬付副司果,成起寅·李景遠·姜必輔·權相一付副司勇,趙道彬單付僉知。
南至熏,以禁衛營言啓曰,本營將校,監造佛狼機,留置尙州者,百餘坐,移北漢事,前冬臣錫恒,陳達蒙允矣。今當解凍,可以運來,而佛狼機元數二百五十坐內,一百坐,子砲五百三門及中銃五十四柄,威遠砲十五坐,鳥銃二百柄,一窩蜂一坐,硫黃一百斤,鉛丸六萬箇,火藥一千斤,大銅爐口一百坐,水鐵大丸八百十箇,中丸八百五十五箇,子砲水鐵小丸五千五百五十一箇,自尙州,移送聞慶,使之會錄于鳥嶺山城事,分付於慶尙監營,其餘母砲一百五十位,子砲七百五十七門,水鐵小丸八千四百箇,則當運來於北漢,自尙州忠州樓巖至,刷馬八十一馱價,自樓巖至京江船價,令宣惠廳,依他例題給領來,將校所騎刷馬及支饋等事,竝分付沿路各邑,何如?傳曰,允。
李世最,以承文院官員,以都提調意啓曰,上年春式年新來,尙未分館,新進怠慢之習,誠甚未便,而權知副正字成起寅·李景遠·姜必輔·權相一,方在罷職中,竝依例肄習官啓下,付軍職冠帶常仕,使之從速分館,前權知副正字申兼濟,移拜察訪矣,遞職後無屬處,依例還仕本院,何如?傳曰,允。
以京畿監司狀啓,以工曹參判李世弼病重上去不得事,傳于李世最曰,還爲下送。
以備忘記,傳于李世最曰,兵曹判書崔錫恒,親病受由,已過累日。本兵重任,不宜久曠,卽爲牌招察任。
南至熏,以守禦廳言啓曰,三南壬辰條月課鳥銃及本廳軍器鳥銃合一千柄,纔已畢造,鳥銃十柄,具裝放器封進之意,敢啓。傳曰,知道。監造官,令該曹考例,稟處。
又以扈衛廳別將,以大將·判中樞府事·領敦寧府事意啓曰,本廳軍官別試射,自近年,間年設行,故明年爲當次之年矣。自今每年設行事,日昨旣已稟定,初試則已令本廳別將等,設行於慕華館,三廳各取五十人矣。今十九日,將行覆試於南小洞御營廳,臣宗泰·臣頤命·臣柱臣,同會開坐試取之意,敢啓。傳曰,知道。
又以武一所差備官,以試官意啓曰,參試官軍器寺僉正臣李東相,重得傷寒,不卽和解,僵臥試所,而連續變通,事體未安,姑使察任矣。卽今症情,一向危重,試冊書役,暫時爲急,令政院斯速稟旨變通,何如?傳曰,允。
又啓曰,以武一所草記,參試官李東相,重得傷寒,不得察任,令本院稟旨變通事,允下矣。實病如此,則勢難察任,前望單子改付標以入之意,敢啓。傳曰,知道。
李世最,以侍講院言啓曰,本院新除授輔德韓永祚,除拜累日,尙不出肅,弼善洪禹寧,旣已陳疏承批,竝卽牌招察任,何如?傳曰,允。
又以弘文館言啓曰,新除授副修撰朴鳳齡,卽爲牌招入直,何如?傳曰,允。
又以兵曹言啓曰,今二月十八日,私婢莫赤稱名人,自興元門入來,差備門外擊錚,極爲駭愕,令攸司囚禁治罪,同門守門將李成郁,常時不能禁斷雜人,以致闌入,亦難免其責,推考,何如?傳曰,允。
李世最,以尙衣院官員,以提調意啓曰,上年秋間召對時,參贊官柳鳳輝,以內司尙方奴婢之貢,品數極高,特命稍減升數之意,陳達,蒙允矣。儒臣之意,蓋出於軫念民瘼,而本院奴婢貢木,近年以來,日漸麤劣,員役朔布,皆願以錢受食,則升品之不高,據此可知。儒臣所謂品數極高云者,似指西關貢紬,而第西關奴婢貢紬,旣是御供之需,故升品果細,比之他道奴婢身役,則不無差重之弊,而以此奴婢二口,竝備納一匹者,其來已久,升品雖細,二口一匹之役,本非過重。且一年各名日及誕日進上及染藍時,應爲封進之數,三同三十餘匹,而一自戊己饑疫以後,奴婢元數大縮,故間有若干別入之時,遺在不敷,則或使濟用監進排,而其價則自戶曹,每一匹以五石零上下矣。今若減其升品,則衣襨所用,不可以此封進,而他無變通之道,每年進上,勢將專責於該監,而其價至於千石之多。此係地部經費,而旣不載於貢案,則殆同科外上下,將有難繼之患,豈非大段可慮者乎?西關貢紬,依前定式捧上,俾無自該監進排之弊,何如?傳曰,允。
以弼善洪禹寧牌不進罷職傳旨,傳于李世最曰,推考傳旨捧入。
南至熏啓曰,武一所監試官朴鳳齡,移拜館職,前望單子,所當改付標以入,而單子中無受點處,改書以入之意,敢啓。傳曰,知道。
又以北漢行宮營建廳言啓曰,行宮外殿定礎·立柱·上樑吉日,旣已推擇啓下,先使郞廳,進去始役矣。卽者監董郞廳來言,役處風寒,甚於平地,節屆向暖,無異嚴冬,數尺深凍之地,尙無一分向解之勢,基址平治,礎坎穿堀,難容人力,決難及期云。不得已勢將差待日子,而以卽今日候見之,晦前解凍,亦未可必。定礎·立柱·上樑吉日,令該曹以來月旬前,改推擇啓下,何如?傳曰,允。
又以武一所差備官,以試官意啓曰,今日六兩試取時,賓字驪州擧子申思恒,使金翰成入場代射,至於入格。單子中年歲憑問之時,代射實狀,旣已現露,擧子申思恒·金翰成等,竝令攸司依律科罪,何如?傳曰,允。
兵曹參判李晩成疏曰,伏以,臣猥上瀝血之章,未格聽卑之天,批旨溫諄,有踰尋常,臣誠兢惶感惕,不知所以自措也。念臣發身科第,旣非長往之士,受恩隆厚,寧無報效之願?祗是罪釁至深,進恐有累於明時,踪跡甚危,退合守分於田里。至於彯纓束帶,馳騖榮途,非臣私義之所敢出者,而特以名廁朝籍,輒被檢擧,威命屢犯,罪戾層積。雖荷聖度之包容,尙逭司寇之嚴誅,中夜以思,何嘗不駴汗浹背也?顧臣情勢之外,疾病濱死,危惡之症,沈綴之狀,有不可縷列,而最是痰火之祟,爲一生痼疾,比緣風寒乖常,觸感甚重,頭顱痛若刃剔,精神眩如舟搖,痰壅氣厥,潮熱升降。加以咽喉隔閉,赤爛成腫,吐呑俱妨,粒米不下,澌頓已極,醫技罔效。假使臣之情迹,無一毫難進之勢,夫豈有更起爲人趨簉班行之望耶?凡朝紳之辭職者,多以病爲言,雖眞有危症死兆,輒皆視爲例辭,此豈非冤憫之甚者?今臣病勢,朝夕難保,何可嫌其如此,而不一大聲而呼也?伏聞近日,連有受灸候儀,而委身床簀,末由進參,有臣如此,不如死之久矣。況臣所叨諸任,俱係緊重,禁省輪直之地,至使同席而賢勞,書筵進講之際,未免賓僚之曠缺,一日虛帶,便添一日之罪。臣雖昏憒,未暇申暴,竊意朝家,亦必遄賜處分,而側耳未聞,益增悶鬱,玆又冒死控籲於仁覆之下。伏乞聖慈,特憐病情之危苦,深察職事之曠廢,將臣本兼諸職,一倂鐫免,仍勘臣辜恩慢命之罪,以礪臣工,以安微分云云。傳曰,還爲下送。
行都承旨宋相琦疏曰,伏以,臣痼疾纏身,不比恒人,夙夜之任,斷非所堪,而頃當玉體受灸之日,職忝保護,不敢言私,忍死趨造,挨過一旬,其癃削瘁薾之狀,伏想天鑑,必已洞燭於咫尺之下矣。藥院問安,雖已停止,旋卽陳乞,亦涉惶悚,連日赴公,一倍疲曳,曉夕觸風,轉輾傷感。乃自昨日,渾身寒戰,頭顱苦痛,兼又腹肚如絞,下痢無數,達夜叫楚,若將不保。此蓋宿病在中,元氣積虛,以致外邪易入,輒至危境,設令少有進退,未卽殞斃,時月之間,豈有起身供劇之望乎?喉舌之職,異於他司,不容一日曠廢,其不敢拖留虛帶,益增罪戾也,決矣。且臣病伏中,伏見校理申鐔之疏,以近日臺單之捧入,深責喉司,至謂之曲循其意,此何道理?臣竊不勝瞿然。凡臺臣,被斥於人,詣臺自列,例也,而今者請告之紛紜,雖未知出於何意,其在臺體,則果涉殊常,非不知據例退却之爲當,而第其出而引避,旣難等待,累日相持,徒致煩擾,無寧速受其單,使有歸宿之爲愈。院中之相議捧入,蓋出於此,而竊聞物議,皆以爲大違事體,今此非斥之論,豈但儒臣一人之言而已哉?況呈告捧却,首席例主之,臣若牽執不許,則畢竟豈有此事?以此言之,臣之所失,視諸僚較重,尤何敢一刻仍冒於職次乎?玆冒萬死,仰籲於宸嚴之下。伏乞聖慈,憐臣疾病之濱死,察臣情勢之難安,亟削臣職,仍治臣罪,以延殘喘,以諏公議,不勝幸甚云云。答曰,省疏具悉。卿其勿辭,調理察職。
右承旨黃一夏,同副承旨李世最等疏曰,伏以,臣等伏見前校理申鐔疏本,則深斥喉司之捧入臺單,至謂之曲循其意,此何道理?臣等竊不勝訝惑焉。日者數臣者,身病俱重,至有試院變通之請,且其情勢難安,不可供職之狀,衆所共知,其當避與否,有非本院之所可知,而情病旣如此,則亦不宜一切退却。故臣等相捧入,初非出於曲循之意,且未見其有歉於道理,而非斥之言,乃至於此,臣等何可自謂無失,而晏然於職次乎?昨緣淸齋之日,不敢瀆擾,今始露章自列。伏乞聖慈,亟命鐫遞臣等之職,以安微分,不勝幸甚云云。答曰,省疏具悉。爾等勿辭,從速察職。
左承旨崔重泰疏曰,伏以,臣身抱死病,年迫六旬,長委床枕,無一分意思於世路,而連蒙近密恩除,感激洪私,傾倒死力,忍耐供劇,而胸膈冷痰,每觸曉寒而作梗,眩倒嘔逆,氣息欲絶者頻數,其肉脫精昏,不堪任事之狀,一院諸僚之所共知,而頃日疏批,不許遞退,不敢復控煩籲,作氣復出,至今支撑,亦云怪事,而氣力澌綴,未有餘地,出納重任,豈是苟充員數之地哉?以公以私,不可不速賜處分。且伏見儒臣疏中,以被斥諸臺,辭單捧入,謂喉司曲循其意,臣不勝瞿然之至。蓋以臺閣事體言之,則凡有應避之端,輒卽詣臺自列,以聽公議立落者,例也,而今此諸臺,因試所草記,監試之役,旣以病頉,改仍呈辭單,次第登徹,臣心固自知未妥,物議果皆以爲駭。儒臣譏斥,烏得免乎?其平日尸職之罪,此而益著,尤何一刻蹲冒於職次乎?伏乞聖明,亟賜鐫削臣職,仍治臣罪戾,以諏公議,一以爲微臣及時醫治,得尋生路之地,千萬幸甚云云。答曰,省疏具悉。爾其勿辭,從速察職。
禮曹判書李墪疏曰,伏以,臣有區區痛迫情事,冒萬死仰籲於天地父母之前,冀有以矜察焉。臣之亡妻,死於人不得顧見之病,臣亦繼痛,幾死僅甦。奉老之下,不敢久留殯所,權葬於先山之側,倏已四十餘年矣。今始卜山於水原地,將以今二十九日,破舊墳遷移,而且臣之獨子,沒於臣在甲山任所之日,斂葬等事,終不得躬視,慘割之痛,豈有窮已?欲竝與其母柩而同遷焉,而只有單孫,年少不更事,地中吉凶,又不可預料。若非臣躬往看檢,則夫妻父子之間,送終之事,難保其不盡之悔,情理到此,亦甚慽而甚切矣。往來之期,不過數旬之間,伏乞聖慈,俯垂潣憐,特許由暇,俾伸至情,仍命鐫遞臣本兼諸任,得免虛曠之罪,千萬幸甚云云。答曰,省疏具悉。卿其勿辭往來焉。
京畿監司尹德駿疏曰,伏以臣奉審諸陵,歸路見李萬葉疏本,則聲信使之罪,而竝及請對諸臣,語意非常,臣於此誠不勝駭怖之至。臣於伊日,猥隨大臣之後,詢問之下,敢陳所懷,已言使臣之不職,至於國書之改,出於事勢之不得已也。未知萬葉,獨燭義理於衆人所不知之中,而斷斷公憤之所發耶?然在臣私義,不可晏然。伏乞聖明,亟遞臣職,以謝人言,國體幸甚云云。答曰,省疏具悉。危險之言,不足爲嫌,卿其勿辭,從速察職。
開城留守李壄疏曰,伏以,臣本庸陋,百不猶人,歷試中外,無一可觀,未有涓埃之報,徒積尸素之譏,居常愧懼,若無所容。不意舊都居留之命,出於千萬夢寐之外,臣誠驚惶感激,莫究其所以致此也。夫命德之器,地望自別,保釐之任,其責甚重,苟非才識兼備,望實俱隆者,鮮有能辦其職而副朝家委寄之意者。況今本府新兼管理之號,儘多設施之事,其區畫整釐之責,比前時尤有別焉?如臣空疏病劣,無所比數者,若不自量才分,厭然冒赴,則一身僨事之罪,固不足恤,而其於誤國事而辜聖恩何哉?且臣於前秋,猥忝諫長,一言無補,動輒生疣,苟簡之譏,無嚴之斥,前後交發,旣往之事,今不必追提,而愧恧之忱,猶至今未已,此亦臣難安之一端也。玆敢冒死呼籲於天地父母之前,伏乞聖明,諒臣由中之懇,新除職名,亟命鐫遞,仍令收還所授資級,以重官方,以安微分,千萬幸甚云云。答曰,省疏具悉。卿其勿辭,從速察職。
弼善洪禹寧疏曰,伏以,臣本愚戇,無他寸長,而向者殿下,不知臣不肖,旣置之言地,愚衷所激,欲效一日之責,略有所論列矣。觸犯時諱,衆怒如火,拳踢交加,早晩顚躓,固已自料,曾未幾何,評彈果發,語意深緊,詬詆備至。雖蒙聖眷曲庇,獲免罪戾,而積感未釋,餘悸方深。不自意散職之除,忽下於屛蟄之中,纔過數日,又叨春坊新命,臣誠驚惶感激,罔知所以自措也。第頃日諸臣反詈之言,醜辱狼藉,無復餘地,臣亦豈無一二可辨者,而事過之後,不欲追提,更惹鬧端,若其臺啓所謂揚揚詣臺,壞損體例云者,誠有所不可不辨者。伊時處置見落,特命出仕之後,臣之違牌,雖甚惶悚,蓋爲廉義之地,及至勿罷。再牌之後,則在臣分義,不可又犯慢命之罪,詣臺自列,亦非行公之意,非引避則無卽遞之道,其所詣臺,乃所以自處。此其事勢之所使然,而以此爲臣之罪案,實非意慮之所到也。雖以臺閣事例言之,先輩長者,特出後,至有不避而仍爲行公者。近來朝臣中特出後,詣臺自處者,亦多其人,而今以此,獨爲求罪於臣身,誠未滿一哂也。雖然,彼臺臣者,亦豈不知古近臺例之有此,而急於持臣,隱然有若自臣創出者然,其意所在,不難知矣。臣若徒恃寵靈,不自斂退,則前頭駭機,又不可測,又臣之情地,決不容更躡危途,重辱身名,玆敢不避猥越,冒死陳懇。伏乞聖慈,亟賜鐫遞臣職名,仍命選部,勿復檢擧,以快人心,以靖私義,不勝幸甚云云。答曰,省疏具悉。詣臺自列,元無壞損之失,意外臺言,何必爲嫌?爾其勿辭,從速察職。
吏曹判書趙泰耉疏曰,伏以,臣於頃日入侍時,伏聞以近來違牌之紛紜,聖敎至嚴,至下君命爲辱之敎。此雖似指玉堂諸臣而發,而臣亦曾有積逋嚴命之罪,天威咫尺之下,俯伏聽命,不覺惶汗之浹背矣。旣承此敎之後,宜不敢更有所違傲,而及遭人言,又不敢徑進,則乃復如前逋慢,其爲罪,視他爲重。金吾胥命之擧,蓋出於此,亦冀有以早賜處分,而旣寬刑章,復煩諭召,開政之牌,八次臨門,席藁請譴,旣不得命,別爲變通,又無其期,上下撕捱,益增悚慄。事勢窮極之後,不得不冒昧承命,祗爲差出無故之政官,仍復引入,以爲從容自處之計者,固亦出於萬不獲已之擧,而終不免爲枉尺之歸。其擧措之輕遽,進退之無據,莫此爲甚,而廉隅一節,放倒無餘,臣心愧恨,若無所容。卽見校理申鐔之疏,乃以此爲言,而故輕其下語,使自知恥其言,則是其意可感,而臣之不敢晏然仍冒之勢,則於此而益章章矣。今因備局啓辭及玉堂闕員之差出,嚴召再辱,而俱不得趨承,臣之罪戾,益萬殞難贖。伏乞天地父母,俯賜諒察,亟遞臣職,仍勘臣罪,以諏人言,以警具僚,不勝幸甚云云。答曰,省疏具悉。意外侵斥,不必深嫌,卿其勿辭,安心行公。
行兵曹判書崔錫恒疏曰,伏以,臣母病危綴,日夕煎迫,身係重任,不得卸免,累疏陳懇,未蒙矜允,惶感悶鬱,罔知攸措。尋單請急,見阻喉司,日昨廟堂,不諒,混同請牌,在臣分義,所當趨承,而顧臣情私,萬無片時離側之望,竟未祗赴。方此陳章請譴之際,特招之命,出於意外,惶悚之極,不敢偃伏私次,不得不趨詣闕下,而臣之母病,非一時感傷之症,重患泄痢,浹月沈篤,寒熱升降,進退無常,口味厭苦,專廢飮啖,老人氣力,何以支持?形神凜凜,起居須人,左右扶將,專仗臣身,而臣之所叨,又非閑司散職之比,本兼諸任,無非要劇。以此情理,決無酬應衆務之勢,毋論臣曠久虛帶之不安,其在朝廷事體,亦何可一任其瘝廢,而莫之恤乎?伏乞聖慈,俯賜矜諒,將臣本兼諸職,亟許鐫改,俾臣得專救護,以伸至情,仍治臣前後違慢之罪,以警具僚,不勝幸甚云云。答曰,省疏具悉。卿其安心勿辭,救護母病,俟得少間,卽出行公。
平安監司李濟疏曰,伏以,臣官謗累速,旣不可仍叨匪據,衰疾侵尋,又不可更任劇務,前後控籲,蓋出於萬不獲已,而天聽愈邈,聖批益隆,以臣巽懦頑鈍,誠有懼於一向瀆擾,而適會國有大慶,跛躄皆抃,遂乃强起而冒出,迎赦拜箋,粗伸臣子之義分,仍不免淟涊職次,酬應藩事,今旣月有餘日矣。以積羸僅存之形,當衆務久曠之餘,簿書叢萃,聽斷蜂午,其致諸疾之添頓,勢之所必至也。舊患消中之症,因此轉谻,朝曛之間,溲與飮無算,而不得不强病供務。至於狀聞之事,所以勞心而弊精,又非尋常文牒之比,經歲委積,一時修正,乃於日昨,封進狀啓之後,痰火忽然上升,昏窒暈倒,作一僵尸,經日夜始有知覺,而卽今眩瞀迷悶,若在煙霧之中,固無復起莅事之望。仍以啖食,全然廢却,起居不能自力,形神消脫,氣息澌綴,凜凜有朝夕不保之憂。到此地頭,從前難冒之端,已不暇言,而只此病狀,決難一日遲徊,以貽死歸之歎。若蒙天地之幬載,日月之照臨,俯垂矜察,得以及今解職還京,則雖未能藥餌收效,縷命獲延,旣可免狼狽於官所,又可遂歸盡於故里,豈非公私之大幸也?情急勢蹙,不得避鈇鉞之誅,敢此冒昧煩籲。伏乞聖慈,特許鐫免,以副螻蟻之願,以卒生成之澤云云。答曰,省疏具悉。西藩重任,決難輕遞,須勿固辭,從速察職。
右尹朴權疏曰,伏以,臣伏蒙恩暇,歸省先壠,榮生里閭,感極幽明,分義所在,固宜竭蹶還朝,而近因風日乖常,重致感冒,鄕無醫藥,未卽治療,累日之後,始得解表,而發汗過多,眞元大陷,食飮全廢,氣息綿綴,奄奄床席,轉側須人。自力登途,萬無其路,而荏苒之間,由限已過,揆以邦憲,合被重誅。伏乞聖明,亟命攸司勘臣罪犯,以警具僚。抑臣有區區情事,極知僭猥,而妄恃閔覆之仁,輒此呼籲,臣罪萬死。念臣門衰祚薄,宗姓鮮少,而五六年前,喪戚荐疊,少壯之暴亡,孩提之夭椓,堂從之內,至於七八,禍殃之慘,世所罕有。寡婦孤兒,無所因極,或疑先山宅兆之不吉,而地師所見,又復相符,皆言臣祖父母葬地,不免水火之患,茫昧之術,雖不可盡信,爲人子孫,而聞此言,亦不能不動,卜得一穴於近地,已有年所。今年幸値吉運,將以三月遷厝,而宗兄早死,只有一子,年僅弱冠,無所知識,襄窆之禮,主管無人。臣之下來,適當此際,凡百經理,皆恃於臣,臣若急於復命,抛捨而去,則不但私情之有所不忍,誠恐大事之終至狼狽。倘蒙聖慈,俯加憫憐,許臣遲留數月,俾得完葬,則生殞死結,固不足酬其萬一,而亦豈不有光於孝理之化耶?第臣方帶京兆佐貳之職,而長僚造朝,遲速未期,臣又趁未上去,則詞訟劇地,不能備員,右僚之獨賢,府務之多滯,已極可悶,而至於備局有司之任,尤係緊重,不宜許久虛帶。伏乞聖明,特賜諒察,將臣本兼,亟行鐫免,使無瘝曠之弊,而容臣安意營厝,得以無憾然後,歸身司敗,以請越分踰禁之罪。雖伏斧鑕,亦且甘心云云。答曰,省疏具悉。卿其勿辭,得完葬事後上來焉。
副校理洪重休疏曰,伏以,臣於月初,有事畿郊,冒風出來,而半日馳驅,重致感傷,齟齬旅舍,未卽取汗,轉輾沈痼,已到人鬼關矣。不意此際,除旨忽降,馹召隨至,臣驚惶怵惕,感極涕零。況伏聞日昨筵中,以牌不進之弊,聖敎至嚴,顧臣積逋召旨,非至一再,違慢之誅,臣實爲首。臣自聞此報,無地容措,耿耿一念,惟在促裝登途,以謝恩命,以贖前愆之萬一,而目今症情,萬分危篤,欲起還仆,無計作行,稍待差歇,又不知費了幾日,有若嚴命之下,慢不動念者然,臣罪至此,萬死萬死。且臣踪地之臲卼,曾於辭疏中,略暴區區私義,竊想聖明,亦或記有之矣。臣雖愚陋,職在論思,一言見忤,詬辱備至,勒做題目,驅之於陷人之科,是不以士夫待之也。臣復何顔出入於近密之班,以招人譏笑哉?以言其情勢,則決不可冒進,以言其病狀,則實無以自力。伏乞聖慈,俯垂憐察,亟賜罷免,仍治臣前後辜犯,以安私分,以警具僚,不勝萬幸云云。答曰,省疏具悉。旣往之事,每引爲嫌,殊涉過當,亦甚支離,須勿撕捱,從速上來察職。
忠淸監司韓配周疏曰,伏以,臣本譾劣,百不踰人,前後踐歷,罔非逾涯,尋常愧忸,若無所措。迺者湖西藩臬之命,遽下於千萬夢寐之外,臣誠驚惶震駭,益不知置身之所也。夫方伯之任,職責甚重,上以宣布聖化,下以彈壓守令,苟非地望素隆,才具最著者,莫宜居之。是豈如臣庸碌空疏者,所可濫竽也哉?況此湖西一方,幅員旣廣,民習甚惡,獄訟之煩,簿牒之務,比他道尤甚。曾前按節於此道者,其地望才具,俱非臣比,而前後顚沛,非止一二。今若不量才分,冒當重寄,則小器受大,易致傾溢,弱力負重,必遭顚蹶,一身狼狽,固不足恤,而其於僨國事辱名器何哉?百爾思量,萬無堪承之望。伏乞聖慈,俯垂諒察,亟許鐫遞,以重官方,以安私分,不勝幸甚云云。答曰,省疏具悉。卿其勿辭,速往欽哉。以上燼餘
上在慶德宮。停常參·經筵。
夜一更二更,有霧氣。自三更至五更,月暈。
自卯時至午時,日暈。
下直,竹山府使李順坤,古城僉使鄭東虎,龜山僉使金兌鼎,德津萬戶李壽萬,月串僉使黃宗瑞。
黃一夏啓曰,小臣,謝恩使方物封裹進去下直。傳曰,知道。
以備忘記,傳于南至熏曰,今下弓矢,古城僉使鄭東虎處給送。
南至熏啓曰,大司憲尹趾仁未肅拜服制,執義梁聖揆呈辭,掌令成碩藎在外,掌令洪重禹,武二所監試官進,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
以備忘記,傳于南至熏曰,今番文科庭試,取十九人事,分付。
南至熏,以侍請院言啓曰,本院新除授弼善洪禹寧,旣有只推之命,而又呈辭單,無意出肅,更卽牌招察任,何如?傳曰,允。
又以弘文館言啓曰,新除授應敎鄭栻,時在京畿仁川地,經筵入番事緊,請乘馹上來事,下諭。校理鄭纘先,旣已帶職蒙宥,卽爲牌招察任,何如?傳曰,依啓。
又以禮曹言啓曰,卽接忠義廳所報,則今此庭試時,各陵殿官員試暇之代,例以付祿忠義二十員差送,而許多假官,決無推移差送之路云。其不足之代,依前例以三醫司差送之意,分付,何如?傳曰,允。
又以扈衛廳別將,以大將·判中樞府事·領敦寧府事意啓曰,三廳軍官別試射初試入格人員,今日南小洞御營廳覆試設行事,昨已啓達矣。臣宗泰·臣頤命·臣柱臣,同會開坐,依前規柳葉箭五矢十巡試取後,各其名下得中矢數及有頉人員,竝別單開錄以入之意,敢啓。傳曰,知道。
執義梁聖揆啓曰,臣頃伏見原任大臣箚本,備陳信使辱國之罪,仍斥臺閣不言之非,臣於此,不勝瞿然之至。彼三臣者,誠有奉使不職之失,不可無論罪之擧,而但遠外事情,有難稔悉,待還請罪,亦似未晩,故臺議遷就,蓋出於此,而迺者大臣之言,至於如此,臣何敢一刻仍冒乎?適忝武所監試官之任,重觸風寒,賤疾彌留,俟得少間,今始來避,所失尤大。請命遞斥臣職。答曰,勿辭。
崔重泰啓曰,執義梁聖揆再啓煩瀆,退待物論矣。傳曰,知道。
禮曹參判金鎭圭疏曰,伏以,臣自季冬以來,夙夜鞅掌,殆無一日之燕息,而黽勉驅策,雖不敢以憊困爲辭,其積傷則多矣。頃者晨起冒大風,奉審於宗廟與諸陵,其夜聞社稷神門之顚仆,又冒風馳詣,以致觸感特深,積傷仍發。始謂取汗則可損,汗而猶不損,今至數日,而証情轉加,身體寒束,近火而不溫,神精煩瞀,達夜而失睡,重以咳喘交劇,語音頗變,腰肢牽痛,轉側不便,宿患唾血之病,又復闖作。此蓋未易以旬日,期其差可,而顧臣所叨本任,職任多係緊重,有不容臣之虛帶調病,至於書筵籌司,事體尤有別焉,而不得侍講,與參坐瘝曠之責,益無所逭矣。且臣昨以殿講儒案事,在臣廉隅,不敢晏然祈褫文衡,而及見大司成崔昌大疏本,其所謂答臣云云者,多是吏人之所不來傳,而昌大乃以往復間事,譏切臣多端,或以爲都無論確,亦無辨難,又或以爲迄無可否,又斥臣前疏以庠生情弊,太費辭說,往復緊關,全然刪沒,臣於此,誠不勝訝歎。夫昌大之答臣者,雖果如所云,見臣疏之不提論其答,則是宜慮及於吏人之不善傳,而今不罪吏人,反斥僚寀,此於處事待人之道,果何如也?今此聲罪黜齋,體例後弊,追査施罰等語,臣旣曾未有聞,則其何以論確辨難而可否之哉?蓋其時臣之送言者,槪以爲參考擧案,與到記由單,徐宗立之受由累月,而臨講期書名者詐也。此卽前所完議以禁者,宜黜於案,以正士習云,則其所來傳答語,不過曰宗立事,吾意亦然,而旣因本學到記,而正書擧案,不可直爲拔去,且呈入之限已迫,勢難周旋云。故臣又以爲此到記,已露其詐僞之跡,不當遵據而爲擧案。況此察其詐之後,則雖已正書,拔改何難?且此拔改,亦何至遲滯?仍使厥吏,往言委折於政院吏矣。日晏又來,傳言所報如此,而旣書之案,終難拔改,臣又以爲吾曾以此弊,至完議以禁,今不可任其詐案之入,故欲黜案以懲之,吾言不行,則吾將陳疏自處云。昏後又來,傳言政院催促,故已入其案云,而厥吏迷甚,凡所傳,多未瑩,故更遣他吏,問其果入與否,則入已久矣。臣遂無奈送言,以今則不得已當陳疏云,翌朝,吏又來傳言果將陳疏,則吾何言云。此其始終往復之大較,而今見其疏,則不但其所謂答臣者之異,臣所聞稱,而臣言者,亦不類。臣所言,蓋皆不善傳也。所謂答臣者,臣因其疏始聞,而然其言,旣登章奏,今亦可以追辨。夫宗立之詐冒,旣彰著於到記與由單,學隷所告,不啻明白,則黜案不可緩,而其所黜案,卽所以黜齋,而罪於此,自可聲之矣。何乃以爲事理不當,而强欲徐遲也?況其到記所書,在於稟講之際,又雖稱居齋,不入食堂,則是不當以居齋論。尤豈可以此到記,爲可據之公文,而冒錄於入啓擧案耶?臣恐文書體例,摭實爲重,後弊所關,正在容詐矣。噫,大小科試,何莫非所當斤斤守法,而至於館學齋儒,而入講於法殿,其體最重,此非其所敢一毫容詐者也。頃者式年,以已發解當赴講者,而坐換字次,尙此被罪,矧此殿講之所不當入參者乎?此臣所以必欲使冒僞,初不得竄名案中也。且昌大之意,苟在査罰,則此片時事耳。以伊日之自朝至暮,何不爲之,而先入詐案,追行査罰耶?且雖欲追査,亦何不姑先黜案,俾勿售其詐冒耶?今詐冒者,幸不受點,而如或受點,則勢當應講,旣應講,則亦不無入格,膺賞之慮果至此,則詎不大損國體耶?夫奏御文書,雖於細事,尙不可心知其爲詐僞而姑以上聞,則今乃以法殿講案之重,而諉以追査,不黜其詐僞,而混入者,是果誠實之義耶?使臣於當時,聞其言,則必以此辨之,仍及疏中矣。豈其無辭可對,而刪沒之耶?凡玆所言,極知覶縷,而彼旣張皇,故臣亦勉應而非所樂爲也。念臣前疏,旣不聞其所云云,故只備陳詐冒之狀,以明臣欲黜之本意,仍言不可自安於皐比之情勢而已。若其不從臣言者,元不措辭侵攻,但曰終不肯聽,彼乃目以聲色相加。且臣於往復時,已以陳疏爲言,而彼謂以今忽登章,此皆臣所未曉也。以臣蹤跡,豈敢與人抗爭,而今意外譏斥,發於同席,廉隅之不可苟居,不稱之職,實倍於前矣。臣之病狀情勢,如右所陳,故昨以此仰籲,未獲登徹。籌司,以參坐堂上之不備員,請招諸臣,旣區別有病者,而混辱天牌於臣,毋論廟堂喉司之不相諒,義分所在,宜不俟駕,而顧此呻喟之中,又困譏誚,旣未能强報,亦難以冒進,竟未免坐違嚴召,逋慢之罪,臣亦自知。伏乞聖明,俯賜睿察,亟遞臣本兼諸任,仍勘臣罪犯,使朝綱振私分安,而病軀亦得將理,其幸竝甚。臣無任云云。答曰,省疏具悉。此非深嫌之事,須勿固辭,調理察職。以上燼餘
傳曰,今番文科庭試時,取十九人事,分付。禮曹謄錄
上在慶德宮。停常參·經筵。
巳時午時,日暈。未時申時,日有重暈,內暈有兩珥,外暈上有背,色皆內赤外靑。
下直,老江僉使李攀龍。
南至熏啓曰,大司憲尹趾仁未肅拜服制,執義梁聖揆避嫌退待,掌令成碩藎在外,掌令洪重禹,武二所監試官進,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
以備忘記,傳于南至熏曰,今下弓矢,老江僉使李攀龍處給送。
黃一夏啓曰,吏曹郞廳來言,承旨及臺諫有闕,政事,何以爲之?取稟。傳曰,明日爲之。
南至熏,以都摠府言啓曰,今日入直軍士,中日習射,請出標信。傳曰,知道。
又以備邊司言啓曰,行司直趙泰采,吏曹參判李健命,本司堂上差下,使之察任,何如?傳曰,允。
又以御營廳言啓曰,本廳分授都城女墻未築處及體城將頹處,明日爲始,當爲始役,而且北漢城廊與庫舍營建之役,亦當兼行,役軍,以出番鄕軍,輪回使役矣。在前如此之時,已有除習操赴役之規,今亦依此例,畢役間姑爲停操,何如?傳曰,允。
又以武二所差備官,以試官意啓曰,問字擧子黃海道鳳山居通德郞趙世均,使禁衛軍崔廷益代射六兩,年歲疤貌憑問之時,情跡現露,旣已自服。趙世均·崔廷益兩人,令攸司依律科罪,何如?傳曰,允。
黃一夏,以弘文館言啓曰,卽者副提學李肇,以親病陳疏受由出去,上番無他推移之員,將未免闕直,令政院稟旨變通,何如?傳曰,允。
又啓曰,因弘文館草記,上番無他推移之員,將未免闕直,令本院稟旨變通事,允下矣。政官卽爲牌招,差出闕員,何如?傳曰,明日政差出。
崔重泰,以尙衣院官員,以提調意啓曰,頃因南陽居水軍全貴訓等上言,柒木所在民田摘奸後,田結之役,參酌減給事,旣已覆啓,蒙允矣。今當發遣郞廳,給馬·支供等事,令該曹及本道,依例擧行,何如?傳曰,允。
副提學李肇疏曰,伏以,臣迫於嚴命,無所逃遁,黽勉抑情,强就直次,方寸錯亂,夢寐亦驚。卽得家人之報,母病一向沈篤,元氣之萎薾澌綴,日以益甚,痰火乘虛作孽,又有胸膈痞悶,每夜失睡之症,飮啖不下,神識迷罔,常如在煙霧之中。近日以來,失臣在傍挾持,思慮悶鬱症情,益復添重,顧臣情理,本萬分甚迫,萬分難强,而每以私情瀆擾,又有所萬分惶懍不敢者,遲回數日,姑待諸僚之稍集矣。卽聞此報,精爽飛越,一時淹直,五情如熱,如是而猶復趑趄掩抑,不以陳暴,是臣自外於孝理之下,益重其貪榮遺親之罪。伏乞聖慈,天地父母,俯垂憐惻,亟許鐫改,俾臣得以專意救護,無復虛縻職名云云。答曰,省疏具悉。爾其勿辭,救護母病。
副修撰朴鳳齡箚曰,伏以執義梁聖揆,以臣頃伏見原任大臣箚本。避辭見上引嫌而退。當論不論,殊失臺體,揆以公議,勢難在職。請執義梁聖揆遞差。取進止。答曰,依啓。
大司成崔昌大疏曰,伏以,知館事金鎭圭,昨又陳疏,極論儒案事,非斥臣不一而足,臣於是,歎其不能盡乎人言,而自恕之周也。夫庠生情狀,臣固惡之,而無一言査問,直爲拔去,非但事涉抑勒,終有欠於待士子之道,擧案之不從到記,旣乖體例,且關後弊,而其時日色事勢,雖欲査問罰黜,決不可及。臣意以爲,官司擧措,異於家私,旣有式例,又有次第,此事處置,當先問覈於本學,罪狀彰著然後,付諸四館,聲罪施罰,從公道擇入其代,則到記自當改捧,而擧案不期拔而自拔矣。今旣勢未及周旋,則從後處置,亦自有道。宗立,或至受點入格,而査得其罪,則當有啓請拔榜之事,如不受點,則旋行査罰,亦可以懲其罪而勵他人。今不聲其罪,直爲拔去,使張三參到記,而李四入擧案,乖體例啓後弊,事理終未允當云爾。今其疏,演出將然之事,乃以受點入格爲慮,是則自有査罪拔榜之道,何國體之爲損?旣引發解者被罪之前事,爲證,而獨不思及於此,何也?至其所謂苟欲査罰,則此片時事耳,以伊日之自朝至暮,何不爲之此,則殊乖事實,且變本旨。其日下吏之最初傳言也。日已當午,自朝之云,未免差爽,豈傳言之吏,又有中間淹滯而然耶?其時講案之入啓,政院已加催督,而査問本學,須經往復之後,送付居遠之四館,施罰揭榜於齋舍,改捧到記,始當入啓,此果片時可了之事耶?鎭圭之前後送言,只曰拔去於單子,而一未着査問施罰之語者,蓋亦諒其勢有所未及也。雖以今疏觀之,亦曰其所以黜案,乃所以黜齋,曰亦何不姑先黜齋,此皆知其勢難査罰而爲言者也。今若守其初見,以爲不必査罰,直當拔去,則雖未允當,容或成說,旣知其日之事勢,而强責以必不可成之事,則此恐非情實之言也。且謂雖欲追査,亦何不姑先黜案,臣之所執,正在於直爲黜案之未當聲罪施罰,改到記而拔講案,方可以理順名正,而特事形迫,遽未遑及,此故不得不追加査罰耳。今若先黜而追査,豈不爲先後失序之歸耶?且旣先黜案,則又何事於追査也?又以爲臣之前後答語,曾未有聞,因臣疏始聞,而責臣以慮及於不善傳,但罪吏人而勿爲論辨。夫臣之答語下吏,旣沒本旨,則都無主見,而累次爭難,此事理之所必無,宜先慮及於不善傳,而更問臣主見之何在。夫如是,則下吏失傳之狀,自可著白,而互相諳委矣。不此之爲,遽先騰章,臣未知處事待人,孰失之也,其不講於恕己責人之戒也。且令臣默默受其疏斥,而無一辭自陳,亦甚惑已。夫下吏,卽已罪絀,庠生亦旣査罰,前後委折,又嘗備達於章疏,則今雖不相悉之言,張皇不止,臣亦不以爲意,惟是職忝敎胄之任,時月已多,而曾不能不變士風,一洗謬習,又不能前期察問,先事周旋,致令猥瑣之事,繁絮之言,交奏公車,屢瀆淸聽。此臣所以愧懼惶隕,顔忸怩而心不寧者也。顧臣病頓之形,實無望於陳力,情迹之臲卼,又非一事,尋單乞免,蓋不獲已,見阻喉司,一味悶蹙。日昨廟堂之請牌也,有不敢偃然逋慢强赴槐院之坐矣。今觀鎭圭疏辭,乃以臣前疏,據爲難進之義,私心悚忸,於是一倍,此尤臣難安之一端也。伏乞聖明,亟命遞臣職名,以諏人言,以安私分,不勝幸甚云云。答曰,省疏具悉。此非深嫌之事,爾勿過辭,從速察職。以上燼餘
上在慶德宮。停常參·經筵。
未時申時,雨雹,狀如小豆。
下直,鏡城判官韓在垣,善積僉使康濟夏,仇寧萬戶李天得。
南至熏啓曰,大司憲尹趾仁未肅拜服制,執義未差,掌令成碩藎在外,掌令洪重禹,武二所監試官進,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
以備忘記,傳于南至熏曰,今下弓矢,仇寧萬戶李天得處給送。
宋相琦啓曰,吏曹郞廳來言,今日爲政事,命下,而判書趙泰耉,參判李健命,參議李光佐,皆以病不來,不得開政云。判書·參判·參議,竝卽牌招開政,何如?傳曰,允。
有政。吏批,判書趙泰耉牌不進,參判李健命牌不進,參議李光佐進,都承旨宋相琦進。
吏批啓曰,判書趙泰耉,參判李健命,竝牌招不進,小臣獨政未安,何以爲之,敢稟。傳曰,只出緊任。
又啓曰,茂山府推考敬差官李承源呈狀內,老母年今七十二,又多疾病,無兄弟獨身,萬無數千里離違之勢云。旣是無兄弟獨身,而病母年逾七十,則數千里往返,情理誠爲憫惻。李承源敬差官之任,今姑改差,何如?傳曰,允。
以吳命峻爲左副承旨,朴鳳齡爲校理,李縡爲執義,權爲輔德,宋徵殷爲大司諫。
兵批,行判書崔錫恒陳疏受由,參判李晩成在外未肅拜,參議任胤元,參知李震壽進,右副承旨南至熏進。
以宋徵殷·梁聖揆付副司直。
以備忘記,傳于黃一夏曰,史官一員待命,騎馬三匹·卜馬一匹立之。
黃一夏啓曰,廳位不齊,事多苟簡,今日政新差承旨,待下批,卽爲牌招察任,何如?傳曰,允。
黃一夏啓曰,卽者下番翰林金在魯,以情勢難安,陳疏徑出,上番翰林李秉常,以不能檢下,亦爲陳疏徑出。元疏則皆已退却,所當依定式直捧禁推傳旨,而此與無端徑出有異,竝推考,仍卽牌招,俾無史局重地闕直之弊,何如?傳曰,允。
南至熏,以武一所差備官,以試官意啓曰,昨日川字擧子李世蓂六兩入格單子中,年歲相考之際,顯有代射之狀,多般推覈,則渠乃洪陽擧子,而短於武,代射人李英進,則乃水原擧子,而短於文,故果爲相約換手,渠等以實納貢,情狀現露。擧子李世蓂·李英進等,竝令攸司依法科罪,何如?傳曰,允。
吳命峻,以武二所差備官,以試官意啓曰,本所監試官司憲府掌令洪重禹,素有消渴之症,自昨日,又添感冒,達夜失眠,病情苦劇,委臥呻痛,勢難參坐察任。擧子試取,一日爲急,令政院斯速稟旨變通,何如?傳曰,允。
又啓曰,以武二所草記,監試官洪重禹,身病苦劇,勢難察任,令本院稟旨變通事,允下矣。洪重禹實病如此,前望單子,改付標以入之意,敢啓。傳曰,知道。
以京畿監司,以長湍等官居朴泰淑等五名燒死事,狀啓,傳于吳命峻曰,燒死人等處,令本道恤典擧行。
吳命恒,以備邊司言啓曰,謝恩上使錦平尉朴弼成,副使刑曹參判閔鎭遠,頃以行中員役,有所持銀貨然後,彼人例贈,可以無弊支用,而行期急迫,員役未及措手,萊貨亦未上來,他無變通之道,請依前例,戶曹及各衙門·各軍門等處,自廟堂,分定許貸而允下矣。在前使行員役,藉口於行中之聚斂,例贈多貸公貨,以資其買賣,及其還歸,久不還償,各衙門徒擁虛簿,國儲漸縮,事極寒心,故有識者,以此路之不可每開爲言,而前冬節使之行,値倭差之請改書契,以致銀貨之不出,衙門所貸,有難一切防塞,不得已副其所請矣。其後爲慮貨路之不通,旣已改給書契,則卽今事勢,與前冬有異。且見萊府狀啓之自禮曹移下本司者,訓別等,以所聞於館倭者手本言,銀貨,使行前當爲出給云云,而邊臣援據啓聞,此與傳聞不同,其及期必來,可保的實矣。萊貨旣來,則可資行橐,而使臣啓辭中,以未來爲言者,蓋其啓請,在於萊府狀啓未到之前故也。旣知萊貨之當趁使行上來,則不但朝家之不可許貸,使臣亦何敢請貸乎?況今地部以下,所儲枵然,有司之臣,皆力持其許貸之難,朝家又方留意於陰雨之備,此時軍需,尤何可浪費乎?且使行例贈,雖曰不可無使,使臣果能嚴飭象胥輩,使之十分謹愼,則雖不豐其私饋,亦當無事。如其不然,則行中之多貨,適足以啓彼人無厭之慾,揆以事體與道理,使臣所請,不必請許,置之,何如?傳曰,允。
禮曹參議宋正明疏曰,伏以,臣以釁累之跡,蒙抆拭之眷,曩叨諫職,辭遞不獲,仰戴恩數,俯怵義分,黽勉祗肅。乍赴試院之役,賤疾適苦,至煩稟改,尋單請急,獲蒙恩遞,杜門調息,冞切惶感。曾未旬日,又有儀曹佐貳之新命,以罪爲寵,除旨荐疊,不知滓穢賤臣,何以獲此於聖明也?滌蕩剪拂之德,實與天地同大,非臣糜粉所可仰酬其萬一,銘鏤心肝,隕結爲期,在臣私義,唯當不暇他顧,奔走奉承,而顧臣昨年所坐,非比微眚細故,得逭重譴,寔荷寬典,王法久屈,公議尙嚴。向日大臣之箚,提及臣事,遣辭甚峻,雖以未諳格例,過被原恕,而私心之悚怖危蹙,固不可勝言。繼而得見李萬葉之疏,首尾排布,造意危險,臣看來,不覺骨寒而膽慄,直欲覓死而不可得也。臣之引罪自訟之實,曾已略暴於前疏,今不宜復有提說,以瀆宸聽,而若使臣,早知有書其職號之前例,則此可一言辨正,顧何憚而不爲哉?此因臣疏闇不職之罪,雖萬被誅戮,亦何以湔其羞而贖其辜哉?臣雖萬萬無狀,亦有秉彝之天,尊愛吾君之誠,豈獨後於他人,而奉君命而任使事,其欲自盡於接應之節,無貽罪悔者,此固人情之所不已,而因倉卒無妄之事,終自陷於罔測之科,中心自悼,忽若無生,從今以往,惟有斂迹自靖,永謝明時,以爲息黥補劓之圖。夫豈有彯纓結綬,出入周行之望哉?竊伏聞萬葉情狀,旣蒙聖鑑之洞燭,至擧臣名,筵敎縷縷,容光之照,更無餘憾,而臣之情跡,斷不可以譴罰之旣行,聖慈之曲庇,有所自恕,而晏然冒進,其在聖朝政刑,亦不宜復備驅使,以增朝廷之羞,而致四方之惑也。恩除之下,稽謝累日,一向泯默,爲罪尤深,玆敢席藁私次,冒死陳瀆。伏乞聖慈,諒臣危苦之情,臲卼之蹤,亟許鐫臣職名,俾臣退屛田里,沒齒省愆,以卒被生成之大惠,千萬幸甚云云。答曰,省疏具悉。危險之言,不足爲嫌,爾其勿辭,從速察職。以上燼餘
上在慶德宮。停常參·經筵。
辰時巳時,日暈。
南至熏啓曰,大司憲尹趾仁,武二所監試官進,執義李縡,掌令成碩藎在外,掌令洪重禹呈辭,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
黃一夏啓曰,卽今上下番兼春秋,則僅已備員,預備兼春秋,又當啓下,而兼春秋中,只有判校一人,方赴武試所,無他啓下之員。宗簿正,卽令該曹口傳差出,使之察任,何如?傳曰,允。
又啓曰,今日科表時,兩司當爲進參,憲府則無無故行公之員,以監察依前例代行,而諫院無入參之員。除在外及公頉外,未肅拜人員,竝卽牌招,何如?傳曰,允。
以獻納韓永祚罷職傳旨,傳于黃一夏曰,推考傳旨捧入。
黃一夏,以侍講院言啓曰,本院新除授輔德權,時在忠淸道連山地,書筵入番事緊,斯速乘馹上來事,下諭,何如?傳曰,允。
又啓曰,謝恩正使朴弼成,副使閔鎭遠,書狀官柳述請對矣。傳曰,引見。
又啓曰,武二所差備官,以試官意啓曰,惟字擧子黃海道海州居閑良李友廷,使閑良朴斗業,代射六兩,疤貌憑問之際,情狀現露,旣已自服。李友廷·朴斗業,令攸司依律科罪,何如?傳曰,允。
吏曹口傳政事,以李相周爲宗簿正。
吳命峻,以義禁府言啓曰,今此庭試時,本府都事,竝皆赴擧,本府當直各一員,公事交代一員,闕內禁亂官四員,武科初試一二所禁亂官各一員,當爲分差。假都事九員,令該曹差出,以爲分差之地,何如?傳曰,允。
以全羅監司,以康津居李乭立等七名渰死事,狀啓,傳于崔重泰曰,渰死人等處,令本道恤典擧行。
以黃海監司,以鳳山邑底西邊閭家,偶然失火,人家一百五戶燒燼事,狀啓,傳于崔重泰曰,事極驚慘,令該曹考例顧恤。
吳命峻,以武一所差備官,以試官意啓曰,今日六兩試取時,別字白川擧子崔崙,使崔華泰,入場代射,至於入格,貌疤憑問之際,代射實狀,旣已現露,竝皆自服。擧子崔崙·崔華泰等,卽令攸司依律科罪,何如?傳曰,允。
校理朴鳳齡疏曰,伏以,臣素患痰脹之病,積有年所,根柢旣痼,而向於試院往來之際,觸感風寒,病勢越添,斷無供職之望,而適有玉署新命,又値僚員不齊,不得不强疾就直,而數日之間,新舊諸症,轉益加重,四肢浮麻,轉側幾廢,食路專阻,眞元益脫,嘔吐無算,喘息促急,委頓澌綴,有若頃刻難保者然,若不急時調治,則誠有汚穢淸禁之慮矣。玆敢疾聲呼籲於宸嚴之下,伏乞聖慈,亟遞臣職,俾尋生路,不勝萬幸。臣於祈免之章,不宜贅陳他說,而適有所懷,敢此附貢焉。日昨社壇神門頹圮之變,實是往古之所未聞,婦孺下賤,無不驚怪相告,而朝著之上,大小恬嬉,略無驚動之擧,此前校理申鐔之所以有所疏陳者也。雖其草草數語,無足以感動天心,一二所條論,亦有不相恕諒,且欠稱停者,而本非有扶植怪鬼之意也。在殿下畏天怒恢言路之道,固當和顔虛受,留心戒懼,其所不中而不槪者,則亦宜從容賜答,開示是非而已。今乃不少舒究,疑怒太過,直斷之以外托進言,左袒萬葉,繼以不忍正視爲敎,豈料一字缺人辭氣之失平,一至於此耶?尋常庶僚,亦當使之以禮,況在論思之臣,有罪而譴罷之,可也。其何可輕加慢罵,如詬奴隷,以致群情之驚惑,中外之譏議乎?不特當之者惶愧欲死,三司之臣,亦必視此爲戒,雖有可言之事,皆將囁嚅而不敢發,此豈非大可憂悶者哉?以聖明克治之工,想亦翻然覺悟於事過之後,而區區愛君之誠,猶不勝其隱憂竊歎,遲回累日,終不能自已,有此冒陳,非爲一儒臣地也。所惜者,王言之有失也,所憂者,君德之有累也。深願殿下,痛祛疑阻之念,追還非常之嚴敎,以示聽納之量焉。噫,目今災異,非但冢壇爲然,正月以後,陰殺之氣,迄今不止,遠近臭載之患,京外延燒之災,無日不聞,而最是寒氣凜冽,節候乖常,秋牟旣盡凍枯,春麥尙未播土,前頭歉凶,固已判矣。往者辛亥之大殺,專由於兩麥之極無,則今此咎徵,安知其不至於如此,而恬然不爲之慮乎?其所轉災而爲祥之機,惟在我殿下之一心,燕閑蠖濩之中,必思所以召災之由,弭災之本。凡諸一政一令之失,痛自刻責,懋昭大德,以圖建中之治,博訪群寮,以廣來言之路,毋或如今日之泄泄沓沓,而無所修省也。近者災沴之作,無歲無之,或係兵象,或關亂兆,而猶無捷響之應,不至燃眉之急,故殿下惕慮憂懼之心,應不如初,將至於怠忽相忘之境,此臣所惓惓而不知止也。更願殿下,勿以陳腐而棄其言,益勤敬畏之念,克臻消弭之休焉。臣無任云云。答曰,省疏具悉。縷縷陳戒,亶出憂愛,深用嘉尙,可不留心焉?爾其勿辭,從速察職。
巳時,上御興政堂。謝恩三使臣請對,正使朴弼成,副使閔鎭遠,書狀官柳述,左副承旨吳命峻,假注書金翰運,記注官金相玉,記事官金始鑌入侍。
朴弼成所啓,小臣猥忝使命,今當辭陛,而行中切有變通之事,惶恐敢達。自前使臣到彼之後,行中例有銀貨用情之規,而所用不下數千兩,故自前貸得官銀,以爲收斂需用之地矣。若無齎去之物,觸事生梗,使臣之逢辱,固不足言,而使臣逢辱,便爲辱國之歸,以此之故,頃日以貸得官銀之意,敢爲啓請矣。昨伏見備局回啓,則以萊銀將入來,以此防啓,而萊銀,旣未及來,又不得官銀而去,則必有狼狽之患,使備局依前例參酌定給,恐合事宜,而不然,則自前使臣往來之時,西路銀貨一千兩,例爲齎去,以備意外需用矣。南貨若未及來,則西路銀貨例齎之外,更加一千兩,俾無窘急僨事之患,何如?閔鎭遠曰,臣不經使事,譯胥之言,不足取信,而上使則累經此役,且聞大臣以下曾經使臣之言,則自到柵門,數字缺給之事,不然則其侵辱不貲,自譯官以下,皆不免毆辱云。此甚可慮,而今行則全無齎去之物,且譯胥輩,有私貨齎去之事,則例或推移用之,而今行則亦無此路,誠可憫慮。萊銀,姑未到萊,恐或未及,留待灣上,早晩亦難期,故臣等議於大臣,則右相及原任大臣,皆以爲自朝家,所宜參酌出給,而備局堂上中,有堅執之論,將空手以往,必有生事之患,依前例特許貸給二萬兩,而不然則某處銀貨二千,特爲許給,俾免辱國之患,爲宜矣。上曰,使行時,例有銀貨齎去之事,而備局防塞之意,亦不爲非矣。頃見東萊府使狀啓,則萊銀,當趁使行入來云,故備局,以此防塞於回啓,予謂萊銀,若未及來,則使臣必有更稟之擧矣,今果請對,正符所料矣。萊銀若不及則狼狽,必矣。參酌出給之意,令廟堂斯速稟處,可也。鎭遠曰,稟處之後,廟堂又爲防塞,則臣等,勢將更爲馳啓請得,等待回啓之際,當致遲滯,雖極惶恐,而敢此預達矣。上曰,使行例用銀貨,予亦熟知之,備局雖有更爲防啓之事,當有商量處分之道矣。出擧條上曰,前頭日暖,萬里行役,無事爲之,且勿累日留連,趁速入去,可也。弼成曰,聖敎如此,敢不速行乎?然廟堂,若有許貸銀貨之意,則當待而發行矣。遂退出。以上燼餘
上在慶德宮。停常參·經筵。
仁宣王后忌辰齋戒。
自午時酉時,日暈。
吳命峻啓曰,大司憲尹趾仁,武二所監試官進,執義李縡,掌令成碩藎在外,掌令洪重禹呈辭,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
宋相琦啓曰,右議政鍼灸呈辭到院,而以國忌齋戒,留院之意,敢啓。傳曰,入之。
以右議政趙相愚鍼灸呈辭,傳于宋相琦曰,安心調理,遣鍼醫看病。
吳命峻,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
以李必重爲事變假注書。金濰出使代
黃一夏啓曰,庭試試官,將爲磨鍊,而無故可擬之人乏少,數多試官,難以備望。文臣堂上及堂上侍從罷散人員,合有變通之道,何以爲之?敢稟。傳曰,令該曹別單書入。
吳命峻啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。燼餘
上在慶德宮。停常參·經筵。
仁宣王后忌辰。
吳命峻啓曰,大司憲尹趾仁,武二所監試官進,執義李縡,掌令成碩藎在外,掌令洪重禹呈辭,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
南至熏,以訓鍊都監言啓曰,都監分授北漢門樓·城廊及軍餉庫舍·火藥庫等營建之役,今二月二十五日,始役之意,敢啓。傳曰,知道。
黃一夏啓曰,庭試試官,本無牌招之規,而庚申年庭試試所,移設於仁政殿時,本院有啓請試官牌招之事,槪慮試官參望人中,或有未肅拜之人,受點之後,不無窘急之弊。今亦依庚申前例,試官竝爲牌招,使之待令,何如?傳曰,允。
又啓曰,監察十三員內,一員受由在外,二員分往武試所,五員未署經,卽今行公,只有五員,而各陵殿寒食祭監及城隍祭監百官頒祿等所,無以推移。在前如此之時,未署經人員,或有變通進參之規,何以爲之?敢稟。傳曰,今亦進參,可也。
南至熏,以禁衛營言啓曰,本營分授北漢城廊及營舍,今二十五日開基營造之意,敢啓。傳曰,知道。
黃一夏啓曰,今此庭試試官參望人中,前參議李大成,前承旨李台佐,前校理鄭纘先,前司書趙錫命·申思哲,前郡守金普澤,前掌令盧世夏·具萬理等,時無職名。竝令該曹口傳付軍職,何如?傳曰,允。
兵曹口傳政事,以李大成·李台佐·金普澤·盧世夏·具萬理·鄭纘先付副司直,趙錫命·申思哲付副司果。
宋相琦啓曰,讀券官判府事李濡,受點之後,命招不進矣。原單子付標以入乎?他大臣竝皆命招以待乎?敢稟。傳曰,付標以入。
以大司成崔昌大,司果尹世綏牌不進罷職傳旨,傳于黃一夏曰,推考傳旨捧入。
黃一夏啓曰,今日試官,慮有日暮未及整齊之弊,擬望入啓後,正卿以下諸試官,爲先出牌矣。嘉善以上,只禮曹判書李墪,行司直趙泰東二員之外,盡數違牌,將不成樣,此實前所未有之事。且主文之人,亦有異於他試官,而與大司成崔昌大,所爭之事,元非大段,尤不當以此撕捱。推考傳旨,今方一竝捧入,一邊更欲請牌之際,望筒已下,事體之未安,莫大於此,違牌而受點人員,宜更牌招。且大司成崔昌大,行司果尹世綏,以牌不進,俱在應罷之中,而亦皆受點,事異常規,何以爲之?敢稟。傳曰,受點人員之違牌者,更卽牌招,其中應罷者,只推,可也。
宋相琦啓曰,試官右參贊黃欽,行司直兪集一,大司成崔昌大,再招不進,推考傳旨及罷職傳旨,今方捧入,而黃欽則家在城外,兪集一則時在江上云,有難更請牌招。試官受點中,三員不備,何以爲之?敢稟。傳曰,望單子還入。
又啓曰,庭試四字缺率擧子肅拜,而今番則試所,旣已移設,一依武科殿試例,諸試官直往試所,率擧子肅拜之意,敢啓。傳曰,知道。
以備忘記,傳于吳命峻曰,試官違牌之弊,才已申飭,大提學金鎭圭,引嫌之事,元非大段,而一召再召,終不應命,其在事體,安敢乃爾?此而置之,無以振肅頹網,罷職。
宋相琦啓曰,仁政殿旣已竝通內外庭設場,而擧子之多,近古所無,一處懸題,必有爭先紛沓之患。依泮宮謁聖時懸題例,今亦各懸於內外庭兩處,何如?傳曰,允。
傳曰,讀券官七員內,三人有頉,今雖落點,牌不進之弊,近來極矣。牌招之後,若復不進,有傷事體,改擬以入。
李世最啓曰,讀券官三人有頉代,改擬以入事,命下矣。考閱各司擧案,則嘉善以上,無故可擬之人絶少,刑曹判書李彦綱,聞往在城外,左參贊尹世紀,知事尹以道,戶曹參判申銋,俱有實病,今不得備擬。此外更無推移之勢,初牌不進人員,更爲牌招乎?何以爲之?敢稟。傳曰,依爲之。
以承傳色,口傳下敎曰,今日落點出送而後,可以試士,予亦就寢矣。予今尙殿坐,而長番內官金壽一字缺,乃敢昏睡,呼來趁不應對,傳敎之事,亦不趁卽擧行,事極無據,拿問定罪。
又以承傳色,口傳下敎曰,試官牌不進之弊,未有甚於今日,而至於庭謁聖,又未有如此夜深之時,卽今幾至罷漏,試官再招之命,下於三更,而尙今無去來之事。當該承旨,亦難免不能檢飭之責,從重推考。
傳曰,赴擧儒生,例於罷漏後入場,故不爲就寢以待,而今已四更三點,試官終無去來之事,是何故也?問啓。
李世最啓曰,問啓事,命下矣。初牌不進人,更爲牌招事,命下之後,急速出牌矣。兵曹判書崔錫恒,吏曹判書趙泰耉,來到闕外,行司直朴弼明·梁重廈,往來稍遠,未及來詣,行司直洪萬朝,又爲違牌,故推考傳旨,今方捧入,而嚴敎之下,臣等不能趁卽擧行,不勝惶恐,敢啓。傳曰,知道。
又啓曰,兵曹判書崔錫恒,行司直朴弼明,則今方承牌入來,而吏曹判書趙泰耉,來詣闕外,以情勢之危蹙,還爲退去。行司直梁重廈,又爲違牌,推考傳旨,今方捧入,而試官望,更無推移塡充之道。刑曹判書李彦綱,方在城外,卽今罷漏不遠,望單子中添入後,待罷漏卽爲出牌,何如?敢稟。傳曰,允。
判中樞府事李濡箚曰,伏以,臣年迫七旬,衰病已甚,精神日耗,尋常酬應,前忘後失,至於文事,尤極茫昧,考試之任,斷無堪承之望,而不料玆者,忽叨庭試讀券官之命。夫試士取人,國之重事,人才得失,在於鑑別之明闇,以臣空疏昏瞀,其何敢當此乎?臣於甲申年間,以命官任重,必擇大臣中有藻鑑負文望之意,有所陳達於前席,伏想聖明,亦或記有,而臣之此言,實非偶然而發也。今於是任,臣旣自知其萬萬不稱,而徒畏嚴命,冒昧輕進,則非但有乖於宿昔之心,必不免僨誤試事之罪矣。且臣數日以來,素患痰眩之症,觸風添劇,方在暈倒之中,雖欲强起趨承,亦不可得。終致坐犯違慢之科,惶隕罔措,席藁私次,敢請鈇鉞之誅。伏乞聖明,亟罷臣職,仍治臣罪,不勝幸甚。取進止。答曰,省箚具悉。卿其安心勿辭,亦勿待罪。以上燼餘
上在慶德宮。停常參·經筵。
下直,博川郡守金萬相,寅火堡萬戶劉壽斗,多慶浦萬戶金興胄。
南至熏啓曰,大司憲尹趾仁,武二所監試官進,執義李縡,掌令成碩藎在外,掌令洪重禹呈辭,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣。敢啓。傳曰,知道。
宋相琦啓曰,庭試試所場中軍士,依前謄錄,以三十名啓下矣。旣通內外庭數字缺十名,似爲不足,十名加送事,分付該曹,何如?
南至熏,以都摠府言啓曰,副摠管東善君炳,以新番軍士點考坐起事,外兵曹進去之意,敢啓。傳曰,知道。
又以兵曹言啓曰,今二月二十四日,出身林碩亮稱名人,自興化門入來,差備門外擊錚,極爲駭愕,令攸司囚禁治罪,同門將裵必昌,常時不能禁斷雜人,以致闌入,亦難免其責,推考,何如?傳曰,允。
黃一夏,以禮曹言啓曰,宗廟外大門修改事,旣已擇日,當爲擧行,而別定監役官監董事,啓下矣。自前繕工監,此等修改之事,每多取便速就,不得堅固之弊,今番則事體,尤重且緊,令本署官員與監役官,着實監董之意,敢啓。傳曰,知道。
又以應辦官,以讀券官意啓曰,今番京外擧子,比前倍多,依甲子年例,通內外庭入之,而猶且不足,進善門外未入擧子,幾至數千,而決無更爲究入之勢,擧皆雨立,事極難處。諸議以爲進善門外庭,亦爲許接,而西則限以禁川,南則限以典設司前路,倉卒不及設爲棘圍。若以軍門布帳遮隔,加定禁亂官二員,使之嚴守,似合於變通之道,而莫重科場,又通外庭之外庭,事係創設,極涉重難,而此外又無他善處之道,何以爲之?敢稟。傳曰,依爲之。
又以應辦官,以讀券官意啓曰,進善門外不入擧子,限禁川橋及典設司前路,設布帳許入事,纔已啓稟,蒙允矣。第更觀形勢,擧子輩避雨,散處於禁川以西公廨門廡之下者,無慮千百,倉卒之間,雖欲驅入於布帳之內,其勢極難,日色已晩,不可無隨便變通之道。自典設司通丹鳳門一路,只設布帳,禁川以西,則以敦化門·金虎門爲限,各其門外設布帳嚴防之意,敢啓。傳曰,知道。
南至熏,以武二所差備官,以試官意啓曰,監試官司諫院正言南一明,自昨胸腹痛猝發,今日症勢轉劇,膈間痞塞刺痛,勺水近口輒嘔,不能參坐察任,令政院斯速稟旨變通,何如?傳曰,允。
李世最啓曰,以武二所草記,監試官南一明,胸腹痛猝發,不能參坐察任,令本院稟旨變通事,允下矣。南一明實病如此,有難察任,前單子付標以入之意,敢啓。傳曰,知道。
南至熏,以五字缺官,以試官意啓曰,大字擧子忠淸道公州居閑良閔鎭萬,使閑良金鎭萬代射六兩,情跡現露,旣已自服。閔鎭萬·金鎭萬,令攸司依律科罪,何如?傳曰,允。
南至熏啓曰,寧陵忌辰祭內摘奸,單子有頉處,察推事,命下矣。考見衛將所文書,則五間各口軍士一名,小分軍出用的實,興仁門軍士李鶴奉,無緣闕點,令攸司推治,何如?傳曰,允。
又以備邊司言啓曰,前冬,以己卯以後,官屬之納物陳告免役者,及冒稱親屬而免賤免役者,假托役名而不立役者,一一査出,刻期下送,還賤還役,元不納物之類,不定年限,一倂刷還,西北則不爲還賤還役者,己卯以上所不査覈者,亦令刷還事,陳啓,允下矣。其時所啓稟者,條件雖多,猶不無遺漏者。今此還賤還役之擧,固宜一體施行,而若乃國姓支派,則其所以待之者,宜與凡庶有異。曾在丙寅間,故相臣金壽恒,以大王姓孫之爲西北公私賤者,亦依他道奴婢例,七代以下代口許贖,而代數定限及不離本土之意,仰稟,而聖敎只許他道,一體許贖,至於代數之限及不離本土,則不爲發落矣。卽今諸臣,多以爲大王子孫之勿定賤役,丙子因兵曹判書閔鎭長所啓,命限璿源錄所載九代,則今此以公賤而許其免賤,亦似宜取例於勿定軍役,以九代爲限云。或以爲十代以下,庚寅事目,亦勿定七般賤役,則今此不許免賤者,其所推恩,似不廣云。又或以爲此乃本係公賤,而特許免賤,其爲恩典之優異者,逾於庚寅事目之勿定賤役,若不定限,則亦似濫觴云,而其定限與否,有非自下所敢擅斷。且朝家之於國姓,特許免賤者,其所以待之,固已厚矣。西北人,則良民亦不得離其土者,法意有在,雖於國姓,似難變改而然,此亦稟旨而後,可以奉行矣。西北人不得離土事,又有可以更稟者,關西之淸南·淸北,嶺南之南道·北道,雖曰同道,論其道里,殆同內地,與邊報之不同。今若諉以同道,任其南遷,則有乖實邊之本意,而若於本邑之外,雖隣邑,亦不得任便居住,則亦必有愁怨,參酌定式,似爲得宜矣。二行缺或以啓下關文中,不明言官奴,有所疑惑,至以報稟矣。上項三條,伏候睿裁,而官奴則使之與官婢,一體刷還,何如?傳曰,登對時稟處,而官奴,一體刷還事,依啓。
又以備邊司言啓曰,頃於謝恩正副使,請貸銀貨於行中員役之啓,以不可許貸之意,覆奏矣。日昨使臣,臨行請對,又以此事陳達,至以爲若無齎去之物,將有辱國之患,而或請依前貸給二萬兩,或請西路所例爲齎去一千兩之外,加得一千兩,而遂有參酌出給之意,令廟堂稟處之敎矣。使行所謂例給者,在前亦豈全無,而未嘗敢以此,煩達朝廷。請得公貨,如應行之事,近來使臣之輒以此陳請者,固已非矣。至於今番,則邊臣,以南金之當趁使行前出來,明白啓聞,此與泛然傳聞,有異,故本司,以此防塞其所請,且備陳卽今朝家事勢,不當許貸公貨,則在使臣之道,宜其姑爲遲待南金之追到灣上,而遽爲此請對之擧,揆以奉使之體,殊涉未安矣。自前南金,雖未趁使行未發程前入京,亦必追到於灣上,蓋使行則歷各邑各站而徐行,南金齎者,則罔夜越站而行,故例無不及之患。今亦可無狼狽之慮,不必別爲許貸,而旣有參酌出給之敎,則亦難每每全然防塞,而各衙門·各軍門所儲,斷不可出給,西路銀貨之白給,亦係無前之事,不當開路。令平安監司,詳探南金之追到與否,若或有不及之弊,則以道內監兵營及義州所儲,參酌許貸,而亦毋過萬兩,南金若到,則此亦不可許貸,以此分付本道,何如?傳曰,允。以上燼餘
上在慶德宮。停常參·經筵。
下直,靈光郡守金始煥,熙川郡守崔東溟。
李世最啓曰,大司憲尹趾仁,武二所監試官進,執義李縡,掌令成碩藎在外,洪重禹呈辭,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而庭試相値,不得爲之之意,敢啓。傳曰,知道。
黃一夏,以弘文館言啓曰,卽今下番闕直,而聞校理吳命恒,纔已上來云。卽爲牌招察任,何如?傳曰,允。
又以弘文館言啓曰,本館下番,無他推移之員,六七字缺降入直之意,敢啓。傳曰,知道。
李世最,以武二所差備官,以試官意啓曰,參試官都摠府經歷李夢相,素有四肢麻痺之症,自昨右臂及右脚,全然不遂,病情甚劇,斷無察任之勢。令政院稟旨變通,何如?傳曰,允。
又啓曰,以武二所草記,參試官李夢相,病情甚劇,斷無察任之勢,令本院稟旨變通事,允下矣。李夢相實病如此,前單子中付標以入之意,敢啓。傳曰,知道。
又以御營廳言啓曰,本廳屬海西六番別馬隊五十六名,標下軍一名,已爲逢點整齊矣。來三月初一日,與北二營入直五番別馬隊,替代後,舊軍放送之意,敢啓。傳曰,知道。
又以御營廳言啓曰,今此下番別破陣·別馬隊試才賞格,從分數多寡,以本廳所儲木綿,面給後,別單書入之意,敢啓。傳曰,知道。
又以御營聽言啓曰,本廳分授北漢城廊及營舍,今二月二十九日,開基營造之意,敢啓。傳曰,知道。
黃一夏,以侍講院言啓曰,今二十八日,王世子敬寧殿展謁時,宮官,不可不備員,而輔德權,兼文學權忭俱在外,合有變通之道,令政院稟旨擧行,何如?傳曰,允。
又啓曰,卽因侍講院草記,輔德權,兼文學權忭在外,令本院,稟旨變通事,允下矣。王世子敬寧殿展謁,只隔二日,宮官不可不備員,合有變通之道,何以爲之?敢稟。傳曰,竝改差。
又啓曰,輔德權,兼文學權忭,竝改差事,命下矣。王世子敬寧殿展謁,只隔二日,政官,所當卽爲牌招,開政差出,而日勢已暮,明日待開門牌招,何如?傳曰,允。
又以吏曹言啓曰,今此庭試文科,旣已出榜,所當卽稟新恩之政,而武科之榜,尙未出。考見曹中舊例,則去壬寅年庭試文科榜先出,而過二十日,待武科榜出後稟政。今亦依此例,姑待武科榜出後,稟政之意,敢啓。傳曰,知道。
以黃海監司,以新溪縣民家五十一戶,一時延燒事,狀啓,傳于李世最曰,事極驚慘,令該曹考例施恤。
傳曰,再昨禮部咨文入來之後,意以爲六七字缺已三日,尙無稟定之事,殊用泄泄。卽今牌文,又爲來到,日子且急,明日稟定事,分付。
以平安監司,以成川居私婢信玉等四名燒死事,狀啓,傳于李世最曰,燒死人等,令本道恤典擧行。
以副修撰李明復辭職上疏,傳于黃一夏曰,還爲下送。
錦平尉朴弼成疏曰,伏以,臣奉命出疆,昨已辭陛,而臣所兼摠管之任,係是宿衛重地,不可仍帶。伏乞聖明,亟命遞改,以便公私,不勝幸甚云云。答曰,省疏具悉。疏辭,令該曹稟處。
刑曹參判閔鎭遠疏曰,臣今方奉命出疆,竣事之期,當在半年之後,臣之見帶本職,係是劇務,不容許久曠廢。伏乞聖明,亟命有司,照例處置,以便公私焉云云。答曰,省疏具悉。疏辭,令該曹稟處。
慶尙監司李宜顯疏曰,伏以,臣於向者,不避煩猥,申章號籲,雖出於私情之萬分悶蹙,而瀆冒宸嚴,亦不勝其惶霣矣。乃蒙孝理之下,曲垂矜念,下稟處之命,以開遞解之路,母子相對,感祝天恩,惟日夜顒俟覆奏之日矣。及聞大臣筵白,職名仍舊,又不覺愕然失圖,誠莫知其何謂也。臣母自客臘之末,始感寒疾,轉輾沈篤,而其間症形,有非尋常,以下二十餘行缺以私則其煎迫若彼,以公則其頹弛如此,於公於私,其害不貲。求遞一念,不翅若束縛者之求解,玆敢刳瀝肝血,悉暴於四聰之下。伏乞聖明,特加昭鑑,亟遞臣匪據職名云云。答曰,省疏具悉。今玆仍察之命,意有所在,須勿固辭,從速察職。
司諫李夏源疏曰,伏以,臣曲蒙體下之恩,七行缺第臣有難冒之勢,應罷之科,不容泯默苟進者,臣之昨年陳情也。初除成川,成川,世所稱西關名府也。在臣私分,豈不過望,而望八病母,難於遠將,不得不擧狀不赴,於法當罷,而改差之命,出於特敎,如非錫類之仁,曲加矜諒,則寧復有斯?銓曹之移擬嶺邑,蓋出於知意望之只在便近,而厥後,諫臣至以曲副意望物情駭歎等語,力斥銓地。如使臣,計較豐約,辭貧居富,則雖曰爲親乞數字缺情之駭歎,固其宜也,諫臣之責其曲副,誠非過矣。成川之於二字缺其豐約懸絶,而臣之辭彼就此,只爲將往之便近,則銓曹之一字缺副移差,何損於政體,而人之爲言,乃至於此耶?以下二十餘行缺伏乞聖慈,俯察危衷,亟遞臣新授職名,仍命選部,勿復擧擬於淸望,且勘臣月課不作之罪,以安私分,以嚴國法,不勝幸甚。臣無任云云。答曰,省疏具悉。爾其勿辭,從速察職。
副修撰李明浚疏曰,伏以,臣於頃日,伏蒙恩罷,擔舁病軀,歸伏鄕廬,以爲調息殘骸,畢命松楸之計,而千萬夢寐之外,敍命遽降,繼而有玉署除旨,天書遠辱於蓬蓽之下,臣驚惶感激,不覺涕淚之交橫也。夫臣於館職,前後恩除,非止一再,而輒事控免,不敢承命者,非但爲才分之萬萬不稱,誠以素患阿睹之疾,積年沈痼,已至難醫,隻字片二字缺難辨別。以此廢疾之狀,敢望出入經幄,備員論思之二字缺年前,適値玉候違豫,設廳之日,不敢言私,黽勉出肅,數字缺爲參起居之班,少伸犬馬之誠而已。以下十餘行缺玆敢縣道封章,疾聲仰籲於天地父母之前,伏乞亟命遞罷臣職,以尋生路,千萬幸甚云云。
副提學李肇疏曰,伏以,臣七行缺仍念臣有耿耿于中,蘊結不得解者。今不於聽卑之天,一陳暴之,是臣自疏於慈覆之下,長負不孝之罪矣。臣母宿疾沈篤,尋常危厲之狀,已陳於右,母年今六十七矣。半生委身於枕席之間,病情漸痼,今年不同去年,今日不如昨日,自今以後,餘年亦復幾何?臣家寒薄,菽水之供,藥餌之資,每患艱乏,不待之懼,恒切于中,反哺之情,日以益急。且念臣以不肖無狀,濫沐洪造,淸貫華班,無不踐歷,而若計其內職實仕,不過數年,誠以臣之情理,數字缺之比幼,而父祖早亡,獨身單子,長而嗣續望絶,家無男丁。六行缺臣聞事君日長,事親日短,若以禮經言之,臣犬馬之齒,未及大夫之年,前頭服政之日,非不長矣。或得天幸,母病良已,臣身有違離之勢,陳力就列,亦臣本願。若及今許一薄邑,使扶舁病母之任,則臣之一身,旣可救護病人,以伸人子之情,亦可管理民事,以效塵露之報,榮耀所及,又可少酬負米之至願。伏惟聖明,以孝爲治,人欲必從,亦王道之盛軌。臣誠煎泣隕悸,冒萬死畢陳祈恩干澤之罪,有不敢辭者。伏乞哀之憐之,少垂諒察,府循至懇。臣雖死之日,猶生之年。臣無任云云。答曰,省疏具悉。疏辭,令該曹稟處,爾其勿辭察職。以上燼餘
上在慶德宮。停常參·經筵。
午時未時,日暈。申時,日有重暈,內暈有兩珥,暈上有背,色內赤外靑,白虹貫日。
下直,茂長縣監李澤,甑山縣令朴泰迪。
黃一夏啓曰,都承旨宋相琦,左副承旨吳命峻病不仕進,左承旨崔重泰,右副承旨南至熏式暇。出納之際,事多苟簡,將難成樣,左副承旨吳命峻,卽爲牌招察任,何如?傳曰,允。
吳命峻,以武一所差備官,以試官意啓曰,試官漢城府左尹南致熏,雖有身病,强參試所,二行缺令政院斯速稟旨變通,何如?傳曰,允。
又啓曰,以武一所草記,試官南致熏,身病沈重,萬無參坐之勢,令本院稟旨變通事,允下矣。南致熏實病如此,有難察任,前單子付標以入之意,敢啓。傳曰,知道。
李世最,以禁衛營言啓曰,今二十五日,本營下審別破陣賞中日時,別破陣全厚貴,鳥銃貫三中入格矣。鳥銃貫三中,則例有直赴之規,而今此全厚貴,以其父業山,代番試射矣。本營節目中,代番者,雖有貫三中,不得直赴,只論賞格事,曾有定式之事。全厚貴依節目,只論賞格之意,敢啓。傳曰,知道。
又以禁衛營言啓曰,一番海西別驍衛五十五名,步軍標下一名,已爲點閱整齊。來三月初一日,與本營入直別驍衛,依例替代後,舊軍放送之意,敢啓。傳曰,知道。
吳命峻啓曰,備邊司郞廳,以大臣意來言,今日雖非日次,而有時急稟定之事,來會賓廳云矣,敢啓。傳曰,引見。
李世最啓曰,今日賓廳引見,兩司當爲入侍,而武所試官外,無他行公之員。除在外未署經外,呈辭未肅拜人員,竝卽牌招,以爲推移入侍之地,何如?傳曰,允。
以吏曹參判李健命三度呈辭,傳于李世最曰,只遞本職。
吳命峻,以兵曹言啓曰,五衛將李鳳徵,呈辭下鄕,久未上來。宿衛輪直之地,不可久曠,今姑改差,何如?傳曰,允。
又以兵曹言啓曰,新除授加德僉使鄭德徵呈狀內,老母年今七十九歲,宿病沈痼,氣息如縷,人子情理,決難赴任云。親年七十五歲以上者,許遞邊將,已有定式,依近例改差,何如?傳曰,允。
李世最,以兵曹言啓曰,軍色郞廳,乃是緊重之任,而若差兼春秋,新除本司,則職務曠廢,故例有啓請減下之規矣。軍色佐郞金始鑌,以兼春秋下番,方爲入直,當此多事之日,捧上上下等事,一倂抛棄,事甚可慮。金始鑌兼春秋之任,今姑減下,使之專察軍色之任,何如?傳曰,允。
以忠淸監司,以洪陽縣禁衛保姜厚二字缺五名燒死事,狀啓,傳于李世最曰。十餘字缺
傳于李世最曰,明朝,藝文提學牌招。
又傳曰。七八字缺
又傳曰,政事,引見後爲之事,分付。
有政。吏批,判書趙泰耉呈辭入啓,參判未差,參議李光佐進。
吏批啓曰,判書趙泰耉,牌招不進,呈辭受由,參判未差,小臣獨政未安,何以爲之?敢稟。傳曰,只出緊任。
又啓曰,春坊闕員,今當差出,而擬望之人乏少,相避竝擬,何如?傳曰,允。
又啓曰,卽接禮曹義盈庫移文,則禮曹正郞金相玉,身病甚重,不得察任云。義盈庫主簿姜世熙,除授後過限未肅拜,竝依例改差,何如?傳曰,允。
又啓曰,新除授安岳郡守李師尙戶奴呈狀內,奴矣上典,親患彌留,且有難安情勢,決難赴任云。連次來呈,無意往赴,除拜今已日久,遞易誠爲重難,而親病旣彌留,情勢又難安,則亦難强迫。明川府使崔烷呈狀內,偏母今年七十三歲,親年七十,勿敍三百里外,載在法典,斯速入啓處置云。此在應遞之科,安嶽郡守李師尙,明川府使崔烷,竝改差,何如?傳曰,允。
以李健命爲禮曹參判,李大成爲禮曹參議,梁聖揆爲二字缺吳命恒爲兼文學,李夏源爲副修撰,李台佐爲大司成,二字缺爲江華府試才御史,吉景祖·黃懰單付兼春秋,南泰□二字缺明川府使,白時耉爲安岳郡守,徐命遇爲茂山府推二字缺差官,以鄭栻爲司諫,李泰馣爲左副承旨。
以刑曹參判望單子,傳于李世最曰,左副承旨吳命峻除授。
兵批,行判書崔錫恒進,參判李晩成在外未肅拜,參議任胤元進,參知李震壽病,左副承旨吳命峻進。
兵批啓曰,慶尙左水使沈澍瓜滿之代,今當差出,而擬望之人乏少,守令中可合人,竝擬,何如?傳曰,允。
又啓曰,加德僉使,今當差出,而擬望之人乏少,未准朔禁軍將,竝擬,何如?傳曰,允。
又啓曰,及第黃景尙·李順發等,以扈衛廳別試射入格,俱有加資之命,而未資窮未准職,何以爲之?敢稟。傳曰,竝特爲加資。
又啓曰,直赴金時漢,以扈衛別試射入格,有加資之命矣。依例放榜後下批之意,敢啓。傳曰,知道。
以延礽君爲都摠管,盧振伯爲同知,趙泰采爲知事,十餘字缺林再茂爲洪陽營將,十餘字缺金克之爲文兼,李汝晦爲坡知僉使,李時蕃爲多大浦僉使,鄭善綱爲加德僉使,李基夏爲知事,李台望爲慶尙左水使,李光迪·權付副護軍,李健命·閔鎭遠付副司直,羅得佐單付漢江別將。
以權尙游爲接伴使。
李世最啓曰,武二所試官權尙游,見差平安道接伴使矣。試官之任,當爲變通,前單子中付標以入之意,敢啓。傳曰,知道。
又啓曰,武二所試官梁重廈,卽當牌招,而日勢已暮,明日待開門牌招之意,敢啓。傳曰,知道。
又啓曰,觀此東萊府使李正臣狀啓,則末端陳其病狀,至以呈狀,備局批旨嚴峻惶恐待罪等語,縷縷爲說,揆以事體,殊涉猥越,從重推考,何如?傳曰,允。
又啓曰,新除授副修撰李夏源,牌招事,命下,而今已夜深,明日待開門牌招之意,敢啓。傳曰,知道。
修撰權詹疏曰,伏以,臣賦命險釁,門祚衰薄,零丁孤苦,晩二字缺子,緣臣積惡召殃,前冬慘見夭折,屢斷之猿腸,不堪窮數字缺狂呼亂走,便作喪性之人。向來,猥叨除旨,輒犯違逋者,數字缺疾病沈綿,不能奔趨而已。實由心神已死,無復一分陽界數字缺緖故耳。顧臣以累世承祀之家,嗣續未有攸托,宗族多在湖中,來求立後,私計不可緩,曠省松楸,倏已三歲,霜露之感,亦有不可自抑者。前月中,舁載登程,寸寸作行,病骨不耐風寒,到處費日淹留,日昨途間,伏奉館職召旨,除拜已有日矣。以臣之病滯,未卽祗承,致有嚴諭,久稽於逆旅,臣誠兢惶悸恐,莫知攸措也。聞命之日,宜卽回鞭首路,而私情至爲危迫,賤疾亦又綿綴,急於歸死先隴之側,仍尋南路,違慢隆命,死有餘辜。伏況館僚多在外,禁直久空曠,承宣之奏,長席之疏,俱以是爲言,前後聖敎,極爲嚴峻云。臣毛骨俱竦,直欲鑽地以入,而不可得也。七行缺伏乞天地父母,俯賜鑑諒,曲加矜愍,將臣新授職名,亟許鐫免,俾臣得以任情隨分云云。答曰,省疏具悉。爾其勿辭,從速上來察職。
巳時,上御興政堂。大臣·備局堂上引見,右議政趙相愚,行兵曹判書崔錫恒,戶曹判書金宇杭,刑曹判書李彦綱,行司直二字缺衍,江華留守趙泰老,吏曹參議李光佐,同副承旨李世最,副提學李肇,司諫李夏源,掌令洪重禹,假注書金翰運·李必重,編修官李相周,記事官金始鑌,入侍。
相愚進伏曰,雨後風日不佳,聖體調攝,若何?上曰,無事矣。相愚曰,今番咨文,事係重大,故臣雖在呈告中,卽欲請對稟定,而廟堂諸臣,多入於試所,故待其罷出,與之商確而後,欲爲請對矣。昨日,特下備忘,以殊甚泄泄爲敎,小臣稽緩之罪,實所難免。上曰,勿待罪。相愚曰,彼國咨文中,又有緣江作路,向往長白之說,而第念我國陸路,則壬申回咨時,旣以道不通之意,報知得請。水路,則昨年穆克登,備知其艱險,而猶以習知水性,吾必往矣之一行缺朝鮮,稍爲照管之語。此必是穆克登十餘字缺使爲名。此則雖出於重其事之意,及今急修回咨,以陸路之二字缺壬申咨文,旣已往覆了當。水路之難通,雖以穆克登所經歷者言之,初頭之艱險,旣至萬分,則前途,轉益危峻,實無可達等語,回報,則彼雖發程,或不無自彼分付中止之道,未知如何。上曰,禮部咨文出來之後,繼有牌文,今若回咨,則不無生梗之患,彼旣奉皇旨而來,則不可示以防塞之意,此事不可不熟慮也。相愚曰,移咨一款,難於爲辭,而文字撰成,要在遣辭之如何。若以中路,難於利涉爲慮之意爲言,則彼或中止,故敢達。上曰,壬申年五勅出來時,幸而中止,昨年之事,異於壬申,而今又如此,其意必往審而後已。今若回咨,則必有生梗之患,諸臣所見,何如?錫恒曰,彼人之來,水陸路險之狀,非不知之,而壬申年中止二字缺又有昨年之事,今番又有咨文·牌文之擧,其計必欲往見而後已。第我國,前此以路險爲辭,今者無一言奉行,則從數字缺設難之意,終至歸虛,一番移咨,所不可已也。且此事,關係不輕,終爲日後難處之端,必於今番,善爲說辭,移咨而後,可爲日後數字缺恐不當以事勢之急遽,無辭順許矣。宇杭曰,小臣在外,數三字缺不必移咨之意,言于諸大臣矣。當初穆克登,躬涉險阻,備三字缺至於折齒而歸。今又出來,其計必欲前往看審而後已。牌數字缺之後,必不中止,今雖移咨,似爲無益,聖敎誠爲至當矣。彦綱曰,咨文中照管云者,語意極爲含包,彼邊水陸路窮之後,責我以照管,則將何以應之耶?此誠不可不深慮處也。昨年穆克登,備經險艱而歸,今又出來,蓋其計必欲往見而後已。自我雖不可直請停止,若以接待等事,今方依例擧行,而水陸路險,難於照管之意,措辭移咨,則或有一分得力之望,而似不至於生梗矣。錫衍曰,金宇杭所達之言,似好矣。泰老曰,彼咨出來後,似難以回咨得力。然若先移咨,預通路險之狀,則彼亦豈無回心之道乎?昨年由水路險艱之狀,穆克登旣已目見,今又以陸路難通之勢,預爲報知,似好矣。光佐曰,牌文出來後,直請二字缺則或有生梗之患,半行缺只陳其道路絶險之狀,則似無生梗之端矣。八九字缺卽華音豆滿江也。今見彼咨中,自義州江,向土門江。而初則二字缺而上,水路不通然後,由彼邊陸路,陸又不通然後,使我國,稍加照管,是則水陸路窮之後,專使我國擔當,使之某條覓路送之也。江邊路,旣不可行,則將由內地過送,內地之路,何可許也?今若急急移咨,悉陳其絶險難通之狀,則雖未卽得請,前頭爭執,自可得力,而不然,則末梢難從之請,將無以應矣。上曰,予意則咨文難便,彼旣移咨,不足繼送牌文,今若又爲回咨防塞,則必有生梗之患。昨年穆克登,躬涉艱險而歸矣,今又出來者,其意必不中止。且自丁丑以後,彼中所言,無不勉從,至有請婚之擧,而名以義順公主入送,則彼人之事,終不可防塞。今雖善一字缺咨文結辭,如有防塞之意,則彼必發怒,是乃無益而有害,二字缺終始重難矣。相愚曰,諸臣之意,皆以爲彼人來到之後,如數字缺致患之擧,則不可不慮,當有預爲告知之道。一邊治道,一三字缺似無妨矣。上曰,牌文出來後,不可以防塞之意,移咨數字缺則決不可爲矣。彼人若曰,小邦違拒大國之命,則奈何?此事一字缺得防塞,又生他事,則辱國甚矣,不可不慮矣。光佐曰,數字缺中將送五勅,至於開途,而因我國移咨,陳路險之狀,三度數字缺諸臣,諸臣皆欲不許,而康熙特許勿送,上年穆克登之來,一字缺見路險而歸。今番移咨,直據壬申前說,又以昨年事爲證,則言實有據,固無生梗之慮矣。或以爲彼中,方撰盛京誌,而白頭山近處,乃其始起之地,故必欲審察云,而止此而已,則豈至於累次經營,作如許擧措耶?臣自幼,聞諸先輩有識之言矣,彼人以胡虜,入據中華,已近百年,語曰,胡無百年之運,彼亦豈不自慮乎?數十年來,公然待我過厚,至於減貢而極矣者,必有所以。蓋百年中土,錦繡梁肉,已熟習,一朝還歸漠北,則固已難堪。且彼最畏㺚子,自瀋陽歸寧固塔之間,㺚子壓近,深有邀躡之慮,故其待特厚者,早晩敗歸時,緩則自魚鹽物産,以至土地人民,因有取資之意,急則必直爲取路於西北矣。此行必數字缺山川阨塞道里形勢也。一行半缺故,此事宜十分審處。詩曰,折柳樊圃,狂夫瞿瞿,在我持守,苟能二字缺,則彼亦自不能輕之矣。今雖以上國待之,其在謀國之道,何可一任其所爲乎?薛罕嶺之路,則自內地,直通北路,決不可許矣。今若直欲以遏彼行,則或有生梗之端,而若以道路爲言,則豈有生梗之慮,移咨文字,亦豈患無辭乎?此所謂可欺以其方。雖以上國自處,天險不可越,則彼豈無聽信之理乎?上曰,彼人一定之後,斷不可撓改,穆克登折齒而歸,必奏達於皇帝,而今又如此,此必欲見之之意也。回咨無益,而必生他事,此則決不可爲矣。光佐曰,彼人雖曰,一切行事,康熙五十年,主天下,觀其所爲,則有可以變通之事,往往曲從,以壬申事觀之,亦可知矣。此事,若巽爲說辭,以地險爲言,則彼無奈何。後雖別作區處,今番則必不數字缺從之道矣。上曰,彼必欲見之,則終不可防塞,彼人亦數字缺之有路,而故爲此擧措,以嘗試我,則我何以對乎?彼人亦數字缺罕之路,本色已露,則亦奈何?光佐曰,彼人設或尋問薛罕嶺,答以無此路,則彼豈懸度他國地形,以爲必有而致責耶?上曰,彼旣詳知而有問,我乃以無答之,此非誠實底道理。頃年數字缺行旣以薛罕爲言,如有不得已事,則以可許之意,傳敎矣。數字缺知而問我,則終不可防塞,防塞而不得,以至辱國之境,則豈不數字缺益乎?泰老曰,若自廢四郡,治道而往,則似或可也,而內地則決不可許,小臣爲御史,詳知其路矣。若使由江邊,把守小路而行,則可也。李光佐亦以此爲慮,有所陳達,移咨之後,如有强迫之擧,則勉從無妨,豈可先慮其生梗,而不爲移咨乎?錫恒曰,薛罕嶺在於內地,距江邊百餘里,豈可使彼人,穿過內地乎?此則決不可許矣。上曰,咨文則斷不可爲矣。相愚曰,咨文事,上意堅定,自下不敢更達,而彼旣欲來,則我國接待,似與昨年有異。一路接應,不可不預爲磨鍊指揮,接應凡事,何以爲之?延接使价,何以稱號乎?前者令西北兩道方伯,進往接待矣。今則別遣一介使爲之乎?使道臣爲之乎?上曰,此無勅書,只出接伴使,可也。泰老曰二行缺宜進往灣上,探問接待,此亦預爲指揮,宜矣。上曰,今番則監司離營,與接伴偕往然後,可以相議酬應,使之偕往,可也。光佐曰,彼人作路,或由彼境,或由我境,似不必直以接伴使爲號,改其號,或稱以護行使,何如?宇杭曰,路由我境,則稱以接伴,未爲不可也。錫恒曰,自義城而前向白頭山,則似或迤出北道,西北方伯,皆不可不離營前進,以爲接應之地。且接伴使,亦當分送兩道矣。相愚曰,平安監司狀啓曰,彼若自義城,至滿浦,或由水路,或由陸路,則預知其所由然後,供億可辦云。此亦自朝家,預爲指揮,可以擧行矣。上曰,彼若請陸路,則不必塞之,而我先請陸路,未知可也。彦綱曰,監司狀啓中,以爲由此邊上二字缺依例接應,若由彼邊作行,則何以爲之云,而彼邊作行時,則數字缺接應之事矣。上曰,由彼邊作行,則不必延接,由此邊數字缺待,可也。相愚曰,狀啓曰,總管接待時,用延勅禮乎云,此亦何數字缺?上曰,此異於勅使,不必用延勅禮,而旣有牌文,則與昨年有異,知悉此意,不至埋沒,可也。相愚曰,狀啓曰,無論水陸路,彼此行時,皆當排站出待云,而此則不然,彼邊作行時,何數字缺?上曰,然矣。出擧條
相愚復進曰,皇壇祀事不遠,頃者以久數字缺今番則必爲親行爲敎。卽今脚部,猶未如常,其在二字缺之道,雖已快減,猶當益加愼攝。況今尙未快復,親行恐或有一字缺諸臣之意,皆以爲悶矣。上曰,皇壇祀事,一年一行,而近來連不得躬行,今又攝行未安,今則決欲親行矣。相愚曰,非但臣意如此,內局提調,送言于臣等曰,今日入侍時,縷縷陳達,必期於停止而後已云。前頭萬全之後,不難連歲親行,而今則不至萬全,姑爲停止,何如?上曰,連歲攝行,殊極未安,脚部,雖前頭難保其快減,如此之時,必欲親行,故當初下敎如是矣。相愚曰,臣有區區憂愛之忱,縷縷陳達,而聖意堅定,終至靳許,下情之抑鬱,甚矣。又進曰,頃日社稷神門之摧圮,實前所未有之變。臣以避殿減膳,別爲留念之意,欲爲陳達,而久三字缺尙此未果,故群情,皆以爲稽緩矣。八九字缺上各別惕念,敬懼修省,則四方聽聞,皆知殿下,有恐懼之意矣。上曰,然矣。
又所啓,今番設科,出於二字缺同慶之意,鄕儒赴擧之多,實前所罕有,而第庭謁聖,連以四六爲主,而今番則朝家廣定額數,故遠方之不習騈儷者,莫不上來,而非但四七又出。況大雨終日,鄕儒之持雨具者絶少,無不沾濕,曳白而出,當初入門者,不翅數萬,而收券則僅止一千七百餘丈,其爲落莫甚矣。曾前庭試之後,或追設別科於鄕儒未散之前,而特出賦題,以示慰悅之意,故今番遠外儒生,亦有希望之心,全數蹲留,其在同邦慶慰遠儒之道,亦宜依前設行,故惶恐敢達。上曰,曾前多士廣聚之時,有追設之規,甲子·己卯兩年,已爲之矣。今番亦依此爲之,可也。光佐曰,京儒則不可使赴矣。上曰,只使鄕儒觀之,可也。出擧條及榻前下敎
相愚曰,凡槐院文書,大提學金鎭圭,大司成崔昌大,近來連三字缺矣。卽今兩臣皆罷職,李光佐有文名,且有所見,以光佐爲承文院副提學,何如?上曰,依爲之。出榻前定奪
李彦綱所啓,罪人李文煥事,臣於上年十二月本職辭免之疏,有所二字缺聖批以登對時稟處爲敎,而其後,因大臣有故,久未登對,未及稟達。今日大臣·諸臣,皆入侍,下詢而處之,何如?上曰,受刑幾次乎?彦綱曰,八次矣。上曰,雖狂易之人,似不二字缺不能言語,而文煥受刑八次,終無所言云,是未可知也。彦綱曰,非不能言也。當初捧招之時,狂言妄說,無所不至云。尹德駿爲刑判時,引律文中篤疾人犯死罪者,議擬稟旨之語,陳達於榻前,有問議大臣之命矣。其後筵中,適因龍川罪人成云事,臣以文煥,雖癲狂,直爲酌處,事體未安之意,陳達,自上有訊問之命矣。臣於待罪本職後,亦累次刑訊,而不答問目辭緣,只發狂妄無倫之說。其爲癲狂失性,明是實狀,而受刑已至八次,亦與當初未受刑時,有異,故臣於前疏中,敢以詢問酌處之意,仰陳矣。上曰,大臣所見,何如?相愚曰,文煥獄事,曾前下詢大臣之時,臣意以爲殺妻,乃綱常重獄,未經刑訊,二字缺狂易與否,有不可知,托狂求生之弊,亦難十餘字缺,知其眞僞,而後處之之意,仰對矣。八九字缺知其狂易,則一向嚴訊,恐非審克之道矣。上曰,諸臣各陳所見。錫恒曰,殺妻,自是倫常大罪,異於雜犯死罪,豈可以狂易之人,而有所容恕乎?此而緩治,則後之犯殺獄者,必多佯狂圖免之計,決不可輕易處之也。宇杭曰,文煥之癲狂實狀,臣雖稔知,文煥之祖,與臣爲異姓六寸,此是重獄,臣以一家親屬,何敢參涉於其間乎?錫衍曰,聞刑官之言,文煥之狂易,似是實狀,而錫恒所達,殺獄重事,不可輕易饒貸云者,蓋出愼重之意矣。泰老曰,文煥事,尹德駿在刑官時,稟議大臣,減死命下之後,彦綱以雖是狂易,不宜無端的處之意,陳達,而仍加刑訊矣。臣之從兄泰東爲刑曹參判時,明知其狂,引律上疏,終被二字缺之無限詆辱矣。臣亦嫌不敢仰對,而蓋其狂易則明矣。光佐曰,臣則文煥狂易與否,獄情顚末,全然未諳,不敢仰達矣。上曰,事係殺獄,三司各陳所見,可也。李肇曰,臣亦未諳獄情矣。數字缺家議罪,寬免篤疾,自是法意,而狂易之病,與他形見之疾有異,且其罪名重大,則有不可輕議也。李夏源曰,臣未知獄情,常聞律文,殺妻非必死之罪,而情理切痛者,償命云矣。上曰,大明律毆妻至死者,絞。此是死罪,謂之無必死之律者,二字缺見也。夏源曰,律文不能詳記,而狂易虛實,不可不詳知而處之矣。洪重禹曰,臣與文煥,雖無應避之嫌,而有姻親之誼,不可可否於其間,第其狂易則明甚,特爲酌處,恐似無妨矣。彦綱曰,錫恒之言,蓋出於重獄體之意,而第律文所謂篤疾,非可獨用於雜犯死罪也。雖十惡死罪,苟有癲狂篤疾,議擬稟旨,乃是律文所載矣。大抵此獄之發已久,其家亦非微渺狂易之狀,孰不聞之?吳尙浩以文煥之妻父,安山檢驗時,招辭及本曹呈狀中,皆以爲察其形狀,果是大段失性爲言矣。厥後乃變前說,至有擊鼓之擧,其意所在,誠未可曉,而雖以屍親當初之言見之,可知其狂易之爲實狀矣。上曰,當初文煥未及受刑,而遽請酌處,有關後弊,故使之刑訊矣。今則受刑,已至八次,諸臣亦多以爲狂易,狂易則似非虛言,酌處無妨。七八字缺出擧條
趙泰老所啓,臣以江都事,有所稟達矣。今番良役變通,蓋出於軫念白骨徵布·隣族侵徵之弊也。校生試講·軍官試射,定額汰定之擧,不無騷擾之端,而以其本出於惻怛民隱之意,故民亦不甚怨之矣。至於江都,則元無納布之民,且無隣族侵徵之事,校生軍官額數,各千餘名,而校生則義旅作隊,軍官則壯旅作隊,俱有千把摠哨官團束參操,則與行伍之卒,無異矣。但以校生·軍官爲稱號,則渠輩以爲差勝,而一朝汰定軍額,則呼冤不貲。江都則與各邑有異,保障之地,宜以收拾人心爲本,今雖汰定,別無實效,徒貽呼冤之端。江都則校生試講·軍官試射之事,姑爲停止,似宜。詢問于大臣·諸臣,何如?上曰,其言,何如?相愚曰,朝家旣以試才試講爲節目,而江都異於他所,元無軍額保人,而校生·軍官,各有係名,雖在事目,旣下之後,創出無前之規,汰定軍額,似不宜矣。上曰,諸臣各陳所見。錫恒曰,汰定軍額,蓋慮逃故之難充,而江都異於他所,元無徵布之事,試講試射等事,不行宜矣。趙泰老所達,是也。宇杭曰,臣之所見,與錫恒同矣。彦綱曰,良役節目中,校生·軍官試講試射,蓋出於白骨隣族之弊,而江都旣無此弊,則似不當爲之矣。錫衍曰,江都異於他所,他類已爲團束,數字缺又無徵布之事,試才試講,不必爲之矣。光佐曰,江都校生·軍官,作隊以軍兵爲用,則不減其數,似無妨矣。上曰,勿減其數,可也。泰老曰,然則試才·試講之事,不行,可乎?上曰,勿爲之,可也。出擧條又所啓,江都國家保障重地,而連爲陰雨之備,六七年來,民未息肩。前留守閔鎭遠,欲爲收拾民心,以觀試才設行之意狀請,而尙未覆啓,軍民日夜顒望矣。今番習操,雖爲停止,而點閱後,當有試射放賞格之擧,觀武才,經費亦不貲。若於今春點閱時兼行,則可爲省費之道,設行於三月念間,似爲合當。詢問于大臣處之,何如?上曰,前留守狀請,未及回啓矣。觀武才,設行於春間,未知何如?相愚曰,江都之民,四五年來,使役甚煩,未能息肩,不可無慰悅之道,故雖有試才之請,然正當農節,春事方殷,今姑停止,待秋成後行之,則事極便當矣。上曰,觀武才,曾於乙酉春行之,今已八年矣。近年以來,連爲陰雨之役,民未息肩,當速有慰悅之道,不必待秋爲之,依所達設行於春間,可也。泰老曰,前留守狀啓中,以所屬六邑軍兵,勞於城役,曾前只以江都軍兵試才,而今番則六邑,一體竝試事爲請矣。合試之際,一從赴役成冊,則似無濫雜之弊,各別査正,只使元居人觀之,何如?錫恒曰,觀武才,設行於江都,曾有前例,保障重地,似當有激勸之道。至於屬邑,則決不可許赴,雖曰嚴禁,冒僞之習,濫雜之弊,何可盡禁乎?此則恐不當擧論矣。上曰,曾前無六邑竝行之事矣。泰老曰,今番則目見其勞,故竝爲狀請云矣。上曰,屬邑則勿爲竝行,可也。泰老曰,觀武才設行事,旣已定奪矣。乙酉春,有別遣試才御史之事,今亦依前例別遣御史,今日差出,何如?上曰,試才御史,今日政差出,可也。出擧條
又所啓,故參議臣洪命亨,卽江都殉節之臣也。追配於本府忠烈祠事,命下,已經年矣。前留守閔鎭遠在任時,內城及行宮兩大役三字缺力不逮,故未及擧行矣。蓋祠宇狹隘,其制三間,而故相臣金二字缺主壁,李尙吉等十人配享,東西更無餘地。今若以楹內分閤數字缺前退之楹,則可安一位於分閤之內,前退三間,更爲增補,則數字缺似不大段,亦且便順,而楹外增修,似異常制。鎭遠狀請數字缺毁改構之言,不可不一經稟,敢此仰稟。上曰,增修前退,似好,依爲之。泰老曰,卽今財力未鳩,勢當趁數字缺安,奉安之時,當移文該曹,使之擧行矣。上曰,依爲之。出擧條
李夏源所啓,請還收罪人河減死定配之命,更加嚴刑得情,依律處斷。措辭見上上曰,勿煩。又所啓,請還收義州府定配罪人李後說減等之命。措辭見上上曰,勿煩。又所啓,請還收韓構·李秀儁歲抄蕩滌之命。措辭見上上曰,勿煩。
洪重禹所啓,請還收己卯文科追復之命。措辭見上上曰,亟停勿煩。又所啓,請還收罪人張必達減死定配之命,依律處斷。措辭見上上曰,勿煩。又所啓,請還收罪人崔海云減死定配之命,依律處斷。措辭見上上曰,勿煩。又所啓,請還收卞爾禮·黃順中等放釋之命。措辭見上上曰,勿煩。又所啓,請還收權卨放釋之命。八九字缺上曰,勿煩。
又所啓,堂后新薦,自有定規,十餘字缺於未准薦之人,仍爲回問於曾經各員,乃是流來之式也。今番二字缺時,聞有曾經一人,謂其案中,追塡其名於他人所薦之下,而引爲嫌端,不肯應薦,又不可否於回問之時,以此之故,完薦無期云。注書實官之薦,未差者已久,及至筵席定奪,速令新薦之後,尙不奉行,已極未安。且其案錄,果有異書追塡之迹,則此實前所未聞之事,雖未知作於誰手,出於何意,而下輩不謹藏置,致有追書胡亂,誤了薦事之擧,事之怪駭,莫此爲甚。請令政院査稟釐正,速爲完薦,當該典守下人,令有司囚禁科罪。上曰,承旨言其曲折,可也。李世最曰,本院有注書薦錄冊,而被薦人之下,各書其薦主姓名,蓋曾經先生者,參下參上,例薦二字缺矣。今番新薦時,一從薦冊中所懸錄,受薦於曾前未准數字缺矣。及其回薦時,有一先生曰,吾於當初應薦時,只薦二人,數字缺遽爲回薦,吾何可否於其間也。其時回薦注書,來傳言數字缺不勝驚怪。更取其冊而考之,則所薦二人之下,以其人姓名二字缺又於一人之下,復以其人姓名懸之,而上下字體,似異,故數字缺書持其冊子,而往問于其家,則曰某某二人,乃吾所薦,而數字缺時與吾合座同薦人之所薦也。今乃誤以吾名追塡云云,數字缺往問于所謂同薦人之家,則曰此一人,果吾所薦,而非某人之二字缺二人之言,果是相符,更無所疑。使注書,更往受薦,則謂吾二字缺准薦,旣已自明,不可更薦云云。蓋冊子未修整之前,彼必不安,不當遽爲應薦,故院中諸僚,合座相議,改正其冊,區別其所薦人之姓名然後,更使受薦,則所答如前,引爲嫌端,終不肯薦,故實官之薦,尙未完了矣。重禹曰,他人所薦之下,以異書追塡者,必是下人所爲,囚禁科罪,宜矣。世最曰,當初欲於陳達後,改正其冊,而此非上達之事,故自本院,直改其冊矣。上曰,此非自朝家釐正之事也。
李肇曰,近來本館僚員不齊,不成模樣,連日闕直,極爲惶恐。卽今副校理吳命恒,上來肅謝,上番則有之,而下番未備,自前或有勿拘解由差出之規矣。未知何以爲之?上曰,勿拘解由二字缺,可也。肇曰,今日政差出闕員,牌招察任。五六字缺榻前下敎洪重禹所啓,新除授李縡,時在五六字缺掌令成碩藎時在忠淸道禮山地,請斯速乘馹上來事,下諭。上曰,依啓。
李光佐復進曰,小臣陳達,極知惶恐死罪,而此事關係非輕,心中旣以爲大可慮,何敢不畢陳乎?此事,不獨數三臣之見,原任相臣,亦多以送咨爲得當,或賜詢問於諸大臣而決之,則似爲完備矣。彼中事情,亦有不可知者,今此再送,亦安知其必出於康熙之堅定必見之計乎?穆克登初以寵臣,受來此事,中輟而還,事極無聊,故以再往自請而來,亦不可知。若然則今此移咨請停,渠或反以爲幸矣。此等事情,都不可知,一番移咨,設令無益,亦必無害,試爲之,誠似得宜矣。肇曰,今此咨文,旣難動聽,又有生梗之慮,聖敎允當,而穆克登之出來,若從沿江彼邊徑路,而行無阻阨之患,則不必爲二字缺如遇路險不通處,必使我國照管,則其勢將不免許我內地數字缺至此境,則我國雖曰服事彼人,而彼便是敦國導敦國使三四字缺地天下,豈有如此之國乎?此事,關係疆場重事,內地作行,則三四字缺外議則或以別遣奏請使,罔夜馳去,備陳難通之意爲宜云。其數字缺防之道,急先入送咨文,似不可已矣。上曰,牌文出來後,則數字缺至於別遣使臣之說,殊是意外也。咨文終無得力之路,旣知三四字缺乎?終未可曉也。彦綱曰,咨文事,李光佐·李肇,旣已縷縷陳達,上,以無益下敎,宜不敢更有所煩請,而彼人出來之後,道路一款數字缺處之端,不可不預爲之圖。咨文,雖未必得力,如不至於生梗,則爲之無二字缺事,關係至重,務要十分商量,原任大臣處,更爲問議而處之,如何?錫恒曰,聖算旣定之後,終始强聒,極知惶恐,而咨文,雖曰無益,天下事有不可知,安知無一分有益之道乎?上曰,此非今日創始之事,自壬申,已有此言,牌文出來之後,決不可防塞。且近來筵中奏對之規,漸不如古,君父定計之後,各執己見,必欲力爭,此是前所未有之事。頃者良役變通時,始有此習矣。予未有明智,故諸臣,如是固執陳達,而此非存亡所係,則何必更詢大臣乎?如欲必爲之,自下當直爲成送,何必稟定也?若係國家存亡,則雖牽裾,可也,此事不必堅執也。相愚曰,良役稟定時,臣有失言之罪,今承嚴敎,惶恐待罪。上曰,旣往之事,何必引罪乎?遂以次退出。以上燼餘
上在慶德宮。停常參·經筵。
酉時,虹見東方。
下直,安義僉使李碩亮,天摩僉使邊佖。
南至熏啓曰,大司憲尹趾仁,武二所監試官進,執義李縡·成碩藎在外,掌令洪重禹呈辭,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
藥房都提調臣李頤命,左承旨臣崔重泰啓曰,日氣陰濕,伏未審此時,聖體,若何?灸瘡已盡完合,而手部脚部,其有差勝之效乎?中宮殿玉候,近復如何,而前日餘症,已盡快減乎?臣等憂慮未弛,敢來問安。答曰,知道。無事。灸瘡,幾至完合,手部脚部,別無差減之效。大報壇大祭,今春則攝行,內殿氣候無事,餘症差愈矣。
以備忘記,傳于南至熏曰,今下弓矢,天摩僉使邊佖處給送。
中宮殿,藥房問安。答曰,知道。
王世子敬寧殿展謁敎是時,大殿遣宮官問安。答曰,知道。
中宮殿問安。答曰,知道。
崔重泰啓曰,今日廳位甚不齊,新除授左副承旨李東馣,不卽肅拜,卽爲牌招察任,何如?傳曰,允。
李世最啓曰,藝文提學崔錫恒,來詣賓廳矣。傳曰,書題書入。
又啓曰,今日儒生試取時,不可無本館堂上,大司成李台佐,卽爲牌招察任,何如?傳曰,允。
傳于李世最曰,左承旨持此書題,與提學偕往泮宮,鄕儒等,試取以來。
李東馣,以兵曹言啓曰,今二月二十二字缺私奴李奉漢稱名人,自興元門入來,差備門外擊錚,極爲駭愕,令攸司囚禁治罪。同門守門將王命九,常時不能禁斷雜人,以致攔入,亦難免其責,推考,何如?傳曰,允。
南至熏,以內乘,以提調意啓曰,內乘三員內,一員以武一所試官進去,一員昨日政移授外任,只有一員,推移替直,而昨緣日勢已暮,未及變通矣。移授外任之代,四字缺口傳差出,何如?傳曰,允。
兵曹口傳政事,以朴重圭爲內乘。
南至熏,以內乘,以提調意啓曰,內乘朴重圭,纔已口傳差出,以爲推移替直之地矣。重圭適往畿內,雖云今日當還,未能二字缺下吏因政院之催促,替直單子,徑先書入,日晚之後,始乃來告,二字缺可駭,固當推治其罪,而旣已向暮,今雖改差,更爲口傳差出,勢未及周旋於閉門之前,無他變通之道。兼內乘李世祥試官之任,令政院,啓稟改付標,俾得及時替入直所,何如?傳曰,允。
又啓曰,因司僕寺草記,內乘朴重圭,出往郊外,未卽還歸,兼內乘李世祥,方在試所,他無替直之人,令本院稟旨事,允下矣。李世祥試官變通之外,更無推移之道,試官望單子,付標以入之意,敢啓。傳曰,知道。
又啓曰,武二所試官梁重廈,牌招不進,推考傳旨,今方捧入,而聞身病甚重云。合有變通之道,何以爲之?敢稟。傳曰,改差。
李東馣,以義禁府言啓曰,以兵曹啓辭,刑曹啓目,出身林一行缺。傳曰,知道。
南至熏啓曰,今日引見時,接伴使名號,問議廟堂改定事,二字缺而接伴使權尙游,今日旣已下直矣。御帖·名帖·禮單,所當一時付送,而名號未及改定。待改定後,定禁軍給馬下送于權尙游所到處,何如?傳曰,允。
傳于南至熏曰,因玉堂李夏源所達,使之出於擧行條件矣。接伴使權尙游,親承傳敎,若出擧條,則不無眩亂之慮,勿出擧條事,分付。
吏曹口傳政事,以李秉常單付奉敎,朴弼夢·金在魯單付檢閱。
南至熏啓曰,新除授藝文館檢閱朴弼夢,時在京畿果川地,斯速乘馹上來事,下諭,何如?傳曰,允。
又以戶曹言啓曰,今此接伴使齎去禮單,從優磨鍊事,命下矣。禮單各樣物種,依上年査官時例磨鍊,而今番事體,與前有別,故總管禮單及侍衛以下贈給之物,差等加減,比之上年優數磨鍊,別單書入之意,敢啓。傳曰,知道。
王世子還宮後政院·玉堂問安。答曰,知道。
崔重泰啓曰,數字缺書題,與藝文提學崔錫恒,偕往泮宮,儒生等試取限數字缺百十張以入之意,敢啓。傳曰,科次以入。
右議政趙相愚箚曰,伏以,近來星臺之告災,諸路之報三四字缺生殆不可勝紀,而至於社壇風災,實是振古所無,故三四字缺敢以警懼修省之意,略有陳達矣。及至退出之後,得見雲數字缺,又有陰虹貫日之變,災沴之作,至此尤極,未知何樣禍機。伏於數字缺中,皇天警告,若是丁寧,竊伏想乙夜之間,對越之心,其所憂二字缺當,如何?倘因此機,益加惕念,大有奮發,終始無替,則或者仁愛之天,不無轉災爲祥之理矣,伏願殿下垂念焉。且念如臣無似,久據二字缺之地,僚席皆空,獨當重務,目今民事孔慘,而康濟之策,靡所講,邊虞政殷,而備禦之策,無所畫,百務叢脞,而不能振擧,朝議橫潰,而不能調劑。凡所以奉聖意而應天心者,一無所行,天災時變,安得不如此?惟乞斥退臣身,以答天譴,改卜賢德,以做國事,公私不勝大幸。取進止。答曰,省箚具悉卿懇。災沴之作,亶由否德,靜言思之,憂懼方深,輔臣何至引咎?勉戒之言,予當留心。卿其安心勿辭,速出視事,用副至望。仍傳曰,遣史官傳諭。
應敎鄭栻疏曰,一行半缺臣纔遭子婦喪,爲占葬二字缺畿郊,仍以轉到先隴下,而喪慘悲傷之餘,冒風作行,重感寒疾,委頓旅寓,殆將旬有餘日矣。不意恩敍旋下,除命絡續,馹召之旨,荐一字缺於鄕村荒僻之中,聞命震越,有隕如瀉,誠不知所以自措也。臣之情迹,苟不至於大窮蹙,而極危臲,則向日筵敎,有非臣子所敢聞者,十牌嚴召,又是輓近所無之擧,豈敢故爲撕捱之計,自陷不測之誅哉?誠以人臣事君,分義雖嚴,士夫立身,廉恥亦重,苟或自壞其立身之坊,則將何以盡事君之道乎?是以當進而不進,則廉恥太勝,而分義不免於虧缺,不當進而冒進,則適貽忘廉之誚,反數字缺分之歸,此臣所以寧伏刑章,而終不敢以承命爲恭者也。三四字缺悃,天日之明,想或俯燭之矣。今不欲更爲覼縷,而惟三四字缺長慮之人,持臣猶且刻急,則年少風生之論,節節不捨,四五字缺公議之峻激如此,而今若徒恃寵靈,貪進不已,則私四五字缺有不足恤,而其於辱朝廷而羞當世,何哉?從今以往,惟四五字缺杜門自屛,以爲省愆補過之計而已。衅累之蹤,決不數字缺論思之列,固已自畫於心,而況此所叨之職,卽是向來數字缺窠,則尤何敢以復通爲幸,而厭然僥冒,以益其嗤點也?數字缺隘,旣無一分可進之勢,賤疾彌留,又無自力登程之望,玆二字缺血封章,冒死哀籲於天地父母之聽。伏乞聖慈,諒賜憐察,亟許鐫削臣職名,仍治臣前後辜犯,以肅朝綱,以安私分,不勝幸甚云云。答曰,省疏具悉。爾勿過辭,從速上來察職。
巳時,上御興政堂。玉堂請對引見,校理朴鳳齡,副校理吳命恒,司諫李夏源,右副承旨南至熏,假注書金翰運,記事官吉景□等入侍。上曰,按伴使當趁速辭朝,而尙無辭朝之事,使之速行,可也。彼人接待事,昨日備局堂上,旣已備悉,若待擧行條啓下後擧行,則必有遲延之患,接伴使今日內辭朝事及平安監司與接伴使偕往事,注書出去分付,可也。翰運遂承命而出,傳敎後,還爲入侍。鳳齡進伏曰,近來災異疊見,頃日社壇神門摧圮之變,昨日百虹貫日之災,俱極驚心。命恒曰,社壇神門之頹圯,實前所未有之變,而昨日陰虹之貫日,亦係非常之災,合有修省之道,故敢此請對矣。夏源曰,頃有社壇之變,昨有虹貫之災,俱是前古所無之變怪。近來之北邊報,皆有可虞之端,宜有修省消弭之道,故敢此請對矣。鳳齡曰,災異之荐疊,未有甚於近日,倘能警懼修省,則豈無消弭之二行缺。夏源曰,近來文具太勝,而無以實數字缺政之事,災異之作,無足怪也。上曰,近來災異非常,憂懼之心,曷有涯涘?儒臣所達,出於憂愛,言皆切實,予當留意焉。命恒曰,近來凡事,徒尙文具,而全無實政,試以其最所緊急者言之,閭閻之間,奢侈太甚,而無尙節儉之實,朝著之上,噤默成風,而無開言路之實,民隱非不恤矣,而怨咨朋興,則恤民之無其實矣,人才非不用矣,而二字缺日甚,則用人之無其實矣。至於武備,每加申飭,才遣巡撫使,使之點閱,而各邑器械,日漸虛疎,此莫非召災之一端,而今日之所當惕慮,數字缺圖者也。上曰,然矣。鳳齡曰,近來最急者,莫如紀綱,以今日之凡干注措,比之於四五年前,尤極委靡,頃日試士一節,亦可見紀綱之不振矣。上曰,紀綱之不立,果如儒臣所達矣。近來士夫,三四字缺而分義掃地,此後則,寧不欲申飭也?尤極無據者,戊午年四五字缺時,試官,平明後,始爲出去矣。頃日牌不進之弊,又如是,誠五六字缺之不立,由於黨論,則卽今最急者,莫如黨論也。朝廷之上五六字缺於銓曹,無半月行公之人,以此朝廷,不成模樣,卽今切急之憂數字缺也。爲臣子者,消融私意,一心同寅,則國事庶可爲矣。鳳齡曰,此皆朋黨之害也。黨論之人,豈皆忘君負國之人乎?第其意四字缺議愈激,風習由此而漸壞,紀綱由此而日紊,追根溯源,莫不由四五字缺上戒勅,非止一再,而群臣無狀,不能奉行,立朝之臣,孰能免其責乎?三四字缺能無偏無黨,建極于上,則在下者,必有觀感惕悟之道矣。大抵人數字缺,至公至明之道,標準于上,用其是而去其非,用捨進退之間,無一毫偏係之私然後,臣下可以革其習矣。若以形色疑下,則雖欲祛其習,亦不可得矣。命恒曰,鳳齡之言,是也。人君建極于上,至公至明,則臣下之邪正,不難辨別矣。卽今痼弊,專由於彼此甲乙,其中乖激者,斥而罪之,則朝廷之處置得宜,而黨論者,知所畏憚矣。臣等亦不免俗套外數字缺以色目疑之,而其間,雖有一段公心者,左牽右掣,不能自拔於流俗,世道日降,人心日渝,已至於莫可收拾之域。其所轉移之道,惟在於聖明,以至公至正之道,建極于上耳。鳳齡曰,近日士大夫,常時二行缺,必欲使銓柄,歸於同己者。故自然有激發之論,此所以位著數字缺。命恒曰,懷私蔑公之徒,必欲各樹己見,自然言過其實,雖當一言事之失,不相規警,層成罪案。以此位著不靖,銓政之得失,言者之是非,惟在於自上,洞然洞察矣。上曰,臣子雖曰,打破之機,在於君父,而言易而實難,決無打破之望矣。頃年申鐔之於二字缺書李寅燁之事,累年齮齕,且尹趾仁之事,久而不釋,當初定數字缺意見,則勿論是非,愈久而不忘,此習已痼,雖君父,亦無可爲矣。鳳齡曰,無可爲之敎,似是失言也,豈諉之於無可爲之境,而不思轉移之道乎?論議之潰裂,實是群臣之罪,而轉移之機,在於數字缺上必欲轉移,則豈有不可爲之事乎?聖上,常惡黨比之習,有此慨然之敎,然今日朝廷,亦不至於無可爲之境矣。夫銓數字缺,用人之地,取舍通塞,皆由於此,故近來銓曹,反爲招謗之地,二字缺之間,雖有差爽,而黨同之人,不爲規警,規警之言,每出於三四字缺,其言雖是,而歸於黨論,此弊已痼,殊甚慨然。夏源曰,隨三四字缺歸公平,則豈有如許之弊乎?近來廉隅太勝,而政曹權柄三四字缺故人或有厭避之心矣。夫紀綱非自立也,處置得當然後,三四字缺內而大官,外而監·兵使,苟能守法不撓,則自下有觀感之道,而紀綱立矣。今則紀綱已頹,法何由立乎?命恒曰,夏源所達是矣。以近日之事言之,咨文之出來,已久矣。右相在呈告中,其餘諸宰,多入於試三四字缺稟處形勢適然,而廟謨之解弛,槪可見矣。彼國減貢,必有數字缺繳求之意,而必欲見白頭山者,其意所在,未可知也。封疆有變,而數字缺大臣無一人入侍稟議,殊甚慨然,特爲警勅,何如?鳳齡曰,近二字缺司怠惰,邊方有變,而少無警動之意,惟以姑息爲事,不可無警勅之道矣。夏源曰,易曰,節以制度,不傷財不害民,卽今閭巷之間,奢侈成風,民窮財竭。蓋由於此,則今日之所先務者,莫如節儉,而節儉之道,非但自上爲之,居大臣之位者,亦能淸約儉素。如唐之楊綰·郭子儀,則民皆觀感,而革其奢靡之習矣。鳳齡曰,奢侈之害,甚於二字缺卽今民窮財竭,莫不由此而致之。蓋一世之奢儉,在於人君導二行缺然,而閭閻之間,奢侈之習日滋,朝廷之上,貪汚之風漸振,甚至輿儓下賤,視綾段紗羅如土芥。雖以宮掖間服飾言之,莫貴於綾段紗羅,而閭閻下賤,莫知其貴,此莫非耗財蠧貸之端也。命恒曰,下賤之類,不足責也,朝廷之上,儉約者鮮,而奢侈者多。臣以此,非謂殿下尙儉之德,有所未盡,抑恐宮掖之間,或有奢靡之習,而高髻之風,行於四方也。頃年鄭纘先之疏,以甲第私札,交馳於列邑,外方賂遺,相續於朱門等語,有所陳達。纘先目見其弊,則事當擧名請罪,而乃敢爲藏頭之說,如此之疏,下批之日,何不以指斥枚擧爲敎耶?上曰,儒臣所達,皆好矣。夏源曰,近來飮食·衣服·第宅,二字缺奢麗,而以第宅言之,卽今南山下,有壬辰前家舍,其規模合三家,不及於今之一家。且王子第宅,比之於宣祖朝,猶極過大,其在從簡尙儉之道,恐不當如是,一遵古制,勿爲過侈,則似好矣。鳳齡曰,人君體天之極,當盡敬畏之道,而輔三四字缺於人臣。夫言路之開閉,實關國家之興亡,而卽今聽約之道,三四字缺在昔治世,明君之前,人臣不避忌諱,或以桀·紂爲譬矣。數字缺率皆委靡無一人敢言直諫者,而只以僅僅塞責爲主,三四字缺莫此時爲甚。此實關係時運,而以臣淺慮思之,或恐殿下聽納之道,不及於古明君而然也。上曰,所達誠是,予當三四字缺。夏源曰,言路之不正,專由於黨論,人君盡公平之道,則言路三四字缺。上曰,近來疏章九,則,六七皆論議也。如比,故風波每起於平地矣。命恒曰,近來疏章,雖出於黨比,而其間,豈無可用之言乎?可用則用之,不可用則不用,明以擇之,則用舍自別矣。近來儒疏,皆是怪惡之言,不足採用,故不經睿覽而退却矣。第頃間許極稱名人,來呈一字缺疏,喉司以僚員不齊之故,不爲捧入。蓋許極,不知何許人,而亦非一字缺識之類也。不知其疏意之如何,而辛勤跋涉,不能得呈,故鋪於一字缺庭而出去,喉司又爲追給於門外,而渠乃棄置而歸云,其在聽聞,殊甚可駭矣。鳳齡曰,許極疏語,蓋爲軍民弊端,而多有誤書,故政院,使之改書以來,而許極,棄而歸鄕云矣。三行缺夏源曰,語曰,宮府一體,不但使外言不入,亦當使內言不出矣。上曰,然矣。鳳齡曰,宮禁不嚴,則外言易入,內言易出,而其所出入之言,多有不實矣。以近日事言之,宮闈痘患一字缺有俗談所謂送神之事,此則殿下豈知之乎?閭巷之間,或謂殿下,親覩此事,此實理外之言,而妖妄之說,誇詡於外間,此莫非內言出於外之致也。上曰,此言極爲虛無也。鳳齡曰,有識之人,竝知其虛無,而妖妄之人,以此誇矜於閭巷矣。命恒曰,此乃中間二字缺之說也。有識之人,以爲虛妄,而無識之人,則或以爲信,然莫非宮禁不嚴之致也。宮禁嚴密,則如此之言,豈出於外間乎?夏源曰,臣三四字缺宮中亦有此事,而上年臣之壯子經疫,臣亦不免隨俗爲之矣。二字缺曰,夏源之言,非也。痘後送神,乃婦人女子之事,豈男子所知?三四字缺曰,非不知其爲婦人女子之事,而自不能禁矣。鳳齡曰,士夫三四字缺事而堂堂千乘之國,豈可謂閭巷間隨俗之事乎?
鳳齡曰,數字缺困瘁極矣。人君深居九重,外間疾苦,豈能盡知,而每於三四字缺,民皆感頌,然而實澤未究,凋弊漸極,此甚可怪。凡恤民之本,莫如愼擇守令及方伯,而朝家之申飭,非止一再。言之雖三四字缺難,以此終無實效,此而置之,民不得以蘇息矣。夏源曰,生民數字缺,此時爲甚,孟子曰,有力役之症,有粟米之征,有布縷之征,君數字缺緩其二,今則不特用其三矣。一家之內,有男丁者,無論多少,擧皆二字缺布。其餘科外徵責,又從而夥然,軍民之逃散,專由於此,而一家逃則徵於一族,一族逃則徵於四隣,其難支之端,不一而足,民安得不困悴乎?一字缺以軍役變通事,自備局,有行會外方者,臣見其關文,則亦不過爲目前救急之策。夫充定軍額,徵捧身布,通古今通天下所無之法,而我國獨有之。大本旣誤,今雖變通,若不探本善變,則數年之後,逃散之弊,又復如前,必無實效矣。關丁之難得,實由於軍額之漸廣,軍民之逃散,亦坐於身布之苦重。今若減定軍額,則閑丁無難得之弊,而闕額自可二字缺充減捧一疋,而科外徵責,又令痛禁,則身布無難侵之慮,而二行缺。命恒曰,此非猝然變通之事矣。上曰,此事有難倉卒變通,而所達,則好矣。命恒曰,夏源減軍額納布之說,俱不無意見,而此非猝然可行之事,有難輕議,第各道軍官保人等,納一疋之役,最爲輕歇,民皆投屬,故正軍,則每以兒弱疲殘無依之類,苟充其數,督納二疋,擧皆逃散,以致隣族侵徵之弊。若令各邑守令,每於歲抄之時,各營所屬納一疋歇役中,擇其富實壯健者,塡充闕額,其代以新得閑丁。推移換定,則雖是兒弱疲殘之民,歸之營屬,只納一疋,比於正軍之納二疋,苦歇懸殊。若以此意,分付各道,使之奉行,則其在軍役變通之道,或有所益矣。上曰,令廟堂稟處,可也。出擧條夏源曰,恤民隱之道,莫如擇守令,聖上雖有如傷之仁,而其所以潤澤之,則在於守令,守令不可不別數字缺,而亦難一一恒擇,間或擇送,則必有觀感惕念之道矣。上曰,親民之官,莫如守令,儒臣所達是矣。前頭則各別申飭,四五字缺曰,守令得人,則豈有民怨乎?擇人之道,在於鑑別,而銓曹四五字缺疎,此莫非私意之害也。卽今關東一道,凶荒尤甚,方設賑三四字缺賑御史,則守令,必有惕念之道,而今則勢將不及,姑待前頭,數字缺暗行御史,使之廉察,可也。上曰,予意不然,差待賑三四字缺之宜矣。鳳齡曰,兩南亦設賑暗行,一體送之,似宜矣。上曰,然矣。鳳齡曰,臣於恤民隱之事,有所懷敢達。臣於昨年,以評事數字缺來北關,略聞其物情,則六鎭民人,以開市之物,常時生理,專靠數字缺,而爲守令者,不能善爲撫綏,困悴日甚,多懷愁心。以卽今事勢言之,其中士子輩及武弁之受職朝家者,固不無願忠之意,而至數字缺民則少,或草動風起,必將有瓦解之患,豈非可憂之甚乎?其所數字缺,惟在善爲懷保,固結其心,不可諉以遐遠而莫之恤也。臣意則,六鎭及茂山守令,皆以文武交差,似爲便好,而第此是絶塞厭避之地也。一字缺爲差送文官,以無勢疲殘之人,苟且充送,則不但邊民之尤失其一字缺其治效,反不及於武臣之擇送矣。宜以大司諫·承旨或三司亞長數字缺別爲差送,而必擇其威明律己之人,則不出十年,大有撫綏二行缺,間擇其有廉名善治者而差送,則似好矣。夏源曰,人有本有末數字缺,才德對言之,則德爲本而才爲末,才由於氣,善由於理,理勝則一字缺欲熄而才具現矣。近來人才之寂然,專由於義理晦,而利欲勝,非但閭巷之間,利欲日熾,朝廷之上,黨私成習。孟子曰,大夫曰,何以利吾家,士庶人曰,何以利吾身,上下交征利,而國危矣。利慾旣勝,則人才何從而出乎?科目取人,自是國家之法也,頃在辛未年間,三曹數字缺,皆文臣矣。近來非但三曹守令,皆以南行差送,故科目出身者,虛老數字缺,此甚慨然。夫用人之道,豈有京外之別乎?在於朝廷之待之也。朝廷所以待之者如此,故鄕曲文官,或得一縣,則自以更無所望不爲數字缺,只幸免罪於上官,如此而可望人才之得用乎?鳳齡曰,人才固難,而其數字缺才者尤難。人有寸短而尺長者,量其才而授其任,則各有所稱數字缺,用人之道不然,如其履歷名顯,則不問才器之當否,無不歷授三四字缺言或有合於吏曹,而不合於戶曹者,或有合於戶曹,而不合於三四字缺。今則一躋卿位,互相遍歷,朝家用人之道,甚可怪也。且監數字缺爲任甚重,故曾前爲此任者,不多矣。近來位至堂上,則無數字缺,殊非愼簡之道也。如此重任,不可以循例注擬,區別用之,宜數字缺,監司擇任之說,是矣。近來不問其才,彼爲則此亦爲之,如此數字缺矣。鳳齡曰,擇守令之道,莫如自銓曹,擇用純褒,而近來純褒,亦數字缺之徒,而了無實效,故得人尤難矣。夏源曰,近來守令,率皆希功數字缺,不顧其外,如漢吏之日計不足,月計有餘者,無其人矣。命恒曰,鳳齡所達,是矣。通才儘難,至如吏兵戶,各有稱當之才,而近來不揣其二字缺而任之,以此人才渺然,漸不如古。且卽今亞卿正卿之不足,以試數字缺,可知矣。無曠庶官,古人有戒,而秋曹·京尹煩劇之地,近來多以數字缺人任之未免癏曠,此不過不能培養人才之致也。隨其高下,各任其一字缺則,豈有曠職之歎乎?鳳齡曰,人才雖在常時,固難得用,而黨論數字缺後尤不可易得。不得已用之於其中,則其才高下,已不可論,只以奉一字缺恪謹者用之,宜矣。命恒曰,世豈無人才乎?雖尋常之人,遇事而後數字缺苟能培養,則人才自然興起矣。鳳齡曰,培養之說,是矣。二行半缺鳳齡曰,北關本是弓馬之鄕,四五字缺文敎漸盛,擧業儒生,其數亦多,誠爲可貴,而第邊塞絶遠,雖三四字缺用之,人才姓名,不達於朝廷,擧皆老死於草莽,豈不可惜數字缺?士人李載亨,爲人篤實,事親以孝,居喪以禮,行誼爲式於鄕黨,一字缺源前參奉蔡振遠,曾入於御史別單中,而以氣槪,見稱於列邑。此二人,俱是十官望士,其在朝家收拾激勸之方,合有各別調二字缺之道,故惶恐敢達。上曰,此亦稟處,可也。鳳齡曰,北關武士,亦數字缺才,而其中,明川前權管孫右齊,諳習邊情,且曉軍務,其數字缺合收用,而以其家貧之故,不能上京求仕,至於空老,亦甚可惜,宜數字缺收用之擧矣。上曰,一體付於該曹,可也。命恒曰,鳳齡四五字缺,北路風氣强勁,與人相好,則其心牢確,雖死不變,不相好,則四五字缺制國家,若收用人才,固結民情,則緩急得力,無過於此。雖數字缺事言之,渠本起北塞土兵,少時戶籍增年,何可深責乎?四五字缺武士之言,百祿,盡賣田土,買得胡馬,以爲厚蒙國恩四五字缺,今年老非此馬,不可致身於危急之際云。其殉國之志四五字缺者論罪時,聖上以此非奸許欺國之人爲敎,臣四五字缺陳,而其時夜深未果矣。今若別爲擇用,則如全百祿者,四五字缺人乎?北路人名入薦剡者及武藝超等之類,使該曹各別三四字缺,人物才諝,自上亦留意,特爲調用,則邊上人心,可以聳動矣。上曰,儒臣所達,誠好,予當留意,各別分付,可也。出擧條
鳳齡曰,用舍之道,豈專責於銓曹乎?舍短用長,在於人君。前判書閔鎭厚之數字缺,不免有輕遽之失,當初譴罰,蓋由於此,而及夫因慶收敍之日,又復靳點,不爲牽復,恐有乖於用長舍短之道也。上曰,非終棄也。伊時不爲稟啓,而因緣譯舌,擅恣中間,事甚可駭,故姑不收用,而本意則非終棄也。鳳齡曰,其時,臣在北關,不知其事之顚末,不敢更有所仰達,第鎭厚,常時或有病痛,而一心奉公,世所共知,擅決之事,必不爲之矣。又曰,白虹貫日,古稱兵象,今當北咨之出來,數字缺急修武備,而西北邊備,無一可恃,朝家雖或一時申飭,而守令二行缺邊情不無前頭之慮,武備各別申飭,宜矣。且以南邊言之,三四字缺命,固無大段釁端,而亦不便順,安知後日,更無不便之事乎?二字缺之備,所當申飭,而聞昨年巡撫使出去時,南中守令,轉借器械,以備點考云,殊甚駭然。夫西北,風氣强勁,故人民,頗有剛悍之習,而不敎之兵,將何用乎?被災之外,曾前巡撫使不到處,亦爲別遣御史,使之申飭,宜矣。上曰,前頭觀勢爲之,予當留意。命恒曰,廉察不善,則外方,輕蔑朝廷,近侍中各別擇送,則庶有懲畏之道,而任使之人,亦細知物情及水土阨塞矣。上曰,然矣。夏源曰,近來武備解弛,以軍士言之,國家之可用,莫如束伍,而束伍,皆是公私賤,故貧殘甚而役使煩,服色器械,鮮有措置。數字缺家所當備給,而西北則,邑力差勝,至於嶺南,各官物力,凋數字缺手處監營有別會穀,而旣有備局事目,故不能任意用之數字缺之耗糓,至於四百石。以此,備補軍兵·服飾·器械,則似好矣。數字缺往嶺南時,聞曾經北道守令者之言,北道則差勝於三南,數字缺邊則,常時不能檢飭,故軍器虛疎云,各別申飭,宜矣。鳳齡曰,數字缺時弊欲陳者,多矣。區區所懷,不能盡達於倉卒之間,而數三字缺實德,雖或一時惕念,而不能持久,少有怠放,則實德間數字缺。上曰,縷縷陳戒,當加意焉。鳳齡曰,聞昨日入侍時,以移咨一三四字缺,聖敎嚴峻,至以予不知事理爲敎,恐未免爲失言矣。命恒曰,凡事務要商確,累陳所見,豈有所妨乎?煩瀆於旣定之後,在其人,可謂失先後之序,而其於聽納之道,用與不用,諄諄二字缺,乃是恢弘底道理,而王言如此,殊欠穩當,如許等處,必一字缺,何如?上曰,予知咨文之無益,旣定之後,必欲樹己見,故有此下敎之言,而非他事也。命恒曰,頃日申鐔之疏,臣於在外時,與同僚,言其非矣。殿下如知其非,何批不下,何罪不加乎?臣等,猥忝二字缺,不敢以儒臣自處,而第念經幄,與他有別,乃以予不忍正視爲敎,自聞此批以來,豈敢一刻自安乎?聖明辭令之間,終數字缺,日昨鳳齡之疏,聖批旣優,則申鐔疏批,亦爲改下。以二行缺應之意,示於彼人,改遣重臣,或稱以問慰使,何如?上曰,昨日筵二字缺,以護送使爲名,則似好云矣。今此儒臣所達誠是,更爲分付廟堂,可也。出榻前下敎命恒曰,上年渭原査使,以接伴爲號,似宜,而此則異於一字缺,彼國牌文,只以照管爲言。彼人若涉我境,則或有接應之道,而若以接伴爲名,則似涉殊常。鳳齡所達,以別遣重臣爲號者,似好矣。夏源曰,昨日聞趙泰老之言,則江邊有把守一條路通行處,達于厚數字缺,若由此路,而轉往茂山,則其間,可費十餘日子,而皆當自我國接待,則接伴爲號,似無不可,而伏聞昨日筵敎,則上年接伴使辭陛請對時,以彼人,若必欲由薛罕嶺,則許之亦無妨爲敎云。此則恐是數字缺,壬申年,則謂無江邊通行之路,昨年則回咨中,謂有江邊一條路數字缺難通爲辭,故外議或以爲今者彼人之更來,似由於此云。江邊把數字缺,果達于厚洲,則路雖險惡,彼人善於馳突,峻阪雖無刊木除數字缺,可通行。我國使臣·道臣,固難以雙橋作行,而亦何可以此爲慮乎?數字缺壬申年五勅出送云云之時,臣父爲監司,五勅中止後,爲慮日數字缺事。且三·甲·茂山之間,亦我地,而其間地勢之險夷,遠近全然不知,亦三四字缺時,似以此意,論報備局,定送南北虞候,一由三·甲,一由茂山,使之三四字缺,審其彼此地形,而以山水木石表著者,作爲地名,定其里數,別數字缺,備局未知此圖,尙今留在,而北邊一路,由此可達,則薛罕嶺,似無可許,數字缺人。若知其路險如是,則壬申及上年我國所言,彼亦知其不虛,而日後數字缺來借道之慮。第其間,多有空閑處,日後不知更有何樣事端,數字缺地豈無防塞之道乎?且昨日入侍時,聞諸臣所達之言,則關西道臣,以物力匱竭,無以接待爲慮云。數十日程無人之境,若或設假家,出站支待如常時勅行,則西北人民,決難支當。北路則異於西路,不慣於勅行支待,尤爲不貲矣。彼人本來習於山行,獵獸爲食,今以無人處,勢難出站之意。言于彼人,計其名數,量給鹽醬米斗,而亦爲獵數以給,使之自一字缺,彼人常以蒙古帳幕露宿云。勿設假家,而我國使臣,亦設帳幕止宿,彼人亦必知其事勢之固然,而不以爲訝矣。以此先爲講定於彼人,似宜矣。上曰,儒臣所達,不無意見矣。命恒曰,臣爲北評事時,聞北人之言,則二行缺之間,旣多曠地,則亦未知彼人所謂査明地方云者。或有事端三四字缺歲貢除減之事,必有繳求於我,而今此咨文中云云,事甚殊常,誠爲可慮矣。況昨歲江邊之民,受困孔慘,凋弊已甚,而今又出站於無人之境,則西路民事,萬分可慮。江邊曾無支勅之事,與北路無異,況昨年則,彼人稱以我國査事,猶爲接待,可也。今番則咨文中,旣令稍爲照管,似不當專爲擔當,且聞彼人,於昨年,亦以蒙古帳幕露宿云。今亦先爲商議,勿設假家,二字缺於無人之處,馱給糧米鹽醬,使之自食。我國接伴道臣,亦爲簡便隨行,則彼豈不知事勢之果然乎?上曰,出于擧行條,令廟堂速爲講定,接伴使處使之分付,可也。抄出擧條
夏源曰,備局引見時,三司例爲入參,而日昨北咨出來後,初無傳示之事,事之委折,全然不知,故未及論列矣。常時備局之事,有不必豫知,而若係大段邊報,如近日事,則雖難遍示於三司,若於引見前,豫爲通示於入直玉堂,則三司例於閤門外,與之同坐,可以商議以入矣。上曰,所達,誠是,依爲之。
至熏曰,近來左右史局,皆定,事甚未安,自前如此之時,有變通之道,坐罷四五字缺。上曰,敍用,可也。至熏曰,然則令該曹,口傳付職,卽爲牌招察任,何如?上曰,依爲之。出榻前定奪玉堂三四字缺上曰,注書出去,引接伴使入來,可也。翰運又承命而出,引接伴使一二字缺入侍。尙游進伏曰,臣於昨日,猥忝接伴使之命,事勢已急,數字缺辭,而問議大臣,仍欲請對稟定後辭朝,故尙此稽遲,致勤三四字缺,恐不知所達矣。上曰,欲爲稟定者,何事?尙游曰,彼人事情四五字缺,此事始於壬申,至於上年,今又不忘,出送咨文,而咨文中,語意與三四字缺,上年則無由陸之說,且無皇旨,故我國只許沿江之界,穆克登數字缺齒而終無由陸之言矣。今則明言由陸,咨文則謂略加管攝,牌文則謂爾國,例遵行,極涉殊常矣。上曰,彼人旣到義州·江源數字缺流船路旣盡,則或由淺灘,至不可行然後,彼必以由陸爲言矣。接伴數字缺,此外更無他路,江邊雖有一條路,而人馬難通之意爲答,彼知其無可奈何,而爲退去,則大善矣。更無所論,彼若曰,江邊路雖難通,而必有逶迤可行之數字缺,皇帝旣以登陸爲敎,必往見後乃已云云,則將何以答之乎?初頭所執,只數字缺旨旣無內地作行之語。且我國朝廷,旣不知內地作行之意,此意必稟數字缺朝而後,可決。以此累度防塞,而若力盡理窮,彼人托以皇旨二行缺知之,則奈何?上曰,壬申年五勅出來云云之時,以路險三四字缺于回咨中,幸使中止,上年因渭原査事,穆克登狼狽而去。且上年數字缺,致其路險難通之意,則彼人非不知之,而今又出來,觀其咨文·牌文,則其意思,必不中止也。前後回咨,累致險阻之狀,而終始欲見,强爲出來者,想其擧措,必欲入內地也。彼雖以薛罕嶺之說,不及於咨文中,而必知有此路,故出來也。初頭若善爲防塞,則可矣,而渠以薛罕嶺之有路爲言,則何辭以答乎?昨日李光佐,必欲强塞,而彼旣發口之後塞之,則非但語不誠實,雖欲塞之,不可爲矣。旣有之路,不可謂之無,旣謂之有路然後,無辭以塞,勢極難便。數字缺兪集一辭朝時,以擧措不好,至於辱國之境,則不得以有所變數字缺。今若牢塞不許,則彼必以薛罕嶺之有路爲言,發口之後,謂數字缺不成說話。且彼謂皇帝,知內地有路,故出送俺等云云,則尤極數字缺當許之矣。尙游曰,彼人之累度出來者,必欲遂己計也。上曰,彼人必知有可通之路,故有此擧措,旣知之後,何可防乎?三四字缺之境,則不可謂無皇旨,而强逐勢,雖如此,當初則不可不防,數字缺牢塞則生梗,必矣。尙游曰,彼人必欲由薛罕嶺,則當以稟告數字缺,言姑爲防塞之計,而彼必無聽從之理,且有所不可知者,彼若數字缺,而促鞭以發,則何以爲之耶?奉命之臣,不可强執,若有如三四字缺,應變之道,誠難矣。凡干事機,當與道臣,偕往以議,而多三四字缺節,豫爲商確以定,宜矣。上曰,彼旣促行,則雖以待朝旨數字缺,必不肯留待。且托以皇旨,徑先催發,則勢將奈何?咨文牌文旣數字缺有異,則不可繫縶。彼若不待回啓而發,則當一邊追往,一邊馳數字缺,更無他策矣。尙游曰,此雖與勅行有異,旣持牌文而來,則接待之數字缺年有異,禮單稍優磨鍊以給事,分付該曹,何如?且彼人到義州之後,接待之事,何以酌定,而至於禮單等物,極盡爲之,似宜矣。上曰,穆克登乃上年出來之人,今番旣持牌文,則與上年,有間,故接待一字缺及平安監司偕往接待事,昨日筵中,已言之矣。接待之道,當與上年別,而至於禮單,亦依上年例,則彼必有不滿之心,分付該曹,各別優一字缺,可也。出榻前下敎上曰,薛罕嶺之說,豈使彼人知之乎?二行缺上年雲寵胡人,自大路上來矣。其時若不見薛罕嶺三四字缺見之,則何辭以欺也?上曰,彼人旣知其路,則防塞與否,數字缺段關緊矣。尙游曰,聞今日筵中,使號有政定之敎云,未知何以定號也?上曰,改以問慰兼接伴使也。尙游曰,然則似有御帖矣。上曰,御帖則,政院當擧行矣。出榻前下敎尙游曰,行中例有軍官二字缺之事,同知盧振伯,備邊郞閔昌基,使之帶職隨行,何如?上曰,依爲之。出榻前定奪尙游曰,彼人之來到江源,以牌文計之,似在來月旬間矣。上曰,來月初七八日間,當來到云矣。尙游曰,臣數字缺日辭朝,急急馳往,則可以及之,而旣承聖敎,敢不趁今日發行乎?上曰,一邊馳往,更探彼行之遲速,緩則緩行,急則急行,可也。遂趨出。以上燼餘
備邊司啓曰,今日玉堂請對入侍時,接伴名號,或稱遣宰臣,或稱問慰使,問于廟堂改定事,命下矣。若以別遣宰臣爲名,則接伴與問慰之意,自在其中,以此改定,似合事宜,敢啓。答曰,今番事,與上年有異,以別遣重臣爲名,借銜,宜矣。備局謄錄
上在慶德宮。停常參·經筵。
夜五更,有霧氣。
下直,定州牧使洪以度,熊川縣監田會一。
李東馣啓曰,大司憲尹趾仁,武二所監試官進,執義李縡,掌令成碩藎在外,掌令洪重禹呈辭,持平金有慶,武一所監試官進,持平黃龜河未署經。今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以武一所差備官,以試官意啓曰,今日講二字缺取時,重字牙山擧子李命相,使其弟命彬,入場代講。二行缺請對入侍時,接伴名號或稱別遣宰臣,或稱問慰使,問于廟堂數字缺命下矣。若以別遣宰臣爲名,則接伴與問慰之意,自在其中,以此數字缺合事宜,敢啓。傳曰,今番事,與上年有異,以別遣重臣爲名,數字缺宜矣。
李世最,以吏曹言啓曰,近來厭避祭官,與軍銜下鄕,爲弊滋甚。甚者或在家而稱下鄕,以致一番差祭,累次換易,終至於臨急變通,受香過時,事之寒心,莫此爲甚矣。今此寒食祭獻官,穆陵則行司勇姜世輔,崇陵則行司果兪命弘塡差啓下矣。俱爲下鄕云,故以豫差行司果沈壽賢·李寅錫,改附標啓下,而兩人,又爲下鄕,以他豫差行司勇鄭來祥,行司果金盛最,改付標以入,而鄭來祥則今方進來,金盛最則稱有病,故終不進來。日已過午,尙未受香,萬不獲已,穆陵獻官,依已往祭官苟簡時刑官變通之例,以刑曹參議洪重廈塡差以入,而莫重祭官,或因其任自下鄕,或因其稱病不進,以致累次變通,過時苟簡,實是無前之事,不可無警責之道。行司勇姜世輔,司果兪命弘·沈壽賢·李寅錫·金盛最,竝從重推考,何如?傳曰,金盛最之稱病不來,誠極可駭,拿推,帶軍銜任自下鄕,亦甚駭然,竝罷職。
李世最啓曰,近來享官之厭避,已成痼弊,今日穆陵·崇陵獻官有頉之代,以行司勇李寅錫,行司果沈壽賢,改付標數字缺,又以在外,竝皆懸頉。日勢已晚,尙不得傳香,事之寒心,莫此爲甚。且帶軍銜,不得下鄕,已有定式,則李寅錫·沈壽賢之任自下鄕,殊極未安,竝從重推考,該曹之初不詳審塡差,累次頉改,以致受香之稽遲,亦難免其責。當該吏曹堂上,亦爲推考,何如?傳曰,允。
李東馣啓曰,兵曹啓目,兼海美營將所佩兵符,令本院造送事,允下矣。數字缺今已造成,依例定禁軍給馬下送于忠淸監司處,使之分上舊兵數字缺聚上送,以爲燒火之地事,下諭,何如?傳曰,允。
傳于李世最曰,今此鄕儒製述入格十人中,一人皮封,極爲虛疎,封未坼而姓名先見。其在嚴科場之道,決不可仍置,此一張拔去。
李世最,以武二所差備官,以試官意啓曰,今日講書試取時,張字擧子京居忠順衛朴進漢,使其同姓四寸兄京居忠順衛朴廷漢代講。二行缺
以備忘記,傳于三字缺曰,居首幼學宋寅明,之次幼學柳汝霖·李重寅,竝直赴殿試,前參奉權應經,生員金守文·李喜春,進士朴聖揆,幼學李章遇·李彦烈,竝直赴會試。
以忠淸監司,以靑山等官居騎兵朴大惡只等五名渰死事,及泰安等官居私婢生介等十三名燒死事,狀啓,傳于崔重泰曰,渰死·燒死人等,令本道恤典擧行。
李世最啓曰,傳曰,曾於筵中,聞吳命峻,卽故相臣吳允謙之孫,而二字缺的記詳知以啓事,命下矣。吳命峻果是故相臣吳允謙之四二字缺,敢啓。傳曰,知道。
司直趙泰采疏曰,伏以,臣獲戾神理,奄失所恃,三年茶毒,八九字缺喪期告闋,攀號莫逮,環顧靡依,欲展餘哀,下往松楸,一行缺淹伏村廬,入城無路。加資之典,已下於釋服之初,而垂死之中,七八字缺文字控免,尙且稽遲,惶隕之極,罔知攸措。念臣於頃年四五字缺,當聖候未寧之日,旣未能遄奏勿藥之效。至以母病,徑先四五字缺,得殫誠於深護之地,不忠之罪,至今猶訟,夫豈有一毫可紀之數字缺,此萬萬非分之異數乎?況伊時藥院大臣,重被嚴譴,繼以臺數字缺,屛黜門外,臣與大臣,旣同周旋,則臣之獨免罪罰,亦云幸耳。十餘字缺且伏聞廟堂,以臣差下籌司堂上云。顧此數字缺餘喘,與死爲隣,神精消亡,所存形殼而已。數行缺伏乞聖慈,特垂矜察,亟收新授資級,仍遞籌司之任,以重賞典,以安賤分云云。答曰,省疏具悉。今玆賞典,式遵舊例,伊時嚴敎,自有所指,卿其安心勿辭,從速上來行公。
禮曹參議李大成疏曰,伏以,臣待罪銓地,因一政席間事,情迹不四五字缺此雖出於萬不獲已,而惶懼之忱,尙切于中矣。忽於千萬意外數字缺有儀曹佐貳之命,臣固當含恩畏義,竭蹶趨謝之不暇,三四字缺之勢,與前無異,臣之當初疏陳,不過追聞物議,引咎自訟而已。而數字缺之疑怒一疏再疏,譏嘲備至,臣之受困,亦云不少,而亞席,終又因此而數字缺寀之間,不幸,甚矣。一行缺且臣於申鐔之疏斥,尤有所駭怕者,其所下語,不顧事數字缺,惟以恣意詬辱爲快,臣不欲與之爭辨,而亦有終不可泯默者。夫李萬葉之乘間投疏,壞亂朝廷之計者,非出於一人之手,萬口皆言,十手所指,幺麼數字缺聖上,雖已洞燭無餘,快正是非。然在臣,旣爲難安之端,則惟當以遞免爲數字缺,今鐔,乃藉萬葉之言,欲爲持臣之案者,臣竊未曉也。若夫胥溺之說,數字缺新語臆逆特甚,抑無乃以已度人而然耶?儒臣之遇災陳戒,何患無數字缺?今乃以挾雜之私,爲捃摭之語,欲爲應天弭禳之資,其計可謂拙矣。四行缺此踪地之臲卼,決難復廁周行,以貽嗤點。伏乞聖慈,特賜諒察,亟遞臣職,以安私分,以快人心云云。答曰,省疏具悉。申鐔疏語謬戾,何必深嫌?爾其勿辭,從速察職。
獻納韓永祚疏曰,伏以,臣痼疾在身,無路起動,新除之下,久未祗肅,七行缺。臣於乞免之章,不宜贅陳他說,而旣有所懷,不敢終默,粗效一日之責焉。竊念爲國四五字缺,於罪罰之得其中,而苟其有才,則亦不可以一時譴責,而永四五字缺,閔鎭厚之所坐,責備而論之,則其未及稟啓,而言于舌者,三四字缺率之失,而然寇準之所以語曹利用者,人不謂之專輒,則鎭厚數字缺,無可以寬恕者,而當初譴罰,不得其中,此頃者儒臣之所以三四字缺,聖上之因邦慶,而特爲收敍也。聖意似非偶然,而近於冗散之職,數字缺點有若其身負大罪,不可牽復者然,臣竊惑焉。況今國家多事,數字缺廷臣之能誠心體國,鍊達事務者,如鎭厚之比,誠不易得,而乃以一數字缺置不用,豈不可惜之甚者哉?臣之此言,亶出於爲國惜才之意,誠願聖明,舍其前事,而留心於收用之道焉。且亞卿之班,卽古所謂命德數字缺,人人之所可輕畀。況超擢之擧,尤宜愼重,而日昨之政,特陞秋官數字缺,出於人望之外,不但其資歷之淺而已。未知聖明,何所取於斯人,數字缺以非常之典耶?在外陞擢之際,例令銓曹問于大臣,間或有特除,數字缺然,亦必取其資望之顯著者,而歷數近日,實未有如卽事之出於意外,除目之下,物情駭惑,亦願聖明,亟下反汗之音,以重官方焉。夫人君之辭令,不可不愼,故古有如綸如綍,大哉一哉之稱,而日者殿下之答,數字缺鐔者,出於情外,大失王言之體,且欠禮待臣僚之義。此儒臣二行缺聖明,毋諉事在旣往,而快示轉圜之美焉。凡臺閣重發之論,不三四字缺異之見,獨自擅停者,自古而然,蓋所以嚴公議而重臺體也。金德數字缺柳命天·柳命賢等護逆反獄與戕賢禍國之罪,負犯至重,關係數字缺,歲抄蕩滌之命,大咈公議,則還收之請,自是臺閣上不可已之重數字缺,以兪音之久閟,爲抑鬱矣。掌令洪重禹,乃於榻前獨啓之時,數字缺意擅停大論,其不顧臺體,縱恣無嚴,莫此爲甚。重禹若有一數字缺,公法之心,則安敢若是哉?仰惟天鑑在上,必已俯燭其情態,而數字缺,宜卽劾罷,以懲其放恣無嚴之習。臣當詣臺論列,而賤疾之末數字缺上所陳,略此附及於疏末。伏願聖明,竝加留神澄省焉云云。答曰,省疏具悉。閔鎭厚負犯不輕,奚但疎率而已哉?且所引曹利用事,大不襯合也。然而終棄非予本意,而旋卽牽復,則不可矣。吳命峻之出入經幄,積有年所,予固稔知其爲人矣。以名相之孫,淸顯之職,曾不枳礙,則出於人望之外云者,其果成說耶?似此論議,非出公心也。申鐔之疏語,終涉不韙,洪重禹之擅停重論,誠可駭也。爾其勿辭,調理察職。以上燼餘
上在慶德宮。停常參·經筵。
自昧爽至辰時,沈霧。未時申時,日暈兩珥。
下直,阿耳僉使梁始昌,淸江萬戶李昌夏。
李東馣啓曰,大司憲尹趾仁,武二所監試官進,執義李縡,掌令成碩藎在外,掌令洪重禹被論,持平金有慶,武一所監試官進,持平黃龜河未署經。今日監察茶時之意,敢啓。傳曰,知道。
以備忘記,傳于李東馣曰,今下弓矢,阿耳僉使梁始昌,淸江萬戶李昌夏等處,給送。二行缺
李東馣,以都摠府言啓曰,本府堂上十員內,都摠管四字缺就五,俱以武所試官進去,鄭弘佐旣已瓜滿,東善君炳,方三字缺,泰東受由在外,二員未差,卽今行公之人,只是三員,宿衛重地,將無以推移輪直之勢,事甚可慮。自前如此之時,例有變通之擧,二字缺及未差之員。令該曹卽爲口傳差出,以爲推移入直之地,何如?傳曰,允。
又以御營廳言啓曰,本廳分授都城東西邊女墻未築數字缺三月初一日爲始,改築之意,敢啓。傳曰,知道。
又以兵曹言啓曰,今二月朔各廳堂下武臣等試射,當爲設行,而判書臣錫恒數字缺仕之後,連以庭試及別科試官進,參試所未及擧行,月已四五字缺爲之之意,敢啓。傳曰,知道。
以行司直朴弼明,漣川地掃墳呈辭,傳于李東馣曰,澆奠牀備給。
李東馣,以備邊司言啓曰,關西守令之未赴任者,道臣以催促發送事馳啓,仍及龍川前府使李徵瑞變通之意,而該曹,以臺啓論罷守令,別敍還仍,事體未安,防啓矣。卽今客使出站之役,萬分緊急。新府使金翊相,方在任所,有難等待,而徵瑞旣有收拾撫摩之效。且其所坐,不至大段,似當有變通仍任之擧。昌城府使,本道狀請以文官差出,而新府使許熲,年衰病重,此時邊邑策應之役,有難堪當。今姑改差,武臣中極擇,口傳差出,數日內給馬發送之意,分付該曹,何如?傳曰,允。
又以備邊司郞廳,以右議政意啓曰,今此庭試後,別爲試士於泮宮者,專出於慰悅外方多士之意。只會鄕儒之聖敎,亦非偶然,而及其榜出之後,在京籍鄕而得參者,非止一二。至於賜第三人中,宋寅明·李重寅,雖或入籍於畿邑,其在京中之狀,衆所共知,則終未免爲冒赴之歸。此而置之,則殊無爲鄕儒設科之本意。宋寅明·李重寅兩人,竝還收賜第之命。其餘京儒之冒籍參榜,直赴會試者,亦令該曹一體拔去,何如?傳曰,允。
又以兵曹言啓曰,數字缺試才御史,旣已差出,規矩單子,依前例書入,而事目則,規矩落點口追後,磨鍊以入之意,敢啓。傳曰,知道。
李世最,以吏曹因備邊司啓辭,龍山府使李徵瑞變通仍任事。以下三行缺
兵曹口傳政事,以李昌肇·李世祥爲副摠管,李健命爲都摠管。
吏曹口傳政事,以洪元益爲昌城府使。
李東馣,以義禁府言啓曰,以全羅監司狀啓,刑曹粘目,前兵使李碩寬,移本府處置事,允下矣。李碩寬,今方待命,卽爲拿囚數字缺,敢啓。傳曰,知道。
以黃海監司,以松禾居□□□失火,數字缺□戶一時延燒事,狀啓,傳于李世最曰,令該曹一體顧恤。
李東馣啓曰,都摠府郞廳來言,闕內各處入直軍兵,夜巡檢云矣。敢啓。傳曰,知道。以上燼餘
備邊司啓曰,今日賓廳日次,而姑無大段稟定之事,來會本司之意,敢啓。答曰,知道。備局謄錄日記廳郞廳趙景觀書。郞廳李朝望校正。
上在慶德宮。停常參·經筵。
獻納韓永祚啓曰,臣之病狀,日就癃痼,作一廢疾之人,決無自力供職之勢,略以所懷,附陳於辭疏之末矣。聖批溫諄,誨諭丁寧,奉讀以還,惶感交竝。第於吳命峻事,以其果成說,非出公心爲敎。臣於是,不勝惶懍,繼之以慨惋也。命峻,以偏愎之性,有苛細之病,不過專意進取,占得淸顯,而賀東獻圖,貽羞搢紳。且其才具無稱,人望素輕,至於齒列命德之器,人不以爲期,而頃年緋玉之擢,今日亞卿之除,□□意□□□□□□駭蹙,臣所謂人望之外者,正以此也,而聖批,至擧其先閥踐歷,臣不敢知淸朝簡拔之道,不問人器之如何,徒觀其人祖先之蔭,一時淸顯之叨,而超遷無漸耶?臣疏所陳,只是採摭公議,以冀聖上重名器正官方而已。曷嘗有一毫私好惡於其間,而雖以日月之明,猶未俯燭,致勤嚴敎,莫非臣平日言行,不能見孚於君父之致,將何顔面,更冒諫列乎?宜卽詣臺自列,而賤疾方劇,精神昏瞀,不能自振,今始來避,所失尤大。請命遞斥臣職。答曰,勿辭,退待物論。以上朝報
上在慶德宮。停常參·經筵。
政院啓曰,獻納韓永祚,引避退待,今已經宿,而兩司多官,或試所進去,或在外,或受由,或未署經,無他行公之員,尙未處置,事甚未安。掌令洪重禹,卽爲牌招,使之處置,何如?傳曰,允。
掌令洪重禹牌不進,依承傳罷職。以上朝報
備邊司啓曰,本司堂上前都承旨宋相琦,使之兼察有司之任,何如?答曰,允。
又啓曰,淸官,以邊界看審事,今將出來矣。謝恩使臣到燕京後,如或招問地界,如昨年暢春苑事,或問差官接應委折,凡有關係此等事之語,則使臣,宜以差官接應,則今方依咨文擧行,而滿浦以上,山川絶險,實難度越,以此十分悶慮之意,善爲措辭應對。此意,分付于使臣處,何如?答曰,允。
又啓曰,因玉堂請對時所陳達,客使接待等事,有令廟堂急速講定之敎,而請對,在於前月二十八日,擧行條件,啓下於今初一日。如許緊急之事,尙且稽延累日,怠忽之習,極爲未便。當該注書,推考警責,何如?答曰,允。
又啓曰,日昨因玉堂請對時副修撰李夏源所達,自上有令廟堂速爲講定,接伴使處,使之分付之敎矣。西北江邊,皆是曠漠無人之地,各處出站之際,其爲弊端,誠如儒臣所達,而第彼旣以皇旨,出送牌文,則其在接待之道,恐不當若是埋沒。且曠野無人處,不爲假家,只設帳幕,若値下雨,則沾濕狼狽之患,勢所必至。至於鹽醬·斗米,計口量給,有若接待巡檢淸人之爲,其在事體,尤涉不當。出站供饋,造作假家等事,依例接待,恐不可已。接伴使與道臣騶率,十分從簡隨行,誠爲得宜。接伴使及道臣處,以此分付,何如?答曰,允。以上備局謄錄
上在慶德宮。停常參·經筵。
下直,滿浦僉使柳就章,方山萬戶金元世,濬源殿參奉南鵬翼,連源察訪尹錫來,居山察訪許樑。
吏曹判書趙泰耉三度呈辭。入啓。只遞本職。
東萊府使書目,通信使一行,去月二十五日,還渡海出來事。
禮曹,行司直兪得一,當日卒逝云。自今日初四日至,停朝市,弔祭致賻,依法例擧行,何如?啓依所啓施行。
成均館官員,以同知館事意啓曰,今三月初三日儒生課製,當爲設行,而大提學未差,限內不得爲之。今月內無故日退行之意,敢啓。傳曰,知道。
禮曹啓曰,因備局草記,今此別製榜,在京籍鄕而得參者賜第二人,旣已拔去。其餘京儒之冒籍參榜,直赴會試者,亦令該曹一體拔去事,命下矣。卽爲移文京兆,參榜人,自辛卯以上,三式年帳籍,相考謄來,則其中幼學李章遇,居在坡州,而乙酉帳籍名無,戊子則入籍,辛卯則無入籍之事,而帳籍末端,李章遇移去云。三式年中,雖一入鄕籍,而前後兩式年,旣不入籍,則明是冒赴。前參奉權應經,三式俱入於春川帳籍的實云。應經,以宰臣之子,且是前銜,近雖寓居鄕莊,不可以鄕儒施行。此兩人,似當以冒赴拔去。其餘儒生,則連入於鄕籍,姑無冒濫顯著之迹,則有難輕易論斷,敢啓。傳曰,知道。
右議政趙相愚箚子。大槪,敢陳添病實狀,冀蒙恩暇,俾得及時調治事。入啓。答曰,省箚具悉卿懇。疾患如此,深用慮念。卿其從容施灸,安心善攝。仍傳曰,遣史官傳諭。
玉堂箚子。大槪,請獻納韓永祚遞差事。入啓。答曰,依啓。
平安監司書目,敢進瞽說,冀蒙俯賜採納,仍乞鐫罷,俾免重致僨誤事上疏上送事。啓。答曰,省疏具悉。咨文一款,予意已悉於筵中,不必更議。下款事,令廟堂稟處,卿其勿辭,從速察職。
平安監司·義州府尹書目,冬至使先來,去月三十日出來事。以上朝報
有政。兵批,以李文海·李徵海爲五衛將,金重九爲宣傳官,南五熏爲僉知中樞府事,郭基之爲羽林衛將,李寅馨爲部將,趙泰耉·宋相琦·李師尙·許熲·金翊相·徐命遇·成倎·吳振紀爲副護軍。
吏批啓曰,判書呈辭受由,參判未差,小臣獨政未安,何以爲之?敢稟。傳曰,只出緊任。
又啓曰,新除授全羅都事權斗經呈狀內,身未經痘,京中及道路,痘患遍滿,不得上來,入啓處置云。此與方患者有異,不可以拘忌許遞,而卽今海運迫頭,斗經方在安東地,道路遼遠,有難等待其上來。全羅都事權斗經,今姑改差,何如?傳曰,允。
又啓曰,卽接禮曹移文,顯陵參奉金世衍,身病甚重,不得察任,社稷牒呈,令鄭載岳除授後,過限未肅拜,竝依例改差,何如?傳曰,允。
吏批,以洪元益爲昌城府使,李徵瑞龍川府使仍任事,承傳。尹植爲全羅都事。以上吏曹謄錄
上在慶德宮。停常參·經筵。
禮曹佐郞金聖淵,明陵垓子無形址修鑿事,出去。
奉敎李秉常,實錄曝曬事,江華地出去。
傳曰,史官三員待命,騎馬九匹立之。
傳曰,史官二員待命,騎馬六匹立之。
左承旨崔重泰再度呈辭,及都承旨朴弼明上疏。大槪,銀臺新命,遽及於病蟄之中,在臣分義,惟當竭蹶趨謝,而顧臣情病,俱無冒出之勢。乞蒙鐫削,以便公私事。以停朝市,留政院。
假注書李太元病,代以沈珙爲假注書。
政院啓曰,明日永寧殿·宗廟修理時,禮曹堂上,當爲進參,而判書李墪受由在外,參判李健命差祭,參議李大成未肅拜,無可進參之員。參議李大成,卽爲牌招察任,何如?傳曰,允。
備邊司啓曰,本司堂上前都承旨宋相琦,使之兼察有司之任,何如?傳曰,允。
又啓曰,冬至使先來狀啓,今日曉頭,啓下本司,多有及時議定之事,故臣相愚,方力疾來詣本司,而堂上來會,只是三員。除在外·差祭·有實病人員外,知中樞府事李基夏,行司直金錫衍,行副護軍宋相琦,竝卽牌招。工曹判書趙泰耉,本司堂上差下,一體牌招察任,何如?傳曰,允。
謝恩,知事李基夏,禮曹參議李大成。
津船等處內摘奸。
備局堂上請對入侍。入侍時,關西接伴使權尙游上來後,仍差北道接伴使下送事,及北道未赴任守令·邊將·察訪,催促下送事,榻前定奪。以上朝報
備邊司啓曰,北漢重城,令摠戒廳待開春營築事,曾已定奪矣。開春後,卽當擧行,而因摠戎使金重器久不行公,尙未始役,築城之役,何等緊重,而成命旣下之後,尙今遷就,事體極爲未安。摠戎使金重器,從重推考,使之急速始役,何如?答曰,允。
政院啓曰,卽者備邊司郞廳來言,右議政趙相愚,腰痛方劇,僅僅扶詣於賓廳,而諸堂上請對之時,無路入侍,自本院微稟云。敢啓。傳曰,知道。
引見時,知事李基夏所啓,頃因藥房都提調李頤命所啓,北漢水口虹霓當否,有令臣看審稟定之命。開春之後,臣當卽爲往見,而連因病故,尙今遷就矣。第此城形勢,臣旣累往備審,今可領略。水口石築,頗爲堅完,內以雜石塡塞,小水則可從雜石間流出,而大水則當越城上而注下,或値大潦急流,則不無崩潰之慮。左右巖石,對峙斗高,兩巖之間,又有一大巖,若從其上,廣設虹霓,則形勢尤當壯固,而旣築重城之後,則虹霓有無,不甚關緊。臣意則先築重城,且經今夏潦水後,觀其形勢,徐徐更議,似爲得宜,敢此仰達。兵曹判書崔錫恒曰,虹霓之役,極其浩大。且今方營築重城,則水口尤爲萬全,不必更築虹霓矣。基夏曰,都監,本無物力,臣多般拮据,城廊庫舍等役,今方營始,而前頭若築虹霓,則自朝家,必須劃給料布而後,可以爲之矣。上曰,姑觀前頭,更爲議定,可也。以上備局謄錄
政院啓曰,卽見永寧殿獻官草記,則今此各室修改時,第六室·第七室,元無移還安之事,只行告由祭,而祭文分排時該官下吏,不能明白告課,混同啓下。其時該房,亦難免不察之責,而拘於廳規,不得請推。下吏,令攸司從重科罪,改撰祝文,令香室官員給馬陪進于祭所,何如?依啓。該房承旨,從重推考。以上禮曹謄錄
宗廟署官員,以永寧殿獻官意啓曰,明日行永寧殿各室修改移安告由祭及還安祭祝文各十一張陪來之後,考閱奉常寺祭物單子,則告由祭物,以十一位磨鍊,而還安祭物,只備九位,故心甚疑訝。取考禮曹當執頉文書,則十一室,雖皆有修改告由之事,第六室·第七室,則元無移安之事,故還安祭,則只行於九室事,啓下,而捧甘於各該司矣。今此祭文,元無區別之事,十一室混稱移安還安,此必是藝文館小單子啓下之時,矇然不察。其祭文措語中,皆有請移神主之語,以此第六室·第七室,只行修改,而竝請移安,極爲未安。且無還安祭,而祝文則一體磨鍊,尤甚無謂。兩室祝文四張中,告由祝文,則當爲改撰。移安祝文,則當爲還納。香室,令藝文館急速擧行,何如?傳曰,允。以上宗廟修改謄錄
備邊司啓曰,備局堂上,來詣賓廳請對云矣。敢啓。傳曰,引見。
引見入侍時,咸鏡道問慰官,以南道守令,京官借銜差令事,榻前定奪。備局謄錄
上在慶德宮。停常參·經筵。
巳時午時,日暈。未時申時,日有重暈,內暈有兩珥,色內赤外靑。夜一更,沈霧。三更四更,艮方,有氣如火光。
政院啓曰,近日憲府,無行公之員,連日監察茶時,事甚未安。除在外·未署經·公頉外,未肅拜人員,竝卽牌招,察任,何如?傳曰,允。
左承旨崔重泰再度呈辭。入啓。加給由。
傳曰,明日晝講爲之。
明日晝講正時,午正初刻。
掌令具萬理上疏。大槪,臣於千萬夢寐之外,叨承柏府新除,驚惶感激,罔知攸措。固當竭蹶趨承,祗謝恩命,而第臣情地危蹙,賤疾兼劇,實無自力供職之勢。嚴召之下,不敢坐違,强疾扶曳,來伏禁扃之外,披瀝肝血,仰瀆宸嚴。伏乞聖慈,亟許鐫遞臣職,以謝人言,以安賤分事。入啓。答曰,省疏具悉。爾其勿辭,從速察職。
副提學李肇上疏。大槪,臣迫於嚴命,不得已就直,而母病別症,益復添劇,情理迫急,冒萬死投疏徑出。伏乞亟賜鐫削,仍治臣罪事。入啓。答曰,省疏具悉。爾其勿辭,救護母病。
都承旨朴弼明留院上疏。入啓。答曰,省疏具悉。卿其勿辭,從速察職。
副校理洪重休上疏。大槪,病淹鄕廬,久稽趨命,向者疏批,誨諭備至,惶恐之極,置身無地。今始來伏私次,而臣父宿患之外,又感寒疾,種種諸症添劇,卽今情理,實無一分離違之望。方此治疏請急之際,因本館草記,召牌降臨,不得不趨詣禁扃之外,而私情煎迫,無望供職,玆敢投疏徑退。乞遞臣職,以便救護,仍治臣前後逋慢之罪事。入啓。答曰,省疏具悉。爾其勿辭,救護父病。
政院啓曰,因弘文館草記,上番,將未免闕直,明日晝講時,又無備員入侍之人,令本院稟旨變通事,允下矣。所當政官牌招開政,差出闕員,而夜已向深,明日待開門,政官牌招,開政差出闕員,仍卽牌招察任,何如?傳曰,允。以上朝報
弘文館啓曰,卽者副提學李肇,以親病,陳疏出去,上番將未免闕直。今聞副校理洪重休,自鄕纔已入來云。卽爲牌招入直,僚員苟簡,未有甚於近日。上下番闕員,後日政,以在京無故人差出,以爲牌招察任之地,何如?傳曰,允。以上吏曹謄錄
備邊司啓曰,淸差官自北路接待節目,依昨日登對時定奪,別單書入之意,敢啓。答曰,允。
又啓曰,今日賓廳日次,而宗廟修擧相値,頉稟。答曰,知道。備局謄錄
上在慶德宮。停常參,只晝講。
繕工假監役徐文佑,孝陵曲墻修改事,出去。
下直,開城留守李壄,魚川察訪鄭時淑。
假注書沈珙有頉,代以姜必輔爲假注書。
政院啓曰,執義李明復,昨日承牌出肅,旋呈辭單,掌令具萬理,承批之後,亦不出肅。今日又以監察茶時,事甚未安。執義李明浚,掌令具萬理,竝卽牌招察任,何如?傳曰,允。
左承旨崔重泰三度呈辭。入啓。遞差。
傳曰,明日晝講爲之。
謝恩,掌令具萬理,副校理吳命恒。
晝講。入侍,知事崔錫恒,特進官李彦綱,承旨李世最,玉堂吳命恒·李夏源,假注書姜必輔,兼春秋吉景祖,史官金在魯,武臣趙重藺。
京畿監司書目,果川呈,以工曹參判李世弼辭職上疏上送事。啓。答曰,省疏具悉。卿辭至此,本職許遞焉。
慶尙監司書目,更暴情理之萬分崩迫,冀蒙矜許,亟賜鐫遞事上疏上送事。啓。答曰,省疏具悉。卿以母病,辭免至此,終難强令察任,本職許遞焉。以上朝報
兵批,以韓永祚爲副司直。
吏批啓曰,判書在外,參判未差,小臣獨政未安,何以爲之?敢稟。傳曰,只出緊任。又啓曰,卽接禮曹移文,獻陵參奉李晉聖,除授過限未肅拜,依例改差,何如?傳曰,允。以上吏曹謄錄
政院啓曰,傳曰北漢外殿,今方修治,而內殿,則自上年修粧云矣。幾至完畢耶?且沙河里道路,亦云修治矣,其已修治乎?竝問啓〈事〉,命下矣。招問營建廳郞廳則以爲,外殿則昨才定礎,而內殿則上年十月蓋瓦而後,窓戶·廳板·樓桋等物,已爲襞鍊,而方修粧,而至於土役,山高谷深,比他倍寒,時未解凍,勢將稍待日氣和暖,方始出役云。且道路修治事,亦問于禁衛營則以爲,自山城東門,至道成菴前路,則該營次知,上年九月,已爲修治,而城低高峻處,未及解凍之故,自五六日前,方爲修治。而至於沙河里近處,則十里內,五部次知,十里外,楊州次知,而此與山路有異,故例於擧動之時,臨時修治云矣。敢啓。傳曰,知道。
晝講入侍時,知事崔錫恒所啓,今番差官之行,旣以査明境界爲言。頃年暢春苑招問使臣時,亦爲分立界限之語,差官來到後,如或有査境之擧,則自我所以應之之道,不可不豫爲熟講。鴨綠·土門兩江流大處,則自可以江爲限,而兩江源頭,衆水雜流,有難以水爲限處,則必須審察地形,詳考故實,細詢土人,的確所定以待之,然後方可無臨時差失之患。分付道臣,使之詳細考据,詢問故老人,卽爲馳啓,恐合事宜。或言南北兵使,亦當分送,親自看審云,而臣意則似爲重大,南北兵營將校中,必有勤幹解事,熟諳道路之人,極擇以送,則亦可以審察矣。上曰,依爲之。侍讀官吳命恒曰,彼咨文査明地方云者,似是實狀。鴨綠·土門,則以江爲界,宜無可論,而臣聞三·甲·茂山之境,無江水處,自白頭,抵長白之間,綿亘曠漠,本無界限。雖以輿地勝覽見之,朴下川,在於彼境,而今則我民居之。未知彼境,又有他同名之地,而此等處,亦不分明,係是疆場重事,不可不預爲看審。北兵使張漢相,南兵使尹慤,俱是以膽勇見稱,此兩臣中,別爲分付,簡其騶率入往,似爲合宜,而壬申年五勅停行後,其時道臣李蓍晚,爲慮後日,又有此事,報備局,入送南北虞候,一自三·甲,一自茂山,深察地形,期會中間,以丘陵水石,作爲地名,量其里數,別作一圖,上送備局云。未知其圖尙在,而今若依此爲之,亦好矣。錫恒曰,如欲令兵使親審,則南北,各有定界,北兵使不當竝察南道,南北兵使,似當分送,使之看審各其地形矣。此一款,與接待節目有異,初不入於別單中,故議于大臣,敢此仰稟。上曰,審定疆界,事係不輕,儒臣之言,誠是,令南北兵使往見,可也。特進官李彦綱所啓,前判書閔鎭厚,癸未年爲刑曹判書時,陳達於榻前,以爲內奴婢入於宣頭案者,及驛奴婢入形止案者,元無限年之事,依凡訟例,以三十年爲限。若滿三十年,則雖是私賤,本主來訟者,切勿聽理事,奉承傳施行矣。法典,凡訟勿許聽理之規,少限三十年,大限六十年。今此三十年定限,似爲太近矣。知事崔錫恒曰,事目中,有形止案入屬過三十年,則勿許出給之文,似當以三十年爲限矣。彦綱曰,此則不然,奴婢之欲爲叛主者,一邊應貢,一邊暗錄,以待三十年之限者有之。此等定制之事,不可不十分詳審。臣意則或以六十年定限,或問于大臣,別爲定式,似宜,故敢達。上曰,從大限六十年,似宜,而第令廟堂稟處。以上備局謄錄
晝講入侍時,上曰,延恩門掛書罪人,今已周年,尙未捕得,寧有如許寒心之事乎?自前逆賊,必於同類中發告者,例也。此事,亦非鬼書而神掛,必有同情之人。雖同情之人,若有發告者,亦許免罪,一體施賞事,曾有下敎,而尙此寂寥,無所發告,尤極痛惋。左右捕盜大將從重推考,使之毋或少弛,期於必捕,可也。以上捕廳謄錄
內乘,以提調意啓曰,兼內乘李世祥,昨日政,除授副摠管,仍兼內乘之任,事涉難便,改差,何如?傳曰,允。以上兵曹謄錄
入侍時,提調刑曹判書李彦綱所啓,頃者筵中,右尹朴權,陳平市亂廛出禁之有弊。其時臣,待罪本署未久,未詳前例,以果有弊端,則當勿出禁之意,仰達矣。更考文書,則故相臣李尙眞,爲提調時,以亂廛雖自法司禁之,本署句管各廛,不可不出禁之意,入啓定奪,因以有亂廛之禁,而別無徵贖之事,隨現治罪而已。大凡禁亂,豈無弊端,而若慮其有弊,不爲出禁,有同因噎而廢食。且自本署不爲出禁之後,亂廛之類,益無畏憚,本廛之民,失業滋甚,此亦不可不慮。依前出禁,各別申飭,而勿令有弊,何如?上曰,當初禁制,意非不好,而只緣禁吏之作弊,弊至於此。今雖申飭,其能保無弊端耶?彦綱曰,近來生齒日繁,錐刀之利,無不爭競,亂廛之弊極矣。曾前各廛市民,呈于備局,自刑曹·漢城府·司憲府,竝爲出禁,其間豈無弊端,而爲慮其本廛之失業,不得不出禁矣。然有弊與否,在於官吏申飭之如何,不必因噎而廢食矣。上曰,依所達爲之,而各別申飭,可也。兵曹判書崔錫恒所啓,近來坊役,日漸繁重,實爲都民之痼弊。前判書閔鎭厚在任時,爲慮此弊,凡於擧動時,負持之役,量給價錢,以爲雇軍使用之地矣。坊民絶無願受者,不得不勒授立役,其爲怨苦,猶夫前日,適於此際,折草廛民人等,呈狀本曹,以爲若除本廛納米之役,專當負持之任,則自願擔當云,而未知利病,姑爲先試,則數次擧動時,果皆整待,無弊擧行,故自本曹節目啓下,以爲永久遵行之地矣。更思之,各廛,皆是平市所管,而除其本役,事體未安。今後,自本署依前句管,而減其雜役,自本曹量給役價,專責負持之役,則事甚便當。節目中此一款,改付標以入之意,敢達。李彦綱曰,折草廛,本無名號,故願得廛名,呈訴平市署,而不許矣。渠輩,以負持軍擔當擧行之意,呈于兵曹,故自兵曹,節目啓下,以爲永久遵行之地,而外議以爲,各廛市人,不可不係屬於平市,故崔錫恒所達如是。自今還屬本署,而例納朔米之外,除其雜役,專責負持之役,似好矣。上曰,雖未知其終始無弊,而依所達爲之。以上平市署謄錄
敎開城留守李壄書。王若曰,舊都分保釐之憂,寔爲重寄,新號專管理之任,務得通才。僉擧克諧,予志允協。惟卿才具敏鍊,氣質精剛,派分璿潢,共休戚於宗國,名魁金榜,播聲譽於晩塗,邊彊賴安。萊府之治理卓爾,風采可見,薇垣之封駁凜然,屢置近密之班。出納惟允,三畀屛翰之職,績效冞彰,惟其歷試之咸宜。肆予眷注之不替,任卿旣久,每軫念於稀遷,得人爲先,玆簡心於寵擢。睠玆大奐之重鎭,乃在勝國之舊墟。地接王畿,久作西門之保障,天設重險,正當北來之要衝。築斯城鑿斯池,布置旣壯,控其內扼其外,捍蔽是資。峙甲儲糧,蓋猶存體府之舊制,統兵居閫,近又許守臣之新兼。顧今日寄任之隆,非向日居留之比。雖重城阻扼之地,有險足憑。然一面專制之權,非人莫可。玆授卿以開城留守兼管理使,卿其勉體予意,懋盡乃心。戎政民政之摠裁,倚畀旣重,大事小事之悉委,責任非輕。矧今疆場之有虞,益軫鎭戌之無備。南槎甫返,島夷之情形難詳,北使復來,邊邑之策應方急。撤桑土備陰雨,詩不云乎?修城隍繕甲兵,時則然矣。凡厥設施之道,任卿自專。至若稟斷之規,惟前是視,以下缺故玆敎示,想宜知悉。知製敎李台佐製進
午時,上御興政堂。晝講禮記檀弓,上讀前受音一遍。吳命恒進講,自仲遂卒,至過祀則下。上受讀訖。命恒進釋文義曰,東門襄仲,魯貴戚之臣也。上文獻公之對柳莊,失之太過,而此則未免太薄,蓋人君待臣之道,生與死,哀榮俱備,然後方合於禮。我朝大臣旣卒之後,有祿俸限三年仍給之規。中庸敬大臣,亦爲九經之一。差出大臣,初旣擇人授任,則有罪者,固當明言其罪。若其進用之時,則不可不信勿疑任勿貳,故玆因文義,敢達。上曰,儒臣之言,是矣。夏源曰,論語曰,君使臣以禮而後,臣下,亦竭力盡心,以事其上矣。命恒曰,季康之母死,君夫魯有初,此則乃是喪禮,而凡事皆然。國家典章,只當修明,而二行餘缺,若紛紜變更,則不無其害,儒臣之言,是矣。命恒數字缺戰于郞章,使之雖病也,任之雖重也,君子不能爲謀也,士不能死也,不可,此實慷慨激昂之言也。論語曰,節用而愛人,使民以時。又言百姓足,君誰與不足。百姓豐足,常有親上死長之心,則何變之可憂?若上失其道,使民有愁怨之聲,則少有變更,必將土崩瓦解矣。我朝賦稅,行古什一之政,而身役甚重,故外方蔀屋之民,不堪其勞,無以聊生。良役變通之道,自廟堂今方講究,而昨年臣待罪西邑時,因淸差之來留,江邊七邑之民資,皆以蕩敗,至於蔬菜,亦皆乏盡。今年淸差,又將出來,而西路雖幸得免,北路凶荒之餘,加以奔走之勞,三·甲·茂山之民,實無以保存,其顧恤之道,廟堂想必區劃,而自上豫爲留念,特行蠲減之政,則遐裔之民,知其出於上意,必有感祝矣。玆因文義,敢達。上曰,欲觀前頭處之,予亦思得矣。錫恒曰,必於平時,待之以寬政,使民足用然後,雖有變亂,庶無逃竄,而有殉國之節矣。上曰,然矣。彦綱曰,待之寬政,用之於亂時,雖欲使民致死,有何難哉?上曰,然矣。彦綱曰,當此危急之時,無一人效死者,而此乃一童子,而能致殉國之節,豈不美哉?命恒曰,此乃一童子,而能死於國事,此莫非周公之遺澤所曁,而至於此矣。當戰國之時,魯國獨保禮義,故有此死君之節者矣。彦綱曰,魯之禮義,所從來久矣,故亦能及此矣。命恒曰,過墓則式,過祀於下,此莫非敬之所致,敬之爲用,不可暫廢。伏願聖上體念焉,毋或少已。上曰,此言甚好,予甚嘉之,上掩卷。諸臣亦掩卷。錫恒啓曰,軍器寺鳥銃打造,若至千數,則監造之人,例有稟達施賞之規矣。上年軍器僉正李東相所造進上鳥統,已滿千柄,而其時無考例之敎,故不敢仰稟矣。旣有前例,則似當有一體論賞之典,故敢此仰稟。上曰,其時,偶然忘却矣。考例,稟處。擧條錫恒啓曰,來到政院,得聞下敎,則有北漢行宮及道路修治之命,今年節序差早,山高之處,比他倍寒,故道路不得修治云,而且山路險艱,雖得修治,一番經雨,則皆爲破傷,雨霽後,修治,何如?上曰,雨晴後修治事,分付。上曰,內殿修治云乎?世最曰,內殿則昨年旣已蓋瓦,窓戶·廳板等物,亦皆襞鍊,而未及修治云矣。錫恒曰,戶判今方進去,小臣前頭,亦欲追後往觀矣。上曰,依爲之。上曰,北漢擧動,初意則欲以彰義門作路矣。厥後,因李判府事所達,以沙河里作路事,改定矣。上曰,彰義門路,果何如耶?錫恒曰,彰義門路,雖云捷逕,而最爲險高。沙河里路,少得平夷,而水門之路,尤爲平坦矣。彦綱曰,出宮之時,由沙河里路,還宮之時,則由水門路,何如?上曰,當初詢問之意,蓋欲於往還異路耳。上謂八九字缺,入侍初度乎?履歷及所懷,陳達,可也。重藺七八字缺時,觀其北路地形,則淸差出來之時,必由於惠山雲寵矣。上謂世最曰,北漢內殿,爲先修治,可矣。諸臣,以次退出。以上燼餘
傳曰,北漢外殿,今方修治,而內殿則自上年修粧云矣,幾完畢耶?且沙河里道路,亦云修治矣,其已修治乎?竝問啓。備局謄錄
上在慶德宮。停常參,只晝講。
未時申時,日暈。夜一更,月入東井星。
禮曹參議李大成,正郞李萬根,孝陵曲墻修改事,出去。
下直,吉州牧使鄭碩賓,高城郡守沈廷老,平陵察訪崔後章。
訓鍊都正金重器辭職上疏。入啓。答曰,省疏具悉。卿之引嫌太過,須勿控辭,從速察職。
傳曰,昌德宮還御吉日,以開月旬前推擇以入事,分付該曹。
禮曹啓曰,昌德宮還御吉日,以開月旬前推擇以入事,傳敎矣。卽令日官推擇,則四月初四日,大殿·中宮殿·世子宮·嬪宮,俱爲純吉云。此日,乃宗廟夏享大祭正日,而旣非親祭,則行祭後,似無拘礙之端。且此日外,旬前無他無故吉日云,以初四日定行乎?敢稟。傳曰,依爲之。
晝講。入侍,同知事李健命,特進官南致熏,承旨李東馣,玉堂吳命恒·李夏源,假注書金翰運,兼春秋吉景祖,史官金在魯,武臣崔鎭漢。
侍讀官吳命恒所啓,卽今節屆春和,經筵累闢,在外儒臣,多不上來。如臣鹵莾滅裂之學,連日侍講,其苟簡甚矣。且新錄,例於式年爲之,而今則式年已過,尙不爲之。在外諸臣,更加申飭,使之卽爲上來,速完新錄。且以李明浚言之,每以眼病爲言,經筵出入之際,其所難安固然,而至於新錄,則雖有眼病,有何所妨乎?此亦申飭,使之竝參。曾前以知事不備,或至停筵,知經筵有闕之代,亦爲分付銓曹,使之差出於後日政,何如?上曰,竝依爲之。又所啓,邦慶之後,特用大赦,罪囚多已蒙釋,而臣在外邑時,有所目擊者,全家罪人,或自其邑,送配他道,或自他道,來配其邑,問其罪犯,不甚重大,而從前不入於赦宥。蓋國法,以全家爲重律故也。如此之類,或因道臣勘斷,或因守令論報,亦不無因一時喜怒而發告。比之雜犯死罪,輕重懸殊,而以其律名頗重,故至於累年未放者有之。諸道全家罪人,令該曹各別詳査,以爲疏釋之地,何如?上曰,不當爲全家徙邊者,外方果或有之矣,令該曹稟處。
晝講時,特進官南致熏所啓,臣於職事,有所懷,敢此仰陳矣。四山稚松,頗有長養之望,而偸斫之患,日以益甚,故別遣書吏,使之譏捕,則無賴之類,三四十人,自成徒黨,恣意偸斫,揮斧入來。雖三軍門軍卒之巡山,亦不能犯接執捉云。以若干山直·禁吏,不能禁斷,其勢固然。今若執捉其魁首者,依法定罪,則庶可少戢,而南小洞·彰義洞·館洞近處,最爲難禁。分付捕盜廳,發遣部將,或譏察各門近處,或入門時捕捉,自本廳嚴杖究覈後,移送本府,以爲依法科罪之地,何如?偸斫禁松,與盜賊無異,若不別樣懲治,則無以禁斷,故惶恐仰達。上曰,稚松方生,而一任其偸斫,則將無以長養,不可不別樣嚴禁,依所達爲之。以上朝報
備邊司啓曰,差官之行,旣有問慰官差送之命,似當有御帖及問慰官名帖,令政院卽速擧行,何如?答曰,允。
又啓曰,差官出來後,問慰官,以南道秩高守令,假銜差進,而禮單,自戶曹磨鍊下送事,及北路各邑,本來凋弊,凡干支待,實難供億,不可無別樣顧助之道。各邑所在會付穀物,各道臣,隨其容入,爲先劃給後,啓聞會減事,別單啓下矣。分付該曹,使之擧行之意,敢啓。答曰,知道。
政院啓曰,卽者孝陵獻官成重三書啓中,本陵,只行告由祭,元無還安祭,而傳授兩祭香祝云。此是藝文館不察之致。頃於永寧殿祝文誤爲分排之時,旣已推考,今以一單中啓下之事,雖不可再次請推,告祭祝文中,權移二字,卽爲改付標以入,改爲正書,而香陪書吏,待令於城門外,給撥馬,急急進去,還安祭香祝,則還爲陪來之意,分付,何如?答曰,允。
晝講入侍時,武臣崔鎭漢所啓,臣待罪所江,四年矣。沿海形便,無不目見,敢以區區所懷,有所仰達。所江,乃海西之重地,帥臣之主鎭,則其與他道各營,宜無異同,而他道水營,則大小戰船,不下十餘隻,而所江則戰船一隻,防船一隻,加設防船二隻,兵船一隻,竝五隻。舟師之數少,推此可知。此不過當初設營時,財力苟簡之致也。今欲變通,則當此簽丁難得之日,收布之各軍,雖不可得,所江附近數三邑所在各軍門各衙門所屬屯田·魚箭·鹽盒,參酌劃給於所江,則物力庶有辦出之處,軍務可以成樣。曾與道臣相議,道臣亦以爲然矣。以前事言之,故老相傳,至正辛卯,賦船數千,不意犯陸,夕陷豐川,朝沒海州。正統戊午,倭賊潛出,搶掠七邑人物及鷄犬,靡有孑遺,其後迄今,姑無此患,而近者數十年以來,未辨唐船,無歲不到,或稱漁採,或稱商販,出沒近境,安知其海賊之所偵攔乎?此甚可慮。今日之計,莫如依他各營例,盛備器械,添兵鍊藝,以爲備豫之道矣。且三南統水營,則例有龜船,非但四面防牌之高設,以板爲屋,覆於其上,防遮矢砲,莫如此船,故昔在壬辰海戰之得力者,蓋由於此,則實是舟師之所不可無,而海西則元無此制,識者深歎,久矣。宜令海西,速辦一二隻龜船,以爲臨急得力之便。且舟師中戰備之緊器,莫如火砲,所江所屬各邑鎭,各色目火砲,不患不多,而遐方軍卒,不解砲法,臣依火砲式,使之藏放,則雖見其書,不習於手,終不能善放,以此各處所在之砲器,作一等棄之物,事之可慮,莫此爲甚。以軍器寺別破陣一人,輪回定送於所江,計給料布,往來各鎭,敎鍊砲法,則軍兵之初昧藏放者,傳習矣。上曰,各條所達,俱不無意見,令廟堂稟處。以上備局謄錄
朴弼明啓曰,明日,大報擅大祭齋戒相値,視事,頉稟。傳曰,知道。
午時,上御興政堂晝講。進講禮記檀弓下篇,上讀前受音一遍。命恒讀自工尹商陽與陳棄疾,止不將公事遂入,至曹桓公卒于會。命恒曰,桓,卽宣字也。春秋,亦作宣矣。上曰,宣字,是也。上讀新受音一遍。命恒進講文義曰,工尹商陽,官雖卑,而以此事觀之,可知其善矣。長樂陳氏,以此謂之兼仁義,而又謂之商陽若在高位,則當陳善閉邪,引君當道,雖當戰伐之事,而足以勝殘去殺。倘使靈王,能用此人,則豈有此變也?靈王之不用,固不足責,而自古國家之得人爲難,故泥於下流,而不見用者,多矣。以三代言之,傅說·伊尹,若非高宗·成湯之心誠求之,終爲巖野之胥靡,有莘之耕夫矣。治國之道,在於得人,而人君,以至誠求之,則懷才抱器之人,豈沈淪於下流也?上曰,儒臣所達,誠是矣。健命曰,朝不坐燕不與,言其官位之卑也。殺三人,不足以二行缺不困人於厄,然若當楚師之困敗,則豈爲此乎?上曰,然矣。夏源曰,每斃一人,掩其目,以有惻隱之心也。夫惻隱之心,仁之端也。孟子曰,人皆有不忍人之心,先王,以不忍之心,行不忍之政。人君,苟能以不忍人之心,行不忍人之政,則其功效,豈止於此乎?命恒曰,惠伯之言曰,不可以叔父之私,不將公事。註曰,公事,有公則無私忌,蓋言不以私害公也。夫以人臣言之,私意挾雜,則不但有害於其身,亦將貽害於其國矣。人之無私最難,故每有挾雜之弊,其本,人主至公至正,奉三無私,表章臣僚,則自有蕩平之休矣。此亦公私之分,故敢達。上曰,然矣。健命曰,忌字,不詳其本意,闕之,可也。臨文之道,句節之疑,亦可闕之,只自取義,可也。此大文大旨,只是先公後私而已。命恒曰,召對時所講名臣奏議,幾盡講。且中間有抄出者,繼講之冊,當爲稟定,而外議皆以思政殿訓義資治通鑑繼講爲宜云。此冊編帙甚失,問于領事,斯速刊出,何如?上曰,依爲之。出榻前定奪以上燼餘
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,暮春風日,猶未和伏未審此時,聖體,若何?受灸已久,手部·脚部,其有顯效,而灸瘡已盡竟合乎?臣等,不可不間間入診,今日與諸醫入侍,詳察症候,宜當。中宮殿玉候近,如何,而前日餘症差愈之後,更無發作乎?臣等憂慮未弛,敢來問安,竝此仰稟。答曰,知道。無事,手部·脚部,別無差減之效,灸瘡完合。內殿氣候,無事,餘症,更不發作矣。
假注書姜必輔病,代以沈尙鼎爲假注書。
藥房入診時,孝陵告由祭祝文改書陪去時,不爲啓請留門當該承旨罷黜事,榻前下敎。
罷職現告,當該承旨李世最。
藥房入診時,上曰,頃日永寧殿修改祝文分排之時,旣已錯誤。今此孝陵曲墻修改祝文,又有錯誤之失,此由於藝文館分排不察之致,事甚未安。當該分排官員,罷職,可也。
罷職現告,檢閱金在魯。
藥房入診時,上曰,孝陵曲墻修改祝文改付標啓下,更爲正書之後,事當留門以傳,故予姑爲就寢啓請後,使之卽爲啓達矣。終無啓請之事,必自門隙出送矣。傳祝,何等重事,而不爲留門,以門隙出傳耶?闕門·城門雖閉,香陪書吏之待令於門外,啓請開門後,使香室官員傳授,事體當然,而直自門隙出送,極爲駭然,當該承旨,罷黜,可也。上曰,此後祭享時,如有祝文犯夜改送之事,則闕門·城門,竝爲留門,香室官員陪往,親授香陪書吏事,定式施行,可也。以上朝報
藥房入診時,北漢西門道路,亦爲修治,而城底險處,則依禁衛營東門例,自御營廳修治。其外,京畿及漢城府修治事,榻前定奪。
備邊司啓曰,江華府觀武才設行事,旣有定奪於榻前,試才御史,亦已差出矣。卽接守臣報狀,則春序已晚,漸當農節,今旬渡本府點閱,將欲先爲設行,而御史如或不卽下來,則許多武士,曠日聚待,委屬可慮云。御史李縡,啓下已久,尙未上來,數日內,催促下直之意,分付,何如?答曰,允。
藥房入診時,都提調李頤命所啓,昨年穆克登,欲見白頭山,而阻水不果,至於折齒,而今又出來,以此推知,淸主之必欲其尋見,渠之任以爲功,可知也。彼人之必欲見之者,設有不好底意思,今旣隳突出來,則有難以兵馬遮之,又難以言語塞之矣。但彼且以疆界爲言,此正可慮。伏聞白頭山下,自甲山,亦七日程,而亂山深樹,人跡難通,故我國設鎭堡與把守,皆在山南五六日程云。把守之外,似若限而棄之。且伏見大明一統志,以此山,屬於女眞。其註曰,長白山上,有大池,西流爲鴨綠,東流土門,北流爲混同江云,卽此山也。彼人,若以白頭山南我國把守處,謂之渠境,則甚爲難處矣。我國,旣以豆·鴨兩江爲界,則毋論發源處與下流水南,皆當爲我地,此可爲執言而力爭者。前頭接伴使下去時,以此分付。如有此爭端,使之極力辨爭,何如?上曰,不知彼人何以爲答,而豫爲定奪,分付,可也。又所啓,北差之欲見白頭山者,近來廟堂及外間物議,皆以爲不無深憂矣。頃在壬申年間,彼人,爲修盛京誌,將送五勅,以見白山。我國,以道險難通爲辭,旋爲停止。昨年,又因我咨中江邊曠闊,彼此易於犯越之語,托以査界,仍令尋見白山,阻水敗歸之後,今又出來,其必欲見而再三擧不已者。疑若有深意,臣之愚見,自初以爲不必過慮。蓋彼人初出於白山之北,以此山,爲興王發跡之地,故山北,則岡麓磵谷,一不遺漏於盛京誌。獨不見山南,前後欲見,似出於此,而今之深慮者,或以爲彼將欲移山外部落,居于此地,或以爲豫爲看審,將爲異日據奪之地,或以爲欲先諳道里險夷,或以爲魚鹽生理,我地爲勝,必欲見者,尤在於此日,似不必然。前日江內藩胡,彼旣撤還,則今無更移之理。山北數千里虛曠,何必深移於他國之地?若使彼人,果有他日之計,則今雖不豫見,何難來據乎?臣意,彼人崇信左道,歸重於白山,必欲審其內外矣。然他國人之來見邊上險夷,豈是好事?有可防之勢,則莫如防之,而今其勢,實難周遮矣。第禮部咨文及査行牌文,與使臣狀啓有異。牌文則謂自義州江源,泝流而上,使臣狀啓,則謂自廢四郡盡處入來云,旣如是相左,而穆克登,乃其主之寵臣也。所欲必成之,其間情僞,其難遙度。以我小國之道言之,一從文書上奉行,似爲合當,而今者接待之道,專行於北路,此蓋使臣狀聞之後,不得已改爲措置也。今若以牌文及狀啓相左之意,移咨於穆克登,質問其何所適從,則渠必有答,我事完備,庶幾有辭於後日矣。使臣狀啓以爲,穆胡還兀剌,更出潯陽作行云。未知可能及時往復,而急速周旋,猶可及之,臣之所見如是,故敢達。下詢于廟堂諸臣而速處,何如?上曰,以使臣狀啓見之,則穆克登,必自廢四郡盡處出來,而未知卽今到於何處也。咨文,未知及時往復,而令廟堂稟處。又所啓,入春以來,災異疊見,頃者,月掩木星,其占俱凶,而亦有天下大饑人相食之文星。木星,卽歲星,古所稱福德星者,而今乃有如此之災,以一歲言之,木星,主一歲年運,而今春連有風災,寒凍尙未盡解,秋麥太半枯死,春耕又從而失時,兩麥誠爲可慮。曾在先朝庚戌年,秋事失稔,而辛亥年兩麥不登,以此民生飢饉,加以癘疫遍熾,而我先王,殫心賑救,軍餉·內帑,盡爲傾發,而猶未遍救矣。今年兩麥俱失,則事勢將有甚於辛亥,而朝家物力蕩竭,雖欲活民,亦無以措手矣。卽今深春,無他生穀之道。自今莫若大小警惕,節縮浮費,務從簡納,而姑觀前頭,漸次復常,恐爲得宜。申飭京外,凡干浮費,一切省減,稍存儲蓄,以備賑資,何如?上曰,大臣所達,誠是。浮費之事,分付有司,使之省減,可也。以上備局謄錄
傳曰,北漢擧動,以今月念後推擇事,分付該曹
禮曹啓曰,北漢擧動以六月念後推擇事分付該曹事,傳敎矣。卽令日官推擇,則今月二十日爲吉,而似爲催迫。二十七日,雖無大段所忌,而六月破,則不可爲純吉。其餘日子,皆有拘忌,且與國忌相値,何以爲之?敢稟。同日藥房入診時,草記還出給。
藥房入診時,北漢擧動,以四月初生改擇日事,榻前下敎。
禮曹啓曰,北漢擧動,以四月初生改釋日事,榻前下敎矣。令日官推擇,則來四月初二日爲吉。其後則還御及國忌相値,且有拘忌,初十日亦吉云。此兩日中,以何日定行乎?敢稟。傳曰,以初二日定行。
藥房入診時,上曰,各陵正朝·寒食行祭時,例於陵上奉審後,書啓,而今此齊陵·厚陵·英陵寒食行祭後,厚陵則監司以獻官奉審之意馳啓,而齊陵·厚陵,則啓本中無奉審之事,獻官,宜自該曹請推,而尙無請推之擧,極爲未安。獻官及該曹堂上,竝推考,可也。且見各陵獻官書啓,則或有着署者,尤爲未妥,此後則各別申飭,可也。以上禮曹謄錄
朴弼明啓曰,左副承旨李東馣,今日當爲入直,而聞有當該承旨罷職之命,以伊日伴直,不敢自安,卽已出去,而祭享等事,禮房例爲當該,而同副承旨,以代房入直,則左副承旨別無可嫌之端。卽爲牌招,以爲入直之地,何如?傳曰,允。
午時,上御興政堂。藥房入診,都提調李頤命,副提調朴弼明,假注書金翰運,記事官吉景祖·金在魯,醫官金有鉉·李應斗·李時聖·趙慶基·鄭麟祥·李得英·方震夔·白光璘·李時弼·李敏夏·李徵夏入侍。頤命進伏曰,今春風氣異常,近來聖體,若何?上曰,無事矣。頤命曰,寢膳之節,一向安寧乎?上曰,唯。頤命曰,受灸已過二十日,必有顯效,而聖批以別無差勝爲敎。臣無任伏慮之至。脚部運動,比前有一分差勝乎?上曰,脚部,前頭若無加,則多幸,而至於快減,則更無望矣。手部差勝,而着網巾之時,比前頗澁矣。頤命曰,運用之時,雖有艱澁之氣,而常時則不至艱澁乎?上曰,間間有疼痛之氣矣。頤命曰,與彼邊臂部比較,則加勝乎?上曰,不知其加勝矣。頤命曰,近來核處,何如?上曰,一樣矣。頤命曰,所進丸藥三劑,幾許進服乎?上曰,二劑盡服,一劑始服三日矣。頤命曰,此藥,異於當初所進之藥,豫爲傳敎,何如?上曰,凡丸藥,予不爲。二行缺上曰,此藥味好,連日服之,而別無痞滯之氣矣。頤命曰,脈候之不診已久,今日諸醫入侍,使之診察,何如?上曰,唯。有鉉,遂入診曰,左右脈度,俱極和平,亦無頻數之候矣。向時則頗似頻數,今則極爲調均矣。諸醫以次入診,所見別無異同。弼明曰,以北漢擧動擇日事,禮曹官員,來呈草記,故敢此捧入矣。頤命曰,以念間擇日爲敎,故初以二十日擇入,而此日似爲忙迫,二十七日,則乃月破也。見日官文書,則不吉矣。上曰,二十日,則似爲急迫矣。頤命曰,四月,則吉日頗多,自初一日,至初四日,皆吉云矣。近日風日甚不佳,念後日氣,難保其不如近日。且山上多風,風勢如近日,則人難着足,姑待日氣之稍和,退定宜矣。上曰,二十日則似急矣。以四月初生改擇事,分付,可也。弼明曰,昨日當該承旨,乃同副承旨李世最數字缺,奉命進大報壇祭所,旣捧罷職傳旨,則不當留在,傳香後,卽捧傳旨,何如?頤命曰,入侍已經累日,咳嗽已至快減乎?上曰,咳嗽快減矣。頤命曰,脈度旣已和平,更無所議,而手部·脚部,別無差勝,更爲受灸,似宜,而前頭日氣漸暖,受灸恐或有妨,問于醫官,更爲商確,何如?上曰,依爲之。有鉉曰,連日受灸,諸醫皆以爲不當。三利·絶骨,待秋受灸,似好,而今則姑進丸藥,更觀前頭症候之如何,更爲入診商確,似宜矣。且阿是穴受鍼後,仍爲受灸似好。閭閻間,亦多以此見效者,而卽今不合鍼灸,姑觀前頭爲之,宜矣。上曰,手部運用,比前頗艱,以此爲悶矣。頤命曰,痛處淺深,何如?上曰,痛處,不能指的,而間間疼痛,然亦無難堪之時矣。有鉉曰,脚部,則以無望其快減爲敎,而連服湯丸,則豈有終不快減之理乎?應斗曰,自前詳察症候,則濕痰留經,凡鍼灸之效,不必趁卽有之,久而後乃知。今亦姑觀前頭,更施鍼灸,似宜,臣意如是矣。時聖曰,玉體熱候本勝,曾前連歲受灸,則必有顯效,而以熱候之勝,故無效矣。卽今春秋,異於鼎盛之年,受灸極爲重難矣。慶基曰,玉體本有熱候,且此時火令當前,受灸極爲重艱矣。鍼灸一樣,而受灸,則或以經絡流通,似無妨矣。前頭日氣和暖,手部·脚部,豈無差減之道乎?麟祥曰,趙慶基所達,是矣。玉體本有火,且日漸向熱,連爲受灸,恐不合當,今姑停止,待秋爲之,亦似不遠矣。得英曰,外人,或有臂部艱澁之症,而的知痛處,則多以艾灸見效,而亦不過七壯矣。上候則痛處不能的知,難以受灸,而如或的知,則豈以日氣之漸暖,不爲受灸乎?震夔曰,外人之有臂痛者,多灸阿是穴,則或見其效,而上候本有火,卽今日氣漸暖,受灸似涉重大矣。彦璘曰,李得英之言,是矣。臂部痛處的知,然後必有鍼灸之效。卽今上候痛處,姑未的知,阿是穴,不必受灸矣。外人之有臂痛者,有付缸灸之法,受灸後,仍付缸灸,則濕氣流通,以此見效者,多矣。第試之,何如?時弼曰,卽今春秋,異於鼎盛之年,且玉體本有火,以灸爲主,恐或未安矣。敏夏曰,諸醫所達,皆是矣。此時日漸向熱,鍼灸恐不合當,姑進滋陰之藥,而鍼灸則停止,宜矣。徵夏曰,受灸本草,且曰二行缺重大,難以一箇之見效,敢爲請試矣。應斗曰,灸缸之法,必於六七字缺,試此方者,每於受鍼後,付缸矣。頤命曰,前頭玉體勞動,且日氣漸熱,付缸灸,恐或有妨乎?上曰,過擧動後,日氣雖熱,試爲之,可也。頤命曰,中宮殿氣候平安,而前日餘症,皆已快減乎?上曰,膈間微煩之氣,差減後一樣矣。頤命曰,膈間,或有跳動之氣乎?上曰,近來無跳動之氣矣。頤命曰,王世子敬寧殿展謁之後,節候已變,而近日醫官,久未入診,今日入送醫官,使之診察,何如?上曰,依爲之。頤命曰,近來重變疊出,社壇神門之頹圮,實所驚心。且白虹貫日之變,連日有之。自有國以來,何代無災,而豈有如近日者乎?自前雖有變異,無目前徵應,故不爲警惕,恬嬉度日。卽今災變,實係非常,不但凡事之節損,自上有若切己剝牀者然。益加敬畏,則天怒有可回之道矣。上曰,大臣所達,誠是,予當留意焉。以上燼餘
上在慶德宮。停常參·經筵。
自辰時至未時,日暈兩珥。申時,日暈。夜一更二更,月暈廻土星。
下直,忠淸監司韓配周,茂朱府使韓配夏,明川府使南泰徵。
傳曰,忠淸監司韓配周,留待引見。
假注書李必重病,代以李鳳翼爲假注書,沈尙鼎有頉,代以蔡膺福爲假注書。
刑曹參判吳命峻上疏。大槪,千萬夢寐之外,忽叨秋曹亞席陞擢之命,驚惶震越,罔知攸措。駁正之論,固出公議,而疏避所論,蹈藉無餘,臣之踪地,決無抗顔周行之理。伏乞聖明,俯察危懇,將臣新授職秩,盡行鐫削,仍命選部,永刊臣名於朝籍,俾得退屛省愆,以卒天地生成之澤事。入啓。答曰,省疏具悉。今玆陞擢,意非偶然,過當之論,不必深嫌。卿其勿辭,從速察職。
吏曹啓曰,承旨有闕,政事,取稟。傳曰,明日爲之。
正言金始㷜上疏。大槪,臣於日昨隨牌詣闕也,辭疏莫徹,試事方急,不得不黽勉出肅,而冒嫌行公,愧懼冞深。今則試場之役,才已告輟,臣之情地,終無因仍蹲冒之勢。且臣宿患喉痛,近又添苦,雜試針藥,差復未易,尤無自力供職之望。伏乞聖明,亟許遞改臣職名,以安私分,以延殘喘事。入啓。答曰,省疏具悉。爾其勿辭察職。
兵曹,武科殿試吉日,今三月十六日推擇,啓。
禁府,趙泰億·任守幹·李邦彦·李碩磷·崔尙㠎·李松年·金始南·洪舜明拿囚。啓。以上朝報
禮曹啓曰,今此北漢擧動時,王世子闕門外祗送及城門外祗迎之節,當爲磨鍊,而隨駕一款,何以爲之?敢稟。傳曰,勿爲隨駕。
又啓曰,今此北漢擧動時節目中,百官陪從及留都節次,當爲磨鍊,而旣無可據前例,以陵幸時例磨鍊乎?該曹不敢擅便,何以爲之?敢稟。傳曰,依爲之。
傳曰,文武科庭試,同日設行,例也,而因武科初試之未畢,遷就至今矣。今則一所旣已出榜,二所出榜之在於何日,一問試所而可知。殿試等吉日,竝卽推擇事,分付該曹。
兵曹啓曰,卽因傳敎,問于武二所,則明日似當出榜云。殿試吉日,令日官推擇,則今三月十六日爲吉云,以此擧行,而放榜日子,令該曹推擇,何如?傳曰,允。
又啓曰,北漢擧動,定於來四月初二日,道路橋梁及扈衛等處,看審書啓次,事知兼司僕,當爲發送,而出還宮路,路必須豫定,然後可以看審。出宮時,則大駕由興仁門作路,從山城東門以入。還宮時,則自西門,從昌陵隅前路回鑾,恐爲合宜,何以爲之?敢稟。傳曰,依爲之。以上禮曹謄錄
南至熏,以弘文館言啓曰,臣命恒,以召對時繼講冊子問議事,承聖敎,就議于領事趙相愚則以爲,臣於病伏垂死之中,特承繼講書問議之命,精神昏憒,不知所以仰對,而伏念思政殿訓義資治通鑑,收聚重刊,以資進講之意,前日下問之時,已有所對。在今繼講之書,亦似無出於此,而編帙浩大,若令分刊於兩南,則日月遷就,訖工未易。且多有貽弊之端,分付芸閣,斯速印出,恐或得宜云矣。敢啓。傳曰,知道。分刊於兩南,可也。
又以兵曹言啓曰,武一所初試榜目中,通德郞宋琢父興海郡守廷英,生父通德郞廷藎,而誤以兵使廷英書塡,生父職姓名,亦爲闕書。莫重御覽榜目,如是做錯,難免不察之失。原單中,改付標以入,而當該試官,推考,何如?傳曰,允。
敎忠淸監司韓配周書。王若曰,藩寄,卽古時之連帥,廟簡,須一代之才良。奚但理劇而剸煩,將責承流而宣化?廷推允協,綸告斯揚,睠玆湖西,介彼江表,山河控帶七百年覇業之舊墟,城池環趨五十州都會之雄鎭。財賦擅一域之殷富,形便扼兩路之要衝。比緣飢饉之荐臻,漸致凋弊之滋甚。府庫乎京甸,供億甚繁,囊橐於窮閭,剝割莫禁。人力竭而物産匱,積瘵難蘇,民俗薄而詞訟煩,敏手亦窘。王畿雖近,而惠化未遍,地方非廣,而撫戢最難。歷觀諸臣,疇克此任?惟卿氣稟峻爽,性資剛明。襲訓名家,自儒冠而負盛望,蜚英科甲,以蔭資而卽淸塗。蓋歷敡內外而俱宜,故躐超班序之甚驟,任耳目之責,風稜已彰,處喉舌之司,夙夜匪懈。平居言論,恥作委靡苟且之人,當事指陳,必有擔荷勇決之意。才猷合試於盤錯,聲望宜置於屛藩。玆授卿以守忠淸道觀察使兼兵馬水軍節度使巡察使。卿其毋替予言,益懋乃職。勤謹寬和以臨政,淸白簡約以飭躬。恤鱞寡而務積儲,嚴黜陟而公聽斷。東枕嶺路,詎弛陰雨之綢繆?西接海防,宜備風濤之倉卒。深究利病,庶盡區畫之方,務去煩苛,克推子惠之澤。凡諸裁稟,自有典常。於戱,平生激昂,每懷憂時之志,一方展布,誠得報國之秋。衣錦還鄕,兄弟迭接前後,握節上冢,父老共詑恩榮。以下缺
午時,上御興政堂。忠淸監司韓配周留待引見入侍時,忠淸監司韓配周,右副承旨南至熏,假注書蔡膺福,記事官吉景祖·黃懰。韓配周進伏。上曰,卿其往欽,盡心奉職,而如有稟定之事,陳達,可也。配周曰,方面之任,至重且大,而如臣不才,叨此重寄,恐未承當,惶恐敢達。道內弊瘼,不無可論,沿海防守處及大段革廢事,則不可豫度,到任後,當以文字,仰達矣。上曰,勸農之旨,每下於歲首,而輒歸文具,予甚慨然。今卿政當勸農之時,往哉奉承,勤幹勸農,可也。配周曰,白骨徵布,諸路皆然,而本道事勢,異於他道,故臣於前日入侍時,已達此意矣。今已變通,臣當盡心奉行矣。上曰,每念此弊,而今則朝家,旣有變通,着實擧行,則似有實效矣。配周曰,閑丁之弊,朝家旣已申飭。下三道守令,若遵朝令二行餘缺,配周曰,末世人心,極爲不淑。且本道近於京洛,守令中,不無善治之人,而或有不忱者,則每被詆毁,不能久任,故生民之處困,尤甚矣。上曰,任怨奉國而後,官事可無懈弛之弊,卿必須任怨奉國,可矣。承旨前讀別諭訖,遂以次退出。以上燼餘
上在慶德宮。停常參·經筵。
下直,楊下萬戶李東馥。
黃海監司書目,道內各邑,去二月二十四日始雨,二十五日乃止,秋牟似有回蘇之望事。
護軍宋相琦上疏。大槪,臣於前檢閱金在魯之罷職,亦有悚慄不敢晏然者,玆冒萬死,略陳委折。乞被罪譴,以彰公法,以安私分事。入啓。答曰,省疏具悉。卿其勿辭,從速察職。
兵曹口傳政事,以趙錫命爲副司果。
謝恩,左承旨兪命雄,右承旨金德基,右副承旨李東馣,同副承旨南至熏。
正言金始㷜啓曰,臣於病伏尋單中,得伏見兵曹草記,則以武一所御覽榜目中誤書事,有當該試官請推之擧,臣不勝驚悚瞿然之至。伊日出榜時,臣與諸試官,分執擧子單子及正書榜目,親加披檢,一一相準,而第草校旣出之後,則事體當趁其日詣闕,故臨暮匆卒,未能覺察,致令奏御文字,有此做錯之事。論其疏漏之失,則專在於考驗之監臺,其何敢一刻仍冒於臺次乎?請命遞斥臣職。答曰,勿辭,退待物論。
持平金有慶啓曰,臣卽伏見兵曹草記,以武一所御覽榜目中誤書事,有當該試官請推之擧。臣於此,不勝驚惶悚惕之至。伊日出榜時,臣與諫官及參試官一人,親執單子及榜目,一一披檢,而第緣日勢臨暮,自爾匆卒,致令莫重文書,有此做錯之失,疏漏之責,專在於臣,其何敢一刻仍冒於臺次乎?請命遞斥臣職。答曰,勿辭,退待物論。
京畿監司書目,高陽呈,以應敎李縡辭職上疏上送事。啓。答曰,省疏具悉。試才御史之任遞改,爾其勿辭,救護母病。又書目,衿川呈,以判尹趙泰采辭職上疏上送事。啓。答曰,省疏具悉。卿勿過辭,須速上來行公。
傳曰,江華試才御史李縡改差之代,卽爲口傳差出。
兵批,以申漢章爲兼內乘,李汝白·崔重泰·李宜顯爲副護軍,李世弼爲副司直,鄭纘先·李熊徵·李尙說爲副司果,蔡膺祚爲副司正。以上朝報
吏批啓曰,判書在外,參判未差,小臣獨政未安,何以爲之?敢稟。傳曰,只出緊任。
又啓曰,慶尙監司,今當差出,而本道物衆地大,甲於諸路,不可不另爲擇差,守令中可合人,竝擬,何如?傳曰,允。
吏批,以李坦爲慶尙監司,鄭以雲爲豐川府使,兪命雄爲承旨,鄭雲柱爲禮曹正郞,朴鳳齡·鄭栻爲漢學敎授。
兵曹口傳政事,副司果趙錫命。
吏批,判書權尙夏未肅拜,參判未差,參議李光佐進,左承旨金德基進。
兵批,行判書崔錫恒習陣進,參判李晩成,在外未肅拜,參議任胤元病,參知李震壽進,右副承旨南至熏進。
以備忘記,傳于李東馣曰,今下弓矢,楊下萬戶李東馥處,給送。
李東馣啓曰,明日聖節望闕禮習儀相値,視事,頉稟。傳曰,知道。
黃一夏啓曰,大司憲尹趾仁,武二所監試官進,執義李明浚,掌令具萬理,持平黃龜河未署經。今日以監察茶時之意,敢啓。傳曰,知道。以上燼餘
備邊司啓曰,今日賓廳日次,而大臣有故,頉稟。答曰,知道。備局謄錄
上在慶德宮。停常參·經筵。
吏曹口傳政事,以宋成明爲江華試才御史。
政院啓曰,正言金始㷜,持平金有慶,引避退待,旣已經宿,而兩司無行公之員,尙未處置,持平黃龜河除授已久,亦未署經,事甚未安。大司憲尹趾仁,執義李明浚,掌令具萬理,大司諫宋徵殷竝呈辭,正言南一明呈辭入啓,掌令成碩藎,司諫權,獻納朴鳳齡竝在外,未署經外,呈告人員,竝卽牌招,以爲處置署經之地,何如?傳曰,允。
又啓曰,卽伏見武二所榜目,則三等第八十七人載寧居金姓人名字,犯御諱。此雖出於遐方微賤人無識之致,而諸試官,難免不察之失,竝推考警責,擧子則拔去榜目中,何如?傳曰,允。
正言南一明初度呈辭。入啓。給由。
假注書李鳳翼病,代以尹珌爲假注書。
禁府啓目,通信正使趙泰億,副使任守幹,從事官李邦彦元情云云,泛稱遲晚,刑推得情,何如?啓除刑推,議處。又啓目,通信使首譯李碩磷,任事譯官崔尙㠎·李松年·金始南·洪舜明·玄德潤元情云云,泛稱遲晚,刑推得情,何如?啓除刑推,議處。
大司諫宋徵殷啓曰,卽者以處置同僚事,承牌來詣,而第伏見政院啓辭,以武二所榜目中,擧子名字,有犯御諱,請推諸試官,臣不勝瞿然驚悚之至。昨於出榜之時,非不一一考檢,而昏暮匆卒之際,有此不察之失。旣不敢處置他人,又何可晏然在職乎?請命遞斥臣職。答曰,勿辭,退待物論。
大司憲尹趾仁啓曰,臣之冒昧出肅,只爲監試之役,而才得出榜,旋卽尋單者,實出於情病之萬不得已矣。卽伏見政院啓辭,以榜目中金姓人名犯御諱,請推諸試官,臣不勝驚悚震越之至。奏御文字,雖尋常字畫之差誤,亦當有不謹之罪,況有犯於至尊至嚴之地,而矇然不察,乃至於斯,其爲負犯,萬殞難贖。牌招之下,不敢坐違,冒沒詣闕,而引罪不暇,其敢論同僚處置乎?請命遞斥臣職。答曰,勿辭,退待物論。
府啓,請還收己卯文科追復之命。措辭見上請還收罪人張必達減死定配之命,依律處斷。措辭見上請還收罪人崔海云減死定配之命,依律處斷。措辭見上請還收卞爾札·黃順中等放釋之命。措辭見上請還收權卨放釋之命,仍令該府,更加嚴覈。措辭見上新除授司諫院司諫權,時在忠淸道連山地,獻納朴鳳齡,時在京畿交河地,請竝斯速乘馹上來事,下諭。竝引嫌而退,榜目誤書,未能覺察,疏漏之責,在所難免。未能覺察,雖緣怱卒,所失尤大,勢難仍在。請正言金始㷜,持平金有慶,大司諫宋徵殷,大司憲尹趾仁,竝命遞差。答曰,不允。下諭及處置事,依啓。
咸鏡監司書目,辭職上疏上送事。啓。答曰,省疏具悉。此時引疾辭免,殊涉未安。勿復撕捱,從速察職。
吏曹啓曰,臺諫有闕,政事,取稟。傳曰,再明日爲之。
判府事李濡箚子。大槪,敢陳日昨將事時所見聞,以備裁察事。入啓。答曰,省箚具悉。箚辭得宜,竝依施,而當該內官推考,守門軍士,令攸司推治焉。以上朝報
下直,天安郡守魚有鳳,昌洲僉使李廷吉。
以備忘記,傳于黃一夏曰,今下弓矢,昌洲僉使李廷吉處,給送。以上燼餘
上在慶德宮。停常參·經筵。
茂山推考敬差官徐命遇出去。
下直,安岳郡守白時耉。
正言南一明再度呈辭。入啓。加給由。
禮曹參判李健命上疏。大槪,職事所關,略貢愚忱,冀蒙察納事。入啓。答曰,省疏具悉。疏辭誠然,差退日期焉。
兵曹判書崔錫恒辭職上疏。入啓。答曰,省疏具悉。卿之引嫌,殊涉太過。安心勿辭,從速察任。以上朝報
備邊司啓曰,昨日藥房入診時,因都提調李頤命所達,以牌文狀啓有異事,自上有令廟堂稟處之敎矣。咨牌文措語及使臣狀啓,更加參考,則似無大段相左之端。蓋彼中所謂義州江,卽鴨綠江也。鴨綠山發源,在於白頭山,經廢四郡,流下義州,廢四郡盡處,便是江源,此一款,似不必更爲質問矣。第其行期牌文,則以二月十五日間,自京師起行云,而使臣別單則以爲,穆乃於二月十二日,直往兀喇任所,還任潯陽後,整理行李,喂養馬匹,待北邊草生,始爲發程云。行期之差退,據此可知,而所謂草生,未知早晩,行期遲速,有難的知,似當以何日離發潯陽,何日間行到廢四郡盡處越邊之意,詳細探問於潯陽,而爲此移咨,事涉過重。分付義州府尹,使之罔夜入送訓導·譯官于鳳城,詳探其發行日期,而自鳳城,如未詳知,則急速轉探於潯陽,的期回報之意,詳細馳通于城將,仍令訓導,留在得報後,急速馳還,恐似得宜。以此平安監司·義州府尹處,撥馬知委,何如?答曰,允。以上備局謄錄
禮曹啓曰,北漢擧動差退事,草記,初十日太遠,初五日無大段拘忌,則以此日定行可也事,命下矣。卽問于日官,則初五日,不但不宜出行,乃月忌,則此大段拘忌。六日·七日,則國忌齋戒及正日。八日·九日,則又是大段拘忌云,何以爲之乎?敢稟。傳曰,以初四日定行,還御,退定於望前,可也。以上禮曹謄錄
上在慶德宮。停常參·經筵。
京畿監司書目,廣州呈,以知事姜鋧病重上去不得事。啓。傳曰,還出給。
正言南一明三度呈辭。入啓。遞差。
禮曹啓曰,還御吉日,退定於望前事,命下矣。令日官推擇,則來四月十三日,大殿·中宮殿·世子宮·嬪宮,俱爲純吉云,以此日定行乎?敢稟。傳曰,依爲之。
吏曹啓目,粘連觀此弘文館副提學李肇上疏,則母年今六十七歲,宿疾沈篤,而家素寒薄,菽水·藥物,每患艱乏,不待之懼,恒切于中。及今許一薄邑,使得少酬至願亦爲白臥乎所,卽今講筵頻開,而館僚不備,新錄過限,而竟了無期,出補之請,誠艱許施,而李肇母病沈痼,活計貧薄,藥物調護之艱窘,通朝之所共知。孝理之下,所宜矜恤,稍待館錄完成,許其便養,似合事宜是白乎矣,經幄之長,臣曹不敢擅許出外,上裁,何如?啓依所啓施行。
副校理吳命恒上疏。大槪,臣母宿疾沈綿之中,適値親忌,强起參祀,仍又饔蔬,胃氣暴虛,泄瀉繼發,眞元益敗,不能開睫,昏昏委席。臣聞來方寸交亂,急於歸省,徑出禁門。伏乞遞臣職名,以便救護,仍治臣擅離禁直之罪事。入啓。答曰,省疏具悉。爾其勿辭,救護母病。
副校理洪重休牌不進,罷職傳旨。傳曰,只推勿罷。
副校理洪重休再牌不進,依承傳罷職。以上朝報
兵批,以尹趾仁·南重輝·南壽星·鄭槼·李玄紀爲副護軍,宋徵殷·金有慶爲副司直,金始㷜爲副司果,柳振馨爲黃海道兵虞候,南宅夏爲僉知中樞府事,鄭弘佐爲同知中樞府事,閔鎭厚爲知中樞府事,李徵海爲曹司衛將,李思晟爲羅州營將,田種英爲平安道兵虞候。
吏批啓曰,判書在外,參判未差,小臣獨政未安,何以爲之?敢稟。傳曰,只出緊任。又啓曰,卽接成均館牒呈,司成李德英,除授後,過限未肅拜,依例改差,何如?傳曰,允。以上吏曹謄錄
司饔院啓曰,卽接鷹牌頭牒報,則每當春三朔供上,雉首家養已盡之後,不計遠近,貿來封進矣。卽今雨勢如此,查無開霽之望,京外虞羅之類,實無獵取之勢,莫重供上,將未免闕供生事之患,以活鷄參半代封事,斯速入啓變通云。此與草樹茂密之時有異,連日冷雨,獵得之難,誠如所報,而旣無前例,則莫重御供,自下不敢擅便,惶恐敢啓依允。以上司饔院謄錄
上在慶德宮。停常參·經筵。
下直,釜山僉使李汝迪。
副提學李肇上疏。大槪,臣於嚴召之下,不得不趨詣闕外,臣之母病,一向危篤,情理煎迫,實無離違之勢。承牌入直,陳疏徑出,從前積罪如山,誠不可視爲常例。又復冒進,益增其罪戾,冒萬死更陳血懇。冀蒙恩遞,以伸至情事。入啓。答曰,省疏具悉。爾其勿辭,救護母病。
政院啓曰,今此武科殿試時,兩司當爲進參,而諫院則大司諫李宜顯,司諫權,獻納朴鳳齡,正言權斗經·洪啓迪,俱在外,無推移進參之員。合有前期變通之道,何以爲之?敢稟。傳曰,獻納朴鳳齡,改差。
又啓曰,因弘文館草記,上番連日闕直,事甚未安,令政院稟旨變通事,允下矣。政官卽爲牌招開政,差出闕員,以爲牌招入直之地,何如?傳曰,允。
校理李明浚牌不進,依承傳罷職傳旨。傳曰,只推勿罷。以上朝報
兵批,以朴鳳齡爲副司直,南一明爲副司果。
禮曹啓曰,今此還御時,前期二日,遣大臣,告宗廟祭來四月初二日設行事,已爲啓下矣。還御,退定於四月十三日,則告宗廟祭,亦當設行於同月十一日,以此意,更爲分付,何如?傳曰,允。
又啓曰,卽接宗廟署所報,則永寧殿空室東邊朴工末浮椽上橵子板一尺許腐傷,仍雨滲漏,低垂向下,夫瓦三張女瓦二張及塗灰,竝爲墜落云。臣曹與本署提調,當爲眼同奉審,而夜已向深,有頉處,勢難詳細奉審,待明朝奉審後,稟處,何如?傳曰,允。以上禮曹謄錄
上在慶德宮。停常參·經筵。
未時,日暈。夜五更,流星出匏苽星下,入南方天際,狀如拳,尾長二三尺許,色白。
下直,全羅都事尹植。
政院啓曰,今日賓廳日次,兩司當爲入侍,而俱無行公之員,除在外·未署經外,陳疏及呈告未肅拜人員,竝卽牌招,以爲推移入侍之地,何如?傳曰,允。
又啓曰,明日慕華館武科殿試時,兩司進參事,城上所牌招,言送之意,敢啓。傳曰,知道。
又啓曰,明日慕華館武科殿試時,命官何大臣進去乎?敢稟。傳曰,金判府事進去。
假注書金翰運病,代以金重熙爲假注書。
校理李明浚牌不進,罷職傳旨。傳曰,禁推。
禁府,李明浚拿囚。啓。
持平尹聖時上疏。大槪,臣於日者,前校理申鐔之疏,不忍痛迫之忱,有不得不卞暴者。且於向日軍銜下鄕人特罷之敎,又有所不敢自安者,召牌之下,趨詣闕外,而不敢入謝,陳章徑退。伏乞聖明,俯賜諒察,遞罷臣職,仍治臣違傲之罪,以安私分,以肅朝綱事。入啓。
謝恩,獻納梁聖揆。
答持平尹聖時疏曰,省疏具悉。爾其勿辭,從速察職。
平安道接伴使權尙游,還爲入來。
傳曰,大臣·備局堂上引見。引見時,前檢閱金在魯敍用事,榻前下敎,北道接伴使權尙游改差,右尹朴權差出,急速乘馹上來事,及副校理吳命恒明日牌招事,及通信使等議讞,令次官代行事,榻前定奪。
吏曹口傳政事,以金在魯單付檢閱。
引見時,今此擧動時,令緊司陪從事,榻前定奪。
謝恩,檢閱金在魯。
檢閱朴弼夢牌不進,罷職傳旨。傳曰,禁推。
禁府,朴弼夢拿囚。啓。
引見時,獻納梁聖揆所啓,請還收罪人河減死定配之命,更加嚴刑得情,依律處斷。措辭見上上曰,勿煩。又所啓,請還收義州府定配罪人李後說減等之命事。措辭見上上曰,勿煩。又所啓,請還收韓構·李秀儁歲抄蕩滌之命。措辭見上上曰,勿煩。又所啓,新除授大司諫李宜顯,時在慶尙監營任所,正言權斗經,時在慶尙道安東地,正言洪啓迪,時在盈德地,請竝斯速乘馹上來事,下諭。上曰,依啓。李宜顯,交龜後,自當上來,勿爲下諭。掌令具萬理所啓,請還收己卯文科追復之命。措辭見上上曰,亟停勿煩。又所啓,請還收罪人張必達減死定配之命,依律處斷。措辭見上上曰,勿煩。又所啓,請還收罪人崔海云減死定配之命,依律處斷。措辭見上上曰,勿煩。又所啓,請還收卞爾札·黃順中等放釋之命。措辭見上上曰,勿煩。又所啓,請還收權卨放釋之命,仍令該曹,更加嚴覈。措辭見上上曰,勿煩。又所啓,新除授執義鄭栻,時在京畿衿川地,請斯速乘馹上來事,下諭。上曰,依啓。
引見時,吏曹參議李光佐所啓,近來國綱解弛,人思自便,玉堂在外人員,皆稱有故,無意上來,已極非矣。頃日自上申飭之後,吳命恒一人外,更無上來之人。人孰無事故,而館直空虛,屢次申飭,則理宜斯速上來,而終不動念,誠爲無據。因此逐日開政,每每變通,事體豈容如是?宜有別樣督責,使之上來之擧矣。上曰,累次催促之後,終不上來,何可每每申飭乎?在外人員,竝從重推考,可也。以上朝報
政院啓曰,檢閱朴弼夢,自鄕入來云。卽爲牌招察任。前檢閱金在魯,旣有敍用之命,令該曹付職,卽爲牌招入直,何如?傳曰,允。以上吏曹謄錄
引見時,北道下去譯官給馬事,及北漢擧動時,以御營廳留都事,榻前定奪。
引見時,右議政趙相愚所啓,日昨藥房入診時,因都提調李頤命所達,以彼人,若以我國把守處,謂之渠境,則甚爲難處事。自上有豫爲定奪分付之敎矣。今此穆差之欲見白頭山者,雖未知其意之必在於査定境界,而自家所以應之之道,不可不豫爲講定,故臣與備局諸臣商議,使之陳稟,以南北兵使,看審地形啓聞事,纔已定奪分付矣。兩國境界之以鴨·豆兩江爲限,彼亦知之。毋論其下流與發源處,水南皆爲我地云者,在我足爲執言之端。接伴使下往時,爲先以此分付。待南北兵使看審啓聞復更爲稟處,何如?上曰,南北兵使看審事,已爲分付矣。彼人若或有意外之言,當以白頭以南,卽爲我境之意,措辭爭執。接伴使下去時,亦以此分付,可也。又所啓,前因本司啓辭,諸道官屬免賤·免役者刷還時,大王姓孫之爲西北公私賤者,與他道一體許贖,而代數,或限九代,或限十代以下與否事,免賤之後,不得離本土事,西北兩道居民,雖隣近,亦不得任意移徙,則亦必有愁怨之歎,參酌定式事,竝有登對時稟處之敎矣。大王子孫,他道則六代以上,直爲從良,七代以下,代口贖身,乃是辛丑受敎,而丙寅年間,故相臣金壽恒,以七代以下太無限節,欲爲定限,而無明白定奪矣。卽今諸議以爲,大王子孫勿定七般賤役,有代數定限,以此援例爲當云。勿定賤役代數。庚寅事目,則但云十代以下無定限,丙寅受敎,則限九代。凡事目與受敎,皆從後施行。今此免賤,亦限以九代似好,下詢諸臣而處之,何如?上曰,諸臣之意,何如?崔錫恒曰,大王子孫之娶公私賤所生之類,七代以下,則有代奴免賤之規,而不定代數,似不可太無限節。軍保充定,旣以九代爲限。今此免賤之規,亦以九代定式,則似當矣。李彦綱曰,大王子孫六代以上,則直許贖良,七代以下,則代口免賤,乃是受敎,而七代以下,元無定限之事。丙寅年大臣陳稟時,亦無明白發落,豈以大王後裔,雖代遠之後,亦有異於凡民而然耶?今此免賤之限以九代,未知其必合於法例,而亦不可無一番定式之道矣。右相曰,頃年李眞儉召對入侍時,以大王後裔,雖代遠,勿定軍役之意,有所陳達,而迄無定奪之事,故在外諸臣,皆以爲難處。今若自上參酌定式,則似乎得〈宜〉矣。尹趾仁曰,大王子孫,雖微賤之類,其在朝家軫恤之道,不宜視同凡民,而第無代數定限之規,故規避濫冒之患,必多有難堪之弊。今若限以九代,作爲定式。過限後,則七般賤役外,使不免軍役,亦勿許從良,宜矣。李光佐曰,軍兵中賤役勿定事,亦累變矣。初則大王子孫六代以後,作定賤役,蓋六代以前,例當付職故也。厥後筵臣睦昌明,以六代之限太近,請勿限代數,丙子年間,故相臣閔鎭長,爲兵曹判書時,始以九代爲限之意,有所陳達矣。至於公私賤,則七代以下許贖,而初不限代數,以事體言之,則代數雖遠,旣是國家後孫,則竝許代口贖良,宜矣。但公私賤所生,族系本不明,代數稍近之時,則猶可辨識,而代數旣遠,則濫冒虛僞,尤爲難防,冒僞者混入,則事體尤損矣。以此諸議,皆欲限代,臣未知的定幾代,則可爲合當,惟在上酌定下敎矣。上曰,睦昌明之意,則以勿限代數,爲可乎?光佐曰,然矣。上曰,勿限代數之言,雖不無意見,而代數旣遠,則必多有濫冒之弊,不可無參酌定式之事,限九代免賤,可也。右相曰,西北良民,旣不許離本土,則大王子孫免賤者,亦與他良民,一體施行矣。上曰,此事,何如?錫恒曰,西北居民之不許遷移,蓋出於實邊之意,大王子孫,雖得免賤,旣是居民,其在實邊之道,何可擅離其本道乎?依法典嚴防,恐爲得宜矣。彦綱曰,西北之人,不許離土,意有所在,則雖大王子孫免賤之類,仍居其土,使不得遷移,宜矣。趾仁曰,近來邊民之稍實者,孰不欲內徙,而法制至嚴,不得遷移,則大王子孫免賤者,亦一邊民也。今若許其離土,則此法漸弛,後弊難防矣。光佐曰,大王子孫,雖許從良,其爲邊民,則一也,依他居人例,勿令離土,似宜矣。上曰,西北之人,不許離土,旣有朝令,則大王子孫雖免賤,亦一邊民,使之仍居本土,不許遷移,可也。右相曰,西北居民,不許離土,乃是國朝通行之法,而初旣不論隣近與遠邑,今不當創出新規,區別其遠近矣。上曰,不得離土,旣法令,則雖隣近邑,似不宜任其遷徙矣。光佐曰,向日啓辭大意,則咸鏡之南北道,平安之淸南北,固不得互相移居,而隣近之邑,亦不許其移去,則或不無愁怨之歎,故欲其變通定式,然勿論遠近,不得離本土,自是古來通行之法。今不可輕變古法,區別遠近,故大臣所達如此矣。右相曰,南道之於北道,淸南之於淸北,雖曰一道,道里絶遠。若許任其遷移,則殊無實邊之意矣。上曰,當初不許遷移,意有所在。其於防禁之道,似不當區別遠近。雖隣近邑,亦不得遷移事,着實分付,可也。以上備局謄錄
引見時,北漢擧動,宗廟祭罷間,時刻退定事,榻前定奪。
禮曹啓曰,臣健命,進詣太廟,與提調趙泰東,眼同奉審於永寧殿空室東邊朴工末浮椽上橵子板一尺許腐傷,仍雨滲漏,低垂向下,夫瓦三張女瓦二張,塗灰竝爲墜落,果如本署所報。修改吉日,令日官推擇,則今三月二十七日辰時爲吉云。永寧殿自第九室,至十一室,先告事由祭,同日曉頭設行。移安同日同時,還安及還安祭,事畢後臨時設行,而自第一室至八室,告由祭,一體設行。所用雜物,令各該司急速磨鍊進排,臣曹與戶曹堂上本署提調,眼同看檢,何如?傳曰,允。以上禮曹謄錄
引見時,兵曹判書崔錫恒所啓,山城外道路修治,非軍門所可次知,而爲慮畿邑民力之凋弊,自東門外城底,至道成庵前路艱險處,自軍門當爲修治,而至於橋梁,則以些少募軍,勢難獨當。分付楊州,使之造橋之意,敢達。上曰,分付楊州,使之擧行,可也。以上禁營謄錄
引見時,上曰,通信副使軍官閔濟章,當其船敗之時,滿船人命,在於呼吸之間,而能出死力以救之,其勇力,極爲可尙。雖尋常敗船拯救之人,尙有論賞之擧,而況拯救使船之將敗者乎?論其功勞,宜有各別褒賞之道。別軍職,雖已除授,不可以此償其功勞,特爲加資,以爲激勸之地,可也。以上兵曹謄錄
黃一夏啓曰,監司遞來時,密符親納,例也。而前忠淸監司趙道彬,稱有身病,使其軍官替納,事體未安,推考,何如?傳曰,允。
金德基啓曰,明日武科殿試,出榜間,視事,頉稟。傳曰,知道。
午時,上御興政堂。大臣·備局堂上引見時,右議政趙相愚,行兵曹判書崔錫恒,刑曹判書李彦綱,行副護軍尹趾仁,吏曹參議李光佐,左副承旨黃一夏,掌令具萬理,獻納梁聖揆,副修撰李夏源,數字缺金重熙,事變假注書尹珌,記事官黃懰·吉景祖入侍。趙相愚進伏曰,春雨支離,日氣淫濕,聖體調攝,若何?上曰,無事矣。以下缺以上燼餘
上在慶德宮。停常參·經筵。
巳時,日暈兩珥。午時未時,日暈。夜三更,月暈。
京畿監司尹德履,東南道各陵奉審後,入來。
京畿監司書目,高陽呈,以兵曹參判李晩成病重上去不得事。啓。傳曰,卿辭至此,本職許遞事,回諭。
刑曹參判吳命峻初度呈辭。入啓。給由。
副校理吳命恒上疏。大槪,嚴召之下,不敢坐違,祗詣闕外,更陳煎迫情理,冀蒙恩遞事。入啓。答曰,省疏具悉。爾其勿辭,俟母病間察職。以上朝報
備邊司啓曰,彼中差官之行,從頭道溝出來,而差官自言,頭道溝,是廢四郡盡處越邊云,故北路道臣及儐使,竝令延候於三水與廢四郡接界處之意,前已定奪分付矣。但念所謂廢四郡盡處,有難的定其爲某處,路逕或上或下,都不可知。或稍上而出於三水地方,則自本道固當聞見迎接,而或稍下而出於廢四郡中央,或下邊與三水地稍遠處,則自北路來待之儐使·道臣,則遠不能相及。其地則元無一官,使可以接濟向導者,不但彼必致訝,因此而迷路深入,亦甚可慮,不可不豫爲措處,以爲應卒之地,分付關西道臣,以滿浦僉使,定爲差使員,與本營譯學金壽長,星火入送于廢四郡中間江邊,待候彼行,而如果出來,則善爲迎接。且以謝恩使臣先來狀啓中以爲,摠管言于使臣曰,當自頭道溝,出於廢四郡盡處越邊云。廢四郡盡處,乃是咸鏡道地方三水接界處,故自朝家,別遣重臣,與該道道臣,從三水地,往待於廢四郡盡處,而西關,則雖無出待之事,壤界相接,不可無聽候聲息之道,故因朝令出待江邊之意,善辭言及。彼行,如或使之指路我境,備盡南岸路遙絶險難通之狀,俾從越邊作行,若干糧饌,亦爲磨鍊入送,俾得接濟其窘乏。沿江把守將及各鎭邊將等處,仔細知委,使之各別候望。馳告差使員,且以倉卒逢着,則應對如是之意,與差員一體授辭。且差員獨往,凡事可慮,令道臣極擇監兵營幕屬中勤幹解事人,與差員同送,實合事宜。以此意平安監司處,急速知委,何如?答曰,允。以上備局謄錄
上在慶德宮。停常參·經筵。
初昏,流星出天中淡雲間,入坤方天際,狀如鉢,尾長四五尺許,色白。
下直,全羅兵使李奎成。
禁府都事柳鳳齡,前全羅兵使李泓拿來事,出去。
江華留守書目,本府境內,自本月初十日始雨,至十三日雨雹交下,事係變異事。
戶曹判書金宇杭上疏。大槪,臣於職事所關,略陳賤見,以備裁處。仍乞遞改兼帶兩任,無瘝曠之弊事。入啓。答曰,省疏具悉。卿其安心勿辭行公,竝卽議處。
忠淸監司書目,禮山兼任洪陽呈,以掌令成碩藎辭職上疏上送事。啓。答曰,省疏具悉。爾其勿辭,從速上來察職。以上朝報
上在慶德宮。停常參·經筵。
辰時,日暈。巳時,日有重暈,內暈上有冠,暈下有履,色皆內赤外靑,白虹貫日。自午時至申時,日暈。
宗簿提調臨陽君桓,直長任守經,璿源錄奉安事,江陵地出去。
政院啓曰,京兆之長,曠闕已久,詞訟積滯,委屬可慮。判尹趙泰采,陳疏承批,入城有日,而尙不出肅,卽爲牌招,察任,何如?傳曰,允。
刑曹參判吳命峻再度呈辭。入啓。加給由。
吏曹啓曰,新恩政事,取稟。傳曰,當日爲之。
校理李明浚牌不進,依承傳罷職傳旨。傳曰,只推勿罷。
謝恩,判尹趙泰采。
校理李明浚再牌不進,依承傳罷職。
禮曹,知事尹以道,當日卒逝云。自今日,十九日至,停朝市。弔祭·致賻,依法例擧行,何如?啓依所啓施行。
八道儒生進士李廣澤等上疏。大槪,敢申一國之公議,復續前日之陳請。乞以先正臣文元公金長生從祀聖廟,以明邦禮,以光王政事。入啓。答曰,省疏具悉。予意已悉於前後疏批,更何多誥?徐待後日,亦合於愼重之道也。
副提學李肇上疏。大槪,臣私情迫急,無望供職,瘝曠之罪,日以益積。乞賜罷譴,以警具僚,兼陳區區愚慮,以備裁擇事。以停朝市,留政院。
兵批,以李晩成爲副護軍。以上朝報
吏批啓曰,判書在外,參判未差,小臣獨政未安,何以爲之?敢稟。傳曰,只出緊任。
吏批,梁廷虎單付典籍,周道平單付活人別提,李益著爲水原府使。以上吏曹謄錄
上在慶德宮。停常參·經筵。
備忘記,嗚呼,國勢之杌隉,生民之困悴,朝綱之委靡,莫今日若也。加以災咎頻仍,可驚可愕之變,式月斯生,夙夜危厲,丙枕不安矣。迺者陰虹貫陽之異,疊見於數旬之內,未知何樣禍機,伏在冥冥之中,而天之警告,若是其諄複耶?一倍憂慄,百端交中,寧欲尙寐無吪也。噫,人君事天,如子事父母,父母怒其子,爲子之道,起敬起孝,以期底豫可乎?無所敬畏,狃於怠忽可乎?予當益加祗畏,克盡修省,而亦豈無交相儆戒之道乎?朝廷,四方之根本,而黨論日甚,和靖無期。文恬武憘,玩愒成風,無一人當官盡職者,此習不除,何事可做?是予所以尋常慨然者也。咨爾大小臣僚,體予至意,劃然改圖,早夜匪懈,專心國事,少答天譴,弘濟時艱。
備忘記,被謫蒙宥人尹就商·全百祿,竝敍用。
政院啓曰,虹貫之變,疊出於數旬之內,臣等,驚懍憂歎,達宵不寐,伏奉備忘記,辭旨懇惻,有足以感人心而回天怒者。臣等聚首感頌,有以見殿下遇災震惕自省之意,出尋常萬萬也。竊念日者,衆陽之宗,人君之象,而淫沴之氣,侵陽上干,豈不大可懼哉?近年以來,可愕可懼之災,殆無虛月,今春日氣凄冷,惡風淫雨,連續不止。上下大小,固已憂懼,而至於今日,又有此非常之災,未知何樣禍機,伏於冥冥之中,而仁天之警告,若是其荐疊耶?恭惟我殿下,一心憂勤,三紀有餘,玉食靡遑於日昃,丙枕不安於中夜,凡於敬天勤民之道,靡不用極,而不幸近日,國事無一可恃,時象有萬可虞,內而朝廷之上,論議橫潰,戈戟相尋,外而蔀屋之下,民生凋瘵,愁怨載路,今日致災,未必不由於此也。噫,災不虛生,必有所召。苟求其弭災答譴之道,豈有外於我殿下之一心也哉?誠願殿下,先省一身之闕遺,次究庶政之得失,益懋實德,益敷實惠,使朝著和平,民庶奠安,則天心默孚,感應不忒,將見轉災爲祥,去危就安矣。仍念當此遇災之日,宜戒豐豫之擧,新恩遊街,亦宜禁斷。臣等草草一言,不足以仰裨聖德之萬一,而待罪近密之地,不任憂愛之忱,惶恐敢啓。答曰,災異荐疊,不遑寧處矣。卿等陳戒,亶出憂愛,可不留心焉?遊街禁斷事,依爲之。以上朝報
傳曰,爲國之道,固當安不忘危,而況近年災異,多屬兵家,如固邊圉修戎政等事,不可緩忽,至於儲養將才,尤爲今日急務,其令廟堂各別留意。以上備局謄錄
金德基啓曰,明日文武科放榜相値,視事,頉稟。傳曰,知道。
黃一夏啓曰,大司憲宋相琦,執義鄭栻,未肅拜呈辭,掌令成碩藎在外,掌令具萬理呈辭,持平尹聖時未肅拜服制,持平黃龜河未署經。今日以監察茶時之意,敢啓。傳曰,知道。
又以都摠府言啓曰,副摠管李世祥,以訓鍊都監別將操鍊事,露梁進去之意,敢啓。傳曰,知道。
黃一夏,以兵曹言啓曰,今三月十九日辰時,忽有一豕,自興化門入來,仍至興元門內。雖已逐出,而守門將及軍卒等,常時不能禁斷,致有如此之弊,不可無警責之道。軍卒等,自本曹從重決棍,當該守門將,推考,何如?傳曰,允。以上燼餘
上在慶德宮。停常參·經筵。
午時,日暈。
下直,高山察訪朴聖輅,西北僉使吳伯周。
假注書尹珌病,代以李斗三爲假注書。
大司憲宋相琦上疏。大槪,狗馬之疾,日以益篤,無計自力出肅,虛帶重任,罪戾轉深。冒陳血懇,乞蒙恩遞,仍附區區所懷,以備裁察事。入啓。
政院啓曰,近日憲府,無行公之員,連日監察茶時,已極未安,而今此文科放榜時,兩司當爲進參,而大司憲宋相琦陳疏入啓,執義鄭栻未肅拜,掌令成碩藎在外,具萬理呈辭,持平尹聖時服制,黃龜河未署經,除陳疏·服制·在外·未署經外,呈告未肅拜人員,竝卽牌招,察任,何如?傳曰,允。
刑曹參判吳命峻三度呈辭。入啓。遞差。
備忘記,罰已行矣。前參判金鎭圭,敍用。
執義鄭栻牌不進,依承傳罷職傳旨。傳曰,只推勿罷。
右議政趙相愚箚子。大槪,敢陳瞽說,以備財擇,仍請策免,以答天譴事。入啓。
八道儒生進士李廣澤等上疏。大槪,更乞亟擧先正臣文元公金長生從祀之典,以副士林之公議,以樹國家之元氣事。入啓。
京畿監司書目,高陽呈,以副應敎李晩堅辭職上疏上送事。啓。答曰,省疏具悉。爾其勿辭,從速上來察職。
答大司憲宋相琦疏曰,省疏具悉。今玆進言,無非至論,予甚嘉尙,可不體念焉?一時違忤,見罣時議者,亟加收錄之說,實合於蕩平之道。予當留意,而所論朴權事,亦好矣。差擇閑日云者,其言得宜,令該曹稟處。卿其勿辭,從速察職。
副提學李肇留院上疏。入啓。答曰,省疏具悉。疏陳事,已諭於憲長疏批矣。爾其勿辭察職。
答八道儒生進士李廣澤等疏曰,省疏具悉。前疏之批,已諭予意。徐待後日,亦未晩也。
答右議政趙相愚箚曰,省箚具悉卿懇。災咎之疊見,亶由否德,心之憂畏,曷有其極?遇災策免,本非美事,移咎輔臣,寧有是理?陳戒殊切,予當留心,而申飭諸道事,姑觀前頭而處之,爲宜也。卿其安心勿辭,速出論政,以濟時艱。仍傳曰,遣史官傳諭。以上朝報
禁府啓曰,以刑曹啓目,羅州牧使趙正萬,移本府處置事,允下矣。趙正萬,自任所,時未上來,依例發遣府羅將,拿來,何如?傳曰,允。以上禁府謄錄
備邊司啓曰,今日賓廳日次,而大臣有故,頉稟。答曰,知道。備局謄錄
上在慶德宮。停常參·經筵。
右議政趙相愚箚子。大槪,敢陳難安情勢,兼暴添病實狀,冀蒙鐫免事。入啓。答曰,省箚具悉卿懇。憲長疏語,不須過嫌,卿其安心勿辭,速出視事,以副予望。仍傳曰,遣史官傳諭。
禁府啓目,趙泰億·任守幹·李邦彦等議處云云。使臣事,遭値不幸,事端出於意外,以至難處之境,其所爭辨,不可謂不力,而第推還所傳之國書,遙稟朝廷而請改者,已失專對之責是白乎旀,至於書式一款,我無所失,而曲在於彼,則惟當以死爭之,回聽爲期,而不此之爲,徑先復路,終難免奉使失職之罪,所當照律啓請是白乎矣,遍考律文,終無襯合可據之律。自下不敢擅便勘斷,上裁,何如?啓問于大臣,議處。以上朝報
禮曹啓曰,因大司憲宋相琦疏批,北漢擧動,差擇閑日,令該曹稟處事,命下矣。大祭正日動駕之未安,誠有如憲臣·儒臣之疏陳,而當初擇日時,以四月初二日,初十日,推擇仰稟,則以初二日啓下,而因本曹參判李健命之疏,以初四日,改啓下矣。初十日之內,無他吉日云,以初十日定行乎?敢稟。傳曰,依爲之。以上禮曹謄錄
李東馣啓曰,大司憲宋相琦,執義鄭栻未肅拜呈辭,掌令成碩藎在外,掌令具萬理呈辭,持平尹聖時未肅拜服制,持平黃龜河未署經,今日以監察茶時之意,敢啓。傳曰,知道。
南至熏,以禮曹言啓曰,北漢擧動,以四月初十日定行事,啓下矣。原節目中,日字改付標以入之意,敢啓。傳曰,知道。
又以春秋館郞廳,以監事意啓曰,上年,因慶尙監司兪命弘狀啓,史閣重建之役,待明春,下送史官擧行之意,曾已稟定矣。今者慶尙監司李宜顯,移牒本館,以爲材木劈鍊之役,今幾垂畢。毁舊建新之期,若在今月念後,則事甚便當云,史官急速下送,以爲趁此時修改之地。且實錄曝曬,昨年當次,而連因史官不備,尙此遷就,今番史官下去時,一體擧行,何如?傳曰,允。以上燼餘
上在慶德宮。停常參·經筵。
假注書蔡膺福病,代以朴師益爲假注書,李斗三病,代以吳遂元爲假注書。
平安監司義州府尹書目,謝恩使一行,今月十八日渡江入去事。
大司憲宋相琦初度呈辭。入啓。給由。
八道儒生進士李廣澤等上疏。大槪,更申前懇,冀許先正臣文元公金長生從祀聖廡之請,以幸斯文事。入啓。答曰,省疏具悉。前後疏批,已諭予意矣。以上朝報
禁府啓曰,卽接月令醫員金文衍手本內,時囚罪人任守幹病勢看審,則右邊腰脅之間濕痰凝聚處,達夜苦痛,而轉側屈伸,不能如意。寒熱之候,頻頻往來,頭痛大作,惡心又發,食欲頓絶,强進輒吐,胸膈煩悶,呼吸喘急,氣息奄奄。罪人病勢如此,則例有保放救療之規,何以爲之?敢稟。傳曰,依爲之。以上禁府謄錄
金德基啓曰,今日,國忌齋戒,明明日,國忌正日。此兩日視事,頉稟。傳曰,知道。
黃一夏啓曰,大司憲宋相琦,執義鄭栻未肅拜呈辭,掌令成碩藎在外,掌令具萬理呈辭,持平尹聖時未肅拜服制,持平黃龜河未署經。今日監察茶時之意,敢啓。傳曰,知道。以上燼餘
上在慶德宮。停常參·經筵。
北道接伴使朴權,請對入侍。
吏曹啓曰,來二十五日,祿都目政事爲之之意,敢啓。傳曰,知道。
平安監司義州府尹書目,謝恩兼冬至使一行,今月二十日還渡江事。
假注書金重熙有頉,代以李明誼爲假注書,吳遂元有頉,代以李眞伋爲假注書。
接伴使朴權請對時,昌城府使洪元益,遞付軍職,宣傳官李義復,本兼職俱帶,軍官率去事,榻前定奪。以上朝報
接伴使朴權請對入侍時,淸心元一劑,以三軍門救急藥,先爲給送事,及三軍門帳幕載去三匹,以驛卜馬定給事,及譯官金指南率去事,及訓鍊都監·禁衛營·御營廳所在新件蒙古帳幕,具雨備各一件給送事,榻前定奪。
朴權請對時,各色扇子·大匣南草·銀項煙竹·倭鑷子·倭菱花·花峯火鐵,從優給送之意,分付戶曹事,及問慰使齎去御帳,接伴使一體摠管侍衛,主事·佐領等五處,修送禮單,亦於摠管以下五處及筆帖式官等三處,磨鍊以送,而戶曹判書,方往山城,接伴使發行日急,令次官磨鍊單子,卽速修入事,榻前定奪。
請對入侍時,朴權所啓,彼人所欲見者,在於沿邊,而白頭山底沿邊之路,險峻難通。彼若令我指示可行之路,則當何以指示耶?諸大臣皆以爲,沿江若無可行之路,則雖稍入內地,亦當指示云,而令臣仰稟得旨,故敢達。伏見咸鏡監司狀啓,其間似不無可行之路,而此是壬申年所看審者,闕後樹木,必益茂盛,其果不復堙塞,有未可必。且伏見曾經北伯家所藏地圖,亦有通行之路,而此亦是壬申年所看審者也。若以此路指導,則距沿邊稍遠,又有一路,比此路頗捷,較縮十里,而距沿邊則益遠。今番廟堂節目中所議定之路,則乃是甫多會山,而在兩路之間矣。初則當以沿邊之路,指示作行,而沿邊路盡之後,則當言曰沿江,而上達於白頭山,乃是彼此境界,而路甚峻險,人馬難通云,則彼必問他可行之路,始以自浦站路指示,似宜矣。上曰,初則當指示險峻之路,而路窮之後,若更問他路,則以今此所達處指示之外,無他道理矣。以上備局謄錄
請對入侍時,朴權所啓,小臣,旣入北路之後,若在無人之地,有遭雨留滯之患,則勢將令民間,造作假家,想其弊不些。朴陋卒辦之假家,彼人所見,甚爲不似,方以爲悶矣。今日備局之坐,有言三軍門,皆爲蒙古帳幕。若其雨具持去,則事甚便好,民弊亦可以減除云,未知何如?右承旨金德基曰,燕行之人,例自西關,備給帳幕,而北路則元無帳幕諸具。臣曾經鏡城判官,故習知之矣。外議皆以爲,不但接伴使所處,譯官以下諸人住着之所,亦不可不念,三軍門帳幕各一件持去,爲當云矣。上曰,北路無人之境,不可無所接之道,而若令民間,造作假家,則其弊不些,軍門帳幕持去,可也。權曰,當以新造不弊之件覓去,而聞一駄可載一件云,當以驛馬載去乎?或以貰馬載去乎?德基曰,貰馬,似難急時責立,必載驛馬,然後可以趁速運去矣。上曰,以驛馬載去,可也。以上禁營謄錄
入侍時,朴權所啓,冬至使狀啓中以爲,彼人以日氣漸熱,請優得淸心元,故自備局,今方回啓,欲爲劑送,而恐有不及之患,三軍門救急藥中,淸心元一劑,先爲持去,追後劑給於軍門,以充其數,何如?上曰,事勢迫急,軍門藥中一劑,先爲持去,追後充給,可也。以上御營廳謄錄
缺時,上御興政堂,接伴使朴權請對。接伴使朴權,右承旨金德基,假注書朴師益,記事官李秉常·金在魯入侍。接伴使朴權所啓,小臣,在鄕受命之後,分義所在,所當卽日就道,而祖父母遷葬,只隔一日,故不忍捨置而來,才過下窆,罔夜上來之後,亦宜趁卽下直,而臣身在外,未聞廟議之如何,往見諸大臣及諸宰,與之商確,故自爾遲滯矣。今將辭陛,多有稟定之事,而適不與次對相値,故惶恐請對矣。上曰,唯。權曰,外議以爲,彼人情僞,有未可知,其意似在於欲見內地云,而臣意則未知其必然。渠旣以看審沿邊爲言,則豈有作路於沿邊遠處之理乎?小臣上上年奉使時,淸皇招致于暢春苑,以分立境界事爲問,臣以兩國皆以豆滿·鴨綠爲界,有何更爲分立之事等語,答之矣。今此穆差,若或有定界之言,亦當以此爲答,而但兩江間連陸之處,道里廣邈,彼若問何地是界限,則將何以爲答乎?旣無地名標識,又無文書可據,而聞其土人輩,皆以白頭山下空曠之處,認爲彼地云。蓋野人蕃胡,曾居此地故也。野人等撤去之後,則白頭山南,皆當爲我地,而但無入居之民,彼人,若以此地,爲其界內,則事甚難處,議于諸大臣,則判府事李頤命以爲,白頭山下兩大江源流處,皆當爲我界云,而此未有明證,盛京誌,雖有此言,而盛京誌,乃是禁物。我國,有難以得見此書爲言,且盛京誌,引大明一統誌,一統誌,雖亦是禁物,此則大明中年所成,彼人,必無到今執頉之理,而李頤命以爲,一統誌,亦以此空曠之處,爲彼地,不可援以爲證。判府事李濡以爲,彼此境界,旣無文書可據,惟當以兩江爲界,其間連陸之地,則以兩江發源處,橫截作限,以此極力爭執,而彼人若終不回聽,則別遣大臣力爭,亦無不可云,伏未知如何也?上曰,盛京誌,旣是禁物,則不可擧論,而一統誌,雖非此時禁物,其書,亦以此爲野人之地,則不可引以爲證,判府事李頤命所論,似好矣。疆域定限,所關甚重,必須終始力爭,如或有大段之擧,則狀聞以稟,可也。出擧行條權曰,頃日廟堂節目中,以茂山邑路新設之故,不欲令彼人見之,使之迂回指路於魚潤江,而臣意則凡事,不可苟且掩覆。且彼人,自越邊過去之時,新設城邑,歷歷望見,雖欲掩覆,其可得乎?且前日李一先·金巨軍輩,爲通官時,城堞修補之處,擧皆執頉,以爲索賂之計,而近年以來,則通官輩伎倆,比前減殺,天磨山城,在於歷路望見之處,而無所執頉。頃年勅使往三田渡時,目見都城之新築,而亦無一言,今何獨於此執頉乎?且差官,則必無執頉之慮,而通官輩,設或有所云云。聞今番出來者,乃是洪二哥云。此人,頗爲良順,略給賂物,可以彌縫。且六鎭城堞,多有新修處云,勢難盡爲周遮,直令作路於茂山邑路,似無所妨,外議或以臣言,爲然矣。上曰,頃日廟堂陳達之意,蓋欲勿令彼人,見其新設之城邑,而今此所達,似爲善思矣。且近看彼人之事,與前頓異,通官輩,似無執頉之擧,設令有問,不難爲答。魚潤江作路一款,勿爲擧行可也。以上燼餘
請對時,朴權所啓,臣之此行,意外事端,有未可知,若干銀貨,不可不持去。咸鏡監營所儲銀子限一千兩,令道臣齎往,如或不用,則還爲持來,亦無所妨,未知何如?上曰,或不無意外之慮,用不用間,持去可也。
又所啓,備局,頃以譯官金弘祉,帶去於接伴之事,稟定矣。弘祉,方赴燕,未及還來,且是年老之人,萬里往還之後,其能無病趕到於遠路,有未可必。譯官金指南,亦是昨年胡差出來時,往接於西路者也。今行,先以此人帶去,何如?上曰,金弘祉年老云,卽爲追往,有未可必。以金指南帶去,可也。
又所啓,臣行期促迫,所帶軍官,未得可合之人矣。纔者備局諸宰皆以爲,洪元益,年少有計慮,可合任使云。元益,新授昌城府使,守令遞易,雖曰重難,此與已赴任者有間。邊事且重,姑爲改差,付軍職帶去,何如?上曰,此是未赴任守令,依所達改差,仍爲帶去,可也。權曰,宣傳官,係是近侍,故自下不敢以軍官請啓,而昨年信使時,旣有陳稟帶去之例矣。卽今宣傳官李義復,兼備邊郞,而此人,習熟北路凡事云,以軍官率去,本兼兩任,仍帶往還,何如?上曰,依爲之。
又所啓,小臣之行,則差官以下,至筆帖式,皆有禮單,而問慰官齎去禮單,摠管外,俱無之矣。外議以爲,些少禮單,或給或不給,旣與上年有異,且其未得與者,想必缺望,問慰之行,亦爲竝給禮單似好。大臣,令臣陳白,故敢達。上曰,所達似然,依爲之。右承旨金德基曰,當初接伴使行中所磨鍊者,通官筆帖式三人,只有禮單,不送御帖。今此問慰之行,此三人,則亦當無御帖,而禮單,則當差等備送矣。上曰,通官等處,豈有御帖乎?禮單,差等備給,可也。德基曰,聞戶曹判書金宇杭,方往北漢,而事雖緊急,雖次官,可以磨鍊矣。上曰,次官有二人,斯速磨鍊以下送,可也。
又所啓,臣極知煩瑣,而敢此仰達。彼人,從前多有求索之物,若在於本道監營,則固當覓給,而若無儲未副,則無色甚矣。彼人,當此暑月,必求扇子,而至於大匣草·銀項煙竹·花峯火鐵·倭菱花·倭鑷子等物,俱是彼人所貴之物云。戶判若在京,則自下相議覓去,亦無不可,而聞適往北漢,此皆應辦色所儲也,分付戶曹,參酌覓給,何如?上曰,參酌覓給,可也。又所啓,臣有區區所懷,惶恐敢達。臣聞盛京誌以爲,興京距盛京,二百八十里云,似不過三四日程。使臣狀啓中以爲,穆差,由興京邊頭道溝出來,以此見之,則似是江界越邊,而又以當出於廢四郡盡處爲言。諸議皆以爲,廢四郡盡處,必指惠山地方。以此接待凡事,皆令措置於北路,而臣之淺見以爲,自北路言之,則江界亦可爲廢四郡盡處。彼人,若不出於惠山地方,而直出於江界之境,則事甚可慮。頃日備局,爲此之慮,旣以滿浦僉使,往候江邊之意,啓稟分付,而江界府使,爵秩稍高,使之一體探問待候,恐合事宜。才見平安監司狀啓以爲,彼旣以直往北路爲言,不可更示西路待候之狀云,而臣意則不然矣。且彼人,若自西路先到,則小臣,當仍留北路,以待其來乎?抑當轉往西路乎?此亦不可不明白稟旨,故敢達。上曰,所謂廢四郡盡處,似指北路,今玆所達,未知其必然,而亦不無意見,令廟堂稟處,可也。金德基曰,向日備局啓辭,旣令滿浦僉使,言及道臣·接伴使,往待北路之意,又使覓給若干糧饌,則西北接伴使,何可更爲差出?且朴權則只當留待於北路,似無轉往西路之事矣。上曰,下敎之意,亦非別出西路伴使之謂也。接伴使,旣往北路,則只當仍留待候矣。德基曰,然則令廟堂稟處之敎,只是江界府使待候一款乎?上曰,然矣。以上備局謄錄
上在慶德宮。停常參·經筵。
北道接伴使朴權出去。
假注書李眞伋在外,代以李挺淵爲假注書。以上朝報
接伴使朴權啓曰,臣於昨日筵席,伏承疆域至重,必須力爭之敎,而旣無明白文字可爲證據者,恐無以厭服彼人之心,誠極悶慮。考見盛京通誌,則其地圖中,烏喇寧古塔形勢圖傍註,有南至長白山一千三百餘里朝鮮界之語,此可爲今日爭界切當之證。其山川卷中長白山北註有曰,其山巓有潭,周八十里,南流爲鴨綠江,北流爲混同江,東流爲阿也苦江。今考其地,西南流入海者,爲鴨綠江,東南流入海者,爲土門江云云,此亦可爲以白頭山,爲兩江出源之左契,而白頭山南,自當在於我界之中。盛京誌,固是禁物,而曾見犯此禁者,彼人之所以勘斷,不至重大。況此誌之成,在於甲子,其間往來首譯,旣已物故,彼人所共知者,非止一二人,似有方便應變之道。境界爭辨,比之此事,輕重懸殊,以此誌爲證,似爲得宜。外議亦多如此,而玉堂所上,乃是謄本。伏聞原本,曾已內入,地圖山川所付第一目錄卷第九卷,竝姑還下,以爲臣行持去之地,何如?玉堂所在謄本兩冊,付籤以入,仰備睿覽之意,竝爲敢啓。答曰,依爲之。以上備局謄錄
上在慶德宮。停常參·經筵。
夜四更五更,北方巽方西方,有氣如火光。
下直,海美縣監郭翰邦,泰安郡守朴纘新,多大浦僉使李時蕃,平南萬戶李春源。
江原監司書目,杆城等官呈,以自三月十二日,至十三日,雨雪交下,峽中積雪,至於尺許,事係變異事。
忠淸監司書目,道內各邑,今月初六日下雨,秋耕牟麥向靑。自初十日,至十三日,連日大雨,水邊兩麥,未免水害事。
大司憲宋相琦再度呈辭。入啓。加給由。
假注書李挺淵在外,代以李獻英爲假注書,朴師益病,代以趙鎭禧爲假注書。
傳曰,明日晝講爲之。
平安監司書目,順安縣令申錫華,受由上京,連次呈狀請遞,無意還任,不得已罷黜事。又書目,撼頓之餘,宿病添劇,無望供職,且於擊錚人元情回啓,俱有難安之端。敢控情病實狀,冀蒙鐫罷職名事,上疏上送事。啓。答曰,省疏具悉。卿其勿辭,宜速察職。
忠淸監司書目,淸風呈,以吏曹判書權尙夏辭職上疏上送事。啓。答曰,省疏具悉卿懇。今玆新命,予意非偶,卿其安心勿辭,須速上來行公,以副予望。
修撰權詹上疏。大槪,撼頓之餘,病勢愈劇,稽謝恩命,罪戾增積,陳章見阻,一味悶蹙。嚴召之下,不敢坐違,力疾趨詣闕外,而病狀深痼,非如一時感傷之比,決無自力供仕之望。玆敢冒死哀籲,伏乞亟賜遞改,仍治臣前後負犯,以警具僚事。入啓。
禁府啓目,通信正使趙泰億,副使任守幹,從事官李邦彦等,問于大臣議處云云。右議政趙相愚以爲,信使等最初狀聞,辭意疏略,彼此爭難之事,闕而不載,此廟堂上諸臣所以深駭,而至有責諭拿問之擧矣。及見其先來狀啓及禁府爰辭,則當初兩款事,固已極力爭辨,而至以失歡生釁爲言,則其間事勢,果到於十分難處之境。使臣等之所以推還國書,欲爲自我先改,以爲均敦之歸省,亦出於不得已。但其遙稟朝廷,徑先復路,終難免奉使失職之罪,以此勘律,恐爲合宜,而法文,旣無可據襯合之律,以臣淺見,有難臆斷,而第念丁丑奏請使臣,以不能準請,至被削黜之罰,則此或可爲今日旁照之端耶?伏惟上裁。判府事徐宗泰以爲,今此信使諸臣,遭意外變常之事,遇變而處之盡善,蓋有所甚難,而至於書式之從舊在我,理直辭正,雖云倭情本以變改爲恥,使臣必當十分明諭而力爭,經時閱月,以期其回聽,而被其迫還,遽離江戶,以致爭辨之無路。蓋書式重大,而使臣之意,於此看得未免失誤,終至於莫重國書,已傳而齎還,恐不可謂彼情之不出於慢侮,而國體之損辱,甚矣。第國書,謂彼還退,則殊非事實,而且謂之不恤使事,只慮稽還,則決非其本情。大抵今玆之事,雖出於無情,事體旣重,誠難免虧失使職之罪,而未有當律,則參酌情法而勘罪,惟在聖上處分,伏惟上裁。判府事金昌集以爲,臣頃以信使失職辱國,所關重大,不得不論列矣。今見使臣趙泰億等供辭,乃以其問目中,受還退之國書,與慮其留滯,徑發歸路云者,謂之異事,實非本情,此爲臣箚中所論也,始臣之論此事也。只就使臣請改國書狀啓而爲言,其中所引倭人之語有曰,若終不欲齎去,則已領之國書,還于我國,已奉之國書,領回朝鮮云云。以此見之,則我國書之爲倭人所還退,明矣。今何以謂之推還之事,自我先發乎?其狀又曰,雖一向留滯,決無回動之勢。又曰,使事淹滯,一日爲急,國書改本,罔夜下送,其所慮之在於留滯,亦何可掩乎?且始與倭人,有所往復,而終不能如丁巳使臣之力爭而必改,其爲往復而退行期者,不過三日,則亦安得不謂之徑發歸路乎?大抵臣之所論,不出狀辭之外,而使臣等所以自明者,有若臣抑勒構捏於事實本情之外者然,今何可容喙於議罪輕重之間乎?惟在聖上商量而裁處之,伏惟上裁。判府事李頤命以爲,以判府事徐宗泰意同。判府事李濡,病不收議,領府事尹趾完,判府事崔錫鼎·李畬·尹拯,竝在外,不得收議。大臣之意如此,上裁,何如?啓。徐判府事獻議,正合予意。不可不參酌情法而處之。竝削奪官爵,門外黜送。
答修撰權詹疏曰,省疏具悉。爾其勿辭,從速察職。以上朝報
有政。兵批,以趙澄·洪元益·李東相付護軍,以金昌卨·崔壽崗·朴泰蕃·李泰英·池友河付副司果,尹就商·金鎭圭·金百祿爲副護軍,吳命峻爲副司直,權殷錫爲守門將,金重一爲宣傳官,閔濟章爲內禁衛將,李之張爲景福宮假衛將,韓圭爲訓鍊僉正,朴弼基爲侍直。
吏批啓曰,判書在外,參判未差,小臣獨政未安,何以爲之?敢稟。傳曰,只出緊任。
又啓曰,公州牧使,今當差出,而本州,以營下劇邑,百弊俱生,不可不擇差,他道守令中可合人,竝擬,何如?傳曰,允。
吏批,以李漢珪爲昌城府使,姜琂爲公州牧使,濬源殿參奉朴珣,東部參奉趙復命相換,李簹爲義盈主簿。
以備忘,傳于南至熏曰,今下弓矢,平南萬戶李春源處,給送。
南至熏,以弘文館言啓曰,修撰權詹,自鄕上來,今已累日,而尙不出肅,卽爲牌招察任,何如?傳曰,允。以上燼餘
備邊司啓曰,今日賓廳日次,而大臣有故,頉稟。答曰,知道。備局謄錄
上在慶德宮。停常參,只晝講。
大司憲宋相琦三度呈辭。入啓。遞差。
副校理吳命恒上疏。大槪,臣之老母病患泄瀉之症,夜來復發,元氣苶然,昏昏不省。臣聞來方寸交亂,不得不徑出禁門,乞蒙恩遞,以便救護,仍治臣擅離禁直之罪事。入啓。答曰,省疏具悉。爾其勿辭,救護母病。
謝恩,修撰權詹。
知事姜鋧辭職上疏。入啓。答曰,省疏具悉。卿勿固辭,安心行公。
晝講。入侍,知事趙泰采,特進官李彦綱,承旨兪命雄,玉堂權詹·李夏源,假注書趙鎭禧,兼春秋黃懰,史官金在魯,武臣南巘。
假注書李明誼病,代以金鎭商爲假注書。
吏曹啓曰,臺諫有闕,政事,取稟。傳曰,明日爲之。以上朝報
晝講入侍時,知事趙泰采所啓,今番接伴宰臣下去時,內藏盛京誌二卷,啓稟持去,以爲爭界時援據之地,而有大段可慮者,敢此仰達。史記·輿地之屬,本是彼國禁物,而至於盛京誌,則乃其興王發跡之地,山川道里滿載之書也。禁物中尤爲緊重,若當彼此爭辨之際,出示此書,則彼必執頉,問其所從來,雖欲方便推托於已死之譯官,而以此爲言之後,彼若更以爲譯官雖或冒禁貿來,爾國所當奏聞,而何至今掩置云,則事甚難處,此不但奉使者之被困,竊恐嘖言,歸於朝家,誠非細慮。今若勿以本冊出示,只謄其長白山圖,以爲爭執之地,則似爲便當。彼人設或問此圖出處,若以上年奉使時,皇帝招致暢春苑,問以白山境界之事,故山圖所付之卷,果爲得見謄來云,則似不至有生事之患。不但臣意如此,朴權亦以爲然,而業已辭陛,故不得更達,欲令臣陳白於登對之時,敢此仰稟。自上若以臣所達爲可,則本冊勿爲出示,以謄紙爭執之意,令政院分付,何如?特進官李彦綱曰,此冊,卽彼人新撰之書,而滿載山川形便,不欲流播於他國。若或出示,不無生事之慮,趙泰采所達,誠是矣。檢討官李夏源曰,設有爭端,不可自我先示此書。彼國之書,旣來我國,則我國之書,安知不往於彼國乎?如茂山新設時,故相臣南□□疏中文字,或不無流入彼中之弊。彼若以此執言出示,則豈不難處乎?上曰,或慮彼人,以白頭以南,爲其境內,而彼之果出此言,亦不可必也。當初朴權請對時,則以盛京誌,係是禁物,不可擧論爲敎,而翌日朴權,以定界一款,盛京誌有着實可證之端。且從前貿來禁物者,彼人所勘斷,不至重大爲言,故允下矣。今此所達誠然,本冊勿爲出示,只謄出其地圖,如有迫不得已之事,以此圖出示,似好矣。泰采曰,此事,勿出擧條,只令政院,分付,何如?上曰,勿出擧行條,只令政院,分付,何如?上曰,勿出擧行條,分付,可也。兪命雄曰,接伴使,旣知如許曲折,固無可慮,而今此分付之擧,政院則有旨外,無他文字知委之規,自備局,直通于接伴使,似爲得宜,未知,何如?泰采曰,然則略出擧條,自備局分付,似好矣。上曰,依爲之。以上備局謄錄
禁府啓曰,以黃海監司狀啓刑曹粘目,椒島前僉使金重九,移本府處置事,允下矣。金重九,自任所,時未上來,依例發遣府羅將,拿來,何如?傳曰,允。以上禁府謄錄
上在慶德宮。停常參·經筵。
下直,黃海兵虞侯柳振馨,乫坡知僉使李汝晦,鎭東萬戶李重新。
假注書李獻英病,代以李廷傑爲假注書。
京畿監司書目,驪州呈,以知事閔鎭厚辭職上疏上送事。啓。答曰,省疏具悉。卿其勿辭,上來察職。
右議政趙相愚箚子。大槪,敢陳宿病添劇之狀,冀蒙恩遞事。入啓。答曰,省箚具悉卿懇。疾患如此,深用慮念,卿其安心勿辭,俟間視事,以副至望。仍傳曰,遣史官傳諭。以上朝報
兵曹口傳政事,以宋相琦單付副司直,以趙鎭禧·金鎭商單付副司正。
吏批啓曰,判書在外,參判未差,小臣獨政未安,何以爲之?敢稟。傳曰,只出緊任。
吏批,以金翊相爲礪山府使,李宜行爲順安縣令。以上吏曹謄錄
政院啓曰,卽者御營廳敎鍊官來言,大將金錫衍,明日以北漢山城看審事出往云。命召仍佩往來事,前已定奪,而將兵之任,不可一刻無摠察之人,何以爲之?敢稟。傳曰,都提調摠察,可也。
又啓曰,御營大將金錫衍北漢山城往來間,都提調摠察事,命下矣。曾前或有都提調命招之時,或有郞廳發牌分付之規,今則何以爲之乎?敢稟。傳曰,郞廳發牌,分付。以上御營廳謄錄
有政。吏批,以趙泰東爲大司憲,李明彦爲兵曹正郞,兪命凝爲輔德,朴鳳齡爲東學兼敎授,朴震圭爲軍器僉正。
南至熏,以侍講院言啓曰,本院新除授輔德兪命凝,以冬至使書狀官,今已渡江,缺弼善朴鳳齡,時在京畿交河地,書筵入番事緊,請斯速乘馹上來事,下諭,何如?傳曰,依啓。兪命凝,自當上來,勿爲下諭。
李東馣,以兵曹言啓曰,今此北漢擧動時,交龍旗差備馬,預爲調習矣。旗缺出郊外,依例試習之意,敢啓。傳曰,知道。
京畿監司,以通津等官所報,漢江居沙工私奴李永萬等九缺渰死狀啓,傳于南至熏曰,渰死人等,令本道恤典擧行。以上燼餘
備邊司啓曰,咸鏡都事金,除授已久,尙未署經。卽今本道監司,遠入三甲地方,待候差官,都事必須留營,然後可以策應凡百,而遲待署經,下去無期,在前如此時,亦有除署經發送之例。咸鏡都事金,除署經,數日內催促發送,何如?答曰,允。備局謄錄
上在慶德宮。停常參·經筵。
假注書趙鎭禧病,代以李獻章爲假注書,金鎭商病,代以趙尙絅爲假注書。
政院啓曰,近日憲府,無行公之員,連日監察茶時,事甚未安。大司憲趙泰東,執義鄭栻,持平尹聖時未肅拜,掌令具萬理呈辭,成碩藎在外,持平黃龜河未署經,除在外·未署經外,呈辭未肅拜人員,竝卽牌招,察任,何如?傳曰,允。
執義鄭栻謝恩後啓曰,臣之情勢,不容復廁於三司言議之列,而荐承馹召之旨,分義是懼,不得不舁疾入城,撼頓之餘,病狀添劇,旣有應避之嫌,而詣臺自列,亦不能得。頃於嚴召之下,又犯違慢之科,揆以邦憲,合被重誅,而寬恩曲加,輒逭刑章,惶悚震越,益無所措。封章未徹,仍尋長單,一味悶蹙,罪戾冞積矣,不意卽者,天牌又降,不敢復違,謹此力疾祗肅,而情病之難强,姑捨勿論,己卯科啓之嫌難參涉,與前無異,且與兼執義兪命凝,有婚家相避,在法當遞,以此以彼,俱不可仍冒,請命遞斥臣職。答曰,勿辭。退待物論。
持平尹聖時上疏。大槪,難冒之勢,與前無異,召牌之下,不敢坐違,來伏闕外,而在臣私義,終不可抗顔趨列,玆又陳章徑退。冀蒙斥罷,仍附區區所懷,以備財擇事。以國忌齋戒,留政院。
假注書李獻章病,代以權宏爲假注書。以上朝報
上在慶德宮。停常參·經筵。
假注書李廷傑服制,代以李萬休爲假注書。
府啓,引嫌而退。嫌難參啓,姑置勿論,兼臺相避,在例當遞,請執義鄭栻遞差。答曰,依啓。
黃海監司書目,道內各邑,雨水連仍,牟麥傷損。金川·平山等邑呈,以雨雪,事係變異事。
吏曹啓曰,臺諫有闕,政事,取稟。傳曰,再明日爲之。以上朝報
備邊司啓曰,今日賓廳日次,而國忌相値,頉稟。答曰,知道。備局謄錄日記廳郞廳趙景觀書。郞廳李朝望校正。
上在慶德宮。停常參·經筵。
下直,咸鏡都事金。
左尹南致熏上疏。大槪,臣於韓宗烒山訟,令次官處決之命,有不可復當之嫌。伏乞亟遞臣京兆之職,以便公私事。入啓。
成均館官員,以同知館事意啓曰,去三月初三日儒生課製,去三月內無故日退行事,曾已啓達矣。大提學時未差出,限內不得爲之之意,敢啓。傳曰,知道。
左參贊尹世紀上疏。大槪,臣於淹病垂死之中,亦有情理之萬分懇迫者,敢此仰籲於孝理之下。乞遞臣本兼諸任,俾得安意往來,不勝萬幸事。入啓。答曰,省疏具悉。卿其勿辭往來焉。
刑曹判書李彦綱,參議洪重夏聯名上疏。入啓。答曰,省疏具悉。卿等,須勿過嫌,從速察職。
答左尹南致熏疏曰,省疏具悉。卿其勿辭,從速察職。
持平尹聖時留院上疏。入啓。答曰,省疏具悉。急時進言,予用嘉尙,可不留心焉?賜祭等事,令該曹稟處,而疏末所陳,日昨憲長疏語,未見其未安也。爾其勿辭,從速察職。
日出時,日色赤。巳時午時,日暈。以上朝報
政院啓曰,上番翰林,奉命出使,以兼春秋,連日入直矣,兼春秋身病深重,不得察任,吉景祖,以長生殿加漆官,自今日始役,逐日進參,竝改差。明日政,兵·禮無故他郞官,改啓下事,分付銓曹,何如?傳曰,允。以上吏曹謄錄
上在慶德宮。停常參·經筵。
昧爽雨雹,狀如榛子大。
下直,慶尙左水使李台望。
中宮殿·世子宮·嬪宮,藥房問安。答曰,知道。
藥房啓曰,近日風雨相仍,氣候不齊,伏未審此時,聖體,若何?手部·脚部,其有差勝之勢乎?擧動不遠,臣等,不可不預診聖候,且有稟定之事,今日與諸醫入診,宜當。中宮殿玉候,近復,如何?臣等不任憂慮,敢來問安,竝此仰稟。答曰,知道。無事。手部·脚部,別無加減。內殿氣候,無事矣。
司果金尙奎,月課連三次不作,依承傳罷職。
謝恩,兼司書權詹,兼春秋愼爾晉·鄭以規。
假注書權宏病,代以尹大英爲假注書。
京畿監司書目,楊根呈,以判敦寧崔奎瑞辭職上疏上送事。啓。答曰,省疏具悉。卿勿固辭,安心上來行公。
政院啓曰,卽者議政府錄事來言,右議政趙相愚前患,自昨夕,猝然添重云,係是大臣之病,敢啓。傳曰,遣御醫看病,逐日書啓。
禁府,趙正萬拿囚。啓。以上朝報
藥房入診時,今初十日擧動時,出宮由南大門,還宮由東大門,山城內仍御駕轎,險處替用人夫事,榻前定奪。以上訓局謄錄
藥房入診時,上曰,昨日禮曹草記中,故相臣呂聖齊家事,不爲明白定奪。今後則逆家孫女之不爲離異,當爲定式,而呂聖齊家事,何以處置則可乎?都提調李頤命曰,小臣,未見禮曹草記,而略聞筵說矣。蓋於其時,他人連婚者,或仍爲同居,而呂聖齊,則是仁祖朝外戚,故惶恐不安,不得已離異,未知其時,果爲呈官也。上曰,未知其事,果如何,而其後若有離異之人,則禮曹據其狀辭,以啓目啓下,然後始得離異,似不可私自爲之矣。且呂聖齊之妻,旣是出嫁孫女,則其時離異,誠爲過矣。今旣以孫女離異爲過,故命定式,則呂聖齊之妻離異一款,亦當追改,雖不在世,從夫職封贈,似無不可。該曹雖不敢直請,自上若施特恩,則好矣。上曰,該曹啓辭中,此一款,終無歸宿處,殊涉不審矣。孫女今旣以勿使離異定式,則呂聖齊之妻,亦是孫女,勿爲離異,使之復合,宜矣。提調趙泰耉曰,旣不離異,則誥牒,當爲追給矣。上曰,依爲之。以上禮曹謄錄
有政。兵批,以鄭栻·李喜益爲副護軍,柳松心爲副司勇。
午時,上御興政堂。藥房入診入侍,都提調李頤命,提調趙泰耉,副提調朴弼明,假注書趙尙絅,編修官洪慶先,記事官金在魯,醫官金有鉉·趙慶基·李時聖·許玷·鄭麟相·李得英·方震夔·白光麟·李敏夏·權聖經。李頤命進曰,春後風雨異常,無一日溫和,未知寢膳之節,一向安寧乎?上曰,無事矣。頤命曰,今日批旨,以手部·脚部別無加減爲敎矣。日氣雖或陰濕,亦無所減之候乎?上曰,別無所減矣。頤命曰,核處平復,已臻相忘之域乎?上曰,核處,已忘之矣。頤命曰,向日白光麟,陳付缸灸事,有過擧動後更稟之敎矣。小臣有濕痰,若値換節之時,則四末流注特甚,左肩甲,尤爲牽痛,故招白光麟,試付缸灸,則其日別無所減,而翌朝頓覺奇效,雖不知其永不發作,而目前之效,可謂神矣。且聞戶曹判書金宇杭之言,則年前渠亦有痰病,聞鄕人有付缸灸者,招致受針後付缸,則卽爲差減,更不發作云,此是兩人所經驗也。雖於擧動前,試之則似好,玆敢仰稟。此異於肉灸,不必擇日,而聞醫官之言,則今日是瘟㾮日云,今日則似不可爲之矣。上曰,缸灸有效云,擧動後,試之可也。頤命曰,擧動日字不遠,而近日連爲陰濕,雨後生風,風後有雨,前頭日氣,姑未知如何,而擧動時,若有風雨之漸,必須差退以行,然後聖候不至有傷,山城亦且遍覽矣。其處地形最高,若値風雨,則雲霧四塞,咫尺不辨,將何能審視其城址之形勢乎?上曰,臨時當觀日氣而爲之矣。趙泰耉曰,若有風雨,必生雲霧,擧動之日,儻或如此,殊無幸行之意,必待霧收,可以遍覽其形勢,而或有崇朝之霧,或有終日之霧,實難預知矣。上曰,風雨若不大段,可以歷覽矣。頤命曰,往復之路,殆將八十里矣。出宮,必侵曉,還宮,亦應犯夜,審覽其處大勢後,急速回駕,似宜。且駕轎痰驅則必用脚力,此實可慮。古語曰,鳴和鑾淸節奏。卽今聖候,猶未康復,莫如徐行之爲便安也。此意,預先分付於司僕駕轎,不爲疾驅,何如?上曰,旣乘駕轎,則疾驅然後安矣。頤命曰,自上必用脚力,故以是伏慮耳。泰耉曰,此城,在山上,若於城內,不用駕轎,以玉轎,奉行於山路崎嶇,多用脚力矣。先覽周回,復臨御將臺,則一城形勢,可以領略,而自東至西,其間頗遠,御坐玉轎之時,似用脚力,此誠可慮矣。頤命曰,駕轎四面遮掩,故城外必欲以玉轎奉行,而莫如平坐駕轎,不用脚力之爲愈,故趙泰耉之言,如此矣。臨時必須愼惜脚力,何如?上曰,駕轎之內深邃,故城內,欲乘玉轎矣,行宮還下後,復乘駕轎,似好矣。頤命曰,自東門作路,則四十里,自西門還宮,則三十里也。初站旣遠,且無晝停,是可慮也。雖以外人言之,曉飯之善噉與否,各異矣。上曰,水刺之進,雖當晨曉,不至太減矣。頤命曰,道成菴近處,若設晝停則似好,而若然,則是兩處晝停也。上曰,兩處晝停,有弊矣。頤命曰,城內新建小樓,自上小輿改乘時,暫憩此樓,自廚房預備某物,進御後,仍詣將臺,似好矣。上曰,依爲之矣。頤命曰,司僕提調李濡,以調馬事,昨往北城,回來後,通於小臣,以爲道成庵之近處道路,雖已修治,本來險傾,決不可以駕轎作行,若以人夫替行則似好。且回駕時,易致犯夜,而西道則有碌磻·慕華等峴險路,昏夜幸行爲難。若出宮由西路,回駕自東道,則事勢便當云云。大臣之意如此,敢達。上曰,寧陵擧動時,自山城,往利川,以駕轎作行,而沙峴,則以人夫替行矣,今亦依此例爲之宜矣。予意,亦欲以西道作行,自東道還宮矣。於東於西,旣無次第,則以平坦之路還來,似好矣。頤命曰,大駕直詣行宮,由柴丹峯上,將臺遍覽後,仍由東門回駕,則事勢便好矣。上曰,依此爲之矣。頤命曰,大駕入西門後,以小輿幸行乎?以人夫作行乎?上曰,自西門,至行宮,仍以駕轎作行,險處,以人夫替行,宜矣。頤命曰,間或有岌嶪處,而不至傾危,東門外一處崖絶而險傾,此處則當以人夫替行矣。上曰,唯。頤命曰,醫官入侍,使之診脈乎?上曰,不必爲之矣。以上私家日記
上在慶德宮。停常參·經筵。
假注書李萬休病,代以金取魯爲假注書。
忠淸都事李嘉運,漕運事,上來。
傳曰,史官一員待命,騎馬三匹立之,夏享大祭所內摘奸。以上朝報
備邊司啓曰,前因接伴使朴權所達,滿浦僉使往候江邊時,江界府使一體探問待候一款,令廟堂稟處事,命下矣。滿浦僉使入送待候,亦出於過慮,僉使及本道監司·軍官,旣已竝往,不必更送江界府使,而所謂廢四郡,皆是江界地方。府使雖在官次,探問等事,所當爲別申飭擧行,令道臣以此分付,何如?傳曰,允。
又啓曰,春初全羅兵使,以五營將·三山城守城將今春巡歷,依例擧行,而兵使則上年秋,雖以年凶停巡,今春則姑無朝令,依例發巡緣由,報本司,故以秋巡旣停,窮春巡點,尤有弊,啓聞停止之意題送,兵使,更以停止緣由,馳啓矣。今者本營虞候,以狀啓久無回下,營將·城將巡歷,漸至愆期,報監司,轉報本司,當初兵使之所稟報,本司之所題送,只在於兵使發送一款。至於營將·城將巡點,則兵使旣以依例擧行爲言,則有何更待分付之事?況緣由馳啓,又豈有覆啓之規,而無端遲待,使營將·城將應行之巡點,訖今廢閣?事極駭然。當該虞候,姑先從重推考,營將·城將巡點,則今旣節晩,正値農時,使之姑爲停止,何如?答曰,允。以上備局謄錄
上在慶德宮。停常參·經筵。
巳時,日暈。
下直,全羅右水使閔純,豐川府使鄭以雲。
政院啓曰,近日憲府,無行公之員,連日監察茶時,事甚未安。大司憲趙泰東,掌令具萬理,持平尹聖時呈辭,掌令成碩藎陳疏,執義李晩堅在外,持平黃龜河未署經,除在外·未署經外,呈告陳疏人員,竝卽牌招察任,何如?傳曰,允。
謝恩,大司憲趙泰東,掌令成碩藎,持平尹聖時。
謝恩兼冬至使礪山君枋,副使金演,書狀官兪命凝,入來。
謝恩,護軍金演,輔德兪命凝。
傳曰,冬至正副使·書狀官,留待引見。
府啓,請還收己卯文科追復之命。請還收罪人張必達減死定配之命。請還收罪人崔海云減死定配之命,依律處斷。請還收卞爾札·黃順中等放釋之命。請還收權卨放釋之命,仍令該府,更加嚴覈得情。措辭見上新除授執義李晩堅,時在京畿高陽地,請斯速乘馹上來事,下諭。答曰,不允。下諭事,依啓。
掌令具萬理啓曰,臣猥蒙剪拂,廁迹臺端,感激圖酬,是臣自勉,而爲人疲劣,見事疏漏,卒未能有所論列,以效職責之萬一,人雖不言,臣實愧懼。兼以賤疾沈痼,斷無供職之勢,鎭日呈告,屢辱召命,每當喉司請牌之日,惶汗如瀉,而辭單未徹,職名虛縻,方切悶蹙之至。今又承牌,力疾趨詣,而臣得聞物議則以爲,向者金德遠·李玄紀·柳命天·柳命堅等歲抄蕩滌還收之啓,一臺臣擅停,而不爲追發,亦不論劾,以此斥臣,至謂之傷損事體,臣不勝瞿然之至。蓋還收之啓,旣是重發之論,則前掌令洪重禹之乘時擅停,極其無嚴,而第累次連啓,公議旣伸,則前啓之追後更發,或云其已甚,而臣之淺見,亦謂其然,遂不復發之矣。且旣已不發前啓,而只論其停啓臺官,其在事體,亦甚苟且,故臣之置而不論者,槪以此也。今者公議之非斥如此,而終不免爲傷損事體之歸,則臣之當論不論之失,著矣,決不可一刻晏然苟冒於臺次,請命遞斥臣職。答曰,勿辭。退待物論。
右參贊黃欽辭職上疏。入啓。答曰,省疏具悉。卿辭如此,本職勉副焉。以上朝報
回還冬至使引見入侍時,副使金演所啓,昨年穆克登歸奏文書,必欲得見其元本,使譯官輩,某條圖得,則李永壽·金鼎夏,多費私財,果爲得來,故旣已封進於先來狀啓矣。其處事情,無路詳知,只憑員役輩購得文書,而今此永壽等,多費私財,辛勤覓納,自前如此之事,朝家例有激勸之道,故惶恐敢達。礪山君枋曰,此是內閣文書,購得極難,此人等,不可無激勸之擧矣。上曰,自前已有論賞激勸之規,令該曹稟處。以上吏曹謄錄
禮曹啓曰,濟州,去二月令宗廟·永昭殿·敬寧殿薦新靑橘,來到奉常寺,而本寺提調有故,臣大成,進來看品,則宗廟薦新一百九十八箇,永昭殿·敬寧殿各十八箇,竝與其加封者,而腐傷甚多。擇其全體不爲腐傷者,則堇備五十二箇。在前如此之時,不得已宗廟各室及兩殿,減其數,薦進矣。今亦無他變通之道,依前例,各以四箇推移封進之意,敢啓。傳曰,允。以上禮曹謄錄
司僕寺啓曰,今此北漢擧動敎是時,及王世子郊迎時入把馬,一依陵幸時例,別單書入,而其中驛馬,則令兵曹依例知委各驛,使之直爲入把,何如?傳曰,允。以上太僕寺謄錄
政院啓曰,禁衛營敎鍊官來言,大將崔錫恒,以北漢看審事,今日出往,命召仍佩往來事,前已定奪,而將兵之人,不可一日無摠察之人,何以爲之?敢稟。傳曰,都提調摠察事,郞廳發牌,分付可也。以上禁衛營謄錄
未時,上御興政堂,回還冬至使留待引見,入侍,上使礪山君枋,副使金演,書狀兪命凝,右副承旨李東馣,假注書趙尙絅,記事官愼爾晉,記注官金在魯。上曰,萬里之行,無事往返,可喜。礪山君枋曰,得蒙天恩,無事回還矣。上曰,狀啓及別單,已見之,而他無可達事耶?枋曰,來時過瀋陽,未詳穆克登行期,使譯官深問,則同行郞中等,今方聚會,而穆則自任所,姑未來到,處人,亦不知何日發程也。金演曰,去月初十日,臣等,還到瀋陽探問則以爲,穆克登,十五日當到其處,自瀋陽向彼之期,似在晦間,而姑未能的知云矣。兪命凝曰,穆克登,非但職是烏喇摠管,其家,亦在於烏喇地方,故歷見其家後,來到瀋陽,治裝出來云,日字似遲矣。演曰,臣等,歲末得達北京之後,得聞穆差將以二月,更審白山,而見其文書,以義州·江源,造舟泝流而上爲言,問其造舟於何處,則通官等皆以爲,自義州上去云。若然,不但我國之受弊無窮,且三江仇非以上,則昨年穆差,刺舟泝去,至於折齒而歸。此處險阻難通之狀,渠旣稔知,必不免爲彼此狼狽之歸,故欲以此言及而無由矣。穆差,適以皇帝之命,來問道里,故臣等,以三江仇非以下,不必再往。廢四郡人跡難通之意言及,則改以仇非以上廢四郡盡處相約。廢四郡盡處,明是北道地方,故以此啓聞矣。自朝廷未詳其西路與北道,有所疑慮云,此由於臣等不能詳細狀聞之致,爲惶恐矣。上曰,廢四郡盡處,明是北道,故已送接伴使於北道矣。上曰,穆克登爲人,何如?枋曰,穆克登,儀表雖未俊秀,稍有精神,且其人物,決非妄言者也。渠之皇帝之言來問,事體不輕,且旣以北道,丁寧相約,豈有失言向他之理乎?設或渠改向西路,而我國之不爲待候,於我有辭,不足爲慮矣。演曰,或慮一時口語,有違左之弊,以出來地名,必以文字書送之意,使通官洪二哥,更言於穆,則答云,吾旣與使臣面約,何必以文字書送云云。初以此意,入於狀啓中矣,文字支繁,故抹去,其後先來出送後,猶爲未審。使金弘祉,言于洪二哥,更言於穆差則以爲,吾豈有中變之理?廢四郡地境,旣知其險阻難行,且壬申年,朝鮮,旣以險阻之狀移咨,而吾若由此以行,則不無有礙於朝鮮,吾何爲此云云,穆差之不由西路,明矣。上曰,然則其出於北道無疑矣。演曰,穆,旣與臣等,相約以爲,我國迎候之地,則必無背約改路之理,雖或作路於江界,我國之未及接待,亦可有辭,渠亦必狼狽,揆以事情,恐無是理矣。且其爲人,雖甚貌寢,而頗似精緊,得寵於皇帝,無言不達云。昨年出來時,以無牌文之故,我國之接待疏略。以此今年則必欲出送牌文,而請旨於皇帝後,分付兵部,則兵部以爲,若無勅書,則元無牌文出送之規云。穆差以爲,此是皇帝所命,送與不送,任意爲之云,則兵部恐㤼,乃送牌文云矣。上曰,穆克登,其年幾何耶?枋曰,穆克登,年今五十餘,而自十歲,養育宮中,每事隨意告達云云。昨年方物停減,亦出於渠之所達,蓋渠將出來我國,故欲爲生色之地矣。演曰,歲貢白金·豹皮永停事,及使臣察院修治事,得見文書,則皆是穆克登所達而爲者也。陳奏謝恩二起方物之除減,蓋聞彼國,於殺人之事,則例皆不受方物,故今亦不受云,勢將還爲運來,方以爲悶。金弘祉,與穆差之弟相親,故因以周旋,至於移准,蓋於我國事,盡心顧見矣。渠今又出來,自朝廷似當別樣接待矣,聞所贈之物,彼亦不受云,而在我之道,不可不示以優待之意。如是而後,渠亦必善爲歸奏矣。枋曰,聞渠頗淸簡,所贈之物,似必不受,而第須別樣厚待,宜矣。上曰,接伴使去時,禮單等事,旣令從優矣。演曰,白頭山來見之由,末由的知,或傳皇帝爲慮前頭採蔘人之見殺,必欲査明境界云。此則前已狀聞,而且聞皇帝曾祖老喇赤者,或傳以爲我國鏡城官婢所生也。其人,生有異徵,能自樹立,築城於白山以居,故前後來見,槪欲知其發祥之地云,此言近似而煩甚。且未知其眞的,不爲仰達於狀啓中矣。命凝曰,穆克登再度出來之由,使通官問之,則一統誌,今方撰述,故必欲見白山南邊。且古城基,是淸人發祥之地,故尤欲見之云,此言,亦或近似。或以爲欲査明境界云,今番穆差,問以沿江路險,則有迂回作路處乎云云,以此觀之,則似非審界之意也。演曰,乙亥年,臣奉使燕京時,得見盛京誌,買取其書以來矣。及到柵門,因禁令燒火,歸後,以此言及於故相臣南九萬,更爲陳達買來,而其書中,白山南邊,全無記錄,其所云云,亦或似然矣。上曰,盛京誌得見,則白山南邊,無分明載錄者矣。他日彼人,若離中原,欲歸本土,則雖不預見,有何不爲出來之事乎?以此推之,則我國似無大段可慮事矣。枋曰,後日若有危急之事,則尤何可由小逕險阻之處而作行乎?演曰,聖敎至當矣。彼人卽今形勢晏然,四夷率皆來貢,海賊幾盡勦滅云,以今觀之,姑無急歸本土之慮矣。命凝曰,前頭雖未可知,而卽今則沿道景色晏然矣。演曰,或傳皇帝從從華制,則皇太后禁之,故不得爲之云矣。第皇帝在皇城之日甚少,每周遊於暢春苑·熱河·海子·浿州等地,闕內便作空地,寂然無人云,此甚可訝矣。且彼以蒙古爲慮云,而皇女與皇太孫,皆與蒙古結婚。卽今則少無可圖之勢,而他日淸人氣衰,則作亂者,必蒙古也。命凝曰,彼以蒙古爲慮,皇帝每四月往赴,八月還歸,托以避暑,而其實,則熱河最近於蒙古地方,故欲爲鎭壓之計云矣。上曰,蒙古,彼人亦畏之,常時賜齎甚多云,而一向順從,未可期也。演曰,先來軍官,在北京時,先爲出送,而以文書未推之,故二月十五日,僅出皇城外,中間,又以泮水之故,留滯云,而三月初三日得達京中云。自北京離發,不過爲十八日,可知其盡力速來矣。上曰,然矣。演曰,又有一言,極涉虛誕,而其處人,皆以爲明有是事,故敢達。壬申年,往祭於白頭山,祭畢,七大鹿墮下,勒楚曰,此必山靈,以此與我也,卽今屠殺以食,血汚林木矣。不移時,雷雨大作,洗去其血,極可靈異云云。勒楚者,其時職居瀋陽八固山頭領之任,厥後三年,身死云矣。又曰,瀋陽將軍,非宋柱,乃松柱也。以全州討賊之功,超拜禮部尙書,今方入朝,而甲山犯越罪人,亦爲押去其行中,故問之則以爲,入往皇城後,輕重間可以稟旨勘罪云,而罪人等,皆以迷失道犯越之意,納供云矣。上曰,唯。以下缺出燼餘
上在慶德宮。停常參·經筵。
午時申時,日暈。
政院啓曰,卽者中樞府錄事來言,判府事金昌集,自昨日午後,身病猝重云,係是大臣病患,敢啓。傳曰,遣御醫看病,逐日書啓。
假注書趙尙絅病,代以洪尙容爲假注書。
府啓,請還收罪人張必達減死定配之命。請還收罪人崔海云減死定配之命,依律處斷。請還收卞爾札·黃順中等放釋之命,請還收權卨放釋之命,仍令該府嚴覈。措辭見上濫率之法,朝家旣已十分申飭,爲外官者,宜莫敢冒犯,而咸興判官李宜遂,眷率子婦於申禁之初,留置累月,其縱恣無忌,莫此爲甚。不可以其已還而置之不罪,請咸興判官李宜遂罷職。引嫌而退。擅停重論,旣極無嚴。不卽論劾,殊失臺體。掌令具萬理遞差。答曰,不允。罷職事,處置事,依啓。前啓,己卯文科追復之命還收事,停啓。
戶曹判書金宇杭上疏。大槪,臣於廟堂文報題辭,有不容泯默者,不避煩猥,略暴顚末。乞命攸司,取考文書,明白査出,果如題辭,則快正臣罪,以爲人臣任事不謹者之戒事。入啓。答曰,省疏具悉。疏辭明白,寧有取考之理?卿無所嫌,安心行公。
平安監司書目,辭職上疏上送事。啓。答曰,省疏具悉。卿辭至此,令廟堂稟處。
吏曹啓曰,臺諫有闕,政事,取稟。傳曰,過國忌後,爲之。
兵曹口傳政事,以金鎭圭爲副摠管。以上朝報
上在慶德宮。停常參·經筵。
上在慶德宮。停常參·經筵。
假注書洪尙容有頉,代以鄭行五爲假注書。以上朝報
上在慶德宮。停常參·經筵。
日出時,日色赤。
兵曹判書崔錫恒上疏。大槪,臣於重臣之疏,有不敢晏然者,略陳委折,以備裁察,乞遞臣本兼諸任,以謝人言事。入啓。答曰,省疏具悉。卿其勿辭,從速行公。
謝恩,校理權詹。
司直金鎭圭辭職上疏。入啓。答曰,省疏具悉。摠管事,令該曹稟處,卿其勿辭察任。
忠淸監司書目,連山兼任石城呈,以司諫權遂辭職上疏上送事。啓。答曰,省疏具悉。爾其勿辭,從速上來察職。
京畿監司書目,楊州呈,以修撰李世瑾辭職上疏上送事。啓。答曰,省疏具悉。陳戒之言,予當留心,而疏末事,令廟堂稟處,爾其勿辭,上來察職。
假注書鄭行五有頉,代姜綸爲之。
府啓,請還收罪人張必達減死定配之命。請還收罪人崔海云減死定配之命。請還收卞爾札·黃順中等放釋之命。請還收權卨放釋之命,仍令該府,更加嚴覈,金德遠等敍命還收之啓,自是重發之論,此豈一臺官所可徑停,而前掌令洪重禹,不待諸僚之商確,汲汲停啓,如恐不及,其不有公議,庇護私黨之習,莫此爲甚。不可以事在旣往而處置之,請前掌令洪重禹罷職。答曰,不允。末端事,依啓。
謝恩,注書李國休。
吏曹口傳政事,以李明觀爲司僕主簿。以上朝報
禁府啓曰,當初譯官等拿問傳旨中,以李碩麟爲首譯,而通信使狀啓中,以崔尙㠎爲首譯。蓋尙㠎加資,在碩麟之前,而以其退送之故,本院,依啓下單子,以碩麟爲首譯現告。旣知其實狀,則今此勘律之日,不可仍而不改,當以首譯論斷。金始南,始是堂上,到彼之後,以上通使施行,則似當與堂上譯官,同律勘罪。以此擧行之意,敢啓。傳曰,知道。以上禁府謄錄
有政。兵批,以黃欽·具萬理爲副護軍。
吏批啓曰,判書在外,參判未差,小臣獨政未安,何以爲之?敢稟。傳曰,只出緊任。
吏批,以鄭赫先爲咸興判官。
司僕寺官員,以提調意啓曰,北漢擧動,只隔一日,王世子郊迎時,本寺主簿二員,當爲差備應行之任,而今日政主簿鄭赫先,移拜咸興判官。其代,令該曹卽爲口傳差出,何如?傳曰,允。以上吏曹謄錄
備邊司啓曰,接伴使朴權,以定界時引盛京誌爲證事,馳啓,其意,蓋以甲子以後,曾已物故之皇曆齎咨官,行過某地,見主人家書冊中,有我國定界等文字,謄來之意,言於差官,則事旣近似,言亦順理,彼人,必不疑其倉卒杜撰,而以此爲證,最爲切當之左契云。其意雖出於權辭彌縫之計,第念交際之道,必當以誠信爲主,況辭命之間,一或有周遮湊巧,則彼亦豈有終不覺察,誠心聽信之理乎?且差官之査定境界,已是或然之過慮。設有定界之擧,惟當以彼此彊域,江水爲限之意,據理爭執,則差官,亦知盛京誌所載之證,必不至强爭。在我辭順理直,少無沮屈之慮。若於意外有難處之端,則接伴使以爲,曾聞盛京誌,有長白山南朝鮮境云云之語,我國使命,曾所聞知,或有得見本誌者,此本國之所當曉悉者也。此冊,爲大國禁物,故雖不敢貿來,旣在輿地之誌,則欽差必無不知之理,非可誣也云爾,則彼必無辭可答。雖至移咨之境,可保所爭之必伸,以此回移,何如?答曰,允。以上備局謄錄
司僕寺啓曰,今此北漢擧動時,山城內仍御駕轎,險處替用人夫事,大臣旣已定奪於榻前,而險處不但在於山城之內,沙峴新路,碌磻峴,俱是險處。毋論山城內外,凡遇高峻不平之處,竝爲臨時啓稟,一體替用人夫宜當,以此擧行,何如?傳曰,允。
又啓曰,陵幸可合駕轎之馬,分定各驛,抄擇以補,元數中有頉之代者,自是流來之規。今此北漢擧動時,亦依此例分定矣。他道各驛,則皆已上送,而獨咸鏡監司,以差官之行,監司及接伴使上下所把驛馬不足,除出上送,事涉重難等語,論報備局。又以此意,移文本寺,御駕所用,事體何等重大,而道臣之謂其一行所把之不足,如是頉報,終不上送者,實是曾所未有之事,殊甚駭然。咸鏡監司李善溥,從重推考,何如?傳曰,允。以上司僕寺謄錄
上在慶德宮。停常參·經筵。
府啓,請還收罪人張必達減死定配之命,依律處斷。請還收罪人崔海云減死定配之命,依律處斷。請還收卞爾札·黃順中放釋之命。請還收權卨放釋之命,仍令該府,更加嚴覈。答曰,勿煩。
兵曹口傳政事,以趙泰耉爲副摠管。
判府事李濡箚子。大槪,敢陳區區所懷,以備裁察事。入啓。答曰,省箚具悉卿懇。卿之箚辭,出於爲國深長慮,親覽後,當商量處之焉。仍傳曰,遣史官傳諭。
禁府啓目,羅州牧使趙正萬元情云云。泛稱遲晩,刑推得情,何如?啓除刑推議處。同府,崔尙㠎春川府定配,李碩麟楊州延署驛,李松年高陽碧蹄驛,徒三年定配。啓。以上朝報
傳曰,出宮時,自京營,至興聖菴洞口,還宮時,自龍巖,至東關王廟,捧上言事,分付。以上禁府謄錄
上在慶德宮。停常參·經筵。
傳曰,出宮時,自京營,至興聖菴洞口,還宮時,自龍巖,至東關王廟,捧上言事,分付。
大駕詣晝停,入幕次,藥房·政院·玉堂問安。答曰,知道。藥房口傳啓曰,近來久無動駕之事,靜攝之餘,有此驅馳,脚部,何如?答曰,脚部,比前無加矣。
大駕詣行宮後,藥房·政院·玉堂·二品以上·六曹·大司憲問安。答曰,知道。
大駕·王世子還宮後,藥房·政院·玉堂·二品以上·大司憲問安。答曰,知道。
夜一更,月犯軒轅左角星。以上朝報
北漢將臺親臨入侍時,戶曹判書金宇杭所啓,臣近以行宮監董之役,往來此城,淺慮所及,不無一二商度者,敢此仰達。此城,旣是國家大計,功役已完,宜若朝夕待變,糧餉等事,必須趁速措置,亦必有主管之人,然後方可擔當,而當初雖令三軍門分掌城役,此後則不過各其分授之內城堞·城廊等處,隨毁隨補而已。主管無人,頭緖未就。至於儲穀之後糶糴一款,京官有難往來斂散。且卽今民口漸聚,架巖鑿谷,結隣居生者,殆至百餘戶,此皆楊州及京兆所不知,而便作無屬處之民,亦涉可慮。臣愚以爲,楊州牧,旣有陵寢,勢難移入,楊州接境積城,只是四面殘邑,無寧革罷積城一邑,屬之楊州,而以北漢附近楊州四五面及高陽一二面,割屬此城,建置一邑,而各號則不可不稍尊,或稱以北漢府使,或稱以重興府使,依南漢守禦使之例,或設守備使等號,使之統察一城,則保障凡事,庶可成就,日後緩急,亦似有恃矣。臣初雖主管城事,旣已畢役之後,今此所達,恐涉出位,而旣有所懷,曾已屢議於廟堂,故今當親臨之時,敢如是陳稟矣。行兵曹判書崔錫恒曰,此是新創之事,有難片時猝定,似當從容講確而處之矣。金宇杭曰,臣亦非敢以爲不詢廟堂,而直爲處分也。但廟堂稟處之事,每患遷就,此則從速講定,似宜矣。上曰,令廟堂稟處,可也。都承旨朴弼明曰,自上旣已親臨將臺,而原任大臣,亦方入侍,金宇杭所達之事,宜卽下詢矣。上曰,原任大臣之意,何如?行判中樞府事李濡曰,臣嘗與金宇杭,有所酬酢,而臣意則不然。此城異於南漢·江都,便是都城之內城,事體所在,不可別置一邑。且前頭脫或有急,則大駕當由彰義門,入御此城,三軍門仍爲扈駕。日後遠慮旣如此,則今此城事,固宜仍屬於三軍門,而三軍門,地位相等,或出時任大臣中以統之,指揮凡事,若臨急,仍爲體察之任亦可,而至於軍餉,則糶糴收捧之際,易致民怨。今爲此城者,全出於與民共守之聖意,則今反招怨,亦係可慮,故臣於前箚,略陳此意矣。設令可以斂散於數邑,以若干之穀,亦何以救濟許多軍民乎?臣意則造紙署一洞之內,營築中城,或以摠戎使主管,又設倉庫,措置五六十萬石米,每一年,以十萬石,輪回改色,而百官軍兵頒料及各樣貢物之價,皆以此先爲分給。戶曹稅米·惠廳收米·各軍門保米一年上納者,大略爲三四十萬石,以其新捧,換入於五六年,當蓋改色,可無斂散之弊,而蓄積自裕,至於設邑糶糴,決知其不可矣。行判中樞府事李頤命曰,此城,本是楊州地,而今旣築城,宜移屬於漢城府,別設一邑,誠爲不便。若依守禦廳例,又設軍門,則國力亦恐難支。當初旣令三軍門入授,則今亦仍委於三軍門,使之各主信地,各儲餉械,且設北漢某司,之以大臣爲都提調,三軍門大將爲堂上,則似爲着實。軍餉則若不改色,陳久無用,若爲此又爲糶糴之規,則畿民,已困於南漢·江都移轉之事,今不可重困矣。先定改色無弊之道,然後可以積儲矣。金宇杭曰,守禦使,旣管京畿左道,則此亦以京畿左道,別設一營,有何不可乎?況避役之民,多入于此,而無處統屬,亦甚可慮矣。濡曰,若令三軍官,仍管軍餉器械等物,皆當預爲入置,倉卒之際,可免藉寇,而今乃別置一邑,則三軍門,便爲客矣。壬辰去邠之時,京城別出守城將,而以京畿無備之故,不得據守,未免委棄矣。今此城之險阻,旣如此,三軍門餉械,一倂預爲入置,則設或臨時,大駕不入於此,守城將,足以守之,必無棄城之患矣。金宇杭曰,南漢亦有府尹,而只管民事,其餘軍務,皆摠於守禦使,則臣之所達,與此何異乎?雖以行宮言之,臣則承命營建而已。完役之後,不可一日無入守之人,其在事體,亦不可空置。此則雖今日內,冀有急先處分之敎矣。上曰,此非片時猝定之事,故旣有稟處之敎,而今此大臣所達,竝出擧條,令廟堂商確稟定,可也。以上御營廳謄錄
傳曰,柴丹峯,或小釋迦峴兩處中,登覽形便事,駐駕行宮後,欲爲議定矣。柴丹峯,則所見不過此一城之內,駕出東門時,亦可遍覽。聞小釋迦峴,俯臨都城云,柴丹峯,勿爲登覽,自行宮,登臨小釋峴事,分付。
擧動時,判府事李濡,判府事李頤命,兵曹判書崔錫恒,戶曹判書金宇杭,工曹判書李彦綱,玉堂請對入侍時,小釋迦峴,勿爲登臨,直臨柴丹峯,周覽後,仍爲還宮事,榻前定奪。以上訓局謄錄
北漢行殿,大臣·諸臣入侍時,上曰,大臣·諸臣,曾言西門邊,最虛且低矣。今日親審,其言果是,重城不可不築也。判中樞府事李頤命曰,此城西邊最虛,故當初小臣陳稟,令摠戒廳,營築重城於中間舊城基矣。判中樞府事李濡曰,此城三面,俱極險絶,西邊亦豈有外賊來傅之慮,而此山之中,差爲低下,臣意,欲南以甑峯爲限,北以靈鷲爲限,橫設重城矣。頤命曰,重城設築處,臣則初以重城舊基增築爲請,而李濡之言,與臣當初稟定處有異,今不可爲三重城,就其中議築一處,爲宜矣。上曰,兩處中一處,不可不築。議定後,斯速設築,可也。
金宇杭所啓,臣於前日,稟得空名帖,募令僧徒,方建寺刹,而卽今城內新創八寺,與重興舊寺,合爲九處也。僧徒多聚,則不可無自中統領之人。依南漢例,令備局差出摠攝,何如?上曰,依爲之。又所啓,此城旣已完築之後,糧餉不可不急先措置。今年朝家,以賑廳米三萬石及三南儲置米七萬石,旣已別單啓下。卽今船運之米,當爲輸入,明年移入者其數亦多,而倉庫未說,勢難運入。雖欲造倉,巨役之餘,物力難辦,臣私自訪問,不無應募者。若給空名帖數百張,使之造成,稱以施賞,則人有自願立功者。一百數十間之倉舍,五月前,亦可造成。帖文數百張,爲先成給,以爲成事之地,似爲宜當,事甚功省,故敢此仰達。上曰,山城軍餉最急,如有自願之人,依所達許之,無妨矣。
大臣請對入侍時,大臣及承旨·史官·山城主管堂上·侍衛將士,將臺入侍。百官,只爲祗迎後,仍出城外事,榻前定奪。以上備局謄錄
上在慶德宮。停常參·經筵。
大殿,政院·玉堂·二品以上·六曹·大司憲問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,昨日城幸,往返旣遠,登陟且高,將攝之餘,聖體勞動,手部·脚部,不瑕有損乎?臣等,不勝憂慮,敢來問安。答曰,知道。無事。手部·脚部,別無所損矣。
京畿監司書目,驪州呈,以判府事李畬上疏上送事。啓。答曰,省疏具悉卿懇。提擧之任,決難勉副,卿其體予思想愈久愈切,亟回遐心,從速就途,勉副至意。仍傳曰,遣史官傳諭。
禁府都事柳鳳齡,前全羅兵使李泓拿來後,入來。
禁府,李泓拿囚。啓。
副提學李肇初度呈辭。入啓。給由。
兵曹口傳政事,以金演爲副摠管。
忠淸監司書目,全義縣監韓埏,公州牧殺獄罪人兪相河同推牒報事,分付後,不有營門分付,終不擧行,徑先上京。其在事體,殊極駭然,罷黜事。以上朝報
刑曹啓曰,罪人金廷輝,依判下刑推,究問訊杖第二十一度,稱有欲達之言,故停刑以問,則其所爲言,極爲妖惡,關係不道,臣等不勝驚愕。以其所供,有不可循例載之於文案,不得已別單書入,而此非臣曹所可按治,移送禁府,何如?傳曰,依啓。以上禁府謄錄
上在慶德宮。停常參·經筵。
卯時辰時,有霧氣。
下直,昌城府使李漢珪。
義禁府啓曰,因刑曹啓辭,罪人金廷輝,今方移囚,而觀其招辭,極爲妖惡,關係不道,其在事體,不可自本府循例推問,設鞫嚴問,何如?傳曰,允。
政院啓曰,因義禁府草記,罪人金廷輝設鞫事,允下矣。處所,定於何處乎?敢稟。傳曰,本府爲之。
又啓曰,卽者禁府郞廳,以原任大臣意來言,自前推鞫之時,時任大臣,例爲出令開坐,原任則曾無出令之規,不得開坐云。若待時任大臣之差病出令,則莫重鞫獄,勢將遷就,何以爲之?敢稟。傳曰,鞫獄,不可遷就,原任大臣,出令開坐,可也。
禁府,推鞫問事郞廳四,洪廷弼·洪禹寧·權益寬·金始㷜。啓。
政院啓曰,卽者禁府郞廳,以大臣意來言,鞫坐今方出令,知義禁黃欽,軍職時未肅拜,金宇杭,以漕船點檢事,出往江上,不得備員,勢難開坐云。知義禁黃欽,卽爲牌招,以爲備員開坐之地,何如?傳曰,允。
謝恩,護軍黃欽。
鞫廳罪人金廷輝元情不服。傳曰,推鞫姑罷。以上朝報
禁府啓曰,問事郞廳權益寬,雖已進參於開坐之時,而以臂腫,不得把筆,勢難察任,改差其代,以副司果尹鳳朝差下,何如?傳曰,允。以上禁府謄錄
答鞫廳啓辭曰,觀此所供,指意可知,極爲叵測。除尋常各別嚴刑,期於得情。此非渠所獨辦之事,必有指嗾之人,亦爲鉤問。
上在昌德宮。停常參·經筵。
副提學李肇三度呈辭。入啓。遞差。
禁府,推鞫問事郞廳權益寬病,代尹鳳朝。啓。
大殿·中宮殿還御後,王世子問安。答曰,知道。
大殿·中宮殿·世子宮,藥房·政院·玉堂·二品以上·六曹·大司憲問安。答曰,知道。
嬪宮,藥房·政院·玉堂問安。答曰,知道。
鞫廳罪人金廷輝刑問一次不服,二次不服。傳曰,推鞫姑罷。以上朝報
備邊司啓曰,卽見咸鏡道觀察使李善溥狀啓則以爲,自水羅德,至白頭山,路險難通,目力又不及,若得千里鏡,彼此共看,則可爲一照,請令廟堂訪問有處,下送。又陳茂山路數三處立撥緣由矣。江源辦,雖或未瑩,只在於更爲審察而已。地界審定,何等重大,豈可以千里鏡准信,而懸斷乎?殊非事宜,姑勿下送。茂山路置撥,則事勢似不可已,以此分付,何如?答曰,允。以上備局謄錄
禮曹啓曰,壬辰倭亂時死節戰亡人,別遣近臣致祭事,旣已啓下矣。晉州等七處,分遣近臣,亦似不便。近臣一人,先到㺚川致祭後,仍向晉州露梁致祭。一人則南原·錦山等處致祭,金化·臨津,則分遣,似爲便當。以此分付該曹,何如?傳曰,允。以上禮曹謄錄
以罪人金廷輝加刑事,答鞫廳啓辭曰,情狀絶痛,各別嚴刑鉤問。
上在昌德宮。停常參·經筵。
大殿,政院·玉堂·二品以上·六曹問安。答曰,知道。中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,動駕屬耳,昨又移宮,伏未審夜來,聖體,若何?過擧動後,手部付缸灸事,曾已下敎矣。日字,定以何間乎?中宮殿玉候,一向安寧,王世子·嬪宮氣候,亦復,如何?臣等憂慮未弛,敢來問安,竝此仰稟。答曰,知道。無事。日字,定於望後。內殿氣候無事。世子·嬪宮氣候,平穩矣。
再啓曰,手部缸灸日字,定於望後事,下敎矣。問于醫官,則今十六日十八日爲吉云,定以何日乎?敢稟。傳曰,定以十八日,宜矣。
鞫廳罪人金廷輝刑問三次不服,四次不服。傳曰,推鞫姑罷。以上朝報
上在昌德宮。停常參·經筵。
記注官鄭以規書啓,臣承命馳往于驪州睡谷村判府事李畬所住處,傳宣聖批則以爲,臣屛伏田廬,虛帶職名,上損國體,下積罪戾,尤以軍門提領,不比他任,日夕悚慄,靡所自容,冒陳血懇,仰瀆宸嚴。竊意聖上,方軫念於詰戎之政,庶幾有所察諒,而伏承史官傳宣聖批,旣諭以決難勉副,又促其從速就途,臣於牀席中,奉讀綸音,五情抑塞,但有九頓俟誅而已。噫,犬馬戀主,物性則然,臣受恩罔極,圖報無路。身雖滯於畎畝,情實懸於魏闕。今聖批,以思想愈久愈切爲敎。臣尙有知覺,寧不感激涕泣?臣罪於是萬萬難贖矣。臣年近懸車,癃羸已極,疾病纏綿,朝暮待盡,惟願聖上,俯賜矜憐,終得免於負罪入地,而心神迷茫,不能悉辭以對,只自伏地悲咽云矣,敢啓。傳曰,知道。
鞫廳罪人金廷輝,刑問五次不服,六次不服。傳曰,推鞫姑罷。以上朝報
備邊司啓曰,卽見謝恩使狀啓,差官之行,今月初六日,自瀋陽離發云。北路擧行凡事,十分緊急,咸興,亦必入於出站分排之中,新除授判官鄭赫先給馬,明日內發送,何如?答曰,允。
備邊司啓曰,今日,賓廳日次,而國忌相値,頉稟。答曰,知道。備局謄錄
上在昌德宮。停常參·經筵。
下直,北評事洪致中,加德僉使鄭善綱。
傳曰,明日晝講爲之。
忠淸監司書目,淸風呈,以吏曹判書權尙夏辭職上疏上送事。啓。答曰,省疏具悉卿懇。天官重任,不宜久曠。卿其毋執撝謙,須速就途,以副虛佇之望。
鞫廳罪人金廷輝,刑問七次不服,八次不服。傳曰,推鞫姑罷。
修撰李夏源上疏。大槪,敢暴血懇,冀蒙恩遞,歸護母病事。入啓。答曰,省疏具悉。爾其勿辭,往省焉。
禁府,推鞫問事郞廳洪禹寧病,代權熀。啓。以上朝報
禁府啓曰,頃日北漢擧動時,本府郞廳,以導駕,進詣山城之際,行到弘濟院,楊州牧使金一鏡,衝突馳過,揆以事體,已涉駭異。及至山城,因一微細之事,本府羅卒,結縛拘留,郞廳,捉致官吏,略施笞罰,以存事體矣,金一鏡,因此發怒,報狀畿營,畿營轉報本府,而元報狀中,書以金吾郞屬輩,不遵君父之明敎,多縱惡卒,恣意橫挐,嚴立科條,以除無窮之弊等語,大加凌侮,有若慢罵下卒者然。王府事體,極其嚴重,雖法司,若有推治之事,則必須先爲移文進來,然後方爲許送。設令羅卒,果有作弊之事,則以文狀,報知本府,依法懲治,事體當然,而金一鏡,初旣失體,不思自反,因一下吏之推治,報本道,盛氣張皇,語不擇發,其凌藉法府,虧損事面,不可無規警之道。楊州牧使金一鏡,從重推考,何如?傳曰,依允。以上禁府謄錄
禁衛營啓曰,月課鳥銃一千一百柄,令敎鍊官前司果洪禹範監造,纔畢役矣。別造鳥銃十柄,具南羅箇·鉊帒等物封進之意,敢啓。傳曰,知道。監造官,令該曹考例稟處。以上禁府謄錄
上在昌德宮。停常參,只晝講。
夜二更,自坤方至艮方,地動。
下直,濬源殿參奉趙復命。
政院啓曰,今日鞫坐,兩司當爲進參,而俱無行公之員。除在外未署經外,呈告人員,竝卽牌招,以爲推移進參之地,何如?傳曰,允。
禁府,李命徵·朴泰相拿囚。啓。
晝講。入侍,同知事尹趾仁,特進官金錫衍,承旨黃一夏,玉堂權詹·吳命恒,假注書姜綸,兼春秋鄭以規,史官金在魯,武臣崔鎭漢。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。措辭見上今此罪人金廷輝之直入駕前咫尺之地,實是前所未有之變,事之驚駭,莫此爲甚。凡動駕之際,本兵專管衛扈,訓局例掌挾輦,其不能申警備嚴呵律之責,在所難免。請兵曹判書崔錫恒,訓鍊大將李基夏,其日內兵曹入直堂上,竝從重推考,當該禁喧郞官罷職,守門將之一任其闌入禁門,挾輦哨官之不覺其襍隊伍,尤極痛惋,後弊所關,不可但已。當該守門將及挾輦哨官,亦命拿問定罪。國朝以來,禁門出入之人,成給信符·漢符·章標,以憑考驗者,乃所以禁雜防僞,而近來法綱解弛,闌入居多,至於百官跟隨,隨品定數,苟有冒犯者,則兵曹指名入啓,官員推考,下吏囚治,卽舊制,而亦已廢閣,紛雜莫甚。至令妖惡之人,致有混入駕前之擧,不可無別樣糾檢之道,請令該曹,申明舊典,一切擧行。三和府使崔元緖,到任以後,無一善狀,凡干政令,委諸下吏,率置愛妾,一從其言,大小獄訟,惟賄是視。且本府,新設獨鎭,多有措置之擧,而軍務重事,專任狎昵之褊裨,新定軍卒,百般侵漁,貪黷無厭,駄載終繹,其他可怪可愕之擧,不一而足。傳笑列邑,見侮下輩,如此不法之人,不可置之字牧之任,以貽軍民之害。請三和府使崔元緖罷職不敍。日昨茶坐時,喬桐民人,來呈等狀以爲,本府松家島累千人民,出力鳩材,築成防堰,而其中十結之地,爲勳臣家所折受,數外五結,又復濫執。其結卜收稅,地部上納之外,更加倍徵,窮民無以支堪云。蓋此島爭訟,已有年所,曾因府民之上言,繼有臺臣之爭執,屢次伸理,旣已出給,則勳臣賜牌,何地不可,而必以此還屬島民之田,矇然劃給乎?其在事理,殊涉苟簡。數外加占,亦甚不當,當此海防申飭之日,不可使島民,抱枉而莫伸。請松家島賜牌田結,一倂還給民人,收稅一款,亦令本邑,一依戶曹常稅例,毋得濫徵。答曰,不允。第三件四件事,依啓,守門將從重推考。前啓,罪人張必達減死定配之命還收,依律處斷事,及罪人崔海云減死定配之命還收,依律處斷事,停啓。
政院啓曰,卽者禁府郞廳,以大臣意來言,鞫廳,今日當爲開坐,而判義禁崔錫恒,聞有臺議,還卽出去,不得開坐云矣,敢啓。傳曰,知道。
罷職現告,兵曹正郞李明彦,拿問現告,挾輦哨官閔思淵。
政院啓曰,卽者禁府郞廳,以大臣意來言,兵曹判書崔錫恒,臺啓請推,旣已允從。卽爲牌招參鞫云,而日勢已暮,待明朝牌招,何如?傳曰,允。
禁府,閔思淵拿囚。啓。以上朝報
禁府啓曰,以京畿監司狀啓,刑曹粘目,通津前縣監朴泰相·李命徵,移本府處置事,允下矣。朴泰相·李命徵等,今方待命於本府,卽爲拿囚之意,敢啓。傳曰,允。以上禁府謄錄
晝講時,侍讀官權詹所啓,臣竊因文義,有所仰達矣。苛政,猛於虎云者,切至之論,哀痛之辭,可見聖人垂戒之意,而從前亦多以此陳達者矣。小註中,楊子之論酷吏曰,虎哉虎哉,角而翼者。柳宗元,亦以永州之蛇,比諸賦斂之毒,此皆因此義而推演者也。民之困於煩苛之政,不啻若猛虎毒蛇,誠可哀矜矣。蓋此生民休戚,專係守令。卽今民生之困悴日甚,愼擇守令,最是急務。自上更爲申飭,愼簡牧民之官,則庶有一分之效矣。上曰,政令煩苛,則民不能堪之者,儒臣之言,好矣。申飭銓曹,可也。以上吏曹謄錄
晝講入侍時,侍讀官吳命恒所啓,小臣曾任北幕,旋卽遞歸,雖未能備知民瘼,而略有所聞見者。民生之困悴,莫如北道,北道之中,六鎭·三·甲爲最。蓋三·甲之民,以貂蔘爲業之時,雖患艱食,猶有支保之道,自禁貂蔘之後,民尤失業,急於謀生,無所不爲。試以往年嚴貴賢之事言之,越境投身,不以左袵爲羞,似緣生理之窮絶也。且以鄭濂獄文案中,金永成之招觀之,我國之民,越往利滿坪者居多云。其言,雖不足信,亦不可謂全無是事,此豈非可憂之甚者乎?嚴貴賢事後,朝家有別遣重臣,巡撫採訪之議,而厥後絶無擧行之事,遷就至今矣。卽今接伴宰臣,下去本道,今若別爲下諭,採訪民隱,一一條奏,講究綏懷之道,則似甚便宜,故因文義敢達。上曰,儒臣之言,誠是矣。接伴使,接待彼人之外,採訪民弊,如有可以變通之事,別爲條列以聞之意,爲諭可也。武臣崔鎭漢所啓,小臣前後入侍,輒有煩達,極知猥越,而武臣之入侍講筵,意本有在,敢將區區所懷,更此仰達。頃年小臣,待罪長湍府,其地形便及物情,有所聞見。長湍與水原,俱是畿輔左右防營,則軍制排置,宜無異同,而水原則設立獨鎭,儼然有軍門貌樣,丙子之亂,扈衛南漢,水原居先獨鎭之效,有如是者,而長湍則不設獨鎭,臣誠未曉其所由也。蓋長湍,西有天磨,東有臨津,地利旣如此,而又處於西來孔道,其爲要害,殆過水原,而所屬軍兵,散在七邑,有若外方營將之制,設有不虞之急,將無朝發夕至之勢。處於京城至近之要地,而不得爲倉卒可恃之關防,豈不惜哉?今若依水原之規,設置獨鎭,則事甚便宜矣。議者,雖或曰關係至重,不宜猝然變通,而此則不然。府所屬將士及闔境物議,皆願速變,決無有咈於民情。且以軍政論之,府民人口一萬三千人中,各屬色目雖異,或爲換定,或爲劃給,則不過一推移之間,二三千軍丁,容易辦得,非如簽丁新創之爲難也。況本府武士之有無統屬者,募以爲幕屬,則亦可得數三百親兵。又依水原之規,時或試藝,聳動激勵,則弓馬之精鍊,必不下於水原。夫然後,雖有倉卒之變,可期其得力矣。上曰,令廟堂商確稟處,可也。同知事尹趾仁所啓,目今災異疊見,邊陲有憂,國事罔知攸屆。自上連下備忘,且有求才之敎,而尙無奉行之事,實效未易爲期,臣竊惜之。大段籌劃,非臣所及,而卽者北差之來,情形莫測,將來難處之端,安保必無?設若有不虞之患,則西路最先受禍,而軍政之疎虞,莫甚於西路。憂之至此,誠可寒心。年前,臣以巡撫使,奉命西出之時,竊有所懷,未及書啓,敢陳一疏,而廟堂尙未回啓矣。蓋西路軍兵,萬無應卒之勢,軍簿有千,虛名過半。逢點之時,輒以隣族替應者居多。軍政如此,緩急何恃?百爾思度,莫知攸措。臣本魯莽,無所識慮,而奉命之日,夙夜思量,蓋其弊源,政在於軍民身役之不均。夫西路雜役之中,軍役最苦,避苦趨歇,民情之常也。各邑校生及兩營軍官,爲良民庇身之所,而至於正軍,則納布立撥,其苦難堪,故民之視簽丁,如視水火,鬻賣家舍及牛馬·田莊,竭力行賂,爭投校籍及軍官案,雖以至貧至殘之民,若將入於軍役,則爲其隣爲其族者,先慮其害之及己,出力相助,圖入校生,必以脫免軍役爲期。校生軍官,便作逋逃之淵藪,而些少壯武精抄之軍,名錄雖存,率皆虛簿,此無他,職由於苦歇之相懸故也。今雖不能大段變通,必行平均軍役,使無苦歇之懸絶,然後投入之弊可防,而軍政可以修擧矣。臣不敢以臣言爲洽當,而區區淺慮,則自附於一得之愚矣,廟堂之尙不可否,誠不勝泄泄。吳命恒·鄭栻,昨年往來西關,習知此弊,故見臣之疏,皆以爲可矣。侍讀官吳命恒曰,趾仁之言,是矣。臣嘗待罪西邑,纔四五朔遞歸,雖不能詳知,而壯武隊之立撥納布之弊,臣亦目擊之矣。大凡戶首,捧布於保人,以治軍裝者,自是通行之規,而西路則戶首保人,俱納身布,壯武隊戰服戰馬自備之外,且有納布立撥之役,撥役頻數,則馬必斃,馬斃則使之改立,其難保之勢,不一其端,故必百般圖免,而代定他人,代之者亦然,一境之內,盡將敗家而後已。今若不變此制,西路軍兵,將無以得力於緩急之際。趾仁之疏,雖未爲根本之論,目前一分之弊,庶可除矣,而廟堂之久未回啓,以其事係重大,不可輕議故也。然速令聚會諸宰,講究覆奏,誠有合於陰雨綢繆之道矣。趾仁曰,西路所謂壯武隊,卽騎兵也,精抄,卽步兵也。丙子以前,豈曾有戰卒納布之規,而賊兵邊四紀爲平安兵使時,創出捧布之規,以爲私用之需。備局聞知此狀,兵營需用之外,使之會錄於備局矣。正軍減布之後,兵營用度,若至大窘,則果難變通,而但臣之所欲釐正者,以卽今騎步兵及兵營募入者,合以爲一,其精銳者,作爲騎步兵,其中不實者,充之保人,收其身布,量宜劃給兵營。且以所謂防軍·農軍,是亦騎步兵也,同爲編伍之後,以保人布,依數入送義州,又除壯武隊立撥之規,以餘布,除出給價,以立元定之撥軍。又其餘則自備局句管,此實俱便之道。苟不變此,而撥馬之役,仍責於壯武隊,則萬一緩急之時,多有掣肘之患矣。命恒曰,祖宗朝成憲,則誠難變通,而此則旣非舊章,只是邊賊之謬創,速令廟堂,詳察變通,恐無妨矣。趾仁曰,臣之所言,欲倣祖宗朝軍制,而稍革後來紊亂之弊矣。上曰,凡事善變爲難,廟堂之至今遷就,似以此也。西路軍兵事,果如所達,令廟堂斯速回啓,可也。又所啓,臣適有所聞,敢此仰達。嶺南沿海浦民,方有離散之弊,蓋緣監營之有魚物貿納之責故也。自營門,雖有給價之事,而所給不足,當其所納之什一,況載運雇價,皆出漁戶,旣到營門後,有點退之患,故浦民,聚斂價錢,輸往營門,附之於奸細之徒,而防納射利之弊,又從而生矣。試以其數爻言之,所納大口魚,多至千餘尾,而一尾之價,不下一貫錢,至於海蔘生鰒之其價本高,則浦民所費,其數幾何?其爲難堪,勢所必至。臣,偶與曾經統帥之人,伴直摠府,其言浦民冤苦之狀,罔有紀極。臣初疑其言之過實,從他訪問,則不啻非虛,殆有過焉者。若使營門,舍此而他無需用之道,則革罷似難,而第聞古規,監營,別有所屬漁戶於沿海各邑,收其稅入,用之亦足云。若不革此,則浦民實難支保矣。上曰,此規始於何年?臣雖未詳其年歲,而臣之兄領府事臣尹趾完,曾任嶺伯,故臣嘗詳聞其時未有此規矣。上曰,然則此弊之創始,不多年矣。趾仁曰,其後十數年,亦未之聞焉,則此規之權輿,可知其不久。道臣,亦必有知此弊者,而以其旣成例套,自我猝罷,則慮或有後人之議己,仍循不改云,若非朝令,終無革罷之日矣。上曰,此非舊規,而爲弊甚大,特令革罷,可也。以上備局謄錄
上在昌德宮。停常參·經筵。
下直,礪山府使金翊相,咸興判官鄭赫先。
中宮殿·世子宮·嬪宮,藥房問安。答曰,知道。
藥房啓曰,日氣陰濕,伏未審此時,聖體,若何?今日付缸灸時刻,定以何時乎?臣等,憂慮未弛,敢來問安,竝此仰稟。答曰,知道。無事。時刻,定以巳正,宜矣。
假注書金取魯病,代以李庭輯爲假注書。
政院啓曰,判義禁崔錫恒牌不進,推考傳旨今方捧入,而莫重鞫坐,不可遷就,更爲牌招,何如?傳曰,允。
右議政趙相愚箚子。大槪,省箚具悉卿懇。疾患如此,深用慮念,從容調理,自至差可,卿其安心勿辭,臥閤論道,以副予望。仍傳曰,遣史官傳諭。
傳曰,明朝右相命招,卜相。
傳曰,明朝政官牌招,開政。
政院啓曰,來二十一日輪對日次,取稟。傳曰,爲之。
大殿受灸後,藥房·政院·玉堂·二品以上·六曹·大司憲問安。答曰,知道。中宮殿·世子宮·嬪宮,藥房·政院·玉堂問安。答曰,知道。
鞫廳罪人金廷輝,刑問九次不服,十次不服。傳曰,推鞫姑罷。
咸鏡監司書目,臣於咸興判官李宜遂論罷之啓,有不敢自安者,略陳委折。冀蒙恩遞事,上疏上送事。啓。答曰,省疏具悉。卿其勿辭,宜速察職。以上朝報
藥房受灸入侍時,都提調李頤命所啓,北漢形便,自上旣已親覽矣。行宮入對之時,伏聞下敎,聖意所在,槪可仰認矣,而伏未知聖意,果以爲十分無欠,緩急終可得力耶?且與南漢,何如?上曰,南漢則外險內夷,此城則內外俱險,而若論天險,較勝於南漢,所欠者,只是水泉不足矣。然而十分恰當處,豈可易得乎?都城咫尺,有此天險,且無渡水之弊,此最爲便。築役,且已粗完,此後凡事,必須留意措置,永爲不棄之地,可也。李頤命曰,凡城壘,築之則不甚難,築後,實其中使可用,爲至難,此城外險,儘不易得,而但內險,亦爲一欠。臣於未築時,與他大臣,承命往審,臣意則自初以水不足爲慮,此一款,詳審後定築之意陳達。以此別遣金重器·李宇恒等,看審而來,以水非不足爲達,終至決築矣。臣聞前夏築城時小旱,則役軍常患乏水。且於前冬,聞其泉脈皆凍,不可飮,故臣出送所帶將校看審,則所謂掘井處,皆是淺坎而成凍,便作一片氷,氷底無水云。春後則泉脈興而雨水多,或可取足,而沙川伏流,其涸甚易。淺泉無源,多汲則隨渴。若入保之時,或當夏旱冬氷,糧餉雖多,實難支過,豈可如疏勒馬糞,而終能守城乎?今者貧國,費大萬之財,僅已成城,勢不可棄之。若水泉終不足,則此無用之城也。各軍門,今方營建營舍倉庫,臣意則姑徐其役,先以儲水,爲一大事,審度地勢,或川邊隙地,鑿池引水,或深掘泉井,東城外山谷,亦處處儲水,可以取足於冬旱而後,方爲可用之城矣。提調趙泰耉曰,臣亦往來董役,備見形勢,水果不足矣。凡春夏潦行之時,則水多,而秋冬氷凍之後,則水枯者,例也。此處,亦非無水之地,而皆是石山土淺之故,深掘至難。且山勢特高,西北虛而受風,冬月氷凍,極其深厚,至深春而不解。臣於今三月念後,以行宮左右翼廊營建事出往,礎基掘土,幾至丈餘,而其底猶且堅凍,冬寒最酷如此,水根之易涸,固其勢也。夏月巖竇間亂流之水,非曰不足,而旣無自底湧出之源,其涸可待。今雖鑿池儲水,每當冬寒凍合,則氷涸此爲可慮矣。上曰,自前固有水不足之說,而今不虛矣。依大臣所達分付,使之着實儲水,可也。以上御營廳謄錄
藥房入診時,都提調李頤命所啓,典醫監醫官,以治腫廳敎授,自本監差出事上言,而禮曹覆啓,請令內局稟處矣。蓋治腫敎授,當初則以典醫監醫官差出,中間以內局鍼醫無遷轉之窠,故自內局差出,其後還屬本監,近又復歸內局,其規不一。初以外司醫員,差出此任者,似爲閭家看病醫女訓誨等事,則今其上言內辭緣,不無所據,而但內局醫官,旣是抄擇之人,其治腫勸課,必勝於外司之醫。且不當每每變改,今姑仍前以內醫差出,何如?上曰,依爲之。以上禮曹謄錄
受灸入侍時,都提調李頤命所啓,北漢山城內重城增築事,頃於親幸時,以判府事李濡所達及小臣所達,兩處中一處商議定築之意下敎,旣出擧條,而李濡所達,旣擧甑峰及靈鷲峰名。臣之當初所陳,乃中間舊基,故似爲各異矣。更爲審問于軍門將校,則重城舊基,實自李濡所陳靈·甑兩峰,合于中間云。然則非兩處,而卽一處也,今無可商議改定之事矣。上曰,然矣。以此處定築之意,分付,可也。以上摠戎廳謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?昨日付缸灸之後,手部其有差勝之效乎?臣等,不任憂慮,敢來問安。答曰,知道。無事。手部,顯有差勝之效矣。
政院啓曰,右議政趙相愚,命招不進矣。傳曰,知道。
傳曰,明日晝講爲之。
傳曰,前卜相望單子入之。
右議政趙相愚箚子。大槪,病勢一味危綴,恩召之下,未克祗承,冀蒙譴斥,以嚴國綱事。入啓。
禁府,鞫廳罪人金廷輝物故。啓。
以卜相前望單子,傳曰,前前望單子入之。入之。傳曰,以前望單子二張入之。入之。傳曰,此外,又有前望單子一張入之。入之。傳曰,此外,前望單子入之。
京畿監司書目,高陽呈,以應敎李縡辭職上疏上送事。啓遞差。
大司憲趙泰東,掌令成碩藎,持平尹聖時啓曰,臣等於日昨,以挾輦哨官拿問事,論啓蒙允矣。卽聞挾輦左右把摠·哨官,例爲分領,而啓辭中,只擧哨官之故,把摠見漏於現告云。臣等論事疎漏之失,著矣。不可晏然於臺次,請命遞斥臣等之職。答曰,勿辭。
答右議政趙相愚箚曰,省箚具悉卿懇。卿之疾患,予所詳知。未赴召命,有何所傷?卿其安心勿辭,亦勿待罪,從容善攝。仍傳曰,遣史官傳諭。
副應敎朴鳳齡,修撰鄭栻,牌不進,依承傳罷職。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請三和府使崔元緖罷職不敍。請松家島賜牌田結,一倂還給民人,收稅一款,亦令本邑,一依戶曹常例,毋得濫徵。措辭見上臣等,以當該守門將拿問之事陳啓,而伏蒙聖批,有從重推考之命,臣等,竊以爲不然也。若使守門將,果能詳察而嚴防之,則豈有妖惡人闌入之弊哉?騎省郞官,旣已坐罷,挾輦將官,亦被拿問,則責罰懲礪之道,不宜異同。請當該守門將拿問定罪。日昨,以挾輦哨官拿問之事,論啓蒙允,而把摠之分管挾輦者,獨漏於現告之中,其罪旣均,不可仍置。請挾輦把摠,一體拿問定罪。答曰,不允。崔元緖事,更加詳察處之。末端事,依啓。
拿問現告,挾輦把摠崔烷。
禁府,崔烷拿囚。啓。以上朝報
有政。兵批,以李肇爲副護軍,金錫衍爲知中樞府事,趙鼎期爲羅州營將,尹就五爲京畿水使,趙尙耘爲臨淄僉使,趙儐爲都摠都事,許琨爲文山萬戶,梁萬齡爲椒島僉使,李東昌爲五衛將。
以判尹望單子,傳曰,前日刑曹判書差出時,從〈二品〉官中,大臣有薦望之人,擬入。
以宋相琦爲判尹。
卜相,領議政徐宗泰,左議政金昌集爲之。
禮曹啓曰,壬辰之亂死節陣亡,如東萊·尙州等處,尤爲表著,而頃於遣近臣致祭處啓下之時,未免遺漏,臣等疎忽之失,大矣,不勝惶恐。嶺南下去近臣處,一體致祭之意,知委擧行。且聞物議,天朝戰亡將士,亦宜一竝致祭,以示朝家悼念之意云。碧蹄·平壤等處,令臨津下去近臣,仍向兩處,竝爲致祭,何如?傳曰,允。以上吏曹謄錄
上在昌德宮。停常參,只晝講。
注書洪廷相在外,代以柳爰相爲假注書。
傳曰,明日晝講爲之。
晝講。入侍,知事崔錫恒,特進官趙泰耉,承旨南至熏,玉堂權詹·吳命恒,假注書柳爰相,兼春秋鄭以規,史官金在魯,武臣李相頊。
晝講時,兵曹判書崔錫恒,兼帶判義禁許遞事,及玉堂罷散人員別單書入事,榻前下敎。副提學,後日政差出,新錄從速爲之事,榻前定奪。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請三和府使崔元緖罷職不敍。請松家島賜牌田結,一倂還給民人,收稅一款,亦令本邑,一依戶曹常稅例,毋得濫徵。請當該守門將,拿問定罪。措辭見上答曰,不允。崔元緖事,依啓。
傳,前副應敎朴鳳齡,副校理洪重休,修撰鄭栻,校理李明浚,竝敍用。
禁府,金重九拿囚。啓。
慶尙監司書目,安東呈,以正言權斗經辭職上疏上送事。啓。答曰,省疏具悉。爾其勿辭,從速上來察職。
晝講時,侍讀官吳命恒所啓,本館新錄,例於式年爲之,昨年當次,而過限。今年則經春屆夏,不得擧行,蓋緣僚員在外者多。近日副提學,亦見遞,又將遷就,今則大臣旣已重卜,都堂亦可爲之矣。且以李世瑾言之,所遭人言,至謂之諂附當路,希覬進取,僇辱則甚矣。伏見世瑾疏批,及本館草記之批,特敎開釋,備悉無餘。如是開釋之後,豈可以意外僇辱,決意引去,一向爲嫌乎?今聞方自楊州,轉向上游云,似當別樣申飭,使之上來。卽今罷散者,其數亦多,昨日,兩人又坐罷,續續請敍,固爲未安,而宜有變通之道。副提學,後日政,亦令差出,速完新錄,何如?上曰,依爲之。罷散人員,別單書入。李世瑾,開釋之後,一向引嫌,誠爲太過,分付使之斯速上來,可也。又所啓,向日大慶之餘,罪囚盡爲放釋,歲抄,亦毋論罪之輕重,均被曠蕩之典,而新榜及第鄭錫三·徐宗廈,曾有限三年勿附職之命,其罪名最輕,而獨漏於擧論之中,有欠於普施大霈之道矣。知事崔錫恒曰,此事,臣亦欲奏達之際,儒臣先達矣。鄭錫三等所坐最輕,而但無指的之律名,故不得入於蕩滌之中,物情稱冤矣。上曰,所達然矣。蕩滌可也。命恒曰,其時同罪之儒生,有停擧者云,到今亦不宜異同矣。上曰,亦爲解停,可也。以上朝報
晝講時,知事崔錫恒所啓,曾前癸未年刑曹判書閔鎭厚所啓,驛奴婢連三十年入錄案中者,勿許聽理事,定奪遵行矣。靑坡驛奴劉元等,己酉年爲始,入錄形止案,馬戶服役,已過四十四年,而到今刑曹以爲,己酉入錄,壬子始訟,則中間錄案之年數,非所可論云。出給本主,未及改定奪之前,刑曹之輕先決折,有違於癸未定奪之意。今者靑坡奴婢,恐不當出給,且考事目,則曾在壬寅年,筵臣,有以驛奴婢之訟,京外訟官,不爲可否於本曹,直自斷訟,成給決立案,爲其訟隻者,稱以得決,必欲爻周於形止案,事甚不當。兩邊文案,移送本曹,更加參考,十分明白,然後始爲頉下,而如或差誤,則亦不可無覆啓稟處事,陳達蒙允,仍爲擧行矣。近來此法,無端廢閣,若此不已,京外驛奴婢,必多散失之患,各驛之凋弊,委屬可慮。自今以後,依前定奪擧行,俾無虛僞相蒙之弊,恐合事宜,以此更加嚴飭,何如?上曰,依爲之。以上掌隷院謄錄
晝講時,侍讀官吳命恒所啓,臣因文義敢達。我國讓寧大君,與泰伯·季子事,頗相類。頃年,自朝家營修祠宇,甚盛德事也。今若擇於其子孫中,亦令間間錄用,則似好矣。上曰,儒臣之言,是矣。分付該曹,錄用可也。以上吏曹謄錄
晝講時,知事崔錫恒所啓,頃日北漢擧動時,以重城設築事,下敎矣。重城則摠戎廳擔當營築,已有成命,所當卽爲擧行,而摠戎使金重器,近以情勢難安,方在引入中,杳無擧行之期。重器所遭,誠有難安之端,而前後疏批,備盡開釋,其在將臣之道,一向撕捱,殊甚未安。更以斯速察任之意,別爲分付,趁潦雨前,使之完役,何如?上曰,金重器,曾已開釋,武臣事體,亦且有異。一向引入,殊涉未安,從重推考。速出擧行事,分付可也。以上備局謄錄
上在昌德宮。停常參,只晝講。
傳曰,明日晝講爲之。
都承旨朴弼明初度呈辭。入啓。給由。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請松家島賜牌田結,一倂還給民人,收稅一款,亦令本邑,一依戶曹常稅例,毋得濫徵。請當該守門將拿問定罪。答曰,勿煩。
晝講。入侍,知事金宇杭,特進官趙泰東,承旨李東馣,玉堂權詹·吳命恒,假注書柳爰相,兼春秋鄭以規,史官金在魯,武臣蔡以章。
右承旨金德基,吏曹參議李光佐辭職上疏。入啓。答曰,省疏具悉。爾其勿辭察職。
開城留守李壄請對入侍。
說書呂必禧上疏。大槪,臣於直中,素患痰塞之症,挾感重發,僵臥直廬,昏不省事,今日書筵,至令兼官替入,病裏惶隕,尤增一倍。伏乞聖慈,俯諒病重實狀,亟許遞改,俾尋生路,千萬幸甚事。入啓。
判尹宋相琦上疏。大槪,臣於千萬夢寐之外,遽有京兆寵擢之命,惶駴戰慄,置身無地。敢將瀝血之懇,仰瀆宸嚴之下,乞賜收回成命,鐫削職秩,以重名器,以安私分事。入啓。
大司憲趙泰東上疏。大槪,敢將區區私懇,冀蒙特賜恩由,仍許解職往來事。入啓。答曰,省疏具悉。卿其勿辭,往來焉。
答說書呂必禧疏曰,省疏具悉。爾其勿辭,調理察職。
答判尹宋相琦疏曰,省疏具悉。今玆超擢,意非偶然。卿勿過辭,速出行公。以上朝報
開城留守李壄請對入侍時,李壄所啓,本府爲獨鎭之後,諸色軍兵,專屬本營之意,前已定奪啓下,故騎步兵·御營餘軍,則已於庚寅年,爲先移屬,其他軍兵,亦令漸次從便換屬事,已爲稟定,而無他代給之軍,至今仍存。砲保四百九十七名,御營軍一千二百九十名,鷹師四百十二名,工曹匠保五十二名,軍器寺匠保別破陣竝六十五名,司僕諸員六名,吏曹書吏保八名,中樞府書吏保一名,樂生保一名,忠翊衛三十三名,水夫三十九名,合計二千四百四名矣。取考本營牙兵都案,則良牙兵及各邑標下軍之居在坡州·長湍·豐德·金川·平山·瑞興·新溪·兔山·延安·谷山·白川等地者,多少不同,而元數則至於二千六百餘名,當其習操之時,裹糧往來,固已有弊,而臨急赴召,尤未可必,揆以軍政,亦無獨鎭專屬之意。今若以各邑所在之良牙兵,換本府土居之民,則不但兩得其便而已。在本府,旣無操鍊時軍兵呼召之弊,在各邑,亦無收布時額數欠闕之患。其重關防備陰雨之道,亦甚得宜,下詢于廟堂而處之,何如?上曰,令廟堂稟處。以上掌樂院謄錄
晝講時,侍讀官權詹所啓,權慄之奉祀孫縣監尙衍,身死而無子。立後與否,姑未詳知,而嗣屬零替,貧殘特甚,祭祀之節,亦無以貧供云。姑擇於其諸孫中,錄用,何如?上曰,令該曹稟處。以上吏曹謄錄
晝講時,侍讀官權詹所啓,臣今於獻文二字爲諡之說,因文義敢達。近因臺臣陳疏壬辰殉節諸人別爲致祭愍恤之意,可謂至矣。第壬辰宣武之功,水軍,則李舜臣爲第一,陸軍,權慄爲第一。蓋於其時,慄自湖南,提孤軍入援,梨峴·幸州兩大捷,實爲中興之基,盡瘁兵間八年而沒,天朝軍門移咨,奬之以板蕩忠臣,中興名將。兵曹,以此上本,奉旨褒諭。我宣祖大王,亦褒以忠勞茂著,勇略超世,名聞天下,威慴敵國,卽此可知其功烈之盛,褒美之深矣。當初議諡以莊烈,而後因國諡,改以襄烈,襄烈,亦豈非美諡,而但凡有功烈於國家者,皆以忠字加之,而慄則以宣武元勳,忠烈旣著,而祗以甲胄有勞,稱之於易名,公議莫不爲歉。且其家喪敗,尙未延諡,非不知改諡之重大,而中興名臣節惠之典,不宜如是疏略。特令改議,則恐合於褒功隱恤之道矣。侍讀官吳命恒曰,權慄之管下贈諡者,皆得忠翼忠莊等字矣。慄,以其時都元帥,忠勞最多,爲中興第一元功,而諡得襄字,諡法,甲胄有勞曰襄,有同褊將之諡。公議之歉然,理所固然矣。上曰,諸臣之意,何如?知事金宇杭曰,儒臣所達,似然矣。特進官趙泰東曰,儒臣所達,是矣。公議皆以爲其時倡義者亦多,而未有如權慄之功。功高如此,而諡則反不如他人,物議皆惜之,事當令該曹稟處矣。參贊官李東馣曰,非但儒臣之言,公議皆然矣。上曰,令該曹稟處。
禮曹啓曰,今四月二十一日晝講時,因筵臣陳達,都元帥權慄改諡當否,令該曹稟處事,命下矣。權慄,梨峴·幸州之大捷,實爲中興之基本。而初諡以莊烈,因犯國諡,改以襄烈。論其功烈,誠有歉焉者,實如筵臣之所陳白。旣諡而追改者,亦不無前例,改贈稱功之諡,似不可已,而事體重大,臣曹不敢擅便,上裁,何如?傳曰,改諡,可也。以上禮曹謄錄
請對時,李壄所啓,本府,雖曰故都,而幅員甚狹,東郊外,無一步餘地,皆是長湍所屬松西之地。而至於山城,亦在松西之外,故城營相隔,脈絡不貫,事多掣肘之患。所以請得松西面之議,乃發於前後守臣。而昨年留守臣金萬採,於筵中陳稟之時,大臣及備局諸宰,以分地川爲界,割屬松都之意,商議定奪於榻前,卽爲行關於松都及長湍府矣。其後因湍民之誣訴畿營,轉報備局,更爲減界之議,而尙今擔閣,未有處分矣。大槪限以分地川,則松西面專屬之外,又有松南之揷入者。故長湍之以此持難,不欲割給,其勢固然。今若參酌,定其界限,東北自有華藏山中麓,西南至口井峴加峴割屬,則比諸當初分地川爲界之限,不啻四分之減,而湍府所失,不過山峽瘠确之地,甚無所害。松都雖得此地,亦無大段利益,而地連山城,中無礙隔,形勢順便,不但爲操場之得其所而已。故臣敢圖其地形以來,特賜睿覽後,下詢于廟堂,卽爲定界割給事,分付于京畿監司處,何如?上曰,觀其圖本,則今玆所請定限,比分地川,額似減縮矣。壄曰,若付當初請割之界,則果爲減縮矣。上曰,令廟堂稟處。又所啓,本府,當兩西孔道之初程,處京都咽喉之重地。旣有大興山城新兼管理使號,實與南漢·江都鼎峙,而爲掎角之勢,其爲關防重鎭,固不下於兩處,而若其緩急可恃之形,則恐無大於此矣。設營之初,朝家事目以爲,凡諸營規,一依鎭撫營例施行事,定奪啓下,則講武之方,激勸之道,宜無異同矣。南漢·江都,則旣有設行試才之擧,而江都則頃又啓請試才,蓋出於激勸興起之意,而本府則以其軍門草創營號未建之故,不遑慮此以致欠闕。此許多武士之所以缺望而嗟惜者也。大抵勸武之擧,無過於試才,而況此故都人心,尤不可不各別收拾,以爲慰悅作興之地。今若依南漢·江都例,時遣御史試才,則實有合於勸奬武士之道,下詢于廟堂而處之,何如?上曰,令廟堂稟處。又所啓,山城餉穀,元數不敷,折半留庫之外,糶糴最耗之數,不足以當將士員役等一年應下之料,輒有間間割本之弊,若此不已,則終不免爲元穀蕩竭之歸。故在前守臣,爲慮此弊,特爲陳達,以嶺南大米一萬石,劃給本城,以補軍餉事,旣有成命。且以嶺南米上來遲速之未易期,請以京倉賑廳米相換事,亦爲定奪。昨年所受來者,只是八百六石零,其餘九千一百九十三石零,尙未運來,蓋緣其時賑廳,亦無時留之穀故也,而朝令之下,不卽出給,以至今日,不但事體之未安而已,山城餉穀之無實,委屬可慮。趁此漕運上來之時,依數許給事,更爲分付於賑廳,何如?上曰,分付該廳,可也。
晝講時,侍讀官吳命恒所啓,臣因文義敢達。近年以來,飢饉荐臻,今又旱災太甚,兩麥則已判失稔,前頭節用救荒之策,所當預講。各營還穀之一半留庫,意有所在,而近來各邑,多不奉法,似當別樣申飭矣。上曰,自朝家,非不申飭,而外方不爲奉行,殊甚未安矣。命恒曰,申飭後,尤甚不奉行者,則宜有論罰之道矣。上曰,一半留庫事,申飭諸道,使之着實奉行,可也。以上備局謄錄
上在昌德宮。停常參,只晝講。
晝講。入侍,同知事尹趾仁,特進官金演,承旨金德基,玉堂權詹·吳令恒,假注書柳爰相,兼春秋鄭以規,史官金在魯,武臣安斗齡。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請松家島賜牌田結,一倂還給民人,收稅一款,亦令本邑,一依戶曹常稅例,毋得濫徵,請當該守門將拿問定罪。答曰,勿煩。
傳曰,明日晝講爲之。
京畿監司書目,楊州牧使金一鏡,因金吾啓辭,一旬之內,三次呈狀。事體所在,亦難一向强迫,不得已罷黜事。
輔德兪命凝上疏。大槪,臣於春初留燕時,宿患痰火之症,挾感添劇,兩朔沈頓,幾不免爲異域之鬼,聖恩所曁,得以生還,無望供職。適値北漢行幸正宮還御之日,不得不趨參於宮僚陪從之末,而旋因僚員有故,黽勉就直矣。賤疾猝劇,昏不省事,舁歸私次,委席叫苦。辭單未徹,一味惶蹙,不意玆者,召牌辱臨,分義是懼,忍死來伏於禁扃之外,而顧此病狀,差復無期,胄筵侍講之任,決不容曠日虛帶。乞蒙恩遞,以便公私事。入啓。答曰,省疏具悉。爾其勿辭,調理察職。
晝講時,同知事尹趾仁所啓,昨日伏見省記,侍講院下番,書塡空字,極爲未安。入直之官,如有實病,則在外無故僚員,自當替直,何必待在直人陳疏出去,牌招之後,始乃入直乎?政院之不加檢飭,亦爲非矣。上曰,以替直牌招,事體未安,曾有所申飭,而以昨日事言之,入直之官,若有病,則在外之員,自當來替,何必待牌招乎?侍講院下番,推考可也。參贊官金德基曰,然則司書權熀,兼說書徐命均,竝推考乎?上曰,竝推考,可也。趾仁曰,侍講院,異於玉堂,無故之官亦多,而省記塡空字,極涉未妥。今後則別爲申飭,俾無如此之弊,何如?上曰,令政院申飭,可也。以上朝報
晝講時,侍讀官吳命恒所啓,臣因聖敎,倭館事,有所陳達矣。倭館建設,未知在於何時?倭人之任其留住,殊甚可怪,而其來已久,無他救弊之道。第與倭館近處草梁村居生之類,以潛通生事之故,曾已毁出,而不無還集之慮云。此後則更加嚴飭,無得入居,宜矣。參贊官金德基曰,草梁則倭館隔一麓,而訓別及小通事輩所居也。倭人,有欲言之事,則登其後麓,招小通事而言之。草梁村舍,不可全然毁出矣。自草梁過倭館,北邊三里許,有一村,名曰浦村。草梁則官人往來,故禁防之道差勝,而浦村,則僻在館後一隅,官人,亦無往來事,與倭相通之患,尤難檢察禁斷。故故參判李世載爲府使時,欲爲毁出,而其民,不背從,故不得已至有焚毁其村之擧矣。其後,又復還聚成村,及至小臣待罪藥府時,居民已至十五六戶。世載適爲方伯,故臣又稟報,毁而撤,其地,宜於農作漁採,生理頗饒。故隨毁隨入,實難盡去矣。上曰,今聞所達之言,李世載毁出之後,復有入居者云,而未知卽今則如何,而自今各別嚴禁,無得入居事,申飭可也。同知事尹趾仁曰,倭館近處,民人多有居生者,倭人,尋常往來於民家,全無防限。權以鎭爲府使時,毁出民家,至今訓導·別差留住矣。曾經萊府之臣,或以爲盡出民人,只留訓別,則訓別,與倭人接應之時,無所顧忌,是爲不便云。諸議或以爲,商賈輩,與倭人混雜,往來無常,是極可慮,毁出爲宜云。臣之淺見,則權以鎭之毁出人家,使我民,與倭人隔絶,斯爲得宜,更爲申禁,爲宜矣。命恒曰,訓導·別差,爲語言則非所禁防,而其外居生者,皆是商譯輩,自京敗家流寓之類也。率多貪於貨財,私相潛通,事極可慮。訓別之外,毋得居生事,嚴立科條,似好矣。趾仁曰,曾見萊府狀啓,則倭館禁標之內,有若干田畓,農民之出入作農,有難禁止。請於作農時,使官人領率出入,而朝家以爲不便,而不許矣。其後,聞權以鎭之言,則皆是司僕屯田云,若然則雖令陳棄,恐無妨矣。上曰,農民之領率出入,其勢似難矣。德基曰,草梁,訓別及差備譯官之外,小通事,亦爲居生,而近來譯官,無善解倭語者,只憑小通事而通言,此類,皆不可全然毁出。此地旣無田畓,又無漁採之利,他民則別無入居之事矣。且倭館近處,盡毁村舍,竝與田土而棄陳,則倭人必認爲渠地,恣意出入,作田種菜,禁防尤難,似將反添一大弊矣。特進官金演曰,懲毖錄入去之說,極爲驚駭。倭人留置館所,實未知創於何時。此則急難變通,自我防閑,第當嚴截爲之,訓導·別差輩,居留中間,故牟利之徒,聚會相雜,不無潛賣禁物之患。訓導·別差等,移置萊府,一月幾次定其與倭人相接之日數,俾無混雜潛通之弊,似好矣。德基曰,金演所達,不然矣。訓別之居在草梁者,蓋爲倭船不時來到,則有趁急問情手本之事故也。今若移置於本府,則往來之際,必有緩不及事之患矣。上曰,草梁之於東萊,相距三十里云耶?德基曰,果是三十里矣。且倭館之初設於釜山者,欲令僉使,察倭人動靜,而今旣移館,竝與草梁近村而一倂定棄,則倭人之闌出,漸無防閑,豈非可慮者乎?命恒曰,德基,曾經萊府,必能詳知其形勢矣。今若嚴飭本府,訓導·別差及小通事接應者外,其餘凡民,一切禁斷,使不得居生,則好矣。上曰,承旨曾經萊府,必能詳知,訓別·通事外,他民毋得居生事,各別申飭,可也。又所啓,臣因文義敢達,覘者,窺探之義也。蓋所以偵探隣國之虛實,自古而然,而我國則不然。至於他國之來探者,亦不能覺察,以壬辰·丙子言之,彼人潛入我國,閱歲窺探,而我國全然不知云,是可慨然。今聞信使所傳之言,故相臣柳成龍所撰懲毖錄,傳入於倭國云,此必是譯首及商賈輩潛賣之致,而此書之流入彼中,事極驚駭。旣入之書,雖無可還之道,此後則必須嚴立科條,分付東萊府使,使之別樣禁斷,宜矣。上曰,覘國者,欲覘其强約虛實,而我國則本不能焉,固已慨然,而今聞儒臣之言,可秘之書籍,亦爲流入於倭國云,極可驚駭,嚴立科條,痛禁可也。侍讀官權詹曰,此冊之入去,未知在於何時,而此後,則固當嚴立科條以禁之矣。參贊官金德基曰,懲毖錄,乃慶尙道所刊,故以此易爲流入於彼國。且書冊,則元無交市之事,而似是館倭輩,欲詳壬辰事,潛自購得,有此流傳也。嶺南,素所稱多士之鄕,雖非表著之書,如私藏野史之屬,記載壬辰事者亦多。倭人之求得書籍者,非但欲知我國凡事,至於壬辰事,必尤欲詳知故也。所謂嚴立科條者,當指的某某之冊以禁乎?抑凡係書冊,一切竝禁乎?臣意,則似難指的某某冊以禁,且其律名,亦當明白配定,或如潛商之例,爲可乎,同知事尹趾仁曰,我國元無書肆買賣之事,而書籍之流入彼國者,非但懲毖錄,尋常文集亦多云。文集中,語及倭人事者,豈可一一考出,以爲禁條耶?無論某某冊,凡書冊買賣,一倂禁之,爲宜矣。命恒曰,書籍買賣,不在約條。勿論某冊,一切嚴禁,爲宜矣。上曰,令廟堂稟處。以上備局謄錄
尙衣院官員,以都提調意啓曰,尙方之設置於闕中,意有所在,而慶德宮本院,在於宮城西邊僻左之處,與各殿差備,相去隔遠,以此凡干傳敎奉行之際,每患遲滯,實爲惶恐。至於各色匠人及女工等,當其立番,朝夕出入,路由大庭之前,揆以事體,亦甚未安矣。且其院宇,本以閭家,折入於宮墻之內,故年故頹圮,勢將改構。而卽今承文院,在於興元門內,不過十餘間架,而只管文書而已,無他物件藏置之事。又其西北空垈頗廣,承文院,與本院相換,守門將廳,稍移路左後,本院移建於此處,而織造廳勿改,事涉便當,而冕服閣及庫舍十數間,則當以前材仍用,廳舍及樓上庫,則不可不新造,而容入物件,亦不必專責於戶曹,以本院所儲錢布,參酌添補,則功費不甚浩多。趁此還御時以爲營造之地宜當,以此分付承文院及戶曹,何如?啓依允。以上承文院謄錄
上在昌德宮。停常參,只晝講。
都承旨朴弼明,刑曹參議洪重夏三度呈辭。入啓。遞差。
判尹宋相琦上疏。大槪,所被誤恩,萬萬不敢當,昨陳短疏,反承優批,一倍悚蹙,罔知攸措。更申肝膈之懇,冀蒙反汗之命事。入啓。答曰,省疏具悉。已諭予意,又何辭焉?疏末引嫌,元非大段,卿其勿復控辭,速出行公。
晝講。入侍,知事趙泰采,特進官金錫衍,承旨南至熏,玉堂權詹·吳命恒,注書李國休,兼春秋鄭以規,史官金在魯,武臣郭基之。
政院啓曰,京兆久無長官,詞訟多滯,委屬可慮。判尹宋相琦擢拜之後,再承疏批,卽爲牌招察任,何如?傳曰,允。
領議政徐宗泰箚子。大槪,聞命震悸,累日靡定,敢暴病昏,決不可堪之狀。伏乞改命,毋致重誤國事事。入啓。
晝講時,視事,縕繹間頉稟事,榻前定奪。祈雨祭設行事,榻前下敎。
吏曹啓曰,承旨有闕,政事,取稟。傳曰,明日爲之。
禮曹啓曰,祈雨祭設行事,榻前下敎矣。初次祈雨祭,依前定奪,三角山·木覓山·漢江等處,遣三品官,不卜日,來二十六日設行之意,知委,何如?傳曰,允。
答領議政徐宗泰箚曰,省箚具悉卿懇。向者勉副,蓋不得已,今日重卜,夫豈偶然?艱虞孔棘,廊廟空虛,卿之造朝,予日望之。須體至意,毋執撝謙,卽起論政,用副予如渴之望。仍傳曰,遣史官傳諭。
校理權詹上疏。大槪,臣於登對罷出之後,賤疾猝劇,叫苦欲絶,誠有汚穢淸禁之慮。玆敢冒死仰籲,伏乞亟賜鐫遞,俾延微喘事。入啓。答曰,省疏具悉。爾其勿辭,調理察職。
京畿監司書目,高陽呈,以執義李晩堅辭職上疏上送事。啓。答曰,省疏具悉。爾其勿辭,從速上來察職。
平安監司書目,中和邑十二邑,今月十三日,雖得微雨,頗有旱徵,而德川·江東之下霜,祥原·平壤之雨雹,俱係變異,而平壤·江東,則又有蟲災,種種害穀,穡事誠甚可慮事。以上朝報
晝講時,侍讀官吳命恒所啓,臣於歲旱穆公之問,因文義敢達。古昔聖君遇旱,必以至誠祈雨,側身罪己,期於感天,固爲修省之本,而冥應之效,捷於影響矣。卽今旱乾亦甚,雨意邈然,兩麥已判凶歉,民事誠爲可慮,伏想丙枕不安於此矣。自前如此之時,輒設祈雨祭,而每於節晩之後擧行,得效未易。卽今初夏已盡,望雨政急,虔禱之節,不容少緩,祈雨祭及時設行事,分付該曹,何如?上曰,旱乾此甚,前頭民事可慮。祈雨祭,分付該曹,擧行,可也。
禮曹啓曰,因筵臣所達,松蟲酺祭更設當否,令該曹稟處事,命下矣。松蟲告祭,曾已兩次設行。近來蟲災之寢息,雖未知其必由於祈穰之擧,而卽今則京中四山及外方,姑無備食之弊,而且以年久不行,無時設祭,以冀其感應,似非事體所宜。姑觀前頭,稟行,何如?傳曰,允。以上禮曹謄錄
晝講時,侍讀官吳命恒所啓,臣於春間,適往內浦時,以忠淸水營事,稔聞物情。今聞倭館事,有所仰陳矣。壬辰之亂,陸路,勝捷者少,而水路,則賴李舜臣遮遏之功,倭船一隻,無上來者,舟師得力,有如是矣。在昔內浦,數爲倭奴所侵,且是海路要處,故國家設置水營者,意非偶然,而本營待變船,初不過二十隻,舟師,除能櫓軍外,討砲手不過八百餘名云,疲弊可謂甚矣。嚮者廟堂,因巡撫使書啓,以安興僉使,新兼防禦使,水營船隻及舟師,分半移屬事,覆奏變通,而蓋安興鎭,在於內洋水捍之處,港口且狹,本非多設戰船之地。如有事變,賊可由外洋而來,何必由此內洋乎?且安興,本有山城,多積倉穀,統率陸軍十八哨,爲守城將而已,水使則專摠水軍,爲海防重任,而今以水營戰船,分給安興,使之兼領水軍,則脫有緩急,安興僉使,將兼爲水陸軍防禦使,以一將而兼統水陸,勢必掣肘。今欲罷水營則已,不然則勢分力奪,實難兩支,豈非可慮之甚乎?況水營形勢,非比安興,當初設立,意有所在。關防凡事,固宜增重,而反使之不得成樣,誠爲可惜。然而廟堂之變通屬耳,今臣所達,亦非敢爲以爲是,在外時,旣有所聞所見,則何可有隱於君父乎?臣曾自北幕還朝時,目見在德鎭不當罷之狀,啓請更審,終至復設。今此水營之事,亦欲陳白,而事涉顚倒,屢屢囁嚅,今始仰達矣。上曰,知經筵之意,何如?知事趙泰采曰,安興,初非防禦使矣。然此地,亦豈非海門要害處乎?此則儒臣,似未曾詳見矣。但水軍凡事,專奏於水營,而安興,則不過以所率陸軍,備守其城而已。頃年朝家變通,以泰安,陞府使,爲防禦使,安興僉使,爲其中軍矣。此亦事多掣肘,旋以僉使,爲防禦使,兼統水陸之軍,仍以水營戰船,分而屬之云。水營船元數,不過十五六隻,此亦不足,而又失其半於安興,則以其餘船,尤難成樣,且其形勢,有若兩水使竝設者然,於彼於此,俱不專一,脫有緩急,其何以防賊乎?臣免喪纔出,晩聞此事,頃於備局之坐,略及淺見,則兵判及諸堂上,多以臣言爲然矣。命恒曰,臣雖未及往見安興,而詳聞其形勢矣。蓋安興城,距港口掘項處至近,其勢壓臨,而城之三面,潮至則成海,潮退則成陸。雖有水賊,潮退則勢難仍留,雖有陸賊,潮至亦將退去,初以陸軍防禦,責其守城者,似以此也。泰采曰,儒臣所達,不然矣。曾前亦未嘗定爲陸軍防禦矣。今者別設防營,兼統水陸,水軍則以所斤僉使,爲中軍,陸軍則以泰安郡守,爲中軍,兩置中軍,旣非事宜。且以泰安爲安興之中軍,亦是不可成之事矣。設令以安興爲防營,戰船等具,別爲措置,猶或可矣,而今乃以水營數少船隻割給,使水營不得成樣,已是失計。且安眠島禁松,令安興次知云。水營則安眠在於相望之地,常時禁伐,其勢甚易,而安興,則相距頗遠,勢難禁斷,長養船材,皆將見失,仍令水使次知,着實矣。大抵國家事,時或有沿革,而與其數變而有弊,莫如守舊之爲愈,而近日朝家凡事,不能持久,沿革太數,誠爲可悶。雖以海西之蔥嶺罷鎭事言之,鎭下烏合之卒,分屬於稍遠邑鎭,失所之民,逃散相望。近聞以此,或上言而稱冤,或上疏而陳弊云,此亦變通生弊之一大驗也。上曰,人有恒言,必曰大變通,而凡所謂大變通者,善變爲難。若不善變,則反不如其初,故間或復因前規,而不免爲顚倒之歸。如非法久弊生,勢不得已者,則輕變舊制,反致難處者,十常五六,予於此等事,每用慨然矣。今此安興事,廟堂諸臣之議,亦且不一,則初何不爛熳熟講而回啓乎?當初處分,似爲率爾,到今還改,雖涉煩複,而弊久則漸至難支,令廟堂更爲稟處。以上備局謄錄
禁衛營啓曰,北漢城廊所入材木,三千洞松木斫用之意,前已定奪矣。今方劈鍊,故輸入次標下軍一百名,限畢運輪回定送之意,敢啓。傳曰,知道。
又啓曰,本營軍器中,火藥無出處,年年貿用,實是難繼之道。硫黃則已得有處,連次取來,足以繼用,而所乏者焰硝,故方欲設局煮取,所入醎土,勿論諸宮家士大夫家,許令掘取事,依訓局·軍器寺例,奉承傳施行,何如?傳曰,允。以上禁營謄錄
上在昌德宮。停常參·經筵。
自午時至酉時,日暈兩珥。
戶曹參判申銋,弼善洪禹寧三度呈辭。入啓。遞差。
謝恩,校理朴鳳齡。
副校理鄭栻牌不進,罷職傳旨。傳曰,只推勿罷。
右承旨金德基上疏。大槪,臣於卯進之後,猝得重病,忍痛申退,症情越添,旬月之內,決無復起之望。出納重地,不宜暫曠,玆敢冒死哀籲,伏乞聖慈,察臣病情之難强,亟命鐫遞,俾得及時調治,以延殘喘事。入啓。答曰,省疏具悉。爾其勿辭,調理察職。以上朝報
有政。兵批,以柳星樞·鄭翔周爲副護軍,朴弼明爲副司直,洪重夏·李縡爲副司果。
吏批啓曰,判書在外,參判未差,小臣獨政未安,何以爲之?敢稟。傳曰,只出緊任。
吏批,以李肇爲楊州牧使,李尙爲三和府使。以上吏曹謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,旱災日甚,伏未審此時,聖體,若何?手部付缸灸之後,卽有差勝之敎矣,近日漸有加勝之勢乎?今日臣等,與諸御醫入診,詳察症候,稟定更爲受灸當否,宜當。不任憂慮,敢來問安,竝此仰稟。答曰,知道。無事。手部付缺灸之後,頗有差勝之效。姑觀前頭,更爲受灸當否議定,宜矣。勿爲入診。
傳曰,史官三員待命,騎馬九匹立之,祈雨祭所內摘奸。以上朝報
備邊司啓曰,今日賓廳日次,而大臣有故,頉稟。答曰,知道。備局謄錄
上在昌德宮。停常參·經筵。
工曹判書趙泰耉辭職上疏。入啓。答曰,省疏具悉。卿其勿辭,從速行公。
吏曹參議李光佐辭職上疏。入啓。答曰,省疏具悉。過當之言,不必爲嫌,爾其勿辭,從速察職。
知義禁黃欽三度呈辭。入啓。遞差。
奉常正朴行義,戰亡人處致祭事,東萊等地,出去。以上朝報
上在昌德宮。停常參·經筵。
司果洪廷弼,戰亡人致祭事,金化地,出去。
下直,神方仇非萬戶李世甲。
黃海監司書目,辭職上疏上送事。啓。答曰,省疏具悉。卿無所失,勿辭察職。
禮曹,再次祈雨祭,龍山江·楮子島,遣宰臣,不卜日,來三十日設行之意,知委,何如?啓依所啓施行。
輔德兪命凝牌不進,依承傳罷職。
謝恩,副校理鄭栻。以上朝報
答侍講院草記曰,卽今無故之人,有五員,不必變通差出矣。
傳曰,今下弓矢,神方仇非萬戶李世甲處給送。
上在昌德宮。停常參·經筵。
注書李國休病,代以朴弼正爲假注書。
領議政徐宗泰箚子。大槪,敢申崩迫之懇,冀蒙改命事。入啓。答曰,省箚具悉卿懇。前箚祈免,固已過矣,而今又陳章,益用愕然。此時此任,卿實優爲,其不宜過自巽讓,以孤至意也決矣。陳戒殊切,予當留心。卿其深念一體相須之義,卽起視事,弘濟時艱。仍傳曰,遣史官傳諭。
江原監司書目,疾病危篤,無望察任,懇乞亟遞臣職,以尋生路事,上疏上送事。啓。答曰,省疏具悉。卿其勿辭,調理察職。又書目,平康縣令李喜涵,身病甚重,察任無期,公務曠廢,不得已罷黜事。
校理朴鳳齡上疏。大槪,臣於直廬,重得時感,頭疼肢痛,寒止熱作,委頓昏沈,不能省事,已至累日。以此症情,誠不無汚穢淸禁之慮,今方舁歸私次,而旬月之內,斷無復起爲人之望。伏乞聖明,鐫遞臣職,俾得專意調治,以尋生路事。入啓。答曰,省疏具悉。爾其勿辭,調理察職。以上朝報
禮曹啓曰,卽接掌樂院所報,則樂學軌範所載樂章中,靖東方曲,乃行用於纛祭時撤邊豆者,而第四章首句第三字,犯着靖陵御諱。此蓋由於樂章之作,在於弘治年間之致,而至于今日,因循無改,揆以事理,極〈爲〉未安,從速入啓變通云。今此樂章,旣犯御諱,則事當趁卽改撰,而因循至今,誠極未安。令藝文館,急速改撰,以爲習用之地,何如?傳曰,允。以上禮曹謄錄
政院啓曰,傳曰,日昨摠戎使金重器推考,使卽設築重城矣。今已出使始役否,問啓事,命下矣。推問本廳敎鍊官則以爲,築城物力,皆已備置,而臺臣前旣疏論後,又有宰臣之疏,不敢行公,未得始役矣。伏聞日昨筵中,有問備之命,不勝惶悚,卽以情勢難安,趁未奉行之意,連日呈訴,而喉司退却,尤爲惶恐云矣。敢啓。傳曰,至今遷就,極爲未安。使之卽速擧行。
賑恤廳啓曰,從前若値都下窘急之時,則自賑廳,有減價發賣之規矣。卽今旱災如此,兩麥將未免全失。市直日漸踊貴,閻閻間民情,多有遑汲之勢。本廳米,依前例減價發賣,何如?傳曰,允。以上備局謄錄
上在昌德宮。停常參·經筵。
傳曰,史官二員待命,騎馬六匹立之,祈雨祭所內摘奸。
自巳時至未時,日暈。以上朝報
傳曰,今春坡州牧延燒人家,令該曹各別顧恤。
上在昌德宮。停常參·經筵。
右議政趙相愚初度呈辭。入啓。傳曰,不允批答。
左議政金昌集箚子。大槪,疾病垂死之中,忽被新命,驚惶感隕,彌日靡定。顧臣病狀,實無復起爲人之望。敢陳危懇,冀收誤恩,俾得安意就盡事。入啓。答曰,省箚具悉卿懇。頃於辭單之批,已示予意,則今玆重入台司,不惟公議之允叶,亦可見倚毗之冞篤也。至於疾患,調將已久,神明所扶,勿藥有喜。卿其深念時事之艱虞,毋執撝謙,速出論政,勉副至望。仍傳曰,遣史官傳諭。
副校理鄭栻上疏。大槪,冒萬死,敢陳血懇,冀蒙矜許事。入啓。答曰,省疏具悉。令該曹稟處。
接伴使書目,臣之本兼兩任,竝乞鐫遞事,上疏上送事。啓。答曰,省疏具悉。卿其勿辭焉。
京畿監司書目,驪州呈,以知事閔鎭厚辭職上疏上送事。啓。答曰,省疏具悉。卿勿固辭,上來行公。
進士李相華等上疏。大槪,伏以吏曹判書權尙夏,養德山林,學識宏博,眞所謂達理之通儒,經世之大才。士林旣皆推許,輿論莫不歸仰。伏見殿下恩禮備至,批旨繾綣,擢之山林之中,畀以天官之長,聽聞所及,擧皆聳動,孰不仰我殿下緇衣好賢之德,出尋常萬萬也?伏願殿下,益篤其誠,更盡其禮,使山野隱遯之蹤,亟回遐心,幡然造朝,干以上輔君德,下鎭人心,國家幸甚,世道幸甚事。入啓。答曰,省疏具悉。今予擢畀贊善以天官之長,意非偶然矣。爾等之疏辭,亶出爲國,予用嘉尙,可不留心焉?以上朝報
備邊司啓曰,卽見平安監司李濟狀啓,淸差官,本月二十二日,已到六頭溝口楸上仇非越邊,從行者四人,越來此邊,以爾等豫備,尙不在此,可速使人傳宣至此,急速報與地防官等語書示,故差使員柳就章,卽以廢四郡盡處頭道溝越邊,依約待候,而此地則初約之外,元不豫備之意,善爲對答事,分付把將。江界府使金重三,則留在本府,擧行凡事,而糧饍加數入送云。且曰,江界府使,前雖有勿爲入送之令,亦當以地方官出待,彼必欲乘舟上去,則地方官,固當以初約之外,據理防塞,待狀啓回下擧行,而如此則淹滯可慮,直爲方便接應,出送本境,可爲除弊,而有難擅斷。且自楸上仇非,至厚州,爲三百里,其間人馬不通十三處,險灘難涉三處,而不至於三江仇非之險,然泝流之行,値此水淺,必不下一旬之行,接應浩大,猝難變通。只可委之地方官,以糧米牛首等物入給,而備言其事狀,令廟堂急速稟處分付云。差官之行,旣出於廢四郡地方,則從其所到處,泝流上去,固非地方官所可防塞,方便接應,送出本境之外,更無他道矣。彼若聞自北路迎候接應之奇,自爲尋路上去,更無關涉於關西地方則已,不然而果自所到處,乘舟作行,責其接應,或令指示陸路,則道臣與地方官,卽當疾馳入去,隨便策應,送至北路接界處,其間應對之節,供接之道,糧饍入給之數,若待朝廷指揮,則動經數旬,必不及事。遠外指輝,尤難懸度中,道臣詳察事勢,一從便宜,先爲擧行,而形止隨卽馳啓,宜當。彼或使之指示陸路,則以江邊把守路指送,而人馬不通處,則勢當還從彼邊過去,以此曉諭,恐似得宜。且咸鏡道接伴使朴權狀啓,同時入來,而聞淸差出來形止後,進住厚州待候云。差官所到處,旣在於厚州下數百里地,則接伴使,亦宜前進迎接,其間人馬不通處,則雖難越去,限其通行處,卽速前進,宜當。以此平安監司及接伴使處,急速分付,何如?答曰,允。以上備局謄錄
備邊司啓曰,今日賓廳日次,而大臣有故,頉稟。答曰,知道。日記廳郞廳趙景觀書。郞廳李朝望校正。
上在昌德宮。停常參·經筵。
下直,文山萬戶許琨。
中宮殿·世子宮·嬪宮,藥房問安。答曰,知道。
藥房啓曰,雨後風日不佳,伏未審此時,聖體,若何?手部付缸灸,姑觀前頭,更爲議定事,曾已下敎矣。今日臣等,與諸御醫入診,詳察症候,議定受灸當否,宜當。不任憂慮,敢來問安,竝此仰稟。答曰,知道。無事。手部漸覺差勝,姑無受灸之事,勿爲入診。
政院啓曰,刑曹參議趙道彬,除拜已久,連日呈告,尙不出肅。刑獄劇地,不可不備員,卽爲牌招察任,何如?傳曰,允。
右議政趙相愚再度呈辭。入啓。傳曰,不允批答。
謝恩,刑曹參議趙道彬。
司直李光迪上疏。大槪,臣於享上之義,不敢終默,略陳梗槪,冀賜處分,以重御供事體事。入啓。答曰,省疏具悉。疏辭,令該曹稟處。
政院啓曰,卽因弘文館草記,下番闕直,令政院斯速稟旨變通事,允下矣。所當請牌政官,而吏曹判書權尙夏在外,參判未差,參議李光佐呈辭受由,時無無故請牌之員,何以爲之?敢稟。傳曰,堂上差出後開政。
又啓曰,卽因本院稟啓,堂上差出後開政事,批下矣。吏曹判書權尙夏在外,參議李光佐呈辭受由。參判未差之代,似當變通差出,何以爲之?敢稟。傳曰,問于大臣差出。
假注書李廷輯出使,代以尹基慶爲假注書。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請松家島賜牌田結,一倂還給,民人收稅一款,亦令本邑,一依戶曹常稅例,毋得濫徵。請當該守門將,拿問定罪。措辭見上答曰,勿煩。
假注書尹基慶病,代以沈均爲假注書。
政院啓曰,吏曹參判,問于大臣差出事,命下矣。卽者吏曹郞廳來言,領議政徐宗泰,以爲時未出仕,不可循例薦望,左議政金昌集,以爲尙未出仕,病勢一樣沈苦,不得薦望,右議政趙相愚,以爲身病尙爾綿綴,且在呈告中,不得薦望云矣,敢啓。傳曰,斯速薦望。
備邊司薦望,以尹趾仁爲吏曹參判。以上朝報
摠戎廳啓曰,北漢重城設築,今月初三日始役之意,敢啓。傳曰,知道。以上摠戎廳謄錄
上在昌德宮。停常參·經筵。
知事姜鋧,吏曹參議李光佐再度呈辭。以國忌齋戒,留政院。
政院啓曰,堂上差出後開政事,命下矣。新除授吏曹參判尹趾仁,昨以掃墳事,下直,而未及出去云,牌招察任,何如?傳曰,允。
又啓曰,吏曹參判尹趾仁牌不進,推考傳旨,今方捧入,而本曹時無行公堂上,參判尹趾仁,更爲牌招察任,何如?傳曰,允。
右議政趙相愚再度呈辭不允批答,王若曰,昨宣予十行之札,注意方深,今見卿再度之辭,丐閑愈懇。病豈難强?誠或未孚。顧寡躬焦憂之辰,非大臣休退之日。天心靡豫,旱蝗之妖斯興,朝象乖和,蠻觸之鬨未已。南畝將成赤地,群生有殿屎之歎,北人來覘白頭,兩界致繹騷之患。調燮實出於宰相,區畫宜資乎老成。惟卿,忠孝家傳,儒雅天賦。德量足以鎭浮躁,儼有儀形,言議足以劑辛甘,痛絶偏係。論事則正君是務,諒由問學之功,捄時以恤民爲先,蓋本愛物之念。故以予倚毗之隆眷,欲藉卿經濟之弘猷。何意疢疾之侵尋,遽見巽讓之懇至?年踰耆耋,縱榮衛之小愆,位尊巖廊,豈筋力以爲禮?兩相重卜,殊異獨賢之時,昔疾今瘳,須勉共濟之美。不妨臥閤而論道,詎欲奉身而圖便?聚會精神,予正思淬礪而爲政,救拯焚溺,卿固宜講究之多方。素知有體國之深誠,曷不諒敷心之面諭?今日之艱虞若此,夫豈安於在家?乙夜之思想爲勞,宜不暇乎俟駕。於戱,文潞公,謝少休之命,老而益恭,蜀諸葛,殫盡瘁之忠,死猶不替。予不多誥,卿毋復辭。所辭宜不允。故玆敎示,想宜知悉。知製敎宋徵殷製進
傳曰,史官二員待命,騎馬六匹立之,祈雨祭所內摘奸。
政院啓曰,吏曹參判尹趾仁,承牌來到闕下,引其情勢,陳疏退去,以國忌齋戒,不得捧入。所當更請牌招,而一日三牌,亦傷事體,何以爲之?敢稟。傳曰,明日牌招。以上朝報
上在昌德宮。停常參·經筵。
政院啓曰,卽者吏曹參判尹趾仁,牌不進,推考傳旨今方捧入,而變通差出之後,連違召命,無意出肅,事極未安。更爲牌招,何如?傳曰,允。
謝恩,吏曹參判尹趾仁。
右議政趙相愚三度呈辭。入啓。傳曰,不允批答。
政院啓曰,吏曹參判尹趾仁,今日承牌入來,肅命之後,所當開政,而適値國忌正日,何以爲之?敢稟。傳曰,明日開政。
寧陵忌辰祭所內摘奸。以上朝報
上在昌德宮。停常參·經筵。
政院啓曰,今日乃賓廳日次,兩司當爲來待,而卽今兩司,俱無行公之員,除在外·未署經外,呈告人員,竝卽牌招察任,何如?傳曰,允。
右議政趙相愚三度呈辭不允批答,王若曰,輔臣固百責之所萃,予方隆毗,辭單至三上而不休,卿胡多讓?肆勉股肱之義,更敷心腹之辭。惟卿,資稟寬和,行敦孝友。早服賢師之訓,儒雅自持,綽有古人之風,讜直素著。蓋自將命於芹舍,早識雅姿,逮夫致位於槐班,竟副宿望。李文正之平生厚德,未嘗有傷害之心,韓魏公之終日端居,曾不設倦怠之色。惟忠藎不替於終始,故眷注彌深於艱危。憂國奉公之心,夙夜匪懈,救時恤民之策,章奏冞勤。慨時俗之已漓,庶期坐鎭,當鼎席之未備,實多賢勞。不料仰成之辰,遽有求退之請。桑楡已晩,縱有疾病之連年,藥餌所扶,庶見痊可之有日。安危實係於去就,敢曰在家不知?職責非關於奔趨,何妨臥閤論道?端宜鞠躬而盡瘁,毋庸奉身而丐閑。南北之憂虞方殷,思與卿而區畫,內外之機務多滯,擬待卿而裁量。甘霔新霑,佇見優賢之兆,首揆纔出,誠當協力之秋。毋爲乞解之圖,克懋濟屯之策。於戱,謨猷必藉於耆舊,政急交修之方,休戚與同於國家,寧懷自便之志?勉副至意,亟斷來章。所辭宜不允。故玆敎示,想宜知悉。知製敎李眞儉製進
吏曹參判尹趾仁上疏。大槪,兩日之內,四辱嚴召,分義所在,他不暇顧,冒沒肅恩,而情迹危蹙,進退皆罪。揆以公體私分,決不可一日仍冒,以妨政路。伏乞亟命鐫削臣職名,仍勘臣罪,以肅朝綱,以安賤分事。入啓。答曰,省疏具悉。卿其勿辭,從速察職。
黃海監司書目,更申危懇,乞蒙罪斥事。上疏上送事。啓。答曰,省疏具悉。卿勿過辭,從速察職。
知事姜鋧再度呈辭。入啓。傳曰,還出給。
政院啓曰,吏曹參判尹趾仁,疏批已下,卽爲牌招開政,何如?傳曰,允。
副校理權詹上疏。大槪,引日退伏,曠直有罪,焦憂惶慄,莫省攸處。召牌儼臨,黽勉趨詣,而顧臣情私,終難徑去病側,輒復瀝血控籲,且於倉牒輕侮之事,有不可淟涊仍冒之端。乞賜鐫免,仍治前後負犯,以警具僚事。入啓。答曰,省疏具悉。爾其勿辭察職。
兵批,以李宇恒爲右邊捕盜大將。以上朝報
午時,上御熙政堂,大臣·備局堂上引見。領議政徐宗泰,行兵曹判書崔錫恒,刑曹判書李彦綱,右參贊尹世紀,工曹判書趙泰耉,判尹宋相琦,江華留守趙泰老,右副承旨李東馣,獻納梁聖揆,掌令成碩藎,副校理鄭栻,注書朴弼正·沈均,記事官愼爾晉·金在魯入侍。
徐宗泰進伏奏曰,四字缺日氣不佳,朝夕之際,尙覺凄冷,此時聖體,若何?上曰,無事矣。宗泰曰,受灸後,有顯有差勝之效,下情欣喜,何可勝喩?伏未知一向漸差乎?上曰,差勝後一樣矣。
宗泰曰,早災雖不至累月,而正當緊急之時,且凄風連吹,兩麥盡枯,無望復蘇,目前憂慮罔涯矣,三南則雖未得雨澤,土品本厚,意謂比畿甸稍勝矣。連見狀啓,則旱災亦甚,麥農大失云,遠道亦可慮矣。畿甸則上年農事,雖稍實,民無蓋藏,所恃者惟麥,麥凶如此,故民間騷然。非但目前之憂,前頭糧乏,將未得着力於大農,極可慮也。自上特行祈雨祭,雖未卽有孚格之效,再昨雨下頗多。遠處雖未知如何,而聞郊野之間,猶得沾潤,有水根處,得以付種云,可幸,而卽爲開霽,缺望甚矣。數日之間,若得浹洽之雨則已,不然則其憂,如何?上曰,麥乃初頭之農,而麥農已失,前頭憂慮罔涯。再昨之雨,不足,若於近日更雨,則幸矣,不然則四字缺可悶也。宗泰曰,外方蟲災狀啓,亦連續來到,四字缺遍滿列邑,而旱災之中,又添蟲災,且三字缺早春風勢甚惡,敗船常數人命致斃者多,極爲驚慘。且以早雨之頻仍,春牟種於濕土,自初立苖,已不善,故特被旱災如此。且中外癘疫頗多云,俱可慮矣。上曰,然矣。
徐宗泰曰,接伴使平安·咸鏡監司狀啓,連爲入來。淸差之先到廢四郡境者,雖無等候之事,渠初未嘗分明言及地方,故不無嗔怒之擧。今則已向北道,無他可慮矣,第其夫馬責立之言,出於倉卒,接伴使,以未稟朝旨,且難猝辦之意,防塞,則摠管,以步行爲言,此出於慍憾之意。接伴使,末乃以四十餘匹,推移充給云,想必從便處置矣。且譯官,以白頭山東西流兩水之內,本是我境之說,據理言于摠管,則摠管,雖未有肯可之色,而亦無爭辯之語云。雖未知前頭如何,而似不至於大段可慮矣。上曰,以接伴使狀啓觀之,則姑無大段可慮矣。宗泰曰,當初摠管,以吃食之資,當自持去之說,言於使臣相對之時,今此來到之後,所贈之物,一倂不受。摠管如此,故其下諸人,皆不敢受云。狀啓,只言其不受,而無更遣譯官勸給之語,第自當如此爲之矣。彼若自越邊作行,則不當有供饋,而若經由我境邑治與鎭堡,則在主人之道,不可全無餼饋之節。勸給而渠若終始固辭,則雖當置之,而終涉埋沒矣。今以立馬一款,譯官,不曾告達朝廷之故,不得預待,以此言于差官。我境供饋等物,使譯官更爲勸給之意,行關於接伴使處,爲當矣。上曰,如是爲之,則似好,而馬匹旣已備給云矣。刑曹判書李彦綱曰,馬匹,旣已推移覓給,更無可論,而第供饋之物,一切不受云。初頭雖如此,前頭彼人,由我境作行,轉往慶源之際,所經官府,似不可全無供饋。彼或終始固辭,而在我之道,不可不如是矣。工曹判書趙泰耉曰,間年開市,淸人出來之時,自會寧至慶源,皆由官府而去,故例爲接待矣。當初朝家,意謂淸人,或自白山越去,或自會寧越去矣。今聞渠以爲當自慶源,越往厚春云。自茂山至慶源,皆是沿江,而開市淸人往來之路也。彼人之意,或以爲當如開市淸人之例,自官府供饋,而今若全無所供饋,則不無意外慍意矣。判尹宋相琦曰,牛隻,渠旣多數待來,則不必更給,而茶啖酒饌等供饋,似無妨矣。上曰,供饋之事,以渠固辭之故,全然廢閣,似爲未安。一次設宴,曾已定奪分付,而不經官府,則尤不可無接待之道,以此更爲分付,可也。
判尹宋相琦曰,接伴使,以金弘祉罪狀,明覈嚴懲事,請令廟堂稟處矣。趙泰耉曰,渠若得聞而不言于使臣,則不可無論罪之擧矣。領議政徐宗泰曰,傳聞其時使臣金演之言,則使臣與差官相接時,差官未曾以馬事發說云。或是通官,到今抑勒爲言耶?此事今雖問於金弘祉,辨覈爲難矣。相琦曰,當初譯官,或誤聞而不傳,或聞之而忘却,此則雖未可知,兩國之事,譯舌居間相通,而有此遺漏,此事雖不至大段,後弊所關,不可不明覈勘罪矣。李彦綱曰,朝家今雖推問於弘祉,渠若以爲未聞,更無覈實之路。當初若下送弘祉於北道,則或可相對辨質,而今已無及矣。行兵曹判書崔錫恒曰,以事理言之,則彼人所言,譯官似無無端不傳之理矣。泰耉曰,事雖如此,彼人旣云言及,則金弘祉拿問,事體則然矣。宗泰曰,馬疋預待之事,金弘祉,不曾告知於使臣,朝廷全然不知之意,行關于接伴使處,使之言及於摠管,宜矣。上曰,金弘祉,今雖拿問,渠若曰不聞此言,則更無覈實之端,何以處之則可耶?宗泰曰,金弘祉,先自備局招問,則其言之有據與否,亦可以察其大綱,而事體當爲拿問矣。上曰,接伴使狀啓以爲,摠管所坐處,洪二哥,復以在館時累言于金弘祉之意,發說於譯輩,其言似是實狀云矣。相琦曰,此事虛實,雖難辨覈,彼人旣以爲已言于譯官,而馬匹無備待之事,彼若疑朝廷,已爲聞知,而故不備待,則不無因此生事之慮。譯官不可不拿問,以示初無聞知之意矣。江華留守趙泰老曰,一番拿問,然後可以有辭於彼人矣。上曰,金弘祉拿問,可也。徐宗泰曰,江原監司金致龍狀啓,備陳本道麥農全失,嶺西諸邑特甚,宜速救濟,而還穀今已盡分,事勢遑急之狀,以嶺西辛卯條田稅大同未上納之邑,依前例特許留賑,楊津倉·京倉中移轉米一千餘石,特爲劃給,原州牧壬午·丁亥等兩年貢稅,其年補賑而未上納者,亦爲留賑等事,陳請矣。嶺西本來土瘠,上年農事旣未免失稔,而麥凶又如此,民事之切急,誠如道臣狀辭矣。大同田稅之留賑,雖有前例,正供重大,今年亦非大侵之比,此一款,有難施行,楊津倉移轉一千餘石,依狀請劃給,原州牧兩年貢稅之未納者,其事體雖無異,而旣是舊未納也,此則許令留賑,爲當矣。上曰,然矣。依爲之。崔錫恒曰,楊津一倉,足以劃給,何如竝給京倉之米乎?宋相琦曰,觀此狀啓辭意,兩倉中一處移轉,請令劃給之謂也。上曰,京倉米則勿許,只以楊津倉米劃給,可也。宗泰曰,分俵諸邑,似爲不足,限一千五百石劃給,似好。所請之數,如是者,或以竝請各邑田稅大同而然也。錫恒曰,道臣旣以千餘石仰請,豈不能酌量而有此言乎?今不可加給矣。上曰,千石劃給,可也。
徐宗泰曰,向日北漢擧動時,戶曹判書金宇杭,以北漢城中設置郡邑事,有所陳達,原任大臣,亦因下詢而陳白,有令廟堂稟處之成命。所當趁時商度覆稟,而臣纔出仕,昏耄之甚,謀慮不能周詳,左右相,皆未出仕,諸堂上,亦多在外。此事關重,當待僚相之出,與諸宰同會,詳細講究而後,稟達矣。上曰,積城縣移置之說,何如?宗泰曰,此言,似有意見,而第設邑,必有窒礙不便之端。蓋城內,旣有民戶,則必有近民之守令,然後可以摠察,凡百細大之務,亦可以悉擧。此重臣之意也,而但以積城,罷屬楊州,以楊州·高陽若干面割屬,則田賦人戶,何能成郡邑貌樣乎?是乃京城咫尺,若於三軍門分掌之外,又特簡重臣宰臣,或將臣中一人,使之主管,未知如何?上曰,諸臣所見,何如?崔錫恒曰,凡設置郡邑,本不容易。田結不下二千結,民戶亦不下二千戶,又有吏屬官奴婢,然後方可成樣,而今若爲此割給楊州四面高陽一面,則楊州·高陽,亦何以支堪乎?在此小無成樣之望,於彼則貽弊莫甚。積城一邑,本來至殘,分屬於兩邑,則恐無所益,此外種種弊端,有難毛擧,臣之淺見,決知其不可也。李彦綱曰,臣於昨年下詢時,旣有所仰對矣。此與外方山城有異,三軍門,初旣分築,姑令仍爲分管城堞,隨毁修補,倉舍,各自營建,待其稍成頭緖,然後或差出主管之人,或設置郡邑,而此是重事,不可容易議定矣。右參贊尹世紀曰,沿革,極有弊端。古人云,革一弊則生一弊。兵判之言,甚善,姑令仍前置之,宜矣。趙泰耉曰,臣在北漢時,已與金宇杭相議,非不知城中設邑之重難,而朝家旣已築城,爲早晩依歸之所,則勢將差出主管之人,而若只令大臣或重臣主管,而在京遙領,則城堞器械,可以管攝,至於民戶摠領,非其所任矣。卽今所入之民,已百餘戶,率是避役不實之民,便成逋盜之藪。若無統領之人以鎭壓之,則盜竊倉穀,殺越人命之弊,難保其必無。今雖使軍門主管,定送留營別將而屬軍門,則二字缺濫雜之類,無以禁斷。當如南漢城例,差出主管之人,又置守令,爲宜。蓋旣有守令,則如鄕所·將官·官吏·官屬之輩,皆當居於城中,民戶亦多隨入,自可成着實之勢。高陽·楊州二邑直路,且陵寢所在,不可移入,捨此則積城·交河,俱是殘邑,貢賦元數不多。雖割而捐之,地部所失,元非大段。今若合此兩縣,移入北漢,全給其稅入,則自可成郡邑貌樣。且許將官陞遷之路,則必多有願入之民。臣意,不置邑則城中凡事,恐終不能着實。臣之意,與宇杭同矣。但移入兩邑於北漢,則摠戎軍額,有見失減縮之數,此乃爲掣肘之端,爛熟商確以定,爲宜矣。尹世紀曰,臣無他所見,而但朝家,棄都城而專意北漢,輕重倒置,臣意則不知其可也。設令北漢,糧餉水泉俱足,賊若入據都城,則將奈之何?宋相琦曰,臣未見北漢,而城役旣已完畢,宮殿倉舍,亦已成就,則定其主管之人,使之料理區畫,不容少緩。今若設置守令於其中,割他邑而屬之,則新設者,固不成貌樣,被割之邑,亦不能支保,此則非便好之道。三軍初旣分築,卽今倉舍等事,亦各分管,守護之道,似不專一。其間必有掣肘之端,亦未知其永久可行。臣意則重臣中一人,定爲主管之人,似勝矣。趙泰老曰,北漢議築之時,因下詢略陳淺見,而已以主守人難得之意,仰陳矣。今則國計已定,城役告畢,行宮必無棄置之理,只當某條措置,以作保障之地。他日緩急,大駕設或不入,士民,亦豈不爲依歸之所乎?卽今民戶,至於百餘戶,而統領之人,迄未有定,實爲可慮。摠戎使,乃京畿兵使,雖非守城之任,卽今形勢,則宜令摠戎使主管,而摠戒使,亦不可長時往留。依守禦使例留京,而別出留營別將,使之往守,摠戎使,亦頻頻往審,如有變通之事,則續續陳達,似好矣。錫恒曰,自上只爲下詢設邑便否,故不能贅及他說,而今已發端,敢暴所懷。北漢完築之後,主管之臣,不可不講定,而若欲設邑,則弊端如是夥然。若欲令三軍門主管,使大臣摠領,則此甚難處。蓋築城時,必令諸軍門分掌而後,力分易成,至於守城,則必以一人專管而後,可無後弊。一城之內,使三大將主之,則日後必有爭較之端,且不無推諉之弊,此不可不慮。仍念摠戎使,已成軍門貌樣,而姑無所屬,今若以摠戎使,主管城內流民,團束作隊,爲城丁軍,則一將官,可以制之。旣無別設營門,糧料糜費之弊,又有管轄專任之益,北漢主管之道,恐無過於此矣。右副承旨李東馣曰,設置官府,多有窒礙之端,似難爲之,分授三軍門,亦甚難便。築城時,則雖使分築,而旣已畢築之後,不可無專管之人矣。聞行宮,今將畢役,而監役·郞廳罷歸之後,則亦無守直者云。重臣·將臣中,定其名號,使之主管,似宜矣。上曰,築城之時,則三軍門,從某至某,可以分掌,而旣築之後,則事勢與築時不同,必以一人專管,然後視若自己家事,方有着實之效矣。曾欲令摠戎使專管,下詢於筵席者此也。三軍門之分掌,終非永久可行之道矣。且以行宮言之,凡家舍空則必傷。若無主守之人,逐年漸致傷弊,則實無預建之本意。且聞戶判所達,民戶已近百戶,前頭增入,未知幾何,而此亦無統領之官,則似必有亂雜之患矣。北漢,朝家大計已定,爲他日依歸之所。今番親覽形便,則天險莫過於此,守備之道,必須作速講究,以爲保障不棄之地,宜矣。彦綱曰,以南漢言之,守禦使,只管戎事,而至於治民,則府尹之職也。此亦雖以摠使圭管,若其民戶,則當屬之於五部矣。泰老曰,此則彦綱之言,似是矣。若曰是楊州地,則其民,屬於楊州,若曰是京城地,則其民屬於京兆,宜矣。相琦曰,此與廣州,事勢似異矣。上曰,摠戎使之主管其民,終是不可成之事也。或令楊州句管,或屬之漢城,而不侵坊役,則可也,依戶判言,別設官府,亦可也。此兩款中,當定之矣。泰耉曰,石山之中,生理艱楚,若不置守令,必任意逃散。依南漢例,摠戎使主管,而別出守令,爲臨民之官,宜矣。泰老曰,姑令摠使主管,徐徐更加商度,似宜矣。宗泰曰,雖有民戶之連續入居,其勢,必難聊生,豈得爲南漢之比乎?上曰,民戶雖不如南漢,必設置官府,然後可以着實。更加商度,速爲議定,宜矣。泰耉曰,行宮卽今未完者,只是水刺間而已,十餘日後,何以畢役?畢役後,都監堂·郞,盡爲入來,則全無守直之人,此不可不速定矣。錫恒曰,假衛將一人,姑爲差出,似好矣。泰老曰,假衛將差出,未知得宜。令摠戎使,定將校一人,使之守直,似好矣。宗泰曰,行宮,便同空闕,差出假衛將,竝送內官守直,爲宜耶?泰耉曰,宮殿,無可典守之物,內侍之出去,似爲重難矣。溫陽行宮,則以監官守直,今若以衛將差出,爲重難,則或差出監官,使之守直,爲好耶?相琦曰,摠戎使,今方出去,姑令看守,待後三四字缺對,更議以定,何如?彦綱曰,雖趁今差出,節目磨鍊三四字缺日子矣。宗泰曰,群議皆以爲內官,則雖不往,亦可云矣。上曰,姑先差出衛將,可也。錫恒曰,然則差出二人,使之交替乎?上曰,依爲之。
徐宗泰曰,趙泰耉,自山城入來以爲,摠戎使,方往北漢看役,爲久留計,功役,非一月內所可畢云。所帶捕廳之任,一兩日出外,則可以仍帶,而若踰時月,則仍帶不便,且非如軍門之可以他將兼察,姑爲許遞,何如?上曰,捕盜大將之任,改差可也。
徐宗泰曰,平安監司李濟辭疏,有稟處之命,而大臣引入,未及覆啓矣。欲有所陳稟,故玆於登對時仰達。李濟今番之疏,專以疾病爲辭,而濟自昨年,情勢不安,連章乞遞矣。上曰,疏中雖專以疾病爲言,必欲遞解者,似由於情勢之不安矣。宗泰曰,李濟昨年臺啓之後,因其情勢,累疏乞遞,自上有稟處之命,而蓋臺啓之至於請罷,旣涉太過,且其所遭,不在於藩任職事。朝家新擢重藩,不當輕易許遞,故以此意回啓,允下矣。今數字缺稟處之命,且其情懇甚切,事體當爲許遞,而第其選任旣重,卽今災害多端,前頭民事,莫知何屆,又其瓜期,在於今年云。似當使之仍留,以成其職務,自上裁處,何如?上曰,平安監司李濟,連上辭疏,而昨年疏批,已諭予意矣。此與職事,所遭有異,元無一向引嫌之義,且其赴任未久,故前日令廟堂稟處,而有仍任之命矣。其後連次控免,迄今不已,似出於必遞之義,朝家之强令察任,亦涉未安,故更下稟處之敎矣。今姑許遞,可也。
徐宗泰曰,新除授水原府使李益著,連次呈狀于本司,以身病爲言,而聞益著除拜之後,原任大臣,略有所言,益著不敢自安,有此呈狀云。臣於近日,遣郞廳問於大臣,聞其云云,非有深意云矣。益著,以元勳家子孫,屢經州牧,治理素著,爲人通敏,鍊習於事,且其廉白過人,曾已見擬於本府之望矣。今此擬望,臣未得與知,而廟堂之特爲薦擬,以此也。重鎭差授,與他有異,大臣之言,旣非大段,則似不至於以此決其去就。且與慶尙監司李坦,交龜之遲延,亦甚可慮矣。李益著推考,使之疾速赴任,何如?上曰,依爲之。
上曰,犯越罪人處斷事,尙未分付耶?宋相琦曰,咨文今始持入,欲爲稟達矣。徐宗泰曰,自前犯越罪人,自彼國勘處之後,以監·兵使革職及罪人處斷形止回咨,曾在乙酉,亦於數月間回咨。此事雖不至緊急,而順付於前頭節行,則太涉遲緩。近來咨譯之行,頻數,雖爲可悶,今則專差以送,如何?上曰,齎咨之行,雖甚頻數,若待節使之行,則似爲大遠,別爲差送,可也。相琦曰,咨文,當令槐院撰出矣。且乙酉年則罪人被囚於秋曹,故自京行刑,而今此罪人,被囚於義州,當令本道處斷矣。上曰,罪人旣在本道,自本道處斷事,分付可也。宗泰曰,罪人中二名,彼國旣令存留,當從其言,而不用死律,然情罪甚重,不可全釋,似當遠配他道矣。相琦曰,乙酉年犯越罪人中三人,亦以彼國之令,生存,而我國以減死流二千里,勘律矣。今此在留兩人之罪,與當死六人,少無異同,似當依乙酉年減死定配之例,至於全釋,則不可矣。上曰,何可全釋乎?減死定配,可也。宗泰曰,乙酉犯越人,搶奪物件數多,其時悉擧於移咨中,彼咨有物件追取入官之語,故收聚入送矣。今番則物件不多,人蔘四十餘兩之外,有他些物。而當初罪人等供辭中,以分用爲言,移咨中,不爲擧論矣。彼咨又有追取入官之語,想只依前例而爲之也。所謂入官,未知指何,似謂彼國入官也。然則人蔘,今難追徵於罪人等族屬矣。或謂人蔘,如可入送,則自戶曹備送,似可,而此則事涉不當,只以自初無存,措辭,似當矣。上曰,實狀如此,直謂之無有,有何所妨?自戶曹備送,未知其可也。李彦綱曰,彼國乙酉咨文中,有犯物追取入官之語,而其時以罪人處所徵人蔘皮物,竝爲開錄入送。今番亦難異同,而第以咨文文勢觀之,未知其必是追取入送之意也。趙泰耉曰,追取入官云者,似非入送彼國之言也。上曰,似非入送北京之謂也。相琦曰,咨文中,當以所掠物件,今無留在之意,爲辭矣。上曰,唯。
徐宗泰曰,江華留守趙泰老狀啓以爲,本府每年還上,以八千石定數,而近年又以三四千石加給矣。今已十巡分給,而麥農旣歉,麥秋前當更分數巡,而穀物已盡,限三千石加數請得矣。江都民戶不多,而還上分給,數過萬石,又復加給,則豈不重爲民弊?但聞江都形勢,異於他處,秋收後民皆傾竭備納,春後資活,專仰官糶,卽今形勢,接濟之道,有不容已。依狀請加給,似當矣。上曰,江都,自前每年加請矣。今亦許之可也。
徐宗泰曰,江華前留守閔鎭遠狀啓,啓下本司,而未及回啓矣。本府分敎官遷轉之規,年前因筵臣陳達,與三江分敎官,而倂爲罷革,本府人士之稍有文行者,擧懷落莫,無所興勸,守臣備陳物情,以仍前遷轉,爲請矣。本府爲保障重地,頃年設置分敎官,仍許仕路,意有所在。不特爲善俗之地,亦欲有所慰悅,而其後差出,多不在於本土之士人,事多文具,且未必有訓誨之實效,而徒貽仕路繁夥之患,此筵臣之所以請罷也。自上有罷之之敎,臣於伊時,以雖未有實效,旣設之規,猝罷似不便,仰達矣。第此惟在守臣,勿參私意,精擇元居士人之鄕望,而務歸着實。寒素登仕之路,本來甚狹,收拾重地人心,亦是一道。且言仕路之弊,則此外雜技,不勝其多,何獨此一窠乎?旣罷還復,亦涉重難,而守臣旣擧事狀,有此狀請,本府分敎官,仍前陞遷,未知如何?趙泰老曰,分敎官設立,在先臣爲留守時,所狀請也。江都,專尙戎備,故儒化不興,習俗貿貿,專昧親上死長之義,故特設分敎官,許其遷轉,使之敎養儒生,其後三十年間遷轉者,不過數三人,而以有通仕之路,雖士夫,亦不厭避,勸課頗勤,不可謂專無其效。昨年因筵臣所達,見塞遷轉之路,士子擧皆落莫,至於敎官,亦不無厭避之心。敎官不得其人,則士子無作成之效。前留守,以此狀請,時未覆啓。臣之到任後,士子輩,相率呈文,故臣方欲仰達之際,大臣先有所陳,故敢此繼達矣。崔錫恒曰,此事曾因小臣建白,防塞遷轉之路矣。蓋仕路混淆,專由於初入仕之不擇,而雜技通仕之路,漸至漸加,堤坊之擧,不容但已。似聞江都分敎官,當初差出時,果得其人,不無訓誨之益矣,年久之後,不得每每擇差,苟充者居多,或以他官,流寓士人塡差,旣無敎導之實效,又非激勸之本意,陞付實職,終未知其得宜也。趙泰耉曰,仕路漸廣,由於能麼兒郞廳·天文學敎授等職,多以中庶輩雜差故也。分敎官,雖不能另擇,大抵以士夫差出,猶勝於雜技陞遷之類矣。上曰,變改屬耳,今又還復,似爲未安,依前置之可也。
宋相琦曰,京畿監司狀啓,坡州牧延燒人家顧恤事,請令廟堂稟處,而未及覆啓,故敢此持入矣。上曰,因玆有欲言之事矣。凡干公事之下廟堂者,毋論可用與不用,固當卽爲回啓,而今此畿伯狀啓,二月啓下,而尙不覆奏,故纔已下敎,直令戶曹各別顧恤,今無覆奏之事矣。此後則凡干公事,必須趁時回啓,可也。
上曰,北道在德鎭,初因監司狀啓,廟堂覆奏革罷,其後因儒臣之言而復設。當初廟堂之不爲詳審,固已慨然。安興事,擧條已下,姑未覆奏,而當初變通,亦似率爾。人有恒言,必曰大變通。若是不可已者,則安得無變,而善變未易,反致生弊者多,故予本不喜紛紛變更矣。此後則廟堂必須惕慮周愼,宜矣。徐宗泰曰,頃於安興事擧條中,伏見聖敎,已不勝瞿然,今又伏承下敎,益深悚惕。安興事,有稟處之命,而臣纔出仕,僚席皆有故,事當相與商確,故姑未稟達矣。頃間防營之移設,是臣忝在廟堂之時。曾聞安興形勢甚好,防營宜移安興之議,近頗有之,巡撫使,又察其形便,而有所狀聞,俱有條理,本司諸堂上,多是其議,臣未諳外方事,遂輕信而相議,覆啓請施矣。今儒臣筵席陳達之言,深論移營之弊,而第移設屬耳,如非利害十分較然,則又復更變,事體殊爲顚倒,當必反覆講究而爲之矣。忠淸各營,本來凋殘,自有此舟師等分屬以後,尤無以成貌樣云,事甚可慮。趙泰采所達,彼此俱爲不實之語,誠爲的確,未知何以則設置得其便當也?初不熟講,率爾稟請,此臣之罪矣。崔錫恒曰,巡撫使啓聞後,臣亦同參其議。非不知變改爲重難,而巡撫使,旣目見形便,故臣亦不能固守己見,有所爭論矣。及見節目磨鍊,則果有弊端。凡事未易兩便,苟利於此,則必害於彼。忠淸各營,本是殘營,僅成貌樣,而今若割給於安興,則是斷其一臂,如是而其可望得力於緩急乎?旣其不便,則不如速罷之爲愈也。上曰,各營戰船,本來不多,割給安興之後,必不成貌樣矣。宋相琦曰,於彼於此,俱不成貌樣矣。錫恒曰,一自泰安·安興,互爲防禦使之故,兩鎭所屬,漸成嫌隙,有同水火。且雖曰防營,少無實事。今若速罷安興防營,泰安亦不陞防禦使,仍前無變,彼此少無相爭之端,亦無設施難處之弊矣。上曰,速改之爲是。久則其弊滋甚矣。宗泰曰,安眠島一半,以近於安興,故令安興句簡禁松,此則似爲不便矣。趙泰耉曰,臣爲忠淸監司時,以海防形便,有所狀聞,而安興形勢,備盡論列矣。大槪安興一脈,陡入於海曲,如熨斗柄狀,故自昔有移設水營之議,而抑有不然者。各營處地,旣得其便,雖有一重山岡,遮隔海門,而煙臺在其上,登此以望,西南大海,皆在眼底。煙臺,在水營城外咫尺之地,常時候望處也。且元山·安眠兩島,竝在水營之前,故風和六朔,則虞候入防於元山矣。古昔制置之規,必非偶然,故申汝哲爲水使,驪陽府院君爲監司時,以水營得地,不可移設於安興之意,狀啓矣。安興地狹,居民不可多入。且湖西水軍,南則在於保寧等七邑,北則在於海美等七邑,水營道里居中,脫有緩急,皆可及時號令。若移營於安興,則林·韓等邑之船,勢當廻轉大海而來,必有後時之患。且其處地孤絶,非主帥所居之地也。今以安興爲要害之處,陞爲防禦,增置舟師,割給統水營數小之戰船,有若竝設左右水使者然,彼此俱爲不實,且率舟師赴援之後,則本城無可守之人。又令泰安府使爲中軍,率瑞山等邑陸軍,入守此城,此則便是兼統兵水使之任,豈有如許軍制?弊端百出,決不可久行。如欲革罷,毋寧及其害之不深,速罷之爲宜矣。當初以安興,地近江都,儲穀爲便,故設置倉舍,其後慮其孤絶,又復築城,仍爲守城將。城雖小,亦能善築,極其完美,故驟見者,以安興爲勝於水營,而實不然矣。李彦綱曰,臣於戊辰年間,爲忠淸監司時,以朝命往審安興,則地形緊要,餉械頗優,所屬軍兵,亦過十哨,臣以擇差僉使,或變名稱之意,狀聞,則朝家陞爲守城將矣。今此泰安防營之移設安興,雖未知其得失便否之果如何,而昨年巡撫之臣,與本道監司,看審其形便,論列啓聞,故有此變通之擧。凡事變通之初,豈能無弊端,而謂之不便者,亦豈有十分的確之見乎?初不移設則已,旣已設置之後,亦不可猝罷還罷,更爲從容熟講,不可不罷則罷之,大體則得宜,而節目間,如有窒礙之端,則就其中稍加變通,似宜矣。泰耉曰,此事大體,決不可仍置,小小節目之變改,何足以救弊乎?上曰,水營船隻,劃給安興之後,水營全不成樣。禁松一款,亦令水營主管,爲便云,更加商確,速爲稟處,可也。
徐宗泰曰,不可以一槪言之,法久弊生,已成痼疾者,安得不變乎?先正臣李珥封事中,亦有此言矣。古人云,琴瑟之不調者,必解而更張之,乃可鼓也。蓋積文之弊,或因更改而有蘇救之道矣。上曰,予意,亦非以爲一切不變也。法久弊生,不得不改者,則何可全無所變乎?本意不如此矣。
徐宗泰曰,小臣全無識慮力量,凡於事務,無不疏闊,豈擔當大任之人乎?特緣怵迫嚴命,不得已冒出,昨年半歲忝叨,釁尤百出,至速臺言,悚懍竢譴矣。末後得蒙恩數,遞解相職,非但私情之幸,若改卜賢德,則百度可以收檢,日夕祈祝矣,念外又有此除命,茫然無置身之所。文字仰陳,旣未得命,無他道理,又復冒出,當此艱虞溢目之日,以臣之素蔑才具,近日疾病纏身,些少精神,皆已遁喪,尋常簿書,亦不能照管。卽今左右相,皆以病不出,且臣出仕屬耳,何敢更爲辭免之計,而衷情抑鬱,故適當入侍,敢此仰陳。以前事言之,臣全不知事之利病,故每患淹滯,亦多僨誤。旣參首席,罪皆在臣,尤爲惶恐矣。上曰,何至以此引嫌乎?俄者下敎,只欲令始初熟講之謂也。引罪則太過,安心行公。
崔錫恒曰,武科新出身,當爲分防,而第念西北兩道,連年災荒,加以關西,則昨年査官之行,江邊七邑,最受其害,民間騷然,尙未蘇復,關北則差官之行,今方出來,接應之際,貽弊多端。若於此際,累百出身,同時赴防,則主客俱困之弊,勢所必至。外間諸議,多以爲今姑除防,所捧米石,使之輸納於北漢,則其數雖不多,亦可補用於軍餉云。下詢于大臣而處之,何如?上曰,新出身赴防,意有所在。今此所達,何如?徐宗泰曰,赴防自是法制,在前間或有除防之時,而亦不宜每每容易爲之。上年啓辭,以除防爲請,自上不許矣。但卽今事勢,則西北災荒之餘,弊端可慮,特令除防,恐便矣。趙泰耉曰,西北分防,蓋欲令新出身往見邊上形便,而若値年凶,則主客俱困。且近年赴防之類,稍有形勢者,竝屬於監·兵營軍官,而中間落後,邊上形便,全無所知,甚非祖宗朝本意也。今年北漢城中,創立八寺,募入僧徒,又將差出摠攝,而僧徒雖多,寄棲空山,全無食道,則其何能保存乎?且僧軍團束之後,則千把摠·旗隊將,皆當入於其中,而他無覓給糧資之道。赴防米,盡數捧上,則當爲千餘石云,此乃空中物也。以此劃給僧人,使之糶糴,久久儲畜,取耗而給料,則事甚便好。金宇杭之意,亦與臣同,而外議又多如此,使之除防納米,則似好矣。李彦綱曰,新出身赴防之意,非徒爲往觀邊地也。蓋出於古之防秋之意也。卽今邊境無警,且値年凶,若特許除防,則可除西北民弊,亦可補於北漢軍需,而若預爲某處所用,而有此除防之擧,則似爲未安矣。宋相琦曰,我國之事,一番開路,則仍成規例,此爲可慮矣。彦綱曰,此則不然矣。自前間間除防,而其後未嘗仍以爲例矣。上曰,今番則除防納米,可也。
崔錫恒曰,賑恤廳,元無財穀出處,各廳每年餘米,輸送賑廳,多般料理,僅至十萬石之數矣。上年北漢城役時,募軍米,將至二萬石,今此北漢軍餉米,又至於二萬五千石之多。況畿甸大麥,將未免大歉,列邑移轉之擧,不容但已。都下米價,日漸翔貴,發賣之擧,亦不可已,而諸各司,以上年災減代充給事,文報紛紜,卽今形勢,萬無推移酬應之路。各司災減代,限本廳蘇復間,停止,何如?上曰,除緊急處外,姑勿移給,可也。
李彦綱曰,頃因兵曹判書崔錫恒所啓,折草廛負持軍事,改定節目,令平市署句管,而第節目中,有負持軍外,折草亂廛之禁。此事大有弊端,折草廛人之入屬於負持軍者,不過三百餘名,此外五部居民之以折草爲業者,其數無慮累千,而一朝絶其生理,豈無稱冤之言乎?負持軍,自是坊民大同之役,以若干折草人,難保其永久擔當,而目前之弊,已如此,折草亂廛之禁,爲先罷之,何如?崔錫恒曰,臣之當初陳達此事者,非爲折草廛人地也。蓋以負持軍之役,爲坊民最苦難堪之痼弊,而折草廛民人等,適有自願擔當之請,姑試赴役,則前後擧動,皆得無弊應役,故至於稟達施行矣。旣存平市應納之米,又不禁坊曲亂廛,則不如直爲停罷之爲愈也。宋相琦曰,負持軍折草者,不過三百,各其家前折草資生者,至於累千,何可爲三百人地,反絶累千人生理乎?近日廛人輩,逐日呼訴,其所稱冤,勢所固然。負持軍新廛人,則速爲還罷,似宜矣。徐宗泰曰,數多小民之失其生理而呼冤,何可不恤念?負持軍新廛,雖得其便,還罷爲宜矣。上曰,然則折草廛人負持軍之規,罷之可也。
趙泰老曰,鐵串僉使,移設於注文島,蓋爲注文鳥,處在海門,實爲關防要害之地,而竝與鐵串本鎭土兵而移去者,七十餘戶,本鎭舊基,只餘十餘戶矣。臣親審本鎭形勢,則處在昇天堡之下,寅火鎭之上,自豐德來者,若亂渡則到泊昇天,若順流而渡,則到泊鐵串,若自海西來者,亦必到泊於鐵串及寅火鎭。以此論之,則其爲關防要害,不啻如昇天堡,而不可歇後視也。且鐵倉,在本村,僉使移去之後,本倉,尤爲虛疏,此亦不可不慮。所當代置別將,以爲守要害護倉庫之地,而但十鎭堡給代之布,自兵曹上下。今若加設一窠,則兵曹經費,難繼,本府財力,尤無可以充給之路,極爲難處。卽今鎭舍,皆空,鎭下餘存之戶,亦將有渙散之勢,故姑令敎鍊官一人,權差別將,往守舊鎭,而此非可久之道。注文旣有僉使,則瞭望將,可罷。鐵串上下,有天津·蟻頭·佛藏三墩臺,而自本府置別將,則三墩兩將,亦可罷而屬之別將,瞭望將料米六斗,墩米各五斗,合十六斗,可爲別將之料,而馬太及下卒八人料食,他無出處。今若以留庫軍餉一千石,逐年加分給取耗,以爲下卒八人及別將馬太,推移備給之地,則足可相當於十鎭堡之受布於兵曹者,而千石軍餉,將爲逐年改色之地,似合兩便,而事係變通,敢達。上曰,設置別將,似乎得宜,所達好矣。泰老曰,然則瞭望將·墩臺將減省事,當依此擧行,而還上耗穀事,何以爲之乎?上曰,此亦依所達爲之。
趙泰老曰,鐵串鎭移設注文,蓋爲海防,而土兵七十戶,旣已移入,折受之土旣小,資生之勢甚艱,而牧馬不移,則尤難相容矣。纔因點馬書啓,太僕覆奏,本島牧馬仍置,而注文僉使,兼監牧事,定奪矣。臣親往注文,詳察事勢,兼監牧不移馬,終有所掣肘難處者。蓋本島,南北長而東西狹,周回雖近二十里,除山角嶢角之地,則水草豐茂之處,長不過五里,廣僅一里。土卒種牟,馬群盡齕,無望收穫,前頭畓穀,亦必如此。今若高築馬城,使不得放逸,則不但馬群,無遊食蕃畜之勢,本牧牧子,只是五名,實無逐年修築之望,且監牧官,策應於太僕者,其費多端。雖以卽今大段事言之,上年點馬後,見斃之馬,至於三十餘匹之多,而故馬之贖,每匹一兩三錢,都合將爲四十餘兩,以五名牧子,何以徵納乎?臣於今番巡到注文之時,牧子等,縷縷哀訴,將有流亡之勢。此則似當分付太僕,特爲除減,而此外事勢,亦多難處者。若終不移馬,則必須善爲變通,然後可以成樣。長峯·信島,俱在海中,與注文列峙。此兩島牧場,仍屬注文,推移應役,則庶有支保之道。江華本監牧,旣失注文,又失長·信兩島,則只以本場鎭江及所屬煤音島應役,亦難成樣。本府監牧官,今姑革罷,或使經歷,或使月串僉使兼察,則牧子之支供於牧官者,視前必省,而在太僕,無損,在牧卒,爲大幸,宜令廟堂及太僕,商量稟處。且北一場牧馬,移送信島之後,牧子則未及移去矣。今因太僕覆啓,北一場牧子十一名,仍留舊居,食其折受田畓,看護牧馬事,定奪矣。候風往來之地,看護牧馬,終爲難行之勢。今若以信島居民之爲本府軍丁者,與北一牧子,相換定役,則彼此兩便,亦令太僕稟處,何如?上曰,令廟堂與太僕,相議稟處,可也。
趙泰老曰,國家之以江都爲保障重地,何如哉?城池器械,無不備具,早晩得力,無過於此。設或不爲他日駐驆之所,若失江都,則是無襟喉也。豈不關重哉?以臣所見,以今事勢,不過六七年,將爲無用之所,誠可寒心。故敢此仰達。本府,處在海中,非舟楫則難通。自前朝家之分付兩南,造船以送,以爲待變之具者,意非偶然。近因諸道船材垂乏,不得新造以來者,殆近十年,而只以舊存者,改造,故漸漸斲削,大船爲中船,中船爲小船,小船爲小小船。卽今名爲中船者,只是七隻。見今船案所載,竝津船及小小汲水船,合爲百餘隻,而皆是數十年前材板,竝皆腐朽,不出六七年,將無可以使用者。一時盡棄之後,則自廟堂雖欲劃給,將何以盡數改立耶?今番通信使一行所把上卜船,合六隻內,卜船一隻,則致敗於彼地,上船一隻,則到我境致敗,完固者四隻,而聞自統水營,欲爲取用,報于備局,而統水營,則旣是船材主掌之官,限滿新造,自有其道。江都待變,尤係切急,完固船四隻,爲先劃給副使,上船一隻,破傷處,不至大段云,若分付統水營修改以送,則可爲一時待變之具。關係非輕,敢此陳請,令廟堂分付該營,劃給,何如?上曰,依爲之。
趙泰老曰,江都穀物,初則不爲不多,而每因年凶,移轉各邑,當冬則輒請待解氷輸納,及春而又請待秋成退納,以此前後未捧之數,三千三百十六石零,各衙門貸下,三萬四千五百三十九石之多,誠可寒心。每年捧未捧成冊,上送戶曹之後,別無論罪之事,以此各邑,視之尋常,或推論邑吏,稱托不送,或催促發關,慢不擧行,國綱解弛,此亦可見。自今捧未捧,區別啓聞,分輕重論罪,然後庶有勅勵之道。惶恐敢稟。上曰,軍餉甚重,此後則依此爲之。
趙泰老曰,本府銀布,因料理散置,未捧者多。若不別樣懲治,無以收拾。前後未捧之類,其數甚多者,或捉來本府,囚禁徵捧,尤甚不納者,竝其妻子,沒爲官奴婢·使喚,待其畢納還良事定式,則似有動念償納之道,下詢大臣而處之,何如?上曰,大臣之意,何如?徐宗泰曰,若是各衙門所貸去者,則只當督捧於其衙門,自其衙門,當處置其差人,此則不當一例沒入矣。泰老曰,各衙門所貸去者,則直以本衙門名號懸錄。今此小臣所達,乃指私自出債之類也。崔錫恒曰,西關及惠廳,亦有此弊。蓋貸出重債,積年未償之類,因其自願,沒爲官屬。不問其自願與否,勒令沒入,恐涉太刻,似難爲法矣。泰老曰,公債四百兩以上未償者,定配,妻子爲奴婢事,乃是朝家受敎矣。宗泰曰,私貸未納之類,以此嚴徵爲當,而但當定其年限,纔過數年未納之類,則不當倂爲沒入矣。上曰,似當定其年限矣。更爲商議稟處,可也。
掌令成碩藎啓曰,請還收卞爾札·黃順中等放釋之命。措辭見上上曰,勿煩。
又啓曰,請還收權卨放釋之命,仍令該府,更加嚴覈。上曰,勿煩。
又啓曰,請松家島賜牌田結,一倂還給民人,收稅一款,亦令本邑,一依戶曹常稅例,毋得濫徵。措辭見上上曰,勿煩。
獻納梁聖揆啓曰,請還收罪人河減死定配之命,更加嚴刑得情,依律處斷。措辭見上上曰,勿煩。
又啓曰,請還收義州府定配罪人李後說減等之命。上曰,勿煩。
又啓曰,請還收韓構·李秀儁歲抄蕩滌之命。措辭見上上曰,勿煩。
副校理鄭栻啓曰,玉堂下番,闕直已久。牌招政官,今方開政,而在京無故人,只有一人,方在罷職中。續續請敍,雖極未安,而不可無變通之道矣。上曰,牌不進,極其紛紜,續續請敍,亦甚未安矣。鄭栻曰,校理權詹,受由已至累日,牌招入直之意,敢啓。上曰,依爲之。
徐宗泰曰,前翰林朴弼夢,前冬因承旨請敍,有稟處之敎,而因循未卽覆達,弼夢,近復有削職之命矣。弼夢,前後嚴敎之下,一向撕捱,雖更爲付職敦迫,應無行公之意,徒於事體傷損,似當以削職仰請,而今旣削職,別無覆奏之事矣。上曰,朴弼夢,以參下官,有召輒違,徒傷事體,且史局,無備員之期,故令本館稟處矣。史官中如有不爲行公者,則自前必削職,然後可以新薦,故厥後又命削職矣。宗泰曰,弼夢,以小官累違嚴命,無意奉承,渠亦豈不知分義之不敢,而雖出於固滯,聞渠亦不無所執。前頭似宜有別爲變通,而今則史官,旣不備員,無他拘礙,使之新薦,宜矣。上曰,然矣。史局之規,僚員罷職,則不得新薦,削職則不拘削職之命,蓋以此也。宗泰曰,昨年以來,左右史,常多不備,事體苟簡,且聞卽今在直,已閱兩年。下番之任,最重,專主修史,亦不宜任其一人之久當,以致浩穰也。雖不備員,獨當新薦,多有舊例,分付使之趁速新薦,何如?雖無命令,或當擧行,而今因稟處事,上達。上曰,翰林一人,方往嶺南還後,以相避當遞,卽今史局,苟艱甚矣。新薦,斯速爲之,可也。
徐宗泰曰,鳥嶺,是關阨之最重處。頃年廟議,以築城爲定,經紀物力,專以築役,委授於聞慶縣監李重昌。重昌爲人,不無幹能,時月之間,築役遂完。其時道臣,以此狀聞,且陳營裨孫命大,亦分授城役,同有功勞之狀,終至考例施賞。重昌則以堂上,至受嘉善賞加矣。臣亦與聞廟議,而旋聞其城築草草,全不堅牢,而猶未知其果如何。主事之重臣,亦聞而慮之,而遠外之事,旣不親審,何能盡悉其狀也?近來詳聞往來朝士諸人之言,則全城所築,不似城子貌樣,多以水磨石與小片雜石,苟然成築,故少遇潦雨,輒多傷圮。今則纔過數年,而頹毁者過半,數三城門,亦皆傾欹,將有摧倒之形,見者莫不疵毁,而亦多傳笑。重昌,旣承廟堂分付,城事何等關重,固當盡心圖事,必期其功役無欠,物力如或不足,則加數請得,何所不可,亦非趲限催促之事,而全不致謹,惟以速就衒能爲意,以致如此,其爲事狀,誠甚痛駭。今雖歲月稍久,因仍置之,無所科治,則今後此等任事之人,何所懲畏乎?頃年,以金井城事,董役武臣李夔,有賞加還收之事矣。李重昌賞加還收,仍命論罪,何如?孫命大,亦當一體施行矣。上曰,李夔事,伊時藥房入診時,還收加資,拿問定罪事,特爲下敎矣。壬辰年倭寇,兩道出來,竝踰鳥嶺。鳥嶺,實是關防要害之地。受任築城,何等重事,而其全不致力,如此,極可痛駭。李重昌·孫命大,亦爲還收加資,拿問定罪,可也。
趙泰耉曰,臣以所帶藥房事仰達。使臣回還後,例捧唐藥材。其中雀舌,自前來納者,皆是靑色,今番則以靑黑兩種來納,試爲煎出,則黑茶,色不甚黑,味亦差勝。聞副提調金演之言,則以黑茶爲好品云,故都提調令臣陳白,以黑色者捧上云,故敢稟。上曰,以味勝者,捧進可也。
右副承旨李東馣啓曰,假注書沈均,新入生疏,退出時,誤出正門,請推考。上曰,依爲之。諸臣遂退出。
李東馣啓曰,今日罷對退出之時,史官一人,有誤出正門者。臣以爲假注書沈均,請推蒙允矣。退而聞之,則誤出之人,非沈均,乃兼春秋愼爾晉云。臣難免不審之失,不勝惶恐。沈均推考,勿施。愼爾晉推考,何如?傳曰,允。以上燼餘
上在昌德宮。停常參·經筵。
巳時,日暈兩珥。午時未時,日暈。
金德基啓曰,明日,國忌齋戒及祈雨祭齋戒,初八日,國忌正日,初九日,國忌齋戒,初十日,國忌正日,此四日,視事,頉稟。傳曰,知道。
右議政四度呈辭。傳于金演曰,安心調理。
黃一夏,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管李昌肇,以御營中軍軍兵等中日試放事,南小洞進去之意,敢啓。傳曰,知道。
又啓曰,新除授右邊捕盜大將李宇恒,卽爲牌招,命召及大將牌·傳令牌傳授之意,敢啓。傳曰,知道。
金德基,以侍講院言啓曰,本院新除授輔德金普澤,時在忠淸道懷德地,弼善沈宅賢,時在京畿通津地。書筵入番事緊,竝斯速乘馹上來事,下諭,何如?傳曰,允。
備忘記,傳于金德基曰,史官一員待命,騎馬三匹,卜馬二匹立之。
南至熏,以弘文館言啓曰,新除授校理李明浚,時在京畿長湍地。經筵入番事緊,請斯速乘馹上來事,下諭。答曰,依啓。
右參贊尹世紀疏曰,伏以臣,經年廢疾之中,父母墳山,適有改厝之擧,伏蒙恩假,往伸至情。以臣濱死之喘,能免道僵,復歸私第者,罔非天地父母之賜也。自念臣奇疾,已入膏肓,死迫朝暮,凡於國家機務,都未參涉,久矣。豈敢生意於束帶登筵,而臣之迹阻天陛,已至數年,犬馬之誠,戀結於中。迨今神識稍存之時,若不得復瞻天顔,仰暴情實,乞解職名,退塡溝壑,則誠恐一朝溘然,遺恨無窮。且臣不無一二所蘊,竊欲畢陳於未死之前者,蓋目今朝著波蕩,國事瓦解,天怒滋震,民生日瘁,而君臣上下,泄泄泯泯,無一事警動振作,日趨乎顚亡之域。用捨黜陟,專視同異,顯循好惡之私,則宜殿下,克祛偏係,務盡公平,以靖朝著。凡有作爲施說,不究始終,徒以姑息爲主,則宜殿下,毋事紛更,勉守舊章,以濟國事。至於災異之非常,或忸於數警,而終無寅畏脩省之實,亦宜殿下,益懋誠實,恒爲恐懼,以爲祈天永命之本。且伏念殿下,春秋漸高,玉候屢愆,切宜頤養節愼,亟盡保嗇之道,亦惟我春宮邸下,寶算方盛,學業日就,尤宜廣招博識經行之士,置諸左右,以資輔翼之方。顧此數款,實皆今日急務。此外亦有區區誠悃之欲一仰陳者,故昨日次對,匍匐入侍,意實在此,而引接頗久,日勢已晏,臣亦痰塞氣喘,精神昏瞀,終不得一言而退,臣之癃尫顚迷之實狀,此益可見。豈有如此而可以苟冒朝端,徒費廩祿,上辜隆恩,下負素心乎?伏想聖慈,亦必俯察於奏對進退之間,而哀臣老病將死,臣亦竊仰玉色,似若有異昔日,懷思耿耿,達宵不寐,略將數行文字,用替面陳之忱。深願殿下,諒臣憂愛之誠,少垂採納,憐臣危篤之疾,快許休退,俾得安意就盡,公私幸甚云云。答曰,省疏具悉。今玆陳戒,出於憂愛,可不留心焉?卿其勿辭行公。
檢閱金在魯疏曰,伏以昨日筵中,有史局新薦斯速爲之之命。臣於此,深有所不安者。蓋本館體例,必待未薦人以次付職之後,使之主管新薦,與右位相議停當,乃所以重其事也。中間或緣史官之不備,末薦之有礙,亦有徑先新薦之時,而臣意,則嘗以爲未穩矣。目今前薦中末薦一人,以親嫌迄未付職,臣之替行下番,三載于玆。莫重修史,積久擔當,雖極惶愧,而此由於勢不獲已。今以不意主薦之人,値僚員一空之日,獨自薦人,視若常例,則其於廉隅事體,果何如也?史局之苟簡,臣非不念,史事之浩穰,臣亦自知,而今此新薦,反復思惟,終難冒當,玆輒露章陳懇。伏乞聖明,俯垂諒察,還寢成命,仍治臣不肯奉行,猥敢瀆擾之罪,公私幸甚云云。答曰,省疏具悉。爾其勿辭,斯速新薦。
奉敎李秉常疏曰,伏以臣,使事旣竣,卽尋歸路,行到順興地,伏聞首揆重卜。臣所帶史職,自有應避之嫌,而路次倉卒,控籲無暇,曠日虛帶,已極惶悚。急於復命,不得不冒昧入肅,而旣在應遞之科,決不宜一日留直,玆陳短疏,退歸私次,而臣於頃年待罪本職時,亦以此引嫌,已被該曹照例許遞。伏乞聖慈,亟賜鐫免,以存公法,仍治臣徑出禁門之罪,以肅朝綱,不勝幸甚云云。踏啓字。
持平尹聖時啓曰,請還收卞爾札·黃順中等放釋之命。請還收權卨放釋之命。請松家島賜牌田結,一倂還給民人,收稅一款,亦令本邑,一依戶曹常例,毋得濫徵。措辭見上濫率之法,朝令屢申,外臺風憲,自別縣邑,而黃海監司李㙫,身居藩任,自犯法禁,其何以表率一道,糾察列邑乎?雖卽還送,亦已自首,而事體所關,不可無規警之道,請黃海監司李㙫罷職。答曰,不允。以上燼餘
上在昌德宮。停常參·經筵。
仁祖大王忌辰齋戒。
南至熏啓曰,來十一日輪對日次,取稟。傳曰,停。
兪命雄啓曰,右議政五度呈辭,到院,而以國忌齋戒,留院之意,敢啓。傳曰,入之。
南至熏啓曰,左議政箚子,到院,而以國忌齋戒,留院之意,敢啓。傳曰,入之。
又啓曰,史官二員待命事,命下矣。史官不備,宣傳官一員代送之意,敢啓。傳曰,知道。
備忘記,傳于南至熏曰,史官二員待命,騎馬六匹立之。
左議政金昌集箚曰,伏以,臣以牀簀垂死之喘,復膺不敢當之新命,駭惑靡定,敢陳瀝血之懇,蘄蒙反汗之音,伏承聖批,不賜開許,反下隆重之敎,臣惶隕悶塞,益不知所措也。臣於相職,豈有一分稱塞之望,而忝竊經年,愆尤迭出,且以疾病,瘝曠居多。向臣之力辭去位,實緣情病之難强,而溢世之謗議,今猶未已,不以一時乍遞而少歇,病勢之危篤,視前日不翅百倍。臣之不堪復叨匪據,乃如此,而今以臣代臣,有若此任,非臣莫可者然,徒使朝家擧措,未免爲顚倒之歸。臣於此不能無憾於天地之大也。臣之無似,受恩最重,感激圖報之誠,曷有其已,而無論情跡之難於重入中書,卽今病狀,實無以自力,雖欲更備驅策,以副我聖上倚毗之盛意,亦不可得,撫躬自悼,生不如死矣。且臣於兩儒臣之疏,亦有不容泯默者。臣方忝爲軍資監都提調,而本監頒料之後,諸上司,以員役料米欠縮,推捉本監下人,其弊罔有紀極,故前後入啓禁斷,又自備局申飭,非止一二,年前儒臣,亦因文義,有所陳達,至有隨現科罪之命矣。日者得接本監官員稟目,則弘文館,以引陪料縮,發送兩差,突入官庭,拏出書員,恣意歐打,侵索酒錢云,故臣果以差使二人,移送刑曹處置,而臣之題辭,有曰不有前後定奪,發差推捉,殊涉駭然,而駭然二字,只是驚駭之意,何嘗爲罵詈侮辱之語耶?且本館,雖云招來書員,而豈不知上司下人,一得官令,憑藉作弊,而乃曰下輩之相鬪,本非官員所知,亦臣之所未曉也。然緣臣下語,不能稱停,致令儒臣,徑出本館闕直,此亦臣難安之一端也。伏乞聖明,更加諒察,亟許遞改,以安賤分,不勝幸甚云云。答曰,省箚具悉卿懇。箚中所謂情勢難安,前已開釋無餘,到今寧復爲辭?駭然二字,元無深意,儒臣引嫌,殊涉過當。卿其亟遵前旨,安心勿辭,卽起視事,母孤至望。仍傳曰,遣史官傳諭。
右議政趙相愚五度呈辭。答曰,連觀巽牘,不覺愕然也。卿之出仕未幾,復尋長單,豈樂爲哉?蓋由於疾患之彌留也。第念大臣職責,不在於筋力奔走,而矧今重卜,鼎席備位,與獨賢之時,亦有異焉。以卿體國之誠,其不宜引疾恝視也,明矣。卿其深念時事之多艱,亟斷來章,臥閤論道,用副至望。仍傳曰,遣承旨傳諭。
以接伴使·咸鏡監司,以淸差禮單中,改書入給事待罪,傳于南至熏曰,勿待罪事,回諭。
南至熏書啓,臣承命馳往于議政府右議政趙相愚所住處,傳宣聖批則以爲,卽者近侍辱臨,傳宣聖批,十行溫旨,責勉備至。臣九頓三復,涕血被面,自不覺蹶然起坐,若將趨承,而神氣昏眩,未免旋仆,瞻天望雲,不禁飛越。顧臣所患,非曰比初有減,微有知覺,亦不敢一向昏廢,力構箚牘,自陳病狀,繼尋辭單,遂請爲期,非但累章之靳允,至蒙近侍之特諭,意者聖明,未及照此實狀,猶或可以强起之也。夫人七日不食則死,此通謂年少不病之人也。今臣年旣近耄,疾又濱死,病後所恃者,惟粥飮,而此猶失味,頓廢者且月餘矣。如是而可能作力起動耶?復起稱人,旣無其期,再出供職,尤何敢望哉?恩諭之下,不得祗承,不省之中,亦未細暴,稍俟神思少集,當以文字仰籲云矣,敢啓。傳曰,知道。以上燼餘
上在昌德宮。停常參·經筵。
申時,日暈兩珥。
仁祖大王忌辰。
金德基啓曰,右議政箚子到院,而以國忌留院之意,敢啓。傳曰,入之。
李東馣,以都摠府言啓曰,都摠管趙泰耉,以梓宮加漆事,長生殿進去之意,敢啓。傳曰,知道。
又以備邊司言啓曰,白頭山大池,流下東西,爲兩江源頭者,旣是兩國地界。差官看尋白頭山時,限大池之南,我國地方,儐使理難落後。想其山路崎嶇,林木翳塞,雖或有獵採小路,必有絶險難通之患。如此處則差官,亦必不能前進,而我人之攀躋高險,又不及於差行。若到事勢窮盡處,自當有臨時方便之道。此在於儐臣等相機善處,而可以通行隨往之處,則不可徑先落後,以此意急速分付,何如?傳曰,允。
右議政趙相愚箚曰,伏以臣,猥以匪才,冥升至此,廟畫廷議,曾無毫補。思惟可以答殊知報洪造者,唯在於自力趨公,以身了之,故常日疾病未甚,差能動作,則未嘗引老粧病,以丐休閑,雖給扶登筵,僭越爲懼,而猶且貪於進覲,不廢常仕,是臣區區奉公之本志,誠不可以苟安自便,爲樂。此聖上所以察臣平素,有此豈樂爲之敎也。臣誠感泣,更何煩籲,而至於姑聽調治,終靳允兪,則病狀危篤之實,似未盡聞於上也。顧臣兩年危疾不死,偶爾今番舊症之作,復乘於年高氣減之後,病情人事,俱難屢幸。惟有早卸擔子,飾巾竢盡而已。不然則豈敢還呈舊單,以招乍出旋入之譏哉?卽今邊籌尙殷,旱憂政切,若以僚席之纔備,而遽欲退處閑局,養痾圖便,實臣本情之所不敢出也。顧臣尸居之氣,去鬼不遠,此何等職名,而可以一向仍帶於牀褥之中耶?玆敢收召精魂,更入文字,更乞聖明,察臣崩迫之悃,准臣祈退之請,俾得安意就盡,公私幸甚。取進止。答曰,省箚俱悉卿懇。昨者辭單之批,已諭至意,而卿胡不諒,祈免至此耶?益用愕然,無以爲喩。卿其須遵前旨,安心勿辭,臥閤論道,以副予望。仍傳曰,遣史官傳諭。以上燼餘
上在昌德宮。停常參·經筵。
太宗大王忌辰齋戒。
金演啓曰,右議政六度呈辭到院,而以國忌齋戒,留院之意,敢啓。傳曰,入之。
李東馣啓曰,吏曹郞廳來言,承旨有闕,政事,何以爲之?取稟。傳曰,過齋戒後爲之。
黃一夏,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
金演啓曰,同副承旨不得病狀,例也。今日同副承旨南至熏,病不仕進,卽爲牌招察任,何如?傳曰,允。
傳于金演曰,右議政趙相愚六度呈辭,傳曰,安心調理。
黃一夏,以兵曹言啓曰,一所巡將,孫碩基,旣已受點,而卽者本廳書員來言,碩基見差獻陵忌辰祭獻官,受香出去云。不爲預先來告懸頉,以致受點後改付標之擧,事甚可駭。當該書員,自本曹從重決棍,原單子中,改付標以入之意,敢啓。傳曰,知道。以上燼餘
上在昌德宮。停常參·經筵。
自巳時至申時,日暈。
太宗大王忌辰。
李東馣啓曰,明日祈雨祭齋戒相値,視事,頉稟。傳曰,知道。
兪命雄啓曰,右議政趙相愚七度呈辭,到院,而以國忌留院之意,敢啓。傳曰,入之。
黃一夏啓曰,備邊司郞廳,以大臣意來言,今日賓廳坐起日次,而國忌相値,不得來會云矣。敢啓。傳曰,知道。
傳于兪命雄曰,右議政趙相愚七度呈辭,傳曰,安心調理。以上燼餘
上在昌德宮。停常參·經筵。
辰時巳時,日暈。
金德基啓曰,明日常參·經筵,取稟。傳曰,停。
金演啓曰,右議政八度呈辭,到院,而以祈雨祭齋戒留院之意,敢啓。傳曰,入之。
以備忘記,傳于金演曰,嗚呼,國家不幸,天災荐至,而早暵之酷,未有甚於今年也。入夏以來,膏澤不降,晝以風凄,夜以星嘒,小雨旋霽,大霈尙靳,麥旣歉矣,苗將枯矣。失今不雨,奚望西成?嗚呼,國之所恃者民,而民之所天者食。民而無食,國而無民,吾誰與爲君?嗚呼,天不虛應,罪實在予。夙夜自省,慙懼何極?切欲代犧,親禱社壇,而脚疾難强,終未果焉,只自憂鬱,如添一病。予何敢安於廣廈之上玉食之美也?嗚呼,眇予小子,否德忝位,三十有八年于玆。予之心切於致治,而治不見其效,予之心切於愛民,而民不被其澤,克己之功,有所未盡,虛受之量,有所不弘。非不欲振紀綱,而頹靡之患,冞深,非不欲務實功,而虛僞之習,尙多,皆予之失也。今天之降災,安知不由於此耶?此予所以反躬自責,求助於臣隣者也。自今日避正殿,益篤對越之誠,敢弛戒懼之心?承旨,代予草敎,宜自政府,廣求直言,各陳所懷,毋有所隱。言之剴切,予所嘉尙,言雖過中,予不以罪。嗚呼,災實由予,予當自修之不暇,何可責人,而其在交相儆戒之道,亦豈無一二加勉者乎?惟公惟正,可以服人。天官,居六卿之首,而語其職,則任人也。果能賢才是用,不肖是斥,用捨公而是非明,則不惟大小之官,各得其位,朝著之和靖,亦由此可期矣。若夫方岳之臣,廉白自持,威惠竝行,黜陟幽明,一出公心,節鎭之帥,撫爾士卒,詰爾戎兵,若常對壘,毋敢怠忽,則庶不負朝家委寄之重矣。咨爾中外臣僚,體予至意,式克欽承。抑又思之,自古致旱,固非一端,而多出於抱冤。三年枯旱,實緣孝婦,五月飛霜,良由燕臣。蓋冤氣鬱結,上徹穹蒼,感傷和氣,致有災沴,亦自然之理也。當此憫旱之日,宜無所不用其極。着令中外之官,若有抱至冤而未伸者,另加詳察以聞。至於斷獄斷訟,去請去私,勿以强弱爲立落,其伸其屈,其循曲直,則小民庶可無冤矣。外方官吏,因喜怒濫刑殺人之弊,予屢言之矣。今當恤囚,尤宜申嚴,一體布告,咸使聞知。且近來士大夫風習,不美,或行公未久,旋尋辭單,或受由出去,久不還來,或廉隅太勝,違召紛紜,或朝遞其職,夕已歸鄕,往來憧憧,在官日鮮,瘝曠之弊,職由於此。若此不已,將何以備百官而成國家之貌樣乎?在昔壬辰兵亂之後,滿目灰燼,士大夫艱苦之狀,爲如何,而不敢告勞,不敢言私,或聚輦轂,奔走率職矣。今之士大夫,異於是,此予爲世道心嘗慨然者也。嗚呼,雲漢之歎,何歲無之,而蘊隆之災,今年太甚,如惔如焚,無以爲心。嗟爾群工,毋圖安便,欽乃職事,用答天譴。減膳·撤樂·禁酒等事,其令有司擧行。
備忘記,傳于黃一夏曰,旱災至此,不可無欽恤之擧,禁府·刑曹時囚及編配之類,竝於再明,榻前疏決事,分付。
備忘記,傳于金演曰,備忘記中,或除拜累月,終不應命一條落漏,添入於旋尋辭單之下。
政院啓曰,臣等卽伏見備忘記,滿紙綸綍,不啻十行,其責躬罪己,飭勵臣工之意,痛切懇惻,有足以感天心而得冥應,第有令臣等代草之敎。以臣等蕪拙之辭,固不敢代述聖意之萬一,其在應天以實之道,亦涉文具,直以聖敎,播告中外之意,敢啓。傳曰,文辭蕪拙,代草何妨?
政院啓曰,伏承聖批,以代草何妨爲敎。臣等固知聖意,出於撝謙,而第伏念備忘辭意,縷縷痛切,一字一句,無非出於至誠惻怛。桑林六責,實無以過此也。臣等之意,必欲以備忘宣布,使中外民庶,咸誦殿下憫旱修省之聖德。況警動臣工,交修求助之意,丁寧反復,誠旨藹然。天人一理,感應無間,大哉王言,蔑以加矣。臣等雖欲對揚,誠無以贊一辭。伏乞依前啓,請直以備忘記宣布,何如?傳曰,依爲之。
傳于金演曰,右議政趙相愚八度呈辭,傳曰,安心調理。
金德基,以禮曹言啓曰,伏見下政院之敎,自今日避正殿,減膳·撤樂·禁酒之命矣。撤樂等事,依例擧行,而勿擊鼓一款,依近例安徐之意,敢啓。傳曰,知道。以上燼餘
上在昌德宮。停常參·經筵。
下直,全義縣監韓祉。
金德基啓曰,明日疏決相値,視事,頉稟。傳曰,知道。
黃一夏,以都摠府言啓曰,今日入直軍士,當爲中日習射,而旱氣如此,依前例得雨間,姑停之意,敢啓。傳曰,知道。
金演啓曰,廳中位不齊,今日政,新除承旨,待下批卽爲牌招察任,何如?傳曰,允。
傳于金演曰,右議政趙相愚九度呈辭,傳曰,安心調理。
傳于金德基曰,左議政金昌集箚子,傳曰,遣承旨敦諭。
傳于金德基曰,吏曹參議李光佐三度呈辭,傳曰,還出給。
黃一夏,以兵曹言啓曰,卽接南所衛將牒報,則訓局軍兵入接廳舍墻垣,年久毁破,自紫門監,今日爲始措備物力,修補次,墻垣廳舍,一體毁撤云。令紫門監爲先把子圍排,同營入番砲手,仍爲守直之意,敢啓。傳曰,知道。
黃一夏,以兵曹言啓曰,新除授世子翊衛司侍直朴弼基呈狀內,除命垂及兩朔,一病支離,尙未供職,又忝暑感,差復未易,斯速入啓處置云。陪衛輪直之地,不可等待其差復,今姑改差,何如?傳曰,允。
黃一夏,以兵曹言啓曰,捕盜從事官崔熩,前僉正黃良臣,前別將李錪,閑良張仁龍等,或賊人指捕,或拯活人命之功,俱有加資之命,而崔熩·黃良臣·李錪等,未資窮,未准職,張仁龍,係是閑良,何以爲之?敢稟。傳曰,竝特爲加資。
黃一夏,以兵曹言啓曰,禁軍春夏等都試,因政府有故,不得設行,而今已過時,當此盛暑,勢難擧行。自前如此之時,則仍停都試,設行祿試射。今亦依此擧行,何如?傳曰,允。
李東馣啓曰,明日疏決事,命下矣。自前疏決時,時任大臣·禁府·刑曹堂上·三司各一員,例爲入參,而原任大臣,或參或不參,承旨,或一員二員入參,今則何以爲之?敢稟。傳曰,原仕大臣,亦爲入侍,承旨,該房入參,可也。
金德基,以侍講院言啓曰,本院下番之姑陞入直,已至累日,事甚未安。新除授輔德金普澤,弼善沈宅賢,皆已自鄕入來,文學金東弼,加土後亦已入來,而金普澤,頃遭服制,已經成服,沈宅賢·金東弼,連呈辭單,尙不出肅,竝爲牌招察任,何如?傳曰,允。
有政。吏批,判書權尙夏在外,參判尹趾仁進,參議李光佐呈辭受由,都承旨金演進。兵批,行判書崔錫恒進,參判朴弼明病,參議任胤元進,參知李震壽病,左副承旨黃一夏進。
吏批啓曰,判書權尙夏在外,參議李光佐呈辭受由,小臣獨政未安,何以爲之?敢稟。傳曰,仍爲之。
以趙道彬爲承旨,以南九明爲濟洲判官,以柳一運爲陽智縣監,以李健命爲副提學,以權詹爲副應敎,尹彙成爲工曹佐郞,以成義錫爲義盈奉事,以申弼賢爲奉常正,以申鐔爲司僕正,以趙泰耉爲惠民提調,趙泰采爲典設提調,閔鎭厚爲司饔提調,沈尙鼎·申滌爲承文正字,沈齊賢爲軍器副正,洪時九爲昌原府使,鄭琳爲祥原郡守,宋徵奎爲義盈主簿,李濟爲禮曹參判,尹世綏爲刑曹參議,金鎭圭爲司譯提調,申兼濟·金取魯爲承文副正字,李縡爲校理,金萬埰爲都摠管,尹就商·咸平君泓爲副摠管,趙泰果·李杭爲僉知,崔鎭漢爲內禁將,鄭壽松爲都摠經歷,黃錞·辛後生爲北漢行宮假衛將,洪敍一爲宣傳官,朴重圭爲都摠都事,李濟·趙世行·李榮壽·金鼎夏爲副護軍,前司果洪禹範,今加折衝加資事承傳,金東翼爲侍直。
兵批啓曰,鳥嶺築城監董軍官孫命大,所授加資還收事,旣已判下矣。原單子中付標以入之意,敢啓。傳曰,知道。
黃一夏,以兵曹言啓曰,北漢行宮假衛將二員,旣已差出,當爲付祿,而軍職祿窠,原來甚少,常患不足,實無推移之道。在前保社別單人數多之時,副司猛六窠除出輪付矣。卽今別單人,只有二人,餘存四窠,爲先取用之意,分付該曹,何如?傳曰,允。
李東馣啓曰,疏決事體重大,禁府刑曹堂上,不可不備員入侍,同義禁吳命峻,刑曹參議尹世綏,竝爲牌招察任,知義禁金宇杭,以北漢看役事,出去,亦令入來進參事,分付,何如?傳曰,允。
又啓曰,同義禁吳命峻,牌招不進,推考傳旨,今方捧入,而明日疏決時,禁府堂上,不可不備員,更爲牌招察任,何如?傳曰,允。
黃一夏啓曰,疏決之時,禁府堂上,不可不備員。同義禁吳命峻,再招不進,推考傳旨,今方捧入,而一日三招,有傷事體,明日待開門,更爲牌招,使之察任,何如?傳曰,允。
以忠淸監司狀啓,瑞山等官居浦人尹淑香等人物渰死,至於二十名之多,事極驚慘事,傳于趙道彬曰,瑞山郡渰死人等,令本道恤典擧行。
以平安監司狀啓,江東居寡女李氏等人物燒死,至於三名之多,極爲驚慘事,傳于趙道彬曰,燒死人等,令本道恤典擧行。
黃一夏,以備邊司言啓曰,本司武郞廳都摠都事李基福,奔走勤仕,已滿十五朔,依前陞敍,或守令除授事,奉承傳施行,何如?傳曰,允。
又以備邊司言啓曰,上年元還上及軍餉捧未捧各道狀啓,今已畢到矣。其中居末及之次守令,所當依定式差等論罪,而係是宥旨前事,依例勿論之意,分付諸道,何如?傳曰,允。
趙道彬,以侍講院言啓曰,朝者,以本院下番之屢日姑陞,事甚未安,未肅拜宮僚三員,請牌允下矣,輔德金普澤,陳疏入啓,弼善沈宅賢,文學金東弼,竝皆違牌坐罷。今日則不得已仍前姑陞,而輔德金普澤,纔已承牌,待明朝更爲牌招察任,何如?傳曰,允。
黃一夏啓曰,臣承命馳往于議政府左議政金昌集所住處,敦諭聖旨則以爲,臣之遘疾,月有餘日矣,猥膺新命,亦逾二旬矣。危懇屢申,未蒙兪許之音,病情冞篤,實無趨承之路,澌綴委頓,不生不死,夙宵惶懍,罪戾日增,不意辭本纔上,別諭特降,十行絲綸,責勉隆摯,奉讀以來,只有涕泗。噫,臣之不肖,固難更冒重任,而今則疾病尤益難强,跬步之地,亦不能自運,至令恩旨,傳宣於床簀之前,褻辱君命之罪,已無所逃,而其不堪陳力就列之狀,此亦可見。苟有一分氣力,可以强起,則臣雖頑蠢,當此聖上憫旱焦憂之日,何敢偃息在床,無所變動,以速違慢之誅哉?臣之病形,卽承宣之所目見,實非一毫飾辭,以慢黈纊之聽也。臣叨此恩數,旣不能祗赴,神昏氣短,亦不能悉辭以對,尤不勝悚慄,從當以文字,仰請嚴譴云矣。敢啓。傳曰,知道。
副護軍李晩成疏曰,伏以,臣於月前,猥將病狀,冒瀆嚴聽,得蒙宸慈曲軫,俾解夏官之職。臣之任便調將,獲延微命,莫非聖恩攸曁,感刻中心,不知死所。顧臣痰火之症,積有根委,蒲柳早衰,膏肓日深,元氣凘削,不能與病爲敵,近於數旬之內,荐遭殤戚,小人之性,不能達觀,悲疾薰心,症形頓劇,膈氣衝逆,寒熱升降,焦火凝氷,頃刻迭變,無論食飮藥飮,近口輒嘔,精神眩瞀,全不省事,委臥床席,凜凜有垂盡之勢。竊傷想受國厚恩,致位至此,徒積逋慢之罪,未有塵露之報,福眇災隨,溝壑不遠,將不免爲孤恩負罪之鬼,病裡耿耿,但有悲涕而已。念臣所帶,籌司書筵之任,尙未缷解,此於公體私義,俱有萬萬惶蹙者,夫宥密之地,機務甚重,臣於在朝之日,亦嘗備員參坐,而其無一籌半畫之可以裨益國事者。固已上下之所共知。況今癃廢在外,何敢一向虛縻,以重其瘝職之誅哉?至於賓客之設,蓋爲分日迭侍,以盡導迪之義,其不可一日曠廢也,尤較然矣。臣之除拜是職,在於去夏,中間造朝之時,適因情迹危卼臲,未克一行相見禮,荏苒之頃,忽已周歲矣。勸講之職,何等重任,而緣臣而作一虛窠,反顧悚凛,無所自措。頃年殿下,屢降明敎,以講院上下番,獨爲侍講,事體未安,必令賓客,輪回入對,定式施行,聖意所在,夫豈偶然?近日离筵日開,而臣則以在外,每每頉啓,只令同僚獨賢,而同僚有故,則輒闕焉,殊無當初申飭之意,國體之苟簡,莫此爲甚。見今在朝卿宰之曾經與儲望者,磊落相望,豈可使病蟄垂死之臣,經歲虛帶,而莫之變通也哉?伏惟天鑑孔昭,上念職事之重,俯察疾痛之呼,開允之音,必不待臣言之畢,而若臣蔑分慢命之罪,亦安得幸逭也哉?伏乞聖慈,先將臣賓客·籌司·槐院·濟用監提擧等諸任,亟賜鐫改,仍命有司,重勘郵罰,使公務毋曠,而邦憲日振,公私不勝幸甚云云。答曰,省疏具悉。卿之經年退處,蓋緣批旨,而凡人之處事,盡善未易,則寧有因一時未安之批,終身自廢之理哉?此似由於執滯之病也。卿其勿復撕捱,作速上來,毋使職事久曠。
大司諫李宜顯疏曰,伏以,臣之累章祈扣,必遞乃已者,雖出於情地之萬萬不容已,而瀆冒崇嚴,罪合萬戮,日夕兢隕,氷炭交中,乃蒙聖度寬涵,不加何譴,特下溫批,許准所辭,生成之澤,天地莫量。感祝銘鏤,不知死所,不意諫長新命,遽及於纔遞之餘。臣之忝備言責,前後至屢,而闒茸疲劣,曾不能少有稱塞,物議嗤笑,至今未已。矧玆首席,遴選尤別,夫豈如臣所可濫竽?側佇駁論,不敢徑上辭本,倐已逾數月矣。見今臣之納節,姑未可遄期,則臺閣緊重之任,豈容一向虛縻,以致曠闕之許久乎?且臣伏聞向日筵中,宰臣極論本營魚物貿易之弊,臣不勝瞿然之至。夫浦民難支之端,臣亦知之稔矣。到任之後,不得不祛其太甚,以紓其急,而猶未能痛泝源委,大有所更革,卒未免爲因循例套之歸,此可見不職之一端,而至因此方有離散之患云爾,則論其罪狀,實與掊克斂怨者同科,惶悚愧縮,靡所容措。玆敢冒暴危悃,仰溷於黈纊之下,伏乞聖明,亟命先罷臣職,仍令重勘臣罪,以重官方,以嚴王法,不勝萬幸云云。答曰,省疏具悉。旣知此弊,去其太甚,則今玆引嫌,無已太過?爾其勿辭,從速察職。
開城留守李壄疏曰,伏以,臣以無似,濫蒙洪造,敭歷內外,罔非逾分。絲毫無補,尸素徒積,而只以不避燥濕,筋力奔走,爲一分報效之地,逮叨分司之命,益切惶感之忱。一倍惕念,三朔于今,第才疏而任重,病痼而責大,恐孤朝廷委寄之意,日夕愧懍,如負大何。凡係軍政民瘼之有可以變而通之者,思欲一陳前席,冀賜處分,一以不負聖□,一以少慰民心,敢於前月,以稟議廟堂事,上京之時,冒死請對,粗陳數三件事,而尙方·圃署一年再稅之弊,卽其一也。得伏見行司直李光迪疏本,以臣所建白圃署事,謂之泛聞而過聽,有若□爲不審事實,而率爾陳請者然,臣看來竊不勝瞿然之至。玆事儘多委折,終有所不容泯默者,玆敢略陳其梗槪焉。蓋此位田,初屬濟用監,今屬尙方,而當初濟用監之春捧靑黛,司圃署之秋捧菁根,俱出於收其所種,此則猶有所執,而及今以銀納稅之後,兩處之逐年竝徵者,非疊稅而何?雖以春秋分納爲言,而一日耕稅銀一兩二錢,不亦太重矣乎?圃署之借耕菁根,初出於一時權宜,而稅銀之捧,又從而因循至今,此臣之所未解,而居民之所稱冤者也,而況司圃署位田畓之在本府者,至於十五餘結之多,其後受出滿月臺下基田,數亦不少,一年收稅之數不貲,則今此垈田,旣非本署之折受,乃是他司之所屬,而只憑菁根採納之規,因爲責稅者,豈非不當之甚者乎?自前民情所苦,無過於此。此果可擬於大同春秋兩等收稅之法也耶?臣之所陳,不過欲除此等疊徵之稅,少紓民人一分之弊,而重臣,以本署提擧,至擧享上二字爲言,則臣徒知民瘼之可祛,而不思御供之爲重,妄率之罪,實無所逃。伏乞聖明,亟命鐫遞臣職,以安愚分,不勝幸甚云云。答曰,省疏具悉。此非深嫌之事,卿其勿辭,從速察職。
同義禁吳命峻疏曰,伏以臣,頃控血懇,獲遞秋官,危悰少紓,頂踵皆恩,感祝殊私,河海莫量,而第恩資仍舊,惶懼冞深。垢膩一着,滅死難洗,杜門循省,一味危蹙,不意此際,新命忽降,金吾兼任,濫畀臣身,班仍二品,秩猶金貂,求解益纏,望退愈進,臣且感且慙,惝怳難狀,涕泣交迸,莫省攸處也。念臣無似之狀,不□之愧,旣悉於前疏,今不敢更聒,而朝廷之上,公議爲重,士夫之間,廉讓是貴,向來駁正之論,旣發於臺省,臣雖昧義蔑恥,其可以臺議之遂寢,時月之稍久,晏然以處,矇然以受乎?昔故相臣尙震·鄭澈,際遇聖祖,數年之間,連被寵擢,驟躐班資。于斯時也,士類有同寅之美,兩臣負需世之望,而臺啓猶發,辭甚迫切,至曰前日陞擢,尙多人議,尙震則至蒙反汗,蓋其臺體然也,公法是矣。今臣之至愚極陋,非敢擬議於先輩下風,而顧聖上之虛受臺言,收回成命,豈俾專美於古哉?噫,目今旱魃肆虐,聖心焦慮,十行絲綸,誠切六責,國計民憂,勢急燃眉,而如臣受恩罔極,偃息在家,求言之下,不能進一弭災之策,恤囚有命,亦斷無入侍前席之望,虛帶緊任,孤負聖恩,臣罪至此,萬隕猶輕。玆不得不疾聲哀籲於仁覆之下,伏乞聖慈,天地父母,俯垂淵鑑,曲察危衷,將臣所授資級新除兼職,盡行鐫削,以重官方,以安微分云云。答曰,省疏具悉。卿其勿辭,從速察任。
修撰洪重休疏曰,伏以,臣於月前,有同室姪子之病憂,醫藥救護,殆浹二旬,繼因奴僕之傳痛,始覺其症涉疑疾,抽身屛出,無處投足,來寓郊寺,危厲方切,不意玉署新命,適及此際,召牌虛辱於陋居,除旨遠及於窮山,臣誠惝怳震越,不知置身之所也。顧臣父母,方在奔避之中,在臣情理,歸省甚急,而惟是薰染屬耳,不敢徑還,彷徨逆旅,喫着齟齬,暑氣乘之,重致感傷,委頓僧舍,氣息綿綴,雖欲自力起動,其勢末由,稍俟少間,將不知費了幾日,經幄論思之職,不宜一任虛帶。伏乞聖慈,亟賜鐫免,俾便公私,仍治臣積逋之罪,以肅朝綱,不勝幸甚。答曰,省疏具悉。爾其勿辭,從速上來察職。
輔德金普澤疏曰,伏以臣,頃在湖縣先壠,聞功戚凶訃,倉皇奔赴,仍於此際,忽叨春坊除命,馹召之旨,在途相違,未得祗受,臣誠驚惶震悚,罔知攸措也。臣於本職,雖嘗承乏,而若其職責之無望稱塞,情地之不安榮塗,臣之自知甚明,自分已審,只緣素性懦弱,不免勉就,而每自循省,徒增愧懼,今於新除,又安敢諉以曾前叨冒而晏然承當乎?抑臣又有萬分難安之端,今雖事過而不得不略暴焉。臣於前冬,忝守高陽郡也,不忍窮民之白地輸送,恐傷聖朝損上益下之仁,且區區所守,恥爲聚斂之臣,妄謂徵賦於不種之田,決非王政之所可行,始旣論報道臣,終又封章上徹,俄而筵臣,引大臣言陳達,給災之命,遍及於畿甸諸邑,不特高陽一郡之稱頌聖惠,而度支之長,專意恤費,力沮美政,畢竟一疏,盛稱實結欠縮之弊,不念國體之顚倒,民心之怨詛,而拈出高陽,直自斷定曰,小邑九十餘結,若非妄冒,必不至此,又曰,守令,虛張災結,瞞報圖得,以干民譽。其首尾文勢,自相照應,不可謂不指臣而發也。重臣此疏,實與臣仲父臣鎭圭辨論,而必攙引臣身而爲言者。無論其事體之如何,臣雖迂拙,亦知守宰之政,莫重於檢田,故抄報災結之際,務盡精覈,開錄成簿,不待摘奸,豈敢虛張瞞報,自速罪罰乎?如使所錄,果非實狀,則道臣亦豈肯受而狀聞,而重臣疏語之勒加詬辱,至於如此,若依其言,飾詐慢上,違道干譽,無非臣之罪名,揆以邦憲,合被重誅,尙何可牽復舊踐,玷辱邇列乎?卽者召牌降臨,促臣就列,不敢坐違,謹詣闕外,而顧臣情勢,如上所陳,咫尺天陛,末由致身。玆敢露章自列,伏乞聖明俯察,亟命先遞臣職,仍勘臣罪,不勝幸甚。答曰,省疏具悉。爾其勿辭,從速察職。
禮曹判書李墪疏曰,伏以臣,昨伏見下政院備忘記,十行絲綸,諄切懇惻,無非反躬自責之辭,至有避正殿減膳撤樂之敎,有以見聖上憫旱憂勞,不遑寧處之至意,臣奉讀以來,不勝欽仰感激之至。臣雖耄昏,無所識知,承此求助之音,不敢退默,謹就殿下所以自咎者六條,而敢有獻焉。其切於致治,而治不見效者,以未得其要也。所謂要者,聖賢之訓,先哲之論,已盡之矣,而有本末焉,有緩急焉。本者,修德也,修政也,當急而不可緩也。末者,文具也,虛飾也,當緩而不可急也。伏惟殿下,臨御三十八年之間,勵精圖治,終始不懈,邦內乂安,不可謂無其效矣,而第執德不固,建極未盡,躬行或不能孚人,用舍或未免乖宜,其不敢大治而止於此而已者,以此也。欲望殿下,提其要而務其本,無以今日之少康,爲足焉,其切於愛民,而民不被其澤者,以不務其實也。所謂實者,唐·虞·三代之政,可考而知也。其曰視民如子,其曰若痼在已,無非所以推不忍之政,行不忍之政也。伏惟殿下,臨御三十八年之間,寬恤之澤,屢施,賑貸之令,每下,不可謂無其惠矣,而第澤不下究,令不信民,逃故徵布,而隣族且不保,侵漁多端,而軍民皆號怨,此所以有愛民之政,而無愛民之實也。欲望殿下,究厥弊源之所由起而速革之,思民産之所由恒而俾殖之,使邦本鞏固焉。其克已之功,有所未盡者,殿下之所自省審焉。克已工夫,一部心經,備矣,而殿下旣已熟講矣。所謂已者,我所私也,所謂克者,猛去之謂也,去之而無復萌於心,然後方可謂之克也。殿下於喜怒之間,或未中節,有粗暴之發,而致頻復之悔。至於宮闈之間,女僕之出入太雜,宦寺之類騶率之太多,非古,前後言之者,多矣。而因循不能痛禁者,臣意亦由殿下,不能克其私而然也。欲望殿下,旣已自知,宜速克治,毋以前事已過而忽之,毋以小事何害而置之焉。其虛受之量,有所未弘者,殿下亦旣自省審矣。人臣之進言者,未必皆中窾,未必皆效忠,而在上之所以受之者,當虛其心而弘其量,不可厭惡而逆詐也。若其傾軋危險之言,托公而售私者,則不可諉以虛受,而竝容之也。此在明主審察,而進退之耳。欲望殿下,體大舜舍短用中之法,戒讒說殄行之弊,以建中於臣工焉。其非不欲振綱,而頹廢之患,彌甚者,誠有如殿下之敎矣。董仲舒所謂正心以正朝廷,以正百官以下云云者,實振紀綱之本也。故孟子曰,上有道揆,下有法守者,紀綱非自立,惟在上之率之以正而已。今也國家之禁令不行,上下之體統大紊,請托多門,賄賂肆行,其爲將亡之兆,不啻人血氣之將絶也。欲望殿下,振奮於上,勅厲於下,先從心上下功,有以道揆,俾有法守焉。其非不欲務實,而虛六七字缺誠有如殿下之敎矣。飾貌而尙辭,枵中而衒外,三字缺皆虛僞也,此西晉之所以亡也。論人物則多浮誇而鮮誠款,考行事則務文飾而無效用。習俗如此,幾何不至於委靡不振乎?欲望殿下,以實心行實事,于以綜覈名實,于以導率群下,以激頹波,以振衰俗焉。其責諭銓曹之敎曰,賢才是用,不肖是退。用舍公而是非明,則不惟大小之官,各得其任,朝著之和靖,亦由此可期云者,大體則然矣,而今也則有不然者,一自黨論交亂以來,彼以爲賢,而此以爲不肖,此以爲是,而彼以爲非,投抵之計,迭出,攻擊之言,交至,前後之居銓地者,其有能操權衡而施藻鑑者乎?若此不已,則雖使山濤·楊綰,當是任,亦無如之何矣。欲望殿下,不獨以此責銓地,而於賢不肖是非之分,洞燭而明辨之,以銷朋黨,以靖朝著焉。其他勉諭方伯·閫帥·守令等之敎,罔非切至之論,勅責之意,臣無容謀爲,而臣意則以爲,皆不外於殿下務實德正紀綱數項事耳。抑臣又有欲言而未果者,今玆之旱,實近古所未有之災,民事之罔極,可勝言哉?自古旱災,或由於冤獄,或由於土功,是以四五字缺城中丘城·廊,譏不時也。北漢大役,旣完而所未畢者,只城廊與中城也。此非時急不可已之役,姑待時爲之,實合事宜。伏願聖明,亟命主掌之臣,停寢其役,以答天心,不勝幸甚。臣神氣短少,文字拙澁,言雖不能舒暢,意則亶出憂愛,惟聖明之不以耄言而廢之,臣無任屛營祈懇之至。答曰,省疏具悉。應旨進言,亶出憂愛,予甚嘉尙,可不體念焉?出入太雜,更加申飭,騶率太多,各別嚴禁,而疏末事,令該曹稟處。
前司果權尙夏疏曰,伏以臣,連章祈懇,瀝盡肝血,而每奉聖批,例視飾讓,兪音尙靳,恩旨徒隆,臣惶悶抑塞,罔知所措。迹涉逋慢,罪積猥越,宜不敢更有所瀆擾,而竊伏念天官之長,任大責重,一日曠官,爲害莫甚。草萊之中,虛帶許久,臣罪至此,益無所逃,安得不疾聲哀號於慈覆之下哉?嗚呼,管子之言曰,四維不張,國乃滅亡。甚言其廉義之不可不礪也。臣平生所爲,無一可稱,而濫竊虛名,至於此極,臣每一思來,羞愧欲死。臣雖不出,已駭聽聞,顧何顔面,冒沒趨命哉?世衰道微,利欲紛挐,操風化之權者,正宜培植廉義,激勵頹俗,乃反使臣,忘廉犯義,以充鄙夫之數,臣恐今日世道,益趨於汚下,而莫之救也。臣有萬分危迫之悃,如右所陳,故前日之疏,未暇詳病,今則積敗之餘,又經毒泄,眞元大脫,手脚不遂,縷喘奄奄,若將垂盡,雖非情勢之窮蹙,決無自力登途之望。伏乞聖慈,特賜矜憐,亟許鐫免,以幸公私,臣不勝惶恐震越之至。答曰,省疏具悉卿懇。前後之批,已悉虛佇之意,而誠禮有所未至,莫回遐心,缺然且慙,無以爲諭。此時天官之長,微卿莫可,此予所以畀之於卿,而必欲召致者也。卿以世祿之臣,本非高蹈之士,當此災旱孔酷,夙夜焦憂之日,其不可棄予邁邁也,亦明矣。卿其體寡昧之至意,念職務之久曠,毋執撝謙,卽日就途,用副士林之望。仍傳曰,遣史官傳諭。
左議政金昌集箚曰,伏以臣,再申哀籲,乞寢誤恩,而未承兪許之音,至有速出之敎,臣誠惶隕悶蹙,罔知攸出。臣之追提情勢於聖上開釋之後者,夫豈可已而不已哉?實緣臣心,終有所難安,不得不略及之矣。伏奉聖批,乃諭以寧復爲辭。臣於此,益增抑塞,不知所云,而若臣病狀,則竊恐聖上,以其調將之日久,謂已蘇復而可出不出矣。臣之卽今種種症情,雖不敢縷擧,輒溷宸聽,而蓋臣遘必死之毒疾,雖幸爲再甦之人,所存者只枵然一形殼,氣息綿綴,神精消落,僵臥床簀,莫能勞作,無一生人貌樣,去鬼僅一髮耳。設使賴天之靈,終得不死,時月之內,豈有陳力就列之望哉?目今艱虞孔棘,機務方殷,而身病如此,右揆又在告,獨使首席賢勞,臣固已夙宵耿耿,惶愧靡容,而況今聖上憫旱,旣有錄囚之命,又下責已之敎,以臣病昏,猶不覺蹶然驚起,思有以奉承德意,而顧臣垂死之喘,雖欲勉起,亦不可得矣。此時息偃在床,尤非分義所安,伏乞聖慈,察臣病難供仕之狀,亟許鐫免職名,毋使重任,久貽瘝曠之弊,則此亦策勵群工之一助,公私不勝幸甚。取進止。傳曰,遣史官敦諭。以上燼餘
上在昌德宮。停常參·經筵。
金演啓曰,明日常參·經筵,取稟。傳曰,停。
李東馣啓曰,今日疏決時,禁府堂上,先爲入侍之意,敢啓。傳曰,知道。
又啓曰,同義禁吳命峻,牌招不進,推考傳旨,今方捧入,而莫重疏決,義禁府堂上,不可不備員入侍,更爲牌招察任,何如?傳曰,允。
又啓曰,知義禁金宇杭,今日自北漢入來云,而時未詣闕,今方催促,同義禁吳命峻,承牌到闕外陳疏退去,莫重疏決,將不得備員,似當更爲牌招,而一日三牌,有傷事體,疏決時刻,漸至差遲,何以爲之?敢稟。傳曰,雖未備員,入侍,可也。
金演,以弘文館言啓曰,新除授校理李縡,時在京畿高陽地,經筵入番事緊,請斯速乘馹上來事,下諭。傳曰,依啓。
又以春秋館郞廳,以領事意啓曰,史官被薦人沈珙,今日合坐,旣已應講,卽今左右史不備,令該曹口傳付職,仍卽牌招入直,何如?傳曰,允。
傳于金演曰,右議政十度呈辭,安心調理。
吏曹口傳政事,檢閱單沈珙。
假注書沈均出使,代以尹東郊爲假注書。
戶曹判書金宇杭疏曰,伏以臣,往留北漢役所者,二十餘日矣。役幾垂畢,而猶未訖工,且患感冒,喉痛兼劇,十餘字缺仍留調治矣。伏聞聖上,憫旱十餘字缺昨又以政院啓辭,有令臣進參之命,三行缺金普澤之疏,以前任高陽時事,爲言九行缺且臣疏所謂瞞報災結,不過泛論方外之弊,而彼必引而自當者,臣未知其故也。蓋此事,亶由於給災一款,而臣於前冬備局之望,不無商確之語,臣之淺慮以爲,年分磨勘,復追給災結,則虛實相蒙,如有其弊,以是爲重難矣。畢竟廟議,以給災定奪,則臣之一言,何足爲有無,而前月宰臣,以力持進達,今又有力沮之誚,臣忝居度支,徒以恤費爲心,力沮國家之美政,不恤小民之怨詛,則論其罪狀,雖擢髮而何贖哉?臣不早自處,久當重務,當遞之端,固非一二,而今此所遭,實非尋常詆斥之比,臣雖無恥,決不可淟涊仍在於職次,伏乞聖慈,將臣本兼諸任,亟許鐫罷,仍治臣罪,以安私分,以謝人言云云。答曰,省疏具悉。金普澤疏語之欠當,予已知之,卿其勿辭,安心行公。
執義李晩堅疏曰,伏以臣之積逋嚴命,連章哀籲者,非爲私便身圖,亦非爲飾虛例讓,誠以病旣沈淹,迹且危蹙,實無陳力就列之勢也。十七行缺繼伏見吏曹參判尹趾仁疏本,其所操持諸臣,視右堂,尤力夫,今日時議之所深惡,正在於合啓,而積年被痼,率多參啓之人,則精神所注,人孰不知?其中一二人之久枳乍擬,蓋出塞責,此可見公議之終難沮抑,而今乃捏作別案,或謂之他可謬盭,或謂之名論不愜,一筆句斷,無少疑難。噫,自夫論議崎分之後,好惡無眞,凡欲排擯異已,而難於爲辭,則輒以此等題目,勒加於人,若此不已,世豈有完人也哉?吁亦異矣。然無論其言是非之如何,旣被無限詆斥,則其不宜晏然榮次也,決矣。臣忝居臺地,不能進一言以塞一日之責,而自覈之辭,反觸時諱,衆怒群誹,固已不勝其危怖,而頃日聖批,亦爲過當爲敎,一倍惶懷,覓死不得,義當進伏城外,仰請嚴誅,而宿患諸症,一向沈篤,宛轉床褥,無路起動,不得不縣道封章,更申籲號,伏乞聖慈,亟命鐫臣職名,仍勘臣負犯,以快人心,以安私分云云。答曰,省疏具悉。爾勿過辭,上來察職。
巳時,上御宣政殿疏決,引見入侍時,領議政徐宗泰,判府事李濡,判府事李頤命,判義禁趙泰采,同義禁南致熏,大司憲趙泰東,右副承旨李東馣,獻納梁聖揆,副應敎權詹,記事官洪廷相,記注官鄭以規,記事官金在魯,刑曹判書李彦綱,參議尹世綏,退後入侍。
李東馣進曰,下番韓林珙,未及肅拜,故入侍單子中,以兼春秋鄭以規,書塡以入矣,卽者沈珙,纔已肅謝,入侍之意,敢啓。上曰,依爲之。又以罪人文案,取稟。上曰,時囚先爲之。趙泰采進伏曰,此乃時囚罪案,仍讀李碩寬罪名。上曰,旣令本道行査,待其査報之來,而處之耶?徐宗泰曰,査報當今不來,似尙待其査報,而處之,而其中有累件條目,至松禁事,不輕而重,姑未知實狀之果如何,而唯在自上處分矣。上曰,康津縣監申混牒報,乃是相較之言,其言未必出於公心,不可以此取信矣。李頤命曰,此則其査報來到之後,可以知之,而李碩寬,爲二品職,其父贈二品職,則雖曰土民,豈可戮死人,而圍籬其丘墓乎?旣非法典,且關後弊矣。碩寬,率其子謝罪於申混,欲爲訴冤解怒之計,而申混,大加憤怒,以八條罪目,枚擧牒報,而其中多有犯禁之罪,憤爭相較之言,姑未知其虛實之果如何,而申混,雖身爲守令,碩寬,亦曾經兵使,則至於圍籬其父墳,事甚無據,旣査之後,自朝家當有處分,而砟松之律,不過爲徒年之律矣。上曰,此與見捉於御史者,有異,申混所報非出公心,碩寬雖有謬事,至於圍籬其父母墳墓,則實是法半行缺辭,何足取信乎?査狀來後,可以處之矣。七行缺泰采,讀李重昌·孫命大罪名,上曰削職乎,削奪乎?泰采曰,削職矣。上曰,李重昌·孫命大等築城之無形,旣已知之,而今當疏決,依李夔已行之例,直爲勘罪,何如?宗泰曰,小臣,旋聞鳥嶺城子,全不能堅牢,以李重昌賞加,宜爲還收,且宜論罪,以警他人之意,陳達,遂有拿問之命矣。重昌,雖未就囚,而加資旣已還收,則豈至不入於疏釋之中乎?上曰,予意亦然矣。李濡曰,此城旣築之後,凡有往來之人,毁譽不一,俱難準信。大臣陳達,雖知其有所詳聞,而然朝家事體,或令本道監·兵使,或別遣京官,看審實狀後,拿問定罪,加資還收,亦當在於看審拿問之後,而今似失其次第,故在外與領相,旣以此酬酢矣。泰采曰,當初築城時,物力若不逮,不能完築,則更爲報聞加得,當以堅緻爲主,而不此之爲,只以雜石築之,易致崩頹,極爲無據。武臣李暉,右兵使遞來時,周見其城而來言,築以雜石,不成貌樣,且多崩頹之處云,聽其言可知其無形,何可無罪乎?然而旣築之城,不可以崩頹,置而不修,先令廟堂諸宰中往見,似好,而此雖未易,或令他解事武臣看審,似宜矣。宗泰曰,臣雖未目見本城,自頃年往來守令,皆言其狀,近又聞侍從中數人往來親見者之言,則皆言其無形,以是聞慶邑民,修補無已,不能支當云矣。本城,是乃關防緊要處,朝家旣已營築,則不當仍置,而任其頹圮,更擇任使之人,仍舊改築,爲當矣。上曰,頃日大臣所達,旣非風聞,且聞判義禁所達,李暉,目見其所築而來,以爲無形云,朝家委授不輕,而全不着力,草草完了,後弊所關,不可置之,依李夔例勘罪,且以壬辰事見之,鳥嶺,實是關防重地,今若只罪監董之人,仍無改築之擧,則非當初定築之本意,更加着實修築,以爲日後得力之地,可也。頤命曰,自京下送宰臣,似爲重難,新方伯赴任後,使之往審啓聞,好矣。上曰,依爲之。泰采曰,然則李重昌等,當徒配乎,抑削職乎?上曰,曾前李夔之勘罪,未能詳知,今亦依其例,勘罪,可也。以下多缺頤命曰,若然則越送吏曹之路,絶矣。不可不分輕重言之,而不可直書放字矣。送吏曹與否,自上下敎,然後可以定之矣。權詹曰,雖旣死之後,未蒙放之前,則不得返葬者,古史亦有之,以此言之,則宋尙周,似當不能返葬,而我國則無此法矣。宗泰曰,物故之人,入於奏御文字,事甚不可,雖欲放,亦無可施處,則甚難處矣。濡曰,有送吏曹之事,則分付,似好矣。泰采曰不善定奪,則身後牽復之道,絶矣,不可不善處矣。輕罪則取舍難矣,令勿論,宜矣。南致熏曰,有所窒礙處,輕則移送吏曹,重則分付以勿論,似宜矣。詹曰,兪世基,在配所物故,而以進士之故,無移送吏曹之事矣。泰采曰,判付,以勿爲書入之意,分付,何如?東馣曰,判義禁所達,似宜矣。上曰,宋尙周事,書以勿爲書入,可也。泰采,讀張天綱等罪名。上曰,皆放。泰采,讀兪世基罪名。上曰放。泰采讀李喜泰罪名。上曰,放。上曰,徒配罪人奏之,泰采,讀李祥輝罪名。上曰,此則前冬疏決,纔已減等矣。泰采曰,此與他罪十餘字缺上曰,四五字缺仍十三行缺泰采,讀缺罪名。上曰,纔已減等,此何如?宗泰曰,八九字缺不爲疏釋,似宜,當初小臣,有所達矣。輦下三字缺卒爲擔持於郊外,此乃無前之規,然軍門將官之喪,擔持,何有其規,而以山事,有所,恐人之作梗,故只爲制人之道,仍爲留宿其軍卒而送之,故此爲其罪矣。上曰,經夜留宿,而使之衛立云,其罪重矣。宗泰曰,此罪雖重,而非贓汚之比,疏釋亦似無妨矣。上曰,諸大臣皆達。濡曰,軍門軍卒,不可經宿於他所,使之擔持,非朝家定行之事,而各軍門將卒間,分義亦重,四喪顧見,自是厚風,故不無護送郊外之事,而此則界限不能守,莫非迷劣所致,以軍律施之,則當死,而頃年旣已參酌充軍,其後疏釋之時,又爲減等,則似當更有參酌之擧矣。頤命曰,以軍卒擔持,雖是謬例,而但不守界限,其罪不可輕釋。泰采曰,都監軍卒之護喪,已爲近例,一日程後,卽爲放送則爲宜,而至於經宿,則可謂放恣,然自上旣已勘罪,而施三十度重杖之後,人言未往謫所之前,必死云,而幸以得生矣。聞此乃壬辰雙嶺戰亡將閔栐之子孫,以十世宥之之義言之,則旣已減等放之,似宜矣。上曰,當初都監軍卒經宿之狀,雖極四五字缺罪之,此後足爲懲戒之道,放十五行缺泰采,讀趙世挺·世抃罪名。上曰,皆仍。泰采,讀金泰潤罪名。上曰,此亦罪名,似重矣,何如?泰采曰,乙酉年,已量移矣。宗泰曰,其時請製祭文之事,不能自掩矣。泰采曰,方燦輩以爲金泰潤善屬文,故來請,而東潤以爲,此非可製之文,牢拒,故燦也退出,而其時臺啓以爲,雖無製文之事,豈可使無狀之人,往來於門庭乎?其罪不輕云云矣。宗泰曰,必相親知之後,可以請製祭文,雖無綢繆之迹,不當輕易原恕,而旣無現出之事,只以善屬文請製,而亦無製贈之事,則一向勿限年置之於遠配,未知何如?泰采曰,其時勘罪也,小臣,爲問郞矣。方燦,其中尤爲妖惡者也,其招內以爲,與金泰潤,雖無常時親熟之事,素聞其善屬文,故請製云云,雖不相親,其所請製,實無怪,而其時臺啓,以爲如此之人,豈可使之往來於門庭乎?只以是請罪,而別無他罪名矣。被謫已過十年,而且當如此之時,全釋則不敢請而減等,何如?宗泰曰,未知情迹,何如?而若無製文之事,其無與之謀議之事,可知。雖未相熟,請製則無怪,不八九字缺擧矣。上曰,他大臣所見六行缺上曰,減等,泰采,讀吳始復罪名,四行餘缺配陸地,實爲聖度寬容之道矣。宗泰曰,八九字缺罪名甚重,故自上曾不擧論,而其罪雖重,旣七八字缺則天道亦一少變,惡逆之外,宜有寬大之典矣。數字缺臣得見其子寡婦上言之下本府者,則其老病窮獨,誠爲矜惻。小臣頃於廟堂相議,有欲稟啓出陸之意而未果矣。上曰,他大臣亦達。濡曰,自古小人,負犯雖重,歲月旣久,漸次有寬大之典矣。此罪人負犯,不可論,而外議以爲,歲月旣久,老病窮獨,且甚,合有寬貸之典云矣。判義禁及大臣所達,誠然矣。當初罪名旣重,而朝家處分,亦重,則自下何敢輕議也?頤命曰,小臣則昨年疏決時,已有所達,今無更達之事矣。上曰,諸臣亦爲奏達。南致熏曰,絶島栫棘,已過十年,老病窮獨,且甚,屢年任使之臣,所可矜惻,而其時罪謫之臣,皆蒙放還,獨未免絶島安置,特垂憐察,用施寬大之典,則實有光於聖德矣。東馣曰,罪名旣重,則年月久近,不必可論,而老病窮獨,實爲矜惻。若依判義禁所達,俾得出陸而死,則盛德事也。泰東曰,小臣爲執法之官,故判義禁趙泰采來言,其子婦方有上言,何以爲之云,故小臣,答以罪名雖至重,荐棘已過十年,且無妻妾子孫,爲天下窮獨之人,出陸,實爲寬大之典云云,以此爲酬酢之言矣。交通陰逕等語,罪案甚重,執法之官,不敢達他言,而當初酬酢之際,旣以宜用寬大之典爲言,則今此榻前所達,亦無異矣。十三行缺上曰,圍籬年久,則撤籬者有之,吳始復之絶島荐棘,已過十年,出陸撤圍籬,可也。泰采,讀金戩罪名。上曰,此係科獄事矣,何如?泰采曰,關係重矣,不可輕議。濡曰,其時獄情,年久之後,未能詳知,且科場事重,不可輕議,而戩,乃其時差備官,試官趙大壽,則已放,而此則仍囚矣。罪同而一則蒙放,一則尙仍,似有參酌之道矣。頤命曰,以同是科場用情之事,趙大壽,旣以蒙放,則此亦似有參酌之道矣。泰采曰,金戩則罪重矣,趙大壽不見云,故蒙放,而戩則承款,豈可謂之罪同乎?金戩之事,可謂無狀,此科獄,萬古所無之事,金戩旣有所犯,豈可輕議乎?濡曰,趙大壽及金戩承款與否,小臣未能詳知,故不知其曲折,而仰達矣。上曰,金戩,仍。泰采,讀李時夏罪名。上曰,李時夏之子,上言乎?泰采曰,此乃金戩之廳直,有傳札之事,而不解文字,故不知書中曲折云矣。上曰,然則與金戩有異矣。泰采曰,與戩異矣。上曰,此類皆放乎?泰采曰,然矣。上曰,與金戩之事有異,放。泰采,讀丁時璧·姜宰承罪名。上曰,仍之,似宜矣。宗泰曰,如此奸惡之類,不可輕議,當初邊遠定配,已是失刑矣。上曰,皆仍之。泰采,讀姜以徵罪名。上曰,此人八九字缺可怪矣。宗泰曰,半行餘缺而終始牢諱,其奸狀絶痛矣。缺上曰,仍。泰采,讀金益光罪名。缺泰采讀韓弼榮罪名,上曰,半行缺情狀當死,爲達矣。國半行餘缺而取考律文,無可襯合缺上曰,仍。泰采,讀李振缺爲言,極爲妖妄矣。宗泰曰,非有半行缺妄以臆度,爲言,雖與誣告缺上曰,仍。泰采,讀崔尙㠎罪名,上曰,仍。泰采半行缺曰,纔已就囚矣。此等人,不可謂無功,而亦不能三四字缺申慶汝報狀中,以與維周領軍逐捕之意,張皇爲說,而究其實狀,則皆歸虛罔粧撰,且李萬成·萬枝等,指捕時,初不干預之官婢彩雲,以指示懸錄,以爲免賤之計者,尤涉可駭。兩人當竝爲覈問,而姑仍之,以待其原情後處之,何如?上曰,原情見後,處決,可也。宗泰曰,冤抑久囚,則所當憫念,而斷罪則不當擧論,以待更稟而處之,似宜矣。上曰然矣。上曰,今觀漢城府粘連啓目,則黃釗等山訟公事,戊子年下該府,而今始回啓,事甚稽緩,當該堂上推考。東馣曰,卽今堂上,則出仕之後,卽爲回啓,似不當一體問備,其代戊子以後堂上,竝推考乎?上曰,非謂卽今堂上也,戊子以後當該堂上,竝推考。又啓曰,知義禁金宇杭,自北漢來詣闕外,而聞自上有雖未備員入侍之敎,還爲退去。雖未知有何情勢,而莫重疏決,不得備員,事甚未安,不可無規警之道,請推考。出擧條禁府文書畢,諸臣以次退出,少憩門外。大臣三司及刑曹堂上入侍,上曰,刑曹時囚,先達。李彦綱,讀愛仁罪名。上曰,仍。彦綱,讀龍福罪名。上曰,此分明乎?彦綱曰,獄情分明矣。上曰,仍。彦綱,讀缺罪名。上曰,此亦明白乎?彦綱曰,此殺獄明白矣。缺彦綱,讀缺罪名。上曰,明白乎?缺上曰,此入啓公事。獄情,何如?彦綱曰,半行缺案,而未詳其當初獄情之源委。半行缺參議臣趙道彬,率半行餘缺靑登事,趙道彬,纔經本半行缺夏葬母之地,初與宋聖齊半行缺掘塚之變,其子舜擧半行缺白脫,只使靑登受刑,命半行缺曹郞官中半行餘缺齊等,稱以命夏半行餘缺傍邑士夫家葬事,出一字缺未還十餘字缺爲而渠輩,元不參涉云,至引同鄕人李道六七字缺,李廷紳爲證,而以事理推之,聖齊等,如無指揮數字缺其奴者,必無擅掘獨殺之擧,此事關係甚重,被援諸人,所當一體推問,而只令本道,一番査問之後,輕釋聖齊等,蓋聖齊等,是鄕中右族,而禹哥則殘弊無比,道內物情之未快,良由於此,論以獄體,亦不容但已。聞宋聖齊兄弟中,一人已死云,其生存者,及應問各人,竝拿致京獄,更爲究覈,何如?趙道彬,欲於疏決時仰陳,而適移職故臣敢此惶恐仰達矣。上曰,當初因禹哥擊錚,拿致刑曹矣。尹世綏曰,然矣。靑登以爲,禹哥所葬,只是草殯,故揭起而已。禹哥之子,則因投杖而誤傷致死云,此出於死中求生之計,全不成說矣。上曰,刑官所達,似是,竝更爲拿致究覈,可也。彦綱,讀金順恒罪名。上曰,此亦明白乎?彦綱曰,晝入其家,以其刀刺殺之狀,明白矣。上曰,仍。彦綱,讀曺雄伊罪名。上曰,此何如?彦綱曰,殺人之狀,明白無疑矣。上曰,仍。彦綱,讀李於屯罪名。上曰,此何如?彦綱曰,爲殺獄明白。上曰,仍。彦綱,讀世萬罪名。上曰,此何如?彦綱曰,其亂打而死,明白矣。上曰,仍。彦綱,讀壬戌罪名。上曰,此何如?彦綱曰,其殺妻罪名,明白矣。上曰,仍。彦綱,讀三貞罪名,上曰仍,十四行缺彦綱,讀崔泰碩罪名。上曰,何如?彦綱曰,明白無可論。上曰,仍。彦綱,讀金兌柱罪名。上曰,何如?彦綱曰,此亦其爲殺獄,明白。上曰,仍。彦綱,讀金夢赤罪名。上曰,何如?彦綱曰,此刑曹使令,以別肉禁亂使令,相詰擊殺,非私鬪之比,而死者有傷處,明白矣。上曰,仍。彦綱,讀鄭八翼罪名。上曰,仍。彦綱,讀李仁光罪名。上曰,仍。彦綱,讀孫墨世罪名。上曰,仍。彦綱,讀巖回罪名。上曰,仍。彦綱,讀順男罪名,上曰仍,彦綱,讀金處珠罪名。上曰,仍。彦綱,讀安有立罪名。上曰,此何如?彦綱曰,此明白。有立,以正犯,受刑三次矣,其子擊錚後,得免正犯矣。庚寅年考見前日文案,則有立,與衆人歐打,而有蹙蹈打殺之事,故小臣啓聞以安有立爲正犯,請刑,無他可疑。上曰,仍。彦綱,讀永貴罪名。上曰,推覈乎?彦綱曰,以臺啓未收殺之故,未決矣。上曰,仍。彦綱,讀明德罪名。上曰,仍。彦綱,讀安漢圭罪名。上曰,何如?彦綱曰,漢圭爲正犯,故刑推矣。因其妻之擊錚,更缺有衆人證援,故未及歸一矣。上曰,仍。彦綱,讀檢崇罪名。上曰,何如?彦綱曰,六七字缺罪不容誅,刑推廾次,缺上曰,仍。彦綱,讀申缺罪名。上曰,缺彦綱曰,此罪人捕盜半行餘缺永贊·金忠信半行餘缺其穀物,偸掠發賣半行餘缺以爲,渠則以火丁,在半行餘缺渠則以年少之兒,生半行餘缺金忠信有異,宜有減半行缺辭曰,永贊·忠信半行餘缺穀作變之狀,惟此漢半行餘缺覈之道,酌處,何如?半行餘缺曰,渠以年少之兒,同心半行餘缺則豈可以殺之乎?濡曰,無半行餘缺永贊·金忠信行兇之狀,昭不可掩半行缺之事,則同被死律,似爲瞹眛矣。世綏曰,數字缺兇,渠無不知之理,不爲承服,可痛矣。彦綱曰,不能無罪,而終至於死,似乎過矣。酌處何如?宗泰曰,聞移來刑曹之後,被刑已至八次云,徑斃可慮,似有停刑配處之道矣。彦綱曰,少臣詳見文案,必無同參之事,而文書中所謂錢文十兩,亦無捧納之事,刑推時問以汝何不直招,而得生云云,反復詰問,皆似不知矣,以渠之形狀見之,元非頑惡之人矣。上曰,同在船中,豈有不知之理乎?世綏曰,不知云者,實爲無據,彼二人行兇之狀,亦欲掩之,尤爲無狀。宗泰曰,渠之變辭,則可痛,而但其徑斃可慮矣。上曰,洪貴孫則與永贊等有異,停刑定配,可也。彦綱,讀幼學朴潚罪名。上曰,此則上年幸已處決,仍。彦綱,讀順禮罪名。上曰,七八字缺鬨非大段,而擠排於井邊,故卽落脫而死,難免償命之律矣。上曰,仍。彦綱,讀韓貴重·安世石罪名。上曰,仍。彦綱,讀永玉罪名。上曰,仍。彦綱,讀韓士善罪名。上曰,此何如?彦綱曰,此罪人,安漢周殺獄干犯,獄情多曲折,未得缺以下十八行缺彦綱,讀太山罪名。上曰,此何事乎?彦綱曰,此本無賴漢,有二歲少兒,無主見棄路傍,往來之人,得之。太山,本以悖惡之人,且被酒奪取其兒,投擲於石橋之下,更爲取來周揮之際,有一朝士,見之驚駭,捉來結縛,送于本曹,二歲赤子,投擲殺死,此豈可忍乎?上曰,仍。彦綱,讀李東樑罪名。上曰,仍。彦綱,讀李允輝罪名。上曰,仍。彦綱,讀黃之石罪名。上曰,此何如?彦綱曰,延安兩年許多騎步木及許多試文僞造尺文,中間偸食之狀,明白矣。上曰,仍。彦綱,讀嚴好信罪名。上曰,此類放之,可也。彦綱,讀權世均罪名。上曰,放。彦綱曰,少臣因此放釋之命,有所仰達矣。刑曹·漢城府,乃是詞訟衙門,故三軍門五上司半行缺來公事,然後或囚或杖,例也。十八行缺彦綱,讀金尙俊罪名,世綏曰,公私賤之謀避賦役,圖出良籍,其弊甚多,而金尙俊則圖囑漢城府書員,戶籍書以良人,蓋爲其得妻之計,與反主之罪,有間矣。宗泰曰,所當嚴防其路,而非本出於反主之計,到付屬耳,故以是持難矣。上曰,放。彦綱,讀金時建罪名,宗泰曰,私婢招引現露,則其罪重,而此則與無端招引,有間矣。上曰,放。彦綱,讀趙松明·元命聖罪名。上曰,科場懸錄疊錄罪人乎?宗泰曰,事六七字缺罪雖重,與科場用奸代射,有間。彦綱曰,十餘字缺間。上曰,與科場用奸代射有異,二人缺以下二十餘行缺彦綱,讀柳繼範罪名。上曰,此乃減死定配,仍。彦綱,讀張必達罪名。上曰,仍。上曰,陳黃海道定配文案。彦綱,讀金崇罪名。上曰,仍。彦綱,讀姜渭望罪名。上曰,減等。上曰,陳平安道文案。彦綱,讀鄭時夏·金俊廷罪名。上曰,此亦同爲減等。彦綱,讀李文煥罪名。上曰,此殺妻人也。纔已處決,仍。上曰,陳咸鏡道文案。上曰,此則不可輕議矣。宗泰曰,雖減死,不可輕議。泰東曰,臣詳問於北道人,不可謂不指其路,而非出於和應之心云矣。宗泰曰,慶興定配,實出寬典矣。十九行缺蓋爲實邊之計,極罪數件之外,八九字缺放還,是亦法文,而近來則因擊錚上言,數字缺放還者仍爲規例矣。今後則依法文直放家口,似無妨矣。頤命曰,全家徒邊者,主戶死後,不許其家口之放還者,此乃實邊之道,而今則不然矣。上曰,徒邊人元戶身死者,近日或因道臣啓聞,或因其擊錚上言,許放家口,便成規例,法文本意,又如此,此後則元戶身死者家口,直爲放釋後,啓聞,可也。彦綱又啓曰,本曹有金德鎰·劉元相訟之事,劉元,本以德鎰外祖鄭大鵬婢龍一之子,丙午以前帳籍,其母龍一,連以私婢,主鄭大鵬入錄矣。自己酉始叛主投驛,冒錄於形止案,德鎰之父天龜,壬子年呈議送,相訟于振威官,訟官移文兵曹,考見形止案,則己酉以前,一不載錄,故決給于天龜,囚禁劉元矣。六行缺自上有從大限六十年半行缺所達,已捧承傳,臣之半行缺十年之限,施行,而第此劉元之訟,則己酉投驛,壬子數字缺仍爲逃避不現,以至今日錄案,年數之久近,似不當計,數字缺下詢于大臣而處之,何如?上曰,大臣所見,何如?七八字缺投屬於驛案者,今乃減其法限,以過三十年六七字缺非法意,似不當猝然定式矣。頤命曰,不必拘此六七字缺事勿施,似宜矣。濡曰,凡相訟奴婢十餘字缺三十年之限,勿許聽理,半行缺案後三四二行缺有異,恐不可論以三十年之限,半行缺依此施行,兵判所稟定,則勿施可六七字缺臣於驛奴婢之訟,又有所欲爲仰請者,日昨本兵之臣,引壬寅年間,筵臣陳達之語,凡係驛奴婢相訟之事,刑曹不得直爲處決,兩邊文案,移送兵曹,更加參考,然後始許頉案事,陳達蒙允矣。刑曹掌隷院,自是決訟衙門,訟官,若違法誤決,則自兵曹更爲執奏,無所不可,而今乃使之移送文案,一一相可否,然後始許處決,則事體恐不然矣。且於庚寅年間,成均館,以館奴婢之訟,勿令刑曹·掌隷院聽理,自本館處決事,草記蒙允。此事尤非事體之所宜,太學宜敎胄之任,豈決訟之官乎?朝家設官分職之意,恐不當如是下詢大臣,而處之,何如?上曰,刑判之言,似是矣。宗泰曰,雖事係驛奴婢,自兵曹處決爭訟,未免侵官,恐涉數字缺學亦然,上敎誠得數字缺朝家最重驛路,而凡四五字缺爭訟十餘字缺司,有異矣。二行缺館之自爲決訟,半行餘缺於他訟處決後,若別爲半行缺決之當否,而有所稟裁矣。上曰,兵判五六字缺事爲重,其言亦不非矣,而職事各有主者,今五六字缺矣。若以別啓目啓下,則兵曹自可觀其得失五六字缺或施行,成均館則比兵曹,尤有異焉。昨年成均館草記,勿施缺頤命進伏曰,日昨藥房問安,以手部受灸後,有數字缺之効,爲敎,其後又有日漸差勝之敎,六七字缺近來日候陰濕,伏未知聖體,若何?上曰,缺不平之時,不至大段矣。頤命曰,陰濕之時,尤此缺上曰,雖非陰濕之時,有時作苦矣。頤命曰,付缸缺玉體無作苦之患,而旣缺上曰,受灸,時頗缺頤命曰,明日缺上曰,無事矣。頤命曰,一行缺昨年夏四五字缺濕之劑,故八九字缺數日內當令醫官診察後,議定當服之劑矣。上曰,依爲之。宗泰進伏曰,今此親臨慮囚,實出於聖上悶旱憂勤,靡不用極之意,此可爲應天弭災之道矣。日昨備忘辭旨,丁寧懇惻,實出尋常,群情莫不感頌,天地神祇,亦豈無感應之道,而今此霢霂之雨,未能有救於焦枯,上天之終靳霈,未知其何故也。寅畏修省之念,易致懈怠,一念對越,無少間斷,是臣等區區之望。上曰,雖得小雨,終不快注,移秧漸至愆期,前頭民事,實爲可悶矣。宗泰曰,年麥則已無可望,而節序漸晩,未移秧處甚多,若違此時,則民事實爲可慮矣。頤命曰,今番備忘辭旨,實非尋常應文,群下之心,孰不感仰?今此雨徵,必是相感之應者。昔人君軫民數字缺若恫在躬,若保赤子二行缺終必有甘霈缺自上遇災警惕,非不切矣。半行缺感天心,聖上之所以恐懼修省半行缺不能奉承耳。以良役變通一事言之,五六字缺定節目,頒布外方,而守令不善擧行,致五六字缺朝家本欲祛弊便民,而反有其弊,則烏在其五六字缺諸道監司,各別申飭守令,毋使朝令,終始難行,然後方有實效矣。上曰,略加變通,而若不能行五六字缺意申飭外方,如有窒碍之端,更稟廟堂四五字缺之終能得行,可也。宗泰曰,節目頒下頗久,而四五字缺疑問議之事,第聞以節目中一二疑七八字缺悶擾云,此爲可慮矣。濡曰,當初節目十餘字缺各處所屬名目,必須定其額數,其有過於定額者,二字缺其邑守令,直爲定役,然後可杜後日投歇之路,而不患簽丁之難矣。第雖曰定額,若不使各邑守令,明知其本邑各樣色目定額之爲幾名,則或中間僞稱京衙門與本道監兵營等處所屬,而圖免於閑丁推捉之時者,不能一一辨別,又難於每每請考本案於上司,不敢强爲汰定者,多矣。今若盡取京外各樣各色,其或過濫者,參酌減定,每一邑各爲一案,列書其數,分給各邑,俾得一依此案施行,則中間僞稱之類,自無所售其奸,而守令,方有所據而直爲汰定,此乃大關節,廟堂,不可不急速定額分付,不然則搖搖靡定之間,八月之限,至矣。必有狼狽窘迫之患,豈不可慮乎?彦綱曰,外方各營所屬名目,極其猥雜,朝家雖有汰定之令,守令,以其關係上司,故不敢直充軍役,今若自廟堂,分付各營,以其所屬諸般名色,成冊報來之後,參配定額,其餘不緊之類,劃給本官,使之定役,則庶有實効矣。上曰,李判府事所達,令廟堂商議稟處。出擧條宗泰曰,京獄時囚,甚多而幾皆殺獄咀呪也。獄事重大,必當審覈,而得情未易,以致歲月延久,處決無期。其中負實犯者,不可使之苟延軀命,或有抱枉,則足以感傷和氣,當此聖上慮囚之日,尤不當一向混滯,申飭刑官,使之從速嚴訊勘處,何如?上曰,以此事飭於二字缺此等重囚,至死爲限,不肯取服者,刑官亦無五六字缺出擧條宗泰曰,今此京外罪囚,入於疏決,而七八字缺常多,輒至於經年閱歲,豈無冤氣之感傷五六字缺各邑時囚罪人,從速處決,惕念擧行之意,缺上曰,各別申飭諸道,可也。頤命曰,出於擧條,自缺上曰,前冬大赦後,旣已,下諭,今番則出於擧條,缺宗泰曰,以犯越罪人事,當爲回咨矣。近來咨譯之行,甚頻而見前例,每於數月間入送,前頭節使之行,尙遠,以別送咨譯仰稟矣。其後因司譯都提調送言,始覺,則請曆譯官之行,當在八月間,其間不遠。犯越事回咨,順付請曆咨官以送,何如?上曰,皇曆之行,當於八月發去,順付似好矣。趙泰東所啓,請還收卞爾札·黃順中等放釋之命。措辭見上上曰勿煩,又所啓,請還收權卨放釋之命。措辭見上上曰,勿煩。又所啓,日昨茶坐時,喬桐民人來呈等狀以爲,本府松家島累千人民,出力鳩材,築成防堰,而其中十結之地,爲勳臣家所折受,數外五結,又復濫執,且結卜收稅,地部上納之外,更加倍徵,窮民無以支堪云。蓋此島爭訟,已有年所,曾因府民之上言,繼有臺臣之爭執,屢次伸理,旣已出給,則勳臣賜牌,何地不可,而以此還屬島民之田,矇然劃給乎?其在事理,殊涉苟簡,數外加占,亦甚不當,當此海防申飭之日,不可使島民,抱枉而莫伸,請松家島賜牌田結,一倂還給民人,收稅一款,亦令本邑,一依戶曹常稅例,毋得濫徵。上曰,臺臣之四五字缺松家島民人呈狀,前與左相同奏榻前,仍屬於勳六七字缺以島民無以支堪爲言,而若還給民人半行缺譯官輩,爭占其利,小民則不過竝作,安在利民八九字缺雖未得全蒙其利,以屬於勳臣賜牌之故,八九字缺民人矣。上曰,令廟堂,稟處。上曰,今因七八字缺敎矣。江華鎭江場,頃年朴權爲留守時,以其五六字缺罷牧場,許民耕食,其意在於利民,言非不五六字缺土着之民,不得與焉,京居不干之人,必多冒占,六七字缺則此固慨然,而以牧場言之,則此場素産善六七字缺太祖朝八駿之一,亦出於此,而若罷牧場,則攻駒五六字缺而又失其牧圉,朝家則一擧而兩失,終無七八字缺之爲愈,鎭江牧場,因屬爲好矣。太僕提調,今方入侍,三四字缺濡曰,此事欲爲備達,而殿坐已久,日勢且暮,不敢爲長語,以俟後日,而今此上敎,則誠爲至當矣。宗泰曰,以鎭江場事,江留狀啓,太僕草記,俱有令廟堂稟處之命,已久,而有難猝然議定,至今荏苒,未及覆達,殊甚惶恐。守臣之啓,專爲保障重地,其論豈非長慮深計?而第鎭江馬産,殊異於他場,旣有孝廟朝聖敎,旣罷之後,亦難保其必無冒占之弊,而果有民聚實效,臣之淺慮,常以猝罷爲重難,雖爲覆啓,欲以勿罷爲請矣。上曰,朴權狀啓之意,固好,若果有實利於民,則豈不爲便,而此等事,必無善樣成就之理?民旣無實利,又廢牧場,可慮,不必更爲遷就,仍屬司僕,勿罷,可也。宗泰曰,旣承下敎,此事亦無回啓之事矣。泰東又所啓,濫率之法,朝令屢申,外臺風憲,自別縣邑,而黃海監司李㙫,身居藩任,自犯法禁,其何以表率一道,糾察列邑乎?雖卽遠送,亦已自首,而事體所關,不可無規警之道,請黃海監司李㙫,罷職。上曰,見其疏語,與無端濫率,有異矣。宗泰曰,見李㙫之疏,雖非無端犯禁,而藩臣與守令,有異,旣以犯禁,至登臺啓,則有難仍察,而聞自處以應避之人,多有廢事之端云,此亦可慮矣。上曰,遞差。聖揆所啓,請還收罪人河減死之命,更加嚴刑得情,依律處斷。措辭見上上曰,勿煩。又所啓,請還收罪人李後說減等之命。上曰,勿煩。又所啓,請還收韓構·李秀儁歲抄蕩滌之命。上曰,勿煩。又所啓,請還收臨陂定配罪人金春澤放釋之命。上曰,不允。又所啓,請還收唐津量移罪人金泰潤減等之命。措辭俱見上上曰,不允。以上燼餘
上在昌德宮。停常參·經筵。
趙道彬啓曰,卽者輔德金普澤,以其親病陳疏徑出,所當直捧禁推傳旨,而與無端徑出有異,推考警責,何如?傳曰,允。
趙道彬啓曰,明日祈雨祭齋戒相値,視事,頉稟。傳曰,知道。
又啓曰,大司憲趙泰東,掌令盧世夏·成碩藎呈辭,執義李晩堅在外,持平尹聖時受由在外,持平黃龜河未署經,今日以監察茶時之意,敢啓。傳曰,知道。
又啓曰,吏曹郞廳來言,平安監司有闕,政事,何以爲之?取稟。傳曰,當日爲之。
李東馣啓曰,臨陂縣定配罪人金春澤放送,唐津縣定配罪人金泰潤減等事,命下矣。臺諫方以還收論啓,不得捧傳旨之意,敢啓。傳曰,知道。
又啓曰,黃海監司李㙫遞差事,命下矣。臺諫方以罷職論啓,傳旨不得捧入之意,敢啓。傳曰,知道。
趙道彬啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
藥房都提調李頤命,提調趙泰耉,副提調金演啓曰,昨日終夕慮囚,夜來陰濕,特甚,伏未審聖體,若何?手部,更爲付缸受灸事,下敎矣。令四字缺則今日爲吉,十五十六日有拘忌,十七日又吉云,定以何日乎?臣等憂慮未弛,敢來問安,竝此仰稟。答曰,知道。以下缺
備邊司薦,以平安監司,李光佐·李坦·李大成三望入啓,李光佐受點。
趙道彬啓曰,卽者吏曹郞廳來言,今日爲政事命下,而判書權尙夏在外,參判尹趾仁,參議李光佐,俱因臺疏,引嫌不來,未卽開政云。參判·參議,竝卽牌招開政,何如?傳曰,允。
又以侍講院意啓曰,卽者,輔德金普澤,以親病陳疏徑出,上番無他推移入直之員。弼善·文學有闕之代,今日政,以在京無故人差出,仍爲牌招,使之察任,何如?傳曰,允。
又以都摠府言啓曰,都摠管趙泰耉,梓宮加漆事,明日長生殿進去之意,敢啓。傳曰,知道。
李東馣,以兵曹言啓曰,今五月十三日,前府使柳星明,自宣仁門入來,差備門外擊錚,極爲駭愕,令攸司囚禁治罪,同門守門將韓斗成,常時不能禁斷雜人,以致闌入,亦難免其責,推考,何如?傳曰,允。
趙道彬,以兵曹言啓曰,禁軍祿試射沒技人,熟馬賜給事,曾已定奪矣。今番祿試射沒技人,別單書入之意,敢啓。傳曰,知道。依定奪爲之,而張斗星再巡沒技,特爲直赴殿試。
答幼學宋瓚疏曰,省疏具悉。縷縷進言,出於憂愛,予用嘉尙,可不留心?疏本事,量處焉。疏本缺
答慶尙監司李坦疏曰,卿其勿辭,速往欽哉。疏本缺
答輔德金普澤疏曰,省疏具悉。爾其勿辭,救護母病。疏本缺
答左議政金昌集箚曰,省箚具悉卿懇。卿之疾恙,彌留至此,予七八字缺第年齡未高,更加調將,神明所相,自可良已,六七字缺安心勿辭,俟間視事,以濟時艱。仍傳曰,遣史官傳諭,遣御醫看病。箚本缺
幼學宋瓚疏曰,伏以臣以醯鷄之微,涵泳聖人之化,雖無獨觀博識之能,而惟其憂愛之忱,自謂不後於恒人矣。思將狂瞽之見,欲效芹曝之誠,而迹賤矣,分微矣,緘口結舌,以屆于今,臣竊恐一朝塡委溝壑,不能展區區之懷,則是臣四五字缺不得泄,而死有餘恨矣。玆不避斧鉞之誅,缺聖明裁察焉。臣竊伏聞半行缺急務也。是以蒙以養正,半行餘缺豈不以蒙養不端,而進德修業之六七字缺匪人,而明善造道之無自也歟?肆惟我主上殿下,洞觀古今,灼知厥由。粤自我東宮誕降之初,凡於輔養之道,啓迪之方,靡不禮以擧之,道以習之,則其所以蒙養之,長習之者,可謂至矣盡矣,而猶未聞旁招俊乂,而爲之羽翼,博求正直,而爲之調護,則臣竊恐爲今日輔導之方,未盡如三代之法歟?臣竊迹前史,自古明王之輔養太子也,不但止於涉書史讀古今而已,要在涵養薰陶之得其道爾。是故,孩提有識,必擇天下之敦良方正,有學術德行之士,用職輔導,至於宮人內臣,竝選重厚小心之人,以謹保護,使其左右前後,無非正人,出入起居,無非正道,淺俚之言,不入于耳,奓靡之物,不接于目,習與智長,化與心成,故其所以養德性而保身體者,自有不期正而皆正者矣。臣伏瞷王世子天稟之粹,超絶古今,德就之夙,不煩敎誨,一德無瑕,三善俱隆,而逮今日春秋鼎盛,學問益高,朝野延歡,咸頌二字缺之贊,臣民願戴,擧歎三朝之孝,則半行缺養所移,不能無體氣之半行餘缺資雖美矣,而不有以啓迪半行餘缺以輔翼之,則罔以終厥德矣。半行餘缺東宮者,果何如也?抑未知今之胄筵之上,八九字缺,亦何如也?殿下於此,如欲以正道輔導之,則五六字缺當世之有學術賢良方正忠勤之人,使與世子五六字缺曰,十室之邑,必有忠信,如丘者焉。我國雖偏小,地方數千里,則豈無一介忠信道德之端士乎?惟患求之不以誠,待之不以道耳。賈誼,漢之名臣也。當文帝小康之時,譬國勢於抱火厝之積薪之上,又以選擇端士,輔翼太子,爲治安之半行缺方荐雷,講筵之設,陳誠悃半行餘缺蒙輔養正直,爲國長久之最上策,半行缺斯乎?伏願殿下,自玆以往,宜重半行缺士,以備調護,以責勸講,而至於進講半行缺爲本,使得專精窮理之學,着意進德,半行缺經史,以究其古今之變,治亂之要,則所見者正三四字缺涵養氣而德業成矣,薰陶德性而聖功全矣。夫如是則宗社之慶也,臣民之福也。吾東方億萬年無疆之休,其不在是歟?伏乞聖明,留神稽省焉。且臣伏聞災異之生,不在天,不在人,而在乎人主一心,何者?人主一心,萬化根柢也,出於其心,發於其政者,或不盡其道,則於是焉天乃示之以災異,使人君惕厲修省,而庸玉成于其治也。臣伏見殿下臨御歲久,和氣不應,而災沴荐臻,日蝕星變,水旱癘疫,靡歲靡有,而又自近歲以來,山崩川竭,冬雷夏雹之變,不但疊見於一時也。今春社門之自圮,昭陽之斷流,白虹之貫日,又不啻召變異非常之尤,則天之所以重戒累譴,而警告我殿下者,斷可知矣。無乃事有堦亂,政有召奸,而天之於殿下,諄諄命示,先幾豫告,以啓聖心者乎?不然,無是理也。臣嘗觀在昔晉時,梁山崩,夫山之崩,不過杇壤所致,而晉后,恐懼惕若,五六字缺召伯宗,詢國政之得失,故晉業復盛,半行缺來也。修之而昌,忽之而亡者,理之常也。半行缺貫之變,非特梁山之崩,則爲今之計者,上十餘字缺追伯宗之訓王,日夜思所以轉移之十餘字缺常,而不復有恐懼震惕之擧,半行缺臣意以爲,殿下必如太戊之半行缺哀痛之詔,廣直言之路,以爲轉災爲祥之地,而閱月逾時,寥寥無聞,臣於是有以憾於天地之大也。夫所謂廣直言之路者,何也?蓋天下之理無窮,而人之所見,有萬不同,雖芻蕘之微,亦有一得之愚,隷儓之賤,亦有隻辭之取,故聖智之君,亦必廣迎衆論,博採群言,參同異三字缺擇其中而用之,此古昔聖王之所以致昇平,而措天下半行缺舜,聖人也。闢四門,明四聰,而致日月十餘字缺虞,訪四虢而成泰階平治之化,如此十餘字缺已善者,非也歟?伏願殿下,自半行缺體大舜·文王之取善法,太戊·武丁之反已十餘字缺羹藜之微,必爲訪問,不爲人微而廢之,亦不爲二字缺而忽之,則朝著之上,安知無伊陟·祖己之進言,草野之間,亦豈無對蕡·賈山之對策乎?惟彼有懷欲達之士,將言難陳之輩,擧皆揚眉吐氣,叫閤呈訐,凡所以禳禍召福之道,應天順人之策,靡不次第以條列,殿下於此,用中而取之,擇可而採之,于以反身而修德,于以發政而施仁,則向者荐臻之災,不期消而自消,召公奭所謂祈天永命之本,其自是基矣。伏乞聖明,留心裁省焉。且臣竊伏聞,易曰,王公設險以守其國,孟子曰,天時不如地利,夫所謂設險與地利者,周禮之築城隍,以禦敵者,是已,雖然,傳曰,百雉之城,不得其人,則不得守,何者?城不自守,守之者,人也。今雖有千丈之堞,十仞之池,苟無其人,則與無城同也。臣伏覩北漢之爲城也,岡巒萬疊崖谷百重,洞壑之幽邃,溪澗之逶迤,雖蜀之劍閣,秦之百二,殆不過也。習坎之天險,不可升者,此之謂也。殿下之於是乎築斯者,蓋爲倉卒望幸之所,則其所以陰雨綢繆之策者,可謂備至矣。然而徒險,不足以爲恃,五六字缺可守,則是城也,雖至險,而無人而果可守乎?十餘字缺尹鐸爲守,故浸竈産蛙,民無叛意,十餘字缺田單爲將,故炊骨易子,士不懈怠,然則半行缺詩所謂長子維城者,此也。語所謂半行缺殿下,不患城之不高,惟患所守之無人,四字缺如尹鐸者數字缺之,求其智,如田單者而委畀之,方其無事也,而必以爲備,及其有難也,而必以爲歸,則何敵不禦,何守不堅?此所謂城與人俱,而萬全無一失也。伏乞聖明,留神裁擇焉。且臣竊伏聞書曰,民惟邦本,本固邦寧,此言何謂也?蓋民者,六七字缺者也。是故民怨於下,而國不危者,未之有也。民六七字缺者,亦未之有也,則有國之於民,雖有上下貴賤六七字缺怨與悅之所歧,而安與危之斯判者,爲如何哉?五六字缺之中,愁歎之聲,不絶,蔀屋之下,嗟怨之五六字缺之日,有此危亂之兆耶?嗚呼,軍額十餘字缺未免虛簿之掛焉。番布之欲其充也,而十餘字缺徵焉。故每當歲抄之時,各道各邑之掌戎政者,因循舊案,不復區別,而一向刻薄,期於克捧,旣逃旣故之番布,非但徵之於逃故者之一族而已。逃故之一族,又至難堪而散亡,則又徵之於一族之一族,元無一族者,則又徵之於止接,止接者,又不支堪而竄亡,則又徵之於止接之止接,甚至徵於洞內,而洞內驛騷,徵於坊曲,而坊曲頗冤,南隣北里,擧在嗷嗷,東奔西走,莫不遑遑,呼天痛哭,如逢亂離,氣像之愁慘,莫此時極矣。如使賈子,復生於今日,則豈但痛哭流涕長太息而已哉?臣蟄伏窮廬,雖未知朝議之如何,而仄聞廟堂之上,已發救斯之策,多所講論,而或以謂戶布之典,可擧也,或以謂口錢之法,可行也,臣愚未知其孰便孰不便,而如以戶布爲便,則戶布之典,胡至今不擧也?如以口錢爲便,則口錢之法,何至今不行也?無乃甲乙矛盾,歸結未易而然耶?臣愚以爲於斯二者,如知其可,則可者速行,可矣。何必遲疑而不四五字缺耶?伏願殿下,夬揮乾斷,亟加睿八九字缺外,以致上下胥悅,貴賤均應,則惟彼十餘字缺自然蠲除,而愁歎之聲,怨讟之言,十餘字缺猗歟休哉。伏乞聖明,銳意勇決焉。八九字缺區區所懷,玆敢附贅,伏願殿下,少垂憐缺殿下臨御以來,風化丕闡,文敎益敷,十餘字缺典,激勵奬勸之方,俱修殫擧,以至一節之士六七字缺者,則靡不伸白於旣往之後,褒贈於累朝之四五字缺聳動一世,而猶於故牧使臣申奎也。誠有所欠闕四五字缺死陣之臣,竊伏聞申奎,以微末下官,曾七八字缺莊陵,意回天廳,蓋其所論之事,實七八字缺而累朝列聖,所未遑之闕典也。八九字缺乏人,而未聞有議及乎此也。獨申奎,不七八字缺懇於章奏之間,使天心惕然感悟,七八字缺忠義之出天,氣節之過人,而能若是八九字缺遂行曠典者,槪出於聖上光前八九字缺奎,實有力焉,臣謹按其時,下賓廳之聖敎,數字缺看申奎之疏,展讀未半,傷感之懷,自切于中,未嘗以輕論大事,有一毫不平底意思。又曰,神道人情,不甚相遠,無乃祖宗在天之靈,悅豫於冥冥之中,而有此相感之理歟?以疏逖之臣,論至大之事,可謂千載一時,又賜海昌尉臣吳泰周詩曰,獲遂平生願,歡欣我獨長,序曰,何幸申奎之疏,一出而予志成,予從此可無餘恨矣。是申奎之忠言讜論,受知於聖明,而其所以表奬之,褒揚之者,若是其至,則其爲奎一身之榮幸者,誠如何哉?前後有志之士,何限,而惟奎追復之論,迺發於寥寥數百載之下,而適當聖明之世,則玆豈非有待於聖明,而人與時會,明與良遇而然歟?玆乃天實使之,非奎自言也。若奎者,誠可謂髣髴乎高寢郞田千秋也。是豈人謀之所及哉?臣於其時,竊以爲聖上,必有以褒崇其節,寵擢其位,以旌夫敢言之風也。厥後累載,而六七字缺言雖行而身則未顯,志雖伸而忠則未彰,六七字缺竊憫焉。臣竊想斯人之爲人,雖未知七八字缺莊陵一疏,可知其文章氣節之超卓矣。七八字缺已寵冤則不待愚臣之覼縷,而亦必十餘字缺嗟呼,文章如彼,氣節如彼,得半行缺榮,死不蒙褒崇,獨不爲殿下之十餘字缺敢論大事者,斯人也?敷納忠言而亟行十餘字缺殿下,雖有追復之意,微斯人,疇能啓之,斯人七八字缺殿下,孰能行之?如使殿下,初不採施其十餘字缺曲成,則詎可徒用其言,而遽遺其人,半行缺正大光明之論,凜凜載簡,爲世景半行缺無稱,殿下於此,少垂省察,則嗟半行缺宸衷乎?臣竊以爲顯擢之恩,雖未及半行缺緩於死後也。伏願殿下,表前日敢言之十餘字缺敎,褒以顯典,贈以華級,俾夫旣死之身,十餘字缺殿下疇昔褒忠之批,赫然益光,而申奎十餘字缺蒙顯報,不但感泣於冥冥,而亦必結草而圖報矣。豈不猗歟盛哉?嗚呼,邸下之春秋,富矣,則碩德之抄選,烏可緩乎?災異之告警,棘矣,則聖旨之求言,寧可已乎?築城才訖,玉輅天臨,則守禦之策,必熟講矣,旣骨猶徵,民怨朋興,則錢布之議,宜擇施矣,節義是崇,風聲務樹,則追崇之典,宜修擧矣。臣於斯數者,不必激揚論列,而若是其惓惓者,得無越俎之嫌,而不歸於無稽之言也歟?若蒙睿擇,特可其願,則臣雖萬被誅戮,猶當含笑入地,伏乞聖明,以前所稱二者,爲治平消災之本,以後所稱三者,爲守國安民表忠之地,以副微臣葵藿之忱焉。臣以鄕曲韋布,跧伏畎畝,昧昩焉無所知識,而惟其愚忠所激,挺身抗章,言不知裁,死罪死罪。臣無任刳肝瀝血,激切祈懇屛營之至。疏批見上出燼餘
上在昌德宮。停常參·經筵。
自昧爽至卯時,有霧氣。巳時,日暈。
金德基啓曰,明日常參·經筵,取稟。傳曰,停。
金演啓曰,右議政十二度呈辭到院,而以祈雨祭齋戒留院之意,敢啓。傳曰,入之。
黃一夏啓曰,備邊司郞廳,以大臣意來言,今日賓廳坐起日次,而纔經引見,別無稟定之辭,且値祈雨祭齋戒,來會本司云矣,敢啓。傳曰,知道。
以右議政十二度呈辭,傳于黃一夏曰,安心調理。
趙道彬啓曰,吏曹參判尹趾仁,牌招不進,推考傳旨,今方捧入,而今日適値祈雨祭齋戒,雖不得開政,累次違牌,尙不行公,事甚未安。更爲牌招,何如?傳曰,允。
又啓曰,吏曹參判尹趾仁,又爲違牌,推考傳旨,今方捧入,而一日三牌,有傷事體,待明朝更爲牌招,何如?傳曰,允。以上燼餘
上在昌德宮。停常參·經筵。
下直,順安縣監李宜行。
夜四更五更,沈霧。
吏批啓曰,判書權尙夏在外,參議未差,小臣獨政未安,何以爲之?敢稟。傳曰,仍爲之。
金德基啓曰,明日受灸相値,視事,頉稟。傳曰,知道。
李東馣啓曰,大司憲趙泰東服制,執義李晩堅在外,掌令盧世夏上疏,掌令成碩藎呈辭,持平尹聖時受由在外,持平黃龜河未署經,今日以監察茶時之意,敢啓。傳曰,知道。
黃一夏,以都摠府言啓曰,都半行缺長生殿進去之意,敢啓。以下缺
金德基啓曰,吏曹參判尹趾仁疏批已下,更爲牌招,使之開政,何如?傳曰,允。
有政。吏批,判書權尙夏在外,參判尹趾仁進,參議未差,右承旨金德基進。兵批,行判書崔錫恒晝講入侍,參判朴弼明進,參議任胤元病,參知李震壽病,左副承旨黃一夏進。
以李光佐爲平安監司,具萬理爲弼善,宋成明爲文學,李晩堅爲兼輔德,鄭栻爲兼弼善,李縡爲應敎,李太元單付奉常直長,李濟爲高山察訪,以申善浣·崔熩爲副護軍,尹東郊·李秉常爲副司正。
金德基,以侍講院意啓曰,本院下番姑陞,事甚未安。今日政,新除授弼善具萬理,兼弼善鄭栻,文學宋成明,竝爲牌招,以爲推移入直之地,兼輔德李晩堅,時在京畿高陽地,書筵入番事緊,斯速乘馹上來事,下諭,何如?傳曰,允。
又以弘文館意啓曰,新除授應敎李縡,時在京畿高陽地,經筵入番事緊,請斯速乘馹上來事,下諭。傳曰,依啓。
黃一夏啓曰,來八月當十一番後部前司屬慶尙右道五哨軍兵,來七月二十五日京中逢點,准二朔立番,六七番海西別驍衛,一體調送,逐朔立番之意,兩道監兵使處,豫爲知委,何如?傳曰,允。
午時,上御宣政殿晝講。入侍,知事崔錫恒,特進官朴弼明,侍講官權詹,侍讀官吳命恒,武臣趙以健,注書洪廷相,記事官金在魯,記事官沈珙。上讀前受書一遍訖。侍講官權詹伏曰,小臣病不能進讀,使下番替讀之意,敢達。上曰,依爲之。吳命恒,讀自王制篇題,止各居上之三分,上受而讀之一遍,詹曰,三代之制,至周大備,至於班爵制祿,推明舊典,可以爲萬世法程,而及周之衰,無道揆法守,諸侯壞亂法紀,以隳先王之制,故孟子之時,去先王未遠,而不聞其詳,制度不能纖悉,然以禮書一篇觀之,其制數名位等級之截然,猶且如此,而至于今日,綱紀漸至解弛,閭閻之間,風俗日壞,全無等威,綱紀不立,等威不明,而能治其國者,未之有也。轉移之機,實在於操風化之柄,此聖明之所當留念處也。命恒曰,周室班爵祿之制,綴拾於秦一行半缺忠信重祿,所以勸士,卽中庸九經之義也。養之也厚,則便是勵廉之道,而我國儲用,本來貧匱,至於百官頒祿,視諸王制頒祿之觀,不啻懸殊,況又近年以來,連歲凶歉,國儲空虛,幾何不至於不能頒祿乎?苟求其本,則亦未必不由於不能節用,凡於用度,果能撙節,使國儲稍裕,則重祿勸士之道,自在其中矣。周時,庶人在官者,祿足以代其耕,故可以責勵廉操,而我國則京司書吏,有月料米布,而至於外方官吏,則無料之故,無以資其生,或有竊簿盜財,受賂小民之弊,而爲官長者,其何能一一防禁,而亦不可別爲廩料,實無善處之道,以王制言之,則府史胥徒之屬,皆庶人在官者,而其祿有差,與我國之制,相懸如此矣。上農夫,食九人,此卽井田之法也。中原,今無制度之可考者,而我國則平壤外城,有井田基址,百代之下,井洫不沬,令人興感,而舊制不可復矣,可勝歎哉?井田,實爲聖王良法,而商鞅,廢其法,後世不能復舊,馴致流弊之無窮。我國則豪右兼竝之弊,尤有甚焉,富者至於百畝,貧者無立錐之地,若用王制井田之法,則爲弊,豈至於此哉?詹曰,井田之法,邃矣難徵,復古與否,非所可論於今日,而外方田政之疏闊莫甚,災結之虛實相蒙,實是痼弊,若値災歲,則實結大縮,若於都事·敬差官檢田之時,別爲事目,另加檢覈,則欺隱之弊,或可防矣。上曰,前頭使都事·敬差官,可以另加檢覈矣。
知事崔錫恒所啓,頃者松都留守李壄請對時,以大興山城軍餉之垂乏,嶺南大米一萬石內,戶曹米四千石,常賑兩廳米六千石,劃給,以補軍餉,而嶺南米上來未易,以京倉米相換事,前留守時陳達蒙允,尙未出給,事甚可慮之意,又爲陳達,自上有分付該廳之敎矣。第念大興軍餉,雖曰待變之需,元非緊急,北漢方有儲穀之議,十萬石輸入事,旣已啓下,而其中賑廳米,將近三萬石,今年麥農,未二行缺況且都下發賣,似不止於一二次,實無餘力暇及於松都,元米六百石內,以三千石爲先劃給,其餘不足之數,姑觀前頭事勢,出給,何如?上曰,以三千石先爲劃給,可也。
又啓曰,武科新出身納米除防事,旣已定奪矣。取考前例,則或納五石,或納四石,如値大侵,則或有納二石之時,今年秋事,雖不可豫料,以卽今農形觀之,則似難免失稔,而貧寒武士,一石爲難,除防米,定以四石,何如?上曰,以四石定捧,可也。以上燼餘
上在昌德宮。停常參·經筵。
自昧爽至卯時,沈霧。自未時至酉時,日暈。
藥房都提調李頤命,提調趙泰耉,副提調金演啓曰,日氣陰曀,伏未審此時,聖體,若何?今日手部付缸受灸時刻,定以何時乎?臣等憂慮未弛,敢來問安,竝此仰稟。答曰,知道。無事,時刻定以巳正,宜矣。
以右議政十四度呈辭,傳于金德基曰,安心調理。
金德基,以侍講院意啓曰,新除授文學宋成明,時在京畿楊州地,書筵入番事緊,斯速乘馹上來事,下諭,何如?傳曰,允。
黃一夏,以兵曹言啓曰,十餘字缺世瑗稱名人,自丹鳳門入來,匠人姜弘實稱名人,自宣仁門入來,差備門外擊錚,極爲駭愕,竝令攸司,囚禁治罪,丹鳳門守門將韓斗成,宣仁門守門將金汝器,常時不能禁斷雜人,以致闌入,俱難免其責,推考,何如?傳曰,允。
藥房啓曰,臣等方來待於閤門外,伏聞殿坐排設之處,則以宣政殿行閣排設事下敎云,雖當避正殿之日,此與常時引接,有異,受灸於地座之上,事甚未安,或於傍近翼室房舍,或廳事改排設,恐合事宜,敢此仰稟。傳曰,熙政堂來待入侍。
大殿受灸後,政院·玉堂問安。答曰,知道。中宮殿,政院·玉堂問安。答曰,知道。世子宮·嬪宮,政院·玉堂問安。答曰,知道。藥房問安。答曰,知道。大殿受灸,二品以上·六曹單子問安。答曰,知道。
李東馣啓曰,今日受灸,明日視事,頉稟。傳曰,知道。
又啓曰,來二十一日輪對日次,取稟。傳曰,停。
又啓曰,大司憲趙泰東服制,執義李晩堅在外,掌令盧世夏·成碩藎呈辭,持平尹聖時受由在外,持平黃龜河未署經,今日以監察茶時之意,敢啓。傳曰,知道。
黃一夏,以兵曹言啓曰,本曹正郞李濟,昨日政,移拜高山察訪矣。李濟,以一軍色郞廳,莅任以來,頗有修擧之效,且忠翊衛査正,尙未完畢,文書浩繁,不可付諸生手,李濟,今姑仍任,使之專察一軍色之任,仍令速完査正之役,何如?傳曰,允。
又以兵曹言啓曰,北漢山城行宮守直軍士及員役等磨鍊別單書入之意,敢啓。傳曰,知道。
巳時,上御熙政堂受灸。藥房都提調李頤命,提調趙泰耉,副提調金演,記事官李國休,記事官金在魯,記事官沈珙,醫官金有鉉·權聖徵·李時聖·許坫·鄭麟祥·吳重卨·方震夔·李得英·白光麟·玄孝綱入侍。
李頤命進伏曰,近來雨不快霔,日氣蒸鬱,寢膳之節,一向安寧乎?上曰,無事矣。頤命曰,脚部,近來比前無異乎?醫官入侍及問安承候,漸至稀闊,不勝伏鬱。上曰,脚部一樣矣。頤命曰,核處一樣忘置乎?上曰,一樣忘置以過矣。頤命曰,臂部,比諸缺灸未爲之前,則加減,何如?上曰,缸灸未爲之前,則頗不平矣,今則不至甚矣。頤命曰,比當初則大抵差勝乎?上曰,比初頗勝,而前則不平處,稍下矣,今則稍上矣。趙泰耉曰,上下移易之候,流注而然乎?頤命曰,醫官等,久未入侍,先令診候,何如?上曰,依爲之。有鉉,入診退伏曰,六脈平和無欠,唯左關半行缺左右六腑脈候度數,調均極和,半行缺坫曰,左右調均,去來不數而好矣。麟祥曰,諸醫所達,皆是矣。重卨曰,左右脈候平和矣。震夔曰,脈候左右三腑,調均極好矣。餘醫上同。頤命曰,初次付缸受灸,白光麟,以雖不下鍼,而直付缸灸,亦可洩氣收效之意,爲達,小臣亦於曾前臂痛時,直灸亦好,故以此稟定直付矣。缸灸,本非古法,蓋出於東醫許任經驗方,而鍼刺後付之,其效最捷云,雖不大段下鍼,略開皮膚,疏通然後付之似好,而且以愼重之道言之,則雖云略鍼,猶損一分血液,此爲未安矣。金演曰,小臣,亦於頃者,略施同鍼後,灸之,則引氣最緊,頗覺有效矣。先令鍼醫診察,各陳所見,何如?上曰,依爲之。頤命,請解衣襨,聖徵入診初灸處,頤命曰,當初稍下邊不平處,是何處乎?上親指臂脊稍下處曰,此處矣。聖徵,按摩漸下曰,似是此處矣。上曰,然矣。聖徵次第按摩,停手審察。上曰,按摩處,是麻痛處矣。聖徵曰,骨節邊點穴處,最不平乎?上曰,稍上邊不平矣。聖徵曰,此似爲肩顒後矣。診察後,聖徵退曰,缸灸之法,宜於濕痰,壅滯牽痛處,例以三稜鍼,開穴疏通後,付灸誠好,竝施鍼灸,亦無所妨,而流注之痰,非有形氣,今若詳知阿是穴,則雖不下鍼,姑先隨痛隨灸,以觀其效,似宜矣。重卨曰,缸灸之法,例宜先鍼,卽今上下移易,似有升降之候,臣意則略爲下鍼而付灸,可以疏通收效矣。震夔曰,隨其流注刺痛處,例以三稜鍼,先爲開穴,仍付缸灸,以此得效者,臣亦多見,略爲受鍼而付之,似好矣。光麟曰,經驗方,則隨其痛處,或以三稜鍼及同鍼,開穴後付灸,爲好云,而如或忌鍼,則雖不鍼直灸,猶可引氣收效,玉體微恙處,竝試鍼灸,亦涉惶恐。故頃以直灸之意爲達,而卽今閭家,亦多隨痛直灸,而見效者,今日姑先受灸七壯許,徐觀更議,似好矣。孝綱曰,經驗方,旣曰鍼刺後,宜付缸灸,卽今閭家,依此得效者,亦多,略爲受鍼後,受灸,似好矣。有鉉曰,缸灸之法,蓋取吸氣之效,故若不鍼而直灸,則似無緊速之應,今若略爲受鍼而付灸,捷效可奏,諸醫中,雖有直灸徐觀之論,而當此日熱,亦不可每每受灸,今日爲先略鍼而付灸,速知其應,恐無妨矣。一行半缺立鍼乎?同鍼好乎?聖徵曰,同鍼好矣。演曰,臣亦經驗,以同鍼開穴後灸之,雖不極灸,其效則倍矣。頤命曰,受鍼事,旣已定奪,通風之門,閉之,何如?上指榻左曰,此邊門,閉之。聖徵進鍼,首醫有鉉,跪告曰,左邊臂部阿是穴,受鍼敢達。受鍼訖,上下兩穴,付缸灸。有鉉又告曰,臂部阿是穴,付缸灸,敢達。隨壯數輒告如前。有鉉曰,所灸處,引氣有力乎?上曰,不甚有力矣。聖徵曰,卽今所灸處,有牽痛之候乎?上曰,然矣。七次雖難盡灸,一處五次式灸之,可乎?聖徵對曰,多灸則暑月皮膚,易致損傷,計以緊灸者,五次而止,似好矣。有鉉曰,缸口吸氣之緊歇,下敎,何如?上曰,過第二壯後,則頗皆緊付矣。頤命,問于醫官曰,付缸處膚色,何如?聖徵曰,有赤暈矣。頤命曰,臣等亦爲診察,何如?上曰,唯,診察後,頤命退伏曰,今加一壯而止,何如?上曰,唯。受灸訖,有鉉又告暈如前。泰耉曰,頃日受灸畢後,擧臂似愈,爲敎矣。今番則,何如?上曰,酸痛之候,姑未已矣。頤命曰,以此祛根,雖未必保,而頃日受灸後,差勝爲敎,此後則亦觀加減而下敎,何如?上曰,唯。頤命曰,丸藥幾許進御乎?上曰,過半進御矣。演曰,牽痛之候,似是痰祟,而卽今所御衣襨,太似疏涼,若以綿具,貼付當處,使有暖氣,似好矣。上曰,然矣。
頤命曰,醫女月娥,曾以脈醫,居常待令於差備矣。今則月娥已死,只有丹節稱名人,以老醫女,出入差備,而此外則皆是生疏,無可使者,其中鍼醫女天香,亦能曉解脈訣,天香移送脈醫,以爲中宮殿入診時,入之之地,何如?上曰,依爲之。
頤命又曰,近來連有雨意,而尙靳快霔,今雖得霈,無救麥凶,而卽今畿甸民飢,視他尤甚云。砥平縣監權聖徵,方以醫官入侍,外方飢饉之狀,試爲下問,何如?上曰,達之。聖徵對曰,臣待罪砥平縣,而地是峽中,山多野少,秋牟所耕,不過五分之一矣。頃於初旱,盡爲枯死,故不得已改以春牟,最晩翻耕,而此亦久旱所酷,枯損過半,頃得小雨,枝葉稍有回生之意,今若大霈,種子庶無全失之慮,而禾穀之未移秧者,尙多,從近得雨,則亦可庶幾,而畓農吉凶,姑未豫料,晩耕春牟,成實尙遠,麥秋前,民飢已至難保,臣因朝家分付,爲受移轉入來,而所得轉半行缺頤命曰,畿內楊根·砥平·驪州·利川等處,半行缺災荒至此,優劣何論?國家雖給移轉,若不善爲接濟,則民事極可慮矣。上曰,近來雖雨,不過霢霂而止,如得半日快霔,猶有所勝,而間或密雲四集,若將滂沱,亢陽旋出,還復敲爀,一日二日,終靳大霈,言念民事,焦悶極矣。頤命曰,近日朝霧沈淫,亦可悶矣。泰耉曰,今月內,若得大霈,則庶有可望,而元來畿甸,土瘠民貧,雖無災害,尙難保存,況此旱災之至此乎?朝家所給移轉,守宰輩,善爲接濟,則幸矣,而如不趁此得雨,前頭尤可慮矣。
李頤命所啓,丁丑斥和臣忠貞公尹集之奉祀孫故縣監濂,無後,濂於生時,欲以其弟士人澓之子,爲後,而以澓之長子,故不敢循例仰請矣。今則濂已死,集之後祀將絶,在聖朝愍恤之道,宜有存亡繼絶之擧,分付該曹,以澓之子,許奉尹集之祀,何如?上曰,依爲之。出擧條以上燼餘
上在昌德宮。停常參·經筵。
巳時午時,日暈。
金德基啓曰,明日祈雨祭齋戒相値,視事,頉稟。傳曰,知道。
藥房都提調李頤命,提調趙泰耉,副提調金演啓曰,伏未審夜來,聖體,若何,昨日受鍼付缸灸之後,手部其有差勝之效乎?臣等憂慮未弛,敢來問安。答曰,知道。無事,手部不無差勝之效矣。
以右議政趙相愚十五度呈辭,傳于金德基曰,安心調理。
注書洪廷相病,代以李眞伋爲假注書。
事變假注書尹東郊病,代以金弘迪爲假注書。
兪命雄啓曰,假注書李眞伋,事變假注書金弘迪,時無職名,依例付軍職冠帶常仕,何如?傳曰,允。
大殿·中宮殿,政院·玉堂問安。答曰,知道。世子宮·嬪宮,政院·玉堂問安。答曰,知道。
靈愼君瀅疏曰,伏以臣本無似,受恩四朝,位躋崇班,年將八耄,朝暮待盡,將無以報答聖渥之萬一,區區獻芹之忱,尋常耿結于方寸矣。卽伏見下政院備忘,十行辭旨,勤勤懇懇,一言興邦,正謂此也。今當求言之日,竊有所慨然於心者,敢應明旨,略陳芻說,伏願殿下,垂察焉。國朝以來,遇旱祈禱之擧,靡不用極。松岳·五冠·冠岳等山及德津·堂楊津·朴淵·禾積淵·紺嶽山諸處,或遣重臣,或遣宰臣,虔誠祈雨,多見其效者,蓋出於列聖敬天愛民之至意,近年以來,筵臣陳達,謂有弊端,罷此祖宗朝故制,至令本官塞責代行,而本官有故,則代以中軍,或鄕所,事之不敬,莫此爲甚,臣竊惜之。當此憫旱之時,欲得霈然之澤,則革新規復舊制,似合事宜也。且伏念楊州·豐壤地,有太祖大王積年舊御之所,西郊,亦有延禧宮舊址,此卽恭靖大王舊宮,石礎階砌,至今宛然,皆是先王舊時宮庭,而蕪沒荒廢,未有守護之事,故或有起耕者,或有入葬者,豈非寒心者乎?若依松都本宮例,特令建碑,以爲行路人尊瞻之地,則此誠有光於聖明者也,惟聖明留意焉。人君用賞,不可不愼,而如或有不均之歎,則亦有乖於一視之道,可不惕念于玆?頃年益陽都正檀,封進仁廟題面御筆,而朱紅飛點,手澤如新,且獻皇明疏選一部,其冊子中,有元廟追崇之疏,此乃仁廟御製也。此與封進循例冊子及御筆者,有異,而未蒙賞加之典,又於年前,靈原君臣櫶,封進光國志慶錄,亦未蒙恩,年久之後,因家臣陳疏,特施賞資之典矣。封進之典,彼此一般,而酬勞之恩,若是不同,此誠有欠於均施之道也。且益寧都正臣梯,密陽正臣梡,進崇禎皇帝御筆二簇,及宣廟御筆,無爲積半行缺卽我神宗皇帝,聞我宣廟半行缺我宣廟,謹奉聖旨書進之際,以其餘件,給諸王子,仁興君臣瑛,仍作家寶,傳至子孫者也。非比之一張御札,宜有施賞之典,而尙今寂然,此諸宗之所以稱冤者也。今我聖上,創建大報壇,此誠列聖所未行之盛擧也。到今設壇之後,若以宣廟御筆無爲堂三字,入梓懸板於大報壇所安之所,則宣廟至誠事大之誠,可著於今日百年之後,而亦將有光於我聖上念舊之盛德也。第災不虛生,必有所祟,得無宮禁不嚴而然耶?崇儉之德有所不足而然耶?不死老臣,昏無知識,幸逢得言之秋,不敢明言聖德之有失,而災異之疊現,未必不由於有所失而然也。唯聖明,益篤崇儉,另加宮禁,以答天譴,轉災爲福,是臣區區之望也。垂死之臣,無可報效之道,敢將狂瞽之一得,以備反三之睿覽,伏願天地父母,不以人廢言,澄省而察納云云。答曰,省疏具悉。陳戒之言,予當留心,而他餘事,令該曹稟處。
獻納梁聖揆啓曰,請還收罪人河減死定配之命,更加窮刑得情,依律處斷。請還收義州府定配罪人李後說減等之命。請還收韓構·李秀儁歲抄蕩滌之命。請還收臨陂定配罪人金春澤放釋之命。請還收唐津量移罪人金泰潤減等之命。措辭竝見上答曰,勿煩。
持平尹聖時啓曰,請還收卞爾札·黃順中等放釋之命。請還收權卨放釋之命,因令該府,更加嚴覈。答曰,勿煩。
金德基啓曰,端午帖製,必於當日,闕內外各門左右塗付,觀象監進上符作,亦付於各門上邊,自是流來之規,而今番端午帖子,自宣政·仁政兩門以下外各門,皆不塗付,符作,亦不付於宣政門,事甚可駭。不可以過時,而置而不治,次知塗付熙赤,自本院囚治,而當該排設司鑰,難免不爲看檢之罪,令攸司科罪,何如?傳曰,允。
兪命雄啓曰,同副承旨趙道彬,同姓孽四寸弟通德郞雲彬妻鄭氏,身死,服制已行四日,出仕,何如?傳曰,允。以上燼餘
上在昌德宮。停常參·經筵。
趙道彬啓曰,明日常參·經筵,取稟。傳曰,停。
兪命雄啓曰,右議政趙相愚十六度呈辭,到院,而以祈雨祭齋戒,留院之意,敢啓。傳曰,入之。
以右議政十六度呈辭,傳于兪命雄曰,安心調理。
備忘記,傳于趙道彬曰,史官二員待命,騎馬六匹立之。
以忠淸監司,韓山等官女人愛春等七名渰死事狀啓,傳于兪命雄曰,渰死人等,令本道恤典擧行。以上燼餘
上在昌德宮。停常參·經筵。
金德基啓曰,明日常參·經筵,取稟。傳曰,停。
以右議政趙相愚十七度呈辭,傳于金德基曰,安心調理。
傳于黃一夏曰,大臣·備局堂上引見。
黃一夏,以兵曹言啓曰,今五月二十日宗室爀私奴於此金稱名人,自宣仁門入來,差備門外擊錚,極爲駭愕,竝令攸司囚禁治罪,同門守門將趙泰璧,常時不能禁斷雜人,以致闌入,亦難免其責,推考,何如?傳曰,允。
趙道彬啓曰,甲申年間,宮官,以凡於章奏中,有爲春宮進言者,批下後移送侍講院,使之謄出一本,入達之意陳疏,依施事,批下矣。日昨陽智幼學宋瓚疏中,有輔導春宮之語,而院吏不卽告知,臣亦未諳是規,已過累日之後,今始移送,該吏,今方囚治,而臣亦難免不察之失,不勝惶恐,敢啓。傳曰,知道。
金德基,以禮曹言啓曰,卽接宗廟署所報,則本署廟門改建,去三月初五日始役,今五月十六日畢役云矣,敢啓。傳曰,知道。
又以禮曹言啓曰,今五月十七日,藥房受灸入侍時,都提調李頤命所啓,丁丑斥和臣忠貞公尹集之奉祀孫故縣監濂,無後,濂於生時,欲以其弟澓之子,爲後,而以澓之長子,故不敢循例仰請矣。今則濂已死,集之後事,將絶,在聖朝愍恤之道,宜有存亡繼絶之擧,分付該曹,以澓之子,許奉尹集之祀,何如?上曰,依爲之事,命下矣。尹集之斥和,實扶萬世之綱常,與臨亂死節者,尤有光於後世,而奉祀之孫,無後身死,自朝家不可無別樣繼絶之道,誠如大臣之所陳達,依傳敎以澓之長子大柱,爲故縣監濂之繼後,以承集之祀,何如?傳曰,允。
趙道彬,以戶曹言啓曰,朔寧郡守柳瑋,癸亥年恩賜田畓,尙未准受矣。慶尙道陜川郡數外田畓竝一結五十員,望呈願受,依例折給,何如?傳曰,允。
又以戶曹言啓曰,故譯官李後勉,甲戌年恩賜田畓,尙未准守矣。平安道祥原郡數外官屯田四十負,望呈願受,依例折給,何如?傳曰,允。
又以戶曹言啓曰,刑曹參判權尙游,上年中宮殿病患平復後,恩賜田結,未得折受矣。忠淸道淸風府數外官屯田畓竝二十二負六束,望呈願受,依例折給,何如?傳曰,允。
又以戶曹言啓曰,故扈聖功臣西川府院君鄭崑壽,恩賜田結,尙未准受矣。全羅道高敞縣屬公長城府所在田畓,竝一結九負四束,自本家望呈願受,依例折給,何如?傳曰,允。
又以戶曹言啓曰,醫員金有鉉,己卯年恩賜田結,尙未准受矣。京畿坡州牧數外官屯田畓竝一結五十負,望呈願受,依例折給,何如?傳曰,允。
又以戶曹言啓曰,卽接全羅道群山·聖堂兩倉漕運押領差使員,群山僉使趙廷元所報,則漕船,當日西江到泊之際,諸船安泊次,使汲水小船擧碇,則聖堂倉暑字漕船中,漕軍金俊萬,騎小船解碇,而猝然覆船,仍爲渰死云云矣。漕船之越海,無事到京口,而漕軍意外渰死,實是前所未有之事,殊極驚慘。此與海中遇風致敗,有異,雖其不幸覆船,宜有拯救之道,而差使員,旣已領率諸船,不能檢飭,有此意外之患,不可不任其責,當該差使員趙廷元,推考,屍體,若不得拯出於京江,則令京畿監司,分付沿江海各邑拯出,何如?傳曰,依啓。恤典擧行。
知中樞府事閔鎭厚上疏曰,伏以臣罪戾深重,疾病危劇,叨承恩除,已浹三朔,而尙不得趨朝肅命,間嘗再上辭本,而聖度天大,輒降溫批,臣感戴悚蹙,罔知所以置身,昨又得見政目,則差臣司饔院提調,臣尤增驚震,直欲逃遁,而不可得也。噫,樞府雖曰閑局,亦不宜在鄕虛帶,一向瘝曠,況此廚院實掌御供,其職任之大且緊,爲如何哉,而今乃委之於遠蟄將死之人,臣心惶悶,固不足言,而其在國體,亦豈不乖舛矣哉?臣於床簀之中,連哭子與孫兩殤,任情悲哀,宿疾添加,方在昏昏垂絶之境,無以構成文字,悉布悃臆,惟願聖慈,特垂憐察,將臣新授提調之任云云。答曰,省疏具悉。卿其勿辭,從速上來察任。
平安監司李光佐上疏曰,伏以臣向者銓銜未解,危蹙轉甚,不自意誤恩冞隆,乃以臣擢授嘉善大夫平安道觀察使,臣聞命以來,驚駭震悚,歷日而不自定。臣本至愚極陋,學術才具,都無寸長,而猥蒙恩造,遍歷華要,涓埃蔑效,咎悔徒積,臣誠愧懍,若隕淵谷,豈謂節次推排,復有此千萬不敢八行缺且臣於執義李晩堅再疏,尤有不勝其駭怖者,竊詳其言意,不顧事理,不問事實,惟以詆辱臣爲務,臣雖駑下,尙可與此等論議,較爭其得失乎?況其臚引,皆臣前疏之所已歷陳,又何事於更辨,而獨所謂貪汚不法之類,營護進用云者,闇然揷入,旨意䵝昧,未知貪汚者何人,營護者何事,進用者何官?信有是者,何不指名擧劾,而乃爲此呑棗說也?噫,黨論之痼人,久矣。情志否隔,聞見乖阻,漠然若秦越之不相,悉其誤聽而過疑者,則固宜相恕,而如臺臣者,徒事偏係,苟其所好也。專欲有是無非,一疏二疏,無限層激,似此風習,臣實病之,然旣被斥至此,何可以官名之移改而晏然而已乎?伏乞聖慈,終賜鑑照,將臣新除職秩,亟行改正,俾上無虛授,下安賤分云云。答曰,省疏具悉。過當之言,不必每每引嫌,卿其勿辭,往哉惟休。
假注書沈均書啓,臣承命馳往于忠淸道淸風黃江村吏曹判書權尙夏所住處,傳宣聖批則以爲,臣自蒙除命以來,情勢窮蹙,若隕淵谷,不得不以文字,累瀆宸嚴,夙夜兢懍,方俟鈇鉞之誅,千萬夢寐之外,近侍遠臨,十行綸綍,辭旨隆重,勉之以世祿之義,申之以憫災之意,丁寧懇惻,可泣鬼神,臣稽首莊誦,且感且惶,不覺涕汗之交迸也。嗚呼,臣是何人,得此曠絶之異數,至於此極也。二行缺顧以臣,白徒空身,本無一毫踰人之事,而前後寵禮,夐越尋常,此無非臣徒竊虛名,上欺君父之罪也。況今所畀之職,是何等重任,而曾不考核名實,輕加濫施於萬萬不似之身,臣心愧恧,已不可勝言,而其爲累聖上則哲之明,貽四方聽聞之惑,非細故也。臣於十數年來,守分丘壑,終不敢承命者,蓋以辭卑居尊,實有傷於廉恥之大防,今若迫於嚴召,冒當崇位,則眞所謂以退而媒進,因辭而賭寵,此實賤丈夫龍斷之術,臣雖愚昧,決不欲蹈此坎窠,而其在聖朝,亦安用如此無恥之人也?且臣犬馬之年,已迫桑楡,膏肓之疾,轉入骨髓,精神筋力,摧敗已極,假使臣從仕輦下,猶當據禮乞退,況此將死之日,扶曳癃骸,冒入脩門,則豈不重致人驚怪哉?臣積病之中,又得風痺之症,右邊手脚,全不收用,落在床第,轉動須人,以此危喘,尤無自力趨命之望,竊恐未死之前,長爲孤恩負德之臣,瞻望雲天,只自隕越而已云矣,敢啓。傳曰,知道。以上燼餘
大臣·備局堂上引見入侍時,行兵曹判書崔錫恒所啓,武科出身元數二百七十一人內,壯元一人,禁軍二十三人,年過六十者一人,依例除防。平安道三十人,咸鏡道二人,濟州一人,依例本道分付。廣州五人,依例納米於南漢山城,此外二百八人,依前定奪,使之納於北漢之意敢達。上曰,依爲之。
領議政徐宗泰所啓,修撰李世瑾上疏,以今以良役節目,校生汰降時納物,校生之受監營·禮曹帖文者,混入其中而呼怨,宜有所變通之意,陳達矣。納物之類,雖有稱冤,守令之私許免講者,旣犯朝禁,不當區別,至於禮曹之給帖文者,則事雖非宜,與此有別,似當許頉,而聞數十年來,禮曹不復有給帖之事云,此類雖或有之,其數必甚少矣。吏曹參判尹趾仁曰,法簡而後可行,煩瑣則難施,校生之納物免講,朝家旣有禁令,守令若有成給帖文者,査出定罪,便成一代法制,在守令則以違禁罪之,在監營·禮曹則不問其違禁,仍許用其帖文,得以免講,則將何以爲法制?守令,或自分揀則已,朝家不可區別其異同,以損事體,此非儒臣所可陳疏之事矣。上曰,吏參之言,是矣,置之,可也。又所啓,京畿監司尹德駿還上捧未捧狀啓中,且以還上居末守令,或以一時文書磨勘之兼官,論罪,本邑守令,或以難處之事,故爲規避,而使兼官當之,則事涉不當,請令廟堂稟處矣。爲兼官者,當秋務方殷之日,自己邑事,尙難周察,何敢暇及於兼邑事?有難以深責者,主邑守令,若非大段公頉,則抛置捧糴之政,末終使文書磨勘之兼官,替當其罪,誠爲可冤,以此爲不便之議,自前有之,此乃狀啓之意也。然而舊來令式,何可輕變?似當仍舊施行矣。行兵曹判書崔錫恒曰,凡事必有依據而後,可無後弊,守令中或有親病,或有情勢,或有實病之人,而不爲區別,一倂勘罪,恐非可久之法,朝家,以磨勘之人當之者,乃所以爲法受罪,恐難輕變矣。行左參贊趙泰采曰,或有親病及應遞者外,寧有以難捧之故,故爲避事去官者哉?若慮此弊,改爲定式,則爲兼官者,尤不動念督捧,此爲弊尤大,有難變通矣。上曰,依前勿改,可也。又所啓,京畿監司尹德駿狀啓,以牟麥還上,定分數爲請。上曰,監司則以分半或三分之一,爲請,李明浚則以捧三分之一,爲辭矣。宗泰曰,日昨權尙游上疏回啓時,以豫定分數,有所不便之意,爲達矣。聞麥事,漢南稍有餘存,東北諸邑,尤大歉云,凡事有所准限,則可以冀及而爲之,此論亦有見,而卽今已當收穫之節,察諸邑之稍勝·尤甚,有所分等,而定其分數,其勢有所不及,依前回啓,所請,姑勿定其分數,令各邑隨其力所及,悉心收捧,雖有分給之數,未准捧者,朝家不必論責,似好矣。吏曹參判尹趾仁曰,還上,依朝令督捧,尙難盡捧,至於麥糴,則卽今雖曰難捧,種子不可不念,旣難准捧,必須定分數督捧,爲可矣。錫恒曰,外議,多以麥還上定分數捧上,爲宜云,而臣意不然。今年牟麥,雖曰大歉,其間虛實,有不可知,若豫定分數,則雖欲加捧,有不可得,不如姑勿定數,使之還捧,則守令,必能隨力督捧,設有多少之不同,自可爲前頭種子,恐不當先定分數也。趾仁曰,守令必依朝令,然後可以催捧,而今乃只令曉諭而捧之,則其何以捧之?又以雖不捧,不罪守令,爲令,則又涉不便,恐不如定分數之爲宜矣。左參贊趙泰采曰,今年牟麥,大段失稔,然臣新自鄕來,一邑之中,亦有優劣,折半與三分之一區別分等,事涉難便。且守令中,或有不定分數爲便云者,今以仍爲收捧之意,分付,而守令勿爲論罪事,姑勿定奪,以觀其勤慢而處之,似好矣。上曰,分等之說,不無意見,而與秋成後災實分等時有異,似難爲之。明春種子,不可不備,守令,知此捧之之意,分付,可也。又所啓,接伴使朴權狀啓中以爲,穆克登,以渠之馬尙十隻,置于許川江,使國家處置,而仍置江邊,則居民越涉之弊可慮,何以處之?爲達矣。移置稍近內地之江,或爲官用,或爲民間渡涉之用,道臣從便區處,爲好矣。上曰,處置不難,使監司區處事,分付,可也。又所啓,安興防營事,頃日旣承知其有弊端,則趁其弊不深,亟宜還罷之下敎,以事係沿革,商確覆奏之意,仰達矣。僚相俱未出仕,不得面議,遣備局郞廳,議于僚相與原任大臣,則左議政金昌集,判中樞府事李濡以爲,上敎如此,雖當還罷,而設置罷革,俱當詳審,設營屬耳,旋復還罷,事涉輕遽,今更審察其弊端而罷之,方爲完備,左相之意,且以爲使道臣巡到時,周審其形便,狀聞後處之,爲宜云。右議政趙相愚,行判府事李頤命,以爲旣有弊端,則自上趁其弊不深,宜亟罷之之敎,誠爲得宜,雖卽還罷,未爲不可云。小臣之意,亦以更爲周審後變通,爲得宜。頃日已以擧措顚倒,其爲便否,十分較然而後,可以還罷爲達,臣旣與於防營設置之時,到今深有所不敢安,而不得推諉,有此陳達,今雖還罷,安興規制,當仍舊而爲守城將,只是革其防禦之號而已。其所變通,不至大段,第令道臣,往察其形便而論列啓聞,何如?上曰,安興事,頃日筵臣詳達矣。水營戰船,元數不多,今若分屬,則不成貌樣,旣知其有弊端,則及其弊之未深而改之,爲宜,此非如大段變通之擧,安興防營,還罷,可也。錫恒曰,安興雖罷防禦使,守城將則似當仍前兼帶,泰安亦不當陞爲防禦使,依舊例施行,似爲無弊矣。上曰,防營則雖不設立,守城將則依前兼帶,泰安亦仍舊例,勿兼防禦使,可也。宗泰曰,若罷防禦,則安眠島禁松,其半,令防營主管之事,旣云不便,自當仍舊屬各營矣。上曰,安興旣罷防營,則水營之專管禁松,自在其中矣。校理吳命恒曰,當初防營設立時,優給六百軍兵矣。今罷防營,則守城將處,仍給其軍,何如?宗泰曰,素有本司待變船,不赴合操者,此則依前屬之安興矣。上曰,安興守城將事,依戊辰節目申明,宜矣。
崔錫恒所啓,上年,以渭原犯越罪人李先義等査勘後處斷事,奏文於北京,及至奏請使回還時,咨文中,有令該國處斷之語,故卽以勘處,構出咨文,專送齎咨官事,曾已定奪矣。頃於疏決時,因大臣所啓,其咨文,順付於皇曆齎咨官之意,陳達蒙允。以臣賤慮,竊以爲不然也。事係微細,則順付無妨,而此事,關係不輕,先義等犯越彼境,多殺人命,至於再經査勘,監兵使,至於革職,罪人中存活二人,出於皇帝特旨,而順付於八月皇曆之行,終涉太緩,取考前例,則凡係此等事,輒皆專咨,只一番順付,而元非大段之事,與今番事,輕重懸殊,專咨入送,恐爲得宜,旣有所懷,敢此仰達。宗泰曰,見槐院謄錄,犯越罪,自彼勘斷移咨後,我國回咨,幾皆專咨入送,順付,只一番矣。近來齎咨之行,甚爲頻數,彼此有弊,故初以專咨稟定,而復以順付,則八月請曆之行,改稟得旨矣。今番事,事端旣重,彼人雖未必以此有所致責,而崔錫恒所達遲緩,恐涉不便之言,亦似有見,一譯官入送,有何所難?依兵判所達,專咨無妨矣。上曰,曾前亦有順付之事乎?錫恒曰,謄錄有一番順付之例,而事甚微細,與今番事有異矣。上曰,前日順付之例,只是一番,而其事亦甚輕微,則今不可援此例爲之,依兵判所達入送,可也。錫恒曰,今月內送之,似好矣。上曰,來月初入送,可也。
徐宗泰所啓,頃因副校理吳命恒所達,以倭館所達書冊之罪,定律事,有稟處之敎矣。今番信使之行,見我國書籍,流入倭國者,頗多云,此似由於書籍之禁,素無定制而潛給倭人者,如非譯商賈,則彼倭何從得乎?其中懲毖錄,亦入去云,此書,卽記壬辰事者,而國家被兵初,軍制之虛疏,凡百國事,無所不錄,尤豈可使倭人見之?誠可寒心。如文集,雖異於史書,而疏箚所論,無非國家事,皆當一禁云者,誠如筵臣所達,至於閑漫文集與星曆卜筮等襍書,不至緊重,且自中朝來書籍,則似不當一例禁斷矣。自今定式,如史乘及文集,一切嚴禁,潛買現發者,以潛商律論斷,閑漫文集及不至緊重之書,則或參酌論以次律,未知何如。上曰,國乘之類,關係甚重,以一罪論之,其餘則減等,似好矣。諸臣之意,何如?趙泰采曰,此等書冊,不知何時入去,而退溪集理氣說,倭人亦爲稱說云,此書旣在倭亂之前,則似無可諱之端,至如國朝寶鑑之類,係是國乘,如此之類,不可不一倂嚴禁,而若以書冊緊歇,論罪輕重,則此法,必不可行矣。禁令則以一罪論之,被捉之後,如其不緊之冊,則參酌減罪,亦似可矣。上曰,今番信使入去時,適爲得見,而不然則雖有潛賣者,其何以現發乎?錫恒曰,凡立法之道,自當參酌輕重而定之,然後可以永久遵行,書冊之轉入日本,雖極駭然,何可不分輕重,竝論以一罪乎?事關國家之文籍,如野史等冊子,則固可以一罪論之,而至於閑漫書冊,亦豈無間隔乎?趾仁曰,臣於向日筵中,已以此事陳達矣。朝家旣禁書冊買賣,則犯之者,便爲潛商,所當以潛商之律,定法,若以書冊之輕重緊歇,有所低昂,則恐掣肘難行矣。宗泰曰,錫恒所達,宜矣。如麗朝文集,則時代已變,似不必竝禁矣。泰采曰,淸人,以春秋左史,諉以史記,猶且禁諱者,其意有在,若以異代文籍,不爲禁斷,則我朝書冊,亦必混入,不可不一切嚴禁矣。宗泰曰,隨其書之緊歇參酌處之,似當矣。大司憲趙泰東曰,臣曾任萊府時,見之,商譯輩卜物,例自本府,而搜檢書籍之入不入,豈無摘發之道乎?中國書,不必禁之,至於我國,勿論緊漫,凡潛賣者,皆以一罪論斷,然後可以禁矣。命恒曰,書冊之緊要者,論以一罪,而私相現發者,捕賊賞加例論之則好矣。上曰,旣令論以一罪,而臨時觀其輕重,有所低昂,則未知其可也。自初定輕重定律,爲好耶?宗泰曰,臣始以區別定律,稟達,而諸議以爲,初頭有所區別,則法不嚴云者,然矣。一切以書籍嚴禁,依潛商律施行,而現發後稟旨,觀其書之輕重,自上酌處,似爲得宜矣。上曰,當初元無書籍之禁,故有此流入之弊,除中原書冊外,國家文籍,竝爲嚴禁,且令遠臣,一一搜檢,如有現發者,啓聞後隨其輕重,勘罪宜矣。又所啓,壬戌信使時,馬島,以九送使停止之意,告達于朝廷,島主,時在島中,而奉行倭,呈書萊府,因萊府狀啓,廟堂覆啓,以爲奉行之呈書,雖甚猥越,彼旣以省弊爲言,許捧無妨,遂直送答書於島主矣。上年信使時,島主,在島,而又使奉行以入送使停止事,書呈萊府,府使權以鎭,以猥越,宜爲退却之意,馳啓,廟堂覆啓依施,只使訓別等,私自爲答,其書之不捧,與壬戌不同,故仍無島主處回答之事,今館倭,以此力請,府使李正臣,以今方嚴加責諭之意,馳啓,因該曹回啓,有廟堂稟處之命,而久未覆稟矣。壬戌回答於島主之時,必諭以奉行呈書之違禮矣,而昨年,文復有奉行之呈書矣。其情殊甚可惡,其書旣已不捧,則今無可答之義,朝廷於倭人,雖凡事,常加寬假,如此等禮節間事,當存嚴截,不踰尺寸,爲可矣。但馬島之停止萊船事,終不得回答,且有壬戌之例,今此倭人之請,必無還止之理,若令邊臣,以停船事,今自馬島修書契,則當有回答之意,曉諭於館倭處,似或可矣。上曰,諸臣之議,如何?泰采曰,倭人終無不受答之理,朝家終始拒之,則好矣,而若始拒而終許,則徒傷事體。且此事,旣有壬戌前例,東萊府使,若知前例,則當初亦必無牢拒之事,而今已退却,雖不可依前例答之,若以九送使停止事,雖已知悉,而奉行替書,係是規外,不受書契之意,直答於島主,則或可耶?錫恒曰,若依壬戌前例,初若受之,則容或無妨,初旣嚴辭不受,因其强請而回答,揆以事體,恐涉不當矣。趾仁曰,倭人情僞,本來難測,島主不爲書契,必欲以奉行書契,得受萊府答書者,未知何意,而此則異於他事,雖不作答,在家元無難堪之弊,若以奉行書契,雖涉猥越,必有島主書契,然後可以作答之意,嚴斥則似爲得宜矣。左副承旨黃一夏曰,臣曾任萊府時見之,倭人凡所欲爲,雖一年二年,必遂而後已,朝家,常以汝言雖非,而姑爲勉許之意,答之矣。上曰,壬戌年備局回啓,以後勿爲例,爲辭耶?泰采曰,雖無此等文字,大意則如此矣。趾仁曰,壬戌年則奉行書契,令東萊府使受之,而作答於島主,今番則奉行書契,初旣不受,與壬戌年例,有異矣。泰采曰,雖以彦千代事觀之,朝家終許之矣。凡其所請,若可從則從之,不可從則不從,宜矣。若以如此則受之,如此則不受爲言,則恐傷事體矣。泰東曰,臣曾任萊府見之,所謂奉行於馬島,乃卑小職耳,安敢與萊府,抗禮而通書乎?凡倭人所爭,如向來公作米不許之事,則固係彼此大段利害,有不可一切防塞,而此事則我旣有辭,彼雖許久留滯,決不可決之矣。上曰,奉行書契,終涉猥越,以島主親自書契,然後或可作答之意,令東萊府使,責諭宜矣。以上備局謄錄
上在昌德宮。停常參·經筵。
下直,楊州牧使李肇。
大殿·中宮殿·世子宮,政院·玉堂問安。答曰,知道。
嬪宮,政院·玉堂單子問安。答曰,知道。
金德基啓曰,明日常參·經筵,取稟。傳曰,只晝講。
以右議政十八度呈辭,傳于金演曰,安心調理。
李東馣,以義禁府言啓曰,今日引見時,安置罪人吳始復配所改定事,定奪矣。以唐津縣改付標以入,而下去都事處,以此發關,分付,何如?傳曰,允。
持平尹聖時啓曰,臣久忝憲職,泯默隨行,無所短長之效,辜負職責,尋常愧懼,伏聞昨日筵中,大臣以有貢物各司官員,或有招謗者,而臺臣不爲擧劾,有失職責爲言,臣誠恧縮,無以自解。夫隨聞規劾,自是臺官之責,而耳目之所未及,亦不可强爲論列。今此大臣之言,必有所聞而發,而臣則適會無聞,其未刺擧,勢所使然,而旣被大臣之非斥,則何敢晏然仍冒於臺次乎?請命遞斥臣職。答曰,勿辭。
黃一夏啓曰,持平尹聖時,再啓煩瀆,退待物論矣。傳曰,知道。
文學宋成明上疏曰,伏以臣於前月奉使沁都竣事復命之後,偶出畿郊,病作仍滯,迄至多日,一味屛蟄,忽於夢寐之外,伏奉承政院成貼有旨,以臣爲侍講院文學者,臣惝怳震駴。不知眇末如臣,何以蒙朝廷之記臆也?仰戴洪造,糜粉莫酬,臣固當感激趨承之不暇,而第臣自昨年以來,群怒溢世,交詬橫詆,身困於人,跡畸于朝,自分無以見容於盛明之際,間嘗一叨見任,黽勉出肅於異恩之下,亦非敢爲淟涊仍冒之計,適移諫職,相避見遞,優遊卒歲,粗安私分,榮宦之塗,灰念久矣。今殿下,雖命臣以舊踐之職,顧臣情迹之臲卼不安,則自如也。臣若徒恃寵靈,揚揚復入,則不惟臣心媿恥,其如一世之嗤點,何哉?且軍銜下鄕,明有禁令,而臣不免冒犯焉,坐令天旨,遠辱荒郊,臣之罪,尤萬萬矣。宜被譴罰,而反紆榮眷,惶懍蹙縮,益無所措。踪地之難冒,旣如彼,罪負之難貰,又如此,泯默偃蹇,有所不敢,玆因縣道露章悉暴,伏冀聖明,俯賜鑑照,鐫削臣新授職名云云。答曰,省疏具悉。爾其勿辭,從速上來察職。以上燼餘
上在昌德宮。停常參,只晝講。
金演啓曰,明日國忌齋戒,明明日正日,此兩日視事,頉稟。
以右議政趙相愚十九度呈辭,傳于金演曰,安心調理。
趙道彬,以兵曹言啓曰,今月二十二日前縣監朴慶餘稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金九鼎,常時不能禁斷雜人,以致闌入,亦難免其責,推考何如?傳曰,允。
兪命雄,以戶曹言啓曰,昨日臣鎭圭出往江上,湖南三倉漕船點檢,則淳昌色吏林好昌,載錄於成冊中,而點考之際,應其呼名逢點者,言辭多有可疑,故取考其號牌,非好昌乃浩昌,此已差誤,而嚴加推問,則逢點者實名金重白,自以爲林浩昌,卽其外三寸叔,而漕船上來時,猝得染病,故果爲代騎上來云云矣。林浩昌旣是本郡所定色吏,至以其名,載錄成冊,則雖以病故,不得上來,金重白宜其告知本官,受公文代來,而今乃無端冒名代來,此已可駭。林浩昌果有實病,亦未可准信,則如此之類,不可不隨現懲治,以杜厭避騎船之弊。金重白令攸司依事目科罪,林浩昌亦令本道嚴査科罪,成冊中名字誤書,與他尋常文字之差誤有異,押領差使員,當初點考發船之時,未知其代點之狀,俱不可無警責之道。當該成冊差使員,押領差使員,竝推考,何如?傳曰,允。
掌令盧世夏啓曰,臣病未供仕,虛帶職名,未效一日之責,徒切媿恧于中,昨日僚臺以大臣筵奏事,引以爲嫌,擧條未頒之前,臣不得聞其詳,而以其避辭見之,則蓋有貢物各司官員之招謗者,不爲擧劾一款也,臣於是不勝瞿然之至。諸司多官,豈皆盡心奉公?必有濟私致怨者,而臣之見聞,有所不逮,其未規劾,勢雖使然,而大臣以失責爲言,同僚又引此爲嫌,則臣何敢獨爲晏然於臺次乎?昨緣日暮,今始來避,所失尤大,請命遞斥臣職。答曰,勿辭。
黃一夏啓曰,掌令盧世夏,再啓煩瀆,退待物論矣。傳曰,知道。
獻納梁聖揆啓曰,臣於日昨備局次對,猥隨諸臣之後,入侍前席,而坐次稍遠,簷溜聒耳,大臣陳達之辭,未能詳悉,及至退出經宿之後,始聞大臣以有貢物各司官員,或多侵漁之弊,而臺諫不爲規劾爲非云,臣於此不勝瞿然之至。臣之忝居臺職,爲日最久,而宿患痺病,遇暑添劇,杜門調息,罕與人接,凡於時事,殆同聾瞽。今者大臣之言,必指營私取怨者而發,而臣適無所聞,不得刺擧,若論不職之失,臣實數字缺何敢一刻仍冒於臺端乎?請命遞斥臣職。
大司憲趙泰東啓曰,再昨筵中,大臣以有貢物各司官員,多有濫雜招怨之端,而臺官不加擧劾爲非。臣於伊日,亦爲入侍,宜卽自列於榻前,而座次稍遠,簷溜適亂,終未聽解,始乃得聞於經宿之後,臣於此益不勝瞿然之至。臣年衰病痼,已斷陳力之望,況此風憲之任,尤無以堪承。辭不獲已,黽勉行公,而過從常罕,耳目不廣,中外官吏臧否得失,未有所聞,刺擧蔑效,職責全負,今於大臣之言,何以自解?當避不避,所失尤大,請命遞斥臣職。
掌令成碩藎啓曰,臣之衰病,轉添於旅次調將之失宜,長在床褥,日尋辭單,凡於時事,作一聾瞽,蔑效進言之責,徒積瘝曠之懼,得伏見諸僚引避,則因日昨大臣筵奏而發也。前席語祕,雖未知其詳,而蓋以各司官員,招謗於貢物下人之故,非斥臺官之不言,臣於是不勝瞿然之至。夫論事之體,必須詳問事實,然後方可糾正,臣於此事,未及聞知,則不卽論劾,其勢固然,而大臣旣以此爲非,諸僚又以此引避,臣何敢獨爲晏然於臺次乎?昨緣病勢難强,今始來避,所失尤大,請命遞斥臣職。答曰,勿辭。
兪命雄啓曰,獻納梁聖揆,大司憲趙泰東,掌令成碩藎,再啓煩瀆,退待物論矣。傳曰,知道。
趙道彬啓曰,吏曹郞廳來言,守令有闕,政事取稟。傳曰,過國忌後爲之。
工曹判書趙泰耉疏曰,伏以臣於昨日差祭龍山,新沐之餘,冒受江風,還家之後,嘔泄無算,頭疼身痛,達夜呻楚,委貼床席,無計起動。長生殿梓宮加漆之坐,停廢已數日,而今又不免出令而還止,臣之罪戾,此已深矣。卽又伏聞,昨日筵中,以兩儒臣補外事,大臣深以爲非,多有詆斥之言,臣尤不勝瞿然之至。夫兩臣者侮慢儒賢之習,宜有薄示公議之擧,姑與以一善地,初非出於久枳之意,在銓之道,亦不可全無黑白故也。其後臣卽已去任,未卽牽復,非臣之所知也。雖然旣被大臣之斥,理不敢晏然於職次,不得不冒死呼籲,伏乞聖慈,俯賜諒察,亟命遞臣職名云云。答曰,省疏具悉。卿其勿辭,安心行公。
午時,上御宣政殿行閣晝講。特進官南致熏,同知事尹趾仁,參贊官趙道彬,侍講官權詹,侍讀官鄭栻,假注書李眞伋,記事官金在魯·沈珙,武臣李世祥入侍。上讀前受音自王者之制祿爵,止其上之三分,詹講自凡四海之內,止特命也。上讀時修音畢,詹曰,名山大澤,不以封不以朌,山澤雖邦內人物之所在,寶貨之所出,邦內之不用,有意存也。以我朝言之,山則有山直,澤則有監考,而無主之地,多有諸各司折受,諸宮亦多折受,至如龜潭等處,亦自某處折受云,聞者寒心矣。栻曰,山林川澤,與民共之,有國之所重也。孟子曰,斧斤以時入山林,數罟不入汚池,蓋遺其利,與民共之意也。以我國言之,山腰以下則許之,以上則不許。近來山林濯濯,雨水覆沙,如堤堰皆不蒙利,而各衙門及有勢之家,多專其利,已可寒心。祖宗朝立法覆審時,堤堰不許冒耕,而此法近多不行,堤堰多不疏鑿,而勢家之冒占無已,誠可慨也。南致熏曰,筵臣以堰內冒耕半行缺臣待罪都承旨時見之,延安南半行缺近來所納,極爲零星,每以屢度申飭,而終無其效矣。上曰,南大池乃輿地勝覽所載,凡蓮傷於潦雨,不傷於旱乾,而近年以來,輒稱旱乾,屢請代捧,其不禁斷冒耕,此可知矣。致熏曰,近來或入於折受,而有此弊耶?上曰,元無折受之事,而內局曾以禁斷冒耕爲請矣。致熏曰,此池蓮實,係是御供藥物,而每爲代捧,殊甚未安,冒耕之禁,別爲申飭爲宜矣。趙道彬曰,此一款,出於擧條,何如?上曰,出於擧條,申飭可也。
詹曰,千里之外設方伯,自古而然,豈不重耶?唐·虞之際,岳牧咸薦,以我朝事言之,雖有地望,各適其才而用之矣。今則有地望之人,於內於外,皆無所礙,漸不如前,殊無愼擇之意也。栻曰,才各有偏長,雖有地望者,亦不許外任矣。近來堂上者,無不爲監司,豈人才勝於古也?實不善擇才之致也。趾仁曰,此言誠然矣。朝廷間皆稱自監司·閫帥之材不易得,故雖遞其任,後復爲之矣。近來閫帥幾五六十人,官制不擇而然也。栻曰,以小臣所見言之,古者牧府使之才甚少,故爲此任者,無在家之時矣。監司旣然此何之說,近來則初授一邑,因陞遷牧府使者有之,甚可訝也。詹曰,唐·虞建官及周制皆有之,我朝設官之制,亦可考於經國大典,而近來人多窠少,蔭路不須言,而文官不知幾百,出入兩司人外,或有終身乾沒者,此未必皆可用之才,而得正科而終不得調用,豈不有冤耶?栻曰,近來蔭路太廣,陞六者甚〈多〉,豈盡補官耶?趾仁曰,蔭官不須言,文官出身,蓋欲事君,而一斥不復,近來留京者甚多,以臣居銓之故,亦有來見者,而人多闕少,無以容手,差除實難處矣。此輩雖欲變通調用,今番都目,出六者二十餘,都事等職,必須出補郡邑,然後可以調補,而窠少有難推移矣。栻曰,文官不必勝蔭,而參下陞六之後,或爲典籍,落職之後,無復可望,西北人多有留京時仕者,湖中人多有調用,而至於嶺南人,則不爲求仕之故,亦不上京矣。銓官目前亦未及收拾,聲聞未及者,何可調用乎?小臣曾已以此陳達矣。嶺南一邑中文官,或有十餘人,而朝家全不收用,甚可惜也。上曰,筵中陳達,有調用之命,而所達是矣。五行缺趾仁曰,臣於七八年前,隨備局諸宰之後,入侍於次對,其時臺官,以松家島事,有所論啓,臣以賤見,敢陳於詢問之下,伏想聖明,或記有之矣。今者臺啓又發,有令廟堂稟處之命,而還給民人云者,似有見欺之端,蓋松家島,本以太僕所管,土地極其膏沃。逆堅有謀占之意,以關防爲言,出給喬桐水營之後,因爲己物矣。堅伏法之後,又爲勳臣賜牌,而亦多夤緣謀占之類,厥後權大運爲司僕都提調,復爲奪入於司僕,而其啓辭,侵辱淸城府院君金錫胄,無所不至,此則出於讐疾之心,固不足言,而其還屬太僕,則諸議皆以爲是矣。頃年爲宮家折受,而臺啓請罷宮庄,以重關防,以外面視之,豈不美哉,而其實則納稅戶曹,歸之民結云者,自然爲勳臣家及前日謀占者,還爲執持之歸,松家島之於京城,不過一潮可到,收穫之後,竝與藁草而載來,可補於關防,何賴於島民?在島民則反不如太僕宮家之收稅,所謂民狀,不出於島民,而出於中間者,可知矣。當初卽爲還給,則猶或可也,而旣有許多委曲之事,則頃日大臣之請還其賜牌者,未知其得宜,此今番臺啓之所以發也。欲爲還給民人,則又未免如前失着矣。臣意則作爲公田,屬之喬桐,定其收稅之數,則其所歲入,必不下於累千石,卽今水軍之難充,爲畿邑莫大之弊,以此穀物,除出給代,而水軍逃故之額,量宜減除,則豈不有補於關防,而可爲島民之大幸?上曰,頃日臺啓之批,已令廟堂稟處矣。今此所達,亦出擧條,一體商議稟處,可也。趾仁曰,永宗事亦然,當初許民耕作者,蓋爲募民安集,以重關防,則當爲公田,不當爲私田,而今爲京中士夫及富豪輩農庄矣。島民之無賴於田畓,與松家島無異,似當一體處之矣。或以轉相買賣,已作民田爲難,而此則有不然者,公田非可賣之地,則其所買賣,恐不足恤,而況其買賣云者,又何可信乎?二行缺上曰,亦令廟堂,一體稟處,可也。
道彬曰,小臣才按湖西,有所經歷,故敢此仰達矣。上古三載考績者,可見其久任責成之意也。諸道方伯,皆爲眷率,作二周年窠,而關東·湖西,獨不得挈眷,瓜限甚迫,除往還時月,則莅任不過八九朔,如臣不才,亦且忝冒,才智不逮,固難稱職,而假令有才諝者當之,周年之間,何以遍察事情,有所設施乎?頃年判府事崔錫鼎,欲爲變通,至於陳稟,而特以物力之不贍,未果擧行矣。今若加給大同米,且以營穀,添補需用,則可以成樣,令廟堂稟旨變通,何如?上曰,湖西物力,不及他道,故迄未變通矣。作事之初,所當詳審,令廟堂稟處,可也。道彬曰,特進官南致熏,講筵未罷先出,事體未安,推考,何如?上曰,勿爲推考。諸臣以次退出。以上燼餘
上在昌德宮。停常參·經筵。
太祖大王忌辰齋戒。
金演啓曰,右議政趙相愚二十度呈辭到院,而國忌齋戒,留院之意,敢啓。傳曰,入之。
以右議政二十度呈辭,傳于金演曰,遣承旨敦諭。
李東馣啓曰,大司憲趙泰東,掌令盧世夏·成碩藎,持平尹聖時避嫌退待,執義李晩堅在外,持平黃龜河未署經。今日以監察茶時之意,敢啓。傳曰,知道。
兪命雄書啓,臣承命,馳往于右議政趙相愚處,傳宣聖批則以爲,久病床簀之身,尙擔重負,一綫之息,耐荷不過,區區卸釋之願,只在於哀憐將絶之命,早賜處分。故作力尋單,昧不知止者,今幾度矣,而忱誠淺薄,訖未上格,夢寐之外,近侍又臨,十行敦諭,一倍勤摯,乃以天災時變,國計民事爲言,至求助於如臣無似,倚望之旨,不啻諄切,此時此敎,木石知感。臣雖病昏迷頑,豈忍一向託疾,孤負至意,而顧臣沈篤之疾,遇暑添劇,餘他種種危症,啖食之廢,殆近百日,綿綿殘喘,朝夕垂盡。今此恩諭之下,又未祗承,瞻望象魏,徒有涕淚,神氣錯亂,不知所達云矣,敢啓。傳曰,知道。
金演啓曰,司饔院官員,以監膳提調意啓曰,日昨義盈庫所封素膳物種中,昆布,與多士麻,色品無別,招問該庫下吏,則昆布乃自北關列邑歲貢,捧留官庫而封進,故自前色品如許云。事勢誠難猝然改備,不得已監進之後,招敎地部下吏,卽令移關該道,使之以正昆布上納之地矣。今日所封昆布,與前無異,而該邑來貢未到之前,實無變通之道,莫重監進之物,亦不宜矇然捧入,具由,敢啓。傳曰,知道。
弘文館副應敎權詹,副校理鄭栻箚曰,伏以竝引嫌而退,果未及聞,不言非咎,何可以此輕遞多官?請持平尹聖時,掌令盧世夏,獻納梁聖揆,大司憲趙泰東,掌令成碩藎,竝命出仕。取進止。答曰,依啓。以上燼餘
上在昌德宮。停常參·經筵。
太祖大王忌辰。
藥房都提調李頤命,提調趙泰耉,副提調金演啓曰,日氣一向陰濕,伏未審此時,聖體,若何?付缸受灸,今已多日,手部益有差愈之效乎?臣等憂慮未弛,敢來問安。答曰,知道。無事。手部漸有差勝之效矣。
趙道彬啓曰,明日常參·經筵,取稟。傳曰,停。
李東馣啓曰,大司憲趙泰東,掌令盧世夏·成碩藎,持平尹聖時呈辭,執義李晩堅在外,持平黃龜河未署經。今日以監察茶時之意,敢啓。傳曰,知道。
趙道彬啓曰,右議政箚子到院,而以國忌留院之意,敢啓。傳曰,入之。
李眞伋病遞,以李廷弼代之。
兪命雄,以戶曹言啓曰,卽接廣興倉所報,則來六月朔頒料次,倉官進去于右議政趙相愚家,請受祿牌則以爲,方在呈告中,祿牌不爲出給云,係是大臣祿俸,何以爲之?敢稟。傳曰,令倉官輸送。
金演啓曰,右承旨金德基,同姓四寸兄通德郞德興身死,服制已行四日,出仕,何如?傳曰,允。
右議政趙相愚箚曰,伏以犬馬衰齒,固已懍懍,加以重病頻作,殆無虛歲。今春宿病更發之後,六旬寒戰,百日廢食,神氣凡百,更無餘地,前後控籲,期於釋負者,非敢有一毫假飾之意,實出於將死哀鳴,而兪音尙閟,誤恩荐加,昨日溫諭,又下於千萬夢寐之外,辭旨諄複,必欲勉出,臣莊誦感激,涕泗交頤,惶隕震惕,罔知所措。欲報膺命,病難作勢,重擔在身,瘝曠爲罪,情窮勢急,求死不得。竊伏念天地之仁,日月之明,無物不覆,無微不燭,跂行喙息,咸囿於太和之中,而匹夫匹婦,皆得其所,則如臣老病,固宜先蒙體下之德,而得延殘喘矣。況今國事艱危,民憂孔棘,凡所以勞聖上宵旰之念者,固非一端。頃者綸音特下,德意渙發,激勵在朝,思一振作者,逈出尋常,則微官小職,亦當簡汰衰病,灑濯整頓,以爲更始之圖,而三事爲職,何等重地,自臣忝叨,便作一養病坊,而及至今日,累朔曠闕,中外譏誚,固不暇顧,而我聖上大奮發大更張之政,抑恐緣臣而廢矣。臣昨承恩旨,旣犯違逋之科,今復瀆擾,極知猥越,而一病且死,半年虛席,其罪愈大,故不得不冒死申籲云云。取進止。答曰,省箚具悉卿懇。如渴之旨屢宣,而情志不孚,遐心莫回,只增媿恧,無以爲諭。卿其思王室之多難,念古人之盡瘁,勿復以疾病爲辭,臥閤論道,用副至望。仍傳曰,遣史官傳諭。以上燼餘
上在昌德宮。停常參·經筵。
自昧爽至辰時,有霧氣。
下直,長興府使李遂良。
金德基啓曰,明日常參·經筵,取稟。傳曰,停。
李東馣啓曰,大司憲趙泰東,掌令盧世夏·成碩藎,持平尹聖時呈辭,執義李晩堅在外,持平黃龜河未署經。今日以監察茶時之意,敢啓。傳曰,知道。
以右議政趙相愚二十一度呈辭,傳曰,安心調理。
有政。吏批,判書權尙夏在外,參判尹趾仁進,參議未差,右承旨金德基進。兵批,行判書崔錫恒病,參判朴弼明病,參議任胤元進,參知李震壽呈辭受由,右副承旨李東馣進。
吏批啓曰,判書權尙夏在外,參議未差,小臣獨政未安,何以爲之?敢稟。傳曰,仍爲之。
以權爲黃海監司,李萬稷爲羅州牧使,李昌肇爲鐵原府使,鄭以規爲康津縣監,成僴爲木川縣監,金相玉爲高山察訪,吳鼎周爲尙衣別提,金時澤爲社稷令,李承源爲平壤推考敬差官,金在魯單付待敎,申鐔單付漢學敎授,趙壽達單付校書博士。兵曹正郞李濟仍任事承傳。李㙫付副護軍,李鼎佐付副司果,金弘迪付副司正。
兵曹,以李熙齡爲右邊捕盜從事官。
李東馣,以兵曹言啓曰,今五月二十四日幼學金瑞龜·李東奎等稱名人,自通化門入來,差備門外擊錚,極爲駭愕,竝令攸司囚禁治罪,同門守門將金汝器,常時不能禁斷雜人,以致闌入,亦難免其責,推考何如?傳曰,允。
又以戶曹言啓曰,依傳敎,來六月朔祿俸,令倉官輸送于右議政趙相愚家則以爲,方在呈告中,不爲領受云,何以爲之?敢稟。傳曰,更爲輸送。
金德基,以侍講院言啓曰,本院新除授文學宋成明,縣道陳疏,承批之後,入城累日,不爲出肅,卽爲牌招察任,何如?傳曰,允。
以平安監司狀啓,陽德等官居黃明官等三名,飮煙致死事,傳于兪命雄曰,飮煙致死人等,令本道恤典擧行。
以修撰李世瑾上疏,傳于金德基曰,此疏還爲下送,使之作速上來。
修撰李世瑾疏曰,伏以臣向於北漢動駕之日,祗候數十行缺臣之蹤迹,實出可進之理,向來所遭原事,則旣蒙聖明之開釋,固不敢更以此爲言,而若其不潔之題目,則着在身邊,洗濯無時,以何顔面,復廁於論思之列?昔呂蒙正罷相,太宗謂左右曰,蒙正望復位目穿矣。錢若水聞之,歎曰,陛下輕宰相如此,此蓋無一人秉節高邁,全進退之道,以感動之者耳。遂翩然有拂袖之志,終爲急流勇退之人,太宗之言誠失矣,而未至詬辱,錢若水不親於十餘字缺況臣躬遭罔測之言,而靦然十餘字缺嗚呼,生逢堯·舜,便欲永訣,豈臣夙昔之心,而命不身謀,事與心違,今臣苦情,在所愍憐,倘蒙聖慈,快賜鐫許,使床簀餘喘,得以保延於田廬云云。還下送事見上
司諫權疏曰,伏以蟣蝨微臣,痼疾纏髓,顧無陳力就列之望。頃於縣道,猥上辭本,冀解職名,以安賤分,及承聖批,不惟不賜准許,反以斯速上來察職爲敎,臣誠徊徨悶蹙,益不知置身之所也。噫,士生斯世,遭逢有道,雖草野疏逖,不識人主面目者,亦皆有奔走願忠之誠,況臣叨被誤恩,出入從班,近黼座,瞻耿光,而銘篆於方寸者,實耿耿不已,使臣狗馬之疾,不至委頓,稍堪驅策,則不顧一身顚沛,惟應竭蹶趨命,畢知殫力,圖報萬一,必不爲自廢溝壑之計矣。臣於三霜茹毒之餘,眞元大脫,衰損已極,兩官俱廢,四體不遂,最是氣逆則眩作,火升則心迷,胸焦煩悶,引飮無算,手足麻木風痺有漸。醫云失今不治,則終至難救之境,臣欲及此未甚澌頓,謝事屛蟄,專意將理,庶可以免古人忘生循欲之恥矣。今若感戀聖恩,强疾赴召,則區區性命,雖不足恤,而其於職事,未免瘝曠,豈不益增罪戾乎?況今朝論橫潰,士趨歧貳,排軋每及於異己,糾摘不行於同好,峽決河蕩,靡有底極,雖使剛方正直爲一世信服者,處於臺端,尙難望調劑彼此,以成寅協之美。顧臣疏率輕淺,未能見孚於同朝者,其何以恢張公議,鎭服群情乎?臣之痼疾,旣難自力,情勢又復如此,百爾思量,斷無趨承之路,忘分蔑義,臣罪萬死萬死。噫,臣雖病不能進,而若其惓惓愛君之誠,不以進退有間,玆將畎畝憂國之忱,附進於乞免之章,是亦野人獻芹之義也。伏願殿下,恕其狂妄而試垂察納焉。殿下之臨御,于今三紀有餘,十餘字缺內無土木營作之事,外絶馳騁弋獵之娛,災異沓至,則每示恐懼之意,雨暘愆期,則輒下懇惻之旨,凡此懿美,罔非帝王之盛節,是宜朝著淸平,黨議氷釋,寰區寧謐,民庶樂業,俗躋熙洽之美,國有磐石之安,而以臣觀於今日,大不如所嘗料者,敎化之不行猶前也,世道之汚陷猶前也。聖學不聞加進,王綱未見振張,黨習日痼,俗尙益渝,在內而無腹心之託,在外而乏干城之寄,譬如敗局,無一着手處,危亡之禍,迫在朝夕,言之於浥,思之氣短。此必有受病源委,臣敢以小人之腹,妄有所忖度者,玆冒鈇鉞之誅,爲聖明盡言不諱可乎?臣伏聞,昔我世宗大王每日四鼓而起,平明受群臣朝參,然後視事,處決庶政,然後聽輪對,咨訪治道,引見守令拜辭者,面諭恤刑愛民之意,然後臨經筵,潛心聖學,講論古今,然後入內燕坐讀書,手不釋卷,夜分乃寢。臣又伏聞,昔我成宗大王,奉三大妃殿,一日三問安,日行常參,延訪大臣,日三開講,晉接儒臣,繼而有召對夜對,討論前代得失。臣於此每擊節而歎曰,猗歟盛哉,我兩聖祖,一心圖治,憂勤孜孜,未有片時暇豫如此,宜乎陶鑄至治,追配於唐·虞之隆也。今殿下非不欲繩祖武繼先烈,而不能以志帥氣,懈意旋萌,非不欲振衰俗挽世道,而不能以義撕心,燕安是狃,法筵停講之日居多,便殿引接之禮甚闊,備局次對,一月之內,不過數三番而已。因循荏苒,苟過時日,應文備數,專事姑息,機務以之而停滯,政令以之而廢弛,此固有歉於我聖祖一心圖治之盛德,而亦安有反否回泰之望耶?上行下效,君令臣從,古今之通誼也。殿下一向悠泛,旣無大警動大振作之意,故百僚解體,一行半缺泄泄沓沓也。試以淺近易知之事言之,爲監司守令者,坐衙稀闊,民罕見面,文簿牒狀,只許門閾出納,則闔境已有嗷嗷之歎矣。尊卑大小,其事雖殊,其理則一也。議者或謂,殿下春秋寖高,血氣不能不衰,且玉候頻數違豫,惟當一意靜攝,不可過爲憂勤。臣則以爲,爲此說者,惟知聖人血氣,有時而衰,不知聖人志氣,無時而衰也。況使輔弼侍從之臣,簡其禮數,出入臥內,講論治道,談說義理,以之怡暢性情,疏宣壹鬱,則其於淸心調病之道,亦必有補矣。在昔宋儒之言曰,一日之間,接賢士大夫之時多,親宮妾宦官之時少,則氣質自化,德器自成,此言誠帝王家端本出治之旨訣也。殿下倘能服膺於此,而勿失焉,則其於施諸政措諸事,罔不動惟徯志于兩聖祖,亦有光矣。噫,以漢文全盛之時,賈誼尙有流涕太息之疏,況今可以流涕,可以太息者,奚止於一二事,而雖有憂世切至之言,每以黨伐,見疑於上下,今之居臺閣者,亦云艱矣。然而谷永之專攻上身,臣固恥之,請以輿人公誦之言,爲聖明略陳焉。我國家用人之道,專在於科第,其不輕而重也,較然矣。至如中廟朝賢良科之罷榜,出於群小之逞憾,故仁廟心常冤之,及其末命,有追復之敎。自是厥後,列聖相承,間或有罷榜之擧,未聞有追復者。今此己卯之榜,國人皆曰可罷,謀及大臣三司,僉議歸一,然後始罷其榜,則到今十餘年之後,豈有可復之理耶?當初還收之啓,誠得臺體,而雖曰閱歲爭執,不過循例塞責而已。一未嘗登筵力持,期於准請,而今乃以一二人所見,遽停重發之論,臣未知其在事體果何如也。今春庭試,尤有異焉,二行缺今番則考官受點之後,公然復出,至有還抵其家者,可謂無嚴矣。此豈遠嫌之道,而能免人言之噂沓乎?擧子之入門整齊之後,則旋卽下鑰,禁亂官坐於門外,以防奸濫,法例然矣。今番則內外防禁廢弛,只以布帳遮隔,擧子之出入唯意,往來無礙,充滿直房,雜坐門樓,甚至攔入翰苑·玉署者有之,自開科以後,未聞有此等擧措也。燈燭旣擧之後,或有乘暗而投呈者,分考旣畢,則卽爲合考出榜例也,而封置於命官之房,經宿更考者,此亦何所據耶?不意堂堂聖明之世,有如許科場,有如許國體也。萬目所視,其可厭然掩之乎?放榜已閱累朔,而尙無一人爲殿下言之者,其或有大於此者,殿下孰從而聞之乎?臣竊慨然也。伏願聖明,廓揮乾斷,夬賜處分,以懲其罪焉。噫,國朝取人之多,無過於宣廟朝,而不過一千九十餘人也。當宁賜第之數,比宣廟朝,反有過焉,此固昇平之久,文勝之致,而豈無名器屑越之歎耶?近來取人專尙詞華,只取駢儷,人才之不得,豈不由於此耶?綺紈子弟,懶讀經史,自少及長,專習抽黃對白,依樣尋摘,雖能成篇於咄嗟之間,至於高文大策,茫然不能措手,而占選者,率出於此流,習尙如此,雄杰之文,安從而出乎?得第之路,如是其捷,故利竇大開,爭者瀾趨,蒙蔀不解文之類,擧懷希覬之心,勿論京鄕,觀光者疊肩累踵,場屋之狹隘不能容固也。人心之汚陷,雖甚可惡,而不可無隨時變通之道,臣意則以爲,謁聖·春塘試取之外,至於庭試,則別設初試二三所,揀取次等以上,卽日科次,合試於大庭,則可無淆雜紛遝之患。伏願聖明,詢問便否於廟堂而處之焉。夫使价不辱命,固在於專對之得人而其律己檢下,必須十分簡嚴,然三四字缺不見侮於異域矣。日昨信使之行,其辱半行缺臣不必更爲疊床之語,而若其不能以禮自處,至乘關白之金屋船,及其竣事而還也,率多豐縟汰侈,不但卜馱連亘數里,有駭道路瞻視,至於篙卒之隨行者,亦得珍異之物貨,賣於鄕市,三臣之不能見重於蠻俗者,何莫非律己不能簡,檢下不能嚴之致也?且聞彼中人言,言必稱尹侍郞,蓋傷今之不及前人也,豈不重可惜哉?不獨信使之行爲然,每年燕槎奉命之臣,或不無此等弊端,伏願聖明,凡於使价差除,尤致意於精擇,而更加飭勵焉。殿下深惟陰雨之計,北漢之經始,斷自宸衷,功幾垂訖,事已過時,而以臣膚淺之見,竊恐此城緩急難恃也。夫山城之設置也,中坦外險,然後可以容衆禦敵,而以臣所聞,山勢犖确,石脈盤陁,絶無寬平作家之處,如値旱渴,則泉淵亦且不敷云,臣竊憂之。大抵中國則大都巨鎭,必設子城,子城卽外城之內城也。府庫在於此,人民在於此,堞守不分,粻餉與共,而今之北城,雖山勢邐迤聯絡,而其實距都城,幾一舍之地,本非子城之制,而與都城別是二城也。苟欲兩全而竝守,則臣未知用何卒而可以分守也,取何穀而可以兼濟也。苟欲單守北城,則非但都城以南,擧入賊藪,北城之衆心已搖,乘夜縋城而走者,無以禁之,抑亦一入穹壑,咽喉見扼,則勢孤援絶,內外阻隔,反不如南漢之控引兩湖,通外援,以爲掎角也。今聞大臣陳箚,北漢之外,更有築中城之議云,臣決知其徒費財穀,而至竟無益也。我國之不能守城,率由於延袤闊遠,規模太廣,守備單弱,賊勢易乘故也。如或更設中城,則武溪·佛巖峯,包其中周遭,又不下於北城,豈有環百里設三城,而率能得其力者耶?半行缺當初定鼎漢陽之日,半行缺必欲令聖子神孫,世守而勿去也。況都城形勢,背負複嶺,前臨大江,不可謂城池之不據險也。雖廷議不一,廟謨多歧,臣則以爲,都城不可不守也。但都城外,無重關巨鎭之爲藩蔽,易致賊勢之隳突。試以楊·廣·水原·長湍爲四巨鎭,設城浚濠,繕甲峙糧,重壘複險,羅絡於百里之間,屹爲輔車掎角之勢,則都城形勢,不期壯而自壯,都城人心,不期固而自固,或守或戰,立見其效。未知聖明,誰憚不爲,而直爲此凜凜耶?夫言事易而做事難,臣之前所說設城浚濠,繕甲峙糧,固非容易猝辦者,聞者必以爲迂遠難就,而臣聞中國之城,率多土築,我東百濟之慰禮,新羅之月城,松都之羅城,俱是土築,今皆頹圮,雖未詳其制度闊狹之如何,而竝載於輿地勝覽中,豈有宜於古,而不宜於今之理耶?廣州城守粗完,不須更勞聖慮,而至於三邑之城,則姑先試以土築,得其人而專畀其責,且劃給其旁近數三邑,數三年貢賦,以董其役,則可省伐石汗牛之勞,而亦無歲月持久之患矣。江都設置,不下於廣州,此則不必更治繕治,瑞·泰之間,海防甚疏,倘設一巨鎭,與江都作爲聲援,則亦可以遙爲都城之勢矣。臣於近日,穆差定界事,不無隱憂過慮者,夫我國之北路,卽漢之豐沛,唐之晉陽也。洪惟我聖祖承四王積德之後,龍興朔方,奄有大東,拓地至豆滿江,此實三韓以來,所未有之盛業,而億萬年王跡肇基之地也。亦惟我英廟,志存繼述,思闢土疆,排棄群議,獨運神算,用金宗瑞爲都節制使,驅出雜種,建置六鎭,兩聖祖開創之勤勞,可以想之矣。遺風餘烈,尙今未沫,寸地尺土,其可見失耶?況四親陵寢,俱在於此,二行缺昔高麗文宗時,遼欲過鴨江爲界,置保州城於江之東岸,設船橋,累請毁破而不聽,旋以朴寅亮表辭之懇到,遼主惻然,遂寢其事。且於麗末,皇明高皇帝,以鐵嶺迤北,本屬胡元,竝令歸之遼東,立鐵嶺衛,遣遼東百戶王得朋,來告立衛,其時遣朴宜中,奉表如京,陳雙城反復曲折,請勿立衛,帝以宜中之淸白,不齎一物,特爲引見,待之有加,遂寢立衛之議。此等事實,俱載麗乘,而適符於今日所深慮者,故敢陳於疏末,彼雖有朶頤難從之請,在我應變方略,不可不豫爲之講定。伏願聖明,留意於此,而澄省焉。臣以迂腐之見,妄論軍國大事,竊想不槪於聖心,見姍於同朝,而牛溲馬勃,不害爲俱收竝蓄。伏願聖明,勿以人廢其言焉。臣之病勢沈綴,如上所陳,旬月之間,末由蠢動,又復坐違召命,逋慢之罪,實無所逃。伏乞聖慈,亟命鐫削臣職名,以警具僚,不勝萬幸。答曰,省疏具悉。滿紙陳戒,亶出憂愛,予甚嘉尙,可不體念焉?文科追後還收之請,經年相持,固已太過,今玆停論,有何不可?布帳一款,自試所啓稟變通者,而伊時事勢,不得不如此。此外云云,雖未知果如傳聞,而考官受點後,若有還抵其家者,則極爲未安,合有糾警之道,令政院稟處。庭試之不設初試,意有所在,不必變改。使价精擇事,爾言是矣,申飭該曹。北關之天險,猶古之劍閣也。大計已定,崇墉甫完,其他凡百,次第經理矣。天下豈有十分無欠之地耶?爾疏所云,未可曉也。下款所陳,誠有意見,而連觀狀聞,似無足慮矣。爾其勿辭,從速上來察職。
禮曹參議李大成疏曰,伏以臣之無似,曾忝銓地,絲毫無補,觸處生疣,受人拳踢,竟至顚沛,二行半缺卽伏見日昨筵中,大臣以兩臣補外事,詆斥銓曹,下語不凡云,此臣在佐貳時事也。其時委折,已悉於前日辭疏,伏想聖明,亦已俯悉,而臣旣同參政席,則情迹之難安,與長僚無異,其不可晏然於職次也。伏乞聖慈,亟遞臣所帶職名云云。答曰,省疏具悉。爾其勿辭,從速察職。以上燼餘
備邊司啓曰,今日賓廳日次,而姑無稟定之事,故來會本司之意,敢啓。答曰,知道。備局謄錄
上在昌德宮。停常參·經筵。
巳時午時,日暈。
金德基啓曰,明日常參·經筵,取稟。傳曰,只晝講。
李東馣啓曰,大司憲趙泰東,掌令盧世夏·成碩藎,持平尹聖時呈辭,執義李晩堅在外,持平黃龜河未署經,今日以監察茶時之意,敢啓。傳曰,知道。
右議政趙相愚二十二度呈辭。傳曰,安心調理。
金德基啓曰,昨因司諫權陳疏,考官受點後,若有還抵其家者,則極爲未安,合有規警之道,令政院稟處事,批下矣。今春庭試時考官擬望之人,多數不進,本院,徹夜變通請牌,僅令備員開場,而至於受點考官,承牌詣闕外,誰某之還爲抵家與否,本院不得詳知,分付禮曹,兼加詳問,使之現告後,稟處,何如?傳曰,允。
又啓曰,卽者禮曹,因本院啓辭,未呈草記及別單,故竝此捧入,而臺疏批旨中,旣有令本院稟處之命矣。考見該曹別單諸試官名下懸註,則雖其詳略不一,皆無承牌後還家之語,獨禮曹判書李墪名下,以承牌詣闕後,落點未下之前,以不得已事,還家,旋卽進詣直房,仍隨諸試官,赴試所懸註,其所還家,在於落點未下之前云,則亦與臺疏差異,何以爲之?敢稟。傳曰,知道。李墪之還家,在於承牌詣闕之後,則勿論落點之已下未下,徑自退去,殊可駭然。罷職。
又以禮曹言啓曰,因政院啓辭,今番庭試考官受點後,還抵其家者,令本曹遍加詳問,使之現告後稟處事,命下矣。卽令各其司掌吏,現告,則諸考官名下,各具由懸註以呈,故別單書入之意,敢啓。傳曰,知道。
李東馣,以戶曹言啓曰,謹依傳敎,來今月朔祿俸,更爲輸送于右議政趙相愚家,則以爲祿俸,今有更爲輸送之命,而方在呈告中,終不敢冒受,益切惶蹙云,又不領受,何以爲之?敢稟。傳曰,箚批已下,更爲輸送。
又以兵曹言啓曰,今五月二十六日忠義衛李碩祚稱名人,自宣仁門入來,差備門外擊錚,極爲駭愕,令攸司囚禁治罪,同門守門將金九鼎,常時不能禁斷雜人,以致闌入,亦難免其責,推考,何如?傳曰,允。
又以御營廳言啓曰,今五月朔試射時,本廳無軍哨官鄭道成,柳葉箭一中,片箭一中,騎芻一中,以矢數計之,則未滿四矢,而騎半行缺今亦依此施行,何如?傳曰,允。
又以御營廳言啓曰,本廳來六七月兩朔應立,中部前司屬全羅右道五哨軍兵六百七十名,已爲逢點整齊矣。來六月初一日,與左部後司軍兵,替代後,舊軍放送之意,敢啓。傳曰,知道。
又以御營廳言啓曰,本廳來八九月當,海西十一番十二番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,今此下番馬步軍兵,別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來八九月兩朔應立,中部左司屬全羅右道五哨軍兵,七月二十五日京中逢點,八月初一日,與前司軍兵當爲替代立番,趁期調送事,本道監兵使處,依前知會之意,敢啓。傳曰,知道。以下缺以上燼餘
上在昌德宮。停常參,只晝講。
左議政金昌集上疏。大槪,臣於諫臣疏論科事,不勝震怖,冒萬死略暴事實,仍請嚴誅事。入啓。答曰,省疏具悉卿懇。伊時因試院再次草記,已知事勢之不得不爾矣。至於翌曉合考,蓋慮去取之或差,則於卿別無所失,諫臣之疏,不必深嫌,仍念卿之調息,殆浹二旬,昔者疾,庶幾今日愈,須體予思想之意,安心勿辭,亦勿待罪,卽起視事,勉副至望。仍傳曰,遣史官傳諭。
兵曹口傳政事,以鄭復先爲副司果。
右議政趙相愚二十三度呈辭。入啓。傳曰,安心調理。
參知李震壽三度呈辭。入啓。遞差。
傳曰,明日晝講爲之。
掌令成碩藎,持平尹聖時啓曰,臣等忝叨言責,爲日已久,上不能補君德之闕遺,下不能論朝政之得失,一味緘結,徒糜廩粟,失職之罪,自知多矣,而大臣過加容恕,姑擧其微官庶僚之不能糾劾者,爲咎,惶媿之極,恭俟斥去,處置請出,實是意外,辭單未徹,憫蹙方深,伏聞日昨筵中,宰臣,以本府前日所論松家島事,似有見欺爲言,臣等不任瞿然之至。當初陳啓,蓋謂此島旣是民田,則不合爲勳臣賜牌,故據狀論列,以請還給,而所謂許多委曲,臣等未知詳悉,見欺與否,誠難强辨。然而宰臣之言,旣如此,則固已難安。繼伏見諫臣之疏論,及己卯復科事,以一二人所見,遽停重發之論,爲非臣等尤有所不安者,此科之始罷終復,論以事體,雖未免顚倒,而還收之啓,已閱三歲,上下相持,一向爭執,太涉支離,故臣等,與同僚齊會,相確停論,一時諸議,亦多有與臣等相符,未嘗有非之者,而今其疏語,旨意深緊,有若臣等,以獨見徑停者然,臣等實未曉也。雖然旣致其詆斥,則理難晏然,以此以彼,俱不敢抗顔仍冒於臺地,請命遞斥臣等之職。答曰,勿辭,退待物論。
晝講。入侍,知事趙泰采,特進官金萬埰,承旨兪命雄,玉堂李健命·吳命恒,假注書李廷弼,史官金在魯·洪武臣·鄭翔周。
晝講時,戶曹判書金宇杭,卽爲牌招察任事,榻前下敎。
大司憲趙泰東上疏。大槪,臣於諫臣疏論,己卯今春兩科事,俱極悚然,而以竢罪之身,不敢詣臺自列,席藁私次,露章請遣,乞削臣職,仍治臣罪事。入啓。答曰,省疏具悉。上款科事爭執,太涉支離,到今停論何妨?下款科事,予意已諭於大臣疏批矣。卿其勿辭從速察職。
掌令盧世夏啓曰,臣之尸居言地,爲日許久,失職之罪,臣亦自訟,而大臣之咎責,有非尋常,反省慙恧,恭俟譴斥矣。處置請出,出於意外,情窮勢慼,置身無所,尋單未徹,惶隕冞深,卽伏見兩僚避辭,則其上款語,卽松家島事也。玆事委折,姑舍勿論,宰臣旣斥以見欺同僚,又以此引嫌,則臣亦當初連啓之人,其所難安之端,宜無異同,何可晏然仍冒於臺次乎?請命遞斥臣職。答曰,勿辭。退待物論。
居昌幼學全希泰上疏。大槪,敢陳瞽說,以應明旨事。入啓。答曰,省疏具悉。爾以草野之士,應旨進言,深嘉其誠,可不留心焉?第其所陳,未必皆是,而揷入趙泰億等事於疏末,尤未得當,至於有著述則獲罪,行喪祭則獲罪之說,殊甚謬戾也。
戶曹判書金宇杭上疏。大槪,臣重被人言,決難冒沒,仍在於職次,而又於諫臣之疏論科事,亦有所不敢自安者,未赴嚴召,罪戾益重。伏乞聖慈,亟削臣本兼職名,仍治臣罪,以謝臺議,以肅朝綱事。入啓。答曰,省疏具悉。前日所遭,累次開釋,一向引嫌,終涉太過,下款事,大臣疏批,已諭予意矣。卿其安心勿辭,從速行公。以上朝報
上在昌德宮。停常參,只晝講。
夜五更,流星出貫索星下,入坤方天際,狀如鉢,尾長五六尺許,色赤光照地,有霧氣。
右議政趙相愚二十四度呈辭。入啓。傳曰,安心調理。
刑曹判書李彦綱上疏。大槪,臣於諫臣之疏,有不敢晏然者,冒死仰籲於宸嚴之下,乞削臣職,仍勘臣罪,以嚴法綱,以謝臺言事,及兵曹判書崔錫恒上疏。大槪,臣等,於諫臣縣道之疏,有不敢晏然於官次者,玆敢冒死呼籲,乞命有司,勘臣罪名,以嚴邦憲,以謝人言事。入啓。答曰,省疏具悉。予意已悉於大臣疏批矣。卿其勿辭,從速行公。
傳曰,明日晝講爲之。
晝講。入侍,同知事尹趾仁,特進官梁重厦,承旨黃一夏,玉堂權詹·吳命恒,假注書李廷弼,史官金在魯·沈珙,武臣李暉。
禁府,孫命大拿囚。啓。
政院啓曰,掌令成碩藎·盧世夏,持平尹聖時,引避退待,今已經宿,而本府無行公之員,大司憲趙泰東,昨已陳疏承批,卽爲牌招,使之處置,何如?傳曰,允。
兵曹參判朴弼明上疏。大槪,臣於諫臣之疏,有不敢晏然者,冒死陳籲,乞蒙鐫削,仍勘臣罪,以謝臺議事。入啓。答曰,省疏具悉。大臣疏批,已諭予意,卿其勿辭,從速察職。
晝講時,校理李明浚牌招察任事,榻前下敎。
校理李明浚牌不進,罷職傳旨。傳曰,只推勿罷。
大司成李台佐上疏。大槪,臣於諫臣之疏,有不敢晏然者,冒死自列,仰請譴何,乞命亟削臣職,仍勘臣罪,以嚴科法,以謝臺言事。入啓。答曰,省疏具悉。伊日事勢,業已知之,爾其勿辭,從速察職。
平安監司李光佐上疏。大槪,分外恩擢,終無冒昧趨承之理,且於憲臣·諫臣之疏,俱有所不敢冒處於官名者。伏乞亟賜諒察,將臣新授職秩,一倂收還,以重官方,重勘臣罪名,以嚴科法事。入啓。
晝講時,侍讀官吳命恒所啓,卽今副提學出仕,新錄當行,而在外之臣,多不還來,固當別爲催還。李夏源,亦以親病受由下鄕,尙未上來,李世瑾,則初在畿甸,無端轉往上游,前後開釋,非一,馹召頻繁,日昨縣道之疏,又命還下送矣。世瑾,素性恬淡介潔,曾不繫意於進取,平日雖無可引之嫌,在京從宦之時,無多,聖上亦必下燭其爲人矣。今以情外人言,引以爲嫌,無意還朝,情迹雖曰難安,豈可自廢乎?朝臣,若以此等事,至於自廢,則朝家寧有任使之臣乎?似當警責而催促,故敢達矣。上曰,李世瑾之疏,非以別件事,而乃是一事也。雖有難安之端,旣已屢度開釋,則宜無可嫌,而轉向外鄕,久不上來,每引以爲嫌,分義事體,豈容若是?推考警責,使之斯速上來,可也。命恒曰,李夏源及他在外人,一體催促,何如?上曰,李夏源受由下鄕,久不上來,亦涉未安。竝與他在外人一體催促,可也。以上朝報
晝講入侍時,侍讀官吳命恒所啓,臣因文義敢達,巡守之禮,大矣,而我朝則無此規,只令各道道臣巡歷之意,蓋欲周察民間之疾苦,承流宣化,而近來道臣,凶年則停巡,或老病之人,則春秋之巡,率多廢閣。至於北道,三·甲等遠地,則道臣之不往則居多。民雖有欲訴疾苦者,監司不巡,營門絶遠,勢難往訴,以玆民情,無由可達,申飭各道監司,使之着實巡歷,似宜矣。上曰,方伯之任,觀風察俗,問民疾苦,意爲緊務,而北道事,誠如所達,三·甲·六鎭等處,多不巡審,殊涉未安。此後則申飭諸道,使之着實巡歷,可也。備局謄錄
上在昌德宮。停常參,只晝講。
下直,京畿水使尹就五,陽智縣監柳一運。
答平安監司李光佐疏曰,省疏具悉。泛論之言,不必深嫌,庭科事,大臣疏批,已諭予意,卿勿過辭,速往欽哉。
政院啓曰,近日憲府,無行公之員,諸臺引避,已經兩日,尙未處置,事甚未安。大司憲趙泰東,陳疏承批之後,昨又違牌,更爲牌招,以爲處置之地,何如?傳曰,允。
傳曰,京畿水使尹就五,留待引見。
右議政趙相愚二十五度呈辭。入啓。傳曰,安心調理。
同義禁吳命峻三度呈辭。入啓。遞差。
京畿監司書目,富平呈,以金京淑,今月二十日爲雷電震死事。
晝講。入侍,知事趙泰采,特進官金萬埰,承旨李東馣,玉堂李健命·吳命恒,假注書李廷弼,史官金在魯·沈珙,武臣尹五商。
政院啓曰,兵曹判書崔錫恒,以臺疏引入,尙不行公。卽爲牌招察任,何如?傳曰,允。
晝講時,兵曹判書崔錫恒,更爲牌招察任事,榻前下敎。
忠淸監司書目,淸風呈,以吏曹判書權尙夏辭職上疏上送事。啓。答曰,省疏具悉卿懇。日昨疏批,勉諭勤懇,而卿胡不諒,連章控辭,若是其邁邁耶?尤增缺然,無以爲諭。卿其體寡昧之思想,念大政之遷就,幡然造朝,毋孤至望。
晝講時,參贊官李健命所啓,言路杜塞,爲今日最切之憂,故日昨略已陳達,而以今春庭試事言之,擧子之多,比前倍蓰,終日大雨,亦甚不幸,而科場體例,則可謂不成貌樣矣。人言喧藉,而今至數三朔,無一人言之者。咫尺堂陛之間,壅隔如此,豈不寒心?司諫權疏出之後,以諸臣引咎之章,見之,可知其時事實,而在前則禁亂官,例坐於進善門內矣,今番則許開進善門,故許多擧子,散處公廨,已是無前之事,而此則猶是闕中,至於丹鳳門,乃外門,而初不防閉,擧子惟意所欲,入者復出,出者復入,萬目所覩,莫不怪駭。今以大臣箚見之,外門,自試所分付禁斷,而亂雜如此,禁亂官不職之罪,不可不治。且乘暗投呈之事,已發於臺疏,而都承旨疏中,亦已備陳,則限後冒呈之狀,亦可知矣。收卷官,亦豈無罪乎?其在嚴科場之道,不可置而不論,故敢達。上曰,丹鳳門,當開於罷出時,而擧子入場後,何故不閉耶?極爲寒心。禁亂官拿推,可也。收卷官,則曾見擧子過限後,不肯退去,紛紛投券,亂如飛雪,或突入擧帳而攛納,果如都承旨之疏語。收卷官,有難禁斷,而亦不可全然無責,罷職可也。侍讀官吳命恒曰,試場凡事,監試官主之,而庭·謁聖則都承旨,例皆主管,開門閉門,及收券等事,莫非其責,試官則科次而已。若以其時終日大雨,事勢固然,竝置勿論則已,旣請責罰,則都承旨,獨安得無罰乎?至於禁亂官,例以金吾郞差定,而皆赴擧入場,故以假都事代察,此輩何能善擧職乎?收券官之有難禁斷,聖敎果爲允當矣。上曰,予於春塘臺屢見之,時限之至雖久,而擧子輩雜沓投券,如不入於帳內,則出其不意,擧帳納卷而疾走,紛亂莫甚,收券官,亦無如之何矣。健命曰,聖敎誠然,而虎兕出柙,責有所歸,則終不可無罪矣。上曰,分輕重論罪者,蓋以此也。命恒曰,今若只論職卑者,而不及於官高者,則用罰不均。都承旨,專掌檢飭之任,而宋相琦疏中,所謂亦有糾檢之責云者,殊涉歇後,雖施薄罰,似不可已矣。上曰,庭·謁聖則無臺諫監試之規,而都承旨例掌糾檢。不可無責,從重推考,可也。以上朝報
晝講時,侍讀官權詹所啓,臣因辟壅頖宮之文義,有所敢達。我國學敎制,京師則館學,外方則鄕校書院,無處不有,文敎可謂大盛,而以西北言之,古有敎養官,近以邊事多虞,專差武臣矣。邊上之民,尤宜敷宣文敎,使知親上死長之義,北道六鎭,關西·江邊六邑之倅,間以文臣差送,則恐好矣。上曰,北道有堂上文窠,而差送不久,稱病圖遞,此習未安矣。參贊官黃一夏曰,曾前李光夏爲方伯時,六鎭創設養士廳,聚穀物給魚鹽以養之,勸課儒業,至今遵行矣。詹曰,北道則察訪兼敎養官,江邊六鎭則間差文倅,俾有勸課之效,似宜矣。一夏曰,北道則高山察訪,例兼敎養官矣。同知事尹趾仁曰,敎養士子,雖是美政,一變風俗,實難爲期,而江邊之邑中,只江界一邑,文武交差,其外皆是武窠。文官之出入臺侍者,間間差送,則邊禁之申飭,隣邑之敬憚,似勝於武臣,故臣於巡撫時,與道臣李濟相議,以理山文武交差之意,書啓,而未免防啓不施矣。侍讀官吳命恒曰,江邊之間差文倅,此非新法也。碧潼·渭原等邑,曾有差送之時,且臣曾屢往來關西,慣聞物情,且與前監司李濟相議,則以爲久留江邊,詳察民情,文官宜不差遣,而蓋以江邊無使客往來之事,都事以覆審,趨往而卽還,國家命令,多未宣布,漫不識文敎之如何?武弁之倅,亦豈不盡心奉職,而敎導彈壓,宜其不如文官,出入侍從之臣,間間擇差,好矣。上曰,間間以臺侍之臣,差送爲宜,如嶺南之固城,當初差送文臣,有意存焉,而多不擇差,了無其效。無如固城縣令之差除,然後可期有效矣。尹趾仁曰,聖敎至當。所差不勝任之人,則雖文臣,何益乎?上曰,名以文臣,而不稱其任,則反不如武臣之擇送也。命恒曰,卽今尹趾仁,以銓官入侍,申飭使之擧行,何如?趾仁曰,所不能擇差,民情或以文臣,反不及於武官,則朝廷之見輕,亦多矣。上曰,下敎之意,亦以此也。此後則以文官間間擇送,可也。以上吏曹謄錄
上在昌德宮。停常參·經筵。
政院啓曰,今日賓廳日次,兩司當爲來待,而俱無行公之員,除在外未署經及引避退待外,呈告人員,竝卽牌招,以爲入侍之地,何如?傳曰,允。
右議政趙相愚二十六度呈辭。入啓。傳曰,予意已竭,而巽辭彌堅。一向敦迫,有所未安,本職今姑勉副焉。仍傳曰,遣史官傳諭。
備邊司啓曰,本司堂上,雖是多員,而每坐進參之人甚少,事體殊爲苟簡。今日賓廳之會,參坐只是四員,兵曹判書崔錫恒,刑曹判書李彦綱,戶曹判書金宇杭,判尹宋相琦,陳疏旣承批旨開釋,而俱不出仕,事務之曠廢,亦甚可慮。右參贊尹世紀,司直黃欽,常時參坐絶罕,事甚未安。知事李基夏·金錫衍,亦以病不進矣。竝卽牌招參坐。刑曹參判權尙游,受由下鄕,今已過限,司直李晩成,在外不赴朝,竝催促使之上來,何如?傳曰,允。
政院啓曰,大司憲趙泰東牌不進,推考傳旨,纔已捧入,而今日賓廳引見時,憲府無行公之員,大司憲趙泰東,更爲牌招,何如?傳曰,允。
慶尙監司李坦上疏。大槪,乞於赴任之路,歷省父墳,俾伸人子至情事。入啓。答曰,省疏具悉。卿其依疏辭往省焉。
政院啓曰,大司憲趙泰東,再牌不進,推考傳旨,今方捧入,而一日三牌,有傷事體,何以爲之?敢稟。傳曰,勿爲牌招。
傳曰,大臣·備局堂上引見。
吏曹啓曰,大臣置處政事,取稟。傳曰,當日爲之。
政院啓曰,因侍講院草記,王世子會講時,宮官不可不備員,令政院稟旨擧行事,允下矣。兼輔德李晩堅在外,司書權熀受由在外,合有變通之道,何以爲之?敢稟。傳曰,竝改差。
判尹宋相琦上疏。大槪,情勢危蹙,疾病且苦,召牌之下,未克祗赴,臣罪尤當萬死。乞命有司,議臣負犯,竝與差備兩官,一體勘斷,以伸王法事。入啓。答曰,省疏具悉。伊日事勢,雖如此,擧子之任意出入,禁亂官之不能防禁,誠可駭也。卿其勿辭,宜速行公。
引見時,知事閔鎭厚,戶曹參判金鎭圭,籌司堂上差下,金鎭圭,仍察有司之任事,榻前定奪。
獻納梁聖揆所啓,請還收罪人河減死定配之命,更加嚴刑得情,依律處斷。措辭見上上曰,勿煩。又所啓,請還收義州府定配罪人李後說減等之命。上曰,勿煩。又所啓,請還收韓構·李秀儁歲抄蕩滌之命。上曰,勿煩。又所啓,請還收臨陂定配罪人金春澤放送之命。上曰,勿煩。又所啓,請還收唐津量移罪人金泰潤減等之命。上曰,勿煩。
引見時,領議政徐宗泰所啓,備局堂上李晩成,年力未衰,而在於近京之地,竝與其一家侍從諸人,每違召命,久不上來,難進易退,雖於士大夫名節爲貴,而晩成,方被朝廷任用,受恩至厚,則別無難安之情,而一向斂避,無意供仕。世臣如此,國家何由而有協輔共濟之美?上曰,李晩成事,頃於其疏批,已及矣。人不能每事盡善,或公議非之,或君父責之,而便欲因此自廢,則朝廷無餘人矣。晩堅,爲亞銓時,枳塞李眞望之事,固爲非矣,而一時非責,不必深嫌,疏批開釋之後,無意上來,一向撕捱。其人,本有固滯之病,而揆以分義,事體豈容如是?推考警責,斯速上來察任事,分付,可也。又所啓,文科後三榜,尙未分館,蓋完議後,公會圈點,乃其舊規,而頃年特爲矯弊,革罷完議之規,使之直爲圈點矣。聞近日私相聚會,論議不一,而罷者屢矣。應行之事,致此遷就,事甚駭然,申飭上博士·掌務官,使之從速分館,依前定式,直爲圈點,如或趁不擧行,更爲稟達,別樣處之,何如?上曰,科後卽爲分館,自是舊規,論議歧貳之後,每有遷就之患。屢加申飭,而自前趁不奉行,事極寒心矣。依所達嚴飭後,若不卽速擧行,則更稟請罪,可也。以上朝報
引見時,上曰,前府使柳星明原情判付,以登對時稟處,爲敎矣。大臣之見,何如?領議政徐宗泰曰,柳赫然,當初處分時,臣未及登朝,文案亦未嘗詳見,有難猝然仰達,而赫然,以累朝信任宿將,必無與知逆堅凶謀之理,所被告,無他現著之迹,其時按獄大臣所達,傅之生議,世之議者,亦多稱其冤而矜憐矣。伏想今此聖敎,出於惻念之意,若有冤狀,則伸理,恐無不可,而係于逆獄,事體重大,在外大臣,有其時在朝之人,廣加詢議後,量宜處之,似爲完備矣。上曰,原任大臣,亦爲陳達。判府事李濡曰,年久之後,其時獄情,有難詳知,而槪聞鞫廳大臣,以屯軍作隊事外,與知逆謀,無現著之端,三朝宿將,宜加酌處之意,有所陳達,至於減死定配,而其後因臺啓,更有處分云,未知臺啓曲折之果如何,而當初大臣,旣曰無與知逆謀之端,則其子之稱冤,無怪矣。行左參贊趙泰采曰,柳星明擊錚後,昨始開坐,文案未能詳見,而蓋柳赫然,以屯軍團束事,入於姜萬松之招,而赫然原情,以爲屯軍作隊,出於許積之固請云,而不爲承款,受刑一次後,加刑啓請,判付未下,而鞫廳大臣以下,請對入侍時,刑房承旨尹堦,以爲屯軍作隊,不稟朝旨之罪,則固難容貸,而與知逆謀之端,旣不現著,下詢處之之意,陳達,大臣所達,亦傅生議,故自上酌處減死定配,而其後因臺啓,有處分矣。若小有干涉於逆謀者,則當初寧有酌處之擧乎?果涉冤枉,則其子之欲爲伸理,固宜,而事係重大,何敢以處分爲請乎?行兵曹判書崔錫恒曰,臣於庚申秋,始爲登科,獄事顚末,曾所茫昧,則到今三十餘年之後,又未見文案,不敢强對,而柳赫然事,得聞武將間物議,則擧皆稱冤。蓋以伊川屯軍團束一款,爲其罪案,此事關係甚重,不可斷之以干涉逆謀,至於通謀逆竪云者,庚申推案所無云,而甲戌後,始發於臺啓中云,武將中稱冤,爲此故也。此則或可伸雪,至於復官爵一款,似難輕議,博詢於諸大臣而處之,似爲得宜矣。行司直黃欽曰,臣於庚申秋,出身,而且於其時在鄕,全不知獄事顚末,文案及擊錚原情,亦不得見,故不敢臆對。依大臣所達,博詢諸大臣而處之,似宜矣。知中樞府事金錫衍曰,臣未見文案,而臣意竊以爲赫然,年迫七十,爵位已極,國恩罔極,寧有連謀逆節之理乎?聞傳說之言,則稱冤者頗多,而事涉重大,收議大臣而處之,似宜矣。工曹判書趙泰耉曰,臣亦未知其獄事顚末,又未見其擊錚供辭,而今聞其時,因大臣稟達而酌處定配,則其後處分之由於何事,到今稱冤,亦緣何曲折,臣俱未知,旣未見推案,則不敢强達。行副提學李健命曰,臣亦未見鞫廳文案,而庚申臺啓,蓋再發矣。其初發也,臣之先臣,以諫長,將欲傳啓之際,適移外職,雖不聯名,旣欲論啓,則臣何敢更有所達乎?其時臺啓,雖未詳記,以伊川團束·連婚之宗,爲案矣。吏曹參判尹趾仁曰,臣都不知其時事,而不但近來諸武將,多稱其冤,至於故判書申汝哲,曾有稱冤之語,則似知其實狀而然。諸議皆如此,而當初朝廷處分,未知有何曲折。必須遍詢諸大臣,更考禁府文案,而稟處似宜矣。上曰,兩司亦陳所見。獻納梁聖揆曰,臣亦未見文案,而當初處分之罪名至重,旣不詳知,則何敢臆對乎?副校理吳命恒曰,此是久遠之事,未見文案,果未知其如何,而聞諸臣所達,則此三朝宿將,受國厚恩,七十之年,豈陷惡逆云者,似是矣。若有一分逆節,則當初罪豈止於定配乎?詢問在外諸大臣後處分,似爲完備矣。左副承旨黃一夏曰,柳赫然之外孫,爲福寧之壻,故人或疑之以將兵之官,締結貴宗,而三朝宿將,年位皆高,豈有干涉凶謀之理乎?武弁之稱冤者多,而當初發配之後,因臺啓處分,到今年久之後,未詳其文案之如何,博詢諸大臣而處之則好矣。趾仁曰,柳赫然之連姻近宗,爲其罪案,當其議婚之時,故將臣李浣,責之曰,以將兵之官,豈可連姻貴家耶?及其婚成,李浣歎曰,柳赫然,其殆不免乎。至今傳說者,蓋稱李浣之處已謹嚴,而豈可以其連姻,斷爲赫然謀逆之證耶?泰采曰,臺啓,亦有連婚貴宗之語,而其時福寧已死,外孫且異於姓孫,以其連婚之故,豈可疑之以必通逆謀乎?然堅之逆謀,決於團束一款,以獄體言之,則有難輕議,而若果無與知之事,則未得伸暴,豈不爲泉下之冤乎?上曰,鞫獄罪人,有一毫所犯於逆節,則固無可論之端,而柳赫然當初罪名,只是連婚貴宗,團朿屯軍兩款而已。謂之持身不謹,則可矣,而豈必以是疑之以逆乎?三朝宿將,予亦任使許久,其時不許加刑,仍爲酌處,蓋終無逆節之顯著故也。秋間拿來,還發配所,而旋因臺啓之力爭,畢竟賜死,亦非有別件事也。伊時處分,常不知如何,而予心每有所未審矣。今因禁府公事而發端,故有稟處之敎,非有動於其子之擊錚而然也。以祖宗朝故事見之,則雖罪關鞫獄而參配者有之,因臺啓力爭,而終至賜死,亦有之,而歲月久遠之後,或以陳達,或以上言,而伸理者非一,故下詢矣。博詢稟處之說,誠是,詢問諸大臣後,稟處,可也。泰采曰,在外大臣處,亦一體詢問乎?上曰,一體詢問,可也。同日引見時,上曰,李元禎事,何如?不入於庚申初獄,而似入於秋獄矣。左副承旨黃一夏曰,體府復設之事耳。行左參贊趙泰采曰,元禎之孫,擊錚原情,自刑曹移送禁府,而姑未回啓矣。上曰,雖未回啓,而蓋其罪名,只是體府一節而已。領議政徐宗泰曰,李元禎獄事,臣未能詳知,有難猝然仰達,逆堅逆節,專以體府爲資,則體府請復設之人,朝家當爲究問,而李元楨,無他可疑之跡,只此一事罥絓而已,則其子孫之訢冤,不是異事。苟有一毫冤狀,則伸理固宜,而事涉重大,恐難率然處之,亦依柳赫然事,詢議於在外大臣而量處,似當矣。上曰,非以其孫之擊錚而有此問也。元禎,無分明干預凶謀之迹,而至於杖斃,旣無顯著之事,故予心嘗有所未審,待覆啓後,欲問于大臣而處之矣。言端適發,故欲聞諸議耳。宗泰曰,殿下常以此存念之敎,出於恤下之仁,大抵聖意甚好矣。匹夫含冤,聖朝宜爲之有所伸理,況曾任卿宰之人乎?第凡係逆獄,多以冤枉爲言,亦有國體不嚴重之慮矣。上曰,原任大臣之意,何如?判府事李濡曰,柳赫然事,則略聞於閤門外會坐之時,故雖擧其大體而陳達,李元禎事,全昧其時獄情之如何,體府復設一節之爲其罪案者,不知緣何曲折而至此也。見其推案則可詳,而有不敢臆對耳。泰采曰,臣未及見其推案,以其原情見之,則體府復設之事,李元楨疏陳其非云,初旣非之,則又何請復耶?台瑞激勸之說,則縷縷發明,以泮宮節製時,聞故相臣金錫胄之言,至於陳達爲辭,且以爲請刑時,金錫胃抵書于刑房承旨曰,若刑推判下,則必須卽通。此蓋陳達之意云云,金果知其冤,則何不於其時陳達乎?然其干連逆謀,則人多稱冤云。其子孫之欲爲伸雪,無怪,而至以追復官爵,爲請,殊涉猥濫矣。行兵曹判書崔錫恒曰,柳赫然事,臣待罪本兵,有接見武將之道,故適有所聞,敢此仰達,至于李元禎事,尤所不知,不敢以臆見,仰對之。鞫獄事體,至重且大,除非灼見冤狀,明白無疑者外,不可以一端疑晦之故,有所輕議,況因其子孫之呼冤,許其伸冤,則獄事漸至解弛,此不可不慮矣。上曰,此則有不然者。從古干連逆獄之人,若有冤端,則不無伸雪之事,豈可以此有獄事解弛之慮乎?知中樞府事金錫衍曰,臣曾有所聞,而歲月已久,其罪名之如何,茫昧未記,不敢仰對矣。工曹判書趙泰耉曰,臣旣未見其時文案,又未見擊錚爰辭,未知罪狀之如何,而大抵庚申逆獄,屯軍團朿,體府復設兩款事,爲其肯綮。元禎於體府事,不無參涉之端,則事涉重大,而柳赫然事,旣以博詢諸大臣後,稟處下敎,此事亦宜一體博詢矣。行副提學李健命曰,左參贊趙泰采之言,以其原情陳達,原情豈可準信乎?故相臣金錫胄,若知冤狀,則宜有陳達之事矣。蓋伊川團束,體府復設兩款,爲大緊節云者,誠如趙泰耉之言。其時聞此出於姜萬松·萬鐵之招,而皆以逆正刑,考閱文案,然後可以詳知矣。上曰,萬松,承服處斬,萬鐵,以告者,死於其後耳。吏曹參判尹趾仁曰,小臣,尤未知此獄根因,而中間復官之後,又爲追奪,則今以其子孫之訴冤,輕許伸雪,似涉重難。與柳赫然事,一體博詢於大臣而處之,爲宜矣。上曰,柳赫然,甲戌後混入於臺啓,至於追奪,李元禎,亦爲混入矣。獻納梁聖揆曰,此事,臣亦未知顚末,而罪名重大,不可輕議,與柳赫然,一體廣詢處分,爲宜矣。副校理吳命恒曰,柳赫然事,臣隨諸臣之語,略有陳達,而李元楨獄事顚末,尤所昧昧,有難仰對,第聞元禎,以嶺南人,致位崇班,若能謹愼,則豈陷於此地乎?其子聃命,以禍家餘生,全不畏忌,己巳年間,臧賢毒正之論,無不陰主。以此見之,其父子,似非吉人,而亂逆,是人臣極惡大罪,或有一毫冤狀,宜其籲冤,而今聖上,追念於久遠之後,特垂下問,此不可率爾處之,使諸臣遍閱前後文案,亦爲廣詢於諸大臣而稟處,似爲合宜矣。但柳赫然·李元禎兩獄,則雖未知其時事情之果如何,而處分旣久,睿念不忘,此固出於惻隱之端,欽恤之意,苟能擴是心而充之,則仁不可勝用矣。死者不可復生,刑者不可復屬。雖凡民匹庶,苟或無罪橫罹,則泉壤之魂,必當飮泣於冥漠之中,豈不憫然?人命至重,固不可輕易處決,況公卿大僚禮遇任使之臣,若以非辜,誤陷重辟,則其損傷國脈,玷累君德,爲如何哉?與其追思於旣死之後,曷若審處於未死之前?凡係重大之罪,必須十分詳愼,求生於必死之地,俾無抱枉之弊,則死者亦無所怨矣。旣往雖不可追,方來猶可爲戒。極知惶恐,而適有所懷,因此仰達矣。上曰,儒臣陳戒之言,誠是。予當各別留意,而兩人事,予每思之,未審其果如何,而常在念頭,故詢問矣。至於爀,亦以禎事擊錚,此則非可比擬於兩人之事,雖十度擊錚,豈可變動乎?兩人則異於是,博詢于諸大臣而稟處,可也。以上禁府謄錄
引見入侍時,領議政徐宗泰所啓,京畿監司尹德駿狀啓,又據各邑所報,以敗船沙格等無面之穀,難捧之勢,有倍於拯米,依拯劣米例,特用曠蕩之典,折半蕩減之意,稟請矣。拯米則浦民,雖有受食,而幾皆腐傷不可食,徵出可冤。此朝家之特令折半蕩減,以示德意者也。至於沙格無面之穀,則與此有異,皆是依岸致敗,拯出之後,元數中未准者也。近來船人輩,用奸偸竊,故爲致敗之弊,居多,情狀絶痛。必當嚴懲,有難容易許減,令該衙門,更察其敗船時事狀,無可疑與否,參酌許減,似當,而諸宰之議,以爲拯米旣絶,曠蕩之典,此亦不必更覈,一體許減,無妨云。設有奸偸之類,或與於其間,年久之後,徵捧無路,當此特布惠澤之日,使之一例半減,亦似得於大體矣。上曰,船格輩故敗之弊,不可不嚴防,更問各衙門而處之,爲宜耶?行兵曹判書崔錫恒曰,此非更問之事也。凡船隻,依岸致敗者,拯出之際,勢難盡拯,村民亦有所偸竊者,欠縮之弊,勢所必至,雖欲徵出,其勢極難,毋寧依道臣之請而許減,亦似無妨矣。工曹判書趙泰耉曰,故敗船格,奸狀絶痛,故爲懲此弊而重其法,然非故犯而依岸致敗者,亦多有之,拯出之時,豈無所縮?登時准捧則已,歲月漸久,則斷無可捧之路矣。上曰,然則折半蕩減,可也。
又所啓,黃海前監司李㙫狀啓,以爲兩麥大歉,民間遑急,而各邑邊穀,無以接濟,折半留庫之中,勢將參酌除出分給,請令廟堂,稟旨分付矣。折半留庫,法意雖重,若値民事切急之時,亦有除出分給之例。道臣量察各邑緩急形勢,依此施行,而使之務加撙節,切勿傾庫爲當,以此分付,何如?上曰,折半留庫,意有所在,而參酌出給,爲宜,勿許傾庫,而量宜施行事,分付,可也。又所啓,平安監司李濟狀啓,以爲道內麥農失稔,民事罔措,牟麥還上,只爲嗣歲種子,而不緊於軍餉,在前失麥之歲,則計除種子,其餘或以相當穀,折半代捧,或依定式,作米捧留。以今亦依前牟麥還上,有裕之邑,量其種子之數,另加督捧,而餘數則代捧之意,稟請矣。本道麥事,不實如此,計除種子外,許令代捧無妨,旣有前例,使之依狀請施行,何如?行兵曹判書崔錫恒曰,凡還穀尤甚難捧之類,或有代捧,則似無准捧之理矣。行左參贊趙泰采曰,關西麥糴之未捧者,待秋代捧,自是前例,許之無妨矣。趙泰耉曰,麥糴代捧,固無所妨,非如米糴代捧他穀之比耳。上曰,狀請之事,似無所妨,依施,可也。又所啓,守禦使金宇杭狀啓,據廣州府尹牒報以爲,本府軍餉還上,每年以一萬八千石,定式分給,而民多穀少,以六七千石,加數請得矣。卽今兩麥全失,民間危急,若不別樣濟活,則必有流散之患,軍餉各穀一萬石,勿拘常例,加數分給事,請令廟堂,稟旨分付矣。聞廣州等東畿諸邑,麥歉尤甚,民事想益遑急。所請一萬石,此乃與其每年加請得六七千石,而竝計爲數也。廣州民戶雖多,終是一邑分糶,如是數多,收捧未易,似爲民弊,而本州形勢,有異於他邑,似當依狀請許施矣。上曰,依狀請許之,可也。又所啓,忠淸監司韓配周狀啓,備陳道內麥農大歉,民事切急之狀,兩麥還上,近畿各邑,則一倂停捧,山野之邑,則折半收捧,折半待秋,以租代捧事,請令廟堂稟旨分付矣。纔因京畿監司尹德駿狀請,自本司,以令各邑隨其身所及,盡心收捧之意,覆啓分付,亦令他道,依此擧行。此狀啓,似在於行會未到之前矣。聞湖西麥事,間有甚歉之處,而猶勝於畿甸,至以近畿邑,一倂停捧爲請,殊爲過矣。使之依前行關,分付各邑,盡心收捧,以爲種子優儲之地,未准之數,待秋以租代捧事,依狀請許施,何如?上曰,近畿諸邑停捧事,不可許施,依此分付,可也。
上曰,今於備局堂上差下之事,有所下敎矣。在前則堂上員數不多,而着實行公矣,近日每見座目,則員數或至二十人,所見殊異於舊時,而本司之坐,每以病字懸頉者多,此莫非紀綱解弛之致,事體豈容如是?極爲未安矣。此事予久欲言之而未果矣,言端適發,故今始及之。此後則切勿稱病事,另加申飭,堂上啓下,亦須審量爲之,可也。
判府事李濡所啓,馬一群,牧子二十一名,乃是定式也。注文島馬,近二百匹,而牧子則只五名,其爲不足,甚矣。以此無以看養應役,至於故失之贖,亦無徵納之勢,將不免流散之患,必得善爲變通,然後可以成樣云。且北一場馬,移送信島後,牧子十一名,仍留舊居,往來看護,終涉難行,與信島居民之爲本府軍丁者,相換定役,爲便云者,俱是留守趙泰老所陳達,而有令廟堂與太僕,相議稟處之命矣。注文島牧,冝令本府加數定給,而北一場牧子,與信島所在本府軍丁,相換,似便矣。上曰,依爲之。又所啓,江華牧場·吉祥等三面,特罷,屬之本府者,出於募取民丁,以備緩急之意,而前留守閔鎭遠,謂其田畓之多所陳廢者,由於稅重,民不耕墾之致,且其募覈之類,率多貧殘無根着,折受之土,私相買賣,終不失業難保之歸,若許每十卜納木二疋,作爲私田,則庶可着實耕墾,更無陳廢之弊,設或買賣,亦宜嚴禁境外冒占之路云,而初以此爲請,自廟堂防啓之後,又復陳達,更令廟堂稟處之命矣。罷牧場許耕,募民爲軍,本爲保障重地防守之大計,而一斗落種之稅,不過皮穀三斗,則以此爲重,便欲陳廢,似無其理,至於買賣一款,雖係公田,猶且如此,則況於作爲私田之後,以今日紀綱,其可禁節乎?必將盡爲有勢力者,廣設庄土而已。徒失牧場,何益於保障乎?曾在孝廟朝,亦嘗慮及於此,而有所下敎矣。日者吏曹參判尹趾仁,以松家島事,陳達筵席者,極其詳盡,深得事狀。今此吉祥等牧場之許作私田,決不可爲也。仍屬江華本府,如關西之德池筒,收稅補用於軍需,實合事宜矣。徐宗泰曰,閔鎭遠,當初以此事狀請,而本寺覆啓時,相議防啓矣。其後鎭遠,復於筵席,據民情申請,其所條陳,似爲得便,小臣承下詢,乃以依守臣所請許施,似無妨之意,陳達,而詳聞諸議,臣亦更爲思量,如此處之,則募民等,畢竟私相買賣,徒爲京人有力者冒占之患,勢所必至,事涉不便,不當施行。臣自知所達,出於倉卒,謬誤臆對,閔鎭遠亦言之矣。太僕都提調所達,詳盡得其事宜矣。上曰,若令募民,永久耕食,儘好,而終不能保有,則殊異乎閔鎭遠稟達之意。太僕都提調所謂如德地筒之稅,誠是,作爲私田事,勿爲許施,可也。
上曰,江華牧埸事,今日稟處爲宜。徐宗泰曰,頃日江華留守趙泰老登對時,以注文島事,有所陳達,以廟堂與太僕相議稟處,下敎矣。聞太僕都提調李濡之言,則江華監牧官,已遞歸,而以注文島事,姑未稟定之故,其代尙未差送,麥秋時,依例檢田之事,不得擧行,稟定爲急云。都提調,今爲入侍,可以備悉奏達矣。上曰,李判府事陳達。李濡曰,江華牧場之罷屬本府,許民耕食者,蓋爲保障之地,而募民爲軍,着實防守之計,而曾以鎭江場之吉祥等三面牧場,割給,上年,又以北一場割給,卽今所餘者,只邑鎭江場一邊及注文島·長峯·信島·煤音島等處,而注文島,亦以要害處設鎭,令鐵串僉使移入,而其馬則移牧他處事,旣有定奪矣。春間點馬下去時,看審諸島,無可合移放處。注文,雖設鎭,不必移馬,留置一邊,無妨云,故本寺覆奏,請仍置其馬,以僉使兼監牧矣。頃者留守趙泰老,登對時,以爲本島狹小,若干田畓,馬群蹂躪,則士卒將無所收穫,若不移馬,勢難相容,且以長峯·信島,屬之本島,以爲推移應役之地,如是則江華本牧場所管,惟鎭江與煤音島,無以成樣,或使本府經歷,或使月串僉使,兼察之意,陳達,有令廟堂與太僕,相議稟處之命,而臣意則注文島,雖云狹小,猶可以留馬於一邊,而無他可移之處,則今姑仍置,無妨,而以本道留馬之故,不得不以僉使,兼監牧,則不必以長·信兩島,竝屬,且鎭江場之使本府經歷,或月串僉使兼察,俱涉不便,在昔以草芝萬戶,一時兼察,旋因雜鎭往來之爲不便,而遂還罷,則月串鎭相去,亦且不邇,待變之地,往來兼察,爲難,其所差遣者,又不過軍門久勤之類,而未必擇人,則實無修擧馬政之望,至於經歷,則其所兼察,尤不專一矣。鎭江馬種之體大骨腹,甲於國中,近見分養馬來納時,名爲鎭江馬者,與他馬自別。列聖朝,每以罷場爲重難,前後聖敎之有所靳許者,亦以此也。罷埸之議,雖主於募民爲軍,而罷場之後,設或募聚數百名之軍民,江都沿邊二百餘里防守之卒,此何足爲大段損益,而天下事變,有難預度,軍門戰士所騎之馬,不思所以牧養,以備緩急,而一切罷之,非得計也。注文之馬,亦亞於鎭江,而今若移放於他處,則必不免傷損之患。以上年北一場馬移放者,驗之,殞斃殆盡,豈不可惜?太僕,雖掌馬政,苟有關於國家保障之重,則亦何敢徒爲本寺之利害,而如是仰達乎?徐宗泰曰,長峯·信島兩小島,屬之注文,趙泰老仰達,出於重關防省弊端之意,而本寺形勢,儘如都提調所達,似爲重難,使經歷兼管,事涉不便,而兩島移屬注文事,旣不可爲,則兼管事,在不必論矣。馬政固重,注文移馬,旣如是不便,且聞設鎭之後,自鐵串移居七十餘戶,新着種穀,常爲馬群蹂踏齕食,將難保存云,移馬與否,未知將何善處?甚可慮矣。上曰,太僕都提調所達,誠是,勿爲移屬,仍前置之,可也。以上備局謄錄
上在昌德宮。停常參·經筵。
寅時卯時,日食。巳時,日暈。
政院啓曰,憲府多官,引避退待,已過累日,尙未處置,事甚未安。大司憲趙泰東,卽爲牌招,以爲處置之地,何如?傳曰,允。
傳,前掌令申慶濟·洪重禹·李熊徵,察訪朴載時,副正字權相一·成起寅·李景遠·姜必輔,修撰李宜晩,弼善沈宅賢,獻納權世恒,郡守趙之重·金宇衍,府使楊憲奭·鄭齊斗·崔敬中·李頤晩,學正孫命來,□議□涵,文學金東弼,輔德兪命凝,牧使趙正□,□□天□□一鏡,承旨李世最·南至熏,大司成崔昌大,靈原君櫶,杞安都正構,西陵都正煜,昌平副守浚,南原副守,僉使崔山海,討捕使尹濟萬·李思晟,護軍姜世輔,司果兪命弘·李寅錫·沈壽賢·金尙奎·鄭楷,權管金履中,部將李志雲,萬戶洪宗吉,竝敍用,司果金盛最,內官金壽億,竝職牒還授事,下吏兵曹。
謝恩,參知宋徵殷。
大司憲趙泰東啓曰,臣則諫臣疏中兩款科事,俱有應避之嫌,而詣臺自列,亦有所不敢,略以一疏,仰請譴何,批旨溫諄,開釋備至,臣誠惶霣感激,不知所措。當遞之職,尙在身上,以僚臺處置,賓廳次對,數日之內,天牌洊降,而情地危蹙,未克趨承,席藁私次,郵罰是俟,不意此際,嚴召又下,分義所在,不敢一向違逋,不得不强顔冒出,一身廉隅,固已放倒無餘,而至於諸僚之所引以爲嫌者,俱是臣所嘗參涉。停論委折,已悉於前疏,以此見非,臣固爲首。若其松家島事,當初論啓,亦有所據,宰臣之謂以見欺,似不相諒,而旣被其斥,理難晏然。臣以今春試事,急於引罪,初不得與諸僚偕避,而其不可冒當處置則決矣,何可一刻苟據於臺次乎?請命遞斥臣職。答曰,勿辭。退待物論。
左議政金昌集箚子。大槪,冒萬死申籲,亟罷臣職,仍勘臣罪,以嚴邦憲,以快物情事。入啓。答曰,省箚子卿懇。前箚之批,已悉予意矣。至若不能糾檢,責有所歸,卿之引嫌,尤涉太過。卿其安心勿辭,亦勿待罪,速出視事,用副至望。仍傳曰,遣史官傳諭。
政院啓曰,王世子會講,定於明日辰初矣。賓客不可不備員,而一員未差,左賓客趙泰耉,同經筵未肅拜,左副賓客宋相琦,身病呈辭,右副賓客李晩成在外,除在外呈告未肅拜人員,竝卽牌招,何如?傳曰,允。
院啓,竝引嫌而退。當初論啓,旣據民狀,則宰臣筵奏,不必深嫌,科啓停止,雖出斟量,而旣被臺斥,勢難仍在。請掌令盧□夏出仕,掌令成碩藎,持平尹聖時,大司憲趙泰東,竝命遞差。答曰,依啓。
謝恩,同經筵趙泰耉。
禁府,禁亂官張孝一拿囚。啓。
政院啓曰,左副賓客宋相琦,牌不進,推考傳旨,今方捧入,而明日會講時,賓客不可不備員,更爲牌招,使之進參,何如?傳曰,允。
吏曹啓曰,臺諫有闕,政事,取稟。傳曰,再明日爲之。以上朝報
上在昌德宮。停常參·經筵。
自辰時至未時,日暈。
下直,慶尙監司李坦。
傳曰,慶尙監司李坦,留待引見。
檢閱沈珙上疏。大槪,臣與副提學李健命,有應避之嫌,而矇不覺察,今始露章仰籲。請令該曹,照例處置,仍治臣冒法行公之罪事。入啓。答曰,省疏具悉。疏辭,令該曹稟處。
輔德申鐔上疏。大槪,臣之情病,萬無更廁朝端之望,嚴召之下,不得不祗詣禁扃之外,而咫尺天陛,終不敢冒沒入謝,留疏徑退,臣罪萬死。懇乞聖慈,亟遞臣職,仍治臣罪,以安微分事。入啓。答曰,省疏具悉。旣往之事,不必爲嫌,爾其勿辭,從速察職。
司書呂光周上疏。大槪,召牌之下,不得不趨詣闕外,而臣於司諫權之疏,有不敢冒沒者。亟削臣職,以謝臺議事。入啓。答曰,省疏具悉。已諭於諸臣疏批矣。爾其勿辭,從速察職。
院啓,請還收罪人河減死定配之命,更加嚴刑得情,依律處斷。請還收義州府定配罪人李後說減等之命。請還收韓構·李秀儁歲抄蕩滌之命。請還收定配罪人金春澤放釋之命。請還收量移罪人金泰潤減等之命。答曰,勿煩。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。答曰,勿煩。
輔德申鐔,司書呂光周,牌不進,罷職傳旨。傳曰,只推勿罷。
慶尙監司書目,尙州牧使李世恒,病重罷黜事。啓。以上朝報
摠戎廳啓曰,北漢重城設築,今月初三日始役之意,敢啓。傳曰,知道。以上摠戎廳謄錄
慶尙監司李坦留待引見,入侍時,上曰,卿纔遞水原,水原,乃重鎭,其有可達之事乎?李坦曰,各軍門移屬摠廳之後,其身役需米,或定以十二斗,或定以六斗,甚有不均之弊,故臣於上年夏,陳疏以請,均減爲六斗,則廟堂覆啓,以六斗所減爲太少,而定捧以八斗。十二斗之減爲八斗,蒙惠固爲大矣,而第束五兼役者,只依前捧六斗,而此外曾捧六斗者,加捧二斗,不無目前之咨矣。若令物故及老除之代定者,依他加捧二斗,今之曾納二斗,而無兼役之類,限其身仍捧六斗,則定式誠甚得宜,摠廳納米所損,亦不兩失,以此更欲陳白,而涉於煩猥,不敢請矣。適承下詢,故敢達。上曰,令廟堂議處,可也。又所啓,近來山訟,實爲痼弊,京外紛拿,而嶺南尤甚。豪右之族,非理廣占,爭訟紛紜,或有殺人掘塜之變,至於近日擊錚罪人朴慶餘事而極矣。臣於此弊,常懷慨然,欲一陳達矣。蓋爭山一事,古史所無,以中國言之,洛陽,大都也,而只聞有北邙,而不聞各占墳山,必是貴賤同葬於一山,而無爭競之端。以我東言之,國初亦無爭山之事,故山訟二字,不載於法典,受敎則大典以後事也。田土則三代之時,亦有虞芮之訟,而若山壠,則寧有主者?士夫或設虛塜,或養樹木,連岡跨麓,作爲己物,使他人不得接足於其間。雖國陵火巢,亦有定限,士夫則山麓之廣占,無限,此豈非僭踰之甚者乎?大典,以職品高下,定其墳墓步者,蓋爲禁人耕牧,初非爲山訟者設,而若以此法,據用於山訟,圖局內外,養山與否,步數外者,則勿禁他人之入葬,永爲一切之制,則可使無訟。此非臣臆見,蓋遵依國典,以息爭辯之端,而事係變通,議處,何如?上曰,令廟堂稟處。以上備局謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,蒸炎近甚,伏未審此時,聖體,若何?手部益有差愈之效乎?臣等不勝憂慮,敢來問安。答曰,知道。無事。手部,猶未快愈矣。
副提學李健命辭職上疏。入啓。答曰,省疏具悉。疏辭,令該曹稟處。
刑曹參議尹世綏上疏。大槪,臣於諫臣之疏,有不敢晏然者,且於禁亂收券等官拿罷,該房承旨問備之命,益不勝惶隕。揆以廉義,決不可一刻苟冒於官次,而適遭功慽,今始露章自列,乞削臣職,仍治臣罪,以謝臺議,以安私分事。入啓。答曰,省疏具悉。諸臣疏批,已諭予意,爾其勿辭,從速察職。
副司果金普澤上疏。大槪,臣於諫臣之疏論科事,不敢以職名冗散,有所自安,玆敢不避僭猥,仰請威罰之加。且於禮曹問啓別單,有不容泯默者,竝此陳暴,干冒睿照事。入啓。答曰,省疏具悉。伊日委折,予已知之,爾其勿辭焉。
黃海監司書目,冒陳危懇,冀賜處分事,上疏上送事。啓。答曰,省疏具悉。卿其勿辭,斯速擧行。
前縣監邊震一等上疏。大槪,伏聞聖上遇災警惕,特下求言之旨,十行絲綸,丁寧懇惻,至有抱冤未伸者察聞之敎。臣等不勝欽歎激昻之忱,敢暴亡師泉壤之冤,冀裨聖朝伸枉弭災之方事。入啓。答曰,省疏具悉。李翔之罪,非比難明,而敢請伸冤,雖曰爲師,殊可駭異也。
有政。兵批,以李天根·鄭齊斗·楊憲奭·崔敬中·李頤晩·金一鏡·崔昌大·李世最·兪命弘·沈壽賢·李寅錫·姜世輔·尹濟萬·李思晟·崔山海爲副護軍,趙泰東·宋正明·南至熏·成碩藎·尹聖時爲副司直。以上朝報
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
吏批,以鄭栻爲尙州牧使,申義集爲殷栗縣監。以上吏曹謄錄
上在昌德宮。停常參·經筵。
巳時,日暈。
黃一夏,以義禁府言啓曰,通德郞沈受觀,以其外祖禎伸冤事上言,啓下本府,而未及回啓矣。宗室爀,旣以此擊錚,議啓勿施,則受觀上言,係是一事,今不當擧論,不爲回啓之意,敢啓。傳曰,知道。以上燼餘
吏曹啓目,粘連。觀此檢閱沈珙上疏,則副提學李健命,卽妻同姓三寸姑夫也。所兼春秋之任,有應避之嫌,令該曹照例稟處亦爲白有臥乎所,玉堂長官,例兼春秋之任,而相避之法,在下當遞,檢閱沈珙,姑爲改差,何如?啓依允。
謝恩,兼春秋李萬根。
持平權益寬上疏再呈。入啓。答曰,省疏具悉。爾其勿辭察職。
禮曹參議李大成上疏。大槪,卽伏見司果金普澤之疏,臣於奏御問啓中,旣有不察之失。亟遞臣職名,以安私分事。入啓。答曰,省疏具悉。爾其勿辭察職。
京畿監司書目,高陽呈,以護軍李晩成辭職上疏上送事。啓。答曰,省疏具悉。安興事,旣知非計之得,則改之無傷。卿其勿辭,從速上來察職。以上朝報
禮曹參議李大成疏曰,伏以,臣伏見司果金普澤之疏,則以本曹問啓別單中懸錄之數字缺所追陳。臣於此,不勝瞿然之至。十餘行缺臣於今春承命,三四字缺適遭大臣之斥,而試院未罷之前,不敢爲陳數字缺矣。觸冒風寒之餘,重得奇疾,至煩啓三字缺還始,則寒痰用事,終焉唇癤肆毒,首尾數旬,幾死僅蘇。臣於伊時,欲詣臺自列,則狀簀危喘,起動無期,欲泯默度日,則職名尙在,罪戾彌增。情窮勢蹙,冒尋長單,喉司知其實狀,不礙於捧入,聖上特憐危疾,仍許其恩遞,而其時儒臣之疏,以苟冀彌縫等語,詆罵備至,至以社門摧倒之變,歸之於相繼呈單之咎,言之無理,胡至此極?諸臺之以此引避者,已皆見遞,臣於此際,亦在應遞之科,避遞呈遞等爾。避與不避,元不關於公私得失,則其所謂忤私黨畏公議之說,實出於常情之外,而不亦臆逆之甚乎?似此言議,臣不欲與之呶呶也。若夫前弼善洪禹寧自明之疏,又復盛氣噴薄,直謂之觸犯時諱,果發抨彈,臣於此,不勝其駭怖,而繼之以一哂也。夫臺閣,異於庶官,引避之後,則其所去就,一視處置,雖有特出之敎,旣遞之後,若復承牌詣臺,則是旣遞而又復四五字缺苟冒之甚十二行缺疏批見上。
副護軍李晩成疏曰,伏以臣,病蟄田里,罪積逋慢,所帶諸任,俱係緊重,有不容一向瘝廢,敢申疾痛之呼,顒俟兪允之音。伏奉聖批,不唯不賜准許,辭旨之諄切,逈出常論,委曲開曉,誨責備至,無異若慈父之敎愚子,自惟螻蟻之微,何以得此於君父?非臣糜粉所可酬,且惶且感,不覺涕血之被面也。噫,君臣大義,無所逃於天地之間,向來嚴批,匪怒伊敎,有如風雨霜露,無非造化,在臣義分,唯當戴恩訟罪之不暇,豈敢有因此自廢之理哉?夫人非堯·舜,則固難每事盡善,況如臣無狀,安敢自居以盡善,以自列於誨諭之下乎?顧臣嘗不量時勢,妄入銓地,區區愚意,在於尊先賢振枉滯,而誠未孚於僚宰,又被其詆侮,致令同席生釁,國體大壞,一身顚沛,特其餘事,雖聖明不加譴罰,在臣廉義,其不可復廁周行,已自斷之矣。兼又疾病沈淹,望絶供世,前後哀鳴,實無一毫矯飾,而只緣臣誠意淺薄,區區情實,不能見諒於天日之下,撫躬悲悼,尙何言哉?數三字缺十行絲綸丁寧,十餘行缺玆不得不從縣道三四字缺悃,席藁俟命,臣之罪戾,至此而尤萬萬矣。抑臣又伏聞,頃有安興數字缺還罷之命。臣於此,不勝慙悚,繼之以慨惋也。本鎭之當初變通,職由於臣之狀稟,則臣安得默然而已乎?安興利害形便,已悉於狀聞,不必更論,而蓋本鎭形勝,實是海路之咽喉,江都之門戶,列聖以來,積峙兵餉,厥有深意,移置各營之議,自古有之。今此分隷各邑鎭,作爲水營掎角者,祇見海防之增重,未見彼此形勢之難支,今議者,以水營之全不成樣爲言,而此有不然者,水營所屬七邑兩鎭,及本營戰防兵船,合以計之,不下二十餘隻,各邑軍卒,亦不下數千人。雖以京畿水營所江防營事觀之,其所屬戰艦舟師,亦不過此,而尙能成樣,況在昔曹魏之千里舳艫,見衄於周瑜十艦,少謝之數千編師,能却百萬秦兵。制勝之道,惟患將不得人,其不在於舟楫士卒之多寡,此亦可見矣。本鎭旣陞各軍防禦之後,其所致力,固當在於舟師,而至於城子,旣有所築,兵糧旣有所恃,則亦不宜缺而棄之,故使協守將,統率瑞泰陸軍,臨急入缺,蓋出於遮遏十餘行缺與道臣各陳意見,四五字缺雖有差殊,而其欲缺號,而爲重鎭則同耳。廟堂所覆奏,多取臣數字缺踰年商確,節目纔頒,施設未半,今遽以一人之見,旋有還罷之命,臣未知此何擧也。聖敎所謂初何不熟講而回啓者,至爲允當。凡其與聞廟議者,於此意見果異,則覆奏之時,宜其爭論,而曾無一言手署紙尾,及有人言之後,不復違覆,至有反助之毁者,聖意所嚮,則不顧其言之前後相戾,其無利害之的見,已可見矣,而建白之儒臣,亦未足踐其地,目擊形便,則此不過爲塗聽道說之歸矣。海防變通,何等重事,初不更張則已,旣已更張之後,惟當徐觀其措置,以驗其便否,而今二三月之間,未及試一事行一令,而猝謂有弊,急急變革,其陞其罷,殆有甚於魯田之一奪一予,聽聞駭惑,有識憂歎。此後雖有良籌石畫,孰論而孰信之?廟謨之撓攘,固不須言,而不意聖朝擧三四字缺至此也。一自安興之陞號,水營之必欲四五字缺其由。夫屬邑分則需索不廣,軍卒少以下十三行缺疏批見上出燼餘
上在昌德宮。停常參·經筵。
趙道彬啓曰,明日常參·經筵,取稟。傳曰,停。
黃一夏啓曰,大司憲李晩成,執義李晩堅在外,掌令盧世夏呈辭,掌令具萬理,持平權益寬未肅拜,持平黃龜河未署經,今日,以監察茶時之意,敢啓。傳曰,知道。以上燼餘
禁府照目,禁亂官張孝一矣,毋論事勢早晩,所守之門,不能防閉,致令擧子任意出入,則其不謹檢察,罪杖一百贖,告身盡行追奪,私罪。啓依允。以上朝報
御營廳啓曰,本廳有小船五隻,使軍兵中能操船者,逢授給科,營中需用雜物及柴炭,連續載運矣。日者以北漢都城兩處所用石灰貿運事,船一隻,自麻浦發向水下灰所之際,金浦郡守金夢瑞,來到江邊,使其所率,威力執捉,仍騎還官,故沙工,以運灰期促爲辭,則夢瑞恣意重杖,杖痕狼藉。凡軍門船隻,不但不敢執捉,至於軍卒,則雖法司,不得任意推治者,意有所在,而今夢瑞,旣捉船隻,又杖軍卒,事甚駭然。不可無警責之道,金浦縣令金夢瑞,從重推考,該邑鄕色,拿致本營,決棍,何如?傳曰,允。以上御營廳謄錄
備邊司啓曰,本司武郞廳宣傳官李義復,副司正閔昌基·李益馝,奔走勤仕,已滿十五朔,依例六品遷轉事,捧承傳施行,何如?答曰,允。備局謄錄
上在昌德宮。停常參·經筵。
金德基啓曰,明日常參·經筵,取稟。傳曰,停,
又啓曰,吏曹郞廳來言,守令有闕,政事,何以爲之?取稟。傳曰,明日爲之。以上燼餘
政院啓曰,憲府無行公之員,連日監察茶時,事甚未安。除在外未署經外,呈告未肅拜人員,竝卽牌招察任,何如?傳曰,允。
謝恩,掌令具萬理,持平權益寬。
慶尙監司書目,寧海府使金栽,身病深重,不得已罷黜事。
府啓,請還收卞爾禮·黃順中等放釋之命。請還收權卨放釋之命,仍令該府,更加嚴覈。大庭親試,承宣例主,凡事苟有事端,責有所歸。今春庭試試場之不嚴,雜陳於諸臣章奏,掌事之官,俱已拿罷。苟使主張之人,嚴加警飭,隨事善處,則天雨雖甚,士子雖多,其雜亂紛鬧,豈至是哉?不職之責旣著,問備之罰太輕,請當該承旨罷職。試士之場,當有內外之限,或有製於場外,入呈試所者,則安在其設場之意哉?玉署之長,親聞庭試擧子,有留坐闕門外廨舍而製呈者,質言於稠廣之中云。苟有是事,而不爲覈治,則將無以嚴科場而正法綱,請令該曹,緘問擧子姓名,依法科斷,以杜日後之弊。今春庭試擧子,果有闕門外製入者,則其蔑法無忌,莫此爲甚,不可置而不問也,決矣。副提學李健命,旣有親聞其人,則固宜登時奏達,付諸有司,而頃者登對之際,盛論今科之不嚴,終不提及於此,使場外製呈之擧子,尙未抵法,疎忽之責,在所難免。請副提學李健命推考。己卯科,宜罷而不可復,如有一段公心者,皆以臺論之遽停爲非,則今雖苟且仍存,其在榜中人自處之義,不可以見枳於淸選,而有所私惡其人也,明矣。承文副正字金濰,借入尹基慶之家,及濰崖異於分館之坐,基慶家女僕數輩,乘夜至濰之門,高聲醜辱,靡所不至,仍卽督出其家,不使之暫留。噫,苟使今日之士夫,有一分廉義,則豈敢送人醜辱於議己之人,有若市井奴隷哉?基慶,宜不敢曰在家不知,視諸洪處武之弟,詬辱災傷都事,殆有浮焉,擧措怪悖,聞者駭憤。請己卯及第尹基慶拿問定罪。新除授大司憲李晩成,時在京畿高陽地,請斯速乘馹上來事,下諭。答曰,不允。第四件五件事及下諭事,依啓。
左議政金昌集箚子。大槪,臣之情勢,旣無冒出之理,冀蒙譴罰,以安私分事。入啓。答曰,省箚具悉卿懇。初疏之批,已盡開釋,連章引咎,無乃太過?金普澤疏語,尤無嫌端,卿其須念國事,安心勿辭,卽起視事,用副虛佇之望。仍傳曰,遣史官傳諭。
備邊司啓曰,本司堂上多員,近日引過當之嫌,呈辭或陳疏,不爲行公。昨日爲日次,而不得備員開坐,事甚未妥,戶兵刑諸曹,緊務之彌日曠廢,亦甚可慮。左參贊趙泰采,兵曹判書崔錫恒,戶曹判書金宇杭,刑曹判書李彦綱,右參贊尹世紀,司直黃欽,工曹判書趙泰耉,竝卽牌招察任。新除授平安監司李光佐,除拜已久,而連呈辭疏,尙未出肅。藩任事體,雖有難安之端,陳疏承批之後,一向控免,殊甚不當,新舊交龜之遲淹,遠地夫馬之留滯,俱爲可慮,亦卽牌招,使之趁時辭朝,何如?傳曰,允。以上朝報
備忘記,以今六月初六日,京畿監司,以永宗居船人良人韓孝元等三人渰死事狀啓,傳于兪命雄曰,渰死人等,令本道恤典擧行。
左議政金昌集箚,伏以,臣於日者,敢申危懇,冀蒙嚴譴,而微誠未格,溫批又降,至以責有所歸,引嫌太過爲敎,臣誠惶愧憫塞,不知所處。夫以大臣,而承掌試之命,乃使防限失嚴,考試違例,律以邦憲,其罪難逭矣。在外諫臣,旣罪狀於縣道之疏,入侍儒臣,又臚列於筵席之奏,其罰已及於差備等官,而職在糾檢之地者,乃獨晏然,則是國家之法,只行於官卑者,而不行於官尊者也,豈非未安之甚者乎?且臣得伏見司果金普澤之疏,以合考取舍之際,不無意見之歧異,而言不見施,亦不能力爭爲言,臣於此,誠有所未曉者也。臣於合考立落之際,靡不與諸試官,商量去取,而凡科製之無疵病者,蓋亦尠矣。玆以許多試官之或有異論,而倂皆不取,則其可以出榜乎?普澤所謂歧貳之言,臣不記其爲何,而當初曾不力爭,到今乃有云云,不亦異哉?前後非議之言,層節益生,釁咎益深,在聖明嚴科場之道,若不加臣以譴罰,恐不足以快物情而鎭朝議矣。且臣之病勢,日就沈痼,脚痛已成痿痺,泄瀉又損眞元,澌綴昏頓,長委狀席,雖非情勢之臲卼,亦無陳力就列之望。伏乞天地父母,更垂諒察,亟罷臣職,仍治臣罪,以嚴王法,以安私分,不勝幸甚。取進止。疏批見上出燼餘
上在昌德宮。停常參·經筵。
自昧爽至卯時,有霧氣。自辰時至午時,日暈。
金演啓曰,明日乃初伏,處暑間視事,頉稟。傳曰,知道。
兵批,承旨啓曰,無政事之意,敢啓。傳曰,知道。
事變假注書金弘迪病,代以申滌爲假注書。
傳于趙道彬曰,齎咨官入去時咨文草,初五日啓下,而尙無發送之事,未知其由,卽爲問啓。
趙道彬啓曰,咨文草,初五日啓下,而齎咨官,尙不發送,未知其由,卽爲問啓事,命下矣。招問該院入直官員,則以爲,咨文旣已正書,而齎咨官,初九日定爲發送,明日將欲安寶云矣,敢啓。傳曰,知道。
持平權益寬啓曰,請還收卞爾札·黃順中等放釋之命。請還收權卨放釋之命,仍令該府,更加嚴覈。措辭竝見上大庭親試,旣無監試之官,故擧子出入,捧券早晩,承宣實尸之,苟有事端,皆任其責,今春庭試,門限之無禁,試券之暗投,竝陳於諸臣章奏,主管試事者,固宜先被郵罰,而若收券官之只掌作軸塡字者,罪至罷職,承宣則問備薄罰而止,朝家用罰之道,若是其倒置,物情久而愈激,將無以服人心而伸公法。請當該承旨罷職。朝路通塞,莫嚴於公議,士夫廉義,宜愼其自守,苟以淸塗之見枳,致懟於議己之人,則其爲士夫之恥,誠不細矣。承文副正字金濰,借入於己卯及第尹基慶之家,而及濰崖異於復科榜分館之坐,基慶家女僕數輩,乘夜入濰之門,高聲醜辱,靡所不至,仍卽督出其家,如使基慶,故令人往辱,則其擧措之乖悖,已不勝言,雖不能禁戢婢僕,致有此擧,亦何敢曰在家不知?傳說狼藉,聽聞俱駭,其在勵廉恥之道,不可置而不問。請及第尹基慶拿問定罪。答曰,勿煩。以上燼餘
輔德申鐔三度呈辭。入啓。遞差。
工曹判書趙泰耉上疏。大槪,臣於經筵籌司兼任難安之外,連被宮官·宰臣之疏斥,情勢轉益臲卼,決不可晏然於職次,昨日召牌之下,竟未祗赴,臣罪尤萬死難贖。伏乞聖明,俯賜諒察,將臣本兼諸任,盡行鐫免,仍治臣罪,以安私分,以戒具僚,仍令斥遠臣身,以快人心事。入啓。答曰,省疏具悉。申飭之敎,不必深嫌,憲長務勝之疏,申鐔過激之言,亦不宜介意,卿其安心勿辭,速出行公。
副提學李健命上疏。大槪,臣於緘問之下,宜卽指陳,而第因私室酬酢,至請迫問,實是曾所未有之擧,大損國體,有關後弊,反復思惟,決難承命。伏乞聖明,先勘臣罪,仍寢成命,以存國體,以杜後弊事。入啓。答曰,省疏具悉。昨觀憲府啓辭,擧子之自外製呈,果有是事,則誠可駭然。其在嚴科場之道,不可置之,故卽允其啓矣,卿疏所陳,儘有意見,緘問之命,還寢焉。卿其勿辭,從速察職。
左參贊趙泰采辭職上疏。入啓。答曰,省疏具悉。今玆安興事,其設其罷,皆出公心,本非可怒之事,而憲長疏語,大欠和平,予實未曉也。日昨筵敎,意在申飭,元非指斥,則俱無嫌端,卿其安心勿辭,速出行公。
兵曹判書崔錫恒辭職上疏。入啓。答曰,省疏具悉。朝家處分,業已區別,則不宜一向控辭,使重務久曠,憲長疏語,殊欠穩當,以此引嫌,尤涉太過。卿其安心勿辭,速出行公。
京畿監司書目,高陽呈,以執義李晩堅辭職上疏上送事。啓遞差。以上朝報
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
吏批,以安時相爲寧海府使,韓榮世爲茂長縣監,文德麟爲保寧縣監。以上吏曹謄錄
左參贊趙泰采疏,四五行缺玆事便否,蓋嘗備諳,伊日陳達,實出公心,則宰臣亦非不知臣意之無他,而至加以棲息近地,由於煽動等語,抑勒蹈藉,全欠平說事理底意,臣實慨然。設令本居其地,此不過見其病,未見其利者,而況其不便,有口皆言,則豈人人棲息,爲其煽動而然歟?噫,人之意見,各自不同,事之變通,貴在萬全,則宰臣之怒其崖異,疑以疵贅,不亦有乖於推車之義乎?臣竊爲宰臣惜之也。然臣妄論一事,致令四方,輕視朝廷,則臣之罪戾,固已不輕,而今宰臣,又以此爲難進之一端,臣亦安得獨爲晏然於職次乎?治疏將上之際,以備局啓辭,召牌降臨,嚴畏分義,固宜趨承之不暇,而第臣於是任,尤有所不敢仍冒者,玆敢兼暴旰膈之懇,仍請斧鉞之誅焉。臣本空疎,無所比數,前後踐歷,罔非忝竊,至於籌司提擧,尤是萬萬非據之任,自量才分,不宜濫廁於諸宰之列,庸懶之素乏固守,冒沒隨行,已多年所,逮夫服闋之後,又復循例差下,臣於縣道之疏,悉陳難冒之狀,而終爲循例之歸,以至仍因數月,迄未辭解,心常慙懼,如坐鍼氈。日昨備局次對,聖上乃以本司堂上數多爲敎,因降申飭之命,臣於是,益增惶愧,措躬無地。自顧譾劣,最居人下,特以待罪崇班之故,使之與聞廟議,而其於區劃施措之間,未嘗有一言贊益之效,徒添其數,無裨於事,則如臣沙礫,宜其陶汰。在臣身而免濫竽之戒,於國事而無裂瓢之憂,豈非公私之大幸也哉?臣寧被違傲之罪,斷無冒出之路,伏乞聖慈,俯賜諒察,將臣本兼諸任,竝許鐫罷,以爲人臣逋慢者之戒,且治妄論海防之罪,以謝人言,不勝萬幸。臣無任戰灼祈懇之至。疏批見上
工曹判書趙泰耉疏曰,四五行缺況臣從弟臣泰采,帶是任,臣又添叨,益增私義之危悚。控籲乞免,誠出至懇,而見阻喉司,未卽上徹,又因會講隔日,召牌遽降,臣怵於義分,迫於事勢,雖不得不冒昧肅命,而因仍蹲據,終有所不安于中。且日昨筵席,以籌司堂上之太多,至勤聖敎,臣於此,尤有惶愧蹙踖,不自容措者。如臣無似,亦且濫竽於坐對之列,歇後疎緩,無所猷爲,徒備員充位,以添其數而已,無裨國事,祗益身辜,在今陶汰,臣宜居先。方以此祈叩之際,得伏見輔德申鐔之疏,激怒於向日銓官之疏,侵詆之言,轉至臣身,一節深於一節,凌罵蹈藉,無所不至,至以臣伊時去就,直斷之爲召災之源,苟如其言,臣之罪,固不容誅矣。臣本不欲與氣勝之人,交相辨爭,以傷朝廷之事體,初疏只遜謝而已,到今斷斷不相捨如此,豈以臣低殘,而易以爲言而然耶?言之者,雖快然於噴薄,當之者,不亦困哉?又於宰臣之疏,益增難安之端。安興事,頃以速罷之意,備陳於詢問之下者,臣曾參按本道,廉巡沿海,審知其形便利病者久矣。蓋湖西水軍,本來單弱,決不可分而貳之,況以一鎭將,分割兵水使之權,兼治水陸兵事,已非大體之所宜,則其間掣肘難行之端,豈可一二數哉?行之未數月,弊端百出,苟知其不可反,不如弊未深而還罷之爲愈故也。凡變通之道,必須灼見末稍之利害,然後方可議之,亦可以行之久而無弊矣。不然則無益於事,而徒益紛更之害耳。人之意見各殊,不可强而同之,當初請設,到今議罷,俱各出於爲國之公心,非係己事,則今乃盛氣詬詆,有若臣近始往來,偏聽水閫之言者然,吁亦異矣。臣之情勢,轉益臲卼,不可晏然於職次。以下四五行缺疏批見上
副提學李健命疏曰,伏以,臣昨伏見憲府啓辭,以臣今春庭試擧子,自闕外製呈之事,質言於稠廣之中,而不爲提及於榻前,至請問備,且令該府,緘問於臣。臣於是,不勝悚恧,竊爲淸朝惜此擧也。蓋今番科場怪駭之事,前古所無,噂沓之言,罔有紀極,諫臣之疏,始發於累月之後,觀於諸臣引咎之章,亦可知其槪略矣。丹鳳旣係外門,而初不防限,一任儒生之恣意出入,則自外製呈,孰得以禁之乎?中外傳說,不啻喧嚷,故臣果酬酢於儕友間矣。頃於嶺伯李坦家,適逢數三時宰,以臣請罪收券禁亂官爲非,而且有問臣以聞知自外呈券者,臣泛然應答,間有嘲謔臣身者,遂與一咲而罷矣。豈有藉此而遽有迫問之請耶?以此持臣,誠是意慮之所不及也。雖是疏章間顯言之事,若出於三司,則究問其言根,識者尙慮其有關後弊,況以私室酬酢之言,必欲一一究覈者,曾所未聞也。未知臺臣,有何所據,而不顧事體,創出此擧耶?臣雖無似,職忝經幄,決不忍自家首開此路,以傷朝廷之體,而招後世之譏也。況今科事,家談巷議,不一其端,有耳皆聞,有口皆言者,亦非止此,則其可逐一憑問,而亦皆指陳耶?其所可覈而抵法者何限,而今臺臣,只慨外製擧子之見漏,挺然獨擧,臣未知如此,則許多雜亂之事,其可塞責彌縫耶?其亦不思之甚矣。至於筵奏時不爲提及云者,尤所未曉。玉堂論思之體,與臺閣糾覈之啓不同,則外間所聞,亦何可輒皆指名,猥陳於前席乎,以此爲咎,抑何故也?臣旣聞此言,至傳於人,則成命之下,豈無可指之人,而歷稽往牒,參以國朝故事,未嘗有以私室酬酢,自三四行缺以杜後弊,不勝幸甚。臣無任惶霣兢惕之至。疏批見上
執義李晩堅疏曰,伏以臣,情危病痼,猥煩籲號,微誠未格,天聽愈迫,至以爾勿過辭爲敎,惶霣憫塞,直欲鑽地以入,而不可得也。繼伏見平安監司李光佐再疏,則盛氣詬詆,不遺餘力,臣誠駭怖,莫曉厥由。向臣自覈之章,語甚寂寥,似不至大觸慍怒,而憤詈之辭,一至於此,假令臣,直斥其懷私滅公之實,則又將何以加其鋒耶?臣雖疲劣,其職則臺憲也,其言則銓注得失也。待辨之際,平說是非,顧何等不可,而今乃以䵝昧二字,橫加僇辱,始則曰尙可與此較事,末又以風習責之,其所蹈藉,殆無餘地,臣固不足言,獨不顧夫公體之至嚴耶?彼宰臣者,年少驟貴,柄用方隆,而怒人議己,使氣凌駕,直欲箝其口而莫之言,臣恐此習不悛,則未必不爲他日朝廷之憂也。如臣無似,忝竊臺末,受人侮辱,致令名器輕而國體傷,尙何敢包羞攘詬,重與之較長挈短哉?臣於治疏控暴之際,伏見政目,臣兄晩成,除拜大司憲,兄弟一司,在法應避,臣以當遞之人,不宜一日虛縻,而若其情勢之臲卼,亦有不可悉陳者矣。伏乞聖慈,卽許鐫遞,以安私分,不勝大幸。臣無任屛營祈懇之至。踏啓字。疏批見上
兵曹判書崔錫恒疏曰,數行缺有推考之命。臣於此,尤不勝惶懼悚惕之至。夫闕門開閉,試券收捧,設有主者,而若如言者之言,則臣忝居考試之列,豈可使擧子輩,一任其亂雜而莫之禁乎?尸素之責,在所難免,況大臣連上疏本,其時承宣,今又重被臺彈,則臣何敢獨爲晏然乎?且臣伏見副護軍李晩成之疏,其論安興事,始則以初不爭論,手署紙尾,責之,終乃以聖意所嚮,則不顧其言之前後相戾,斥之,有若臣初無定見,承順上意者然,億逆凌蹙,無少顧藉,臣看來,不覺慙悚駭歎,繼之以爽惑,莫曉其意之所在也。蓋臣於安興事,不無疑難之心,而巡撫之臣,旣已審視形便,反復論奏,臣則不曾身履而目覩,則初不爭論,蓋以此也。及至節目講定之時,始知其事勢之不便,適與重臣,有所論難矣,厥後筵席講官,始發停罷之端,重臣繼陳利病,而至以臣言,仰達於天聽。此在未聞聖敎之前,則臣何以逆料聖意之所在,爲此宜罷之言耶?噫,凡人之情,大抵自是,雖心知所執之差爽,而恥其言之前後有異,必立己見者多矣,臣竊病之。念聖人固必之戒,恥末路務勝之習,雖已所建白之事,若聞理到之言,則少無吝改,卽從人言,蓋緣臣資性矇暗,事之利害,不能灼見之致,然其區區所守,蓋未嘗不在於此也。晩成,以主議之人,果能灼知利害,則陳疏爭辯,固無不可,而今乃竝與異議之人,而僇辱慢罵,惟意所欲,同朝相敬之風,果如是耶?然旣被其無限詆斥,其不敢一刻抗顔於官次也,決矣。治疏將上之際,召牌下降,而情勢如此,疾病又㞃,竟未祗赴,臣罪尤大。伏乞聖慈,俯諒危懇,亟削臣本兼諸任,仍勘臣前後罪犯,以安私分,以謝人言,不勝幸甚云云。疏批見上出燼餘
傳曰,北漢行宮營建廳堂上以下書啓。備局謄錄
上在昌德宮。停常參·經筵。
李東馣啓曰,大司憲李晩成在外,執義未差,掌令盧世夏·具萬理,持平權益寬呈辭,持平黃龜河未署經,今日,以監察茶時之意,敢啓。傳曰,知道。
趙道彬啓曰,吏曹郞廳來言,承旨及臺諫有闕,政事,取稟。傳曰,明日爲之。
李東馣啓曰,持平權益寬,再啓煩瀆,退待物論矣。傳曰,知道。以上燼餘
左副承旨黃一夏三度呈辭。入啓。遞差。
校理吳命恒上疏。大槪,敢請妄言之罪,以靖私義事。入啓。答曰,省疏具悉。有懷筵奏,亦出公心,意外疏斥,在我何嫌?爾其勿辭,從速察職。
持平權益寬啓曰,昨者副提學李健命之疏,盛陳私語緘問之非宜,而伏見批旨還寢旣允之命,臣誠始焉駭歎,終焉慙悚,而重之以慨然也。夫人心不古,士風漸頹,科後嘵嘵之言,無時不有,而至於坐製場外,入呈試所,實是前所未聞者也。乃者玉署之長,親聞其人,而質言於搢紳齊會之坐,旣異閭巷浮囂之談,亦非閑漫酬酢之比,則臣意以爲,不覈治,無以懲其奸濫,不發緘,無以覈其姓名。此臣啓之所以發,而聖旨之所以卽允者也。今其爲言,始則歸之於中外傳說,中則或稱泛應,或稱嘲謔,末乃結之以監傍偶語,托言有關後弊,實則爲遮攔自阻之計,臣實痛之。果有是事,不可置之,誠如聖敎,而充滿直房之說,出入惟意之言,雖造陳於章奏,元無指的按治之端,獨健命所傳,旣曰親聞其人,則何可以言出宰臣,而不爲按問乎?今所以緘問者,只使之發告其人而已,元非究覈言根,非禮迫問之比,則此果近於傷朝廷之體,招後世之譏耶?向來李長輝之飛書,傳於今禮判閔鎭厚,而伊時朝議,請覈問鎭厚,未嘗以私往復爲拘,伏想聖明,必記有之矣。且臣嘗得之於長老所傳,則先王朝,故判書臣金佐明,有宴席戱謔之言,其時儒臣,入陳前席,乃有令憲司問啓之擧,私室戱謔,亦有發問於八坐之列,何爲而謂之無古例耶?其所推托,恐不成說。噫,諸宰稠坐,便是公會,宰臣親聞,亦異浪傳,臺閣請之,聖批允之,臣未知據實指陳,何不可之有耶?果如是言,則科場奸濫之事,雖入於宰執之耳,終無上聞之階,又絶覈治之路,其所關係,誠不輕而重矣。且三司,同主言議,玉署,最居近密,凡有事關法綱,固宜隨聞畢陳,而況收券禁亂等官拿罷之請,旣發於前席,則擧子案問,獨爲別樣事件耶?且其疏有曰,有聞有言,旣非止此,可覈而抵法者,何限云爾,則所當逐一指陳,明付有司,使科法增嚴,士習得正,莫非論事獻納之責,何憚不爲,而爲此含糊吐呑之狀耶?經幄之長,尙不肯爲殿下盡言無隱,則堂陛壅塞,孰有甚於此哉?至若塞責彌縫等說,尤出常情之外,誠未滿一哂也。今科不嚴之說,諸臣亦旣備陳,而惟此健命所傳外製一款,尙欠登聞,故臣果發啓於入臺之初,其意只在於嚴科場而杜後弊也。其所謂塞責者何事,彌縫者何事?諸臣章牘之外,果復有許多雜亂之事,親聞而質言,有如健命所傳者,則臣亦當隨事論列,而特未之聞焉。怒人議己,抑勒成說,以爲詆訐之資,不料淸朝經幄之列,乃有如許風習,噫,不佳意思也。成命之下,敢生違拒之計,游辭沮尼,已極無謂,最後衛秦之喩,上以恐動君父,下以脅持言者,終能回已允之啓,寢旣下之命,使言者不敢復議,君父不敢復問,可謂售其計,而未知於朝廷事體,何如也?臣恐日月之明,或有所遺照,有此儘有意見之敎也。雖然,反詈之言,旣如是深緊,蒙允之事,輒至於還寢,臣何顔面,更廁於臺端乎?請命遞斥臣職。答曰,勿辭。退待物論。以上朝報
副校理吳命恒疏曰,伏以,近日籌司諸臣,以安興事,重被宰臣疏斥,相繼自列。苟究其妄論之罪,則臣實爲首,伏不勝瞿然悚恧之至。玆事便否得失,奏牘之所詳盡,聖明之所鑑燭,今不必復事覼縷,而原臣之愚意,竊以爲人臣事君之道,苟有所聞知,則隨事陳白,不敢有隱,乃其職耳。曩於在外之日,適聞海防設施之不便,入奏筵席,蓋出有懷必陳之義,亦非敢以臣之所言,爲必可行,而惟冀聖算之裁度,廟議之審量,使變通重事,酌其宜而適其可而已,況國家事,非一人之私事,始之區劃者,旣自無係着之意,則後之論奏者,亦豈有固必之私哉?今其爲言,指意非常,所以抑勒而詬詆者,殆無餘地。臣不欲與之較絜,以傷事體,而第臣不守三緘之戒,輕論缺成之事,致使廟謨撓攘,擧措顚倒,四方之輕朝廷,實由此始,則臣雖擢髮,何足以塞其愆乎?以下缺疏批見上出燼餘
上在昌德宮。停常參·經筵。
自辰時至未時,日暈。酉時,日暈。
李東馣,以兵曹言啓曰,今六月初九日,幼學朴文彬稱名人,自金虎門入來,差備門外擊錚,極爲駭愕,令攸司囚禁治罪,同門守門將韓斗成,常時不能禁斷雜人,以致闌入,亦難免其責,推考,何如?傳曰,允。
又以侍講院言啓曰,本院僚員之不備,未有甚於近日,輪直之際,亦甚苟簡,至於上番,則無故行公,獨有文學臣宋成明而已。當此鎭日開講之時,宮官不可不備員輪講,弼善洪禹寧,除拜有日,尙不出肅。竝與今日政新除授輔德韓永祚,一體牌招察任,何如?傳曰,允。
李東馣啓曰,臺諫出仕事命下,而今已日暮,待開門出牌之意,敢啓。傳曰,知道。以上燼餘
政院啓曰,持平權益寬,引避退待,旣已經宿,而憲府無行公之員。除在外未署經外,呈告人員,竝卽牌招,以爲處置之地,何如?傳曰,允。
注書李國休病,代以趙尙絅爲假注書。
右承旨金德基上疏。大槪,臣見非公議,陳疏自劾,而連日見却,至辱恩召,怵分畏義,不得不趨詣禁扃之外,而廉隅所關,終難冒沒,投疏徑退,臣罪萬死。伏乞聖慈,察臣難冒之情,亟命鐫遞臣職名,以安微分,以謝人言,不勝幸甚事。入啓。答曰,省疏具悉。本院再啓措語,予未見其出於營救也。爾無所嫌,勿辭察職。
左副承旨南就明上疏。大槪,臣於新命之下,不得不承牌來詣於闕外,而情勢臲卼,有不可冒出者,玆敢冒死陳籲,乞賜鐫削臣職,以謝臺議,以靖私義事。入啓。答曰,省疏具悉。諸臣疏批,已諭予意矣。爾其勿辭,從速察職。
弼善洪禹寧上疏。大槪,新除之下,召牌又降,分義所在,不得不祗詣闕外,而顧臣所患,實無自力供仕之望,且於臺臣之疏,有難苟進者。玆敢陳章退歸,伏乞亟遞臣職,以快人心,以靖私義事。入啓。答曰,省疏具悉。憲臣之當初論劾,實所未曉,今又自是,尤涉未便。於爾別無所嫌,須勿控辭,從速察職。
謝恩,輔德韓永祚。
平安監司李光佐上疏。大槪,情勢悶蹙之中,又遭人非理醜詆,不得不更申哀籲,伏乞亟命收臣職秩,勘臣罪名事。入啓。答曰,省疏具悉。科事開釋之後,一向引嫌,終涉太過,申鐔務勝之言,晩堅乖激之論,俱不必爲嫌,卿其勿復控辭,卽出肅命。
府啓,請還收卞爾禮·黃順中等放釋之命。請還收權卨放釋之命,仍令該府,更加嚴覈。請當該承旨罷職。請及第尹基慶拿問定罪。措辭竝見上請接伴使朴權,咸鏡監司李善溥竝命罷職事。請北兵使張漢相拿問定罪事。引嫌而退,場外製呈,在法當覈,啓請發問,亦有所據,則遊辭遮攔,於我何損?聖批還寢,不必爲嫌,請持平權益寬出仕。答曰,不允。處置事,依啓。以上朝報
有政。兵批,以李晩堅爲副護軍,黃一夏·申鐔爲副司直,鄭世會爲江華監牧官。
政院啓曰,卽今廳中,位甚不齊,出納之際,事多苟簡,今日承旨,以在京無故人差出,牌招察任,何如?傳曰,允。
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
又啓曰,憲府亞長及玉堂闕員,今當差出,而擬望之人乏少,外任竝擬,何如?傳曰,允。以上吏曹謄錄
左副承旨南就明疏曰,伏以,臣頃伏見在外諫官疏本,盛論今春科事之不嚴,伊時考官,皆陳章引咎。臣亦考官之一,而軍銜陳疏,殊涉煩猥,一味悚縮,不知所出矣,不意新除之命,遽降於此際,召牌踵臨,臣誠惶隕,益無所措。嚴畏分義,不得不趨詣於闕門之外,而顧臣情迹之臲卼,與諸臣無異,則決難晏然出入於近密之地。玆敢冒死陳籲於仁覆之下,伏乞聖慈,亟命鐫削臣職名,以靖私義,以謝臺言,不勝萬幸。臣無任屛營祈懇之至。疏批見上
平安監司李光佐疏曰,伏以,臣於所被新命,難冒之勢,實非一二,敢申危懇,恭俟嚴譴,不自意聖批,逾益隆重,曲賜開曉,至以勿過辭爲敎。自惟無狀賤臣,何以得此於聖明?感鏤心骨,不知上報之所。苟有一分趨命之勢,缺之後,其何敢復爲違慢,自陷重誅,而顧臣自知甚明,五行半缺悶蹙方深。此際又伏見執義李晩堅疏,缺其醜罵凌轢,靡所不至,臣誠駭歎,不料世道人心之至於此也。臣自逋籍以來,未嘗一與人忿爭,則使氣凌駕之云,夫豈近似?如晩堅之痼蔽於黨論,不知有是非者,臣曾不知其不可與語,而乃欲責之以道理,終受此罔極之言,此臣之過也。臣自前疏時,已以無辨爲義,矧此乘憤詈辱,誠亦有不足怒者,尙安可與呶呶辨理也哉?獨其所謂懷私蔑公云者,罪目改換,危怖轉甚,顧此關係,豈一通塞之比,而乃因訟申鐔事,一變而爲進用貪汚,再變而轉成今案,逐節新添,其出逾缺復藏頭隱譴,終不明言,抑何其太不白直也?然人之爲言,乃至此,誠若斯言,臣固宜早伏刑章,爲他人戒,如其不然,臣誠狷隘,亦不忍受此黯黮。伏乞聖慈,天地父母,亟賜處分,先收臣職秩,仍命下臣司敗,勘定其情罪,千萬幸甚,臣無任惶慄祈懇之至。疏批見上
弼善洪禹寧疏曰,伏以臣,鹵才蔑學,忝叨宮官,前後非一,而絲毫莫補,愧懼徒積,頃又身病猝劇,尋常請急,幸蒙恩遞,曾未數月,又有新除之命,卽者天牌下降,臣誠驚惶感激,不知所措。分義所在,不得不祗詣闕下,而第臣素患痰火之症,近添暍病,頭目眩暈,神精迷瞀,小有勞動,喘息吁吁,不能自定,以此病狀,咫尺天陛,實無自力入謝之望。且臣伏見持平權益寬之疏,又復提起前事,至謂之苟冒,又謂之艱覓前例,昏於恕己,其所凌藉譏詆者,不遺餘力,臣不勝駭惑之至。當初特出後,詣臺自列之狀,已悉於前疏,今不必覶縷,而但念其時事勢,一出自列之外,他無辭免之道,缺詣臺,乃所以自處。蓋臣之愚意,本以曠日虛帶八行缺雖然,旣被其詬詆之言,則其在廉義,決不可抗顔復進於榮次,玆敢陳章徑退,臣罪尤萬萬矣。伏乞聖明,諒臣情勢病勢之俱難强勉,亟命鐫遞臣職,以快人心,以安私分,不勝幸甚。疏批見上
備忘記,傳于李東馣曰,北漢行宮營建廳堂上判書金宇杭,熟馬一匹,判書李光迪·趙泰耉,各半熟馬一匹,判書李彦綱,兒馬一匹賜給,郞廳正郞趙榮福,陞敍,佐郞李宜華·申義集·鄭同先,各半熟馬一匹,佐郞金希魯·徐宗愈,各兒馬一匹,正郞李明升,佐郞柳鳳逸,各上弦弓一張賜給,領役牌三四字缺杜詩興·李泰斗,竝邊將除授,監董算員崔堣·李雨瑞,令本四五字缺役工匠等,令該曹米布分等磨鍊題給。以上燼餘
北漢行宮營建廳啓曰,傳曰,北漢行宮營建廳堂上以下書啓事,命下矣。堂上以下員役工匠等,別單書入之意,敢啓。答曰,知道。備局謄錄
上在昌德宮。停常參·經筵。
自午時至酉時,日暈。
李東馣啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
傳于李東馣曰,荒唐船之出來,無歲無之,而今年海西唐船,如是數多,雖曰漁採,殊甚可慮。除尋常各別追捕瞭望等事,另加申飭之意,自備局卽爲分付本道。
金德基啓曰,左副承旨南就明,旣有只推之命,卽今廳中,位甚不齊,南就明,更爲牌招察任,何如?傳曰,允。以上燼餘
待敎金在魯上疏。大槪,臣於直中,重得毒痢,數日之內,漸就危境,誠恐猝然汚穢淸禁,急於救死,不得不舁還私次,疾聲哀籲,乞蒙恩遞,俾尋生路,仍治臣徑出之罪事。入啓。答曰,省疏具悉。爾其勿辭,調理察職。
副校理申鐔,副修撰洪重休,牌不進,依承傳罷職。
持平權益寬,就職後啓曰,臣昨伏見答弼善洪禹寧疏批,以憲臣之當初論劾,實所未曉,今又自是,尤涉未便爲敎。臣於此,不勝瞿然悚慄之至。夫臺閣處置,不宜以特命,有所硬定,臺臣進退,不敢以特敎,有所冒出,蓋耳目之寄,是非之公,一付之三司,而君父之尊,有不宜獨自主張故也。以向者臺臣,旣遞就職,殊失自處之義,臣之略加規警,不徒愚見之如是,寔出公議之攸同,而日昨辭疏,有所提起者,槪論事體之如此而已。今其疏語,又復鉤引前事,爲自解之計,而批旨之誨責,若是嚴切,臣之齟齬一言,下以見疑於同朝,上以不槪於聖心,如臣言議,雖無足輕重,獨不忘區區所執,亶在於臺體之至重乎?念臣無似,屢玷言地,絲毫蔑效,釁尤輒生,一避再避,日事煩瀆,實無抗顔臺席之理。請命遞斥臣職。答曰,勿辭。退待物論。
左副承旨南就明牌不進,罷職傳旨。傳曰,只推勿罷。
京畿監司書目,驪州呈,以禮曹判書閔鎭厚辭職上疏上送事。啓。答曰,省疏具悉。朝家滌瑕甄復之後,不宜一向撕捱,卿其勿辭,從速上來行公。
謝恩,左副承旨南就明。
府啓,引嫌而退。初出相規,且在旣往,不可以此輕遞言官,請持平權益寬出仕。答曰,依啓。
注書洪廷相上疏。大槪,臣與新除承旨,有應避之嫌,亟命照例處置事。入啓。傳曰,下該曹。
工曹判書趙泰耉上疏。大槪,乞收賜馬之命,以重賞典,以安微分事。入啓。答曰,省疏具悉。今玆賞典,本非過濫,卿其安心勿辭焉。
戶曹判書金宇杭上疏。大槪,乞收賜馬之命,以重賞典,竝遞本兼諸任,以安私分事。入啓。答曰,省疏具悉。請罷之論,殊涉過當,賜馬之典,元非濫施,卿其安心勿辭,速出行公,毋使重務久曠。
戶曹參判金鎭圭兼帶辭免上疏。入啓。答曰,省疏具悉。卿勿過辭,宜速察任。
假注書趙尙絅病,代以李光普爲假注書。以上朝報
工曹判書趙泰耉疏曰,伏以,臣昨伏見備忘記,以臣亦預營建堂上之列,至下賜馬之命,臣不勝惶愧隕越之至。人臣之受命董役,自是職分內事,況臣啓下最晩,敦工日淺,雖有一再往來之事,元無微勞之可記,以此僭賞,有乖明主嚬笑之過,揆之私義,實增悚恧。不得不冒缺籲,伏乞聖明,俯賜諒察,亟收成命,以重賞典,以安微分,不勝幸甚。疏批見上
戶曹參判金鎭圭疏曰,伏以,日者筵席,因大臣所奏,以臣差籌司堂上,仍察有司之任,臣聞命震惕,莫知所措。念臣於是職,才分本不稱,蹤跡亦多疑,缺非所可堪,故頃嘗忝叨,久事控免,而時値邊事有虞,義六行缺官制旣罷,政府署事,萃重務於備局,此蓋合宋時二府而爲一司也。其所謂有司者,實賴參政副樞,爲任之不輕而重,有如此者。藉令臣雖無前事,尙不可每付此重任,況其已試而蔑郊耶?且伏聞聖敎,以本司堂上之太多,有所飭厲。卽今諸堂之多,誠如所敎,而若論其不稱,臣實爲最。此於綜覈之政,在所當汰,而乃畀以諸堂中最重之任,如是而其可飭厲他人耶?近日諸堂,皆以聖敎,爲祈免之端,而臣謂此敎,適當大臣差除之際,則臣之不敢冒當此任,比諸臣較緊矣。抑臣又聞近用筵臣之言,遽罷安興新設之防禦,惟此防禦之設,始由巡撫狀稟,而廟堂覆奏請行,旣蒙允,以設置節目,托臣草出,臣始起草,而遍議諸大臣及諸堂,頗加竄定而啓下矣。蓋臣於巡撫狀之初下,謂以安興形勝,固宜置重鎭,而若分屬水營所管,則是必以水營之惡其屬已,有還罷之論,恐非可久之道,無寧移置水營於安興之爲愈云,而諸議以爲,安興地窄,不宜設水營,臣不能强之,遂草其節目,今果符臣之淺慮矣。毋論請罷之論之如何,臣旣草其設置節目,而今以設置,謂非宜而還罷,則曾草其節目者,何不以稟自撫臣,斷在大臣,而不執其咎,晏然復當其任哉?況今撫臣,以此自列,諸臣交章辯論,而至有以爲節目講定時,知其事勢之不便,與重臣論難,噫,關防設置,其事甚重,夫以主兵事者,而知其節目之不便,至與人論難,而臣懵然不聞其有異議,以此啓下,彼主兵者之以其不便,至與人論難,不以言於起草者,使寢其事,雖未知其意何在,而臣冒異議,强草不便之節目,終至乍設旋罷,擧措顚倒,朝家之不以爲罪,亦云幸矣。其敢更與籌邊之事耶?然則臣之不可再入本司,於此尤較然。缺皆出肝膈,有非故爲撕捱者,則想睿照有以俯諒也。伏乞聖明,亟命收還臣備局有司堂上之差除,使公朝之間,缺賤臣之私分粗安,不勝幸甚。疏批見上
禮曹判書閔鎭厚疏曰,伏以臣,病纏膏肓,罪積逋慢,屢陳危懇,恭俟嚴譴,聖度天大,輒降溫批,臣方惶感隕越,靡所措躬。昨伏奉同副承旨成貼有旨,今以卿爲禮曹判書,卿其斯速乘馹上來者,繼又伏聞,殿下用大臣言,特差臣備局堂上。臣北望稽首,尤增震駴,實不知何以得此於聖明也。噫,臣之前後負殿下,不爲不多,而殿下之終始寵愛臣者,愈往愈至,旣已除去宿愆,而還其爵秩,俄又牽復舊御,而催以馹召,在臣分義,固宜不計顚仆,亟效趨命之恭,且此職任,皆曾承乏謬叨,倖免僨事之誅,顧何必猥煩號籲,以取能讓?缺本來多病,早衰之狀,不惟同朝之所共知,仰惟聖明,亦或俯記之矣。矧今年旣漸老,癃醜轉加,重以夭慽椓神,蒸炎削,痰缺咳嗽日甚,而夜不能交睫,胃土下陷,嘔泄互作,而食不能近缺不可歷數,氣息奄奄,朝暮待盡,雖欲作勢强動,五行缺何敢自謂無此,而晏然而已乎?此亦臣不敢冒進之一端也。臣每以情私,仰溷宸聽,極知猥越,冞增罪戾,而鍼氈之坐,難於暫處,疾痛之號,未容緩聲,缺復有煩瀆,實出於萬萬不得已也。伏乞聖慈,憐臣疾病之沈痼,缺蹤跡之臲卼,將臣新授禮曹判書及備邊司堂上·司甕院提調,一倂鐫免,仍命有司,勘臣負犯,以全危喘,以嚴邦憲,千萬幸甚。疏批見上
戶曹判書金宇杭疏曰,四行缺累違召命,連章控籲,必期鞶帶之必遞,誠出於萬不獲已,而見阻喉司,終未上徹,狼狽悶懼,不知所以容措也。且臣昨伏見備忘記,以臣忝在營建廳堂上之列,故至有賜馬之命。今此行宮之營建,自是職分內事,有何可紀之勞,而敢當錫予之恩乎?明王愼賞,弊袴猶惜,濫施冒受,上下俱失,此尤臣萬萬惶愧,不敢自安者也。仍念臣,猥當劇務,歲已再周,勞瘁已甚,神精都盡,臨事遺忘,失誤居多。若又因仍蹲據,必至於大僨國事,此實臣日夕憂懍者也。矧今所患痰火,添㞃於暑熱,胸膈痞塞,咽喉瘡爛,藥餌無效,閱月作苦,眠食俱廢,日漸沈篤,脚部刺痛之症,近又復發,全不運步,起居須人,以此種種病狀,實無奔走職事之路,不得不冒死煩籲於宸嚴之下。伏乞聖慈,亟收賜馬之命,以重賞典,俯察情病之難强,竝遞臣本兼諸任,以安私分,千萬幸甚。疏批見上出燼餘
上在昌德宮。停常參·經筵。
自昧爽至卯時,有霧氣。夜一更,月犯房第四星。
李東馣,以備邊司言啓曰,傳曰,荒唐船之出來,無歲無之,而今年海西唐船,如是數多,雖曰漁採,殊甚可慮。除尋常各別追捕瞭望等事,另加申飭之意,自備局卽爲分付本道事,命下矣。荒唐船之出沒沿海洋中,比前倍多,誠極可慮,各別追捕瞭望之意,依傳敎發關,嚴飭海西監兵使及防營,而京畿·湖西·關西等道沿海,荒唐船往來之頻數,雖不如海西沿邊之特甚,亦不無可憂之端,別加候望,登時追捕,俾無一分怠忽之意,一體知委,何如?傳曰,允。
傳于李東馣曰,召對爲之。以上燼餘
同副承旨趙道彬三度呈辭。入啓。遞差。
副提學李健命上疏。大槪,所遭非常,略暴危悃,聖批優渥,至寢緘問之命,臣誠感泣,不知死所。繼伏見憲臣避辭,謬辱備至,情勢益蹙,玆又不避僭越,冒死申籲,乞削臣職名,以安私分事。入啓。答曰,省疏具悉。憲臣之避,烏可無辨,而因此慍怒,節拍層生,至發五可覈之端,而試官去處,疏啓相左,亦在其中。若此不已,收殺無期,予實未曉也。卿其勿辭察職。
謝恩,弼善洪禹寧。
吏曹啓曰,承旨有闕,政事,取稟。傳曰,明日爲之。
刑曹判書李彦綱辭職上疏。入啓。答曰,省疏具悉。區別處分之後,不宜一向引嫌,卿其安心勿辭,從速行公。
召對。入侍,承旨兪命雄,玉堂李夏源·吳命恒,假注書李光普,兼春秋洪慶先·愼爾普。
行司直李光迪上疏。大槪,乞收賜馬之命,以重賞典,更申前疏之義,冀蒙裁處事。入啓。
領議政徐宗泰箚子。大槪,敢陳難安之情,乞賜遞免事。入啓。以上朝報
召對時,侍讀官吳命恒所啓,晏子所謂屬托貨賂之說,是矣。苟有屬托貨賂之風,則政令何由而成乎?請囑之弊,聖上旣已嚴飭,關節之禁,自前亦有定式,而臣聞外方兵水營列邑,或有搢紳間,囑托求乞之弊,至以求請之簡,鱗付壁上,次第酬應,不能支堪者有之云。此雖非貨賂之比,而風習之壞敗至此,外方亦必輕侮云矣。此固由於紀綱之不張,而關節請囑之弊,似當申嚴,故因文義敢達。上曰,請托之弊,前日備忘中,亦已申飭,而今聞儒臣所達,事極驚駭。外方關節之禁,更爲各別嚴飭,可也。又所啓,臣因文義,有所達矣。外方之官,或以居其境內者差遣,則必有弊端矣。向者韓在誨,以咸興人,爲都事,在渠實爲晝錦之榮,而擧措駭異,故道臣,以其顚妄,啓聞罷黜。臣爲北評事時聞之,則勤索賻布於德源,怒其不與,卽出檢田,得其漏卜之後,旋因私囑,亦不啓罷。且渠之族屬,多爲鄕任,挾威箠打,小無顧藉之事,故都事罷去後,其族屬輩,敺辱在誨之老父,其他妄作之擧,不一而足,一道之人,作爲笑囮,而及今吏曹,擬除直講。直講,乃師儒之官,北人聞之,則豈不怪駭乎?在誨亦頗聰明,而年少妄錯,至於如此,收用似爲太急,固當改差。此後則監司·兵水使·都事,勿以其境內人差送,似爲合宜矣。上曰,境內人勿差之言,好矣。韓在誨,罷黜,日月差久,故有所除職矣,旣爲笑囮,則不可仍置直講之任,改差,可也。以上備局謄錄
刑曹判書李彦綱疏曰,伏以,諫臣所論試場事,關係國體,懲罪之請,卽是彈文之峻者。如臣無似,亦忝考官之列,不可以一疏承批,便自晏然,賓廳次對之日,召牌下降,而未克祗承,陳章見阻,席藁俟罪,竊又伏聞日昨筵中,因儒臣所達,有禁亂收券官或拿或罷,該房承旨從重推考之命,臣於此,尤不勝瞿然惶悚之至也。夫闕門開閉,試券收捧,藉曰承旨主之,爲考官者,亦豈無不能糾檢之責哉?矧今臺章峻發,層節漸生,臣之情勢,一倍臲卼。適於此際,因備局啓辭,嚴召又降,而廉隅所關,三字缺出,違慢之罪,益無所逃。臣之所叨本職與兼帶諸任,無非濫吹,而八九字缺於衰朽無能之身,玆敢冒昧竝籲於引罪之章,伏乞聖慈,七八字缺帶籌司等四五字缺削,以謝臺言,以安微分云云。疏批見上
領議政徐宗泰箚曰,四五行缺李晩成疏本,盛氣噴薄,深斥持當罷之議者,乃以半行缺無利害之的見可見爲言,其言雖未必偏指於十餘字缺臣旣不習邊事,又觸處媕婀冝遭人言,何特此三四字缺備局諸宰,多以試官難安,且幾盡引入,不得備員而廢坐四字缺臣誠惶悶,頃日筵席,聖上有籌司堂上座目員數之多,視前殊異之下敎。此因於小臣之偶妄,有陳達於語次,而伏想聖意,非謂今所見帶之人,有不當與也,責勵參坐之常少耳。卿宰諸人,不思飭勉,徒懷惶蹙,多以疏單控免,臣竊以爲過矣。踐歷才望,自登於機務之地,臣未見其不可者矣。且念今春大庭試場,誠有不能整齊者,殊甚不幸,然此實由事勢之致然,不當歸咎於試官也。諸試官俱陳疏自列,聖批旣備盡開釋,而一向引嫌,無意承命,此亦豈不太過耶?聖明倘賜明敎,飭令亟出而察事則幸甚,伏乞睿察。又聞憲司諫院兩員,或春初除拜,或除拜已數月,以迄未備員署經之故,不得出仕。臺職緊重,而殆同空闕,豈非未安之甚者乎?諫官多數在外,以致如此,而事體他無以變通,在外諫官,特令催促上來,恐得宜矣。臣又伏見日昨憲司之啓,請罷北道接伴使與監司。白山審界之時,不與淸官偕往,誠有其失,則廟堂早宜請罪,而喑無一言,只使臺閣論啓,臣誠瞿然。夫審界事重,道臣旣任疆事,儐臣亦受命在邊,此係職分之大者,二字缺推託,豈近於情?連見狀啓,則淸官沮止偕行,儐臣等累度力請,而終不見聽,數字缺不便於强拂,而不得遂行。臣恐執法之論雖嚴,而全無恕諒其事四字缺備局行關於儐臣道臣也,雖飭以理難落後之意,而竊度必十餘字缺以量勢而善處爲辭,今見臺言,臣之見,亦謬矣。以下四五行缺疏批在下出燼餘
上在昌德宮。停常參·經筵。
傳曰,承旨,典獄摘奸,輕囚放釋。
自昧爽至卯時,有霧氣。自巳時至未時,日暈。
禁府都事趙永期,柳赫然·李元禎子孫等擊錚辭緣,在外大臣處收議事,安山等地出去。
謝恩,兼東學敎授權詹。
京畿監司書目,高陽呈,以應敎李縡辭職上疏上送事。啓。遞差。
工曹判書趙泰耉上疏。大槪,臣於意外,被人疑怒,詬斥非常,決不可抗顔於周行,召牌之下,又不免坐犯違慢之科,臣之罪戾,尤萬殞難贖。乞蒙鐫遞,仍治臣罪,以安微分,以快人心事。入啓。答曰,省疏具悉。疑人太甚,公然詬詆,所失在彼,於我何嫌?卿其勿辭,安心行公。
同副承旨李世最上疏。大槪,臣於春間,忝叨本職,當事顚錯,自速罪戾,聖度天大,薄施譴罷,追訟至今,惶感交中,不意恩敍纔下,除旨又降,繼有牌召之命,怵分畏義,不得不趨詣闕外,而顧臣所叨,卽臣僨誤之地,終有所不敢冒進者。玆敢陳章徑退,乞蒙鐫遞,以安微分事。入啓。答曰,省疏具悉。爾其勿辭,從速察職。
掌令具萬理避嫌。大槪,臣於大臣箚批,有不敢晏然者,請遞事。入啓。答曰,勿辭。退待物論。以上朝報
兵批,以吳重周·趙道彬爲副護軍。
答領議政徐宗泰箚曰,省箚具悉卿懇。安興防營之設罷,皆出爲國之公心,無關自己之利害,而憲長之疏,張皇侵斥,殊欠和平,卿何深嫌?日昨筵席,籌司堂上太多之敎,雖非因卿言而發,不過日後審量之意而已。以此皆懷不安,不亦過乎?科事,諸臣疏批,開釋已悉矣,不料鬧端,忽生於今日副學之疏,良可慨然。欲觀前頭,勉出爲計耳。在外諫臣催促上來一款,令政院擧行,白山審界時,儐臣道臣之不得與彼人偕往曲折,備陳於狀啓中,非出於厭憚推托,斷可知矣,而請罷之論,遽出意外,予以爲不可也。於卿有何嫌端?因筵敎引入備局提調,爲先牌招,俾察職事,卿其安心勿辭,速出視事,用副予望。仍傳曰,遣史官傳諭。
答司直李光迪疏曰,省疏具悉。賜馬之命,不宜過辭。中城事,予當熟思處之,而相臣家所藏圖本,一覽爲可。山城行宮,本無扁額,重興爲號之說,予未知其得宜也。
傳曰,故平川君申家所藏北漢圖本,入之。以上備局謄錄
御營廳啓曰,因禮曹啓辭,思陵至近之地,大虎作拿,囕殺兒駒,不容少緩,依近規,令御營廳,出送將校,捕捉事,命下矣。本廳牙兵五十一名,將校領率,明日曉頭,出送之意,敢啓。傳曰,知道。以上御營廳謄錄
上在昌德宮。停常參·經筵。
下直,鐵原府使李昌肇。
政院啓曰,掌令具萬理,引避退待,旣已經宿,而憲府無行公之員,尙未處置,事甚未安。除在外未署經未肅拜外,呈告人員,竝卽牌招,以爲處置之地,何如?傳曰,允。
注書洪廷相有頉,代以李泰和爲假注書。
右承旨金德基三度呈辭。入啓。遞差。
謝恩,同副承旨李世最。
左議政金昌集初度呈辭。入啓。傳曰,遣承旨敦諭。
兵曹判書崔錫恒辭職上疏。入啓。答曰,省疏具悉。卿勿過辭,安心行公。
吏曹啓曰,承旨有闕,政事,取稟。傳曰,明日爲之。
掌令盧世夏啓曰,臣於病伏尋單中,因僚臺處置,召牌儼臨,分義所在,不得不趨詣,而第於本府尹基慶請拿之啓,所聞有不侔者。基慶,若果致懟於議己之人,送婢醜辱,督令出家,則誠甚駭悖,而其間事實,有所不然,隣里之人,亦多稱冤。設有婢僕輩相鬨之事,以此延罪其主,至請拿問,實涉過重,且關後弊。臣之所聞,旣如此,則有不可苟然隨參,其何敢晏然仍在,而冒當處置乎?臣久據言責,一味尸職,連事瀆擾,罪戾尤大。請命遞斥臣職。答曰,勿辭。退待物論。
持平權益寬上疏。大槪,臣慘被副提學李健命乘怒反詈之辱,決無抗顔臺次之理,將欲治疏陳暴之際,召牌遽降,怵畏義分,趨詣禁門之外,而咫尺天陛,末由徑進,玆敢投疏退歸,伏乞先削臣所帶之職,兼治臣妄言之章,慢命之罪,以幸公私事。入啓。答曰,省疏具悉。儒臣昨日之疏,語甚謬戾,何必爲嫌?爾其勿辭,從速察職。
刑曹判書李彦綱上疏。大槪,臣情勢,萬分窮蹙,昨又坐違嚴召,罪合萬殞。且於玉署長官之疏,橫被疑怒,不得不略暴委折,仍付營建廳賞典不敢冒受之狀,伏乞聖慈,俯加諒察,將臣所帶本兼諸任,一倂鐫削,仍勘臣罪,以謝人心,還收賜馬之命,以安微分事。入啓。答曰,省疏具悉。意外人言,在我何損?賜馬之典,不宜過辭,卿其安心勿辭,速出行公。
同副承旨李世最書啓,臣承命敦諭于左議政金昌集處,則以爲,臣一病三朔,尙委狀席,屢違恩召,久廢職務,揆以分義,實涉未安,不得不尋單請急矣,不意玆者,特遣近侍,傳諭聖旨,丁寧勤篤,有踰尋常,不知愚賤如臣,何以叨此格外異數?臣誠惶感悶蹙,罔知攸處。臣雖無狀,豈不知聖眷隆重,不敢辭避?國勢艱虞,非臣子丐閑之時,而不幸痼疾纏髓,日就難醫之域,羸形殘喘,更無一分自力之望,加以情勢轉益臲卼,有不敢以已蒙開釋,而抗顔就列者。恩諭之下,終不得祗赴,臣罪至此,實合萬殞,謹當以文字,仰請嚴誅云矣,敢啓。傳曰,知道。以上朝報
長湍居幼學吳繼祖疏曰,以上多缺一片藩蔽,則豈可使數千里倦弊之騎,任意橫拿,至此容易耶?所以朝家經遠之謨,有及于此,乃於海西之地,特設鎭屯,又城·蔥嶺·文山·位羅·新塘·善積·所已·東里·蒜山·光山·白峙等十有一處,而至辛酉,因廟堂建議,圖見地形,以此陞鎭,惟此三鎭,居十一之中,而守把嶺隘,最所要緊者也。常爲接應之地,自成掎角之勢,可謂一大幸矣。昨年因巡撫使奏陳,革此三鎭,計之兩路,便作無人之境,乃知罷鎭之論,似爲民弊之祛,而獨未察害之大而怨之深也。惟彼移屬之軍,或附于六十里地,或附于八十里地,則臨難遠赴,必不如居嶺下一鼔而進也。此外尤有所慘愍者,隷鎭軍卒,旣無親戚丘墓之顧戀,則今此移屬之令,何有係關其去就?又從而襁褓之兒,充爲軍保,一邊傳令催赴,一邊發差收布,則其安得俛首趨令,一如元居之民乎?況其言曰,安往而不如此,扶老携幼,逃逋相繼,要路防守之見廢,二行缺生靈,或僵仆道路,或飢死凍死,則其在爲民父母之道,豈可慽慽然懷耶?隣國逋接之民,亦皆懷而保之,此實王者子惠之仁,況此殿下之赤子,守在疆域者乎?燕臣痛哭,飛五月之霜,一婦呼冤,致三年之旱。思今想今,比而論之,則顧此鎭民之魚噞,其怨輕重,尤如何哉?罷鎭之後,不無民卒之訴冤,亦有草野之進言,了無變通之道,無乃所陳之言,只論其革鎭利害,而不及於民命之可哀也耶?在廷之臣,亦幾聞知,何不於筵對之日,商確其復設便否,俾斯民之已散,還安樂生之土也?在昔十一鎭之竝設,可見其慮之深遠,則今之猝罷,不爲固圉之策矣。所謂金川之靑石洞,最爲畿甸之關防,宜設鎭堡之意,廷臣有建議者,儒臣有陳疏者,伏想殿下,亦已開聽矣。爲今之計,以白峙鎭,移鎭于靑石之洞,以光山堡,移鎭于白峙之基,如蔥嶺一鎭,勿爲沿革,常守大峴之路,至於臨津一江,實是爲國之寶,且有屯地,陞設一堡,以爲備患,則自蔥至臨,可成碁布星羅之形,而京邑有磐石之固矣。今若速下明命,早爲區處,則惟此三鎭不獲之民,從有之善之樂,而猝然邊警,何憂防禦之策乎?今臣所陳,不但在於關防之疎虞,實爲三鎭萬口之命,則伏想九重宵旰之中,能有惻然捄恤之念歟。今年春夏之澇旱,已判兩麥之大無,則我殿下勤勤恤民之眷,固已有加於平日,而獨於此等民怨,猶無解懸之化,抑未知皇天之災,亦不由於今日之召耶?此臣所以抑鬱抑慨歎者也。臣猥以捄災之說,粗效應旨之忱,尙有餘蘊,敢有獻焉。臣伏念,我朝勳臣淸白吏戰亡人及道德文行爲世表準者之子孫,竝令世世承蔭,朝家之待之,亦有別於他臣,而至於宰臣後裔,或因特恩,至令收錄,此輩之感頌,固如何也?竊惟大聖遺裔之來我東方,歲有四百年所,如闡麗世,孔紹其人,振領儒林,一字缺食檜原,其子帤,其孫俯,俱顯于我朝,二行缺藝之能,間或有之,而鄕黨無奬進之道,朝家闕錄用之典,天縱聖孫,俾幾編戶,則獨不念我朝文獻之徵,何若是蔑蔑於反本也?而況孔氏,其麗不多,而孑孑餘遺,殘弊無地,伏想深宮丕顯之中,豈無惻然矜憫之心,而庸施異恩,盍慰吾儒之喁望也?億代師表,莫如我夫子,立朝騰譽,亦有帤等諸人,而惟其錄後之恩,獨不如凌煙最下之勳,嗚呼,夫子之聖德,日月於萬古,而繄我偏邦,素稱中華,實出於尊聖慕聖之功效,尊夫子之德,上已建啓聖之廟,則慕夫子之聖德,下豈無恤後之典乎?生民以來,未有夫子之盛德,天泰以後,亦有名賢之輩出,宜其子孫,可以褒錄,而泯滅如今,未免爲庶,則至矣大聖之裔,終汩窮鄕,已足嗟惜,而加以邇來,不無枉侵於軍保,在凡芻蕘之見識,莫不慨然,況其子孫之抱痛,益復何量?卽今諸孔之散在遠邇者,另勅所居之官,各薦文行之可取,奬拔而進用之,如軍保侵徵之類,亦皆除役,以閑其身,則千載淇澳,端合綠竹之詠,而一篇文王,豈無不忘之誦乎?顧今災異之作,必有所召而然,今臣所陳者數條,莫非憂時之急務,若蒙一分之施,必有一分之效,若蒙十分之施,必有十分之效。伏願聖明,務祛民怨,以爲轉災爲祥之地,則奚但賤臣之幸,抑亦國家之福也。臣無任屛營祈懇之至。傳曰,觀此疏辭,殊甚猥越。政院之捧入,亦涉不察矣。還出給。
刑曹判書李彦綱疏曰,伏以臣,情跡臲卼,荐違嚴召,席藁陳章,仰請鈇鉞之誅,聖度天大,批旨溫諄,至以區別處分之後,不宜一向引嫌爲敎,臣誠惶恐感激,不知死所。臣之所遭,旣係臣一人之事,而若其所關則甚重。當初諫臣之疏,旣以懲罪爲請,殿後筵奏臺章,節拍層生,差備官之拿罷,知申事之增律,皆坐場屋之不嚴,則爲考官者,理難獨逭,何敢諉以處分之有所區別,三行缺乃有此言語相質之擧,其傷公朝之事面,貽搢紳之羞辱,爲如何哉?其疏所謂略有酬酢於私室者,日月稍久,不能明白記得,而彼又以所聞於備坐者,偶然轉說,此亦泛然聽過而已。至於李坦家稠會時說話,已盡於重臣疏中,其語次先後,亦有在傍諸宰之參聽者,臣不欲呶呶多辯,而況其前一日賓廳之坐,儒臣已發此言云,則到底公誦,本無諱秘之意,槪可知矣。亦何必待人之引發而後,始乃說出耶?設令臣因言端而提問,此不過隨衆泛及而已,豈復有一毫他意於其間,而竊詳其疏語脈,有若臣故爲引惹,爲今日臺啓之資斧者然,噫嘻,何其疑人之太甚,而待人之太薄乎?今儒臣與憲臣所爭者,只在緘問之當否,則言說備聞之階梯,顧何所關係,而齗齗至此,實未曉也。臣於憲臣,雖有葭莩之義,謂之以至親,被之以情外之言,在臣誠爲不幸,而靜言思之,亦莫非平日言行,不能見信於同朝之致,自訟之外,當誰咎哉?臣於縮伏俟罪之中,因大臣箚批,又有備局引入提調牌招之命,廉隅所關,未克祗承,逋慢之罪,萬殞難贖。抑臣於北漢行宮建請,有不敢冒受者?臣之見差水曹,在於廳號未設之前,開基時往審之後,旋移他職,無一日敦工之勞,而今乃與終始監董之諸臣,混被賜馬之典,揆以私分,不特爲悚恧而已,有歉於古明王嚬笑亦愛之意,不得不冒死竝籲於請譴之章。天地父母,察臣萬萬不可復出之情勢,念臣所帶職務之不可一日虛曠,將臣本職及諸任,一倂鐫削,仍勘臣罪,以謝人言,還收所授營建賞典,以安微分,不勝幸甚。疏批見上
兵曹判書崔錫恒疏曰,伏以臣,情地危蹙,舟上四行缺官,臣之難冒之勢,更加一層。臣若諉以朝家處分,有所區別,而冒沒行公,則其於公議何,其於廉隅何哉?尋單見阻,方此閔縮之中,伏見戶曹參判金鎭圭疏本,其中一段,以安興節目事,擧臣疏辭,以爲自引之端,臣竊慙悚,而繼之以駭惑也。臣疏所謂及其節目講定之時,始知事勢云者,非謂節目之失宜,與重臣論難云者,亦非謂登時問答之言。蓋安興設營之初,果有持疑之心,而旣不目見其形便,故不敢質言其利病,節目磨鍊,在於廟算已定之後,尤不言訾謷於成事,泯默而止矣。及至夏初籌司之坐,偶與重臣,有所言及,今若以旣有意見,而初不爭論,咎臣則可也,若以臣,心知節目之不便,與他人論難,而不言於起草之人爲責,則殊非相悉之言,何其疑人於不當疑之地,乃至此也?然此無非臣平日言行,不能見信於同朝之致,尙何言哉?臣之情勢,已無抗顔行公之理,同列之人,又以臣言爲難安,至於陳疏祈免,則臣何敢獨爲晏然而已乎?玆因領相箚批中,有因筵敎引入之人牌招之敎,天牌竝及於臣,臣竊訝焉。臣於筵中,親承聖敎,陳章祈免,亦有所不敢,前後辭疏,未嘗攙及矣。喉司之混同出牌,雖未詳事實之致,在臣廉義,萬無冒出之理,竟未祗赴,臣罪尤大。伏乞聖慈,將臣本職及籌司兼任,亟許鐫革,仍勘臣罪,以安私分,以嚴邦憲,不勝幸甚。臣無任祈懇屛營之至。謹昧死以聞。疏批見上
持平權益寬疏曰,伏以臣,妄論一事,輒遭反詈,一疏再疏,語意轉深,遮攔自阻之不足,反欲脅持臺閣,使不敢復言,其所以上眩天聰,下惑一世者,儘有許多機栝,以臣齟齬拙訥,誠有不能抵敵者,而亦有所終不三行缺不勝駭怪也。夫獄囚之一紙私書,稱以公案,宰臣之稠坐酬酢,諉之私談,彼則可覈,而此爲不可問,則其果成說乎?至於先朝故事,臣以渺末新進,得於傳聞者,或不無疎略,而必論玉堂之筵奏,臺臣之論啓,末稍之以私室戱謔,使憲司發問於卿宰者,亦甚較然,臣之所引,不過止此,本非以全事相類也。杜撰敗露之斥,何據而發耶?蓋前例之有無,姑舍勿論,宰臣質言,有異於答議,場屋不嚴,莫甚於外製,而擧子旣已自言於宰臣,宰臣又復公論於稠坐,則臺閣之啓請覈治,烏可已乎?況其初疏,旣曰豈無可指之人云,而終不肯明白說出,到今以爲泛聞於備坐,强爲此推諉他人之計,而且引充滿直房之說,强着製呈二字,隱然以外製之人,混圇歸之於充滿之類,而要掩其貿言之跡,雖曰非出匿諱,人孰信之,而告君之辭,何其不白直,而粧撰至此耶?且其疏中,歷擧諸臣章奏間已發之說,謂宜可覈者,多至五條,而斥臣以視若細故,竝置不問,其亦可笑之甚也。夫今番場屋,雖曰雜亂,除非明白可査之事,則有不可以科後浮囂之說,輒請究覈,而況所謂充滿直房,乘暗投呈云者,本無指摘之端,則尙何從而究覈得實耶?餘外數事,羞不畢出於諸疏,而或罪或否,已經聖明之裁斷,況承牌還家之考官,毋論受點前後,聖上亦有處分,則疑之以別有在處,非臣意慮之所及也。獨此外製一款,未及登聞,而宰臣之親問貿言,如是明白,其與諫臣,聞道路之言,而登諸奏牘者,輕重自懸,況當大廷試士之日,擧子之自外製呈者,此何等奸濫之大者,而亦可謂之輕且緩者乎?始則曰塞責彌縫,終則曰籠罩不發者,無非出於抑勒,誠未滿一哂,而至如以臣爲戒,不敢復及科事云者,此與衛巫秦法之喩,同一語脈,臣不欲多辯,二行缺爲言,實不無顧惜掩蓋之意,已所親聞者,缺已指陳者,咎臣不言,而多發張大刻核之論,欲以脅持言者,多見其窘遁不成說也。夫作奸犯科,人所同惡,今科嘵嘵之說,果是實狀,則孰不欲一一推覈,明正典刑,而乃反譁然煽動,生出層節,內懷搖撼朝廷之心,故爲吹覓疑亂之計,而或有一言挨己者,則費力操切,使不敢更發,其意所在,吁可怕矣。且以臣獨論承旨,不及考官,爲塞責彌縫之實,自許以切中,此亦有說焉。凡試事之啓稟變通,雖以試官意爲辭,而試券收捧,闕門開閉,自是承宣之任,則伊時不職之罪,不責於承宣,而當責於何人乎?言發於宰執之會,一時播傳,固其所也。況宰臣發言之翌日,臣亦追聞於離亭衆會之中,不翅明白,場外製呈之說,人莫不爲駭,此臣啓之所以發,而今宰臣,於此一款,則糢糊說去,必欲周遮,雜進他說,以眩惑上聽,而至於攙引臣一家兩人,大加疑怒,恣意凌藉,勤定傳言之階,以爲箝制臣子之計,如使今日朝廷,少有一分紀綱,人之爲言,敢如是肆然耶?臣之尤所慨然者,以殿下之聖明,因其推托之言,還寢已成之命,使當覈者不覈,當治者不治,彼宰臣者,乘時售計,無復顧忌,敢謂聖聰可以欺蔽,臺言不足有無,厚誣巧詆,靡所不至,若此不已,臣恐言路杜塞,法綱紊亂,終不知稅駕之地也。祗緣臣疲劣懦弱,冒居言地,使臺議不申,國體重損,仰累我殿下明法振紀之治,臣雖滅死萬萬,毋足以塞其責矣,將何顔面,復廁臺端乎?臣旣受其無限詈辱,宜更詣臺自列,而痰癖宿疾,挾感增疼,臂部毒癤,亦且危苦,無由自力,方欲治疏陳暴之際,因寮臺處置,天牌下降,怵畏義分,趨詣禁門之外,而以此情病,末由徑進天陛,玆敢投疏退歸,伏乞聖明,先削臣所帶之職,兼治臣妄言之辜,慢命之罪,以快人心,以肅朝綱,不勝幸甚。臣無任屛營祈懇之至。謹昧死以聞。疏批見上出燼餘
上在昌德宮。停常參·經筵。
藥房都提調李頤命,左承旨兪命雄啓曰,三伏未半,而炎熱冞酷,伏未審此時,聖體,若何?手部其有快愈之效乎?中宮殿玉候,一向安寧,而王世子·嬪宮氣候,亦如何?臣等不任憂慮,敢來問安。答曰,知道。無事。手部益有差勝之效,內殿氣候無事,世子·嬪宮氣候平穩矣。
兵批,以李縡付副護軍,金德基付副司直,李泰和付副司正。吏批缺
李東馣啓曰,近來廳中,位甚不齊,出納之際,事多苟簡。今日政新除承旨,待下批,卽爲牌招察任,何如?傳曰,允。
持平權益寬啓曰,臣頃以尹基慶拿問事,有所論啓,而未蒙兪音,昨伏見僚臺避辭,以臣所論,爲實涉過重,且關後弊,臣之所論,正所以杜後弊也,何其意見之相反也?夫督出之事,詬辱之事,臣不欲索言所聞,而私會通塞,非女奴之所知,醜罵士夫,非賤隷之所敢,方當發軔之初,苟或近似於傳說之言,則不幾爲隴西之恥乎?似此風習,關係甚重。請拿之啓,蓋欲付諸有司,明覈而處之,此若置之,其流之弊,庸有其極,而輕重之分,特拿問後事耳。今僚臺,猶不曰元無是事,而强欲引避等說,不得作爲過重後弊等語,其亦苟矣。臣一旬在職,三次引避,而臺言由臣而反輕,科法由臣而將隳,擧子未覈之前,無非臣俟罪之日也。若基慶之當問,事理亦爲明甚,而僚臺之言,又復如此,無非如臣疲劣,忝居臺端之致,尙何敢晏然於職次乎?請命遞斥臣職。答曰,勿辭。
李東馣啓曰,持平權益寬,再啓煩瀆,退待物論矣。傳曰,知道。
又啓曰,掌令具萬理·盧世夏,引避退待,今已經宿,而憲府無行公之員,尙未處置,監察茶時,亦甚未安。除在外未署經外,呈告未肅拜人員,竝卽牌招察任,何如?傳曰,允。
李世最,以司饔院官員,以監膳提調意啓曰,濟州五月朔進上,今日來納,而物種中搥鰒元數二百四十貼內,十貼欠縮,莫重進上,如是不謹,事甚駭然,不可無警責之道。濟州牧使李翊漢,推考,何如?傳曰,允。
上御宣政殿行閣,申時召對爲之。入侍,參贊官李世最,侍讀官權詹·李夏源,假注書李泰和,編修官洪慶先,記事官愼爾晉。
詹先讀,自初丈漢武帝,止七丈延及群生也。上曰,下番讀之。夏源繼讀,自七丈天子覽其對,止十二丈可爲悼懼者也。上曰,承旨讀之。世最繼讀,自十五丈夫善惡之相從,讀至十九丈麟鳳在郊藪龜龍遊於沼,詹曰,當懸吐於沼字而誤懸矣。上曰,然矣。讀至二十三丈奈辱朝廷何。上曰,日勢已暮,止於是可矣。詹曰,退而付自止誤懸之吐,改懸以入之意,敢達矣。上曰,依爲之。詹曰,漢時,使郡國擧賢良方正之士,策問治道,以此用人,與周賓貢之意,同矣。近來科制,亦近古矣。董仲舒,進天人三策,而先儒以爲,有儒者氣像矣。一行缺夏源曰,第二丈曰,天人相與之際,甚可畏也。國家將有失道之咎,則天乃先出災害,以譴告之,不知自省,又告怪異,以警懼之,尙不知變,而傷敗乃至,以見天心之仁愛人君,而欲知其亂也,其言誠好矣。楚莊王曰,天無災,天其忘我矣。古語曰,國亂之時,無災。大抵有災異然後,人君警懼之心,不敢少弛。若無災異,則其不至於縱逸,而危亡者幾希,此可知天心之仁愛人君也。今歲旱災太甚矣,燕閑之間,少心翼翼,居常憂懼,無少間斷,似合於遇災自省之道矣。上曰,然矣。詹曰,三代之君,寅畏天命,雖宴閑無事之時,猶不忘警懼之心,一念之間,居常對越矣。何必待災異之譴告而後,乃爲警懼乎?上曰,然矣。不待災異,常存警畏之心,正合於道理矣。以下缺以上燼餘
謝恩,執義李明浚,右承旨李敏英。
左議政金昌集箚子。大槪,猥辱恩諭,未克趨承,乞罷臣職,仍治臣罪事。入啓。答曰,省箚具悉卿懇。卿之尋單引入,非因疾病之難强,實緣情勢之難安,所謂情勢,不過科事也。伊日庭試之殆不成貌樣,蓋由於擧子近萬,而天雨終日,此不可深咎考官也。予旣詳悉委折,有所開釋,則意外層生之論,何遽至於釋負耶?甚非鎭浮囂之道,決知其太過也。昨遣承宣敦勉,誠非偶然,而莫回卿心,只增愧恧,無以爲喩。予不多誥,卿宜深思,亟斷來章,出而論政,以副予虛佇之望。仍傳曰,遣史官傳諭。
召對時,刑曹堂上,待明朝,竝牌招察任事,榻前下敎。以上朝報
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
吏批,以權慜爲楊州牧使,申鳴漢爲益山郡守。以上吏曹謄錄
李敏英,以內醫院官員,以都提調·提調意啓曰,本院月令劑藥官,久勤酬勞,曾有前例。金天柱·柳東陽·崔湜,勤仕已過周年,令本衙門陞遷右職,或審藥稍優處,差送,何如?傳曰,允。
李世㝡,以議政府司錄,以領議政意啓曰,今日本府之坐,各司新除授官員,依例一行缺
左議政金昌集箚曰,伏以臣,疾病沈痼,漸就難醫之域,情勢危蹙,又無自安之理,尋單請急,蓋不獲已,不意聖上,特遣銀臺之臣,諭以十行敦之,其開釋之委曲,責勉之勤摯,逈出常格之外,此豈愚賤如臣,所敢承當者哉?臣於此,惶隕感激,不覺涕淚之交迸也。臣之向來疾恙,實是衰年積傷所發,而非如一時偶感之比,幾死僅甦,全荷再造,而危症敗兆,尙多未祛,三朔沈淹,一味澌頓,㝡是三焦痞隔,不能飮食,兩脚痿癖,殆廢動作。夫人之所以爲生,只飮食而動作,則此殆未冷之屍耳,尙可責以人事哉?臣之不敢驅策,已決於此,而況臣情勢,尤可謂極臲卼矣。卽今論議轉激,罪釁益彰,至曰監試與試官,不是懸別,則以大臣而掌試事者,又有重於承宣之監試矣。朝家雖欲强爲區別,公論其肯之哉?臣之情與病,旣如此,則今玆引入,夫豈私便之圖,而日月之明,猶未下燭,輒施非常之恩數,徒增愚臣之罪戾,臣誠悶塞抑鬱,寧欲溘然無知,而不可得也。臣旣不得仰承嚴命,偃蹇之罪,無所逃於邦憲。伏乞天地父母,亟罷臣職,仍治臣罪,以靖朝議,以安賤分,不勝大幸。取進止。箚批見上
吏批,判書權尙夏在外,參判尹趾仁進,參議未差,右副承旨李東馣進。
兵批,行判書崔錫恒缺,參判朴弼明病,參議任胤元病,參知宋徵殷進,右副承旨李東馣進。
兪命雄啓曰,都承旨金演,同姓八寸兄益山郡守潚,身死,服制已行四日,出仕,何如?傳曰,允。
李敏英,以內醫院官員,以都提調·提調意啓曰,本院月令劑藥官,久勤酬勞,曾有前例。金天柱·柳泰陽·崔湜,勤仕已過周年,令本衙門,陞遷右職,或審藥,稍優處差送,何如?傳曰,允。燼餘
上在昌德宮。停常參·經筵。
政院啓曰,昨日以掌令具萬理·盧世夏,引避退待,久不處置,監察茶時,亦甚未安,除在外未署經外,呈告人員,竝爲牌招矣。持平權益寬,隨牌入來,引避退去,執義李明浚,亦呈辭出去,多臺處置,尙未爲之。執義李明浚,卽爲牌招察任,何如?傳曰,允。
執義李明浚,牌不進,依承傳罷職。
刑曹參議尹世綏,牌不進,依承傳罷職傳旨。傳曰,只推勿罷。
左議政金昌集再度呈辭。入啓。傳曰,不允批答。
院啓,竝引嫌而退。當初論啓,誠得臺體,大臣箚批,不必深嫌,不欲隨參,强爲引避,揆以臺例,勢難仍在。請拿之啓,蓋欲明覈,僚議參差,在我何損?請掌令盧世夏遞差,掌令具萬理,持平權益寬,竝命出仕。答曰,依啓。
吏曹啓曰,臺諫有闕,政事,取稟。傳曰,明日爲之。以上朝報
備邊司啓曰,日昨,以今年海西荒唐船數多出來,各別追捕瞭望事,依傳敎,自本司別關沿海各道,另加申飭矣。第念各邑鎭,雖欲追捕,彼此船行,遲速旣異,有難追及,設令追及擒捕之際,亦難保其無事。莫如自彼國申嚴海禁,俾不得往來於我國境海洋之爲便。庚寅冬初,以此移咨,則回咨中,以移咨奉天府,沿海居住人,嚴行禁止,若違禁漁採,被本國捕送,從重治罪,別地方漁採人,亦令捕送爲辭,而近來兩西沿海船之現形,視前益甚,想其禁令解弛之致,而在我之道,不可不更申前請,以要其益加嚴禁矣。頃以犯越罪人勘斷事,齎咨官之發行日字不多,急速撰出文書,別定禁軍,罔夜下送,則可以追付於灣上,令槐院,依此擧行,何如?答曰,允。
又啓曰,今日,賓廳日次,而上殿開拆相値,頉稟。答曰,知道。備局謄錄
上在昌德宮。停常參·經筵。
有政。吏批,判書權尙夏在外,參判尹趾仁進,參議未差,左承旨兪命雄進。
吏批啓曰,判書權尙夏在外,參議未差,小臣獨政未安,何以爲之?敢稟。傳曰,仍爲之。
吏批,以韓永祚爲執義,柳鳳徵爲掌令,崔昌大爲工曹參議,丁思愼爲禮賓正,黃懰爲直講,李玄緻爲內資奉事,鄭錫祚爲宗簿主簿。以上燼餘
下直,三和府使金重九。
政院啓曰,卽伏見諸道褒貶啓本,則統制使金重元,南兵使尹慤,黃海兵使鄭履祥,全羅左水使李壽民,慶尙左水使李台望,忠淸水使金洙等,春夏等褒貶,邊將無一人居下,殊無嚴明殿最之意。江華留守趙泰老啓本中,寅火〈堡〉之堡字,誤以鎭字書塡,難免不察之失,竝推考警責,何如?傳曰,允。又啓曰,卽伏見慶尙監司褒貶啓本,則蔚山府使朴澄,以閉戶不理,民情壅閼爲題,則宜置下考,而置諸中考,殊無嚴明殿最之意,忠淸監司啓本中,淸州牧使金鎭玉題目,諳鍊之諳字,誤以暗字書之,亦難免不察之失,慶尙監司李宜顯,忠淸監司韓配周,竝推考,何如?傳曰,允。
院啓,請還收罪人河減死定配之命,更加嚴刑得情,依律處斷。請還收義州定配罪人李後說減等之命事。請還收韓構·李秀儁歲抄蕩滌之命。請還收定配罪人金春澤放釋之命。請還收罪人金泰潤減等之命。措辭竝見上外方獄訟,多有疎緩之弊,識者之寒心,固已久矣。臣伏聞前縣監朴慶餘之先山,有掘塜燒棺之事,此實前所未有之慘變。爲地主者,所當登時摘奸,據實按治,而視若尋常,略不警動,故爲延拖,趁不處決,終使兩隻,私自鬪閧,至有殺傷之擧,事之驚駭,莫此爲甚。請星州牧使金相稷罷職不敍。答曰,不允。末端事,依啓。
府啓,請還收卞爾禮·黃順中等放釋之命。請還收權卨放釋之命。請當該承旨罷職。請及第尹基慶拿問定罪。請接伴使朴權,咸鏡監司李善溥竝命罷職事。請北兵使張漢相拿問定罪事。人臣事君之道,當以無隱爲主,副提學李健命,今番庭科闕外製呈之說,親聞於擧子之自言,而公誦於稠廣之中,及至臺啓旣允之後,緘問一節,雖可諉之事體,而聖批特寢成命,則在健命之道,固當擧實直陳於自暴之疏,而初疏則曰,豈無可指之人?再疏則曰,反歸之於備局泛聞,又以自外製呈,勢所難禁等語,委曲爲說,欲掩其當初質言之迹,而仍又湊合諸臣章奏間句語,說出五可覈之端,以爲疑亂脅持之計,其所以掩護周遮,曲爲擧子地則至矣,而罔念人臣無隱之義,甘自歸於欺蔽之科,事甚駭然。請副提學李健命罷職。科場外製,國有常刑,而至於大庭試士,事體尤重,今番庭試,擧子之外製者,偃然出坐場外,入呈試券,其蔑科法壞國綱,莫此爲甚,而且身犯重科,退而自言於玉署之長,其縱恣無忌之狀,尤極痛駭。此而置之,則國綱無以復振,科法不可復行。雖擧子姓名,時未著現,而覈治之擧,斷不可已,請令該曹,稟處覈出,以爲別樣重究之地。答曰,不允。張漢相,從重推考。
政院啓曰,因兩司之不齊,臺諫之未署經,已過累月,守令亦多至七人,非但事體未安,夫馬留滯,亦甚有弊。兩司呈告未肅拜人員,竝卽牌招,以爲署經之地,何如?傳曰,允。
又啓曰,平安道推考敬差官,旣已入來,而因刑曹堂上一向引入,移送禁府公事,不卽擧行,事甚未安。刑曹堂上,竝更爲牌招,以爲趁卽擧行之地,何如?傳曰,允。
左議政金昌集再度呈辭不允批答,王若曰,敦勉之旨屢宣,謂遐心之或改,遜讓之辭繼至,愧淺誠之未孚。予用愕然,卿胡乃爾?念卿以珪璋令質,爲國之柱石良臣。一心奉公,忠藎乃其素履,三世繼相,台輔須是靑氈。偉然望實之俱隆,所以眷注之不替。藉卿燮理,庶可弭天災而濟時艱,倚卿訏謨,用以講邊務而紓民力。間者巽牘之勉副,意姑出於慰安,逮乎鼎司之重升,念益篤於倚畀。方切造朝之望,遽上請告之章。蓋卿意釋負以爲期,因科事引咎而不置。雖臺諫之論列,轉成一場風波,顧試庭之紛拿,亶由終日天雨。予所悉燭,奈事勢之適然,卿胡過嫌,必辭免而乃已?箚批之開釋備至,不啻諄諄,承宣之勉諭亦勤,一向邁邁。何不諒予之至意?玆復示卿以懇誠。勉遵前批,宜思浮議之鎭定,如拘小節,終恐大體之損傷。君臣一體相須,所貴情志之無間,廊廟百責攸萃,寧容去就之自輕?矧今三事之不齊,而致衆務之多滯。首席纔出論政,可念獨賢,右揆業已就閑,未卜其代。義同休戚,是豈長往之時,身係安危,毋堅固讓之志。勉思大義,亟斷來章。於戱,朝廷尙有老成,正冀戮力而共濟,國事茫無畔岸,未可袖手而傍觀。所辭,宜不免,故玆敎示,想宜知悉。知製敎洪廷弼製進
謝恩,掌令柳鳳徵。
司諫院啓曰,正言洪啓廸,特平黃龜河,除拜已久,而尙未署經。臺諫署經,備三員爲之者,自是古例,而司諫權,正言權斗經,俱在外,只有大司諫李宜顯,獻納梁聖揆,在前如此之時,亦有二員開坐,啓請署經之規。今亦依此例,開坐署經之意,敢啓。傳曰,知道。
司憲府啓曰,持平黃龜河,正言洪啓迪,除拜已久,而尙未署經。臺諫署經,備三員爲之者,自是古例,而大司憲李晩成在外,執義韓永祚牌不進,持平權益寬呈辭,只有掌令柳鳳徵·具萬理,在前如此之時,亦有二員啓請署經之規。今亦依此例,開坐署經之意,敢啓。傳曰,知道。
刑曹參議尹世綏,執義韓永祚,牌不進罷職傳旨。傳曰,只推勿罷。以上朝報
上在昌德宮。停常參·經筵。
左議政金昌集三度呈辭。入啓。傳曰,不允批答。
府啓,請還收卞爾禮·黃順中等放釋之命。請還收權卨放釋之命,仍令該府,更加嚴覈。請當該承旨罷職。請接伴使朴權,咸鏡監司李善溥,竝罷職事。請北兵使張漢相拿問定罪事。請副提學李健命罷職,場外坐製入呈人姓名,請其該曹,稟處覈出,以爲別樣重究之地。答曰,勿煩。前啓,及第尹基慶拿問定罪事,停啓。
備邊司啓曰,刑曹判書李彦綱,參議尹世綏,以試官時事,陳疏引入,連日違牌,久不行公,參判權尙游,受由在外,緊務曠廢,旣甚可慮,推考敬差官,旣已入來之後,移送禁府公事,不得趁時擧行,事甚未安。參判權尙游,今姑改差,其代卽爲口傳差出,牌招察任,何如?傳曰,允。
江原監司書目,本月十四日,風驅驟雨,雨雹交下,大如鳩卵,小如鳥卵,不但各穀被傷,盛夏雨雹,事係變異事。
吏曹口傳政事,以吳命峻爲刑曹參判。以上朝報
禮曹啓曰,臣李大成,進詣永昭殿奉審,則正殿東邊簷下二處,西邊衝椽蓋板一處滲漏,殿後面夫方草一立剝落,中排設廳及左右行閣·玄明門·紫極門·武德門·安香廳·典祀廳諸處滲漏,齋室廚間椽木七箇,腐傷破落,果如本殿參奉所報,而卽今雨勢如此,姑待少晴,擇日擧行,何如?傳曰,允。以上禮曹謄錄
上在昌德宮。停常參·經筵。
李東馣啓曰,大司憲李晩成在外,執義韓永祚陳疏未肅拜,掌令柳鳳徵·具萬理,持平權益寬呈辭,持平黃龜河陳疏,今日,以監察茶時之意,敢啓。傳曰,知道。
又啓曰,判府事李畬上疏到院,而以私忌正日,留院之意,敢啓。傳曰,入之。
假注書李泰和病,代以李基命爲假注書,李基命有頉,代以沈一羲爲假注書。以上燼餘
左議政金昌集三度呈辭不允批答,王若曰,連見引咎之章,予已開釋備至,繼進乞解之牘,卿何巽辭若斯?玆敷心腹之辭,俾勉股肱之義。惟卿,器宇沈靜,天性沖和。持身動引規繩,襲先正操飭之美,臨事不爲撓奪,有大臣凝重之風。振肅頹綱,必欲矯弊習而尊國體,鎭定浮俗,無非務實效而絀虛名。惟德望茂著於朝行,故倚畀最隆於前後。轉就樞府,幾切虛座而待卿,重置台司,實望臥閤而論道。賢勞許久,始慮榮衛之少愆,調息已多,方幸天和之漸復。豈料朝象之不靖,以致辭單之遽尋?惟卿心本在休閑,方引疾之不暇,何時議無少顧藉,復求疵之至斯?伊時之事勢適然,夫豈考試之過,前日之箚批旣悉,須體慰諭之勤。賢者不爲避嫌,何至以此而辭位?諸臣各皆懷懼,尤宜率先而造朝。矧玆國勢之艱虞,重以天災之荐疊。旱魃旣酷,一雨有過時之歎,朝論轉乖,三公無做事之日。進退不宜太遽,卿豈未思,情志貴在相孚,予實有望。雖協力共濟而不足,而奉身欲退之何心?於戱,委衆務於中書,曠廢可慮,阻三接於前席,思想政勞。宜念眷注之誠,亟回撝謙之志。所辭,宜不允,故玆敎示,想宜知悉。知製敎趙翼命製進
政院啓曰,備局之啓請變通,蓋爲省獄,移送公事,不卽擧行,而新除授刑曹參判吳命峻,牌招不進,推考傳旨,纔已捧入,而莫重公事,尙未擧行,事甚未安。更卽牌招察任,何如?傳曰,一向違牌,殊涉太過。更卽牌招察任。
又啓曰,刑曹參判吳命峻,承牌詣闕,陳疏退去,觀其措語,則猶執前事,爲難進之端。累度開釋之後,如是撕捱,事甚未安。所當更請牌招,而一日三牌,有傷事體,何以爲之?敢稟。傳曰,明日牌招。
京畿監司書目,驪州呈,以判府事李畬上疏上送事。啓。答曰,省疏具悉卿懇。每當夏月,疾恙如此,予之慮念,曷有其已?訓局提擧,前後祈免至此,今姑勉副。卿其安心勿辭,俟得少間,從容就途,以副予望。仍傳曰,遣史官傳諭。以上朝報
上在昌德宮。停常參·經筵。
左議政金昌集四度呈辭。入啓。傳曰,不允批答。
刑曹參判吳命峻上疏。大槪,嚴敎纔下,天牌荐辱,怵分畏義,不得不來詣,而顧臣踪地,終不敢冒進,不避鈇鉞,仰請嚴誅,伏乞亟收臣職秩,仍勘臣負犯事。入啓。答曰,省疏具悉。當初超擢,本非濫授,意外臺言,何必過嫌?卿其勿辭,從速察職。
持平黃龜河辭職上疏。入啓。答曰,省疏具悉。爾其勿辭,從速察職。
政院啓曰,刑曹參判吳命峻,疏批已下,更爲牌招察任,何如?傳曰,允。
謝恩,刑曹參判吳命峻。以上朝報
上在昌德宮。停常參·經筵。
李世最啓曰,吏曹郞廳來言,承旨有闕,政事,何以爲之?取稟。傳曰,當日爲之。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
李東馣啓曰,今日賓廳引見時,兩司當爲入侍,而俱無行公之員。除在外呈辭受由外,呈告未肅拜人員,竝卽牌招,以爲推移入侍之地,何如?傳曰,允。以上燼餘
事變假注書申滌出使,代以沈尙鼎爲假注書。
左副承旨南就明三度呈辭。入啓。遞差。
禁府都事洪禹偁,弑主罪人拿來事,平壤地出去。
大司諫李宜顯上疏。大槪,敢暴情病難安之狀,乞遞職名,兼陳區區所懷,以備裁幸事。入啓。答曰,省疏具悉。近因科事,論議轉激,了當無期,一番明覈,在所不已,故纔於筵中,有前後條舛一一究覈之敎矣。爾其勿辭,從速察職。
謝恩,執義韓永祚。
左議政金昌集四度呈辭不允批答,王若曰,君臣之際,要須情志之交孚,進退之間,惟是時義之所在。予心方篤於勿貳,卿辭何至於踰三?歷觀夫古昔之致治,何莫由上下之共濟?人君之置輔相,必托以心膂,而如一體之相須,大臣之任經綸,必硬着脊梁,而擔千斤之重負。社稷爲悅,則他尙何顧,精神默契,則事無不諧,苟或存一毫形迹之嫌,顧何免百度墮弛之患?惟卿碩德,寔爲藎臣,以喬木之世家,義同休戚。正專槐之舊位,身係安危,挈領則無不順之裘,已壞之朝綱當整,操舟者在善運其柁,偏重之物論可平。必如河海之有容,了無滯芥,必如山岳之不撓,確乎堅凝。夫何因一時之嘵嘵,遽欲釋重負而邁邁?敷心傾肺,開釋無餘,累牘連章,遜避太過。此殊非貴相知之道,豈復有不自安之端?注意方隆,匪浮議之可動,處閑旣久,想宿痾之已蘇。毋作便身之圖,勉盡鞠躬之義。於戱,朝象泮渙,正急調娛,首揆賢勞,誰與參決?須諒至意,亟回遐心。所辭,宜不允,故玆敎示,想宜知悉。知製敎李尙說製進
正言洪啓迪上疏。大槪,臣於臺職,誠無一刻仍冒之理,而第於近日事,有不可泯默者。治疏將上之際,召牌降臨,分義所在,謹此來詣於禁扃之外,而臣於日前,猝患暑癨,幾死僅甦,餘症未除,氣息綿綴,咫尺天陛,末由自致。玆不得不投疏徑退,伏乞聖明,俯諒臣病狀之難强,亟許鐫遞臣職,仍命攸司,勘臣違傲之罪事。入啓。答曰,省疏具悉。上款事,已有處分焉。承宣之啓,歸之欺罔,而至請譴罰,則未知其得當。疏末所陳,未詳曲折之如何,而勉戒之言好矣,可不留心焉?爾其勿辭,從速察職。
傳曰,大臣·備局堂上引見。引見時,刑曹判書李彦綱,參議尹世綏,今姑改差事,榻前下敎。今番節使,以謝恩兼差事,及今番節使,今月內差出事,榻前定奪。
掌令柳鳳徵,持平黃龜河牌不進,依承傳罷職。
吏曹啓曰,刑曹參議備擬之際,必擇無故,可以按事之人,而洪重夏之爲庭試試官,全不覺察,矇然擬入,至於受點,不勝惶恐之至,合有變通之道,何以爲之?敢稟。傳曰,改差。
工曹參議崔昌大辭職上疏。入啓。答曰,省疏具悉。爾其勿辭,從速察職。
傳曰,因吏曹草記,刑曹參議洪重夏改差事,允下之後,不爲差出,明日口傳差出事,分付。
引見時,執義韓永祚啓曰,臣之庸陋疲劣,本不合於言議之任,前後忝叨,僨誤已多,而頃者因疏論宰臣中批,至承未安之批,及其處置也,又被深刻之斥,則臣之踪地臲卼,決難復冒於臺次。且本府方有庭試時,監試承旨及副提學李健命罷職之啓,而臣之意見,有不可苟然隨參者,蓋今番庭試試場不嚴之事,已著於諸臣章牘之間,監試承旨,固有不能檢飭之失,若論其罪,承旨·試官,宜無異同,而請罷之啓,獨及於承旨,其强加區別,殊乖論事之體,此臣所以不可苟同者也。至於場外製呈之儒生,其在國法,固當覈治,而第以私室酬酢之語,迫令緘問,則職在三司之人者,此是前所未有之事,大有關於朝家事體,此健命之所以不敢承命,而殿下之所以特令反汗者也。及夫臺避攻斥之後,在健命之道,安得無辨,而其疏有曰,前疏所稱,豈無可指之人者,可見非匿諱之意,不敢承命者,特爲聖朝不忍創無前之擧云爾,則此特不發其姓名於疏中而已,前後指陳,固已無隱矣。掩護周遮之目,何爲而發哉?其他句語,歷陳事狀,自有語勢,而今乃抉摘爲案,加之以欺蔽之罪,其所以抑勒操切者,都出情外。似此言議,決難苟同,旣不參啓,則亦不容仍冒,請命遞斥臣職。上曰,勿辭,退待物論。
引見時,領議政徐宗泰所啓,近因庭科時事,諸試官皆懷不安,引入已久,今又因節拍層生,諸試官有若待命,而事之出場未易,六曹無行公長官,朝象未靖,事務曠廢,殊爲悶慮矣。上曰,頃日卿之箚中,亦以此爲言,而其時副提學之疏適入,論議方張,試官諸臣雖牌招,必不卽行公,故以姑觀前頭勉出爲批矣。其後鬧端層生,今日大諫之疏,又論科事,而比前倍加。凡論議激,則難以鎭定,末世科後,例多浮囂之談,固不可一一取信,而此事先發於司諫權之疏,副學·諫長之言,又至於此,今若仍置,則論議轉激,了當無期。科事又與他事有異,一番査究,似不可已,大臣之意,何如?宗泰曰,臣於入侍臨時,始槪聞大司諫李宜顯疏中,亦論科事,而有指的之語,其語轉深矣。副提學李健命疏中,五可覈云云,似不當因仍掩置,朝家有明白處分,然後諸試官,可以有所自安,中科目之人,亦得有以自伸,臣今登對,欲以五可覈者,宜令明覈之意仰達,下敎允當矣。經幄之長與諫長之言如此,其言應有依據而發,非草野人言之比,科事至重,與諫長疏論者,令該曹一倂明覈,恐不可已矣。上曰,李健命疏中五可覈,卽試官傔從·政院隷屬·直房軍士·試官去處·疏啓相左也。副學之疏,有試官去處之說,而諫長之疏,則尤爲分明說出,一査之後,嘵嘵之言,果其歸虛,則固無妨矣,若科場不嚴,或有近似者,則亦當罪之,如是然後,論議可以鎭定矣。李健命疏,臺避發五可覈之端,而末世嘵嘵之言,未知虛實,漸生鬧端,亦涉可慮,故疏批不以爲是,然經幄之長,論及科事,而臺官因此覈罷,則殊涉不當矣。李宜顯之疏,姑未批下,欲於筵席,下詢而處之,今則旣令一一究覈,而副學疏五可覈之中,疏啓相左一款,不甚關緊,此則勿覈,宜矣。此事當自刑曹査治,必有長官然後,可以爲之,而判書以其時試官,今方引入,不可無變通之道。姑爲改差,以無故人出代,可也。宗泰曰,大諫之疏又如此,則李墪事,當在査明,而旣承牌還家,固是大段非矣。第傳聞墪之意,錯認庭科試官舊例,而有此失着云,庭試試官,本無牌招之規,受點之人,在家承傳,直爲曉詣闕下,墪,自知慣此,今此之事,或是老昏而然矣。當初憲臣之啓,以私室之語,至請緘問,此則臣未知得當,而然自上旣允臺言,則李健命據所聞直陳可也,而終無所言,健命之事亦非矣。副學與憲臣權益寬疏避論爭之事,全不擇發,就事論事,據理明辨,和敬之意,豈不當自在其中耶?臺閣之言,例多峻激,亦自不害於事,而權益寬,至以恐動君父爲言,此乃人臣極罪,豈是輕易向人爲言者?近來疏章之間,互相詬詆,誠是弊習,殊異於舊時忠厚之風矣。上曰,不特此也。近來朝臣相較之時,彼此辭章皆不佳,此是弊習矣。宗泰曰,頃日李晩堅疏中,斥李光佐之言亦然矣。上曰,李晩堅疏中驟貴等說,乃是譏嘲之意,風習不是矣。宗泰曰,今番庭試時,終日雨甚,而旣無變通之事,常時士習,常多紛挐,萬餘擧人,盡日沾濕,有近於死生之慮,其勢自至於紛亂,而不能禁。旣設布帳,加定禁亂官之外,主試人與諸試官,何以容力於其間乎?每於過科之後,薄俗嘵嘵,例多有無根浮囂之言,況今科場,不能整齊如此,尤易有意外人言矣。一人唱之,傳者增衍,轉輾漫漫,流言多端,鄕曲士子,障雨之具不備,不得製呈者尤多,以是本多不平,而傳聞流言,以爲的信,歸而掇拾播傳,其勢自然如此。朝家因大慶設科,遠方士子,會集京師,適見此象,意以爲,科事不嚴每如此,其爲不幸甚矣。兩疏所論諸事,旣爲當覈,則自外製呈之擧子,其爲驚駭,亦當如何?不可不一體究覈以處也。副學之疏,旣有可覈之語,則請罷之啓,尤涉不當矣。吏曹參判尹趾仁曰,人言如此,必須覈實之後,是非可定,査問之擧,在所不已,而李健命外製之說,初以私室問答,不爲擧論則已,今則旣發於臺啓,健命之疏亦曰,豈無可指之人云,則決不可置而不問。健命,則以外製之罪,謂輕於五可覈之事,殿庭試士,何等重擧,而擧子不入試庭,自試所之外,製述入呈,則臣未知其比他事最輕矣。近來國綱解弛,科後每有人言,而至於鄕試,則擧子作拿之弊,比比有之,或至有驅逐試官者,而今聞大庭試士,至有外製之人,而朝廷不爲究治,則自今以後,將至於不得設科而後已。況所謂外製之擧子,其立落亦未可知,今若只覈他事,不覈外製之擧子,則畢竟恐不能收殺,健命,安得終始不告乎?事當一體査問矣。左參贊趙泰采曰,臺啓,以私室酬酢,至謂緘問,今番科後,屋下之談,無所不至,其將隨聞請覈耶?副學之疏,亦有激而發,然旣有五可覈之說,則臺官只擧外製,而更請究覈疏中所論,則諉以湊合,而不請竝覈,私語疏論,同出一人之口,而一覈一否,其在事體,殊甚不當矣。上曰,當初臺啓中外製事,極爲驚駭,故允許,而其後儒臣疏中私室之語,不宜發問云者,亦有意見,故復有還寢之命矣。今則諸事旣皆究覈,此一款,亦令竝査,可也。右副承旨李東馣曰,刑曹參議尹世綏,亦其時試官,亦當有變通之道矣。上曰,刑曹參議,亦爲改差,可也。以上朝報
有政。兵批,以權尙游·尹世綏·南就明爲副護軍,李彦綱爲副司直,沈一羲爲副司正。
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
吏批,以李墪爲星州牧使,柳應運爲安峽縣監。以上吏曹謄錄
引見時,行左參贊趙泰采所啓,頃者疏決時,時囚罪人李碩寬放送後,査啓上來,若有可罪之事,則還囚勘處之意,定奪矣。査狀今始來到,禁松斫伐,甕店收稅等諸件,幾盡白脫,而至於造家時,使役民丁,厥數顆然,似不當歸之借役,招致縣吏,侵詆土主,其爲擧措,殊涉駭妄。論以法律,自有其罪,似當還囚,而第臣於乙酉年間,待罪金吾時,以因赦蒙放之類,査狀追到,則其輕者勿論,若係贓汚者,則回啓勘罪之意,陳達蒙允矣。碩寬之罪,不至重大,直爲參酌處分,則似得宜矣。上曰,雖不爲無罪,旣已蒙放,置之。又所啓,前釜山僉使朴仲徵,倭館柴炭文書,啓下査問之後,不能一一考出,自備局覆啓,令該府勘處,而禁府則必捧囚傳旨,然後例爲擧行,只以勘處,直爲拿囚,有違規例,故敢此仰達,而第仲徵所坐,不過文書不察,則事非大段,何至拿處乎?且方遭其母喪,以喪前所犯,當爲勿論矣。上曰,今雖拿來,當以喪前所犯勿論,且其事不至大段,置之。以上禁府謄錄
引見時,領議政徐宗泰所啓,甲申年有犯越事,其時彼國,特停査使,令我國擬罪議奏後,彼之回咨,以卽行拿獲,向朝廷有免議之語,乙酉以此陳謝,節使兼行矣。今番回咨中,向朝廷之語,又如前日,禮部議奏請免議,而奉旨依議矣。此事旣有陳謝之例,且謝使禮物之不受,勿爲專送謝使,彼國曾有送言,而移准歲貢事,丙寅夏則因皇旨,特令同年冬謝使時,因禮部議請,而皆有陳謝,兼於節使矣。今番移准,雖因使臣呈文,旣有奉旨移准之語,則亦似當依例陳謝,諸大臣之意,亦以爲然矣。上曰,旣有前例,節使兼謝使,可也。
請對時,領議政徐宗泰所啓,北道定界事,接伴使朴權,雖未及入對詳達,而淸官於我國事多順,不至遲久而得竣,且於定界後,疆域增拓,誠爲幸矣。上曰,初則不無白頭以南爭地之慮,終至順便定界而歸矣。徐宗泰曰,今此看審境界事,自昨年淸差以下,於譯官處,以此出皇上軫念本國爲說,而此則只曰語彼國來咨等文書無是語,只有禁斷踰越,則當爲彼我之利,且其擧措爲大,而是無前之事也。諸議以爲,宜有陳謝之事,臣亦然,問議於諸大臣,則皆以爲然矣。此事爲謝有文字,而事益表著,則亦可爲後日之案,今節使旣兼謝恩,以此竝爲陳謝,未知,何如?上曰,予意亦以爲,宜有謝恩之擧,卽今節使,旣兼謝恩使,加送一起方物,添付謝恩,可也。徐宗泰曰,使臣先來狀啓以爲,陳謝禮物豹皮五張,自彼亦爲永減云。其數雖尠,與方物之減無異,似當亦爲陳謝,一使行陳謝,爲多涉於支繁。上曰,旣是當謝,則不必論其多少,竝爲陳謝,可也。以上槐院謄錄
引見時,上曰,謝恩使與節使有異,似無遲滯之事,若速還則先來當於今月初來到,而訖今無聲息,殊可怪也。自前有令義州探問鳳城之規,今亦分付探問,可也。領議政徐宗泰所啓,昨年犯越人等江界移囚時,中路放砲劫奪罪人四名中,一名失捕,三名竝承款,本司以一罪處斷之意,覆啓允下,姑爲仍囚於西關營,以待犯越人等勘處矣。犯越人等,今旣勘處,平安前監司李濟,以此罪人處斷事,稟報本司。當初雖以一罪定奪,而未定律名,令該曹考律稟達後,分付,何如?罪人一名,雖未畢捕。重囚淹久,不無意外之患,宜亟處斷,失捕一名,廣加譏捕之意,更爲申飭,宜矣。上曰,當初備局回啓時,旣引律文,以處斷勘定矣。宗泰曰,臣未及詳檢伊時回啓,率然陳達。旣以處斷定奪,則今無更令該曹考律之事矣。邊上民習頑悍,至此之極,宜爲正刑梟示,以爲警動之地矣。上曰,定律則分明矣。卽今卽當分付者,待時與不待時而已矣。宗泰曰,此罪人罪犯,旣爲正刑,則固當爲不待時矣。上曰,邊民劫囚之變,極爲驚心,不可不嚴法懲後,以不待時分付,未捕罪人,廣加譏捕事,申飭,可也。又所啓,濟州牧使李翊漢狀啓,以本牧逃故貧殘奴婢未收貢米,特蒙蕩減事,陳請矣。頃因特敎,以辛卯以上軍兵奴婢逃故之侵徵隣族者,一倂精査蕩減事,行會諸道矣。今此狀啓以爲,本島軍兵奴婢,元無米布上納之規,只以寺奴婢貢米,會錄於戶曹,以爲各樣公料之地矣。連値凶歉,丙戌·戊子·庚寅三年條未捧貢米,至於一千五百石零,而就其中,明査抄出,則物故逃亡奴婢未收之米,合爲四十三石零,貧殘奴婢未收米,爲二百十三石零,逃故未收,宜入於蕩減之中,而至於貧殘,毋論豐凶,持瓢行乞之民也。今此大霈之日,絶島疲氓,獨未蒙曠蕩之恩,三年條未收,雖未得竝減,逃故貧殘奴婢未收貢米,一體蕩減事,請令廟堂稟處矣。今此特敎之下,許令蕩減,當在於逃故之侵徵,以貧殘蕩減,是命令之外,諸道之所未有,而第本州異他陸邑,本來土瘠,民業無經,而窮殘特甚,朝家以此,常加特恤矣。一名之貢納米二斗云,雖甚輕歇,而已成積逋,必難追捧,且無上納之事。當此廣布惠澤,逃故米及貧殘未收米,竝依狀請,特令蕩減,使絶海窮民,均霑德惠,似爲得宜矣。吏曹參判尹趾仁曰,以狀啓觀之,三年條未收奴婢貢米,一千五百石云,而逃故貧殘未收二百餘石之外,其餘未捧,無區別之事,措語似不分明矣。左參贊趙泰采曰,各司奴婢身貢之未收與軍兵逃故身布之逋欠有異,牧使初不狀啓請減則已,旣請之後,則數百石穀物,元非關重,其在一視之道,宜許蕩減,以慰海外窮民之望,似不可已矣。上曰,絶島之民,與他有異,牧使旣已狀請,特爲蕩減,可也。又所啓,濟州牧使狀啓,以今春移轉穀物,又於收捧後,仍留本州,以爲待變之需之意,陳請矣。本州頻有災荒,前後入送穀物,其數甚多,魚藿代捧之令,亦不得擧行。近來魚藿之産,視前罕貴,收捧之難,其勢使然矣。每於移穀之後,輒無還報之事,而其請未已,則朝家應副,亦將難繼,而本州旣是絶海,運粟還納,固是不易事。民業素甚窮殘,朝家常加特恤,今春移轉,只是租太竝三千五百石,待秋捧留,會錄取耗事,特依狀請施行,三邑還穀,元來不裕,仍以爲待變救荒之資,今後毋復請粟之意,竝爲申飭,何如?上曰,狀啓以若許捧留此穀,則更勿請移粟之意,爲語矣。宗泰曰,穀物旣優,則雖値凶歉,朝家移粟之擧,似可以視前稍緩也。狀啓亦以若非大殺之年,毋煩請粟,爲辭矣。吏曹參判尹趾仁曰,李翊漢若長在則不無留蓄措置之道,而凶荒兩値,守宰頻換,似難一如今日狀請之意,而絶島土薄,無生穀之道,魚藿代捧,勢亦難矣,在國家軫恤之道,似當特爲許施矣。左參贊趙泰采曰,濟州之民,雖以漁採爲業,而衣食尙患難繼,有何餘力,可以充報所食之穀乎?以魚藿收捧,其勢似難,莫如依牧使狀聞,以穀物從便收捧,仍留本牧,以爲糶糴賑救之資,第旣許捧留之後,則其着實收捧,有未可必,前後移轉,待秋捧置,使之牒報備局,而自備局仍爲句管,則似無虛疎之慮矣。上曰,前後所給穀物,使本牧着實捧留,而自備局句管,可也。吏曹參判尹趾仁所啓,頃者臺臣以赴燕使臣擇差事,疏陳矣。此非泛然之語,似有所指而發者,而赴燕使价,前後絡續,例以資級先後,循次差送,尙患苟簡,其勢有難別爲掄擇,而臣有區區所懷,敢此仰達。臣之父兄,皆經燕行,家庭之間,不無所聞見矣。及臣忝在西藩時,以所聞參所見,凡事多有不如古矣。近來使行去時,各其親舊,隨送人馬,西路營邑扶助之物,乞載以還,實多苟且之端。且推奴之人,又多隨往,絡繹道路。以此之故,各邑自多酬應之事,使行入去後,亦不無弊端。蓋紀綱之立,不可他求,宰臣先自奉法飭勵然後,其次有官職之人,可以取法,而使臣乃是秩高之人,猶尙如此,則國綱何以振肅乎?其弊已痼,有非私相勉戒,所可矯革者,此後則自廟堂申飭使行,勿令如前,何如?上曰,所達是矣。令備局申飭使行,可也。
引見時,上曰,謝恩使與節使有異,似無遲滯之事。若速還則先來當於今月初來到,而訖今無聲息,殊可怪也。自前有令義州探問鳳城之規,今亦分付探問,可也。以上備局謄錄
上在昌德宮。停常參·經筵。
下直,昌原府使洪時九,羅州牧使李萬稷。
左議政金昌集五度呈辭。入啓。傳曰,安心調理。
持平權益寬三度呈辭。入啓。遞差。
吏曹口傳政事,以鄭來祥爲刑曹參議。
政院啓曰,刑獄滯務,殆過累月,科場査覈,成命已下,不可不趁卽擧行。新除授刑曹判書黃欽,參議鄭來祥,竝卽牌招察任,何如?傳曰,允。
吏曹啓曰,臺諫有闕,政事,取稟。傳曰,過停朝市後爲之。
謝恩,右副承旨宋正明。
刑曹判書黃欽牌不進。
刑曹參議鄭來祥牌不進,依承傳罷職傳旨。傳曰,只推勿罷。
政院啓曰,刑曹判書黃欽,參議鄭來祥牌不進推考,罷職傳旨捧入矣,參議鄭來祥,旣有只推之命,竝更卽牌招察任,何如?傳曰,允。
宗親府,瀛昌君沈,當日卒逝。啓。
接慰官趙錫命入來。
謝恩,刑曹判書黃欽。
禮曹,瀛昌君沈,當日卒逝云。自今月二十二日至停朝市,弔祭乙良,依法例擧行,禮葬段,時未復舊,棺槨役軍,令該曹題給,何如?啓依允。昔疾纔愈,凶聞遽至,驚悼之懷,已不可言,而守陵之功,尤不可不念。喪需·祭需,擔持·造墓等軍,依朗善君例題給事,分付該曹該道,祿俸,特爲限三年仍給,以表予意。
刑曹參議鄭來祥,再牌不進,依承傳罷職。
政院啓曰,刑曹參議鄭來祥,旣已罷職,其代,令該曹口傳差出,仍卽牌招察任,何如?傳曰,允。
忠淸監司書目,淸風呈,以吏曹判書權尙夏辭職上疏上送事。啓。答曰,省疏具悉卿懇。前後敦勉,亶出至懇,而卿胡不諒,撝謙至此耶?況予平日不識卿面,一見之心,每切于中,以卿愛君之忱,亦豈不係戀楓宸乎?至意終不可孤,都政不宜遷就,卿其亟回遐心,幡然來思,用副予虛佇之望。仍傳曰,遣史官傳諭。
又書目,臣於憲臣之疏,有不敢晏然者,乞遞職方,以重官方,以安私分事,上疏上送事。啓。答曰,省疏具悉。憲臣泛論,不必深嫌,卿其勿辭,從速察職。
又書目,韓山呈,以黃海監司權辭職上疏上送事。啓。答曰,省疏具悉。海臬新命,實循公議,卿其勿辭,速往欽哉。
吏曹口傳政事,以李震壽爲刑曹參議。以上朝報
上在昌德宮。停常參·經筵。
自昧爽至卯時,有霧氣。
左議政金昌集六度呈辭。入啓。傳曰,安心調理。
謝恩,刑曹參議李震壽。
掌令具萬理啓曰,臣於日昨,以副提學李健命事,有所論劾矣。伏見右僚避辭,則以前後指陳,固已無隱,掩護周遮之目,何爲而發爲言,而大加非斥,臣不勝駭惑,而繼伏見大司諫李宜顯,正言洪啓迪疏本,則其所詆斥者,不遺餘力,臣於是,危怖轉深,而繼之以駭惋也。夫人臣事君,如子事父,苟有所知,則子而豈可諱之於父,臣而豈敢諱之於君耶?今番庭試闕外製呈之說,儒臣親聞於擧子之自言,而已知其人,獨殿下未知之耳。當初緘問之啓,卽爲允從者,聖意固在於嚴科場,而健命以事體爲言,則特寢成命,殿下之所以待健命者,果何如也?其初疏,旣以豈無可指之人爲言,則其意似欲爲殿下直陳,而嫌於事體,有不敢發者然,而及其再疏,則反歸之備局泛聞,隱然有推托他人之計,而其所質言之人,則牢諱不發。且所謂充滿直房之說,借引諫臣疏語,而仍以己意斷之曰,自外製呈,勢所難禁。以此見之,則右僚所謂前後指陳,固已無隱者,其果然乎?掩護周遮之目,烏得免也?臣所以論劾者,豈但爲科事而止哉?人臣事君之道,斷不容如是故也。諫長則曰,必欲劾罷者,何意耶?諫臣則曰,以欺蔽不言,爲儒臣罪案,甚非臺閣所當發之言議,臣竊笑之。儒臣之前後疏章俱在,則聖明之下,欺隱之狀,其可掩乎?擧子之外製者,其事端綻露無餘,而只未得其姓名耳,覈出之啓,所不可已。其疏所謂可覈云者,則所引者,皆他人已言之事,而語多忿懥,亦甚混淆。非若諫長疏之分明說出,則臣所以不爲竝擧請査,而今則處分已定,俱在行査中,更無可言者矣。噫,臣以孤根弱植,觸忤巨室,非不知顚沛之立至,而苟有關於國家事體,君臣分義,則臣雖死於職下,亦不敢辭,他何暇恤?一言纔發,衆鏑叢集,亦可見臣之不自量也。臣伏聞聖敎,以臣之論罷健命,爲殊涉不當云,筵席語秘,雖不得其詳,而第不勝悚蹙之至。夫以經幄之長,而告吾君不以實,則居臺閣者,其可坐視隱默,不爲一言乎?臣之草草一啓,亶在於責礪臣節,而只自愧忱誠淺薄,亦無以見孚於君父也。且洪啓迪疏末,有所云云,而事係本府,極爲怪駭。昨令本府査問,則以爲,春間臣待罪本職時,禁吏果有與宮奴爭詰毆打之事,而其時畏罪,不敢告云,臣實昧昧不知,而屛氣之斥,固未滿一哂也。張皇一疏,爲人努力,而亦能暇及於此,可謂太勞矣。臣旣被諸臺無限詆斥,又承未安之聖敎,決不可一刻仍冒於臺次,請命遞斥臣職。答曰,勿辭,退待物論。
平安監司書目,三登呈,以今月初六日地震事。以上朝報
上在昌德宮。停常參·經筵。
左議政金昌集七度呈辭。入啓。傳曰,安心調理
府啓,請還收卞爾札·黃順中等放釋之命,請還收權卨放釋之命,仍令該府,更加嚴覈。請接伴使朴權,咸鏡監司李善溥竝罷職事。請北兵使張漢相拿問定罪事。今此庭科不嚴之狀,已悉於諸臣章疏,今方行査,査事旣畢之後,諸考官及承宣,隨其事端,自當有規警之道,而當初試官之承牌徑還,旣是無前之擧,則政院所當請罪,而矇然放過,其在事體,不可以旣往而置之,請當該承旨從重推考。竝引嫌而退。獨論承宣,有乖臺體,求罪儒臣,意在脅持,不欲參涉,深有意見。當初論劾,已極謬戾,張皇引避,亦涉窘遁,揆以臺體,不可仍在。請執義韓永祚出仕,掌令具萬理遞差。答曰,不允。推考及處置事,依啓。前啓,當該承旨罷職事及副提學李健命罷職事及外製儒生,令該曹稟處覈治事,停啓。
刑曹判書黃欽辭職上疏。入啓。答曰,省疏具悉。科事究覈,不宜遷就,一時臺言,何必深嫌?卿其勿辭,速出行公。
刑曹參議李震壽辭職上疏。入啓。遞差。
政院啓曰,刑曹參議李震壽遞差之代,令該曹卽爲口傳差出,仍卽牌招察任,何如?傳曰,允。
傳曰,史官三員待命,騎馬九匹立之。外各司內摘奸。
謝恩,弼善盧世夏。
吏曹口傳政事,以鄭是先爲刑曹參議。
假注書沈一羲出使,代以鄭東潤爲假注書。
傳曰,召對爲之。入侍,承旨宋正明,玉堂權詹·李夏源,假注書鄭東潤,兼春秋愼爾晉,史官金在魯。
執義韓永祚就職。
判尹宋相琦三度呈辭。入啓。只遞本職。
京畿監司書目,高陽呈,以大司憲李晩成辭職上疏上送事。啓。答曰,省疏具悉。卿勿過辭,從速上來察職。
吏曹啓曰,臺諫有闕,政事,取稟。傳曰,再明日爲之。
刑曹參議鄭是先牌不進,依承傳罷職。
大司諫李宜顯啓曰,臣目見近來臺閣之上,是非顚倒,不容泯默,略有所陳列矣。得見掌令具萬理避辭,於臣疏中所論,卒未能明白辨析,而惟事詆斥,辭語蔓衍,殆無倫脊,誠不足與之爭論矣。夫以私室酬酢之言,迫問三司之臣,實是前所未有,則儒臣之不欲奉承,固其宜也。觀其前後之疏,元無匿諱之意,則聲罪搏擊,若治大何,已是常情之外,而至其儒臣所陳可覈之端,則强謂混淆,一切置之,此語之喧藉中外,今幾月矣。居臺閣者,亦有耳目,其所當論,非可待於儒臣之疏,則混淆與否,又不當言也,掩護周遮之云,臣恐在其身,而不在他人也。名爲嚴科法,而於此一着,亦自知其相戾,則今乃曰,臣所論劾,不但爲科事,卽此俯仰遷就之間,又可見其窘遁之態矣。然彼旣以臣言,爲駭惋而竊笑之,則其被侵侮也,甚矣。不可苟於職次,請命遞斥臣職。答曰,勿辭,退待物論。
政院啓曰,刑曹參議鄭是先,旣已罷職,其代,令該曹卽爲口傳差出,待開門牌招察任,何如?傳曰,允。
吏曹口傳政事,以金弘楨爲刑曹參議。
兵批,以元徽爲副護軍,權益寬爲副司直,鄭東潤爲副司正。以上朝報
召對時,參贊官宋正明所啓,今因儒臣所陳邊事,臣亦有所懷矣。臣於戊子年,以幕職往來北關,昨年又奉使西邊,則西北邊民之生理蕭然,大抵同然,土地磽瘠,民食艱乏,實無聊生之路,而昨年西民,困於北差之行,自春徂秋,專廢農作,所見誠可矜愍。自朝家已有軫念蠲免之政,而今年北民,又復如此,西民則慣見客使之往來,而北民則創見此行,繹騷尤甚,轉輸供頓之費,固不可言,而廢農奔走,必與西民無異。北差還歸之後,本道必有狀請之擧,而自上必特下優恤之德音,北關各邑中,或有上納之物,則另行蠲減,如無上納之物,則雖本邑需用之資,令本道酌量減給,且令守臣及守令,凡諸撫恤之政,着實擧行,使遐外窮民,咸知朝廷德意,似宜矣。上曰,令廟當稟處,可也。以上備局謄錄
上在昌德宮。停常參·經筵。
下直,祥原郡守鄭琳,平康縣令鄭同先。
中宮殿·世子宮·嬪宮,藥房問安。答曰,知道。
藥房啓曰,伏熱流金,間以蒸鬱,伏未審此時,聖體,若何,手部其有快愈之效乎?避殿以來,開講引接,連御殿廡,地不爽塏,周廊阻風,短簷烈陽,薰爛必至。伏聞宣祖朝當寒避殿之時,開講于丕顯閣云,卽今立秋,尙有十餘日,前頭召對引見,宜擇他堂閣納涼處,庶無傷感之憂,亦合愼疾之道。臣等不勝憂慮,敢來問安,竝此仰稟。答曰,知道。無事,手部猶未快愈,宜擇納涼處事,依爲之。
左議政金昌集八度呈辭。入啓。安心調理。
左副承旨李東馣,司書呂光周三度呈辭。入啓。遞差。
謝恩,刑曹參議金弘楨。
政院啓曰,大司諫李宜顯,引避退待,而司諫權在外,正言權斗經未肅拜,獻納梁聖揆呈辭,正言洪啓迪陳疏,無處置之員。除在外未肅拜外,呈告陳疏人員,竝卽牌招處置,何如?傳曰,允。
又啓曰,刑曹判書黃欽,參判吳命峻,連日呈告,不爲行公,科事査覈,不宜遷就,竝卽牌招,使之開坐,何如?傳曰,允。
說書呂必禧辭職上疏。入啓。答曰,省疏具悉。爾其勿辭,調理察職。
獻納梁聖揆啓曰,臣之素患脾病,遇暑添劇,食飮專廢,委頓度日,尋單乞免,勢不獲已,而見阻喉司,尙稽登徹,縮伏私次,只增惶悶矣。卽者以長僚處置事,召牌降臨,分義至嚴,不敢不忍死趨詣,而臣於科事,嫌難可否,旣不能處置僚臺,則其何可苟然仍冒乎?請命遞斥臣職。答曰,勿辭,退待物論。
同副承旨李世最上疏。大槪,臣重被臺彈,情地難安,方此縮伏之中,召牌遽降,怵畏分義,謹詣闕外,而顧臣所遭,有非尋常規警之比,廉隅所在,終不敢冒進。玆不得不陳章徑退,乞賜鐫斥,以重臺議,以安賤分事。入啓。答曰,省疏具悉。爾其勿辭,從速察職。
刑曹參判吳命峻上疏。大槪,臣於病蟄之中,本曹有考官傔從推覈之事,而其時考官司書呂光周,卽臣之內弟也。有不敢參涉之嫌,方治此疏將上之際,天牌儼臨,不得不來詣籲呼,伏乞亟遞臣職,以幸公私事。入啓。答曰,省疏具悉。査事旣有嫌礙,本職今姑許遞焉。
戶曹參判金鎭圭上疏。大槪,臣於備局奸吏處置事,有大不安於廉隅與體貌者,乞賜遞免,以幸公私。仍於事之關係地部者,附陳愚見,以備財擇事。入啓。
正言洪啓迪啓曰,臣目擊近事,略有所論列,而性本疲劣,言不剴切,卽臣疏中,斷可見其不合言責之狀,而草草論人之語,尙不能見信於君父,則此已爲難冒之一端矣。至於憲長之避,誠不足本辨,而亦有不可不言者。夫儒臣初疏所謂,豈無可指之人云者,卽已發之端也。發端於昨日,而匿諱於今日,安有是理,而以此爲罪,專出情外。且以臺體言之,但論外製者之可覈而已,公會私室之區別,顧何所關,而謂之以推托,目之以欺蔽,將覈其事,而徑論其人,迫蹙操切,使不敢自暴,其意之不在於覈治擧子,而惟在於搆罪儒臣,有不可自掩,則其所引避之辭,果皆窘遁,而不成說矣。如努力太勞之云,不滿一哂,此等言論,臣本羞與之呶呶,而因其反詈,勢不容默,有若互相是非者然,此實臣之不幸也。臣於昨日陳疏,兼暴病不能詣臺引嫌之狀,而見却喉司,無路登徹,迹涉苟冒,悶蹙方深,不意此際,因長僚處置,召牌降臨,怵畏分義,不得不來詣,而臣方自列之不暇,顧何敢立落可否人乎?以此以彼,俱無一刻仍冒之理,請命遞斥臣職。答曰,勿辭,退待物論。
政院啓曰,刑曹判書黃欽牌不進,參判吳命峻陳疏入啓,査事命下之後,一向遷就,事極未安。判書黃欽,更爲牌招,使卽開坐,何如?傳曰,允。
政院啓曰,刑曹參判吳命峻,旣已遞職,其代令該曹口傳差出,仍卽牌招察任。判書黃欽,再招不進,所當更請牌招,而一日三牌,有傷事體,何以爲之?敢稟。傳曰,依啓。明日牌招。
吏曹口傳政事,以洪萬朝爲刑曹參判。
答戶曹參判金鎭圭疏曰,省疏具悉。疏辭令廟堂稟處,卿其勿辭,從速察任。以上朝報
上在昌德宮。停常參·經筵。
下直,楊州牧使權慜。
注書李國休病,代以金取魯爲假注書。
政院啓曰,諫院多官,引避退待,今已經宿,憲府所當處置,而時無行公之員。除在外·未肅拜外,呈告人員,竝卽牌招,以爲處置之地,何如?傳曰,允。
左議政金昌集九度呈辭。入啓。傳曰,安心調理。
兵曹參議任胤元三度呈辭。入啓。遞差。
京畿監司書目,驪州呈,以禮曹判書閔鎭厚病重上去不得事。啓。傳曰,卿勿固辭,宜速上來事,回諭。
刑曹參判洪萬朝牌不進後上疏。大槪,不意佐貳之命,遽及於屛蟄之身,在臣分義,所當竭蹶趨承之不暇,而第本曹以庭試時事,方有鉤覈之擧,臣與其時命官右議政金昌集,爲內外兄弟也,法當應避,嫌難參涉,病未赴召,臣罪大矣。伏乞亟遞臣職,以便公私事。入啓。答曰,省疏具悉。疏辭如此,本職許遞焉。
持平鄭楷辭職上疏。入啓。答曰,省疏具悉。意外論劾,不必爲嫌,爾其勿辭,從速察職。
府啓,請還收卞爾札·黃順中等放釋之命,請還收權卨放釋之命,仍令該府,更加嚴覈,請接伴使朴權,咸鏡監司李善溥竝罷職事,請北兵使張漢相拿問定罪事。竝引嫌而退。疏斥謬戾,實採公議,反詆之言,何必爲嫌?嫌難處置,勢雖固然,筵奏臺斥,當避不避,揆以臺體,不可仍在。請大司諫李宜顯,正言洪啓迪出仕,獻納梁聖揆遞差。答曰,不允。處置事,依啓。
謝恩,兵曹參議宋徵殷。
副提學李健命三度呈辭。入啓。只遞本職。
禁府都事趙永期,在外大臣處收議後入來。
政院啓曰,新除授刑曹參判兪集一,卽爲牌招察任,何如?傳曰,允。
謝恩,左副承旨南至熏。
刑曹判書黃欽請對入侍。入侍時,前檢閱沈珙敍用,令該曹口傳付職,牌招察任事,榻前下敎。
參知李觀命上疏。大槪,屛蟄省愆之中,新命遽下,召牌踵至,嚴畏分義,來詣禁扃之外,而頃年所遭,謬辱備至,斷無抗顔冒進之理。至於李眞儒之疏,萬萬危怕,尤不可復廁於搢紳之列。玆敢略暴血懇,徑還私次,乞蒙鐫削,以靖私義,不勝大幸事。入啓。答曰,爾其勿辭,從速察職。
吏曹啓曰,臺諫有闕,政事,取稟。傳曰,過國忌後爲之。
吏曹口傳政事,以沈珙單付檢閱。
政院啓曰,刑曹參判兪集一,牌招不進矣。所當更請牌招,而家在江上,日勢已晩,待明朝牌招,察任,何如?傳曰,允。
刑曹判書黃欽請對入侍時,刑曹移禁府公事,不待備員,先爲稟啓事及科事査覈,三堂上備員開坐事及前副提學李健命,自政院招問外製擧子姓名以啓事,榻前下敎。
兵曹口傳政事,以李健命付副司直。
黃欽請對入侍時所啓,本曹今將按治科事,而有稟定之端,敢此請對矣。試官傔從之推問,旣有成命,渠若有身犯顯著之罪,則雖大臣傔從,有不可顧,而此則別無指的之端,只是通同推問之事,外議多以爲,大臣傔從循例推問,事體未安。自上若以一時推問,亦自不妨爲敎,則或可擧行,而本曹則不敢直爲推問,敢此仰稟。上曰,大臣傔從,與他有別,諸試官傔從,推問後,如有可問之端,亦當問之,而今則姑勿推問,可也。欽曰,今此査覈,蓋欲覈科場之不嚴,則大臣傔從,雖不可推問,依幕房舍之擧子充滿與否,問於政院隷屬,則亦可知之矣。上曰,然矣。欽曰,擧子外製之說,方外嘵嘵之言,有耳皆聞,而別無指的之人。當初臺臣之以私室酬酢,請迫問於玉署長官,固爲非矣。健命疏以豈無可指之人爲言,初非不欲指告之意可知,蓋其所執者事體,而自上亦念事體,旋寢成命,誠有光於聖德矣。卽今則與初有異,自上旣命諸條一一査明,而此事如非問於健命,實無現出之路。頃日備局引見時,小臣適會入侍,而其時獻納吳命恒,以諫院前啓,請勿迫問臺臣事仰達,自上下詢大臣,則領議政徐宗泰,以拿問則固不可,而緘問則不可一切防塞之意陳達,自上亦以爲然,而其後諫院卽爲停啓矣。今此外製事,其在事體,不可自該曹發緘,自上還寢之事,亦不敢復請,何以爲之?上曰,當初臺啓,外製儒生事,極可驚駭,故使之緘問摘發,而其後副學之疏,以事體爲言者,亦有意見,故更令收還矣。卽今則他餘可覈之事,一倂査覈,與只覈外製之時有異,且科場外製,實關後弊,亦未知其人立落之如何,而不可不一體査明,故頃日筵中,有竝覈之敎矣。副學以豈無可指之人爲言,而自政院招問,已有前例,今亦自政院,招問現出,可也。欽曰,擧條則只擧政院隷屬,而李健命疏中,亦擧試所使喚爲言矣。庭試無他使喚,只以鄕軍使喚,而內工房下人亦入云,內工房一體推問乎?上曰,內工房一體問之。欽曰,李健命疏,有直房軍士之說,直房乃在闕外,其時以非時御所云,故兩班或常漢,私自借入,無軍士守直之事云,其時入處人,竝推問乎?上曰,依爲之。欽曰,李健命,李宜顯之疏,俱有憑考事,分付政院,使之下該曹,何如?上曰,副學再疏及大諫疏,竝移送刑曹,憑問,可也。欽曰,卽今應問之人,雖不的知其數,將近六十人。多人推問,一時爲急,而佐貳之官未備,參議出仕,參判纔已出牌,姑未知出來,科場査事重大,備三員開坐,似宜矣。上曰,三堂上齊會後,開坐可矣。欽曰,諸條中,有自臣曹不得推治,而移送禁府者,則爲上行公堂上相議,草記以稟之意,敢達。上曰,移義禁府公事,則雖不備員,先爲擧行,可也。
有政。以宋相琦·李震壽·李東馣·具萬理爲副護軍,吳命峻·洪重夏·任胤元爲副司直,呂光周爲副司果。以上朝報
刑曹啓曰,因副提學李健命,大司諫李宜顯疏論,科事之不嚴,有令臣曹推覈之命矣。李宜顯疏中,所謂提衡掌試之臣,承牌還出,歷抵擧子之家云者,乃指前判書臣李墪也。又曰,燈燭旣張,而或有暗投而得中者,兄弟試券,同一筆跡,而寫述者,俱在選中云者,雖不擧名,便是登科之人,皆不當自本曹推覈,竝依法例,移義禁府處置,何如?傳曰,允。以上禁府謄錄
備邊司啓曰,今日賓廳日次,而別無時急稟定之事,故來會本司之意,頉稟。答曰,知道。備局謄錄
上在昌德宮。停常參·經筵。
夜二更,流星出天中淡雲間,入坤方天際,狀如拳,尾長三四尺許,色赤。
左議政金昌集十度呈辭。入啓。傳曰,安心調理。
謝恩,參知李觀命。
禁府都事李宜揆,在外大臣處,更爲問議事,尼山地出去。
政院啓曰,左承旨兪命雄,同姓五寸姪女,幼學鄭東良妻孺人兪氏身死,服制已行,出仕,何如?傳曰,允。
又啓曰,司直李健命,自本院招問外製擧子以啓事,命下矣。李健命,承牌來詣闕外,謂以情勢難安,不敢入來,書啓所聞以爲,臣於當初成命之下,非不欲直陳,而顧念朝家事體,且慮後弊無窮,敢將一疏,以俟處分,不意聖明,特寢緘問之擧。厥後臺避與啓,轉輾層加,其所脅勒,罔非人臣極罪,危悚慙悚,無地自容,而更有令政院問啓之敎,到此地頭,萬分窮蹙,區區所執,有不能守,而國體之傷損,後弊之難防,亦不暇顧,不得不仰陳焉。今番庭試後,相知趙銘爲名者,一日來見,語次間乃曰,渠隨新門外柳姓士人,入往場中,大雨終日,闕庭無住着處,而外門不閉,擧子輩恣意出入,故渠亦與同接,出坐閭家,柳姓人所製,使渠呈納云,而視若常事,無所秘諱。臣聞而爲駭,果有酬酢於搢紳間,玆事實狀,不過如斯,而臣之情地,萬無朝衣入闕之理,玆詣待漏院,謹此書進,尤不勝惶恐待罪云矣,敢啓。傳曰,知道。下該曹。
判義禁趙泰采請對入侍。入侍時,刑曹參判兪集一推考,更爲牌招事及同義禁朴弼明,今姑改差,口傳差出事,榻前下敎。
承文院官員,以都提調意啓曰,左參贊趙泰采,禮曹判書閔鎭厚,護軍宋相琦,前參判洪萬朝,戶曹參判金鎭圭,行司直李健命,行司直趙泰東,兵曹參判朴弼明,禮曹參判李濟,本院提調差下,工曹參議崔昌大,副提調差下,使之察任,何如?傳曰,允。
待敎金在魯牌不進,依承傳罷職。
判義禁趙泰采請對入侍時,上曰,刑曹參判,今日又爲違牌,亦於科事,有嫌礙之端而然耶?左副承旨南至熏曰,觀其疏語,只陳病狀,無嫌避之語矣。上曰,近來風習不美,應避人之嫌避,容或可也,而元無嫌端之人,唯以規避爲意,不肯當事,其在事體,極爲未便。今此科事査覈,備三員後,可以開坐,而刑曹參判兪集一,再次違牌,不卽行公,從重推考,更爲牌招,察任,可也。
趙泰采請對入侍時所啓,今日是國忌齋戒,且日熱如此,此時請對,極知惶恐,而本府有不得已稟定事,敢請入侍矣。昨日刑曹草記,試官歷抵擧子家者,燈燭旣張,復有暗投得中者,兄弟試券同一筆跡者,竝請移送本府,而王府體例自別,凡朝士出身之移禁府者,自刑曹擧名,必以啓目,入啓政院捧傳旨,然後擧行者,蓋所以重事體也,而近來或以一張草記,請移禁府,而政院使下吏謄去擧行,事體不當,故昨年自本府,啓達申飭矣。今番政院矇然不察,捧入草記,事體殊甚未安矣。然草記旣下本府之後,則所當趁卽擧行,而其中歷抵擧子家之試官,刑判旣已指名啓達,當自政院,直捧傳旨,而暗投得中者,兄弟同筆者,不爲指名,泛稱登科之人而移送。兄弟同筆俱中者,則攷其榜目,雖可揣知,按獄事體,有不然者。或自刑曹査出,或自政院現出,然後自本府可以推治,故前日李坦及趙泰億處,俱有自政院招問之事,而其時此兩人,皆遞臺職,至有招問之擧。卽今則事勢有異於此,發論臺官,方在帶職中,不可直用此例。若自政院稟旨,分付禮曹,使之自首於榜中諸人,則庶可現出矣,朝家査問之下,渠何敢隱諱乎?上曰,歷抵擧子家之試官,刑曹旣以李墪指名,當自政院,直捧傳旨,暗投得中者,兄弟同筆者,昨日刑曹啓請移禁府,而不爲指名,故予意亦以爲未瑩矣,卿之所達,是矣。暗投一款,自禮曹問於榜中,使之自首,兄弟同筆俱中者,則不難知矣。泰采曰,兄弟同筆者試券,亦令禮曹,推送本府,以爲一體考覈之地,何如?上曰,亦令禮曹,推送禁府,可也。泰采曰,不以啓目,只以草記,移送禁府事,曾已申飭舊例,而不爲擧行,殊無當初申飭之本意,更加申飭,似宜矣。上曰,玆事曾已申飭,而不爲奉行,該曹政院,俱有不察之失,當該堂上及承旨推考,更爲申飭,可也。泰采曰,李墪,當自本府拿問,而歷抵事及暗投事,亦令刑曹,問於試官傔從及政院隷屬,何如?上曰,依爲之。泰采曰,成命之下,宜卽開坐擧行,而連値國忌,小臣及同義禁南致熏,皆差大祭獻官,開月初一日以後,又不得開坐,而知義禁金宇杭,同義禁朴弼明,俱以試官引入,無以備員,雖値空日,將不得開坐矣。上曰,雖不得盡爲備員,三員則似宜,而金宇杭·朴弼明,俱以試官引入,合有變通之道。同義禁朴弼明,今姑改差,其代口傳差出,可也。以上朝報
趙泰采請對時,上曰,朴慶餘山訟,曾有令本道嚴覈啓聞之命矣。昨見朴文彬元情,則其父屍體,至於兩月不得云,其爲驚慘,爲如何哉?雖或以病致死,人子之情,猶爲痛迫,而況被人所害而死者乎?近來奪人墳山之弊,極其紛紜,而豈有朴家堀塚燒棺,私相攻殺之變乎?且觀近日査事,或以形勢强弱,有若扶抑,今番則別爲申飭,俾無一毫容私,嚴明査覈,斯速啓聞,更爲分付本道,可也。以上禁府謄錄
請對引見時,上曰,延恩門掛書之事,昨年四月,令捕廳別樣譏捕之意,前後申飭論罪,非止一再,其後至許以奴告主矣,至今無捕得之擧。如使國家,稍有紀綱,安有如許之理乎?事之寒心,莫此爲甚。不可以歲月之稍久,有所緩忽,必當捕得而後已。左右捕盜大將,竝從重推考,期於斯得,可也。以上備局謄錄
司饔院官員,以監膳提調意啓曰,義盈庫素膳物種中,昆布與多士麻色品,別無異同,故自戶曹行關該道,使之以正昆布上納之地矣。今所封昆布,與前日所封,亦無異同,該庫則諸邑來貢未到之前,猝難變通,其勢固然,而行關後日子,已過四十餘日,則諸邑之尙不來納,事甚稽緩。當該鏡城·吉州·明川三邑守令,竝推考,更令戶曹,別爲嚴關,俾卽來納之地,何如?傳曰,允。以上戶曹謄錄
政院啓曰,京畿監司,以移轉請得狀啓,今月十四日入啓啓下之後,該吏混置文書中,不卽出給,玆於他文書搜驗之際,始乃覺得,故原狀啓則下該司,而該吏不謹之狀,殊甚可駭,令攸司從重推治,何如?答曰,允。備局謄錄
上在昌德宮。停常參·經筵。
假注書金取魯病,代以趙尙絅爲假注書。
政院啓曰,刑曹參判兪集一,昨於特推之下,又違召命,科事査覈,成命有日,一向遷就,事極未安,更卽牌招察任,何如?傳曰,允。
左議政金昌集十一度呈辭。入啓。傳曰,安心調理。
吏曹口傳政事,以金錫衍爲同義禁。
領議政徐宗泰箚子。大槪,深有不自安之端,乞賜遞免,以存事體事。入啓。答曰,省卿箚辭。伊時委折,予已詳悉矣。於卿俱無所失,疏語之欠穩,在我何嫌?卿其安心勿辭,速出視事,以副予望。仍傳曰,遣史官傳諭。
政院啓曰,禁府堂上,纔已變通差出矣。知義禁金錫衍,卽爲牌招察任,何如?傳曰,允。
謝恩,刑曹參判兪集一。
政院啓曰,知義禁金錫衍,牌招不進,推考傳旨,今方捧入,而變通差出之後,違牌不進,事甚未安,更爲牌招察任,何如?傳曰,允。
又啓曰,卽聞左議政金昌集,今方待命於金吾門外云。係是大臣去就,敢啓。傳曰,勿待命事,遣史官傳諭。
又啓曰,知義禁金錫衍,再招不進,所當更請牌招,而一日三牌,有傷事體,何以爲之?敢稟。傳曰,今姑改差。
又啓曰,知義禁金錫衍,今姑改差事,命下矣。其代令該曹口傳差出,仍卽牌招察任,何如?傳曰,允。
吏曹口傳政事,以李光迪爲知義禁。以上朝報
上在昌德宮。停常參·經筵。
左議政金昌集十二度呈辭。入啓。傳曰,安心調理。
政院啓曰,知義禁李光迪,牌招不進,推考傳旨,今方捧入,而殊無變通差出之意,更爲牌招察任,何如?傳曰,允。
傳曰,諸試官勿爲待命事,分付。
政院啓曰,卽者禮曹參議李大成,陳疏到院,觀其措語,則其子眞伋,亦參今科,試券收送自首等事,嫌不敢擧行云。原疏以國忌正日,不得捧入,而其所引嫌,勢所固然。判書閔鎭厚,參判李濟俱在外,他無擧行之員,何以爲之?敢稟。傳曰,參議李大成改差,其代口傳差出,牌招察任。
又啓曰,知義禁李光迪,再招不進,推考傳旨,今方捧入,而一日三牌,有傷事體,何以爲之?敢稟。傳曰,改差。
又啓曰,知義禁李光迪改差事,命下矣。其代令該曹口傳差出,仍卽牌招察任,何如?傳曰,允。
吏曹口傳政事,以趙道彬爲禮曹參議,以吳命峻爲知義禁。
謝恩,禮曹參議趙道彬。
大司諫李宜顯啓曰,臣於病伏中,得見柒谷人朴文彬擊錚供辭,極言前牧使金相稷按獄之失,而末又迤及臣身,至以爲顧藉相稷,侵詆頗緊,臣不勝駭然之至。向者朴慶餘家所遘,實是希有之變,而至使其家族屬,枉被戕殺,未推其尸體,則其爲慘惻,尤非尋常,故臣在嶺臬時,旣以別關嚴飭,使之刻日推出,而旋卽離營在途,仍爲交符踰嶺,其不能更督,勢所固然,而今乃以此,橫加詆斥,臣之疲軟,受困於道民如此,而尙可因仍冒居於言責之列乎?請命遞斥臣職。答曰,勿辭,退待物論。
政院啓曰,同義禁吳命峻,承牌來詣闕外,陳疏到院,纔已退却,而屢度變通之餘,不卽出肅,備員開坐,漸至遷就,事甚未安,所當更卽請牌,而日勢已暮,待明朝牌招察任,何如?傳曰,允。以上朝報
上在昌德宮。停常參·經筵。
禮曹參議趙道彬,正郞李萬根,崇陵丁字閣前面階石崩頹處奉審事,出去。
政院啓曰,憲府無行公之員,連日監察茶時,事甚未安。除在外·呈告·未肅拜·陳疏人員,竝卽牌招察任,何如?傳曰,允。
又啓曰,大司諫李宜顯,引避退待,今已經宿,而尙未處置。正言洪啓迪,卽爲牌招,使之處置,何如?傳曰,允。
左議政金昌集十三度呈辭。入啓。傳曰,安心調理。
謝恩,同義禁吳命峻,掌令徐命遇。
持平宋成明上疏。大槪,辭單見阻,控籲無路,方切悶蹙之中,天牌忽降,怵畏義分,不得不趨詣闕外,而顧臣蹤地,決不當復冒言地。玆敢畢露肝膈,仰瀆聰聽,懇乞俯賜鑑諒,亟許鐫遞事。入啓。答曰,省疏具悉。爾其勿辭,從速察職。
持平鄭楷,正言洪啓迪,牌不進,依承傳罷職。
禁府,李墪拿囚。啓。
忠淸監司書目,淸風呈,以護軍權尙游辭職上疏上送事。啓。答曰,省疏具悉。申飭之敎,不必深嫌。權致大,令該曹一體究覈,卿勿過辭,卽日登途。
兵批,以洪萬朝,李大成爲副護軍,梁聖揆爲副司直。以上朝報
禁府啓曰,臣等今方來會本府開坐,前判書李墪處,當以傳旨內辭緣取招,以諫長疏批,有一一完覈之敎,則其疏中,所謂試題出於其手一款,亦當推問,元疏取來,添入以問之意,敢啓。傳曰,知道。以上禁府謄錄
宣惠廳啓曰,慶尙道所封,六月令宗廟·永昭殿·敬寧殿薦新稻米,例於六月內封進矣。今年節早未及熟,限內不得封進之意,敢啓。傳曰,知道。以上禮曹謄錄
備邊司啓曰,以本司前後文書購得人,別單書啓,考例稟處事,命下矣。譯官李後勉,觀象監官員許遠等事,取考前例,則曾在仁祖朝,曆官尹熽,入送北京,貿來冊子,孝宗朝,日官金尙范,自北京得來時憲法,能解推算,故兩人皆被加資之賞矣。丙戌年,許遠入彼中,多貿書冊,仍能學得推步之法,故依金尙范例加資,而其後戊子年,以其算法,猶有未盡究者,又爲入送,書冊購得之際,亦不無宣力之事,而所謂天文大成等冊,皆係要緊,又是禁物,則譯官居間周旋之力,實爲居多,似當有論賞之道。譯官金世弘,朴泰琰等事,取考前例,則壬午年謝恩使行,譯官吳相賚,多費私財,購得寧波府提督密本,又得刑部密題塘報十八卷,題本十三張,購得封進事,加資矣。今此金世弘等,購得塘報之外,文書十二度,入啓未下者,亦係緊要,似當依吳尙賚例論賞。譯官朴東和·李後絳·金應瀗·金指南等事,取考前例,則甲申年謝恩使行,譯官吳相采·金弘祉等,張飛虎,自號建明,率領萬餘人,鳥船二百六十隻,掠擄婦女,燒毁房屋,難以拒敵事及常壽同摠兵官王文雄,四路截殺,張飛虎,力竭遠遁等項事,購得封進,皆蒙加資之典矣。今此朴東和等,因使臣分付,各以海寇事實文書,方便購得以納者,與吳相采等購得文書彷彿,而金指南則到瀋陽,因兵部主事常壽,當初瀋陽將軍宋柱勦賊題本及捕得人公事,首先得來,故使臣在瀋陽時,卽以諺書別單,馳聞朝廷憂鬱之際,而其時齎咨官崔奎,到北京,亦以購得瀋陽將軍題本及批下原旨,旣已加資,而金指南·崔奎所得文書,彼此一樣,則論賞之典,似無異同。朴東和·李後絳·金應瀗等,則皆到北京購得,而金應瀗所納踏印原本與東和所納謄紙,果爲一樣,又能圖得內閣所藏,益見其盡周旋之力。李後絳,又得山東摠督李雄題奏踏印原本,而此則與東和文書,又是別件事,此三人亦當施賞。譯官洪聖疇事,前例相考,則譯官李惟亮,以皇曆齎咨官,購得湖廣苗賊,水陸劫掠,禮部尙書石爾達領兵出送事,登州水賊,因摠兵王文雄題本,特差太學士常壽,出送防守等項事,王文雄原本及塘報,購得封進事,加資矣。今此洪聖疇所得文書,比諸李惟亮文書,尤似要緊,合有論賞之典,譯官金澤,因義州府尹分付,入往鳳城,探問賊情始末,最爲詳細,本道監司,以此登時馳啓,此爲當初第一消息,而其後參以所聞,旣非浪傳,則其盡心偵探,誠爲可嘉,其功似不下於金指南。譯官金慶門齎咨官時手本,最爲詳備,其在勸奬之道,合有論賞之典,而此則曾無可據之例,惟俟睿裁之意,敢啓。答曰,登對時稟處。以上備局謄錄
有政。吏批,判書權尙夏在外,參判尹趾仁進,參議未差,都承旨金演進。兵批,判書崔錫恒病,參判朴弼明病,參議宋徵殷病,參知李觀命進,左副承旨南至熏進。
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
又啓曰,獻納今當差出,而擬望之人乏少,外任竝擬,何如?傳曰,允。
以吳命恒爲獻納,李晩堅爲校理,宋炳翼爲司僕僉正,慶基殿參奉柳縇,長寧殿參奉南鶴增相換,以趙泰采·閔鎭厚·宋相琦·洪萬朝·金鎭圭·李健命·趙泰東·朴弼明·李濟爲承文院提調,崔昌大爲承文院副提調,尹聖時爲持平,洪廷弼爲正言。以上燼餘
備邊司啓曰,今日賓廳日次,而堂上不齊,頉稟。答曰,知道。備局謄錄日記廳郞廳趙景觀書。郞廳李朝望校正。
上在昌德宮。停常參·經筵。
自昧爽至辰時,有霧氣。夜一更,流星出左旗星下,入南方天際,狀如拳,尾長三四尺許,色赤,光照地。
下直,康津縣監鄭以規。
左議政金昌集十四度呈辭。入啓。傳曰,安心調理。
政院啓曰,大司諫李宜顯,引避退待,已至累日,諫院無行公之員,尙未處置,事甚未安。憲府除在外·未肅拜外,呈告人員,竝卽牌招,使之處置,何如?傳曰,允。
禮曹啓曰,太廟展謁,春秋定式擧行事,曾已下敎矣。今秋展謁吉日,以何間推擇乎?敢稟。傳曰,以今月晦間推擇,可也。
又啓曰,今春永禧殿酌獻禮取稟草記,待秋更稟事,命下矣。酌獻禮吉日,以何間推擇乎?敢稟。傳曰,今年姑停。
戶曹參判金鎭圭上疏。大槪,臣於首輔箚本,不安轉加,有不可仍冒樞要之地,乞遞臣籌司兼任,竝幸公私事。入啓。答曰,省疏具悉。卿其勿辭,從速察任。
忠淸監司書目,瑞山呈,以禁衛保金萬起等三名,一時震斃事。
副應敎權詹上疏。大槪,敢論近日臺體之差謬者,以備裁察事。入啓。答曰,省疏具悉。日昨憲臣之請遞諫臣措語,果欠穩當,下款所陳亦得宜,而不必別爲定制,自政院申飭,爲宜也。
禮曹啓曰,太廟展謁吉日,卽令日官推擇,則今月二十五日,三十日,俱平吉云,而三十日,乃朔祭受香,似不無拘礙,以何日定行乎?敢稟。傳曰,以二十五日定行。
禁府啓目,前判書李墪元情云云。承服不冬,所當循例請刑,而年過七十,法不當請刑,上裁,何如?啓覈處。
禮曹啓曰,今此太廟展謁出還宮時,王世子闕門外祗迎·祗送之禮,當爲磨鍊,而隨駕一節,何以爲之?敢稟。傳曰,隨駕,可也。
禁府,李獻英·李獻章拿囚。啓。以上朝報
禁府啓曰,大司諫李宜顯疏中,兄弟同一筆跡而寫述,俱在選中者,試官令禮曹移送本府事,命下矣。纔自該曹,推送試券二張,其一則李獻英試券,其一則李獻章試券,而臣等詳考其筆跡,則果是一人之筆,李獻英·李獻章竝拿囚。以臺疏中所論,發爲問目,覈處,何如?傳曰,允。以上禁府謄錄
禮曹啓曰,今番庭試時,燈燭旣張後,暗投得中者,使之自首事及同一筆跡兄弟得中者試券,推送禁府事,命下矣。分付四館所,燈燭旣張後,暗投得中者,使榜中諸人,從實自首,則各其名下,懸註以來,故別單書入,而其中黃爾章時在平壤府任所,李庭輯下往楊根地,李挺淵下往忠州地。令各其道,一體自首,似爲得宜,而兄弟同筆俱中者,試券亦令現納,則李獻英·李獻章宙字·光字試券二張,取來本曹,依傳敎移送禁府之意,敢啓。傳曰,知道。以上禮曹謄錄
上在昌德宮。停常參·經筵。
下直,尙州牧使鄭栻。
以左議政金昌集十五度呈辭,傳于李敏英曰,安心調理。
以戶曹參判金鎭圭廣州地掃墳呈辭,傳于李敏英曰,澆奠床備給。
南至熏,以義禁府言啓曰,弑主罪人先男,旣已拿囚,而係是綱常,依法例三省推鞫,何如?傳曰,允。
又啓曰,弑主罪人先男,三省推鞫事,命下矣。委官何大臣進去乎?敢稟。傳曰,李判府事進去。
又啓曰,弑主罪人先男,三省推鞫事,命下矣。兩司進參事,城上所牌招言送,何如?傳曰,允。
宋正明啓曰,卽者禁府郞廳以委官意來言,三省推鞫,今日以身病不得開坐,明朝當爲開坐,而知義禁金宇杭,方在引入中,同義禁南致熏,以病陳疏,將不得備員。待開門竝爲牌招,以爲趁卽設鞫之地,宜當云,故敢啓。傳曰,依爲之。
兪命雄啓曰,三省推鞫,明當開坐,而兩司無進參之員,持平宋成明,獻納吳命恒,待開門牌招,以爲參鞫之地,何如?傳曰,允。
李世最,以兵曹言啓曰,卽者局廳書員來言,入直局別將李意碩,纔爲汰去云,明日入直落點二局別將崔錫瑞,使之先爲替直,何如?傳曰,允。
又以兵曹言啓曰,今七月初二日,學生李重震稱名人,自宣仁門入來,差備門外擊錚,極爲駭愕,令攸司囚禁治罪,同門守門將王命九,常時不能禁斷雜人,以致闌入,亦難免其責,推考,何如?傳曰,允。
執義韓永祚啓曰,臣於昨者,以諫臣處置事,承牌詣臺,方欲傳啓之際,得聞儒臣疏中,論斥憲府諸臣,承牌投單之非云,批旨未下之前,臣不敢晏然坐臺,狼狽退出矣。今始伏見儒臣原疏,則以聯翩投單,曾所罕有,合有警飭之擧爲言,臣於是不勝瞿然之至。再昨臣之承牌也,論以臺例,旣非城上所,且聞諸僚,方將承牌,監茶處置,則自可推移爲之,而臣又病勢,觸暑添苦,不得不尋單退歸,此非出於無端避事之計,而旣在聯翩投單之中,則其所非斥,勢難獨免,其何可仍冒臺次乎?請命遞斥臣職。答曰,勿辭。
掌令徐命遇啓曰,臣昨伏見儒臣之疏,至以憲臣之聯翩投單,不爲處置,盛加非斥,而結之以合有警飭之擧,臣不勝瞿然之至。日昨政院以監察茶時,請招憲官,而諫長處置,則自有同時請牌之諫官,諫官雖已違牌,傳旨未下之前,憲官無替當之理。臣雖迫於嚴旨,黽勉出肅,而情病俱苦,旣無因仍供職之路,則尋單請出,諒非獲已,其何可逆料諫臣之應罷,留待未到之處置乎?此必儒臣,未詳其時委折之致,而其疏旣以警飭爲言,則臣何敢自以爲是,而晏然於臺次乎?昨緣病㞃,今始來避,所失尤大,請命遞斥臣職。答曰,勿辭。
掌令洪禹寧啓曰,臣於日昨處置也,以獻納梁聖揆之當避不避,置之落科矣。卽伏見副應敎權詹疏,則論斥處置之乖當,語意頗緊,臣固已駭惑,而聖批又以果欠穩當爲敎,臣不勝惶悚瞿然之至。今此科事之雜亂,前古所無,在外諫臣之疏,以無一人爲殿下言之,大加非斥,則凡在三司之列者,皆被其斥,固難晏然,而況日昨筵中大臣,以臺閣之被斥,終不自列爲非。且兩諫臣之疏,至有痼蔽私意,杜塞公議,臺閣之恥,至此極矣等語,則在聖揆之道,雖有嫌端,以嫌爲避,自是臺體,而屢月行公,終不出避,始乃於諫臣引避之後,只以嫌難處置爲辭,前後被斥之辭,終不提起。同以科事,出而引避,則當以此意,竝及於避辭中,而一避一默,殊乖自處之道,公議莫不爲駭,皆以爲宜有駁遞之擧,而臣誠巽軟,只以此措辭請遞矣。今儒臣之疏,有曰聖揆以嫌難可否於科事爲辭,則筵奏臺斥,果可爲當避之端耶?臣之本意,唯以當避不避,據臺體請遞,則本非別引他事,强置之落科者也。聖揆若果以筵奏臺斥,卽爲引避,則嫌難可否,其勢固然,豈有可遞之端也?其所謂扶抑太偏云者,誠未滿一哂,聖揆一人之有無,顧何所憚,而必欲斥去耶?且其疏中,以昨日憲府諸臣之承牌,不爲處置,聯翩投單而去爲非,至有警飭之語,玆事亦有委折。臣於伊日,承牌詣闕,則因爲處置,有何所難,而凡臺閣傳啓,城上所例自當之,其日新除僚臺,承牌來到闕下,而詣臺處置,自有其人,臣固不宜替當,而適又病苦,不得不呈辭退歸。如許臺例,儒臣亦非不知,有何別意,而混加詆斥至此哉?殊未可曉也。臣旣被其詬譏,又承未安之批,理難仍冒,請命遞斥臣職。答曰,勿辭。
南至熏啓曰,執義韓永祚,掌令徐命遇·洪禹寧,再啓煩瀆,退待物論矣。傳曰,知道。
宋正明啓曰,持平尹聖時,再啓煩瀆,退待物論矣。傳曰,知道。
應敎權詹疏曰,伏以,卽者兩司處置,歸於本館,而諸臺官引避,旣由臣疏,則已難參涉,至於掌令洪禹寧之避,則有曰,凡在三司之列者,皆被其斥,其所反詆,有非尋常,臣竊瞿然也。在外陳疏之諫臣,卽臣一家至親,則臣於此,固不敢有所容喙,而第其中,有不敢終默者。臣疏旣曰,筵奏臺斥,果可爲當遞之端耶云爾,則今其避辭,以爲當避之端者,不亦謬乎?旣以嫌難處置自列,而咎其當避不避,終非處置之規,及今創出駁遞之論尤是意外,竊所訝惑,似此言議,豈不有關於後弊乎?若其科後,出入臺地之人,亦有引避者,而不曾論遞一款,不小提論,此又未可曉也。雖然臣旣妄有論列,致此紛鬧,受其詬斥,則又何敢呶呶爭辨其得失乎?以此情迹,有難仍據於榮次,玆敢仰浼於宸嚴之下,伏乞聖明,曲賜諒察,亟許鐫遞云云。答曰,省疏具悉。爾其勿辭察職。
校理李夏源疏曰,伏以,卽者兩司處置,歸於本館,而其中掌令洪禹寧之避,拈出亞諫疏中,無一人爲殿下言一句語,推演其意,至以凡在三司之列者,皆被其斥爲辭,臣不勝瞿然之至。臣於前月還朝之後,始見亞諫之疏,而其疏旣無指斥三司之語,同時在三司者,俱無以此自列之擧,臣獨引嫌陳疏,太涉多事,因循至今矣。今者憲臣之疏若此,臣之見識迷滯,失於自處,到此方覺,臣將自劾之不暇,其何敢晏然榮次,有所可否於其間乎?伏乞聖慈,亟遞臣職云云。答曰,省疏具悉。爾其勿辭察職。以上燼餘
上在昌德宮。停常參·經筵。
下直,木川縣監成僴。
金演啓曰,吏曹郞廳來言,臺諫有闕,政事何以爲之?敢稟。傳曰,過齋戒後爲之。
南至熏啓曰,小臣三省推鞫坐起進去,下直。傳曰,知道。
李世最啓曰,臺諫出仕事命下,今已夜深,明日待開門牌招之意,敢啓。傳曰,知道。
以左議政金昌集十六度呈辭,傳于李世最曰,安心調理。
假注書金重熙病,代以權宏爲假注書。
李世最,以義禁府言啓曰,本府都事李世鴻,以大靜縣圍籬安置罪人吳始復出陸移配事,下去濟州,其越海之行,遲速難期當此鎭日開坐之時,不可無變通之道。都事李世鴻,令該曹依近例,閑官換差,何如?傳曰,允。
李世最,以刑曹言啓曰,因禁府議啓李墪歷抵擧子家一款,亦爲緘問於發論之人,令臣曹擧行事,命下矣。卽爲發緘於大司諫李宜顯,則以爲,非但方在引避退待中,身在諫職,仰對緘問,有損臺體,從當上章陳列云。臺臣異於凡官,自臣曹有難勒捧緘辭,姑待其上章之意,敢啓。傳曰,知道。以上燼餘
謝恩,獻納吳命恒,持平宋成明。
刑曹參議金弘楨上疏。大槪,臣於本曹權致大照律議啓,有疎率之失,敢陳査問之未盡者,仰請更覈,仍治溺職之罪事。入啓。答曰,省疏具悉。今玆疏辭,誠甚得宜,令該曹更加究問於致大焉。
三省罪人先男,元情承服。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請接伴使朴權,咸鏡監司李善溥竝罷職事。請北兵使張漢相拿問定罪事。纔因刑官之疏,權致大,旣有更問之命,而其間情節之可覈者,非止一二。蓋今春庭試時,因試所稟啓,敦化·金虎兩門,加定禁亂官及守直門卒,各其門外,設布帳嚴防,則除非試所使喚出入門之外,又當堅鎖嚴禁,而致大供辭中以爲,書正草,出坐敦化門外云,未知旣鎖之門,何以擅開,而恣意出入,曾莫之禁乎?此已十分可疑,況敦化門,非如他門之比,前臨大路,萬目俱覩,且當科日,人馬駢闐,元無隱奧庇身之所,如擧子之雜坐書券,不記其數云者,尤涉駭訝。本門禁亂官及防守軍卒,豈無目見禁戢之事?且致大自謂俱事文武,觀光入場,則必有同接之可證,況其傳出試題,亦豈無其人乎?至於出入無常及雜坐書券之許多擧子,致大生長京華,萬無無一識面之理,而直諉以姓名不知,而囫圇爲說,泛然納招者,其隱諱不吐之狀,明若觀火請令該曹問目中,添入此等疑端,更加嚴問。竝引嫌而退。不欲替當,俱據臺例,不可以此,輕遞言官。筵奏諫疏,不必追嫌,停論一事,再避太過。下款引嫌,雖有所執,處置乖常,見非公議。請執義韓永祚,掌令徐命遇,持平尹聖時出仕,掌令洪禹寧遞差。答曰,不允。第五件事及處置,依啓。
刑曹判書黃欽上疏。大槪,臣於僚席之疏,有不敢復當査事者,乞遞職名,以重査事,以靖私義事。入啓。答曰,省疏具悉。卿勿過辭,安心行公。
刑曹參判兪集一上疏。大槪,臣於僚席之疏,有不敢獨爲晏然者,冒死陳懇,伏乞聖明,亟命鐫斥臣職,以安微分,以重獄體事。入啓。答曰,省疏具悉。卿勿過辭,從速察職。
院啓,請還收罪人河減死定配之命,更加嚴刑得情,依律處斷。請還收義州定配罪人李後說減等之命事。請還收韓構·李秀儁歲抄蕩滌之命。請還收臨陂定配罪人金春澤放釋之命。請還收量移罪人金泰潤減等之命。新除授正言洪廷弼,時在忠淸道忠州地,請斯速乘馹上來事,下諭。引嫌而退。不能更督,勢所固然,則道民訴冤,何必爲嫌?請大司諫李宜顯出仕。答曰,不允。下諭事及處置事,依啓。以上朝報
上在昌德宮。停常參·經筵。
左議政金昌集十七度呈辭。入啓。傳曰,安心調理。
傳曰,史官二員待命,騎馬六匹立之。秋享大祭所內摘奸。
假注書沈一羲書啓,臣承命馳往于忠淸道淸風黃江村吏曹判書權尙夏所住處,傳宣聖批,則以爲,無狀賤臣,厚誤隆知,虛帶重任,月日已久,猥辱殊禮,去益夐絶。逃遁不得,抑塞罔措,冒昧萬死,累煩控籲,瀆擾之罪,慢蹇之誅,方此俯伏而俟,千萬夢寐之外,近侍銜命,復臨蓬蓽,伏讀聖批,不惟不准所請,十行綸綍,丁寧懇惻,至以不識卿面,一見之心,每切于中爲諭,臣百拜莊誦,不覺涕淚之被面。噫,聖敎至此,苟有人心,而少知君臣之義者,孰不感激于心,以答天地之洪私哉?顧念臣以萬萬無似之身,當萬萬匪據之地,前後恩命之下,抵死而不敢進者,只欲守廉恥之大防也。臣雖衰朽已極,不堪陳力,若其一進天陛,仰覲耿光,實是犬馬之微誠,而不獨執迷之見,有難輕變,癃痼之疾,日深月劇,死亡無日,飾巾待盡,實無自力趨命之望。辜恩此極,死且不瞑,撫躬悲悼,不知所云。況今大政之遷就,誠有如聖敎所慮者,而緣臣之故,如殿最等時急應行之典,一竝廢閣,此又臣之罪戾,萬萬難贖也。床席昏倒之中,神思迷茫,未能悉心以對,當以一疏,仰陳危悃云矣,敢啓。傳曰,知道。
禁府啓目,李獻英·李獻章元情云云。承服不冬,刑推得情,何如?啓除刑推議處。
大司諫李宜顯上疏。大槪,召牌之下,舁疾來詣闕外,而玉堂之斥,旣甚靡安,緘問之下,又難奉承,金吾囚供之侵詆,亦不容無一言辨暴,玆不得不冒昧陳列,且及春曹自首擧子當覈之論,以備裁察,仍乞亟許鐫遞,以幸公私事。秋享大祭齋戒,留政院。以上朝報
禁府啓曰,本府都事李世鴻,以大靜縣圍籬安置罪人吳始復出陸移配事,下去濟州,其越海之行,遲速難期,當此鎭日開坐之時,不可無變通之道。都事李世鴻,令該曹依近例,閑官換差,何如?傳曰,允。以上吏曹謄錄
上在昌德宮。停常參·經筵。
左議政金昌集十八度呈辭。入啓。傳曰,安心調理。
副摠管尹就商三度呈辭。入啓。遞差。
政院啓曰,卽者吏曹郞廳來言,今日爲政事命下,而判書權尙夏在外,參判尹趾仁有身病,參議未差,不得開政云。參判尹趾仁牌招,使之開政,何如?傳曰,允。
又啓曰,刑曹判書黃欽,陳疏承批之後,連呈辭疏,不爲行公。査事遷就,滯囚可慮,卽爲牌招察任,何如?傳曰,允。
又啓曰,刑曹判書黃欽,牌招不進,推考傳旨,纔已捧入,而査事不可遷就,更卽牌招,使之開坐,何如?傳曰,允。
又啓曰,吏曹參判尹趾仁牌不進,推考傳旨捧入矣。聞尹趾仁有身病云,而本曹堂上,無他推移之員,開政命下之後,遷就未安,更爲牌招,何如?傳曰,明日開政。
判府事李濡箚子。大槪,敢請奏事不審之罪事。入啓。答曰,省箚具悉。此非深嫌之事,卿其安心勿辭,亦勿待罪。
左參贊趙泰采上疏。大槪,臣於頃日登對時,柳星明擊錚元情,詢問之下,有奏對疎謬之失,乞遞臣職,仍治臣罪,以重王章,以安私分事。入啓。答曰,省疏具悉。卿其勿辭,從速行公。
傳曰,召對爲之。入侍,承旨兪命雄,玉堂權詹·李夏源,假注書權宏,兼春秋洪禹道·愼爾晉。
大司諫李宜顯留院上疏。入啓。答曰,省疏具悉。疏辭令該曹覈處,爾其勿辭,從速察職。
忠淸監司書目,韓山呈,以黃海監司權辭職上疏上送事。啓。答曰,省疏具悉。卿每以革職爲辭,令該曹稟處。
左副承旨南至熏辭職上疏。入啓。答曰,省疏具悉。爾其勿辭察職。
京畿監司書目,楊根呈,以檢閱沈珙辭職上疏上送事。啓。答曰,省疏具悉。爾其勿辭,從速上來察職。
又書目,水原呈,以司諫權辭職上疏上送事。啓。答曰,省疏具悉。爾勿過辭,從速上來察職。
召對時,前待敎金在魯敍用事,榻前下敎。
禁府,李眞伋·李賓興拿囚。啓。
召對時,侍講官權詹所啓,小臣忝在春坊兼官之列,故敢達矣。頃日王世子會講時,適會聖上避正殿之日,正堂坐講,恐涉未安,通于院中,考其前例,則曾前亦有避殿時正堂坐講之事云,故期日已迫,不敢陳疏,以請變通,而其在事體,有所未安。卽今秋節之前,日子無多,雖無會講之擧,而不可無一番定奪,預爲變通之道矣。今後或値如此之時,則或停講,或移設他所,預爲講定,何如?上曰,今後或有如此之時,則移設他所,可也。以上朝報
備邊司啓曰,今日賓廳日次,而大臣有故,頉稟。答曰,知道。
傳曰,頃日筵中,以南大池冒耕事,有申飭之敎矣。不可以泛然申飭,禁其冒耕,令本道冒耕之類,一一明査啓聞事,分付。備局謄錄
上在昌德宮。停常參·經筵。
繕工奉事李耘好,崇陵丁字閣面階石修改事,出去。
政院啓曰,刑曹判書黃欽呈辭,參議金弘楨連日陳疏,俱不行公。科事査覈,漸至遷就,殊涉未安,竝卽牌招察任,何如?傳曰,允。
左議政金昌集十九度呈辭。入啓。傳曰,安心調理。
兼說書徐命均三度呈辭。入啓。遞差。
刑曹參議金弘楨牌不進,依承傳罷職傳旨。傳曰,只推勿罷。
政院啓曰,刑曹判書黃欽牌不進,推考傳旨捧入,而參議金弘楨,亦有只推之命,竝更爲牌招,以爲開坐之地,何如?傳曰,允。
領議政徐宗泰箚子。大槪,臣有奏對不審之失,悚懼俟罪事。入啓。答曰,省箚具悉。此非深嫌之事,卿其安心勿待罪。
刑曹參議金弘楨再牌不進,依承傳罷職。
副校理吳命恒,副修撰鄭纘先牌不進,依承傳罷職傳旨。傳旨,副校理吳命恒推考傳旨捧入。
左參贊趙泰采上疏。大槪,臣於諫長之疏,有不得自安者,玆敢不避瀆擾之誅,冒死仰籲於宸嚴之下,乞賜遞臣兼帶金吾之任,仍治臣議啓不審之罪,以存國體,以謝臺言事及副司直吳命峻上疏。大槪,臣於臺疏非斥禁府之事,有不敢獨爲晏然者,乞遞兼帶,以幸公私事及左尹南致熏上疏。大槪,臣於病伏中,得見諫長之疏,不勝瞿然,而且李墪元情,同隊試官事,尤有所不敢參涉者,伏乞聖明,俯賜諒察,金吾兼任,爲先遞改,無使査事淹滯,私分粗安,不勝萬幸事。入啓。
政院啓曰,刑曹判書黃欽,參議金弘楨,再招不進,推考罷職傳旨,今方捧入,判書所當更請牌招,而一日三牌,有傷事體,何以爲之?敢稟。傳曰,一向牌招,有傷事體,今姑改差。
又啓曰,刑曹參議金弘楨,違牌坐罷,其代令該曹口傳差出,仍卽牌招察任,何如?傳曰,允。
答左參贊趙泰采,副司直吳命峻,左尹南致熏疏曰,省疏具悉。卿勿過辭,從速察任。
謝恩,兼春秋崔守慶。
政院啓曰,刑曹判書黃欽,旣有改差之命,其代令該曹口傳差出,仍卽牌招察任,何如?傳曰,判書有口傳差出之例耶?
又啓曰,判書有口傳差出之例耶事,命下矣。問于吏曹,則判書曾無口傳差出之例云。臣不能覺察,率爾稟達,致勤聖敎,不勝惶恐,敢啓。傳曰,卽爲開政差出。
待敎金在魯上疏。大槪,臣違召坐罷,方切惶悚,不意曾未幾何,恩敍除命,次第而下,繼又天牌臨門,分義是懼,不得不趨詣闕外,而顧臣不量世道,欲守館規,反被下僚無限譏詆,三百年待先進之風,緣臣疲劣,墜壞無餘,其不可抗顔復進,以益人嗤點也決矣。玆敢陳章退去,伏乞亟罷臣職,仍治臣逋慢之事。入啓。答曰,省疏具悉。爾無所嫌,須勿過辭,從速察職。以上朝報
有政。兵批,以黃欽·洪禹寧爲副護軍,權宏爲副司正。
吏批啓曰,判書在外,參判未差,小臣獨政未安,何以爲之?敢稟。傳曰,仍爲之。
吏批,以鄭後先爲光州牧使。以上吏曹謄錄
禁府啓曰,弑主罪人先男,旣已承服正刑,依律文破家瀦澤,降其邑號,子女爲奴等事,令各該司奉承傳,何如?傳曰,允。傳曰,頃於筵中,以南大池冒耕事,有申飭之敎矣。不可以泛然禁其冒耕,令本道冒耕之類一一明査啓聞事,分付。以上戶曹謄錄
上在昌德宮。停常參·經筵。
下直,保寧縣監文德麟,慶基殿參奉南鶴增。
中宮殿·世子宮·嬪宮,藥房問安。答曰,知道。
藥房啓曰,微涼已生,而老炎猶虐,伏未審此時,聖體,若何?手部其有快愈之效乎?臣等憂慮未弛,敢來問安。答曰,知道。無事。手部漸覺差勝矣。
左議政金昌集二十度呈辭。入啓。傳曰,安心調理。
戶曹參議尹聖駿三度呈辭。入啓。遞差。
政院啓曰,來十一日,文臣殿講日次,敢稟。傳曰,爲之。
又啓曰,新除授刑曹判書金錫衍,時未肅拜,參判兪集一,連日陳疏,不爲行公。科事査覈,日漸遷就,殊涉可慮,竝卽牌招察任,何如?傳曰,允。
謝恩,刑曹參議李東馣。
副校理吳命恒,待敎金在魯牌不進,依承傳罷職。
兵曹判書崔錫恒上疏。大槪,臣於諫長疏中所論出題時事,有不容泯默者,敢暴事實,以冀睿〈斷〉,仍乞下臣司敗,辨覈虛實,以嚴邦憲,以快人心事。入啓。答曰,省疏具悉。卿其安心勿待罪。
忠淸監司書目,淸風呈,以吏曹判書權尙夏辭職上疏上送事。啓。答曰,省疏具悉卿懇。今者敦召,予意非偶,而情志不孚,巽辭頻繁,只增愧恧,無以爲諭。予當益竭誠意,期回遐心而後已,卿毋困我,幡然造朝,用副虛佇之望。
政院啓曰,刑曹判書金錫衍,參判兪集一,牌招不進矣。査事一向遷就,誠爲未安,更卽牌招察任,何如?傳曰,允。
禮曹,謝恩兼冬至使拜表吉日,十一月初三日辰時,方物封裹,十月三十日推擇。啓。
政院啓曰,刑曹判書金錫衍,參判兪集一,再招不進,推考傳旨,纔已捧入,而一日三牌,有傷事體,何以爲之?敢稟。傳曰,明日牌招,而參判兪集一,今姑改差。
又啓曰,刑曹參判兪集一,有改差之命。其代令該曹卽爲口傳差出,仍卽牌招察任,何如?傳曰,允。
成均館官員,以同知館事意啓曰,今七月初七日,儒生上旬輪次,當爲設行,而大提學時未差出,限內不得爲之,今月內無故日,退行之意,敢啓。傳曰,知道。
江原監司書目,病情萬分危重,不得不更申前請,懇乞亟遞職名,俾得歸死輦下事,上疏上送事。啓。答曰,省疏具悉。卿其勿辭,更加調理察職。以上朝報
上在昌德宮。停常參·經筵。
左議政金昌集二十一度呈辭。入啓。傳曰,安心調理。
政院啓曰,刑曹判書金錫衍,牌招不進,推考傳旨,今方捧入,而廢坐已至累日,査事漸至遷就,事甚未安,更爲牌招,何如?傳曰,不念分義,日事撕捱,其在事體,極涉未安,遞差。
吏曹參判尹趾仁上疏。大槪,臣之情勢病勢,俱無仍冒之理,陳章未徹,惶蹙罔措。卽因刑官之有闕,有口傳差出之命,而不得奉行,臣尤死罪萬萬。伏乞聖明,特垂矜諒,亟命鐫削臣職名,仍許屛斥,得以隨分調治,以尋生路事。入啓。答曰,省疏具悉。卿其勿辭,調理察職。
副司直吳命峻辭職上疏。入啓。答曰,省疏具悉。卿辭如此,金吾之任,許遞焉。
政院啓曰,刑曹判書·參判有闕之代,卽當牌招政官,使之差出,而吏曹判書權尙夏在外,參議未差,參判尹趾仁陳疏受由,無他開政之員,何以爲之?敢稟。傳曰,參議未差之代,問于大臣差出。
又啓曰,昨因禁府草記,元情開坐,雖不備員,循例捧入事允下,而同義禁吳命峻,纔已改差,同義禁南致熏,連日呈告,不爲行公,卽爲牌招開坐,何如?傳曰,允。
備邊司,吏曹參議宋徵殷爲之。
政院啓曰,禁府堂上中,判義禁趙泰采,方爲行公,而知義禁金宇杭,以試官引入,同義禁南致熏牌不進,一員未差,將無以備員開坐。王獄滯囚,委屬可慮,知義禁金宇杭,同義禁南致熏,竝卽牌招,同義禁有闕之代,待開政,以無故人差出,仍卽牌招察任,何如?傳曰,允。
又啓曰,新除授吏曹參議宋徵殷,卽爲牌招開政,何如?傳曰,允。
吏曹參議宋徵殷上疏。大槪,臣於年前,濫蒙誤恩,不由薦擬,特授銓職,揆以公義私分,實難冒當,而嚴命所迫,黽勉冒出,追思至今,愧恧未已,因仍備擬,復叨新命,驚懼震惕,罔知攸措。以臣才分,決難堪承,況越次受點,實爲臣難冒之端,而且臣衰疾沈痼,尤難陳力,召牌之下,不得不趨詣闕外,而以此情病,決無趨承之望,伏乞亟遞臣新授職名,以重官方,以安私分事。入啓。答曰,省疏具悉。爾其勿辭,從速察職。
持平宋正明上疏。大槪,敢暴情病難强之狀,乞蒙鐫遞,附陳禁堂·刑官紛紜違牌之弊,冀加警飭事。入啓。答曰,省疏具悉。疏辭當留意,爾其勿辭察職。
政院啓曰,吏曹參議宋徵殷,疏批已下,所當更卽牌招,而夜已向深,明日乃國忌齋戒,再明日國忌正日,將不得開政,何以爲之?敢稟。傳曰,過國忌後爲之。以上朝報
上在昌德宮。停常參·經筵。
元敬王后忌辰齋戒。
金演啓曰,左議政二十二度呈辭到院,而以國忌齋戒,留院之意,敢啓。傳曰,入之。
以左議政二十二度呈辭,傳于金演曰,安心調理。以上燼餘
禁府啓目,粘連前府使柳星明擊錚內辭緣,議于大臣,則判府事李頤命以爲,庚申賊謀,團束屯卒,復設體府,卽其大關棙,而二人者,各以一事爲伏法,諸賊所引逆獄,事體至爲嚴重,有難輕議,而及今三十年之後,聖心猶有所未審,或疑其泉壤之下,萬有一冤,有此下詢,可以仰見天地之仁,無物不體也。然此固刑政之大者,冤而莫伸,傷聖朝惻恤之意,如其不然,枉國家三尺之法,群下之所以奉承者,宜不可以臆見傳聞,草草仰對。頃日入侍大臣以下,多以其時未入朝之人,不見文案,未詳獄情,其勢固然矣。古者三公九卿,斷獄於槐棘之下,固未嘗人各獻議也。漢時凡有可議,輙令列侯二千石,雜議于朝,亦所以廣採公議也。今亦依倣古道,竝命大臣與金吾·三司·六曹參判以上,一會朝堂,詳閱文案,細究情法,審議其冤否,仰稟睿斷,允合事宜,仰惟上裁。左議政金昌集,判府事趙相愚,病不收議,判府事李頤命獻議,爲先書入,以備睿覽,而在外大臣處,一體收議後稟處,何如?
又啓目,生員李世瑗擊錚內辭緣,議于大臣,則判府事李濡以爲,臣於前席詢問之下,柳赫然事,則旣有其時鞫廳大臣陳達之說,故略擧其所聞而仰對,至於李元禎事,全昧曲折,只以見其推案則可詳,而有不敢臆對爲辭而退矣。因該府郞廳,持收議公事而來,始得見推案謄本,體府改設一節,出於伏法諸賊之所引,而元禎招辭,則謂由於主兵臣之議,今其孫擊錚之招,亦有主兵臣抵書等語,其所稱冤之端,正在於斯,而果若其言,則主兵之臣,曾無以此提論於前後者,何也?此則雖見其推案,而猶有所未詳者。獄體至重,且在年久之後,非臣淺見,所敢輕議,唯在聖上博詢而審處,伏惟上裁。判府事李頤命議,以下同上啓,依允。病不收議大臣處,亦爲問議。
又啓目,病不收議大臣處,更爲問議,則左議政金昌集以爲,當初先臣承命按法其獄,則今於再詢之下,實有不敢可否之嫌,玆不得獻議。判府事趙相愚以爲,承有此更詢之命,而病情尙在沈篤之中,終不能仰對云。何以爲之?敢稟。傳曰,收議畢到後,稟處。
又啓目,粘連前府使柳星明元情內辭緣,問議于在外大臣處,則領府事尹趾完以爲,臣於庚申獄事後,與故副提學趙持謙,有所酬酢之語,傳播搢紳之間,近聞罪人家,引諸臣爲證,而臣名亦在其中,方切惶恐不安于心矣。不意玆者,以柳赫然·李元禎事,猥承詢問,尤增不安,而王人旣臨,不敢以他嫌,虛辱君命,不得不仰對焉。孝宗朝故相臣李浣與柳赫然,俱受將任,爲君父所倚重,而兩人志操不同,李浣則律己守法,一遵舊章,用人必擇持重諄謹者,赫然則喜變更好新奇,用人必取小技之見於外者。臣內舅翼憲公鄭太和,嘗聞嗟惜赫然之不以浣爲準則,慮其他日,或以浮誇之事,不得其死矣。赫然末終之事,竟符臣內舅之言,臣益思其先見之明也。自古將臣之負重望者,一入逆獄,鮮得脫免,雖罪名不明,而難於辨釋,則獄情所重,不得從輕者,蓋以其處地時勢之使然,而及其年久之後,哀其死而雪其冤者,亦多有之。赫然之事,宜若爲比,而故判書申汝哲,傷其冤死,心欲陳達,終不敢發,尹就商·金重器·羅弘佐等諸武將,皆欲齊籲訟冤,而俱涉猥越,章不果上,於是亦可見其有異於國人殺之者矣。李元禎事,臣於其時,官非按獄之人,未能知其肯綮,而嘗聞故相臣金錫胄之語於人者,則其言曰,甲寅後,設體府旋罷,而其後復有宜爲復設之議,李元禎爲人虛疎,輕信人言,率爾陳達,本出無心,而萬松以復設體府之言,歸之於爲逆黨之地,借元禎爲藉重之計,千萬冤抑也。元禎之有罪無罪,已所詳悉,故於其謫行,作書慰問,且有贐物,及其竝入鞫廳也,聞有刑推之命,欲爲請對暴實,而有未及周旋之勢,終未果焉,至今茹恨云,此乃金錫胄之對人累言者也。元勳大臣,詳悉獄情文案之外,俱知他人所不知之事,則其言可信。謹以平日之所聞者獻焉,伏惟上裁。判府事李畬以爲,臣病勢沈痼,精神迷亂,只一縷殘喘,僅得存耳。今此所下詢柳赫然·李元禎兩人,當初被法,干係逆獄,則到今追議於數十年之後,實爲國家重大處分,非詳閱推案,審知事狀,有難斷其冤書。臣於其時,未及立朝有所參聞,又方退廢垂死,茫無省識,且以金吾郞所持兩人元情及其子孫訟冤供辭,無以論列仰對,不勝惶恐。竊念聖上以欽恤之德,或慮泉壤之下,不無一分訟冤之端,有此詢議之擧,天地之心,藹然可見,而王法至嚴,必其可原,然後方宜有此處分。其時獄案,俱在王府,若更覆閱,宜有可驗之端,判府事李頤命所對會議朝臣之說,庶可見於審處之道,伏惟上裁。判府事崔錫鼎·尹拯,病不收議。大臣之意如此,上裁,何如?啓。崔判府事,尹判府事處,更往問議。
又啓目,更往問議于判府事崔錫鼎則以爲,臣於庚申年,忝在朝列,而歲月已久,衰病昏昏,其時之事,思之茫然,再次詢及,末由仰對,尤增悚慄之至。判府事尹拯以爲,臣於朝家憲章,無所知識,每令王人,虛辱於遠程,無任惶恐之至云。在外兩大臣,俱不獻議,上裁何如?啓。頃於筵中,已悉予意,而尹領府事獻議,極其明白矣。大抵人臣之罪,莫大於推戴,而如有冤狀,終必復官,以懷恩君德仁事言之,曾在先朝,故判書張善澂·李正英等上疏,陳其冤狀,其後己卯年,因外孫上言,出給籍沒之家産,丙寅,因李復馨上言,議大臣有復官之命,蓋當初賜死,只以爲兇逆藉口之資,而無與知逆謀之迹也。今玆柳赫然事,前後鞫獄,俱無與知之道,初雖迫於群議,處置不得不如此,而旣知其冤,則到今復官,予未見其不可。李元禎,亦無與知之事,而初未審察,終斃杖下,此所以一體下詢者也。且此事,何至於會公卿議乎?殊未得當矣。依前復其官爵。
政院啓曰,卽伏見大臣收議判付,有柳赫然·李元禎復官之命,臣竊以爲太遽也。庚申獄事顚末,臣等俱所昧昧,雖不敢强爲陳辨,第其所坐,關係逆獄,則設令眞有冤狀,追議伸理,所當詳考始末,十分致愼,而況日昨兩大臣,於柳赫然事,繼上箚牘,深引筵對之失誤,則豈可以鞫獄事體,至嚴且重,有不容輕議而然也?今玆處分,恐有欠於愼重之道,伏乞姑寢成命,以俟登對,更加博詢而處之,似合事宜。區區所懷,惶恐敢達。答曰,詢于大臣·諸臣後,有此判下,則予未知其太遽也。
大司諫李宜顯啓曰,臣於日昨,得見囚人李獻英·李獻章供辭,其言蓋多修飾抵賴,而亦自有破綻處。假令慮其兄弟,俱至曳白,其弟棄其所作,請寫兄券,而想其旣呈之後,日勢雖早,程限尤促,必當兄則寫券,弟則卒篇,忙急呈納,必欲及期,而今以善書之兄,袖手閑坐,筆劣之弟,而一邊製文,一邊寫券,自取窘速,不復相顧者,豈近於理也哉?其間情節,昭然可見,而乃敢自比古人,侵斥臣身,良可駭也。前頭該府,反復査驗,則必不能終掩,臣固不敢徑辨,而繼伏見兵曹判書崔錫恒之疏,因臣疏論試題一款,替人橫擔,怒氣蜂勃,醜詆之言,殆無紀極,臣不勝駭怖,誠不欲有言也。今雖以其疏所謂李墪出題,李彦綱傳示之說觀之,亦可見其商議實狀,臣亦何嘗謂錫恒之必與密議用情,而今乃先自生疑,或謂之臆料粧撰,或謂之白地捏造,恣意噴薄至此,其亦異矣。題出墪手,中外共言,故臣雖提論於疏中,而其肯綮處,則專在歷抵之虛實,設令試題事,眞如其言,歷抵得實之後,其可以試題之略相點化,有所容貸耶?題若脫空,不得成案云者,其意之所在,亦可謂太無嚴矣。且墪事,今方在査究中,雖其黨援,宜不敢徑先訟辨,而不肯小待,汲汲投疏,至以蓄疑求罪,擠之罔測等語,力救囚人,直欲威定是非於未及勘覈之前,國體之不尊,朝綱之不嚴,臣竊爲之寒心也。若其滿紙張皇,無非詬衊臣身之語,至於巧字之目,世自有人,而反以加之於臣,末又不足,聖鑑之在上,天日之可畏爲言,其憯刻有不忍聞。從古以來,職在臺閣,遭此於人,蓋未前聞。噫,臣雖萬萬無似,若其所叨,則言責之列也。朝家之待臺臣,自有體貌,雖以君上之尊,亦不得輕加慢詈謬辱,則臣未知錫恒何人,而蹙轢臺閣,惟意所欲,一至於此耶。臣恐其居崇高之位,長此不已,將無所不爲也。臣旣被其無限醜辱,貽羞臺端,無復餘地,理難一刻冒居,而泄痢方劇,無以作氣,俟得少間,今始扶曳來避,所失尤大,請命遞斥臣職。答曰,勿辭,退待物論。
判府事李頤命箚子。大槪,臣於金吾公事,不勝惶恐震慄,乞蒙譴罷,以警具僚,以安微分事。入啓。答曰,省箚具悉。卿之引嫌太過,安心勿辭行公。
政院啓曰,近來憲府無行公之員,連日監察茶時,事甚未安,除在外·服制外,呈告·未肅拜人員,竝卽牌招察任,何如?傳曰,允。
掌令沈宅賢牌不進,依承傳罷職。以上朝報
上在昌德宮。停常參·經筵。
元敬王后忌辰。
左議政金昌集二十三度呈辭。入啓。傳曰,安心調理。
政院啓曰,明日仁政殿專經文臣殿講時,命官何大臣進去乎?敢稟。傳曰,領相進去。
府啓,引嫌而退。上款事,該府自當有讞奏,下款事科場不嚴事,有可覈,而意在明査,則夫誰曰不可,而何可疑人於不當疑之地,勒加罪名,自歸於憑藉擠陷之域乎?今其前疏所論出題一事,旣歸虛套,接膝相議之說,實出捏造,而及至重臣據實疏辨之後,理窮辭遁,無可辨明,則乃曰,何嘗有密議用情?後之言,自相矛盾,疏語之專出抑勒,卽此可見。至如無所不爲等語,尤極悖謬,公議俱駭,勢難仍在,請大司諫李宜顯遞差。答曰,依啓。以上朝報
備邊司啓曰,今日賓廳日次,而國忌相値,頉稟。答曰,知道。備局謄錄
上在昌德宮。停常參·經筵。
左議政金昌集二十四度呈辭。入啓。傳曰,安心調理。
政院啓曰,知義禁金宇杭,同義禁南致熏,俱不行公,久不得開坐,竝卽牌招察任,何如?傳曰,允。
又啓曰,卽者吏曹郞廳來言,今日爲政事命下,而判書權尙夏在外,參判尹趾仁身病,參議宋徵殷未肅拜,不得開政云。參判尹趾仁,參議宋徵殷,竝卽牌招開政,何如?傳曰,允。
京畿監司書目,驪州呈,以禮曹判書閔鎭厚辭職上疏上送事。啓。傳曰,還爲下送。
吏曹參議宋徵殷牌不進,罷職傳旨。傳曰,只推勿罷。
政院啓曰,知義禁金宇杭,同義禁南致熏牌不進,推考傳旨,今方捧入,而王獄滯囚,事甚可慮,竝更牌招,何如?傳曰,允。
又啓曰,吏曹參議宋徵殷,旣有只推之命,參判尹趾仁,參議宋徵殷,竝更卽牌招開政,何如?傳曰,明日牌招。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請接伴使朴權,咸鏡監司李善溥竝罷職事。請北兵使張漢相拿問定罪事。日昨金吾收議公事判付,有柳赫然·李元禎等特爲復官之命,臣竊以爲不可也。夫兩人獄事,旣在久遠,今難記得其顚末,而第赫然所坐,旣係鞫獄,伊時鞫廳諸臣,初以傅之生議爲言,而及至秋獄,以罪不可生陳達,參酌處斷,則雖曰無與知之迹,有難遽爾伸理。至於李元禎體府復設之請,渠雖限死抵賴,而逆豎搆兇,專藉體府,則雖或無通謀之事,干係深重,亦難輕議。中間旣復還寢,意蓋有在,而到今三十餘年之後,因其子孫之鳴冤,遽下復官之命,而不少留難,此不但有乖於重獄體之道,抑有關於日後無窮之弊。請還收柳赫然·李元禎復官之命。新除授司諫院獻納朴熙晉,時在全羅道光州牧任所,正言李世瑾,時在忠淸道忠州地,請並斯速乘馹上來事,下諭。答曰,不允。朴權·李善溥從重推考。下諭事,依啓。
政院啓曰,知義禁金宇杭,同義禁南致熏,再招不進,推考傳旨,纔已捧入,所當更請牌招,而非但一日三牌,有傷事體,知義禁金宇杭,以庭試試官,勢難行公,同義禁南致熏,身病亦重,不得承命開坐,漸至遷就,何以爲之?敢稟。傳曰,竝改差。
修撰洪禹瑞上疏。大槪,館職新除之命,遽及於待罪下邑之時,滓穢之蹤,猥蒙剪拂,驚惶感激,罔知攸措。擔舁病軀,昨纔來伏私次,而念臣蹤地,決無復廁周行之望,且臣有犯科之罪,不敢不冒死首實,伏乞聖明,察臣危懇,勘臣辜犯,亟命鐫削臣新除職名,以靖私義,以嚴邦憲事。入啓。答曰,省疏具悉。爾其勿辭,從速察職。
文學趙錫命,承文正字姜必輔,禮曹佐郞梁廷虎,文臣殿講時,稱病不進,依承傳罷職。
備忘記,居首典籍李鼎茂,著作金就綱,傳士金國礪·權懋經,各半熟馬一匹賜給。
忠淸監司書目,連山呈,以私奴毛世,雷震致死事。以上朝報
兵曹啓曰,近來本曹堂上,位甚不齊,參知臣觀命,久爲入直,身病且苦,他無推移替直之員,參議有闕之代,今日政以在京無故人差出,仍卽牌招察任,何如?傳曰,允。以上吏曹謄錄
司饔院啓曰,卽接鷹牌頭牒報,則今春正當獵雉之時,風雨連仍,行獵比前甚少,以此數少之雉,僅僅繼用於半年之內,餘存幾盡,而卽今草樹茂盛,獵取無路,將未免闕供生事之患。依前例草殘間,以軟鷄相半代封事,斯速入啓變通云。鷹師等形勢之切悶,誠如所報,而莫重享上之物,自下不敢擅便,惶恐敢啓。傳曰,允。以上司饔院謄錄
上在昌德宮。停常參·經筵。
左議政金昌集二十五度呈辭。入啓。傳曰,安心調理。
謝恩,吏曹參議宋徵殷。
假注書沈尙鼎病,代以鄭錫三爲假注書,權宏病,代以金濰爲假注書。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請接伴使朴權,咸鏡監司李善溥竝罷職事。請北兵使張漢相拿問定罪事。請還收柳赫然·李元禎復官之命。漢城參軍李衡秀,自初齋郞移授之際,已播曲逕圖差之誚,及至授任之後,恣行不法之擧,多有鄙瑣之事。凡諸出禁之令,例是堂上所主,而不爲關由,在家擅出私捧贖錢,厥數夥然,捉禁斷決以杖瞞報,潛自捧錢,一倂入己,號牌之贖,隨現責徵,不作公用,都無去處,吏民喧藉,莫不唾罵。其他家置訟者,而捧賂誤決,久據掌任,而不思遞換,忘廉冒恥,聽聞俱駭。如此之人,決不可置諸詞訟重地,請漢城參軍李衡秀汰去。司饔直長金萬至,始除齋郞,已多不法之誚,移調太倉,恣行貪濁之擧,唾罵之言,至今未已。及授本職之後,出掌監刈,濫稅酷徵,剝割封己,山氓冤號。入監內廚,不善自檢,專事餂舐,禁隷面罵,其他鄙倍之事,貪悋之習,有口皆言,莫不駭怪。乍呈旬狀,旋卽冒出,吏胥指目,同寀恥列。如此之人,決不可仍置,請司饔直長金萬至汰去。答曰,不允。末端兩件事,依啓。
輔德梁聖揆上疏。大槪,臣重被修撰洪禹瑞之疏詆,有不可晏然於職次,玆不得不投疏徑出,懇乞亟削臣職,以快人心,仍治臣擅離職次之罪,以安微分事。入啓。答曰,省疏具悉。爾其勿辭,從速察職。
政院啓曰,新除授刑曹判書金鎭圭,參判南致熏,知義禁黃欽,同義禁兪集一·申銋,竝卽牌招察任,何如?傳曰,允。
謝恩,兵曹參議李徵龜,文學趙翼命,兼春秋吉景祖。
平安監司·義州府尹書目,謝恩使一行,今月初九日,還渡江事。以上朝報
有政。兵批,以金錫衍·尹星駿爲副護軍,兪集一·李宜顯爲副司直,申鐔·趙命禎爲副司果。
吏批啓曰,刑曹判書,今當差出,而擬望之人乏少,政府西壁,竝擬何如?傳曰,允。
以刑曹判書望單子,傳曰,問于大臣,從二品中加望。
以金鎭圭爲刑曹判書,沈榗爲龍川府使,沈樘爲蔚山府使,元百揆爲碧潼縣監,愼爾晉爲平安都事,金南賮爲祥雲察訪。以上吏曹謄錄
上在昌德宮。停常參·經筵。
下直,益山郡守申鳴漢。
知義禁黃欽上疏。大槪,日昨憲臣之疏,便是彈文,同事僚堂,又尙在罷,此皆臣難冒之端,且臣宿患疝痛,猝發於數日之前,半日昏窒,僅此回甦,餘症尙劇,望斷陳力,乞蒙遞改金吾兼任,以謝臺言,以便調息事。入啓。答曰,省疏具悉。卿其勿辭,從速察任。
政院啓曰,刑曹判書金鎭圭,參判南致熏,同義禁申銋,違牌之後,俱不出肅。査事遷就,誠甚可慮,竝卽牌招,何如?傳曰,允。
左議政金昌集二十六度呈辭。入啓。傳曰,安心調理。
假注書鄭錫三病,代以安晟爲假注書。
平安監司書目,昌城等二十八邑,五月十四日以後,俱得雨澤,被枯之穀,庶有蘇成之望,而其中博川等十六邑,因其暴注,江川漲溢,平陸成海,山峽之田,或爲洗滌,或爲沙汰,水邊田畓,或爲浦落,或爲埋沙,損傷甚多。雲山有倉舍覆沒,穀物漂失之患,至於人家頹陷,人口壓死,而安州之因漲浸沒,四百餘戶,价川·寧邊兩邑人家漂流,又過二十餘戶,人命渰死,亦至三名,俱極驚慘。沿海堰畓,雨澤不足,尙未貯水,山海水旱之災,亦甚可慮事。
江原監司書目,橫城呈,以本縣居金承白雌牛,産犢卽斃,而一身雙頭,耳目口鼻俱成,事係變異事。
傳曰,召對爲之。入侍,承旨宋正明,玉堂權詹·李夏源,假注書金濰,兼春秋洪慶先·吉景祖。
同義禁申銋,牌不進後上疏。大槪,臣病勢之外,本府査事,有不敢參涉之嫌,昨犯違慢之罪,陳疏仰暴,以俟處分,喉司不諒,一向退却,顯有彼此左右之意,莫曉其故,而情病難强,兩日之內,再違嚴召,臣罪萬死。乞削臣職,仍勘臣罪,以肅朝綱事及刑曹參判南致熏上疏。大槪,臣纔遞金吾兼任,又叨秋曹新命,前後違慢,罪積丘山,嚴誅不加,召牌又降,床簀危喘,未克祗赴,分義掃地,惶隕罔措。且於漢城參軍李衡秀汰去事,亦有所不安者,敢此冒死竝籲於宸嚴之下,乞削臣職,仍勘臣罪,不勝竝幸事及刑曹判書金鎭圭上疏。大槪,意外寵擢,決難承當。且於科獄査事,有不便之端,荐召之下,亦不敢冒進。謹此陳籲,伏乞收還新授職秩,使上下之授受無誤,仍以重獄體,而安私分事。入啓。
召對時,同義禁兪集一催促上來事及檢閱沈珙推考上來事及玉堂罷散人員別單書入事,榻前下敎。
左承旨兪命雄,右副承旨宋正明上疏。大槪,臣等於宰臣之疏,不可晏然,與同僚無異,乞蒙鐫遞,以安私義事。入啓。
同副承旨李世最上疏。大槪,臣於宰臣之疏,有不敢晏然者,乞賜鐫遞,以謝人言事。入啓。
答刑曹判書金鎭圭疏曰,省疏具悉。今玆超擢,旣循公議,疏中引以爲嫌礙者,俱涉太過。卿其安心勿辭,速出行公,無使査事遷就。
答刑曹參判南致熏疏曰,省疏具悉。卿其勿辭,從速察職,無使遷就。
答同義禁申銋疏曰,省疏具悉。卿勿過辭,從速察任,無使査事遷就。
答同副承旨李世最疏曰,省疏具悉。爾其勿辭,從速察職。
答左承旨兪命雄,右副承旨宋正明疏曰,省疏具悉。爾等勿辭,從速察職。
傳,前執義李明浚,校理朴鳳齡·申鐔·吳命恒,修撰洪重休·鄭纘先·洪禹瑞,竝敍用。
檢閱沈珙牌不進,依承傳罷職。
召對時,參贊官宋正明所啓,禁府及刑曹堂上,昨日開政差出之後,尙無行公之人,査事遷就,誠甚可慮。同義禁兪集一則時在衿川地云,此是距京不遠之地,從速上來事,分付,何如?上曰,諸臣又皆違牌乎?正明曰,或違牌或陳疏矣。上曰,變通差出之後,又皆違牌,事體分義,極爲未安。自政院別爲申飭,而兪集一,亦催促上來,可也。又所啓,檢閱沈珙,在鄕除職,陳疏承批之後,尙不上來。史局重地,連以兼春秋替直,事甚未安。新進怠慢之習,不可無警責,沈珙推考,催促上來,何如?上曰,依爲之。以上朝報
宗簿寺官員,以都提調意啓曰,本寺掌撰修璿錄,糾檢諸宗,且兼講學,則其所緊重,與他司有別,而元額吏隷,自前不少,減之又減,以至于今,凡諸公會使喚,不成貌樣,不可無變通之道。大典所載本寺及宗學,書吏所減者十人,皁隷十三名。雖不能依數復舊,而折半加出,勢不可已者,請令該曹擧行,何如?傳曰,允。以上兵曹謄錄
上在昌德宮。停常參·經筵。
政院啓曰,刑曹判書金鎭圭,參判南致熏,知義禁黃欽,同義禁申銋,陳疏承批之後,今日又不出肅,竝卽牌招察任,何如?傳曰,允。
又啓曰,京兆堂上,久無行公之員,詞訟積滯,委屬可慮。新除授右尹吳命峻,卽爲牌招察任,何如?傳曰,允。
左議政金昌集二十七度呈辭。入啓。傳曰,安心調理。
吏曹回啓,黃海監司權,今姑遞改事。判下。
謝恩,刑曹判書金鎭圭,參判南致熏。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請接伴使朴權,咸鏡監司李善溥竝罷職事。請北兵使張漢相拿問定罪事。請還收柳赫然·李元禎復官之命。措辭竝見上日昨茶坐時,前府使南宅夏等七十餘人,聯名呈狀以爲,其始祖英毅公敏,以羅代名臣,立祠俎豆,至今崇奉,而祠在英陽地矣。本縣縣監朴弼文,發怒於其裔孫寧海居南晉明之呈狀,發遣吏人,封鎖廟門以辱云。土民之辱及官長者,自有當治之律,而若其封鎖先賢俎豆之祠,則曾所未有之駭擧也。晉明所坐之輕重,廟門封鎖之虛實,果未知如何,而苟使弼文,眞有是事,則其妄悖無倫,莫此爲甚。請令本道,嚴覈啓聞處之。新除授司諫院大司諫李㙫,時在黃海監營任所,請斯速乘馹上來事,下諭。答曰,不允。末端事,依啓。李㙫,交龜後自當上來,勿爲下諭。
左副承旨南至熏上疏。大槪,臣於宰臣之疏,不可晏然,與同僚無異,乞賜鐫遞,以安私分事。入啓。答曰,省疏具悉。爾其勿辭,從速察職。
執義韓永祚上疏。大槪,敢陳病重實狀,冀蒙恩遞,兼附區區所懷,以備裁處事。入啓。答曰,省疏具悉。兩人之事,予旣知其冤,今玆復官,小無不可也。爾其勿辭察職。
政院啓曰,知義禁黃欽,同義禁申銋,牌招不進,推考傳旨,今方捧入,而日昨筵敎申飭之後,又復違牌,事甚未安,竝卽更爲牌招,何如?傳曰,竝推考,更爲牌招。
禮曹,副司直任胤元,當日卒逝云。已行從二品實職,弔祭致賻,依法例擧行,何如?啓。依所啓施行。
謝恩,知義禁黃欽,同義禁申銋。
京畿監司書目,陽川呈,以同義禁兪集一辭職上疏上送事。啓。答曰,省疏具悉。卿其勿辭,從速上來察任。以上朝報
上在昌德宮。停常參·經筵。
左議政金昌集二十八度呈辭。入啓。傳曰,安心調理。
禁府,李禎興·尹彭壽拿囚。啓。
備邊司啓曰,本司諸堂上,近來行公之員絶少,累次出令,而因不得備員,以致廢坐,今至閱月。今日爲日次,而亦不得齊會開坐,事體之未安甚矣。兵曹判書崔錫恒,戶曹判書金宇杭,漢城判尹李彦綱,護軍宋相琦,以庭試時試官引入,近因査問之擧,不得請牌矣。今則以士子充滿試官房一事,傔從等推問已了,皆已放釋,則諸試官無復有不安之端,承旨亦無可引之嫌矣。戶曹京兆事務之經月曠廢,俱甚可慮。本司堂上崔錫恒,金宇杭,李彦綱,宋相琦,竝卽牌招察任。平安新監司李光佐,除授已至三朔,而亦以試官,尙未肅拜,藩任事體有異,到今尤不當一向引嫌,而遲其往赴之期,平安監司李光佐,亦爲牌招,使之疾速辭朝,何如?傳曰,允。
備忘記,前待敎金在魯,檢閱沈珙,竝敍用。以上朝報
義禁府啓曰,平安監司狀啓刑曹粘目內,龍川前府使李徵瑞,平安都事朴徵賓,楊下萬戶李東馥,竝移本府處置事,允下矣。朴徵賓,今方待命,卽爲拿囚,而李徵瑞,李東馥等,自任所時未上來,依例府書吏羅將發遣,拿來,何如?傳曰,允。又啓曰,卽見平安監司狀啓刑曹粘目,則以罪人李天栽供辭中,擧大事三字,係是凶逆,不可諉以喪性亂招,不爲依法懲討,以擧邦刑,令本府稟旨擧行事,允下矣。李天栽招中,旣有不道之語,則係是凶逆,卽爲發遣府都事,拿來,何如?傳曰,允。以上禁府謄錄
上在昌德宮。停常參·經筵。
下直,高山察訪金相玉。
左議政金昌集二十九度呈辭。入啓。傳曰,安心調理。
禁府,朴徵賓拿囚。啓。
吏曹,口傳政事,以金在魯單付待敎,以沈珙單付檢閱。
知義禁黃欽辭職上疏。入啓。答曰,省疏具悉。卿其勿辭察任。
下直,龍川府使沈榗。
咸鏡監司書目,鏡城呈,以朴文白妻徐召史,一腹産二男一女,事係變異事。
禁府啓目,李眞伋議處云云,過限一款,終不明白,□推供□違端,更爲往問試帳之擧帳方覈之說,不可不指一覈實,而時刻將盡,則胡寫及呈,容或可諉,而至於二書,係是違端,知而自犯,亦未知何故以此亦爲推問,燈燭旣張一款,自本府有難査得,政院僕隷,以乘暗呈券之事,該曹今方究問,伊日過限覆帳後擧火與否,亦爲一體推覈移牒後,稟處,何如?啓依允。
又啓目,李禎興·尹彭壽等元情云云,尹彭叟及主家奴甲戌,竝拿問後稟處,而彭壽旣已指告,則李賓興·李禎興等,今無可問之端,竝放送何如?啓依允。
又啓目,李獻英·李獻章等更推云云,更試選中人,古亦有之,今若倣此爲之,則可得其實狀是白乎矣。此非本府所可稟請,而亦未知於事體果爲合當,上裁,何如?啓。預搆云者,專出於疑之一字,則更試之說,未知其得當是在果,問于大臣議處。
禁府,尹彭壽·甲戌拿囚。啓。
京畿監司書目,高陽呈,以大司憲李晩成病重,上去不得事。啓。傳曰,卿勿過辭,上來察職事,回諭。
待敎金在魯,檢閱沈珙牌不進,依承傳罷職傳旨。傳曰,禁推。
禁府,金在魯·沈珙拿囚。啓。以上朝報
摠戎廳啓曰,北漢重城,依舊址新築,而步數二百十六步內,高築一百七步,山上峻岌處,半築一百九步,城門一處,門樓六間,暗門一,水口一處,五月初三日始役,今月十五日畢役之意,敢啓。傳曰,知道。以上摠戎廳謄錄
刑曹啓曰,本曹於權致大更招啓目中,以今春庭試時,敦化門·金虎門外,加定禁亂官設布帳,而擧子之任意出入,誠甚怪駭。布帳事,査問各軍門,門之開閉,査問衛將,禁亂官有無,査問義禁府,而凡係朝官者,令禁府拿問事,啓請允下矣。論以事例,自政院所當分付各其衙門,現告當該人員,捧傳旨下禁府,而政院推諉本曹,使之移牒禁府,故本曹以事體之不然,累度往復,而終始堅執,昨夕臣曹,啓其委折,而又以侵夜不捧,以致成命之經日不擧,事甚未安。請令政院,卽爲依例擧行,何如?傳曰,允。以上訓局謄錄
知義禁黃欽疏曰,臣與秋曹囚人柳敏廷,素所昧昧,而缺兒息曾有面分。頃於前副提學李健命,承問仰對之日,敏廷,忽然來訪兒子家,仍言曰,今日儒臣所對中,柳姓人卽指余而言云。且求見小報,兒息答以親庭小報,借人未還,而家親方按査事,爾以應被推覈之人,何乃來見我云爾,則敏廷,卽爲辭去,此外無他酬酢之語云。其間委折,不過如斯,而囚人之初欲藉重,又此互發於對質之際者,誠可驚駭也。卽無論事實之如何,臣以當初按査之人,至登於囚人供辭,其不可晏然冒居於職次也決矣。伏乞聖明,特賜俯諒,遞改職名,以存國體,不勝幸甚,臣無任屛營祈懇之至。謹昧死以聞。疏批見上出燼餘
上在昌德宮。停常參·經筵。
下直,長寧殿參奉柳縇。
假注書金濰病,代以李以濟爲假注書。
京畿監司書目,陽川呈,以同義禁兪集一辭職上疏上送事。啓。傳曰,還爲下送。
左議政金昌集三十度呈辭。入啓。傳曰,安心調理。
禁府啓目,朴徵賓原情云云,旣已遲晩,照律,何如?啓依允。
又啓目,尹彭壽·甲戌等原情云云,所供如此,以此更推於李墪後,稟處爲白乎旀,尹彭壽段,其弟彭叟·甲戌,旣以目見傳說納招,則今無更問之端,放送,何如?啓,依允。
傳曰,召對爲之。入侍,承旨李敏英,玉堂權詹·李夏源,假注書李以濟,兼春秋洪慶先·吉景祖。
禁府,元澤·姜弼文·李英赫·吳萬元拿囚。啓。
刑曹判書金鎭圭,參判南致熏,參議李東馣上疏。大槪,臣等因平安監司狀啓覆奏事,被禁府囚人朴徵賓之反斥,廉隅所關,不可晏然在職,乞遞臣等之職,以安私分事。入啓。答曰,省疏具悉。卿等俱無所嫌,勿辭察職。
忠淸監司書目,忠州呈,以正言洪廷弼辭職上疏上送事。啓。答曰,省疏具悉。爾其勿辭,上來察職。以上朝報
召對入侍時,侍讀官李夏源所啓,請因丙罪重丁眚輕,罰丁而赦丙,天下必不恔之文,敢有所仰達矣。頃者李碩寬·申混等事,以本道査狀觀之,混罪則輕,而碩寬則其罪重矣。碩寬旣因疏決蒙放,雖不必追罪,而近來山慾蠱人,有勢力之冒葬於大村驛村,其弊罔有紀極,小民或至於失所流散,不可不隨現痛禁也。碩寬葬父之處,在於一百三十餘戶大村中,因事現發之後,終無掘移之擧,則京外士夫,必以此爲效,以爲朝家旣知碩寬之冒葬大村,而不令掘移,此後人家百步之內,雖或入葬,而有現發之事,終必無事。如碩寬其所冒葬者,益無所顧忌,而常漢所居之村,勢必至於無一戶而後已,豈不痛哉?曾前冒葬之處,固不宜一一行査掘移,以益其騷擾,而因事現露如碩寬者,使之掘移,以懲日後,似不可已矣。上曰,碩寬事,雖因疏決蒙宥,而此後占葬於人居村中者,各別禁斷事,更爲申飭,可也。以上漢城府謄錄
南至熏啓曰,大司憲李晩成在外,執義韓永祚,掌令徐命遇,持平宋成明·尹聖時呈辭,掌令盧世夏,未肅拜呈辭。今日以監察茶時之意,敢啓。傳曰,知道。
疊書南至熏,以刑曹言啓曰,本曹於數字缺更推啓目中,以今春庭試時,敦化·金虎四五字缺禁亂官設布帳,而擧子之任意出入,誠甚怪駭。布帳〈事〉,査問各軍門,門之開閉,査問衛將,禁亂官有無,査問義禁府,而凡係朝官者,令禁府拿問事,啓請允下矣。論以事例,自政院所當分付各其衙門,現告當該人員,捧傳旨下禁府,而政院推諉本曹,使之移牒禁府,故本曹以事體之不然,累度往復,而終始堅執,昨夕臣曹,啓其委折,而又以侵夜不捧,以致成命之經日不擧,事甚未安。請令政院,卽爲依例擧行,何如?傳曰,允。
李世最,以兵曹言啓曰,禁衛營哨官李英喆,今春庭試時,布帳次知,就拿事命下,而今方入直數字缺替直之後,可以就拿。原單子中,改付標以入之意,敢啓。傳曰,知道。
召對入侍時,權詹所啓,今因年九十以上,隨宜量賜之文,欲有所仰達矣。記曰,問百年者就見之,古昔聖王,禮高年之制也。比聞鄕外兩班,有陞資而年過百歲者,不得付西樞實職云。人生百歲,實是罕有之壽,論以王制,宜有優異之典。若就其兩班之年,百歲而陞資者,卽付相當西樞實職,則實合於禮高年之道矣。上曰,誰也?詹曰,不能記得其人姓名,而聞在畿鄕漣川·積城之間云矣。上曰,所達然矣。分付該曹,可也。出擧條詹曰,第八章,尙恐銜蹶之蹶者,義是橛字,而此以蹶字書之矣。上曰,此蹶字,以木字下付於厥字,然後其義是也。詹曰,古者取人,惟觀其才,而不拘於門望,故春秋譏世卿,我朝自國初,雖取人以門閥,而必擇其才能者用之,流而底今,痼弊漸滋,登科者雖有才能,旣不得見用,則何以衒其才能乎?自上雖已累度申飭,而終無奉行之效,若廣開薦路,惟觀其人,則孤寒無援者,固可幸矣,而玆法一行,亦恐未或盡公,請自今各別申飭,使孤寒者,得以需用焉。上曰,只取門閥,予甚以爲不可,而雖累度申飭,終無其效矣。詹曰,孤寒之人,不可驟用,循序登庸,似宜矣。李夏源曰,取人之道,惟觀其才,何可拘於門望而,棄其人乎?抑臣又有所達焉,第宅車服,古無其度,而我國則自有其制,今則第宅車服之奢靡甚矣。大凡法之不行,自上犯之,誠自公卿以下,皆飭礪自檢,優遊漸磨,則下人必觀感而自化矣。上曰,所達然矣。夏源曰,濫率者近多有之,而頃聞自上有勿爲申飭之敎,不可一任其犯法,而終莫之禁也。請自今各別申飭,何如?上曰,此法或有施行者,或有慢不擧行者,申飭而不爲施行,則寧不若初不申飭,故有此慨然之言也。詹曰,第十六章禮曰,太子生,因擧以禮之因字,當爲固字,然後其義是也。上曰,賈誼疏中固字,是也。詹曰,春宮聖學,日躋罔覺,更無可與議者,而第師保之敎迪,賓客之講論,固不可一時廢也。今聞會講以臣下之有故,而頉稟云,自今若非有大故,則請數接賓客,而勿廢講誦焉。上曰,自前雖申飭,而今則多有故之人,如是頉稟,此後則別爲申飭,可也。詹曰,第二十章稱父子之道,雖曰書云孝乎,而書有惟孝友于兄弟,無孝乎等語,是乃論語中語也。上曰,然矣。詹曰,三十三章,言生民衣食之事,而其及時昏作之狀,以援溺救火,寇盜之將至爲喩,其所取比,雖或過中,如詩之豳風,論語之道千乘,皆以黽勉耕作,使民以時爲訓,此皆不可不留念也。方今雖無動民興役之事,而慮或一失農時,則雖甘雨日降,難望有秋,請加留意穡事,而使之不失其時焉。上曰,予當留念焉。詹曰,第四十章,言刑政之寬猛,而曰周失舒緩,秦四五字缺政刑,當得疾徐之中,然後可以一齊民俗,而疾徐得中。以下缺
刑曹判書金鎭圭,參判南致熏,參議李東馣等疏曰,伏以臣等,得見禁府囚人朴徵賓所供,其所侵斥臣等者甚緊,臣等誠不勝其駭訝。噫,兇人李天栽,始藉都事私通,爲龍川府使之所厚待,而遂至作變焉,則徵賓之罪,固不可比諸尋常私通,只以輕罰勘斷,且其所以成給私通之由,亦宜究問於徵賓,此臣等所以於覆奏時,竝與其府使,而請移禁府者也。徵賓於此,惟當惶愧之不暇,而乃反力詆法官,或以爲創出題外之語於回啓之末,或以爲請移禁府,實出常規之外。夫天栽二字缺關係兇逆,其所懲討者,旣不用循常死囚之例,故如義州府尹之本道,元無論責者,而臣曹請推考,如林時行·金泰謙等諸人及方貴世等兩賊之本道囚於各邑者,臣曹請移囚營下矣。然則獨於成給私通之徵賓,而不可請移禁府耶?蓋此天栽作變,實出無前,則凡所以治其干涉於天栽事者,固不可以常規論,而況臣等職典邦刑,目覩凶變,而事下本曹,則又安可只循道臣所言,而不請移禁府,以擧其職事乎?彼被囚者之不識事體,公然反斥,雖不足與較,而在臣等廉隅,不可被人詆斥,而晏然仍據其職。玆敢相率陳懇,伏乞聖明,亟遞臣等之職,以安私義,不勝幸甚,臣等無任屛營隕越之至。謹昧死以聞。疏批見上
正言洪廷弼疏曰,伏以臣於本月初十日,祗受承政院成帖有旨,以臣爲司諫院正言,令臣斯速乘馹上來,臣聞命驚惶,不知攸處。恩召之下,固宜感激洪私,竭蹶趨承,而第臣之少弟,獨在鄕寓,四顧無親之地。前月中猝得癨病,轉成關格,晷刻之間,若將殊絶,傍無故舊,急報沓至,天倫之情,有難自抑,而垂老偏母,欲其往見,私情到此,他不暇顧。非不知軍銜下鄕,有違朝禁,而不恤同氣之急,亦有所不忍,故忙覓藥物,晨夜疾馳,僅能及救,而臣本以抱病之身,冒炎撼頓之餘,重患毒痁,寒熱迭作,頭目眩瞀,飮啖全却,委貼床褥,加之數日以來,暴泄兼發,眞元大脫,自量病勢,決無時月蘇痊之望。身滯鄕廬,虛帶言職,揆諸義分,一倍惶惕。玆不得不三字缺籲於象魏之下,伏乞聖慈,俯垂照察,亟賜遞改臣職名,仍治臣犯科之罪,以安私分,以肅朝綱,不勝幸甚。臣無任屛營祈懇之至。謹昧死以聞。疏批見上
同義禁兪集一疏曰,伏以臣猥將崩迫之懇,仰瀆宸嚴之聽,罪積丘山,惶霣俟譴,誠未格天,未蒙恩許,反下溫批,至有斯速上來之敎,且仍筵臣陳白,又有催促之命,臣於是惶感戰慄,汗涕交迸,不知死所。雖甚無狀,粗知分義之至嚴,恩數之可感,若使病狀,庶有自力之勢,何敢爲圖便之計,自速逋慢之誅哉?雖極猥屑,迫於疾痛之呼,冒陳病痼之實狀,伏蒙矜憐,雖死猶生。臣自少虛脆,當其强壯之日,不及於衰老之人,況此及耆之年乎?居恒懍懍,如日迫山,望斷需世,謝迹朝端,今已屢年。臣本陋劣,百不猶人,到今白首,豈敢盤桓,臨事規避,有所希冀哉?眞所謂陳力就列不能者此也。且又痼疾纏身,不顧顚死,强力奔趨,則無益於國事,徒喪其身名而已。矧今注夏之疾,經年復發,傷暑異於傷寒,寒疾則雖至殆死,治療久遠之後,未必更傷,暑病重傷之後,雖幸得蘇,年年必復,終不免爲廢疾之人,每當夏節,少失將攝,十常九死。徂夏以來,危懍度日,如對勁敵,畏暑不敢出門,潛熱於江郊稍淸之地,僅免濱死之境。頃當酷熱之時,迫於嚴命,連參於秋曹之坐,舊症暴劇,若未能卽蒙恩遞,必死無疑,幸延危喘,得至今日者,莫非聖渥。解職歸栖之後,稽首北望,耿耿感結,銘鏤肝肺,涓埃圖報之道,惟在於聞命奔走,以效犬馬之勞也。如或有力疾登程之勢,雖死道路,豈敢不擔還京輦之下,以竢處分哉?暑疾爲祟,暴痢嘔吐之症,一時俱㞃,達夜登廁,終日廢啖,今幾經旬,眞元已脫,莫能收拾,神精昏眩,專無知覺,左扶右持,欲起還仆。臣欲忍死趨承,則已無轉動之望,若欲更陳危懇,則冞增瀆擾之罪,臣之進退,四字缺萬不獲已。玆敢冒萬死,更干鈇鉞之誅,仰瀆黈纊之天,臣罪萬死。伏乞聖明,矜臣垂死之疾,削臣新授之職,亟命仍治前後違慢之罪,以警具僚,不勝幸甚。臣無任悚慄之至。謹昧死以聞。出燼餘
上在昌德宮。停常參·經筵。
假注書安晟病,代以尹大英爲假注書。
政院啓曰,同義禁申銋,連日呈告,不爲行公,金吾開坐,不得備員,査事遷就,委屬未安,卽爲牌招,使之參坐,何如?傳曰,允。
又啓曰,京兆無行公堂上,詞訟積滯,已至數朔,右尹吳命峻,日昨違牌之後,連呈辭疏,尙未出肅,卽爲牌招察任,何如?傳曰,允。
左議政金昌集三十一度呈辭,入啓。傳曰,安心調理。
政院啓曰,同義禁申銋,牌招不進,推考傳旨,今方捧入,而本府開坐,不可不備員,更爲牌招,何如?傳曰,允。
掌令徐命遇啓曰,臣於日昨,以英陽縣監朴弼文覈處事,論啓蒙允矣。追聞物議,以措語旣欠詳實,律名亦從輕典,殊失論事之體,盛加非斥,臣不勝瞿然之至,夫弼文,怒其裔孫,封其先廟者,誠甚駭悖,而第得見其辭狀,則初欲遣吏封廟,而旋覺過當,卽令寢却,此皆邑底諸南之所聞覩云云,弼文之初欲封標,極涉顚妄,而旋卽寢却,可見悔改之端,則通文中,雖曰封鎖,而辭狀亦是公案,似不可徒諉其自明難信,而專主於通文辭語,故略加斟量,以覈處爲請,槪旣査而其事果實,則弼文,自當有次第應勘之律故耳。何當以其呈狀爲不足取信,而泛爾請査乎?臣之本意,只在詳審,而人之爲言,乃至於此,臣亦何敢自謂無失,而晏然而已。況臣於英毅公南敏,爲彌甥遠裔,而不肖後生,未及覺得,矇然發啓,此又臣罪,且臣卽伏見本府隷屬,則於望日,以聚會私屠事,被捉捕廳,移送秋曹云,臣不勝驚駭焉,蓋於伊日,臣適因病在告,不能監茶,出禁宰屠與否,漠然不聞,而今因秋曹之推覈,始乃得知,夫法司下人,與他自別,公肆宰屠,已極寒心,而職居憲地,不能禁戢,從他拘執,而臣獨昧昧,溺職之罪,到此益深,以此以彼,俱不可一刻仍冒,請命遞斥臣職。答曰,勿辭,退待物論。
持平宋成明啓曰,臣情病俱苦,入臺以後,惟日呈告而已。尸素有刺,心焉慙惶,今月望日,本府所由輩,宰牛群飮,被捉於捕廳,見囚於理官,噫,本府,法府也。法府隷屬,自犯法無所忌如此,其何以禁人關係紀綱,誠可寒心,而此豈專責於下輩耶。如臣無似,忝在執法之列,癏官廢事,常時不能有所檢束,犯法之後,亦未能登時捕治,致令拘繫於他司,溺職之失,在所難逃,何可一刻晏然於臺次乎?請命遞斥臣職。答曰,勿辭,退待物論。
傳曰,日氣當午,老炎猶甚,展謁擧動,以開月旬前退定事,分付該曹。
政院啓曰,同義禁申銋,再招不進,所當更請牌招,而非但一日三牌,有傷事體,日勢將暮,待明朝牌招,何如?傳曰,允。
謝恩,待敎金在魯,檢閱沈珙。
禮曹啓曰,展謁擧動,以開月旬前退定事,傳敎矣。展謁吉日,更令日官推擇,則來八月初六日初七日爲吉,此外旬前,無他吉日云,而初六日,則社稷大祭齋戒相値,以初七日退定乎?敢稟。傳曰,依爲之。以上朝報
南至熏啓曰,大司憲李晩成在外,執義韓永祚,掌令徐命遇,持平宋成明·尹聖時呈辭,掌令盧世夏未肅拜呈辭,今日以監察茶時之意,敢啓。傳曰,知道。
金演啓曰,左議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
李世最,以都摠府言啓曰,副摠管李世祥,以訓鍊都監別將,都城頹圮處改築都廳進去之意,敢啓。傳曰,知道。
慶尙監司狀啓,盈德縣銀店人金萬迪等二十四名,自斃牛烹食後,因其肉毒致死,極爲驚慘事。傳于兪命雄曰,令本道恤典擧行。
李世最,以備邊司言啓曰,頃因參贊官宋正明筵席所達,淸差北路來去時,沿邊民人,奔走廢農,無異於上年西民,自上特降優恤之德音,另行蠲減事,以令廟堂,稟處爲敎矣。今番審界之時,淸官之行,自三·甲,迤至慶興,其程爲千數百里,邊民等,自多轉輸驛騷之弊,雖無昨年西邊蹂踏田稼之害,而政當農節,廢棄耘耔,將無待秋之望,且接伴使·監司之行,閱月留住三·甲,又留於茂山,凡需雖爲分定,而供頓之費,不得不煩於本邑,北關邊民,素甚窮殘,生業蕭然,而今經無前勞擾之事,誠甚愍然,朝家必有別樣軫恤之澤而後,庶有支保之望,三·甲與茂山之民,受弊尤重,其外沿途列邑次之民役,所出上納之物,合有量宜蠲減,如寺奴婢身貢,本戶所受還耗及本邑應捧之需,商酌許減,依上年西關沿邑例施行,俾得均霑,以示德意似當,回還伴使與道臣,應以蠲減事宜,條陳以稟,而待特降聖敎,分付本道,使之及時啓聞擧行,何如?答曰,上年西關沿邑,旣已量宜蠲減,則今此北民,不可無軫恤之澤,分付本道,條列啓聞後,擧行可也。
李世最,以刑曹言啓曰,本曹,今壬辰年春夏等褒貶,因前判書臣李彦綱引入,限內不得磨勘,今始退行,而所屬右邊捕盜廳去辛卯年秋冬等褒貶,因前大將臣金重器有故,不得磨勘,今又遞職,故本曹,亦不得退行之意,敢啓。傳曰,知道。
又以刑曹言啓曰,日昨權致大更招啓目中,以庭試試所啓請,設布帳於敦化·金虎兩門外,加定禁亂官,則擧子之任意出入云者,事甚怪駭,故布帳事,則査問各軍門,門之開閉,査問其時衛將。禁亂官有無,則査問義禁府,而凡係朝官,則令禁府拿問,而軍門軍卒·衛將下人·門軍士·禁亂官所帶書吏羅將,則自本曹,推捉査問之意,啓稟蒙允,而敦化門東挾洞開,無禁亂官·守直軍,設布帳等說,極可驚駭,各別嚴覈稟處事,命下矣,而朝官之宜自禁府推覈者,政院推諉本曹,不卽擧行,故本曹,有所啓請矣。伏聞政院,於擧行之際,以判付中只擧敦化門,其時金虎門禁亂官,勿令現告云,臣曹啓目中,竝擧兩門,蓋爲臺啓以敦化·金虎兩門爲言,仍以允下,遂入於問目中,故爲有司者,不敢任意刪略矣。今政院,旣據判付,有所區別,禁府所囚者,只敦化門禁亂官,則本曹所囚治,亦不宜異同,金虎門禁亂官所屬下人,似當勿問,且敦化門禁亂官所帶羅將徐貴賢,前已出使,待其回還,囚禁推問之意,敢啓。傳曰,知道。
李世最啓曰,待敎金在魯,檢閱沈珙,旣已帶職蒙放,竝卽牌招入直,何如?傳曰,允。燼餘
上在昌德宮。停常參·經筵。
禁府啓目。李獻英·李獻章等,更試當否事,問于大臣,則領議政徐宗泰以爲,沾濕急遽之中,兄弟間一書竝寫兩試券而俱得中,是乃絶難能之事,諫臣之疑其爲豫搆者以此。第觀李獻英等供辭,獻英自往呈券之際,其弟已復書其券,券內不可異書,故其兄之筆雖優,而其弟仍書云者,實近於事情,傳聞其兄文字雖勝,而兄弟俱善於書云。先呈其券而還,其弟方書,篇末卒成,則已呈券者,不執筆之後,方能夾助而呈之,此乃場屋士子恒有之事也。旣無模捉之端,而只以兩券一書,斷以爲豫搆之證,實臆逆。議啓中,以更試所稟,前代雖或有是事,而此國朝以來,所未聞也。今將創行,恐爲不便,亦必有他日,倣此紛紜之弊,伏惟上裁。左議政金昌集以爲,今此科事,嫌難參涉,詢問之下,不敢獻議。判府事李濡以爲,李獻英兄弟試券,同一筆迹,而俱在選中,疑其爲豫搆者,卽諫臣之疏語也。今於金吾議啓判付以爲豫搆云者,專出於疑之一字爲敎,而有此更試當否詢問之擧。所謂諫臣,與臣爲友壻之間,實有嫌難論列其是非者,不敢獻議。判府事李頤命以爲,曾在己卯科獄之初,故相臣南九萬,亦有覆試之請,議雖不行,故事則班班可攷,而唐之天寶,皇明之洪武萬曆,或覆試主榜,或單試指疑者數人,今此金吾之稟,不無可據。蓋科後人言,雖有虛實,疑亂難定,自古而然。今以李獻英事言之,其兄雖少有名稱,其弟之無文,世所共知,而兄弟各製同筆,俱得被選,此所以致豫搆之疑也。聖敎中,專出於疑之一字,誠爲允當。苟無可疑之端,何至此紛紜,旣有疑端,而終不辨明,不但有乖於朝家覈實之情,雖獻英兄弟,亦不宜受疑於發身之初,終身於暗昧之中,今欲釋群疑而辨虛實,此外似無他道。詢問之下,不敢不猥陳迷見,伏惟上裁。領府事尹趾完,判府事崔錫鼎·李畬·尹拯,竝在外,判府事趙相愚,病不收議。大臣之議如此,上裁何如?啓。趙判府事處,更爲問議。
禁府,李澤拿囚。啓。
左議政金昌集三十二度呈辭,入啓。傳曰,安心調理。
政院啓曰,同義禁申銋,昨日再招不進,今又違牌,所當更爲請牌,而聞其腫患深重,勢難行公,査事遷就,亦甚未安,何以爲之?敢稟。傳曰,改差。
又啓曰,刑曹參判南致熏,連日陳疏,不爲行公,査事遷就,殊甚未安,卽爲牌招察任,何如?傳曰,允。
又啓曰,同義禁申銋改差,之代,令該曹口傳差出,仍卽牌招察任,何如?傳曰,允。
掌令盧世夏啓曰,臣屢忝言責,一味尸職,絲毫無補,愧懼徒積,柏府新命,又下於春坊伴直之餘,臣誠驚惶感激,靡所容措,除拜有日,賤疾適苦,未卽祗謝,隕越方深。昨者兩僚,以不能檢下事,相繼引避,事之委折,已悉於其避辭中,臣不必更爲煩複,而臣之所帶隷屬,亦入犯禁之中,至有納供於秋曹,帶率之親近,與閑漫之府屬自別。身爲法官,不能檢束,一任其恣行宰屠,曾莫之禁焉,論其所失,比諸僚較重,其何敢仍冒臺次乎?請命遞斥臣職。答曰,勿辭,退待物論。
執義韓永祚啓曰,臣於病伏尋單中,昨聞以本府隷屬私屠事,諸僚相繼引避,臣於此不勝驚駭焉。夫本府,出禁衙門,異於他司,而隷屬等聚會,公肆屠殺,致有此現捉捕廳,推覈於秋曹之擧,法綱所在,誠可寒心。身爲法官,所帶隷屬,至入於秋曹捧招之中,常時不能檢戢之失,無以自解,其何可一刻仍冒乎?請命遞斥臣職。答曰,勿辭,退待物論。
持平尹聖時啓曰,臣情地病勢,俱難自力,日尋長單,恒切悶蹙。伏聞日者,府隷以宰牛事,今方被拘秋曹云,此則已悉於諸僚之避,不必煩陳,而第其風憲之任,旣不能嚴加檢束,致有隷屬之犯禁,亦未卽發覺推治,至煩他司之拘繫,不職之失,無以自解,賤疾適苦,今始來避,所失尤大,請命遞斥臣職。答曰,勿辭,退待物論。
吏曹口傳政事,以洪萬朝爲同義禁。
玉堂箚子。大槪,請掌令徐命遇,持平宋成明,掌令盧世夏,執義韓永祚,持平尹聖時,竝命遞差事。入啓。答曰,依啓。
政院啓曰,刑曹參判南致熏,再招不進,推考傳旨,今方捧入,而一日三牌,有傷事體,何以爲之?敢稟。傳曰,明日牌招。
謝恩,同義禁洪萬朝。
僉知南宅夏等上疏。大槪,英陽縣監朴弼文,乃敢以微細之事,移怒於臣等始祖英毅公祠宇,至於封鎖廟門。弼文亦以外裔,此實前古未有之變怪,京外諸孫,通文相議,呈于憲府,而臺官承望弼文族黨之彌縫,不卽擧劾,臣等將欲陳疏,臺官及其彌縫者,知其疏多不便,始乃以草草數語,請令本道査問,以爲塞責之計,臣等不勝痛惋,玆敢疏列顚末,伏乞嚴加責罰,以正風敎事。入啓。答曰,省疏具悉。朴弼文所爲,誠極駭異,令禁府拿問焉。
禁府啓目,粘連依判付,更爲問議,則判府事趙相愚以爲,大病未蘇,正當伏熱,閱月沈頓,神氣昏瞀,若墜煙霧,全不省事。昨有李獻英兄弟更試收議之命,而未能仰對,方切惶隕之至,再詢之敎,今乃荐降,臣於此,不得不忍死略陳。夫風雨場中,雖在他人,或不無臨急相救之道,況同氣之間,隨力相資,不是異事。且兩人所製,一人寫之,限內呈納者,前後非一,豈可以此,致疑於豫搆,乃爲此更試之擧乎?旣無形迹可執之端,而創出無前之規,則日後無窮之弊,有不可勝言。臣之愚見,竊以爲不然,而明問之下,不敢臆對,伏惟上裁。大臣之意如此,上裁何如?啓。日昨判付,已言更試之不當矣。所謂豫搆,旣無見著之端,而況更試,國朝以來,所未有者也。今若創行,則末流之弊,可勝言哉?決知其不可置之。
禁府,韓爾湜拿囚。啓。
吏曹啓曰,臺諫有闕,政事取稟。傳曰,再明日爲之。以上朝報
禁府啓曰,成歡察訪狀啓,據刑曹粘目內,茂長前縣監李澤,移本府處置事,允下矣。李澤,今方待命於本府,卽爲拿囚之意,敢啓。傳曰,知道。以上禁府謄錄
上在昌德宮。停常參·經筵。
下直,殷栗縣監申義集。
中宮殿·世子·嬪宮,藥房問安。答曰,知道。
藥房啓曰,炎涼之交,夜晝異候,伏未審此時,聖體,若何?手部其有快減之效乎?臣等不任憂慮,敢來問安。答曰,知道。無事。手部猶未至於如常矣。
政院啓曰,同義禁兪集一,纔已入來云,卽爲牌招察任,何如?傳曰,允。
左議政金昌集三十三度呈辭,入啓。傳曰,安心調理。
副應敎權詹上疏。大槪,臣於直中,伏聞母病添劇,方寸飛越,不能自抑,冒陳危懇,徑出禁扃,任情犯科,罪合萬死,乞賜鐫免,俾得專意救護,仍治臣罪,以肅邦憲事。入啓。答曰,省疏具悉。爾其勿辭,救護母病。
謝恩,同義禁兪集一,弼善洪禹寧。
義禁府啓曰,李獻英等更試當否,大臣收議判付,旣已置之爲敎,則不可仍囚。李獻英·李獻章等,竝放送,何如?傳曰,允。
領議政徐宗泰,工曹判書趙泰耉,吏曹參判尹趾仁,請對入侍。入侍時,兵曹參判朴弼明,今姑改差,其代,令該曹口傳差出,仍卽牌招,明日祿都目政事爲之事,及今春夏等褒貶居中居下守令,令次官差出事,榻前下敎。
吏曹口傳政事,以金萬埰爲兵曹參判。
謝恩,兵曹參判金萬埰。
領議政徐宗泰等請對入侍時,茂山府使李纘源拿問定罪,北兵使張漢相罷職,咸鏡監司李善溥從重推考事,榻前定奪。
豐山萬戶李裕白,拿問定罪事,榻前定奪。
請對入侍時,領議政徐宗泰所啓,諸道亞使,頗有職事,爲任不輕,必出入淸望之人擇差事,曾前屢有定奪,況自昨年,以考講事,別爲擇差之意,陳達申飭,而銓曹多不擇擬。日者平安都事朴徵賓事,臣意以爲,奪告身之罰太輕,而聞其引用之律,頗爲相當。今此李天栽之凶變,出於意外,雖不可以徵賓之成給私通爲罪,而如天栽之無狀人物,徵賓以勿爲閽禁之意,私通於數三州邑云,其事誠爲可駭。徵賓新進,專不解事,政曹初何以差遣也?諸道都事,依前後屢飭之敎,以出入兩司表著之人擇差事,分付該曹,何如?上曰,更爲申飭該曹,可也。以上朝報
請對入侍時,領議政徐宗泰所啓,刑曹判書金鎭圭,方供本職,而每於本司之坐,稱病不參,以致不得備員。旣帶有司之任,本職又是例兼,而不思察任,事體殊爲未安。刑曹判書金鎭圭推考,使之察本司之任,何如?上曰,以頃日事如此耶?宗泰曰,聞鎭圭有疏,而未得見之,第必以頃日疏陳,欲治備局吏事爲引嫌,而不欲察本司之任也。伊時臣亦以文字陳達,鎭圭爲再疏,其意見則畢陳無餘矣。其事本微細,事過之後,固當捨之,而必欲引嫌者殊執滯,每事必欲如此,則在朝之人,必少供仕之日矣。上曰,何可以此等微事,久不行公乎?雖出於執滯,而誠爲過矣。推考,使之行公,可也。
請對引見入侍時,吏曹參判尹趾仁所啓,謝恩正使金昌集,送言于小臣處曰,彼中入去後,居間周旋,專靠譯舌,而卽今當次入去者,多不能稱任,誠甚可慮。譯官中金翊漢者,以首譯善通言語,亦嘗見重於彼人矣。在前大臣燕行時,有別加定啓請之規,欲以此意陳請,而方在呈告中,登對未易,使臣稟定,以爲帶去之地,故敢此仰達矣。上曰,旣有前例,依爲之。
領議政徐宗泰所啓,海西荒唐船淸人二名,旣已捉得於長淵地,又於白翎地捉得全船十二名,方拘留於本島,狀啓連爲入來矣。年前自我移咨中,以捉送爲言,彼國亦許捉送,而今因嚴敎,邊將等驚動盡力,有此設機捉得,今當令一譯差,咨送于鳳城矣。近來荒唐船之連續,雖涉可慮,而今以狀啓觀之,所捉船中,只有漁採之物,其無他可疑則明白矣。大抵彼國人,自此解送,極有弊端,上年甲山犯越泰安到人押送之時,其弊殊不貲。此則非犯越漂到,而捕捉於洋中而送之,且是前所未有之事也。移咨旣以捉送爲言,旣捉不送,雖欠誠實,而臣意則不必無事而有事。今此捕捉人,自沿邑嚴飭,還送恐無妨,或爲移咨以雖爲執捉,而船具尙歸委棄,上國多人之失業,亦不得不顧慮,不得已給資還送,日後如有執捉,當爲解送之意爲言,則彼豈爲咎?僚相亦以弊端難處,宜稟旨爲之爲言矣。大抵登·萊·海·蓋等處,與我西海相望,瀕海之人,本多以漁採爲業,捉送後,雖一時有所少戢,而荒唐船似終無永絶之理矣。上曰,渠輩以爲,皇帝禁令至嚴,若或見捉,則非但吾輩之死,太守亦當同死,爲其民而使太守被死,則亦何以獨生?是故,每遇追捕,必急急遠避,今則十九船中數百人,皆將沒死云,而至於呼父母涕泣云矣。工曹判書趙泰耉曰,近來荒唐船,無數出沒,雖知其爲漁採,而亦不無疑慮之念。今因捕得而問情,別無他可慮之端,旣知其如此,則方便放送,亦無不可,而第前日,旣以捉送之意爲咨,而今遽放送,似不誠實,萬一彼或有傳聞之事,則日後如許等事陳請之時,必不聽信。今番則不可不捉送鳳城,而此後唐船,不必捕捉,以方便放送之意,分付沿海,似無弊端矣。吏曹參判尹趾仁曰,漁採爲業之類,其所生理,未必爲古今之異,且海洋亦爲界限,而前日所無之荒唐船,如是頻數出來,此似由於彼國紀綱,漸不如前,不善禁斷之致,恐非漁採比前數多然矣。上曰,荒唐船無歲無之,而今年則海西出沒,比前尤多,故以著實捕捉之意申飭,今番所捉,明是漁採,今若曰,爾等呼冤可矜,故特許寬釋,而此後若更出來,勢當捉送云,而仍爲放送,則亦似便順,而但前日咨文,旣以捉送爲言,今番則姑爲捉送,此後則不必一向捕捉,隨卽驅逐爲宜,此意,分付海西,可也。
又所啓,咸鏡監司李善溥狀啓,備擧茂山人蔡震龜罪狀,請令攸司,稟旨指揮矣。狀啓以爲,震龜入居朴下川,彼我境界,無不通曉,而私率地師,占地等山於彼邊者,實是亂民伎倆。又以爲莫重定界之時,粧撰疑似之說,終至無實之境,心術作用陰譎矣。蓋震龜做出大紅丹眞豆江之說,以其占山之處,爲若在於豆江之內,稱爲我境者然,而今此定界時,審定豆江水源,則渠所占地處,爲豆江之外,實狀現著矣。渠非如愚迷之氓,而不畏邊禁,奸濫罪狀如此,宜有別樣懲勵之道,雖斷以一罪,似無不可,而但渠未有卜葬起田之事,有同律文中未成,或可參酌減死。臣意如此,諸大臣之意亦然,判府事李濡之意,則以爲,其罪犯不減於韓廷弼,施以一罪,無不可云矣。亦爲下詢於入侍諸臣,何如?上曰,各陳所見。泰耉曰,蔡震龜事,渠若明〈知〉其彼境,而猶且占山等地,以爲越邊居生之計,則實是叛民也。其罪視韓廷弼尤大矣。參以人情,似不然,邊民雖無狀,豈有占山於彼境之理也。此無他,當時習聞水南之爲我地,初不審其地之在水北,錯認而往占之,到今窮尋水源而定界之後,始明分其彼此矣。若以有意犯越,而斷以極律,似或非其本情矣。大槪茂山一邑,舊時蕃胡所處之地,樹木成林,久爲廢棄之土。茂山鎭初在車踰嶺之南,此是長白山北麓,鎭在山谷之間,土卒生理艱辛,潛爲踰嶺耕作於江邊土沃之地,漸成聚落,故因民走集,亦隨而移鎭後,復陞邑而爲府矣。旣已設邑之後,六鎭百姓移入者,纏屬山谷,樹木成林之處,無不斫伐耕墾,漸次逼近於白山近處,所謂朴下川,朝廷初以許民爲重難者,蓋以近白山故也。此輩不有朝廷分付,相率入居,朝家以許多人戶之驅出爲重難,置而不問,視此爲例,無所忌憚,乃復深入而占地,此實亂民,其習絶可痛惡,不可不從重科斷,而謂之犯越,則非其罪,然此若緩治,則無以禁戢邊氓。參酌情犯,減死絶島定配,以爲懲勵之地,似爲得宜矣。趾仁曰,六鎭設邑,皆在沿江,無所阻蔽,許多邊境,防守實難,茂山則本來樹木蔽塞,禁民入居,鎭堡亦爲設置車踰嶺之內,舊制爲宜矣。孝廟朝,茂山萬戶上疏,請越出車踰嶺,移鎭於江邊,蓋車踰嶺內,陜隘難居,而江邊土地膏沃故也。故相臣李浣,力爭以爲不可,而朝廷仍以許之,其後又復設邑,而至於朴下川,則尤近於彼地,故朝家終無許民入耕之事,而民人輩擅自入去,斫伐樹木,開墾土地,其漸極可惡,所當還爲驅出,而以其數多之故仍置之,今則疆界旣定,朴下川不必更論,而蔡震龜等,狃於朴下川事,乃有越邊等山占庄之計,其爲情狀,有同亂民,不可不嚴加切辭,以懲日後,而但事在未成,則似有減死之道矣。上曰,此亦實是亂民,而論其情狀,與韓廷弼有間,減死遠配,可也。
又所啓,李善溥狀啓中以爲,將校南壽華·蔡碩泰等,北兵使使之往審白山之時,稱以蘆塞林密,終不前進,而肆然抑對云。莫重審界之時,其不思盡心國事之狀,誠甚痛駭,其罪不可不嚴治,令本道施以定配之律何如?工曹判書趙泰耉曰,南壽華等,其欺瞞主將之狀,誠爲可痛。此非一時決棍之罪,令本道參酌定配,似宜矣。吏曹參判尹趾仁曰,被罪者甚多,俱是法不可從輕者,而邊境必因此而大段騷擾,參酌決棍,或可爲懲後之道矣。上曰,決棍太輕矣。令本道參酌定配,可也。
領議政徐宗泰所啓,此咸鏡監司李善溥,以韓廷弼事馳啓狀啓也。上曰,彼人適會順便,故不至生事,不然則嘖言必及於國家,非但其情狀痛駭,此等事必須嚴治,然後其弊可防矣。宗泰曰,茂山民人,彼地斫伐樹木事,雖幸而彌縫,而事極驚心。觀此狀啓,査官會寧府使趙相周,行査詳盡,監司論列各人罪狀矣。韓廷弼以茂山居人,官經守令,非不知邊禁至嚴,而假托主將,作爲私書,敎誘民人,致有越境斫伐,如是狼藉,推覈面質之時,衆證俱明,詐現辭窮,而猶不輸情,只稱前招無加減,尤爲奸譎。監司以諉以朝官,移送禁府,而例刑則國法無可施之日,直爲梟示境上,揆以軍律,少無可疑爲啓矣。近來邊禁解弛,邊民頗有犯越,爲國家生事,廷弼輩,非如愚迷之氓,而罪犯至此,雖不承款,而與承款無異。依狀請,令本道依軍律直爲處斷,以爲警動之地似當,諸大臣之意,皆如此矣。入侍諸臣處,下詢何如?上曰,入侍堂上,各陳所見。趙泰耉曰,邊上事,少若緩治,則愚氓妄作犯越之患,有難防遏。在昔義州,以越邊斫木,大段生事矣。上曰,在昔義州府尹李時術,以棍杖木,越邊斫取事,至有査使出來之擧,今則彼國之事,皆從順便,故得以無事,若如舊時,則必不仍置矣。泰耉曰,今番則又非如小小犯禁之比,一境之民,盡數越去,恣意斫伐,車運馬載而還,聞來極爲寒心。廷弼以曾經守令之人,方爲兵營軍官,非不知邊禁之爲重,假托主將之言,誑誘邊氓,作此放恣無狀之事,詞證俱明,而猶凶狡不服,論其罪狀,直用極律,少無不可,而第未承款之前,輕先處斷,有違法刑,亦有關於後弊。拿致王府,連施嚴刑,以取服爲限,則亦豈有不承款之理?宗泰曰,廷弼猶未承款之前,直用極律,有違法刑,亦有關於後弊。拿致嚴刑,取服後正法,亦似得宜,而罪犯旣無可疑,法府之刑,未易取服,不如直用軍律之爲快,惟在自上量酌處分矣。尹趾仁曰,韓廷弼罪狀,萬戮猶輕,更無可論之事,而取服之前,直爲行刑,有關後弊云者,趙泰耉之言是矣,而拿來京獄,則終難取服,而必有遷延之患,畢竟勘斷未可期。小臣淺見以爲,別遣京官,以按覈御史爲名,而奉承王命,嚴刑得情,恐無不可矣。宗泰曰,御史雖奉命嚴訊,而取服亦似未易矣。自古軍興之時,罪犯重者,直爲處斷,何嘗待其吐款也?雖非軍興之時,而係是邊上事,直用軍律處斷,似無不可矣。上曰,梟示乃軍中所用之律也。自前梟示罪人,則雖不承款,直爲處斷者,非止一再矣。許沙浦僉使張後亮以荒唐船事,梟示於禁衛營習陣時,仁祖朝,以宣川府使李烓賣國之罪,特爲下敎曰,宜示赤族之刑,以洩神人之憤,依軍法,直遣都事,梟示於中路,蓋梟示與處斷·處絞有異故也。義州府尹李時術,則只是棍杖木斫取,而其時査使出來,辱國甚矣。今則犯境斫木,如是狼藉,雖幸得而彌縫,而當初彼若不順,則査使必來,其爲寒心,當如何哉?韓廷弼雖姑爲抵賴,不卽承款,而渠旣辭窮,且證左分明,更無可疑,邊上事,必須梟示,然後可以警動人心,故予意則自初以監司所請爲然,使之梟示境上,可也。宗泰曰,李善溥狀啓,以蔡有隣·蔡元赫,或以座首,或以軍官,符同韓廷弼,私書往復,至於發軍犯越,此二人不可不與韓廷弼同律爲辭矣。有隣·元赫等,與廷弼面質之時,雖有立證之事,自初有符同廷弼,扇動民人之罪,當依廷弼之律施行,諸大臣之意,亦如此矣。第廷弼是主謀之人,兩人等和應而爲之,有似首從,或用次律減死,未知何如。上曰,道臣則請與韓廷弼同律矣。泰耉曰,蔡有隣等相與謀議,而假托主將之言,或以書札,或以私通爲言,故百姓以爲信然,而至有闔境之民,盡出犯越,其罪狀,與韓廷弼,宜無首從之別矣。依道臣狀請,而同爲勘律,令邊民警飭,宜矣。趾仁曰,憑藉韓廷弼私通,以鄕任調發軍人,則二人罪犯,與韓廷弼無異同,道臣之狀請同律,宜矣。上曰,此兩人,首從難分,道臣同律之請得宜,一體梟示,可也。宗泰曰,茂山府使李纘源,初雖牢塞韓廷弼之請,又復禁斷於犯越之時,而身爲身主,當時不能嚴飭,闔境之民,有此生變,掩置不報,又難免其罪,似當罷職,而邊上事重,拿問宜矣。上曰,不可罷職而止,拿問定罪,可也。宗泰曰,北兵使張漢相,監司狀啓以爲,身居近地,似無事過後未聞之理,而隱忍遷就,趁未發覺,殊涉未便矣。漢相以閫臣,有趁未上聞之失,或可從重推考,而推考在事體未當,擇遣之帥臣爲可惜,而事體如此矣。上曰,邊上事重,且關後弊,推考爲輕,罷職可也。宗泰曰,監司李善溥,營門雖遠,而有此邊民犯越之事,晩始因人發覺而査按,事體所在,宜有警責,從重推考何如?上曰,監司所住頗遠,則似乎有異矣。泰耉曰,監司·兵使,俱管邊禁,兵使旣已罷職,則監司雖在遠,亦不可全然無罪,當爲推考,以示責罰之意矣。趾仁曰,生事彼中,則監司例爲勘罪,而此事則不必推考矣。上曰,監司所住雖遠,兵使旣已罷職,監司亦不可全然無罰,從重推考,可也。宗泰曰,崔益厚等十一人罪犯,監司亦不分輕重,定罪爲請矣。或刑推,或刑推定配,宜參酌處之,隨後於各人名下,書其罪犯而稟旨矣。上曰,刑推後,定配他道,可也。泰耉曰,犯越自是死罪,則似當有減死二字矣。上曰,然矣,減死定配,可也。宗泰曰,豐山萬戶李裕白,有不能禁斷,又不論報之罪,監司亦以爲,與纘源無異矣,一體拿問,何如?上曰,一體拿問定罪,可也。宗泰曰,梁永權管姜千齡,民人犯越之際,至於揮劍禁斷,使其近處堡民,終不得一人越去。雖有不報之罪,能知禁令之重,而思效其職事,此則似當有參恕之道,姑勿論罪,而仍置何如?泰耉曰,鎭前居民,因其禁斷,不爲越去,而管下外處,則皆犯越矣。趾仁曰,鎭前土卒,則因其拔劍禁止,得以不往,可見其欲守法禁,而外處管下,則亦未免有犯越者矣。上曰,渠則至於拔劍禁斷,自以爲擧職矣。趾仁曰,不能盡爲禁斷,似由於人微而然矣。上曰,置之宜矣。以上備局謄錄
兪命雄啓曰,大司憲李晩成在外,執義一員·掌令二員·持平二員未差。今日以監察茶時之意,敢啓。傳曰,知道。
請對入侍時,徐宗泰所啓,今此看十餘字缺差以下於譯官處,以此出皇上軫念本國爲說,而此則只口語,彼國來咨等文書,則無是語,只有禁斷踰越之意矣。第審定境界,無復踰越,則當爲彼我之利,且其擧措爲大,而是無前之事也。諸議以爲,宜有陳謝之事,臣意亦然,問議於諸大臣,則皆以爲然矣。此事爲謝,有文字而事益表著,則亦可爲後日之案,今節使旣兼謝使,以此竝爲陳謝,未知如何,敢稟。上曰,予意亦以爲,宜有謝恩之擧,卽今節使,旣兼謝使,加送一起方物,添付謝恩可也。宗泰曰,使臣先來狀啓以爲,陳謝禮物豹皮五張,自彼亦爲永減云,其數雖尠,與方物之減無異,似當亦爲陳謝,一使行陳謝爲多,涉於支繁矣。上曰,旣是當謝,則不必論其多少,竝爲陳謝,可也。
宗泰曰,吏曹長官,禮召已久,而尙未承命。本曹以無長席之故,大政至於逾月遷就,誠爲可慮,中下考守令,幾至十餘人之多,而不能趁時差出,夫馬或有上來濡滯者,而已遞之官,以面交代,或有仍留者,八九字缺旬望之內,大政之過行難必,在前或有變通,而六七字缺今有佐貳二人,雖無長席,有闕守令,變通差出,似爲得宜矣。上曰,以次官差出守令,非止一再,速爲變通差出,可也。
宗泰曰,兵曹判書崔錫恒,久不行公,祿都目陞降政事,過限已久,而不得爲之,故武士軍兵及朝士,多陞降食料者,而當此窮夏,多有窘急之患云。自前如此之時,亦有令次官替行之時,今亦宜有變通之道矣。上曰,然矣。在前如此之時,次官爲之矣。宗泰曰,參判朴弼明,可以爲之,而以試官引嫌,久不行公,使卽牌招,伏未知何如。頃日試官在待命中,諸曹事務曠廢,朝象可悶,而初頭則事係重大,故未敢請牌矣。今則諸試官傔從,別無可問之事,以試官事,査問未究竟者,只是擧子試券考覈一款也,別無大段關涉於試官之事矣。以己卯獄事觀之,諸試官傔從處,無所覈問之事,則今此諸試官,不必以傔從査問之事,有所引嫌,而卽今以此無供職之人,或有請牌而違牌者,今日欲請牌招,而試官中旣無行公之員,則朴弼明必無承牌行公之理矣。上曰,日昨筵中,儒臣有所陳達,而以畢査後似當行公爲言矣。卽今諸試官,皆以此引嫌,旣無行公之員,數字缺弼明亦無承牌行公之理,朴弼明改差,其代令該曹,口傳差出,仍爲牌招,明日祿都目政事爲之,可也。
宗泰曰,北路定界之後,接伴使狀啓,以改築城設柵事有請,收議大臣,隨便指敎之事,而聞其前所築城設柵處,範圍甚不廣闊,今當始役開拓,而卽今則姑無民隙,秋間察其形勢,沿邊守令或邊將處,隨便擧行事,分付本道監司,何如?上曰,依爲之。燼餘
政院啓曰,備邊司郞廳,以大臣意來言,今日,賓廳坐起日次,而堂上不齊,不得來會云矣,敢啓。傳曰,明日來會。
政院啓曰,備邊司郞廳以大臣意來言,今日賓廳次對,以堂上不齊,纔已頉稟,而有稟定事,與堂上工曹判書趙泰耉,吏曹參判尹趾仁,來詣賓廳矣。明日來會事命下,所當依傳敎,明日來會,而明日堂上備員,亦未可必,傳敎前來會,故請對云矣,敢啓。傳曰,引見。備局謄錄
上在昌德宮。停常參·經筵。
左議政金昌集三十四度呈辭。入啓。傳曰,安心調理。
政院啓曰,卽者,吏曹郞廳來言,今日爲政事命下,而判書權尙夏在外,參判尹趾仁式暇,參議宋徵殷病不來,不得開政云。參判尹趾仁,參議宋徵殷,竝卽牌招何如?傳曰,允。
又啓曰,吏曹參判尹趾仁,參議宋徵殷,俱爲承牌入來,而參判尹趾仁,以式暇出去。昨日大臣請對時,居中居下守令,旣有令次官差出之命,則不可不趁卽擧行。參判尹趾仁,更爲牌招,何如?傳曰,允。
又啓曰,以禁府照目,李墪更推公事。傳曰,還家一事,旣有勿覈之命云者,思之又思,元非命下之事,而如是書入,是何事耶?問啓事命下矣。問于禁府,則以爲,頃日榻前,以疏啓相左不緊勿覈事下敎,而李墪初招中,以還家在於落點前爲言,故不爲擧論於議啓中矣。更招中,又以此縷縷爲說,而落點前後之辨,係是還家事,以還家事,旣有勿覈之命,措辭於議啓中,而語涉未瑩,致勤問啓,不勝惶恐云矣,敢啓。傳曰,知道。
副校理申鐔,修撰李明浚牌不進,罷職傳旨。傳曰,只推勿罷。
刑曹判書金鎭圭上疏。大槪,乞遞本職及備局譯院提調,俾得救視母病,亦以無壞其廉義事。入啓。答曰,省疏具悉。譯舌事,以加定率去之請,未知其不可也。卿其勿辭,救護母病。仍傳曰,西原府夫人家,遣御醫看病。
謝恩,副校理吳命恒。
禁府,李賓興拿囚。啓。以上朝報
有政。兵批,以權·徐命遇·盧世夏爲副護軍,朴弼明·韓永祚·宋成明·尹聖時爲副司直,金東弼·黃龜河爲副司果。
吏批啓曰,殿最居中居下守令差出事,命下矣。此是都目政應遷之窠,未准朔監察·禁府都事·刑曹隷院郞官,各司久任竝擬,何如?傳曰,允。
又啓曰,今此武窠守令,當爲擇差,未準朔禁軍將竝擬,何如?傳曰,允。
又啓曰,臺諫及玉堂闕員,今當差出,而擬望之人乏少,相避外任竝擬,何如?傳曰,允。
吏批,以李臣龍爲長城府使,吳命峻爲黃海監司,金俶爲龜城府使,成璹爲安州牧使,兪相基爲龍潭縣令,洪禹賢爲咸悅縣監,黃懰爲咸平縣監,李彦純爲沃溝縣監,崔錫瑞爲興陽縣監,李元慶爲玉果縣監,韓範錫爲郭山郡守,金鍰爲理山郡守,鄭海尙爲仁同府使,李萬成爲昌寧縣監,柳鳳齡爲英陽縣監,李思晟爲鳳山郡守,趙榮福爲金川郡守,閔濟章爲茂山府使,洪禹鼎爲坡州牧使,朴思一爲庇仁縣監,金時保爲楊口縣監。以上吏曹謄錄
李世最啓曰,大司憲李晩成在外,執義一員·掌令二員·持平二員未差。今日以監察茶時之意,敢啓。傳曰,知道。
又啓曰,備邊司郞廳,以領議政意來言,昨日有明日來會之敎,故今日本司坐起事出令矣。堂上不齊,不得開坐云矣,敢啓。傳曰,知道。
又啓曰,新除授修撰洪重休牌招事,命下矣。日勢已暮,明日待開門牌招之意,敢啓。傳曰,知道。
李世最,以訓鍊都監意啓曰,都監分授都城寅王山近處體城一間許頹圮處,今月二十日畢築之意,敢啓。傳曰,知道。
又以兵曹言啓曰,今七月二十一日,幼學洪命九稱名人,自宣仁門入來,差備門外擊錚,極爲駭愕,令攸司囚禁治罪,同門守門將韓斗成,常時不能禁斷雜人,以致闌入,亦難免其責,推考,何如?傳曰,允。
刑曹判書金鎭圭疏曰,伏以臣母以半行缺恙頻作,自夏以來,寧日無多,臣常懷懍懍之憂,而頃以三四字缺職事頗簡,得以左右扶護矣。自蒙擢授李官,適値三四字缺夜奔走,在家時少,而臣母患泄瀉者,三四日而無少損,登溷無數,六七字缺日以憊苶,此蓋由脾胃之積敗,則與少壯之偶感缺泄者異矣。若不善其調治,恐難遄愈,而臣旣無兄弟,身縻劇務,勢難自盡其子職,專意於醫藥之節,則安得不仰陳其情哉?且臣有不安於私義者,臣之情勢,不可仍冒籌司之任,聖明之所已俯燭者也。再疏陳懇,而批旨靳許,雖不敢每事煩瀆,而以堂上而旣不能治一奸吏,其失職大矣。如是而猶能强顔冒出,則不但臣廉義之壞損,吏輩亦必慢蔑而不復嚴畏之矣。此臣所以不得赴坐察者也。伏聞昨因大臣之言,六七字缺命推考行公矣。今以義分所關,固當半行缺臣所帶隷人。噫,凡大臣之於卿三四行缺沒行公,則廉義將益壞,半行餘缺旣不得行公,則又何可半行缺抑臣待罪譯院提調,而亦有十餘字缺以奉使,而亡失文書罪配矣。因參覈使之出疆,特起謫中,而許其帶往,則翊漢到灣上稱病,不肯赴鳳城査所,故其後大臣請逮問而罪之,翊漢諉之於使臣之使勿來,而渠旣奉朝命,則何可憑藉於使臣之言,而不往乎?況其病,不過痎瘧,而灣上之距鳳城近,雖病亦可往而終不往,此誠有慢命之罪。且其被逮,則不滯中路而能來,其病之不至難動,亦可知矣。朝家之置譯舌,爲其五六字缺今翊漢,不念特起謫中之爲非常恩數,乃圖自便五六字缺所幹,是雖遇赦收敍,其不可復任使則明甚,七八字缺調,累欲以差訓上,堂上以問於臣,臣以數行餘缺率去而蒙允云。夫翊漢慢命自便之罪,固不可復辱任使,況其亡失文書,亦可見其不謹於使事,何可許以見重乎?近來國綱漸弛,而於譯舌,尤多失之太寬,故此輩無所懲畏。去年崔尙㙫,宥其罪謫,特許信使之帶往,而渠不出力周旋於國書改式之際,終底辱命,則此可謂前轍之監,而今又許翊漢之率去,臣恐其無裨於使事,而徒令紀綱益蕩然矣。伏願聖明,還寢成命,使慢命者,稍有所懲焉。仍念上使,卽本院都提,臣旣已不從翊漢之差訓上,見忤都提,今又敢論其不宜率去使行,此雖出於爲國家存紀綱之意,而其貳於都提則轉加矣。在臣廉義,不可仍據其任,伏乞聖明,許遞臣本職及備局譯院提調,俾得救視母病,亦以無壞其廉義,不勝幸甚云云。疏批見上出燼餘
上在昌德宮。停常參·經筵。
左議政金昌集三十五度呈辭。入啓。傳曰,安心調理。
副校理申鐔,修撰李明浚,副修撰洪重休牌不進,依承傳罷職傳旨。傳曰,禁推。
判義禁趙泰采,知義禁黃欽上疏。大槪,臣等於問啓之下,不勝惶隕之忱,玆敢露章請譴,乞遞臣等兼帶金吾之任,仍治臣等議啓不審之罪,以重獄體,以安微分事。入啓。答曰,省疏具悉。卿等勿辭,從速察任。
政院啓曰,京兆久無堂上,詞訟積滯,昨日政新除授左尹洪萬朝,卽爲牌招察任,何如?傳曰,允。
京畿監司書目,高陽呈,以校理李晩堅辭職上疏上送事。啓。答曰,省疏具悉。爾其勿辭,上來察職。
禁府,申鐔·李明浚·洪重休拿囚。啓。
左尹洪萬朝上疏。大槪,臣於金吾之除,不敢坐違嚴召,强疾出肅,非有因仍久據之計,京兆佐貳之命,又及於此際,惶隕悶蹙,罔知攸措,以臣癃疾之狀,決難堪任於詞訟之地,而且於金吾議啓,措辭有疎泛之失,致勤問啓之擧,右僚旣以此陳疏,臣以同參之人,其何敢獨免乎?臣治疏將上之際,庚牌降臨,不得不祗詣禁門之外,敢此哀籲,伏乞將臣本兼兩任,竝行鐫免,仍治臣奏議不審之罪事。入啓。答曰,省疏具悉。卿其勿辭,從速察職。
判決事李震壽上疏。大槪,被人爰辭中援引,有難晏然於職次,乞賜遞免,以幸公私事。入啓。答曰,省疏具悉。爾其勿辭,從速察職。
政院啓曰,左尹洪萬朝,疏批已下,更爲牌招,何如?傳曰,允。
謝恩,左尹洪萬朝。以上朝報
南至熏啓曰,大司憲李晩成在外,執義柳述奉命在外,掌令具萬理·尹就履,持平金始爀·鄭雲柱未肅拜,今日,以監察茶時之意,敢啓。傳曰,知道。
李世最,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管趙泰耉,工曹坐起進去之意,敢啓。傳曰,知道。
以平安監司狀啓,熙川等官居丁銀知等一百九十四名,或渰死,或壓死,極爲驚慘事,傳于兪命雄曰,事極驚慘,令本道各別恤典擧行。
李世最,以兵曹言啓曰,今七月二十二日,幼學鄭銋稱名人,自丹鳳門入來,差備門外擊錚,極爲駭愕,令攸司囚禁治罪,同門守門將裵必昌,常時不能禁斷雜人,以致闌入,亦難免其責,推考何如?傳曰,允。
又以訓鍊都監言啓曰,今月二十日,集春營入直將官林遇碩手本內,入直軍士韓晉邦,食代回還之路,西江居進士南宮鎰,多三字缺結縛捉去,拘留家中,將至闕番,故不得已以他軍替入,省記云,聞來不勝驚駭,翌七八字缺事知奴子及晉邦,使之一同捉來,欲問十餘字缺子,鎰亦追後來到,問其捉半行缺着,不欲深治,明言法意,使數字缺放,而終不悔悟,無意入送,故更送牢子,督令率現,晉邦,則始爲擔來,而鎖脚着庫,經夜被拘,面部脛骨,致傷頗重矣。宿衛軍兵,與他自別,雖法府上司,猶且移文捉去,況私門縛囚,自有其律,若使晉邦,果有罪犯,則呈官處置,無所不可,而任自拘囚,何敢乃爾,當初捉去,或可諉之於不識法例,而縷縷曉諭之後,猶不卽放,侵毒備至,事之寒心,莫此爲甚,此而仍置,後弊難杜,其家奴子,自軍門爲先決棍,而鎰之罪狀,亦不可不懲,令攸司囚禁科斷,何如?傳曰,允。
又以兵曹言啓曰,卽接一所巡將牒報,則去夜,本廳管牌金士善,所捉犯夜人,私奴成萬,以非知軍號之人,先呼軍號,行止極殊常,捉來進告,故巡將監軍,詰問軍號出處,則以爲,以訓局敎鍊官任繼勳奴子,爲其上典牽馬,進往大將宅時,路逢牌將宋斗碧,軍號傳說之際參聽云,而任繼勳處推問,則出番已久,亦無騎馬出行之事云,莫重軍號,私自傳播,六七字缺本廳,決棍十五度後,具由牒報矣。軍號,何等數字缺犯夜之人,先自傳呼,極涉驚愕,不可不隨現重究,令攸司囚禁詳覈,依法科罪,何如?傳曰,允。
判決事李震壽疏曰,伏以臣,頃伏聞囚人李墪爰辭中,以其未落點前,還歸其家,引臣爲證云,而聖上旣有疏啓相左一款勿覈之命,則此非陳疏煩浼之事,臣亦方在軍銜,故不敢强瀆矣。又伏聞墪之再招,復申前說,至請緘問云,臣以被援之人,終何可默然而已乎?臣於春間,忝叨騎曹佐貳,庭科前一日,入直內省矣。考官望出不多時,墪,承牌來到臣直廬,使下吏書進字於喉院,仍語臣曰,庭科試官,各在私次,受點後進詣闕下,乃是故例云,而旋卽出去,臣未諳前例之果如何,只泛然聽過而已矣。俄而本曹參議臣任胤元及洪重夏·南就明諸人,亦以見擬於考官望云,故相繼來至,仍留臣所,以待落點,臣意以爲,試望中人,皆留待落點於禁中,墪亦不宜異同,作書以報,則墪答以舊例不然之意矣。其間委折,不過如斯,而身旣入於前後援引之中,則揆以廉義,終難晏然於職次,伏乞聖明,俯賜諒察,亟許遞改云云。疏批見上
左尹洪萬朝疏曰,伏以臣,病纏膏肓,效乏藥石,杜門謝絶,二載于玆,自分床簀之危喘,已甘棄捐於明時,迺者銓注之謬擬,出於位著之承乏,才遞秋曹,旋入金吾,分義所在,懼切逋慢,査事未了,迹涉規避,不得不隨牌入肅,强疾行公,非有因仍冒據之計矣。不料京兆佐貳之命,復及於此際,臣惶感悶蹙,罔知攸措,第臣七旬已過,一病沈綿,精神耗廢,事多遺忘,筋力憊苶,動輒顚蹶,況當酷暑,重添暍病,飮啖旣廢,寢睡頓失,種種諸症,難以毛擧,以此癃疾之狀,雖閑漫職事,尙無陳力之望,顧此詞訟重地,安有可堪之理,目今長席引入,公務曠廢,其所酬應,不比尋常,豈可如臣衰鈍,苟然冒當,以益其尸職之患哉?且於昨者,以李墪更推結語之差謬,致勤問啓之擧,臣於此,亦有所惶悚者,臣初參金吾之人,査事顚末,未及諳悉,而擬啓措辭之六七字缺右僚,以此陳疏,則臣以同參之人,其何敢獨免六七字缺之際,仍京兆詞訟之積滯,庚牌降臨,玆敢祗詣於禁門之外,而廉隅所關,終難冒出,伏乞聖慈,諒臣病狀之難强,情勢之不安,將臣本兼諸任,倂行鐫免,仍治臣奏議不審之罪,以重獄體,以安私分,不勝萬幸。疏批見上
判義禁趙泰采,知義禁黃欽疏曰,伏以臣等,忝居議讞之地,冒當科事之査,見識不明,按覈失宜,今至數旬,尙未了當,溺職之罪,固無所逃,昨者,以李墪更推中結語差謬之故,致勤問啓之敎,臣等於是,尤不勝惶隕震越之至,凡罪囚供辭,毋論緊歇,枚擧議啓,自是規例,而至於李墪還家事,疏啓相左一款,頃於榻前,臣泰采,親承勿覈之命,故墪之初招,雖以落點前還家爲言,而議啓之中,不爲擧論者,蓋遵成命也。日昨更招,又以此縷縷自辨,故其在按査之道,亦不可終沒其自明之辭,乃以不當擧論之意,措辭以啓,蓋臣等愚迷之見以爲,疏啓相左四字,雖不提論,落點前後之辭,係是還家時事,下語之間,未及審察,率口而呼,自至差謬,及承聖敎,始覺其疏泛之失,慙悚罔措,置身無地,雖聖度包容,不加譴罰,其何敢以免罪爲幸,而晏然仍冒於按獄之任乎?伏乞聖慈,亟遞臣等兼帶金吾之任,仍治臣等議啓不審之罪,以重獄體,以安賤分,不勝幸甚云云。疏批見上
校理李晩堅疏曰,伏以臣,頃將危懇,仰瀆宸嚴,僭猥之誅,自知難逭,伏蒙聖慈曲諒,特允所請,銘鐫攢祝,唯思隕結,乃者,春坊除旨,遽下於千萬夢寐之外,繼而有玉署移拜之命,一旬之內,馹召絡繹,聖恩冞隆,狼狽轉深,感惕惶悶,莫知置身之所也。向臣所遭橫逆,實是搢紳之深恥,始因自列之辭,重觸當路之怒,其所以操切迫蹙,愈往愈甚,至於末梢一疏,極意醜詆,殆無倫理,臣誠疲劣,無以抵敵其氣勢,豈敢復有所呶呶,以傷事體乎?且伏聞頃日筵中大臣,盛陳朝紳間詬六七字缺疏語,有所論斥,臣於是不勝駭悚之至,蓋臣前後八九字缺受人凌踏,理難容默,雖未守唾面不拭之戒,不欲爲同浴譏裸之歸,遣辭之際,未敢效尤於鄙悖之口業,奏牘俱在,今可按覈,是非枉直,自有公議,而大臣拈出臣名,深有慨於弊習者,抑獨何哉,至於風習不是之敎,尤惶怖,此莫非臣平日言行,不能見孚於上下,撫躬慙恧,尙誰怨尤,臣身名旣辱,罪戾層積,唯當咋指追愆,以爲息劓補黥之圖,貪榮戀寵,冒居邇列,決非私義之所敢出,雖以公體言之,如臣釁累之彰著者,先賜斥罰,方可以少勵一世之風習,而今乃曲加戀覆,復畀宿趼,豈不益咈於公議,而重辱於名器乎?顧臣情勢,萬萬危蹙,反復思量,實無冒進之理,經幄職重,決不可一任瘝曠,伏乞聖慈,察臣肝膈之懇,憐臣臲卼之勢,亟命鐫削職名,仍勘罪犯,以安賤分,以警具僚,公私不勝幸甚云云。疏批見上出燼餘
上在昌德宮。停常參·經筵。
左議政金昌集三十六度呈辭。入啓。傳曰,安心調理。
政院啓曰,憲府,無行公之員,連日監察茶時,事甚未安,除在外·服制外,未肅拜陳疏人員,竝卽牌招察任,何如?傳曰,允。
左議政金昌集箚子。大槪,臣於刑曹判書金鎭圭之疏,有不敢自安者,乞遞本職及譯院提調之任事。入啓。答曰,省箚具悉卿懇。自是己見,本來病痛,則疏語之過當,不必深嫌,卿其安心勿辭,速出視事,用副至望。仍傳曰,遣史官傳諭。
政院啓曰,兵曹郞廳來言,祿都目政事,令次官擧行事,命下矣。文書纔已修正,以明日取稟開政之意,送言于吏曹,則參判尹趾仁,以刑曹判書金鎭圭上疏,引入不爲行公,參議宋徵殷,以服制,不得開政云,成命之下,因吏曹堂上有故,不卽擧行,事甚未安,吏曹參判尹趾仁,參議宋徵殷,明日,待開門牌招,使之開政,何如?傳曰,允。
京畿監司書目,利川呈,以禮曹判書閔鎭厚病重上去不得事。啓。傳曰,卿辭至此,本職許遞事,回諭。
掌令具萬理上疏。大槪,柏府新命,遽下於千萬夢寐之外,臣誠驚惶感激,而第臣之情勢,有萬分難安者,又於重臣之疏,轉益危蹙,而病狀亦苦,實無自力供職之望,伏乞聖慈,斥罷臣職,以謝人言,仍令選部,勿復檢擧,以安私分事。入啓。答曰,省疏具悉。爾其勿辭察職。
持平鄭雲柱牌不進,依承傳罷職。以上朝報
李世最啓曰,日昨大臣請對時,韓廷弼等定罪事,擧條纔已啓下矣。大臣送言所達之事,多有漏落云,今方付標以入,而當該注書,難免疎漏之失,推考警責,何如?傳曰,允。
李敏英,以弘文館言啓曰,副校理申鐔,修撰李明浚,副修撰洪重休,旣已帶職蒙宥,竝卽牌招察任,何如?傳曰,允。
李世最,以都摠府言啓曰,本府以宿衛重地,堂上十員,輪回入直,而卽今闕員之多,至於五員,副摠管東善君炳,又以親病,不得行公,只以見存四員,上下番交替入直,番次之苟簡,未有甚於近日,如有疾病事故,則無可推移之勢,而前頭擧動,亦且不遠,在前如此之時,輒皆變通,而兵曹判書如有故,則次官差出之例,亦非一二,數字缺都目政事,旣令次官擧行,則本府堂上闕員,亦令次官,一體五六字缺差出何如?傳曰,允。燼餘
上在昌德宮。停常參·經筵。
政院啓曰,刑曹判書金鎭圭,以親病陳疏,受由已過累日,參判南致熏,以身病連日辭免,久不行公,獄囚之淹滯,査事之遷就,委屬可慮,竝卽牌招察任,何如?傳曰,允。
左議政金昌集三十七度呈辭。入啓。傳曰,安心調理。
弼善洪禹寧上疏。大槪,臣於憲臣之疏,有不敢晏然者,玆敢陳疏徑出,乞賜鐫遞臣職,仍治臣擅離之罪,以快人心,以警具僚事。入啓。答曰,省疏具悉。爾無所嫌,勿辭從速察職。
謝恩,副修撰洪重休。
禁府,尹廷舟·任遭·李聖興·李泳彦拿囚。啓。
吏曹參判尹趾仁上疏。大槪,積有咎釁,合被誅責,方悚懼惶蹙,罔知攸措,而卽因開政之命,天牌下臨,而顧臣罪犯,有難趨命,玆敢進伏於禁門之外,略暴危悃,仰申哀鳴,伏乞聖明,將臣銓部·籌司兩任,先行鐫削,仍勘臣罪,以安賤分事。入啓。答曰,省疏具悉。卿其勿辭,從速察職。
吏曹參議宋徵殷上疏。大槪,卽因開政之命,嚴召下降,不敢坐違,趨詣闕外,而纔遭喪慽,未經成服,揆以私義,有難進參於政席,且於西邑副擬,有疎謬不察之失,乞蒙鐫削,以安私分事。入啓。答曰,省疏具悉。爾其勿辭,從速察職。
副校理申鐔,修撰李明浚牌不進,依承傳罷職。
注書洪廷相病,代以姜綸爲假注書。
傳曰,召對爲之。
黃海監司吳命峻上疏。大槪,意外海臬之命,遽及於屛蟄之中,臣驚惶感激,罔知攸措,顧臣才分之不逮,已不可言,而難安之情,內外無間,玆敢冒死祈叩,冀蒙鐫改,以重藩任,以安賤分事。入啓。答曰,省疏具悉。卿勿過辭,速往欽哉。
政院啓曰,吏曹參判尹趾仁,參議宋徵殷,疏批已下,竝卽牌招開政,何如?傳曰,允。
持平金始㷜上疏。大槪,敢陳病重實狀,冀蒙恩遞,兼附所懷,以備省察事。入啓。答曰,省疏具悉。疏辭,令該府稟處,爾其勿辭察職。
檢閱沈珙上疏。大槪,臣自數日,猝患毒痢,症情十分危惡,若將頃刻垂盡,今於召對引見,終未趨參,至因喉院微稟,有兼春秋替入之擧,有臣如此,生不如死。臣之蒙宥就職,未滿一旬,苟使病情,有一分强進之勢,則固不敢復煩控籲,自速重誅,而顧臣危綴之狀,誠有汚穢淸禁之慮,玆不得不投疏徑出,臣罪至此,萬殞難贖,伏乞亟削臣職名,仍治臣擅離之罪,以肅朝綱,以延殘喘事。入啓。答曰,省疏具悉。爾其勿辭,調理察職。
待敎金在魯牌不進,依承傳罷職。
忠淸監司書目,淸風呈,以吏曹判書權尙夏,病重上去不得事。啓。傳曰,重任決不可許改,大政亦不宜遷就,卿其毋執撝謙,安心就途,用副至望事,回諭。以上朝報
有政。吏批啓曰,判書權尙夏在外,參議宋徵殷服制,小臣獨政未安,何以爲之?敢稟。傳曰,仍爲之。
又啓曰,禮曹判書,今當差出,而無故備擬之人乏少,外任竝擬,何如?傳曰,允。
吏批,判書權尙夏在外,參判尹趾仁進,參議宋徵殷服制,都承旨金演進。
以權益寬爲持平,李有壽爲戶曹正郞,洪重疇爲工曹正郞,李格爲監察,黃欽爲禮曹判書,韓宗老爲司僕主簿,安壽鼎爲義禁府都事,李宜晩爲禮賓寺正,吳命恒爲兼西學敎授,南世郁爲歸厚別提,申滌爲承文著作。
兵批,判書崔錫恒病,參判金萬埰進,參議李徵龜,參知李觀命病,左副承旨南至熏進。
以宋相琦·尹趾仁·李宇恒·綾昌君橚·密南君堪爲副摠管,閔鎭厚爲副護軍。
未時,上御熙政堂,召對入侍時,參贊官李世最,侍讀官吳命恒,檢討官洪重休,假注書姜綸,記事官吉景祖·金在魯,各執歷代名臣奏議第二十七治道篇,以次進伏。
吳命恒,讀自唐高祖時國制草具,至存其性命。上曰,下番讀之。洪重休,讀自十四年以高昌平,至厚賜以答其言。上曰,承旨讀之。李世最,讀自時高宗嘗從容問,至崇乃頓首謝。上曰,止。命恒,於第一丈解已日乃孚之義曰,此在易之革卦,蓋言變通之道,必須詳審終日而後,民乃信之也。凡法制,久則變,變則通,變通之於爲政,固不可闕也。然而不能詳度,輕加變易,則不能見孚於民,必矣。故善變者,博採群議,的見利害,變之而可孚於民,然後變之,此革之時義也。上曰,然。重休曰,輕變則民不信法,故商鞅,欲變秦制,先立木,以示信於民,然後變之,鞅雖不足法於後,亦可見變通之不可輕遽矣。上曰,唯。
命恒,於第三丈解公平正直之義曰,高熲之爲相,以公平正直,持十餘字缺爲臣之道,固如是,況人辟之爲理也。不有公平十餘字缺爲君焉必以是,爲臣焉必以是,凡在一政一令,無不出於公平正直之上,然後可以成化,伏願聖上,先以此自勉,以爲表率之方焉。上曰,當留念焉。重休曰,自古人辟,必得公平正直之人,臣之然後,可得以治其國,今我聖上,用人之際,必求此等人,布列朝廷,則斯民可得蒙實惠矣。上曰,然。
命恒,於第四丈解手不釋卷之義曰,唐太宗,年十八定天下,英武可謂卓越千古,然若效漢高帝,慢棄詩書,專意武功,不從魏徵之言,則安能鑄貞觀之治乎?太宗所謂手不釋卷者,殆其致治之根柢也。以太宗之假仁,猶尙留意於墳典之間,若是其勤,而其所食效又如是,況聖帝明王,眞有所孜孜於聖人之學,則其效可勝言哉,自上宜於聖學功夫,益加勉焉。上曰,然。重休曰,古語云,宰相須用讀書人,宰相猶如此,況人辟乎?我聖上緝熙之功,不爲不高,而一日怠惰,恐致一簣之虧,此愚臣所以仍文義勸勉者也。上曰,唯。
重休,於十四丈解國之興亡,不由蓄積之義曰,此馬周所以論隋之得失,而後世之殷鑑也。夫保國之道,在於得民,若不能得民心,則雖有蓄積,其誰與守之,自上宜留心於可愛非民之訓,察省蒼生,損上益下,則固國之方,亶在於此,蓄積之不贍,固非今日之切急也。上曰,予嘗留意於斯,今當加勉焉。
命恒,又於第六丈解琢玉之喩曰,唐太宗,以良工之琢玉,比之於魏徵之訓誨切磋,此言誠的確矣。夫漢之張良,高帝之良臣,其所倚仗而相須之者何如?而當其有廢嫡立庶之意,宗社之存亡所判,而良,不曾苦諫,良,固失於爲臣之道矣。然若使漢高,素著從繩之德,則以良之賢,豈無一言爭之乎?然則君臣胥失之矣。夫帝王御民,安得每事盡善,所貴在於有過則改耳。身居崇高之位,雖有容受逆耳之量,爲臣下者,外有所懷必盡之義,而及至威顔咫尺之地,嚴畏囁嚅,所欲言者,十常不能盡一,況君有厭諫之色,則臣誰敢批鱗者,伏願一行半缺。上曰,是矣。
命恒,於二十四丈解破役隱身,規脫租賦之義曰,自古政法亂,則民乃詐,隱身逃役,不肯出力,夫國倚於民,而民之欺詐如是,則國本安得不蹶,財賦亦從何出,當其神龍之際,崇尙異敎,政失其正,寺觀浩廣,道人私度,幾以十萬數,蓋唐之法,有租庸調,而民之避庸免租者,若是其夥,然則當時之弊,孰有大於此者。至於我國,異端之托棲山谷者,雖不能全無,亦不至於甚多,而簽丁之艱乏,月異而歲甚,至于今日而極焉,此豈由於民生之繁於前而縮於今也。致此之弊,實有其源,夫各道各邑,所謂官軍官·校生諸般名色,無處無之,民之稍實者,擧皆投入於此,其徒之寔繁,不啻神龍之道人,則軍丁之苟艱,固其所也。平日若此,緩急何恃,今若不治其本,此弊終至無可革之日,治其本,責在於方伯矣。前頭各道方伯之辭陛也,必須面諭其革去此弊之意,毋使軍政疎虞焉,臣待罪外方時,目見是弊,心常慨然,曾有所縷縷陳白,而今因文義,更此煩達。上曰,儒臣所達是矣,當申飭焉。重休曰,官軍官等役,收布之外,無他諸般雜役,故良民之子,甫離襁褓,輒先投入於此,至於簽丁,則無以得人,以流離丐乞之類,苟充其數,軍政之疎漏,誠可寒心,然猝然革此,則民間易致騷擾,怨謗必至滋興,此亦不可不慮,勿爲急迫,漸次變通,似宜矣。上曰,唯。命恒曰,不特外方如此,京衙門各軍門,自有軍官定額之外,私自加出,以收錢布者,其數漸多,在京若此,外方何責,爲方伯恬不爲怪,而兵水使如之,守令又如之,以至於各邑鄕所人吏,各於其廳,募入民丁,而爲守令者,不之禁,良民之托身,必以此爲歸,京衙門,則雖難猝革,外方則自營門,先革此弊,使之次次變通似可矣。上曰,然。
命恒,於二十三丈解愛恡班榮之義曰,此官爵雜亂之弊也。夫爵賞者,人主所以勵世磨鈍,而或至厖雜,則失其所以磨勵之柄矣。語曰,金紫雜沓於下賤,此當時譏刺之言也。近來凶儉之歲,朝家爲慮賑窮之無資,至有賣爵之擧,而蓋出於不得已也。目今閭閻市井之間,人莫不金玉其頂,所見之寒心,孰有甚於此者,二行缺不宜若是紛雜也。且以譯舌事言之,若得北京之一張朝報,則不辨眞僞,輒施金玉之資,以一介張飛虎,探其生探其死者,俱獲賞典,其類殆不可數,蓋於譯舌輩,尤宜愛重賞典,方可爲激勵之道,而濫雜若此,甚可慨然,此已遂事,雖不可追,而繼自今,必須愛恡爵資,無至濫授,以重賞典,以激其心宜矣。上曰,儒臣之言是矣。義州則異於他地,蓋出於不得已也。譯輩論賞,亦出於激勸之意,而至於勿爲濫雜之說,儘好矣。
文義訖,上掩卷,諸臣以次退出。以上燼餘
李敏英啓曰,世子侍講院弼善洪禹寧,以被斥於臺疏,陳疏出去,所當直捧禁推傳旨,而與無端擅離有異,推考警責,何如?傳曰,允。
侍講院啓曰,本院上番六員內,兼輔德·兼弼善·兼文學,俱未差,輔德梁聖揆,文學趙翼命呈辭,弼善洪禹寧,連日入直矣,以情勢難安,陳疏徑出。輔德梁聖揆,文學趙翼命,卽爲牌招,推移入直之地,何如?傳曰,允。
李世最啓曰,卽者,下番翰林沈珙,身病猝重,陳疏徑出,原疏纔已捧入矣。上番翰林金在魯,數字缺不能檢下,陳疏徑出,原疏纔已退却,而此與無端徑出有異,雖不能直捧禁推傳旨,宜有警責之道,竝推考,金在魯,卽爲牌招入直,何如?傳曰,允。
又以御營廳意啓曰,今七月二十五日,新番馬步軍兵別破陣點考後,下番馬步軍兵別破陣,賞格試才,當爲設行於南小門洞,而大將臣金錫衍,連以身病陳疏,不得已令本廳中軍吳重周,代行矣。入直將官,入軍兵等,依前例,除標信出用之意,敢啓。傳曰,知道。
又以備邊司言啓曰,茂山府時囚罪人崔益厚等十一人,參其罪犯輕重,似當刑推,或刑推定配他道,各人名下,抄錄其罪狀稟旨事,旣承下敎矣。玆以別單書入,以俟睿裁之意,敢啓。傳曰,知道。依付標擧行。
吏曹參判尹趾仁疏曰,伏以臣,强策駑鈍,猥備任使,不稱有譏,居常憂懼,至於籌司之任,尤是萬萬不敢當者,而初旣苟冒,仍若固有,荏苒時日,無所猷爲,濫猥之狀,尸素之罪,自難逃於聖鑑之下,而隨他諸宰,紛然控籲,亦有所不敢,姑且遲待,以爲必免之計,而又因諸堂之多在引入,每當開坐,不得備員,則此時祈免,恐有缺於義分,赴公登對,二字缺拘於情跡,狼狽至此,媿懼彌增,決不可晏然仍冒,以益其罪戾,又於刑曹判書金鎭圭之論譯舌事,實有惶悚不安者,大臣之箚,已悉其曲折,臣何敢更費辭說,而其所陳稟,旣在於臣,則何可諉以初出於大臣之意,而無所嫌於非斥之言乎,且日昨政注之間,有做錯之失,以前府使李尙,擬之於龜城之望,而追聞尙,方在罷散,未及蒙敍,其所妄誤,不比尋常,失職之罪,在所難免,積此咎釁,合被誅責,方悚懼惶蹙,罔知攸措矣。卽仍開政之命,天牌下臨,而顧臣罪犯,有難趨命,玆敢進伏於禁門之外,略暴危悃,仰申哀鳴,伏乞聖明,將臣銓部·籌司之兩任,先行鐫免,仍勘臣罪,以安賤分,千萬幸甚云云。疏批見上
吏曹參議宋徵殷疏曰,伏以臣,才匪堪任,病又難强,連章控籲,見阻喉司,縮伏私次,一味悶蹙,且因殿最守令變通差出之命,天牌儼臨,不得不黽勉赴政,還家之後,感暑甚重,委頓呻痛之中,又以祿都目開政,嚴召遽降,不敢坐違,曳到闕外,而第臣纔到,堂弟之喪,未經成服,揆以私義,有難參政,抑臣又有難安之端,頃日政,以李尙,備擬於西邑之望,而追聞尙,方在罷散中云,臨政不察,有此做錯之失,惶愧交竝,靡所容措,玆敢露章自列,伏乞聖明,亟命鐫削臣職,仍治臣罪,以爲疎謬不職者之戒,千萬幸甚。疏批見上
弼善洪禹寧疏曰,伏以臣情勢病勢,俱難供職,連呈辭疏,見阻喉司,黽勉出肅,仍爲就直,而所患暍病添劇,實無在直調治之望,方欲陳章乞解矣。卽伏見掌令具萬理之疏,怒臣頃日處置措語,其所僇辱,殆無餘地,至有阿附者衆,死黨之習,不念君臣之義等語,臣誠駭惋,不料因一立落間事,乘憤噴薄,至於此也。蓋今番科事之不嚴,有口皆言,憲臣之居臺閣,亦且有日,則必無不聞之理矣。許多雜亂之事,在外諫臣,旣陳於疏中,玉署之長,又發五可覈之說,則其在臺體,宜可與外製一款,竝請明覈,而儒臣之言,則謂之混淆,而一切掩匿周遮,只以推托欺蔽等說爲目,迫蹙搆捏,又加其罪,抑何意也。此憲臣之所以見非公議,而臣之處置所謂謬戾者也。及夫筵敎爲非,諫疏齊發之後,始乃自列,其曰,非若諫長疏之分明說出云者,有若及見諫長疏之後,始知其可覈者然,語甚艱辛,殆無倫脊,此又臣處置中所謂窘遁者也。謬戾窘遁四字,在憲臣,可謂着題語,而怒其切逼,公肆詬罵,已極駭然,其疏又曰,外製擧子,緘問還寢之後,彼豈無可指之人爲言,則何必迫問,姑且待之,及其再疏,顯有委曲掩諱之迹,則臣之一啓,亶出於責礪之意云者,亦不成說,李健命之再疏,旣以前疏所稱豈無可指之人爲言,則可見初非匿諱之意,而不發其姓名於疏中者,不過不欲爲聖朝創無前之擧也。健命之前後指陳,固已無隱,則掩護欺隱云者,何爲而發也。快摘爲案,抑勒操切者,果可許以白直,而心知其出於承望時論,採公議而斥之者,反可謂之阿附耶?且其所謂獨不念君臣之義,出於秉彝之天云者,亦可異也。亦不足多辨也。憲臣前日避辭中,有觸忤巨室,死於職下十餘字缺臣,有若刺擧大權,臣欺蔽天聽,而敢言人所半行缺旣受其無限醜詆,則決不可一刻仍留於直所,玆敢陳疏徑出,伏乞聖慈,諒臣情勢之危蹙,亟遞臣職名,且治臣擅離之罪,以快人心,以警具僚,不勝幸甚。疏批見上
黃海監司吳命峻疏曰,伏以臣於間者,偏蒙恩造,屢膺除旨,周流諸司,而有命輒辭,有召輒違,辜負剪拂之恩,徒積慢蹇之誅,此豈臣全昧分義,而亦豈臣樂爲而然哉?誠以危苦之情,有萬分不獲已者,而第臣震灼惶怖,日夕憂懼之狀,顧曷可量哉?不料此際,海臬按察之命,遽降於千萬夢寐之外,臣誠感激惝怳,怵然以憂,不知置身之所也。夫方伯之職,屛翰一路,其名器之重,責任之難,自昔以然,而況此海西,風俗獷悍,素號難治,海防疎虞,綢繆宜急,重以饑饉之餘,民生倒懸,詳定之後,邑弊猶多,苟非歷試內外諳練事務者,固難膺是命而任其責,顧臣疎迂譾劣,最出人下,地望不足以彈壓,才諝不足以剸割,若何以鞏固關防,若何以撫綏疲氓,亦何能正風化而釐邑瘼,上以副聖上委寄之意,下以塞一道軍民之望乎?噫,樗散如臣,過蒙鴻私,恩山德海,報答罔堦,苟利於國,湯火曷辭,而至於踰分之職,難堪之任,決不可晏然而受,昧然而赴,故頃年嶺臬之除,力辭而必遞者,不專爲臲卼之勢,廉讓之端而已。則顧今情地危蹙,有倍於前,其何敢不自揣量,遽然冒當,以益人嗤點,以壞臣廉義乎?玆敢披攊肝血,冒死仰籲於仁覆之下,伏乞聖慈,特垂諒察,亟許鐫遞臣新授臣職名,以重藩任,以安賤分,不勝萬幸。疏批見上
持平金始㷜疏曰,伏以臣以無似,屢忝言地,絲毫無補,愧懼徒積,意外新命,又及於病伏之中,嚴畏分義,不得不黽勉出肅,而顧臣素患痰濕之症,遇暑添劇,實無自力供職之望,伏乞聖慈,亟賜遞免,俾得及時調治,不勝幸甚。第臣有區區所懷,玆敢附陳,惟聖明澄省焉。近者科事,轉成大獄,日就蔓滋,了堪無期,其時考官,擧皆引入,位著空虛,機務曠廢,在囚諸人,互相授引,王府秋曹,逮繫盈滿,國事之泮渙,景色之愁慘,實有不可言者,正宜鎭日開坐,作速究竟,而間因禁堂刑官之迭相遞易,一日二日,遷就至此,臣竊憂歎也。夫按獄之道,貴在詳審,而科事究治,關係甚重,重臣被囚,事體自別,苟有一毫未盡之端,將無以伸公法而服人心矣。臣取見近日金吾文案,則其中多有可問者。當初李宜顯疏中以爲,李墪,知文衡之必不主試,汲汲還出,李墪供辭中以爲,詣闕還家,在於午前,文衡特罷,在於深夜,何以逆料文衡之必不主試云,兩人之言,緯繣如此,則李墪之詣闕還家及文衡特罷命下之時,宜有一番査明也。且李宜顯,數字缺李墪之同參合考之狀,試官有目見而傳說者,李墪則以爲,五六字缺難强,不參於合考之際,雖因命官之勤請,暫進於定次三四字缺干預之事,諸試官之所目覩爲辭,兩言之相左又如此,則諫長四五字缺之考官,李墪所謂目覩之諸試官,亦宜有一番緘問也。至於尹彭叟數字缺在大門內,聞前導聲,出而見之,立于大石上云,其家大門外,大石之有無,亦可審覈也。且甲戌,則跨于墻上而見之云,夫以十九歲兒奴,白晝跨墻,壓臨人家,殊不近理,此言亦涉可疑,缺李墪,則以彭叟爲乞兒,賓興,則以彭叟爲挾居,其夾戶入籍與否,亦宜考出於京兆也。大抵此獄肯綮,專在於試官之用情,擧子之外製,而若論用情之跡,則只在於書題之出自誰某,試券之抄上與否,試題旣出於李墪之手,吳遂元之文,又是李墪之所抄上,則儒臣·諫臣之疑其用情,容或可也。而題不出於其手,券又上於他軸,則設有懷私之意,實無用情之地,賓興所引之類,雖欲質言其歷抵,而自不免爲脫空之歸矣。試題一款,則崔錫恒之疏,旣已明白說出,而其在重獄體之道,亦宜緘問於間坐兩重臣,而吳遂元試券之抄上考官,亦令自首,則其間事實,可以十餘字缺侍從之人,則其言輕重,顧不愈於稚兒童奴之半行缺敦化門之開閉而已。敦化門果洞開,則雖無銘·致大外製之言,科場之不嚴可知,敦化門若閉鎖,則銘·致大,雖曰出製於門之東夾,其言自歸虛套矣。闕門開閉,極其嚴重,雖以時御所言之,各門筦鑰之出納,政院實主之,大庭試士,事同親臨,其日闕門之開閉,掌試承宣,自當檢察,而伊時承宣,再疏陳敦化門·金虎門竝閉之狀,今此假衛將姜弼文之招,亦以擧子入場後,卽爲還閉爲言,承宣之疏,衛將之招,若是其明白,則其言之可信,亦不愈於武科作奸之致大,鄕曲流丐之趙銘乎?且聞科日擧子,困於霑濕,群聚乞哀於試所,皆請開門許出,冀免死傷,而試所不許,則先呈之後,始得迸出云,闕門洞開之說,果如銘·致大之言,則擧子輩,固當任自出去,顧何待煩乞而請開之不已耶?且承旨,持書題出入,雖由於丹鳳門,再次往復之時,日勢已晏,路過敦化門前,則豈有目見其東夾洞開,而不爲驚問,嚴加防閉之理乎?只此一款,已可驗其敦化門之元不洞開,而禁亂官元澤之招以爲,向夕來到,則闕門牢鎖四字缺之事,致大則自謂書呈之時,日已昏矣云,所謂昏者,比向夕五六字缺晩到,致大書呈之時,則元澤固已來坐,果有外製入呈之事,則澤亦豈不見之乎?其所違錯之端,非止一二,則不可一向平問,宜令秋曹,嚴加刑訊,究得其情實也。況聞致大·銘,於陳疏儒臣,或爲切近之姻婭,或是豢養之孽屬,而彭叟·甲戌,於賓興,或爲孽從夾居之寒乞,或是一家使喚之奴僕,則其敺使慫慂,易以爲力,其所以援引立證者,皆出於此類,則中外之惑,職此滋甚,而但聖上,未之知耳。此獄收殺,都在此着,若能覷得機握,劈破頭腦,則不過一兩日了當事耳。伏乞聖明,下臣此章於該府·該曹,竝令憑覈,使獄事毋滯焉。疏批見上
檢閱沈珙疏曰,伏以臣自數日,猝患毒痢,登溷無算,腹痛如刺,頭疼如碎,寢啖俱廢,晝夜呻喟,元氣綴綴,喘息奄奄,實有頃刻難保之憂,咫尺庭戶,猶難動身,今於召對引見之時,末由趨參,至因喉院微稟,有兼春秋替入之擧,有臣如此,生不如死,臣之蒙宥就直,今纔屬耳。苟使病情有一分可强之勢,則固不敢復煩控籲,自速猥越之誅,而目今危惡之狀,如右所陳,誠恐一夕澌盡,汚穢淸禁,玆不得不投疏請急,擔還私次,臣罪至此,萬殞難贖,伏乞聖慈,削臣所帶之職,治臣擅離之罪,以肅朝綱,以全殘喘,不勝萬幸。疏批見上出燼餘
上在昌德宮。停常參·經筵。
左議政金昌集三十八度呈辭。入啓。傳曰,安心調理。
政院啓曰,知義禁黃欽,本職時未肅拜,卽爲牌招,以爲備員開坐之地,何如?傳曰,允。
又啓曰,右副承旨宋正明,同姓五寸叔前監役徵遠身死,服制已行四日,出仕何如?傳曰,允。
刑曹判書金鎭圭上疏。大槪,敢陳不可仍冒譯院兼任之狀,乞蒙恩遞,以靖私義,仍論邊民犯越者減死之失刑,仰備睿裁事。入啓。答曰,省疏具悉,震龜之罪,與廷弼有間,減死遠配,蓋出酌量也。卿其勿辭察任。
左參贊趙泰采上疏。大槪,臣於憲臣之疏,有不可晏然者,玆敢露章自列,乞賜諒察,遞臣兼帶金吾之任,仍治臣按獄疎漏之失,以謝臺議事。及禮曹判書黃欽上疏。大槪,臣於春曹新除,已無供職之望,而憲臣疏論,又添難安之端,金吾長席,旣以此陳疏自列,前後議啓,臣旣與共,其所爲嫌,俱無異同,伏乞聖明,諒臣情病之俱難强出,將臣本職兼帶,乞賜鐫免,以謝臺言,以安私分事。入啓。答趙泰采疏曰,省疏具悉卿懇。憲臣論獄事之疏,猝至於究覈未畢之前,殊甚未便,其所謂可問者,亦多未曉,而所以下金吾,非以臺言爲是也。該府覆啓時,自可辨破故耳。大抵査事方張,而汲汲疏論,終非臺體,且關後弊,疏辭置之爲宜也。於卿少無按獄疎漏之失,安心勿辭,卽出察任。答黃欽疏曰,省疏具悉。下款引嫌事,已悉予意於判金吾疏批矣。卿其勿辭,速出行公。以上朝報
李世最啓曰,卽伏見京畿水使尹就五今春夏等褒貶啓本,則邊將,無一人居下,殊無嚴明殿最之意,推考何如?傳曰,允。
又以都摠府言啓曰,今日入直軍士,中日習射,請出標信。傳曰,知道。
南至熏啓曰,大司憲李晩成在外,執義柳述,奉命在外,掌令尹就履·具萬理,未肅拜呈辭,持平權益寬未肅拜,持平金始㷜呈辭,今日,以監察茶時之意,敢啓。傳曰,知道。
李世最啓曰,備邊司郞廳,以大臣意來言,今日,賓廳坐起日次,而堂上亦不齊,不得來會云矣,敢啓。傳曰,知道。
又以備邊司言啓曰,頃日登對時,茂山府囚推罪人蔡震龜,減死定配,南壽華·蔡碩泰,令本道定配事定奪,而其中,韓致益·元益來等兩人,則別無可罪之事,故論罪一款,不爲陳稟矣。方在囚禁之中,則滯獄可慮,卽爲放送之意,分付本道,何如?傳曰,允。
判義禁趙泰采疏曰,伏以臣伏見持平金始㷜之疏,盛論獄事蔓滋之弊,且以多有可問者爲言,有若該府故爲蔓延,不欲詳覈者然,臣於是,不勝瞿然,繼之以訝惑也。今此所覈李墪事,只是歷抵一款,則其在按獄之體,唯當以諫臣所指告者,次次憑問,以得其虛實,而畢竟歸一之後,則用情與否,自在其中,若有更爲覈問之命,則該府,只當奉行而已,其何可突然提問於歷抵未究竟之前耶?臣自承命按獄以來,嗔謗之言,無所不至,若使臣竝覈其許多枝節,則人之爲言,將至於何境耶?雖以其疏所論言之,如李墪之還家,文衡之特罷,合考之不參,皆不係於歷抵,則以此發問,自是題外,至於試題事,旣有重臣之緘辭,則更請緘問於間坐兩臣,非臣意慮之所及也。吳遂元試券抄上,出於誰某,亦非該府所可先問者,設令遂元之文,抄上於他軸,其將直斷其不爲歷抵,而終不辨覈其虛實耶?憲臣,以彭叟之立於大石,甲戌之跨于墻上,爲俱涉可疑,必欲査明石之有無,固不足煩問,而甲戌初招之口對,以據墻爲辭,而郞官書出之際,以跨于墻上之意書之,故其後文案,則使之從實改書,然勿論跨據,此果爲此獄之大肯綮,而臣未之半行缺査之端,則帳籍考出,不亦太多事乎?禮講半行缺同爲納供,則其挾居之寒乞,一家之奴僕,果如憲臣之言,其將諉以乞兒奴屬,而置而不問耶?臣實未曉其意之所在也。玆事所關,不輕而重,臣唯以至公爲心,速了爲期,而見識不明,獄情多端,自至於蔓滋遷就之境,臣亦以此爲慮,鎭日開坐,幾乎了當,今憲臣,不待査事之完畢,徑先力論,顯有非斥之意,何其汲汲如是耶?以臣力量,決無復當此獄之理,伏乞聖明,亟遞臣兼帶金吾之任,仍治臣按獄疎漏之罪,以謝臺議,不勝萬幸。疏批見上
禮曹判書黃欽疏曰,伏以臣,老病垂死,斷無陳力之望,前後除命之下,輒以控免爲事,近因査事之緊急,不得不强疾供仕,然其得免疾病之添劇,而耐至完査之地,則實非臣初計之所自得也。昨夕,自金吾罷衙還歸之路,胸痛猝發,疝氣暴衝,症情危篤,飮啖俱廢,昏憒不省,有頃刻難保之憂,而不意春曹新命,又及於此際,臣病裏驚惶,震越罔措,夫六官之長,孰非重任,而邦禮之掌,職責尤重,決非蒙暗病陋,所可僥冒,臣於數年前,雖嘗承乏苟充,因事冒出,而軒鶴梁鵜,自知不稱,到今追思,不覺顔騂,況今年益老精益耗之後,有何見識,可以承當此任者耶?顧此衰疾沈淹,鬼事已迫,雖欲驅策,其勢末由,在朝家任使之道,亦不宜强委重於決不可堪之人,一任其僨誤國事,而莫之恤也。且伏見憲臣之疏,盛論査事當問不問之端,顯有侵斥獄官之意,臣誠瞿然,繼之以訝惑也。長席,旣以此陳章自列,治獄顚末,俱載其疏,臣不必更爲架疊之辭,而凡諸議啓之際,臣旣與共,則其所爲嫌,理無異同,此又臣難進之一端也。病狀情勢,如上所陳,朝者召命之下,自犯違逋之科,臣罪益萬萬矣。伏乞聖明,察臣情病之俱難强出,將臣本職及兼帶金吾,竝賜鐫免,以謝臺言,以安私分,不勝大願。疏批見上
刑曹判書金鎭圭疏曰,伏以臣於缺者,以母病陳情,乞解職名,以專醫治半行餘缺臣母子所以感戴天恩,不可名狀,昨以獄囚淹滯,査事遷就,召臣察任,臣母之病,幸有少損,故不敢違逋,而大臣,嫌怒臣前疏之論譯舌,露章辭職,在臣自處之道,亦難冒進,略暴情勢於闕下,而見阻喉司矣。臣旣不免承命以出,且近以科事之究覈,李官爲人所辭避,則臣之因他事,每每祈免,亦涉圖便,故不敢復事撕捱,而若乃譯院兼任,實有傷於廉義者,蓋臣區區之意,亶在於振頹綱抑慢譯,而都提之嫌怒,至於昨箚而益加,夫金翊漢之罪狀,無可恕者,而大臣乃以使臣之狀,證其病重,使臣先赴鳳城,翊漢留灣上,設令使臣發行時,翊漢病難隨往,亦可以俟間追詣,而終始不赴,使臣發行時,彼病輕重,豈其所可知耶?朝士之犯大過者,雖有敍命,不得牽復矣。今翊漢之獨爲收用,有若微眚,不可謂無異同,而今之朝士雖駑,大臣之比方於舌人者,豈不辱搢紳歟?且無論其還屬與自辟,其以譯舌收用一也。況旣加定使行,勢將還屬本院,爲其提擧者,其可袖手括囊,無所可否乎?昨年,放釋一譯於在謫而使於南,今年,寬貸一譯之慢命而使於北,臣所慨惜者,國綱之漸壞,而未嘗直攻陳請之人,則大臣之目以譏斥,抑又何也。古語曰,知臣莫如君,今聖批所以鐫誨愚臣者,臣敢不服膺,而大臣之驟加題品於異議之人,恐有異於古人之以違覆得中爲貴者矣。念臣不肖,妄欲擧其職事,而旣不能承順大臣之意,又從以轉觸大臣之怒,以致其不安,則雖聖明寬大,不加譴責,其不宜仍忝其下僚則審矣。伏乞聖明,亟褫臣譯院兼任,以靖私義焉。抑臣於秋曹事,有欲獻其愚見者。頃者關北道臣,以茂山人蔡震龜,占地求山於彼境事狀聞,而日昨大臣與備局堂上之入對,請減死遠配而允許矣。而臣謂此有大不然者。夫邊民犯越,王法至重,苟有冒法者,則未嘗計其所幹事之成不成,而輒斷以一罪,則何獨於震龜,而以其未及入葬起田,比於律文所謂未成而曲貸乎?況震龜之入葬起田,雖未及爲,而其犯越之罪已成矣。未知朝家所當勘斷者,宜在犯越歟?抑在入葬起田歟?今罪在犯越,而迤引其葬與田,而爲曲貸之地者,其果合於王法歟?況震龜,以其嘗有犯越卜地之事,當審界之時,意欲混置其所嘗卜地於豆江之內,以掩其犯越之跡,做出大紅丹,眞豆滿之說,以肆其狂欺,其用意設計之奸譎,視愚迷窮民之迫於饑寒,採蔘獵獸者,半行餘缺窮民之法,則豈不爲失刑之大者,半行缺朝家,置而不問,故此輩視以爲例,復深入此地爲言,而謂非有意犯越者,亦有可辨之端,朴下川,雖以其近白山,初不許民人之入居,而此固我地,則雖任意入居,亦不必深罪,而今此震龜所占,明是彼境,其可援彼,寬此犯越之罪乎?況渠旣犯越,則有意無意,非所可論也。且韓廷弼,罪固當死,而廷弼,殺人犯越,震龜,身自犯越,臣未見其所犯之有間耳。蓋疆界之事,務在嚴截,苟係我境,則不可容彼之來犯一步地,苟係彼境,則我民,雖越一步地,王法之所當施,不但要免其嘖言,實所以別區域定民志也。而今震龜,旣犯越彼境,又其飾詐於審界之際者如彼,而乃曲貸之如此,臣恐從今以後,王法無所施,邊民無所懲,其弊有不可勝言者矣。玆事雖自廟堂,稟斷其狀,始請令攸司稟旨,臣雖不敢廁跡於備局職掌,邦刑不敢不陳白,伏願聖明,令廟堂商確而更稟,俾不底於失刑,不勝幸甚。疏批見上出燼餘
上在昌德宮。停常參·經筵。
政院啓曰,知義禁黃欽,昨違召牌,陳疏承批,今日亦不出肅,卽爲牌招察任,何如?傳曰,允。
左議政金昌集三十九度呈辭。入啓。傳曰,安心調理。
掌令尹就履上疏。大槪,敢陳病重實狀,冀蒙恩遞,兼附區區所懷,以備睿覽事。入啓。答曰,省疏具悉。日昨憲臣之疏語,雖托於疎漏,意實在於周遮,固已未便矣。爾又相繼投疏,而其所爲言,殆不成說,今日國家,小有紀綱,安敢乃爾,且外製,卽闕門外製呈之謂也。敦化東挾洞開等事,今方究覈,果有是事,則科場之不嚴,極可驚駭,諸試官,俱難免責罰,奚獨承宣哉?噫,科事至重,必須明覈虛實,然後可以服人心而杜後弊,決不可糢糊爲也。疏末所陳復官,雖出於伸冤枉之意,而臺臣之爭執,亦無不可也。
謝恩,禮曹判書黃欽。
回還謝恩正使錦平尉朴弼成,副使閔鎭遠,書狀官柳述入來。
謝恩,戶曹參判閔鎭遠,執義柳述。
傳曰,回還謝恩上副使·書狀官,留待入見。
刑曹參議李東馣上疏。大槪,臣於科獄査事,意見與長僚,有所不同,玆敢略陳其梗槪,以賜聖明裁處,仍乞亟遞臣職,毋使査事遷就,不勝幸甚事。入啓。答曰,省疏具悉。鄭夢先之招,顯有欺詐之跡,情狀可惡,刑推究問,獄體當然,何至立異耶?極涉未便也,勿辭察職。
刑曹判書金鎭圭上疏。大槪,臣於讞囚,旣被僚席之歧貳,憲臣疏語,又有不可不斂避者,乞褫臣秋曹之任,使國體不至虧壞,臣身得免罪辜事。入啓。答曰,省疏具悉卿懇。噫,承君命按科獄,何等嚴重,而臺閣刑官,相繼起鬧,惟恐端緖之或露,事之駭惋,孰甚於此乎?夢先之欺隱情狀,殊可痛駭,平問之下,難以取服,刑推得情焉,持平金始㷜之疏,其意專在於周遮,則不韙之言,何必深嫌,卿其安心勿辭,卽出行公。
持平金始㷜啓曰,臣之疲劣,忝居言地,目見朝象之泮渙,獄事之延遲,略以草草愚見,敢效無隱之忱矣。禁堂之以此爲嫌,誠是意慮之所不到,而卽伏見聖批,則以査事方張,汲汲疏論,終非臺體,且關後弊爲敎,仍有疏辭置之之命,臣於此,不勝惶悚慙恧之至。今此査事,雖在於歷抵一款,而所謂歷抵之事,亶係科場之用情與否,則禁堂疏中,文衡之坐罷,合考之不參,皆不係於歷抵,而自是題外云者,臣誠愚昧,莫曉其所然也。果使李墪,知文衡之必不主試,而汲汲還出,合考時,亦果參涉主張,而試官,有目見傳說者,則用情之疑,勢固難免,此誠不可不詳覈,而亦非臣今日之始發,當初諫臣再疏中,盛氣論列,以實其前言之不誣,而其疏所論,他事擧皆査究,無所遺漏,則此兩事,亦宜在竝令覈處之中,較然明言。李墪供辭,又以還家在於午前,特罷在於深夜,爲其自明之端,至於合考時事,乃以命官之所詳知,諸試官之所共見,縷縷爲言,而命官及諸試官,各懷不安,尙無疏辨之擧,未知其時事狀之果如何,而設令命官,以李墪供辭,謂無差爽,諸試官,亦言其實狀如此,其將以兩兒所證歷抵之語,歸之於眞可取信,而試場事實,則終不一番査明耶?此獄肯綮,都在用情一着,而欲審用情之虛實,則試題緘問之外,卽今所未査者,還家之在於文衡違罷之前後也,吳遂元試券之出於某軸也,合考時參涉可否事也。其中試券,出於某軸,卽臣所論,而餘外兩款,則本是諫臣所首發者也。今以諫臣所指告,旣謂之次次憑問,則其不可不一體詳査得實,而處之也明矣。其他所論,不過略擧其文案可問之端,則臣之本意,蓋欲望獄事之詳覈而已。元無一毫侵及金吾之語,而至以顯有非斥之意爲言者,實是臣本情之外也。況從前重獄未及究竟之前,苟有可問之端,則臺閣之或疏或啓,仰請明覈者,前後非一,而蓋以査事旣了,則雖有可問,言歸後時故也。若於獄案未完之際,提論按治之得失,則固或有徑先之嫌,而臣之所論,則只就本事中可査之端而論之而已。實無他意於其間,而只緣誠意淺薄,承此未安之敎,已極悚蹙,而詣臺之後,又伏見僚臺疏批,則至以語雖托疎漏,意實在於周遮爲敎,臣於是,一倍惶霣,直欲鑽地以入,而不可得也。臣之區區一疏,實出於有懷必陳之義,只欲使獄事,逐段辨明,俾無未盡之端,而微忱未達,聖心先疑,莫非臣平日言行,不能見信於君父之致,撫躬自悼,尙何言哉?以此情勢,決不可一刻仍冒於臺次,請命遞斥臣職。答曰,勿辭,退待物論。
副校理吳命恒上疏。大槪,臣於憲府停論事,有不容泯默者,略陳所懷,以備裁察事。入啓。答曰,省疏具悉。獨發重覈之論,誠可駭然,柳述,罷職焉。
觀象監,卯時辰時,有霧氣。啓。
回還謝恩正副使留對引見時,執義柳述所啓,請還收卞爾札·黃順中等放釋之命,上曰,勿煩。又所啓,請還收權卨放釋之命,仍令該府,更加嚴覈。上曰,勿煩。
又所啓,請接伴使朴權,咸鏡監司李善溥,竝罷職事。上曰,勿煩。
又所啓,請北兵使張漢相,拿問定罪事。上曰,勿煩。前啓,柳赫然·李元禎復官還收事。停啓。以上朝報
午時,上御熙政堂,回還謝恩使留對引見入侍時,正使朴弼成,副使閔鎭遠,書狀官柳述,左副承旨南至熏,假注書姜綸,編修官洪慶先,記事官吉景祖進伏,上慰諭使臣曰,萬里行役,無事往返,誠爲喜幸。朴弼成曰,臣本善病,萬里奉命,僵仆是慮,無事旋歸,實荷聖恩,第還渡江後,宿痾發作,中途滯留,反命遲稽,不勝惶懼。上曰,狀啓中說話,予已審悉,而彼間事情,無復有可聞者乎?弼成曰,無有,但行到彼京,彼中人,無不以前後方物之蠲減,向臣等稱說皇恩之曲加矣。始臣入去時,到潯陽,適値穆克登之行,使譯輩探問,則其言曰,今番謝恩方物,亦必除減云矣。果若其言,且通官輩皆言,克登爲東國宣力甚勤,不特方物之賴此人得蠲,定界之際,亦必善處云矣。此言亦不歸虛,克登之爲我周旋,似或可信矣。至於彼間政令聞見,有所未詳,而第聞彼皇,貪財好貨,老而益甚,拜官除職,無不以賂,知州以下,皆有定價,富民巨商,稍潤其屋者,輒授職級,劫取財貨,民不聊生,怨聲喧藉,胡人之往來使館者,靡不斥言,無所忌憚,一行半缺自前歲,又於其地,大起城二字缺甫强半,而軍皆雇立,費亦多歧,計其所入,已過累千萬金云矣。且聞皇長子,幽囚已久,其子,年已長成,而未有婚娶,故皇帝促其成婚,其子辭以父在罪囚,子不忍娶妻,皇帝大加叱責,又令群臣開諭,使之成婚云矣。鎭遠曰,臣等在館時,通官等,言于譯輩曰,今日,乃皇長子之子娶妻日也云矣。
弼成曰,通官輩言,明年乃皇帝年六十,宜有大赦,勅行,將往朝鮮云矣。上曰,甲午生,於明年果六十矣。鎭遠曰,通官輩,持勅出我國,則於渠大有利,故日夜懸望者,在此云矣。
弼成曰,臣於回還時到薊州,副使逢所謂朱言者,渠自言神宗皇帝後裔,其說雖不可專信,副使與其人,略有所問答矣。鎭遠曰,臣等還到薊州舍館,胡人聚觀如堵,其中有一老人,年可七十有餘,察其動止,似異他胡,臣乘隙招進,問其姓名,則答以朱言云,臣聞其姓字,或疑皇明之後,問之曰爾之姓貫何地,其人以不敢言三字,書諸掌以示之。臣曰,不敢言有意乎?乃曰,俺是皇親云,臣欲爲詳問,而以語言,則譯舌輩猶有未解,以文字,則其人不能詳知,酬答難以曲盡,然槪問之,則曰神宗第四親王,名毅然,於渠爲曾祖,毅然之子思誠,思誠之子倫,卽其父云,臣問曰,革代之際,何得免禍。答曰,俺父,東征流賊,不能返,仍居於此,而變其姓曰丁,俺之卽今稱名,乃貢生丁含章,朱言,卽本姓名也。仍諦視臣等衣冠,慽然有感愴色,至於墮淚嗚咽,臣仍問天下事曰,聞南方有警,信否。曰,廣東,有以海賊稱者,此實非賊,乃眞人也。臣曰,此何如人。曰,眞人姓朱,乃皇明孫,向者,張飛虎·張萬鍾,皆其將也。出沒海中,倏往倏來,奇正無常,軍勢大振,淸將,兵敗投降者四人,侵伐福建也,有其半云,此等說話,雖不足盡信,第胡人,乍告一言,便索其價,而此人,則其所愴感,似出誠心,言不覓直,亦頗可尙,且臣等所館家主人云,是其姻婭,故朱言去後,臣從容問朱言事於主人,則主人曰,向者人乃丁含章,無朱言云,以此推之,則其人之變姓名,似或信然矣。所可疑者,神皇之子太昌帝,名是常洛,其曾祖毅然,眞是神皇親王,則同氣之間,名字之懸殊,似無是誼,而臣等,未及詰問,前頭使行,令解事譯官,詳細探問,似宜矣。且臣在北京時,有序班一人,言于上使譯官張元格曰,山東有張萬鍾之子承一字缺出沒作梗,福建有鄭元渾,爲復讐,率海上軍數十萬,以定胡六七字缺旗幟,所向無敵,摠督飛報,連續奏來,今方出師征數字缺給我重賂,當以摠督飛報之眞本取示云,而自前胡習多詐,以僞書賭半行缺朱言所傳,略與此同,半行缺。上曰,以此安知其眞的乎?
鎭遠曰,臣等還到山海關,館于學宮近處,有敎授井姓者,來見臣等,欽歎我國衣冠,眷眷不已,臣仍令軍官輩,試問南方憂,其人曰,此則吾所不知,外患不足憂,皇長子與太子,仇隙轉甚,蕭墻之內,大患且起,此可憂也云矣。上曰,此則微彼之言,固可揣得矣。
鎭遠曰,臣有區區所懷,惶恐敢達。使臣之出疆也。自備局作關各邑,使之備送求請雜物,自宣惠廳,會減儲置米,朝家之待使臣,可謂優厚,而各邑怠慢,不善擧行,若非使臣私書以請,則只以塞責酬應爲事。今番臣等之行,未有私請於各邑之故,各邑所送物件,如紙刀火鐵之類,數旣些略,品皆麤劣,及至彼中,無不見退,或有擲地咆哱,其爲困辱,當如何哉?且僧頭扇,朝家雖有禁令,而彼人接侍所用僧頭扇,則常時製造以待者,卽當初事目也。臣於曾任湖南方伯時,親見事目,而今番則各邑所送扇,無一僧頭,他扇亦甚麤劣,各邑之如是不謹,極可寒心,今後,則其中尤甚邑,許令使臣,移文于備局,自備局行關該道監司,使之拿致該邑色吏於營下,嚴刑懲礪事,奉承傳施行,何如?上曰,依爲之。出擧條
宋正明,以義禁府言啓曰,以刑曹啓目,長連縣監崔仁垕,移本府稟處事,允下矣,崔仁垕,自任所,時未上來云,依例發遣府羅將,拿來何如?傳曰,允。
又以宗簿寺提調意啓曰,上年八月,因慶尙前監司兪命弘狀啓,以太白山璿源閣多有毁傷處,待明春修改事,啓下本司,趁期擧行之意,回啓矣。及至開春,本道監司,又爲移文,內史閣先爲始役,地勢狹隘,璿閣之役,則有難一時竝擧,完了之際,又迫農節,勢當稍待農閑發半行餘缺劈鍊,以待及時始役之地矣。半行餘缺之前,下送郞廳,急速修補云,數字缺近例,本寺郞廳及書吏庫子,給馬下送,行用印信,亦令該曹,給送何如?傳曰,允。
又以兵曹言啓曰,今七月二十六日,幼學洪命九稱名人,自丹鳳門入來,陵軍朴禮善稱名人,自宣仁門入來,差備門外擊錚,極爲駭愕,竝令攸司囚禁治罪,丹鳳門守門將李成郁,宣仁門守門將邊尙績,常時不能禁斷雜人,以致闌入,俱難免其責,推考何如?傳曰,允。
李世最,以御營廳言啓曰,本廳來八九月兩朔應立中部左司屬全羅右道五哨軍兵六百七十名,已爲逢點整齊矣。來八月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,本廳來十月十一月兩朔應立中部中司屬全羅右道二哨,忠淸右道三哨合五哨軍兵,九月二十五日,京中逢點,十月初一日,與左司軍兵,當爲替代立番,趁期調送事,兩道監兵使處,依前知會之意,敢啓。傳曰,知道。
又以御營廳言啓曰,本廳屬海西十一番別馬隊五十六名,標下軍一名,已爲逢點整齊矣。來八月初一日,與東營入直十番別馬隊替代後,舊軍放送之意,敢啓。傳曰,知道。
又以都摠府言啓曰,昨日中日,與兵曹堂上眼同試射時,羽林衛洪宇旭,柳葉箭邊四中,原單子中,以三中懸注書啓,始覺其誤,取考郞廳試記及差備官試記,則果以邊四中載錄,臣等不能詳察之失,極爲惶恐,而當該色吏,自本府從重科罪,洪宇旭之邊三中,以四中,原單子中改付標以入之意,敢啓。傳曰,知道。
又以都摠府言啓曰,副摠管李世祥,以訓鍊都監馬兵別將馬點事,慕華館進去之意,敢啓。傳曰,知道。
南至熏啓曰,大司憲李晩成在外,執義柳述,奉命在外,掌令尹就履,未肅拜上疏,掌令具萬理,未肅拜呈辭,持平權益寬未肅拜,持平金始㷜呈辭,今日,以監察茶時之意,敢啓。傳曰,知道。
掌令尹就履疏曰,伏以臣於昨年,忝叨臺職,終無一言之效,追惟旣往,尋常愧恧,不意掌憲新命,又及於無似之臣,臣惟懷感激,不計才分之不稱,冒肅恩命,欲伸分義之萬一,而所患暑痢添劇,昏倒床席,無路趨造,瞻望天陛,只自隕越,伏乞聖慈,諒臣病勢之難强,亟賜遞改,不勝萬幸。丐免之章,不宜贅陳他說,而旣有區區所懷,何敢終始泯默,以孤無隱之義乎?今此慶科之後,流言喧騰,臺章沓至,宜其有窮覈之擧,而伊時考官,卽重臣·宰臣及三司之臣也。囚其傔從,覈其疑端,殆不近於使奴證主,以卒證將乎?國家之綱紀四方者,唯在體統之維持,考官行私,果有形迹,則直爲拿訊,依律科罪,固無不可,而今乃借傔從而證行私之迹,信童騃而求歷抵之實,其虧事體辱朝廷,已不可言,而亦恐有歉於殿下禮使群臣之道,臣竊惜之。外製按覈,未及究竟,而請罪承宣之啓,汲汲停止,此亦臺體之所未可曉也。且本府,方有柳赫然·李元禎復官還收之啓,臣於此,尤不勝慨然也。夫我聖上惻怛之旨,渙降於憫旱之餘,繼因兩臣子孫之訟冤,聖鑑燭其事狀,博詢而特伸之,此不但遠近瞻半行缺之道,亦豈不有光乎?在下之人,所當奉半行餘缺慮之外,欲使恩旨反汗,霈典還寢者,不亦異乎?臣敢將淺見,用瀆宸嚴,惟聖明垂察焉。
刑曹參議李東馣疏曰,伏以臣以科獄査事,今日與長僚,同爲赴衙,相議稟啓之議,意見有所不同者,玆敢略陳其梗槪,以俟聖明之裁處焉。今此歷抵外製之說,始發於諫臣宰臣之疏,而外製之人,則因宰臣之指告,雖卽現發歷抵之證,不可緘問於臺臣,乃有此究問傔從之擧,而各人之招,皆以爲元無歷抵之事,承牌往還之路,明白指陳,如出一口,獨鄭夢先,稱以中路落後,故不知歷抵與否,其日轎子軍姓名,亦不得記得云者,似有欺詐之迹,而渠之更招中,以科日當隨入試所,欲爲豫先入匙·襦衣·笠帽等物,亦當收拾持入,而過去之路,適由其家近,故使挾陪替立而落後,且伊日轎子軍,則非本曹驅從,俱是兼帶各司驅從之輪次替立者,不能詳記云者,亦不無所據,替立挾陪及同行各人等處,反覆盤問後,可覈其眞僞,當問各人,一不推問,而直加刑訊,似欠明愼之道。且尹彭叟及奴甲戌,禁府今方按問,則歷抵虛實,自當査出,傔從各人,反其枝葉,姑待彭叟等結末,嚴明勘斷,亦且未晩。且趙銘前後變辭之狀,權致〈大〉終諱同接之人,已極痛駭,而衛將書員·軍士·入〈直〉禁亂書吏·羅將等招辭中,皆以爲敦化兩挾門,終不牢鎖,元無擧子出入之事云,則趙銘·致大之出坐敦化門外,製書呈納之說,已歸誣罔,其在獄體,似當刑推究問,得其奸狀,而姜弼文·元澤,亦自禁府,方爲推覈,以待其究竟,更爲稟啓之意,相議停當,如銘·致大之情狀盡露者,猶且不卽請刑,蓋出於詳愼重獄之意,則獨於夢先落後虛實,不爲盤問於同行各人,而徑加刑訊,實非平允審克之道。臣之意見,本自如此,長僚終始持難,不得歸一,臣亦何可苟然勉從,以損按獄之體乎?伏乞聖明,亟遞臣職,毋使査事遷就,不勝幸甚云云。
副校理吳命恒疏曰,缺數三字柳赫然·李元禎等復官還收之請,實出於重王法三字缺之意,則居言地者,所當同聲力爭之不暇,而掌令尹就履,投進一疏,崖異重論,執義柳述,猝當登對,汲汲擅停,終使臺閣執法之論,閼而不行,事之可駭,莫此爲甚,衆議咸激,斷不可仍置,伏願聖明,亟行譴罰,以伸臺議,不勝幸甚。疏批俱見上出燼餘
上在昌德宮。停常參·經筵。
下直,寧海府使安時相。
左議政金昌集四十度呈辭。入啓。傳曰,安心調理。
掌令尹就履啓曰,臣於病蟄中,猥叨言地,略陳愚見於乞免之章,而語涉狂妄,致勤嚴敎,臣不勝惶縮悚慄之至。夫試場之亂雜,人言之喧騰,未有甚於今科。嚴査究覈,欲定其罪,固人情之所同然,而第其證問之際,亦不無損國體而羞朝廷者。臣之所論,只擧此一款而已,安有一毫周遮考官之理哉?請罪承宣,初出於嚴科場之意,則臣之責其遽停者,只欲存臺體而已。非謂諸試官無責,而承宣獨有失也。臣之本意,不過如斯,而聖上不加詳察,疑之太過,至斥臣以殆不成說,莫非臣平日不見信於君父之致也。且柳赫然·李元禎等冤狀,聖衷之素所矜憫,而筵席惻怛之敎,判付牽復之命,無非感動臣隣者,臺臣曠日爭執,非意慮之所及,故臣敢附列於疏末矣。繼伏見副校理吳命恒之疏,謂臣投進一疏,崖異重論,而況前執義柳述,旣以停論,至於特罷,則臣難冒之端,到今層加,以此以彼,俱何敢抗顔於臺次乎?昨緣病劇,今始來避,臣罪尤大,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,再明日爲之。
副修撰洪重休上疏。大槪,臣於直中,得見老母宿患隔痞之症,添劇於暑濕所傷,源委旣痼,兆症不輕,臣方寸煎灼,急於歸護,不得不留疏徑出,乞遞臣職,以伸至情,仍治臣擅離直次之罪,以肅朝綱事。入啓。答曰,省疏具悉。爾其勿辭,救護母病。
刑曹參判南致熏上疏。大槪,臣於本曹議啓,意見參差,有不可苟然仍冒者,乞蒙鐫遞,以安私分事。入啓。答曰,省疏具悉。卿其勿辭,從速察職。
刑曹參議李東馣初度呈辭。入啓。遞差。
政院啓曰,刑曹參議李東馣,旣已遞差矣。査事不可遷就,其代令該曹,口傳差出,仍卽牌招察任,何如?傳曰,允。
左尹洪萬朝辭職上疏。入啓。答曰,省疏具悉。卿其勿辭,從速察任。
吏曹口傳政事,以李震壽爲刑曹參議。
副應敎權詹,校理李夏源牌不進,罷職傳旨。傳曰,只推勿罷。
刑曹參議李震壽上疏。大槪,頃忝本職,以考官相避,陳疏見解,今玆復叨,意慮之外,天牌狎至,不得不祗詣闕下,而第於本曹科獄,嫌礙之端,與前無異,況敦化門洞開,視諸擧子之雜處於考官房,不啻較重,而臺臣疏批,亦有諸試官難免責罰之敎,嫌難參涉,一倍于前,前後除命之下,輒以此煩浼,極涉疲惱,而法例終不可違,處己亦不可斑駁,玆敢冒死仰籲,乞賜遞免,以幸公私事。入啓。答曰,省疏具悉。爾勿過辭,從速察職。
禁府,張孝一拿囚。啓。
左參贊趙泰采上疏。大槪,臣於昨日,冒進引咎之章,猥承開釋之批,臣誠惶隕感激,惟當不計顚敗,卽出察任,而又於憲臣疏避,終有所不得自安者,玆敢不避瀆擾之罪,仰于宸嚴之下,乞賜諒察,亟命先遞臣兼帶金吾之任,以重獄體,以謝臺議事。及禮曹判書黃欽上疏。大槪,臣於掌令尹就履之疏,尤有所不敢仍冒於議讞之地者,乞蒙譴罷,以謝臺議,以安微分事。入啓。答曰,省疏具悉。尹就履疏語,實所未曉,以此引嫌,無已太過?卿其安心勿辭,卽出察任。
校理李夏源再招不進,依承傳罷職傳旨。傳曰,禁推。
禁府,李夏源拿囚。啓。以上朝報
李敏英啓曰,卽者,副修撰洪重休,以親病陳疏徑出,此與無端擅離有異,雖不可直捧禁推傳旨,推考警責,何如?傳曰,允。
又以弘文館言啓曰,卽者,下番修撰洪重休,以親病陳疏徑出,他無替直之員,副應敎權詹,校理李夏源,連日呈辭,不爲行公,竝卽牌招,推移姑降入直,何如?傳曰,允。
又以弘文館言啓曰,本館下番闕直,事甚未安,副應敎權詹,校理李夏源,八九字缺卽牌招,推移入直,何如?傳曰,允。
李世最,以備邊司言啓曰,卽接黃海前監司李㙫狀啓,則長淵府牒報,據荒唐船登州人劉元·劉喜二名,方爲捕捉拘留矣。今月十九日,又有唐船一隻,止泊於本府戰船仇味,府使申璲,馳往問其來泊之由,得彼人書答,則卽與劉元·劉喜同船人,而兩人推去次,還爲入來云,異國船專當守直,致傷可慮,依其言其中八名,仍留船中後,多定將吏,一同守直,沙工朱應魁及格軍竝十五名,捉來官門,與劉元等二名,一體拘留供饋云,旣已捕捉之後,餘外八名,不可聽其情願而留置船上,亦爲捉來,一竝拘留之意分付後,以此馳啓矣。蓋其事情,以先捕劉元等所對觀之,其涕泣號訴,冀免入送者,以其到彼後,竝與其本州司海禁官而當被重罪故也。今此同船人等還船自至,力請二名之推去者,不特出於護其同伴,而深以被罪爲懼,致其哀懇,祈我見釋也。渠等,本非犯我沿邊,其情涉於可矜,而劉元等二名,與白翎地捕捉人十二名,一倂入送事,旣已定奪矣。此二名若許給送,則白翎所捉人等聞之,必有疑於有所異同,事涉不便,還船中二十三名,則因其有泝而至,與他公然來擾者有間,不當竝爲捉送矣。劉元等二名,仍令拘留,以待分付,追來二十三名,量給糧資等物,疾速放送,而以爾等敢犯上國禁令,驚擾邊民,固當一倂入送,而追到人,則旣有所請而來,特爲從寬放送,日後如復出來,斷不饒貸之意,使之嚴飭,何如?傳曰,依啓。
又以義禁府言啓曰,刑曹啓目內,丹鳳門禁亂官,移本府推問事,允下矣。同門禁亂官張孝一,今方待命,卽爲拿囚之意,敢啓。傳曰,知道。
又以禁衛營言啓曰,十一番後部前司屬慶尙道五哨軍兵,逢點實數,六百五十二名,六番海西別驍衛五十六名,步軍標下一名,已爲點閱整齊,來八月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以禁衛營言啓曰,來十月,當十一番後部左司屬慶尙右道五哨軍兵,來九月二十五日,京中逢點,准二朔立番,海西別驍衛,一體調二字缺朔立番之意,兩道監兵使處,預爲知委,何如?傳曰,允。
刑曹參判南致熏疏曰,伏以臣,積敗形骸,決難自力,而當此科事査覈之日,輒事祈免,亦涉規避,承命更出,寔出於不計死生狼狽之意,而若其病狀,則豈有一分可堪之望哉?昨日之坐,扶舁進參,以兩日已究覈者,商確議啓之際,首席以李墪傔從中色丘鄭夢先入匙落後之說,多有隱情,欲先請刑,而臣意則以爲,夢先供辭,雖有可疑,渠旣以若問於伊日隨去帶率,則可知其虛實爲言,其所援引,雖非公證,以獄體言之,則一番盤問,在所不已,徑施刑訊,似非按治之次第,故臣果有酬酢之語矣。今者兩僚,所見不同,終未歸一,各自陳疏,不得議啓而罷,臣迷滯之見,則欲其詳盡於獄事,而自不免爲參差之歸,其不可仍冒於職次也決矣。罷坐還家,昏窒不省,一疏自列,亦後於諸僚,私心不安,一倍悚惕,伏乞聖慈,俯諒病狀之難强,情勢之危蹙,亟許遞臣職名,以安私分,不勝萬幸。疏批見上
禮曹判書黃欽疏曰,伏以臣之病狀,旣無堪供重務之望,且於兼任,尤有理難仍冒之端,昨將血懇,冀賜處分,而及承批旨,竟失所圖,臣誠惶縮,罔半行缺召之旨,又復降臨,分義是懼,不暇他顧,半行缺掌令尹就履,力斥傔從之囚覈五字缺,而至以虧事體辱朝廷爲言,臣看來不勝驚惑之至。臣於査獄之初,首忝刑官,依成命推問擧子輩充滿考官房之事於諸傔從,而不復念及於囚覈之爲失體,又於忝任金吾之後,諸囚所供,轉及於未冠之童,而其年俱是十八九歲,則法例所在,有不可置而不問,故不得不竝加覈問,此不過按獄應行之常例,而臺言之深峻如此,臣安得晏然於職次,而復按此獄乎?伏乞聖明,俯諒臣情病之難强,將臣本兼兩任,亟賜鐫免,以謝臺議,以安微分,不勝幸甚。
判義禁趙泰采疏曰,伏以臣於憲臣之疏,有不容泯默者,敢以其疏語之不得不辨者,露章自列,兼暴難冒之狀,仰請譴免矣。溫批特降,開釋備至,稟處之命,仍卽反汗,奉讀以廻,惶感冞增,在臣分義,唯當不計顚敗,卽出察任,而第臣又伏見掌令尹就履之疏,其所謂信童騃而求歷抵之實,虧事體辱朝廷等語,有非尋常詆斥之比,臣亦安得晏然仍據,以益其脣舌之紛紜乎?李墪歷抵之狀,初未知其虛實之如何,而以臺疏所指告者,次次憑問,至於彭叟·甲戌而止,則其可以特未成冠之故,謂之童騃,置而不問乎?童子勿證,此是年不滿兒弱之謂也。彼十八九歲者,其不可援以此例也明矣。該府之所按問者,不過覈其虛實,以俟稟裁而已。有何信不信之可論於其間也哉?然因此査事,果使事體虧而朝廷辱,則爲按獄之臣者,其罪安可逃乎?至於金始㷜之避,臣不欲更爲呶呶,而難安之端則又加矣。以此以彼,決難一刻蹲據於議讞之地,伏乞聖慈,諒臣情勢之難强,亟許遞臣兼帶金吾之任,以重獄體,以謝臺議,不勝幸甚。疏批俱見上
刑曹判書金鎭圭疏曰,伏以臣於再昨以來,連往本曹,按問諸囚,而以其所供之繁,自昨夕始爲讞辭,衛將及禁亂官所屬等事,纔入啓,而鄭夢先事所讞者,見歧於僚議,再三商確而竟未歸一,其所附諸案,亦不得署入,僚席二字缺陳疏立異,臣亦安得默然乎?蓋夢先之於李墪,其緊切,非他傔從之比,決半行缺嚴問,噫,官隷事體,異其家奴,使墪半行餘缺今夢先,則計欲脫身圖便,不干三四字缺朝家累有問,而了不惕念,情狀已大可惡,而其所托以退食者,不但不近理,雖以金戒生供中,諸下人皆朝食之語驗之,其所假托者,自歸破綻,且其爲持襦衣·笠帽,入試所而退歸云者,旣不成說,又是追發,而況擔轎者之名,託以昏迷不記,而終不告者,亦出於欲杜盤問之意,其奸狀,固當訊問,而其所告墪詣闕日時,與諸傔從言相違,則宜姑待日時之窮問各人後,以本罪請刑,故前及此意於議讞中,而允下矣。昨又盡覈諸傔從,而猶且參差,不可以此,每稽其當施之訊問,此臣所以欲依啓稟而請刑者,而僚席或以爲,夢先退食,宜査問他傔從,又或以爲,金吾方覈墪歷抵事,宜待其究竟而請刑於夢先,又或以爲,趙銘·權致大之不請刑者,爲待闕門開閉之盡覈,則何獨於夢先而遽請刑,其言不啻累累,及見其疏草,則語雖略同,間有差殊者,而臣於此,皆有可辨者,所謂他傔從,卽夢先之同隊,而又與同囚者,其情志之相好可知,而渠又自請問,則其意在庇護,不以實告者較然,此非獄體所可處以公訂,故臣已於議啓,言其不當問矣。彼金戒生之一言,亦因査問墪往還時之早晩,偶發語次,而不自覺其有妨於夢先故耳。今若以夢先事問之,則誰肯對之以實,與夢先結怨乎?臣恐欲問諸傔從者,適所以爲夢先地也。且判金吾之始以科獄請對也,已請令秋曹,究問墪傔從,故自初秋曹與金吾,竝擧推覈之事,未嘗有所遲待,則今獨於夢先之請刑,謂當待彼云者,臣所未曉也。而況其同席所言,謂以宜待金吾究竟而請刑,今其疏語又以爲,傔從乃其枝葉,姑待彭叟等結末,明白勘斷未晩云,未知其所謂勘斷者,指勘斷墪歟?抑指勘斷傔從歟?墪非本曹所可勘斷,夢先則罪在欺隱,亦可不訊其欺隱而勘斷歟?況臣之痛惋於夢先而欲訊問者,以其托故□脫,不肯質言其歷抵與否,又不告擔轎者名,則此與直以墪往其家爲問者亦差異,又何必待金吾之結末彭叟耶?至於以銘·致大爲夢先比對,亦有可言者,銘變辭,不可每每平問,不特銘,抑敏廷之違端亦然矣。而外製肯綮,在於闕門開閉,則宜待門事之盡其究覈而更稟,故臣已以此陳之矣。致大雖不告同接,亦當觀門事究覈而處之,故臣以致大前供若歸虛,當不免請刑,言於僚席,蓋以衛將禁亂官所屬所供,亦多差違,姑未知其果爲實狀,則按治之體,自有先後故也。夢先則不然,旣不必問其數字缺同隊同囚者,又不必遲待金吾事者,如右所陳,僚席之必爲歧貳,欲緩半行餘缺之意,自初果如此,則臣之前於議啓。半行餘缺後稟刑也。何不早爲立異,前於六七字缺隨參而聯署,今於事之臨迫也,則强違而不從,必欲追發節拍於前啓所不言者,不念事體之顚倒,雖至起鬧合席而亦不顧,臣竊爲同僚惜之,若臣,則固疎迂不習法律,而竊謂按獄之道,宜循序讞奏,前之所陳者,必行之於後,而不當橫出枝辭,別引他事於所稟之外,以左右手於其間,今於夢先事,苟究其始末,則可知區區所守之有在耳。抑臣所歎,頃者金弘楨,始與僚席合議,而上章追咎,以致黃欽等狼狽,而獄事淹滯矣。今臣所遭,又踵前套,如臣不佞,雖不足言,而其於國體,豈不重損耶?然而僚席,旣因此辭免,則毋論臣之見輕,其不可晏然仍冒職次則決矣。且臣得見持平金始㷜之疏,盛論科事之究覈,其意在周遮,聖明之所已俯燭,非臣所可言,而乃謂以致大·銘,於陳疏儒臣,或爲切近之姻婭,或是豢養之孽屬,其敺使慫慂,易以爲力云,其所謂儒臣,卽李健命也。夫致大事,發自權尙游,則其有干涉於健命,臣未及有聞,而臺臣引其姻婭而爲言,銘固健命所指告者,而健命所聞於銘者,銘之前招,亦已言之,則此與當初按問銘時差異,而然臣始拜本職,已言其事之發,由於健命,而健命,臣之妻黨,有不便之端,而聖批,以引以爲嫌礙者太過爲敎,召臣察任,故臣嚴畏分義,亦不敢避事,勉出按事,而時議之睢盱於臣,不欲其按事則固已料之,今臺言果發,而其意蓋謂銘·致大事,皆出於健命之所敺使慫慂也。苟如斯言,則健命與致大·銘,便爲一段矣。無論其言之如何,以臣之有親嫌於健命,而按治致大·銘,則凡其議讞是非之際,人將以爲,此是某所敺使慫慂,故某庇護之,動輒媒孽,構成臣罪,然則臣身之不自保矣。又何論究竟獄案耶?噫,臣之前疏,已言當此時畀任於臣之不可矣。臣自承命,自勉以公正按獄,而人之所以忌嫉者,乃不見諒,儘乎險路之難行,而此在臣固當斂避機穽,於聖朝體下之道,亦宜早賜遞解,毋令顚沛矣。臣於臺言,宜卽引嫌,而以方開坐按事,文案之不可不入,隱忍經日,今始仰暴,伏乞聖明,俯垂睿察,亟遞臣秋曹之任,使國體不至虧壞,臣身得免罪辜,不勝幸甚。疏批見上
左尹洪萬朝疏曰,十餘字缺望斷供仕,前後辭疏,悉暴私情,伏四五字缺洞燭,而未蒙恩遞,不敢偃臥,扶將病軀,再參金吾之坐,唯是精神消耗,臨事茫昧,凡於査獄奏議之際,漫不知某事之可覈,某事之不可問,備員充位,無所可否,人雖不言,臣實自恧,況今臺疏,旣論査事當問不問之端,右僚因此難安,相繼陳疏,臣旣忝同席,與問末議,則其所爲嫌,理無異同,伏乞聖明,將臣金吾兼帶,先行鐫免,以靖私義,不勝萬幸。疏批見上
刑曹參議李震壽疏曰,伏以臣,頃忝本職,以考官相避,陳疏引嫌,獲蒙恩遞,今玆復叨,實是意慮之所不到也。天牌狎至,不得不祗詣闕下,而第臣於本曹科獄,嫌礙之端,與前無異,前日所問者,擧子之充滿考官房也。今日所問者,擧子之製呈闕門外也。前後所按問,罔非試事之不嚴,而敦化門之洞開,視諸入場擧子之亂雜,又不啻較重矣。而況昨日臺臣疏批,有諸試官俱難免責罰之敎,試官之責罰與否,專在於査事之虛實,則以試官親嫌應避之人,其何敢參涉於此等査事乎?同一試場之事,而在前則引嫌見遞,到今而冒沒承當,求之事理,萬萬無據,政曹非不諒此,而苟然充擬,抑獨何哉?前後除命之下,輒以此煩浼,極涉疲惱,而法例終不可違,處己亦不可斑駁,玆敢冒死仰籲,伏乞聖明,俯賜諒察,亟命遞改,以存公法,以安私義,不勝萬幸云云。疏批見上出燼餘
上在昌德宮。停常參·經筵。
政院啓曰,刑曹參判南致熏呈辭,參議李震壽陳疏,承批之後,今日亦不出肅,査事遷就,殊甚未安,竝卽牌招察任,何如?傳曰,允。
又啓曰,判義禁趙泰采,知義禁黃欽,同義禁洪萬朝,陳疏承批之後,不爲行公,竝卽牌招,使之開坐,何如?傳曰,允。
左議政金昌集四十一度呈辭。入啓。傳曰,安心調理。
判義禁趙泰采,刑曹參判南致熏牌不進,刑曹參議李震壽牌不進,依承傳罷職傳旨。傳曰,只推勿罷。
政院啓曰,刑曹參判南致熏,牌招不進,推考傳旨,纔已啓下矣。參議李震壽,亦有只推之命,竝更卽牌招,何如?傳曰,依啓。勿復撕捱,從速察任,可也。
又啓曰,判義禁趙泰采,承牌來詣闕外,陳疏退去,推考傳旨,纔已捧入,而金吾開坐,不可遷就,更爲牌招察任何如?傳曰,依啓。別無所嫌,從速察任,可也。
副修撰洪重休上疏。大槪,幸蒙恩暇,救護母病,而症情無減,有難供職,乞賜鐫遞,俾無終始之澤,且於昨日憲臣特罷之敎,竊有區區賤見,而蒼黃徑出之際,未及附陳,今始略辨其槪,以備睿察事。入啓。答曰,省疏具悉。今玆柳赫然等復官之命,出於伸冤枉之意,則予未知其必爭,而第已發之論,一臺官之獨停則不可也。爾其勿辭察職。
持平權益寬上疏。大槪,頃日所被僇辱,實是搢紳之深羞,今於已試僨敗之地,決無抗顔冒進之理,疾病且痼,亦無自力供職之望,縮伏屢日,今始露章自列,伏乞聖明,亟賜鐫遞臣新授臺憲之職,仍命刊名朝籍,勿復檢擧,以快人心,以安微分事。入啓。答曰,省疏具悉。爾其勿辭察職。
平安監司書目,辭職上疏上送事。啓。答曰,省疏具悉。卿其勿辭察職。
檢閱沈珙牌不進,依承傳罷職。
弼善洪禹寧上疏。大槪,臣於掌令尹就履之疏,有不敢晏然者,病情且苦,無望供職,乞蒙恩遞,以謝人言,以安私分事。入啓。答曰,省疏具悉。臺言乖當,何必爲嫌,爾其勿辭,從速察職。
謝恩,刑曹參議李震壽。
刑曹判書金鎭圭上疏。大槪,臣旣承恩諭,宜不敢更煩撕捱,而其不可仍冒本職而按科獄,非止一二,伏乞亟許遞改,使重獄無誤,私分獲安事。入啓。
判義禁趙泰采上疏。大槪,臣於刑堂辭疏,始覺其冒嫌按査之失,嚴召之下,雖不得不祗詣闕下,而難安之勢,到此尤加,敢復申暴危懇,恭俟處分,而喉司阻搪,不許捧入,更請牌招,至勤聖敎,臣之進退,轉益狼狽,臣情地,寧被逋慢之誅,決無冒沒之理,又不免坐違庚牌,臣罪萬死,乞賜諒察,亟遞臣本職及兼帶金吾,仍治臣前後違召之罪,使査事得完,朝綱振肅事。入啓。答曰,省疏具悉。李震壽所引之嫌太過,故不許遞,卿之不宜以此爲嫌也決矣。須勿固辭,卽出行公。
左副承旨南至熏,右副承旨宋正明上疏。大槪,臣等於重臣之疏,已不可晏然,乞蒙鐫遞,以安私分事。入啓。答曰,省疏具悉。爾等勿辭察職。
禁府都事李世鴻,罪人吳時復,出陸安置後,入來。
謝恩,廣興主簿李世鴻。
副校理吳命恒上疏。大槪,嚴畏分義,不得不隨牌來詣於闕外,而被人侵詆,非比尋常,揆以廉義,決難冒出,乞遞職名,以安私分,仍治臣妄論之罪,以謝人言事。入啓。答曰,省疏具悉。爾其勿辭,從速察職。
玉堂箚子。大槪,請持平金始㷜出仕,掌令尹就履遞差事。入啓。答曰,依啓。金始㷜疏語,專出周遮,而敢請出仕,可謂無嚴也。遞差。
政院啓曰,卽伏見玉堂處置箚子批旨,有敢請出仕,可謂無嚴,持平金始㷜遞差之命,臣竊不勝駭惑之至。凡臺閣處置,一付公議者,其義有在,苟因一時不槪於聖心,遽加未安之批,則其有損於大聖人優容之道,宜如何哉?無嚴之敎,旣欠和平,特遞之命,又出意外,處分過中,實關後弊,臣等忝在近密之地,區區所懷,不敢不陳,伏願聖明,平心恕察,還收持平金始㷜特罷之命。答曰,金始㷜之疏,猝發於査事方張,事端幾露之際,其用意周遮之狀,極可駭惋,而玉堂肆然請出,爾等又請還收,可謂縱恣無忌憚也。
答刑曹判書金鎭圭疏曰,省疏具悉。李東馣之遞職,惡其周遮之跡也。李震壽之引嫌過當,故終不許改,則於卿俱無嫌礙之端,疏末所引以爲嫌,尤涉太過,須勿固辭,卽出行公。以上朝報
李敏英啓曰,副校理吳命恒,因副修撰洪重休疏,謂有難安情勢,徑出禁門,所當直捧禁推傳旨,而與無異徑出無異,推考警責何如?傳曰,允。
又以弘文館言啓曰,卽者,副校理吳命恒,因副修撰洪重休疏,謂有難安情勢,徑出禁門,下番闕直,事甚未安,卽爲牌招入直,何如?傳曰,允。
又啓曰,史局重地,連以兼春秋入直,事甚未安,檢閱沈珙,受由調病,已過累日,卽爲牌招察任,何如?傳曰,允。
南至熏啓曰,判義禁趙泰采,知義禁黃欽,同義禁洪萬朝,陳疏承批之後,不爲行公,竝卽牌招,使之開坐,何如?傳曰,允。
又啓曰,大司憲李晩成在外,執義未差,掌令具萬理,呈辭受由,掌令尹就履,持平金始㷜,避嫌退待,持平權益寬未肅拜,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以備邊司言啓曰,長淵府拘留唐人二名及白翎鎭拘留唐人十二名,竝入送鳳城事,旣已定奪分付矣。長淵府拘留二名,則無船隻物件,而至於白翎鎭拘留十二名,則旣多所持物件,又有乘來船隻,是爲難處,物件中渠輩欲爲輸去者,則勢將令所經各邑,雇馬次次運送,而難於運送者及船隻,從優折價,許令放賣,俾無彼人呼冤之弊,事爲得宜,上年,泰安漂到唐人押送時,則所由路逕,別有自朝家指揮分付之事,而兩西,則與自湖西上京之路有異,不必迂回作行,白翎所在十二名,爲先移來於長淵府,與長淵所拘唐人二名,同爲發送之地,而本道雖有譯官,或不無疎漏之失,自京所送齎咨官,使之直往長淵府,因爲領去,亦似得宜,自前漂漢押送之際,皆有差使員監護之例,今亦依此,豫爲差定,等待發送期限,互相往復,無致窘迫之患,而所經各邑下人,若有相雜往來之事,則不無意外生事之慮,差使員及齎咨官處,不可不十分嚴飭,無或疎忽,在前漂漢人,有治裝入送之例,而今此所捉唐人,則違越條禁,旣有罪犯,與漂漢之失其行裝,情理矜憫者有異,而旣是大國人物,則亦不可全無接待之道,襦衣各一領造給,以助其前路禦寒之資,其他行資,亦量宜題給宜當,以此意,兩道監司處,急速分付何如?傳曰,允。
兪命雄,以漢城府言啓曰,殺獄檢屍,事體至重,檢屍郞廳,設或遞罷其職,必於坐起時進來,書塡實因,移送刑曹,自是前例,而今此高三俊,奉山兩屍體,前參軍李衡秀,親自檢驗之後,因臺啓汰去,稱以出入公府之難便,累度催促,無意入來,檢屍已過數十餘日,尙未移送刑曹,極爲未安,不可任其所爲,而俾令殺獄屍張,一向遷就,合有論罪後擧行之事,李衡秀,令攸司稟處,何如?傳曰,允。
副修撰洪重休疏曰,伏以臣,母病猝劇,私情煎迫,急於歸省,不得〈不〉留疏徑出,聖度天大,譴罰〈不加〉,反下溫批,至令救護,感戴仁庇,糜粉難酬,而目今症情,少無所減,臣之情理,不可以數日恩暇,有所自伸,惟願天地父母,曲加諒察,終始其恩,亟命鐫遞職名,俾無禁直曠闕之弊,千萬幸甚。臣於昨日,伏見同僚疏批,有憲臣特罷之敎,竊有區區賤見,欲以一疏,略辨其槪,而蒼黃迸出之際,有不暇及,未免泯默而退矣。旣有所懷,終不容無一言陳白,玆敢以數行文字,仰備睿察焉。今此柳赫然·李元禎復官之命,蓋出於大聖人察幽疎枉之德,其在群下,固當將順之不暇,而執義柳述之寢停其論者,實採公誦之言,非獨述一人之私見也。至於尹就履之疏,拖來別語,作爲第一件事,乃以草草數句,略附末端,顯有規避停論之迹,終不免爲崎嶇苟且之歸,臣所不取,而今者同僚,反以崖異爲咎,此與臣意,固已相反,況述,則復命之日,猝當前席之傳啓,旣有意見,不可苟同,其所停論,事勢當然,以此請譴,不亦甚乎?此等言議,臣實未曉,而六七字缺有此過重之擧,竊恐有乖於待臺閣之道也。伏乞聖明。半行缺之美焉。疏批見上
判義禁趙泰采疏曰,伏以臣,連被臺斥,再陳危懇,溫批輒降,嚴召繼臨,怵分畏義,不得不祗詣闕下,而第臣於刑曹參議李震壽引嫌之疏,實有瞿然不自安者。今震壽,以敦化門究覈事,嫌難參涉,爲辭免之端,本府所囚禁亂官假衛將等推問,同是一事,而臣之從兄泰東,亦考官之一,則其所嫌礙,比震壽較重,而臣誠愚迷,初不知其爲必引之嫌,循例議讞,至於再次,則其疎泛之失,於是乎著矣。難冒之狀,到此而決矣。則臣之不敢承命,而陳疏徑退者,實非獲已,而喉司阻搪,不許上徹,臣實莫曉其故也。夫友壻之子,法無應避,而震壽疏則捧入不暇,堂從之親,法所當嫌,而臣疏則退却不捧,顯有彼此左右之意,出納惟允之義,固如是乎,況於再請牌招之啓,臣之引嫌實狀,全不擧論,泛以陳疏退去爲辭,致勤聖敎,使臣進退,轉益狼狽,臣雖疲劣,決不可隨其操縱,厭然冒沒,再召之下,又未免違傲,臣罪萬死,玆敢不避瀆擾之誅,仰籲於天地父母之前,伏乞聖慈,亟命遞臣本職及兼帶金吾之任,仍治臣逋慢之罪,使査事速完,朝綱振肅,不勝幸甚。疏批見上
副校理吳命恒疏曰,伏以臣於意慮之外,被人侵斥,不敢晏然在直,迸出禁門,恭俟譴罰之加矣。不料聖度天大,曲加涵容,只命問備,旋降嚴召,臣含恩畏義,不得不祗詣於闕外,而第臣情勢,有不可苟然冒進者,今此憲司還收之啓,實是臺閣公共之論,而爭執未幾,異議橫生,掌令尹就履之疏,已極可駭,而至於執義柳述,則猝當登對之時,肆然獨停,略無顧忌,公議咸激,莫可沮遏,臣之草草數語,實出於嚴臺體之義,而今者同僚,又復投疏,請寢譴罷,其所以譏詆臣身者,非比尋常,臣不欲與此等言議,呶呶爭辨,而在臣廉義,其不可因仍蹲據也決矣。玆敢不避煩猥,冒死仰籲於宸嚴之下,伏乞聖慈,俯垂諒察,亟許遞臣職名,仍治臣妄論之罪,以安私分,以謝人言,不勝幸甚。疏批見上
左副承旨南至熏,右副承旨宋正明等疏曰,伏以臣等,伏見判義禁趙泰采四字缺疏之不卽捧入,譏斥本院,語意頗緊,至以彼此左右爲言,臣等不勝訝惑焉。昨日李震壽辭疏之到院也,臣等或未仕進,或已申退,俱未得與聞,而震壽之疏,聖批旣不準許,方有荐召勉出之敎,重臣所引之嫌,亦與震壽無異,則有不可隨卽捧入,以啓紛紜之端,故臣等相議退却,仍請再牌矣。今其疏斥如此,其何敢晏然於職次乎?伏乞聖明,亟命鐫遞臣等之職,以安私義,不勝幸甚。疏批見上
弼善洪禹寧疏曰,伏以臣因一處置事,橫被醜辱,尋單請急之際,伏見掌令尹就履之疏避,以臣之頃日停止承宣之啓,有所侵斥,臣竊不勝駭惑焉。蓋科場事體,凡有罪責,考官·監試官,曾無異同之規,殿庭之科,則承宣有同監試官,責罰之至,亦不宜有異也。今番庭科,旣謂之雜亂,以不能禁飭爲非,則考官·承宣,固當一體論責,而獨於承宣,已施問備之罰,又發加罪之論,其在臺體,可謂太偏,且査事方張,姑待其事端之如何,如有可罪之事,則考官·承宣,臣爲規警,亦且未晩,何必汲汲先加承宣之罪,然後方可謂之嚴科場耶?曾在仁廟朝,文莊公鄭經世,以別試殿試之不嚴,竝請罷考官·承宣,卽爲蒙允,古例之不爲差等者如此,彼臺臣亦以爲,非謂諸試官無罪承宣獨有失云,則只論承宣,非出於公心者,已自知之,今奚爲以此啓之,遽停責之耶?良可異也。雖然,臣旣被其非斥之言,則已不可晏然,且臣纔經暴泄,眞元大脫,實無起動供仕之望,玆敢疾聲仰籲於宸嚴之下,伏乞聖慈,俯諒情勢病勢之俱難强勉,亟賜遞改臣職,以謝人言,以安私分,不勝幸甚云云。疏批見上
禮曹參判李濟疏曰,伏以臣近以賊人李天栽事,再次馳啓,初則假稱御史,罪狀非常,終則關係惡逆,招辭陰兇,隨其情節,枚擧啓聞,仰候朝家之處分,而守令·邊將之倉卒詿誤者,論罷請罪,以重事體,至於都事朴徵賓,則罪在因囑私通,不干於假稱之事,故但請罷職。義州府尹權,則十餘字缺非本道之所可循例論責,故未之提議,其他枝半行餘缺朝家處分之如何,不敢徑擧於結辭,且半行餘缺徐加推究,追當狀聞,故龍川諸囚十餘字缺行關於本縣,使之詳明覈報,而林時行,姑委灣府囚禁,以待天栽勘斷,愚見所以裁處之者如此矣。伏見刑曹覆啓關,條論精核,讞議嚴正,多是結辭啓語之所未及,臣於此,已不勝其瞿然自失,繼以得接諸堂上因囚供引嫌之疏,則徵賓之下吏,權之問備,龍川諸囚之行査,江西兩賊之移囚,竝論其干涉天栽,不用常規,而出於示懲討擧職事之意,如使臣前後之狀,果能嚴明請罪,備細論啓,則亦何煩該曹之別爲奏覆於狀請之外耶?雖其疏啓,未有譴斥之言,身當重獄,啓聞疎漏,何可幸其苟免罪戾,而不自首實乎?抑臣以必可遞之情病,閱歲祈控,不避鈇鉞之誅,終荷日月之俯燭,天地之曲遂,得解藩任,可遂生還,私心感泣,不知死所,旋有儀曹新命,亞卿任重,決非所堪,而不敢輒事瀆擾,以致一向虛帶,本曹雖非劇地,見叨雖是佐貳,職掌祭享,與聞典禮,顧其爲任,甚隆且緊,決不可一任其曠官,且於槐院兼帶,尤有所萬萬悚蹙者,臣之前忝此任,旣被無限詆斥,至今追恧在心,何可以年邁秩改,而靦然更冒乎?玆將情實,仰籲於覆幬之下,伏乞聖慈。十餘字缺亟行鐫改,因治臣失職之罪,以安私分云云。疏批見上
持平權益寬疏曰,伏以臣,頃當言地,妄觸巨室,重挑狠怒,反遭詈辱,其羞臺閣辱朝廷,固已大矣。幸賴日月之明,特垂照察,謬戾之狀,畢露於淵鑑,遞解之恩,仍及於微臣,俾臣得以調將病軀,優遊郞署,生成之澤,河海莫量,第其黨友群起,拳踢交加,不分事理,專事詬罵,其所以罪狀臣身者,無復餘地,厥後非斥之言,迭發於筵席之間,追思至今,餘悸在心,不自意新除恩命,復及於已試僨誤之身,固當含恩畏義,竭蹶趨承,而顧臣所遭,實是搢紳之深羞,則何可憑依寵靈,靦然就列,自喪其廉義,而不一陳暴於黈纊之下哉?向者,儒臣之違拒成命,脅持臺言者,不過以事體二字,爲藉重之資,而其遮攔推托之狀,固已辨晰於三四字缺臣請緘之事,卒乃取決於睿裁,至有招問覈治之擧,則臣何必更煩四五字缺兩諫臣之疏,急於營四行缺夫覈治外製之請,蓋出於嚴科場伸公法之意,苟有一段公三四字缺辭覈發,不少芥滯,而乃反恚怒臣言,迭相排擊,至加以無限五六字缺在,臣實未曉也。且其疏中,以何不指名直請爲言,尤極可笑,彼奸細之致大,流丐之銘,其名字行迹,人所不數,除非姻婭之屬,豢養之家,則此輩奸濫之狀,孰得以知之,而況親聞之儒臣,亦且靳固,不出於請覈之初,則臣何能知其人,而擧名直請乎?其阿好儒臣,操切臣身,則可謂靡不用極,而獨不念其言之窘遁不成說耶?且儒臣,初旣曰親聞,而再疏則歸之於備坐傳聞,及其問啓,則又歸之於銘之來言,親聞傳聞,前後差殊,而銘·致大,隨而幻出,此已滋中外之惑,而況臣疏旣出之後,勢不可但已,則噂之言,先播於問啓之前,往來傳說七八字缺忽突出於承問之對,致大反出於在外之人,那裏機關十餘字缺初旣不量,妄自觸犯半行餘缺望絶榮途,息影遯迹,不復一行半缺病狀又苦,實無彯纓峨弁,冒入臺端之勢,縮伏累日,今始露章自列,伏乞聖明,諒臣情勢之至危,怜臣疾病之難强,特賜鐫免臣職,仍命刊名朝籍,以快人心,以安私分,不勝萬幸。疏批見上
刑曹判書金鎭圭疏曰,伏以臣,昨以僚議之可嫌,臺言之宜避,乞解本職,則聖批甚優,其所以照燭而慰諭之者,逈出尋常,而特命訊問夢先,處分之明且嚴,不啻如日揭雷轟,而賤臣所遭遇,亦春陽之煦物矣。以臣區區感激之誠,宜不敢更煩撕捱,而第臣情勢,終有不敢冒當此任者。蓋前參議李東馣,旣歧貳於讞議,竟以此辭褫,參判南致熏,則其所謂參差,異於力爭,而亦露章乞免,仍又違牌,兩僚之所自處者如此,則臣何可仰恃處分,而獨爲晏然乎?至於臺言,則其以銘·致大之事,皆歸於李健命者,此不但罪健命,實所以遮截臣按治之路也。臣不顧時議之如此,而任其事事,若不如臺言之指意,則必隨而搆臣之罪矣。噫,罟穽當前,則逡巡退避者,人之十餘字缺猖狂妄行,自蹈禍機乎?然則臣於本職,宜其必辭,而半行餘缺及李震壽,又引其前所引之半行餘缺考官責罰之敎而爲親嫌,臣半行缺不勝瞿然,彼僚疏所以爲嫌者,不過妻黨,而臣則乃其親姪,其應避也,又較然矣。臣之初辭本職,亦嘗言考官事之有所不便,而聖批旣以爲太過,且其傔從之査問考官房者已放釋,而亦與按問考官之事有異,故不免勉出矣。今又轉生嫌礙之別端,益愧去就之初不審矣。仍念今玆闕門開閉一款之究覈,在臣爲可嫌者有二,蓋門若開而不閉,則此係科場之不嚴,考官固難免其責,門若閉而不開,則銘·致大,前供歸虛,而其罪之株累於健命,臺言已發其兆矣。今臣當其究覈,若明其不開,則可免庇護健命之罪,而有陰爲其姪之姪,苟反此,則亦將入於健命之一網矣。將何以措其手耶?夫奉命按事者,固當秉公道循獄體而治之,不宜計其身之禍福,然其手之旣不得措,則亦何以按其事耶?且臣雖欲謂以其有異於直按考官之事,而行之如前日之爲,今臺言旣發,僚疏又上,其勢之決難冒當,如右所論,旣不得當其事,則亦不可虛縻其職,伏乞聖明,俯賜睿察,亟許遞免,使重獄無誤,私分獲安,不勝兩幸。疏批見上出燼餘
上在昌德宮。停常參·經筵。
左議政金昌集四十二度呈辭。入啓。傳曰,安心調理。
掌令具萬理三度呈辭。入啓。遞差。
右承旨李敏英上疏。大槪,臣於判義禁趙泰采之疏,有不敢晏然者,乞賜鐫遞,以安私分事,及副應敎權詹上疏。大槪,嚴敎之下,惶懍欲死,昨緣昏黑,不敢控籲,今始露章請譴,迸出禁扃,乞賜鐫罷,仍治臣罪,以礪臣工事,及左承旨兪命雄上疏。大槪,臣於判義禁趙泰采之疏,難安之勢,與同僚無異,乞賜鐫遞臣職,以安私分事。入啓。答曰,省疏具悉。爾其勿辭察職。
政院啓曰,卽伏見昨夜本院覆逆啓辭之批,至有縱恣無忌憚之敎,臣竊不勝駭悚之至,夫臺臣疏辭,雖有不槪於聖心者,嚴旨之下,處置請出,自是例事,則自上特遞,有非優容臺閣之道,本院居出納之地,有懷必陳,乃其職責,而聖上,不惟不加聽納,反下不敢聞之嚴敎,院中諸僚,相繼陳章迸出,氣色不佳,伏願聖明,更加垂察,還收本院過當之批,臣待罪近密,區區所懷,不敢不達。答曰,勿煩。
左副承旨南至熏,右副承旨宋正明,副應敎權詹,初度〈呈辭〉。入啓。遞差。
義禁府啓曰,義州罪人李天栽,今已拿來,而義州推問招中,有擧大事三字,係是兇逆,自本府循例推問,事體未安,似當有設鞫之擧,敢稟。傳曰,依爲之。
政院啓曰,査事遷就可慮,而刑曹判書金鎭圭,陳疏承批,參判南至熏呈辭,不爲開坐,竝卽牌招察任,何如?傳曰,允。
又啓曰,因禁府草記,罪人李天栽設鞫事,命下矣,處所何處爲之乎?敢稟。傳曰,本府爲之。
又啓曰,罪人李天栽推鞫事,命下矣。兩司當爲進參,而諫院,則大司諫李㙫,司諫權,獻納朴熙晉,正言李世瑾·洪廷弼,俱在外,合有變通之道,何以爲之?敢稟。傳曰,正言李世瑾·洪廷弼,竝遞差。
傳曰,禮曹堂上,只有一員,參議有闕之代,今日政差出。
同副承旨李世最上疏。大槪,臣於重臣之疏,有不敢晏然者,乞蒙恩遞,以入私分事。入啓。答曰,省疏具悉。爾其勿辭察職。
副修撰洪重休牌不進,罷職傳旨。傳曰,只推勿罷。
政院啓曰,鞫廳今方開坐,新除授兩司人員,竝卽牌招,以爲推移進參之地,何如?傳曰,允。
備邊司啓曰,黃海監司吳命峻,除授已至累日,辭疏承批,且無他難安之端,而一向陳疏,尙不出肅,事甚未安,交代監司,必早莅位而後,秋巡之事,可以趁時擧行。且前監司李㙫,遞職之後,交代監司,在鄕再疏得遞之故,本道夫馬上來,已至屢月,留滯之弊,亦甚可慮。藩任牌招,雖非事體所宜,而近日多有已行之例,黃海監司吳命峻推考,卽爲牌招,使之從速辭朝,何如?傳曰,允。
謝恩,黃海監司吳命峻,正言尹聖時。
執義兪命凝,掌令洪禹寧,正言金相元牌不進,罷職傳旨。傳曰,只推勿罷。
政院啓曰,執義兪命凝,掌令洪禹寧,旣有只推之命,竝更卽牌招,以爲參鞫之地,何如?傳曰,允。
禁府,推鞫問事郞廳四,李世德·李熊徵·金東弼·呂光周。啓。
謝恩,禁府都事趙正緖,執義兪命凝,掌令洪禹寧。
右副承旨趙道彬上疏。入啓。答曰,省疏具悉。不得避嫌,明有下敎,則決不可以此爲辭,勿辭,從速察職。
副修撰洪重休上疏,入啓。答曰,省疏具悉。爾其勿辭,救護母病。
政院啓曰,鞫廳當爲開坐,何承旨進去乎?敢稟。傳曰,明日開坐。
備邊司薦望北兵使,李澤落點。
兵批,以李東馣·尹就履·具萬理爲副護軍,金始㷜爲副司直,李世瑾·洪廷弼爲副司果,尹以豐爲興陽監牧官。以上朝報
吏批啓曰,判書在外,參議服制,小臣獨政未安,何以爲之?敢稟。傳曰,仍爲之。
吏批,以洪尙賓爲黃海都事,安壽鼎爲泰仁縣監。以上吏曹謄錄
禮曹啓曰,今七月初五日召對入侍時,侍講官權詹所啓,曾有贈判書姜壽男諡號改望之下敎,本館,今將擧行,而取見其諡狀,則壽男,當壬辰危難之際,以京畿監司沈岱之從事官,同時殉節,所成就卓爾。其後沈岱,則已蒙賜諡旌閭之典,壽男,則因宰臣所達,有賜諡之命,而獨未有旌表之擧,今當歲甲之重屆,合有棹楔之典,與沈岱一體旌閭,則似有光於顯忠褒節之道矣。上曰,儒臣所達誠是,令該曹稟處可也事,命下矣。贈判書姜壽男,以京畿監司沈岱之從事官,同時殉節,而沈岱,已蒙賜諡旌閭之典,則姜壽男之一體旌閭,實有合於顯忠褒節之道,而事係恩典,臣曹不敢擅便,上裁,何如?傳曰,一體旌閭。以上禮曹謄錄
金演啓曰,副應敎權詹,旣承未安之批,陳疏徑出,所當直捧禁推傳旨,而此與無端徑出有異,推考警責,玉堂上下番俱空,副校理吳命恒,副修撰洪重休,疏批已下,竝卽牌招入直,何如?傳曰,允。
兪命雄啓曰,大司憲李晩成在外,執義·掌令一員,持平一員未差,掌令具萬理呈辭受由,持平權益寬未肅拜呈辭,今日,以監察茶時之意,敢啓。傳曰,知道。
金演啓曰,同副承旨李世最,今日不爲仕進,出納之際,事且苟簡,請牌招察任,何如?傳曰,允。
又以禮曹言啓曰,卽接順陵奉事所報,則陵上莎草稀疎處尺量,則卯方長六尺廣十三尺,酉方長三尺廣九尺,戌亥方長六尺廣七尺,丑寅方長三尺廣六尺,又長一尺廣一尺五寸,又長三尺廣四尺,此等處,雖間或有靑色,而根荄已枯,頓無蔓生之望,欄干石塗灰,間間剝落云。陵上莎草有頉處,至於如此之多,依例政府以下,進去奉審後稟處,何如?傳曰,允。
李敏英,以禮曹言啓曰,臣黃欽,今此順陵陵上莎草稀疎處奉審事,今當進去,而繕工監提調一員,亦當進去,臣方帶本監提調之任,依近例兼進,何如?傳曰,允。
金演啓曰,廳中僚員不備,出納之際,事甚苟簡,右敏英疏批已下,牌招察任,何如?傳曰,允。
李敏英,以弘文館言啓曰,副修撰旣有只推之命,更爲牌招入直,何如?傳曰,允。
有政。吏曹判書權尙夏在外,參判尹趾仁進,參議宋徵殷服制,都承旨金演進。
兵曹判書崔錫恒病,參判金萬埰病,參議李徵龜進,參知李觀命病,都承旨金演進。
以洪禹寧·朴萬普爲掌令,南一明爲半行餘缺李萬維爲兵曹正郞,洪禹采爲刑半行缺金相元·尹聖時爲正言,鄭楗一爲宗廟令,金慶賚爲奉常主簿,車萬里爲直講,丁道復爲掌樂正,申兼濟爲承文正字,趙道彬爲承旨,李大成爲禮曹參議,許玧爲承旨,趙正緖·任遭爲義禁府都事。慶基殿參奉崔錫九,永昭殿參奉李衡坤相換。
李敏英,以弘文館言啓曰,新除授應敎李晩堅,時在京畿高陽地,經筵入番事緊,請斯速乘馹上來事,下諭。傳曰,依啓。
又以觀象監官員,以領事意啓曰,今此順陵奉審時,臣宗泰,當爲進去,而觀象監提調,亦當進去矣。提調行兵曹判書崔錫恒,行司直朴弼明,俱以庭試考官,不得行公,臣以領事,兼進之意,敢啓。傳曰,知道。
又啓曰,鞫廳今方開坐,而入直承旨二人外,無他進參之員,同副承旨李世最,疏批已下,新除授左副承旨趙道彬,竝卽牌招,以爲推移進參之地,何如?傳曰,允。
副應敎權詹疏曰,伏以臣,昨伏承處置之批,至以無嚴爲敎,仍有憲臣特遞之命,臣竊惶駴悸恐,莫省攸措也。臺疏之始所請覈者,實採外間公誦之言,而稟處之命,旋卽反汗,批旨之間,荐下嚴敎,誠不料上下情志之不孚,一至於此也。其所自列之辭,亦多提引諫長之所指陳,而未見其有周遮之端,嚴旨之下,輒置落科,則亦非臺體之所敢爲者,故臣於處置之際,請出而不疑矣。聖敎切峻,誨責備至,此無非如臣無似,忝叨論思,言議不足以有無之致,循省恧縮,若隕淵谷,顧臣情迹,決不可一刻仍冒於榮次,而省記已入,門鑰且下,泯默待朝,如坐針氈,玆敢干冒嚴威,露章仰籲,迸出禁扃,臣罪萬死。伏乞聖明,亟命鐫削臣本兼職名,仍治臣負犯,以肅王章,以安私義,千萬幸甚。答曰,省疏具悉。爾其勿辭。
同副承旨李世最疏曰,伏以臣,得伏見判義禁趙泰采疏本,以其辭疏之不捧,詬斥備至,臣不勝訝惑焉。日昨臣之在直也,刑曹參議李震壽,陳疏到院,觀其措語,以前所引嫌者爲言,似宜一經睿覽,有所處分,然後可無査事半行缺臣之疏,至以捧入不暇,顯有左右等語,大加半行餘缺臣攸知,而震壽疏之捧入,臣實半行餘缺上之際,天牌遽降,不得不趨詣半行缺。伏乞亟遞臣職,以安私義,不勝幸甚。疏批見上
右承旨李敏英疏曰,伏以臣,昨於申退之後,得伏見判義禁趙泰采疏本,以其疏之不卽捧入,侵詆本院,至以彼此左右爲言,臣不勝訝惑之至。昨日刑曹參議李震壽之疏,臣亦與聞於捧入之際,而至於趙泰采辭疏,則其所祈免,雖均是親嫌刑官,疏批旣下之後,事勢頓異,其不得一例捧入,固其所也。一捧一却,豈有他意於其間,而左右之斥,出於意外,臣實未曉也。如臣無似,忝居近密,苟然充位,無所裨補,而因一章牘之出納,致此非議之來,其何敢晏然於職次乎?伏乞亟許遞臣之職,以謝人言,以安私分云云。
左承〈旨〉兪命雄疏曰,伏以臣,昨日申退之後,得伏見判義禁趙泰采疏本,以其辭疏之不捧,侵斥本院,至有彼此左右等語,臣不勝瞿然之至。其疏不捧委折,備陳於諸僚之疏,臣不必更煩,而臣已與聞其議,相僚亦相繼陳疏,臣何敢獨爲晏然乎?伏乞亟遞臣職,以安私分,不勝幸甚。疏批俱見上
右副承旨趙道彬疏曰七八字缺已絶從宦之望,而前後恩除之下,不敢輒煩控免,而五六字缺不得不黽勉趨承,而數旬供職,症樣徒劇,尋單祈免。六七字缺方切悶蹙,不意銀臺新命,遽下此際,分義所在,固當拚死祗承之不暇,而第臣卽今所患,十分非歇,飮啖專廢,氣息昏短,斷無一分自力之勢,且臣於僚席之間,有世所共知之嫌,揆以私義,決不宜竝列於一院,玆敢隨牌舁伏於禁扃之外,而以此情病,末由膺命,終未免陳章徑退。伏乞聖慈,俯加諒察,亟許鐫遞臣職,仍治臣罪,以安微分,以延殘喘,不勝幸甚。疏批見上
副修撰洪重休疏曰,伏以臣伏蒙恩暇,救護母病,今纔二日矣。卽因館直之曠闕,召牌遽降,在臣分義,固當竭蹶趨承之不暇,而第臣母病。半行缺近添暑暍,一倍增谻,飮啖全廢,委頓半行餘缺不忍暫捨,未免坐違嚴召。半行餘缺荐下召命,惶悚之極,罔知攸措。半行餘缺今情理,決無違側赴直之望。抑臣又有情勢之不自安者,臣之昨日一疏,旣論尹就履規避停論之非,而本館之處置就履也。反以沮排爲目,置之落科,臣之見非公議,視就履較重,此亦臣難進之一端也。然而區區廉隅,有不暇論,惟是母病,如右所陳,迫於至情,不免自列徑還,臣罪至此尤萬萬矣。伏乞聖慈,亟遞臣職名,以便將護,仍治臣辜犯,以嚴邦憲,不勝萬幸,臣無任血祝祈懇之至。謹昧死以聞。疏批見上出燼餘
上在昌德宮。停常參·經筵。
政院啓曰,祿事,以領議政意來言,以順陵莎草奉審事,今將肅拜出去,而鞫廳有今日開坐之敎,何以爲之?敢稟。傳曰,往還後開坐。
政院啓曰,禮曹判書黃欽,今方以順陵奉審事出去,本曹無行公堂上,新除授參議李大成,卽爲牌招察任,何如?傳曰,允。
左議政金昌集四十三度呈辭。入啓。傳曰,安心調理。
謝恩,右副承旨趙道彬,禮曹參議李大成。
校理李夏源牌不進,依承傳罷職傳旨,傳曰,只推勿罷。以上朝報
金演啓曰,左議政四十三度呈辭到院,而以私忌齋戒,留院之意,敢啓。傳曰,入之。
李世最啓曰,大司憲李晩成,掌令朴萬普,持平南一明在外,執義兪命凝,掌令洪禹寧呈辭,持平權益寬,呈辭受由,今日,以監察茶時之意,敢啓。傳曰,知道。
許玧啓曰,備邊司郞廳來言,今日,賓廳坐起日次,而大臣以〈順〉陵奉審進去,頉稟。傳曰,知道。
李敏英,以弘文館言啓曰,本館下番,今方闕直,事甚未安,校理李夏源,旣已帶職蒙宥,卽爲牌招,推移姑降入直,何如?傳曰,允。
忠淸監司韓配周狀啓,進上早紅柿子,勢難及期封進,惶恐待罪事。傳于趙道彬曰,勿待罪事,回諭。以上燼餘日記廳郞廳趙景觀書。郞廳李朝望校正。
上在昌德宮。停常參·經筵。
左議政金昌集四十四度呈辭。入啓。傳曰,安心調理。
傳曰,前待敎金在魯,檢閱沈珙,竝敍用。
禮曹啓曰,各陵展謁,只稟秋幸事,曾已下敎矣。今秋展謁,定於何陵,而擇日於何間乎?敢稟。傳曰,當展謁於貞陵,以今月念間,推擇,可也。
吏曹口傳政事,以金在魯單付待敎,沈珙單付檢閱。
院啓,請還收罪人河,減死定配之命,更加嚴刑得情,依律處斷,請還收義州定配罪人李後說減等之命事,請還收韓構·李秀儁歲抄蕩滌之命,請還收臨陂定配罪人金春澤放釋之命,請還收唐津量移罪人金泰潤減等之命,向日憲臣之疏,出於有懷之意,其所請覈,實採輿論,欲正査事,聖上亦不以爲非,始有令該府稟處之敎矣。俄因禁堂之疏,强自引嫌,成命旋收,嚴旨遽下。處置請出,公議可見,而反降未安之批,至有特遞之命,臣未知聖上,緣何觸惱,輾轉層激,至於此耶?處置乖當,威怒太遽,瞻聆所及,莫不疑惑,請還收前持平金始㷜特遞之命,日昨憲臣特遞之命,已是意外,而近密之臣,目見君父之過擧,覆奏論執,此誠職分之當然,而天威暴發,嚴旨遽降,至有縱恣無忌憚之敎,臣竊爲殿下慨然也。夫縱恣無忌,人臣之極罪,隨事匡救,喉司之責任,今日諸臣,豈有一毫近似於此等題目,而遽因一時觸忤,過加摧折,王言一播,聽聞俱惑,是豈平日所望於聖明者哉?事關言路,恐累聖德,請加三思,還收覆逆之批,未安之敎,以示轉圜之美,王府事體,至嚴且重,外人之不敢出入,古例然也。伏聞日昨戶曹使令,偵候入直郞官之回公,乘昏闖入於罪人所在處,爲羅卒所覺,而畢竟私自放釋,伺間暗入,必有所以,而代直官員,亦不得發覺懲治云,事之可駭,莫此爲甚,後弊所關,不可仍置。請伊時入直禁府都事,拿問定罪,當該使令,令攸司査出囚禁,究問重治。新除授司憲府掌令朴萬普,時在忠淸道忠州地,持平南一明,時在京畿廣州地,請竝斯速乘馹上來事,下諭。答曰,不允。第八件事,及下諭事,依啓。
禁府,推鞫問事郞廳李世德病,代權熀,呂光周在外,代徐命遇。啓。
謝恩,待敎金在魯,檢閱沈珙。
禮曹啓曰,命下矣。貞陵展謁吉日,卽令日官推擇,則今八月十九日爲吉,而此外連有拘忌,且値國忌,二十四日平吉云,以何日定行乎?敢稟。傳曰,以十九日定行。
又啓曰,今此貞陵展謁出還宮時,王世子闕門外祗送及城門外祗迎之節,依例磨鍊,而隨駕一款,何以爲之?敢稟。傳曰,隨駕一款,勿爲磨鍊。
左邊捕盜大將李基夏,請對入侍,入侍時,時任·原任大臣及禁府堂上·兩司·左右捕盜大將,竝牌招事,榻前下敎。
政院啓曰,大臣·金吾堂上·兩司,來會賓廳矣。敢啓。傳曰,知道。
又啓曰,設鞫事,命下矣。處所何處爲之乎?敢稟。傳曰,庭鞫爲之。
又啓曰,禁府郞廳,以大臣意來言,罪人李天栽推鞫,本府開坐矣。今有上變人庭鞫之命,庭鞫罷後,李天栽卽爲鞫問於本府乎?敢稟。傳曰,依爲之。
禁府,李橒拿囚。啓。
禁府,庭鞫問事郞廳六,梁聖揆·李夏源·吳命恒·韓永祚·盧世夏·具萬理。啓。
左議政金昌集,判府事趙相愚,命招不進。
執義兪命凝牌不進,依承傳罷職。
判府事李濡,命招不進。以上朝報
禁府啓曰,臣等伏見內下上變人書,則眞諺書相雜,語言胡亂,多不可解見,而間間有兇逆不道之語,不勝驚駭之至,上變人,已自捕廳拘留云,爲先拿來設鞫推問,何如?傳曰,依啓。
又啓曰,今日因諫院啓辭,有本府代直郞廳拿問之命,而自七月初一日至晦日,交代都事,使之自首,則皆以爲門直羅將及軍士等,一一査問,則元無是事,若或有外人出入之事,郞廳亦可知之,而諸郞廳,皆無聞知者,則何以現告云,而擧皆迸出,待命於府門外。當此設鞫之日,都事不可不備員,而四員外盡數待命,別刑房文書色及本府當直,無以備數,假都事六員,令該曹差出,以爲推移之地,何如?傳曰,允。以上禁府謄錄
禮曹啓曰,今八月十五日,大殿誕日陳賀時,王世子致詞陳賀,節目,依例磨鍊乎?敢稟。傳曰,權停。以上禮曹謄錄
上在昌德宮。停常參·經筵。
政院啓曰,刑曹判書金鎭圭,參判南致熏呈辭,參議李震壽,亦呈辭疏,不爲開坐,査事遷就,委屬可慮,竝卽牌招察任,何如?傳曰,允。
左議政金昌集四十五度呈辭。入啓。傳曰,安心調理。
禁府,庭鞫問事郞廳具萬理在外,代李尙說。啓。
禁府,李衡秀拿囚。啓。
吏曹啓曰,臺諫有闕,政事,取稟。傳曰,明日爲之。
黃海監司吳命峻上疏。大槪,乞於未辭陛之前,往省父墳,以伸人子至情事。入啓。答曰,省疏具悉。卿其依疏辭往省焉。
左議政金昌集箚子。大槪,嚴召之下,未克趨承,惶恐待罪事。入啓。
判府事趙相愚箚子。大槪,昨夕嚴召之下,病未祗承,臣罪萬萬,冒陳一箚,冀伏刑章事。入啓。答曰,省箚具悉卿懇。有疾未克赴召,別無所傷,卿其安心勿辭,亦勿待罪。仍傳曰,遣史官傳諭。
副司果李宜顯上疏。大槪,臣於諸囚之供,兩臺之疏,有不容以方在軍銜而終始泯默者,玆敢不避煩猥,略有所辨暴,仍乞亟鐫職秩,永刊朝籍,以快人心事。入啓。答曰,省疏具悉。李墪歷抵一款,今方嚴覈,而試題事,龔王,雖曰一事,自有主客之異,近來科題,尠有單行一句者,李墪之拈出此段,其意可知云者,亦近臆逆,李獻英兄弟預構之迹,終無模捉之端,不必更論也。李眞伋之過限呈券,明白無疑,而今玆疏中,至擧目見擧火後書券人之姓名,則不可置而不問,令該府稟處。
拿問現告,禁府都事尹世謙·趙泰徵。
禮曹參議李大成上疏,入啓。答曰,省疏具悉。爾其勿辭察職。
禁府,庭鞫問事郞廳韓永祚病,代金斗南。啓。
傳曰,推鞫姑罷。以上朝報
禮曹啓曰,因大臣以下奉審啓辭,順陵陵上,莎草枯損處修補及欄干石塗灰剝落處,同時改塗,擇日啓下矣。修補吉日,令日官推擇,則今八月二十二日卯時爲吉云,以此日時擧行,而事目則臨時磨鍊之意,敢啓。傳曰,知道。以上禮曹謄錄
上在昌德宮。停常參·經筵。
左議政金昌集四十六度呈辭。入啓。傳曰,安心調理。
持平權益寬三度呈辭。入啓。遞差。
中宮殿·世子宮·嬪宮,藥房問安。答曰,知道。
藥房啓曰,風雨非常,日氣不佳,伏未審此時,聖體,若何?手部,其有快減之效乎?前日問安之批,有猶未如常之敎,臣等久未入侍,且有稟定之事,今日與諸御醫入診,詳察症候宜當,不任憂慮,敢來問安,竝此仰稟。答曰,知道。無事,手部,猶未快減矣。
輔德梁聖揆上疏。大槪,臣於直廬中,伏聞老母,自去夜猝患吐泄之症,症情危惡,情理煎迫,急於救護,不得不投疏徑出,懇乞亟遞臣職,俾得安意將護,仍治臣擅離直次之罪,以警具僚事。入啓。答曰,省疏具悉。爾其勿辭,救護母病。
府啓,請還收卞爾札·黃順中等放釋之命,請還收權卨放釋之命,仍令該府,更加嚴覈。請還收柳赫然·李元禎復官之命。答曰,勿煩。前啓接伴使朴權,咸鏡監司李善溥罷職事,及北兵使張漢相,拿問定罪事,停啓。
鞫廳,罪人白尙福·白尙祿拿來囚。
藥房入診時,太廟展謁,今月晦間·開月初,改擇日事,榻前定奪。
接伴使朴權入來。
謝恩,右尹朴權,兼文學吳命恒。
判府事李濡箚子。大槪,嚴召之下,賤疾方劇,僅得忍死舁進闕下,旋卽退歸,症勢越添,數日之間,一味危篤,今始略暴惶隕之忱,冀蒙譴罰事。入啓。答曰,省箚具悉卿懇。有疾未克赴召,別無所傷,卿其安心勿辭,亦勿待罪。仍傳曰,遣史官傳諭,遣御醫看病。
鞫廳,罪人白神龍·白泰龍拿來囚。
文學趙翼命牌不進,依承傳罷職。
禮曹啓曰,今八月初三日藥房入診時,太廟展謁,以今月晦間·來月初改擇日事,榻前定奪矣。展謁吉日,更令日官推擇,則今月二十七日·來九月初六日爲吉云,此兩日中,以何日退定乎?敢稟。傳曰,以九月初六日退定。
鞫廳,罪人白尙祿·白尙福·白神龍·白泰龍元情。傳曰,推鞫姑罷。
兵批,以南至熏·宋正明·權詹·權益寬爲副司直。以上朝報
禮曹啓曰,卽接永昭殿參奉所報,則正殿東邊花階一間許崩頹,而其左右傾圮處,亦幾三四間云,正殿至近之地,有此階石崩頹之患,慰安祭,不卜日來初五日設行,而花階改築之役,則姑待日晴,擇日擧行之意,竝爲分付,何如?傳曰,允。
藥房入診時,都提調李頤命所啓,昨年康陵,行幸時,紅箭門內距丁字閣稍遠,自上行步有妨,故因臣等陳請,繞帳遮隔陵上,以小輿進詣幕次矣。今此貞陵擧動時,亦以此爲之,何如?上曰,依爲之。以上禮曹謄錄
藥房入診時,都提調李頤命所啓,古者山澤之利,雖與民共之,如周禮虞人之屬,皆有其掌,卽今工曹之山澤司,亦此類也。而今則雖有其名,而失虞人之職,山澤之産,無人知之者,我國銀貨,則雖有採用之處,至於銅鐵,人不知採法,故必資他國而有用,苟簡甚矣。近有李克敬者,卽嶺南人,世以燔造硫黃爲業,近日禁衛營,使燔硫黃於原州·堤川之境,其採磺之際,偶得銅鐵之脈,入冶成銅而來納,使營中匠人,入含錫鍛鍊,則又成豆錫矣。蓋我國,本不知燔黃之法,前日或貿於燕京而多生,或貿於倭人多不售,李克敬之父義立,自覺燔出硫黃,先朝賞以嘉善,用此拔身,克敬又能繼之,各軍門,輪差硫黃監官,燔納甚多,頗有功勞矣。至於銅鐵,則銃劍可飾,大砲·佛狼機可鑄,軍門尤爲緊切,克敬採銅之法,速宜廣行,而但非私力可辦,渠所率來嶺南募軍十數名,若得募軍十數人,則可以採銅云,依此使之自募。而若自本邑,侵以軍役·戶役,則亦難爲役,新舊募軍之數不多,分付本道,使之各別完護勿侵,自本營,參酌給其物力,以責其功,極爲便益,分付擧行,何如?上曰,銅鐵誠爲軍需之緊用,若能成出則好矣。依所達爲之。
又所啓,北漢山城,今已完役,前頭各軍門器械皆當輸入,而守城之具,佛狼機最緊,所入鉛丸,不可不優備矣。且禁衛營,以新設軍門,藥丸措備之道甚艱,故戶曹屬海西谷山鉛店,曾有啓稟,移屬本營矣。今聞自海營曾亦設店,募軍於此地,徵納鉛鐵云,京外兩營,同採一店,事多相妨,募軍亦不可支堪,本營殊無請得之效,自今專屬於本營。海營則道內他産鉛地,可以移設,勿爲如前徵納鉛鐵谷山店事,分付本道,何如?上曰,依爲之。以上禁營謄錄
上在昌德宮。停常參·經筵。
宗簿正李相周,璿源閣修補事,奉化地出去。
禁府,庭鞫問事郞廳梁聖揆親病,代權熀。啓。
左議政金昌集四十七度呈辭。入啓。傳曰,安心調理。
假注書姜綸病,代以李光普爲假注書。
禁府,李徵瑞·李東馥拿囚。啓。
鞫廳,罪人李橒·白尙福面質,罪人李橒·白尙祿面質。
傳曰,推鞫姑罷。
刑曹判書金鎭圭上疏。大槪,該曹昨夕移關,以臣爲釋奠祭初獻官預差,而實差有故,而臣當陞實受香,而未見關文前,連日開坐用刑,旣不得散齋,則不可違禮行事,而該曹不爲變通。伏願令該曹,卽速變通,使聖廟祭禮,不至隳缺事。入啓。答曰,省疏具悉。疏辭得宜,令該曹變通焉。
觀象監,初昏西方有赤氣,如火光,良久乃滅。啓。以上朝報
上在昌德宮。停常參·經筵。
左議政金昌集四十八度呈辭。入啓。傳曰,安心調理。
工曹判書趙泰耉上疏。大槪,臣差祭社稷,明將受香矣。自昨夕猝患癨亂,吐瀉無筭,胸腹刺痛,症勢危急,若將垂盡,以此病狀,萬無參祭之望,方欲陳疏,以冀變通,卽者曹吏來言,移差釋奠之祭,受香在卽,而今臣病情,死生未分,雖欲扶人起動,亦不可得,況何望自力將事耶?不得不疾聲呼籲,亟令該曹,卽速變通,俾無公私狼狽之患,仍令攸司,治臣之罪,以警具僚事。入啓。答曰,省疏具悉。獻官旣已變通矣。卿其勿待罪。仍傳曰,遣內醫看病。
鞫廳,罪人鄭弘績·趙台企·許泌拿來囚。
政院啓曰,庭鞫之坐,兩司當爲進參,而諫院之官,或在外或呈告,無行公之員,呈告人員,竝卽牌招,以爲推移進參之地,何如?傳曰,允。
庭鞫,問事郞廳權熀病,代金東弼。啓。
正言金相元上疏。大槪,臣之病勢,決難供職,方欲略構短疏,冀蒙恩遞,兼附草草數語,仰效一日之責,而適於此際,恩召遽降,不得不趨詣闕外,敢以已成之疏,投進徑歸。伏乞聖明,先遞臣職,仍治臣罪,以肅朝綱,以安賤分,不勝幸甚事。入啓。答曰,省疏具悉。有懷疏陳,可不留心?而第所論,未必皆出公論,至於更勿提擬考官等語,尤欠穩當,傔從之訊問,未知有損於國體,李獻英事,已諭予意,爾其勿辭察職。
鞫廳,罪人趙台耉拿來囚。
鞫廳,罪人鄭弘績·趙台耉·許泌元情。傳曰,推鞫姑罷。以上朝報
備邊司啓曰,今日賓廳日次,而推鞫相値,頉稟。答曰,知道。備局謄錄
上在昌德宮。停常參·經筵。
左議政金昌集四十九度呈辭。入啓。傳曰,安心調理。
政院啓曰,今日鞫坐,兩司當爲進參,而兩司多官,或在外,或呈辭·未肅拜,無行公之員,除在外外,呈告·未肅拜人員,竝卽牌招,以爲推移參鞫之地,何如?傳曰,允。
禁府,庭鞫問事郞廳金斗南病,代徐命遇。啓。
謝恩,持平李世德。
禮曹啓曰,秋節冷雨,最有妨於穡事,而近日或雨或晴,累日不止,發穗之穀,易致損傷,民事極涉可慮,祈晴之擧,似不可已,依前例,不卜日來初八日爲始,四門禜祭三日而止事,知委擧行,何如?傳曰,允。
正言金相元牌不進,依承傳罷職。
傳曰,史官一員待命,騎馬三匹立之,社稷大祭所內,摘奸。
吏曹啓曰,臺諫有闕,政事,取稟。傳曰,再明日爲之。
鞫廳,罪人李橒·許泌面質,李橒·鄭弘績面質,李橒·趙台耉面質。
鞫廳,罪人李橒,刑問一次不服,二次不服。傳曰,推鞫姑罷。以上朝報
禮曹啓曰,臣黃欽,進詣敬寧殿奉審,則正殿北邊簷椽二處,東邊簷椽一處,大段滲漏,殿內東邊所排黃花席地衣二處,明有水滴已乾之痕,而痕廣僅如手掌,仰瞻殿宇,似有滲漏之形,而不至顯然,正殿樑上塗灰,數處剝落。殿前長行閣五處,殿門外長行閣四處,王世子齋室南邊簷下二處,外位廳長行閣四處,殿門外齋郞房西邊三處,典祀廳三處,安香廳二處雨漏,墻垣亦爲頹落,一如本殿參奉所報。而外位行閣蓋瓦,多數破傷,以致雨漏,椽木板簷,間間腐傷,卽當竝爲修改,姑待雨勢開霽,擇日擧行,何如?傳曰,允。以上禮曹謄錄
上在昌德宮。停常參·經筵。
左議政金昌集五十度呈辭。入啓。傳曰,安心調理。
刑曹判書金鎭圭上疏。大槪,臣於諫臣之疏,論傔從訊問事,有不可晏然,而亦不容默然,略暴其事狀,伏乞亟遞臣理官,使異言熄而危蹤安事。入啓。答曰,省疏具悉。臺言殊未得當,於卿有何所嫌,安心勿辭,從速行公。
副摠管咸平君泓上疏。大槪,臣母病勢極重,萬無離側供仕之望,亟遞臣兼帶摠管之任,俾得專意救護事。入啓。答曰,省疏具悉。卿其勿辭,救護母病。
黃海監司吳命峻辭職上疏。入啓。答曰,省疏具悉。諫臣泛論,不必深嫌,卿勿過辭,從速辭朝。
傳曰,史官二員待命,騎馬六匹立之,禜祭所內摘奸。
江華留守趙泰老上疏。大槪,臣以廟堂稟議事,入城有日矣。卽見臺臣之疏,有不敢晏然者,仍陳才疎病痼,不宜蹲冒匪據之狀,乞蒙鐫免,以安微分事。入啓。答曰,省疏具悉。諫臣泛論,不必深嫌,卿其勿辭,從速察職。
鞫廳,罪人李橒,刑問三次不服,四次第七度承服。
鞫廳,罪人白尙福·白尙祿·白時龍·白泰龍·鄭弘績·許泌·趙台耉,竝放送。
司直李健命上疏。大槪,臣於江外屛伏之中,伏見前後臺疏,極意構捏,罪名狼藉不敢退坐,泥首請譴於宸嚴之下,乞下司敗,明覈勘處,以振法綱事。入啓。答曰,省疏具悉。臺言甚無謂,何至引咎?卿其勿待罪,從速察任。
吏曹參判尹趾仁上疏。大槪,臣於前正言金相元之疏,不勝危怖之至,略暴危悃,冒瀆宸嚴,伏乞聖明,諒臣罪名之深重,情勢之危蹙,將臣本兼諸任,先行鐫免,仍勘臣罪,以謝臺議,以安賤分事,及吏曹參議宋徵殷上疏。大槪,臣於前正言金相元之疏,有難晏然在職,伏乞聖明,亟命鐫遞,以謝臺議,以安私分事。入啓。答尹趾仁疏曰,省疏具悉。過當之言,不必深嫌,卿其勿辭,從速察職。答宋徵殷疏曰,省疏具悉。過當之言,不必深嫌,爾其勿辭,從速察職。
江原監司書目,臣於江陵擊錚人供辭,有不安之端,乞罷臣職,以安私分事,上疏上送事。啓。答曰,省疏具悉。當初處決,不無意見,須勿引嫌,從速察職。
鞫廳,罪人李天栽,元情不服。傳曰,推鞫姑罷。
觀象監,夜一更,流星出淡雲間,入艮方天際,狀如鉢,尾長五六尺許,色赤,光照地。啓。以上朝報
上在昌德宮。停常參·經筵。
政院啓曰,卽者吏曹郞廳來言,今日爲政事,命下,而判書權尙夏在外,參判尹趾仁,參議宋徵殷,俱以病不來,不得開政云,參判·參議,竝卽牌招開政,何如?傳曰,允。
又啓曰,黃海監司吳命峻昨日辭疏,有從速辭朝之命,而今又陳章控免,秋節已屆,本道事務,亦涉可慮,請卽牌招,以爲斯速赴任,何如?傳曰,允。
左議政金昌集五十一度呈辭。入啓。傳曰,安心調理。
副修撰洪重休三度呈辭。入啓。遞差。
吏曹參議宋徵殷牌不進,依承傳罷職傳旨。傳曰,只推勿罷。
政院啓曰,吏曹參判尹趾仁牌不進,推考傳旨捧入。參議宋徵殷,亦有只推之命矣。爲政命下之後,遷就未安,竝更卽牌招,使之開政,何如?傳曰,允。
知事姜鋧辭職上疏。入啓。答曰,省疏具悉。一向控免,實涉太過,斷不可許遞,安心勿辭,速出行公。
訓鍊都正金重器辭職上疏。入啓。答曰,省疏具悉。卿其勿辭,調理察職。
禮曹判書黃欽辭職上疏。入啓。答曰,省疏具悉。卿其勿辭,調理察任。
工曹判書趙泰耉辭職上疏。入啓。答曰,省疏具悉。卿其安心勿辭,調理行公。
開城留守李壄上疏。大槪,臣以廟堂稟議事入城,而得伏見前正言金相元之疏,有不容晏然仍冒者,玆敢呼籲於宸嚴之下,伏乞亟許遞改,以謝臺議,以安微分事。入啓。答曰,省疏具悉。臺言泛論,何必深嫌?卿其勿辭,從速察職。
政院啓曰,卽者刑曹判書金鎭圭,開坐本曹,而參判南致熏,參議李震壽,病不進參云,査事遷就,殊涉可慮,參判·參議,竝卽牌招,使之備員,何如?傳曰,允。
京畿監司書目,因臺臣之疏,不敢安職事,辭職上疏上送事。啓。答曰,省疏具悉。臺言泛論,何必深嫌?卿其勿辭,從速察職。
副司直宋相琦辭職上疏。入啓。答曰,省疏具悉。疏辭令該曹,稟處。
刑曹參議李震壽上疏。大槪,嚴召之下,不得不趨詣闕外,而旣被臺斥,有難冒居於職次,玆敢陳疏徑退,乞罷臣職,仍下司敗,以嚴公法,以警具僚事。入啓。答曰,省疏具悉。爾方帶佐貳之任,則自可與長官相議爲之,此非陳疏之事也。爾勿過嫌,從速察職。
副校理吳命恒上疏。大槪,敢陳疾病沈篤之狀,冀蒙恩遞,以便調息事。入啓。答曰,省疏具悉。爾其勿辭,調理察職。
鞫廳,罪人李天栽,刑問一次不服。
禁府,罪人李徵瑞,移送鞫廳元情。傳曰,推鞫姑罷。
兵批,以李縡單付副護軍,洪重休單付副司果。以上朝報
吏批啓曰,判書在外,參判牌招不進,小臣獨政未安,何以爲之?敢稟。傳曰,只出緊任。
吏批,以尹拙爲積城縣監。以上吏曹謄錄
上在昌德宮。停常參·經筵。
夜一更,月犯南斗第五星。
下直,楊州縣監金時保,祥雲察訪金南賮。
政院啓曰,今日鞫坐,兩司當爲進參,而諫院無行公之員,呈告·未肅拜人員,竝卽牌招,以爲推移進參之地,何如?傳曰,允。
左議政金昌集五十二度呈辭。入啓。傳曰,安心調理。
右尹朴權三度呈辭。入啓。只遞本職。
文學申思喆,校理朴鳳齡牌不進,依承傳罷職。
司直金錫衍辭職上疏。入啓。答曰,省疏具悉。卿其安心勿辭,調心行公。
禮曹參議李大成上疏。大槪,臣於金吾囚人李衡秀供辭,擧臣姓名之事,有不容泯默者,略暴伊時事實,冀蒙照察,兼陳情病難强之狀,乞賜鐫遞,以便公私事。入啓。答曰,省疏具悉。疏辭,知道。爾其勿辭察職。
政院啓曰,因弘文館草記,下番將未免闕直,令政院,稟旨變通事,允下矣。政官,所當牌招開政,而日勢已暮,待明朝政官牌招,開政差出,仍卽牌招入直,何如?傳曰,允。
鞫廳,罪人李天栽·李徵瑞面質,李天栽,刑問二次第五度承服。傳曰,推鞫姑罷。以上朝報
禁府啓曰,誣告罪人李橒,旣已承服正刑,依律文,當令該曹,捧承傳擧行,而本府素甚殘弊,不成貌樣,籍沒之物,竝屬本府,何如?傳曰,允。以上禁府謄錄
上在昌德宮。停常參·經筵。
政院啓曰,禁府郞廳,以大臣意來言,今日推鞫,當爲開坐,而知義禁黃欽,同義禁洪萬朝,俱以病不進,不得備員云,竝卽牌招,以爲開坐之地,何如?傳曰,允。
假注書李光普病,代以徐宗厦爲假注書。
左議政金昌集五十三度呈辭。入啓。傳曰,安心調理。
判府事趙相愚箚子。大槪,臣於臺疏,有萬萬惶懍者,露章自列,冀蒙嚴誅事。入啓。答曰,省箚具悉卿懇。臺言過當,何必深嫌?卿其安心勿辭,亦勿待罪。仍傳曰,遣史官傳諭。
禁府,朴弼文拿囚。啓。
謝恩,文學金東弼。
副提學崔昌大,校理洪重休牌不進,依承傳罷職。
刑曹判書金鎭圭上疏。大槪,臣旣被同僚之駁議與譏切,不可靦然仍據于首席,伏乞亟解臣職,上以無傷體統,下以不壞廉義事。入啓。答曰,省疏具悉。前後讞奏,獄體得宜,欲覈外製之虛實,闕門開閉,宜先嚴問,傔從訊問,終未見其不可,則佐貳之疏,在我何嫌?卿其安心勿辭,卽出行公。
鞫廳,罪人李徵瑞元情。
禁府,鞫廳罪人李鳳岳拿囚。啓。
鞫廳,罪人李鳳岳元情。傳曰,推鞫姑罷。
京畿監司書目,高陽呈,以大司憲李晩成辭職上疏上送事。啓。答曰,省疏具悉。卿別無難安情勢,須勿撕捱,從速上來察職。
兵批,以朴權單付副護軍,洪禹瑞單付副司果。以上朝報
吏批啓曰,判書在外,參判牌招不進,小臣獨政未安,何以爲之?敢稟。傳曰,只出緊任。
又啓曰,玉堂·春坊闕員,今當差出,而擬望之人乏少,相避外任,竝擬,何如?傳曰,允。
又啓曰,副提學,今當差出,而擬望之人乏少,未赴任監司,竝擬,何如?傳曰,允。以上吏曹謄錄
傳曰,今番陵幸時,隨駕軍兵,各其軍門,依前犒饋事分付。以上訓局謄錄
政院啓曰,統禦使尹就五身死之代,當卽差出,而兵曹判書崔錫恒,不爲行公,當此海防申飭之日,許久曠官,事甚可慮,在前如此之時,或因大臣陳達,令次官,通議長官差出,或因兵曹及本院啓辭,自廟堂差出,今亦不可無變通之道,敢稟。傳曰,令廟堂差出。以上兵曹謄錄
備邊司啓曰,長淵府先捉漢人二名,及白翎鎭所捉漢人十二名外,追後自來就拘朱應魁等二十三名,特爲從寬放送之意,稟定分付矣。今觀道臣狀啓,則朱應魁等,聞劉喜·劉元等,當以陸路押送鳳城之意,不但失色流涕,至於劉喜·劉元等二人,則不食哭泣,自成重病,症勢非輕,致死可慮。渠等情願以同伴中,于六·楊貴二名,相換入送於鳳城,劉喜·劉元,則病狀有難登程,請以船載還云,蓋其情狀,旣犯禁條,恐被重罪,如是畏㤼,而欲以于六·楊貴,換送劉喜·劉元之代者,似出於聞其病狀,慮其中路致斃,則其情雖甚可矜,論以事體,不可許施者。誠如道臣所論,而劉元·劉喜等病狀,果如是深重,則有難督令起程,善爲開諭,各別救療,待其差歇發送之意,分付,何如?答曰,允。備局謄錄
上在昌德宮。停常參·經筵。
下直,黃海監司吳命峻,龍潭縣令兪相基。
繕工監役張始顯,章陵兩陵上石物塗灰事,出去。
傳曰,黃海監司吳命峻,留待引見。
左議政金昌集五十四度呈辭。入啓。傳曰,安心調理。
禁府啓目,觀此副司果李宜顯疏本,則以爲,李眞伋暗呈之實,伊日隣近一接,無不知之,以臣聞名者言之,進士尹志遜,亦以隣接中人,目見其擧火後書券之狀,不啻明的是如爲白有臥乎所,旣有令該府稟處之命,則不可不推問其虛實,尹志遜拿問爲白乎旀,李眞伋處,亦不無憑覈之端,一體拿問處之,何如?啓依允。
禁府,尹志遜·李眞伋拿囚。啓。
政院啓曰,卽者禁府郞廳,以大臣意來言,今日推鞫,當爲開坐,而同義禁洪萬朝·兪集一,俱以病不來,不得開坐云,竝卽牌招,以爲進參之地,何如?傳曰,允。
假注書徐宗厦在外,代以權宏爲假注書。
政院啓曰,同義禁洪萬朝·兪集一牌不進,推考傳旨,今方捧入,而今日推鞫,將不得開坐,事甚未安,更卽牌招,以爲進參之地,何如?傳曰,依啓。稱病不進,旋又違牌,其在事體,極涉未安矣。
黃海監司吳命峻留待引見時,金川郡守趙榮福,除署經發送事,榻前下敎。
政院啓曰,同義禁洪萬朝·兪集一,又爲違牌,所當更請牌招,而一日三牌,有傷事體,鞫獄遷就,亦甚未安,何以爲之?敢稟。傳曰,竝改差,卽爲口傳差出,牌招參鞫。
吏曹口傳政事,以朴權·閔鎭遠爲同義禁。
刑曹參議李震壽上疏。大槪,臣於長席之疏,有不容一刻仍冒於職次者,亟賜遞免,俾靖私義事。入啓。答曰,省疏具悉。昨者長官疏批,已悉予意矣。夢先,顯有隱情,而周遮之言,四面而起,故嚴訊之下,堅忍不服,專由於此,萬萬痛駭,爾疏所云,予實未曉也,勿辭察職。
謝恩,同義禁閔鎭遠。
鞫廳,罪人李天栽·李徵瑞面質,罪人李鳳岳·李天栽面質。傳曰,推鞫姑罷。
黃海監司吳命峻留待引見時,吳命峻所啓,今年穡事,初則庶有豐登之望矣。鋤後旱,最是農家之大禁忌,而本道酷被其害,故監司李㙫,以水陸操竝停之意,旣已狀聞,則本道年事之凶歉,於此可知,推奴徵債等事,亦不可不依前防禁,故敢達。上曰,依爲之。以上朝報
兵曹啓曰,今此貞陵行幸時留都,以何營軍兵爲之乎?擧動日期迫頭,預先停當,然後節目當爲一體磨鍊,故敢此仰稟。傳曰,禁衛營留都。禁營謄錄
李敏英啓曰,明日國忌齋戒,明明日國忌正日,十五日大殿誕日,十六日永寧殿缺宗廟·永禧殿秋享奉審及四字缺祭散齋,十七日國忌齋戒及散齋,十八日二行餘缺相値,頉稟。傳曰,知道。
又啓曰,凡親祭祭文,大提學例爲製進,而卽今大提學未差,今此貞陵親祭祭文,令藝文提學,撰進,何如?傳曰,允。
兪命雄啓曰,假注書權宏,時無職名,依例付軍職,冠帶常仕,何如?傳曰,允。
許玧,以兵曹言啓曰,入番禁軍廳所上長片箭,箭鏃每致生澁,磨洗之際,必多破傷,故以着漆新造箭,使之換給之意,敢啓。傳曰,知道。
趙道彬,以義禁府言啓曰,臣等,於昨日鞫廳罪人原情捧入之後,待得餘暇,暫開本府之坐,而數字缺際,入啓公事中,副司果李宜顯疏辭議啓,誤以諫長時初疏粘付,以至啓下,今始覺得其做錯,莫重奏御文書,致有換粘之擧,不勝惶恐待罪,元疏改粘還入之意,敢啓。傳曰,知道,勿待罪。
趙道彬啓曰,推鞫坐起進去下直,請出推案。傳曰,知道。
鞫廳啓曰,觀此李鳳岳所供,則以爲李天栽冒稱注書,李獻英與李徵瑞酬酢之說,明白參聽,而事係至重,其在審獄之道,不可不更加詳覈,請天栽與徵瑞面質,鳳岳與天栽面質。傳曰,依啓。
刑曹參議李震壽疏曰,伏以臣昨上辭本,猥陳難冒之勢,伏承批旨,誨諭諄切,臣誠惶感,靡所容措,卽伏見本曹判書金鎭圭疏本,以駁議譏切等語,其所以咎責臣者,不一其端,臣於此實不勝訝惑萬萬,而亦安得默然而已乎?夫夢先,身爲色驅,而偃然落後,則其習固可惡也。苟不落後,而托以落後,則其情狀可痛也。第於五日之內,旣受二次之刑,而一向自明,終無異辭,臣意以爲落後,元非死罪,洊刑或致殞斃,則恐有乖於欽恤之道,故以姑先憑問於在囚諸傔,明得其實狀,然後更議加刑之缺否,亦似未晩,言于長席,則長席不肯回聽。臣旣有區區所懷,非不知力爭之爲可,而第念前此佐貳二人,相繼崖異,臣踵其後,而始赴査坐,又卽起鬧,則不但於事體爲未安,亦不無沮撓之嫌,姑且聯署以啓,而愚見本自如此,問答亦旣丁寧,前疏中違覆二字,蓋出於此,長席之咎以追發,抑何意耶?至於欲覈外製之虛實,闕門開閉,宜先嚴問,誠有如聖敎,臣雖迷滯,亦豈欲不先窮覈門之開閉,而先訊外製之違端,如長席疏中所云云耶?伊日擧子入場後罷場前,闕門之牢鎖不開,萬目咸覩,國言如一,非獨金吾及本曹諸數字缺辭納供,雖以向日儒臣筵奏之請罪丹鳳門禁亂官三四字缺再疏中,不如敦化·金虎兩門之牢閉云者,見二行餘缺諸供,旣以罷場時爲言,則亦豈足爲査問中數字缺今此門事之嚴覈,蓋欲知外製之虛實,而門之牢鎖二字缺明白自稱,外製者之事事違錯,又如臣前疏所指陳,則訊問之擧,係是次第應行之事,而不宜一任其遷就。況其情狀,有所萬萬絶痛者,銘則當初以出坐門外閭家,自言於儒臣,致大則宰臣疏中,雖不言其外製處所,而曾於備局之坐,宰臣已發待漏院外製之說云爾,則此必指致大而言也。及至本曹推問之際,兩人所供,皆以敦化門廡爲對者,此無他,蓋以閭家則必家主,難於指告,待漏院則先有士人之借入者,其所譸張於宰臣之言,將不免爲脫空之歸,故銘輩,不獲已猝辦東挾之說,以爲粧撰眩惑之計,其爲奸狀,如見肺肝,臣與長席同坐之時,雖不以此質言,而姑就文案中所現著之罪,屢及其不可不訊問。又於臨罷之際,申之以不容但已之意,則長席答云,旣以門事歸一後,請刑爲啓,今欲訊問,當有別爲啓稟之擧,雖以此論之,臣之意見,已悉於當面之時,顧何嘗有旣退乃議之事,而今忽生出許多葛藤,必欲較量一字缺限是非,誠可異而亦未可曉也。顧以臣老孱氣力,實無一分抵敵之意思,亦不欲逐段呶呶,以傷淸朝禮讓之風,而第其所謂不欲窮覈門之開閉,必有所以然一轉語,竊照其首尾旨意,隱然以臣意,有所容護,故爲此歧貳之論者然,看來直令人發一笑也。噫,長席之官位如何,而因一言議之不相合,乃以此近俚之言,遽加於人耶?臣竊惜之,近日章牘之間,全欠相敬之義,臣常有慨於此,故於治疏之際,唯恐下語不審,或傷僚誼,另意點檢,務祛廉劌,若謂之太涉宛轉則可也。而未嘗有相逼之意矣。未知緣何句語,而遽惹疑怒,一則曰駁議,二則曰譏切,重言複言,終始不舍,臣誠慙恧,無以爲顔,彼此意見之得失,姑舍勿論,如欲較長挈短,求同於不同之中,則只見其無益於査事,徒傷於四五字缺唯當早自斂退,不喪其所守而已,玆敢不避二行缺臣無任屛營祈懇之至。疏批見上
公州幼學崔奎一等疏曰,伏以臣等竊念,褒忠奬節,有國之先務,尊德慕義,士林之同情,故前後章甫之以是爲請者,聖明輒皆允下,而不少留難,於是乎,遠近州縣之間,廟祠一新,文敎蔚興,蓋亦彬彬乎盛矣。然於其間,容有先輩節行,合被崇報,而或有闕遺,湮沒而不稱,則豈不爲聖世之欠典,而士林之所羞也。臣等竊見故工曹典書林蘭秀,卽麗季名臣也。其立朝本末,不必歷擧,而至於畢竟樹立,赫赫然若日星,無媿於當世名賢吉再之全節,而旌褒之典,獨不及焉,此蓋由於在下之人,未有登聞於朝廷之致,而其爲聖世之欠典,士林之所羞則大矣,豈不可惜哉?臣等跧伏草野,聞見孤陋,凡於前輩事實,固未詳悉,而姑撮其一二表著者而陳之,惟聖明垂察焉。蓋蘭秀,以間世之才,蘊濟世之略,其在恭愍朝,與崔瑩討平耽羅,于時耽羅,環城四面,枳棘成林,雖有堅甲,不敢通城,蘭秀,令取茅葦之種,潛播其間,俟其繁茂,火以焚之,然後一鼓而城遂陷,且於臨戰之時,右臂爲賊所斷,取其所斷之臂,捭諸䩨中,而左手握劍,督戰自若,終以得捷,此則俱載於譜牒及金石文字,焉可誣也?逮我聖祖受命之後,奉身屛退,優遊於公州之羅城,而若將終身,聖祖,嘉其節義,環羅城一區以賜之,至今居人,指其處爲受缺江山云,其後至英廟朝,特倣文公闕里賜號故事,命立家廟,且使缺摠制申穡,題其額曰,林氏家廟,其賜祭文有曰,運佐時之奇略,樹蓋世之偉勳,蓋其節義旣卓,功烈且茂,故前數字缺蒙褒美至此也。今其廟尙在,而華額如新,湖中人二行餘缺則自壬申革命,距永樂丁亥,其間歲籥十數字缺終始全節,沒齒無悔,詎不卓然,而所書卒官,亦仍前朝之缺則可謂益光大而尤彰著矣。嗚呼,忠臣烈士,何代無之,而乃若事業節義,兼備而兩全,如蘭秀,古往今來,絶無而僅有也。當耽羅之役,若非蘭秀之智勇權略,則越千里之絶海,平二字缺之逋寇,豈不難乎?功成於一時,利及於萬世,此已嵬然大矣。而況其卓卓之節,炳炳之忠,可以質天地鬼神而無媿,則古所謂俎豆享之,百世不忘者,捨斯人其誰歟。況蘭秀,與吉再竝時而生,同朝而立,及夫勝國運訖之後,其所成就,彼此一般,則立國家酬報之道,宜若無薄厚隆殺之殊,而先賢吉再,則建祠宣額,而獨於蘭秀,闕焉不行,此豈朝家一例尊尙之道,而士林之咨嗟,公議之抑鬱,庸有極乎?臣等玆敢倡率同心,訪其遺躅,已於羅城舊址,營立祠宇,以爲妥靈之所,而竊伏念往在先朝,旣賜家廟之額,則今當立祠,事當請額于朝,而況我殿下,尙賢崇節,凡斯文曠典,士所願行者,無不樂施,臣等以爲一時不可失也。遂敢裹足上京,齊聲叫閤,伏惟殿下,覽察蘭秀事業節義,宜爲多士所尊奉,特命有司,宣賜恩額以褒奬之,使下邑之士,得遂尊賢之誠,而來者有以觀感興起,不勝大願。答曰,省疏具悉。疏辭令該曹,稟處。
敎黃海監司吳命峻書,王若曰,國家區分八路,所以藩屛王畿,使相管轄一方,蓋爲敷布政敎。旣軍民牧馭之攸寄,故朝廷掄揀之甚難。肆循咨牧之舊規,庸賁按臬之新寵。言念我東形便,莫如海西雄腴。地勢控西塞之要衝,使星之供億最夥。海路接靑齊之舊域,帆風之往來無常。災荒荐仍,可念民力之已竭,詳定纔講,或言邑弊之難支。蓋欲除隣族之侵徵,節目甫定,亦嘗愍刑獄之煩濫。四字缺苟非得疎通諳練之材,莫可任承宣按察之責。二行餘缺藥餌特頒,東關嘉賑飢之勞,皐比寵錫,內外褒三字缺績用之咸推,前後擢升,可見眷遇之獨異,伊剛腸自許寡合,奈末路偏忌受知,曾仍嶺服之控辭,利器莫試。今値海臬之告缺,輿論同歸,迺輟京尹之班,爰畀藩維之節。玆授卿以黃海道觀察使兼兵馬水軍節度使·巡察使·海州牧使,卿其祗奉休命二字缺令圖。施惠必先小民,仁足以保,爲政務存大體,簡則不煩。桑土欲爲綢繆,須思備豫之策,氷蘗素所砥礪,何待告戒之言。考績最要嚴明,決獄惟在平恕。鹿洞遺跡,宜訪儒先之弘規,燕寢淸香,肯誇騷人之謾詠。州符兼頒,孝養庶報於春暉,鄕貫行巡,榮光不羨於晝錦。至如稟裁專斷,厥有應行故常。於戲,挹長孺拾補之誠,想多禁闥之戀,攪孟博澄淸之轡,休憚原濕之勞。當時勢艱危之秋,正宜戮力,勖世臣忠貞之義,毋孤隆私。往哉惟休,行且復召,故玆敎示,想宜知悉。知製敎權詹製進。
午時上御熙政堂,黃海監司吳命峻留待引見時,黃海監司吳命峻,左副承旨許玧,假注書權宏,記事官金在魯·沈珙入侍。命峻進伏,上曰,卿累年出入經幄,知卿憂念民事,自當着實奉行,而今日辭陛,有稟定之事耶?命峻曰,臣以萬萬無似之姿,叨此藩臬之重任,自多僨誤之憂,實無堪承之望,累度瀆撓,未蒙矜許,在臣義分,不敢一向煩控,今日不獲已辭陛,而恐負委寄之盛意,不勝危懼之私忱矣。
命峻所啓,臣於未赴任之前,姑未知有何弊端,而有不可不及時稟定之事,故敢達矣。道內谷山地,有本道銀店及戶曹鉛店,而近來禁衛營,以戶曹鉛店,移屬禁營事稟達啓下後,本道銀店,自禁營行關,使之革罷,大抵本道詳定之後,勅需數字缺用,多賴於此銀,軍需鉛鐵,亦取辦於此,今若二行餘缺銀店革罷事,陳請蒙允矣。本道若有他設處,則不必如是爭執,而無他推移之處,且谷山銀店,若於一穴中竝設數字缺有害於禁營,而此則元非不相容之地,故地部事體,比禁營缺重,猶且竝容,未聞有害,則在本營,元無所損,在本道,所關非細,今若永罷此銀店,則勅需軍需及開市所用,從何取辦乎?禁營則不過取鉛,本道若無此銀,則所失不貲,等是國用,而輕重有殊,到任後所當狀聞稟定,而本營,或不無防塞之慮,故不避煩猥,玆敢仰稟矣。上曰,然則令本營,更爲稟處,可也。出擧條
命峻曰,卽今秋務方殷,金川郡守趙榮福,除拜已久,尙未署經,若待兩司備員後署經,則遲滯可慮,令政院,合有稟旨變通之擧矣。上曰,旣有前例,除署經發送,可也。出榻前下敎
命峻曰,海州乃營下劇邑,而近甚蕩殘,不成貌樣,備局諸臣,皆以爲請得餘米,以補需用爲宜云,而此則下去後,當觀勢狀聞,今不敢煩請矣。上曰,下往後觀勢爲之,可也。近來海防甚疎,卿下往後,留意海防,俾無疎虞之患。且良役事,已成近來積痼之弊,朝家略爲變通,而大抵良役事,各邑非無閑丁,而投屬各處,以爲謀避之計,故致有此弊,此亦下往後,觀其事目,着實擧行,毋使朝家變通之意,歸於虛套,宜矣。命峻曰,良役,實是國之根本,小臣缺入侍,稔聞此弊,今此玉音,又如是丁寧,敢不着念奉行,但兵營,各有靳惜之意,報于備局,必欲防塞,故終無變通之實效矣。上曰,數字缺後,觀其形勢,着實擧行,俾有朝家變通之意。以下缺諸臣,以次罷出。出燼餘
上在昌德宮。停常參·經筵。
左議政金昌集,五十五度呈辭。入啓。傳曰,安心調理。
鞫廳,罪人李鳳岳放送,罪人李天栽,刑問三次不服,四次不服。傳曰,推鞫姑罷。
正言尹聖時啓曰,臣於日昨傳啓之際,憲吏以本府有下諭啓辭來言。臣漫不致察,循例竝請,而追後思惟,則旣請前持平金始㷜之還收,新除授持平南一明,卽其代也,混請下諭,事甚逕庭,臣之昏謬做錯之失,著矣。不可一日晏然於言地,而喉司不諒,以鞫坐之無以推移,不許引避,冒沒隨行,今至累日,臣,誠恧縮。且臣頃以金吾郞及戶隷拿治事,論啓蒙允,而後赴鞫坐,又以羅卒之追後被罪事,有所酬酢矣。及見禁郞供辭,則縷縷發明,而又提臣私話,以爲羅卒亦無治罪之事云,臣誠怪訝,莫測其故,臣更爲詳聞,則戶隷之潛入獄間,在於七月初六,而色掌羅將一千爲名者,因此被罪於入直官員,在於其後數日云。一時交代官之未卽聞知,吏卒輩之畏罪欺蔽,理或固然,而治罪與否,只問於初六日入直郞官,推問虛實,不及於伊時色掌羅卒,則臣恐鉤覈之擧,未盡其道而然也。至於戶隷之移送秋曹,不分皁白,泛然拈出使喚中一人,强名現告,若是而何能得其實狀耶?此臣之尤所未曉者也。雖然,玆事端緖,旣未覈出,而歸臣於風聞之爽誤,則臣之難安,又添一節,以此以彼,俱不可仍冒,請命遞斥臣職。答曰,勿辭,退待物論。
觀象監,夜一更二更,月暈廻木星,自三更至五更,月暈。啓。以上朝報
金演啓曰,左議政五十五度呈辭到院,而以國忌齋戒,留院之意,敢啓。傳曰,入之。
許玧,以備邊司言啓曰,今此貞陵行幸時,植炬排立與否,自畿營有所報稟于本司矣。取考乙酉年本陵擧動時前例,則因特敎,只行缺內植炬,辛未年擧動時,亦有植炬勿爲擧行之令,蓋陵所道里不遠,回鑾之時,可無薄暮窘急之患,故或待平明,始爲動駕而然矣。今番則出宮時刻早晩,姑未預料,事當使之措備待令,而在前陵幸時,十里外,則地方官,雖例爲植炬,中間爲慮民弊,使工曹限晝停所,因爲植炬,而定限外加數排立之價,則自宣惠廳,別爲添給者,亦多有之,宜有急時定奪分付之事,何以爲之?敢稟。傳曰,出還宮植炬,竝勿排立,可也。
鞫廳啓曰,罪人李天栽·李徵瑞·李鳳岳面質招辭捧入,而天栽·徵瑞面質之際,雖未見其大段立落,而天栽則終無一事近理成證,竝與義州時所自稱李獻英者,而全諱前招,所謂徵瑞敎誘以假稱御史,限三年經營,收聚銀錢穀物,査得三南隱結云者,雖是童騃,決不以此指授於人,而捏造不成之說,以爲陷人之計,承款之招,自歸虛罔,誣告之罪,又復現發,情狀凶狡,萬萬絶痛。徵瑞則迷不覺察其詐冒,過爲助成其氣勢,昏謬無狀,罪固難逭,而邂逅逢人,遽議凶逆,苟非風狂,萬無是理,前後辨對,俱無違錯,當初酬酢,證左亦明。鳳岳則悉陳其參聽之言,天栽頗有沮屈之色,今無可問之端。請李天栽加刑,更爲取服,李徵瑞仍囚,以待結末後稟處,李鳳岳放送。傳曰,依啓。
又啓曰,罪人李天栽,忍杖不服,請加刑。傳曰,各別嚴刑得情。
趙道彬啓曰,兵曹郞廳來言,闕內各處入直軍士,夜巡檢云矣。敢啓。傳曰,知道。燼餘
上在昌德宮。停常參·經筵。
左議政金昌集,五十六度呈辭。入啓。傳曰,安心調理。
傳曰,史官一員待命,騎馬三匹立之,明陵忌辰祭所內,摘奸。
禁府,崔仁垕拿囚。啓。
鞫廳,罪人李天栽,刑問五次不服,刑問六次第四度承服。
院啓,因嫌而退。偶未覺察,旣非大段,隨聞論啓,臺體則然,請正言尹聖時出仕。答曰,依啓。以上朝報
義禁府啓曰,逆獄誣告罪人李天截,旣已承服正刑,依法文籍沒家産一款,令各該司捧承傳擧行,何如?傳曰,允。以上禁府謄錄
禁府啓曰,罪人李天栽,依判付加刑究問,一向忍杖不服,情狀凶狡,請加刑。傳曰,依啓。
又啓曰,罪人李天栽,一向忍杖不服,情狀凶狡,請加刑。傳曰,依啓。
三啓曰,罪人李天栽,誣告情節,旣已承款,依法例結案取招,照律處斷。罪人李徵瑞,迷不覺察其假稱,助成其氣勢,致有許多三四字缺律文中,所謂當該官司,知而聽行者,相去無幾,不可不從半行缺。傳曰,依啓。
趙道彬啓曰,小臣推鞫坐起進去下直,請推案。傳曰,知道。
許玧,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
李敏英啓曰,今此貞陵親祭祭文,令藝文提學撰進事,啓稟允下矣。藝文提學崔錫恒,以庭試試官,疏陳難安情勢,原疏還給之後,又使下吏,累次往復,而終始引嫌,無意製進,一向强迫,有傷事體,卽今大提學·弘文提學未差,他無製進之人,必須預爲稟定,可無臨時窘束之患,何以爲之?敢稟。傳曰,前大提學製進。
許玧,以兵曹言啓曰,今此貞陵擧動時,禁衛營留都事,定奪,而在前禁衛軍留都時,大將例以本曹判書侍衛,故以摠戎使或守禦使,代領留都矣。今番則何以爲之乎?敢稟。傳曰,摠戎使,代領留都,可也。
又以兵曹言啓曰,卽接東都監役官所報,則駞駱山近處,御營廳所授體城六間許,今日頹落云,令繕工監爲先把子圍排,多定軍士守直,而亦令該廳,修築之意,分付,何如?傳曰,允。燼餘
上在昌德宮。停常參·經筵。
禮曹參議李大成,佐郞申壽華,章陵石物塗灰事,出去。
禮曹正郞李萬根,繕工假監役朴泰逵,順陵莎草修補事,出去。
繕工監役李秀衡,貞陵牀卓修補事,出去。
左議政金昌集,五十七度呈辭。入啓。傳曰,安心調理。
明日,大殿誕日陳賀時,開門差早。
領議政徐宗泰箚子。大槪,重被臺言,今始自列,伏乞亟賜斥免事。入啓。答曰,省箚具悉卿懇。過當之言,不必深嫌,卿其須體予意,安心勿辭,速出行公。仍傳曰,遣史官傳諭。以上朝報
兪命雄啓曰,左議政五十七度呈辭,到院,而以國忌正日,留院之意,敢啓。傳曰,入之。
許玧啓曰,大司憲李晩成,執義權忭,掌令朴萬普,持平南一明,在外,掌令洪禹寧,持平李世德,呈辭,今日,以監察茶時之意,敢啓。傳曰,知道。
李世最啓曰,領議政箚子,到院,而以國忌正日,留院之意,敢啓。傳曰,入之。
許玧,以兵曹言啓曰,自前陵幸時,蛟龍旗差備馬,預爲調習矣。今亦依前例,旗與竹,出郊外試習之意,敢啓。傳曰,知道。
領議政徐宗泰箚曰,伏以臣以萬萬不才,久叨政堂首席,事若無所推諉,則不得不强其蔑識,以己意而顓之,其所謬誤,不勝其多,至於內外薦擬,或從時望,或取久次,未嘗敢以偏係存心,第今世論分乖,人見各異,臣亦何必其群情之普同也。誠知其不敢當,而常深悚悶之忱矣。日者,得見諫官金相元疏本,盛論近日用舍之偏,有曰八道方伯及其餘議薦之窠,率皆時議之所好,其所論斥,語指深重,臣不勝瞿然之至。議薦之云,專指廟堂,而臣之前後冒當薦望旣多,見今西北藩閫,沁都居留,俱在其中,竊度受臺言之砭射,宜無先於微臣者矣,身處登進人物之地,只循時趣,取舍失平,至發於臺閣之發議,則其罪伊何,決不可仍冒自抽,以重病國之辜,宜卽陳章請譴,而鞫獄未完,累日泯默,今始敢自列。伏乞聖明,察臣衷懇,亟賜斥免,俾廟薦協公,臺議得伸,不勝幸甚。取進止。箚批見上出燼餘
政院啓曰,統禦使尹就五身死之代,當卽差出,而兵曹判書崔錫恒,不爲行公,當此海防申飭之日,許久曠官,事甚可慮。在前如此之時,或因大臣陳達,令次官通議長官,因兵曹及本院啓辭,自廟堂差出。今亦不可無變通之道,何以爲之?敢稟。傳曰,令廟堂差出。備局謄錄
上在昌德宮。停常參·經筵。
左議政金昌集,五十八度呈辭。入啓。傳曰,安心調理。
大殿誕日。大殿,中宮殿·世子宮·嬪宮,政院·玉堂問安。答曰,知道。
左議政金昌集箚子。大槪,未參賀班,惶恐待罪事。入啓。答曰,省箚具悉卿懇。有疾未參,別無所傷。卿其須體予意,安心勿辭,亦勿待罪。仍傳曰,遣史官傳諭。以上朝報
金演啓曰,左議政五十八度呈辭,到院,而以誕日,留院之意,敢啓。傳曰,入之。
許玧啓曰,備邊司郞廳,以大臣意來言,今日賓廳坐起日次,而誕日相値,不得來會云矣。敢啓。傳曰,知道。
金演啓曰,左議政箚子,到院,而以誕日,留院之意,敢啓。傳曰,入之。
李敏英,以禮曹言啓曰,各道四五字缺審,則黃海兵使鄭履祥,箋文末端,臣無任之上書,伏無缺興府使崔瑋,皮封書年月,箋文末端,當以八月十五日書之,而以封進日書塡。宣川府使張鵬翼箋文中,誕辰下加書令節二字,尙州牧使鄭栻箋文中,恭惟之恭字,書以伏字,伏念臣下書名,吉州牧使鄭碩賓,大年號下,年月日不用具書,而且書以封進日,稱賀者下,竝書姓字,江陵府使任舜元,皮封及末端,書以封進日,誕辰下,有臣不勝慶抃之至等字,皆違格式,竝推考,何如?傳曰,允。
趙道彬,以司僕寺官員,以提調意啓曰,今此貞陵擧動時及王世子郊迎時,入把馬匹數,別單書入,而其中驛馬,則竝令兵曹,兵曹依前例知委各驛,使之直爲入把,何如?傳曰,允。
李世最,以兵曹言啓曰,今八月十九日,貞陵擧動時,各樣差備軍五百七十二名內,衛軍三百三十七名計除,其餘不足二百三十五名,依前例給價次,坊民調用之意,敢啓。傳曰,知道。
左議政金昌集箚曰,伏以臣病狀,漸就危篤,情勢,愈益臲卼,日尋長單,蓋不獲已,而瀆擾之誅,自知難免,猥荷寵眷,尙靳允許,臣日夕惶懍,措躬無地。玆當誕彌之節,百僚稱慶,懽抃攢祝之私,臣豈獨後於人哉。而以臣情病,末由致身昕庭,以展嵩呼之誠,臣子分義,掃地盡矣。矯望宸極,冞增隕越,伏乞聖慈,亟先鐫免臣職,仍治罪闕禮之罪,以安微分,千萬幸甚。取進止。箚批見上,出燼餘郞廳趙景觀書。郞廳李朝望校。
上在昌德宮。停常參·經筵。
下直,庇仁縣監朴思一。
政院啓曰,今此貞陵陵幸時,本兵之長,不可不陪衛,而兵曹判書崔錫恒,一向引入,無意出仕,卽爲牌招察任,何如?傳曰,允。
又啓曰,今此陵幸時,京兆堂上,當爲隨駕,而判尹李彦綱,因臺疏引入,左尹權尙游在外,右尹洪萬朝,今又陳疏,不爲行公,判尹李彦綱,右尹洪萬朝,竝卽牌招察任,何如?傳曰,允。
左議政金昌集五十九度呈辭。入啓。傳曰,安心調理。
掌令洪禹寧上疏。大槪,臣之情病,俱無仍冒供職之望,乞蒙恩遞,微安私分,獲便調治,兼附所懷,以備垂察事。及戶曹參判閔鎭遠上疏。大槪,臣於金吾兼任,情病萬分難安,冒死自列,冀蒙恩遞,仍乞歸省父母祠墓,以伸人子至情事。入啓。答洪禹寧疏曰,省疏具悉。上款所陳衛將禁亂官及下人等,終始牢諱之狀,極爲駭然,各別嚴問,期於得實。金重一事,令金吾·秋曹,究覈處之。諫臣疏語,似未相悉之致,處置請出,殊涉乖當矣。爾其勿辭,從速察職。答閔鎭遠疏曰,省疏具悉。旣往之事,不必爲嫌,科獄亦無回避之端,卿其勿辭,從速察任。
謝恩,右尹洪萬朝。
左參贊趙泰采上疏。大槪,臣之所遭人言,俱不可一刻仍冒議讞之地,玆敢不避煩猥,仰瀆宸嚴,乞賜諒察,亟先遞改臣兼帶金吾之任,仍治臣按査不審之罪事。入啓。答曰,省疏具悉。諫臣還收之啓,極涉苟且,李宜顯疏語,不須深嫌,臺避未免爽誤,禹偁不必拿問,卿其安心勿辭,速出行公。
領議政徐宗泰請對入侍,入侍時,兵曹判書崔錫恒,今姑改差,卽爲開政差出事。及冬至兼謝恩使書狀官金斗南改差,其代今日政差出事,及江原監司金致龍瓜滿之代,今日政差出事,榻前下敎。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請還收柳赫然·李元禎復官之命。金川郡守趙榮福,以庚寅冬大政陞六之人,一轉再轉,驟躋四品,監董時陞敍,雖有承傳,而資歷旣淺,超躐太遽,殊非愼簡官方之道,除目之下,物情譁然,請金川郡守趙榮福改正。新除授執義權忭,時在忠淸道韓山地,請斯速乘馹上來事,下諭。答曰,不允。下諭事,依啓。
刑曹參議李震壽辭職上疏。入啓。答曰,省疏具悉。爾其勿辭察職。
兼司書洪禹瑞辭職上疏。入啓。答曰,省疏具悉。爾其勿辭,從速察職。
禮曹判書黃欽上疏。大槪,臣於金吾兼任,難冒之端,與長席無異。仍陳衰病,決難跨馬隨駕之狀,乞蒙遞改本兼兩任,以便公私事。入啓。答曰,省疏具悉。判金吾疏批,已悉予意,春曹佐貳,纔已變通,卿其勿辭,安心行公。
弼善具萬理上疏。大槪,頃蒙恩遞,屛伏田舍,千萬夢想之外,又有春坊新除,繼有馹召之命,驚惶感激,罔知攸措,伏聞園陵行幸,期日已迫,不敢偃然退處,昨始來伏私次,而臣之情勢,有不可冒進者,病狀亦無供職之望,玆敢瀝血哀籲。伏乞聖慈,亟削臣職,以快人心,以安賤分事。入啓。答曰,省疏具悉。爾其勿辭察職。
京畿監司書目,楊州呈,以同義禁朴權辭職上疏上送事。啓。答曰,省疏具悉。伊時事實,予所詳知,過當之論,不必深嫌,疏末引嫌,亦涉太過。卿其勿辭,從速上來察職。
傳曰,禮曹參判李濟,今姑改差,以無故人,今日政差出。
領議政徐宗泰請對入侍時,年分事目,令次官擧行事,榻前定奪。
請對時,徐宗泰所啓,文科前後三榜,尙未分館,屢加催促,而槐院官員等,論議岐貳,旣會罷坐,久不擧行,頃日臣以當該官推考,使之完圈之意陳達,有更加申飭,從速圈點之命矣。聞諸官近復齊會,而終至於罷坐云,分館事關重,而嚴敎之下,一向遷就,殊無惕念奉行之意,事極駭然。當該上博士·掌務官,拿問警責,何如?上曰,分館每每遷就,極爲未安,申飭之後,又有罷坐之擧,若是不已,則何時可了乎?上博士及掌務官,竝拿推,可也。
兵批,以李濟單付副護軍,崔錫恒付副司直。
備邊司,京畿水使李天根爲之。以上朝報
吏批啓曰,判書在外,參判病不來,小臣獨政未安,何以爲之?敢稟。傳曰,只出緊任。
吏批,以權爲江原監司,李濟爲江原都事,鄭勖先爲義城縣令。以上吏曹謄錄
請對入侍時,領議政徐宗泰所啓,黃海前監司李㙫,以所捕捉荒唐船漁採淸人事,連爲馳啓,以疾速稟旨指揮,爲請矣。長淵地所捕劉元等二名之同伴二十三人自至,請給其二名,此則放送,劉元等二名及白翎地所捕葛二等十二名竝十四人押送鳳城事,旣已定奪,送齎咨譯官矣。葛二等見劉元等只二名,被押送,渠等,亦以抄其同伴中二名押送,而十人則領舸還鄕爲請,涕泣祈哀,所見矜惻云。十二人旣爲捕得,則悉數解送固宜,而渠等雖有犯禁之罪,實棄全船,失業可愍,其船隻等物,自此亦甚難處,犯禁人捉送事,自我咨請,故彼亦隨而許之,今雖只送二名,而放送其十人,具由送咨,則彼豈至於以此致奏乎?依其情願,抄其二名,與劉元等竝四名,押送,何如?十二名姓名,已在於咨中,齎咨譯官,以問其物件交賣事,使之直往長淵,咨文雖退改以送,猶可及矣。自初渠輩以爲,皆當至死,廢食涕泣云,雖未知必被死律,而應不免重處,故以是爲懼矣。上曰,其罪之必死,雖未可知,而以涕泣不食見之,似被重罪矣。渠輩雖甚哀乞,固不必以此放送,而但若於咨文中,盡書其名,仍以上國人失業可矜,故不爲盡數入送之意,措辭,則亦無妨,只以四人入送,而其餘十人,則給其船什,使之還去,咨文退改以送,可也。以上備局謄錄
許玧啓曰,內乘來言,今日旗軍洗馬爲之之意,敢啓。傳曰,知道。
又以都摠府言啓曰,今日入直軍士,當爲中日習射,而宗廟奉審相値,不得爲之之意,敢啓。傳曰,知道。
又以都摠府言啓曰,都摠管趙泰耉,以梓宮加漆事,長生殿進去之意,敢啓。傳曰,知道。
疊書趙道彬啓曰,今此貞陵陵幸時,京兆五六字缺判尹李彦綱,因臺疏引入,左尹權尙游在外,右尹洪萬朝,今又陳疏,不爲行公,判尹李彦綱,右尹洪萬朝,竝卽牌招察任,何如?傳曰,允。
備忘記,傳于許玧曰,卒瀛昌君造墓軍,依朗善君例題給事,分付本道。
李敏英啓曰,領議政徐宗泰,來詣請對矣。傳曰,引見。
許玧啓曰,兵曹判書崔錫恒,本職旣已遞差,所授命召,亦爲還納,密匣冊,纔已修整以入,而判書例兼禁衛大將,將兵之任,不可無一刻摠察之人,何以爲之?敢稟。傳曰,都提調摠察,可也。
又啓曰,禁衛大將崔錫恒遞差之後,都提調摠察事,命下矣。曾前或有命招都提調之時,或有發牌郞廳分付之規,今則何以爲之?敢稟。傳曰,發牌郞廳分付。
吏批,判書權尙夏在外,參判尹趾仁病,參議宋徵殷進,右承旨李敏英進。
兵批,判書未差,參判金萬埰病,參議李徵龜進,參知李觀命病,右承旨李敏英進。
吏批啓曰,江原監司,今當差出,而擬望之人乏少,守令中可合人,竝擬,何如?傳曰,允。
兵批啓曰,新判書趙泰采命召,同參政事,何如?傳曰,允。
以趙泰采爲兵曹判書,兪集一爲禮曹參判,權爲冬至書狀官,申鐔爲司果,金致龍爲僉知。
備忘記,傳于許玧曰,別軍職河海運,秋等試射時,柳葉箭十巡五十七分,十巡五十分,熟馬一匹面給。
許玧,以御營廳言啓曰,各軍門外中日沒技人賜馬事,旣已定奪矣。本廳哨官閔廷楗,去七月十九日中日時,騎蒭伍中,別單書入之意,敢啓。傳曰,知道。依定奪擧行。
副司果洪禹瑞疏曰,伏以臣衅累至重,分甘廢棄,而猥被剪拂之私,特承牽復之命,分義所在,固當感激徽數,一趨寅陛,少伸扣謝之忱,而自念區區私義,有不敢抗顔冒進者,坐犯違逋,兢隕轉切,而獲遞職名,粗安微分矣。不料恩敍旋下,繼有新授之命,滓賤如臣,過蒙收錄,曾未匝月,再膺除旨,至如春坊兼任,地望自別,非臣矇陋,所可叨忝,驚惶震惕,不知置身之所也。顧臣前疏所陳,不過略擧其臲卼之端而已,初豈有侵及臺官之意。頃者輔德梁聖揆,怒臣之提起前事,又爲陳疏,滿紙臚列,愈出愈新,遣辭至深,僇辱彌甚,使人惝怳,莫測其故,臣誠疲劣,實不欲與之交口辯爭,以取噴血之譏,而受人醜詆,迄今未已,轉益危險,將何顔面,淟涊就列,以自喪其廉義乎?仍念朝家,旣施曠蕩之典,復加抆拭,則同罪之人,宜無異同,而臣則屢被檢擧,荐辱除命。前修撰李喬岳,則五六字缺揆諸事理,寧有是哉?銓部用舍,恐不當一行半缺加以難安之勢,非止六七字缺血懇,控籲於天地父母之前,臣之今日叨恩,適足數字缺之歸,罪戾萬萬,無所逃免。伏乞聖慈,特賜諒察,亟命鐫削臣職,以快人心,以安微分,不勝幸甚。疏批見上
同義禁朴權疏曰,伏以臣,猥將賤疾,冒呈辭單,伏蒙聖慈,許遞本職,感戴恩私,只自攢祝。臣之先壠,在於楊州地,省掃久曠,情理難抑,未付軍銜之前,便是閒隙,輒欲舁載出來,而前患瘧痢兩症,一倍添劇,方在奄奄垂盡之域,不意此際,乃有金吾除命,臣誠惶恐悶蹙,罔知攸措也。念臣犬馬之齒,已近六旬,蒲柳之質,固已早衰,而重以五千里行役,適當盛暑,撼頓驅馳,積致傷損,形容幻脫,精魄銷亡,雖無疾病,尙難自力,況今所患,十分沈重,委頓牀席,轉側須人,其何能致身京輦,以供職事哉?且臣奉使無狀,自速臺評,揆以邦憲,宜伏斧鉞,而聖度天大,罰止問備,惶愧隕越,不知死所。第念所被罪名,極其狼藉,或謂之諉以衰老,或謂之多般爲說,至於圖便推託,據此可知等語,直驅之於規避欺罔之科。爲人臣子,有一於此,將何以自容於覆載之間哉?帶推之人,法不得陳疏,臣於停啓之日,卽爲復命者,欲以緘辭,略陳委折矣。伏聞近年以來,憲府推勘之坐,歲不過一二,臣之被推傳旨之下,已過累日,臺官有故,尙未及承受云。臣以有罪未勘之身,亦何敢晏然於職次乎?伏乞聖明,深加諒察,將臣本兼諸任,亟賜鐫削,以安賤分。抑臣緘辭之得徹睿覽,未卜早晩,臺啓所論,不無事實之不然者,臣何敢只守無辨之戒,終始泯默乎?當初淸差之將上白山也,侍衛以下,則直送茂山,摠管,只與筆帖式一人及若干家丁,齎二十日糧以行者,蓋以山路險遠,恐有半途狠狽之患也。伴使道臣,不慣徒行,且皆衰老,何可隨行云者,此乃譯官所傳淸差之言,而今以衰老二字,歸之於臣等之自諉,誠莫知其故也。臣道臣,不可落後之意,屢度送言,則其答也,或曰決知其不能,或曰決不可隨行。及至移書力請,則答書中,有倘去必悞五字缺同行之語,彼之所以勸止者,若是其勤至,而苟或十餘字缺怒其不能見信,臣於半行缺蓋出於此,不料見之者疑六七字缺尋覓水源,彼此分界,躬往看審,猶慮其未能詳察云者,臺言誠是矣,而亦似由於前後狀啓,不爲考閱,遠外事實,未能審知而然也。自有淸差之行,朝野之所共憂慮者,在於境界之爭辯,而臣於辭陛之日,以白頭山頂大池,分流爲鴨綠·豆滿兩江源者,指爲彼此界限之意,定奪而行,及到厚州,逢着淸差,彼以兩國境界爲問,臣使譯官,答以山頂大池,分爲兩江,此是交界,則彼雖初有有何文書之語,終無大段爭詰之言,行抵厚州,招問指路人時,言其兩江源路逕之艱險,則淸差以爲,吾所見者,境界而已。雖上天入地,當依爾等所指示而行云,則兩江源之爲境界,不待淸差之上去山頂,旣已完定,復有土人之指路導行者,則水源有何尋覓之事,境界更無辨別之端,雖使臣偕往,亦不過隨後伴行而已。行與不行,無甚利害,而强咈彼意,或致生梗,則亦豈參量處變之道乎?淸差上去白山,在於五月初八日,備局啓下,不可落後關文,到付於十五日,若使此關文,來到於淸差未發之前,則彼雖力止臣行,以朝令如此,不敢違越之意,庶可固爭,而旣已後時,末由奉行,則具由以聞,事體卽然,以此謂之當初圖便推託,據此可知云者,實未曉其爲何說也。譯官手本之上送,且欲朝家,備知定界立碑形止,而以此爲罪,亦非始慮之所及也。臣雖不佞,亦嘗聞事君之義,不擇夷險,卽平日所自勉者,昨年燕地之役,今者白山之行,俱出於臨急差遣,倉卒承命,未免窘迫,而不敢有一毫幾微之色者,誠以至愚極賤,過蒙鴻造,識慮才具,旣不足以自效,只有筋力奔走,粗可報答其萬一,耿耿此心,天實臨之。乃於今日,猝陷於占便避事之科,撫躬自悼,尙何言哉?且臣頃忝京兆佐貳時,因海西民人狀訴,京居閔宇宏者,有冒占他奴,劫奪財産之事,臣果査覈決折,囚禁徵給,而該色郞官,卽判官洪九采也。日者臺閣之論李衡秀也,所謂捧賂誤決云者,卽指此訟,衡秀爰辭,至擧臣名云,衡秀旣非色郞,誤被重駁,敢自辨明,固無足怪,而臺啓中,旣以捧賂誤決爲言,則半行缺其自掩乎?伏乞聖明,缺一一勘斷,以嚴國法,以伸臺議,千萬幸甚。疏批見上
判義禁趙泰采疏曰,伏以臣,伏見諫院還收金時㷜之缺以實採輿論,欲正査事爲言,又以禁堂之疏,强自引嫌結之,臣不勝訝惑之至。向者臺諫之請覈諸件,都不係於歷抵之虛實,而不待査完,汲汲投呈,顯有非斥獄官之意,則臣之一疏引嫌,在所不已,而今其啓,有若始㷜所論,係一國之公誦,該府所査,眞有不正之端者然。信如斯也,宜先劾去臣身,而姑不及此者,抑以徑發爲嫌,有所斟量耶?臣不欲索言辨論,以傷事體,而若其難冒之勢,則決矣。又於此際,伏見副司果李宜顯疏本,其所侵斥,旣深且緊,臣亦安得默然而已乎?李獻英預構之疑,雖云擧世之言,渠以旣無同接,手自呈券爲供,而他無憑覈之路,則該府之稟裁,勢不得已也。其所謂試券之疑端,雖未知指意何在,而設有自露之事,亦未知其必涉於預構,則題外鉤摘,似非獄體,不復審察之斥,奚爲而至也?至於李眞伋之更招議啓,以編字早晩,不爲無據爲辭者,蓋其供中,未時呈納,或爲黃字,或爲賴字之言,亦似近理故耳。非以此爲暗呈一款發明之證,而第政院僕隷,亦以暗投者,不知誰某,納供於秋曹,而移牒於本府,則啓請放送,烏可已乎?然,預構暗呈,旣不得覈其虛實,則人之爲言,無足怪也。臣自按此獄以來,惟以公平爲心,凡於議讞之際,未嘗爲迫切深刻之論,而彼此疵議,已不勝其紛紜,其何終始冒當,以益其僨誤之罪乎?且臣於諫臣之避,尤有所不得晏然者,玆敢不避煩猥,悉暴委折焉。其請拿本府郞官之啓,泛以頃間爲言,故七月一朔入直交代,竝皆待命,而事無端倪,有難指告。退聞諸臣之言,則似在七月初五六日間,無論其事實之如何,不得不以伊日交代,現告矣。今乃曰,更爲詳聞於戶隷,潛入,在於七月初六日,而色掌羅將,因此被罪,則入直郞官,在於其後數日,惡,是何言也?臣與諫臣,同在本府鞫坐,以此査問之時,諸郞官往復之言,諫臣亦親聽之矣。其云只問於初六日入直郞官者,無乃猶未分曉而然歟?色掌與門直,元不相關,而洪禹偁入直之日,羅將一千者,以其差役之不勤有一行半缺未盡其道爲言,則洪禹偁五六字缺不可已。臣旣被其斥,則難安之端,又加一層。顧臣前後所遭,決不可一刻仍據,而連値設鞫之日,不敢引入,冒沒參坐,今始瀝陳危懇,仰俟譴罰。伏乞聖慈,俯賜諒察,亟命先遞臣兼帶金吾之任,仍治臣按獄不審之罪,以謝人言,以安微分,不勝萬幸云云。疏批見上
弼善具萬理疏曰,伏以臣於前月,伏蒙恩遞,仍往長湍地,此是臣丘墓之鄕,臣之私計,非但爲迹遠京輦,斂避機穽,蓋欲依歸墓下,就閒養病。跧伏田廬,曾未浹旬,而千萬夢寐之外,又有春坊新命,除書遠辱,繼以馹召,臣承命驚惶,感涕自零。仍念臣之無似,釁尤多積,不足以復備任使,區區至願,惟在於退處田里,自守賤分,苦懇血忱,旣已略暴於前疏矣。今雖欲自遂微志,而恩召之下,微末賤臣,坐犯逋慢之誅,分義是懼,若欲趨命,則無一毫裨益於國家,而冥行擿埴,徒觸駭機,厚招殃咎于臣身,臣於此,戚焉自傷,而懍惕彷徨,不知所出也。矧又秋序將半,節祀已迫,上壠之禮,人之所重,瞻望松楸,亦豈無霜露之感,而竊伏聞園陵行幸,期日不遠,遂不敢引日稽留,趣裝登程,而前患暑病,又復作苦,寸寸前進,日昨僅得來伏私次,而第臣之情勢,轉益危蹙,有不可冒進者。向者掌令洪禹寧之疏,反詈之言,極口噴薄,臣於其時,職名未解,非不知詣臺自列,而外製人,秋曹今方覈治,則又復拖引已過之事,動輒煩瀆於天聽,實有所不敢者,且彼替人橫搖,乘機脅持,則與之呶呶爭辯,心竊恥之,而臣之隱忍不言者,亦可見其疲劣也。卽伏見副護軍李健命疏本,則一篇語脈,自有歸宿處,反復自明之辭,雖非爲臣而發,而旣以繼發覈罷之論,謂之遮攔掩覆爲言,則臣以當初論啓之人,亦安得泯默,而終無一言乎?臣之所論者,蓋緣儒臣再疏而發,儒臣,其於外製人,信以爲自無遮攔掩覆之意耶?此不須多談,請就其疏語中,爲殿下詳陳者而言之。其疏曰,此非今日始發者,去三月初備坐,有先發此語者,至於李坦家酬酢,則又曰,備坐參聞之人在此,吾豈別有所知乎?告君之半行缺致大一時竝出半行餘缺又云,李坦家酬酢,嫌於五字缺悉,以此觀之,則儒臣之當初所謂爲殿下詳陳者,其果以實乎?缺後疏語,自相逕庭,而其外製者,前爲一人,後爲兩人,則其間實狀,誠有不可掩者。臣之尤所駭怖者,臣之所論者,何與於他人之所言,而今乃鉤引控合,一串貫來,至謂之隨事幻說,愈出愈新,必如此爲說,然後可有一分自解之道耶?以臣所論者,言之,則今已透露無餘,不足多辯也。目今風波震蕩,世路險巇,如臣孤危之迹,固宜屛退,以盡自靖之義,而今又仰首伸辨者,亦妄耳。顧臣難冒之端,於玆決矣。亦何可徒恃寵靈,貪戀榮進,全昩不俟終日之義,而以取笑於明哲君子也哉?臣於情勢之外,病狀亦痼,已絶自力從仕之望。伏乞聖慈,俯諒哀懇,亟命鐫削臣職,仍令勿齒朝籍,以快人心,以安賤分,千萬幸甚云云。疏批見上
戶曹參判閔鎭遠疏曰,伏以臣於金吾兼任,實有萬分難安之情勢,而適當設鞫,倉卒承命,不暇他顧,冒沒出肅,私心悚愧,有不可言。今始露章自列,仰冀聖明之矜諒焉。念臣賦性昏愚,觸事生疣,而至於法文條例,尤所茫昧,曾在戊子,猥叨是任,妄論重囚,致勤嚴敎,有非臣子所敢聞者,至今餘悸在心,寢夢猶驚。夫護黨飜獄,罪名至重,人臣負此,何敢復按王獄,而其在朝家政體,亦何可諉以年久,更畀議讞之任乎?況今科獄方張,究覈政急,試門之或開或閉,而諸試官之有罪無罪,係焉,則凡在試官親屬,固宜回避之不暇,而臣與其時命官承宣,俱有姻家應避之嫌,其不可按治此獄也,亦明矣。抑臣又有懇迫私情,臣之父母祠廟墳山,皆在驪州地,而奉使異域,半年始歸,曠廢省拜,今至七朔,節屆仲秋,時物皆變,撫時悲慕,百感塡臆,而科獄未究竟之前,不敢爲循例乞暇之計,睠然鄕山,懷不能抑,臣之情理,其亦慽矣。伏乞聖明,諒臣情勢之不可再叨,察臣嫌端之不可苟冒,亟命遞臣金吾之任,仍許歸省父母祠廟,以伸人子至情,實天地生成之澤,聖人體下之仁也云云。疏批見上
刑曹參議李震壽疏曰,伏以臣日昨之疏,誠非可已而不已者。半行缺及承聖批,辭旨頗嚴,半行缺顧今情迹,實無一刻淟涊於官次。四五字缺五六日前,猝患泄痢,頭疼似剖,腹痛如刺,時或寒縮,旋卽烘熱,晷刻之間,登溷無算,津液枯渴,飮冷沃喉,脾肚損敗,臨食而發嘔,眞元大脫,氣息如縷,酬酢之間,語不連脈,轉動之際,起輒還仆,委貼牀簀,若將垂盡,作氣供仕,萬無一望,辭單見却,倍增悶抑。念臣,或滯外藩,或處散秩,誕辰闕禮,今已五載,踪地雖甚窮蹙,病情不至危惡,則祗詣嵩呼之列,少伸鰲抃之悃,是臣區區至願,而殘喘凜凜,無計自力,瞻望象魏,末由致身,誠禮俱缺,分義掃地,微忱耿然,又添一病。況今査事方張,囚繫滿獄,而虛帶職名,已有多日癏曠之罪,益無所逃,玆不得不冒昧申籲於仁覆之下。伏乞聖慈,曲加矜諒,亟賜遞改,仍治臣罪,以肅朝綱,不勝幸甚云云。疏批見上
禮曹判書黃欽疏曰,伏以臣衰耗病昏,朝暮待盡,而猝當査事,强疾供職,臨事茫然,觸處生疣,非議之來,固已料之,而頃伏見諫院請收金始㷜特遞之啓,至以實採輿論,欲正査事,而禁堂之疏,强自引嫌爲言,臣誠愚迷,莫曉其所以也。旣以始㷜之疏,爲出於輿論,而金吾之査爲不正,則臣等之引而爲咎,在所不已,而猶謂之强引者,何也?至於副司果李宜顯,前正言金相元之疏,亦有所未可解者。向日李獻英之事,臣等之所按者,只是預構一款,則他餘事端之不涉於預構者,非臣等所可竝論,而兩臣疏意,有若以金吾所按,爲不審者然。無論是非之如何,前後臺言,如是迭出,臣之不敢仍據議讞之地者,決矣。曾與兩僚,聯疏自列,而連値鞫坐,見阻喉司,仍蹲至今,冒沒行公,論以廉義,則無所據矣。仍念臣,竊有悶迫情悃,久欲仰控於天地父母之前,而事涉煩猥,恧縮趑趄,反復思惟,終不容泯默,玆敢冒干宸嚴,死罪死罪,顧臣病狀,日就沈痼,肌肉消脫無餘,腰脅牽引作痛,不能自力於鞍馬之間者,已有年所,兼有暴發之疾,少有撼頓,間或嘔吐昏絶,臣用是爲懼,倍加節愼,凡係職務之稍涉緊繁,則輒事煩籲,必解乃已,而謝絶人事,杜門靜養,以延殘喘者,半行缺除命,適在金吾按獄之半行缺積敗之氣,益新憊苶,晝夜五六字缺而今此園陵行幸,日期已迫,職忝禮官,例當陪從,而臣之形勢,決無跨馬隨駕之望,若不早蒙處分,必致大段狼狽,玆敢不避瀆擾之誅,疾聲哀籲。伏乞聖慈,俯垂哀憐,將臣本職兼帶,特許遞改,以便公私,不勝大願云云。疏批見上
掌令洪禹寧疏曰,伏以臣,日昨柏府除命,更及於已試僨敗之蹤,天牌繼降,而情勢益蹙,不敢冒進,坐違嚴召,恭俟逋慢之誅,只推之命,遽出常格之外。又以鞫事,召旨踵臨,分義所在,不暇他顧,冒眛出肅,仍參鞫坐,一旬奔走之餘,宿患眩症重發,頭䐉疼痛,神精惝怳,加以嘔泄兼作,飮啖全廢,眞元澌綴,若將難保,旬月之間,實無復起供仕之望,玆敢疾聲呼籲於仁覆之下。伏乞聖明,俯察情病之難强,亟許鐫遞臣職,以便調治,不勝幸甚。且臣有區區所懷,敢此附陳,今此科事査究,已逾三朔,尙未了當,引入者衆,庶務久曠,不可不趁卽明覈,速爲勘斷,事端之幾覈者,自當次第議讞,以俟處分,而惟是敦化門開閉一款,擧子官隷,各顧利害,所供各異,尙未歸一,外間噂沓之言,亦不足取信。而第聞典設別檢權譍,入場後,見場中之雜亂,不爲製文,待先呈之入,卽爲出來。目見敦化夾門洞開,雜人紛遝,以此傳說於搢紳間。蓋其日雨立之儒生,急於出來,懸題未久,先呈早出云,譍,果待先呈卽出,則其日勢之早晩,據此可想,終日不閉云者,雖不可盡信,日暮後還開之說,似非實狀,而衛將禁亂官及下人等之終始牢諱於累次嚴問之下者,誠極駭然,宜令該府·該曹,嚴加究問,而反復覈實焉。且聞日者內試射時,宣傳官金重一,冒增矢數,幸賴聖明親自覺察,終不敢售其奸計,事係邃禁,雖不得其詳,而人言喧藉,莫不痛駭。又於數日前親試時,重一,伏地自明,欲爲伸脫之計云,其縱恣猥濫,莫此爲甚,重一之前後所犯,若是昭著,尙無譴罰,伏想聖度包容,不欲深究,而當此科場不嚴之日,天威咫尺之地,恣意弄巧,又復二行缺專在於檢飭一行,而金斗南之廉約,衆所共許,律己檢缺必不爲商譯之所侮,銓曹之擬差,蓋有所取,而諫臣疏中,泛以非擇差爲言者,似出於不能相悉之致,臣竊惜之。前持平金始㷜,特遞之下,若據臺例,旣發還收之啓,則居其代者,自不當竝請,下諭,而只憑下吏之言,矇然陳啓,做錯之失,實非尋常,則其在臺體,不可請出,而昨者處置,未免乖當,臣竊異之。伏願聖明,竝加垂察焉云云。疏批見上
巳時,上御熙政堂。領議政徐宗泰請對引見入侍時,領議政徐宗泰,左承旨兪命雄,記事官洪廷相,記事官金在魯,記事官沈珙。徐宗泰進伏曰,比來日氣,朝晝異候,伏未審此時,聖體,若何?上曰,無事矣。宗泰曰,手部其有差減之效乎?上曰,猶未如常矣。宗泰曰,諸道農事,晩後不無豐熟之之望矣。日間惡風連吹,雨水過多,畿甸則以狀啓見之,姑無大段災害,而諸道則農形多變,不及始望,海西則將有凶歉之慮矣。上曰,六月望後及七月一望,有旱災,故農形稍變矣。宗泰曰,農形猶未辦斷,而近來日候猶熱,且無惡風,晩穀則有成熱之望矣。上曰,以卽今日候見之,霜降,似差退矣。
宗泰曰,陵幸擧動,只隔二日,而兵判,尙在引入之中,事甚苟簡,故欲爲變通,敢此請對矣。査事姑未究竟,故諸考官,尙在惶悚之中,而兵判一行半缺至於陵幸,五六字缺不可無本曹長官矣。以朝家事體,政院例請牌招,而似不可行公,若至於遞改,則莫如趁時變通,俾無苟簡之患,故敢達。上曰,兵判陳疏承批之後,初牌不進,政院有再招啓辭,而未及允下矣。此與城內擧動有異,不可無本兵長官,崔錫恒,今姑遞差,其代卽爲差出,可也。命雄曰,當日開政差出乎?上曰,當日開政差出,可也。
宗泰曰,每年陵幸時,諸軍門,以次隨駕矣。卽今摠戎使金重器,病勢不輕,勢難力疾將兵,守禦使金宇杭,以情勢之難安,亦未行公,不可無推移變通之道。以政院日記,考見前例,則癸未年陵幸時,訓將李基夏,其時身病甚重,故使御營大將,領訓局之軍而隨駕,令摠戎使,領御營軍而留都。甲申年陵幸時,訓鍊都監及御營廳隨駕,故摠戎使,率摠戎軍兵二哨及禁衛軍兵而留都矣。前例旣如此,今亦宜有變通之道矣。上曰,令御營廳留都,禁衛營隨駕,可也。
宗泰曰,戶判金宇杭,久未行公,故年分事目,尙未稟定啓下矣。當趁農事未及收獲之前,可以磨勘,事甚窘束矣。上曰,例於八月初磨勘矣。宗泰曰,數年前,戶判有故,未得行公,故稟令次官相議於長官處,以爲磨勘之地,其事目,不過依前略加添刪而已矣。上曰,其事目,依例添刪,不甚差矣。宗泰曰,令次官替行,旣有前例,今亦依前例磨勘以入之意,敢達。上曰,依爲之。以上竝出榻前定奪
宗泰曰,江原監司金致龍瓜滿狀,四月,來到吏曹矣。瓜滿之代,大政當出,故尙未差出矣。無故者置之無妨,而金致龍,則常時有宿病,其羸瘠多病之狀,人皆知之,近間雖不至於危境,公務之曠廢已久,委屬可慮,渠以瓜滿後,尙未得交代,爲悶云,瓜滿已久,病狀又如此,故頃日陳疏,有請遞之懇矣。上曰,果以病狀陳疏矣。宗泰曰,聞其病乃消渴,而症甚不輕,大政尙遠,遞差,似宜矣。上曰,旣已瓜滿,病勢如此,今日政,以瓜滿代差出,可也。出榻前定奪
宗泰曰,京畿水使尹就五,武弁中,素稱其修擧職事之人,而猝然身死,且聞有臨年老母,誠甚矜慘矣。上曰,以國忌,未見狀啓,知其有老母,故意以爲在喪矣。知其身死,誠甚矜慘矣。宗泰曰,喬桐,海防重地,水使身死之後,軍政之曠廢可慮,在前備局,有差出之規,而此出於變通,當令本兵差出,而但今日兵判陳疏後,出肅開政,今日政差出,未可必也。上曰,事勢苟簡,今番令廟堂差出,可也。出榻前定奪
宗泰曰,諫臣金相元疏中,書狀官金斗南,不協人望云者,誠爲太過矣。公議皆以爲過矣。金斗南,雖無過人之姿,二行缺言如此,雖敦迫,情勢廉隅,有難往矣。上使金昌集,知臣請對,送言曰,以情勢之難安,屢呈吏曹云,勢難强迫,以此陳達請遞,爲宜云矣。尹趾仁曰,金斗南,自是廉謹之人,臺言雖甚過當,今則其情勢難往,不可一向强迫遞差,似宜矣。上曰,臺言如此,勢難强迫,金斗南,遞差,其代卽爲差出,可也。出榻前定奪
宗泰進伏曰,小臣有所悶迫情懇矣。近來登對之時頗簡,又非疏箚間所可陳之事,故未及陳達矣。今因入侍,敢此悉暴矣。小臣識慮淺短,未諳事務,而朝家畀以重任,使之至此,逃遁不得,冒沒承當,而年旣衰老,精神筋力,殘敗無餘,當事而有前忘後失之患,固不宜久當是任,而一日二日,尙此蹲據矣。聖眷至隆,小臣,不暇顧一身之死生顚沛,而實無一日自安之時矣。左相金昌集,近間病得差歇,雖或有餘症,大勢則幾盡復常,而以査事有所不安,未敢出仕,其出未知的在何時,政府雖一位有闕,尙不備員,而卽今鼎席殆空,在小臣尤爲悶迫,自下有不敢仰達,而京外,多有原任相臣,枚卜之擧,似不容暫緩矣。査事遷就,朝象罔涯,缺司竝無長官,開坐無期,雖簿書間循例應行之事,率多因循廢閣,殆過數月,全未擧行,已極可悶之中,相席又不備員,小臣病昏,決難獨當機務,自上特爲留念,從近枚卜,使可任事之臣當之,如小臣者,則亟賜遞免,俾得退處守分,以卒天地生成之澤,不勝萬幸。雖未蒙許遞,得與同參一席,隨事商議,則實有幸於朝家矣。有所日夕耿耿於私心者,故敢此冒死仰達矣。上曰,左相當出仕,而以査事之遷就,轉輾至此矣。所陳,當留意焉。諸臣遂罷出。出燼餘
上在昌德宮。停常參·經筵。
顯宗大王忌辰齋戒。
政院啓曰,園陵行幸,只隔一日,本兵多有擧行之事,而兵曹判書趙泰采,今日不爲出肅,卽爲牌招察任,何如?傳曰,允。
傳曰,史官一員待命,騎馬三匹立之,崇陵忌辰祭所內,摘奸。
左議政金昌集六十度呈辭。入啓。傳曰,安心調理。
政院啓曰,兵曹判書趙泰采牌招不進,推考傳旨,今方捧入,而擧動迫近,連日違牌,事甚未安,更卽牌招,何如?傳曰,允。
正言李承源啓曰,臣頃忝本職,因一避辭,重被僚臺之反詈,其所蹈藉詆辱,殆無餘地,日昨新命之下,不可以日月之稍久,有所自恕,泯默冒出,而天牌遽降,不敢坐違,趨詣禁扃,陳疏未徹,逋慢是懼,黽勉祗肅,仍參鞫獄之坐,而獄事纔畢,適有同僚處置,推諉無人,又未免冒當,此皆出於事勢之萬不獲已,而其爲喪廉忘恥,則固已甚矣。尋單縮伏,一味惶愧,昨伏見掌令洪禹寧疏本,則以臣伊日處置,大加非斥,臣於此,不勝瞿然之至。當初同僚之竝發兩啓,果欠周詳,而第官非同臺,事異預講,則某人之某代,偶未覺得,循例請諭者,元非深咎之事,而其所立落,無甚關緊,臣之措辭請出,蓋出斟量之意,而不欲以一時差違,輕遞言官也。有何可異之端,而今臺疏,至以臣竊異之爲言,臣亦莫曉其意之所在也。雖然,臣旣被其譏斥,聖批又以乖當爲敎,其何敢自以爲是,而晏然仍冒於言議之地乎?請命遞斥臣職。答曰,勿辭,退待物論。
謝恩,兵曹判書趙泰采。
兵曹口傳政事,以吳重周爲都摠管,沈益晉爲內禁將,元徵爲宣傳官。以上朝報
金演啓曰,來二十一日輪對日次,而國忌齋戒相値,頉稟。傳曰,知道。
又啓曰,左議政六十度呈辭,到院,而以國忌齋戒,留院之意,敢啓。傳曰,入之。
又啓曰,右副承旨趙道彬,連日不爲仕進,出納之際,事且苟簡,請卽牌招察任,何如?傳曰,允。
李敏英,以內醫院官員,以都提調·提調意啓曰,今此貞陵展謁擧動時,臣等皆隨駕,留院提調似當差出,而考見前例,擧動若不經夜,留院提調,不爲差出,今亦依前例勿爲差出,或有闕內時急用藥之事,令假承旨進來開庫,似合事宜,敢啓。傳曰,知道。
許玧啓曰,今此貞陵擧動時,何大臣留都乎?敢稟。傳曰,趙判府事留都。
又以都摠府言啓曰,今此陵幸擧動時,寶劍侍衛守宮,王世子陪衛,不可不備員,而都摠管趙泰耉,與新除授兵曹判書趙泰采,法當相避,宋相琦,除拜已久,尙不出肅,副摠管咸平君泓,以親病亦不行公,李世祥,以訓鍊都監馬兵別將,當進去軍門。無故行公,只有六員,無以推移,不可無變通之道,令該曹急速稟處,何如?傳曰,允。
趙道彬,以禁衛營言啓曰,今此貞陵擧動時,本營別驍衛及五哨軍士隨駕矣。本營則千摠尹廷舟,把摠許夔,哨官黃理中,工匠·牙兵五十名,率領入直,火藥庫則哨官韓碩徵,別破陣十四名,率領守直之意,敢啓。傳曰,知道。
又以禁衛營言啓曰,今八月十九日貞陵擧動時,建陽門入直軍一百名,西營入直軍五十名,以御營軍前頭替把事,自兵曹節目啓下矣。來十八日,與御營軍替代,而二十日,以本營軍還入直之意,分付擧行,何如?傳曰,允。
又以兵曹言啓曰,都摠府啓辭,今此陵幸擧動時,寶劍·侍衛·守宮,王世子陪衛,不可不備員,而都摠管趙泰耉,與新除授兵曹判書趙泰采,法當相避,宋相琦,除拜已久,尙不出肅,副摠管咸平君泓,以親病亦不行公,李世祥,以訓鍊都監馬兵別將,進去軍門,無故行公,只有六員,無以推移。不可無變通之道,令該曹急速變通,何如?傳曰,允事,命下矣。卽今摠管中,無故行公,至於六員,相避之代,今若變通,則自可推移,都摠管趙泰耉之代,姑先口傳差出,何如?傳曰,允。
趙道彬啓曰,今此陵幸擧動時,侍衛禁旅之將及堂上宣傳官,不可不備員,內禁衛將閔濟章,宣傳官金重九,外任代,竝卽爲口傳差出,以爲隨駕之地,何如?傳曰,允。燼餘
上在昌德宮。停常參·經筵。
顯宗大王忌辰。
左議政金昌集六十一度呈辭,入啓。傳曰,安心調理。
府啓,引嫌而退。處置請出,旣遭疏斥,揆以臺體,有難自安,請正言李承源遞差。答曰,依啓。
吏曹啓曰,臺諫有闕,政事,取稟。傳曰,過齋戒後爲之。
政院啓曰,今此擧動時,禮曹參判,以贊禮預差,當爲陪從,而參判兪集一,尙未出肅,卽爲牌招,何如?傳曰,允。
謝恩,禮曹參判兪集一,兼司書洪禹瑞。以上朝報
金演啓曰,左議政六十一度呈辭,到院,而以國忌,留院之意,敢啓。傳曰,入之。
又啓曰,明日貞陵擧動時,以事變假注書尹大英守宮之意,敢啓。傳曰,知道。
許玧啓曰,御營廳敎鍊官來言,未時釋軍,申時結陣之意,敢啓。傳曰,知道。
李敏英,以侍講院言啓曰,明日陵幸擧動,王世子祗送祗迎時,宮官不可不備員,兼司書洪禹瑞,連呈辭單,尙不出肅,卽爲牌招,以爲陪從之地,何如?傳曰,允。
許玧,以兵曹言啓曰,今此陵幸擧動時,侍衛禁軍,不可不點擇而行矣。各番禁軍中,病瘦馬,蹇足不能致遠之類,自今日推移替直之意,敢啓。傳曰,知道。
又以扈衛廳別將,以留都大臣判中樞府事意啓曰,臣承命留都,一依啓下事目,領率扈衛三廳軍官,大駕出還宮時,結陣於備邊司前路,晝則移陣于敦化門外,扈衛之意,敢啓。傳曰,知道。
又以備邊司言啓曰,新除授京畿水使李天根,呈狀本司,以爲前任定州牧使時解由,因戶曹有故,姑未成出,法例有拘,入啓處置云。解由之規,法意雖重,不但統禦之任,事面有別。本兵適有故,今此差出,因特敎,旣自本司,變通薦望,則其在事體,似宜用廟薦不拘解由之例,且聞本營各操,定於今月二十七日,新水使,必須疾速赴任而後,可以及期設行,京畿水使李天根,使之從速辭朝,趁期會往赴,何如?傳曰,允。
李世最,以吏曹言啓曰,隨駕百官,自本曹收捧擧案於各司,別單啓下,自是規例,而因刑曹堂上之互相引嫌,日已向暮,尙未入啓,事體之未安,莫此爲甚,刑曹堂上,竝從重推考,使之推移陪從,何如?傳曰,允。
趙道彬啓曰,崇陵忌辰祭內摘奸單子有頉處,察稟事,命下矣。招致本陵書員,問其祭牀八坐漆色渝傷緣由,則以爲,姑待前頭道臣奉審時執頉,未卽報禮曹云。其趁未修改之責,在所難免,當該參奉推考,使之急速修改,何如?傳曰,允。燼餘
上在昌德宮。停常參·經筵。
大駕詣貞陵,入幕次後,藥房·政院·玉堂·二品以上·六曹·大司諫問安。答曰,知道。展謁後,藥房·政院·玉堂·二品以上·六曹·大司諫問安。答曰,知道。
傳曰,還宮時,百官揷羽。
傳曰,自陵洞口至關王廟,捧上言事,分付。
政院啓曰,中樞府錄事來言,判府事崔錫鼎,沙河里前路,祗迎云,係是大臣去就,敢啓,傳曰,知道。
大駕·王世子還宮後,藥房·政院·玉堂·二品以上·六曹·大司諫問安。答曰,知道。以上朝報
備邊司啓曰,海西所捉淸人,只以四人押送,而其餘則給其船什,使之還去,咨文退改以送事,稟達定奪之後,咨文旣已撰出,別定禁軍,使之給馬,齎送于齎咨譯官所到處,何如?答曰,允。備局謄錄
上在昌德宮。停常參·經筵。
下直,安州牧使成璹,長城府使李臣龍,光州牧使鄭復先,仁同府使鄭海尙,沃溝縣監李彦純。
大殿,政院·玉堂·二品以上·六曹·大司諫問安。答曰,知道。中宮殿·世子宮·嬪宮,政院·玉堂問安。答曰,知道。
藥房啓曰,昨日動駕拜陵,登降將事。伏未審夜來,聖體,若何?脚部不瑕有損,而手部,亦復如何?臣等不任憂慮,敢來問安。答曰,知道。無事。脚部別無所損,手部亦無所妨矣。
左議政金昌集六十二度呈辭。入啓。傳曰,安心調理。
刑曹參判南致熏三度呈辭,及正言尹聖時再度呈辭。入啓。遞差。
大司諫李㙫啓曰,臣於在外之日,荐承除命,感激殊私,不知所措。交龜之後,急於納符,不得不趨謝天陛,而第臣前因犯科,重速彈章,雖蒙曲庇之恩,倖逭應勘之律。今玆所叨,自是執法之地,則臺體私義,不宜一日蹲處。至於諫臣疏論八道方伯事,斥以用人之偏係,則如臣無似,旣參方面之一,雖纔解還,實深餘媿,難冒之勢,轉加一層。且於按藩時,道內守令,有笞人致殞者,邑民擊鼓訟冤,侵及營門,其許多誣罔之言,固不足辨析,而秋曹覆奏,以臣退斥訐守之民狀,極加峻攻,至請問備,臣之當初黜其狀訴者,蓋欲不失法例,而到今反被該曹之論斥,臣實訝惑,莫知其故也。顧臣情迹之難安,非止一端,況其査事未及究竟,宜其詣臺引嫌,而因仍數日,晏然供職,實有當避不避之譏,莫非臣昏錯之致,尤何敢抗顔於言地乎?請命遞斥臣職。答曰,勿辭,退待物論。
忠淸監司書目,淸風呈,以吏曹判書權尙夏辭職上疏上送事。啓。答曰,省疏具悉卿懇,敦召勤懇,而遐心莫回,良由予誠意不孚,益用愧恧,而一向强迫,有所未安,本職今姑勉副焉。
兵曹判書趙泰采上疏。大槪,本兵重任,決非累試蔑效者,所可復叨,而陵幸已迫,嚴召荐降,不得不黽勉冒出,惶愧之極,不知所措。以臣才分筋力,終無仍授之勢,玆敢悉暴危懇,仰籲於仁覆之下,乞賜諒察,亟遞臣新除職名,以幸公私事。入啓。答曰,省疏具悉卿懇。復授本兵,意非偶然,安心勿辭,速出行公。
吏曹參判尹趾仁上疏。大槪,臣之情地,決不可因仍苟冒於銓地,以病公私。且久曠省墓,私情切迫。伏乞聖明,特加哀憐,將臣本職,先行鐫免,仍許前日所授之由,俾得往來,以伸私悃,千萬幸甚事。入啓。答曰,省疏具悉。卿其勿辭往來焉。
校理李夏源上疏。大槪,臣之離違老母,垂閱四朔,晨昏之戀,有不勝言,而且於日昨,得見鄕書,宿患沈綿之中,添得外感,咳喘苦劇,卽欲陳章乞解,及時往救。而適値陵幸迫近,抑情遲待,今始悉暴血懇,仰籲宸嚴,冀蒙恩遞,俾得專意歸護事。入啓。答曰,省疏具悉。爾其勿辭往省焉。
刑曹判書金鎭圭上疏。大槪,荐被僚斥,旣難仍冒,誕彌廢禮,亦宜自列,以此陳懇,見閡喉司,昨爲扈駕勉出,而元無夤緣供職之計,玆敢更矢血悃,乞遞臣職,仍勘臣罪,竝幸公私事。入啓。答曰,省疏俱悉,佐貳之疏,殊未穩當,卿無嫌端,速出行公。
京畿監司書目,楊根呈,以判敦寧崔奎瑞辭職上疏上送事。啓。答曰,省疏具悉。卿其勿辭,上來行公。
禁府,成起寅·權懋經拿囚。啓。
咸鏡監司書目,臣之情病,俱有難安之勢,懇乞鐫免臣職,俾幸公私事上疏上送事。啓。答曰,省疏具悉。臺言過當,不必深嫌。卿其勿辭,從速察職。
政院啓曰,因弘文館草記,下番今方闕直,無以備員,令本院稟旨變通事,允下矣。政官所當牌招開政,差出闕員,而闕外已閉,明日乃國忌齋戒,何以爲之?敢稟。傳曰,明日開政。
謝恩,右承旨許玧。以上朝報
許玧啓曰,明日國忌齋戒,明明日國忌正日,此兩日,視事,頉稟。傳曰,知道。
李宜顯啓曰,大司憲李晩成,執義權忭,掌令朴萬普,持平南一明,在外,掌令洪禹寧,持平李世德,呈辭。今日,以監察茶時之意,敢啓。傳曰,知道。
許玧啓曰,備邊司郞廳,以大臣意來言,今日賓廳坐起日次,而堂上不齊,不得來會云矣。敢啓。傳曰,知道。
以吏批獨政啓辭,傳于許玧曰,判書今當差出,此啓辭,還爲出給。
許玧,以兵曹言啓曰,今八月十六日,步兵曺尙龍稱名人,自宣仁門入來,差備門外擊錚,極爲駭愕,令攸司囚禁治罪。同門守門將金汝器,常時不能禁斷雜人,以致闌入,亦難免其責,推考,何如?傳曰,允。
李宜顯,以義禁府言啓曰,逆獄誣告罪人李天栽,旣已承服正刑,依法文,籍沒家産一款,令該司捧承傳擧行,何如?傳曰,允。
趙道彬,以兵曹言啓曰,今八月二十日,童蒙金致佐稱名人,自宣仁門入來,差備門外擊錚,極爲駭愕,令攸司囚禁治罪。同門守門將王命九,常時不能禁斷雜人,以致闌入,亦難免其責,推考,何如?傳曰,允。
又以弘文館言啓曰,本館下番,姑降入直,已至累日,事體極爲未安,而校理李夏源,以親病陳疏,受由出去,他無推移替直之勢,將未免闕直。今日政,差出闕員,仍卽牌招察任,何如?傳曰,允。
又啓曰,京畿水使李天根,以本營水操期日之已迫,纔已變通差出,必於明日內下直,然後可以及期,而明日乃國忌齋戒,何以爲之?敢稟。傳曰,明日辭朝。
又以觀象監官員,以領事意啓曰,今此順陵改莎草時,臣宗泰當爲進去矣。本監提調,亦當進去,而兩提調崔錫恒·朴弼明,俱在不得行公之中,臣以依前以領事,兼進之意,敢啓。傳曰,知道。
有政。吏批,判書權尙夏在外,參判尹趾仁陳疏入啓,參議宋徵殷進。七八字缺
吏批啓曰,新判書尹德駿,方在京畿監營任所,未及交代,參判尹趾仁陳疏,小臣獨政未安,何以爲之?敢稟。傳曰,只出緊任。
吏批,以尹德駿爲吏曹判書,金有慶爲正言,金始鑌爲兵曹正郞,李世瑾爲校理,李宜晩爲副修撰,趙泰采爲軍器提調,趙遠命爲正言,洪萬朝爲刑曹參判,金萬埰爲京畿監司,盧世夏爲慶尙左道災傷敬差官,金斗南爲全羅左道敬差官,李承源爲忠淸左道敬差官,李敏英爲義州府尹,李宜顯爲承旨,贊善單權尙夏。
兵批,李承源·洪錫九爲副司果。
大殿,政院·玉堂問安。答曰,知道。中宮殿,政院·玉堂問安。答曰,知道。世子宮·嬪宮,政院·玉堂問安。答曰,知道。
許玧,以弘文館言啓曰,新除授校理李世瑾,時在忠淸道忠州地,副修撰李宜晩,時在堤川地,經筵入番事緊,請竝斯速乘馹上來事,下諭。本館下番,今方闕直,無以備員,令政院稟旨變通,以在京無故人差出,仍卽牌招,以爲推移入直之地,何如?傳曰,允。
又以內醫院官員,以都提調·提調意啓曰,今年冬至使貿易唐材中遺儲,有不緊而有裕者,有緊要而不足者,依前例,就其元數中參酌加減,別單書入之意,敢啓。傳曰,知道。
咸鏡監司李善溥疏曰,伏以臣之前冬一疾,殆至死境,入春以後,一味沈痼,適値疆域有事,深懼貽害公私,四疏控免,蓋不獲已,及奉聖批,責諭極嚴,繼有備局催行關文,分義惶悚,旣不能更籲,事勢忙急,又不宜少淹,舁載登途,跋涉千里,上憂僨誤國事,重獲罪戾,下慮氣力不逮,僵死中路,夙宵危凜,寤寐靡寧,終幸得免顚仆,竣事回程,莫非君靈攸及,始願不期者也。第臣素患諸症,越添於八旬撼頓之餘,萬無還次理事之望,將欲治疏乞解之際,得見朝紙,臺章重發,論列罪狀,語意深峻,實是自取,尙誰怨尤,志切省愆,計沮陳懇,悶默度日,恭俟勘斷,而聖敎開釋,不啻委曲,雖使臣極口辨明,無以過此,且其閱月爭執,可見公議之不捨,而恩渥至隆,終至於問備薄罰而止,以罪爲榮,感愧交竝,非臣糜粉,所可仰報,今於停啓之後,何敢以此懷嫌,飾辭例讓爲也?但念方面之任,責望不輕,從前被彈劾者,毋論罪之有無,率皆許遞,豈非以不顧廉隅,仍據二行缺乍歇旋苦,寢食全廢,筋力精神,更無餘地,縱欲作氣枝梧復如前者之爲,亦不可得,當此秋務正殷之時,未免一任其抛棄,一日蹲據,徒增一日之罪矣。苟非然者,臣之報瓜,只在兩月之間,循例遞代,自有順便之道,臣何苦而强作假託之辭,重陷瀆擾之誅乎?伏乞天地父母,諒臣情病難强,察臣悃愊無他,亟命鐫削臣職,俾藩任毋曠,殘喘獲延,不勝萬幸云云。疏批見上
兵曹判書趙泰采疏曰,伏以臣自經草土以來,神精消落,軀殼徒存,實無一分從宦之望,而幸蒙記識,復置舊踐,感激恩數,雖不得不勉强供職,而疾病癃痼,不耐煩劇之狀,不但同朝之所共知,仰惟聖明,亦必俯燭矣。日昨西銓恩除,出於千萬夢寐之外,驚惶震越,不知所以自措也。以聖上則哲之明,何所取於抱病一微臣,而荐辱隆委,至於此耶?夫司馬之長,職責最重,本非人人例授之任,則如臣屢試蔑效者,一之已誤,其可至再至三乎?與其出而僨敗,終不若量而不進,而崩迫之懇,登徹無路,兩日之內,嚴召連降,陵行已迫,逃遁不得,遂至冒沒趨承,而以臣才分筋力,反復思度,決無因仍添據之勢,玆敢披瀝肝血,仰瀆宸聽。伏乞聖慈,亟命遞臣所叨本兵之任,回授可堪之人,公私兩幸,不勝大願云云。疏批見上
吏曹參判尹趾仁疏曰,伏以臣,所遭臺言,極其危怕,陳章控籲,實出於萬不得已,而批旨優渥,不惟不加之罪,至令從速察職,臣誠感激,繼以惶隕,益不知置身之所也。夫銓衡之地,號爲權要,本非如臣愚闇疲頓,不可一日冒居者,而獨任政柄,殆過數朔,雖微人言,臣常懍懍憂懼,若無所容,況駁斥之論,旣出於臺閣之上,則又安敢晏然無所顧忌,仍據於職次乎?再籲之章,請急之單,見阻喉司,俱不得上徹,遽値園陵行幸之禮,職當隨駕,則嚴畏分義,不得不冒眛復出,以陪羽旄之儀,而其喪失廉隅之罪,自無所逃,決不可因仍苟冒,以病公私。且臣之父母丘墓,在於京畿安山地,久曠省掃,情理懇迫,二行缺遷易,霜露旣濡,追遠私情,倍切于中,玆敢冒萬死更伸哀懇。伏乞聖明,曲回容光之照,特加哀憐於危苦之辭,懇迫之情,將臣本職先行鐫免,仍許前日所受之由,俾得往來,以伸私悃,千萬幸甚云云。疏批見上
刑曹判書金鎭圭疏曰,伏以臣,按重獄而被斥於僚席,仰暴事狀,乞解職名,則聖批之慰釋敦勉,有非賤臣所當得者,區區惶感不可量,而同僚又申前說,其自是也益力,而責臣則愈切,臣之危蹙,到此轉深,實無仍冒之勢。而累以一事,交章相爭,亦甚悚惕,且値國忌,徊徨數日,而顧臣所叨者劇務,旣難曠而虛縻,又以情勢之臲卼,不得趨參誕辰賀班,廢禮之罪,亦宜自列,故日昨陳懇,而見閡喉司,適以園陵展謁之時,曹堂當隨駕,臣又兼差雲劍之任,嚴畏義分,勉出陪扈,而元非有夤緣供職之計,故玆敢更矢血悃,以冀准許耳。噫,同僚再疏,大抵其前所已言者,則臣不必盡辨,而若其追發而較緊者,亦不容不對也。蓋其所嘗面論夢先事者,初不過數語,及至前疏,藉重臺言,歸之於國體,今又演出殞斃欽恤等語,護惜甚至,此不止爲一賤隷也。然則爲刑訊之論者,其所見疾,可知已,至於闕門開閉之究覈,與外製訊問之先後,卽彼此前所岐貳,今不必重論,而惟是同僚,又添新語於前所未有者,此不可無辨矣。夫按獄者之所可援據而爲言,惟推案所載而已。若旁引其私自聽聞者而勘斷,則此果合於獄體耶?今玆門之開閉,以案之所載論之,其許多差違,如臣前疏所陳,而同僚,則乃謂以牢鎖不開,萬目咸覩,國言如一,未知同僚,聞誰人所目覩,誰人所口言,而信而不疑,乃顯言於奏御文字耶?此雖一二人之所覩所言,苟非已聞於朝廷者,則固不可不審愼,況以一國萬人之衆,而欲勒定於片辭之間,以爲其偏見之證,此不但失按獄之體,其在告君之道,恐不宜如是也。苟可以獄案所不載而爲言,則傳聞之異於同僚所言者,亦豈二行缺早晩陳白,臣何必替辨,而其所强攙,果得按獄之體耶?且門之開閉,諸囚自明之辭,亦多參差,而同僚必謂以明白牢鎖,外製者疑端之請訊,當在一事究竟之後,而同僚必欲先施訊問,至以爲應行之擧,此已非恒情所可曉,而況臣自按事以來,因僚議輒貳,不得數坐之連開,其所遷就,果誰咎歟?銘·致大之爲惡,臣亦已陳,而今同僚所稱備局坐待漏院之說,不但推案所無,亦不槪見於諸臣章疏,則其可以其所私聞,而斷公案耶?苟欲以此勘斷,則亦何不明言所從聞,請質卿宰臣而擧行耶?且其所謂罷坐之際,臣之答其言者,差異臣語,伊日同僚言,宜先刑訊兩囚,臣答以公新參坐,而吾則自前已以門事歸一後,更稟之意議啓,若非別啓請,則不可變改其已允下者云矣。今乃於臣所答者,而不難其稍變語意,則亦何難,其以不質言於同坐者,退而追發耶?尤可異者,今於已允下之讞議,而不循序按覈,橫生別見,必欲倒其先後,連疏角勝而不肯止,此非生出葛藤,較量是非,而乃反歸罪於勉應者耶。況其不欲究覈門事,以至起鬧,不念事體之未安者,似非出於無意,則臣安得不以爲有爲而然哉?且同僚前後所臚列,無非駁議臣,譏切臣者,而强自許以禮讓,臣於此,亦爲之一笑矣。仍念臣雖駑下,聖朝所付畀者,可謂重矣,而不善其職事,累被僚寀之疏斥,其言雖一出於以公事相可否者,尙不可淟涊於職次,況以臣枘鑿之蹤,按此事而能不得罪,固不敢自保,則彼睢盱而意在沮撓者,無足怪耳。然則臣之宜解此職,不特廉義之所關,亦事勢之不得不已也。以殿下之睿明,少垂照燭,則必俯諒臣所遭之悶迫。伏乞亟遞臣難冒之職,仍勘臣前後廢禮與累牘之罪,使重獄無滯,具僚知警,而亦以粗靖其私分,不勝竝幸云云。疏批見上
判敦寧府事崔奎端疏曰,伏以臣於夏間,猥上自列之章,伏蒙聖慈天覆,優批不許,臣誠惶感,不知死所,而伊後舊疾添劇,人事全亡,不得〈不〉更以一疏控籲。虛帶職名,今已八朔,臣雖昏瞀不省二行缺國陵展謁,迫在數日之後,而臣亦無計趨伏路左,仰瞻屬車之後塵,人理到此,不如死之久矣。非但臣惶蹙無地措身,其在朝家綱紀,亦豈可使之冒帶官銜,偃息自如哉?自惟牀席餘喘,命迫朝暮,束帶供職,固已無可言者,而一伸分義之計,亦無以自遂,瞻望宸極,但有涕淚而已。伏乞天地父母,憐臣垂死之命,亟許削臣姓名於仕籍,俾得安意就斃,則隕結之報,臣當不忘於生死云云。疏批見上
前司果權尙夏疏曰,伏以臣之情勢病勢,萬分危迫,前後章疏,竭盡無餘,而蓋高之天聽,猶未俯察,一向靳許,批旨愈隆,徒使臣益積逋慢之罪,臣之狼狽窮蹙,可謂極矣。顧臣衰朽垂死,百無可取,而聖上之所以謬辱恩禮,必欲召致者,何也?豈以臣草野樸質,與言爲詐僞者有異,或可以任使也耶?今臣之控乞,亶出赤心,而每視以虛帶飾讓,累不體諒,敦召愈急,是則臣初無可辭之義,而故爲辭避,聊以掠美名而負盛德也。此爲矯誣不誠之人,大非殿下擢臣之意,誠無顔面敢復號籲於慈覆之下也。臣於前月,重經毒泄,仍患暑感,至今彌留,此十數日來,血痢甚劇,症情危惡,日就澌盡,望八氣力,寧有復起之望,到此地頭,雖欲承命,亦無自力之勢。伏乞天地父母,特加垂憐,亟許遞免,俾臣得以瞑目就盡,千萬幸甚云云。疏批見上
校理李夏源疏曰,伏以臣母,宿患風痺之症,累十年沈痼,到今望八之年,氣日衰而病日加,長在枕席,臣之情理,復豈有遠離從宦之望,而乞縣便養之餘,不敢以私懇,輒復冒瀆,頃蒙優暇,幸一歸省,而渥恩未報,分義且懼,黽勉違捨,趨朝供職,今且四朔矣。人子晨昏之憂,有不可言,而數日之程,音問亦不能以時相聞,遠外憂慮之心,曷有其極?日夕凜凜,寢驚夢愕,迺於日昨,得見鄕書,則近因炎涼換候,脫着失宜,重得外感,咳喘苦劇,痰壅氣逆,眠食俱失云,臣自聞此奇,方寸靡定,卽欲陳章乞解,及時往救,而適値園陵動駕,期日迫近,抑情遲待,度日如年,今始悉暴血懇,仰籲於孝理之下。伏乞聖慈,半行缺歸護云云。疏批見上
全羅監司柳鳳輝疏曰,缺前修撰洪禹瑞三四字缺昨年還收之啓,恣意反詈,臣竊駭然也。夫鄕生之疏,只在於構誣儒賢,玉堂之箚,蓋出於救解疏儒,臣啓中同歸侮賢云者,正所以攻破其用意處,而必欲懲勵者也。宜其自明,先在此段,而原初箚論,本不白直,到今疏辨,仍欲周遮,或冀陰護之計,猶有未綻,乃以元無罪名可持等語,闖入爲辭,而怒臣以演出,責臣以抑勒,臣未知其言外,果無他旨否也。若其手段無倫等,辱臣醜悖之說,儘出噴薄,又何足與之爭較也哉。然其被斥,實爲非常,則揆以廉義,卽當自列,而祗緣原疏,最晩得見,請譴之章,未免後時,已未勝其惶悚之至,而且於近日諫臣之疏,又有赧然不安者,顧以臣之至庸極陋,固知萬萬不似於方面之任,而辭遜不力,終至冒赴,日夕憂懼,惟在於僨誤國事矣。今者執法之論,雖或姑恕其不稱之實,而直驅於求合時好而得之者,臣方自訟其樹立之素汚,而羞愧之極,不啻若市撻而已。以此以彼,決不可一刻仍冒於按廉之地。伏乞聖慈,天地父母,俯賜諒察,將臣職名,亟許遞改,以重藩任,以快人心,不勝幸甚云云。答曰,省疏具悉。兩件事,俱不必深嫌。卿其勿辭,從速察職。出燼餘
上在昌德宮。停常參·經筵。
貞顯王后忌辰齋戒。
夜三更四更,月暈,五更,月暈有霧氣。
下直,京畿水使李天根。
假注書尹大英病,代以金重熙爲假注書。
左議政金昌集六十三度呈辭。入啓。傳曰,安心調理。
府啓,引嫌而退。上款自列,今無更論,他餘所嫌,俱非大段,請大司諫李㙫出仕。答曰,依啓。
右副承旨李宜顯牌不進,罷職傳旨。傳曰,只推勿罷。
傳,前校理申鐔·朴鳳齡·洪重休,修撰李明浚,竝敍用,副司果洪禹瑞,解由勿拘。
修撰洪禹瑞牌不進,罷職傳旨。傳曰,只推勿罷。
大司諫李㙫,就職。以上朝報
有政。吏批啓曰,判書方在京畿監營任所,未及交代,參判以繕工提調,順陵進去,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避外任,竝擬,何如?傳曰,允。
吏批,以權益寬爲龍岡縣令。以上吏曹謄錄
義禁府啓曰,以平安監司狀啓,備邊司粘目,義州前府尹權,令禁府稟處事,允下矣。權,時在任所,依例交代後,發遣府書吏拿來,何如?傳曰,允。以上禁府謄錄
金演啓曰,左議政六十三度呈辭,到院,而以國忌齋戒,留院之意,敢啓。傳曰,入之。
李世最,以都摠府言啓曰,副摠管吳重周,以御營中軍,軍兵等操鍊事,露梁進去之意,敢啓。傳曰,知道。
以全羅監司,以樂安等居人物渰死壓死事,狀啓,傳于兪命雄曰,渰死壓死人等,令本道恤典擧行。
吏批啓曰,修撰加望事,命下矣。或違牌坐罷,或解由拘礙,在京無故之人絶乏,無以備擬,何以爲之?敢稟。傳曰,竝別單書入。
吏批,判書權尙夏在外,參判尹趾仁,以繕工提調,順陵進去,參議宋徵殷進,右承旨許玧進。
兵批,行判書趙泰采病,參判未差,參議李徵龜進,參知李觀命病,同副承旨李世最進。
以朴權爲兵曹參判,崔守慶爲佐郞,權益寬爲龍岡縣令,李縡爲副校理,洪禹瑞爲修撰。
許玧,以弘文館言啓曰,新除授副校理李縡,時在京畿高陽地,經筵入番事緊,請斯速乘馹上來事,下諭。下番闕直,事甚未安,修撰洪禹瑞,旣有只推之命,更爲牌招察任,何如?傳曰,允。
以修撰洪禹瑞再牌不進,傳旨。傳于許玧曰,推考傳旨捧入。
敎京畿水軍節度使兼三道統禦使喬桐府使李天根書,王若曰,丈人在師中,誰任關防之重,將軍制閫外,庸畀統禦之權,汝惟其諧,衆望攸屬。惟卿,名閥華胄,俊器宏才,隴西家聲,不墜名祖之業,朔方身手,好是健兒之姿,故自發軔之初,已負登壇之望,西閫建節,備禦之策得宜,七州分符,撫字之績益茂,饑歲施活民之政,可徵繡衣之褒,邊徼效築城之勞,爰擢金緋之秩,惟其備諳於機務,要使更試於錯盤,睠彼喬營一區,實惟畿輔重鎭,臺隍交枕,作輔車於江都,海門當衝,扼咽喉於漢水,此魏國之寶,縱云山河之可憑,非尹鐸所寬,抑恐保障之難恃,統節制於三路,樓櫓百艘,任芻牧於一邦,漁鹽千戶,苟非才略之備,曷副委寄之隆?玆授卿以京畿水軍節度使兼三道統禦使喬桐府使,卿其克殫忠勤之忱,必體揀選之意,明法申令,整約束於三軍,律已奉公,施德惠於一境,商舶有時而告警,詎忽防海之謨?列鎭或疎於備虞,宜講撤桑之策,惟勤幹練達之譽,衆所共稱,凡區畫設施之方,予豈多誥?一行半缺故玆敎示,想宜知悉。知製敎臣朴行義製進燼餘
上在昌德宮。停常參·經筵。
貞顯王后忌辰。
假注書金重熙在外,代以慶聖會爲假注書。
左議政金昌集六十四度呈辭。入啓。傳曰,安心調理。
傳曰,近因備局堂上有故,賓廳次對久廢,明日開坐事,分付。
謝恩,修撰洪禹瑞。
全羅監司書目,本道自去月二十日以後,無日不雨,至於今初四五六日之雨,有同傾盆,水邊田畓成川,覆沙浦落之患,山岳崩頹之變,在在皆然,汚下處禾穀,盡爲腐傷,斷望西成,木花段,初不茂盛之中,又因霖雨,花顆擧皆腐落,失稔已判。靈光等七邑,人家公廨寺刹,或爲大水漂沒,或爲沙石所壓,而人物之渰死壓死,其數亦多,事極驚慘事。
京畿監司書目,金浦等四邑呈,以今月十三日,雨雹交下,木花豆太顆殻,多被殞落,民事可慮事。
又書目,水原府使李益著,因曩日諫臣之疏,累度呈狀,無意察任,不可一向强迫,不得已罷黜事。以上朝報
許玧啓曰,明日常參·經筵,取稟。傳曰,停。
又啓曰,左議政六十四度呈辭,到院,而以國忌,留院之意,敢啓。傳曰,入之。
又啓曰,判府事李頤命掃墳呈辭,到院,而以國忌,留院之意,敢啓。傳曰,入之。
李世最,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
兪命雄啓曰,事變假注書慶聖會,時無職名,依例付軍職,冠帶常仕,何如?傳曰,允。
以判府事李頤命砥平地掃墳呈辭,傳于李世最曰,給由馬,澆奠床備給。
李世最,以兵曹言啓曰,來二十四日,入直守門將單子,本曹循例,依本廳擧案書啓,已爲點下矣。卽刻本廳書員來告曰,守門將梁胤河,呈辭在外,未及上來,而入直擧案中,忘不懸頉,至於啓下之後,始爲來告,事極可駭,當該書員,自本曹從重推考,原單子中,改付標以入之意,敢啓。傳曰,知道。燼餘
上在昌德宮。停常參·經筵。
政院啓曰,今日賓廳開坐事,命下矣。兩司當爲來待,而俱無行公之員,除在外外,呈告·未肅拜人員,竝卽牌招察任,何如?傳曰,允。
又啓曰,刑曹判書金鎭圭,連日呈單,不爲行公,參判洪萬朝,除拜有日,尙未出肅。査事遷就,委屬可慮,竝卽牌招察任,何如?傳曰,允。
左議政金昌集六十五度呈辭。入啓。傳曰,安心調理。
刑曹參議李震壽再度呈辭。入啓。遞差。
京畿監司金萬埰上疏。大槪,臣於本職,旣無承當之望,且有私義之不安者,冒萬死悉暴情悃,冀蒙遞改,以便公私事。入啓。答曰,省疏具悉。卿其勿辭,從速察職。
謝恩,正言金有慶。
傳曰,明日晝講爲之。
政院啓曰,刑曹判書金鎭圭,參判洪萬朝牌不進,推考傳旨,今方捧入,而査事不可一向遷就,竝卽更爲牌招。參議有闕之代,亦令該曹,卽爲口傳差出,仍卽牌招察任,何如?傳曰,允。
又啓曰,備邊司郞廳,以大臣意來言,今日雖非賓廳日次,有開坐之命,來會賓廳云矣。敢啓。傳曰,引見。
右副承旨李宜顯上疏。大槪,辭本未徹,恩召荐降,不得不黽勉來詣於禁門之外,而以臣情地,決無冒沒入謝之望,玆敢陳章徑退,乞蒙亟賜鐫遞,仍治臣違命之罪,以肅朝綱事。及大司諫李㙫上疏。大槪,乞蒙恩遞,往省丘墓,承牌詣闕,略陳所懷事。入啓。答李宜顯疏曰,省疏具悉。營救之說,不必爲嫌,誣罔擊錚,尤無所嫌,爾其勿辭,從速察職。答李㙫疏曰,省疏具悉。傔從囚推,予未知有妨於禮使之道,而李墪事,査事方張之日,救解之言,相繼而至,是何事體?誠可駭也。
吏曹口傳政事,以金德基爲刑曹參議。
引見時,左邊捕盜大將李基夏,東萊府使李正臣遞差事,榻前下敎。
兵曹,左邊捕盜大將,尹就商爲之。
刑曹判書金鎭圭上疏。大槪,嚴召荐降於崇朝之間,而其不可冒沒供職者,非止一端,且於諫長,以海藩事引避之辭,亦難晏然,玆敢更暴危懇於闕下,乞賜遞免,仍治瀆擾違逋之罪,竝幸公私事。入啓。答曰,省疏具悉。前疏之批,已諭予意,斷不可許遞,勿復撕捱,徒損事體,卽出行公,無使査事遷就。
刑曹參議金德基牌不進,罷職傳旨。傳曰,只推勿罷。
副修撰李宜晩上疏。大槪,痼疾轉劇,死亡將迫,爲就醫藥,舟載抵京,始伏聞玉署新除,適下此際,召旨相違,未克祗承,一倍驚惶,靡所容措。顧臣於前冬忝叨館職也,當一處置,旣勤嚴敎,繼被彈劾,前後臺避,醜辱狼藉。此實爲搢紳之深恥,至今追思,餘愧未已,決不可抗顔復進於僨敗之地,玆不得不冒死煩籲。伏乞聖慈,俯垂諒察,將臣職名,亟許鐫遞,仍令選部,勿復提擧,不勝萬幸事。入啓。答曰,省疏具悉。爾其勿辭察職。
禁府,權譍·金重一拿囚。啓。
引見時,掌令洪禹寧所啓,請還收卞爾札·黃順中等放釋之命。上曰,勿煩。又所啓,請還收權卨放釋之命,仍令該府,更加嚴覈。上曰,勿煩。又所啓,請還收柳赫然·李元楨放釋之命。上曰,勿煩。又所啓,請金川郡守趙榮福改正。上曰,依啓。又所啓,新除授昌寧縣監李萬成,爲人悖妄,全無行檢,爲其宗人之棄人,頃隷院郞屬,訟以賄決,怨謗載路,如此貪鄙無狀之人,決不可畀以字牧之任,請昌寧縣監李萬成罷職。上曰,不允。正言金有慶所啓,請還收罪人河減死定配之命,更加嚴刑得情,依律處斷。上曰,勿煩。又所啓,請還收韓構·李秀億歲抄蕩滌之命。上曰,勿煩。又所啓,請還收臨陂定配罪人金春澤放釋之命。上曰,勿煩。又所啓,請還收唐津量移罪人金泰潤減等之命。上曰,勿煩。又所啓請加三思,還收政院覆逆之批,未安之敎,以示轉圜之美。上曰,勿煩。又所啓,海美縣監郭翰邦,頃年所坐,足以掩其平生,而久廢之餘,遽爾超授討捕之職,物情大以爲駭,知有物議,冒沒辭陛,及夫到任以後,專事貪饕,內行夫馬價,例趁秋分時收聚,而乃於四月到任之初,發差督捧,鞭仆狼藉,儲峙舟師等米,多數發賣,以爲作錢息利之資。治盜伏法後,指示捕捉之人,拔去於狀聞之中,以其所親,假名暪報,至使有功勞者,不得受賞,其所呼冤,已不可言,而將校吏卒輩,視此爲戒,雖有盜賊,不肯任怨而指捕。搜括閒丁,何等重事,而一委於下吏,隨賂多寡,任其操縱。其他可駭之擧,難以毛擧,請海美縣監郭翰邦拿問定罪。上曰,依啓。又所啓,新除授正言趙遠命,時在平安道龍崗縣任所,請斯速乘馹上來事,下諭。上曰,依啓。以上朝報
引見時,兵曹參判朴權所啓,小臣纔自北還,以彼人事,有所仰達。差官摠官以下所贈禮單,皆不受,而大小通官及筆帖式,去時謂譯官曰,昨年査官時,通官輩不受之禮單,旣有退付於節行之例,今亦以此爲望云矣。摠管穆克登,操身甚簡潔,故通官輩,至於南草酒杯等物,亦不敢任意受之矣。金士傑處,自朝家旣有所贈之物,則此通官等處禮單,亦當付送矣。下詢于大臣,何如?上曰,所達似然矣。領議政徐宗泰曰,朴權所達,然矣。摠官是使命,不當有追給,筆帖式通官等,則昨年鳳城出來之人,旣已追送,此亦似當依前爲之矣。上曰,筆帖式及通官二人處,禮單追送,可也。權曰,摠管穆克登,求得鷹鈴及首髢豆錫,其時亦欲買得矣。此三物,似當付送,而大通官,亦求得東醫寶鑑一秩,似不可不副其所求矣。昨年金士傑,旣有銀貨所給之事,洪二哥,旣聞此事,必有所望矣。上曰,昨年金士傑處,旣有所給,則此亦參酌付送爲宜,摠管通官所求物種,亦爲追送,可也。領議政徐宗泰所啓,平安前監司李濟,以親騎衛事,有此狀聞,而未及覆稟矣。西路騎兵設置事,有特敎之後,巡撫使尹趾仁,以戰馬一款難處之意啓聞,本司覆啓,更令道臣帥臣,另加商確啓聞矣。李濟與兵使李弘述通議,復有此馳啓,以爲親騎衛之抄選,朝令實非偶然,極擇淸南各邑武力可合之人,初雖應募來到,而以直赴之不許,戰馬之難備,無一人願入兵營,所報亦如此,無以仰副朝家之意,取營下各邑軍官,有材力可作驍騎者,曾經將官及閑良之類,抄擇滿三百人,自備戰馬軍裝,旣已點試成案,兵營亦於前日啓聞,設立別武士中,試擇其稍優者三百名,已有軍裝戰馬,以此報來矣。其中有前程之類,厭憚親騎衛之名稱,合辭不願,有不可强怫,姑以別武士爲號,而一從親騎衛例,取才調用,則激勸成就,尙不減於北路親騎衛,如可以此施行,則自廟堂就親騎衛節目,略加裁定下送,當待分付,兩營都案,上送備局云,西人備馬事勢,異於北道,且不許直赴,無所豔慕,武士之不願,勢應爾也。雖以見在武士中抄定,而有此團束成案,誠爲可幸矣。北路親騎衛調用,不及其初,渠輩解體,願屬者絶少,西關武士,尤以此厭其名稱,雖依其情願,而仍其別武士之號,苟得成就,則其爲緩急可恃,顧何異也?依此狀請,都案使之上送,節目,就親騎衛節目,裁定啓下後,下送,何如?兵曹判書趙泰采曰,當初設立之時,一依禁軍例收用之定式,而其後調用,絶無而僅有,只有賤人之雜於其中者,關西之人,以親騎衛爲賤,不肯應募,朝家若以別武士仍稱,使備戰馬,以充其額,則名稱雖殊,實用無異,依其願許施,似爲便當矣。工曹判書趙泰耉曰,北路親騎衛,良賤竝入,而關西別武士,則或經將官,或經邊將,出身閑良,皆隷之故,厭避親騎衛之名,而旣已別抄成案,則其名雖異,其實騎衛也。今若就親騎衛節目,略加變通,試才優等者,各別收用,則足以激勸其心,而必不厭苦,第當初朝廷本意,則欲別爲抄選,而今則已成團束之別武士,除出而成案,則西路馬軍之數,不甚增矣。然此類之取才優等者,若一一調用,則西路素多閑散武士,兩營之塡充,今此除出之代,亦似不難,依狀請施行節目,詳確定送,爲宜矣。上曰,親騎衛與別武士,其名雖殊,實効無異,仍存別武士本號,無妨,依此作爲節目,下送,可也。宗泰曰,西北科目武士,則因特敎屢下,頗得調用,而此等武士,則無登仕之路,若因有所收拾,則可以慰悅遐外士民之心,亦甚便好。上曰,申飭該曹,使之收用,可也。行兵曹判書趙泰采所啓,小臣有稟定之事,敢此仰達矣。北漢山城,旣出主管大臣及堂上,則凡有稟議之事,不可無郞廳,備局郞廳中解事一人,使之兼察山城事,何如?上曰,所達然矣。郞廳一人,劃差,可也。泰采曰,亦不可無下人之使喚者,以備局書吏及使令中各二人除出,使大臣及堂上,得以使喚,似宜矣。徐宗泰曰,主管大臣及堂上,俱無可以使喚者,備局書吏,使之除出使役,爲當矣。上曰,此亦依爲之。以上備局謄錄
義禁府啓曰,掌令洪禹寧疏批,有金重一事,令金吾秋曹究覈處之命矣。金重一,卽爲拿問,臺疏中權譍所傳之言,不可不憑覈其虛實,權譍,亦爲拿問,何如?傳曰,允。以上禁府謄錄
引見時,領議政徐宗泰所啓,北漢諸軍門營舍城廊等役,近聞幾皆告完矣。昨年以本城委授之人,相議稟達事,旣承下敎,而小臣與諸大臣,未得從容竝會,至今未及商確,而今適入侍,敢以所懷,先此仰達,隨後詢問,冀有以裁處矣。城內若成邑治,則凡事可以着實,頃有設邑之議,聖敎亦以爲更議處之,而臣意則雖數百人戶,如非仰哺,全無耕農資生之路,設邑則似不可爲矣。三軍門,雖受委寄,各主其所授城子及糧餉器械而已。終不可無專委居留之人,若令京畿監司,率其營屬而入處,爲其營治,則行宮未有致傷之慮,禮貌旣重,人民往來,亦且絡續矣。監司旣是按治畿內之任,管察城內儲胥等事,似無不可,畿營常有職事,雖不爲難便之端,朝家若以是爲重,則似亦可以有所變通矣。外議或以此爲言,臣未敢以爲必可行,而未能思得留鎭便宜,故迷見適如此,且如江都之例,宜於本司堂上重臣中,擇句管之人,前判書閔鎭厚,自初於此,經度已熟,當事盡誠,使閔鎭厚句管,似宜矣。敢達。上曰,三軍門之分授,終不如專屬一人,畿營移設,亦未知其得宜,前日未入侍堂上,今日亦多入侍,各以所見陳達,可也。趙泰采曰,以畿營移設之事,領相在外時,問於小臣,而臣以不便爲答矣。己丑春,臣往見北漢形止,言于故判書李寅燁,欲爲陳達於榻前而未果矣。若以南漢爲孤危,都城爲闊大,謂有兩津難涉,欲爲專力於北漢,則此城旣以完築,大計亦定,宜有典守之道,而移營設邑,俱甚難便,臣意則軍餉器械,三軍門,差出留營別將之類,使之看檢,廟堂諸宰中,擇其有才者,使之句管,限三年經始,徐待其民聚之後,或議設邑,亦似得宜矣。趙泰耉曰,設邑事,金宇杭,曾有所達,臣亦以爲然,而群議則皆以爲重難,又有宜令摠戎使主管之議,而此亦不便,若付之京畿監司,則其所不便之勢,與摠戎使無異,群議掣肘,尙未決定,主管之人,實爲沓沓,若仍令三軍門分授,則自惠廳地部移儲之糧餉,非軍門之所可句管,無已則以北漢屬之京城,三軍門及惠廳地部所設倉穀,各送次知之人,如分司之制,而廟堂句管,別出主管堂上,則似好矣。金錫衍曰,北漢與江都,南漢有異,便是京城,城池之修築,器械糧餉之措置,勢當使三軍門,各自句管,惠廳戶曹糧餉,則亦使各其郞屬分掌,而至於常時典守城內,則摠戎廳,亦爲廩食吏卒,而昭格署之於北漢,無甚異同,姑令移置于北漢,似好矣。宗泰曰,卽今摠戎使,則其人似可委任,而但王城密邇之地,前頭若益成規模,則使一將臣留鎭,似爲過重而不便,臣曾以此意陳達矣。泰采曰,都城至近之地,將帥固不宜開鎭而處之,宜以大臣主管,而第大臣不當親細事,別出主管堂上,軍餉器械,可使摠領,如此,則數年之內,城中可成貌樣矣。韓城君李基夏曰,小臣常有區區所懷,今因下詢,敢此略陳,曾以當守都城之意,陳疏條列,且於議築北漢之日,以都城不可棄之意,仰達於前席,則自上亦以予豈棄之爲敎矣。都城之於北漢,有表裏相倚之勢,比之人家,若重門有外門也。外門無疎虞之患,重門自然堅固,今欲駐蹕北漢,而委其都城,則形勢豈不孤單乎?若以都城定計,則未築北漢之前,當以一枝兵馬,臨急往守,而今則城子旣完,形勢壯固,北邊則固自無憂,至於南之木覓,西之鞍峴,亦皆險固,若自鞍峴至于靑坡,自木覓至于牛首臺,略加土築,則周遭雖似闊大,保守反勝於內城。軍兵則抄出都民半數,可得五六萬丁壯,常時團束,大駕若移幸北漢之後,則宜令摠戎使守禦使率領留守,蓋摠戎使,則脫有緩急,領率畿右軍兵,例爲勤王之將,守禦使之出鎭南漢,不可爲倉卒應接之用,旣欲專意於都城及北漢,則守禦使移管都城,似乎得宜。臣之淺見,本自如此,故玆敢附達,而至於北漢常時主管之人,則以大臣中一人,備局堂上中一人,定出爲好矣。上曰,諸臣各陳所見。兵曹參判朴權曰,小臣未見北漢,未能料度其形勢,而今於大臣諸臣所達,敢陳淺見。畿營不可移設云者,兵判之言,是矣。蓋以三軍門,不當管攝於畿伯故也。有欲令摠戎使入處城中,而此亦與畿伯之不當管攝三軍門也。以一大臣主管,更令備局秩高堂上爲副,誠爲得宜矣。李基夏所達以爲,北漢爲他日駐驆之所,而都城亦不可棄,令都民守城爲好云,小臣則未見其得宜也。都城本來闊大,今欲竝包鞍峴牛首臺,則周圍尤廣,凡城堞,有步數,排立之卒,亦有定制,輦下軍兵,素甚單弱,都民又非能戰之卒,脫有緩急,則駐蹕北漢之後,捍衛亦恐不足,又以何軍守都城乎?守禦摠戎使,驅入於一城之中,則城外應援之路絶矣。且守禦使入守都城,則南漢無主管之人,近來諸議,皆言南漢之孤危,而累朝以來所經營者,何可輕棄乎?李基夏曰,朴權之言,似未詳臣之本意矣。臣之所達,亦豈欲棄南漢乎?國家旣定計於都城北漢,則南漢之應接都城,一留守足矣。守禦使之移管都城,恐無不可,至於以不鍊習都民,難於守城云者似然,而亦有不然者,我國之所恃於外方者,束伍軍也。團束都民,亦何異此?旣已團束之後,豈無鍊習之道,旣已鍊習,豈有不可守之軍乎?上曰,南漢與都城,爲犄角之勢,亦何可棄乎?權曰,守禦使入守都城,則留守以何兵守南漢乎?上曰,北漢擧動前一日,李判府事,箚論蕩春臺築城事,而未及詢問矣。其箚辭,何如?宗泰曰,判府事李濡造紙署築城連絡北城之議,必有意見,而但卽今事勢,巨役纔完,設築之擧,有難遽議矣。泰采曰,蕩春臺兩邊山勢削立,若欲築城,岡巒險阻,不必高築,當以女墻堅築,中間有川流,直下弘濟院,此爲水口,若因其地勢而築之,則與山城相爲表裏,可作保障之所矣。泰耉曰,蕩春臺形勢,臣於往來山城時,詳細歷覽矣。大抵東邊山岡,乃是都城來脈,山勢高峻,只設女墻,可也。西邊則不如東邊之險峻,此則宜築城,而纔完北漢之後,物力凋弊,而有難更始巨役,若論其地勢,則兩邊山谷險阻之地,雖不築城,設倉儲穀,似無不可矣。泰采曰,北漢旣爲保障之地,倉社不可不設置,若於蕩春臺稍平開野處,江倉相半移置,令人民入處,則可成藩籬矣。宗泰曰,設倉不但宜於蕩春臺,水門外宜設倉,輸入漕轉之穀,常時各項放下,自其處爲之,旣有倉舍,則民亦可以聚集,倘遇事變,臨急運入城內之勢,尤似便捷,臣亦曾以是有所陳達矣。權曰,朝家爲緩急之備,旣築北漢,則惟當就此峙糧,爲修器械,以待不虞,而備禦之策,亶在於選將鍊卒,不在於城池之大小,今若竝包造紙署而築之,則三城周圍,極其廣闊,守堞之際,竝盡出一國之民,恐亦不足矣。目今姑無朝夕警急之憂,稍待國力之裕,徐議更築之擧。姑當以鍊軍卒,養人才,紓民力爲務,城役則不甚關緊矣。上曰,只詢其便否之如何,非爲卽今當築也。泰采曰,北漢畢築之後,江倉移入於蕩春臺,實爲便好,自江倉輸入之際,雖有車馬價,不至大段矣。輸入之後,使人民入處于此,則北漢尤爲堅固,賊兵雖到,兵民合力,則足以禦賊矣。副校理吳命恒曰,北漢行宮請對時,臣以北漢事,有所發端,而大臣以日晷短促爲慮,聖上以日後議定爲敎,故臣未及畢其說矣。判府事李濡箚子中,蓋以備論其形勢,而都城則闊大,終難守城,城中財穀軍器及江倉許多米穀,脫有事變,將委而去之,此誠非計之得矣。聖敎旣以北漢,比之崤函,必欲歸重,則萬一緩急之際,只以十萬石,或以二十萬石糧餉,大小軍民,盡爲就食,而京倉·江倉之穀,賊必據而有之,此所謂齎盜糧者也。軍食多寡懸殊,則城中勢必食盡難支,此豈非深可慮者乎?今若更築北城,仍置倉庫,而京倉·江倉財穀,盡入其內,則京江及都城,道里便近,輸運甚易,平時則以此需用,有急則仍爲軍餉,可以備守則守之,或有失守之慮,則臨時輸入北漢,亦不至甚難。且士大夫,若信朝家歸重之意,則或聞警急之報,私藏財穀,亦必運入,不惟城內軍餉有裕,城外自當有淸野之效矣。至於北漢水口,則非但距京城頗遠,地勢平易,亦難保守,終不如北漢之爲便,而纔擧北漢大役,財力不贍,今年且將凶歉,此不可卒然經始,必須一二年商度料理,然後方可營築矣。泰采所達宜有主管之說,似是矣。泰采曰,閔鎭厚以爲,北漢城中,不至太隘,都民可以容入云,而臣意則似難盡容,若築北城,連接山城,則足以容接矣。上曰,城內險阻,都民似難盡容矣。泰耉曰,倉庫不當置高峻之處,載運時人馬上下甚艱,賊來易見,若置於平易處,則人馬易行,賊雖來而不知藏穀所矣。權曰,倉庫當置之城內,城外不便矣。泰采曰,藏穀之道,不宜於山中,霧露之所蒸濕,易致腐傷,若置之山下平曠處,則雖年久,不甚敗傷,且平時糶糴之際,人馬之往來輕便,故有山下平地藏穀之論矣。上曰,北漢爲他日得力之地,則宜有句管之人,以判府事李濡爲主管大臣,兵曹判書爲堂上,可也。以上訓局謄錄
許玧啓曰,明日常參·經筵,取稟。傳曰,只晝講。
兪命雄啓曰,左副承旨趙道彬,連日不爲仕進,右承旨李宜顯,旣承只推之命,而尙不出肅,出納之際,事多苟簡,竝卽牌招察任,何如?傳曰,允。
李世最啓曰,新除授左邊捕盜大將尹就商,卽爲牌招,命召及大將牌傳令牌傳授之意,敢啓。傳曰,知道。
又以義禁府言啓曰,以平安監司狀啓,備邊司粘目,義州前府尹權令禁府稟處事,允下矣。權,時在任所,依例交代後,發遣府書吏,拿來,何如?傳曰,允。
又以兵曹言啓曰,今八月二十二日,朴氏稱名人,自丹鳳門入來,差備門外擊錚,極爲駭愕,令攸司囚禁治罪,同門守門將柳重起,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,京畿水使尹就五喪柩,將以水路,返葬于忠淸道忠州地。二品以上在官身死,則例有擔軍題給之事,所經京畿·忠淸兩道,今亦依例擔軍題給之意,分付,何如?傳曰,允。
又以義禁府言啓曰,掌令洪禹寧疏批,有金重一事,令金吾·秋曹究覈處之之命矣。金重一,卽爲拿問,臺疏中權譍所傳之言,不可不憑覈其虛實,權譍亦爲拿問,何如?傳曰,允。
趙道彬,以刑曹言啓曰,今十二日,政院,招本曹吏分付曰,別監金世鳴,以陵所御幕次排設更摘奸事,奉命出去,回還之時,路由東大門外,被原興守煦所打,宜自本曹推治云云,而本曹堂上,竝引入,故使入直郞官推問,仍令檢律月令等,看審世鳴傷處,則被打之痕明白。其所供,槪以爲,入射亭,因不答拜爭鬨,遂至被打路上,又以穢物納口云,而原興守父昌寧都正樟奴今金所供,則世鳴,因原興守煦之不答拜,而詬辱煦,煦果以兩班凌辱二行缺欲爲擊鼓入闕,則別監未知幾驅逐,其打腮之狀,宗親府吏高尙謙目覩云云,故推問東大門外煦家洞人及路邊市人,則別監,扶曳向東大門之狀,皆以爲目覩,而推問城內路傍市人及城門軍士,則對以不知,其言雖差違,東大門外洞內幼學洪重一等,聯名再呈單子言,世鳴,於射亭拔劍凌辱之說,聞於煦,別監等,入煦家,曳出路上,交打流血,曳入東門之狀,諸人目覩云,士子聯名所呈,事體重於路人所言,且推問兵曹結束色吏及近仗軍士,則原陽都正炅,欲爲擊錚,被別監尹弼殷,捉付近仗軍士,出送之狀,所供皆無異同,而高尙謙則又以爲,原陽都正炅,出金虎門,則金世鳴,打腮出血云,金世鳴以爲,渠被打臥路邊,武藝別監金世起·閔興道等五人,扶持還歸,仍捉煦家奴一人入來,中路放還,至於扶曳煦入來事及炅打腮事,皆發明,而金世起·閔興道·崔世鳴·白二萬·金馨龜則以爲,渠等見金世鳴被打,救護入來,適有一人,持杖立路上,欲爲告官捉來,而中路見失,扶曳煦入城之說則孟浪云。其所供欲諱煦入城事,假託於其奴一人之捉來,而或謂放還,或謂見失者,自相牴牾,其爲飾辭,蓋可知矣。且尹弼殷則以爲,閉時臨時,炅,突入差備門,果爲出授近仗軍士行器,蓋自袖中墮落,始知其爲擊錚人云,而其同班之同參出授者,金太輝·朴次尙云,而金虎門外炅被打事,門軍士及南所書員當直羅將等,則雖以爲不知,而高尙謙,以目覩立證,則不但金世鳴自明之不足取信,各人之諉以不知者,亦或出於不欲參涉之致矣。大抵金世鳴,旣奉命出去,則惟當直爲入來復命,而歷入射亭,與宗室欲與抗禮,至拔劍凌辱,固已可駭而然,掖庭隷人,旣與他常漢有異,且奉命出去,則事體自別,渠雖不恭,在煦之道,宜其呈狀宗親府,或法司而處置,而今乃任意毆打於路上,至以穢物納口,其爲悖妄甚矣,而煦雖悖妄,係是王室緦麻以上親,則爲別監者,乃敢以自作黨,突入於其家,又敺打扶曳於路上,此實二行缺禁隷所阻,旣被黜送,又遭打傷,其所關係,亦可寒心。彼此所犯,雖不無差等,而皆非尋常敺打之比,不可只令郞官推問,卽今臣鎭圭,情勢不安,同僚或未肅拜,或受由不得開坐,犯罪之人,不宜任其自便,金世鳴·金世起·閔興道·崔世鳴·金馨龜·白二萬·尹弼殷·金太輝·朴次尙,竝姑囚禁,待本曹有行公之員,開坐推覈,啓稟勘罪。原興守煦,則所當卽請移義禁府,而本曹時無行公之員,亦於開坐時,依例具啓目以稟之意,竝此敢啓。傳曰,知道。
巳時,上御熙政堂。大臣·備局堂上引見入侍時,領議政徐宗泰,行兵曹判書趙泰采,韓城君李基夏,行司果金錫衍,工曹判書趙泰耉,兵曹參判朴權,左副承旨趙道彬,掌令洪禹寧,校理吳命恒,正言金有慶,記事官洪廷相,記事官金在魯,記事官沈珙。徐宗泰進伏曰,新涼乍生,而午間日候稍熱,伏未審此時,聖體,若何?上曰,無事矣。又進曰,擧動陵所不遠,而亦多勞動之節矣。藥院批答,以無不平之候爲敎,下情不勝欣幸之至。上曰,比前一樣矣。又進曰,以諸道狀啓見之,農形與初大變,蓋以七月以後,惡風連吹之故也。畿甸則當初有豐熟之望矣。交河等數三邑,以被雹災之故,各穀多被損傷,大違始望矣。此外亦不無被災處,或有登稔處,而合而言之,則大抵非稍稔之歲,誠爲可慮,二行缺恐,故今日始爲來會本司矣。諸堂上旣已備員,故敢請登對,而別無緊急事矣。外方狀啓,多有未及回啓者,而猝然入侍,未及持入,非言語間所可陳達,當追後覆啓矣。
上曰,兵判引入,査事遷就,未易究竟矣。今日初招不進,其引入之事,殊未可知也。左副承旨趙道彬曰,再招之後,來到闕下矣。上曰,論議之岐貳已久,而今觀査事,尤可駭然,當初以諫臣·儒臣之陳疏,有此査事,其李墪所犯,元非死罪,旣有所犯,則豈可隱諱乎?今此臺諫,爲耳目之官,而見其疏語,專出於周遮,極爲可笑,姑待禁府回啓,見其結末,誠不晩矣。果爾歷抵,則宜被其罪,臺臣乃敢投疏伸救,而至以査事爲非,專出於沮撓周遮之計,而玉堂處置請出,已可駭然,政院又爲覆逆,抑何意也?當爲而不爲,與不當爲而爲,俱爲失職矣。以鄭夢先原情見之,其隱情昭然難掩,而以時議爲重,君父有所覈問,而視之尋常,終不輸情,誠可痛駭,其官有所去之處,則直告何關,而下人安敢如是?此後雖有大於此者,怵於時議,必不直告矣。其罪當初則不至於死,而卽今則殺之無惜矣。李東馣·李震壽,其曲護夢先之事,斷然可知矣。起鬧引入之故,査事之遷就至此,極可寒心,以歷抵之事,臺臣刑官之伸救,何至於斯耶?若知忌憚君父,則必不如是矣。至於敦化門亦不閉,而李震壽則以閉爲言,事之必欲相反,豈敢如此?宗泰曰,聖敎至此,雖非小臣自當之事,實深悚然矣。雖未知臺臣刑官,有何所見,而此非彰露之事,故恐或致然矣。上曰,金時㷜·李二行缺下詢之事,故未敢徑先陳達矣。夢先落後云者,不爲近似所杖訊,而但李墪歷抵云者,實非常理,雖內懷不公之心,必不敢肆然爲此事,而非目見之事,則亦未敢有所仰達矣。諸傔從,金鎭圭以爲,固當刑訊,而臣意則不然,數多之人,豈可盡爲杖訊乎?以區區之慮度之,下賤之人,終不可取信,雖稱冤不可信,雖承款亦未足信,臺臣刑官之所見,不過如此,故至有相繼陳疏之擧,而但以此,諸臣皆爲引入,而査事漸至遷就,誠爲可慮矣。上曰,以此諸臣相繼引入,査事無可了之期矣。宗泰曰,刑曹長官,則其引嫌有所據,而至於洪萬朝,其引嫌殊涉太過矣。卽今刑官無行公之員,査事不可一向遷就,金鎭圭雖引嫌,自上更加申飭,使之從速行査,何如?上曰,刑官之連爲違牌,殊涉太過,而洪萬朝之引嫌,尤爲未安,竝從重推考,卽爲牌招察任,可也。泰耉曰,判義禁,與小臣爲從兄弟,不敢有所達,而李震壽·李東馣所見,適如此,非出於周遮之計矣。鄭夢先落後云者,若有奸狀,則死不足惜,或果爲落後,而出於實情,則至於杖斃實爲可惜,其在愼刑之道,殺一不辜,在所當恤,査事未究竟之前,鄭夢先,以殺之無惜爲敎,王言似不當若是輕遽矣。上曰,鄭夢先落後之言及其他違端,節節昭著,當初則其罪,雖不大段,朝家旣已覈問之後,終不承款,殺之無惜矣。終若隱諱,則殺無赦矣。宗泰曰,若有奸狀,則殺之無惜,出於實情,則杖斃可惜云者,工判之言是矣。大抵夢先,以色丘,不知其官人之去來云者,似出於欺詐,雖可杖訊,而至於傔從之盡爲杖問,則臣意終未知其可矣。李墪雖曰老昏,以常理推之,寧有是事?歷抵之說,似是虛言,然査事未勘之前,不敢有所仰達矣。
宗泰曰,東萊府使李廷臣,年未衰老,而身抱痼疾,二行缺又爲水土添傷,形神大脫,病勢十分添苦,不得已呈狀者,前後幾至五六次,而連以調理察任,題送矣。其在體下之道,宜有軫念之道,邊任雖重,不待瓜許遞之規,亦不無前例矣。堂上守令,與堂下有異,廉隅爲重,而上年殿最,前監司,雖置上考,措語則是下考,以此不能安其職事,且上年冬,以其館倭處,不可授錢之事,邊臣不能策應,小臣以罷職論啓,而諸宰皆以爲,罷職似涉過重云,故雖改以從重推考,渠以此尤有不安之節,情勢病勢如此,有難仍在,遞差,似宜矣。前日有嚴敎,故小臣惶恐敢達。上曰,殿最,今未記得矣。宗泰曰,事多乖常,政無顯疵爲辭矣。上曰,前後萊尹之赴任未久,稱病圖遞,其習可惡矣。李廷臣之到任屬耳而遽以病勢之難强,欲遞其職,故有所下敎矣。卽今不當以其病許遞,情勢如此,遞差,可也。出榻前定奪
宗泰曰,水原府使李益著,以諫臣金相元陳疏中冒沒赴任等語,情勢不安,連呈數次辭狀矣。前監司尹德駿,以官事多廢,秋務可慮,狀罷,而廣州·水原,以廟堂薦望之故,道臣之狀罷,曾所未見矣。向年廣尹,爲道臣罷黜,而此則有由矣。以文簿間多有語侵之故,謂以虧損體面而罷黜,以情勢難安及病廢職務,曾無見罷者也。李益著所遭臺言如此,道臣與廟堂,相議處之爲宜,今此罷黜,似涉輕遽矣。狀啓亦言有治聲,而聞其赴任數月之間,民情頗洽然稱譽,今者惜其去,而衆民一齊上京,呈文願留,小臣以廉隅雖重,其人可惜陳達,而敦勉仍留,爲好云云,原任大臣,亦送言于小臣處,使請仍留,而第朝家雖使仍留,恐其撕捱廢事之慮矣。上曰,仍任,予未知其可矣。臺臣旣如此,守令有難仍在,且重鎭非他處之比,而秋務多廢云,道臣之罷黜,不爲非矣。
宗泰曰,金相元疏語,雖曰論事,多欠穩當矣。鄭是先·李益著,皆是向日別薦中人,小臣於鄭是先,爲連姻之間,李益著則雖無相親之事,蓋聞其練習吏事,廉白特異矣。別薦時,小臣未在實職,故雖無與聞之事,知其可合矣。大抵我朝用人之道甚狹,蔭官之有才能者,有時擢二行缺臺臣雖以要譽爲言,而至於李益著,則官廩減其自捧,以防民役云,此雖非應行之事,凶年間或有之,豈不勝於斂民乎?如此之人,朝家各別擢用,未爲不可矣。且其疏中,有李彦綱循私等語,且有不當提擬於考官之言,其言雖不明白,實爲非矣。批旨中亦以過當爲敎,而李彦綱,自其侍從,任使已久,天鑑想必下燭矣。蓋其素有文翰,且極明敏,故以其善考試文有稱,而累主試院矣。雖官微之人,不宜輕下此等語,而彦綱位躋正卿,已過十年,地望崇高,而年少一臺臣,遽加以循私之目,當之者,無申暴之路,其冤抑甚矣。上曰,臺言雖欠明白,而其不宜擧擬於考官之說,實爲過當矣。
宗泰曰,李基夏,時在前席,而在外時,其悶迫私情,屢言于小臣矣。左右捕盜大將,在前兼察者多有之,而基夏則非但近甚多病。捕盜坐起,必親按問,然後可以詳審,軍門事爲甚繁,而捕廳按問之餘暇,時時管察,殊甚苟簡,曾經捕盜大將者亦多,李基夏捕盜大將,遞差,似宜矣。上曰,然則李基夏左邊捕盜大將,遞差,可也。出榻前定奪
趙泰采啓曰,平安監司,以犯越人捕捉論賞釐正事,啓聞,而備局覆啓內,尙維周功罪,待禁府拿覈後稟處事,允下,而維周換錄之罪,照律後,以赦前事放送矣。維周不居當入之指示,則不爲無罪,而首捕指示,其施賞別無差等,則雖有希賞之心,何必以首捕自居乎?雖或有換錄之事,其罪似不重矣。宗泰曰,尙維周,雖似有幻弄之迹,而指示與首捕,其賞同科,則何至於冒占他人之功?監司狀啓之辭,亦有功罪相當之意矣。用奸與否,雖未的知其罪,旣在赦前,賞典則已蒙矣。上曰,首捕者則依監司狀啓施賞,尙維周則以指示施賞,可也。
趙泰采啓曰,禁軍校子弓一千張,今方新造,物力幾盡辦備,而所入間角,尙未鳩得矣。地部所捧黑角中,小小不用角,多有之,而旣不合於經用,各官人又無買去者,卽今所儲,其數頗多,故以陳達取用之意,七八字缺四五十桶送本曹,以爲趁卽新造之地,何如?上曰。以下缺,出燼餘一
上在昌德宮。停常參,只晝講。
下直,龜城府使金俶,英陽縣監柳鳳齡,咸悅縣監洪禹賢,積城縣監尹拙。
左議政金昌集六十六度呈辭。入啓。傳曰,安心調理。
刑曹參判洪萬朝辭職上疏。入啓。答曰,省疏具悉。疏中引嫌,殊涉太過。卿其勿辭,從速察職。
晝講。入侍,知事趙泰耉,特進官梁重厦,承旨李世最,玉堂吳命恒·洪禹瑞,注書李國休,史官金在魯·沈珙,武臣李鳳徵。
政院啓曰,刑曹判書金鎭圭,參判洪萬朝,陳疏承批,參議金德基,旣有只推之命,竝卽牌招,以爲趁速開坐之地,何如?傳曰,允。
右副承旨李宜顯上疏。大槪,溫批旣宣,嚴召荐降,不敢不又詣闕外而情迹,終難冒出,陳疏,尤增不安,更此呼籲,冀蒙鐫免事。入啓。答曰,省疏具悉。營救之說,不必爲嫌。爾其勿辭,從速察職。
禮曹判書黃欽上疏。大槪,臣於諫長之疏,有不敢晏然仍據於職次者,且臣得蒙恩暇,今將歸省先隴,而擔舁病軀,寸寸作行,還朝遲速,未可預料,本兼兩任,俱係緊重,仍帶下鄕,有所不敢,乞蒙竝行鐫免,以謝臺言,以安私分事。入啓。答曰,省疏具悉。判金吾疏批,已悉予意矣。卿其安心勿辭,速出行公。
刑曹參議金德基上疏。大槪,臣頃忝喉司,以今春庭試試官事,再上稟啓,厥後可覈之論,譴罰之請,迭發於論思言議之地,事未及覈,罪未及勘之前,莫非臣泥首胥命之日,而不意恩除遽下,召牌繼辱,負罪之身,終不敢祗承,只俟違慢之誅。只推之命,又下格外,不得不趨詣闕外,而決無冒罪入肅之勢,投疏徑退,臣罪萬殞。伏乞亟遞臣職,仍勘臣罪,以快人心,以安賤分事。入啓。答曰,省疏具悉。伊日稟啓,別無他意,意外臺言,何必深嫌?爾其勿辭,從速察職。
吏曹啓曰,守令有闕,政事,取稟。傳曰,過國忌後爲之。
副修撰李宜晩牌不進,罷職傳旨。傳曰,只推勿罷。
大司諫李㙫啓曰,臣竊見近日査事之有失,官以諫名,宜一痛陳,以備聰聽,而臣適嫌礙多端,不得盡言,只擧其兩款,略爲論列,辭意寂寥,難望有槪於天心矣。及奉聖批,誨責嚴截,而至於救解之敎,實出於意慮之外。臣誠驚惶震悚,繼之以慨惋也。夫諸考官傔從之囚推,實是曾所未聞之過擧,旣無端緖,而疑其晻昩,重臣法從,皆不免於究覈奸情之科,情志壅閼,氣像愁沮,瞻聆所及,莫不駭歎,歷觀往牒,亦有是否。至於李墪之歷抵擧子,卽人情事理之外,而今玆按治,只因還家之妄擧,遽信傅會之讆言,臺隷之言,視以公證,傔從之賤,謂可威服,層生節拍,必欲使國家大體,壞盡無餘,堂堂聖朝,一開此路,將何以防無限後弊乎?擧措失誤,事情未白,殿下亦主先入,不少徐究,臣竊不能無憾於日月之明也。噫,身居言地,目見朝家處分,若是乖舛,中外人情,皆懷憂歎,而畏憚泯默,終無一言匡救,則其負國家何如哉?國家置諫官,大小刑政,無不參論,其事苟失也,言之於前,俾不重誤,事理當然,寧有以査事方張,故諫官,不敢容一喙之理哉?爲人臣子,罔上懷私,何等罪狀,而言出於口,輒以救解之目,見疑於君父,莫非臣不肖無狀,誠意淺薄,不能感格之致,而殿下之待臣子,亦太薄矣。俯仰慙悚,無地自容,其何可一刻抗顔於諫諍之列乎?請命遞斥臣職。答曰,勿辭,退待物論。
刑曹判書金鎭圭上疏。大槪,恩批旣降,召牌又臨,亦宜承命强起,而諫長疏斥,相臣筵奏,竝及於積毁之餘,玆敢更申血悃於禁闥之下,乞賜褫改,以謝衆議,以安危蹤事。入啓。答曰,省疏具悉。自有科獄以來,一面行査,一面起鬧,必無自脫而後已,綱紀所關,固已可駭,而其恣意訟冤,至于李㙫之疏而極矣。世道至此,良可慨惋,夢先事,昨日筵敎,不啻明白,於卿俱無所嫌,安心勿辭,速出行公。
判府事李濡箚子。大槪,敢陳危悃,冀收成命事。入啓。答曰,省箚具悉卿懇。北城宜有主管大臣,故昨於前席命卿,意非偶然,安心勿辭焉。仍傳曰,遣史官傳諭。
副校理吳命恒上疏。大槪,乞解職名,往護病母,以伸人子至情事。入啓。答曰,省疏具悉。爾其勿辭往來焉。
兵曹判書趙泰采上疏。大槪,復申前席之懇,冀蒙許改,以重國事。且陳難安之情,仰請譴免,以謝臺議事。入啓。答曰,省疏具悉。主管事,昨已面諭,又何辭焉?査獄方張,而李㙫之疏,極力伸救,今日世道,可謂寒心,於卿有何所嫌,安心勿辭,速出行公。
忠淸監司書目,陰城呈,以掌令朴萬普辭職上疏上送事。啓。答曰,省疏具悉。爾其勿辭,俟母病間,上來察職。以上朝報
晝講入侍時,侍讀官吳命恒所啓,臣因用民力歲不過三日之文義,敢有所達,懷保小民,固是王政之大者,而使民以時,自古爲保民之本,必須愛惜民力,無致科外之役,然後民國可以俱安矣。我國則自大同設立之後,固無役民之弊,凡所軫恤字育之澤,非不至矣,而外方守宰,或有不遵朝令,輕用民力,窮蔀之下,愁怨已極,而不但守宰爲然,間或土豪之輩,武斷鄕曲,使役小民,唯意所欲,至以其鋤田之役,勒定於村底居民,催督驅使,自同己奴,疲殘之民,不敢違拒,甘心役作,失其本業,以至廢農,而不自保,毋論諸道,所在皆然,豪强病民之害,可勝言哉?此不但守宰之不善牧禦,觀風察俗,責在道臣,此等民弊,諸道監司處,各別申飭,俾無小民被侵之端,何如?上曰,各道方伯處,依所達申飭,可也。備局謄錄
上在昌德宮。停常參·經筵。
午時,日暈。
左議政金昌集六十七度呈辭。入啓。傳曰,安心調理。
傳曰,史官一員待命,騎馬三匹立之,徽陵忌辰祭所內摘奸。
副修撰李宜晩牌不進,依承傳罷職。
掌令洪禹寧啓曰,臣伏見副修撰李宜晩之疏,更提前冬處置事,恣意噴薄,僇辱備至,臣不勝駭惑之至。臣之當初避辭,旣據前後政例不襯着者,有所陳列,則今者儒臣所謂簿案可驗云者,未知何爲而發也。事過之後,臣不欲更費辭說,而以其疏語見之,則不但臣之避辭而已。旣遭彈劾,且爲他臺所斥,而此則俛首伈伈,無一辭爭辨,獨於臣拈出避辭中語,公肆詆斥,不遺餘力,無乃以臣疲劣,易爲輕侮,而他有所顧藉,不敢相較而然耶?良可異也。雖然旣被其詬詆,則不可苟然在職,而昨緣賤疾猝劇,今始來避,所失尤大,請命遞斥臣職。答曰,勿辭,退待物論。
謝恩,右副承旨李宜顯。
院啓,引嫌而退。査事是非,姑舍勿論,徑先疏辨,有違臺體,請大司諫李㙫遞差。答曰,依啓。
政院啓曰,因弘文館草記,上番空虛,無入直之員,令政院稟旨變通事,允下矣。今日雖是國忌齋戒,在前如此之時,有開政之例,政官牌招開政,差出闕員,何如?傳曰,允。
慶尙監司書目,尙州都會九月朔進上物膳中,乾廣魚,脆敗體小,致此闕封,揆以分義,殊極未安,慶州府尹權以鎭,蔚山兼任機張縣監崔震一,爲先罷黜,臣段置,常時不能檢飭之失,在所難免,惶恐待罪事,狀啓。傳曰,只推勿罷,勿待罪事回諭。以上朝報
有政。吏批啓曰,判書方在京畿監營任所,未及交代,參判受由在外,小臣獨政未安,何以爲之?敢稟。傳曰,只出緊任。
吏批,以李泰益爲鳳山郡守,尹會爲金川郡守,安廷瑞爲長連縣監,趙重藺爲海美縣監,金重泰爲興德縣監,韓世箕爲平昌郡守,金重呂爲軍器僉正。以上吏曹謄錄
上在昌德宮。停常參·經筵。
左議政金昌集六十八度呈辭。入啓。傳曰,安心調理。
副應敎申鐔牌不進,依承傳,罷職傳旨。傳曰,只推勿罷。
府啓,引嫌而退。事在旣往,不必追嫌,何可以此,輕遞言官?請掌令洪禹寧出仕。答曰,依啓。
謝恩,副應敎申鐔。
掌令洪禹寧就職後,啓曰,臣於日昨賓廳引見時,承牌詣臺,旋卽入侍,持入笏記而傳啓矣。昨者引避後,偶閱啓草,則僚臺於前啓中,略有刪改處,而下吏不爲告知,亦不改書笏記,故伊日乃以當初啓請,陳達於榻前,蓋緣臣連在呈告中,僚臺簡通,例不得拆見故也。雖其所改文字之緊歇,與前無甚異同,而臣之矇然之失,著矣,何敢仍冒於臺次乎?請命遞斥臣職。答曰,勿辭,退待物論。
兵批,以李㙫·韓世良·李正臣付副護軍,李震壽單付副司直,慶聖會單付副司正。以上朝報
傳曰,北漢山城,令三軍門鑿池穿井事,曾爲傳敎矣,今已竟役耶?問啓。以上訓局謄錄
上在昌德宮。停常參·經筵。
下直,星州牧使李,興陽縣監崔錫瑞。
左議政金昌集六十九度呈辭。入啓。傳曰,安心調理。
禮曹參議李大成三度呈辭。入啓。遞差。
政院啓曰,刑曹判書金鎭圭,連日呈辭,不爲行公。參判洪萬朝,屢違召牌,無意出肅。參議金德基,辭疏承批之後,亦不出肅。査事遷就,委屬可慮,竝卽牌招察任,何如?傳曰,允。
禮曹判書黃欽上疏。大槪,臣於日昨儒臣筵奏,有驚悚罔措者,乞命有司,論勘臣罪,以嚴邦憲事。入啓。答曰,省疏具悉。卿其安心勿待罪。
弼善具萬理上疏。大槪,臣於病伏尋單中,重被宰臣之疏斥,略暴當初論啓實狀,以備睿覽,兼陳難冒之端,冀蒙鐫削職名,以謝人言事。入啓。答曰,省疏具悉。請罷之論,固已過當,而今又自是己見,尤所未曉也。勿辭察職。
修撰洪禹瑞上疏。大槪,情地決無冒出之勢,而狀迫嚴命,黽勉就直矣。賤疾猝發,症狀苦劇,實有危死之慮,不得不疾聲呼籲於慈覆之下,懇乞鐫削職名,俾臣獲延殘喘,以卒天地生成之澤事。入啓。答曰,省疏具悉。爾其勿辭,調理察職。
京畿監司書目,衿川呈,以獻納朴熙晉辭職上疏,上送事。啓。答曰,省疏具悉。條陳之事,令廟堂及該曹稟處。爾其勿辭,從速上來察職。又書目,高陽呈,以副應敎李晩堅辭職上疏上送事。啓。答曰,省疏具悉。爾其勿辭,從速上來察職。
兵曹判書趙泰采兼帶金吾辭免上疏。入啓。答曰,省疏具悉。李㙫避辭,尤涉未便,於卿有何所嫌?安心勿辭,從速察任。
持平李世德啓曰,昨者同僚,引避退待。今當處置,而第其所謂僚臺,卽指臣也。同僚避辭,槪擧臣刪改前啓事,爲言,則臣於此,何敢晏然可否乎?旣不得可否,則有不容仍冒臺端,請命遞斥臣職。答曰,勿辭,退待物論。
慶尙監司書目,臣於諫臣之疏,有不敢晏然者,辭職上疏上送事。啓。答曰,省疏具悉。諫臣泛論,不必深嫌。卿其勿辭,從速察職。
刑曹判書金鎭圭上疏。大槪,頃宣優批,又辱召牌,宜不敢復事撕捱,而諫長避辭之所詆斥轉加,理難晏然,亞僚又引親嫌,不欲參涉於試門開閉之究覈,臣不可獨爲按事,玆敢呼籲於闕下,乞賜遞免,竝幸公私事。入啓。答曰,省疏具悉。李㙫避辭,尤涉未便,何必介意?洪萬朝之不欲參涉,實涉太過。卿其安心勿辭,從速行公。
謝恩,刑曹參判洪萬朝,參議金德基。
政院啓曰,禁府近因判義禁引入,久未開坐,滯囚可慮。判義禁趙泰采,知義禁黃欽,疏批已下,竝卽牌招察任,何如?傳曰,允。
又啓曰,卽因弘文館草記,下番將未免闕直,令政院稟旨變通事,允下矣。政官所當卽爲牌招開政,差出闕員,而日勢已晩,開政之際,必致夜深,待明朝牌招,何如?傳曰,允。以上朝報
扈衛廳別將,以三大臣意啓曰,本廳軍官付料者,通三廳爲百餘人,而月試而互付,故人無恒受者,所任軍官之外,又無久勤遷轉之規,不如禁旅之一生仰官廩,而久仕陞邊將。同是宿衛之士,而廩養受祿之道,如是懸殊,此輩之抑鬱久矣。今雖不得改其付料之規,加出久勤之窠,亦不無稍變通之道。閑良軍官中沒技,例蒙直赴之恩,榮幸至矣。出身軍官,則終身於決拾之勤,而只得時時付料,其中,或有多受邊將承傳於別試射者,該曹一不收用,抱才空老,永無拔身之路,實爲可矜,近日軍官將官,其數比舊倍多,而訓局全用前銜,其他軍門,則出身參半,若於每年一都目,三廳各擇射藝精熟,中日料射,分數最優,而爲人可合百夫將者,一人送于軍門,以補都目遷轉將官之窠,亦可以疎通滯鬱,奬勸成才矣。五軍門中,訓局不用出身,勿爲移送,守禦·摠戎兩廳,將官之數不多,二年輪差一人,恰爲三廳一人之窠,自今以此定式施行事,分付該軍門,何如?傳曰,允。以上訓局謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,日氣陰濕,伏未審此時,聖體,若何?手部其有快減之勢乎?伏聞頃日入侍醫官所傳之言,擧動後蠶砂試熨事,下敎云,此則不必擇日,定以何日乎?臣等不任憂慮,敢來問安,竝此仰稟。答曰,知道。無事。手部雖未快減,姑無大端妨礙,更觀前頭,試熨宜矣。
政院啓曰,掌令洪禹寧,持平李世德,引避退待,今已經宿,而憲府無行公之員,正言金有慶,卽爲牌招,使之處置,何如?傳曰,允。
左議政金昌集七十度呈辭。入啓。傳曰,安心調理。
院啓,請還收罪人河減死定配之命,更加嚴刑得情,依律處斷。請還收義州府定配罪人李後說減等之命事。請還收韓構·李秀儁歲抄蕩滌之命。請還收臨陂定配罪人金春澤放釋之命。請還收唐津量移罪人金泰潤減等之命。頃者本院署經之坐,沃溝縣監李彦純,與正言尹聖時,有相避之親,故聖時引嫌不參,而正言李承源,獨書出字云。備員署經,自是不易之典,而承源之壞損國法,誠極駭異,聞其委折,蓋緣院吏之誤引前例,致有此擧,臣不勝駭然。院吏則今方移送刑曹,以爲科罪之地,而承源,身爲臺官,不識成規,只憑下吏之言,有此顚錯之失,法例所在,關係甚重,不可置而不論,請前正言李承源罷職,竝引嫌而退。不察刪改,誤申前啓,揆以臺體,勢難仍在,刪改啓語,旣由其手,嫌難處置,勢所固然,請掌令洪禹寧遞差。持平李世德出仕。新除授行大司諫李濟,時在平安監營任所,請斯速乘馹上來事,下諭。答曰,不允。罷職及處置事,依啓。李濟,交龜後自當上來,勿爲下諭。前啓政院覆逆之批,未安之敎還收事,停啓。
右尹申銋辭職上疏。入啓。答曰,省疏具悉。卿其勿辭,從速察職。
政院啓曰,江原都事瓜滿之代,因本道狀啓,頃日政差出新除授都事李濟,尙未署經,莫重檢田,將有後時之患,合有變通之道,何以爲之?敢稟。傳曰,除署經發送。
刑曹參判洪萬朝上疏。大槪,臣於大臣筵奏,有不容自安者,露章請譴,見閡喉司。一向違召,分義惶悚,不得不冒出祗肅,而又於長僚之疏,難冒之端,轉加一層,乞蒙罷斥,仍令勘正臣罪事。入啓。答曰,省疏具悉。卿其勿辭,從速察職。
吏曹,慶尙左道災傷敬差官,金始鑌爲之。全羅左道災傷敬差官,李景說爲之。
吏曹啓曰,臺諫有闕,政事,取稟。傳曰,再明日爲之。
副修撰鄭纘先牌不進,依承傳,罷職傳旨。傳曰,禁推。
禁府,鄭纘先拿囚。啓。
兵批,以李大成·金重呂爲副護軍。以上朝報
吏批啓曰,判書方在京畿監營任所,未及交代,參判受由在外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避外任,竝擬,何如?傳曰,允。
吏批,以李濟冕爲長興府使。以上吏曹謄錄
司僕司官員,以提調意啓曰,曾因全羅道巡撫使書啓,自備局,以荏子島設鎭,移放其馬於恩押海·長山等島事,覆啓,允下矣。本寺所當依此擧行,而凡放馬移放之事,極其重難,在前率多傷斃之患,以近事言之,上年北一場馬,移放信島·煤音兩處者二百餘匹,而連接監牧官所報,則二百餘匹,盡數致斃云,實爲可惜。荏子島放馬,其數二百餘匹,而厥品最優於南中諸場,今若移放於他島有馬之處,則必將與北一場之馬無異,事甚可慮。如安昌·其佐兩島,則舊有牧馬,而乙卯年間,因巡撫使書啓,爲其船材長養,移其馬於荏子島,到今勢難還爲移放,此外更無推移之道,雖有當初成命,尙未得擧行者,蓋出於此,而以宣沙浦,多大浦·椒島·白翎·大阜·大山等鎭兼監牧官之處論之,本場所在之馬,以其設鎭之故,別無一倂驅出之事,荏子島之馬,亦不必急急移放,前頭觀勢,或捉給於分養,或別爲區處,漸次減其匹數,以爲省弊於本鎭,無損於馬政之地,似合事宜,依此分付擧行,何如?答曰,允。備局謄錄
上在昌德宮。停常參·經筵。
政院啓曰,刑曹判書金鎭圭,連呈辭單,參判洪萬朝,昨又陳疏承批,査事不可一向遷就,竝卽牌招察任,何如?傳曰,允。
左議政金昌集七十一度呈辭。入啓。傳曰,安心調理。
輔德梁聖揆上疏。大槪,臣伏聞老母宿患,挾感復發,寢食俱廢,症情危重,情理煎迫,急於救護,不得不陳章徑出,懇乞亟遞臣職,俾得安意救護,仍治臣擅離直次之罪,以警具僚事。入啓。答曰,省疏具悉。爾其勿辭,救護母病。
兵曹參判朴權上疏。大槪,臣於弼善具萬理之疏,有不敢一刻仍冒者,伏乞將臣本兼諸任,倂行鐫削,以謝人言,以安私分事。入啓。答曰,省疏具悉。務勝之言,何必深嫌?卿其勿辭,從速察職。
同副承旨李世最上疏。大槪,臣於宰臣之疏,有不敢晏然者,乞賜鐫遞,以安賤分事。入啓。答曰,省疏具悉。爾其勿辭察職。
京畿監司書目,新蒙誤恩,移授不似之職,辭職上疏上送事。啓。答曰,省疏具悉。卿其安心勿辭,從速行公。
弼善具萬理牌不進,依承傳,罷職。以上朝報日記廳郞廳趙景觀書。郞廳李朝望校正。
上在昌德宮。停常參·經筵。
持平南一明三度呈辭。入啓。遞差。
刑曹判書金鎭圭辭職上疏。入啓。答曰,省疏具悉。洪萬朝之强爲區別,不欲參涉,決知其過當。卿其勿辭,卽出行公。
政院啓曰,左副承旨趙道彬,外三寸叔右參贊尹世紀妻貞夫人朴氏卒逝,服制已行四日,出仕,何如?傳曰,允。
又啓曰,判義禁趙泰采,同義禁閔鎭遠,連日陳疏,不爲行公,同義禁朴權,昨日承批之後,今又呈辭,不得開坐,已至累日,査事不可一向遷就,竝卽牌招察任,何如?傳曰,允。
又啓曰,刑曹判書金鎭圭,疏批已下,參判洪萬朝,亦爲一體牌招,備員開坐,何如?傳曰,允。
副修撰洪禹瑞牌不進,依承傳,罷職傳旨。傳曰,只推勿罷。
謝恩,兼弼善申鐔。
刑曹參判洪萬朝上疏。大槪,臣於本曹査事,已擬赴坐同參,而至於門事一款,掌試承宣疏中,旣有敦化·金虎俱閉之說,則臣以應避之人,有不敢冒嫌聯署於査案,長僚之强欲自同,已是意外,聖批之責以過當,尤極惶悚,召牌之下,謹此來詣闕下,更暴危悃,乞賜罷斥,仍治臣執迷違命之罪事。入啓。傳曰,還出給。
兵批,以洪禹寧·李景說爲副護軍,南一明爲副司直。以上朝報
有政。吏批啓曰,判書方在京畿監營任所,未及交代,參判受由在外,小臣獨政未安,何以爲之?敢稟。傳曰,只出緊任。
又啓曰,臺諫闕員,今當差出,而擬望之人乏少,外任竝擬,何如?傳曰,允。
吏批,以李縡爲水原府使,李明復爲東萊府使,成碩夔爲掌令,吳命恒爲持平,洪廷弼爲忠淸道敬差官,金缺稀爲瓦署別提,洪禹瑞爲兼漢學敎授。
李敏英啓曰,北漢山城餉穀所儲倉庫一百餘間,自本司營建,而城役之餘,財力難辦,募得解事人,題給若干米布及空名帖,使之料理營造矣。功役未畢,物力垂乏,至於鋪板之役,亦甚浩大,不可不更爲顧助,趁速完畢,通政·折衝帖各七十張,以賑恤廳所在,推移出給,何如?傳曰,允。
許玧,以弘文館言啓曰,修撰洪禹瑞,旣有只推勿罷之命,更爲牌招入直,何如?傳曰,允。
又以禮曹言啓曰,今九月二十九日,中宮殿誕日,王世子陳賀,依例磨鍊乎?敢稟。傳曰,權停。
刑曹判書金鎭圭疏曰,伏以臣之難冒於本職者多端數字缺刑曹參判洪萬朝之竝引命官及承旨之親嫌,而不可參涉於試門開閉之究覈也。日昨辭疏之批,以洪萬朝之不欲參涉,實涉太過爲敎,而勉臣行公矣。及見亞席之疏,又以爲初雖略擧命官親嫌,而臺疏以闕門開閉,掌試承旨,自當檢察爲言云,而以嫌難按査門之開閉,歸重於承宣,謂有別於泛引考官之嫌者,至以臣之欲與同歸,爲未可曉,臣於此,亦有可言者。夫前日臺疏,因歸罪於承宣,爲此云云,而蓋試院之規,凡有得失,試官與監試官,例皆當之,未嘗區別殿庭之科,承旨之監其試事,如試院之臺諫監察矣。臺官金始㷜疏中,以時御所門鑰出入,政院之主之,欲爲例於試所,亞僚前疏,據此爲言,然以臣所聞,伊時昌德,係是空闕,故十餘字缺掌,若其開閉之節目,在試三行缺引嫌,謂未可曉者,恐未細究十餘字缺旨之明白而然矣。然,旣於亞僚疏批,有所開釋,昨朝召牌竝降,又聞亞僚承牌,故臣亦勉詣相面,則猶持前說,諉以承宣主試事,終有異於考官,而與之有親嫌,雖或赴坐,其於一事,不可同參,當如有親嫌,公事之不聯署云,夫承旨考官之於玆事,宜無異同,固如聖敎,則凡與之有親嫌者,豈可或參或不參於其所按覈,而況爲長官者,事體與佐貳不同,諉以爲嫌,以一曹之事,何可取舍參否,而設欲取舍,長貳皆引嫌,則不可只以爲堂按治,又況臣在前,以此引嫌,而因聖敎之不許,不免按治矣。今若奉承前敎而行之,則與僚席同嫌,而異其去就,若效僚席而嫌避,則不但前後之不同矣。亦將底於廢閣査事,左右思量,宜莫如自處半行餘缺夥然,極知復有煩半行缺伏乞聖明,俯垂諒察,亟遞臣職,俾令査事毋滯,私分粗安,不勝幸甚,臣無任屛營祈懇之至。疏批見上
刑曹參判洪萬朝疏曰,伏以臣,卽伏見長僚疏批,以臣之强爲區別,不欲參涉過當爲敎,臣不勝惶悚震悸之至。臣於强病肅命之後,本曹所按科事,已擬赴坐同參,而至於一事一款,掌試承宣,旣以金吾·敦化俱閉之說,登諸章奏,則臣以其應避之人,有不可按査於開閉之間,聯署於奏讞之際者,在法固然,此與泛引考官爲嫌者,不啻懸殊,而長僚之果欲同歸者,何也?且長僚昨於承牌詣闕之後,以臣之猶守前見,終不開坐,是臣旣自阻,而又阻長僚出仕之路也。臣若蒙遞,則長僚更無可言之嫌,而査事庶不至於遷就,玆於天牌之下,謹此來伏七八字缺伏乞聖明,亟賜罷斥十餘字缺以肅朝綱,不勝幸甚。出燼餘
上在昌德宮。停常參·經筵。
下直,玉果縣監李元慶。
政院啓曰,刑曹參判洪萬朝,昨陳辭疏,至承還給之命,而今日又呈長單,無意行公,其在事體,殊極未安,判書金鎭圭,陳疏承批之後,亦爲尋單,査事遷就,委屬可慮,竝卽牌招,以爲備員開坐之地,何如?傳曰,允。
左議政金昌集箚子。大槪,冒進危懇,冀蒙鐫罷事。入啓。答曰,省疏具悉卿懇。卿之長單,恰滿七十度,雖緣事勢之適然,恐有損於事體,今玆陳章祈免,尤涉太過。卿其亟斷來章,臥閤論道,用副予望。仍傳曰,遣史官傳諭。
副修撰鄭纘先牌不進,依承傳,罷職。
忠淸監司書目,淸風兼任堤川呈,以左尹權尙游辭職上疏上送事。啓。答曰,省疏具悉。權益寬之疏語,殊涉謬戾,何必介意?卿其勿辭,從速上來察職。
觀象監,昩爽有霜氣。啓。
兵批,以李溶爲副摠管,海成君檍爲副摠管,金尙奎爲副司果。以上朝報
許玧啓曰,明日常參·經筵,取稟。傳曰,停。
趙道彬啓曰,大司憲李晩成,執義權忭,掌令朴萬普,持平吳命恒,在外,掌令成碩夔未肅拜,持平李世德呈辭。今日,以監察茶時之意,敢啓。傳曰,知道。
李世最,以兵曹言啓曰,七八字缺姜載興稱名人,自宣化門入來,差備門外擊錚,極爲駭愕,令攸司囚禁治罪,同門守門將裵必昌,常時不能禁斷雜人,以致闌入,亦難免其責,推考,何如?傳曰,允。
又以弘文館言啓曰,副修撰鄭纘先,旣已帶職蒙宥,卽爲牌招察任,何如?傳曰,允。
又以弘文館言啓曰,本館上番副應敎申鐔,以訓鍊都監郞廳,今日坐起時,晝仕出去之意,敢啓。傳曰,知道。
左尹權尙游疏曰三四字缺沈疾,逋命許久,罪數字缺難逭,伏況日昨疏批,極其優渥,至有卽日登途之敎,承此隆旨之後,尤豈敢有一日遲回之計?而本病之外,又得毒痁,逐日苦痛,末由起身,惟日夕兢惶竢譴,幸自近間,得以少愈,雖其病敗餘喘,不敢就列,方欲進詣京輦,仰請刑章於司敗之下,千萬意外,京兆佐貳之命,又下此際,在臣分義,惟當聞命卽行,以少伸區區惶感之忱。第臣得見前持平權益寬之疏,情勢極其危蹙,有不敢冒沒承命者,蓋益寬之疏,因庭科外製人査出事,攻斥前副提學李健命,而餘波傍射,侵及臣身,有曰,銘忽災出於承問之對,致大反出於在外之人,那裏機關,恒情莫測,有若健命,與臣密議幻出者然,臣看來,不勝駭愕也。臣於春間,果以權致大事,心有所慨然,十餘字缺健命,以外製人不卽現告,被三行缺機關,包在半行缺言行,不是細節,幻弄機關,十餘字缺不忍爲,人亦不爲,使益寬易地,其亦忍爲此也,而恣加人以醜惡之言,不少難焉,何也?臣誠痛歎,而亦爲臺臣惜之。古人云,丈夫行身,不使人疑之,今臣之見疑,亦旣慘矣。良由臣內無忠信之積,而外不見孚於人,何可諉之於世路人情之險難,而不自知愧哉?臣之本根田地,如是淺劣,持此而立朝事君,將復何觀?臣年雖衰,而亦不篤老,疾病乘之,颯然摧杇,已成廢棄之人,今玆情迹,又復臲卼如此,只當屛迹田間,少藉藥物,持支殘喘而已。伏乞聖慈,諒臣切至之懇,察臣危苦之辭,將臣本兼諸任,竝行鐫削,仍治臣前後逋慢之罪,以肅朝綱,不勝幸甚。疏批見上
左議政金昌集箚曰,伏以臣,呈告之數,已過七十餘度,此實數字缺有微誠未格,兪音尙閟,臣之罪戾,日深一日,今欲一半行餘缺分義之所敢出也。如欲半行餘缺尙未有期,亦安敢虛帶三四字缺癏曠之罪乎?臣於此,狼狽悶蹙,不知所以爲計也。竊想聖意,似有所待,而顧臣所叨職名,非如閒司漫局,機務之曠廢,又將半年于玆,其爲未安,爲如何哉?臣之不可冒出之狀,非但同朝之所共知,聖明亦必俯諒矣。今日禠免於前,明日譴罰於後,亦何不可,而今乃上下相持,直待無了期之査事,一任其損國體妨公義,而曾莫之恤,臣實惑焉。且臣泄瀉之症,乍歇乍劇,訖今未已,以此眞元大脫,奄奄若盡,又自數日,重感寒疾,證情危惡,前患脅痛,乘時作孽,晝夜叫苦,不省人事,有頃刻難支之勢,無時月起動之望,疾病如此,人鬼未分,雖微情勢,亦不可仍冒職次,以待差復之期,伏乞聖慈,察臣情病之難强,亟先鐫罷臣職名,以幸國事,以安賤分,不勝萬幸。箚批見上。出燼餘
上在昌德宮。停常參·經筵。
夜一更,流星出奎星下,入艮方天際,狀如鉢,尾長三四尺許,色赤,光照地。
弼善李熊徵辭職上疏。入啓。答曰,省疏具悉。爾其勿辭察職。
忠淸監司書目,林川呈,以約正朴有永妻金召史,聞其夫渰死,終至投水而同死,立節之卓異,誠爲可嘉,宜有旌表之典事。
右副承旨李宜顯上疏。大槪,四牌之下,雖未免冒出,顧此情跡,決無仍因盤礴之理,母病且苦,亦不忍違離在公,玆敢來詣闕外,瀝陳懇款,冀蒙亟賜鐫遞事。入啓。答曰,省疏具悉。爾其勿辭,救護母病。
政院啓曰,卽因侍講院草記,宗廟擧動,王世子隨駕時,宮官不可不備員,而兼輔德李晩堅在外,兼文學吳命恒,司書金尙奎受由在外,合有變通之道,令本院稟旨擧行事,允下矣。在外宮官,似當有變通之道,何以爲之?敢稟。傳曰,竝改差。
又啓曰,因本院啓稟,兼輔德李晩堅,兼文學吳命恒,司書金尙奎,竝改差事,命下矣。政官明日牌招,使之開政,差出闕員,何如?傳曰,允。
謝恩,弼善李熊徵。
平安監司書目,平壤等七邑呈,以今八月二十四日,地震,屋宇掀動,事係變異事。以上朝報
引見時,判書朴□□曰,禁軍之事,詳在節目,馬匹則當自司僕出給,且聞若除都試,則自備馬願入者必多,而盡除都試,亦爲未妥,酌定其數,隨闕塡差,都試則雖除,而使之朔試射,亦爲無妨。上曰,此事甚好,都試之擧,雖在法典,古今不同,豈可膠守乎?自備好馬,且能才藝,則其爲着實,爲如何哉?都試之擧,亦涉文具,雖或全罷,有何不可?卿退而深思,朔試射等事,區畫稟處,而但市井子弟,徒事衣服鞍馬之美,不善才藝者,切勿取之。健元陵陵幸還宮時晝停,上下敎于政院曰,時仕禁軍等,上言以爲,苧布衣紬衣絲笠等物事,曾者呈狀于備局,則備局移文法府事,猶且禁斷云,禁軍乃衛士也。今後各別勿禁事,卽爲分付法官,亦出擧行條件,可也。又下敎曰,禁軍等絲笠苧布紬衣外,僭衣毋得常着事,分付於內三廳,可也。以上兵曹謄錄
許玧啓曰,明日常參·經筵,取稟。傳曰,停。
李世最啓曰,大司憲李晩成,執義權忭,掌令朴萬普,持平吳命恒在外,掌令成碩夔未肅拜,持平李世德呈辭,今日,以監察茶時之意,敢啓。傳曰,知道。
李世最,以兵曹言啓曰,今九月初六日,宗廟展謁擧動時,各樣差備軍五百三十一名內,衛軍二百五十八名計除之餘,不足二百七十三名,依前例給價次,坊民調用之意,敢啓。傳曰,知道。
又以兵曹言啓曰,今此宗廟展謁擧動王世子隨駕時,本曹兩驛騎馬四十匹內,除病傷馬,各差備應把之數,無以八九字缺驛馬,限九匹補把,以充不足之代事,本道監司處。以下缺
缺以訓鍊都監言啓曰,都監分授北漢山城,自水口北邊,至龍巖城廊四十二處,每處三間式,合一百二十六間,將臺下庫舍五樑閣二十間,大廳退竝九間,將校入接所平家舍五間,大門二間,祥雲菴庫舍五樑閣二十間,大廳退竝九間,將校入接所平家舍四間,大門二間,火藥庫五樑閣六間,都合二百三間及北漢樓造作等役,今月初三日,已爲完畢,而待變醬六十甕,亦爲沈藏之意,敢啓。傳曰,知道。
又以刑曹言啓曰,前月二十二日朝到付全羅監司柳鳳輝祕關內,康津縣監牒呈內,初六日,減死定配罪人柳季範保授主人來告,季範,於本官進參釋奠祭之際,乘夜逃歸其家云,季範掩捕,下送配所云云,發差掩捕於季範之家,則季範缺去,捉來其奴後益推問,則以爲,十六日,卽其大上典忌日,季範,欲爲參祭,通于本官,十四日上京,二十一日發行,往安山山所云,故十餘字缺使之分付安山郡,掩捕押送矣。二十半行缺四日成貼二行餘缺聞京司半行餘缺者,不啻明白,其往安山山所,灼然可知,而本郡,乃於關文下數字缺捉來其奴,而推問,季範之於其間知幾隱匿,或轉移之弊,數字缺則小已之所招,似出誣飾矣。季範當初罪犯甚重,減死定配,已出寬典,而其敢公然逃還之狀,誠極痛駭,本官雖諉於行祭之際,常時不能嚴飭保授之人,則季範雖無狀主人,必不任意逃還,此已有初不嚴飭之失,至於安山,則距京僅七十里,而緩緩回牒,又不省察,關文中日子之相違,不爲嚴詰,推得其去處實狀者,難免怠慢之責,康津縣監鄭以規,安山郡守權世泰,竝從重推考,季範去處,令本道査問本縣,如已還配,則捉致營下,依律文決杖一百後,還發配所,而如不還配,則亦令移關本曹,以爲譏捕京外之地,何如?傳曰,允。
右副承旨李宜顯疏曰,伏以臣之今日情迹,夫豈有更廁朝列之理,而四五字缺嚴召四降,惶感隕越,有不敢每犯違慢,不得不黽勉十餘字缺因緣盤礴,爲苟存之計者,實非臣意慮之攸存,旣出之後,未易卽解,淹直數日,若在針氈,昨爲薄寒所中,未得仕進,仍呈辭單,方深悶蹙,夜來老母,又有感冒之候,症情不細,頭痛咳喘,四體苶然,食飮全却,眠睡亦失,老母無他子姓,臣身是靠,雖平善無疾之時,亦有不忍違捨者,而見今感疾,若是沈重,臣若在公,誰當醫藥之事,臣之情理,實爲萬分煎迫,臣母積病之狀,向在南臬,屢次陳聞,聖鑑想已俯燭矣。及夫還洛,若少有歇,而由其受傷甚重,感觸尤緊,觀此症樣,決無容易瘳復之勢,當此擧動迫近之日,似宜速有變通,玆敢隨牌詣闕,披瀝懇款,伏乞聖慈,曲垂諒察,亟遞臣職名,俾之避遠世路,專養病母,私獲護親之便,公無苟簡之患,俱不勝萬幸。疏批見上
弼善李熊徵疏曰,三行缺略暴情勢。半行餘缺臣於其時,冒忝言地。半行缺列,不過循例,寂寥數語,非有深意,而橫挑駴機,重速彈章,至以不念尊君之義,而爲臣罪案,若依斯言,死未塞責,臣於是論,旣有意見之不同,則崖異時議,臣固罪也。至於不念尊君四字,反覆尋究,終未曉指意之所在,臣雖欲知罪而自悔,不可得也。如使臣,當其被斥之時,恬然自在,不思引避,從他呈告,以圖順遞,則於臣可謂利矣,而臣計不出此,獨取顚沛,此莫非不能謀身之致也,尙誰咎哉?爲人臣子,旣負此罔測之罪名,雖時月稍久,聖恩牽復,而其何敢以此自恕,抗顔苟冒於榮次乎?且素患喘急,積年沈痼,入秋以來,又添寒嗽,擁衾宛轉,眠食俱廢,蹔時起動,喘息如鍜,設使臣無他情勢之可言,只此病狀,已不可强起從仕,伏乞聖慈,諒臣危悃,憐臣甚病,特賜鐫遞臣職名,以安賤分,不勝幸甚。疏批見上出燼餘
上在昌德宮。停常參·經筵。
下直,茂山府使閔濟章,咸平縣監黃懰,濟州判官南九明。
吏批啓曰,判尹尹德駿,方在京畿監營任所,未及交代,參判尹趾仁,受由在外,小臣獨政未安,何以爲之?敢稟。傳曰,只出緊任。
以尹聖時爲司書,申鐔爲兼輔德,李潚爲軍資僉正,洪廷弼爲持平,李景說·金時鑌爲兼監察。
兵批,以金尙奎爲副司直。以上燼餘
政院啓曰,今此太廟展謁擧動時,漢城府堂上,當爲導駕,而判尹李彦綱,因科事引入,左尹權尙游在外,右尹申銋未肅拜,時無行公之員,除在外外,竝卽牌招察任,何如?傳曰,允。
又啓曰,禁府刑曹堂上,或因査事爲嫌,或因他事引入,互相撕捱,久不開坐,揆以事體,已極未安,査事遷就,亦甚可慮,判義禁趙泰采,同義禁朴權·閔鎭遠,刑曹判書金鎭圭,參判洪萬朝,竝卽牌招察任,何如?傳曰,允。
謝恩,兼輔德申鐔。
正言金有慶上疏。大槪,敢陳病難供職之狀,冀蒙恩遞,兼陳區區所懷,以備裁察事。入啓。答曰,省疏具悉。今玆疏論,誠甚得宜,而洪萬朝之强引不當引之嫌,一向撕捱,必欲規避而後已者,極涉未便,從重推考,仍令政院申飭攸司,逐日開坐,以爲趁速收殺之地。爾其勿辭,從速察職。
兵曹口傳政事,以海城君檍·李溶爲副摠管。
忠淸監司書目,連山呈,以司諫權辭職上疏上送事。啓。本職遞差。
又書目,韓山兼任林川呈,以執義權忭辭職上疏上送事。啓。答曰,省疏具悉。爾其勿辭,從速上來察職。以上朝報
備邊司啓曰,卽見黃海監司吳命峻狀啓,則枚擧本道譯學張振夏,齎咨官鄭泰賢等手本,以爲葛二等十二人,亦依劉元等例,十人給船還送,二人押付鳳城事,依備局回下,欲從次第,葛二·草大押赴,則渠等曰,葛二則船上舵手,草大乃幇手,無此不能運船,願以葛經·蔡二等十人,還往船所,葛經等二人,仍爲起程,而咨文中,不去入送之漢人葛經·蔡二姓名,而乃以放送葛二·草大姓名書塡,莫重咨文,如是爽失,極爲未安,咨文急速改書,撥馬下送之意,令廟堂稟處矣。前在咨文中,押送漢人,旣已葛二·草大書塡,此兩人則還往船所,仍卽發船,葛四·蔡二則非押送咨文中所書之人,不稟朝廷,徑先依其所請,換易以送,雖出於文書往復之際,不能詳察,有此差誤之致,而前在咨文中,押越人,旣已換易,則咨文,不可不改送,而所謂葛經,乃是葛四之名,以葛四,蔡二名字,改塡咨文,別定禁軍,罔夜馳撥,俾及未到灣之前,交換以送,而課學齎咨官等,不審朝令,徑自換易之罪,不可不正,本道譯學,則令本道從重決棍,齎咨官,待其還來,拿處懲後,何如?傳曰,允。以上以上司譯院謄錄
許玧啓曰,明日常參·經筵,取稟。傳曰,停。
李世最啓曰,大司憲李晩成,執義權忭,掌令朴萬普,持平吳命恒,在外,掌令成碩夔未肅拜式暇,持平李世德呈辭,今日,以監察茶時之意,敢啓。傳曰,知道。
吏批,判書尹德駿未赴任,參判尹趾仁受由在外,參議宋徵殷進,右承旨許玧進。
兵批,行判書趙泰采式暇,參判朴權病,參議李懲龜進,參知李觀命病,右承旨許玧進。
司諫權疏曰,伏以臣於日昨,進詣畿郊,畢進情病,以竢譴何,不料聖批靳許,反加優容,使之從速上來察職。臣承命抑塞,罔知所以爲計。伊時所患血痢之症,不能及時下藥,屢阽危境,急於歸死故土,不得不徑還鄕廬,而在臣進退之節,則固已萬萬無所據矣。拘於格例,雖不敢更煩章牘,而縮伏私次,日竢戒罰之加,不意千萬夢寐之外,更畀臣燕行下价之任,臣益不勝惶隕震悚之至。其在輪差往役之義,何敢便生辭避之計,而在臣情勢,終有所不敢冒當者。當初使价精擇之請,旣出臣疏,繼而諫臣不愼簡之斥,又引臣疏。到今以臣當其選,豈有如許事理耶?臣若嚴畏分義,一以筋力奔走爲恭,則人之嗤點,不須更論,而獨不愧於臣心乎?夫人臣事君之義,朝受命則夕七八字缺圖便之意,而若係一身廉隅,則不宜弁髦半行缺洽人望者,而猝然擧臣三行缺速賜處分也。抑臣情勢。半行缺入秋以後,重得毒痁,轉成氣瘧,寒熱交攻,氣血澌渴,僵仆床簀,作一未冷之屍,虛帶諫職,奄踰六朔,此豈賤分所敢安,而邦憲所當貸者耶?律以息偃慢命之罪,則死有餘辜矣。伏願聖明,諒臣情踪之難安,察臣病勢之難强,將臣本職及書狀官之任,一倂鐫遞,仍勘臣前後辜犯,以安私分,不勝萬幸。
執義權忭疏曰,伏以臣齒衰而近懸車之年,病篤而迫就木之期,委頓沈淹,長與鬼爲隣,夢寐之外,忽叨中丞之除命,臣驚惶震惕,若隕淵谷。臣於此職,人器之不稱,疾病之難强,朝紳之所共悉也,聖明之所俯燭也。直以危喘尙在陽界,賤名未刊朝籍,故選曹承乏而苟擬,天點循例而誤降,至使執憲之重任,反作養病之虛窠,臣以奄奄垂絶之餘氣,曷以致身殿陛,論可否爭是非,毋負我聖上耳目之寄也?況柏府薇垣,亞席尤別,兄弟二人,一時竝據,天道惡滿,人心忌盈,自分眇福,早晩顚隮,兩司通避,亦有近規,則何以諉以在外,不早自列,小緩終朝之褫哉?加以臣之宿病,轉入危境,涼燠節煥,尤不得良攝,泄患眩症,乘時重發,痰火上壅,眞元下陷,精神昏瞀,寢餐俱廢,膈上線息,殆無再陽之理,豈復有輿疾就道之望哉?玆敢吐盡肝血,哀籲於憫下之天,伏乞聖慈,察臣危衷,鐫臣職名,仍命銓部更令檢擧,則臣雖溘盡,謹當瞑目而入地矣。臣無任戰慄祈懇之至。疏批見上
正言金有慶疏曰,伏以臣稟賦虛弱,疾病沈綿,而自今夏以後,又添膈痞之症,飮啖專廢,形骸澌脫,急於尋醫,舁疾作行,意外除命,遽降於入城之翌日,承牌出肅,只爲少伸分義之地,實無仍因供八九字缺之猝冷,感傷非細,宿患新恙,一時俱十餘字缺重地,一任瘝曠,惶悚三行缺名,俾得還半行餘缺區區所懷,敢此贅陳於乞免之章。十餘字缺科後紛雜之說,未有甚於今春庭試六七字缺聞前副提學李健命之所陳,只採一時之公誦,而一言纔發,衆鏑交集,當初操切之擧,中間抑勒之言,俱極駭怖,而非止見枳於宿趼,雖閒局散秩,絶不擧擬,有若得罪而永錮者然,臣竊慨然也。且向來論事之臣,見忤於時議者,前後何限,而一向牢塞,已多年所,聖朝甄復之意,果安在哉?而今日黨伐之習,其亦甚矣。自有査獄以後,位著殆空,庶務多曠,而刑官迭相引入,了當無期,聖上所以開釋敦迫,實非偶然,而刑曹參判洪萬朝,强引不當引之嫌,一疏再疏,轉變其說,至發承宣所未發之語,必欲規避而乃已。事體道理,豈容如是?此而置之,則將無以振頹綱而勵群工,伏願聖明,特加責罰焉。且査事之一任淹滯,誠非細慮,若無別樣變通之擧,收殺無日。臣意以爲,宜用己卯前例,勿拘拘忌,逐日開坐,然後庶可究竟,亦望殿下之裁處焉。臣旣有所懷,不敢不仰浼天聽,以效一日之責。伏願聖明,恕其愚而察其忠焉。臣無任屛營祈懇之至。疏批見上,出燼餘
上在昌德宮。停常參·經筵。
吏曹啓曰,臺諫有闕,政事,取稟。傳曰,當日爲之。
政院啓曰,太廟擧動,只隔一宵,而漢城判尹李彦綱,右尹申銋,昨日違牌之後,今日又不出肅,將不得導駕,揆以事體,殊甚未安,竝更牌招察任,何如?傳曰,允。
又啓曰,吏曹郞廳來言,今日爲政事命下,而判書尹德駿,時在京畿監營任所,未及交代,參判尹趾仁,受由未肅拜,參議宋徵殷,病不來,不得開政云。參判尹趾仁,參議宋徵殷,竝卽牌招開政,何如?傳曰,允。
謝恩,右尹申銋。
咸鏡監司書目,臣病勢漸苦,無望供職,復申前懇,冀蒙恩遞事,上疏上送事。啓。答曰,省疏具悉。卿勿過辭,從速察職。
司書尹聖時上疏。大槪,臣之情勢病勢,實無一分自力之望,敢陳難冒之實狀,冀蒙恩遞事。入啓。遞差。
持平李世德上疏。大槪,敢陳區區愚見,以備裁察事。入啓。
副應敎申鐔上疏。大槪,臣於直中,得聞憲臣之疏,盛論科獄餘波,至及於論思之地,語意極其危險,臣不勝駭怖,不得不陳疏迸出。伏乞亟削臣職,以快人心,仍治臣擅離直次之罪,以肅朝綱事。入啓。答曰,省疏具悉。此等陰險之說,不足掛齒。爾其勿辭,從速察職。
傳曰,諸承旨引見。
吏曹參議宋徵殷上疏。大槪,臣於正言金有慶之疏,有不可一日蹲冒於銓席,卽因開政有命,承牌來詣於闕外,而情迹危蹙,決難冒進,玆敢露章自列,伏乞聖明,亟命鐫削臣職,仍勘臣罪,以謝臺議,以安微分事。入啓。答曰,省疏具悉。李健命之久不擧擬,殊涉未便矣。勿辭察職。
右副承旨李宜顯上疏。大槪,召牌之下,不敢不來詣闕外,而憲臣疏語,又有大段不安者,玆敢冒陳危懇,徑退私次,乞賜鐫罷,仍治臣罪事。入啓。答曰,省疏具悉。危險之說,不足掛齒,爾其勿辭察職。
左副承旨趙道彬,副修撰洪禹瑞牌不進,依承傳,罷職傳旨。傳曰,只推勿罷。
政院啓曰,吏曹參判尹趾仁牌不進,推考傳旨,纔已捧入。參議宋徵殷,陳疏入啓,開政命下之後,尙未開政,事甚未安。參判尹趾仁,更爲牌招,何如?傳曰,擧動後開政。
副應敎申鐔牌不進,依承傳,罷職傳旨。傳曰,只推勿罷。
副修撰洪禹瑞再牌不進,依承傳,罷職。傳曰,只推勿罷。
諸承旨引見入侍時,持平李世德遠竄事,榻前下敎。
副應敎申鐔再牌不進,依承傳,罷職傳旨。傳曰,只推勿罷。
政院啓曰,持平李世德遠竄事,下敎矣。凡臺官有遠竄之命,則必先遞其職矣。今番則何以爲之?敢稟。傳曰,姑先遞差傳旨捧入。
諸承旨引見時,上曰,自科獄出後,事端層生,臺臣刑官,相繼投疏,周遮沮撓之習,已極駭異,而今者李世德之疏,非一時周遮之比,至於按査諸臣,或謂之忘君負國,或謂之鍜鍊構罪,其言罔有紀極。李墪則謂之全無是事。初若不査則已,旣査之後,則所當一一詳覈,以待其結末,而世德,以威力,欲爲反案。雖有科場不嚴之說,若知畢竟紛紜之如此,則予豈使之行査乎?曾在孝廟朝,有祕封見落者而拔去。科事至重,故必須明査,然後人心可服,後弊可杜,而金始㷜則必欲沮撓,世德則必欲反案,如有國綱,安敢乃爾?頃年李墪請對時,名義爲穽於國中之說,足以斷其平生矣。今墪之氣焰薰天,必欲以威力自脫,世德疏中忘君負國之說,是誠自道也。遣辭用意,極其危險,如此之人,決不可置之,持平李世德,遠竄,可也。以上朝報
李世最啓曰,明日宗廟展謁擧動,明明日國忌齋戒,初八日國忌正日,此三日視事頉稟。傳曰,知道。
趙道彬啓曰,大司憲李晩成,執義權忭,掌令朴萬普,持平吳命恒在外,掌令成碩夔未肅拜式暇,持平李世德陳疏,今日,以監察茶時之意,敢啓。傳曰,知道。
李世最啓曰,卽者持平李世德,陳疏到院,左副承旨趙道彬,因其疏語,引嫌出去,只有臣世最,以親嫌不敢獨爲捧入,而都承旨金演,有身病不進,左承旨兪命雄,右承旨許玧,俱有式暇,右副承旨李宜顯,親病受由,已至累日,亦不仕進。出納之際,不成貌樣。所當竝爲牌招,而拘於廳規,不敢直請,何以爲之?敢稟。傳曰,竝牌招。
又啓曰,副應敎申鐔,疏批已下,修撰洪禹瑞,旣有只推之命,竝卽牌招入直,何如?傳曰,允。
又啓曰,弘文館副應敎申鐔,修撰洪禹瑞,旣有只推之命,而洪禹瑞則一日三牌,有傷事體,待開門牌招,副應敎申鐔,更爲牌招,以爲入直之地,何如?傳曰,允。
又啓曰,卽者修撰洪禹瑞,以臺諫有難安之端,引嫌徑出,所當直捧禁推傳旨,而此與無端徑出有異,推考警責,何如?傳曰,允。
又啓曰,卽者副應敎申鐔,因臺諫引嫌,陳疏徑出,原疏今方捧入,而旣犯擅離之科,推考警責。上下之番俱空,他無推移入直之員,修撰洪禹瑞,卽爲牌招入直,何如?傳曰,允。
咸鏡監司李善溥疏曰,伏以臣待罪藩任,行及二期,絲毫無裨,瀆擾是事,自知愧懼,人謂斯何?迺者辭本之上,實出於情病之萬不獲已,而尙謂天鑑俯燭,卽賜矜許矣。及承批旨,至有臺言過當,不必深嫌之敎,臣聞命惶感,固不敢更有所煩聒,而第臣前疏,雖以耐彈苟蹲,有傷廉隅爲辭,此則只據事體而言之,乃其本情,實不在是,槪臣宿恙,支撑於當暑驅馳之際,雖幸其時,獲免顚仆於道路,而撼頓勞瘁,大致傷損,噉食頓却,飮冷過節,及至涼氣乍動,積成感疾,頭疼體痿,氣息奄奄,對案而嘔逆先作,就枕而火喘達宵,神思昏瞀,若墮煙霧,縱欲强起治事,其勢末由,廢衙調攝,殆過數朔,而種種症樣,轉至危篤,遲待瓜期,生還輦下,爲所不可知者,矧當六七字缺僵臥官次,無望自力酬應,至於諸陵半行餘缺緣臣病苦,尙爾遷就,有臣以下缺,疏批見上。
司書尹聖時疏曰,半行缺筵輔導之責,實無承當之半行缺換節之辰,嘔吐昏眩,如在煙霧,七八字缺視物不明,累日調治,尙未差歇,以此病勢,誠難自力。且臣危苦之情,臲卼之蹤,誠有所大所難安者,不得不略陳焉。金始㷜之有懷必陳,不害爲言事之體,意外譴遞,實是過中之擧,故臣適忝言地,自附繩糾之義,敢陳還收之啓矣。及見禁堂之疏,則過加疑怒,演成注脚,劾去徑發等說,專出逆臆,必欲膠臺閣之口而後已,臣竊怪之。至於戶隷之潛入王獄,見聞而傳之者,非止一二,則臣之所論,不啻明的,而金吾不能明加究覈,竝與羅卒被罪之事,而替當分疏,此又臣之所未解也。及伏見聖批,則辭旨極嚴,於前則以極涉苟且爲敎,於後則以未免爽誤爲言,臣誠惶怖震越,至今靡定。何可以日月之稍久,官職之移除,有所自解,晏然冒出,以速官謗而羞當世哉?臣又於諫臣之論前正言李承源事,誠有所不安者。伊日署經之坐,臣實同參,沃溝縣監李彦純,以爲親嫌,不敢可否,而院吏誤行前例,致令同僚獨書出字,終至坐罷。臣以當時合席之人,不能覺察挽止,而只以不參可否之故,獨爲漏免,則臣誠蹙蹙,靡所容措。太廟展謁,只隔一宵,而如臣病狀,如臣情勢,實無一分趨參之望,伏乞聖慈,俯賜諒察,亟遞臣新授職名,以重安方,以安私分,不勝幸甚,臣無任屛營祈懇之至。踏啓字
吏曹參議宋徵殷疏曰,伏以臣,冒玷銓任,屢辭不獲,黽勉就列,殆過兩朔,而比因僚員不備,每獨赴政,注擬之際,必多不協於人心,早晩顚沛,臣固料,昨伏見正言金有慶疏本,詆斥政曹,語意深緊,臣不勝駴惑之至。向日李健命,旣聞有外製擧子,而初不請覈於筵對之時,十餘字缺直陳前後之疏,屢變其說,告君之辭,半行缺愈激,銓地之姑停擬望三行缺加以黨伐之目,半行餘缺人主之所深惡,況居銓半行缺又曷可勝言哉?臣素性選愞,本七八字缺之痼弊,益自勉勵于心,佐銓以後,未嘗以同異好惡,爲取舍,區區愚意,蓋欲少裨我殿下蕩平之政,而今乃使居臺閣者,深懷慨然,攻詆非常,同朝情志之乖隔,一何至此?以臣綿力薄才,當世道波蕩之日,處睢盱必爭之地,誠無一分可以救得,而畢竟得此難貰之罪案,臣更何顔面,淟涊仍冒於銓席乎?卽因開政有命,庚牌辱臨,不敢坐違,趨詣闕外,而顧臣所遭人言,誠難一日蹲據,玆敢露章自劾,冒瀆宸嚴,伏乞聖明,亟命鐫削臣職,仍勘臣罪,以謝臺議,以安微分,不勝幸甚。疏批見上
副應敎申鐔疏曰,伏以臣於直廬,得聞持平李世德,投進一疏,盛論近日科獄事,其所罪狀按獄諸臣,罔有紀極。又以正言金有慶,獨停諫省還收之啓,請遞李㙫,謂無顧忌。且以爲論思之臣,徒知阿好,終無駁正,殊甚駭惋,仍請嚴斥,此等順旨之輩,俾有所懲云。原疏雖未得見,其遣辭造意之危險,槪可知矣。噫,自有此科獄以來,遮護沮撓之言,換面更鋒,前後迭出,其忙急窘遁之態,天鑑悉燭,辨斥無餘,而惟彼一種死黨之輩,全無嚴畏之心,漸見事端之畢露,或恐謀計之不售,始則游辭熒惑,欲掩其已著之罪,今乃恣意奔突,以敗其方按之獄,其譸張布置,誠極駭怖。今日世道,寧不寒心?日者諫臣停啓是非,臣與金始㷜,有應避之嫌,雖不得可否,而至於李㙫疏避,專出於伸救疑亂之計,則金有慶之置諸落科,實循公議,而第有慶與囚人,有姻婭之好,牽掣媕婀,語極糊塗,揆以臺體,疲劣甚矣。居臺閣者,若咎玉堂之不以七八字缺請遞,謂可駭正,則世安有如許倒置之半行缺廣張機罟,按事諸臣,三行缺伏乞聖明,亟削臣職,半行餘缺以肅朝綱,不勝幸甚。疏批見上
持平李世德疏曰,六七字缺金吾秋曹査事者,殿下輒以周遮救解,一例揮斥,不少舒究。而第其人,非佐貳則言官也。豈皆私邪不忠,爲罪人營護,以厚誣聖聰者哉?蓋其心明知冤枉,恐累聖德,抑鬱憤激,必有大不獲已者存焉耳。竊計聖明,深疑此事,意在詳覈,故惡其徑論於未了之前,而此亦有不然者,佐貳之與聞議讞,而各陳意見,固也。言官之責在糾察,而隨聞論列,宜也。本非越職妄言,出位僭論者,比而且念雖在鞫獄方張之日,臺言間發,使按獄諸臣,有所警省。按獄諸臣,亦因臺言,引入而停鞫者,前後何限,則況此査事,有異鞫獄,而今其主査兩臣,專事黨伐,惟意鍜練,則在聖明審克之道,何可不問事理得失之如何,先定同異之限,使不敢駁議,而一任其壞亂幻弄,重誤國事耶?失今不言,而及至了當勘結之後,則已無及矣。竊恐殿下於此,未或深思也。臣旣有區區愚見,有不忍嚴畏天威,囁嚅而不言,以負我殿下者,玆敢冒死開陳,略效一日之責,惟聖明裁擇焉。李墪之通籍立朝,已四十餘年矣。其爲人本末,殿下寧不俯燭?若謂之狷介峻隘則可也,至於互回陰私,豈有一毫彷彿者哉?蓋其承牌後還家,固出於老昏顚錯之致,而因此傅會,極意周羅,以成歷抵之案者,豈非天下之至冤耶?藉令墪,眞有私意,必無朝衣呵擁,白日歷抵之理,藉令墪,眞有歷抵,迂回通衢,當有衆證,必無兩童稚獨見之理云者,誠有如李㙫所論,而以殿下七八字缺何也?彼賓興者,平生行己,千人所指。半行缺今乃白地造言,首傳三行缺坐露,以此半行餘缺何以傳示四方,有辭半行缺致憾之由,旣不能自諱,禮講年月八九字缺不替易,分疏意在修隙,而金吾之偏信其言,不思窮覈者,殆非常情之所可測也。在墪則雖有刺心之痛辭,據實之明證,而多不提掇,一皆忽略,在賓興則凡在不緊之所援,不干之亂招,輒請逮問,盡入結辭,而至於出題抄券,主試參考等說,諫臣所以罪墪,墪之所以自明者,皆在於此,而諫臣疏批,又令究問,則一番査明,在所不已,而諉以題外,終無諸考官緘問之請,豈法殿之稠坐衆目,可以立辨糊塗,而群兒之自相嘵吪,無所憑信,易於硬定故耶?且如李胤彦,科前一日,自郊入來,雖於歷路,暫過其妻家,以翌曉入場之科,復至日晡遲留,斷無是理,且引南小洞逢着之人,以證泥峴之歷抵者,窘遁莫甚,殆不成說,而金吾更推,漏却此等違端,只問過午已久,一語賺得,似是申間等字,其艱辛苟且,必欲證成者,何其太甚耶?隨事扶抑,用意文致者如此,而猶自謂公正平反,其誰欺乎?夢先請刑之初,李東馣之疑難,非出周遮,蓋以人命至重,故雖有罪者,必待詞證歸一,更無抵賴之端,然後方爲請刑,卽古今治獄之恒規,則夢先之落後,先問於諸傔,節次當次,而一不盤問,直請刑推,有違法例而然也。同居之童隷,尙爲賓興之言根,則同隊之諸傔,獨不可爲證於夢先云者,其果成說乎?且以鎭圭之疏見之,則其所究問者,只在於中路退食及轎夫姓名而已。此等事,俱非死罪,苟使夢先,果無退食之事,能記轎夫之名,則抵死牢諱,萬無是理,刑官之執此,而爲一大奸情,至請嚴訊,外若以此兩件爲問,而其意則專在於歷抵一款,十餘字缺訊者,故藉此求罪,直爲訊問之堦梯,半行缺殿下深納其言,徑示三行缺酷刑,則雖半行餘缺有爲一時官長,忍死不服半行缺服者,渠雖賤隷,猶有一端秉十餘字缺構陷之言,而聖敎,乃以夢先,有若拘於時議而不服者然,噫,渠之一身利害,莫大於死生,而終始抵賴者,決知其理外也。如此易知之事,惟殿下,疑之太深,臣竊惜之。噫,凡事係官長者,則雖其情犯昭著,詞證俱備,猶不可輕議徒隷之訊覈,以傷事體,況此則不然,以言其情,萬萬無此理,以言其證,萬萬不可信,而猶且嚴訊傔從,欲以威服者,古今天下,寧有是耶?旣刑夢先之不足,又發盡刑諸傔之說,如治大憝,如報私讐,其眩惑天聽,肆行胸臆之計,極矣。噫,殿下有至仁盛德,而鎭圭,欲導之以峻刑好殺也。雖其巧於羅織,必欲甘心,而獨不念貽累於聖明乎?嗚呼,我聖上欽恤之意,至矣盡矣。夏間憫旱備忘中,有冤氣鬱結,上徹穹蒼,感傷和氣,致有災沴之敎,辭旨丁寧至誠惻怛,人莫不感泣,而曾未幾何,反使宗戚重臣望八垂死之人,橫罹非辜,抱冤莫白,其不有歉於前日備忘之本意耶?歷抵之非死罪,旣有如聖敎,而墪之一入牢狴,于今四朔,殘喘奄奄,朝暮將絶,則以殿下好生之德,寧任其瘐死而不少矜念耶?若夫敦化門之牢閉,萬目咸覩,國言難誣,伊時承宣之再疏,旣明言敦化·金虎之牢閉,厥後儒臣之筵奏,亦只論丹鳳門之不閉,故敦化一門,自初不在於開閉致疑之中矣。後因銘·致大之亂招,始問守門將卒,而牢閉之說,諸供如一,外論亦不以此致疑,而只是一種時議,或慮此門不開,則銘·致大外製之說,歸虛,發告兩宰臣,難免讆言罔上之律,而藉其外製,壞亂國試之計,亦將難售,故乃復百般揣摩,吹洗於時刻毫忽之間,而所謂違端十餘字缺事延拖,其間情狀,如見肺肝,而今半行缺之計,亦可謂太無忌憚三行缺出入者,當半行餘缺爲査事中大關捩,而半行缺中因事端輾轉,馴致半十餘字缺證,有若隱微之事,初隱而今發,鉤深而剔幽者然,揆以事理,此果一分近似乎?況譍,乃首發諫臣權之姪子,而筵奏儒臣李健命之友壻,則誠如其供,不足爲公證,而金吾議啓,乃於譍之供辭可疑可覈者,一皆置而不問,徑情放送,只以衛將等所供,謂非實狀,而如得奇貨,至請更推,似此頭勢,必將更推不已,終至於刑訊衛將等,期以取服,如治夢先也。噫噫,痛矣。金吾秋曹用意設計之叵測,可謂一串貫來也。姜弼文初供中,伊日適當替番,而兩門開閉,慮有違誤,衛將兩人,不爲替番,一同守直云,其同伴衛將,理當竝問,而金吾終無此請,亦可見其不顧獄體,操縱囚放,惟意所欲也。今宜竝命竝問,得以明覈,而權譍,亦宜還囚,以向所云可疑可覈者,與夫外製儒生之有無,而一一更問以處之也。科日滿庭擧子,沾濕寒戰,救死不贍,懇乞開門速出,而試所不許,日暮後,試令竝開敦化·金虎兩門云,若果終日不閉,惟意出入,則何故而哀乞其許開耶?卽此一款,亦可驗其萬萬誣妄,若問於諸考官,則可以明知,亦宜緘問也。擅開闕門,邦有常憲,而空闕開閉,常時則衛將典守,科日則承宣例主之,況其前疏,明言兩門之倂閉,則今當辭說紛挐,節拍層生之際,拿問明覈,不容但已,而金吾之臣,計不及此,徒以區區更推衛將等爲事,無乃衛將人微,可易取服,承宣官高,猝難變辭而然耶?亦宜亟命拿問也。至於銘·致大,則其奸狀,狼藉難掩,雖以鎭圭之庇護,猶言其當刑,而乃反一日二日,尙此遷拖者何也。設令敦門之洞開無疑,多士之外製明白,一如渠等之言,此外銘·致大十餘字缺多可訊,則惟當以其已著者請刑,而猶半行缺不忍下一杖,雖使銘·致大三行缺亂不嚴之半行餘缺今乃飛語煽動,喧半行缺重臣之不思自反,冒當科査者,八九字缺此事雖婦孺下賤,莫不齎嗟歎息曰,此亡國之兆也。自中之稍有公心者,亦莫不爲之駭歎,至形色辭,人心之不可誣,有如是者,而以殿下之明聖,偶未照察於此等情狀,未免先入是主,處分太偏,其有乖於古聖人執端用中,公聽竝觀之義者大矣。臣竊訝惑焉。今有一言可以勘破此輩之情狀者,此獄之前後證援者,惟賓興·胤彦·譍·銘·致大若而人,而賓興卽鎭圭之再從,胤彦卽健命之親族,致大卽健命兄觀命之婦甥,銘又健命之孽屬,而畢竟驅脅索出之譍,且是健命之友壻,鎭圭又健命之從妹壻也。是何千萬人中,證成此獄者,只出於健命·鎭圭之親屬,無一人公證耶?於此一事,天鑑可以洞燭也。況且鎭圭,偏戾陰鷙,苛刻慘毒,勇於黨伐,巧於排陷之狀,聖聰之所俯悉,而曾命偏配,擧世之所共知,而無不側目者也。堂堂聖朝,雖云乏人,尙可以此人按此獄乎?夫以賓興之所和應,健命之所應避,初旣條列自引,而旋復冒出按治,已極無嚴,況其用意處,至悍且憯,預言人之必議已,而思以逆擊人言,深動上心,然後再逐僚堂,惟意所欲,此眞宵人之尤者也,推此心也,何所不至也?趙泰采之偏私不正,乖誤査事之狀,旣是略陳,而最是仰恃天眷,意在探試,以至臺臣疏啓之平平說去,草草爲辭者,費力訐訴,用意注釋,終寢已下之成命,導成君父之過擧,其亦巧且密矣。馴致宸衷激惱,疑怒太遽,使臺閣喉司經幄之臣,連被嚴責,相繼迸退,皆泰采有以啓之也。厥罪何可勝十餘字缺旣是重發之論,理宜力擊回天,而半行餘缺已極肆然,而至於李㙫三行缺阿好,而終半行餘缺順旨之輩,俾有所懲半行缺郡守權儆己,橫被貪贓之十餘字缺聖祖震怒,欲置大辟,其時朝議,皆以儆己,事無實犯,情有可恕,兩司交章,至請還收,嚴批屢下,未蒙允可矣。故相臣李景奭,爲憲長,就事據實,一一論辯,則聖祖感悟,卽命全釋,噫,居官貪汚之名,與科埸用情之目無異,而道臣狀聞,旣非乞兒童僕,受嗾捏無者比,儆己年位,又與李墪卽今處地有間,而聖祖,一聞景奭之言,飜然疏釋,不少疑難,今日諸臣,辭拙誠淺,萬不及於景奭之宿德重望,受知隆深,則宜其不槪聖心,動遭嚴批,而至於聖祖轉圜之美,明愼之德,豈非殿下所當取則者乎?伏惟殿下,臨御旣久,事之是非,人之臧否,靡不洞察,而第於黜陟刑賞之際,未盡至公之道,用否愛惡之間,率多偏重之失,悔悟之敎,輒軫於旣往,懲改之命,難追於已然,臣愚死罪以爲,與其悔悟於旣往,未若審思於未往,而初無可悔之爲美也。與其懲改於已然,未若詳度於未然,而初無可改之爲貴也。噫,聖上,雖過疑於今日獄情,竝與言者,而置之周遮之科,輒加威怒,無所開納,而及至他日老臣罪死之後,獄情終無模捉之端,而燭知其冤狀,則安知無悔悟隱恤,如上所云者耶?且念崔錫恒之緘辭及李墪之供辭,於其出題參考事,皆引命官爲言,命官之言于人者,亦言事實誠然云,而連次箚陳之際,終無一辭提及,大臣處地,何必以査事未了,而有所遲待耶?臣竊慨然也。念臣情迹病狀,決無更廁榮塗,因仍供仕之望,而職名未解之前,不敢有懷終默,敢將近事之大關國體者,爲言,自知觸犯貴近,罪無所逃。七八字缺俯賜察納,則臣雖萬被僭妄之誅,十餘字缺祈懇之至云云。
申時,上御熙政堂。諸承旨引見入侍時,左承旨兪命雄,同副承旨李世最,記事官洪廷相,記事官金在魯,記事官沈珙。
以上缺氣焰熏天之敎,非人臣所可聞者,恐爲十餘字缺勝君父,非熏天而何哉?若早知如此,則不爲査問,雖甚糢糊苟且,反不如掩置之爲愈,初豈有行査之擧乎?權,亦必不爲陳疏矣。若此不已,雖經年之後,必難收殺矣。命雄曰,李健命,初聞其言,而有所傳說,元非做出之事,而銓曹以此枳塞,終不備擬,而今吏議疏中,以其不爲陳白爲非,見塞云,而健命,若知其如是起鬧,則豈爲陳疏乎?上曰,李健命,元無可嫉之事,何必枳塞乎?命雄曰,李世德疏中,以壬午科事爲言,其意必以今科,爲愈於壬午之科,而壬午科,則只是試官親屬而已。豈若今科之有五可覈者耶?蓋其意所在,欲使趙泰采·金鎭圭,不得行公矣。上曰,非但以壬午科事爲言,專欲以威力白脫,今日國家,若有紀綱,則豈有如此等事耶?李墪歷抵之事,元非死罪,而其所周遮,猶且至此,如有重於此事者,則尤何以査明乎?世德,急於護黨,以按事之諸臣,驅入於罔測之科,以爲一網打盡之計,而査事之收殺,査無其期,君父將爲此輩所角勝,而遽停行査乎,極爲寒心也。諸臣遂以次退出。燼餘
備邊司啓曰,今日賓廳日次,而大臣有故,頉稟。答曰,知道。備局謄錄廳
上在昌德宮。停常參·經筵。
政院啓曰,伏聞昨日筵中,有持平李世德遠竄之命,臣不勝驚悚憂歎之至。大抵今番按査,或有當問而不問,不當問而問者,有乖於古人淑問之義,以此公議不服,章疏繼起,此誠殿下澄省處也。夫李世德,身居言地,目見査事失當,妄意有懷必陳,而第其疏辭不止就事論事,張皇其說,多有不緊駁雜之語,此固不槪於聖心者,而其情則不過憂憤所激,語未擇發,而聖上,不加徐究,遽施竄逐之典。臺臣之以言獲罪,決非聖世之美事,景色不佳,聽聞俱惑,臣之此言,非爲一臺臣之地也。所憂者言路,所惜者國體也。臣於昨日,扶病承牌,旋卽退還,未能隨參於諸承旨入侍之列,仰陳所懷,忝居近密,不勝區區憂愛之忱,冒死敢達。伏願殿下,亟霽雷威,還收持平李世德遠竄之命。答曰,勿煩。
又啓曰,今此擧動時,兵曹堂上不可不備員,而判書趙泰采,參判朴權,俱不行公,竝卽牌招察任,何如?傳曰,允。
又啓曰,今此擧動時,侍臣不可不備員,而諫院,大司諫李濟,正言趙遠命俱在外,獻納朴熙晉陳疏入啓,正言金有慶呈辭,司諫未差,無他行公之員,正言金有慶,卽爲牌招,何如?傳曰,允。
又啓曰,兵曹判書趙泰采,牌不進,推考傳旨,今方捧入,而擧動時,本兵之長,不可不進參,更爲牌招察任,何如?傳曰,允。
獻納朴熙晉上疏。大槪,臣於病伏垂死中,竊有區區所懷,以備財察事。入啓。答曰,省疏具悉。遠竄之典,亦云末減,而費辭救解,良可駭也。勿辭察職。
左副承旨趙道彬,右副承旨李宜顯牌不進,罷職傳旨。傳曰,只推勿罷。
正言金有慶牌不進,依承傳,罷職。
修撰洪禹瑞上疏。大槪,臣於李世德之疏,萬萬駭怖,有不容一刻晏然者,迸出直廬,荐違嚴召,而輒蒙只推之命,復煩天牌之辱臨,惶感震悚,氷炭交集,分義所在,不敢一向坐違,進伏闕下,瀝血哀籲於嚴裝欲蹕之時,退歸私次,恭俟慢命之誅,伏乞聖明,鐫削臣職,勘臣辜犯,仍令銓曹勿復檢擧,以卒天地生成之澤事。入啓。答曰,省疏具悉。危險之說,不足掛齒,爾其勿辭,從速察職。
大駕詣宗廟入齋室後,王世子問安。答曰,知道。大殿·世子宮,藥房·政院·玉堂問安。答曰,知道。展謁後,大殿·世子宮,藥房·政院·玉堂問安。答曰,知道。
大駕·王世子還宮後,藥房·政院·玉堂問安。答曰,知道。
禁府,李世德高靈縣遠竄。啓。
吏曹參判尹趾仁上疏。大槪,臣受由省墓,昨始入城,而正言金有慶之疏,攻斥銓地,極其深峻,臣情地窮蹙,進退狼狽,宜卽陳暴,以請嚴誅,而因喉司再牌之請,自列之章,未得遽上。又伏聞筵臣詆斥,聖明至下嚴敎,一倍隍隕,無所容措。身帶宿衛之任,而亦不敢進參於太廟展謁之禮,伏乞聖明,亟命鐫削臣職,仍勘臣罪,以警具僚,以謝人言事。入啓。答曰,省疏具悉。合啓臺官,本不當久枳,至於自主停擬,尤極未便也。勿辭察職。
左副承旨趙道彬上疏。大槪,臣於李世德之疏,有不容一刻晏然於職次者,不得不迸出禁門,再召之下,亦未敢祗承,違傲之罪,斧鉞是竢,只推之命,輒下格外,惶隕感激,轉身無地,玆隨天牌,來伏闕外,短牘血籲,徑歸私次,伏乞聖慈,亟許鐫削臣職,且治臣逋慢之罪,仍命選部,勿復檢擧,俾得退伏田野,以卒天地生成之澤事。入啓。答曰,省疏具悉。危險之說,不足掛齒,爾其勿辭,從速察職。
傳曰,移御于景福堂,政院知悉。
移御後,大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
右副承旨李宜顯再招不進,罷職傳旨。傳曰,只推勿罷。
政院啓曰,京畿監司金萬埰,肅謝之後,更呈辭疏,久不辭朝,園陵奉審之遲延,秋審事務之曠廢,俱涉可慮,卽爲牌招,以爲斯速到界之地,何如?傳曰,允。
又啓曰,吏曹郞廳來言,擧動後開政事,命下,而判書尹德駿,時在京畿監營任所,未及交代,參判尹趾仁,陳疏入啓,參議宋徵殷,呈辭受由,不得開政云。參判尹趾仁,疏批已下,卽爲牌招開政,何如?傳曰,允。
又啓曰,吏曹參判尹趾仁牌不進,推考傳旨,今方捧入,而開政命下之後,尙未擧行,事甚未安,更爲牌招開政,何如?傳曰,過國忌後爲之。
戶曹參判閔鎭遠上疏。大槪,臣於昨日,持平李世德之疏,不勝駭怖悚慄之至,用意設計,操縱囚放,是何等罪名,而人臣負此,何敢一刻容息於覆載之間乎?席藁私次,露章呼籲。伏乞聖明,亟遞臣職,仍勘臣罪,以謝人言,以肅朝綱事。入啓。答曰,陰險之說,伸救之言,不足爲嫌。卿其勿辭,從速察職。
副應敎申鐔上疏。大槪,臣重被阿好順旨之斥,顧此情勢,萬無更冒邇列之理,而累犯違慢之中,適當太廟展謁之盛禮,職忝從班,不敢一向撕捱,不得不冒沒承命,仍參陪扈之列,而又得聞諫臣未徹之避辭,其所譏切,不比尋常,且極難安,而諫臣坐罷,職由於臣之一疏,則在臣廉義,尤不宜一刻仍冒於職次,玆敢投疏徑出,伏乞聖明,亟命鐫罷臣職,仍治闕直之罪,以肅朝綱事。入啓。答曰,省疏具悉。爾勿過辭,從速察職。
副應敎申鐔牌不進,罷職傳旨。傳曰,只推勿罷。以上朝報
兪命雄啓曰,內乘來言,捲簾取稟。傳曰,捲三面。
金演啓曰,今日是太廟擧動,而左副承旨趙道彬,右副承旨李宜顯,不爲仕進,竝卽牌招,以爲備員陪從之地,何如?傳曰,允。
許玧啓曰,卽者副應敎申鐔,因前正言金有慶未徹之避,爲侵斥之語,謂以情勢難安,陳疏徑出,所當直捧禁推傳旨,而與無端徑出有異,推考警責,何如?傳曰,允。
辰時,上展謁太廟,大駕詣太廟入齋室後,藥房口傳問安。仍啓曰,近年太廟展謁時,殿內奉審,每令攝行矣。今亦依前攝行之意,敢達。傳曰,知道。政院·玉堂問安。答曰,知道。王世子問安。答曰,知道。王世子入齋室後,藥房·政院·玉堂問安。答曰,知道。上入太廟御板位四拜,王世子亦四拜,上命史官,招領議政徐宗泰,奉審殿內。宗泰奉審後來奏曰,十一室竝褰簾奉審,則各位龕室皆平安,冊寶所安樻封,亦無事矣。上曰,唯。上出廟門外,入七八字缺來詣,口傳啓曰,此距後殿稍遠,日氣半行缺乘輿前進之意,敢三行缺殿內,宗泰半行缺乎?上曰,依爲之。宗泰半行缺奉審,則十一室皆平安七八字缺無事矣。上曰,唯。上展謁禮畢,還入齋室後,藥房·政院·玉堂問安。答曰,知道。王世子問安。答曰,知道。午時,大駕還宮,樂作。王世子,先出廟門外祗送。大駕還宮後,藥房·政院·玉堂問安。答曰,知道。朝廷二品以上,六曹問安。答曰,知道。世子宮,政院·玉堂問安。答曰,知道。
修撰洪禹瑞疏曰,伏以臣於直中,得聞李世德,疏攻按獄諸臣,而延及壬午科事,至以多言之科,爲言云,臣固未見原疏,而指意可知矣。臣以榜中之人,有不容一刻晏然者,迸出禁扄,荐違嚴召,蓋出於萬不獲已。而輒承只推之命,復煩天牌之辱,臣誠惶感震竦,氷炭交集。念臣忝科之初,慘被誣僇之狀,備悉於諸臣章奏,而臣之辨暴,亦非一再,伏想淵鑑,業已洞燭無餘,臣何敢更爲覼縷,以溷天聽?而緣臣感戴洪造,不果自廢,冥行擿埴,逐隊隨行。世道日乖,而臣不知戒,人心益危,而臣不知懼,此皆臣貪榮冒進之罪也。律之於古人自靖之道,已多可媿,而有時追惟,魂夢亦驚矣。到今年久之後,不意世德,復有此危險之言也。此其意,蓋將以是脅持重臣,使不得按事,而餘波盪十餘字缺固不足道,而誣辱之說,又及於亡父兄半行缺情痛迫,直欲無生,臣三行缺伏闕下,半行餘缺嚴誅,伏乞聖慈,半行缺違慢之罪,仍命選部,勿復十餘字缺聖德,以卒天地生成之澤,臣不勝大願云云。疏批見上
戶曹參判閔鎭遠疏曰,伏以臣,伏見昨日持平李世德之疏,則罵辱近日按獄諸臣,極其醜悖之中,權譍議讞之事,臣所同參者也。臣看來,不勝駭怖悸慄,毛骨俱竦也。夫譍之被逮,初由於憲臣疏論,而觀其供辭,與臺疏,不至相左,故諸僚相議以放譍,而更推弼文等爲請矣。今世德,乃以可疑可覈者,置而不問,外製儒生之有無,亦不更問,斷臣以操縱囚放,惟意所欲,至謂用意設計之叵測。噫嘻,此何言也?臺諫之引譍,以其目見門開之狀,而譍以果見小童出入爲對,則以其供辭中,無門開二字,又請更推,非臣意慮之所及,而譍,旣非弼文等干連證援之人,則別無等待仍囚之端,臣等之啓請放送者此也。至於外製儒生之有無,係是臺疏之所不言,則自本府別出意見,添入問目,亦非按問之例規,臣未知可疑可覈者,果何事也?且當初,若以譍,謂非公證而勿問則已,臺臣論之,聖批允下之後,有司之臣,奉命推問,推問之後,更推弼文,自是次第應行之事,以此爲罪,誠所未曉也。噫,用意設科,操縱囚放,何等奸慝之行,而人臣負此罪名,其敢一日容息於覆載之間乎?繼伏見政院覆逆之啓,諫臣論救之疏,其所以罪狀臣等者,一循世德之餘論,有不足更辨,而臣之不善奉職,見嫉時議之狀,此亦可見矣。況世德,極言承宣之不可不拿問,其時承宣宋相琦,與臣有婚家之嫌,臣不敢有所辯論,而相琦,今方泥首於金吾門外,則臣尤何可一刻仍冒於按問之任乎?臣竊見近來治獄之地,人皆畏憚,視同罟穽,臣旣有親嫌應避之端,藉半行缺自脫於危機,而聖明,諭之以勿避半行缺左牽右掣,開三行缺朝列一行缺臣尤死罪。伏乞聖慈,十餘字缺危蹙,亟命遞臣本兼兩十餘字缺以肅朝綱,以謝人言,公私不勝幸甚云云。疏批見上
獻納朴熙晉疏曰,伏以臣所患胸脇之痛,長路憾頓之餘,挾感重發,冷汗如瀉,支體若束,落席叫苦,尺地難運,連章祈免,蓋不獲已,而喉司不諒,終不捧入,今此太廟動駕之時,末由進參於法從之列,臣心惶隕,無地自容,伏乞聖明,亟削臣職,仍治臣罪,以警具僚,不勝幸甚。臣於請譴之章,不宜贅陳他說,而伏聞昨日筵中,有持平李世德遠竄之命,臣於病伏垂死之中,蹶然而起,推枕長嘆,筵說秘嚴,未得其詳,而誠不料聖明之世,有此無前之過擧也。敢冒雷霆之威,略効匡救之忱,臣誠死罪死罪。今番科獄,臣新從下土,雖不得其詳,而蓋始則出於疑忌,終不免於鍜鍊,藉還家而演歷抵之說,募排闥而做外製之證,積久揣摩,艱難湊合,盡收傔從,壞聖朝體下之道,取證童騃,啓後來無窮之弊,王府之奏讞,秋曹之論囚,費盡機關,專事眩惑,雖以日月之明,豈能盡燭其情狀哉?世德,職在言地,不勝憂憤,刳肝瀝血,空臆盡言,雖其狂戇之語,涉於支蔓,有不槪於聖心,而原其本情,斷無他腸,固宜優容寬假,思所以恢聖聰廣言路,而殿下,不少恕究,遽加疑怒,呵責之不足,竄逐而後已,聽聞駭惑,氣象愁沮,甚非平日所望於殿下者也。殿下,博觀前史,明習古史,挫折推壓,迫逐言者,如今日之爲者,果治世耶,亂世耶?殿下不以世德爲狂愚,旣置之言事之列,則十餘字缺罪之,尙安用置臺閣爲哉?臣恐自半行餘缺而在廷之臣,擧皆三行缺聖德有光以下缺。疏批見上
副應敎申鐔疏曰,十餘字缺難安情勢,蒼黃迸出,繼十餘字缺只推之命,出於格外,感激惶隕,無所容措。顧臣所被人言,豈有復廁榮次之勢,而適當太廟展謁之盛禮,恩召又復辱臨,分義所在,不敢一向撕捱,不得不冒沒趨承,仍參陪扈之列,而臺臣之所以罪狀臣者,只以阿好順旨爲目,則此是士夫之深恥,人臣之極罪,惟此一端,固難蹲據邇列。況又伏聞諫臣未徹之避辭,其所凌侮譏切,不比尋常云,臣尤不勝訝惑也。臣之昨疏,不過就其文字上未分曉處,而有所云云,初非有深意,則其所疑怒,不亦過乎?以臣之疲劣,而妄欲規警,宜其不思自反,反加詬罵也。雖然,其言之是非,姑置勿論,諫臣之坐罷,實由於臣,則在臣廉義,尤難晏然,玆不得不投疏徑出。伏乞聖明,曲賜俯諒,亟命鐫削臣職,以安微分,仍治臣擅離直廬之罪,以肅頹綱,不勝幸甚云云。疏批見上
左承旨趙道彬疏曰,伏以臣,昨於仕進之後,得見李世德疏本,則其詬斥按査之臣,更無餘地,而攙及壬午科事,至以多言之科爲言,臣卽其榜中一人,看來不勝駭怖焉。臣於決科之初,酷被人誣衊之狀,不惟諸臣章奏,曾已備陳,亦聖明之所洞燭,今何敢復有辨,而直緣臣操履不確,未能早自奉身,尙此冥擿於險塗,終未免饕榮戀寵之歸,每一念至,如鉤在呑,今世德,猝然提說於十餘年之後,語意極其危險,雖其計,全在於脅持按獄諸臣,以售沮敗之意,而餘波所噴,點汚殆遍,臣之困厄,其亦甚矣。噫,世路多巇,人心益險,駭機危弩,每作巧射之資,在臣自靖之道,但當斂避之不暇,誠以何十餘字缺喪廉之譏哉?情勢至此,不得不蒼黃半行餘缺慢命之罪,斧鉞是竢,四行缺以卒天地生成之澤,不勝幸甚云云。疏批見上
吏曹參判尹趾仁疏曰,六七字缺恩暇,往省丘墓,感結幽明,圖報無地,固當還朝,以供職事,而與病兄,相逢於周歲之後,見其沈篤危惙之狀,不忍相捨,一日二日,由限奄過,自速罪戾,彌增惶懼,昨始入城,擬請犯科之譴,而卽伏見正言金有慶之疏,其所以攻斥銓地者,極其深峻,臣不勝危怖之至。一則以李健命之見枳爲慨然,一則以向來論事之臣,一向牢塞爲言,歸之於黨伐之科。噫,朝議旣岐,公論日淪,以合啓臺官之多枳,爲攻銓之資斧者,前後非一,臣亦屢遭搆斥,再三陳辨,其間是非曲折,固已聖明之所下燭,今不欲更費呶呶,而至於李健命事,臣實主其停擬,若使健命,聞有外製之人,卽請査問,一付有司之覈實,則誰敢非之?雖拘於外製者之顔情,不能請査,臺啓旣發之後,則其在國體,不宜掩護,指告其人,事理當然,而一疏再疏,屢變其說,初則曰,旣無可指之人,而事體不可,中則曰,備局座中,有先發者云,而自已則有若只得參聽者然,末乃以趙銘發告,旣有可指之人,則不當推諉於備局之同座,若只參聽於備局座中,則又何以發告趙銘耶?權尙游,疏告致大之後,此事實有破綻難掩者,故又以臣之書啓,宰臣之疏,各據所聞,宜不相同等語,欲爲藏拙之計,而自不覺其言之矛盾,若然則吾豈別有所知之語,何以發於前疏耶?臣於此數段,誠不無疑惑於心者,妄以爲,現人之道,在於言行,而況告君之辭,若是其唯意伸縮,無所顧憚,則其在銓衡之道,豈可全無劑量耶?李健命·權尙游,同是發告外製之人,而尙游則注擬無礙,健命則不爲檢擧者,蓋有半行缺而不告情迹,誠有不同者故耳。半行餘缺於此,情地窮蹙,四行缺宿衛之任,而亦不半行餘缺層積,分義虧缺,伏乞聖明六七字缺職名,仍勘臣違召廢職之罪,以警具僚,以安微分,千萬幸甚云云。疏批見上出燼餘
上在昌德宮。停常參·經筵。
世祖大王忌辰齋戒。
大殿,政院問安。答曰,知道。中宮殿·世子宮·嬪宮,藥房,政院問安。答曰,知道。
藥房啓曰,昨日展謁太廟,移御別堂,伏未審夜來,聖體,若何?勞動之餘,脚部不瑕有損,而手部亦復如何?臣等不任憂慮,敢來問安。答曰,知道。無事。脚部別無所損,而手部猶未如常矣。
傳曰,史官三員待命,騎馬九匹立之,津船等處內摘奸。
傳曰,史官二員待命,騎馬六匹立之,津船等處內摘奸。
政院啓曰,因弘文館草記,下番無推移入直之員,令政院稟旨變通事,來呈草記,以國忌不得捧入,而莫重禁直,不可久曠,政官所當請牌,而今日是齋戒,何以爲之?敢稟。傳曰,牌招開政。
又啓曰,吏曹參判尹趾仁牌招不進,推考傳旨,今方捧入,而開政命下之後,不卽擧行,事甚未安,更爲牌招開政,何如?傳曰,允。
掌令成碩夔啓曰,臣年迫七耋,衰朽特甚,宿患胸痛,秋則頻發,挾感復劇,却食叫苦,殆浹數旬,頓無生意,柏府新命,忽下此際,驚惶感激,卽當祗肅,而痛勢不減,稽謝累日,病裏悚蹙,措躬無地。適當太廟展謁之時,不敢息偃在家,忍死趨參於法從之列,症情添重,昏窒欲絶,起動末由,將速瘝曠之罪矣。第臣於本府柳赫然·李元楨之啓,竊有所慨然者,聖明下詢京外大臣,特命復官,則當初論啓,未知恰當,而旣停旋發,殊涉已甚。且於昌寧縣監李萬成之事,尤有所訝惑焉。萬成,以名閥子弟,素有志行,無行貪鄙等語,大不櫬着。臣於兩啓,意見不同,有難隨參,請命遞斥臣職。答曰,勿辭,退待物論。
京畿監司書目,水原呈,以朴進成女兒,爲父溺死,宜有旌表,以礪末俗事。
慶尙監司書目,陜川呈,以去月十二日,本郡南面闍窟山麓,自腰以下,盡爲坼裂,成一坑陷,山廬所居人家,公然移他處,事係變異事。
又書目,河東等二十邑呈,以人物渰死壓死之數,二百四十四名,家舍漂沒,亦至一千五百四十一戶之多,極爲驚慘事。
注書洪廷相病,代以徐命均爲假注書,徐命均服制,代以沈尙鼎爲假注書。
政院啓曰,吏曹參判尹趾仁再牌不進,推考傳旨,今方捧入,而開政命下之後,如是遷就,事甚未安,所當更爲請牌,而一日三牌,有傷事體,何以爲之?敢稟。傳曰,過國忌後爲之。以上朝報
以慶尙監司河東等官居樂工保吳自奉等二百四十四名渰死壓死事,狀啓,傳于兪命雄曰,事極驚慘,令本道各別恤典擧行。
許玧啓曰,副應敎申鐔,旣有只推之命,卽爲牌招入直,何如?傳曰,允。燼餘
上在昌德宮。停常參·經筵。
世祖大王忌辰。
傳曰,弘文提學前望單子,入之。入之,傳曰,此前望單子入之。入之,還下。
政院啓曰,掌令成碩夔,引避退待,今已經宿,尙未處置,事甚未安,持平吳命恒,卽爲牌招,使之處置,何如?傳曰,允。
持平吳命恒啓曰,頃蒙恩暇,將護病母,榮生道路,感結心腑,怵分畏義,不敢淹留,爲趁謁廟之禮,旋卽復路,驅馳撼頓之餘,痰病增劇,尋單見阻,方切悶蹙矣。卽因僚臺處置,召牌儼臨,不得不强起趨承,而第臣情病,有不容苟然仍據者,今此庭科査事,臣有嫌礙之端,曾於臺臣引避之時,以此陳章,不得參涉於立落之際,今於前持平李世德之被嚴譴也。其不可與聞於還收之論,私義固然,前後自處,宜無異同,以是一味循默,靡所容措,今聞物議,以爲臺官,以言獲罪,至被竄謫,而寂然無爭執之論,實是臺閣上前所未有之事,咎臣以强引法外之嫌,不卽發啓,衆論譁然,譏斥備至,臣誠瞿然漸恧,無以自解,其何敢一刻蹲冒於言議之地乎?請命遞斥臣職。答曰,勿辭,退待物論。以上朝報
許玧啓曰,明日常參·經筵,取稟。傳曰,停。
李世最,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。燼餘
上在昌德宮。停常參·經筵。
夜一更,月暈廻木星,五更,流星出天苑星上,入坤方天際,狀如鉢,尾長二三尺許,色白。
下直,慶基殿參奉李衡坤。
政院啓曰,吏曹郞廳來言,今日爲政事,命下矣。判書尹德駿,方在京畿監營任所,未及交龜,參判尹趾仁,病不來,參議宋徵殷,呈辭受由,不得開政云。參判尹趾仁,卽爲牌招開政,何如?傳曰,允。
吏曹參議宋徵殷再度呈辭。入啓。遞差。
禮曹啓曰,卽接成均館所報,則九月九日儒生課試,大提學未差,大司成李台佐,方在引入,限內不得爲之,今月內無故日退行之意,當爲稟啓,而同知館事尹趾仁,受由未肅拜,一員未差,不得頉啓,自本曹依例頉稟云矣。敢啓。傳曰,知道。
傳曰,宋相琦勿爲待命於金吾事,分付。
領議政徐宗泰箚子。大槪,敢陳微忱,且乞斥退事。入啓。答曰,省箚具悉。世德之疏,用意陰險,流竄之典,本非過重,按事之臣,予未見緩急有偏,多乖平心淑問之體也。科事至重,終必明覈而後已,決不可徑先裁處,卿其安心勿辭,卽出行公。仍傳曰,遣史官傳諭。
獻納朴熙晉啓曰,臣於日昨,伏聞前持平李世德遠竄之命,臣方待罪諫職,宜卽詣臺,亟請反汗,而臣之所患胸痛,一味苦重,實無束帶趨朝之路,不得不略搆短疏,仰請還收,而辭語寂寥,誠意淺薄,不足以感回天聽,不惟不賜允兪,誨責嚴截,至以費辭救解爲敎,臣誠驚惶震惕,不省所措,在臣分義,固當詣臺自列,而只緣病狀,一向沈篤,淹過屢日,俟得小間,今始來避,所失尤大,決難仍冒於臺次,請命遞斥臣職。答曰,勿辭。
院啓,請還收河減死定配之命,更加嚴刑得情,依律處斷。請還收義州府定配罪人李後說減等之命事。請還收韓構·李秀儁歲抄蕩滌之命。請還收臨陂定配罪人金春澤放釋之命。請還收唐津量移罪人金泰潤減等之命。國家之置臺閣,蓋欲使言時政得失,論君德闕遺也。旣畀以言責,反以言譴斥,則非所以來諫諍也。前持平李世德,身居言地,目見近日査事之謬戾,瀝盡肝血,抗章極論,其狂戇樸直,無愧古諫臣風,在聖上聽納之道,固宜優容寬假,而曾不舒究,遽加疑怒,呵責之不足,竄逐而後已,不審殿下,緣何激惱,而有此無前之過擧耶?今此査事,自有本末,而舍試題參考之本,而不覈其實,取童騃傔從之末,而壞盡國體,當問而不問,不當問而亦問,亦有不宜刑而請刑,不宜放而卽放者,前後奏讞而論囚者,任意低昂,專事眩惑,輿情咸憤,公議益激,此世德所以極言竭論,冀回天聽者也。筵敎至嚴,無非臣子所不忍聞者,至以李墪氣焰薰天爲敎,有若世德,依附於墪,而曲爲救解者然,此又殿下之失言也。若使世德,眞有趨時附勢之心,何必忤貴寵戚畹之臣,而救牢狴垂死之人,甘自陷於流竄之罪耶?至若必欲反案之命,尤有所未曉者,見今獄案支蔓,査事乖舛,則其所逐條辯論,只欲使奏讞得當,勘斷無枉而已。未究竟之前,顧安有反案之可論哉?噫,世道陵夷,風節消磨,媕婀成習,讜言無聞,此實識者之所深慮,殿下於此,當扶植栽培,以恢言路之不暇,而今乃使淸朝敢言之臣,朝疏夕竄,景色愁慘,實非平日所望於殿下者。請還收前持平李世德遠竄之命。竝引嫌而退。崖異重論,不欲參啓,强引親嫌,不請還收,公議所在,不可仍置,請掌令成碩夔,持平吳命恒,竝命遞差。
京畿監司書目,更申前懇,乞遞天官之職事,上疏上送事。啓。答曰,省疏具悉。卿勿過辭,從速行公。
忠淸監司書目,忠州兼任陰城呈,以校理李世瑾辭職上疏。上送事。啓。答曰,省疏具悉。爾其勿辭,從速上來察職。
又書目,韓山兼任林川呈,以江原監司權辭職上疏。上送事。啓。答曰,省疏具悉。卿其勿辭,速往欽哉。
政院啓曰,吏曹參判尹趾善牌不進,推考傳旨,今方捧入矣。開政命下之後,遷就未安,而聞參判尹趾仁,今方待命於金吾門外云,有難更請牌招,判書尹德駿,未及交龜,參議未差,政事,何以爲之?敢稟。傳曰,參議有闕之代,問于大臣差出。勿待罪事分付。
又啓曰,京畿監司金萬埰,日昨承牌之後,已至四日,了無動靜,不爲辭朝,殊無朝家催促之意。推考,更爲牌招,使之趁卽到界,何如?傳曰,允。
備邊司,吏曹參議,李宜顯爲之。
政院啓曰,新除授吏曹參議李宜顯,卽爲牌招開政,何如?傳曰,允。
吏曹參議李宜顯牌不進,依承傳,罷職傳旨。傳曰,只推勿罷。
政院啓曰,吏曹參議李宜顯,旣有只推之命,所當更請牌招,而日勢已暮,開政之際,必致夜深,待明朝牌招開政,何如?傳曰,允。
平安監司書目,須代未還之中,洊承恩除,諫長新命,決非所堪,懇乞遞解,以重官方事,上疏上送事。啓。答曰,省疏具悉。卿其勿辭,從速察職。
答院曰,不允。遠竄還收事,伸救之言,殆不成說,而狂戇樸直,無愧古諍臣風云者,極可笑也。勿煩。處置事,依啓。以上朝報
兪命雄啓曰,明日常參·經筵,取稟。傳曰,停。
金演,以司饔院官員,以都提調意啓曰,進上磁器所用水乙土,年年掘取於昆陽地,而近來土脈垂盡,本郡有所頉報,故上年,發遣郞廳摘奸,使之看審本郡土脈形止,果爲乏絶,則其隣近晉州·河東等地採得,以爲看品試燔後,馳報本院,入啓變通之地矣。其時郞廳所報內,昆陽地,累處掘地,窮搜極覓,猶有未准於應納之數者,傍搜於河東地,僅得若干土脈,得以充數上納云。第聞土脈不敷,今番掘得,似難云。只送邊首匠人,准數採得,其勢未易。莫重進上燔造一款,極涉可慮,卽今秋節已深,嶺路且遠,事勢急迫,本院郞廳一員,更爲發送,使之摘奸昆陽·河東兩邑土脈,斯速掘取,看審土品,以爲試燔上送之地,何如?傳曰,允。
許玧,以禮曹言啓曰,卽接成均館所報,則九月九日儒生課試,大提學未差,大司成李台佐方在引入,限內不得爲之,今月內無故日退行之意,當爲頉啓,而同知館事尹趾仁,受由未肅拜,一員未差,不得頉啓,自本曹依例頉稟云矣。敢啓。傳曰,知道。
李世最,以司僕寺官員,以提調意啓曰,大阜鎭僉使南道元,旣兼監牧之任,而不思所以修擧馬政,撫恤牧卒,侵漁鄙瑣之端,不一而足,凡係例捧物種,必皆徵錢,至於郊穀草,本爲養馬,而亦且發賣捧錢,牧子所受位田之爭訟者,勒徵科外作木,以致民怨玆甚,極爲可駭。旣已行査得實,不可仍置其任,罷職,何如?傳曰,允。
領議政徐宗泰箚曰,伏以不肖微臣,待罪弼違之地,目見聖上,遠竄臺臣,此於聖德,深爲過擧,有不容泯默,冒陳肝膈,仰冀裁察。臣於日昨,伏聞筵席,聖敎極嚴,有陳疏憲臣李世德遠竄之命,不勝驚悚,繼而得見世德疏本,其言無所裁擇,其論斥重臣者,誠有過當之語,伏惟聖衷,先疑其意,在於營救試官,沮排按事之臣,而致此激惱。聖度涵廣,靡言不容,何獨於今日臺言,不少舒究,處分之嚴急過重,至於斯耶?今此科事査按,事體至重,受命之臣,固宜嚴覈,而第見金吾秋曹推讞之者,擧措意嚮,緩急有偏,多乖於平心淑問之體,與臣之平日信其秉心者剌謬,臣不能無憮然失圖而疑惑焉者。且聞以此,衆言喧然不平,世之持公議者,亦爲竊嘆,此臺言所以發,而其言,竝及壬午科事者,殊甚無謂。且其言,固多過激,而臺閣之言,豈以過激而深罪乎?其言不中,則明示是非而已。或加責罰,已非優容之道,況遽施重典,萬萬非聖世之所宜有也。日者金始㷜之疏,出於査事方張之日,臣固非之矣。今世德之疏又出,査事益復淹遲,朝著空虛,止泊無期,臣誠以爲不幸,而憂慮增深,然若使刑獄失平,言路杜塞,累聖德而傷國體,則其爲憂,亦復如何哉?目今論議分岐,凡有論事,輒先以偏黨生疑,假使世德之疏,出於八九字缺聖明抑或傾聽,而按事諸臣,必半行餘缺疑之者,殆類之四五行缺敢此仰瀆,半行餘缺臺臣行半行餘缺還寢,特加睿念,半行缺無滯,不勝幸甚。仍伏念,今日朝象泮渙,百務曠廢,莫可收拾,又莫知其攸屆,此皆臣之無狀,猥忝萬萬不似之任,不能上裨下鎭,一分效職之致,決不可一日仍冒,亦望亟賜斥退,以幸國事。臣無任惶恐祈墾之至。取進止。箚批見上
京畿監司尹德駿疏曰,伏以臣,以輕淺之望,叨隆重之任,以危脆之踪,有排擯之理,前疏所籲,誠非飾讓,而反承溫批,至有安心勿辭之命,臣惶恐感激,益不知所以自措也。夫人望自是公論所寓,雖人主之威,不可强違而予奪,今臣蒙聖上拂拭之恩,前後歷敭,無非逾越於分量,而畢竟必有自沮自止之道,長風時起而弱羽無望於九霄,坦途方闢而鈍蹄不能於千里,今之竊議臣不稱者,不啻多矣。特未發於簡疏之上,或出於寬假,或出於未遑,而天官之長,地〈望〉自別,苟或不協於物情,而强顔冒當,則此固爲朝廷之累,臣之自畫,固已矢心。外此而又有悚惕之情,臣之前疏,略及之矣。年前藥院論罪之事,無論愛憎,咸以爲斷斷無他,只急於擠逐,而不恤乘機迎合之媿,此半行缺於言議之地,臣適亞銓曹。半行餘缺有所取捨,而四五行缺之爲者,而引入牢辭,半行缺臣以首犯之人,惶凜震悚,尤無以自容。不得不冒死申懇,以請嚴譴,伏乞聖明,斥罷臣新授銓長之任,以謝人言,以靖朝著,公私幸甚云云。疏批見上
校理李世瑾疏曰,伏以臣於前月諫職之移除也,敢罄血懇,轉籲縣道,中間阻水,輒敢淹稽,未及登徹,旋蒙恩遞,始知日月之明,無幽不燭,臣仰頌聖德,俯靖私義,庶將優游涵泳,畢命田廬,生爲祝堯之民,死作結草之鬼,不自意曾未匝旬,復叨匪據,冀免之章才封,移陞之命又降,天書陸續,馹召聯翩,雨露之澤,殆若獨偏於臣身,在微分,固非粉骨糜頂,所可上報其萬一,而何聖明,不念公朝之失政,使謬恩荐疊至此耶?臣之向來虛帶館職,凡幾月矣。瀝血鳴哀,亦凡幾度矣。癏曠之辜,瀆擾之罪,已不容誅,畢竟辭本還下,催召之旨,有踰尋常,筵敎極嚴,問備之罰,特出末減,伏況憫旱求助之日,十行綸音,聳動臣隣,其所以責勵逋慢,尤加截然,論其負犯,臣實爲首,奉讀至今,惶汗浹背,如是而尙此退伏,若不知分義之爲可畏,恩眷之爲可感,其情雖在可恕,其迹則實萬戮猶輕,而今乃不加之罪,反以宿硏業之,一之已濫,從而再之,臣恐朝維之墜壞,名器之屑越,將自臣始,此又臣半行缺自廢明時,忍飢空山。七八行缺身謀,竭蹶之初心旋乖,違慢之重戾徒積,其爲無用,無如臣比,伏乞聖慈,俯垂憐察,將臣所有之職,亟行鐫削,付臣司刑,勘臣前後積逋之罪,仍令選部,勿復檢擧,使賤分獲安,朝政無損,公私幸甚。抑臣又有私心之惶悚不安者,不得不附陳。臣之所住,最甚窮僻,距官府卽百里地,官府之距營門,亦三日程,外方凡事,例多稽滯,辭疏轉達,動逾旬月,頃者諫職之疏以才遞,已致喉院之退送,玆者館職之疏以移拜,又被臬司之阻却,除命三及,一籲尙閡,雖緣事勢,莫非臣罪,竝乞垂諒焉。臣無任祈懇之至。疏批見上
大司諫李濟疏曰,伏以臣之不才無似,濫吹冥升,至於西關藩任而極矣。每自循省,實深愧懼,不敢以歲已經官已解,而自安於心,須代未還,仍行職事,今至五朔,迄無歸期,情病之急,無異於在職之日,乃者臺疏,言八道方伯及他議薦之窠,率皆時議所好,深斥用人之不公。夫方伯,重任也,薦授,公選也。於此而循其好,則其爲累政道,如何?然一時所擧,豈皆非其才非其望,其必所指擬焉耳。非才非望,而謬膺其選,任爲政道累,歷數諸路,宜莫如臣,豈可以已去其位,而晏然自如乎?唯是欲辭則職名尙銜,欲默則廉義有虧,益自窘蹙,無以爲措,不料半行缺新命,臣於是,又不勝八九行缺衮職之闕,自非通識宿德,尤莫宜居之,量揣才分,決非所堪,冒玷一日,重壞官方,尙敢以煩瀆爲嫌,而不思早自控免乎?玆瀝肝膈,仰干淸嚴,伏乞天地父母,俯察辭非飾讓,特許遞改臣新授諫職,俾得以散銜納節,不勝大願,無任瞻望雲天,震惕祈祝之至。疏批見上
江原監司權疏曰,伏以臣,疾病沈篤,愆尤且重,頃拜海臬,瀝血控辭,量已守已,實有難進之義,可遞之端,本不全在於革職,幸蒙聖慈,特賜遞改,天恩罔極,感涕橫襟,屛蟄田園,私分粗安。今玆東藩寵命,又出於千萬夢寐之外,臣是何人,叨此異數,驚惶震惕,不省所以致此也。竊伏聞前輩中人,地望才諝,爲世所重,遍歷諸道按使者,亦多有之,而臣之本無才諝,通朝所共知,已試僨誤,亦聖明之所俯燭也。投閑置散,乃分之宜,而才遞海臬,復授東藩,凡在聽聞,孰不駭歎?夫上之官人,不問其賢愚而虛授則殆,下之任官,不量其能否而冒據則僭,上殆下僭,國之災也。臣爲是懼,自甲戌至丙戌,有召輒辭,不敢冒進矣。一就西藩,尤悔山積,晩年補過,唯有屛迹,何暇仍因貪饕,越分忘義,匪據之職,若固有之乎?士夫之去就辭受,實有關於風敎。以下缺,疏批見上出燼餘
上在昌德宮。停常參·經筵。
下直,泰仁縣監安壽鼎。
吏曹參議李宜顯牌不進,罷職傳旨。傳曰,只推勿罷。
政院啓曰,吏曹參議李宜顯,旣有只推之命,更爲牌招開政,何如?傳曰,允。
左副承旨趙道彬,修撰洪禹瑞三度呈辭。入啓。傳曰,還出給。
吏曹參議李宜顯上疏。大槪,本曹新命,忽及於悶蹙尋單之中,情病兩苦,再違嚴召,方此震惕竢譴之際,洊下只推之命,三牌又復降臨,惶感隕越,不得不舁到闕外,瀝陳血懇,伏乞曲諒臣決難冒出之勢,亟命鐫免臣職,仍治臣前後違慢之罪,以肅朝綱事。入啓。答曰,省疏具悉。爾勿過辭,卽出察職。
副應敎申鐔上疏。大槪,敢陳病重實狀,冀蒙恩遞,略付淺見,以備睿裁事。入啓。答曰,省疏具悉。朴熙晉,旣承嚴批,詣臺自列,則固宜退待,而急於護黨,冒沒傳啓,予固已駭之矣。無嚴之斥,誠非過語也。遞差大臣,平日持論寬和,務主調劑,而至於昨日箚辭,未知其得當也。爾其勿辭,從速察職。
同副承旨李世最上疏。大槪,伏蒙恩暇,前向松楸,更將血懇,冒死哀籲,乞蒙鐫遞,以伸至情事。入啓。遞差。
政院啓曰,吏曹參議李宜顯,疏批已下,所當更請牌招,而一日三牌,有傷事體,何以爲之?敢稟。傳曰,明日牌招。
假注書慶聖會病代,以張后相爲假注書,張后相有頉代,以金重熙爲假注書。
領議政徐宗泰箚子。大槪,伏承批旨,惶愧無地,敢陳文字未瑩之失,仍乞鐫遞,以安私義事。入啓。答曰,省箚具悉。昨日箚批,別無大段不安之事,卿其安心勿辭,速出行公。仍傳曰,遣史官傳諭。
修撰洪禹瑞牌不進,罷職傳旨。傳曰,只推勿罷。以上朝報
許玧啓曰,明日常參·經筵,取稟。傳曰,停。
以備忘記,傳于許玧曰,史官一員待命,騎馬三匹立之。
許玧,以弘文館言啓曰,本館下番闕直,已至多日,事甚未安,修撰洪禹瑞,三度呈辭,旣有還給之命,卽爲牌招入直,何如?傳曰,允。
副應敎申鐔疏曰,伏以臣,下部毒腫,出入死生,今過三朔,大勢雖減,收斂無期,所遭人言,亦甚駭怕,而適當謁廟之禮,不敢以情病爲辭,黽勉冒出,仍參陪扈之列矣。撼頓奔走之餘,瘡口卒然肆毒,亂施鍼刺,惡血泉流,浮高刺痛,不忍耐堪,僵臥直廬,苦叫覓死,以此病狀,萬無供職之望,伏乞聖明,亟賜鐫遞,以便調治,臣不勝大願。臣於乞免之章,竊有區區賤見,敢此附陳焉。夫臺閣體貌,異於庶僚,其所自處,不敢一毫苟簡者,蓋所以畏公議而重廉隅也。日者獻納朴熙晉伸救李世德之疏,聖明,至以可駭爲批,辭旨極其嚴峻,其在臺閣體例,固宜引避退待,以待公議,而敢以草草數語,略示引咎之意,不爲退待,旋發還三四字缺有若事係大義,不顧小嫌者然。渠雖急於死黨,半行餘缺無論其言議得失之八九行缺臣竊見大臣數字缺持論稍存和平,秉心不甚偏頗,且於筵席詢問之下,亦無大段崖異之論,而今忽於世德被譴之日,動於浮議之噂沓,至以竝請默察爲請,以聖上處分之嚴正,反意其偏主先入,有所彼此,臣於此,益爲之慨惋也。亦乞聖明,竝加裁省焉,臣無任祈懇之至云云。疏批見上
領議政徐宗泰箚曰,伏以臣,昨進一箚,敢效匡救之忱,伏承聖批辭嚴,臣不勝惶悚媿蹙之至。憲臣疏語,雖有過激失當,而第其所論諸款,俱有依據,竄逐言官,深累聖德,區區之意,只出於爲朝廷惜事體,而微誠淺薄,未能上槪天心,抑臣見識迷闇,論事錯謬。臣於此,已不敢晏然。且伏見批旨,以科事至重,終必明覈而後已,決不可徑先裁處爲敎。臣又怵然驚恐,卽今因査獄稽延,國事莫可收拾,實有一日不容緩者,而金吾刑官之長,旣遭臺言,必不卽出而按事,臣於此,憂慮益深,而若欲以勅令察任陳請,則恐語三四字缺請變通,則涉於輕遽,故欲望聖明,特加睿念。半行餘缺處,以爲畢覈,速完。以下缺箚批見上
吏曹參議李宜顯疏曰,半行餘缺兩日之內,三違嚴召,四五字缺違逋,積罪難貰,職在近密,不得隨扈於動駕之時,分義虧缺,萬戮是俟,乃蒙聖度寬涵,終靳勘罪,連呈長單,又未徹聞,惶隕抑塞,莫知所以攸處。此際忽伏奉本曹除命,臣不勝其驚駭憫蹙,而然其決不可冒出,非止一端,聖鑑豈不俯諒,而夬賜鐫遞也?臣性本疏迂,且乏鑑識,銓衡之重,實非臣所可竊取,曾忝郞席,一出參政,重被人詆斥,餘波至及於僚堂,已極慙悸,及叨參貳,因注擬之失當,又勤筵敎之嚴責,終至於罷免,悚惕之心,迄玆未已,其何敢晏然復入於屢僨之地,有若無故者然哉?此臣之決不可冒出者一也。近來黨習日痼,是非無眞,疏開枳滯,政法之不可已,此非臣力量所可幾,而向在春間,有一宰臣,乍有散窠之提掇,卽被同席之傍擊,今臣如欲略示公議,則其立遭狼狽,如宰臣之爲,可坐而卜,是亦何補於國事哉?古語云,當量而後入,不入而後量,此臣之決不可冒出者二也。臣愚不知時變,乃敢妄有論列,遂有按査之命矣。見今時議焱馳,變怪層生,按査之臣,屢受齮齕,其於臣可知也。頭勢悍猛,令人危怕,乃於此時,以爲世鵠的之身,冒據於衡要之地,一時睢盱,又豈可勝言?必將深被數字缺無所容身而後已,此臣之決不可冒出者三也。以下缺疏批見上
同副承旨李世最疏曰,伏以臣伏蒙半行餘缺少伸,感激洪私,圖報無地,臣今俶裝,前就松楸,而抑臣私悃,有萬萬懇迫者,不得不仰瀆宸聽,臣之先墓,未有豎石,近才經理,事役方始,臣須留在,終始看檢,事可成緖,得免中輟,而待其粗完,則勢將費了十許日子,顧臣見帶之職,非如漫司之比,雖一僚有故,每患苟簡,況同副之任,專檢院中凡事,最稱苦重,尤不容暫曠,臣欲怵畏公法,趁限徑歸,則工役廢馳,將無就竟之期,臣欲顧念私計,淹滯多日,則出納重地,必積癏曠之罪,臣於是,進退兩難,氷炭交中,莫知攸處也。仍念臣,本以無似,濫蒙洪造,華貫顯途,歷敭殆遍,一身榮耀,固已極矣,而不肖無狀,獲戾神明,志違便養,恨結終天,今臣自盡之道,唯當殫力於墓隧一事,而虛帶職名,一日未解,則於公只益罪戾,在私必致狼狽,公私豈不俱損乎?倘聖明,不加矜諒,終靳准許,則人子至情,無以自效於無憾之地,而在聖朝體下之道,亦豈不有歉也哉?玆敢不避僭猥,冒死哀籲,臣罪尤萬萬,伏乞聖慈,諒臣血懇,亟命遞改臣職名,俾臣專意董事,以伸至情,不勝大願云云。踏啓字。疏批見上出燼餘
上在昌德宮。停常參·經筵。
下直,北兵使李澤,金川郡守尹會,江原都事李濟。
政院啓曰,吏曹參判尹趾仁,連呈辭單,不爲行公,與參議李宜顯,一體牌招開政,何如?傳曰,允。
又啓曰,京畿監司金萬埰,日昨違牌之後,連呈辭疏,尙不到界,園陵奉審,秋務酬應,俱係緊重,不可一任稽延,而聞其身病之外,亦有交代間嫌礙之端,至於違牌云,暫時交龜,實無可避之義,而一向撕捱,殊涉太過,更爲牌招,以爲斯速到界之地,何如?傳曰,允。
又啓曰,左副承旨趙道彬,同姓五寸叔副司直泰東卒逝,服制已行四日,出仕,何如?傳曰,允。
謝恩,吏曹參議李宜顯。
判府事李濡箚子。大槪,更暴危悃,冀蒙諒察事。入啓。答曰,省箚具悉卿懇。所謂窒礙之端,明白條陳,然後方可裁處,卿其勿待罪,安心察任。仍傳曰,遣史官傳諭。
副校理洪禹瑞上疏。大槪,辭單還給之命,出於千萬夢寐之外,震越兢隕,轉身無路,坐違嚴召,誅殛是竢,聖度天大,罰止問備,仍有館職移除之命,一倍惶悚,不知所出,再牌之下,不敢不詣闕申籲,退歸私次,臣罪至此,萬殞猶輕。伏乞聖明,亟命鐫削臣本兼諸任,仍治臣罪,以爲人臣慢命者之戒事。入啓。答曰,省疏具悉。頃年權詹斥補之後,引入諸臣,一倂開釋,俾察職事,至有復以此事,引嫌陳疏者,切勿捧入之敎,則朝家處分已定矣。今玆危險之言,何足介意?而一向違召,辭免至此,大有損於事體也。勿復撕捱,卽出察職。
謝恩,右承旨黃一夏,左副承旨許玧。
右副承旨李徵龜牌不進,依承傳,罷職。
傳曰,副校理洪禹瑞疏批,已悉予意矣。更卽牌招入直,同副承旨趙道彬,亦爲牌招察任。
吏曹啓曰,承旨有闕,政事,取稟。傳曰,再明日爲之。
謝恩,副校理洪禹瑞。
同副承旨趙道彬牌不進,依承傳,罷職傳旨。傳曰,只推勿罷。
兵批,以李世最·權·成碩夔爲副護軍,以宋徵殷·吳命恒·朴熙晉爲副司直,以尹聖時爲副司果,以趙廷基爲部將。以上朝報
吏批啓曰,判書方在京畿監營任所,未及交代,參判牌招不進,小臣獨政未安,何以爲之?敢稟。傳曰,只出緊任。
吏批,以朴時膺爲徽陵參奉,李徵龜·黃一夏爲承旨,李德英爲司諫,韓永祚爲獻納,鄭必東爲掌令,南道揆·金相玉爲持平,洪禹寧爲正言,李健命爲副提學,李喬岳爲副修撰,洪禹瑞爲副校理,吳命恒爲兼文學,宋成明爲司書。
黃一夏啓曰,明日常參·經筵,取稟。傳曰,停。
吏批,判書尹德駿未及交代,參判尹趾仁牌招不進,參議李宜顯進,左承旨許玧進。
兵批,行判書趙泰采服制,參判朴權病,參議李徵龜病,參知李觀命進,左承旨許玧兼進。
吏批啓曰,兩司多官及玉堂春坊闕員,今當差出,而擬望之人乏少,外任竝擬,何如?傳曰,允。
又啓曰,慶尙監司李坦,以都事李喜泰瓜滿之代,急速差出下送事。狀啓,纔下本曹,而瓜滿之代,非首席,例不得差出,姑待判書出仕後,差出,何如?傳曰,允。
黃一夏,以弘文館言啓曰,下番闕直,已至多日,而修撰洪禹瑞,批旨開釋,辭單還給之後,一向四字缺行公,其在事體,極爲未安,昨夕又有只推之命,卽爲牌招入直,何如?傳曰,允。
敎京畿觀察使金萬埰書,王若曰,惟我八道屛翰之臣,委寄俱重,顧三輔根本之地,責任尤要。有廣·隋二府之關防,兼江·松兩都之節制。三十城之州縣,若豳岐之藩周,五百里之山河,似馮·翊之衛漢,然其土壤之多瘠,人無樂歲之恒心,加以饑饉之荐臻,民有頻年之瑣尾,念邦畿保釐之道,比諸路而宜優,嗟殿屎蘇息之方,到今日而最急。須得盤錯之利器,化行旬宣,庶推惠鮮之仁風,德與春布,所以予心之簡,實難方面之材,惟卿,器質精金,世家喬木,慈諒愷悌,不墜詩禮之訓規,詳雅剛明,允負中外之譽望。自早歲歷試之已著,故比年嚮庸之彌勤。東嶺按藩,頌甘棠之蔽芾,西京掌鑰,稱撤桑之綢繆。重入脩門,白首忠悃之依舊,新陞亞席,靑綾禁直之同前。惟其才識之疏通,無適不可,如欲老成之委任,捨卿伊誰?睠玆近服之凋瘵,貽予九重之殷憂。今歲耕農,望俱切於大熟,及秋風雨,恐終歸於卒痒,哀衆黎莫保其生,非惟良疇與共理,玆授卿以京畿觀察使兼兵馬水軍節度使巡察使·開城府留守·江華府留守,卿其體予若恫之念,殫乃盡瘁之誠,薄賦輕徭,必使實惠之下究,蘇殘去瘼,期令上澤之普霑,公黜陟而絶私,貪汚盡四字缺而守法,奸猾自二字缺學校而作新,詰戎政而備豫,此半行餘缺厥有彛憲,於戱,當一行缺倚毗之深。以下缺
副校理洪禹瑞疏曰,多缺昨日嚴召之下,又數字缺罪積逋慢,誅罰是竢。不料聖度天大,猶靳例罷,庚牌洊降,宣召不置,臣於此,一倍惶悚,若隕淵谷。噫,一涉險阨,懲而不再者,乃人之情也。臣旣不止一涉,而險阨愈往愈甚,每念人言之罔極,不覺危厲之熏心,今復駴機卒發,林木禍延,多言二字,句斷一榜,隱然有網打之計,在臣之道,唯有斂迹危塗,以自靖私義而已。尙可冒險不休,復顚踣而不知所以自懲哉?雖蒙睿明俯鑑,隆私下被,而鳥之傷弓,易致其虛墜,人之游彀,終至於見中,反顧驚惕,念絶名塗,不敢爲一分冒進之計,臣之踪地,其亦蹙矣。玆敢隨牌詣闕,拜章退歸,聖恩愈渥,臣罪愈大,鈇鉞之誅,無所逃免,而卽伏聞館職陞授之命,適及此際,臣尤悶蹙,不知所出。伏乞聖慈天地父母,特命鐫削臣本兼諸任,仍治臣前後違傲之罪,以勵群工,以安賤分,不勝幸甚。疏批見上,出燼餘
上在昌德宮。停常參·經筵。
下直,鳳山郡守李東益。
檢閱沈珙上疏。大槪,敢陳應避之嫌,乞蒙依例遞免事。入啓。答曰,省疏具悉。疏辭令該曹稟處。
吏曹判書尹德駿上疏。大槪,臣荐遭難進之勢,不敢例謝新命,替納賜符,而自劾之章,阻而不徹,不得不復煩號籲,以請遞罷事。入啓。答曰,省疏具悉。合啓是非,姑舍勿論,普天之下,莫非王臣,而一向枳塞,疏通無期,其在蕩平之道,寧有是理?前後臺言,非止一二,今春憲長疏批,亦有留意之敎,而終不動聽,如是而可以服人言乎?昨政之還擬宿趼,予未見其有損於政體也。卿其勿辭,宜速行公。
吏曹參議李宜顯上疏。大槪,臣重被長僚之詆斥,不可一刻苟冒,敢控危悰,乞蒙譴罷事。入啓。答曰,省疏具悉。予意備悉於長官疏批矣。爾無所嫌,須勿過辭,從速察職。
謝恩,同副承旨趙道彬。
兵曹判書趙泰采上疏。大槪,臣之所被人言,極其危怖,縮伏累日,今始露章哀籲,乞賜罷削臣本兼諸任,仍許斥退,以快人心,以靖私義事。入啓。答曰,省疏具悉卿懇。今日之事,尙何言哉?科事査明,蓋所以嚴場屋而杜後弊也。事體不輕而重,則黨習雖痼,宜不敢萌營護之心,而臺疏迭出,恣意周遮,固已可駭,而其遣辭用意之陰險,豈有如世德之疏者耶?其所以罪狀按事諸臣,罔有紀極,誠一世變,可勝痛哉?按獄顚末,予所詳知,所謂偏私鍜鍊,無一毫近似,則構誣之言,何足掛齒?諫臣還收之論,喉司覆逆之啓,俱涉駭異,不必介意。至於大臣箚辭,實是意外,卿其安心勿辭,卽出行公,毋使重務久曠。以上朝報
御營廳啓曰,本廳折受,在於楊州·鐵原·漣川之界,而鳥銃打造,每年常至千餘柄,炭村取用之道,專賴於此處,而當初自備局,割給山底居民二十戶,以爲看護禁伐之地,而其後願屬漸多,以屯幕軍爲名者,自至數百餘名之多矣。今番新頒事目內,各軍門屯軍良役之類,悉爲革罷之故,本廳折受內,募入各其官,一倂侵奪,空有土地而已。樹木則無一守護者,有同空廢之地。卽今月課鳥銃打造時及前頭凡干軍物修擧時,所入柴炭,他無責應之路,其關係不輕而重。上項屯軍見罷良丁中,依前定式,楊州·鐵原兩屯各二十戶,永爲定給,他役勿侵,以爲看護樹木之地,何如?傳曰,允。備局謄錄
行判中樞府事李濡箚曰,伏以聖上不知臣衰敗已甚,不足以當國家重任,而迺者特下北漢主管之命,臣於此不勝驚惶,冒陳肝膈之懇,冀蒙收回,而聖批不許,反以無非偶然,安心勿辭爲敎,臣誠悶蹙,益無所措。顧臣精力,固無一分堪承之望,祗奉隆旨,亦何敢不思人臣,殫竭報效之義哉?第伏念以備局諸宰中,擇定主管堂上,而又以廟堂大臣摠察者,自是事體之當然,至於別出大臣只稱主管,而無他名號,則實多窒礙難便之端,必有明白定奪而後,方可以擧行,此臣之所以不復控籲,姑此泯伏以竢者也。仰惟聖上爲慮城事之遲就,欲其專意速完,有此成命,則凡所以區畫設施之方,有不容少緩,而殆浹兩旬,無所猷爲。旣不能力辭其位,又不能奉行其事,進退狼狽,冞增悚惕。玆不得不更暴危悃,猥瀆宸聽,伏乞聖明半行缺前箚所論之意,使廟堂以下缺。疏批見上
兵曹判書趙泰采疏曰,多缺彭叟,甲戌旣以目覩爲供三四字缺端,雖欲不覈得乎?墪之更招,以賓興敎誘,爲一大關捩,則再拿賓興,亦未必不爲墪地,而李聖興酬酢之語,李胤彦逢着之說,又出其招,則憑問虛實,在所不已,初何能逆料其有害於墪,而不爲之請拿乎?況其言根來歷,皆有所據則修郄造言,終歸抑勒,有何別樣事端之可以窮覈者哉?墪之前後自明,只在於不用情,而於歷抵無一關係,則其所援據,雖悉提撤,顧何益於不歷抵之證乎?胤彦初招以過午已久爲言者,殊欠明白,更加盤問,獄體則然,賺得證成之斥,固不足多辨,而以入場科儒,日晡遲留,爲其疑端,尤非臣意慮之所及也。至於權譍之請拿,蓋因憲臣之疏,而旣謂之戴床小童,從敦化左門入去,則其所爲供,與臺言無甚差爽。且譍非衛將輩干連證援之人,則取招卽放,元非輕遽,臣未知用何意設何計於其間,而言之無據,乃至於此耶?姜弼文自是政院之所現出,而捧傳旨者,則依此按問,事例然矣。亦何可竝遞他人於現告之外,以益其蔓延之誚耶?且其疏所謂空闕開閉,科日則承宣例主之云者,亦不成說。臣取考設科時兵曹節目,則敦化·金虎·丹鳳三門,竝令守宮內官及衛將次知開閉事,啓下,而今乃勒三四字缺咎責金吾之不請拿問,如許易知之事,猶且脅持不已。半行餘缺,噴薄爲快,狙擊爲急,自十餘行缺一循公正,則臣恐雖使三四字缺當之,亦無他道理也。臣於前後臺疏,尤有所未曉者,始㷜則以甲戌爲十九歲人,奴跨墻壁臨人家,殊無此理,世德則以爲,群兒嘵吪,無所憑信,一甲戌也。而倐壯倐弱,隨人變幻,自相矛盾,一至如此,何其急於營護,而昩於破綻也。臣久處睢盱之地,飽受拳踢之來,畢竟醜詆,不翅狼藉,所以執退臣身者,靡不用極,猶缺臣冒辱蹲據,復按此事,末乃攙及壬午科事,至謂不思自反,冒當科獄,以爲斥去乃已之計,噫嘻,亦甚矣。世鎰輩誣罔之狀,業已淵鑑之所洞悉,則臣不必復事辨論,而彼疏之危怕駭愕,則固已極矣。此際諫臣救解之疏,喉司覆逆之啓,又復一襲世德之論,搆罪甚力,臣誠疲勞,不欲一一對辨,而至若大臣之箚,其所論斷,比他尤緊,以其醜辱,奬以過激,以臣推讞,斥以多乖,竝與素信之秉心而疑之。噫,大臣平日務持公平,而其爲言猶復如此,豈疑亂之說,易於撓攘而然歟?臣亦不能無疑惑於大臣之言也。臣之所被人言,可謂罔極,不可一刻仍冒,更蹈危機,卽此決矣。日昨再牌之下,未克祗赴,纔遭從兄之喪,悲疚之中,亦未能陳章請譴,臣罪萬死。玆敢疾聲哀籲於宸嚴之下,伏乞聖明,亟命鐫罷臣本兼諸任,仍許斥退,以快人心,以靖私義,不勝幸甚。疏批見上
吏曹判書尹德駿疏曰,多缺路者,昨日政注,尤可見矣。年三四字缺臺官首發者,始枳於臣手,臣之前後引咎之疏臚列,非但一日再疏,亦明白指陳,而亞堂獨政之際,一倂通擬宿硏,手段快活,無少顧恤,蓋旣同一曹,未及離次,則相敬之道,不得全無忌礙,此雖長官,不得行於亞僚者也。緣臣持論不公,忤於時議,身忝右地,而受侮僚席,使政曹創有無前之事,愧恧之極,無可言者,昨者替還賜符,誠非獲已,又不得不冒死自劾,而喉司不審,阻而不徹,臣之見輕,到處然矣。伏乞聖明,亟命遞罷臣銓官之任,以尊朝廷,以礪廉隅,臣無任竢罪屛營之至。疏批見上
吏曹參議李宜顯疏曰,伏以臣以今日蹤跡,冒入政地,自知其立遭狼狽,必欲抵死祈免,而聖批勤至,恩牌四降,臣誠荏弱,未能固守初志,不免黽勉一出,只今疾勢增谻,方此尋單控籲之際,得見本曹判書尹德駿之疏,以臣之收擬久枳諸臣,盛氣詆斥,旨意非常,臣數字缺繼之訝惑也。夫合啓臺官之見枳仕塗者,今幾年矣。設半行餘缺冗官散僚者,至於三載之久。十行餘缺投章徑斥,亦是前四五字缺也。雖然臣以無似,重叨屢僨之地,中心憂畏,如在針氈。今不移晷,而卽遭玆事,此實臣之至幸也。被斥長僚,因仍蹲踞者,決無其理,伏乞聖明,亟命鐫遞臣職,仍治臣違拂時議之罪,以安愚賤之分,以解僚席之怒,不勝大願云云。疏批見上
大司憲李晩成疏曰,伏以臣於日者,屢申控籲,僭畏極矣,罪戾積矣。伏承聖批,不惟不賜誅責,又諭以卿無難安情勢,從速上來,諄諄鐫誨,無異慈父之詔愚子,臣誠惶感抑塞,莫知所以自措也。臣之情勢,曾已悉暴於章牘,而尙未蒙天日之鑑燭,臣固自訟其誠意淺薄,無以孚信於君父,而若臣疾病濱死之狀,非有一毫矯飾,又安敢自阻於仁覆之下哉?蓋臣素患痰之疾入秋轉谻,元氣積敗,不能支吾,種種醜穢之形,有不敢縷陳,而根委旣痼,危兆百出,嘔逆而不能進食,煩燥而不能交睫,火熱上升,胸痛如擣,迷瞀眩轉,殆不省事,委頓牀簀,厭厭無生意。雖欲强起趨朝,其路無由,誠恐溘然朝露,而爲孤恩負罪之鬼,撫躬自悼,但有悲涕。臣忝叨本職,已四半行缺聖敎之開釋敦迫,十餘行缺伏乞聖明,半行缺前後辜犯,使賤分獲安云云。疏批在下
檢閱沈珙疏曰,伏以新除授副提學臣李健命,卽臣妻同姓三寸姑夫也。臣有應避之嫌,故曾以此,得此恩遞,則今之應避,與前無異,伏乞聖明,亟令該曹,依例處置,不勝幸甚。疏批見上
領議政徐宗泰再度呈辭不允批答,王若曰,仰成之念彌勤,敷腎腸而用誥,請急之章洊至,愧誠意之莫孚,毋執小嫌,勉思大體。惟卿淸規礪俗,謙德飭躬,蓋自歷敡於高華,夙播文雅之譽,逮至屢膺於夢卜,益見謹愼之心。惟其望實之俱隆,是以倚毗之不替,經綸保乂之有道,卿其殫其精忠,鎭定調劑之得宜,予所望於元輔。何意引疾之辭又上,而致丐閑之請斯頻,豈寡昧待遇之誠,或有未盡?抑大臣去就之義,不宜自輕,至於一時之人言,實有責備之意,顧以平日之雅量,何必有介缺國勢多艱之秋,非公輔言病之日,人心世道無一毫可恃。以下缺
答大司憲李晩成疏曰,省疏具悉。批旨開釋之後,一向撕捱,分義事體,殊涉未安,卿其卽日上來,毋曠職務。出燼餘
上在昌德宮。停常參·經筵。
政院啓曰,吏曹郞廳來言,今日爲政事,命下,而判書尹德駿未肅拜,參判尹趾仁呈辭受由,參議李宜顯病不來,不得開政云。判書尹德駿,參議李宜顯,竝卽牌招開政,何如?傳曰,允。
假注書沈尙鼎病,代以趙尙絅爲假注書。
傳曰,明日晝講爲之。
政院啓曰,吏曹判書尹德駿,參議李宜顯,牌招不進,推考傳旨及罷職傳旨,今方捧入矣。判書尹德駿,更爲牌招,何如?傳曰,允。
吏曹參議李宜顯,牌不進,依承傳,罷職傳旨。傳曰,只推勿罷。
政院啓曰,吏曹參議李宜顯,旣有只推之命,更爲牌招,何如?傳曰,允。
又啓曰,科獄査事之稽滯,已至多日,委屬可慮,而判義禁趙泰采,雖已陳疏承批,服制未盡,勢難請牌。刑曹判書金鎭圭,參判洪萬朝,竝卽牌招,以爲開坐之地,何如?傳曰,允。
又啓曰,吏曹判書尹德駿,參議李宜顯,再招不進,推考傳旨及罷職傳旨捧入,而判書尹德駿,所當更請牌招開政,而一日三牌,有傷事體,何以爲之?敢稟。傳曰,明日開政。
吏曹參議李宜顯,再牌不進,依承傳,罷職傳旨。傳曰,只推勿罷。
領議政徐宗泰箚子。大槪,臣釁戾旣重,悚惕靡容,情勢決無一日仍冒之理,伏乞亟賜斥罷,以嚴國體事。入啓。答曰,省箚具悉。卿之連章引嫌,殊涉太過。安心勿辭,速出行公。仍傳曰,遣史官傳諭。
副應敎申鐔上疏。大槪,臣於大臣之箚,誠有萬萬危怖者,不敢一刻冒據於榮次。玆敢投疏徑出,伏乞聖慈,亟罷臣職,仍治臣罪事。入啓。答曰,省疏具悉。日昨疏語,別無他意。爾其勿辭,從速察職。
都承旨金演上疏。大槪,臣於諸臣之疏,已難自安,嚴旨之下,尤有所萬萬悚蹙者,不容一刻冒居邇列,伏乞亟遞臣職,仍勘臣罪,以謝人言事。入啓。答曰,省疏具悉。實採公誦云者,誠可笑也。勿辭察職。
判府事李濡箚子。大槪,旣承聖敎,不得不略有所仰對,以備裁處事。入啓。答曰,省疏具悉卿懇。箚陳名號事,令廟堂稟處焉。仍傳曰,遣史官傳諭。
副應敎申鐔,牌不進,依承傳,罷職傳旨。傳曰,只推勿罷。以上朝報
黃一夏啓曰,明日常參·經筵,取稟。傳曰,只晝講。
許玧,以備邊司言啓曰,慶尙監司李坦以右道水災尤慘,秋操及巡點停止事,論報矣。洛東一江,爲左右道之界,水源旣遠且大,沿邊郡邑,率多平野之地。大水漲溢,累日不退,則被災之慘,左右道宜無異同,而今此報狀中,只請右道操點停止者,似因左兵使未及論報而然也。本道沿江農事,旣甚失稔,郡邑廚傳,軍卒往來之弊,不可不慮。今秋陸操及巡點,左右道一體停止之意,分付,何如?傳曰,允。
趙道彬,以兵曹言啓曰,本曹堂上,近甚不齊,判書趙泰采引入,參議有闕未差,參知李觀命,久爲入直,重得寒疾,而他無推移替直之員,參三四字缺連呈辭單,久不行公,卽爲牌招察任,何如?傳曰,允。
判府事李濡箚曰,多缺議大臣而行之,無他名號之可論,而旣又別出大臣,以爲主管之地,則不可名號,而但稱主管大臣,則凡於大小文書之間,實有所難便者,此其所謂窒礙之端也。議者以爲,大臣之兼管諸司者,必稱都提調,或有事設廳兼管者,亦莫不然,曾無有所管,而無其號者,今若以經理之意爲號,則似或得宜云云。雖未知其言之果如何,而此非臣所可自陳,故與首相相議,久擬入於次對,以俟稟定,而連因廟堂有故,以致次對未成,漸至遷就,有不容一向遲待,不得不更申惶恐之意,而聖批旣有明白條陳,則終不可以自陳爲嫌而不對,且不先定名號,則久無可行之期,玆敢冒昧論列,以冀聖上之下詢廟堂,而裁處焉。取進止。箚批見上
都承旨金演疏曰,伏以,臣於日昨,以言事臺臣遠竄還收事,有所論啓,而按獄諸臣,相繼侵詆,臣於此固已不安。卽伏見重臣疏批,有喉司覆逆駭異之敎,臣一倍惶懍,靡所容措。臣待罪近密之地,目見臺閣之臣,以言獲罪,蒼黃迸逐,景色不佳,竊恐貽累於聖德,略效匡救之忱,而寂寥數語,終未能格回天心,臣誠自愧誠意之淺薄矣。至於按査之偏係,尋常慨然於中,其所論列,實採國人之公誦,臣雖無狀,何敢一襲世德之餘論,曲爲營護,以負我聖明哉?只恨臣平日言行,不能見孚於同朝,乃有此情外之斥,而嚴旨之下,尤有所萬萬惶蹙,不容一刻冒居於職次。玆敢疾聲仰籲于蓋高之聽,伏乞聖慈,俯諒危懇,亟遞臣職,仍勘臣罪,以謝人言,以安微分,不勝幸甚云云。疏批見上
副應敎申鐔疏曰,伏以,臣於直中,伏聞大臣箚子,以臣十二行缺不過略辨其語意之缺誤而已。臣雖愚昧,曷三字缺偏聽導達,爲大臣之罪,而今乃故反其語意,顯加缺切臣實訝歎也。噫,臣之寂寥一語,只欲可否相濟,而猶未見諒於大臣,臣未知此於古人望其勤攻之義,果何如也?雖然,臣不量時勢,粗效職責,致令大臣不安其位,至有斥罷之請,臣何敢自謂無失,而晏然冒居於言議之地乎?玆不得不陳疏迸出,伏乞聖明,諒臣情迹之萬分危蹙,亟治臣妄言之失,徑出之罪,以存朝體,以安私分,不勝幸甚。疏批見上
領議政徐宗泰箚曰,伏以,臣之此時叨此任,世議孰不危之,臣氣力衰塌,識慮昏迷,臨事動多僨誤,循省悚懼,早當引退,而貪冒恩寵,尙今遲徊,自知罪戾之日積,缺妄陳一言,庶補闕遺,而微誠未達,批旨甚嚴,數字缺彌日,無地自容。蓋科査事體至嚴,未了之前,半行餘缺意也,而因論臺臣十一行缺。取進止。疏批見上出燼餘
上在昌德宮。停常參,只晝講。
下直,義城縣監鄭勗先。
政院啓曰,卽者吏曹郞廳來言,今日爲政事,命下,而判書尹德駿未肅拜,參判尹趾仁呈辭受由,參議李宜顯病不來,不得開政云。判書尹德駿,參議李宜顯,竝卽牌招開政,何如?傳曰,允。
傳曰,明日晝講爲之。
吏曹參判尹趾仁再度呈辭。入啓。遞差。
晝講。入侍,同知事趙泰耉,特進官李基夏,承旨黃一夏,玉堂申鐔·洪禹瑞,假注書趙尙絅,史官金在魯·沈珙,武臣郭基之。
吏曹參議李宜顯,牌不進,罷職傳旨。傳曰,只推勿罷。
晝講時,兵曹參判朴權卽爲牌招察任事,及吏曹判書尹德駿,參議李宜顯竝卽牌招事,及長連縣監安廷瑞除署經發送事,榻前下敎。
政院啓曰,今日筵中,吏曹判書尹德駿,參議李宜顯,竝卽牌招事,下敎矣。參議李宜顯,旣有只推之命,今方牌招,而判書尹德駿,方待命於金吾門外云,有難循例出牌,何以爲之?敢稟。傳曰,勿待命事,分付。
吏曹參議李宜顯,再牌不進,罷職傳旨。傳曰,只推勿罷。
刑曹判書金鎭圭上疏。大槪,旣被臺官李世德罔極之誣,都承旨金演,獻納朴熙晉疏啓及首輔之箚,繼加詆斥,乞下司敗,以臣所嘗讞奏及世德所構,大臣兩臣所斥,參互按覈,果如人言,以法勘斷,如其有冤,亦賜昭雪,使中外曉然於獄案之是非,臣罪之有無事。入啓。答曰,省疏具悉卿懇。世德之疏,一篇精神,專在於迫逐諸臣,不得復按其事,而肆然爲反案白脫之計,其忘君死黨之罪,可勝言哉?卿之按査,元無一毫近似於鍜鍊,則用意搆捏,何足掛齒?兩臣疏啓,不過一襲世德之餘論,誠未滿一哂也。大臣箚語,殊涉失當,卿其安心勿辭,卽出行公。
正言洪禹寧上疏。大槪,臣之難冒之端,非止一二,略暴危悃,冀蒙鐫遞,以快人心,以靖私義,不勝幸甚事。入啓。答曰,省疏具悉,無倫之供,危險之言,迎合之斥,俱不足爲嫌。爾其勿辭,從速察職。
政院啓曰,吏曹判書尹德駿,參議李宜顯,再牌不進矣。參議李宜顯,旣有只推之命,所當更爲請牌,而非但日勢已暮,一日三牌,亦傷事體,何以爲之?敢稟。傳曰,明日牌招。
晝講時,諸道給災狀啓,令備局有司堂上,問于大臣稟處事,榻前定奪。
侍講官申鐔所啓,近者連日開筵,而卽今館職不備,上下番外,他無行公者,疾病事故,不可預料,其爲苟簡,莫此爲甚。在外之員,曾前催促上來,非止一二,而無一人上來行公者,誠甚未安矣。上曰,申飭之後,無一人上來者,極爲未安矣。令政院別樣申飭,使之上來,可也。以上朝報
晝講時,申鐔所啓,小臣今方待罪於漢學敎授,故因文義敢達。譯官專任異國通語,而燕京通貨之路已絶,旣不能資生,朝廷之所以待之者,亦甚卑薄,故渠無興起之心,專不務於言語,其爲寒心,爲如何哉?卽今昇平之時,雖或似不關緊,而若有意外事變,則其居間通語之責,將無以成樣,似當各別勸勉矣。卽今都提調,方有意於勸奬,而勸奬之道實難矣。侍讀官洪禹瑞曰,臣亦待罪兼官,雖未及開坐試才,而槪聞譯舌大不如前,至於長語,殆不成樣。周官置象胥,所關非細,而卽今鹵莽如此,宜有別樣勸課之道矣。上曰,脫有事變,則譯官當居間通語,而其不習言語,至於如此云,各別申飭,爲宜矣。鐔曰,必有賞罰,然後可以激勸,而他無利其身之道,則雖欲勸勉,其道無由矣。故相臣閔鼎重,盡心勸奬,卽今若干通語之徒,頗賴其功效云矣。同知事趙泰耉曰,擇其中年少者,頻數講習,則必有其效矣。小臣曾以司譯院提調,開坐考講,則淸學漢語之中,不過數三人,可以通語於異國,而其餘則語不成樣。蓋渠輩以無利於其身,故皆厭避不學云,自今以後,譯官子姪,繼其業學習,勿使以他技發身,則似好矣。武臣郭基之曰,小臣亦有所仰達矣。唐人鄭先甲爲名人,來居於寧邊地,故相臣金錫胄率來,使之敎授譯官矣。先甲雖已身故,其受學之人,尙多有之,使之敎授譯徒,以爲永久傳習之地,何如?上曰,竝令司譯院稟處,可也。以上司譯院謄錄
午時,上御養志堂晝講。入侍諸臣見上上讀前受音禮記王制自天子植初,至不易其宜訖。侍講官申鐔,講自中國戎夷,至於是乃屛棄之章注。上受讀一遍。鐔釋文義曰,東方陽氣盛,故雖不火食,人不病,北方陰氣盛,故雖生血食,人亦不病矣。且四方譯舌之號,字雖異而意則同也。上曰,然矣。趙泰耉曰,隨其俗不易其性,此古聖人治民之道,而至於蠻夷譯話,亦各以其性而導之,此王政之大者也。劉氏注詳細論之,此正自上惕念處也。洪禹瑞曰,必使民富庶養生送死,然後可以興學,如或救死不贍,則何能有爲乎?上曰,然矣。泰耉曰,無曠土無游民,然後設爲學校以敎之,而若不節食使時,則無以爲矣。此與論語節用愛民之意同矣。其中或有不率敎者,則左送于右,右送于左,累次不變,然後始乃黜遠,此誠後世之柯則處也。禹瑞曰,三度不變,然後屛遠,三代敎民之法如許,故有於變時雍之效,此事自上尤當惕念也。上曰,治民之道,不出此外,當留意矣。鐔曰,六禮鄕飮酒大小節目,皆入於此,而但不論軍政者,大司徒常時敎育故耳。王制無非王政之者,而先儒以此,尤以爲纖悉無遺矣。上曰,然矣。李基夏曰,北漢城役時,三軍門大將除朝辭往來之意,曾已定奪,故小臣數次往見矣。卽今軍布庫,火藥房,皆已營建,小臣明日出去看,再明當還之意,敢達。上曰,唯。申鐔曰,小臣有所懷,欲一疏陳,而煩瀆是懼,不敢爲矣,今始仰達。近日政官之疏,皆以李健命累變其說爲言,而健命之前後疏啓俱在,曲折分明,今可按驗。初則只曰豈無可指之人?再疏始陳曲折,而其曰,三月初備局座中,有先發此語云者,卽權尙游先健命,發外製之說也。其曰,厥後臣與重臣,酬酢於私室云者,卽健命往李彦綱家時,偶說此事,健命以爲,此事非獨權令言之,吾亦有所聞之人云云,蓋指趙銘而言也。其曰,李坦家重臣引發爲問,臣答以備局參聞之人,今方在此,吾豈別有所知云者,蓋稠廣之中,不欲以身爲證,泛以不知答之也。觀其下文所謂前日酬酢之重臣,必不以私語浪播於人,故臣答以備局泛聞之事云者,則其辭意脈絡,寧有一毫疑晦,而今乃持之不已,或曰掩匿,或曰綻露,或曰不白直,其抑勒操切,可謂甚矣。健命之與彦綱私話,自是儕友間例事,不欲身訂於稠坐,亦是士夫處身之道。及夫緘問命下之後,不卽奉承者,只爲顔情事體。自上若仍命指告,則亦安得不指告,而旣令還寢之後,乃反指告,亦無意義,故牌招問啓之日,始乃明白陳聞前後處事,未見其有非矣。健命旣與彦綱有酬酢,而不爲隱諱,則自上有問,豈有一毫欺隱之理乎?且時議以致大·銘等,指爲其姻親,直斷之以指嗾,而健命立朝本末,聖明之所洞燭,此豈用意指嗾之人,而此事於健命,本無利害,則指嗾之說,萬不近似。且銘雖無識,豈不知科場外製之必有重罪,而受人指嗾,自陷於罪律乎?臣略知其委折,故敢陳矣。上曰,健命予任使旣久,豈不知其人乎?決非指嗾之人也。予則旣已洞知,而近日宰議,必欲歸之於指嗾之科,殊甚非矣。鐔曰,卽今政官,連事撕捱,不爲開政者,蓋以合啓人通擬事也。時議每以合啓爲迎合,作一罪案,此不過篤信君父之敎,而一循公議而論啓也。雖出於一二人,只當論其是非,可也。數十名流,豈盡是迎合者耶?許多人幾年廢錮之後,以到今通擬,有所非斥,豈不怪哉?洪禹瑞曰,合啓諸臣,廢錮已久,雖自謂只塞首論數人,而竝與隨參及他言事人,而一竝錮塞,大臣有罪以公議論啓,則是何罪過重,至於言事諸臣,不問是非,亦且積年枳塞,冗官閑職,亦不擧論,豈有如許道理乎?李宜顯疏中,以當伸公議之意,初已陳之,則及其獨政通擬,有何不可,而尹德駿之疏,多般攻斥,實是意外。判書未交龜之前,豈有可問之政例乎?初則以爲,謂有物議,以爲難進之大關矣,末乃以未肅拜之銓長,方在藩任,欲爲參涉於注擬之間,其於事體,殊未妥當。參議若問之,則其將答之乎?如許事狀,自上不可不洞燭,故敢達。趙泰耉曰,小臣曾經銓官,今者同入於儒臣非斥中,而當初合啓,措語異常,構罪於本情之外,公議皆以爲非,故首發數人,果爲枳塞,而其餘隨參之人,則竝皆擧論矣。然年久之後,豈可永枳乎?銓曹備員通塞固不易,而旣枳之人,一人獨通,例不得爲之矣。今番久枳之人,一時盡通,則長官雖未肅拜,事當問之,而不問而直通,故銓長疏,有手段快闊之語,此不無所見矣。鐔曰,方在畿營,則豈可問之乎?雖不問,實不知其有違於政格也。禹瑞曰,參議問之,則或可委曲而不問,何傷於政例乎?上曰,合啓人枳塞,專以藥院事也。當初備忘中太過之語,雖因相臣箚辭刪改,而予心則不知其爲過,亦無悔意,今至四年,予心尙不變矣。臣侍君病,與子侍父疾,少無異同,專事泛泛,可謂謹乎,不謹乎?初頭告廟草記,使之停止者,非由於謙挹之意也。其時予病,實未知吉凶故也。告廟何等重事,而徑先行之乎?予自初至今,少無所變矣。君父之敎,有可以奉行者,亦有不可奉行者,只觀其是非之如何,何可一切以迎合爲言乎?設令不善爲之,年久之後,冗官散職,猶不擧論,至於頃者,李德英擬於司成望,而李大成等,群起而斥之,豈有如許道理乎?參議之獨政通擬,未知不可也。泰耉曰,合啓枳塞事,聖敎如此,不敢更達,而崔錫鼎身在藥院,豈敢歇視君父之病乎?人臣歇視君病,而其能得生乎?其時小臣身在異域,未得知之,歸後得聞,錫鼎與李寅燁,相對涕泣於外,而及至御前,不敢憂形於色云,以此聖上或未燭其情實矣。雖以人情言之,人臣四十年立朝,竭誠盡忠,以事君上,及至有病憂之時,豈有歇後之理乎?其後自上卽爲開釋收敍,故群下已認其洞燭情實矣。今聖敎如此,人臣負此罪名,何可立於天地之間乎?錫鼎負罪蟄伏,尙在城外,雖遭其私慽,而不敢入城云矣。夫雨露霜雪,乃天地之造化也。自上俯諒其衷情,則此所謂幽谷陽春也。惶恐敢達。黃一夏曰,小臣其時待罪下邑,不得聞知,而多年首相,受國厚恩,豈有歇後於侍疾之理乎?上曰,過激之語,雖已改刪,予心則元不變矣。一時觸忤事,卽爲解釋,而此則非觸忤而發,予心豈有變改之理也?黃一夏曰,開政事,命下,已至累日,而政官違牌,尙未開政,今日又爲牌招,則參議李宜顯到闕外陳疏,判尹尹德駿待命於金吾門外云。姑觀李宜顯去就,更當請牌,而李宜顯疏中,以獨通久枳人,被斥於長官事,引以爲嫌,而判書方在畿營,則未及問議,其勢固然。且趙泰耉在銓時,旣以收用爲議,則到今通擬,有何不可之端乎?大政已不可言,而散政亦未開政,極爲未妥。判書·參議,竝爲牌招,何如?上曰,牌招開政,可也。黃一夏曰,科査遷就,百務皆廢,其中戶曹堂上,無一行公者。金宇杭以試官引入,閔鎭遠以同義禁,被斥於李世德,亦不行公。卽今諸道給災狀啓,覆啓無人,何以爲之乎?趙泰耉曰,備局有司堂上牌招,問于大臣而稟處,則未知何如?上曰,使有司堂上,問議于大臣,稟處可矣。一夏曰,兵曹判書趙泰采以判義禁,被斥於李世德,不爲行公。參議未差,參判,擧動後,卽爲引入,以臺臣至於坐罷,何可晏然行公爲嫌。其所爲嫌,不至大段,牌招察任,何如?上曰,牌招察任,可也。一夏曰,書狀官復命後,日記例卽修納,而通信使從事官李邦彦,方在削黜中,待其有職名,使之修納乎?上曰,日記例以冊子修入,使之卽速修正以入,可也。
黃一夏啓曰,明日常參·經筵,取稟。傳曰,只晝講。
趙道彬啓曰,訓鍊大將李基夏以北漢山城看審事,明日當爲出去云。將兵之任,不可一刻無摠察之人,何以爲之?敢稟。傳曰,都提調摠察,可也。
又啓曰,訓鍊大將李基夏往還之間,都提調摠察可也事,命下矣。曾前或有命招都提調之時,或有發牌郞廳分付之規,今則何以爲之?敢稟。傳曰,發牌郞廳,分付。
刑曹判書金鎭圭疏曰,多缺違召之罪,四字缺而聖明旣不四五字缺,而乃召臣,臣之危衷,於此可以仰暴矣。夫世德之疏,其所大欲者,在於反獄案護私黨,以壞國家之刑政也。其遣辭之無倫脊,猶是細事,而臣旣被其厚誣,於其細大,請悉辨之。噫,凡國家刑政,苟有可言者,而以公心發公議,思有補於國家,則先王之制,至許旅賁暬御之皆言,況其職在佐貳,官居臺閣者之固其所當言哉,而近事則有異於是,外託佐貳臺閣之任,內懷庇護私黨之計,惟恐獄情之呈露,必欲沮撓其按覈,此聖明所以有周遮之敎矣。仰惟聖敎,實出於照燭其情狀,而今世德,乃罪臣與判義禁趙泰采以黨伐鍜鍊,而譏聖明以不問事理,先定同異,使不敢駁議,而一任其壞亂幻弄,重誤國事,此豈但構罪臣等?亦以誣聖明也。噫,聖明前後明詔於諸臣疏批及筵席者,卽深察其事理之得失,而是非之也。何嘗先定其限於同異耶?且彼佐貳,與臺閣之接踵迭起,凡所攻擊,惟意數字缺聖明亦何嘗使之不敢駁議耶?至於其所謂黨三四字缺其一篇構罪之四五字缺逐條缺白於下十二行缺詖遁,墪雖老而精數字缺從仕,則豈於三四字缺例而昏忘乎?此蓋頃於禮官之査問書進也,墪三四字缺已知其還家,而催督不得全掩,故救之者於還家則歸之老昏,於歷抵則公訟,弱者謂以不近常理,强者稱以天下之至冤。噫,旣承牌而還家者,已出常理之外,而墪乃爲之,則獨於歷抵,而可以常理論之耶?且臣聞重臣所言,墪於其初,謂其儕友,以承牌後非還家,乃往北所云,夫以其還家,而始假託北所,欺其儕友。以此推之,則雖自明其不歷抵,何可信之耶?世德以賓興之傳說其所聞,竝驅臣於和應之科,噫,戚屬之間,傳言所聞,非異事則臣可畏墪之勢,塞耳不聞,而若乃李宜顯元非臣所傳言,且聞尹彭叟所主尹聖興兄弟,亦言於其姻戚,其所傳播,豈必獨由賓興耶?況彭叟之以禮講時所見,爲証者甚明的,至有公家之可據,則世德之敢謂賓興,白地造言,缺與和應,而訟墪以天下至冤耶?夢先假託退食之狀,破綻於金戒生招中,諸下人皆朝食之語,則元非所可三四字缺傔從者,而李東馣之藉口於此,蓋異他傔之知四五字缺亂獄情故耳。六七字缺明證則以十二行缺違端而訊問者六七字缺而至於墪三四字缺,已悉露於金吾所覈,固當數字缺諸傔,而夢先之假託退食,不告轎夫,旣爲其隱情與違端,獄體之所宜缺訊,則亦何用意於其間□乃詆以陰譎耶?且夢先所受,不過例刑與嚴刑各一次,則其可以爲酷刑,而擧死生爲言耶?其所刑訊,旣非死生所關。日者筵敎之嚴,在施刑之後,又非渠所可得聞,則渠必不以承不承,爲死生之慮,而況前後營救之論繼發,時議所在,渠可知之?且其所利,亦有重於不受訊,則彼奸隷之惟利是視,而不顧君上所問之不可欺隱者,卽其勢也,而乃以頑悍抵賴,謂有秉彝之天?噫,以朝廷耳目之官,而急於護黨,恣意欺誣之言者,恐難與語於所謂秉彝之天矣。至於事係官長,不可訊覈徒隷云者,卽前日尹就履·李㙫等之餘論,爲此論者,雖欲庇護於墪,其可以郡邑之所通行者,而每謂二字缺事體乎?且此又有祖宗盛世故事之甚相襯者,數字缺公南智之爲憲官,聞都承旨趙瑞老有帷薄之三四字缺時,悉綁瑞老丘史,鞫問三四字缺往何處一行缺老爲庶人十三行缺紛紜喧豗者已可怪,而至以六七字缺肆行胸臆,缺成罪案,吁亦異矣。聖上之頃以夢先事,下敎四字缺伏想聖意,蓋惡其奸狀,且痛周遮之論,有爲而發,而非必謂其罪之眞可殺也。筵臣之謂以殺一不辜者,已不櫬着,而世德之把持一時之敎,以爲聖德之累,而罪臣以導之以峻刑好殺者,誠是萬萬意外也。噫,試門之開閉與外製之虛實,其究覈之自有次第。臣嘗於對李東馣·李震壽之疏,已悉陳之,其時承旨及儒臣,亦必有自辨其疏語及筵奏之本意,臣不必煩贅,而其以獄案所陳衛將禁亂官所屬所供之違端,勒歸於欲免發告外製兩宰臣之罪,欲售壞亂國試之計,其言之無謂,有浮於前日金始㷜之疏矣。蓋臣於試門之開閉,何曾有所左右低仰哉?銘·致大事,缺發自兩宰臣,而銘等自謂言於兩臣,則其言之虛實,數字缺臣所可知,何可曲嫌過疑,不擧一事之違端於讞奏之三四字缺異,而今世德所謂壞亂國試數字缺有所由而發十四行缺勿覈門事,而遽勘外製四五字缺行逆施者,數字缺難知也。夫以東馣·震壽之周旋同遮可知,臣一三四字缺猶自歧貳,則況此世德之不可曉以事理者哉?且其所謂一日二日者,實由異議之輒發,不得數坐連開,甚至踰月引入,安得不多日,而其所遷延,是誰咎歟?若使臣無故行公,則門事坐覈,豈至淹滯?而悉覈之後,設令門歸不閉,兩囚亦當以其罪罪之,而時議之躁忿轉甚,不能耐過須臾者,已極可訝,而今世德則不觀事之究竟,先加二字缺至誣人。以下缺疏批見上出燼餘
上在昌德宮。停常參,只晝講。
下直,龍岡縣令權益寬,興德縣令金重泰。
領議政徐宗泰初度呈辭。入啓。傳曰,不允批答。
吏曹判書尹德駿上疏。大槪,席藁金吾門外,有勿待命之命,召命再申,不敢偃蹇,趨詣於闕門之下,而進退大防,不可終壞,敢陳血懇,乞得快蒙譴罷事。入啓。答曰,省疏具悉。昨日疏批,不過疏通滯鬱之意,而辭氣之不平至此,予所未曉也。卿其勿辭行公。
檢閱沈珙上疏。大槪,臣於直廬,得聞母病危劇,心魂飛越,方寸煎灼,其在至情,有不容一刻暫留者,玆敢投疏徑出,伏乞聖慈,亟削臣職名,俾得專意救護,亦命有司,治臣擅離直次之罪事。入啓。答曰,省疏具悉。爾其勿辭,救護母病。
開城留守書目,身病苦重,乞蒙遞改事,上疏上送事。啓。答曰,省疏具悉。卿其勿辭,調理察職。
晝講。入侍,同知事趙泰耉,特進官朴權,承旨兪命雄,玉堂申鐔·洪禹瑞,假注書趙尙絅,兼春秋洪慶先·李基聖,武臣李泳。
吏曹參議李宜顯上疏。大槪,臣情勢窮蹙,四違嚴召,方震惕以俟威譴之及,聖恩曲貸,天牌又降,玆敢進詣闕外,瀝陳血懇,乞蒙俯察危苦之情,亟賜鐫削,仍治臣前後違傲之罪,以伸王章事。入啓。答曰,省疏具悉。獨政通擬,終未見其不可也。爾勿固辭,宜速察職。
晝講時,弘文館提學後日政差出事,及大司成李台佐改差,其代後日政差出事,及刑曹判書金鎭圭,參判洪萬朝牌招察任事,及慶尙都事李喜泰瓜滿之代,後日政差出事,榻前下敎。
待敎金在魯,牌不進,依承傳,罷職。
獻納韓永祚上疏。大槪,新除之下,情地危蹙,無望祗肅,多日虛帶,亦爾不敢,玆冒萬死,悉陳血懇,伏乞聖慈,亟賜鐫遞臣職名,仍命選部,勿復檢擧,俾臣隨分屛處,以靖私義事。入啓。答曰,省疏具悉,爾等之被衊,業已洞知,世德危險之言,何足掛齒?爾其勿辭,卽出察職。
副應敎申鐔,副校理洪禹瑞上疏。大槪,得見重臣辭本,以昨日筵奏,顯加譏切,理難冒居於榮次,乞遞臣等之職,以謝人言事。入啓。答曰,省疏具悉。爾等勿辭,從速察職。
忠淸監司書目,忠州呈,以副修撰洪重休辭職上疏上送事。啓。答曰,省疏具悉。爾其勿辭,從速上來察職。
政院啓曰,吏曹判書尹德駿,參議李宜顯,旣已陳疏承批,所當更爲請牌,而闕門已閉,待明朝牌招開政,何如?傳曰,允。
觀象監,昩爽下霜。啓。以上朝報
晝講時,侍講官申鐔所啓,小臣因文義,有區區所懷,故敢達。國朝之優待功臣,自是盛德事,而至於癸亥靖社功臣,則其所待之者,尤有別焉,故其子孫,無論嫡孫支孫,幾盡錄用,蓋是念舊日之勳勞,不使其苗裔零替故也。其中或有以嫡長,不得入仕者云,分付該曹,各別錄用,何如?上曰,靖社功臣,與他功臣有別,分付該曹,子孫收用,可也。侍讀官洪禹瑞所啓,先正臣李珥·成渾,子孫零替,家甚貧窘,將不得奉其祀事云,誠可矜悶矣。李珥本無嫡孫,只有孽孫李綖,而曾經守令,成渾之孫至行,則年限已過,不得除拜守令云,此兩人,或使之收錄於京職,或除以相當守令,俾奉先正祀事,則實有光於追念先賢之聖德,故敢達。上曰,分付該曹,收用,可也。同知事趙泰耉所啓,靖社功臣完溪君李起築之子萬林,曾以武科發身,累經守令,到處善治,祥原·殷山·寶城之民,尙今稱頌不衰,今方見帶扈衛別將,而年限已過,不得許拜守令,可惜矣。頃年相臣,以年限雖過,精力尙康,則或除守令之意,有所陳稟云,今此萬林,則是功臣之親子也。年雖已多,筋力不衰,分付,錄用,未知如何。上曰,年限已定,不可變改,從他歧調用事,分付,可也。特進官朴權所啓,靖社功臣親子之見在者,不獨李萬林而已。前南原府使柳命雄,卽靖社功臣晉川君柳䪷之子也。曾經守令時,最著治績,而年限已過云,雖不得除拜守令,亦令付祿收用,則允合於追念功臣之道,故敢達。上曰,令該曹收用,可也。參贊官兪命雄所啓,頃者臺臣,陳疏壬辰年死亡人,令該曹訪問,旌表賜祭,事跡表著而未及勳封者,亦宜收錄子孫,未知該曹之將擧行與否,而壬辰之亂,贈贊成朴晉,以密陽府使,當賊門戶,冒刃血戰,若黃山·慶山·安東·永川·慶州之收復,此其功烈最著者也。宣廟親降宸翰,有曰,觀晉所爲,直恐不免,晉若死則國事去矣。愛惜之意,溢於辭表,卽授本道兵使,卒能遮遏賊鋒,保障一道,以成中興根本,論其功烈,當居李舜臣之亞矣。不幸積勞,冬間遽爾先死,甲辰年宣武策勳時,晉以主將見漏,故宣廟,至於指名詢問,而勘勳之臣,止錄於原從,公議稱冤,觀於故相臣李恒福等箚錄,則可知矣。其後丙辰年間,因其子孫之稱冤,特下贈職之命,賜諡錄後之典,尙今闕焉,卽今舊甲重回,其時死事勳勞之臣,所當次第褒贈,朴晉勳業,尤爲表著,追錄賜諡錄後之典,令該曹照例擧行,未知何如。上曰,令該曹稟處,可也。以上吏曹謄錄
晝講時,特進官朴權所啓,日昨筵中,以各道災傷狀啓,備局有司堂上,議于大臣稟處事,定奪矣。黃海監司吳命峻狀啓,下于該曹而判書引入,不得回啓,大臣之意以爲狀啓中所謂分數災,則決難許施,而晩付種畓全不掛鎌處,木花田全不摘取處,各別精覈,許給全災,似當云,故敢達。上曰,晩付種及木花田,參酌給災,宜矣。以上備局謄錄
午時,上御養志堂晝講。入侍諸臣見上上讀前受音禮記王制,自中國戎夷,至終身不齒訖。侍講官申鐔,講自命鄕論秀士,至不忍卑也故也章註。上受讀一遍。鐔釋文義曰,鄕學中德藝已成者,陞之司徒,司徒察其才,付之國學,則司馬量才授爵,其造士之法,可謂詳察矣。今我國鄕薦館薦,倣樣此規,而公道不行,人才未得,可勝歎哉?洪禹瑞曰,我國薦規,亦依此道,而有才者不能致用,誠可慨也。若令守令精擇,監司考察以送,則人才庶可得用矣。上曰,鄕薦館薦,其法甚好,而世降俗末,公不勝私,漸不如古,殊可惜也。趙泰耉曰,諸侯太子,凡民俊秀,皆入太學云者,其意與此同矣。司徒陞之於太學,則大司馬,考試其才而用之,古昔造士之法,可謂美矣。卽今鄕薦館薦,只循其名而已,可勝歎哉?鐔曰,濟濟多士,文王以寧,固在作成之如何耳。禹瑞曰,以詩書禮樂,敎之而作成者,此大司徒之任也。其任,卽我朝大司成也。卽今非不極擇,而凡事未免疏漏矣。上曰,雖如科第等事,每至遷就殊可悶矣。鐔曰,大司成,雖或得人,必有自上申飭之事,然後庶期其効矣。上曰,然矣。鐔曰,樂正者,卽虞書典樂敎胄之意也。司馬辯論官才云者,有才者授職之謂也。三代用人,其難愼如此,必見其可用,然後用之,後世官人之道,殊□此矣。卽今官人,不以□□雖宜於外而不宜於內者有之,合於此而不合於彼者亦有之,而混同收用,以此國事不成,此等事,尤當惕念矣。上曰,三代官人之難愼,此可見矣。禹瑞曰,敎士之規,不但於春夏主禮樂,秋冬主詩書,亦不必只以文藝而已。雖如軍旅之事,亦宜講習矣。鐔曰,三代之時,世家右族者,與衆庶有別,蓋念其先世功勞矣。此可爲後世法矣。上曰,唯。朴權曰,慶尙監司·全羅監司·忠淸監司狀啓,纔已回啓,水浸畓及木花田,不可不給災,而忠淸監司狀啓,則晚付種,亦請給災,蓋晚移秧,全不掛鎌處,頗多云,其在朝家軫恤之道,似當給災矣。慶尙·全羅道,亦當有晚移秧,而姑無監司狀啓,此似由於農形未及判斷而然矣。忠淸道晚付種,若給災,則全羅·慶尙道,亦當一體給災矣。未知如何。趙泰耉曰,前頭兩道監司狀啓之入來與否,姑未知,而以忠淸道之故,竝與全羅·慶尙道晚付種,而擧皆給災,則必有虛實相蒙之慮矣。上曰,予意亦然矣。三南似無異同,而全羅·慶尙晚付種,若又失稔,則必有監司之狀啓,姑待其狀啓聞後,給災,可也。朴權曰,臣聞京畿監司之言,則纔爲交龜,未及狀聞,而蓋京畿則比諸道稍優云矣。綿田災,何以爲之乎?姑待監司狀啓乎?上曰,新監司已出,必有狀聞之擧,姑待之,可矣。權曰,當初大臣以爲,忠淸道,若給晚付種與綿災,則京畿·江原道,亦一體給災,爲宜云矣。今姑待其狀聞而後,議送定乎?上曰,唯。泰耉曰,若待諸道狀聞而後議定,則恐有後時之慮矣。上曰,受其任者論列然後,事可仔細矣。權曰,八道當給木花災,而其區別極難,大抵雖茂,而不開花者有之,雖不茂而開花者亦有之,而入秋盡摘,只有其莖,災實何由而知之乎?守令亦末由覈實,若得分災,則以大同災播給民間,亦或以隱結私用者有之矣。今年木花,則秋雨太多,靑房盡落云,擧將給災矣。若分付監司抄出綿田,或給三分災,或給二分災,則庶無奸□之弊,且期實惠之及民矣。下詢入侍臣而處之,何如?上曰,此言何如?泰耉曰,災□分等,大抵□難,而至□□□則□難矣。雖葉蔽田而全未摘得,或莖撲地而多數摘取,故自前不給全災,而今年則擧皆未摘云,廟堂之議以爲,不問摘與不摘,只隨一境結數之多少,分給大同災,則雖一卜一束,擧皆蒙惠云矣。若令監司,十分精抄,自朝家直給大同災,則小民必□其軫恤之德,而至給十分之□,則似乎太過矣。上曰,更議於廟堂諸臣,稟處,可矣。兪命雄曰,纛□行祭之日已迫,樂章有犯諱之字,不可不趁速改進,而卽今藝文提學引入,大提學未差,何以爲之乎?上曰,前大提學改進,則似好矣。命雄曰,前大提學,今方引入,所當牌招,而承牌奉行,未可期也。上曰,使知製敎改進,未知如何。事體重大,不可爲之乎?泰耉曰,使知製敎,問議於前大提學改進,則未知如何。上曰,使知製敎,往前大提學家,相議改進,可也。諸臣以次退出。燼餘郞廳趙景觀書。郞廳李朝望校。
上在昌德宮。停常參·經筵。
都承旨金演再度呈辭。入啓。遞差。
領議政徐宗泰呈辭,不允批答,□□□觀□□□□□□道晦□□□官隷□□□□□□□□□□□□□□□廟堂空虛,機務多滯,無予獨憂□□□□□□濟艱虞時,必有宿德老臣,持□□□□□□□□□使□□□棋敗局收功於一着之□□□□□□□□□圖□□共休戚而盡匪躬之義□□□□□□諒予故□□□□□□□□□□□□故好浮議者莫能□□□秉心平故處濁世□□□□□□惱□□□□□□坐鎭雅俗,門庭靜寂,宛若儒生,辛甘之味不齊,每欲劑量而存大和於調鼎,甲乙之論多貳,惟務折衷而去偏重於操舟,尙賴日贊之功,佇見歲計之益,夫何丐閑之請,遽出上箚之餘,雖一時吁咈之間,有乖開□,以平日寬裕之量,何至過辭,懷斷斷之忠而志於奉公,久仰老成之同德,引區區之嫌而過於釋位,誰道君臣之知心,況榮衛之少愆,庶神明之有祐,黃扉臥閤,何妨霜露之憂,赤舃造朝,亟慰霖雨之望。於戱,台司一曠,孰扶大厦之傾,國事多艱,徒切丙枕之歎,須諒至意,卽斷來章,所辭宜不允。故玆敎示,想宜知悉。知製敎李熊徵製進。
禁府,李裕白拿囚。啓。
政院啓曰,刑曹判書金鎭圭,參判洪萬朝,連日違召,終不開坐,査事遷就,殊涉可慮,竝卽牌招察任,何如?傳曰,允。
司諫李德英上疏。大槪,屛蟄之中,忽叨薇垣新命,驚惶震惕,不知所措,固當感激趨謝之不暇,而顧臣臲卼之蹤,終難冒進,縮伏累日,今始自列,伏乞削臣職名,以快人心,以安私分事。入啓。答曰,省疏具悉。前日之枳塞已甚,銓長之疏語不韙,何必爲嫌?爾其勿辭,從速察職。
吏曹參議李宜顯上疏。大槪,臣之情迹,萬分窮蹙,決無一分冒進之理,而違召而每蒙曲貸,控章而輒承溫諭,震悚之至,寧欲速就誅殛,卽者召牌又下,益復惶悚罔措,敢更畢罄腷臆,仰冀愍察,且臣重被擊錚人之侵斥,不可仍冒,乞賜鐫削事。入啓。答曰,省疏具悉。昨者疏批,已諭予意,下款事,搆捏之言,不足爲嫌,爾其勿辭察職。
政院啓曰,吏曹判書尹德駿牌不進,推考傳旨,旣已捧入矣。參議李宜顯疏批已下,判書尹德駿,參議李宜顯,竝更爲牌招開政,何如?傳曰,允。
刑曹判書金鎭圭上疏。大槪,遭讒陳情,冀蒙覈辨,聖批所以洞察傾陷之由,慰釋阨蹙之端,有非所敢望於夢想之外,今不敢更請辨明,而身名旣僇辱,決不可冒其職按其事,以壞盡其廉義,大臣之箚,已有變通遞改之語,尤宜速卽解免,且於纛祭樂章犯廟諱字,議改之命,有難替當,伏乞亟命鐫改臣本兼職任,仍收還樂章改進之命,又飭有司,勘其前後違逋之罪,竝幸公私事。入啓。答曰,省疏具悉。昨者疏批,已悉予意,而控免至此,殊涉太過,卿其安心勿辭,宜速行公,樂章亦卽改進。
政院啓曰,吏曹判書尹德駿再招不進,參議李宜顯牌不進,推考傳旨及罷職傳旨,今方捧入。判書尹德駿所當更請牌招,而一日三牌,有傷事體,何以爲之?敢稟。傳曰,再明日開政。
吏曹參議李宜顯牌不進,罷職傳旨。傳曰,只推勿罷。
京畿監司書目,衿川呈,以副提學李健命辭職上疏上送事。啓。答曰,省疏具悉。前後之疏,旣無逕庭之語,亦無指嗾之事,則用意搆罪,何足爲嫌?卿其勿辭,從速上來察職。以上朝報
政院啓曰,卽者御營廳敎鍊官來言,大將金錫衍,明日以北漢看審事出往云,命召仍佩往來事,前已定奪,而將兵之任,不可一刻無摠察之人,何以爲之?敢稟。傳曰,都提調摠察,可也。又啓曰,御營大將金錫衍出往北漢時,都提調摠察可也事,命下矣。曾前或有命招都提調之規,或有發牌郞廳分付之例,何以爲之?敢稟。傳曰,發牌郞廳分付。以上御營廳謄錄
上在昌德宮。停常參·經筵。
下直,理山郡守金鍰。
政院啓曰,刑曹判書金鎭圭陳疏承批之後,又呈辭單,無意出仕,參判洪萬朝連日呈辭,亦不行公,査事遷就,殊涉可慮。判書金鎭圭,參判洪萬朝,竝卽牌招,以爲開坐之地,何如?傳曰,允。
領議政徐宗泰再度呈辭。入啓。傳曰,不允批答。以上朝報
上在昌德宮。停常參·經筵。
政院啓曰,吏曹郞廳來言,今日爲政事,命下,而判書尹德駿未肅拜,參判未差,參議李宜顯病不來,不得開政云。判書尹德駿,參議李宜顯,竝卽牌招,以爲開政之地,何如?傳曰,允。
又啓曰,近來金吾秋曹之廢坐已久,査事無完了之期,事甚可慮,判義禁趙泰采,同義禁朴權·閔鎭遠,刑曹判書金鎭圭,參判洪萬朝,竝卽牌招,以爲開坐之地,何如?傳曰,允。
領議政徐宗泰再度呈辭不允批答,王若曰,仰成之意彌勤,敷腎腸而用誥,請急之章洊至,愧誠意之莫孚。毋執小嫌,勉思大體。惟卿,淸規礪俗,謙德飭躬。蓋自歷敡於高華,夙播文雅之譽,逮至屢膺於夢卜,益見謹愼之心。惟其望實之俱隆,是以倚毗之不替,經綸保乂之有道,卿其殫其精忠,鎭定調劑之得宜,予所望於元輔。何意引疾之辭又上,而致丐閑之請斯頻,豈寡昧待遇之誠,或有未盡?抑大臣去就之義,不宜自輕,至於一時之人言,實由責備之意,顧以平日之雅量,何必有介於懷?矧國勢多艱之狀,非公輔言病之日,人心世道無一毫可恃而安,國計民憂有萬分難捄之弊,廟堂之機務曠廢,須待救時之才,朝廷之論議歧分,孰任同寅之責?惟上下馳騖而不足,伊老成退休之何心?夙夜勤勞,縱有陰陽之致寇,神明扶相,佇見藥餌之收功。寧容袖手而傍觀,不念協心而共濟。於戱,武侯之望其攻失,惟勉盡瘁之忱,希文之退亦有憂,毋煩釋負之懇。所辭宜不允,故玆敎示,想宜知悉。知製敎洪禹瑞製進
全羅監司書目,綾州等十二邑呈,以去月雨,各人家之漂流者六百七戶,人物渰死者一百三十五名之多,極爲驚慘事。
司直宋相琦上疏。大槪,縮伏死罪之中,日者前持平李世德之疏,又有拿問之請,臣不勝萬萬惶怖,屢日胥命於金吾,雖因勿待命之敎,退歸私次,事實未白,情勢危蹙,冒死仰龥於宸嚴之下,乞命亟下臣司敗,究覈勘斷,以謝人言,以正邦憲事。入啓。答曰,省疏具悉。今玆疏陳委折,殊甚明白矣。至於世德之疏,不專在於門之一事,而語極危險,尤不足爲嫌。卿其勿辭,安心行公。
禮曹參判兪集一上疏。大槪,向日李世德之疏,侵辱禁堂,罔有紀極,臣雖解遞,曾參議讞者,非止一二,難冒之勢,與時任無異,尋單縮伏,以俟處分,見叨本職,有不容虛曠者,玆敢呼籲,伏乞聖明,亟遞臣職,俾安愚分,不勝公私幸甚事。入啓。答曰,省疏具悉。危險之言,不足爲嫌,卿其勿辭,從速察職。
謝恩,右副承旨許玧,兼春秋申壽華。
左副承旨元聖兪上疏。大槪,臣敢陳病重濱死之實狀,冀蒙恩遞事。入啓。遞差。
兵批,以尹趾仁·李台佐爲副護軍,以金演爲副司直,以李舜英爲蔚山監牧官,以李齊尙爲水原監牧官,以趙以初爲晉州監牧官。以上朝報
吏批啓曰,判書牌招不進,參判未差,小臣獨政未安,何以爲之?敢稟。傳曰,只出緊任。
又啓曰,下番吉景祖身病猝重,勢難察任,今姑減下,其代,以本曹他郞廳,卽爲差出,何如?傳曰,允。
吏批,以金楙爲果川縣監。以上吏曹謄錄
上在昌德宮。停常參·經筵。
政院啓曰,判義禁趙泰采,刑曹判書金鎭圭,參判洪萬朝,連呈辭單,不爲行公,査事了當無期,獄囚之滯,殊涉可慮。判義禁趙泰采,刑曹判書金鎭圭,參判洪萬朝,竝卽牌招,使之開坐,何如?傳曰,允。
假注書趙尙絅病,代以申滌爲假注書,申滌有頉,代以李太元爲假注書。
吏曹啓曰,承旨有闕,政事,取稟。傳曰,明日爲之。
領議政徐宗泰三度呈辭。入啓。傳曰,不允批答。
同副承旨趙道彬三度呈辭。入啓。遞差。以上朝報
傳曰,北漢築中城時,摠戎將校等,令該曹考例稟處。備局謄錄
上在昌德宮。停常參·經筵。
下直,海美縣監趙重藺。
中宮殿·世子宮·嬪宮,藥房問安。答曰,知道。
藥房啓曰,朝晝異候。伏未審此時,聖體,若何?手部脚部,猶未有快減之效乎,臣等久未入診,前頭調保之劑,不可不議定,今日與諸醫入診,宜當,不任憂慮,敢來問安,竝此仰稟。答曰,知道。無事矣。
政院啓曰,吏曹郞廳來言,今日爲政事命下,而判書尹德駿呈辭受由,參判未差,參議李宜顯病不來,不得開政云。參議李宜顯卽爲牌招開政,何如?傳曰,允。
領議政徐宗泰三度呈辭不允批答,王若曰,再批才宣,卿胡不諒,三辭又至,予實多慙。或未深思,用申敷誥,因微嫌而欲釋重負,豈元老篤棐之誠,竭忱辭而冀回遐心,寔寡昧倚毗之意。古雖有引疾謝事而懷長往之計者,終不忍潔身忘世而爲自便之圖焉。蓋義理不啻較然,而去就寧容遽爾?惟卿,爲相八載,奉公一心,端笏立朝則氣象雍容,登筵奏事則言議剴切。持論依於和靖,思矯澆風,秉心主於和平,務弘雅道。載調鼎味,允副巖瞻,不料仰成之辰,乃有丐閑之請。曰可曰否,雖有意見之差殊,何嫌何疑?不宜情志之遽阻。豈其有容之量,不能無介于懷,榮衛雖愆,何恙不已?眷遇未替,毋或自疏,廟堂殆空,奈機務之多滯,災沴荐至,判穡事之大無。予獨有憂,國將何賴?於戱,扶將傾之厦,非大木則難支,涉無涯之津,推良蒿而焉恃,須體至意,亟斷來章。所辭宜不允。故玆敎示,想宜知悉。知製敎李尙說製進
吏曹參議李宜顯牌不進,罷職傳旨。傳曰,只推勿罷。
大司成閔鎭遠辭職上疏。入啓。答曰,省疏具悉。卿其勿辭,從速察職。
政院啓曰,吏曹參議李宜顯旣有只推之命,更爲牌招開政,何如?傳曰,允。
吏曹參議李宜顯上疏。大槪,臣之日昨承命,只欲少伸分義於七違逭誅之餘而已。本非因仍苟據之計,而況今長僚辭單已入,臣之情地,尤極臲卼,決不敢獨爲晏然在職,不免又犯違慢,方此席藁俟譴之際,才下只推之命,洊有天牌之降,玆敢趨詣闕外,瀝陳危懇,冀蒙快賜鐫削,仍治臣前後犯罪事。入啓。遞差。
藥房入診時,判義禁趙泰采,刑曹判書金鎭圭遞差事,及冬至使書狀官權遞差事,及大司成閔鎭遠,司諫李德英,獻納韓永祚,正言洪禹寧牌招事,榻前下敎。
都承旨南致熏上疏。大槪,敢陳病重實狀,冀蒙恩遞事。入啓。答曰,省疏具悉。卿其勿辭,調理察職。
政院啓曰,今日爲政事命下,而判書尹德駿呈辭受由,參判未差,參議李宜顯亦有遞差之命,政事,何以爲之?敢稟。傳曰,參判未差之代,問于大臣差出。
檢閱沈珙上疏。大槪,臣伏蒙恩暇,歸護母病,臣誠感激,罔知攸措。第今老母所患,加減無常,尙委牀席,情理所在,決難離捨,且臣旣在應遞之科,而只緣該曹之久不覆啓,職名尙爾縻身,揆以法例,已極苟且,又於右僚之坐罷,亦有所不可晏然者,隨牌詣闕,陳章徑退,乞削臣職,以專救護,仍治臣罪,以存館規事。入啓。答曰,省疏具悉。爾其勿辭察職。
司諫李獻英,獻納韓永祚,正言洪禹寧牌不進,罷職傳旨。傳曰,只推勿罷。
政院啓曰,卽者吏曹郞廳來言,本曹參判未差之代,問于大臣差出事,命下矣。問于大臣,則領議政徐宗泰以爲,方在惶蹙呈辭中,不敢晏然薦望云,左議政金昌集以爲,方在待罪中,不得薦望云,何以爲之?敢稟。傳曰,前望單子入之。入之,李晩成落點。
又啓曰,新除授吏曹參判李晚成,所當牌招,而時在京畿高陽地云,勢難牌招,政事,何以爲之?敢稟。傳曰,斯速上來事,下諭。
藥房入診時,上曰,刑曹參判洪萬朝强引不當引之嫌,連事違牌,故頃已推考警責,使之行公,而其後一向撕捱,終不應命,事甚未安,洪萬朝罷職。
藥房入診時,都提調李頤命所啓,利川地有一良女莫禮爲名,年未三十寡居,而不但善養其老姑,近者,爲備亡夫祥祭之需,賣酒場市,暮還之際,路有醉漢,敢加劫辱,女遂抵死守拒,賊初以刃刺耳後而不從,則又刺腹出腸,仆道而將絶,望見其親識之適過者,號訴而急指言賊姓名,言未訖而殞命,本官今方覆檢其尸,譏捕其賊矣。道中爲强暴所劫,初雖不從,以刃迫脅,而之死自守。以賤人,能守節潔身而死,如許貞烈,朝家似有別樣旌表之典矣。上曰,誠是不易事,分付該曹,擧行,可也。以上朝報
備邊司啓曰,今日賓廳日次,而大臣有故,頉稟。答曰,知道。備局謄錄
上在昌德宮。停常參·經筵。
夜四更,月入東井星。五更,土星入軒轅左角星內。
下直,平昌郡守韓世箕。
政院啓曰,諫院無行公之員,連日闕啓,事甚未安,除在外未肅拜人員,竝卽牌招察任,何如?傳曰,允。
領議政徐宗泰四度呈辭。入啓。傳曰,安心調理。
吏曹判書尹德駿再度呈辭。入啓。遞差。
檢閱沈珙牌不進,依承傳罷職。
大司成閔鎭遠上疏。大槪,昨陳血懇,未蒙矜許,狼狽悶蹙,莫知措躬之所,臣於金吾事,所遭,與長官略同,長官去職之後,臣獨仍據,斷無是理,兼帶未缷之前,本職尤無冒出之路,昨日召牌之下,竟未祗赴,玆敢更申疾痛之呼,乞遞臣本兼兩任,仍治臣逋慢之罪,以肅朝綱,以安私分事。入啓。答曰,省疏具悉。兼帶金吾之任,今姑許遞,卿其勿辭,從速察職。
謝恩,司諫李德英,獻納韓永祚,正言洪禹寧。
判決事任埅上疏。大槪,臣於廢棄病伏中,忽叨隷院新除,聞命驚惶,罔知攸處,臣之難冒之端,非止一二,賤疾且苦,方在沈淹之中,情勢病勢,決無趨承之望,玆敢冒死呼籲,乞蒙鐫遞,以幸公私事。入啓。答曰,省疏具悉。旣往之事,不必爲嫌,危險之言,不足掛齒。爾其勿辭,從速察職。
副校理洪禹瑞辭職上疏。入啓。答曰,省疏具悉。身病雖如此,禁直無推移之員,爾其勿辭察職。
開城留守書目,辭職上疏上送事。啓。答曰,省疏具悉。卿勿固辭,宜速察職。
政院啓曰,吏曹判書尹德駿旣已遞差,所當議薦,而參判李晚成在外,未及上來,參議未差,不得擧行,何以爲之?敢稟。傳曰,參判更爲催促上來,可也。
獻納韓永祚啓曰,臣於新除之下,踪地臲卼,決難冒進,猥上辭本,悉暴血悃,而聖批愈渥,逈出尋常,有非眇末小臣,所當得者,臣奉讀以來,惶感交竝,實不知置身之所也。然臣區區廉義,決不可徒恃聖眷,靦然承命,且臣所患瘧病,添感猝劇,尤無强起之勢,日尋長單,見阻喉司,方切悶蹙之際,昨者庚牌奄降,臣雖無狀,豈不知不俟駕屨之義,而情病俱苦,終不免坐速違慢之科,律以邦憲,合被重誅,而只推之命,反下格外,臣是何人,得此於聖明之下哉?狼狽窮蹙,益不知所措。不意今者,嚴召荐辱,臣顧念分義,不敢復爲撕捱之計,黽勉祗肅,而第本院,方有金春澤放釋還收,及前持平李世德還收之啓,而臣與春澤,有婦黨應避之嫌,且世德之啓,則臣以壬午科事,旣被侵詆於其疏,今何可參涉乎?旣不得參涉前啓,則亦不容仍冒職次,請命遞斥臣職。答曰,勿辭,退待物論。
正言洪禹寧啓曰,臣於諸臣疏供,備受無限僇辱,難冒之端,非止一二,猥上辭疏,遽承溫批,聖渥愈隆,情地益蹙,連尋長單,見阻喉司,昨違嚴召,蓋不獲已,只推之命,特破常格,臣誠驚惶狼狽,罔知攸措。玆者,天牌又復降臨,其在分義,不得不隨詣祗謝,而臣之情迹,終有所不敢抗顔冒居者,且本院,有前持平李世德遠竄還收之啓,臣旣被世德之極口醜詆,則實有不可參涉之嫌,又伏聞昨日筵中,承旨,擧臣向日疏語,有所非斥云,臣不勝訝惑之至。臣意則以爲,自有科査以來,時議獨於承宣,持之不已,旣施問備之罰,又有加罪之啓,其所責罰,未免太偏,故臣之前疏,略有所云云矣。臣於其時,未及見門事之節目,而臣之疏陳,蓋出於泛論,則今此見斥,似是不究臣本意而然也。雖然嫌礙之端旣如彼,侵斥之言又如此,則決不可苟然仍冒於臺次,請命遞斥臣職。答曰,勿辭,退待物論。
傳曰,今觀狀啓,前副摠管金百祿卒逝云,予甚悼惜,其令該曹致賻各別磨鍊題給。
京畿監司書目,楊根呈,以判敦寧崔奎瑞病重上去不得事。啓。傳曰,卿勿固辭,調理上來事回諭。以上朝報
藥房入診入侍時,都提調李頤命所啓,臣於省墳往來之路,目擊田野景狀,敢此仰達。今年年事,七月以前則雨水頗適,似有登熟之望矣,七月以後,風雨乖常,諸道農形,遍被災害,間或有稍勝處,而終不能免凶,雖以臣所經沿路言之,楊州·廣州·利川·驪州·楊根·砥平等邑,被災之慘,大抵同然,不但所聞如此,一路所見,滿目蕭然,飢民等,謂臣在大臣之列,或冀其還朝陳聞,而擁路號訴者十百其群矣。蓋其早耕之穀,或收其三分之一,而晚耕之處,尤不成樣,至於貧不能耘役者,及借人田竝作晚播之類,全無所獲,流丐相望,而其中楊州·砥平等地,則山多受風,被災益酷,棲苗空莖,無可着手,木花尤甚,元無摘得之處,秋後民事,已至於此,前頭飢饉,當復如何?臣歸聞三南·海西被災處,有問于大臣給災之命矣。畿內災荒如此,理宜一體優恤,取其晚移秧晚付種全不收穫等處,依他道例,許給全災,如木花田則例不無虛實混雜之弊,而旣許他道,則亦不可不給,故敢達。上曰,一體給災,可也。又所啓,此是秋後,卽今民間猶或有斗斛之糧,而其中無田土之民,雖値秋成,或無一升之穀,涕泣來訴者多,其情甚可矜矣。畿內尤甚邑,明春不可不設賑,而必請移粟,今使飢民,還納前受,明春更爲移轉,實非荒政,今年京倉及江都·南漢移轉米中,尤甚邑所分,則使之捧留,各其邑,仍補賑資,何如?上曰,令廟堂稟處,可也。又所啓,砥平縣,素以十室殘邑,還穀之數,比他邑絶少,竝皮雜穀都不過二千石零,而春夏分給,不過皮穀一石云,荒年仰哺之民,不可以此救活,前頭亦甚可慮。今年京倉移轉穀不多云,此則使之仍留本邑,以作還會錄於該衙門,則可爲前頭救民之一助矣。上曰,依爲之。又所啓,北漢築城之後,久無主管之人,頃有大臣重臣主管之命,而時任大臣行公時,以主管廳主管大臣,欲定其名號,成啓草,回示於大臣,而臣意則廳號官名,不但歇後,或有回啓啓目之事,署名處,亦難便,不若別作廳號,或稱以經理廳,凡大臣所主之司,大臣則稱都提調,堂上則稱提調例也。此亦依此定官名,似好云,則大臣,將與主管大臣,入對定奪矣。意外引入而未果,北城凡事,以名號之未啓下,尙未擧行,判府事李濡之箚陳亦以此,而箚中所謂經理廳云云,卽臣之言也。臣昨見李濡,亦言旣不得力辭,宜速擧行城務,而適値廟堂有故,廳號尙未啓下,事多可慮,欲臣之入侍陳達矣。以此出擧行條件,使備局有司堂上,往議于時任大臣,俾得速爲啓下,何如?上曰,李判府事再箚中,有所條陳,而稱以主管廳大臣,則似不便矣。頤命曰,或以爲旣設廳,則當有衙門員役而有弊端云,而伏聞李濡之言,郞廳,以備郞兼察,員役亦以備局吏隷各二人差送,使喚軍門色吏,亦可差定,如是則可無弊端云,且如經筵廳,有知事以下諸官,亦無員役衙門之別設,此則不必慮矣。上曰,只稱名號云已,宜無別設衙門之弊,而判府事箚中,亦陳經理廳爲號之意,以此等稱號,依所達,速爲議定,似好矣。頤命曰,三軍門,旣分授此地,不可不與此廳相管攝,卽今趙泰采則以兵曹判書主管,而此外他軍門大將,亦宜竝令例兼堂上,以爲同爲城務,似宜矣。上曰,此亦問于大臣,速爲啓下,可也。以上備局謄錄
上在昌德宮。停常參·經筵。
政院啓曰,獻納韓永祚,正言洪禹寧,引避退待,旣已經宿,而大司諫李濟,正言趙遠命俱在外,司諫李德英卽爲牌招,使之處置,何如?傳曰,允。
領議政徐宗泰五度呈辭。入啓。傳曰,安心調理。
司諫李德英避嫌。大槪,臣之情勢,終無冒出之理,且有嫌礙之端,請遞事。呈政院。
政院啓曰,卽者司諫李德英,以諸臺處置,承牌來詣,而旋以兩件事引嫌,觀其措語,則首以見詆於銓官,已不勝其爲辱,檢擧之銓官,終至去位爲嫌,末乃以本院,方有李世德遠竄還收之啓,世德疏意,雖在於沮敗査事,而其言,旣係科事,臣之庶弟最英,獲參此科,今此科事之論,終難參涉爲言,累年見棄,復踐舊趼,旣因聖上開釋之批旨,世德疏論本意,只在於査事,不係於科事,以此引嫌,俱涉苟且,退而不捧,則累度往復,終不回聽,必欲呈徹而後已,此避辭,何以爲之?敢稟。傳曰,勿爲捧入。
又啓曰,吏曹參判李晚成,更爲催促上來事,命下矣。卽者辭疏,使其家僮直呈,非但有違於常規,國忌齋戒相値,雖應入之疏,例不得捧入,而觀其措語,其所祈免,與前無異,故才已還退,開政成命,已過累日,殊極未安,至於冬至使出疆不遠,書狀官旣遞之後,尙不差出,將有窘急之弊,卽今政曹一空,無他變通之道,參判李晚成更爲催促乎?敢稟。傳曰,參議未差之代,問于大臣差出。
司諫李德英啓曰,臣昨日不敢荐違嚴召,强顔祗肅者,只欲一謝恩命,少伸分義而已。退尋長單,蓋出於萬不獲已,今以同僚處置,又煩召命,不得不隨牌詣臺,而區區廉義,終有所不容舍置者,敢以臲卼之情,嫌礙之端,有所自列矣。喉司不許捧入,往復之餘,終至啓稟,私心已不勝其惶悚,而聖敎又令勿捧,則不得自遂,黽勉承命,是亦一道,而第伏見政院啓辭,則末乃以此引嫌,俱涉苟且爲言,看來不覺瞿然失容也。臣之避辭大意,略見於政院啓辭,今不敢更爲煩陳,而若其所執,則只欲謹去就之義,遠嫌疑之迹,則非如强嫌曲避之比,而何其不諒,遽以此相加耶?居臺地而言議苟且則忝辱臺閣,莫此爲甚,又何可處置同僚乎?決不可仍冒於職次,請命遞斥臣職。答曰,勿辭,退待物論。
政院啓曰,卽者吏曹郞廳來言,本曹參議未差之代,問于大臣差出事,命下矣。問于大臣,則領議政徐宗泰以爲,方在悚蹙呈告中,不敢薦望,左議政金昌集以爲,方在待罪中,不敢薦望云,何以爲之?敢稟。傳曰,前望單子入之。入之,傳曰,此前望單子入之。入之,傳曰,此前望單子入之。入之,還下。以上朝報
上在昌德宮。停常參·經筵。
政院啓曰,憲府多官,皆在外或未差,監察茶時,已至累日,事甚未安,而持平南道揆陳疏未肅拜,卽爲牌招察任,何如?傳曰,允。
又啓曰,判決事任埅陳疏承批之後,連呈辭單,不爲行公,詞訟之地,不可久曠,卽爲牌招察任,何如?傳曰,允。
又啓曰,京兆堂上無行公之員,詞訟積滯,已至累朔,事甚可慮,右尹申銋連日呈辭,不爲出仕,卽爲牌招察任,何如?傳曰,允。
領議政徐宗泰六度呈辭。入啓。傳曰,安心調理。
傳曰,吏曹參判李晚成雖已催促,而上來遲速,未可預料,政曹一空,開政無期,不可無變通之道,李晚成今姑遞改,前望單子還入,以爲明日開政之地,吏曹參判前望單子,傳曰,右尹申銋除授。
謝恩,持平南道揆,判決事任埅。
府啓,竝引嫌而退,兩啓有嫌,固難可否,不可以此輕遞言官,不欲參涉,其勢固然,筵臣奏語,尤無可嫌,當初引嫌,雖曰太過,意外之斥,在我無失,請獻納韓永祚,正言洪禹寧,司諫李德英,竝命出仕。答曰,依啓。
備忘記,前待敎金在魯,檢閱沈珙,竝敍用。以上朝報
上在昌德宮。停常參·經筵。
夜一更二更,電光。
下直,義州府尹李敏英,黃海都事洪尙賓。
政院啓曰,卽者吏曹郞廳來言,今日開政事命下,而判書·參議未差,參判申銋未肅拜,不得開政云,參判申銋,卽爲牌招開政,何如?傳曰,允。
又啓曰,兵曹判書趙泰采,兼帶金吾之任,旣已變通遞改,而連日呈告,尙不行公,本曹事務之積滯,委屬可慮,卽爲牌招察任,何如?傳曰,允。
傳曰,明朝弘文提學命招。
正言趙遠命上疏。大槪,薇垣新除之命,忽及於待罪下邑之日,臣誠驚惶感激,不知所以置身之所也。第臣情勢之外,宿患痰火之症,添劇於長路撼頓之餘,淹滯近郊,殆近一旬,昨始擔舁,來伏私次,而以此情病,萬無入謝恩命之路,仰暴微悃,冀蒙譴罷,兼附區區愚見,以備財擇事。入啓。答曰,省疏具悉。滿紙張皇,不過祖述世德之論,必欲沮敗獄事,擠陷諸臣,壞亂朝廷而後已,用意設計,萬萬陰險,忘君死黨之罪,可勝誅哉?獨政通擬,未見其有乖政例,儒臣疏論,事體則然,而恣意侵斥,亦可駭也。
吏曹參判申銋牌不進後,上疏。大槪,情病難强,昨違召命,方此悚縮之中,天曹特除之命,遽出於意外,百爾思量,萬無冒進之勢,且於向日憲臣之疏,有不敢晏然者,嚴召之下,竟未祗赴,乞削新授職名,仍勘臣罪,以謝人言,以安微分事。入啓。答曰,省疏具悉。今玆新除,意非偶然,危險之言,營救之說,俱不必爲嫌。卿其勿辭,從速察職。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請還收柳赫然·李元禎復官之命。新除授昌寧縣監李萬成,爲人粗率,處事顚妄,因一山訟,取謗宗族,頃除隷院郞屬,詞訟之際,亦不無人言,如此之人,不可畀以字牧之任,請命罷職。新除授掌令鄭必東,時在忠淸道忠州地,持平金相玉,時在咸鏡道高山察訪任所,請竝斯速乘馹上來事下諭。答曰,不允。罷職及下諭事,依啓。
政院啓曰,吏曹參判申銋疏批已下,更卽牌招開政,何如?傳曰,允。
忠淸監司書目,忠州呈,以掌令朴萬普辭職上疏上送事。啓。答曰,省疏具悉。陳疏之事,令廟堂稟處,而湖南檢官,臺言如此,遞改,卽出其代,竝與他道敬差官,催促發送,爲宜也。爾其勿辭,上來察職。
謝恩,吏曹參判申銋。
副應敎申鐔上疏。大槪,得聞諫臣,投進一疏,詆臣甚力,不勝駭怕,又此陳章徑出,伏乞亟遞臣職,仍治臣累事瀆擾之罪事。入啓。答曰,省疏具悉。日者疏論,事體則然,意外侵斥,在我何損?爾其勿辭,從速察職。
傳曰,前大司諫李㙫,歙谷縣令除授,明日內辭朝,時任縣令李㙫,遞付京職。
領議政徐宗泰七度呈辭。入啓。傳曰,遣承旨敦諭。
兵批,以金鎭圭·李晩成·趙道彬,爲副護軍,以尹德駿·元聖兪·李宜顯,爲副司直。以上朝報
政院啓曰,近日廳中,位甚不齊,出納之際,事多苟簡,承旨二員有闕之代,以在京無故人差出,待下批,卽爲牌招察任,何如?傳曰,允。
吏房承旨,以司謁啓曰,吏曹參判申銋肅謝後,以判書薦望事,問于大臣,則領議政徐宗泰以爲,方在悚蹙呈告中,不敢薦望,左議政金昌集以爲,方在待罪中,不得薦望云,何以爲之?敢稟。傳曰,前望單子入之。
吏曹判書,前望宋相琦落點。
有政。
吏批啓曰,新判書命招,同參政事,何如?傳曰,允。又啓曰,判書命招不進,參議未差,小臣獨政未安,何以爲之?敢稟。傳曰,仍爲之。
吏批,以李碩亨爲昌寧縣監。
吏批啓曰,前待敎金在魯,前檢閱沈珙敍用事,命下矣。所當依例付職,而沈珙與副提學李健命,有應避之嫌,因其辭疏,有令該曹稟處之命,而違牌見罷,未及回啓矣。今雖付職,相避引嫌,與前無異,何以爲之?敢稟。傳曰,改差。以上吏曹謄錄
上在昌德宮。停常參·經筵。
下直,歙谷縣令李㙫。
吏曹啓曰,臺諫有闕,政事,取稟。傳曰,明日爲之。
政院啓曰,弘文提學金鎭圭牌招不進,推考傳旨,今方捧入,而牌招命下之後,不卽應命,事甚未安,更爲牌招,何如?傳曰,允。
謝恩,同副承旨李德英。
左副承旨許玧書啓,臣承命敦諭于領議政徐宗泰,則以爲臣病敗昏憒,委廢百事,決無以堪處重任,且於近日,深有悚蹙之情,有不敢一日自安,冒上辭單,切望不日而承矜許之命,玆於萬萬意外,伏承承宣臨諭,恩綸諄切,實非負罪賤臣之所敢當,臣伏地兢悚,不知死所,臣情地之外,卽今病狀沈篤,萬無自力祗承之望,罪戾益深,戰懼無地,心神迷罔,不能陳對,敢欲進上文字,仰請嚴誅云矣。敢啓。傳曰,知道。
右副承旨李宜顯,副應敎申鐔,牌不進,依承傳罷職傳旨。傳曰,只推勿罷。
傳曰,明朝領·左相命招,卜相。
傳曰,明日晝講爲之。
政院啓曰,弘文提學金鎭圭再招不進,推考傳旨,今方捧入矣。所當更請牌招,而一日三牌,有傷事體,何以爲之?敢稟。傳曰,明朝牌招。
傳曰,査事了當,一日爲急,判義禁閔鎭厚作速上來事,下諭。
領議政徐宗泰箚子。大槪,敦諭之下,震越益深,臣之情地,不敢一刻自安,乞蒙亟賜罷斥,議臣罪譴事。入啓。答曰,省箚具悉卿懇。卿之持論之和平,予豈不知,而日昨箚辭,有所未解,故略示不然之意而已。非有深意也。卿其須體平日倚毗之誠,安心勿辭,卽起視事,用副予望。仍傳曰,遣史官傳諭。
左議政金昌集箚子。大槪,冒陳危懇,冀蒙矜許事。入啓。答曰,省箚具悉卿懇。門事究覈,本非難事,而爲一種論議之所沮撓,遷就至此,致令大臣,久不行公,言念世道,曷勝慨歎?專對之任,尤無勉副之理,卿其須勿固讓,安心視事,用副予望。仍傳曰,遣史官傳諭。
待敎金在魯上疏。大槪,恩敍遄降,除命繼至,含恩怵義,謹此隨牌詣闕,而顧臣之不可冒進,非止一端,不得不陳疏徑退,冀蒙鐫罷,仍陳下番徑遞之大段非宜,伏乞更令該曹稟處事。入啓。答曰,省疏具悉。疏辭,令該曹稟處,爾其勿辭察職。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請還收柳赫然·李元禎復官之命。近來黨習日痼,人心陷溺,雖如今番科獄之彰著難掩者,猶欲百計遮護,眩幻黑白,以至向來李世德之疏而極矣。幸賴聖鑑洞燭,情狀莫逃,處分旣嚴,是非大定,則惟彼死黨之輩,小可懲畏,而正言趙遠命,不顧事理,力戰公議,投進一疏,恣意譸張,掇拾陰險之餘論,直欲搆陷諸臣,壞亂朝廷,沮敗垂了之査案而後已,其爲設計,有不忍正視,況遠命,與副提學李健命家,素有嫌怨,而憑藉科査,專事誣捏,以爲甘心修郄之計,如使遠命,小有顧忌,安敢乃爾?輿情咸憤,公議至嚴,請正言趙遠命罷職不敍。典設別檢權譍,旣陳伊時目見事狀,而今以臺疏所擧譍之私書見之,則供辭與書意前後逕庭,語意胡亂,事之怪駭,莫此爲甚,所關非細,不可置之,請典設別檢權譍,拿問覈處。新除授大司憲權尙夏,時在忠淸道淸風地,請斯速乘馹上來事,下諭。答曰,不允。趙遠命·權譍事及下諭事,依啓。
右承旨黃一夏上疏。大槪,嚴旨之下,不敢一刻仍冒於近密之地,迸伏私次,露章自列,伏乞聖慈,亟命鐫遞臣職名,仍治臣誤下文字之罪,以安微悃事。入啓。
左承旨兪命雄上疏。大槪,臣於嚴敎之下,不勝惶恐,玆敢露章自列,乞賜遞免,以安微分事。入啓。答曰,省疏具悉。爾其勿辭察職。
右副承旨李宜顯上疏。大槪,臣伏蒙體下之恩,得解銓任,惶感之極,不知死所。今於喉司新命,誼當竭蹶趨謝之不暇,而顧臣情地,本自危蹙,有不敢晏然承膺,而又被諫臣之詬斥,臲卼之勢,更加一層,玆不免坐違嚴召,方此悚慄俟譴之際,又有只推之命,益復隕越罔措,玆瀝肝血,仰申哀號,乞命鐫削,以快人心,仍治辜犯,以肅朝綱事。入啓。答曰,省疏具悉。此等無倫之說,何足介意?爾其勿辭,從速察職。
副應敎申鐔再牌不進,依承傳罷職傳旨。傳曰,只推勿罷。
江原監司書目,淮陽府使金始慶上疏上送事。啓。答曰,省疏具悉。疏辭,令廟堂稟處,而討捕使狀啓,亦令該曹斯速覆奏焉。以上朝報
大臣·備局堂上引見入侍時,左尹朴權所啓,近來詞訟,甚爲紛紜,依官式後決給者,是爲大訟,再度得決,則勿許聽理者,固是定式,而至於微細之事,則式多短訟決折者,而以其不得以度數施行之故,見屈於今日者,更訟於明日,已敗於刑曹者,復呈于京兆,或至於六七度之多,今後則雖短訟,亦以連三度得決,勿許聽理,定式施行,似宜,下詢大臣處之,何如?上曰,何如?領議政徐宗泰曰,短訟決得,不計度數,爭訟無已,朴□□所達,似得宜,而但訟體未備,以度數施行,何如?右尹趙□□曰,短訟雖無依官式如大訟,而此亦有立案矣。宗泰曰,訟體未備,若得決之數爲三度,只有立案,則勿許聽理,爲宜矣。上曰,短訟自是微細之事,亦當止其紛紜之端,所達似好,依爲之。以上平市署謄錄
備邊司啓曰,今日賓廳日次,而大臣有故,頉稟。答曰,知道。備局謄錄
上在昌德宮。停常參,只晝講。
政院啓曰,刑曹判書朴權除拜之後,尙不出肅,査事完了無期,卽爲牌招,使之開坐,何如?傳曰,允。
又啓曰,卽者吏曹郞廳來言,今日爲政事,命下,而判書宋相琦未肅拜,參判申銋病不來,參議未差,不得開政云,判書宋相琦,參判申銋,竝卽牌招開政,何如?傳曰,允。
又啓曰,吏曹郞廳來言,來十月朔頒料次,倉官進去于領議政徐宗泰家,請受祿牌,則以爲方在呈告中,祿牌不爲出給,而本朝堂上,無行公之員,不得啓稟云,係是大臣祿俸,何以爲之?敢稟。傳曰,令倉官輸送。
又啓曰,卽者戶曹郞廳來言,依傳敎來十月朔祿俸,令倉官輸送于領議政徐宗泰家,則以爲祿俸輸送之命,伏切惶感,而方在呈告俟譴之中,不敢祗受云,係是大臣祿俸,何以爲之?敢稟。傳曰,輸送。
領議政徐宗泰,左議政金昌集,命招不進。
傳曰,明日晝講爲之。
吏曹參判申銋上疏。大槪,洊召之下,不得不冒沒趨承,少伸分義,而反覆思量,萬無冒蹲之望,且於待敎金在魯疏辭稟處之敎,有不敢參涉者,嚴召之下,竟未祗赴,乞遞臣職,仍勘臣罪律,以肅朝綱,以安微分事。入啓。答曰,省疏具悉。此非深嫌之事,卿其勿辭,從速察職。
領議政徐宗泰八度呈辭。入啓。傳曰,安心調理。
護軍金鎭圭牌不進後上疏。大槪,按重獄,被厚誣,決不可冒居其職,故六違嚴召,幸蒙恩遞,而諸兼任,已非僇辱之身所可仍冒,新除館省,又有妨於政格者,而以未付軍銜,不卽控免,諫臣之攻詆,又踵而起,駭怖轉深,此際以館職,召牌三降,而不敢冒承,悉暴危衷,伏乞亟命該曹照例,先遞館職,仍悉免諸兼任,而刊名仕籍,亦治前後違逋之罪,竝幸公私事。入啓。答曰,省疏具悉卿懇。卿之慘被構誣,予已洞燭,有所開釋,則今玆遠命疏語,雖甚危險,不過掇拾世德之餘論,未滿一哂,何足介意?許遞本職,爲慮査事之遷就,出於不得已也。其他諸務,寧有允許之理耶?無益於准請,有損於事體矣。館職,令該曹,博考可據之例而稟處,卿其安心勿辭,卽出行公。
晝講。入侍,同知事趙泰耉,特進官金錫衍,承旨李德英,玉堂申鐔·洪禹瑞,假注書李太元,兼春秋洪慶先·申壽華,武臣張萬里。
大司成閔鎭遠上疏。大槪,伏見前正言趙遠命之疏,拈出臣前疏之語,操切益急,以此而按臣之罪,誅殛猶輕,臣一倍危怖,不敢以已遞金吾而有所晏然,玆敢席藁露章,乞伏刑章,以謝人言事。入啓。答曰,省疏具悉。當初議讞,元無所失,游辭之斥,何足爲嫌?卿其勿辭,從速察職。
左議政金昌集箚子。大槪,未承召命,惶恐待罪事。入啓。答曰,省箚具悉卿懇。有疾未赴召命,別無所傷,卿其安心勿辭,亦勿待罪。仍傳曰,遣史官傳諭。
謝恩,右副承旨李宜顯。
政院啓曰,吏曹判書宋相琦,參判申銋,牌不進推考傳旨,今方捧入,而開政命下之後,未卽擧行,事甚未安,所當更請牌招,而參判申銋辭疏旣已入啓,判書宋相琦更爲牌招,何如?傳曰,竝牌招。
領議政徐宗泰箚子。大槪,未得趨赴召命,惶恐待罪,仍請收寢祿俸輸送之命事。入啓。答曰,省箚具悉卿懇。有疾未赴召命,別無所傷,至於薄廩,不宜過辭,卿其安心領受,亦勿待罪。仍傳曰,遣史官傳諭。
都承旨南致熏上疏。大槪,情勢難安,病勢亦苦,不得不復此煩龥,乞蒙鐫遞,以安私分,俾得安意調息,千萬幸甚事。入啓。答曰,省疏具悉。卿其勿辭,調理察職。
晝講時,九日製姑爲退行事,及刑曹參判李晚成催促上來事,榻前下敎。
兵曹判書趙泰采上疏。大槪,臣之所被人言,可謂罔極,而辭疏之批,夬賜開釋,金吾之任,曲蒙恩遞,惶殞感激,不知死所。第臣情地,決不可厭然突出,尋單縮伏,恭竢處分,伏見前正言趙遠命之疏,其所詆斥,亦非尋常,窮蹙之勢,轉加一層,方上乞免之章,兼暴危迫之懇,不意此際,嚴召降辱,進退路窮,不得不坐犯逋慢,臣罪萬死,乞賜諒察,將臣本兼諸任,一倂鐫遞,仍治臣前後違命之罪,以謝人言,以肅朝綱事。入啓。答曰,省疏具悉卿懇。卿之慘被構誣,予已洞燭,有所開釋,則今玆遠命疏語,雖甚危險,不過掇拾世德之餘論,未滿一哂,何足介意?許遞兼帶,爲慮査事之遷就,出於不得已也。其他諸務,寧有允許之理耶?無益於准請,有損於事體,卿其安心勿辭,卽出行公。
持平南道揆啓曰,臣以前正言趙遠命罷職不敍事,論啓蒙允矣。退聞物議,皆以擬律太輕,有乖臺體,大加非斥,疏忽之失,著矣。亦不可仍冒於臺次,請命遞斥臣職。答曰,勿辭。
謝恩,兼東學敎授洪禹瑞。
吏曹判書宋相琦再牌不進後上疏。大槪,天官新命,遽下於千萬夢寐之外,戰慄惶縮,置身無所,且於前正言趙遠命之疏,醜辱之言,無復餘地,尤不勝駭怕,洊召之下,終未祗承,冒萬死瀝控血懇,冀蒙亟削臣職,重勘臣罪,以爲人臣之至戒事。入啓。答曰,省疏具悉卿懇。天官新命,實循公議,卿之前後疏辭,不過備盡事實而已。反復二字,寧有一毫近似,而詆誣至此?良可駭也。於卿少無嫌端,安心勿辭,宜速行公。
府啓,請還收卞爾札·黃順中等放釋之命。請還收權卨放釋之命。仍令該府,更加嚴覈,請還收柳赫然·李元禎復官之命。今此科獄,事端彰著,有難掩覆,而一種營救之論,踵背相接,百計沮撓,了當無期,位著殆空,國事泮渙,事之寒心,莫此爲甚。前正言趙遠命,乘機投疏,挺身效力,一襲李世德危險之言,滿紙譸張,極意粧撰,變亂是非,略無顧憚,搆捏諸臣,罔有紀極,一以爲死黨反案之地,一以爲甘心修郄之圖,處心設計,極其危怕,如使遠命,苟有一分嚴畏之心,安敢若是其縱恣乎?罷職薄罰,不足以懲其罪,請前正言趙遠命,削奪官爵門外出送。答曰,不允。末端事,依啓。
禮曹參判兪集一上疏。大槪,臣於新授金吾兼任,有不容趨時苟冒者,賤疾適劇,無望自力,玆敢昧死仰龥,伏乞亟命鐫遞臣本兼之職,以安私分,不勝幸甚事。入啓。答曰,省疏具悉。開釋之後,不宜每引前嫌,卿其勿辭,從速察職。
待敎金在魯牌不進,依承傳罷職。
忠淸監司書目,洪陽呈,以禮曹判書黃欽,辭職上疏上送事。啓。答曰,省疏具悉。李世德疏語之陰險,予所洞知,而諸臣疏批,亦已開釋矣。於卿少無所嫌,安心勿辭,從速上來行公。
又書目,韓山呈,以江原監司權,辭職上疏上送事。啓。答曰,省疏具悉。新授之任,與海臬有異,本不當一向控免,卿勿過辭,速往欽哉。
觀象監,夜五更,火星入軒轅左角星內。啓。
兵批,以鄭東後爲副司果。以上朝報
傳曰,卜相前望單子入之。
有政。
吏批啓曰,判書牌招不進,參議未差,小臣獨政未安,何以爲之?敢稟。傳曰,仍爲之。
又啓曰,新除授平安都事愼爾晉呈狀內,當初大臣筵奏,實由西關事而發,則其爲代者,比他道尤別,固當以出入兩司人,依定奪差送,今以應遞之人,不可晏然冒赴,斯速入啓處置云,累度來呈,無意赴任,其言容有所執,不可一向强迫,節序已晩,檢田迫急,平安都事愼爾晉,今姑改差,何如?啓依允。
吏批,以徐命遇爲平安都事。
卜相前望,判府事李濡落點。以上吏曹謄錄
禮曹判書黃欽疏曰。多缺臺閣年少之論,不須多言,黃閣具瞻之地,亦爲缺,嚮緩急之疑,雖未知指意之何在,而蓋臣年老病昏,不早知止,自取恥辱,尙何言哉?臣近因先壠補築之役,往來看檢,重觸風寒,宿患疝痛,挾感作苦,積日沈淹,眞元大脫,作氣登途,其勢末由,未卽歸身司敗,以請嚴誅,遠伏鄕廬,縣道陳龥,益增惶隕,靡所容措,伏乞聖明,先將臣本兼諸任,竝加鐫削,仍命有司,論勘臣罪,以正王法,不勝幸甚。疏批見上
禮曹參判兪集一疏曰,伏以臣,以向日金吾時事,酷被構誣之臺言,其在廉義,不可諉以已解其任,有難終始泯默,苟冒職次瀝血陳懇,冀五六字缺,不賜允許,反下溫批,臣誠驚惶感激,益不知置身,八九字缺黽勉隨行,而如坐針氈,媿懼冞切,不意玆半行缺,臣於是職,決有所不可復叨者,曾與半行缺者,非止一二,臺臣之極口詬罵。半行餘缺長席命遞之後,左堂一行缺道,凡在聽聞,孰不欽仰?使臣以禮半行餘缺之兩僚,理無異同,又伏見諫臣趙遠命之疏。七八字缺欲勘罪,其何以服人心而示後世乎?此卽指臣前六七字缺,金吾則按問讞奏,任意扶抑,是何等舞文手宵人五六字缺,未及辨白之前,銓曹承乏而備擬,聖明不諒而復授,微臣之踧踖靡容,固不足恤,而其在體下之道,亦不宜使之忘廉喪恥數字缺承命而已。臣雖欲抗顔冒當,其如溢世之嗤點何哉?此時此任,人多規避,臣實病之,而迫於情勢之萬不獲已,冒死哀龥,臣罪萬死,且臣猝得感症,數日危貼,本曹閑局,亦不得察任,已無自力之望,伏乞聖明,諒臣踪地之難冒,矜臣病勢之難强,亟命鐫遞臣本兼兩任,以安愚分,不勝幸甚。疏批見上
大司成閔鎭遠疏曰,伏以臣,伏見前正言趙遠命之疏,又擧權譍事,操切臣益急,拈臣前疏中辨暴之語而斷之曰,此等數字缺之事,猶且游辭,自謂無失,他尙何說云,以此而按臣之罪,誅數字缺輕,臣席藁悚怖,恭竢勘處,而亦何敢自阻於仁覆之下,不一陳暴其情實也哉?當初權譍之供,若與臺疏相左,則宜請緘問臺臣,而更推於譍,譍不可放也,而臺疏曰,譍目見門開,譍供曰,目見小童出入,彼此語意,略同,更無可問之端,且朝家之所問於譍者,只是其時目見之狀,而譍,旣非弼文等證援之人,且非及日於敦化門者,其前其後之或開或閉,非譍所知,則譍不可謂終二字缺閉之明證也。日後弼文等更推時,雖有違覆之端,其可以片時數字缺譍互問彼此,勒令對質,有若發告者然哉?至於外製擧子,數字缺若擧論於臺疏,則自當入於譍於問目,臺疏雖不擧三四字缺本府推覈之事,則譍供議處時,請以此更問,亦無四五字缺臺疏之所不擧論,本府元無推覈外製之事,則其七八字缺官而秋曹之所按覈,本府可以替當耶?臣十餘字缺,兩司雖曰一體,而使臺臣,以諫官而半行缺必不爲也。以已之所不爲,而一行缺開閉,姑無端緖之透露。一行缺臣等於此事,本無適莫之意,若乃一行缺證援之人,互相盤詰,終底歸一,則其半行餘缺橫議先起,怒色如火,疑怪太過,章疏迭投,使按十餘字缺不敢措手,一番開坐,亦不可得,況可望反覆盤詰。六七字缺之情耶?臣誠莫曉其所以然也。雖然臺臣之聲罪如此,臣何敢以已遞其職而晏然而已乎?伏乞聖明,亟命有司,勘臣游辭飾非之罪,以謝人言,以警群僚,公私幸甚。疏批見上
午時,上御養志堂,晝講入侍。諸臣見上上讀禮記王制篇前受音,自命鄕論秀士止不與士齒。鐔進講,上讀新受音。自司寇正刑明辟止以齊衆不赦過,鐔釋文義曰,數字缺論法制也。自上聖學高明,不必縷陳文義,而所謂從輕者,卽寧失不輕之義也。所謂從重者,卽眚災肆赦之義也。古三字缺明愼刑辟,必問國人,而皆曰可殺然後殺之,此三刺之道。數字缺周禮,以三刺,問於公卿大夫以至萬民,皆曰可刑,而猶三四字缺三宥而獄成矣,而猶且三赦焉,蓋觀其篤老幼稚八九字缺斷刑,必審愼欽恤,此雖言大辟,而其半行缺念之,故敢達。上曰,六七字缺制刑辟以止辟三刺之法。一行缺雖在堯·舜之時,怙終一行缺罰麗事者郵罰小過也。麗事半行缺而治之不容喜怒也。論語,論罪四凶曰,舜六七字缺若勿以喜怒,容於其間,則好矣。上曰,三四字缺如是重者,自可知矣。鐔曰,必裁量其輕重淺深可。四五字缺例也。視前例也。禹瑞曰,周禮,以五眚聽獄,亦哀敬折獄之意也。上曰。缺鐔曰,用法之意,必明得其情狀,人乃畏服,是刑期無刑之意也。泰耉曰,悉聽其辭,悉得情狀,而又致其忠愛之意,是斷獄之要旨也。鐔曰,罪狀旣已現著,則不可以赦也。此大文所謂刑者侀也。語頗簡奧,故敢達。刑之爲刑,猶人之有四體,一成形而不變,故曰侀也。結之以盡心者,用刑重故也。泰耉曰,必獄辭成然後斷之,一辭未具而成獄,則猶人之不備四體也。凡獄旣成則不可變,故,緹縈所謂不可復生復續,亦此義。鐔曰,此大文,四誅者,罪重而若現著,則不容議而罪之也,行僞等罪,少正卯事,而正卯之罪,其條有七,而此則只言其三矣。舞木,周穆王時三字缺木偶,舞之於百尺竿頭者也。白馬非白,卽公孫龍堅白同異之辯也。泰耉曰,淫聲異服,卽孔子誅優倡侏儒之謂也。鐔曰,淫聲,鄭衛之音也。異服,鄭子莊聚鷸冠之類也。不赦過,非謂先擬不赦也。德英曰,天道秋冬肅殺,而生生之意,常流行於其中,人君體天行事,故雖刑人,而至誠惻怛之意,未嘗不在其中,猶天地生物之心矣。上曰,然。德英曰,卽今科獄査事,一日爲急,昨者別諭于判金吾,數字缺亦似速出矣。刑曹參判李晚成,尙今不來,別爲催促,何如?上曰,數字缺則可出乎?禹瑞曰,臣聞頃者晚成,除吏曹參判,欲四五字缺聞變通故不果來云,今若別爲催促,似可來矣。上曰,數字缺速來,可也。禹瑞曰,頃日筵中,差出弘文提學十餘字缺科之設,而弘文提學金鎭圭,以李世德半行缺勢,而日事牌招,徒傷事體半行餘缺以竢其可出,何如?半行缺上曰,七八字缺退行於十月,可也。半行缺,諸臣遂罷出。出燼餘
上在昌德宮。停常參,只晝講。
夜五更,火星犯土星。
政院啓曰,刑曹判書朴權,除拜有日,尙不出肅,査事漸至遷就,誠爲可慮,禁府亦無行公堂上,公事不得擧行,刑曹判書朴權,同義禁兪集一·尹趾仁,竝爲牌招察任,何如?傳曰,允。
傳曰,明日晝講爲之。
左議政徐宗泰九度呈辭。入啓。傳曰,安心調理。
晝講。入侍,同知事趙泰耉,特進官尹就商,承旨李宜顯,玉堂申鐔·洪禹瑞,假注書李太元,兼春秋洪慶先·申壽華,武臣邊是泰。
刑曹判書朴權,牌不進後上疏。大槪,秋曹寵擢之命,出於夢寐之外,揣量才分,萬無承當之路,再違嚴召,罪合萬死,敢冒鈇鉞,仰暴危悃,乞蒙諒察,亟行刋削,仍勘負犯,以肅朝綱事。入啓。答曰,省疏具悉。今玆超擢,夫豈偶然?卿之明敏,足以理劇,安心勿辭,速出行公。
正言洪禹寧上疏。大槪,臣於前正言趙遠命疏中所論權譍事,有不得不辯者,玆敢悉暴其委折,且陳被詆難冒之情勢,乞蒙睿照,仍罷臣職,以快人心,以靖私義事。入啓。答曰,省疏具悉。隨聞論列,臺諫則然,而權譍置對之辭,不敢隱諱,則遠命之購得私書,至登於章奏者,其意所在,不難知矣。於爾小無所嫌,須勿過辭,從速察職。
戶曹參判尹趾仁上疏。大槪,情地危蹙,屛息俟譴之中,地部金吾之命,洊下於數日之內,而難於冒進者,非止一端,嚴召之下,狼狽惶縮,終未免坐犯違逋之科,揆以分義,萬殞難贖。伏乞聖明,諒臣情病之俱苦,嫌避之當然,將臣本職及兼帶兩銜,先行鐫遞,仍勘臣慢命之罪,以肅朝綱,以安賤分事。入啓。答曰,省疏具悉。卿其勿辭,從速察職。
副應敎申鐔上疏。大槪,臣之蹤迹,本不宜久玷邇列,而請譴之章,反承溫批,違命之罪,輒蒙涵貸,惶感之極,不得不黽勉趨承矣。又伏見大臣之箚,承宣之疏,其所詆斥,不比尋常,臣之情迹,一倍危蹙,玆又露章號籲,懇乞亟許遞免,以安微分事。入啓。答曰,省疏具悉。爾其勿辭,從速察職。
右副承旨李宜顯上疏。大槪,宰臣之疏,又引臣在銓時事,侵斥至深,情地一倍危蹙,玆敢迸退私次,冒申血懇,乞命鐫削職名,仍治臣徑出之罪事。入啓。答曰,省疏具悉。爾勿過辭,從速察職。
開城留守書目,病狀添苦,實無自力供職之望,不得不冒萬死更籲,冀蒙恩遞事,上疏上送事。啓。答曰,省疏具悉。卿辭至此,本職許遞焉。以上朝報
李德英啓曰,明日常參·經筵,取稟。傳曰,只晝講。
李宜顯啓曰,兵曹判書趙泰采引入日久,本曹事務數字缺可慮,今日且是禁衛營軍兵犒饋,大將不可八九字缺卽爲牌招察任,何如?傳曰,允。
李德英啓曰,卽者右副承旨李宜顯,自講五六字缺宰臣疏語,引嫌出去,廳中只有臣德英,無推移伴數字缺,左副承旨許玧,所當牌招,而拘於廳規,不得請牌,何以爲之?敢稟。傳曰,牌招。
又以成均館官員,以同知館事·大司成意啓曰,本館案付各道奴婢,十數年來,詐僞謀頉,其數無慮千百,本館貢入,歲漸耗縮,凡百需用,不成貌樣,庚寅年分,如此之類,旣已査正,修置文書,而口數旣多,謀頉亦久,自本館,勢難明白査現,故以發遣査官於各道,收聚文書,考閱釐正之意,措辭入啓,允下矣。京畿·忠淸·慶尙三道奴婢,則上年秋,發遣郞廳,旣已査正,所得頗優,而湖南則以年事凶荒,不卽擧行矣,湖南奴婢謀頉之數,比他道不啻倍多,而又因今番朝家辛卯以上逃故蕩減之令,憑依謀頉,極其狼藉。今年貢入,比昨年所捧,僅爲五分之一,若此不已,則本館奴婢,將至於莫可收拾之地,而本館實無支撑之道,今年湖南年事,雖未免凶,旣非大歉之歲,而本館形勢,一日爲急,依上年啓下辭緣,發遣本館官員,以爲卽速査正之地,該邑守令,合力共事,而若有爭鬨之弊,則入啓處置,書吏·首奴之受賂操縱者,嚴刑徒邊等事,一依上年啓下事目擧行,何如?傳曰,允。
刑曹判書朴權疏曰,伏以,臣於千萬夢寐之外,遽承秋曹寵擢之命,驚惶震惕,莫知所以致數字缺伏私次,以俟公議之駁正。昨因喉司啓請,天牌下臨,臣雖愚蠢,亦知不俟駕之義,而反顧慙悚,終不敢趨承,逋慢之誅,引領以待,不料今者,恩召復降,臣誠戰恐隕越,無地措躬也。念臣才具鹵莽,識慮淺短,歷數廷臣,臣最居人下,而猥蒙聖慈,過加剪拂,前後踐歷,率踰涯分,日月之明,宜無所不燭,而雨露之澤,若有所偏厚,躋之於命德之列,畀之以樞筦之任,鵜梁有刺,蚊負難勝,內自循省,常切愧懼。況此六官之長,其班序之尊,責任之重,夫豈如臣不似者之所可玷汙哉?夫以聖明難愼之心,乃有此誤簡者,由於承乏苟充姑欲試可之意,而其爲辱名器而羞朝廷,則大矣。臣少壯之日,聰明猶不及人,及今犬馬之齒,旣迫六旬,蒲柳之質,易於凋朽,些少精神,耗弊無餘,實無以剸繁理劇,以盡一日之責,古人云,量而後入,不入而後量,臣之自量,蓋已審矣,玆冒萬死,悉暴危悃。伏乞聖明,俯加諒察,將臣新授職名,亟行刋削,仍勘臣累違嚴命之罪,以肅朝綱,以安私分,千萬幸甚。疏批見上
副應敎申鐔疏曰,伏以,臣之情勢病狀,少無一趨邇列之理,而祗緣近日輪直,侍講俱甚苟簡,不敢爲圖數字缺計,黽勉遲回,以至于今,因一微事,逬出禁門,凡幾遭矣。三四字缺反徼溫批,違命之罪,輒蒙涵貸,感激惶霣,不知四五字缺開講,適在此際,分義所在,不敢不冒沒趨承,七八字缺固已甚矣。又得見大臣承宣之疏,益十餘字缺司之可否相濟,自是治朝之美事,一行缺,初無深意,大臣之斥一行缺言之,臣又且抉摘,一行缺矣。嚴敎之下,固不敢喋喋,半行缺貪榮戀寵,因仍蹲據於職次,玆敢不避八九字缺,臣罪萬死。伏乞聖明,諒臣情勢,亟許鐫免,以七八字缺,不勝幸甚云云。疏批見上
右副承旨李宜顯疏曰,伏以,臣之情地,固無冒出之勢,而荐召之下,不敢每犯逋慢,黽勉承膺,如坐針氈矣。卽伏見戶曹判書尹趾仁之疏,引臣日者在銓時事,亦稱受侮,而至以政格隳壞無餘,爲言,語意之深,不比尋常,臣於此,益不勝危怖也。臣於玆事,前後陳辨,非止一二,復欲喋喋,臣亦疲矣,而惟其愚妄之甚,不能一循時好,乍參政注,重觸恚怒,章牘交互,愈出愈緊,如是而尙可一日蹲冒於職次乎?疏斥纔上,而因入侍座目已徹,不敢徑自退出,待得罷筵,仍卽逬還,敢暴崩迫之懇。伏乞聖明,察臣苦情,諒臣危踪,亟命鐫削臣職名,以謝衆言,仍治臣徑出之罪,以礪群工,不勝大幸。疏批見上
戶曹參判尹趾仁疏曰,伏以臣,情地危蹙,屛息俟譴,加以賤疾沈篤,浹旬彌留,展墓纔還,尙稽入肅,積罪難貰,日夕惶霣,若無所容矣,不意迺者,地部金吾之命,洊下於數日之內,臣誠聞命震惕,且感且惶,益不知置身之所也。區區微悃,惟在於奔走供職,以效其萬一,則所當竭蹶趨承之不暇,而第臣情迹之難冒者,非止一端,日者銓長,論政例之疏,被斥於佐貳,至於解職,則臣以伊時參銓之人,所遭不宜異同,而抑又有加焉者。受侮於人,反省于身,卽古人自靖之數字缺此,固欲無言,而公朝政注之格例,緣臣之不足有無,隨三四字缺愧懼交極,有難以已去之職,而晏然而已。且儒臣五六字缺反斥,隨而辨爭,有傷事體,臣不當復事呶呶,五六字缺其心,復繹其言,則其能快足而無自歉,十餘字缺銓衡,早晚顚沛,勢所必至,衆怒所半行缺之中,只賜誨責,而卒加寬貰,一行缺跼蹙,以恩爲懼,一行餘缺當者,卽今科覈,一行餘缺係婚家,有難參涉於按査半行餘缺宜避,亦不當仍冒。至於同經筵之十餘字缺,亦不可曠日虛帶,以速其廢職之罪,方十餘字缺,而嚴召之命,適下於此際,臣又狼狽惶蹙,終六七字缺科,臣罪至此,萬殞難贖。伏乞聖明,諒臣情病四五字缺避之當然,將臣本職及兼帶兩銜,先行鐫遞,仍勘臣慢命之罪,以肅朝綱,以安賤分,千萬幸甚。疏批見上
正言洪禹寧疏曰,伏以臣,伏見前正言趙遠命之疏,一篇精神,專在於門之不開,而摻引權譍,初頭抵時輩書,隱然有脅持言者之意,其爲計,誠甚巧密,而亦可駭惋也。臣請畢陳其委折,惟聖明之垂察焉。向者敬寧殿秋享時,譍言於殿參奉李益命及祭官李構·兪相基同坐處曰,吾於庭試,不爲製文,待先呈之入,卽爲出來,而坐待人馬於敦化門外,目見夾門洞開,雜人紛沓之狀。至於食狀二字缺入去云云,而譍又陳於其時獻官·大臣之前,此異私室酬酢之語,故遂以傳播,臣果得聞,而譍又嘗以洞開紛沓等說,言於監役李秀衡,秀衡,卽譍之父執,而切近連姻者也。秀衡以其所聞於譍者,言於一家人,仍及於重臣,而臣乃有聞,則此言之相傳,豈但益命一人而已哉?搢紳之間,傳說旣廣,臣意以爲,譍是朝士有識之人,則其言必可信,故竊憂査事之久未了當,適於疏末略陳之。蓋隨聞論列,自是臺閣之職責,則譍書中窮搜廣問,要得證援,欲使我數字缺合,其爲指嗾,誠可痛惋云者,何爲而發耶?今此科査,本三四字缺臣身則窮搜廣問,欲得其證援者,求之事理,其果臺四五字缺旣與譍,無半面之分,則臣雖欲使之暗爲附合,譍五六字缺將曲聽臣言,而以所不覩之事,强爲立證耶?人言五六字缺,臣固羞與之呶呶,而今遠命,執此私書,如得左十餘字缺指嗾之人,渠亦身居言地,而急於搆人,半行缺所謂指嗾,卽構虛捏無,陰半行餘缺諸臣,諸臣以所聞於一行缺異而大意同,此非一行缺臣疏旣出之後,譍自知不免半行餘缺,變幻前說,其所咆哱,不一而足。逮至被十餘字缺問之下,而猶有慍憾於臣者,與秀衡益命八九字缺實者,又以辱說相加,良可痛也。纔因臺啓,譍七八字缺節,自當畢露,臣不欲多辯,而譍若初不發口,而四五字缺之譸張,則何不直以白地構成納供,畢竟不能全然牢諱,三字缺供,乃從實告君之辭也。私書,卽謬悠避謗之計也,而今遠命,不信其告君之辭,購得私札,拗作公案,必欲翻獄而後已,其爲計,誠極艱辛,而亦可笑也。且其疏中,有曰,譍使臣之女壻傳及,爽實引避之意云,臣壻卽鄭健一,而曾無以此言及於臣者,設使臣壻,果有所傳,臣之所聞不啻明白,則何可信聽其言,强爲引避,而譍亦何可勒令臣,聽其指揮耶?遠命疑臣以有指嗾之人,何其以己度人,而不顧事理至此耶?遠命來自遠邑,遲回近郊,殆過一旬,日夜經營,其疏始上,綢繆之迹,耳目難掩,則缺謂有指嗾,而盡爲覈得耶?大抵闕門開閉,大爲査事之關捩,而人之爲言,若是喧藉,則在臺地者,固當以所聞,陳達,朝家亦當査問其虛實,人言果非實狀則置之,可也,苟如其言,則衛將·禁亂官及其所屬等,欺罔國家之罪,嚴治之,亦可也。時議果生未然之慮,又急於擠陷兩宰臣,群起迭出,視言者,如視私讐,其意所在,不難知矣,臣不量時勢,妄陳一疏,前後醜詆,罔有紀極,則其在廉義,決不可一日抗顔於職次,以貽淸朝臺閣之羞,玆敢悉暴危悃,仰籲於日月之下。伏乞聖慈,俯賜諒察,亟許鐫臣職,以快人心,以靖私義,不勝幸甚。疏批見上
午時,上御養志堂,晝講。入侍諸臣見上,上讀禮記王制篇前受音,自司寇正刑明辟,止齊衆不赦過,鐔進講。上讀新受音,自有圭璧金璋,止成歲事制國用,鐔釋文義曰,上數字缺輔治,此言正齊風俗,自圭璧金璋,止識異言,所以正風俗,缺禮以黃金爲勺,以靑金飾外,謂之勺,詩所謂圭瓚,是也。上曰,數字缺璧之類,禁民之不敬,戎器,禁民之亂用,至於五六字缺制法,可謂纖悉無遺矣。錦文者,以錦之十餘字缺者,欲民之儉也。上曰,六七字缺之,則可知矣。禹瑞曰,草木半行缺。鐔曰,此則財成輔相,一行缺如聚鷸冠之類,半行餘缺儉不仁,皆在所禁,聖半行缺者不伐,卽方長不折之意也。尤可十餘字缺史典禮以下,又言大事矣。六官是輔天七八字缺忌日,先王忌日也,惡字,忌字之義,猶紂以甲六七字缺之類也,不言大宗伯者,宗伯體尊,故小事則五六字缺禮大事,宗伯相之矣。上曰。缺鐔曰,歲之成,謂功績之告成於歲終也,與夫財用計簿等事,亦質於天子也,廢置云者,似是黜陟之事也。上曰,此蓋黜陟等事之謂也。禹瑞曰,非但財用計簿也,兼告治績之成否也。上曰,然。泰耉曰,量入爲出,亦屬於冢宰,則其職無所不統矣。禹瑞曰,冢宰之職,與後世大異,六部所屬,亦不摠攝,而節目甚爲詳備矣。上曰,然。鐔曰,後世官制,與周禮異者,亦多矣。我國內司,屬二字缺官,固倣乎周禮,而法之美者也,今則是法廢焉,吏曹只掌缺書而已,全不管其出入,豈非昭代之欠規乎?三官各以其屬者,大樂正屬司徒,大司馬屬司寇,司空掌市,各有攸屬也。百缺各以其成質於三官而後,三官又以其成質於天子,所以制國用,而酌來歲之經費也,不傷財之意,自在其中矣。禹瑞曰,此云劉氏,卽宋儒劉彝也。上曰,唯。諸臣遂罷出。燼餘
上在昌德宮。停常參,只晝講。
政院啓曰,刑曹判書朴權,陳疏承批之後,尙不出肅,査事了當無期,卽爲牌招,使之開坐,何如?傳曰,允。
又啓曰,禁府無行公堂上,凡公事不得擧行,同義禁兪集一·尹趾仁,竝卽牌招察任,何如?傳曰,允。
左議政徐宗泰十度呈辭。入啓。傳曰,安心調理。
晝講。入侍,同知事趙泰耉,特進官閔鎭遠,承旨許玧,玉堂申鐔·洪禹瑞,假注書李太元,兼春秋洪慶先·申壽華,武臣李必益。
謝恩,刑曹判書朴權,戶曹參判尹趾仁,同義禁兪集一。
晝講時,兵曹判書趙泰采,更爲牌招事,及刑曹參判李晚成,更爲催促上來事,及諫院未肅拜人員,卽爲牌招事,榻前下敎。
正言洪好人牌不進,依承傳罷職傳旨。傳曰,只推勿罷。
政院啓曰,正言洪好人,旣有只推之命,所當更爲牌招,而日勢已暮,明日待開門牌招察任,何如?傳曰,允。
右副承旨李宜顯牌不進,依承傳罷職傳旨。傳曰,只推勿罷。
晝講時,參贊官許玧所啓,刑曹判書朴權旣已肅謝,而聞其言,則以爲科獄査覈,必待參判上來,然後當開坐云,參判李晚成纔已催促,而尙無上來之擧,更爲催促,使之上來,何如?上曰,旣已催促,而尙今不來,事甚未安,更爲催促,可也。侍講官申鐔曰,李晚成居在近地,連有召命,宜卽上來,而向年故判書兪得一罷職時,有趨附權勢之敎,聖敎,不敢知何所指,而以其一家人事,曾有嚴旨,又有此敎,故晚成,以此惶恐,間或黽勉行公,而終不能自安矣。特進官閔鎭遠曰,其時聖敎,雖未知其何所指,而兪得一,以李晚成一家事,纔遭嚴旨之後,又有趨附權勢之敎,晚成闔門,至今惶怖危蹙,雖間因敦迫,有時行公,而終不敢晏然泛仕者,此也。是儕友之所共知,故申鐔所達如此,而今番之未赴召命,亦未知其必由於此矣。侍讀官洪禹瑞曰,嚴旨之後,亦嘗造朝矣。鐔曰,卽今査事甚急,且當此人物眇然之時,才識如晚成者,不易得,以有此嚴敎之故,闔門惶恐危蹙,不敢晏然應命,誠可愍惜矣。上曰,其時批旨,非指李晚成而言也,何可以此引嫌不來乎?以上朝報
晝講時,特進官閔鎭遠所啓,懸房,本四十八坐,而癸丑年,減爲二十一坐,豬肉廛則市案所載者,不過六七坐,而近來漸盛,幾至七八十坐,以此懸房失利,典僕輩呼冤,渠輩呼寃,固不足言,而懸房則比初減半,豬肉廛則比初加十倍,論以國家市政,豈容如是?自今豬肉廛,市案所載外,一倂革罷,其數外潛設者,使懸房下人,密告三司,依亂廛處斷,似宜,令廟堂,稟處,何如?上曰,依爲之。以上備局謄錄
晝講時,特進官行大司成閔鎭遠所啓,本館需用,專靠於奴婢身貢,而頃年御史書啓,以本官差人,有民弊,仍禁送差之擧,令本官,收捧上送,而其後或更送差人,或更爲防塞,卽今則令各邑收捧,而各邑全不惕念,逃故稱頉,其數過半,所捧逐年減縮,蓋以解由之無所拘礙者也。曾前大司成以此陳達,請令拘其解由,而以前例所無,未蒙允許矣,卽今事勢,或令拘礙解由,或令發遣差人,則此二者,必行其一,然後本館凡百,庶可成樣矣。上曰,解由之端,固非一二,不可又創新規,故前日不許者以此,而差人作弊,不可不防,亦難許送矣。鎭遠曰,差人糧資外,不當一毫侵徵於奴婢等處,雖糧資,亦自本館酌定其數,下去後,或有定數外橫侵之弊,則該邑守令,爲先嚴囚,報巡營刑推,則亦無如前作弊之慮矣。然臣意則猶不如拘礙解由之爲愈也,本館與諸各司無異,恐無不可矣。侍講官申鐔曰,解由拘礙則實爲重難,決不可爲也,嚴飭道臣及該邑守令,如或不爲惕念,則尤甚守令,自本館,直爲啓稟論責,有何不可乎?同知事趙泰耉曰,本館異於上司,各邑不爲動念,終未若本館差人下去之爲着實,而作弊之端,亦不可不禁,守令解由之拘礙,旣爲重難,而本館養士之需,宜有軫念之道,自今以後,尤甚不捧之邑,論罪申飭,則雖不下送差人,各邑似當着實收捧矣。上曰,差人作弊,故不許送差,以解由之續續拘礙,爲難,故不令有拘而差人,則雖嚴飭,難保其無弊矣。養士之道,事體重大,尤甚不捧守令,更爲申飭論罪,可也。鎭遠曰,尤甚不捧守令,則當觀前頭,依定奪啓稟論罪,而卽今未收最多邑色吏,爲先移關道監司,使之拿致營門,嚴刑懲治,何如?上曰,依爲之。以上成均館謄錄
李德英啓曰,明日常參·經筵,取稟。傳曰,停。
又以吏曹言啓曰,今此冬享大祭亞獻官,正二品中無可推移之路,不得已刑官,通融塡差以入之意,敢啓。傳曰,知道。
午時,上御養志堂。晝講。入侍諸臣見上,上讀禮記王制篇前受音,自有圭璧金璋,止成歲事制國用。鐔進講,上讀新受音,自凡養老,止唯衰麻爲喪。鐔釋文義曰,此以下三四字缺尊高年,帝王之盛節,故三代重之,必於學者明孝數字缺三老五更,或以爲各一人,而蔡邕則以爲,三老三人三四字缺,泰耉曰,以漢史觀之,董公是三老,桓榮爲五更。缺上曰,四五字缺老非三,五更非五,古人雖有此等語,而半行缺,樂觀其成材,兼以養老也。上曰。七八字缺凡牲不斫割,而以全體半行缺酒正,掌酒者也。一行缺禹瑞曰,半行餘缺至周則兼之,其文尤備,半行餘缺各異其節,蓋以年彌高而半行缺意,可謂至矣,而隆殺之節,亦極詳盡,十餘字缺老,所以化民成俗也。頃年,特命推恩七八字缺,時和歲豐,留意養老,推行古禮,則四五字缺禮五禮儀,自有節目矣。泰耉曰,歲時養老周三四字缺典,而廢閣不行,今已久矣。鐔曰,不力征者,蓋指城三字缺民也。上曰,然。鐔曰,弗及云者,不以加之之謂,猶衰麻不在身之意也。上曰,然。禹瑞曰,七十致政云者,非倚任大臣之謂也,指庶民而言也。鎭遠曰,此豈專指庶民也?鐔曰,六十則老除,專指庶民也。缺曰,此以下語,在上文矣。上曰,在上文矣。鎭遠曰,小臣待罪成均館,以本館事,有所仰達矣。臣於乙酉年,忝居此任,伊時本館物力凋弊,養士頗苟簡,四五字缺年後凋弊之歎,比乙酉尤劇,養士無以成樣,當此新三四字缺無留儲,紙·筆·墨·炬燭等物,亦多有不給價而用之者,三四字缺辦之道,事極難處。蓋乙亥以後,外方奴婢身貢,連數年數字缺減其代,令賑廳充給事,已有定奪,而賑廳尙未盡給者,至三缺餘同,初不充給則已,旣許充給之後,不許準給,事體未安,目今本館事急,更爲分付賑廳,使之盡數充給,何如?上曰,依爲之。出擧條燼餘
上在昌德宮。停常參·經筵。
中宮殿誕日,大殿·世子宮·嬪宮,政院·玉堂問安。答曰,知道。中宮殿,政院·玉堂·二品以上·六曹問安。答曰,知道。
政院啓曰,兵曹判書趙泰采昨又違牌,無意行公,本兵事務之積滯可慮,更爲牌招,何如?傳曰,允。
禁府,郭翰邦拿囚。啓。
左議政徐宗泰十一度呈辭。入啓。傳曰,安心調理。
領議政李濡上疏。大槪,意外新命,萬無承當之望,敢陳危懇,冀蒙鐫改事。入啓。答曰,省疏具悉卿懇。台司重卜,予意非偶,卿胡撝謙至此耶?心切愕然,無以爲喩,疏末引嫌,尤涉太過。卿其體寡昧之思想,念廊廟之空虛,安心勿辭,速出論道,用副上下之望。仍傳曰,遣史官傳諭。
正言洪好人上疏。大槪,臣於荐召之下,不敢坐違,謹此趨詣禁扃之外,而顧臣情勢,實無一分冒出之理,玆敢陳章徑退。伏乞聖慈,特賜鐫遞,仍勘臣罪,以肅朝綱,以靖私義,千萬幸甚事。入啓。答曰,省疏具悉。爾勿過辭,從速察職。
兵曹判書趙泰采牌不進後上疏。大槪,臣之決難冒出之狀,實通朝之所共知,而喉司不諒,又請牌招,進退路窮,罔知攸措。玆不得不復犯違慢,席藁哀籲,乞賜罷斥,仍勘罪犯,以肅邦憲,以靖私義事。入啓。答曰,省疏具悉。前後疏批,備悉開釋,但當以勉出爲期,斷無許遞之理,卿其須體此意,勿復撕捱,速出行公。
政院啓曰,正言洪好人疏批已下,所當更爲請牌,而日勢已暮,明日待開門,更爲牌招察任,何如?傳曰,允。
京畿監司書目,楊州呈,以兵曹參議宋徵殷,司書宋成明辭職上疏上送事。啓。答曰,省疏具悉。爾其勿辭,上來察職。以上朝報
李德英啓曰,明日常參·經筵,取稟。傳曰,停。
許玧啓曰,大司憲權尙夏,執義權忭,掌令鄭必東·朴萬普,持平金相玉在外,持平南道揆呈辭,今日以監察茶時之意,敢啓。傳曰,知道。燼餘
御營廳啓曰,本廳分授北漢山城,自水口南邊至普賢峯,城廊四十一處,合一百二十三間,文殊門內營庫舍大廳退十七間庫舍,五樑,閣二十間,平庫舍八間半,軍器庫六間,火藥庫三間,鑿池十二處內一處,長五間許,廣三間半,水深八尺,五處長三間許,廣四間,水深六尺,六處長三間,廣二間許,水深四尺,作井三十二處內,七處水深四尺許,十四處水深三尺許,十一處,水深二尺許,義上峯下女墻加築處,依前日定奪,一百七十堞,今月二十八日,竝爲畢役之意,敢啓。答曰,知道。備局謄錄
上在昌德宮。停常參·經筵。
吏曹口傳政事,以宋炳翼爲江華經歷。
左議政徐宗泰十二度呈辭。入啓。傳曰,安心調理。
謝恩,正言洪好人。
忠淸監司書目,忠州呈,以校理李世瑾辭職上疏上送事。啓遞差。
院啓,請還收罪人河減死定配之命,更加嚴刑得情,依律處斷。請還收義州定配罪人李後說減等之命事。請還收韓構·李秀儁歲抄蕩滌之命。請還收唐津量移罪人金泰潤減等之命。新除授司諫李晚堅,時在京畿高陽地,請斯速乘馹上來事,下諭。答曰,不允。下諭事,依啓。前啓金春澤放釋之命還收事,及前持平李世德遠竄還收事,停啓。
政院啓曰,兵曹判書趙泰采,昨日陳疏承批之後,今日又呈辭單,尙不行公,卽爲牌招察任,何如?傳曰,允。
謝恩,同成均趙泰采。
成均館官員,以同知館事意啓曰,今九月初九日儒生課製,今月內無故日退行事,曾已啓達矣,大提學時未差出,限內不得爲之之意,敢啓。傳曰,知道。以上朝報
備邊司啓曰,今日賓廳日次,而大臣有故,頉稟。答曰,知道。備局謄錄日記廳郞廳趙景觀書。郞廳李朝望校正。
上在昌德宮。停常參·經筵。
下直,長興府使李濟冕,郭山郡守韓範錫。
政院啓曰,憲府無行公之員,連日監察茶時,事甚未安,除在外外呈告人員,牌招察任,何如?傳曰,允。
傳曰,明朝弘文提學命招。
左議政徐宗泰十三度呈辭。入啓。傳曰,安心調理。
辰時,日有左珥。申時酉時,日暈。以上朝報
上在昌德宮。停常參·經筵。
左議政徐宗泰十四度呈辭。入啓。傳曰,安心調理。
傳曰,明日晝講爲之。
護軍金鎭圭上疏。大槪,頃承恩批之後,恭竢該曹覆奏,不敢繼煩控免,不意以館職召臣,已至於四,無論格例之有拘,所被誣衊,終不可抗顔,復廁朝端。且於大臣箚子,不勝駭怖,玆敢隨牌,陳章於闕下,乞命所司盡遞匪分諸兼任,仍治觸忤大臣之罪,以慰廟堂之心,以靖機穽之身事。入啓。答曰,省疏具悉。卿勿過辭,速出行公。
傳曰,弘文提學金鎭圭更爲牌招。
謝恩,弘文提學金鎭圭。
政院啓曰,弘文提學金鎭圭,承牌來詣賓廳矣。傳曰,書題書入。傳曰,都承旨持此書題,與弘文提學,偕往泮宮,儒生等試取以來。
京畿監司書目,驪州呈,以判義禁閔鎭厚辭職上疏上送事。啓。答曰,省疏具悉。今玆査事,不宜遷就,須勿過辭,卽日登途。
戶曹參判尹趾仁上疏。大槪,陳章祈免,未蒙矜允,每每違逋,誠極惶隕,不得不冒昧出肅,而不敢爲因仍供職之計矣。昨伏見正言洪好人疏本,張皇其說,反加侵辱,此無非如臣無似,忝叨匪據,有以致,然慙忸之極,寧欲無言,不可以已去其職,而晏然而已。伏乞聖明,亟命鐫削臣本兼職名,以快人心,以安賤分事。入啓。答曰,省疏具悉。卿勿過辭,從速察職。
政院啓曰,弘文提學金鎭圭送言于院中以爲,今日所收儒生試券,獨爲科次,事體未安,藝文提學依前牌招,以爲一體科次之地云,藝文提調崔錫恒卽爲牌招,何如?傳曰,允。
京畿監司書目,高陽呈,以刑曹參判李晚成辭職上疏,及楊州呈,以右尹金演辭職上疏上送事。啓。答曰,省疏具悉。卿其勿辭,從速上來察職。
忠淸監司書目,淸風呈,以修撰李喬岳辭職上疏上送事。啓。答曰,省疏具悉。旣往之事,何必追嫌?兩臣過當之言,不必介意,爾其勿辭,從速上來察職。
成均館官員,以都承旨意啓曰,今日儒生製述時刻,以酉時定下矣,問于漏局,則酉時當盡於烽火之時云。酉時未盡前,日已昏黑,則儒生輩必將擧火,而節製擧火,亦涉未安,何以爲之?敢稟。傳曰,凡事貴在隨時變通,今日書題啓下之時,未時將半,懸題之際,日已晡矣,此所以不得不限以酉時者也。今觀啓辭,儒生之呈券與否,全不擧論,只以節製擧火,未安爲辭,未可曉也。收券不至埋沒,則不必待酉時之盡也。以上朝報
護軍金鎭圭上疏曰,以下多缺所不可冒進者,該曹所引故相臣半行缺就其詳在,臣叔父臣萬重所陳之疏,今不必煩六七字缺,諒其不自爲言,故不解耳。今臣明據名相之所以爲辭三四字缺,而該曹之猶且操持,實愚臣之所未曉也。然不過格例間所數字缺抵臣之所遭罹,無論言者之是非,其爲汚衊身名,則雖決江河,而亦難湔洗之矣,尙可仰恃寵靈,抗顔束帶,復廁簪紳之列,以爲當世之羞哉?且昨伏見大臣箚本以爲,諸臣疏語,蹈藉之甚壞事體,臣於是不勝駭怖。頃者大臣罪獄官甚重,而蓋出於不諒其欲循獄體,遽以時議之所嗔而責之,故臣妄就其言,略有二字缺而已,非敢有侵斥之語,未知大臣何怒於臣,而謂以蹈藉耶。夫以負罪之臣,果蹈藉巖廊之尊,使朝廷之事體而傷壞,則此其罪誠大矣。彼居論思之地者,與大臣相可否,卽其職也,而尙不安於大臣此言而乞免,則況於臣耶?聖明雖嘗曲察所被人言之誣枉,累賜恩諭,今於大臣所言,而又不罪臣,則人必謂庇一賤臣,而有失於敬大臣之道矣,尙何論臣前言之止於辨白,而實無蹈藉耶?然則此不但臣之不敢冒進,在朝家亦不可不譴責於臣,玆敢仰首自列。伏乞聖明,軫罪臣之情地,念朝廷之體貌,亟飭所司,盡褫臣匪分諸兼任,仍勘臣觸忤大臣之罪,于以慰廟堂之心,靖機穽之身,公私竝幸。疏批見上
副修撰李喬岳疏曰,伏以,臣於頃年,忝在館職之末,猥上一箚,略效愚衷,而辭不達意,自速罪戾,聖度寬貸,薄施譴罰之典,纔過數朔,旋加霈宥之恩,俾臣得以優游偃息於帝里桑鄕之間,仰惟聖德,天高地厚,三四字缺所能仰報,杜門二字缺,日夕省諐,迺者有五行餘缺,不顧宿嫌,乘機醜衊之致,半行缺濫蒙恩造,淸塗顯班,過致叨冒,微涯已溢,弱植易搖,而只以當事不避之義,爲一分報效之圖,衝羅蹈穽,迷不知返,一發合司之論,重觸時輩之忌諱,群言沸騰,衆鏑交射,持臣者或謂之乘時迎合,詆臣者或謂之用意不美,其他種種醜羞之說,迭發於章奏之間,恣意攻擊,如報私讐。吏判尹德駿疏中所謂關士夫心術等語,意在排陷,僇辱特甚,一疏再疏,操切愈力,臣未知士夫心術當如是耶?然彼每以通塞間事,有所斷斷,在臣自靖之道,惟當任他詬厲,默而無辨,而第檢擧之銓官,督受其非斥,臣之踪地二字缺,而愈益危蹙。且前日李眞儉之疏,則論臣不合於館職,至以濫冒爲目,其所句斷,更無餘地,而此則不待人言,臣亦自知,臣之當初辭本,屢陳濫吹之狀,終始蘄免,伏想聖明,亦必記有之矣。第其疏又以臣之受知被譴,歸之矯激,而末乃結之以殿下導之使然云,臣不勝駭訝之至。夫臣之平日持論之不激,固已聖明之所洞燭,則眞儉之疑臣,果何所據?況導臣下矯激之習,本非聖世之美事,而眞儉妄揣臆料,無少顧憚,乃至於此,古人所謂,臣何足言,有辱聖知云者,政爲臣所遭而發也。噫,臣之酷被人齮齕,前後凡幾遭矣,微身之觸碎糜粉,臣固自分,而尙今全保,莫非聖上曲庇之私耳。如使臣早自斂迹,避遠名塗,則或可以息黥補劓,全身遠害,而只緣受恩如天,未忍便訣,惟知一心而報主,不思衆怒之難犯,畢竟受此無限醜詆,皆臣自取,尙誰怨尤?仍念臣之違離闕庭,倐已三載,戀君之誠,臣亦有之,豈不欲一近軒陛,瞻望耿光,以紓日夜耿着之悃,而顧此區區自劃,已誓方寸,則今何忍忘廉喪恥,以牽復爲幸,貪榮戀寵,揚揚復廁於淸六行缺,不勝幸甚。疏批見上
右尹金演疏曰,伏以臣,積月供劇之餘,病狀甚痼,逬伏鄕廬,以爲取便將理之計矣,不意此際,伏聞有京兆新除之命,臣且感且惶,不知所以自措也。臣於頃者待罪近密,目見言者之被竄,敢效憂愛之微悃,而倉卒寂寥,言無可採,以致不槪於聖心,伊後誨責之敎,極其嚴截,雖蒙聖度寬容,譴罰不加,而臣之惶悚恧蹙,久而未已。至若刑官自列之章,提辨臺言,而移怒臣身,醜罵之言,無所裁擇,臣誠駭怖愕眙,實未曉其意也。被人蹈藉,旣非尋常,則冒沒復進,誠無是理。況臣所患手足麻痺之病,近又添苦,連事灸焫,小無其效,加以氣火之症,乘時益肆,潮熱上衝,精神聵眊,四肢不仁,行步甚妨,以此病狀,尤無自力供務之勢,詞訟劇地,不宜暫曠,不得不封章仰籲于仁覆之天。伏乞聖慈,俯諒危衷,亟遞臣職,以便公私,不勝大幸。疏批見上
刑曹參判李晚成疏曰,伏以,臣於日者,猝叨銓職於僚席一空之際,威命屢辱,事勢迫急,而以臣情地,終無冒承之理,疾痛之極,不暇緩聲,敢使家僮,齎疏直呈,而爲政院之所沮却,不得不從縣道陳籲矣。疏未及徹,而旋有變通之擧,體下之恩,天地莫量,竊自幸優游涵泳,以獲遂其微分矣,不意秋曹除旨,復降於屛蟄之中,臣誠兢惶駴蹙,莫曉所以。夫刑獄之地,視他曹最緊,雖在常時,亦不宜暫曠,顧今査事遷就之日,尤宜極擇無故可堪之人,以責其及時完了,而今臣情勢危蹙,積久逋慢,業已上下之所洞悉,此時此任,胡然而及於臣身哉?臣之難進之義,前後無異,有不敢更爲覼縷,而見今病狀之危惙,殆有急於情勢者,臣於前歲秋冬之交,重感寒疾,症似內傷,五行餘缺有可進之勢,何敢飾辭圖便,自速十餘字缺夕,雖欲强起承命,而末如之何矣。天日在上,臣豈敢四五字缺以臣在銓職時,承批後,似有上來之意,陳達,筵席語秘,雖未詳遣辭之如何,而臣於銓職,固有必可遞之義,抵死辭避,是臣宿心,以銓職而果欲例讓而勉承,則今於見叨之職,亦當聞命疾趨,顧何必復事撕捱哉?凡人去就,如冷煖之自知,有非他人所可懸揣。控免未承批之前,何暇論其去就,而儒臣乃以未然之事,猥煩天聽,惜乎其不審於奏對之辭也。繼伏聞筵臣有以臣之惶恐不敢進,職由於頃年罪重臣之嚴敎,聖明以引嫌太過,爲敎,荐下催召之命,臣感極涕零,繼之以抑塞,頃歲嚴敎,豈不萬萬惶怖,而臣於伊時,悉暴危厲之情,獲蒙寬貰之恩,其後黽勉趨命,亦非一二,則分義所在,不敢自存形迹者,於此可見矣。一自銓席僨敗之後,退屛省諐,屢違嚴命,區區自靖之義,豈專爲向來事而已?第臣之私義,本來危臲,實是儕友之所共知,故乃於勉出之際,至以前事爲言,致勤開釋之旨,臣於是,益增戰越,不知置身之所也。噫,今日査事,雖曰緊急,臣之所叨,不過一有司之職,容臣自處,何所不可,而鎭日煩請,不暇顧乎?事體之猥屑,苟究其故,孰非臣罪?顧臣疾勢之沈篤,如上所陳,假使臣賴天之靈,不至溘盡,旬月之內,決難復起爲人,與其淹延時日,一任虛帶,無寧速賜處分,毋致公私之俱病。如以臣言,出於矯飾,則亦宜亟降威罰,以彰其慢,玆敢冒死哀籲於仁覆之下,伏乞聖慈,上念公體,下察危懇,卽命鐫罷臣本兼諸任,仍議臣前後辜犯,以礪頹綱,不勝幸甚。疏批見上出燼餘
上在昌德宮。停常參·經筵。
傳曰,明日晝講爲之。
左議政徐宗泰十五度呈辭。入啓。傳曰,安心調理。
政院啓曰,今日晝講爲之事,命下,而經筵官上下番,以儒生課製對讀,今方科次,晝講時刻之前,勢未及畢考云,何以爲之?敢稟。傳曰,停。
領議政李濡上疏。大槪,更申血懇,冀蒙恩許事。入啓。答曰,省疏具悉卿懇。日者之批,已悉如渴之意矣,巽牘又至,益用愕然也。目今廊廟空虛,國事泮渙,望卿造朝,不啻若大旱雲霓,卿其毋執撝謙,卽起視事,勉副至望。仍傳曰,遣史官傳諭。
右議政金昌集箚子。大槪,冒死申籲,將臣所辭,竝賜開許事。入啓。答曰,省箚具悉卿懇。前箚之批,已諭予意矣。卿胡引咎至此耶?至於引以爲嫌礙之端者,尤涉太過。世子傅,左右相擬望落點,則與師之首揆應帶者,有異矣。卿其體此至意,安心勿辭,速出行公。仍傳曰,遣史官傳諭。
政院啓曰,今日藥房請對引見時,都目大政,吏曹判書有故,則曾有令次官變通開政之例云,前例相考以啓事,下敎矣。相考本院日記及吏曹謄錄,則戊辰六月都目政,判書有故,久未擧行,故其時大臣箚陳變通,同年八月二十日,參判尹趾善,參議朴泰遜,同參開政云,初入仕則無差出之事矣。敢啓。傳曰,問于大臣,稟處。
備忘記,居首進士尹淳,直赴殿試,之次生員李瑋,直赴會試,幼學李仁休·李國馨·宋眞明,各給一分。
禮曹啓曰,下敎矣,慶德宮移御吉日,卽令日官推擇,則今十月初七日,大殿·中宮殿·世子宮·嬪宮,俱爲最吉,十二日平吉,此外望前無他吉日云,以何日定行乎?敢稟。傳曰,以十二日定行。
吏曹口傳政事,以趙湜爲鍾城府使。
李德英,以司饔院官員,以都提調·提調意啓曰,本院曾有全羅道長興·興陽接界處折受漁場,而累經兵亂之後,仍爲廢棄,不得收拾矣。去己巳年,因其漁戶人等來訴,自本院入啓復設,以爲冬月生眞魚進上之地,而未及數年,本縣不顧上供之至重,偏聽官吏之誣告,稱以民弊,張皇瞞報,而其時提調,不能詳審,率爾陳達,旋卽革罷矣。今聞其漁場結箭最好,故土豪輩與本縣鄕廳及官屬等,互相表裏,私自冒占競取,其民弊作言,欺誣本官,有此論報革罷之擧,揆諸事理,殊極可駭,決不可任其沮公私占,一向棄置。且本院漁場,專爲供上,冬節眞魚,只産此土,則雖或有些少民弊,亦不暇顧,而中間己巳之復設,旣因漁戶之自願,則其所有弊之說,都出於本官不欲復設之計,而實無民弊之狀,推此可知。曾前折受長興得靈海水門浦,興陽鷹巖海等,一海四處漁場,自今年還爲復設,或爲進上,或爲收稅,以爲一分補用之地,而募軍·募船等事,一依己巳年例擧行之意,本道本官及左右水使處,知委施行,而官屬等,土豪等,如或有復踵前習,從中弄奸,沮敗設場之事,則本邑座首以下,拿致營門,以爲嚴刑重治之地,何如?傳曰,問于本道,稟處。
藥房都提調以下,刑曹判書朴權請對入侍時,慶德宮移御,以今月望前擇日事,及鍾城府使瓜滿之代,口傳差出,催促下送事,榻前下敎。刑曹科獄被囚各司直,房直及布帳次知軍士,及戶曹使令竝放釋事,榻前定奪。
刑曹判書朴權請對時所啓,全羅監司柳鳳輝狀啓,以本道年事之失稔,凡係擾民之事,所當切禁,推奴徵債,限明春停止事,請令廟堂稟旨,分付矣。此亦依他道,許令防塞,何如?上曰,依他道防塞,可也。以上朝報
藥房入侍時,副提調南致熏所啓,臣於仕進時,有十數人當路呼訴,故呼問于待漏院,渠等以鍾城新迎下人,去七月上京,至今留滯,飢寒切逼,不得不告訴云。凡瓜滿之代,必待判書開政,而卽今事勢,杳無差出之期,致令初秋上來之人,抵冬淹京,則飢寒之不免,勢所必至。況六鎭邸吏,絶塞窮民,無他接濟之人,彷徨道路,見官員則輒有告訴,誠甚矜憐。若自賑廳,給糧接濟,則庶可免飢死都下之患矣,臣目見其狀,故敢此仰達矣。提調趙泰耉曰,臣亦聞其呼訴矣。都提調李頤命曰,見官員則輒訴矣,絶塞近二十人,久滯京裏,又値冬寒,其勢誠可惻然。參判之政,則諸窠皆出,頃日江都經歷,旣以特命,口傳差出,今此鍾城倅,亦依此破格差出,下人則令賑廳接濟,何如?上曰,此邑瓜滿之代,尙未差出矣。鍾城府使卽爲口傳差出,催促下送,下人等則令賑廳接濟,可也。以上吏曹謄錄
藥房入侍時,都提調李頤命所啓,臣頃以黃海道谷山戶曹屬鉛店,移屬禁衛營取鉛事,陳達蒙允,而其後本道監司吳命峻辭陛時,更陳自兩處竝採之請,有令本營稟處之敎矣。蓋本營則己巳年間,已得此店而採用,移自戶曹句管在壬午,海營則自癸未年始得竝採云,一店竝採,不但募軍難支之弊,事多兩妨,其爲苟艱亦甚。本營旣以新設軍門,固無繼鉛之道,而況自北漢設立之後,待變軍器,大砲佛狼機等物,將計堞措備,所入鉛鐵,不啻浩鉅,若失此店,無以取辦。且聞海營,則所得於此店者零星,而其他諸屯物力,可以支過云,彼此需用之緊歇如此,雖以輕重言之,北漢是國家大計之地,則事當視他有別,此鉛店依此定奪,仍屬禁衛營,番補軍需,何如?上曰,依初所達,仍屬禁衛營,可也。刑曹判書朴權所啓,北漢山城廳號議定事,有問于時任大臣稟處之命,故臣承命往問,則左議政徐宗泰,右議政金昌集皆以爲,方在俟罪中,不敢可否,而若其經理廳名號,儘似合宜,豈有異議云云。經理廳號,卽都提調李頤命所言,而他大臣之意,亦以爲可,未知何如。上曰,定以經理廳名號,宜矣。權曰,旣稱經理廳,則主管大臣則稱都提調,堂上則稱提調乎?上曰,主管大臣則稱都提調,堂上則稱提調,三軍門大將則例兼提調,可也。又所啓,全羅監司柳鳳輝以風損災尤甚處給災事,有所狀請矣。大臣時未出仕,未得可否云,而問議于戶曹判書金宇杭,則以爲道臣旣如是陳請,有難不許,而但風損給災,曾無其例,若取其晚移秧,晚時種,全不掛鎌等處給災,則風損尤甚處,亦似入於其中云云。蓋柳鳳輝狀中則曰,守令災報,難保其虛實之不雜,自該曹取考各年災結,量定元數,令本道參商各邑形勢,給災爲請,而第本道今年年事之災荒,不知其可比於何年,則懸度臆定,有欠詳的,且守宰不以實報,則歲入之大縮,亦甚可慮。若從災結最小年例,致令被災處,或至於落漏,則亦非損上益下之道,無寧分付道臣,使之各別精抄,商量給災,未知何如。上曰,雖以某年言之,全無一災之年,固所未易,惟在監司之精審區別,從實陳聞。頃觀平安監司狀啓,則細陳山野農形,明白易曉,而其外諸道狀聞,則皆不分明,有難的知其災實矣。提調趙泰耉曰,平安道則田多畓少,而今年田穀則稍勝,畓穀最歉云矣。頃者忠淸監司韓配周狀請,晚移秧給災時,廟堂有兩南一體給災之議,而其時兩南狀聞未及來,故有待兩南狀聞後一體稟處之令。今者湖南狀啓入來,而與湖西所請者,災名差異,參酌許給,似宜矣。上曰,風損災之說,曾亦罕聞矣。頤命曰,柳鳳輝所請之意,則朝家每以一二災名許給,故縣邑不能周旋於命令之外,實慮未遍。若比某年,許給災幾結,令本道劑量緩急,則可均云,此言似宜,而旣非法例之所曾行者,朝家有難懸斷比同於某年,借給災名目,本不宜煩移,風損災亦是罕給者,而道臣旣親審啓聞,則全不許施,亦似泄泄。或依朴權所達,令道臣各別精審,取其尤甚處給災,似可矣。上曰,西伯狀啓,則諸道狀聞,皆不分明,而道臣旣有所請,尤甚被災全不掛鎌處,使之精審給災,可也。又所啓,江原監司金致龍狀啓,盛陳農形,以爲分災,則朝家每以虛實相蒙,爲慮,故雖不敢直請,至於初不付種,全不掛鎌等處,則願得全災爲請矣。他道被災尤甚處,旣許全災,則此亦一體給災,未知何如。上曰,依他道,一體許給,可也。權曰,其狀啓,又言田畓晩穀被災尤甚,擧皆直立白乾,毋論田畓,願得全災云,而旱田給災,事涉重難,若或開路,則必致紛紜矣。上曰,旱田則不許,可也。權曰,其中木花田,全不摘取處,亦請給災矣。木花災,每患虛實之易混,故外議亦以爲重難,而旣許他道之精審給災,則此亦一體許給,何如?上曰,依他道覈〈實〉,尤甚處給災,可也。又所啓,忠淸監司韓配周狀啓以爲,今秋水操,雖已早行,陸操·城操及兵使巡歷等事,亦當次第擧行,而年事如此,竝請限今秋姑停,以除民弊矣。戎政雖不可擔却,而當此凶歲,擾民可慮。依道臣竝所請,兵使巡歷,竝姑停止,只令各其營將及守城將,巡點列邑,似不爲全廢之歸矣。上曰,依此爲之,可也。又所啓,忠淸監司韓配周狀啓,亦陳本道被災之慘,而以爲今春各邑所給三倉米,今雖輸納,若有明春設賑之擧,則又將請得分給,初不若捧留本邑,以補賑資云云。且以舊未捧還上,亦請停捧,以紓民力,當年條新還上,則爲明春種子及賑資,雖不得不捧,而本色則勢難準捧,請以他穀,隨力代捧矣。三倉米捧留事,分議皆謂許之,爲宜,舊還上停捧事,及新還上代捧事,他道尤甚邑,亦旣許施,則此亦似有一視之道矣。凡代捧之令,若在歲晚後,則各邑土豪及官屬輩觀望不納者,得以蒙惠,而民間之畢納者,未蒙軫恤之澤,事甚不均,必宜趁早頒布,以杜此弊矣。上曰,捧留本邑事,依狀請許之。尤甚邑舊還上,亦依他道例,一體停捧,新還上則許以他穀代捧,可也。又所啓,江原監司金致龍狀啓以爲,本道舊還上,因朝令折半代租,趁秋當捧,而目今穡事如此,決無代捧之勢。舊還上未收,待明年還以本色畢捧事,爲請矣。當初舊還上未收,許令秋後以租代納者,蓋出一時軫恤之擧,而今秋後,又請明年還納本色,事涉未安,而今年年事,未免失稔,實難以禾穀代納,則道臣此請,似不獲已,使之依狀辭,待明年還捧其本色,何如?上曰,此則只江原一道,審量形勢,有此所請,本道舊還上則待明年,以本色還捧,可也。以上備局謄錄
南致熏啓曰,明日常參·經筵,取稟。傳曰,只晝講。
李宜顯啓曰,大司憲權尙夏,執義權忭,掌令鄭必東·朴萬普,持平金相玉在外,持平南道揆呈辭,今日以監察茶時之意,敢啓。傳曰,知道。
又以兵曹言啓曰,今春夏等各道褒貶二字缺,今日始爲開坼,則知世浦萬戶朴秀山以給代有怨,爲目,格浦別將鄭浩淵以松禁不嚴,爲目,皆置中考。萬戶之職,在於撫恤土卒,而取怨於給代之際,別將之任,不過專管松田,而不嚴於防禁之道,俱難免失職之責,竝以下考施行,何如?傳曰,允。
午時,上御養志堂。藥房請對,都提調李頤命,提調趙泰耉,副提調南致熏,記事官李國休,編修官洪慶先,記事官申壽華入侍。刑曹判書朴權亦爲請對,追後入侍。
李頤命進曰,數日風寒陡緊,寢膳之節,何如?上曰,無事矣。又曰,手部·脚部,近亦無異於前乎?上曰,別無加減,與前一樣矣。又曰,日寒後,核處亦無事乎?上曰,然矣。頤命又曰,時御處所,多有不便之慮,故臣等欲於今日晝講時,入侍稟定矣,旣有停講之命,故敢此請對矣。時御所形勢,得聞修理諸官之言,且聞提調趙泰耉以工判監董時所見,則不但狹窄而已,前無遮蔽之殿,西邊虛闊,風氣甚高云,他殿閣則皆有周廊三四字缺時所御,未有若此處之單薄矣。半行缺每當寒節則欠安,二行半缺。泰耉曰,小臣頃於修理時,看審形勢半行缺受風最甚。當此凍寒之節,若久御此所,六七字缺豈不悶迫乎?況景福堂之於養志,相距稍間,出臨之路,正當風邊,當初所見,固以此爲悶,而卽今日氣漸寒,事多可慮。他殿閣中,如有勝此之處,則趁今變通,恐似合宜矣。頤命曰,近來聖候咳嗽之頻發,亦似由於風寒所感,此時尤宜愼攝,何可御此疎冷之處乎?上曰,當初無他可合處,故來處此所矣。南致熏曰,雖閭閻家,四面有相蔽之室,然後可以防風,而伏聞趙泰耉之言,此處西邊虛闊,風氣甚多云,其非冬月可御之所,則決矣。且手部·脚部病患,切忌風寒,必須過冬安寧,然後保無他虞,若有觸風損傷之慮,則誠甚悶迫,從速變通,似好矣。頤命曰,此非當風處,則猶可過冬,而疎冷如此,不可當寒久御,如或變通,則趁此未極寒前,從速處分,似好矣。泰耉曰,若過三冬於此,則實爲悶慮,亟加思量,而變通則幸矣。上曰,前無周廊,西邊虛闊,故倍他處風高矣。頤命曰,闕內如有他殿閣可御處,則自此移御,固便矣,而觀今所御,可認其苟簡,若然則雖移御他闕,恐亦何妨乎?泰耉曰,四月還御,今又移御,聖意或以爲煩數,而年來聖候,多在靜攝中,惟當以居處之便適,爲務,煩數小節,何必爲拘乎?上曰,初有些故,勢亦有不便者而來此矣。移御慶德宮事,分付,可也。頤命曰,然則以何間擇日乎?上曰,以今月望前,推擇,可也。抄出榻前下敎
上曰,大抵,外方守宰之習,每於年事,雖有稍稔之處,混稱被災,全不區別,同歸之於凶年,如還上應納等事,亦欲憑依圖免,守令此習,固已不美矣。泰耉曰,誠然也,故柳鳳輝所請之意,亦見此等弊而發也。
朴權所啓,忠淸監司韓配周狀啓以爲,今秋水操,雖已早行,陸操·城操及兵使巡歷等事,亦當次第擧行,而年事如此,竝請限今秋姑停,以除民弊矣。戎政雖不可擔却,而當此凶歲,擾民可慮,依道臣所請,兵使巡歷,竝姑停止,只令各其營將及守城將巡點列邑,似不爲全廢之歸矣。上曰,此亦依此爲之,可也。出擧條
又所啓,臣方待罪秋曹,而僚席不備,科獄此遲,臣又見差永昭殿祭官,不能開坐,勢未免遲就矣。卽今獄囚,蓋多不得已究覈者,而囹圄充滿,日寒漸緊,此不可不慮。其中各司直房直,因科査被囚者,亦至數十人,而姑無某直房顯著之端,則許多直卒,有難一向囚係。且前頭設有可問之事,此非逃散之類,今姑放置,以觀前頭而處之,何如?上曰,放之可也。出榻前定奪
領議政李濡疏曰,伏以臣,猥叨重負,憂悸罔措,略暴血懇,冀蒙鐫改,伏奉聖批,不惟不賜開許,辭旨過隆,實出尋常,臣誠惶隕感激,益不知置身之所也。目今廊廟空虛,國事泮渙,莫可收拾,獨使至尊,憂勞於上,當此之時,苟有一分可以堪承之望,則雖非勤勉之敎,臣何敢故爲飾讓,不思奔走報效之圖,甘自陷於辜恩慢命之誅乎?顧念已試僨敗之地,不可再誤,而況此元輔之任,尤是百責所萃,決非如臣庸駑癃殘者,所可濫膺,其何以鎭壓衆情,酬應庶務,以稱塞聖上之恩義哉?此臣之所以揣分量己,一味縮伏,寧受違逋之罪,而終不敢爲冒進之計者也?衰憊之中,近又添得外感,委席昏憒,已經多日,不能構成文字,今始更申哀籲,伏乞聖慈,俯察危悃,亟收成命,以安愚分,千萬幸甚。疏批見上
右議政金昌集箚曰,伏以臣,縮伏俟譴,半年于玆,虛帶重任,罪添瘝曠,屢煩控籲,實非獲已,微誠未格,兪音尙靳,臣跼高蹐厚,靡所容措。噫,科獄一起,百度俱廢,論議互激,止泊無期,宜聖上之爲世道慨歎,而究厥所由,罔非臣罪,先黜臣身,可嚴國綱,而聖度涵貸,譴責不加,猶且縻以職秩,待以恩數,其爲賤臣地,則至矣,竊恐朝家處分之非宜也。且臣與今首相,爲內外兄弟,國有三公,竝據其二,宜無其理,其何敢一日仍冒乎?至於世子傅,自是左揆應帶之任,今番座次陞降之時,以臣方四字缺政曹,仍以臣下批,揆之事體,亦豈所安?以下三行缺取進止。疏批見上出燼餘
上在昌德宮。只晝講。
左議政徐宗泰十六度呈辭。入啓。傳曰,安心調理。
吏曹啓曰,都目大政,問于大臣稟處事,命下矣。問于大臣,則判府事李頤命以爲,臣則已以意見,陳達於榻前,無容別意云,領議政李濡以爲,方在乞免中,病勢且苦,不得獻議,左議政徐宗泰以爲,方在呈告俟譴中,疾病且重,不得獻議,右議政金昌集以爲,方在縮伏待罪中,不得獻議,判府事趙相愚以爲,自再昨,重感寒疾,方在涔涔不省中,不得獻議云矣,敢啓。傳曰,更爲問議于三公。
謝恩,兵曹參議宋徵殷。
正言洪好人上疏。大槪,臣於宰臣反詈之疏,被斥非細,有不容泯默者,賤疾亦劇,無望供職,玆敢悉暴情病,伏乞亟賜鐫免,以快人心,以尋生路事。入啓。答曰,省疏具悉。爾勿過辭,從速察職。
副應敎申鐔上疏。大槪,臣之下部毒腫,添劇於登對退出之後,遍身戰掉,精神昏瞀,實有頃刻難堪之勢,敢此疾聲哀籲,懇乞聖慈,亟命鐫免職名,俾得安意調治,以尋生路事。入啓。答曰,省疏具悉。爾其勿辭,調理察職。
京畿監司書目,廣州呈,以副校理吳命恒辭職上疏上送事。啓。答曰,省疏具悉。曩者合啓諸臣之枳塞題目,不過曰迎合,而迎合二字,決知其不然,則其所牢塞,果出於公耶?是非所在可見之說,已極謬戾,而又以門事,構誣吏判,不遺餘力,而以權譍置對之辭,歸之虛妄,尤可駭也。爾其勿辭,上來察職。
晝講。入侍,同知事趙泰耉,特進官尹就商,承旨黃一夏,玉堂申鐔·洪禹瑞,假注書李太元,兼春秋洪慶先·申壽華,武臣趙以健。以上朝報
黃一夏啓曰,明日冬享大祭齋戒相値,視事,頉稟。傳曰,知道。
李宜顯啓曰,大司憲權尙夏,執義權忭,掌令鄭必東·朴萬晉,持平金相玉在外,持平南道揆呈辭,今日以監察茶時之意,敢啓。傳曰,知道。
李德英,以兵曹言啓曰,宿衛四字缺苟簡,未有甚於近日,參知臣觀命,獨爲入直,已浹旬望,參議臣宋徵殷在外陳章,旣已承批,而入城之後,又爲呈疏,不卽出謝,卽爲牌招察任,何如?傳曰,允。
晝講時,趙泰耉曰,養老必於學者,以其禮義所在,故講明孝數字缺老疾喪徙四者,所宜矜恤,故不從政,謂不從力役也。瘖聾跛躄,斷者侏儒,亦皆廢疾,故竝爲軫恤,而各以其所能而食之,其仁民之政,可謂至矣。鐔曰,隨行之行,以行路之行字,讀之,爲順於文勢矣。上曰,行路之行,果順矣。禹瑞曰,王者之化,以孝悌爲先,唐·虞之時,比屋可封者此也,以班白不提挈,觀之,亦可見養老之化也。鐔曰,輕任則竝,重任則分,此雖小事,而堯·舜之世,風化之盛,亦可想於千載之下矣。此下文,方百里以下,若註疏,然且見於上,似當於溫繹間參看,不必進講矣。上曰,此在上矣。鐔曰,經界井田之制,雖不可不知,而是宜參考,不必進講,故敢達。上曰,然。儒臣所達,是也。一夏曰,明日晝講仍停,何如?上曰,依爲之。禹瑞曰,頃日李晩成,筵臣請命催促之時,臣有所聞,故敢以晩成,將上來之意,仰達矣。晩成之疏,以奏事不審,斥臣,臣雖惶恐不敢上疏,而事甚難安矣,臣則實有所聞,故達之,而到今思之,似是下人輩誤傳也。上曰,以所聞達之,有何所妨乎?以上燼餘
正言洪好人疏曰,伏以釁累賤民,不宜復玷榮塗,而日昨荐召之下,不敢每違,黽勉暫出者,祗欲一謝恩命,粗伸分義而已,非有因仍蹲踞之計,故鎭日尋單,惟以遞免爲期矣。昨伏見戶曹參判尹趾仁疏本,則怒臣引嫌之一疏,盛氣噴薄,拈出臣疏中,意在阿好,如報私怨等語,惡其實際之指斥,其所反詈,多不擇發,而復提太僕時事,張皇說出,恣意醜詆,至斥之以士夫深恥,何其下語之崎嶇,用意之深憯至此耶?臣於是,實有所萬萬駭怖者,不得不略此陳暴焉。臣之前疏所陳,不過歷擧其難進之端,至若合啓一事,尤爲時議之所深斥者,而臣亦參啓中一人,則引以爲嫌,勢不得獲已,三字缺臣亦自知公議之終難抵敵,不敢顯言合啓之當坐五六字缺自訟之事,費力爲說,以爲脅持之柄,二行半缺今乃以下屬之所犯,必欲推而半行缺有完人乎?至以州牧靳擬之說,尤有所未可解者,五字缺意非臣杜門屛跡之人,所可得聞,而今以此等微細之事,反四字缺之端,乃於章牘之間,出此近俚之言,臣竊爲宰臣惜之。噫,世道險巇,吹覓多端,臣以弱植孤根,不自揣量,曾叨言地,累觸時諱,則宜其隨事生釁,與世積忤,而聖恩天覆,每加抆拭於群擠衆怒之中,此所以復招今日之唇舌者也。臣雖欲感激恩數,黽勉供職,而被人反斥,旣非尋常,則揆以廉義,何敢晏然仍據於榮次乎?且臣素患風濕之症,每當寒燠交節之際,一倍作苦,支體麻木,行步蹇澁,今已挾痰添劇,貼身牀席,旬月之內,萬無起動之望,言責重地,不可一日虛帶,以益其瘝曠之罪。伏乞天地父母,諒臣情勢之危蹙,矜臣病狀之綿綴,亟許遞改臣所帶職名,俾得自靖私義,以快人心,專意調治,以尋生路,不勝萬幸。疏批見上
副應敎申鐔疏曰,伏以臣,下部毒瞳,疊發於積年病渴之餘,頃於夏秋之交,出入人鬼關,幾至六旬之久,稍得生路之後,腫口尙不完合,强病供職,未得從便調攝,近又於舊朣下尤甚要害處,結核頗大,毒氣甚肆,乃於泮製對讀之役,徹夜勞攘,以致症情越劇,堅硬浮高,刺痛難堪,而今日適値開講,不敢言病,力疾登筵,幸賴聖慈,曲賜矜悶,許令下番替讀,臣於此,實不勝惶悚感戢,而及夫退出之後,滿身戰掉,精神昏瞀,多灌藥物,僅得少甦,而顧此病狀,非如尋常癰癤之比,初由於氣耗血渴,半年之間,今至四五發,而症情形色,轉益危惡,不但人之見之者爲臣憐愍而危之,臣亦自分其必死而無一幸,臣非不知侍講輪直之十分苟簡。且向日同僚疏批,亦以禁直,無推移之勢,爲敎,臣雖愚頑,此時言病,豈分義之所敢出,而顧念賤疾,實關死生,若或失今不治,則決無復起爲人之望,玆不得不刳肝瀝血,疾聲哀籲於慈覆之下,伏乞天地父母,俯諒臣病情危篤之實狀,亟許鐫改。缺疏批見上
副校理吳命恒疏曰,缺臣之頃忝憲職也,以不發還收之啓半行缺處置之辭,不少顧藉,陵蹴無餘,其所下語,卽六七字缺一毫嫌礙之端,而强自歸於避事之科耶?若使臣,不拘親三字缺論列,則其冒沒參涉之譏,當復如何哉?臣於是,實無轉身之路,而咎責臣者,其亦不恕之,甚矣。仍念臣,跡畸於朝,病痼於身,退屛郊坰,以爲自靖之圖矣,不意渥恩特偏,收錄不置,經幄离筵,氈復如舊,臣惝怳感激,罔知攸措。固當不俟駕屨,竭蹶趨命,而第臣情勢之危蹙,有不可冒進於榮次者,伏聞近者,以合啓人枳塞事,草奏紛然,聖敎至嚴,銓曹長貳,以此不安,而次第褫解,臣以其時最初秉筆之人,其通其塞,靡不自主。臣之愚意,竊以爲,合啓所論,實關士夫心術,其乘機用意之習,不可不明辨痛斥,而參論諸臣,多是臣知舊,亦嘗面言其非,則酬酢之際,或不無坎然自失之意,其是非所在,亦可以見矣。臣之自北幕還也,與伊時參判尹德駿,相議停當,隨參臺官則卽爲通擬,而至若首發數人則決不當輕加牽復,此卽臣意然也。凡銓注之規,堂下淸望郞官主之,論其牢塞之罪,臣實爲首,今於嚴旨之下,何敢自謂無失而晏然而已乎?且臣得伏見行司直宋相琦之疏,追提臣筵奏於旣久之後,擧臣姓名,顯有不平之意,若以臣知其不干於門事,而强爲請罪者然,臣誠瞿然慙恧,繼之以訝惑也。臣於頃間侍講之日,副提學李健命,以科場不嚴,請禁亂收券等官拿罷,臣意朝家用罰,只及於微官,不及於貴近,似爲太偏,妄有監試承宣問備之請,伏想聖明,亦必記有之矣。今者一權譍出,而旣鎖之宮門,將必洞闢,則重臣之恍然驚顧,自悔其牢閉之前言,固無足怪,而至以門之開閉,謂之非其所管,竝與當初推緘薄罰而齗齗不能已者,抑何意耶?今其說,必曰試門擅開則非我也,內官與假衛將也,收券過限則非我也,主張官也。然則內官·衛將,亦必曰非我也,三字缺軍也,臣未知監試承宣之責,只在於持書題往來,而四五字缺漠然不相管攝耶?設令敦化之不閉二行餘缺就此一款,其所眩幻虛妄之狀半行缺變形,其爲世道憂,又曷可量哉?況先呈出來之際,四五字缺門內人馬,環擁於門外,其門不開之實,萬目皆覩,萬口三四字缺播喧傳,莫不憤歎。重臣亦豈有尙不聞知之理,而初則明言其金虎之竝閉,後乃强諉以見聞之不及,只欲歸罪於內官·衛將,而自己則脫然無所與焉。虎兕出於柙,龜玉毁於櫝中,是誰之過歟?重臣自處之義,恐不宜如是矣。雖然,其間事狀,果如重臣之所自明,則臣之妄論之失,誠無所逃,宜卽自列,以請譴何,而素患痰病,遇寒增劇,胸膈痞悶,飮啖全却,咳喘兼苦,晝夜呻楚,委頓牀席,轉側亦難,不得締成文字,以時陳暴,臣罪至此而尤萬萬矣。伏乞聖慈,天地父母,憐臣疾病之難强,察臣情迹之難進,亟許鐫改臣館職及兼帶春坊之任,得以隨便調息,仍命有司,勘臣罪犯,以肅朝綱,不勝幸甚。疏批見上出燼餘
上在昌德宮。停常參·經筵。
左議政徐宗泰十七度呈辭。入啓。傳曰,安心調理。
吏曹啓曰,更爲問議于三公事,命下矣。更往問議,則領議政李濡以爲,匪據之職,萬無承當之望,今方連章祈免,則有不敢與論朝政,而承此更詢之命,亦不敢終默不對。大政之至今遷就,曾所未有,欲依戊辰年之例,變通行之,出於萬不獲已,而揆以國體,一番破格,已涉苟簡,恐不宜每每因襲爲例。且其事勢,不無前後之差殊者,卽今惟當勉出銓長,以爲行政之地,如其不然,則別爲變通,亦無不可,伏惟上裁。左議政徐宗泰以爲,都目,國之大政也,事體甚重,以亞貳設行,誠爲苟簡,曾未聞有國朝舊事,戊辰變通,雖出於萬不獲已,而恐難仍復循襲而行之,卽今遷淹至冬,殊多可慮,而不敢以非舊事而苟簡者,仰陳矣。臣在呈告悚蹙中,且病甚昏瞀,不敢與聞朝政,而再詢之下,惶恐益深,不敢不略陳迷見,而何望其適宜?伏惟上裁。右議政金昌集以爲,大政,令次官設行,雖有戊辰變通,此出於一時不得已之擧,每每因襲爲例,事體苟簡,亦關後弊,恐難輕議。臣方縮伏待罪,不宜有所與議,而再詢之下,不得不略陳淺見,伏惟上裁。三大臣獻議如此,敢啓。傳曰,吏判牌招察任。
傳曰,史官三員待命,騎馬九匹立之,冬享大祭所內摘奸。
注書李國休病,代以李光普爲假注書。
政院啓曰,卽因弘文館草記,下番將未免闕直,令本院稟旨變通事,允下矣,政官所當卽爲牌招,而日勢已暮,開政之際,必致夜深,待明朝牌招,使之開政差出闕員,何如?傳曰,允。以上朝報
許玧啓曰,大司憲權尙夏,執義權忭,掌令鄭必東·朴萬普,持平金相玉在外,持平南道揆呈辭,今日以監察茶時之意,敢啓。傳曰,知道。
又以弘文館言啓曰,本館上下番見存六員內,校理李夏源,副校理吳命恒,修撰洪重休,副修撰李喬岳俱在外,而卽者申鐔,以身病陳疏,受由出去,臣禹瑞,獨爲入直,下番無他推移之員,將未免闕直,令政院稟旨變通,何如?傳曰,允。以上燼餘
備邊司啓曰,今日賓廳日次,以大臣有故,頉稟。答曰,知道。備局謄錄
上在昌德宮。停常參·經筵。
下直,慶尙都事南一明,江華經歷宋炳翼。
典籍申以衡,館奴婢推刷事,全羅右道出去。
左議政徐宗泰十八度呈辭。入啓。傳曰,安心調理。
右議政金昌集箚子。大槪,敢申應避之義,乞命該曹,考例稟處事。入啓。答曰,省箚具悉卿懇。箚辭,令該曹問于大臣稟處焉。仍傳曰,遣史官傳諭。
政院啓曰,憲府多官或在外,或呈告,連日監察茶時,事甚未安,除在外外,呈告人員,卽爲牌招察任,何如?傳曰,允。
又啓曰,吏曹判書宋相琦,參判申銋牌不進,推考傳旨,今方捧入,而開政命下之後,未卽擧行,事甚未安,判書宋相琦,參判申銋,竝更爲牌招開政,何如?傳曰,允。
同副承旨李德英辭職上疏。入啓。答曰,省疏具悉。吳命恒疏語謬戾,何必深嫌?爾其勿辭,從速察職。
吏曹判書宋相琦再牌不進後上疏。大槪,臣於日昨,伏承聖批,慰釋備至,誠不勝感泣,而情勢迫隘,一味縮伏,昨又伏見在外儒臣之疏,斥臣尤力,前後詬詆之言,相繼迭出,惶怖之極,置身無地,昨今嚴召連降,而受譴是期,承命無日,分義尤蔑,罪合萬死。伏乞亟命先削臣職名,仍令攸司,按臣罪犯,以礪臣節,以謝人言事。入啓。答曰,省疏具悉。前後疏批,業已開示矣。今玆吳命恒疏意,與趙遠命之疏一般,則何必深嫌?至於門之開閉,自有主者,當初節目,不啻明白,則於卿,今無嫌端,安心勿辭,卽出行公,毋使大政,一向遷就。
政院啓曰,吏曹判書宋相琦,參判申銋再牌不進,推考傳旨,今方捧入,所當更請牌招,而一日三牌,有傷事體,何以爲之?敢稟。傳曰,明日開政。
江原監司書目,杆城呈,以九月朔,朔膳退捧鰱魚·卵醢,期限已過,終至闕封,其在事體,極涉未安,不得已該封杆城郡守權益隆,襄陽府使李奎年,高城郡守沈廷老,通川郡守沈廷耉竝只罷黜,不謹檢飭,惶恐待罪事,狀啓。傳曰,迎送有弊,只推勿罷,勿待罪事,回諭。
刑曹參議金德基辭職上疏。入啓。答曰,省疏具悉。今玆科事,不但此一事,則何至引嫌遞改?爾其勿辭察職。
備忘記,科獄究覈,一日爲急,而判金吾·秋曹佐貳皆在外,故旣有催促之命,又承辭疏之批,而尙不上來肅命,其在事體,殊甚未安,竝推考,使之卽速上來。
京畿監司書目,衿川呈,以副提學李健命辭職上疏上送事。啓。答曰,省疏具悉。頃於疏批,已悉予意矣。其後趙遠命之疏,不過綴拾世德輩餘論,近日尹趾仁之持卿不已,亦涉太甚,何必介意乎?卿其勿復以情勢爲辭,須速上來察職。以上朝報
吏曹啓目,粘連啓下,左議政徐宗泰,行判中樞府事趙相愚處,更爲問議事,命下矣。更爲問議,則左議政徐宗泰以爲,法典相避之法,無大小官區別之文,未知國朝久遠舊例則如何,而庚寅兩大臣親嫌,雖因於出疆權宜,旣竝供職。逮至乙亥間,文純公臣朴世采,故相臣柳尙運,以內外從兄弟之親,竝皆行公,出於援舊,已成故事,則今此兩大臣之同居鼎席,不可謂無所遵依,況右相出疆,又與相類,恐不當他議矣。臣伏承再詢之命,惶恐敢陳迷見,而大臣進退,非自下所敢擅論,伏惟上裁。行判中樞府事趙相愚以爲,病情尙谻,殆不省事,今於再詢之下,又未獻議,益切惶悚云矣,大臣之意如此,伏惟上裁。傳于李德英曰,左相獻議,正合予意,無容更議。以上禁府謄錄
刑曹參議金德基疏曰,伏以臣之供職,已有月矣,適緣右僚之引入,未得一者齊坐,而科獄査案,前已封標以置,且非目前之事,故臣雖累次赴衙,而不爲坼見矣。今則首席已出,左貳又有催促之命,備員行査,定在非久,臣欲預考諸囚文案,始爲開封披閱,則本曹請移,金吾推禁,以爲參考發問之地,而李胤彦推案,亦在其中,胤彦,卽臣之女壻也,法有應避之嫌,顧諸所査多端,而只此一事,有難參涉,臣早知如此,初豈冒出,而屛蟄旣久,査事又秘,曾未有聞,行公之後,亦不是慮,冥行至今,始得自列,迷鈍不敏之罪,實無可逃。伏乞聖明,特加諒察,及今査事未開之前,亟命鐫遞臣職,移換無故之人,以便公私,不勝幸甚。疏批見上
吏曹判書宋相琦疏曰,伏以臣於日者,酷被人言,詆辱非常,天官謬命,又下此際,俯仰慙慄,莫省所以,而顧臣情勢,萬分危蹙,人器不稱,有不暇言,略就臺疏,陳辯其一二,仍請亟賜重勘,冀蒙矜允,而伏奉聖批,慰諭備至,辭旨愈厚,非臣賤累,所敢承當,而至其被誣委折,曲加開釋,雖臣自言,無以過此,臣是何人,得此異數,以首頓地,感涕自零,惟是査事未完之前,卽臣待罪之日,在臣自靖之義,亦不敢連章煩籲,有若循例辭免者然,泯默跧伏,祗俟處分者,亦有日矣。昨伏見校理吳命恒之疏,以臣向疏中,論四字缺臚列臣罪,費辭侵斥,臣之駭懍,於是益甚矣。六七字缺罰,何等末減,纖芥之懷,曾不置胸中。二行餘缺引爲嫌,誠是意外,無乃疑怒失着,半行缺發端,以爲攻臣之資斧耶?其曰,怳然驚懼,自悔六七字缺諉以見聞之不及,只欲歸罪於內官·衛將,自己則脫然無四字缺,其詬罵之,可謂極矣。然其大意,與趙遠命之疏,同一圈套,臣雖欲更辯,亦不過前說而止耳,且彼方以自明,罪臣若復有言,得罪尤大,臣不敢爲此也。第其責臣以自處之義者,其意固厚矣,而抑何其不諒之甚也。臣於門事之後,一味含默,事之虛實,罪之輕重,只付公議,且待査勘,及其操持益急,終不容無言,則不得不竝陳其開閉節目實狀之如彼,此豈出於推諉自脫之計乎?臣若架空爲說,求欲免罪,則以此咎責,誠無足怪,而如有可辯之狀,可言之端,則其將曲避分疏之嫌,而不一陳聞於君父之前乎?遠命之疏,雖有推諉之說,歸趣則,在於反復變辭,今此命恒疏意,亦以前後異說爲辭,而結語則又在於歸罪他人,臣之罪名,迭出疊加,釁累交積,迫蹙愈甚,不知此後構臣者,更有何說?臣之顚沛僇辱,必不止於今日所遭而已,殿下雖欲終始抆拭,恐不可得矣。噫,臣於本職,雖在平常之時,固無一分堪承之望,一世嗤點,將無所不至,而今又爲人所賤惡,至於此極,苟如言者之言,則臣之得齒人數中,亦幸矣。尙可廁跡於淸朝士夫之列,而又況進乎是,而冒居銓衡之地者,寧有是理哉?目今大政,過限已久,諸大臣獻議,雖以次官擧行爲苟簡,而首相議中別爲變通云者,實出於深量事勢之意,今若亟免臣職,改授他人,則都政不患遷就,國事庶可收拾,臣亦得以少謝衆怒,得全軀命,如其不然,徒事羇縻,曠日相持,則雖聖上,加以恩數,迫以職事,受譴是期,承命無日,分義之違蔑,政務之廢閣,皆將歸於弁髦而後已,此在公私,何利之有焉?召牌連降,末由趨赴,實出於情勢之萬不獲已,而違慢之罪,亦已大矣。伏乞聖慈,諒臣危苦之忱,察臣懇迫之辭,將臣本職兼任,竝卽鐫削,仍命攸司,按臣負犯,如有前後變辭,歸罪四字缺,則臣當甘伏刑章,永無所恨矣。臣無任慙惶祈懇之至。疏批見上
副提學李健命疏曰,伏以臣被難赦半行缺仰籲,略暴血懇,伏承聖批,曲賜矜諒,逐段開釋,五六字缺筵中,天語諄勤,至以時議之歸臣於指嗾者,萬萬理外,五六字缺語秘,雖未得詳,聖人一言,昭如日星,其所以破群疑而向臣心者,靡有餘蘊,臣誠感激涕瀉,不知死所。人臣之罹讒銜冤,不得伸暴者,今古何限,而以臣所遭,受此異恩,此豈夢寐之所敢到哉?雖使臣,明日退塡於溝壑,便無餘憾矣。況復拔之坑坎之中,置諸袵席之上,職名如舊,榮召下降,臣雖頑如木石,寧不思感激殊私,一謝天陛,糜粉爲期哉?第臣徊徨野外,不敢徑進者,誠以苦心危悃,深有悼於內者,方欲復陳肝膈,冀蒙允許矣。近又得見前正言趙遠命疏本,其論科査,實襲近日一種陰險之餘論,滿紙張皇,意專在於構臣,雖以曾母之慈,終疑三至之言,今臣所被人言,不啻三至而愈巧且密,殿下亦安可每加容貸,使人心盡拂也?然而仄聽累日,未有處分,臣誠抑塞悶蹙,不得不更申疾痛之號,悉暴危苦之辭,煩浼之罪,自知難逭。夫自古奸細之人,其所營爲,雖無所不至,究其意則必有所欲,而利害皆切於其身也。今此外製之有無,有何毫分關係於臣身之利害,而其所現發,臣豈樂爲哉?當初私室酬酢,不過偶聞人所傳,歎慨科事之不嚴,率口妄言而已。以此罪臣,雖被重戮,固所甘心,若謂之譸張傾陷,如今日言者之言,則其果成說乎?向日臺臣之必欲現告也,操切脅迫,惟恐其不發,及其發也,乃反用意粧撰,深惡事端之彰露,臣之語默皆罪,而是知言者之意,不在於嚴科場,只在於陷臣身也。且李震壽·李世德之疏,皆以臣頃日筵奏,只擧丹鳳,銘之供辭,乃言敦化,作一疑端,而今遠命之疏,又費力於門事,蓋敦化門事,臣之筵奏及書啓,曾不擧論,則今此開閉之爭,俱非臣所知,故前後疏中,亦不爲辯矣。言者齗齗至此,則臣雖疲劣,亦安可不一陳之乎?今番科場之雜亂,不一其端,而丹鳳三四字缺限,出入若流,尤係可駭,臣果以此奏達,請罪禁亂七八字缺,只是外製一款,而其所由出入之門,則二行餘缺在獄官,一循獄體,覈其變詐也,而其半行缺若其來傳外製之事,旣已款輸,則此外情僞,有七八字缺乃以自脫二字,爲脅臣之資,其亦可笑也已。至於尹趾仁四五字缺日疏語,持之不已,乃以檢其心繹其言,能無自歉爲言,豈料趾仁,亦爲此言耶?今此兩囚,均是外製,而權尙游之發說於備坐,臣之傳言於重臣私室也,雖不擧其名,各有所指,今趾仁,不惟參聽於備坐,亦且與聞於李坦家,而臣所傳言之重臣,適又在坐,方其有問於臣也,臣則雖揣其言之所自,而私室與稠坐,所處不同。且怪夫座中諸宰,不無曾參備坐之人,而不擧衆聽之言,只引私室所言,故臣答以備局參聞之人,亦方在座,此事,吾豈別有所知乎?夫以私室之言,質諸稠會之中,實是士君子所羞,故結之以公廳衆聞之說,厥後疏陳,直擧其槪,今若咎臣以不質言於稠坐,臣固無辭,而私室備坐,旣皆現著,則兩囚之發,特次第事耳。臣雖無狀,豈忍姑暫掩覆,有所取舍,乃敢伸縮於告君之辭,甘自陷於罔測之誅哉?此事,除非親聞者,所難分曉,而今之言者,只憑半知半不知之說,轉相訛誤,構捏臣罪,惟意所欲,彼襲謬喜事之輩,固不足責,趾仁,以前後親聞之人,非不知伊時語意與臣疏所陳,而不少恕諒,急於擠排,疑臣言之不足,輒至於疑人心術,一筆句斷,無所顧藉,此猶如此,他尙何說哉?大抵人性不甚相遠,雖當論議矛盾,情志阻隔之日,其是非羞惡之心,同賦於天,則凡於涇渭白黑之分,必不至於燕·越也。苟使持臣者,平心坦懷,舒究罪臣之端,則必不若是其巧詆矣。兩人相對之際,一時妄脫之言,初無較量排比之意,而其後數三朔之間,未聞有非議攻斥者,誠以科後囂雜之言,無人不道,而人之聽之,亦不以爲大駭故也。及至諸疏繼發,端緖稍著,則群猜衆憾,於是竝起,以臣積忤之身,不察之言,作爲奇貨,必欲甘心而後已,噫嘻,亦太甚矣。抑臣之所未曉者,雖在重辟,其所成案,必歸於一,而今之罪臣者,前後互四字缺罔上之誅,則罪其不發也。慫惥驅使,譸張傾陷,七八字缺筵奏之門名與囚供各異,則慫惥二行餘缺斥臣以爲銘游辭。以此觀之,以一事而半行缺口說出,則無怪乎其言之相戾,而臣雖欲辨,何所六七字缺身外而言者。顧念不肖無狀,濫沐洪造,歷敡華要,五六字缺毫之微,無補於國家,輕脫之言,自陷於機穽,身名汚辱,爲世大僇,如使臣,能有樹立,不至於世所賤惡,則雖有怨嫉之人,必不以此等汚衊之言,輕加於臣,而隨時和附者,亦不如是之多矣。此固自訟之不暇,何可尤人哉?以此怵惕之心,食息靡安,每一念至,未嘗不顔發騂而汗洽背也。如是而尙何敢仰恃天眷,自齒恒人,彯纓結帶,揚揚街路,以益人嗤點哉?伏惟日月之明,無微不燭,天地之仁,無物不遂,倘蒙聖慈,曲加矜悶,勿復檢擧於朝籍,使之杜門省諐,以補桑楡,則朝露未溘之前,豈無報效之日,而生成之澤,不啻雨露於枯荄也。臣衷情所迫,瀆冒至此,伏乞亟賜開允,鐫削臣職秩,使衆怒不至轉激,私忿庶得粗安,不勝大願。
同副承旨李德英疏曰,伏以臣,一參合啓,重犯時諱,前後見詆於銓官者,固不勝其爲辱,而及其牽復之日,衆怒愈甚,至以有關心術等語,益加汚衊,無論其言之悖理與否,其爲搢紳之羞恥則更無餘地矣,在臣自靖之道,惟當蹙伏控籲,期於解免而已,故臣於前日辭疏,瀝盡肝血,冀蒙矜許,而及其未得準請也,又復引避自列而不敢止,伏想聖明,亦必照燭無餘,臣不敢更煩縷陳,而若其臲卼之勢,不以處地之移易而有所輕重,故臣於本職之陞拜也,又以此控辭,而疏未上徹,黽勉祗肅,雖出於勢不獲已,而私心之悶蹙,不啻若針氈上坐矣。日昨戶曹參判尹趾仁之疏,力斥檢擧之銓官,至謂之政例隳廢,臣以檢擧中人,非不知引嫌退出,而每煩呼籲,亦涉支離四字缺以至今日,卽伏見副校理吳命恒疏本,則八九字缺掇拾心術等語,而猶且不足,又加二行半缺乃以首發隨參,强加區別,有若持半行缺遭僇辱,不比尋常,豈可以瀆擾爲嫌,而淟涊仍據,六七字缺悉暴危悃,仰籲於宸嚴之下,仍卽退歸。伏乞聖慈,諒臣情勢之萬分危蹙,亟許鐫削臣職名,以謝人言,以安私分,不勝幸甚。疏批見上
許玧啓曰,同副承旨李德英疏批已下,卽爲牌招察任,何如?傳曰,允。
右議政金昌集箚曰,伏以臣,猥陳三款所辭,庶冀一兪竝免,伏奉聖批,反失所圖,開示丁寧,有踰尋常,臣惶蹙悶塞,罔知所措。竊念臣之當遞,固非一端,而相避之法,尤不避弁髦,臣謹按大典相避條,京外官外親緦麻以上云,而元無大小官區別之文,則其不可以大臣而獨不避也,固較然矣。臣又取考政府故實,則曾在孝廟朝庚寅年間,故相臣趙翼,方爲左議政,延陽府院君臣李時白,新拜右相,兩臣以婚家之嫌,各自陳章,孝廟命議大臣,則其時領議政臣李敬輿獻議之辭,先論相避之法,不可輕改之意,繼以事勢不可無權宜之道,爲言,蓋時有陳奏之行,必以相臣差遣,而刻日登途,勢甚急迫故也。以此兩臣俱在相職,而李時白則遂奉使出疆,此非平常無事之時,所可援以爲證者也。近來相臣之有親嫌而不避者,似由於庚寅之有此例,而揆以常憲,則一向因循,終有所未安,臣以在下應遞之人,何敢苟然蹲冒乎?伏乞聖明,亟下臣箚于該曹,考例稟處,不勝幸甚。取進止。疏批見上出燼餘
上在昌德宮。停常參·經筵。
政院啓曰,卽者吏曹郞廳來言,今日開政事,命下,而判書宋相琦未肅拜,參判申銋病不來,參議未差,不得開政云,判書宋相琦,參判申銋,竝卽牌招開政,何如?傳曰,允。
左議政徐宗泰十九度呈辭。入啓。傳曰,安心調理。
吏曹參判申銋上疏。大槪,兩日之內,召牌三降,而垂死殘骸,轉動無路,竟未祗赴,乞遞職名,仍勘罪律,以肅朝綱,俾延危喘事。入啓。答曰,省疏具悉。卿其勿辭,調理察職。
政院啓曰,吏曹判書宋相琦,參判申銋,牌招不進,推考傳旨,今方捧入,而申銋病勢,果爲難强云,故辭疏不得已入啓,判書宋相琦,更爲牌招開政,何如?傳曰,允。
副護軍金鎭圭辭職上疏。入啓。答曰,省疏具悉。卿勿過辭,從速行公。
政院啓曰,吏曹判書宋相琦再招不進,推考傳旨,今方捧入,而開政命下之後,尙不擧行,事甚未安,所當更爲請牌,而一日三牌,有傷事體,何以爲之?敢稟。傳曰,明日開政。
領議政李濡上疏。大槪,更暴難冒之狀,冀蒙亟賜鐫改事。入啓。答曰,省疏具悉卿懇。勤懇之旨再宣,而巽讓之章又上,是何情志之不符至此耶?愕然且慙,無以爲喩。引嫌一款,尤有所不然,卿其深念國事之泮渙,安心勿辭,卽出論政,用副予虛佇之望。仍傳曰,遣史官傳諭。
戶曹參判尹趾仁上疏。大槪,臣之情迹,萬無仍因供職之望,而適當慶德宮修理之役,無他推移之路,黽勉淟涊,連日進參,而若無所容矣。卽伏見副提學李健命疏本,則怒臣攻臣,不比尋常。聖批又以亦涉太甚,爲敎。惶慄震悚,有不敢一日冒居於職次,玆敢退伏私次,仰申哀籲。伏乞聖明,將臣本職,先許鐫遞,使闕內修理之擧,得免缺員苟簡,兼帶諸任,竝賜遞改,以便公私事。入啓。答曰,省疏具悉。卿其勿辭察職。以上朝報
黃一夏啓曰,來十一日專經文臣殿講日次,取稟。傳曰,停。
李宜顯啓曰,大司憲權尙夏,執義權忭,掌令朴萬普·鄭必東,持平金相玉在外,持平南道揆呈辭,今日以監察茶時之意,敢啓。傳曰,知道。
許玧,以兵曹言啓曰,今十月十二日移御時,各樣差備軍一千三百四十六名內,衛軍四百四五五名除,其餘不足九百一名,依前例坊民調用之意,敢啓。傳曰,知道。
戶曹參判尹趾仁疏曰,伏以臣,一經銓任,釁尤百出,章牘之間,詬斥紛然,皆以前後銓官,爲言,而或擧名而惡言,或藏頭而怒色,若欲一一陳辯,則不但應接靡暇,抑恐事體有損,欲附自靖之義,粗守無辨之戒,不得不尋單縮伏,以爲解免職名,少謝衆怒之計矣。適於此際,有慶德宮修理之役,而本曹長僚及右堂,皆以科事,不得行公,故無他推移之路,黽勉淟涊,日進於監董之所,而愧懼交中,若無所容。卽伏見副提學李健命疏本,則其怒臣而攻臣者,不比尋常,而聖批又以亦涉太甚,爲敎,臣於此誠不勝惶懼震悚之至,健命前後之疏,不免語意之逕庭,故臣竊望其自檢,委曲爲說,而今乃費辭反斥,全不擇發,已不勝其愧訝,而嚴批之下,有不敢一日冒居於職次,玆不得不退伏私次,仰申哀籲於天地父母之前。伏乞聖明,將臣本職,先許鐫免,使闕內修理之擧,得免於缺員苟簡,兼帶諸任,竝賜遞改,以便公私,千萬幸甚。疏批見上
弘文提學金鎭圭疏曰,伏以臣於重遭僇辱之後,强顔造朝,實非廉義之所可爲,而恩旨輒宣,嚴召累降,逃遁無路,冒沒承命,旣試儒生,又將享事,有若無故之人,無論指目之旁午,冞切中心之蹙恧,今臣所處,雖無他臲卼之端,已不可因循廁迹數字缺,得見右尹金演疏本,怒臣頃於被誣請覈之疏,辭五六字缺陳啓者,乃以爲詬罵之言,無所裁擇。二行半缺臣於辨論之際,安得不言其趨時而不知十餘字缺罪,不啻狼藉,而乃以對辯之言,謂之詬罵,此已六七字缺其所力辨者,世德之言故,於演則頗略之,此果近於無所四字缺況演之擠排臣者,蓋類下石於入穽,而今反謂之被臣蹈藉,夫以臣之惴惴不自保,固無氣力可以蹈藉人者,而彼旣構罪臣,又怒臣之辯論,其亦不恕諒之甚矣。抑臣竊有所歎者,臣與演,旣有世誼,平日又相熟,今因臣按獄之見忤時議,乃隨人助攻,棄舊好如弁髦,甚至於臣之被斥而略辨,亦復齗齗不已,世道之難,於此可驗矣。然黨人之於科案,視爲大機關,奰怒交深,讒構迭起,其勢之洶洶,如河決而海翻,則演之爲當時之啓者,自不得不爾,而臣初不能服膺不較之訓,妄爲辨論,則今之又被口語,亦臣自取,尙何尤人哉?況以演而如此,彼加於演者之必欲甘心於臣,亦可知已,然則今臣之奉身自屛,庶可爲桑楡之圖,玆敢不避煩慁,仰申危悃。伏乞聖慈,亟命削臣仕籍,俾得杜門避謗,以保餘生,不勝幸甚。疏批見上
吏曹參判申銋疏曰,伏以臣癃痼之疾,老而益甚,每逢寒節,便同蟄蟲,不敢以恒人自處之狀,實是聖明之所嘗洞燭也。萬萬意外,猥當不似之任,一向違命,亦是分義之所不敢,不得不冒沒一二參政,重觸風寒,所患諸症,一倍添劇,渾身如縛如椎,牀褥之間,亦不能轉側,頃日中宮殿誕辰,意未進參於起居之班,病伏昏昏之中,益不勝惶悚之忱,玆敢疾聲哀籲,乞蒙譴何,而喉司不諒,連日退却,職名猶在,悶蹙愈甚。顧今症情,非一時偶感之比,轉輾添加,已踰數朔,望八之年,眞元積敗,區區藥力,實無以責效,胸腹之痛,又大段造作,宛轉叫楚,飮啖全廢者,幾至一旬,親舊之來見者,莫不危之,雖欲强起陳力,其勢末由。臣雖冥頑,一息未泯之前,尙有一分數字缺玆恩命,夐出常倫,精白一心,以報隆眷之萬一,五六字缺今朝著殆空,國事泮渙,竭力供仕,二行餘缺罪,在所難免,而今因玉堂之闕直,開政有十餘字缺骸,轉動無路,三犯違逋之科,揆以邦憲,萬殞猶輕,五六字缺惶隕涕泣而已,權衡重地,決不可一任虛帶。伏乞天地父母,諒臣病重實狀,亟命鐫遞,仍勘罪名,以肅朝綱,俾延危喘,不勝萬幸。疏批見上
領議政李濡疏曰,伏以臣,再陳肝膈之懇,輒承勤勉之批,恩數愈隆,狼狽益甚,揣分量力,終不可以冒進,辭窮意竭,莫知所以控籲,只自惶殞縮伏,而且緣感寒之疾,轉輾添苦,數日之間,昏昏不省,不得更入文字,蓋由於此。昨伏見右議政臣金昌集之箚,復論相避一款,而有令該曹,問于大臣稟處之命矣,臣亦已及此意於初疏,而右相箚辭,今又如此,則其所引嫌,彼此無異,在臣私義,亦安得一刻自安於心乎?況臣才分之不稱,衰癃之已甚,實不敢復玷台鼎,重誤國事,雖非親嫌,在所宜遞。伏乞聖慈,亟賜鐫改,以安微分,千萬幸甚。疏批見上出燼餘
上在昌德宮。停常參·經筵。
政院啓曰,吏曹郞廳來言,今日開政事,命下,而判書宋相琦未肅拜,參判申銋陳疏受由,參議未差,不得開政云,判書宋相琦,卽爲牌招開政,何如?傳曰,允。
左議政徐宗泰二十度呈辭。入啓。傳曰,安心調理。
政院啓曰,吏曹判書宋相琦牌不進,推考傳旨,今方捧入,而開政命下之後,已過累日,尙未擧行,事甚未安,判書宋相琦,更爲牌招開政,何如?傳曰,允。
吏曹判書宋相琦,再牌不進後上疏。大槪,臣之情勢,萬分窮蹙,査事未完之前,決無冒出之理,而所被人言,尤關士夫之廉義,有召輒違,罪積逋慢,席藁私次,甘伏刑章,冒申疾痛之呼,冀賜處分,以重國體,以全私義事。入啓。答曰,省疏具悉。前後之批,業已開示,而固辭至此,一向强迫,亦非禮使之道,本職今姑勉副焉。
禁府,權譍拿囚。啓。
政院啓曰,卽者吏曹郞廳來言,以本曹判書薦望事,進去于大臣家,則領議政李濡以爲,時未肅謝,不得薦望云,左議政徐宗泰以爲,方在呈告悚懼中,不敢薦望,右議政金昌集以爲,方在待罪引嫌中,不敢薦望云,何以爲之?敢稟。傳曰,雖未肅拜,薦望,可也。
京畿監司書目,驪州呈,以判義禁閔鎭厚辭職上疏上送事。啓。傳曰,還爲下送。以上朝報
李宜顯啓曰,大司憲權尙夏,執義權忭,掌令鄭必東·朴萬普,持平金相玉在外,持平南道揆呈辭,今日以監察茶時之意,敢啓。傳曰,知道。
又以刑曹言啓曰,卽接掌隷院牒呈,則因淑嬪房書員手本,宮屬南陽案付禮賓寺賜牌婢武松,老除代,婢惡德,改望呈,定給續案頉下事,啓下矣。取考戊子式年續案,則南陽案付禮賓寺婢武崇,以年五十五懸錄,今年當爲五十九歲,松與崇字音相近似,出於誤書之致,而五十九歲之婢,以六十一歲樣欺瞞手本,至於入啓頉下,事極可駭。該宮當該任掌等,及掌隷院該吏,自本曹,囚禁科罪,婢武崇冒年老除之罪,依律懲治,婢惡德代定事,今姑置之,何如?傳曰,允。
又以兵曹言啓曰,今十月初八日良女咸召史稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金汝器,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,頃年禁軍祿試射時,沒技人李克和·金世伯等,因其上言,直赴殿試事,判下矣。各人等前授馬帖,使之還收之意,分付該寺,何如?傳曰,允。
許玧,以都摠府言啓曰,今日入直軍士中日習射,請出標信。傳曰,知道。
又以摠府言啓曰,副摠管吳重周,以御營中軍五六字缺試放事,南小門洞進去之意,敢啓。傳曰,知道。
李宜顯,以禁衛營言啓曰,本營分授北漢山城營舍大廳十六間半,中軍所九間,行閣九間,五樑閣庫間二十間,樓上庫四間,火藥庫三間,軍器庫八間半,大門三間,南門樓六間,未丹靑東門樓六間,已丹靑合一百五間,城廊六十所內,五十九所,每所三間式,一所,門間房屋十間,合一百八十八間,將臺石築二十四間,待變沈醬五十石,鑿池三處內,一處長六間,廣五間半,一處長四間,廣三間,一處長三間半,廣二間,竝石築作井三十七處內,水盈十三處,未盈二十四處竝石築,今月初五日畢役之意,敢啓。傳曰,知道。
吏曹判書宋相琦疏曰,伏以臣,昨上一疏,冒進危迫之情,數字缺益隆重,至以卽出行公,毋使大政,一向遷就爲敎,五六字缺倍甚,臣之卽今情地,苟有一分可出之勢,二行餘缺撕捱違傲,自陷於罔赦之罪者,豈有半行缺竊念聖上,所以爲,賤臣開一路,欲加勉出者,六七字缺嫌,若與諸考官,有所區別者然,臣恐聖上於此,或未三字缺凡在試所之人,事有得失,均有其責,有罪無罪,理無異同,不但此門事而已。今者參試諸臣,方待勘之中,則臣雖猥被聖敎之開釋,亦獨何心,自謂無與於科事,而爲苟然自脫之計乎?然則査事未完之前,其不可冒出,固宜較然,而況此推諉歸罪之說,造發於言議之地,則是聖敎之以門事爲明白者,適足以添臣罪案,而臣之臲卼危蹙,視諸考官,豈不尤重矣乎?至於人言之醜辱,實是士夫之深恥,前後諸臣受誣者何限,而汚衊之甚,未有臣比,雖在微官庶職,被此題目,尙不可仍在,顧此天官長席,處地何如,而諉以嚴命之敦迫,包羞忍詬,冒昧一出,則廉義掃地,擧世唾鄙,雖狗彘,將不食其餘矣。臣雖淟涊,決不忍爲此,寧無鈇鉞之誅,萬無奉承之路,日再違牌,今至十次,前頭逋慢,亦將如此,臣則固已自劃,甘伏刑章,而國體傷損,無復餘地,此又臣之罪也。臣之不肖庸下,無所比數,睿簡謬及,濫授莫重之任,以臣處此,亦可謂一世變,雖無他故,惟當抵死力避,而以今言之,則亦有所不暇及者矣,臣之情勢,孔艱且戚,席藁私次,冒死申籲。伏乞聖慈,天地父母,特賜哀憐,諒匹夫難奪之志,念使臣以禮之義,亟命削臣職名,勘臣罪名,使政務毋滯,私義粗安,千萬幸甚。疏批見上出燼餘
上在昌德宮。停常參·經筵。
下直,金泉察訪金取魯。
左議政徐宗泰二十一度呈辭。入啓。傳曰,安心調理。
副應敎申鐔三度呈辭。入啓。只遞本職。
政院啓曰,吏曹判書薦望,時未來呈,而開政命下,久不擧行,參判申銋,受由已過數日,卽爲牌招開政,何如?傳曰,允。
又啓曰,卽者吏曹郞廳來言,因傳敎,以薦望事,更爲進去于領議政李濡處,則以爲,迫於隆命,明將冒昧出肅,而銓長薦望,事體甚重,雖有特敎,未及肅謝之前,終不敢奉承云矣,敢啓。傳曰,知道。
謝恩,兼春秋李萬根。
有政。吏批,啓曰,判書·參議未差,小臣獨政未安,何以爲之?敢稟。傳曰,仍爲之。
以朴鳳齡爲校理,權忭爲副修撰,尹就商爲左尹,盧世夏爲司僕正,申烒爲沃溝縣監,金泳爲安峽縣監,金楺爲司藝,成瑍爲平安都事,鄭壽期爲典籍,韓宗老爲儀賓都事,李萬根單付兼春秋,洪重衍爲司僕僉正,都重鼎單付養賢主簿,臨陽君桓爲司饔提調,鄭檝今加通政,以知敦寧望單子。傳曰,副提學李健命除授。
兵批,以申處華爲翊衛,丁時潤·李必益爲五衛將,李行通·崔寧爲忠翊將,羅俊伯·金夏錫·金錫耉爲忠壯將,金尙信爲同知,鄭斗平爲僉知,閔鎭厚·崔錫恒爲知中樞,金錫保爲安東營將,朴震圭爲大阜僉使,李斗千爲釜山僉使,李翼海爲慶尙左兵虞候,洪元益爲兼司僕將,朴文雄·申琂爲景福宮假衛將,李有華爲慶德宮假衛將。以上朝報
內乘,以提調意啓曰,從前移御時,慶德宮內司僕寺馬廊狹隘,數多馬匹,勢難容接,故行用馬二十匹移養以待,其餘則竝爲仍留於昌德宮舊廐,內乘一員加出,與時任內乘,輪回分直兩處矣。今亦依前例內乘一員,令該曹口傳差出,何如?傳曰,允。以上兵曹謄錄
李宜顯啓曰,大司憲權尙夏,執義權忭,掌令鄭必東·朴萬普,持平金相玉在外,持平南道揆呈辭,今日以監察茶時之意,敢啓。傳曰,知道。
許玧,以都摠府言啓曰,副摠管李宇恒,捕盜廳坐起進去之意,敢啓。傳曰,知道。
南致熏啓曰,今日開政,祿都目政事兼行之意,敢啓。傳曰,知道。
吏曹判書未差,參判申銋進,參議未差,都承旨南致熏進。
吏批啓曰,玉堂闕員,今當差出,而擬望之人乏少,外任竝擬,何如?傳曰,允。
又啓曰,新除授平安都事徐命遇呈狀內,除拜本職之後,檢田日急,不容少緩,故擬於不日辭朝矣。偏母病患,添感風寒,症成風漸,鍼藥無效,氣息如縷,情理煎迫,斷無一刻離違之勢,急速入啓處置云,檢田一事,今已節晩,一日爲急,而旣以親病爲辭,則理難强迫赴任,平安都事徐命遇,今姑改差,何如?傳曰,允。
又啓曰,昆陽郡守鄭檝,以軍器別備之功,加資事,命下矣。雖已資窮,未經准職,且春夏等褒貶居中時,未經準限,不得循例下批,何以爲之?敢稟。傳曰,特爲加資,中考勿論,可也。
兵批,行判書趙泰采進,參判權尙游在外未肅拜,參議宋徵殷進,參知李觀命進,左副承旨許玧進。
兵批啓曰,同知中樞府事崔禹績,除授四年,尙付官案,問其根派,則係是中人藥醫者,凡醫·譯之類,各有瓜限,則禹績以方外醫人,過限受祿,不爲自處,極涉駭然,崔禹績同中樞之任,改差,何如?傳曰,允。
又啓曰,前虞候洪以圖,忠淸水虞候朴泰道,前權管趙台相,前司果朴廷相,將校金興甲·徐義建·李如龍等,或以軍器別備,或以拯活人命,或以賊三字缺功,俱有加資之命,而洪以圖·朴泰道,雖已資窮六七字缺,朴廷相等,未資窮未準職,金興甲以下缺
許玧啓曰,下番兼春秋申壽華,身病猝重,勢難察任,今姑減下,其代,令該曹差出,何如?傳曰,允。
又以兵曹言啓曰,今十二日慶德宮移御時,禁軍別將,當爲聚軍結陣,而別將趙爾重,以內入直受點,不可變通之道,原單子中改付標以入之意,敢啓。傳曰,知道。
又以兵曹言啓曰,今十月初九日忠義衛李榮徵稱名人,自宣仁門入來,差備門外擊錚,極爲駭愕,令攸司囚禁治罪,同門守門將河挺龍,常時不能禁斷雜人,以致闌入,亦難免其責,推考,何如?傳曰,允。以上燼餘
上在昌德宮。停常參·經筵。
下直,果川縣監金楙。
左議政徐宗泰二十二度呈辭。入啓。傳曰,安心調理。
吏曹啓曰,本曹判書及臺諫有闕,政事,取稟。傳曰,當日爲之。
政院啓曰,今日賓廳日次,兩司當爲入侍,而兩司無行公之員,除在外外呈告人員,竝卽牌招,以爲推移入侍之地,何如?傳曰,允。
又啓曰,因兵曹草記,慶德宮移御擧動時,兵曹堂上侍衛,不可不備員,令政院,稟旨擧行事,允下矣。參判權尙游在外,無推移分進之員,合有變通之道,何以爲之?敢稟。傳曰,改差。
又啓曰,因侍講院草記,移御擧動時,宮官不可不備員,令政院稟旨變通事,允下矣。兼文學吳命恒,司書宋成命在外,合有變通之道,何以爲之?敢稟。傳曰,竝改差。
京畿監司書目,水原兼任振威呈,以右參贊尹德駿辭職上疏上送事。啓。答曰,省疏具悉。卿其勿辭,從速上來行公。
又書目,高陽呈,以刑曹參判李晩成辭職上疏上送事。啓。傳曰,還爲下送。
獻納韓永祚牌不進,罷職傳旨。傳曰,只推勿罷。
傳曰,大臣·備局堂上引見。
以備邊司薦望,摠戎使尹就商落點。
校理朴鳳齡牌不進,依承傳罷職。
傳曰,前待敎金在魯敍用。
觀象監,夜自一更至四更,月暈。啓。
大臣·備局堂上引見時,判義禁閔鎭厚,刑曹參判李晩成,從重推考,催促上來事,及平安監司李光佐,摠戎使金重器,今姑改差事,榻前下敎。
引見時,領議政李濡所啓,以戶判引入之故,未出解由守令·邊將,至於百餘人之多,前頭大政時,拘此而將不得調用矣。諸議以爲,令參判就議判書後,與郞官開坐出給,似或無妨云,此與大政之以次官替行之論,有間,而事係變通,故敢達。兵曹判書趙泰采曰,戶曹異於他司,無長官則不得措一事矣。卽今拘於解由,不得受料,其數甚多,若過科限,則例不得受食,以此擧皆悶鬱云矣。上曰,此則佐貳之官,與長席相議,出其解由,似爲無妨矣。
兵批,以李相發爲兼內乘,權尙游·宋儒龍·趙慶基·崔禹績·趙泰謙爲副護軍,宋成明爲副司果,柳載和爲水原監牧官。以上朝報
引見時,行兵曹判書趙泰采所啓,今春武科,除防米,趁秋收捧,移上北漢事,曾已定奪矣。京外出身輩,今方願納云,而納米之類,二百八人,各納四石米,則將至八百餘石也。城中新建寺刹與重興,合爲九寺也,北漢新創,生理甚難,僧輩實無依賴之路,今若加得某穀,限百石分給於各寺僧,以爲糶糴之地,則似好,故敢達。領議政李濡曰,南漢山城亦有九寺,而分授穀物糶糴矣。北漢城則規模固未成,而若於各寺中,以有根着僧人,定爲僧將,分授穀,使之糶糴,亦似便好矣。上曰,依所達分給各寺,使之糶糴,可也。領議政李濡所啓,咸鏡監司李善溥啓本中,以白山立本處,旣已設柵,立標,前頭節使時,傳言于穆差爲言,蓋穆差入去時,立碑以下設標,後使往來時,傳通於渠云矣。今番使行時,使譯輩,以此傳言,何如?上曰,彼旣有此言,則今番使行時,使之傳言,可也。行兵曹判書趙泰采所啓,閔鎭厚爲兵判時,以忠翊衛代數,更爲定限之意,有所陳達,而仍請議于大臣,蓋丙寅年間査定時,正勳則世世承蔭,支派限以五代,原從則長枝派,皆以限三代定限,故鎭厚以長枝無曾別,爲未安,而欲寬定長派之代數矣。卽今査事已畢,而大臣入侍,下詢而處之,何如?上曰,此事,何如?李濡曰,此事在昔,元無定限之規,而中間,因良丁之路狹,始有此定式矣。蓋大王之子孫,亦有代數之限定,而原從比正勳,雖有間,長支派之代數,宜有差別之道矣。刑曹判書朴權曰,正勳乃勳臣也,國家所以待之者,固自有別,而原從則異於此,所謂蔭及孫者,只限三代而言也。有廳軍士,本多冒屬,良丁減縮,職由於此,今若復退代數,則將爲良民投入於淵藪,臣意則一遵古規,勿復撓改,似宜矣。濡曰,數數變改之未安,誠如刑判所達之言,原從長支派代數,依前定式施行,似宜矣。上曰,數改不當,依丙寅年定式施行,可也。李濡所啓,今番北道臣來,大通官洪二哥處所給銀貨,今當定數付送矣。朴權曰,此事卽臣前日所達也,昨年査事時,大通官金士傑處,朝家旣有所給,今番穆差之行,大通官洪二哥,凡物一不受去,而其意必不無所望,故欲給銀貨,以慰其心,而戶判難於定數,請令廟堂稟定矣。濡曰,金士傑處,所給,幾何耶?權曰,一千兩矣。濡曰,當初穆差出來時,人皆疑慮,而凡事務從順便,多有軫念我國,故通官輩,雖不得作弊,亦不無從中周旋之事,此所以欲給銀貨,以悅其心,而第初若不給則已,旣欲給之,則似不可與金士傑有異同矣。上曰,金士傑處,給千兩云耶?權曰,然矣。泰采曰,曾前赦勅出來時,小臣待罪度支,而通官處所給,多不過一千餘兩矣,今番二哥之不受贈遺,實由於穆差之戒勅,則追給千兩,未知其可矣。權曰,外議皆以爲,若減給五六百金,則似好矣。泰采曰,以千金之貨,公然贈遺於他國譯舌,事甚不當,且入送給之,亦關後弊矣。上曰,此當入送而給之。濡曰,此事本非應行之規,入送之有關後弊云者,果如重臣之言,而旣不可不給,則參酌減數,亦無不可矣。權曰,前日士傑所給,付送於使行,今此二哥處所給,亦依前例,似宜,而次通官處,亦當以若干送之矣。上曰,五六百金,參量持去,次通官處,減給一二百金,似宜矣。泰采曰,二哥則容或不給,而次通官則尤無可給之事矣。趙泰耉曰,自朝家追送贈物於通官,恐非國體所宜,若以使臣之意,言之,仍爲分給,則未爲不可矣。上曰,六百兩使之付送,五百兩則給於二哥,一百兩則給於次通官,可矣。此乃半千金,亦似不少矣。趙泰采所啓,長淵地所造木母砲一百九位,竝子砲,已爲運來,此亦當輸上北漢,而聞初爲江都而造置云,不可全送山城,江華·北漢兩處,分半移送,未知何如。上曰,依所達,分半移送於兩處,可也。又所啓,故判書李寅燁在時,措備物力,欲造佛狼機於尙州地而未果矣。其後閔鎭厚,定送將校,鑄成二百五十位,一百五十位則已爲輸來,方在江倉,一百位留置鳥嶺山城云,鳥嶺,城築不完,軍器備上,姑不緊急,以鍮鐵,鑄成火器,誠爲未易,而留置不緊之處,不無虛疎之弊,尙州所在一百位,亦爲運來,與江倉所在,竝上於北漢,似爲得宜,其時將校,以其餘力,措備砲·銃·藥丸·銅爐口·石硫黃等物,而其中,中銃五十柄,鳥銃二百柄,銅爐一百坐,亦令移置北漢,而其他則留上鳥嶺,何如?上曰,依爲之。又所啓,北漢庫舍已成,各樣軍器,今將移上,而本營火藥元數,比訓局·御營廳,半不及此,則無推移分置之勢矣。各軍門分授三南月課餘米,措備火藥,以爲不時之需,而本廳所備,已至四千斤,爲先移上於北漢,何如?行司直金錫衍曰,御營廳亦以月課餘米,措置四千餘斤矣,此亦一體移送於北漢,何如?上曰,竝爲移送,可也。又所啓,忠翊衛元數一萬一千九百七十餘名,仍存四千六百二十餘名,冒錄二千四百餘名,而忠贊·忠壯·忠順衛等,當爲移定者一千二十餘名,而逃故兼役等雜頉,亦至三千餘名矣。冒錄之類,皆是良丁則移定軍役,似無不可,而第屢千良丁,一時汰定,則不無呼冤之弊,臣意則或留本曹,或移送備局,限一二年收布,的知其無頉,然後罷定軍役,似爲完備,贊·壯·順三衛,當爲移定者,屬於本邑,而旣不退限代數,則入於四五代者,八百三十餘名,亦當爲冒錄,下詢大臣而處之,何如?濡曰,當爲忠贊之類,則移送兵曹,冒錄者則姑屬於備局,以觀其果無稱冤與否而處之,各邑如有移充闕額之請,則量宜許給,以爲漸次消磨之地,其中無故徵布者,以其布,移給北漢,宜矣。今若猝然一倂汰定於軍役,則必有呼冤之弊矣。上曰,一時竝汰,則呼冤之弊,勢所必至,姑待一二年,觀勢處置,宜矣。泰采曰,以守堞軍,作爲名目,移屬北漢,則似無不可矣。濡曰,雖屬於備局,所收布則皆送北漢,爲宜,而規模姑未及成,凡事從當講究處之,不必預置守堞軍矣。上曰,冒錄之類,姑屬於備局後,所徵布則移給北漢,可矣。泰采曰,然則冒錄畢査後,文書移送備局乎?上曰,依爲之。李濡所啓,慶尙監司李坦,以今年凶歉,推奴徵債停止事,狀啓矣。依此施行,何如?上曰,依爲之。朴權曰,前日登對時,忠淸監司韓配周狀啓,推奴徵債,一倂停止事,小臣似有稟達,而不出於擧行條件,或慮小臣精神昏錯而有所遺忘,不勝惶恐,此亦一體施行乎?上曰,一體停止,可也。權曰,京中推奴徵債,亦可停止矣。趙泰采曰,京中,與外方有異,本無停止之規,必設賑然後,姑爲停止矣。權曰,何可異也?泰采曰,外方則以文移推捉有弊而停止,京司所管,只是此等事,而亦非飢荒之時,則不必停止,似宜矣。上曰,何必停止乎?濡曰,京中徵債,似不必停止矣。上曰,京中徵債事,置之,可也。又所啓,京畿監司金萬埰狀啓,備陳今年晩付種,晩移秧處,太半不實,黍·粟·豆太亦不實,木花尤甚之狀,仍請各邑移轉之捧留,舊移轉舊還上之退捧,及身役之量減,且論因大臣陳達,晩付種,晩移秧處則許給全災,而初不付種之處,獨爲見漏,不可不亦依上年例許給之意矣。初不付種處給災一款,旣不許他道,則不宜獨許於畿甸,而至於軍餉移轉,在前,稱以凶歲捧留各邑者,其在緩急之需,未免虛疎,而畿邑還穀,擧皆零星,不足以救民,姑許捧留,以爲明年賑救之資,亦似無妨,而若使捧留,則例多不能準捧之弊,今年則別爲遣官,一一摘奸,以審其虛實後處置之意,亦爲申飭,宜當,下詢諸臣,何如?上曰,諸臣所見,何如?趙泰采曰,今年農事雖云小歉,而不至大無,初不付種之不許給災,蓋所以警責懶農之意也。上曰,然矣。泰采曰,初不付種之不許災,雖出勸農之意,而白地徵稅,事涉冤抑,初不付種之處,豈至過多乎?自朝家特爲給災,似好,而移轉事,小臣每欲陳達而未果矣。江華·南漢,乃保障重地,而移轉米,各邑受去之後,每以年事爲托,必欲仍留不納,朝家若許其捧留,則或有仍分不捧之邑,事甚未妥。今年雖云小歉,莫重軍餉,豈可每因其請留,不爲輸納本所乎?至於身役量減,非大殺之歲,則不當許施,朝家爲軫民隱,每許蕩減,經費因此大竭,誠非細慮矣。金錫衍曰,今年不免凶歉,而春初雨水不適,不兼付種矣。晩移秧處,朝家旣給全災,則初不付種,亦不可不給災矣。移轉之捧留本官者,守令或不無虛報之弊,其習誠甚未便,而第今年失稔,各邑殘民,轉納本所之際,爲弊不貲,依大臣所達,使之捧留後,發遣摘奸,似好矣。趙泰耉曰,京畿凶歉之狀,藥房都提調以沿路所見,陳達,許給畿邑晩不種處全災,而尤甚邑還上捧留事,亦爲陳達而許之矣。上曰,非許之也。令廟堂,稟處矣。泰耉曰,道臣狀啓,則以爲昨年失稔,不至如今年,初不付種猶許給災,今年獨不給,則民情落莫云,初不付種處,亦宜一體給災,而移轉捧留一款,則頃年大臣,旣以目見,陳請,而本道狀啓又如此,抄出尤甚邑,姑許捧留,似好矣。朴權曰,小臣之意,亦如此矣。無水根處初不付種,其數不多,亦宜一體給災,頃因原任大臣陳達,尤甚邑則移轉捧留事,已有稟處之命,此則不可不許,其他列邑,不必盡許捧留矣。濡曰,移轉事,尤甚邑抄出捧置,而其餘,使之還納本所,宜矣。副校理洪禹瑞曰,今年旱災太甚,小臣頃日待罪下邑時,適當農節,因旱播種愆期,雖得小雨,間有乾水不適處,因而過時,終不得付種處,亦頗有之,畿內可推而知也。初不付種處則固當給災,而例有虛實相蒙之患,若使道臣,申飭列邑,俾得各自精覈給災,則豈有濫雜之弊乎?濡曰,災邑若爲從實精査,則朝家豈有靳許之意,而災名若多,則必有濫觴之弊矣。近年以來,申飭勸農之政,而爲守令者,不但優恤,使民無種糧而不得付種,則烏得無罪也?分付于敬差官,使之抄出尤甚數多之邑,論責其守令,亦似着實矣。泰采曰,追後給災,例於文書磨勘後分付,多有虛實相蒙之弊,今則踏驗都事,纔已出去,若一一摘奸給災,則必有濫雜之事矣。上曰,見其末終,尤甚邑守令論罪,而畿甸初不付種處則給災,可也。移轉捧留一款,若爲開路,則將不免其紛紜之弊,故令廟堂稟處,而其中尤甚邑,則姑許捧留,似宜矣。濡曰,舊移轉舊還上退捧事,及身役量減等事,姑待諸道狀啓畢來,一體分等,稟處,何如?上曰,依爲之。以上備局謄錄
引見時,行兵曹判書趙泰采所啓,臣於日昨,往北漢三營,所建倉舍及城廊,皆已歷覽矣。倉舍則緣崖築石,功力倍加於平地之營建,至於城廊則駕巖鑿石,極其高峻,其勤苦用力之狀,一見可知,各營門將校之分授董役,雖云其職,自正月始役,至今月告完,則論其功勞,不可無褒賞之道,故敢達。上曰,考例稟處,可也。以上訓局謄錄
引見時,領議政李濡所啓,黃海監司吳命峻,以都事今秋考講停止事,狀啓矣。因新頒事目,自本官,已經試講,則都事不必疊行,依此施行,何如?上曰,依爲之。以上禮曹謄錄
李宜顯,以弘文館言啓曰,新除授副修撰權忭,時在忠淸道韓山地,經筵入番事緊,請斯速乘馹上來事,下諭,下番闕直,已至累日,事甚未安。新除授校理朴鳳齡,自鄕纔已入來云,卽爲牌招,以爲姑降入直之地,何如?傳曰,允。
吏批,判書李健命在外,參判申銋進,參議未差,右承旨黃一夏進。
吏批啓曰,新判書李健命在外,參議未差,小臣獨進未安,何以爲之?敢稟。傳曰,仍爲之。
以李健命爲吏曹判書,李喜朝爲執義,兪集一爲兵曹參判,金雲澤爲司書,李世鴻爲司僕主簿,趙泰徵爲燕岐縣監,吳羽進爲高山察訪,柳奎廷爲工曹佐郞,宋相琦爲知敦寧,金後昌爲典獄主簿,李滿爲典籍,沈珙單付檢閱,李德華單付學諭。
兵批,行判書趙泰采病,參判未差,參議宋徵殷病,參知李觀命進,左副承旨許玧進。
李宜顯,以兵曹言啓曰,今十二日慶德宮移御後,闕內各處入直將士等,以初十日受點三四字缺爲入直,而其中各門守門將,則隨慶德宮門數,當爲減省,十二日入直守門將單子,更爲書入之意,敢啓。傳曰,知道。
又以備邊司言啓曰,頃因平安監司李濟狀啓,監·兵兩營親騎衛三百名依其情願,仍其別武士之號,就親騎衛節目,裁減啓下後下送事,旣已榻前定奪矣。節目,今始磨鍊以入之意,敢啓。傳曰,知道。
右參贊尹德駿疏曰,伏以臣於頃日,身被誤恩,晉長選部,資不愜,情迹難容,不得不冒死辭免,而累籲之際,又不得不畢陳衷曲,其間遣辭之不能裁酌,實恃聖明之寬臨聽察也。愚妄之言,皆自作孽,諸臣章疏之迭起交詆,臣誠疲惱,不復爭辯,只訟其由於悖出,而前後批辭中未安之敎,臣誠惶悚震慄,求死不得,負犯如此,而畢竟難安之職,蒙恩順遞,不得已自屛自竄,俟罪於田廬之中。又有政府西壁之命,申以馹召,臣奉讀恩旨,感涕自零,臣之罪戾,自非微眚,晏然就列,義所不敢,而旣賜寬貸,加以牽復,則臣宜卽叩謝,益思自效,而不幸過福之災,祟爲奇疾,去年半年,患痢幾死,今年夏秋,舊症復發,至今困頓,猶不免於牀第,起身登程,未有其望。伏聞移御涓日,法駕將動,七朔之內,再遷宸居,臣子憂慮,曷有其已?身忝宰班,不得進陪羽旄之下,舊愆未湔,新罪轉重,瞻望隕越,生不如死,玆敢疾聲哀籲,兼請譴罰。伏乞聖明,亟命遞臣本職,仍命治臣罪過,以肅朝綱,不勝幸甚。疏批見上
大臣·備局堂上引見時,領議政李濡曰,咸鏡監司李善溥,以定平府庚寅秋冬等,辛卯春夏等,合十二朔月課請減事,狀聞矣。定平府,以十室殘邑,失稔尤甚,且當官舍移建之役,十二朔月課,萬無備納之勢,曾前凶歲,已有永減之勢云,今亦依狀聞許減,何如?上曰,依狀請許減,可也。出擧條
濡曰,平安監司李濟狀啓,以北兵營換送木同事,備陳本道形勢難許之狀矣,曾前北布相換時,以平安道所在備局句管木,換送矣。近年以來,兩西所捧句管木,其數甚是零星,勢難換給,故令平安監營,兵營所在木代換,而但各其道酬應,專靠於此。且木布之價,亦不相當,則監司之持難,其勢固然,而朝家旣已許換,則不可還寢,今若以備局句管木,參酌換給,則似宜矣。朴權曰,平安監司狀啓雖如此,朝家旣令許換,則今不可失信,折半換送,宜矣,而所換之布,亦令升細者備送,則彼此俱無所失,以此分付,似宜矣。上曰,備局關文中,令送一百五十同乎?濡曰,然矣。泰耉曰,朝家旣令許換,則今不可中止,而布與木價,大不相當,西路之持難,勢所固然,今若以備局句管木,待秋捧,折半換送,似無不可矣。泰采曰,布木價,旣不相當,則勒令多換,實非兩便之道,只許若干換送,宜矣。濡曰,北兵使之請換木同,專爲施賞之費,而卽今西路形勢,與前大異,若許多換,則辦出無路,姑待句管木之秋捧,折半許換,宜矣。上曰,旣已許之,則今不可不給,特爲參酌,以備局木折半換給,可也。
濡曰,以科獄査事,大臣以下,方在縮伏待勘之中,政務曠廢,誠非細憂,而平安監司李光佐,亦以其時試官,除授已久,尙未赴任,夫馬上來,今至六朔,前領相徐宗泰,極欲變通,而未及登對矣。西路當此凶歲,措置正急,有難等待査事之結末,而李光佐以才局見稱,前頭自可擢用,今則合有變通之道,故敢達矣。上曰,西藩遞任已久,李光佐今姑改差,可也。濡曰,前監司李濟,以情勢難安,久不察任云,新監司差出後,使之催促赴任,何如?上曰,依爲之。
濡曰,小臣待罪太僕提調之任,故敢達。四五字缺馬,好品難得,卽今僅備三望,而亦不恰好,頃於陵幸時,數字缺表赤,多以御乘落點,幸得無頉,而當調馬時,小臣亦試乘之,則有微跲之患,不可謂無欠矣。我國雖云疲弊,豈不得御乘之一馬乎?白山穆差之行,譯官入去時,使之探問於通官輩,則以爲北京買得,良馬亦未易,而多給其價,則庶或可得云,今冬至使行,更送邊翼,使之貿來,而渠輩在前,以多給,爲惶恐,今則雖多給,必令買來好馬之矣,敢達。上曰,依爲之。
濡曰,北漢事,聖上,不以臣不材而使主之,益增惶隕矣。蓋規模纔得草創,而節目必須講定,次第磨鍊以入之意,敢達。上曰,名號尙今未定,節目從速磨鍊,次第稟達,可也。
疊出,泰采曰,以三南月課米,間年造火藥,而置於軍門,北漢庫舍已成,各樣軍器,今將移上,而本營火藥元數,比訓局·御營,半不及此,則無推移分置之勢矣。各軍門分授三南月課餘米,措備火藥,以爲不時之需,而本廳所備,已至四千斤,爲先移上於北漢,何如?上曰,竝爲移送,可也。
缺能完大役,而累月半行缺,徐宗泰爲領相時,欲登對變通云,而臣十餘字缺矣。今聞其病,轉至危篤,以爲遞職則可生,不遞則六七字缺盛,症情漸重,軍門凡事,一倂抛棄,卽今京畿抄軍上番狀啓,一時爲急,而病中亦不得參涉云,不可無變通之道,而將任殊重,自下有不敢擅請矣。上曰,此乃前疏所謂足病乎?濡曰,金重器本有火病,雖嚴冬,不着耳掩,而近因積傷,又添別症。且其老母,憂念子病,全廢食飮,亦以解職爲生道,其情亦宜矜悶,而況徵狀啓,旣不敢省察,則關係誠非細故也,臣旣聞實病如此,故不得不仰達矣。上曰,將任雖重,實病若然,則不可無變通之道,金重器摠戎使之任,今姑許遞,可也。
持平南道揆所啓,請還收卞爾札·黃順中等放釋之命。啓辭見上上曰,勿煩。又所啓,請還收權卨放釋之命,仍令該府更加嚴覈。啓辭見上上曰,勿煩。又所啓,請還收柳赫然·李元禎復官之命。啓辭見上上曰,勿煩。
正言洪好人所啓,請還收罪人河,減死定配之命,更加嚴刑得情,依律處斷。啓辭見上上曰,勿煩。又所啓,請還收義州府定配罪人李後說減等之命。啓辭見上上曰,勿煩。又所啓,請還收韓構·李秀儁歲抄蕩滌之命。啓辭見上上曰,勿煩。又所啓,請還收唐津量移罪人金泰潤減等之命。啓辭見上上曰,勿煩。
朴權曰,小臣有所懷,惶恐敢達。備局凡事,有司堂上四員主管,而崔錫恒·宋相琦皆引入,不爲行公,金鎭圭頃以備局書吏治罪事,意見與大臣不同,引以爲嫌,凡干公事,皆不參涉矣。小臣所帶本職,係是劇務,以些少精力,有難兼察備局之事,金鎭圭,今則職事閑漫,請令專管有司之任,何如?上曰,金鎭圭當初引嫌?誠爲過當矣。濡曰,凡事,意見有難盡同,一時所爭,勿論是非,旣非大段,而事過之後,一向引嫌,不爲行公,誠過矣。刑判則本曹果爲多事,金鎭圭別爲催出,使之察任,何如?上曰,以一時事,何至引嫌,更令卽速行公,可也。出擧條諸臣遂退。以上燼餘
引見時,刑曹判書朴權所啓,慶尙監司報狀,各營將巡歷,一倂停止事,一邊分付云,左兵使報狀,則營將旣已發巡,仍爲擧行云。又曰,習操巡點等事,雖已停止,至於軍器,不可抛棄抽栍摘奸云,當此凶歲,習操巡點等事,爲慮貽弊,雖不免停止,至於軍器,則不可全然抛却,依兵使狀請,使之抽栍摘奸,何如?領議政李濡曰,巡點等事,雖不可廢,凶歲擾民,亦甚可慮,姑令停止,而第軍器則不可抛却,依狀請施行,而營將巡歷之停止,不稟朝旨,徑先分付,事體未安,監司李坦,推考,何如?上曰,竝依爲之。備局謄錄。
上在昌德宮。停常參·經筵。
左議政徐宗泰二十三度呈辭。入啓。傳曰,安心調理。
持平金相玉上疏。大槪,柏府新命,忽及於待罪北郵之日,恩召繼降,榮生道路,臣驚惶感激,俶裝登程,昨還私次,宜卽趨謝,而第臣前後所被人言,僇辱狼藉,錮塞之論,愈出愈緊,臣何顔面,復廁臺端,重虧廉義,厚招譏罵也哉?玆敢瀝陳血懇,仰瀆宸聽。伏乞聖慈,亟削臣職,仍令刊名朝籍,勿復檢擧,以快人心,以安微分事。入啓。答曰,省疏具悉。迎合心術之斥,殊涉謬戾,何必爲嫌?爾其勿辭,從速察職。
吏曹啓曰,平安監司李光佐未赴任遞差,所授加資,依例還收之意,敢啓。傳曰,知道。
吏曹口傳政事,以金在魯單付待敎。
政院啓曰,明日慶德宮移御擧動時,漢城府堂上,當爲導駕,而判尹李彦綱,左尹尹就商未肅拜,右尹金演在外,時無行公之員,判尹李彦綱,左尹尹就商,竝卽牌招察任,何如?傳曰,允。
謝恩,檢閱沈珙。
忠淸監司書目,韓山呈,以江原監司權病重,上去不得事。啓。傳曰,固辭至此,本職許遞事,回諭。
謝恩,左尹尹就商,待敎金在魯。
兵曹口傳政事,以金德基爲昌慶將。
副校理吳命恒上疏。大槪,陳章未徹,嚴召忽降,分義所在,不敢坐違,祗詣闕外,瀝陳血懇,冀蒙譴罷,以肅朝綱事。入啓。答曰,省疏具悉。爾其勿辭察職。
兼輔德申鐔,司書金雲澤牌不進,依承傳罷職傳旨。傳曰,只推勿罷。
政院啓曰,來十五日儒生殿講日次,取稟。傳曰,爲之。以上朝報
大臣·備局堂上引見入侍時,領議政李濡所啓,以科獄事泮渙無收拾之期,自前寧有如此時乎?卽今拘於査事,朝廷不成貌樣,禁府·刑曹若連爲開坐,則必不遷就到今矣。判義禁閔鎭厚,刑曹參判李晩成,自上有催促特推之命,而俱不上來,蓋閔鎭厚以曾被嚴譴,惶恐不敢卽出,非有偃蹇圖便之意,而一時嚴敎,正如雨露風霜,無非敎也。聖上旣已收敍,連下恩點,則此可見聖意之開釋矣。閔鎭厚以肺腑之臣,常思竭誠奉公,豈敢因此而終不上來乎?李晩成情勢,則頃因筵臣所達,自上旣有非謂此事之敎,而以渠疏見之,亦非其事,而乃是在銓時事,則尤不當以此深嫌也,今此査事,誰肯當之,而兩臣之不卽上來,其在事體,極涉未安。且大臣出疆不遠,一日二日,行期漸過,非如玆事之可以差退,事之狼狽,有不可言者,閔鎭厚·李晩成上疏,旣命還爲下送,而不可不更爲別樣警責,請命從重推考,使之急速上來,以爲逐日開坐之地,何如?上曰,科獄査事,連次開坐,則必已了當,而秋曹無佐貳,金吾無長席,故遷就至此矣。閔鎭厚雖有一時嚴敎,豈可每每引嫌?李晩成有執滯之病,故尙不上來,分義事體,豈容如是?竝更從重推考,使之刻期上來,可也。以上禁府謄錄
黃一夏啓曰,明日移御擧動,相値視事,頉稟。傳曰,知道
又啓曰,前待敎金在魯旣有敍命,令該曹口傳付職,仍爲牌招察任,檢閱沈珙,今日不爲肅拜,今日亦爲牌招入直,何如?傳曰,允。
許玧,以都摠府言啓曰,副摠管李宇恒,捕盜廳坐起進去之意,敢啓。傳曰,知道。
李德英,以春秋館郞廳,以領事意啓曰,慶德宮移御之後,本館所藏實錄,當移奉,故令日官推擇,則今十月十六日爲吉云,以此日擧行,而未移安前,直宿官員,則史官無推移之員,以兼春秋直宿,何如?傳曰,允。
許玧,以義禁府言啓曰,今此移御擧動時,本府都事十員內,九員,大駕各差備隨駕,一員,昨日政移拜燕岐縣監,未及出代,中宮殿·王世子·嬪宮考喧左右都事,及本府入直,無以備數,假都事七員,令該曹差出,以爲分差之地,何如?傳曰,允。
黃一夏,以侍講院言啓曰,明日移御擧動時,宮官不可不備員,而兼輔德申鐔陳疏,新除授司書金雲澤,不爲出肅,竝爲牌招,以爲備員陪從之地,何如?傳曰,允。
李德英,以弘文館言啓曰,副校理吳命恒疏批已下,卽爲牌招入直,何如?傳曰,允。
許玧,以兵曹言啓曰,慶德宮移御時,則慶德宮假衛將三員及加出一員,使之分直於昌德·昌慶兩宮矣,今亦依前例加出衛將一員,卽爲口傳差出,何如?傳曰,允。
又以禁衛營言啓曰,慶德宮移御後,內外各處入直軍士,當爲移入於時御所矣。建陽門入直軍兵一哨,則移入於慶德宮延和門南月廊,西營入直軍兵五十名,則移入於宮墻外南營,而本營入直軍兵五十名及別驍衛,則闕門外無二字缺處,依前移御時例,仍直於本營之意,敢啓。傳曰,知道。
敎摠戎使漢城府左尹尹就商書,王若曰,屬時多艱,予心方軫於擇帥,煩卿再任,重權庸畀於摠戎,聿循僉諧,俾膺隆委。惟卿,資性貞亮,器度沈雄,魁虎榜於妙年,喜得萬夫之特,綰麟符於列閫,冞著一介之忠。統御營而師律嚴明,領訓局而軍情畏慕,所以卿班之擢置,旣歷試而俱宜。雖有惠文之彈論,猶眷注之不替,睠玆三輔之摠統,重於諸路之韜靲,卒銳器精,皆在畿甸間近地,朝發夕至,殆同輦轂下親兵,久矣其職任之非輕,隱然爲京都之倚重,玆當易將,無以踰卿。李飛將之屛居藍田,幾多年所,張萬福之復莅濠鎭,汝往欽哉。玆授卿摠戎使,卿其思國恩酬報之是期,勗乃父聲績之無忝,申警約束,要備緩急之須,竝用恩威,宜盡拊循之策。凡厥弛張設施之擧,曁夫利害便宜之方,不待誥誡之用勤,想有措處之成算。於戱,二字缺無咎,大事在戎,爲國爪牙,祗報龍光之被八字缺之威名,故玆敎示,想宜知悉。缺
持平金相玉疏曰,伏以臣半行餘缺驚魂靡定,關塞奔馳之餘,疾病沈纏,與鬼爲隣,四五字缺迺者柏府新命,遠及於待罪郵官之日,繼以馹召,催臣上來,臣惝恍感激,以首頓地,不覺涕血之交逬也。扶曳登途,昨纔入城,宜卽趨肅宣陛,少伸分義,而顧臣所被人言,實是搢紳之深羞,終不可以抆拭爲榮,檢擧爲幸,靦然復玷於臺端,玆敢略暴情實,以冀聖明之垂察焉。臣於頃年,適忝諫職,論竄相臣,重觸時諱,政曹堂郞之疏,前後迭騰,其所詬詆而醜辱之者,殆無餘地,而至於李眞儉迎合之誣,尹德駿心術之斥而極矣。夫藥院一事,固是常情之所不敢到,臣義之所不敢出,而伊時聖上,旣以目覩悠泛之甚,爲敎,不啻明白嚴截,則在群下之道,其將仰承明敎,論正其罪耶?將阿附大臣,曲爲掩覆歟?君臣猶父子也,子侍父病,父或責其勤,則猶可諉之激惱而游辭救解乎?況臣,謹按皇朝隆慶間,諫官以大臣高拱,當上候違和之日,言笑自若,飮酒作樂,劾其不忠,而未聞當時有以傾陷排軋,目之,如今所云,則是何古人,嚴於尊君之義,而今日廷臣,徒急於營護,脅持言者,若是其無倫耶?臣竊痛之。噫,一國公誦之論,非出於一己之私好惡,則顧何關於心術?人臣事君之道,唯當將順其美,則迎合之說,豈不悖哉?且眞儉疏中,猥雜僥冒等語,囫圇爲說,一筆句斷,誣衊多人,略無忌憚,人之爲言,胡至於此?當此朝論岐貳,互相明求之日,如以惡言悖說,輕加於異己之人,則臣免今世,能免此等題目者,無幾矣。惜乎眞儉,胡不反顧自省,輕肆其言,無所疑難乎?臣之待罪時議,已三年矣,蹈藉無餘,身名大僇,無意復齒於冠裳之列者,久矣。今因牽復,合啓之諸臣,混被收錄之誤恩,私心恧蹙,已不可言,而錮塞之議,持之益力,通擬銓官,終至去位,則臣之不可苟冒之端,卽此而較然矣。日昨又得見宰臣·儒臣之疏,語意愈緊,齗齗不已,臣固不暇於左應右接,三行餘缺省,罔非自取,尙何尤人?半行餘缺盡其自靖之義而已,其何敢徒恃寵靈,六七字缺人之嗤罵也哉?不得不疾聲號籲於仁覆之下,伏乞聖慈,特察肝膈之至懇,俯憐踪跡之至危,亟先鐫改,仍令刊名朝籍,勿復檢擧,以快人心,以安微分,千萬幸甚。疏批見上
校理吳命恒疏曰,伏以臣,踪地兢危,疾病沈頓,跧伏鄕閭,冒死控籲,恭竢譴罰之降矣,及承聖批,不惟不加之罪,至以上來察職,爲敎,負罪賤臣,何以得此?惝恍感激,罔知攸措。且伏聞藥院陳情,方有移宮之擧,野外承聞,下情紆鬱,不敢偃然退在,昨纔來伏城外,嚴召之命遽降,此際分義是懼,不得不隨牌趨詣於闕外,而顧臣情勢,有不容冒沒徑進者。臣之前疏所陳,蓋欲仰暴危悃,略論事狀,而致煩匪怒之敎,多示未安之意,斥之以謬戾,疑之以構誣,臣於此,固已惶駴恧蹙,無地自容,而承宣反詈之語,惟以詬辱爲事,臣雖疲劣,誠不欲與之較爭,以重傷其事體也。至於重臣之疏,又提門事,縷縷自辯,而其時節目,臣亦得見,妄意以爲,設科之初,只限外庭,以進善爲試門,則敦化·金虎,固是試門之外,其非開閉,果非試所之所主,而今也不然,伊日試所,更請變通,許坐士子於進善門外,又以嚴守各門之意,措辭啓稟,則敦化·金虎卽爲試門,初定節目,恐非今日之可援,而今重臣,必謂之非其所管者,臣實愚昧,終莫曉其所然也。抑臣之爲世道憂者,門之不開,萬目難掩,而今將證而開之,此臣所以略加提辯,冀蒙諒察,而只緣臣樹立素汚,言行不孚,無以見信於君父,撫躬自悼,尙誰尤哉?臣罪釁旣深,職名猶纏,咫尺天門,未敢徑入,當此動駕之時,亦阻陪扈之列,抑塞惶凜,尤合萬隕,玆六七字缺嗚呼,於宸嚴之下,伏乞聖慈,以下缺疏批見上出燼餘
上在慶德宮。停常參·經筵。
夜一更二更,有霧氣。
左議政徐宗泰二十四度呈辭。入啓。傳曰,安心調理。
謝恩。副校理吳命恒。
慶德宮移御後,大殿·中宮殿,王世子宮問安。答曰,知道。大殿·中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
吏曹口傳政事,以李龜齡爲平安都事。以上朝報
黃一夏啓曰,明日常參·經筵,取稟。傳曰,停。
許玧啓曰,內乘來言,捲簾,取稟。傳曰,捲三面。
南致熏,以吏曹言啓曰,新除授平安都事成瑍呈狀內,與安州牧使成璹,同姓兄弟相避,斯速入啓處置云。未赴任都事,與道內守令相避,六七字缺來近規,平安都事成瑍改差。以下缺
李宜顯,以兵曹言啓曰,新除授翊衛申處華,與本曹參議宋徵殷娚妹相避,而矇然備擬,至於受點,不勝惶恐。依例改差,何如?傳曰,允。燼餘
上在慶德宮。停常參·經筵。
夜三更四更,月暈。
大殿,政院·玉堂·二品以上·六曹問安。答曰,知道。
中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,昨日動駕移宮,伏未審夜來聖體,若何?前劑入丸藥,連續進服,手部脚部,其有快減之效乎?中宮殿玉候,一向安寧,而王世子·嬪宮氣候,亦復何如?臣等憂慮未弛,敢來問安。答曰,知道。無事,丸藥連進,而手部脚部,別無加減,內殿氣候無事,世子·嬪宮氣候平穩矣。
左議政徐宗泰二十五度呈辭。入啓。傳曰,安心調理。
判府事趙相愚箚子。大槪,病情危篤,未克陪扈,露章自列,冀蒙譴罰事。入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭,遣御醫看病。
禮曹判書黃欽上疏。大槪,臣之情跡,決無更入脩門之裡,而恩批之下,不敢退伏,駄疾作行,今始來伏城外,而顧臣所遭臺言,與長僚,小無異同。況臣宿病,撼頓添苦,末由入肅。伏乞聖明,諒臣情勢,察臣病狀,本兼兩任,竝賜鐫削,以靖私義,以便調息事。入啓。答曰,省疏具悉。卿辭至此,金吾之任,今姑勉副,卿其安心行公。
吏曹口傳政事,以李挺英爲載寧郡守。以上朝報
南致熏啓曰,今日藥房啓辭批答,承傳色來傳之時,史官俱未及來待,其在事體,殊甚未安,當該史官,竝推考警責,何如?傳曰,允。
黃一夏啓曰,明日常參·經筵,取稟。傳曰,停。
又以弘文館言啓曰,本館下番副校理臣洪禹瑞,以漢學兼敎授,今日院試坐起時,晝仕出去,而限畢試間,除草記出去之意,敢啓。傳曰,知道。
李德英,以兵曹言啓曰,本曹佐郞尹陽來,重得傷寒,累日調治,一向彌留,連呈辭狀,察任無期,今姑改差,何如?傳曰,允。
又啓曰,卽者黃海監司吳命峻,曹啓載寧郡守金天與罷黜之代,口傳差出事,令政院,稟旨變通事,啓下矣。本郡,以被災尤甚之邑,田政·軍政捧糴議賑等事,一時爲急,卽令該曹,口傳差出,使之催促下送,何如?傳曰,允。
又以摠戎廳言啓曰,本廳初運四哨軍兵,旣已逢點,分作四番,今月十五日爲始,與訓鍊都監軍兵替代,每一哨輪回入直於西營,而出番一旗守直於本廳,私習亦依前慕華館近處爲之之意,敢啓。傳曰,知道。
禮曹判書黃欽疏曰,伏以臣,昨在鄕廬,縣道封章,今奉批旨,不許臣所辭,而至以上來行公爲敎,臣惶蹙悶塞,罔知攸處。惟當更陳危悃,以請處分,而素患賤疾,遇寒添苦,懍然有朝暮溘盡之憂,急於就便醫藥,擔曳作行,今姑來伏城外私次,而長路撼頓,益致傷損,病狀越添,澌頓欲絶,疝痛兼發,伏枕昏涔,作一僵屍,咫尺脩門,末由入肅,臣罪萬死。竊恐臣受命按査,爲日最久,凡諸議讞,無不聯參,所遭臺言,與長席,少無異同。迺者聖上,旣許遞長席,繼以受任最後之僚堂,竝蒙恩解,臣仰頌聖朝之以禮使臣,俾存其廉隅之大防也。意以爲如臣者,亦當在卽蒙遞解之科矣,及承聖批,反失所圖,夫與人同事,而遭言之後,或遞或仍,斷無是理,臣於此,不能無憾於日月之明,有所遺照也。今臣未遞金吾之前,卽不敢轉動之日,而況臣自四五年來,衰疾沈掩,神精消盡。四字缺僅延殘喘,前後除命,輒煩控乞,苦心二行缺伏乞聖明,諒臣情迹,卽同已遞之僚員,察臣病狀,六七字缺本兼兩任,特許遞改,俾靖私義,任便調息,以卒天地生成之澤,不勝幸甚。疏批見上
行判中樞府事趙相愚疏曰,伏以臣,自月初,重感風寒,證情危凜,寒熱交作,肢體如碎,眠食俱廢,神精昏瞀。頃於再次詢訪之下,一未仰對,今此宸居移徙之際,又未陪扈,此雖由於疾勢之難强,而跡涉偃蹇,分義虧缺,席藁私次,敢請譴罰。伏乞聖明,勘臣傲慢之罪,以警具僚,不勝幸甚。疏批見上出燼餘
上在慶德宮。停常參·經筵。
左議政徐宗泰二十六度呈辭。入啓。傳曰,安心調理。
政院啓曰,明日崇政殿儒生殿講時,命官,何大臣進去乎,敢稟。傳曰,領相進去。
忠淸監司書目,淸風呈,以大司憲權尙夏辭職上疏上送事。啓。答曰,省疏具悉卿懇。日者勉副銓任,雖出於不得已,缺然之懷,未弛于中也。今日以風憲之長,復畀于卿,意非偶然,毋執撝謙,安心就途,用副予虛佇之望。
又書目,忠州呈,以校理李夏源辭職上疏上送事。啓。答曰,省疏具悉。門之開閉,外製虛實,今方究覈,則張皇陳疏,何如是汲汲耶?以囚人之招,觀之,敦化門之不爲終日牢閉,亦可推知,而今乃以只慮致大等之被罪等語,侵詆承宣,固已謬戾,患得,自是鄙夫之態,而乃以不韙之目,勒加於庭臣,尤可駭也。噫,李墪之歷抵,事端旣露,詞證俱備,而死黨之輩,力戰公議,必欲反案,事之痛駭,莫此爲甚,而反以守門官之被罪,爲亡國之兆耶?築斯之役,實出於爲國深長慮,而疑之以固位,其意所在,予實未曉也。爾其勿辭,上來察職。
又書目,忠州呈,以掌令鄭必東辭職上疏上送事。啓。答曰,省疏具悉。旣往之事,不必追嫌,心術之斥,不足介意,爾其勿辭,從速上來察職。
禁府,煦拿囚。啓。
司直金鎭圭上疏。大槪,日昨重臣,與首相言,臣之引嫌籌司,有卽速行公之命,而此於廉義事體,皆不可冒進,乞蒙遞免,竝幸公私事。入啓。答曰,省疏具悉。大臣之引入,本不由於此事,而況大臣行公時,面陳卿引嫌之過當,則勉出臣於此際,果如何云者,予未曉也。至於刑判陳達本意,蓋指卽今無故之員而言,亦未見其未安於事體矣。卿其勿復撕捱,卽出察任。
京畿監司書目,竹山呈,以掌令朴萬普辭職上疏上送事。啓。遞差。以上朝報
李德英啓曰,明日儒生殿講相値,視事,頉稟。傳曰,知道。
許玧啓曰,大司憲權尙夏,執義李喜朝,掌令鄭必東·朴萬普在外,持平南道揆呈辭,持平金相玉未肅拜呈辭,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以承文院官員,以都提調意啓曰,本院前權知副正字李滋,移拜察訪。數字缺職後無屬處,依例還仕本院,何如?傳曰,允。
又以備邊司言啓曰,本司武郞廳都摠經歷李夢相,奔走勤仕,又滿十五朔,依例陞敍或守令除授事,奉承傳施行,何如?傳曰,允。
又以義禁府言啓曰,以刑曹啓目,原興守煦,移本府處置事,允下矣。煦今方待命,卽爲拿囚之意,敢啓。傳曰,知道。
行司直金鎭圭疏曰,伏以臣謬忝籌司之任,而愚陋之見,貳於大臣,旣不能治一奸吏,又以欲守廉義致隷人之督被囚禁,遂不得復察其任,亦不敢每事塵瀆。日者因本院堂上朴權之陳其方帶劇務,僚堂亦有故,請令臣專管有司之任,首相繼言臣一向引嫌之爲過,殿下敎以卽速行公矣。旣勤明命,宜其奉行,而顧此區區廉隅,固難放倒,今又有事體之未安者,何可不更暴情悃乎?噫,臣前後所遭之不可仍冒此任,已有當時辭本,不必重煩,而蓋其所難冒,有異細故,則首相之謂以引嫌誠過,恐是不諒,而在同列者,固不宜遽陳。臣曾與大臣岐貳之事,而況其大臣,今旣引入,則勉出臣於此際,果何如也?又況以有司四人,而請一人之專管,前所未有,而今乃屬之於情勢難冒者,僚堂則直置於不可行公之地,此其未安於事體者,非止一二矣。仍念臣之處地有礙宜避權要,賦性甚駑,不合任使,卽同朝所共悉也。夫四字缺是何等權要,而卿宰之任使於本司者,必二行餘缺除,坐其迷滯,重失大臣之指意,仍致職事七八字缺固久矣。且新罹誣謗,駭怪未已,昨雖因事,乍就朝班四字缺尤不可出入宥密之地,而重臣與首相之所以爲言者,乃出意外,缺不可忘廉恥昧事體而冒進,不念其處謗斂退之道哉?玆敢仰暴其不得奉行聖敎之由。伏乞聖明,曲垂諒察,特遞其籌司之任,俾令私分安而國體存,不勝幸甚。疏批見上
前司果權尙夏疏曰,伏以臣之庸愚,百無一長,厚誣明主,受恩罔極。乃於頃者天官上秩,無故躐躋,名器之賤,有同泥沙,臣誠仰慙俯慄,夙夜靡寧,終蒙聖慈,俯諒衷懇,特賜遞免,是則殿下於臣,實有天地曲成之恩,垂死之喘,庶可得以安心就盡,感戴鴻恩,河海莫量,今者憲長新命,又下於意想之外,臣拜承召旨,惶悸失措。嗚呼,君臣大義,根於天賦,臣雖至頑,亦豈無一端秉彝,只以玉瓚潢流,褻越甚矣,僬僥九鼎,顚覆必矣,爲是之懼,有命輒辭,此蓋出於不獲已也。然揆以義分,跡涉偃蹇,論其罪戾,萬隕猶輕,臣居常憂灼,如癡如狂。噫,此豈臣之本心然者哉?日者聖批,以誠意不孚,益用愧恧爲敎,臣益不勝戰慄,寧欲一溘而無知也。噫,聖上所以加之於臣者,實是千古曠絶之恩禮,而顧臣愚賤,萬萬不似,一時之譏議可愧,後世之斧鉞可畏,臣所以不敢進者,只在於廉恥大防,不忍自壞,寧有一毫不備於誠意,而胡爲此索價之計哉?若然則此眞小人無饜之之甚者,神必殛之,臣豈爲此哉?況臣迫八耋,病纏膏肓,長時委席,人事已絶,目今天氣猝寒,疾病尤劇,殘喘凜凜,莫保朝夕,雖欲强起趨命,一覲淸光,其勢無由,瞻望宸極,只增悲涕。以下缺疏批見上
掌令鄭必東疏曰,伏以臣,頃被威譴,歸伏田里,歌詠聖德,庶畢餘生,不意聖度如天,除命忽降,豸冠之任,復還舊踐,馹召之旨,遠臨窮巷,臣驚惶感泣,誠不知何以得此於君父也。臣雖無狀,亦有狗馬之心,豈不願一入脩門,重覲耿光,以自慰沅甚澧蘭之思哉?顧臣孤根獨立,褊性寡合,屢入臺地,輒致顚躓,而區區所自期者,只在於上不負君父,下不欺臣心,其於利害之分,仇怨之來,實不欲計較而巧避。昨年合辭之啓,臣亦隨參,而尤以此見忤於當路,前後銓官之疏斥紛然,固已不勝其駭怕,而至於近日章牘筵奏之間,脅持冞深,醜詆狼藉,目之以迎合,斥之以心術,終又謂之所坐各異,一力排擯,如報私怨,此自有後世之公議,臣不必呶呶爭辯,而臣之蹤跡,其不可復玷淸選則決矣。古語曰,賤者雖自賤,重之若千匂,此正士夫之所宜自勵者也。今若徒恃寵靈,淟涊徑進,爲彯纓結綬之計,則臣隳喪廉隅,更無餘地,而羞朝廷而辱名器,莫此爲甚,豈不大可懼哉?且臣與鄭澔,實同其罪,出處榮辱,義無獨殊,以澔之學識風節,可裨世道,而尙在丹書之中,如臣樸遬譾劣,無所比數者,乃反先被甄收,臣心自愧,有不可言,一世公議,其將謂何?只此一端,尤不可冒昧趨赴,玆因縣道,略暴情實。伏願殿下,察臣血悃,將臣所被職名,亟行收還,以重臺職,以安私義,千萬幸甚。疏批見上
掌令朴萬普疏曰,伏以臣,忝叨言責,已及四朔,而緣臣母病,一向危劇,稽謝恩除,再徹哀懇,而尙荷寬恩,缺矜遞臣,號龥路絶,進退無據,怵分畏義。二行餘缺臣聞來煎灼,五情如潰,不忍前進,還尋七八字缺有趨造之望,瞻天望雲,涕泣交迸。噫,如臣微物。四字缺不敢盡煩於天聽,而窮苦之狀,豈復有如臣之特甚者哉?臣母九耋殘齡,百疾交攻,而臣之一身,旣無兄弟,且乏僮使,晝夜扶救之節,朝夕饘粥之供,臣外無人,今玆就途,適因病狀之稍間,欲圖恩命之一肅,而數宵之間,急報旋至,終不免顚沛於道途,以此情狀,尙安有一分供職之望哉?俯仰悲泣,岐路彷徨,不得不冒萬死號呼於天地父母之下。伏乞聖慈,特憐人子之至情,且軫職事之曠廢,將臣職名,亟賜鐫罷,俾得安意歸護,不勝幸甚,臣蒼黃復路,神思慌亂,疾聲扣懇,語不成脊,尤無任戰灼惶隕之至云云。踏啓字。
校理李夏源疏曰,伏以臣,得蒙恩暇,歸護病母,今已月餘日矣。臣母宿患,固非時月所可期其有瘳,而挾感諸症,雖得差減,老人調護之難,有加於嬰兒,食飮之寒暖,寢處之暄涼,有不能一以傍人之意,任其調適,以此自入寒節,良攝尤難,或朝安而夕否,昨差而今添,曠日遠離,決非情理之所忍出也。朱子釋論語,父母在不遠遊之章曰,遠離則去親遠而爲日久,定省曠而音問疎,不唯己之思親不置,亦恐親之念我不忘也。臣少日讀之,猶不識其精切曲盡如此,及今親老身驗之後,始覺其曲盡於孝子之心也。臣於在朝滯直,時時或諷誦此註,以寓其望雲之思矣。臣母,自經此病以來,情弱益甚,臣若在傍,則有時言笑,慰懷度日,暫或離側,則無聊悲傷,有若久別者然,臣之下來,爲日已多矣。心知由限之漸迫,時問歸期之遲速,而輒曰,汝若還朝,遠外思念,吾何以堪?臣雖以溫言慰解,而望八病母,難離至此,其在人子之情,豈忍爲遠遊從宦之計哉?館直之苟簡,臣旣備知之矣,如非情理之懇迫如右所陳,則其何敢淹延過限以自速逋慢之誅哉?當此鎭日開筵之時,虛帶在外,一任瘝曠,尤非所不敢自安者。玆不得不封章仰龥於孝理之聽,伏乞天地父母,二行餘缺限後始開之狀,伊日所聞知者,不啻明白。七八字缺紸纊而査事方張,徑瀆不敢,囁嚅至今矣。今聞以三字缺守門衛將等,將不免無辜而就死,玆不勝慨然,敢以伊日所聞而詳知者,及平常事理之易見者,反復條列而附陳,惟聖明平心澄省焉。臣於庭試前,以諫職,承召入京,舍館在於闕下至近之地矣。其日,日欲曛,臣之一家至親數人,自試所,徒步出來曰,人馬呼覓不得,不得已步來云。臣答曰,人馬使之待候於丹鳳門外,而雨勢如此,渠輩必憚其露立沾濕,入處閭家,致有此相失,可痛。一家人曰,由敦化門出來,似必以此相違也。臣又曰,呈券於何時,而敦化門亦開耶?一家人曰,呈券後,收拾諸具出來之際,過限覆帳,欲由丹鳳門,而慮其路狹有蹂躪之弊,出到敦化門,則門尙未開,坐門樓下差久,試所許開,始乃出來云。一家人舍館,在於東大門,而適無使喚,人馬未卽招還,少頃,院隷持少報至,始令招來人馬而下去,其時日已暮矣。一家人若無步來之事,則問答之辭,初必不及於此,此出於偶然,而敦化門過限後始開之狀,臣之伊日所聞知者,如彼明白矣。及其外製人査出也,敦化門洞開之說,猝發於銘·致大之招,臣心甚怪駭,以爲近日每事,白黑相反,雖以同異爲限,牢不可破,而此事,臣旣詳知,故意謂按査諸臣,必不拘於同異而有所覈實矣。及見推讞之啓,則舍其大同之象辭,苛摘微細之差違,更推不已,延拖時日,臣固已訝之。日昨得見權譍供辭及宋相琦疏本,則伊日所閉之門,倐將自開矣。臣於是,益不勝怪駭,就其供辭及疏本中數條語,以平常事理之易見者,反覆條陳,以明其萬萬不然也。譍之供辭,有曰,從丹鳳門出,則日纔過午,歷過敦化門外,適見戴床一小童,從左邊闕門入去。又曰,歷過敦化門時,許多擧子之人馬簇擁於門外云,所謂小童所戴之床,似指傳食於衛將者,而譍之出丹鳳門時,旣云日才過午,則其非朝夕食床,據此可知,不過爲午間療飢之資,數字缺饌笥,例從門隙而入,設如食床所排器皿,二行餘缺謂敦化門外東夾門廡,雜坐書試券者,八九字缺不見,而只見戴床之小童,及許多擧子之簇擁於門外。數字缺疏有曰,敦化·金虎兩門,儒生亦已盡入,故竝令還閉。又曰,收券覆帳後,又以丹鳳一路,難容出去之擧子,更令竝開敦化·金虎而出送,伊日闕門開閉之由,試所所知不過如此。又曰,再疏中,以敦化·金虎,歸之竝閉者,蓋此兩門,旣是應閉之門,且有分付之事,只意其閉,不意其開,初非目見而爲之說也。又曰,衛將之不離其所,能行其職,亦所難保,而殿內諸臣,耳目不及,設有或閉或開之時,其間事狀,何由知之云。兩門開閉之狀,固非殿內諸臣,所可目見,而儒生盡入後還閉,收券覆帳後許開,旣是試官之所知,則其所開閉之實狀,亦不過如此,雖在常時,旣有通行出入之門,則應閉之門,必無擅開之理,衛將雖官卑人微,試場事體之嚴重,似不至全昧,又有試所之分付,則內外衆目咸覩之處,有何不得已可開之事,而不稟試所,任自開閉乎?凡人,或事關自己利害,則日後被罪與否,不復較計而輕犯者,亦或有之,此則其開其閉,於渠有何利害,而開其不當開不必開之門於衆目咸覩之處,以自速其擅開之律乎?伊日開閉之由,試所所知,如彼明白,則致大·銘·譍等之譸張粧撰者,不攻自破,故乃以只意其閉,不意其開,能行其職,亦所難保,或開或閉,何由知之等語,諉以目所不及,而設此致疑之辭,欲實致大等之虛辭。噫,是何言也?兩門開閉之時,衛將必不無往稟試所之事,則長在其所,固未可知,而或離其所,不能擧職,則其將謂下人乘間私開耶?衆目所覩之處,其無擅弄之理,下人與衛將無異,其將謂衛將及下人,皆離其所,全無守直,而擧子輩,私自開閉耶?衛將必不慢藏鑰匙,則旣下之鑰,擧子輩,雖欲開之,亦何可得也?相琦則以爲難保,而臣則以爲可保其必無此理也。諺曰,鯨戰蝦死,彼衛將及下人等,雖微賤,其死不足惜,顧何與於彼此傾奪,而只慮致大等之被罪,明知伊日開閉之由,而乃於平常事理之外,致疑於無可疑之地,有若衛將及下人,從中私開者然,驅入無辜之人於死罪二行缺中者,敢此條陳焉。外場借述,如向來韓八九字缺,設或有之,其人猶恐其或露,必無自言之理,此則非所可數字缺門之開閉,而只就今之所謂外製者言之,京外擧子之稍習科工者,取其謄題呈券之便,無不以先入內庭爲主,其他擧子,亦不待家導戶喩,而自知其入場後,可以製呈矣。其日,雖以擧子倍多,外庭難容,追以敦化門爲限,而敦化門內,便是試場,則擧子輩,惟恐其不入其門入場,時雨雖甚,何以預料其終日不止,亦何以預料敦化門之時或私開而安坐直房,不爲入去乎?出題後開門請出之儒生,先呈後先出之擧子,非常時抱病,沾雨添傷者,則或正草已濕,欲製而無可寫者之類也。或專尙詞賦,全昧儷工,或工程粗淺,自量其難免曳白者也。此類,初以冒雨露坐,沾濕無益,而先爲出來,則旣出之後,必當直還,雖或有留待人馬者,抱病添傷之人,欲製不可得,正草已濕之類,決無更辦打印之路,全昧儷工者,不可以得免沾濕,而能製不習之文,至於工程粗淺者入庭時,旣不得生意,則旣出後,何能容易製得,而設或生意,亦何以逆料敦化門之時或私開,出入無禁,而爲製呈計耶?抑有一事稍可近似,而非不致疑於外製也。臣少時,見庭·謁聖及泮製時,收券覆帳後,士子之未及呈券者,或亂投階上,或突入擧帳,而投納者,不知其數,廳上多發軍士,或令投還,或令執捉,使不得近階,移時乃定矣。近間慮有紛遝之弊,限後投納者,使捧別處,不塡字而直入空名,士子自愧曳白,雖知其無益而投納乃出者,已成時俗矣。臣聞伊日過限後許開兩門之時,方書試券者甚多,此類幾盡納券,抵暮始罷云,此乃入於不塡字空名之中者也。旣開之後隨從如致大·銘者,遲待同接書呈之際,或不無出入東夾門之事,而旣已罷場,則衛將之不禁其還入,亦無足怪,何可以此致疑外製乎?宋臣蘇軾有言曰,人之至信者心目也。至於竊鍼而知心目之可亂,夫人不竊鐵,目所見心所知,一疑字橫着數字缺至信之心目,反有以自亂,況於心目之所不逮。二行缺大獄乎?雖在淳厚之世,必有橫罹之弊,況六七字缺漢上官桀之告霍光,可謂人臣極罪,況權都勢逼,易數字缺,而昭帝不問其稱蹕虛實,乃曰將軍之食明都郞屬耳。調校尉以來,未滿十日,燕王何以知之?且將軍,爲非不須校尉,以此二者,斷其詐,以今觀之,此豈深遠難知者哉?皆是平常事理之易見者也。然昭帝,以霍光,先帝所屬知其忠,而信之不疑,只見其平常事理之無可疑者,是以不見其有可疑而然也。然臣竊以爲人君任人之道,雖於具臣,以平常事理察之,則其於人言,亦可以十不失七八矣。噫,數十年來朝廷之上,禮俗大壞,廉恥都喪,浮躁險薄,習與性成,忌克陰賊,生而着心,日夜之所懸望,要不出於患得二字,或有一二無賴之徒,不吉之輩,或粧撰疑似,或構捏隱微,以譸張誑惑,則雖有言不近理,其事不近情,人之聽之者,不揆諸事理,信之若蓍龜,平日雖自謂讀古書有識者,亦且樂聞而不疑,甚或至於因此而售其傾陷之計,若此類,其心,豈眞有忠君愛國之念,行道濟時之意而然哉?不過自貪其一時功名富貴耳,自非然者,率多乘時修隙而發也。殿下亦知其如此,故今日一言不合,則黜此而進彼,明日一事不當,則進此而黜彼,彼當之者,亦不知其爲可恥,而惟知旣得之爲幸,君父雖有過擧,而亦不之爭,但以承順爲事,今日廷臣,固無忠信重厚,國忘家公忘私,以當殿下之心者,而其忍以犬馬視之至此也。若此不已,則殿下之進退用舍,雖逐日而變,臣恐其無益於挽回世道,痛革淫朋,只見其國日益裂,私怨日益深,終莫之收拾矣。李世德之疏,可謂盡言無諱,而官居言地,朝奏夕貶,豈非聖世之美事,傳敎中罪狀李墪者,亦多有失於大哉之王言,殿下果於李墪筵奏之時,已斷其平生,則黜之,可也。或以大聖人藏疾之量,姑欲包荒,則不廢舊踐,猶可也,又何以擢之天官之長而罷任之不疑也?十年之後,追提一時之筵奏,至以斷其平生爲敎,則在庭臣僚,不知平日,或有某言某事。二行餘缺可以當之,臣,自古及今,未聞有如墪處七八字缺今言之,權位隆赫,族黨布列,過墪不啻累倍者,亦非數字缺未見其有熏天之氣焰,況於墪耶?殿下,試以顔淵之不遷怒,中庸之不怒而威,文王之不大聲以色揆之,則不待臣言,而亦必有以自覺其太過矣。臣於頃間筵對時,因文義仰陳曰,人非生知,則不能無過不及之病,所貴乎學問者,將以愼其過而勉不及也。略有所推演以達,則聖明,諭以體念矣。殿下平日自度,所過者何病?所不及者何失?匹士有志於學,尙能動心忍性,變化氣質,以殿下之聰明,終始典念,于今幾何年矣。辭氣之間,猶有歉於矯揉涵養之功者,何也?此實聖明,所當喫緊加意處也。夫天下之冤,莫過於死,非其命,匹庶尙然,況曾在重臣之列,委任而寵使者乎?柳赫然·李元禎等冤狀,聖明旣已審知,頃日筵中,每念不忘之敎,可見天意之藹然,而直以事體重大,初詢于入侍諸臣,繼問于京外大臣,取其公平明白之論,始下判下愼重之道至矣,昭雪之典盛矣。今玆處分,實有光於聖德,而收還之請,旣停而復發,何其已甚之至此也?目今庶職之僭侈,極矣。軍民之倒懸,急矣。風俗衰薄,而人才不作,朝著波蕩,而民志不固,奸宄不逞,隱伏潛伺,而至有掛書惑衆之變矣。環視中外,無一可恃,而天災地異,人妖物怪,疊見層出,加以今年大無,八路同然,生民遑遑,朝不謀夕,此誠用靜修內之時也。顧瞻南北,姑無形現之憂,而七八年間,築斯之役,自京遍外,廟堂之臣因此爲固位之計,希望之徒,藉此爲拔身之階,臣聞無戎而城,古人所戒,凡事太過,其害立至,臣恐國力先潰,邦本先瘁,而又因之以饑饉,則土崩瓦解之患,將在於域中,而不在於南北也。臣愚以爲,朝廷絶嚚訟之習,祛僝功之念,君臣上下,一以革一弊除一害,安養生民爲意,寬大以導之。二字缺以化之,磨以歲月,期以十數年,待其民力稍一行餘缺,臣恐孔子所謂季孫之憂,不在顓臾而在蕭墻之內者,不幸近之矣。臣本疎迂拙訥,無一六七字缺鴻造,久切近班,而未嘗敢出一言陳一策,以效其塵露之數字缺識鈍滯,文辭短澁,誠無以開別利害,暢達悃臆,而竊恐今之進言者,於國家大體,輔導君德,無甚裨益,而較長挈短,所爭毫末,而此唱彼答,愈出愈奇,只增其一時紛鬧,臣於其間,乃復伸眉張頰,開喙於事,恐不免爲同浴之歸,一味泯默,作一寒蟬,且已十有餘年矣。今此敦化門事,以閉爲開於萬目所覩之處,而人人自危,擧皆結舌,按査諸臣,亦豈無一二所聞,而一任致大·銘·譍等之譸張粧撰,使無辜守門之官,將作鯨戰之蝦,只此一事,足以亡國,古人以一夫不被堯·舜之澤,若已推而納於溝中,臣旣灼然明知其冤狀,而終不陳奏,坐視其死,則非但無異於已殺之也。誠不忍聖明,或有殺一不辜之累,縷縷至此,愚忠所激,轉及其事。伏願聖明,平心澄省而裁處焉。至於疏末所陳,亦無以迂儒例談而留神察納,則國家尤不勝大幸。疏批見上出燼餘
上在慶德宮。停常參·經筵。
夜一更二更,月暈,有霧氣。三更,月犯昴星,
吏曹啓曰,臺諫有闕,政事,取稟。傳曰,明日爲之。
左議政徐宗泰二十七度呈辭。入啓。傳曰,遣承旨敦諭。
右副承旨李宜顯,刑曹參議金德基三度呈辭。入啓。遞差。
副校理吳命恒上疏。大槪,敢陳切迫情理,冀蒙恩遞事。入啓。答曰,省疏具悉。爾其勿辭往省焉。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
備忘記。居首幼學尹五殷·金宇樞,竝直赴會試,之次進士李囿春,給二分,幼學林光夏·高斗杓·洪璋,生員姜尙耆·金䂽,各給一分。
知事閔鎭厚上疏。大槪,所上辭章,至有還下送之命,前後特推之下,尤增惶怖,不得不忍死登途,纔到城外,而以臣踪跡疾病,決無抗顔陳力之望,玆敢更瀝肝血,仰申呼龥。伏乞鐫臣職名,勘臣罪戾,仍許還歸故里,畢命松楸,以卒天地生成之澤事。入啓。答曰,省疏具悉。卿勿過辭,安心卽出行公。
傳曰,入直承旨引見。
領議政李濡箚子。大槪,敢陳私懇,冀蒙矜許事。入啓。答曰,省箚具悉卿懇。卿其依箚辭,安心往來焉。仍傳曰,給由馬澆奠床備給。
平安監司書目,敢申前懇,乞遞諫職,附貢愚衷,以效一日之責事,上疏上送事。啓。
入直承旨引見入侍時,大司諫李濟,爲先罷職不敍事,及玉堂上下番,明日政差出事,及長官亦爲差出事,及同春秋有闕之代,明日政差出事,榻前下敎。
承旨引見時,上曰,今番科場之不嚴,人孰不憤惋乎?當初査覈時,只以臺疏之所論,發爲問目而已。金吾·秋曹則讞議公平,少無循私之迹,而前後爲李墪伸救者,或謂之童稚無賴輩,不足爲證,或謂之必無是理云,已不成說,而至於李濟,與年少臺官有異,而又從而一襲李世德·趙遠命之餘論,至以門事歷抵,謂之虛罔,按査諸臣則直歸之於不韙之科,李墪必欲白脫,事之駭惋,莫此爲甚。如此之言,若諉以臺疏,不爲明斥,則將必至於傾陷朝臣,壞亂國事而後已,大司諫李濟,爲先罷職不敍。以上朝報
黃一夏啓曰,明日常參·經筵,取稟。傳曰,停。
許玧啓曰,大司憲權尙夏,執義李喜朝,掌令鄭必東在外,掌令一員未差,持平南道揆呈辭,持平金相玉未肅拜,今日以監察茶時之意,敢啓。傳曰,知道。
以慶尙監司狀啓,固城等官居私奴仁哲等十三名渰死事,傳于許玧曰,渰死人等,令本道,恤典擧行。
黃一夏,以弘文館言啓曰,本館上番副校理吳命恒,以親病陳疏,受由出去,而上下番見存之員,皆在外,無推移之員,下番,將未免闕直,令政院稟旨變通,何如?傳曰,允。
許玧,以兵曹言啓曰,傳曰,日寒如此,薄衣軍士,襦衣題給事,命下矣。發遣本曹郞廳,摘奸其中尤甚薄衣者一百九十五名,別單書名,令該曹,依此數三字缺意,敢啓。傳曰,知道。
領議政李濡箚曰,伏以臣之父母墳,在於廣州地,夏秋之交,爲潦雨所傷,加土之役,曾已擇吉。臣於是,有不可不躬商簡而指揮者,相距只是數十里之程,往返不過一日夜之間,而當此僚席俱未行公之日,念臣承命纔出輒召,循例請暇,實有所惶恐不敢,玆冒萬死,略暴懇切之忱。伏乞聖慈,特賜矜許,俾伸私情,不勝幸甚。取進止。箚批見上
校理吳命恒疏曰,伏以臣之老母,方在臣兄臣命峻任所,宿疾沈淹,長在床席,近値秋冬換節之際,脫着失宜,仍添感冒,寒熱交發,咳喘且苦,寢睡全失,飮啖幾廢,眞元益削,昏昏不省,臣聞來,方寸交亂,不能自定。以此情理有難淹留直廬,玆敢疾聲呼龥於孝理之下,伏乞聖慈天地父母,特垂憐察,亟許鐫改臣所帶職名。以下缺疏批見上
判義禁閔鎭厚疏曰,伏以臣,昨冒萬死。五六字缺誠未格天,〈天〉聽愈邈,至有還爲下送之命,間又苦二字缺辭,輒煩催召,此必殿下,深慮査獄之遷就,欲臣遄赴職次,不用常套,乃有此別賜指揮也。自有此事以來,爲獄官者,率多規避,臣若一向偃伏,人必有疑臣以效尤者,況臣一息尙存,當此聖心憂勞之日,其何敢晏然不動,以益其犯分虧義之罪哉?用是惶懼,不得不忍死作行,來抵城外,而顧臣情勢,終有所趑趄難入者,玆敢刳瀝肝血,更申呼龥,仰冀聖明之俯察焉。噫,臣出身事主,今幾年矣。歷遍淸塗,躋躐崇班,而環顧平生,罔非釁咎,至於昨年所坐,尤是覆載難容之罪名,雖荷聖度寬仁,過加包涵,迸出未幾,甄收如舊,而臣之懍怖愧恧,若初受譴,蓋未嘗頃刻弛焉。廢處田野,亦逾始望,尙何顔面,復廁朝端,復貽薦紳之羞辱乎?且臣自少抱病,蒲柳早衰,年紀垂老,凋謝日甚,及其今歲,則自春徂冬,長事呻吟,精神視聽,漸益昏憒,數日行役,觸風添傷,感冒頗重,筋骸如束,膈痰尤盛,呼吸急促,其他種種諸症,殆不可記,雖欲陳力就列,實無其路矣。臣之踪跡,往極臲卼,無此疾病,則猶可以包羞冒進,疾病雖甚沈痼,非此蹤迹,則亦可以扶曳强起,而今以臣蹤迹,兼臣疾病,進退俱難,公私竝害,若非違嚴命而陷重辟,必將壞廉義而喪身命,臣於此,反覆思惟,誠莫知所以自處也。然臣雖不肖,固以忘生貪寵爲深恥,聖上所以召臣者,亦不欲使臣充鄙夫之數,則區區匹夫之志,豈不見憐於仁覆之下哉?臣疾病之極,未暇緩聲,干冒宸嚴,猶不知止,伏惟殿下,惟天惟父母,倘蒙諒臣危苦之懇,哀臣宛轉之狀,鐫臣所帶本兼諸任,勘臣前後逋慢之罪。以下缺疏批見上
大司諫李濟疏曰,伏以臣,旣遞藩職。六七字缺薇垣新命,言責任重,長席地別,揆分量力,決非數字缺實請免,蓋出於不獲已,伏承聖批,不賜開許,悶蹙惶隕,不知所處。念臣不才晩進,萬不稱於此職,不待陳暴,而聖明想已洞燭,兼且衰杇淹疾,識慮耗昏,無以出意見而論是非,贊聖德而裨治道,則不過隨行逐隊,竊祿備員而已,將焉用彼臺官爲哉?非但有失於微臣辭受之節,其爲羞朝廷而辱名器,又當如何?玆瀝腔血,更申前懇,伏乞聖慈,特垂鑑諒,所帶職名,亟許鐫遞,使公私兩幸焉。抑臣受恩罔極,圖報無路,區區願忠之誠,曾不以內外而有間,今忝言地,適値可言之會,何可以身未造朝,職當見解,而但爲憂歎隱默,不思效一日之責乎?臣誠僭妄,竊瞷殿下睿學之資,卓冠千古,學問之功,追配前聖,以言乎修身,則理明而慾退,無聲色狗馬之好,以言乎治國,則內寧而外謐,無盜賊邊境之虞,望道之誠,願治之心,愈久而愈切,宵旰憂勞,日復一日,惠澤究於民生,勅勵勤乎臣工,雖由此致郅隆,不異矣。獨怪夫朝著漸就於壞製,國事日至於冸渙,有亂亡之象,而無協和之望,是其故何歟?臣未知殿下受病之源,別有所在而然耶?臣請冒萬死而言之。殿下受病之源,只在於好惡無常,是非不定而已。惟其好惡之無常也,故是非不定,惟其是非之不定也,故所好而不知其惡,所是而不知其非,甚非前日之所好,今日而惡之者有之,前日之所是,今日而非之者有之,顚倒換易,前後判若兩人事者,多矣。臨御四十年之間,殿下之好惡,凡幾變矣。翻覆之際,風習一壞,與奪之間,讐怨轉深,同室之鬪,其始也只存名色而已。屢經變換,輾轉沈痼,至于今日之進退,而一與曩時事,同其套三字缺左右,下之所以操持,更無一分餘地,此何擧措。二行餘缺之美乎?是則殿下之助成黨禍者然矣。五六字缺之利,而自古人君之所深惡也,小人所以藉此而擠陷君子,殿下雖不能禁絶之,其何忍以身導之而助其成乎?此爲亡國之本,無愚智皆知之,而使後世評之曰,我國亡於黨禍,而黨禍由其君之導成,則殿下可得以辭其責乎?此臣所以中夜思之,長吁永歎而不能已也。好善而不能進,惡惡而不能退,此郭公之所以亡,郭公,知所好惡而只以不能進退而至於亡,今殿下,旣進矣而又退之,旣退矣而又進之,進退之靡定,又非不能進不能退之比,則其亡可立而待也。以殿下之明聖,奈何因無常之一大病源,而甘趨於郭公之所以亡耶?如欲求其病而藥之以亡而爲存,則其本,在於殿下之一心耳。苟能公其好惡而定其是非,則一正心而朝廷正,可以消朋黨而致大同之休,殿下何憚而不爲耶?蓋近日諸臣,亦以好惡是非之說,進之者矣。然其所謂好者,乃好其所好也,其所謂是者,乃是其所是也。以至於公與正,莫不皆然,今臣所謂公好惡正是非,有異於此,惟願殿下,好其所當好,而惡其所當惡,是其所當是而非其所當非焉。今有二人爭而一人爲之辨,誠使操心,如水之平,持論,如衡之正,正其好惡而公其是非,無纖毫之差錯,則彼爭者,始雖各有不滿於心,退而思之,平心而反觀,未有不懣然大服,歸正於其人,一人如此,況天下之所歸正乎?殿下苟欲其公,孰敢不公,苟欲其正,孰敢不正,所謂其本,在於殿下之一心者此也。雖然,徒欲公而不知所以公之之道,徒欲正而不知所以正之之道,則好惡是非,未必不出於公與正,而必有認慾爲理之患矣。若是則又何以服天下之心,而爲天下之正乎?是知好惡是非,又非一時硬定所可得也。如求其道,必曰虛其心實其意乎?所謂虛其心,缺心而廓然大公,容物如天地,應物如明鏡。一行餘缺無所偏重,其於酬應。半行缺所謂實其心者,內而正心修身,外而齊家治國四五字缺力,無或外面强作,內實偸惰,如欲好惡是非之公正,則實用力於公正,如欲祛私意而虛其心,則實用力於祛私虛心,是也。嗚呼,心之不虛,其爲害,不可勝言矣。事物之交於前,如蝟毛而不能裁之以理,或事未成而先有在心下,則遂至不當怒而怒,不當喜而喜,好惡是非,不得其公與正矣。或事已過而留着不去,則遂至不當疑而疑,不當信而信,好惡是非,不得其公與正矣。好惡是非不得其公與正,則無怪乎前所好者,今而惡之,前所是者,今而非之,而顚倒變換之無常如彼矣。傳曰,視而不見,聽而不聞,人之可信,莫如耳目,目視而耳聽,自非聾與瞽,宜無不見不聞之理,而今乃云然者,以其不能虛心,或先有或留着,故目雖視此,而心不在此耳,雖聽此而心不在此,心旣不在,則其視也以白爲黑,其聽也以宮爲商者有之矣。視聽猶且變易如此,況是非之在於人,而可以不虛之心,硬定於一時乎?意之不實,何事可做,雖有所爲,實如無爲,意之能實,何事不可做,精誠所到,金石亦透,此實與不實之分也。果能實用其力焉,則於以虛其心而祛私意,於以公好惡而正是非,特其第一工夫耳。何況,以可爲之資,操可爲之器,一言而千里之外應之,一動而一國之人從之,孟子所謂,沛然孰禦者,不其然乎?苟不能然而諉之於天,諉之於人,此非理也。唐宗云,去河北賊易,去朝廷朋黨難,宋儒,譏其居可爲之位而不然,爲今殿下,如欲消黨禍而致大同之休,則只在於公好惡正是非,好惡之得其公,是非之得其正,又在於虛其心而實用其力而已。夫虛其心者敬也,實其意者誠也。誠與敬,千古聖賢傳授之法,今欲公好惡正是非,以爲出治之本,則捨誠敬,豈有他道哉?凡此所論,皆聖學所已講明而體行,似若不外於是,然論殿下受病之源,求其可捄之方,則二行餘缺噫,時事之壞亂,至此之極,聖明之處分六七字缺然莫可救正,如是而國可爲國乎?夫諸臣所争,若有若無,似虛似實,無非疑阻乖激中出來,躛說百起,怪態千狀,殿下之朝廷,殆無眞是非矣,而殿下不惟不爲之禁絶而調和之,乃反推波而助瀾,偏助之,至以非爲是,偏怒之,至以是爲非,有何足可善而褒與之,如不及,有何足可怒而摧折之,不少恕,陽春霜雪,咫尺殊塗,使得氣者不幸而陷於張肆而不自知悟,失意者不幸而陷於乖激而不自知止,朝著蕩然,百度廢弛,殆不成貌樣,不此之憂,惟恐排擯異已之不力,以服一時之忿,而不念國事之日非,正所謂逐鹿而不見泰山者也。若有事端之錯出,委折之紛然,有不可毛擧而縷柝,然臣亦豈無涇渭於中者乎?嗚呼,科後嘵訛,何時無之,宿構之說,過限之言,每科必有因此而行査,則世罕無獄之科矣。況此庭科開場,有風雨之異,雜亂無前,中選,多一邊之人,疑謗多端,事雖無實而勢之必至也。街談巷說,本出無心,而其間又不無挾雜之流,唱和由已,譸張釀成,不可不察也。鉤摭浮言,抗章請覈,以謬悠之說,爲固必之言者妄人也。及其置獄也,勝負所在,禍福斯判,則彼必吹覓而鍜鍊,此亦憤激而爭論者,黨私蔽錮之害也。殿下於此,虛心而察理,公聽而竝觀,以正其非是,可也,豈宜先有所係着,以失其是非之正乎?當事之初,疑之一字之敎,非但切中時病,實有得於虛心聽言之道,以此致獄,何憂乎獄失其平,而若之何後來擧措,與前判異,加之聲色之間,喜怒非常,處分之際,扶抑太偏,無乃前後言者之煩聒不已,致殿下激惱而然耶?夫激惱云者,豈聖人平心應物之所宜有哉?聖人之心,如天之澹然,數字缺物,紛然應之以理,夫豈惱於物之激,而失八九字缺非聖人之心也。半行餘缺不勝其憂憤,而致半行缺之其有狂率不可採者,只責其狂率,可也。五六字缺言不韙,姑宜置之,以待獄成未晩耳。今乃因其激三字缺心其人則竄逐之斥黜之,不使一日容於朝,其事則偏主之痛抑之,不待獄情之究竟,因獄情之有所偏主,不舒究於言者,而隨之以譴責,殿下之心,失其正也。因言者之有所激惱,不加審於獄情,而斷之以行私,殿下之心,失其正也。殿下必居一於此矣。夫以易惑之人言,難平之獄情,而偏主激惱之若此,則無怪乎好惡之反常,是非之倒植,而馴致此過擧失政之紛然也。且殿下之所深惡於數臣而竄斥者,一則曰査事未究,而此數臣者沮撓之也。一則曰獄情已露,而此數臣者掩護之也。搏擊構捏之言,一皆藉此而爲言,若曰査事未究,則情實尙在可覈,何以逆知曲直之所在,而歸其言於誣罔乎?若曰獄情已露,則罪犯旣當勘定,更何所待而不可駁議於不公之案乎?況半以爲當罪,半以爲不當罪,獄吏之議,不害於反復曰可殺不可殺,大夫之論,必待於純白,未聞以其當罪可殺,而便罪其不當罪不可殺之議也。只因此數臣者,目見刑獄之未厭,人心不勝憂憤,不得不指斥獄官,而如世德·遠命之疏,繼有切逼之言,以致獄官之遞改,査事之遷就,雖執此而謂之沮撓,然彼數臣者之疏論,亦豈樂爲也哉?蓋有所激而然耳。夫敦化門開閉之査,實由於銘·致大外製之說而發,科場外製,何等罪罰,而挺身自當,必訂門開,辭說少反,則變其言而求其合,此必有隱情可見,禁府推問於假衛將禁亂官,而皆言其閉,其時承宣之疏,亦明兩門之牢閉,後疏,雖有難保擧職之語,試所之申飭閉門,旣甚嚴明,則爲衛將者,何敢不閉,旣有試所申飭,則兵曹節目,非所論也。衛將所·禁亂所吏卒之招,未見推案之如何,而該曹佐貳之疏,曰書員軍二字缺卒招辭,皆以爲兩挾門終日牢閉,曰擧七八字缺敦化門之牢鎖不開一行缺曰衛將與禁亂半行缺門閉罷場後還開爲言,而其所謂開閉四五字缺中或言開或言閉,又以一人而前言開後言閉。三字缺疏相左如此,而槪可想其所差違之不至大段也。招辭之大同旣如此,闕門之牢閉有可驗,則何可謂之獄情未究而有所等待耶?假衛將·禁亂官乃主張禁門之開閉者,初旣以門閉納招,承宣之疏,又復可訂,則禁府直以此勘斷門事,刑曹亦隨以請刑銘·致大,自是獄體然也。禁府則諉以招辭之粧撰,以更推爲請,刑曹則諉以門事之未勘,而不請銘·致大之刑,互相推托,專事遷延,其必有大機關存於其間,似此情形,一世之人,誰不知之,而獨殿下,未之知耳。以殿下之至明,乃有遺照於一世之所共知,豈不以好惡是非之失其公與正而然耶?臣竊痛之。推是而言之,歷抵之事,何以異此,無論其意在用情,白晝歷抵,旣已歷詆,招辭秘諱之,必無其理,彭叟甲戌兩童奚之立訂,便與銘·致大,多無賴之自當,一串貫來,其情,不難知也。況試院用情,不係於歷詆,吳遂元之券,抄上於他人之軸,而李墪不參於合考之時,則雖使歷詆是實,安所施用情之罪乎?國家之所欲覈者,乃在於考試用情,而不問其當問,徒汲汲於歷詆,然則歷詆査畢之後,其將以歷詆擧子,不能遠嫌爲罪而止乎?抑將歷詆,爲行私之訂而斷以用情之律乎?若因歷詆而加之以用情之罪,則歷詆旣無明白之訂,而用情尤黯昧之科,黯昧不足以備大臣漢臣之所陳戒,而今之獄官,乃以此導而成之耶?旣以兩童奚之言,爲可訂,則又何泮隷之訊問爲哉?意在於成歷詆之案,而乃以退食轎夫之不以實供,爲訊,而泮隷之端,此亦崎嶇之甚矣。顧此兩款獄情所以按治者,一則周遮,一則文致,伸縮惟意,虧漏難掩,況通衢大道,九閽洞開,則除非眞七八字缺孰不見獨權譍二行缺無得此訂,而置敦化門於或開或閉之中,人五六字缺於此乎?此數臣者之所以憤慨論列,不自知其言之不三字缺數臣者之憤惋如此,數三人主張者外,孰不惋歎於今日之擧,特以數臣者,適在於言路故耳。人雖病於黨私,周遮掩護之言,何能忼慨枉直如世德之疏語乎?於此可見其忠憤所發,今反目之以威制,竄之於瘴鄕,人臣之進言於君上者,少有不槪,以此罪之,誰能免此等題目,而竄逐言者,豈非聖朝之累乎?李㙫之恬嬉,不喜黨議,同朝之所共許,憂時進言,斷斷無他,而乃因趙遠命之陳疏,追行黜補,此則激而又激,失而又失,夫豈所望於聖明者哉?殿下之擧措如是,故順風之呼,無所不至,居臺閣者,恐遠命之引避盡言,汲汲請罷而擊去之,言計旣行,又欲快意而加罪之,以言官而請罪言官,則李世德遠竄還收之停啓,亦無足怪,而獨不念臺體之盡壞,後弊之難防乎?至於金春澤之謫配,其人之不可與同中國,無上下無彼此一辭,聖上雖以好生之德,命之放還,固宜力爭,必期反汗而不顧公議,首先停論,此亦黨議之不可已耶?臣竊寒心焉。且念領議政徐宗泰,持論無私,心主調和,聖明之所悉也。是以數年以來,倚任殊至,雖不見事功之表著,聖上,行公平之治,相臣,有鎭定之效,豈可謂少補,而一朝因聖意之偏主,遽示厭薄之意,凌駕侵軼之言,乃反奬許而崇長之,使相臣,不得安其位,此又今日失政之大者也。人君之好惡是非,旣不可不正,而喜怒詞令,又不可不愼,殿下敎以李墪名義爲穽之說,足斷其平生,夫墪妄發之失,殿下於其時,旣已罪之矣。諒其心之非出於攻名義,旋有賜還之命,寵用之如初,躋之上卿,擢之冢宰之職,夫冢宰,爲任何等隆重,殿下信以爲名義爲穽之說,斷其平生,則二行缺今日廷臣之曾被譴責者,雖蒙剪拂四五字缺內懷不安乎?又伏聞頃者筵中,追擧判府事崔錫鼎藥院之事,而至有未嘗妄怒之敎,夫人臣,任保護之責,而泛視君父之疾,則死有餘罪,仍一節目間未盡之事,而終不諒其血心,豈非至冤乎?到今提起於收敍年久之後,又何示人之不廣耶?史冊書之,後世以今日君臣之間爲何如而其時之迎合承順,以媒今日之榮進者,以爲何如人耶?然則殿下之所以慰藉之者,適所以來後世之譏議也。噫,人孰無過改之爲貴?經曰,不遠復而祗悔。傳曰,其過也如日月之食,人皆見之,及其改也,如日月之更,人皆仰之。殿下今若穆然深思,釋然開悟,霽雷威而施霈澤,言官之以言獲罪者,一倂宥還之,下開釋之旨,而慰安大臣,益勉調和之責,前後筵敎之有累於聖德者,亟命刪去,則豈非所謂將晦而復明者乎?至於獄事則金吾之官旣改,秋曹之長新拜,臣未知此後讞議得失之如何,而殿下宜先去偏主之心,而悏竝聽之公,從一事之易知,而推歷詆之難眞,因銘輩已露之迹,而驗彭叟未透之情,覈自當之情實,究用情於考試,則庶無失出入之歎,而刑獄可謂淸平矣。臣於殿下之處分,時輩之議論,又有所未解者焉。殿下每以言事者,謂之黨私,而疑其庇護,不知按獄者之出於黨伐,而專事構成,此則偏主於彼此而然也。言事者之庇護,固難免執迹之疑,殿下於此,可以竝觀而知所察矣。時輩以購得私書,爲遠命之罪,不知歷詆擧火夾門北所,皆出於私說話,而登之章牘,此則痼蔽於私意而然也。遠命之疏陳私書,固非治世之美習,時輩於此,可以反省而知所愧矣。夫以素傾軋之心,乘一進退之會,而殿下之偏信數字缺又如此一番人所以構捏排擯之無所不至,二行餘缺如春秋之無義戰,則只當摘治其尤者,而調六七字缺歸於大化,如或有是非枉直之可見於獄事爭論數字缺辨之間,則宜取兩佐貳·三諫臣·金吾·秋曹之長·諫長·承宣之疏語,而澄省竝觀,以察其孰爲是孰爲非孰爲直孰爲枉,則是非枉直,莫逃於明鑑之下,以之而臧否黜陟,可以做淸明之理矣,豈非大聖至公至明之道乎?刑獄者,人命死生之所在,朝廷者,國家治亂之所係,有失於此則傷和召災而國隨而危亡矣,此臣所以惓惓於今日之事也。今殿下,無徒曰獄情已露而益加審愼,無徒曰處分已定而憚於更改焉,則安有是非之混淆,枉直之倒置也?古人有認子爲賊,認金爲鐵者矣。當夫認賊認金之時,豈知其爲子爲鐵,而及其開悟,怳然見其賊之爲子,金之爲鐵,人心之不可保有如此者,惟在虛心而觀理,然後可以眞知其爲子與爲鐵耳。今臣愚賤,雖不敢望大人之格非,而區區憂愛之忱,亶在於殿下之不能公好惡正是非,以致此過擧失政,故縷縷而不知止,至於朝臣之近日事,豈無可論者,而不敢索言直斥?蓋殿下,幸從臣言,用力於虛心實意,而公正其好惡是非,則朝廷不期正而自正故耳。至若金鎭圭前後之章奏,誠有如其疏所謂關係非細,有不得不卞者矣。凡人臣之進言者,居諫職而論時事,言君上之闕德,斥任用之匪人,狂戇之說,寧避觸忤?金鎭圭以被斥之人,連次陳章,動稱被讒,而自明之言,一則曰特命,二則曰特敎,反詈之語,一則曰誣聖,二則曰譏聖,藉重君父,訴訏言者,殊有駭於聽聞,故趙遠命之疏,譏之以不識羞恥,則又復靦面强爭,自居以將順,若其辨按獄之失,以此爲言,容或可也。誣聖譏聖之所訏訴,何與於將順耶?欲數字缺誣二字,而不得其說,又爲藉重之言也。二行餘缺德,以怒於攸司,移之於不敢指斥之地。四五字缺述聖敎爲臣罪,隱然歸處分於可以匡捄,數字缺被斥於人者,而歸之於聖上,以爲恐動自脫之計,鎭圭之以君子自許,而不憚爲此,尙何言哉?至其辯張湯之事,而以時世爲言,其意,以比聖世於孝武之時,爲遠命之罪,古之言者,直比其君於桀·紂者有之,未聞罪之以不敬,而君明臣直,君德因是而益光焉。況章疏之論用人,斥聚斂之臣則比之於弘羊,斥奸邪之人則比之於盧杞者,古今何限,未聞以所比之時世而罪言者也。若其言,出於柔侫之人則固不足道,以鎭圭之堅介有稱,而爲說乃如此,豈不爲世道憂而有累於聖德耶?殿下試觀前代人臣之進言,其可以此而爲罪,如鎭圭之言,則今臣所論,亦多觸忤,先自臣罪之,湯鑊是甘,不然則明示辨斥,無貽他日之悔也。不特此也,鎭圭之初拜司寇,其辭職之疏,以當此時畀此位,得罪於睢盱之間爲辭則已,知其猜疑有素,而不能平心遠嫌,屈意於僚席之間,以存椎奉投石之義,夢先之事,一番盤問於諸傔從,有何關係,銘·致大違端,門雖不閉,終當受訊,乃其疏語則請刑之言,亦豈必爭之端,必爲崖異於兩佐貳之言,而辨斥之言,至深且緊,以致衆情之怫鬱,終歸國事之壞亂,而鎭圭亦受其狼狽,豈不惜哉?向使屈從佐貳之言,先問諸傔而訊戞先,一從違端而訊銘輩,則未知於獄體有何偏頗,於時事有何失誤,而世德·遠命亦何自而爲斥乎?此則殿下之不能虛心察理,日致乖激者,未必非鎭圭之導之也。至其章牘之費辭而禦人者,不勝其可卞,而以門事言之,非但諸囚之招辭,承宣之疏語不可誣,諸臣之疏皆言其敦化牢閉,人所共見,所以訂明者甚備,而對擧之疏,曾不能質言數字缺之狀,果使闕門不閉,則自春至今,其子弟親八九字缺目見其門開一行缺尙以門之開閉。半行餘缺閣有差違,而諉之以門事之未勘,欲緩銘·致大四五字缺人疑耶?鎭圭每以銘·致大之宜訊,已陳於讞啓卞疏,數字缺之端,旣知其有違端,不可免訊,則門之不閉,於此益明,更將何待,而一任其退托乎?況以吏卒之招,有所差違,而置之可疑之科,庇護遷就之意,自在其中,此所謂掩耳而偸鈴也。且其疏,以爲苟非一種周遮之徒,擧欲極其按覈,深斥世德,婦孺齎咨之言,而謂之欺天,此雖彼此相爭之言,亦有一言之可以明之者,尹就履·金相元·南致熏之疏,皆言其究問傔從之不可,雖其言,或不能洞見其本源,或不能極論其全體,而不滿於今日之査事,其意可見,而所以處之於讞議者,節節乖舛,又非一端,則一世之公議,寧不抑鬱而歎慨乎,然則果孰爲欺天而孰爲不欺天乎?李墪雖以名流淸裁,爲自中推許,有何氣焰,可以驅使一世,聖上筵敎,蓋出於一時嚴旨,而承宣之臣,論其過當,則此亦可見其公議,而鎭圭,乃以墪之氣焰,擧皆洞燭從而贊之,苟使鎭圭之心,果出於公平,則豈可以此等題目,勒加於落井之時乎?此則非但所以擠李墪,蓋欲擠一邊之人而網打之,其亦危怕之甚矣。嗚呼,日者殿下之敎,有曰普天之下,莫非王臣,大哉王言,聖人措心處事,本自如此,於此,有以見殿下之心,本欲一視同仁無彼此一也。然則殿下於今日之事,亦豈偏有所愛憎而然哉?只以今春科事,誠有如上所云云,而儒臣·諫臣之疏,相繼論列,李墪之承牌還家,亦爲疑訝之端,故無一置對辨覈,而墪則納供自明,諫疏又引訂見而持之,所謂訂見者,皆無實辭,此殿下有八九分之疑於此査,而金始㷜不待完査,徑先論辯,刑曹佐貳,亦自異同於夢先刑推之啓,殿下遂以黨私營護,斷其査之無可疑,殿下之數字缺嘗不出於公,而然有欺蔽之者存也。夫一人一行餘缺疏中擧嶺儒半行餘缺所聞則隨端緖而推究,只在獄官再疏三疏五六字缺出於公心可知,況且訂左干連,皆是童奚無賴之二字缺此成獄,何以示後,且獄官之周遮於銘·致大,有非言者之論救李墪之比,敦化門不開之明白,又不可與歷詆同日論,而銘·致大外製之誣罔,雖使敦化門不閉,有不可掩李墪考試之用情,雖使歷詆非誣,亦非可訂,則殿下之以李墪歷詆,爲必可辨,而疑諸臣之論救銘·致大外製之疑端,任其遷就,而不卽窮覈,豈不以李墪名位之重,而有疑於論救銘·致大瑣瑣之流,謂不足窮覈而然耶?銘·致大之事,所關係實重,而四聰之見,獨不及此,則非有所欺蔽而然耶?嗚呼,人臣之罪,莫大於欺蔽,而人君之患,莫甚於堂陛之阻,今敦化門之以閉爲開,不但堂陛之阻而已。殿下不察乎此,而終爲其欺蔽,則伊日儒生之目見於出入者,儒生之奴隷下率之塡擁於門外者,終日街路之歷過往來者,不啻数萬人之多,而皆所觀瞻,必將謂闕門之牢閉,吾輩之所咸覩,而今歸於洞開,由於獄官之掩護銘·致大,而我殿下受其欺蔽,傳之四方,以爲咫尺闕門,衆目所覩,而變亂顚倒之若是,況於遠方之奸欺,蔀屋之冤屈,何由以上達乎云爾,則其所以竊議於聖明,而貽譏於朝廷,當如何哉?此臣所以爲殿下,深懼不任其憂憤,而歷陳之如此,若蒙殿下凝旒而虛襟,俯垂芻蕘之擇,以少補一視至公之治,則臣雖萬被誅戮,不勝至幸焉。臣無任瞻望雲天,屛營俟罪之至。謹昧死以聞。無批答還下。
酉時,上御興政堂。入直承旨引見時,右承旨黃一夏,左副承旨許玧,假注書金重熙,記事官李基聖·金在魯入侍。上曰,承旨進來,一夏·玧進伏,上曰,李濟四五字缺如何乎?一夏曰,滿紙張皇。一行半缺異同,而構罪按査諸臣,不遺餘力,豈非無據四五字缺與年少臺官有異,前後還朝後,徐徐論列,孰云三字缺當査事未了之前,汲汲投疏,意在沮戱,已極不美,而其中攻斥金鎭圭尤甚矣。上曰,以次陳達。玧曰,李濟之疏,別無他語,只以門事歷詆,縷縷爲說,而語多謬戾,事甚無據矣。上曰,前日李世德疏一出,而按査諸臣,擧皆引入,莫重査事,杳無收殺之期,故不得已纔已變通,以爲催促了當之地矣。李濟之疏,又如是張皇,必欲作戱,此後査事,人孰肯當之耶?李墪是何人也,而擧世皆救,罔念國事之乖亂,人心世變,可謂罔極矣。査事之遷就至此,已極可悶,而至於使行之出疆不遠,而拘於査事,上使尙不得行公,此與他使有異,必及十二月然後可得無事,而査事結末,若是無期,事之狼狽,莫此爲甚矣。一夏曰,不獨使行爲然,査事收殺然後,可成朝廷貌樣,而李濟之又起鬧端,極爲不是矣。上曰,李濟疏中所謂金吾之官已改,秋曹之長新拜,臣未知此後讞議得失之如何云者,全出於恐喝之計也。以人情言之,孰肯犯衆怒而當此査耶?一夏曰,李夏源疏,以按査之事,謂之常情之外,以權譍之招,謂之誣罔之言,已極怪駭,而又以小童之戴床,謂之衛將輩午間療飢之資,或可從門隙入去云者,尤不成說矣。上曰,以洪禹寧之疏見之,則權譍亦有所未盡吐實者,而夏源之歸之虛罔者,予實未曉,而至於療飢之資,從門隙入去云者,臆度,甚矣。一夏曰,李墪事,詞訂旣俱,則金吾不無所執,而今之伸救者,皆謂之必無是理云者,語極窘遁,而至於敦化·金虎兩門內,雖設布帳,其時終日大雨,人皆沾濕,故擧子輩或書納東表,或走草呈券,惟以先書爲急,故先呈才人數字缺罷場,其出入紛急之狀,不言可知,而且加出禁亂七八字缺閑之以訂,則半行餘缺宜閉者豈不怪乎,玧曰。半行餘缺采·金鎭圭寧有一毫私意於其間,而言者之五六字缺蔑公之科者,其心所在,誠極不美矣。
一夏曰,春秋館實錄,明當移安,而同春秋金鎭圭·李彦綱,皆不得行公,不可無變通之道,同春秋一員有闕之代,明日政差出,何如?上曰,依爲之。出下敎一夏曰,以玉堂下番闕直事,有變通之敎矣。此亦明日政差出,何如?上曰,玉堂之在京無故人絶少,上下番不備,已至屢日,事甚未安,下番有闕之代,明日政差出,長官亦令差出,可也。出下敎遂退出。以上燼餘郞廳趙景觀書。郞廳李朝望校正。
上在慶德宮。停常參·經筵。
夜一更二更,有霧氣。
□□張□□□奴婢推刷事,全羅右道,出去。
政院啓曰,憲府無行公之員,連日監察茶時,事甚未安,除在外外,呈告未肅拜人員,竝卽牌招察任,何如?傳曰,允。
注書李國休病,代以李廷弼爲假注書。
左承旨兪命雄書啓,臣承命馳往敦諭于左議政徐宗泰處,則以爲,臣抱此危迫之忱,每有辭單之上,顒俟兪音,不啻若□者,□□霈澤,玆於萬□□□之外,承宣儼臨,諭以聖旨,十行恩綸,慰勉勤摯,僭猥絶異之恩數,屢及於賤臣,臣伏讀震懍,心膽墮地,臣河海之隆恩未報,桑楡之頹景將盡,如有一分精力,豈敢欲自遠於聖世哉?衰殘病敗,朝暮將死,又復觸事僨誤,決難任職,衷情煎熬,懇冀恩遞,庶不至於日添病國之罪者,非止由於近日情地之悚懼而已矣,而父母之慈,尙靳哀憐,臣誠冤悶,嚴命之下,萬無自力之望,違慢之誅,又不可逭矣。臣疾病危喘,精神迷爽,不敢以悉心以對,只自瞻仰雲天,席藁涕泣云矣,敢啓。傳曰,知道。
司書金雲澤三度呈辭。入啓。遞差。
持平南道揆·金相玉牌不進,罷職傳旨。傳曰,只推勿罷。
禮曹,左參贊尹世紀,今月十五日卒逝云。自今日十七日至,停朝市,弔祭致賻,依法例擧行,何如?啓依所啓施行。
待敎金在魯,檢閱沈珙牌不進,依承傳罷職。
政院啓曰,今日爲政事命下,而停朝市相値,不得爲之之意,敢啓。傳曰,知道。
左議政徐宗泰箚子。大槪,猥承敦諭,震悸無地,冒暴血忱,懇冀亟賜處分,以嚴國體,以安私義事。入啓。答曰,省箚具悉卿懇。頃於箚批,已悉予意矣。卿胡不諒,祈免至此耶?誠非所望於卿者也。朝家之待大臣,事體自別,豈可以一言之不合,遽示厭薄之意哉?斷無允許之理,卿其亟斷來章,卽出論政,用副至望。仍傳曰,遣史官傳諭。
同副承旨李德英牌不進,罷職傳旨。傳曰,只推勿罷。
右議政金昌集箚子。大槪,敢伸不可仍冒之懇,冀蒙亟許鐫免,以安愚分事。入啓。答曰,省疏具悉卿懇。相臣之有親嫌而仍帶者,已有可援之例,今玆使行,雖與庚寅,緩急不同,以時任出疆,亦似得宜,卿其須體至意,安心勿辭,往還焉。仍傳曰,遣史官傳諭。以上朝報
黃一夏啓曰,明日停朝市相値,視事,頉稟。傳曰,知道。
又啓曰,左議政徐宗泰箚子到院,而以停朝市,留院之意,敢啓。傳曰,入之。
又啓曰,右議政金昌集箚子到院,而以停朝市,留院之意,敢啓。傳曰,入之。
又啓曰,卽者待敎金在魯,以下番沈珙病劇,末由入侍,累加催督,終不參登對,旣不能檢下,陳疏徑出,原疏纔已退却,而此與無端徑出有異,雖不可直捧禁推傳旨,旣犯擅離之科,推考,牌招入直,何如?傳曰,允。
又啓曰,卽者檢閱沈珙,以身病猝劇,且因上番不能檢下之疏,陳疏徑出,原疏纔已退却,所當直捧禁推傳旨,而此與無端徑出有異,推考,卽爲牌招入直,何如?傳曰,允。
又以弘文館言啓曰,修撰洪重休,自鄕上來,陳疏不爲行公,卽爲牌招入直,何如?傳曰,允。
又啓曰,假注書李泰和,時無職名,付軍職,冠帶常仕,何如?傳曰,允。
又啓曰,都承旨南致熏病不仕進,左承旨兪命雄呈辭入啓。右副承旨未差,同副承旨李德英病不進,出納輪直之際,事甚苟簡,同副承旨李德英,卽爲牌招察任,何如?傳曰,允。
備邊司薦望,平安監司兪集一落點,開城留守金演落點。
左議政徐宗泰箚曰,伏以臣一行半缺釁戾又深,有萬宜退,無一可出,此六七字缺已審,實是通朝擧世之所共知,伏惟日月之明,豈不鑑燭,辭單已數十徹矣,而處分尙靳,從而誤恩屢辱,臣之憂灼之忱,固不可言,群聽俱駭,莫不議聖明之寬恩太過矣。噫,臣之愚迷,決知其不可堪,而强顔是任,已閱年所,使時事至此者,伊誰之罪?逮至近日,愆尤著見,情地危悚,顯被譴斥,實合國體,雖聖上不以其人而以其職,過賜優假,以存禮退之義,在臣道理,豈不敢有一日仍冒之計?且臣病隨老劇,形骸癃枯,最是痰火苦重,每夜失寐,神爽迷罔,言語錯亂,自度朝暮溘盡,雖漸此臲卼危迫之情,決無以驅策陳力於周行,以是衷情愈悶,日夕徊徨,籲天祝日,仰冀一兪之命者,不但去私,實所以上念國事也。生來大恩,常若偏加於賤臣,至今日,豈無哀憐而終始之者,臣雖誠淺,仰恃天地之仁而已矣。如蒙或寬罪譴,歸身閑秩,時從起居之列,生死隕結而圖報,是臣至悃也。伏席涕泗,畢露肝血。伏乞聖慈,俯賜矜察,亟許斥免,使重職無曠,私義粗安,不勝萬幸。取進止。
右議政金昌集箚曰,伏以臣頃將應避之四五字缺之義,則伏蒙一行半缺臣必無異辭,權宜前例,非不可擬五六字缺夬降矣。不意判付,乃以左相獻議二字缺予意無容更議爲敎,臣誠愕然失圖,不專爲臣一時去就之狼狽而已也。夫祖宗典憲,何莫非不敢撓改者,而相避之法,最爲嚴明,至今謹守而無失,惟京外官之曾無相避者,亦有追後立法,則朝家之視親嫌,果何如也?久遠舊例,臣固昧昧,而以庚寅事見之,其前之無此例,蓋可知矣。其後相臣之不避,似援庚寅之例,而臣恐其有未詳當初曲折而然也。今臣,旣知其不然,而乃敢弁髦常憲,仍襲權道,豈非未安之甚,而至於出疆,又與相類云者,亦有不然。庚寅之事,必以時任,刻期差遣,事勢有不得變通,未免用權宜之道,而今則使行之緩急,時義之常變,不可比論於前時,而又欲引此爲例,恐不可爲襯合也。故相臣議辭中,一有輕改,後弊不可勝言者,實是確論,而臣若不有金石之典,守在平時,而苟遵一時權宜之道,則亦豈不爲後弊之無窮乎?臣方縮伏俟罪,査事未有了期,此時銜命出疆,固有所不敢,而辭不獲免,期日已迫,到此地頭,猶可以往役之義,黽勉作行,而至於匪據之職,終不可冒處,而又有親嫌必可遞之端,其何敢苟然仍帶,以之壞公法而傷私義乎?伏乞聖慈,特垂諒察,亟許鐫免臣本職,俾得以原任往還,以少安愚分,千萬幸甚。取進止。疏批俱見上出燼餘
上在慶德宮。停常參·經筵。
左承旨兪命雄再度呈辭,及正言洪好人三度呈辭,及都承旨南致熏上疏。大槪,臣於前大司諫李濟之疏,有不敢晏然者,乞蒙鐫遞,以靖私義,不勝萬幸事。以停朝市,留政院。
假注書李廷弼有頉,代以李泰和爲假注書。
左議政徐宗泰二十八度呈辭。入啓。傳曰,安心調理。
修撰洪重休牌不進,依承傳罷職。以上朝報
黃一夏啓曰,明日常參·經筵,取稟。傳曰,停。
又啓曰,來二十一日輪對日次,取稟。傳曰,停。
許玧啓曰,大司憲權尙夏,執義李喜朝,掌令鄭必東在外,持平南道揆呈辭,持平金相玉牌招不進呈辭,掌令一員未差,今日以監察茶時之意,敢啓。傳曰,知道。
又啓曰,同副承旨李德英,以前大司諫李濟之疏,有合啓之臣,迎合將順,媒令榮進等語,不敢仍冒於職次,以此陳疏到院,而適與停朝市相値,不得捧入矣。牌不進,罷職傳旨,旣有只推之命,更爲牌招察任,何如?傳曰,允。燼餘
上在慶德宮。停常參·經筵。
夜四更五更,月犯東井星。巳時,日暈,暈上有冠。
下直,東萊府使李明浚,昌寧縣監李碩亨。
左議政徐宗泰二十九度呈辭。入啓。傳曰,安心調理。
正言洪好人三度呈辭。入啓。遞差。
知事閔鎭厚上疏。大槪,昨伏奉聖批,不加誅譴,諭以安心卽出,臣冞增惶感,所當仰承恩旨,而賤疾添劇,無以起動。且於校理李夏源之疏,尤有所不敢自安者,敢此露章首實,乞命斥退,以爲人臣固位者之戒事。入啓。答曰,省疏具悉。固位之斥,殊甚無謂,何至引嫌?卿其安心勿辭,卽出行公。
刑曹參判李晩成辭職上疏。入啓。答曰,省疏具悉。秋曹佐貳,本非久曠之任,而科事究覈,一日爲急,卿其勿辭,卽出察職。
刑曹判書朴權上疏。大槪,臣之前後所遭,前後人言,俱有所不可晏然者,乞蒙鐫遞,以存國體,以安私分事。入啓。答曰,省疏具悉。重臣疏語,未免過當,固位之斥,殊甚無謂,何必深嫌?卿其安心勿辭,從速行公。
都承旨南致熏留院上疏。入啓。答曰,省疏具悉。卿其勿辭察職。
正言洪禹寧啓曰,臣之情勢難安,非止一端,連尋辭單,見阻喉司,方深悶蹙之際,伏見校理李夏源之疏,以更發柳赫然·李元禎復官還收之啓,謂之已甚,有所非斥,臣不勝駭惑之至。赫然等罪犯,干係逆獄,有難輕議,當初還收之啓,實採公議,則一臺臣之汲汲擅停,誠甚駭然,故臣果更發其啓,而今夏源,肆然救解,至以已甚爲言,可謂太無忌憚矣。且伏見前大司諫李濟疏本,則因頃日筵敎,復提藥院事,以迎合承順等語,侵辱合啓諸臣,此乃昨年以來一番人排軋異己之嚆矢,臣以參啓之人,前後疏辨,亦已多矣,每事爭論,誠甚疲勞,而若如言者之言,則尊信君父之明敎,反謂之承順,而曲護大臣者,獨免阿附之譏耶?良可異也。且曰時輩以購私書,爲遠命之罪,可知夾門等說,出於私話,而登之章牘,此則痼弊私意而然云,其所謂夾門,似指臣疏而言也。權譍,以門開目覩之狀,發說於闕中公座處,又言於親舊搢紳之間,傳說狼藉,故臣於疏末,附陳其所聞者,蓋欲査明其虛實而已。與遠命之購得私書於譍,納供之後,至登章奏,欲爲脅持言者之計,用意公私,豈不懸殊,而濟乃以一槪論之,其果出於公心耶?臣恐痼弊云者,不可專責於他人也。雖然,旣被兩臣之斥,決不可抗顔於臺次,請命遞斥臣職。答曰,勿辭,退待物論。
同副承旨李德英上疏。大槪,臣之所遭人言,決難抗顔榮次,陳疏未徹,輒犯違命之科,才下只推之命,繼辱嚴召之恩,嚴畏分義,不得不冒昧承命,仍就禁直,而區區私義,終有所不容泯默者,復此呼籲,乞蒙鐫遞,俾伸自靖之義事。入啓。答曰,省疏具悉。李濟疏中藥院事,專出阿好大臣之計,而媒榮之說,尤極無狀,何足爲嫌?爾其勿辭,從速察職。
京畿監司書目,高陽呈,以司諫李晩堅辭職上疏上送事。啓。答曰,省疏具悉。旣往之事,危險之說,俱不必深嫌。爾其勿辭,從速上來察職。
副校理洪禹瑞上疏。大槪,臣於直中,舊疾暴發,症情危惡,當此館員苟簡之日,固知言病之萬萬惶悚,而顧此病狀,實無忍耐淹直之路,不得不疾聲哀籲。伏乞聖慈,特加矜察,亟賜遞改,俾臣得以少延殘喘,兼附區區所懷,以備財幸事。入啓。答曰,省疏具悉。爾之疏陳兩臣事,所論是矣。不可不嚴加懲治,李濟削奪官爵,李夏源罷職不敍,而柳赫然等,旣知其冤,特命復官,則夏源之言,雖過當,不宜竝入於論啓中也。爾其勿辭,從速察職。
右副承旨趙道彬牌不進,罷職傳旨。傳曰,只推勿罷。
八道儒生生員金光五等上疏。大槪,敢將一國之公議,更申多士之至懇,請以先正臣文元公金長生從祀文廟,亟擧盛典事。入啓。答曰,省疏具悉。前後批旨,已悉予意矣。豈可不知先正道德而然哉?意實在於愼重也。
京畿監司書目,衿川呈,以吏曹判書李健命疏職上疏上送事。啓。答曰,省疏具悉。今玆敦府陞擢之命,天官長席之除,夫豈偶然哉?至於所被誣衊,予已洞知,有所開釋,則尤無可引之嫌矣。都政之至今遷就,前所未有,決不可不趁今月行之,卿其須體此意,安心勿辭,卽日登途,毋曠職務。
兵曹參判兪集一上疏。入啓。答曰,省疏具悉。兩臣之相繼起鬧,意在營救,誠可駭然,何必深嫌也?
兵批,以權·李光佐·李宜顯·朴萬普爲副護軍,金德基爲副司直,金雲澤爲副司果,李相晟·李泰和爲副司正。以上朝報
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
又啓曰,臺諫及玉堂·春坊闕員,今當差出,而擬望之人乏少,相避外任,竝擬,何如?傳曰,允。
又啓曰,江原監司,今當差出,而擬望之人乏少,承旨及本道守令,竝擬,何如?傳曰,允。
又啓曰,新除授平安都事李龜齡,頃除本職之後,以身病呈狀,故論題退斥,仍爲催督赴任矣。今又來呈,近得輪行毒痢,登廁無算,有時吐血,幾至數升,方在垂盡之中,決難赴任云。聞其所患痢病果重,續續遞易,事甚未安,而檢田節晩,實病如此,不可等待其差歇,今姑改差,何如?傳曰,允。
又啓曰,機張縣監崔震一,戰船·伺候船自備新造之外,軍器別備之加資事,命下矣。未資窮未准職,何以爲之?敢稟。傳曰,特爲加資。
以兪集一爲平安監司,金演爲開城留守,洪璛爲江原監司,韓宗老爲高城郡守,朴鶴齡爲禮安縣監,趙道彬爲承旨,李宜顯爲大司諫,李聖肇爲掌令,李晩堅爲應敎,李喬岳爲校理,趙泰耉爲知義禁,李相成爲司書,黃欽爲同春秋,任埅爲刑曹參議,權尙游爲禮曹參判,李觀命爲安東府使,閔鎭厚爲左參贊,李禎億爲正言,權熀爲平安都事,鄭壽期爲兵曹佐郞,趙榮福爲司僕判官,李仁壽爲軍器僉正,權爲司諫,申弼賢爲伊川府使,李台佐爲兵曹參知,金致龍爲工曹參議,李世最爲判決事,沈齊賢爲三陟府使,朴弼明爲兵曹參判,李光迪爲同義禁,金敏行爲禁府都事,崔震一爲機張縣監,李挺英爲載寧郡守,李必庠爲德陵參奉,朴時膺爲智陵參奉,前監司李光佐,今降通政,加資還收事,承傳。
李德英啓曰,明日常參·經筵,取稟。傳曰,停。
吏批,判書李健命在外,參判申銋進,參議未差,左副承旨許玧進。
兵批,行判書趙泰采服制,參判兪集一陳疏,參議宋徵殷病,參知李觀命進,左副承旨許玧進。
許玧啓曰,大司憲權尙夏,執義李喜朝,掌令鄭必東在外,持平南道揆呈辭,持平金相玉未肅拜呈辭,掌令一員未差,今日以監察茶時之意,敢啓。傳曰,知道。
又啓曰,近日廳中,位甚不齊,出納之際,事多苟簡,今日政新除授承旨,待下批,卽爲牌招察任,何如?傳曰,允。
又啓曰,傳曰,玉堂長官差出事,曾已下敎,而今日政,何不差出乎?命下矣。問于政官,則長官在外,問議後差出云矣,敢啓。傳曰,知道。
李德英,以漢城府言啓曰,殺獄檢屍,事體至重,檢屍郞廳,設或遞罷其職,必親自進來,書塡實因,移送刑曹,自是法例,而今此高三俊·奉山兩屍體,前參軍李衡秀,親自檢驗之後,遭彈見汰,故稱以出入公府之難便,累度催促,終不入來,其時堂上,至爲草記請罪,只自金吾,附過還職矣。臣就商行公之後,使之斯速進來,而終始違拒,無意擧行,致令殺獄屍帳,閱月遷就,成命之下,豈容如是?事體所在,至爲未安,李衡秀罪狀,更令攸司,稟處,何如?傳曰,允。
都承旨南致熏疏曰,伏以臣於秋間,待罪秋曹佐貳之官,傔從請刑時,臣之迷滯之見,不無差異者,敢以所懷,有所論列矣。再昨,伏見前大司諫李濟疏本,歷擧諸臣疏論科獄之事,而臣名,亦入其中,臣於此際,適叨出納之任,踪地已極危蹙,今李濟遽被嚴旨,至有特罷之命,臣之震悚不安,又加一倍,其何敢晏然冒居於職次乎?且臣雖無此臲卼之情勢,其殘敗老醜之狀,決不可復玷近密之班,筋力精神,日益消亡,夙夜之職,萬無堪承之望,不得不冒死哀籲於仁覆之天。伏乞聖慈,俯諒危懇,特許鐫遞臣職名,以安私分云云。疏批見上
同副承旨李德英疏曰,伏以以合啓三四字缺臣辱臣者,前後凡幾人矣。隨出隨辨,誠數字缺疲劣,不得不視其言之緩緊,或辯或默,而情迹危蹙,殆同針氈上坐矣。昨伏見前大司諫李濟之疏,其一篇主意,蓋有所在,而中間揷入藥院事,有曰史官書之後世,以今日君臣之間,爲何如,而其時之迎合承順,以媒今日之榮者,爲何如人耶?噫噫,甚矣。何其言之無倫至此也。仰惟聖上,必不以一節目間事,罪大臣於無罪之地,而今者爲言,猶尙如是,顧此誣衊之加於臣身,固無足怪矣。噫,當時合司之啓,實循一國公共之論,可謂名正言順,而只以言出於君上,敢生藉口之計,前後庇護之徒,輒以迎合爲言,而輾轉增衍,愈出愈深,至于今日媒榮之說而極矣。其爲巧慘,豈常情之所可及者哉?玆事是非,書之史冊,傳之後世,自有能辨之者,豈後之人,皆失是非之天,如今人之爲耶?雖然,勿論是非之如何,人之爲言,至於此極,廉義所在,不容一刻仍冒,昨上辭本,仰請鐫免,而適以停朝市,不得上徹,繼而有召命,危悃未暴,不敢輕進,竟犯違慢之誅,纔下只推之音,復煩宣召之命,臣於是,銜恩畏義,抗顔承命,仍就禁直,而區區私義,終有所不容泯默者,敢將危苦之忱,仰籲於宸嚴之下。伏乞聖慈,俯加諒察,亟許鐫遞,以謝衆口,以安私分,不勝幸甚云云。疏批見上
八道儒生生員金光五等疏曰,伏以先正臣文元公金長生從祀文廟之請半行缺京外多士之仰叫天閽,無三四字缺及承聖批,每以愼重徐待爲敎,臣等竊不勝抑鬱之至,玆敢不避煩瀆之誅,八路章甫,相率裹足,合辭陳請者,實出於斯文之重論,擧國之公議。伏願殿下,少垂察焉。臣等竊伏惟念,事在疑信之間,則固可愼且重也,而惟我殿下於金長生道德學問,旣已深知而默契之矣。尊尙之意,褒嘉之辭,溢於前後批旨,則有以見殿下於金長生腏食之典,已知其允合於公議,而獨奈何久閟兪音,以孤八路多士之顒望耶?夫從祀之擧,固重且大矣。若不問儒賢道德之如何,士林公議之如何,而輕擧重典,則誠非愼重之道也,而今金長生道德之卓然,旣如彼,公議之齊發,又如此,則陞躋聖廡,允合事理,有何一毫疑信之端,而一向遲延,豈不過於愼重,而反有嫌於重道崇儒之意哉?於戱,我殿下,歷累朝未遑之典,無不修擧,雖以皇壇事言之,當冠屨倒置之日,特以尊周之誠,乃有築壇之擧,以之存皇祀於旣絶,伸大義於天下,則其事之重且大,視從祀何如哉?然而一朝夬斷,不少疑難,此誠盛德事也。獨於儒賢之從享,不顧一國之公論,不察多士之至懇,首尾累十年,每以事重爲敎,尙靳一兪,臣等實未知聖意之所在也。至若徐待後日之敎,已下於十年之前,則以十年言之,今日,便是前日之後日也。且所以徐待者,欲以觀公議二行餘缺捨今日,而更待何日乎?臣等當觀三四字缺事,歷代諸儒之從享文廟者,增損取捨,皆決於一時公議,或仍廷臣之陳達,或仍章甫之抗疏,一言可否,輒卽夬斷,今此從祀之請,出於公共之論,擧一世無異辭,而歷累年持難不決,其視皇朝故事,亦果何如也。噫,儒術之盛,未有如我朝,遡濂洛之正派,得考亭之遺緖,爲百代之儒宗者,五賢也。後五賢而得其嫡傳者,先正臣先成公李珥·文簡公成渾也。後兩賢而得其嫡傳者,金長生也。殿下旣從兩賢從祀之請,則金長生之從享,自是次第應行之典也。今殿下,於此若復終始靳固,不擧盛禮則其爲聖朝之闕失,士林之沮喪,爲如何哉,而亦豈不爲千古之遺限也?臣等,俱以蓬蓽之士,共沐菁莪之化,尊慕儒賢,願見俎豆之盛禮,合辭齊籲,仰瀆宸嚴之下。伏願聖明,夬賜睿斷,無所留難,亟命有司,幸擧文元公金長生從享聖廡之禮,則斯文幸甚,國家幸甚云云。疏批見上疏儒生員金光五·白時淸,幼學許溥·朴致龍·韓以甲·尹俔·韓聖縱·吳遂基·郭挺欽·李雲海·許仁,進士李朝海·金世億,幼學崔潝·柳東煥·金得五·李瑞徵·方進矩·盧光列·朴尙質·李縉·李寬五·金光白·柳鳳齡·李成胤·宋日輔二字缺尹遂續·徐德昇·林寅·鄭碩澄·梁七八字缺基遠·尹瀗一行缺李祥徵半行缺金夢龍·金復賢·金承祖·宋時奎三字缺生員宋來昌·卞時明,幼學洪始源·韓聖箕二字缺宋敏道,生員韓泰章,幼學梁顯龍·楊泰基·李奎齡·劉沛元·劉萬元·朴敏章·姜碩勳·梁有龍·姜碩亨·楊鎭夏·趙維城·洪櫓·洪杭·偰瓘·偰昌河·吳泰相·鄭來麟·朴光麟·偰玧·楊鎭·朴光濟·吳泰東·鄭來鳳·楊欽·洪樟·韓世佑·金世賢·韓世俊·楊應華·柳雲慶·洪汝明·姜萬齡·洪汝運·姜鳳齡·洪汝通·洪汝迪·韓世一·洪汝遵·柳春益·趙相宣·金允采·李大齡·金致和·鄭之雄·金致白·李必挺·李星箕·吳聖海·金尙謙·李天佑·李斗景·呂可齊·呂必遇·宋時永·南夢龜·呂必載·金彦胄·李增·李台三·金八華·南以陽·金相漢·李希哲·李春茂·李台擧·宋敏章·權聖運·丁載昇·丁堥·李如杜·金擇·李汝柏·張宇鳳·李頤天·許璾·李如梅·李頤寅·金撝·金宅中·韓命周·金挺·韓命相·李頤太·陳禹材·李萬曄·崔德基·張浩·金簪·沈維轍,生員李璘·朴光元·柳之龍,進士朴致和·金光洙,幼學奇挺大·高可天·朴致章·宋汝鳳·朴再茂·金榮老·朴光殷,生員柳乘,幼學高可欽·柳之極·鄭是宰·宋汝殷·金榮老·申漢策·張崙柱·朴光淵·朴台錫·朴再升·柳之容·李錫箕·李錫永·李構·李萬煥·安世麟·朴光逈·李萬煜·朴重輝·朴重維·朴重呂·申湜·李齊白·李檜老·申命汝·朴光休·李世榟·朴重文·柳格,進士李漢龜,生員缺大濬·吳處太·文斗星,幼學洪以六七字缺李萬春半行缺吳大始半行缺金晟·奇淑·柳來·吳大成·柳東茂三四字缺成大·林泰來·林柱南·林柱震·許誼四字缺之玉·洪以泗·吳必恒·羅廷輔·羅聖尹·吳聖任·崔時佐·吳斗南·蘇漢標·南有壽·蘇昌燁·尹景烈·南正夏·南天柱·柳震煥·宋殷三·李成規·吳命一·趙文明,生員呂有衡,幼學李葂·李景馥·南以周·郭棨·裵世援·張後俊·李萬楨·梁熙周·鄭志獻·朴世麟·李漢章·鄭碩藩·吳垕周·金慶初·朴商翼·朴昌萬·梁宇重·鄭守煥·呂興周·鄭來泰·金始萬·南以漢·琴大鳴·趙紳碩·張漢相·朴憲古·鄭碩泂·梁厦重·鄭碩漫·金興望·鄭德峻·金柱國·庾晨·安弘道·琴鳳見·趙東龜·鄭弘濟·朴敏古·趙相兼·庾鍾·陸鴻運·林萬秀·金得兼·李仁果·金益炕·李義果·金益煊·金始煥·金均·李秀東·金以增·洪晩興·洪晩大·金用兼·李翊東·李思述·閔瑗·金益熅·金萬匡·尹應璧·李檉·李椎·李樘·李蓍伯·李夏臣·李時迪·洪梲·李世樑·李世彦·洪禹迪,生員李世章,幼學李偁·韓聖緖·韓聖和·李重鄰·李衡道·許荎·黃履亨·洪益敍·洪濟敍·洪觀敍,生員朴台龜,進士鄭湜·梁殷之,生員曺昌九,幼學梁晉泰·宋有後·丁運一·南俶龜·丁·鄭湙·金涑·李重開·李星弼·文世萬·李萬白·文世任·文世益·文命吾·李萬芳·金啓瑾·金信鳴·朱道正·吳命彙·朱炯進·崔賢哲·金啓徵·朴尙泰·韓錫周·趙基普·朴秀芳·朴時慶·康俊二字缺德秀·玄夏淑·李後淵·朴守儉八九字缺卓鎭九·金麗興半行缺生員李錫鳳半行缺進士金瑞弘·李頤幹,生員丁以材,五六字缺金德五·金鳴五·李頤材·韓震相·李頤二字缺泰運·李頤成·金篁·陳命材·柳顯慶·李頤正·韓翊箕·金益豪·劉興白·趙汝鼎·吳玄錫。
司諫李晩堅疏曰,伏以臣,久積逋慢,尙逭嚴誅,屢煩號籲,終靳矜許,進退跋疐,莫知所以自措。不意諫省移除之命,遽及於悚蹙俟譴之際,臣誠惶隕感惕,五情俱爽,直欲循墻而不可得也。臣於言地,亦嘗承乏者數矣,疲軟不職,動遭顚躓,點檢平生,辜負已多,況向日所遭橫逆,實是士夫深羞,貽辱臺端,更無餘地,每一念至,慙恨靡容,豈可以日月之稍久,有所自解,而冒沒復進於僨敗之地乎?苟使臣,怵迫義分,黽勉承命,則一身廉隅,已掃地盡矣。尙何可立殿陛爭是非,以塞職責之萬一哉?此臣所以量已自畫,不敢冒進者也。且臣情勢,尤有所萬萬惶怖者,頃間李世德之疏,構捏按獄諸臣,罔有紀極,餘波所及,朝無完人,而又復攙引壬午科事,勒歸之於多言之科,噫噫,亦太甚矣。臣於伊時,亦參考試之列,慘被世鎰輩罔極之誣,而幸賴日月之明,燭破鬼蜮之情,處分嚴正,國是大定,則此等陰險之說,宜不敢更作於聖明之下,而今世德,猝然提論於十餘年之後,以爲囫圇汚衊之計,蓋其意以爲不如是,無以迫逐諸臣,沮敗査事,其用意設計,可謂極巧且慘矣。然勿論一行餘缺自列,而宿病遇寒七八字缺未分人見者,殆過一朔,今始仰首哀籲於仁覆之下,稽慢之罪,尤無所逃。伏乞聖慈,諒臣情迹之臲卼,憐臣疾病之沈篤,亟命鐫削臣職名,仍治臣前後違慢之罪,使私分少安,群工知警,千萬幸甚云云。疏批見上
兵曹參判兪集一疏曰,伏以臣,曾忝金吾,閱月奔走,因病獲遞,前後臺臣,追提伊時議讞之事,構捏侵辱,殆無餘地,長席及諸僚,相繼陳疏,竝蒙恩遞,獨臣踵後更叨前任,其在廉義,豈可諉以暫解,而淟涊冒出乎?瀝血陳懇,猥荷溫批,繼呈辭單,見遞喉司,情窮勢蹙,只俟譴何。適値金吾姑無開坐之事,本職連有緊急之務,迫於嚴命,未免承牌出肅,悚踖不安,如坐針氈矣。昨者知義禁黃欽,以同參奏讞,連章祈免,必遞乃已,臣之不能力辭,尙此苟冒,其有損於廉隅之大防,益著矣,私心愧懼,無以自解矣。伏聞在外之儒臣諫臣,相繼陳疏,營捄臺臣,靡不用極,有若直言獲罪者然,罪狀按獄諸臣,不啻狼藉,看來驚怖,毛骨俱悚,其不可仍因苟冒者,轉益層加,況同事諸臣,旣皆解免,今臣踪地,自在應遞之科,若以向日一時之病解,有所區別,同遭人言之後,或遞或否,斷無是理,微臣狼狽,固不足恤,而其在聖朝禮使之道,恐有歉於一視之義。二行餘缺本職宿衛重地,尤不宜暫曠,玆不得不陳懇仰籲於宸嚴之下。伏乞聖明,俯諒臣情地之萬分危蹙,亟命鐫遞本兼諸任,以安微分,不勝公私幸甚。疏批見上
判義禁閔鎭厚疏曰,伏以臣晩赴召命,合被誅譴,泥首城外,敢申危懇,聖批溫諄,至以安心卽出爲敎,臣奉讀感戢,冞增惶懼,亟宜祗謝聖恩,少伸分義,而狗馬之疾,添劇於驅馳之餘,昏昏委席,無以起動。且於校理李夏源之疏,竊有所不敢自安者,蓋昨年北咨之來,有獻築斯之策,臣方待罪本兵,請與諸將臣,往審便否,因陳北漢險阻之可恃,廷議遂決,而臣猥忝看董之任,事未半而以罪去矣。今儒臣之言,雖不專指臣身,而若論當時首發之罪,則臣實當之,其何敢晏然仍冒於職次乎?伏願聖明,亟命斥退,以爲人臣固位者之戒,千萬幸甚云云。疏批見上
吏曹判書李健命疏曰,伏以臣,行已無狀,妄觸機穽,群言沸騰,衆怒如火,臣固不自意全人,亦爲臣代怖,獨賴天地父母數字缺察牽復收召,恩言慰藉一行餘缺殊遇,臣是何人半行缺聖恩兪重,而臣罪愈深,窮隘四五字缺逃身,日夜頌祝,惟期沒齒田間,涵泳聖澤矣。昨者敦府寵擢之命,出於千萬意外,繼以天官長席之除,越日狎至,臣於是,神驚魂戄,久而靡定,實不料聖朝則哲之明,誤授至此也。假使臣,無他釁累,濫加吹噓,八座之地,本非所期,況今所被人言,何等誣衊,而衆口和附,轉相襲訛,必欲甘心,此時此恩,豈臣夢寐所到哉?蘇軾所謂陛下察臣於衆怒必死之中者,正指臣今日道也。竊想人心職此益拂,名器由是益玷,譏議之言,或累於聖德,則臣雖滅死萬萬,無以贖其愆矣。噫,人臣策名,孰無報效之誠,顯揚之願,而臣之立朝通籍,今幾卅載,庸碌隨行,絲毫無補,卒以脫口之言,終爲陷身之資,災雖出於無妄,禍實祟於過福,今雖使臣杜門省尤,息黥補劓,世之知臣者少,不知臣者多,則猶未必其自白於一世,況又貪恩冒寵,冥升而不已,則眞可謂不識世間有羞恥者矣。臣雖不自恤,其於國體,傷損非細,以聖朝體下之仁,俯察乎物議之難平,深思乎進退之大防,則必不待臣一二談,而鞶帶之褫,豈俟於終日哉?臣方疾聲哀籲,只冀其斥廢自靖,則職名之不近,才分之不稱,有不暇論。伏乞聖慈,曲憐肝膈之懇,夬賜反汗之音,將臣新除資級及職名,一倂收還,仍命削名朝籍,國事幸甚,私分幸甚。疏批見上
刑曹判書朴權疏曰,伏以臣,伏見司直金鎭圭疏,則以臣日昨筵席所陳,謂其事體之未安,而至有前所未有之語,臣不勝瞿然之至。夫備局有司凡四人,而其二,則以科事,不爲行公者久矣。臣之本職,又是劇地,有不能暇及於兼任,以致機務之多滯,鎭圭當初所爭,本非大段,其時大臣之囚禁隷人,亦出於勉出之意,則有不必一向引嫌,而目今所帶閒慢,可以專意於宥府之事,故敢以此塵瀆,而誠不料其爲戱損事面之歸也。又伏見校理李夏源之疏,以七八年間京外築城,指爲固位之計,臣於受任江都之日,亦當承命董役,則僇辱之言,顧何可得免,而其不敢晏然於職次也,明矣。伏乞聖明,俯加諒察,將臣本兼兩任,亟行鐫遞,以存國體,以謝人言,千萬幸甚云云。
刑曹參判李晩成疏曰,伏以臣積逋威命,罪在罔赦,縣道申籲,席藁待譴。乃者所上辭本,至有還却之命,臣於〈是〉惶悶抑塞,求死不得,仰惟天地至仁,雖一物之微,無不曲被其澤,而如臣危迫之血懇,獨未蒙聖慈之矜諒,此無非臣平日事君無狀五六字缺而然,撫躬慙悼半行缺分義有所不敢半行缺時日之淹滯,亦甚惶怖,不計一身四五字缺外,而所患諸症,觸風增㞃,昏仆奄奄,殆難起動,以此病勢,旣無陳力就列之望。況前日按獄諸臣,非不一心秉公,務欲明愼,而駭機荐發,不能一日安於其位,顧臣性本迂拙,觸事憒瞀,其於刑法,尤所昧昧,古人之片言折獄,固非所敢望,而狼狽顚躓,特其早晩事耳。臣身不足恤,〈而〉其於誤重獄而損國體,何哉?此臣所以量已揣分,決不敢冒進者也。情窮勢極,復此籲呼於仁覆之下,臣尤萬死。伏乞聖明,俯賜鑑諒,將臣本職,亟賜鐫改,仍命有司,勘臣前後違慢之罪,不勝大願。疏批見上
副校理洪禹瑞疏曰,伏以臣素患胸腹之疾,積年沈痼,發作無常,動輒濱死,居常畏愼,如防大敵。近日屢有復發之漸,而連値公故,强起行動,觸冒風寒,受傷莫甚,再昨之夕,忽覺渾身寒戰,頭疼如碎,因以宿病暴發,症情苦劇,有氣如塊,亘在上脘,刺痛之勢,有若剜剔,狂叫欲絶,氣息不屬,頑痰壅塞,精神迷罔,手足若冷,嘔泄竝作,奄奄之狀,若不保頃刻,一日二日,有加無減,幾何而不至於危死乎?臣於頃間,感疾甚重,冒死呼籲,而聖批,以禁直無推移之勢,不許恩遞,臣誠惶恐無地,不敢更煩控免,賴天之靈,適得少間,因仍淹直,遂至于今矣。二字缺僚員不備,臣獨留在館直,苟簡比前六七字缺粗知分義,此時半行缺頓然危㞃,昏仆半行缺法禁之慮,玆不得不疾聲哀籲於天地父母之前。伏乞聖慈,特察病重實狀,亟賜遞改,俾臣得以少延孱喘,不勝大願。臣於日間,竊有所慨然於中者,已有具草,略此附陳於乞免之章焉。自有科査以來,前後沮撓之言,迭出交作,按治無人,究竟靡期,因此而位著多曠,百度泮渙,國事殆至於莫可收拾之地,獨使至尊,憂勞于上,而疑亂眩惑之說,猶至今不止,必欲售其撓敗査事之計,至於李濟疏而巧密,極矣,世道至此,寧不寒心?噫,姑觀査事之完畢,苟有失平不公之跡,則居臺閣者,隨其事端,捄正之,可也,論劾之,可也。稍爲遲待,何晩之有,而濟以受國厚恩之人,不念國事之日益潰裂,徒懷私憤,汲汲投疏,有若立節然者,已極,可矣。況其疏辭,殆過萬言,究其指歸,無非出於容護血黨,誣陷廷臣之意,於其所好,則無不極力營捄,欲置之於粹然無過之地,而至論按事諸臣,則擧皆巧詆醜詈,不遺餘力,粧撰構捏,靡不用極,噫嘻,痛矣。使濟,苟有一分嚴畏之心,則言之縱恣,何至於此,此猶不足,詆辱合啓之諸臺,至以史冊書之,以爲何如等語爲言,指意深險,一竝驅納於不韙之科。噫,伊時合辭之請,實循一國公共之論,有何彷彿於濟之所言者乎?濟被相臣之吹噓,固已久矣。其心之含感圖報,勢所固然,則其言安得不如此,而其意則出於擠陷,亦不可掩,吁,可駭也。日昨聖上之處分,可謂嚴正,而惟其甘心死黨,敗亂朝廷之罪,終非罷職薄罰所可懲數字缺不顯加斥黜,以勵其餘也。李夏源六七字缺蓋其阿付時好半行缺襲一番人之餘論十餘字缺若其殺一不辜,無異已殺等語,尤四五字缺將輩之罪,何至於死,而必以殺之一字,登諸章奏,上以恐動君上,欲濟其熒惑之計,下以陰怵囚人,欲使之惹其疑而諱其實也。其用意之陰譎,可勝言哉?又復以患得之說,譏詈廷臣,蹈藉無餘,噫,二字題目,何等醜悖,而夏源何人,敢以此厚誣一世之人耶?其心所在,萬萬絶痛。且夫柳赫然·李元禎復官還收之啓,自是重發之論,其所關係,爲何如也。決非阿好一臺官之所敢擅停,則旋卽更發,期於反汗,臺體之所當然,而乃敢挺身捄解,至謂之已甚,左右取媚,情態可惡,而亦可謂全無忌憚矣,此而置之,則臣恐隄防漸弛,而懲討之典,又從以不嚴,非細故也。夏源之伸救兩人,則殆甚於尹就履輩,而沮撓査事之罪,無異於趙遠命等,則朝家用罰,不宜異同,而迄無論罪之擧,臣竊未曉,亦願聖上,明降威命,俾有少戢也。臣之情跡,本自臲卼,固不當開喙言事,而顧此濟等懷私蔑公之罪,臺閣尙未有糾正之論,臣職忝論思,不敢泯默,略有所論列,至於査事曲折,臣豈無一二所欲言者,而按覈之時實狀,了當自露也。玆不贅陳。伏願聖明,試垂澄省焉。臣無任屛營祈懇之至。謹昧死以聞。疏批見上出燼餘
上在慶德宮。停常參·經筵。
政院啓曰,正言洪禹寧,引避退待,今已經宿,而諫院無行公之員,除在外未肅拜外,呈告人員,卽爲牌招,使之處置,何如?傳曰,允。
又啓曰,科獄究覈,一日爲急,而判義禁閔鎭厚,刑曹參判李晩成,上來之後,尙不出肅,同義禁尹趾仁,以病陳疏,開坐無期,昨日新除金吾·秋曹堂上,今日亦不肅謝,査事遷就,委屬可慮,判義禁閔鎭厚,知義禁趙泰耉·李光迪,同義禁尹趾仁,刑曹參判李晩成,參議任埅,竝卽牌招,使之開坐,何如?傳曰,允。
左議政徐宗泰三十度呈辭。入啓。傳曰,安心調理。
左承旨兪命雄三度呈辭。入啓。遞差。
謝恩,左參贊閔鎭厚,刑曹參判李晩成。
獻納韓永祚牌不進,依承傳罷職傳旨。傳曰,只推勿罷。
政院啓曰,知義禁趙泰耉·李光迪,同義禁尹趾仁,牌招不進,推考傳旨,今方捧入,而金吾之坐,不可不備員,更爲牌招察任,何如?傳曰,允。
領議政李濡箚子。大槪,敢陳難安之情,乞謝斥退,以謝人言事。入啓。答曰,省箚具悉卿懇。築斯之策,亶出爲國,則固位之斥,誠可駭異,何至引嫌?卿其安心勿辭,速出行公。仍傳曰,遣史官傳諭。
吏曹啓曰,承旨有闕,政事,取稟。傳曰,再明日爲之。
政院啓曰,知義禁趙泰耉·李光迪,同義禁尹趾仁,再招不進,推考傳旨,今方捧入,所當更請牌招,而一日三牌,有傷事體,何以爲之?敢稟。傳曰,明日牌招。
刑曹參議任埅上疏。大槪,秋曹佐貳之命,又下於意外,惶隕縮伏之中,天牌遽降,不得不趨詣闕下,而科獄按査,旣嚴且重,有非如臣老耄昏憒者所可與聞。且臣有決難冒當之嫌,伏乞亟賜鐫改,使重獄毋滯,微分粗安,公私萬幸事。入啓。答曰,省疏具悉。爾之被誣,業已昭釋,則李世德之提論於十年之後者,極其危險矣。今於科獄,引以爲嫌,寧有是理,決知其不然也。爾其勿辭,從速察職。
禮曹判書黃欽上疏。大槪,臣於儒臣諫長之疏,俱有所不敢晏然,兼陳病狀,決難陳力之路。伏乞聖明,俯諒臣情迹病勢,將臣本兼兩任,竝賜鐫削,以快人心,以便調病,俾臣得以安意就盡事。入啓。答曰,省疏具悉。兩臣疏語,俱極駭異,以此引嫌,實涉太過,卿其安心勿辭,速出行公。
知義禁李光迪上疏。大槪,耄耋之年,猥陳病勢之難强,情勢之難安,冀蒙恩遞,仍命攸司,勘臣再犯違慢之罪事。入啓。答曰,省疏具悉。卿雖年老,精力尙强,何可以一時臺言,每每引嫌乎?至於固位之斥,誠甚無謂,何足爲嫌?卿其安心勿辭,卽出察任。
獻納韓永祚上疏。大槪,臣之病勢猝劇,嚴召之下,竟未祗承,律以邦憲,合被重誅,而只推之命,又下格外,臣誠惶隕感激,罔知所措。顧臣卽今病狀,萬分危惡,旬月之內,決無供職之勢,懇乞亟賜鐫免,俾得及時調治,以尋生路事。入啓。答曰,省疏具悉。爾其勿辭,調理察職。
戶曹參判尹趾仁上疏。大槪,猝患面部風丹之症,露章見阻,悶蹙罔措矣。卽者以金吾兼任,半日之內,再辱召牌,而束帶承命,實無其路,未免坐違,惶懼之極,無地自容。方今査事,又非臣所可與聞,則不但賤疾適妨趨命,惟此嫌避,在法當然,伏乞亟命先遞臣同義禁之任,俾令査事無滯,仍勘臣再犯違慢之罪事。入啓。答曰,省疏具悉。卿之疾恙如此,金吾之任,許遞焉。
京畿監司書目,廣州呈,以副修撰李喬岳辭職上疏上送事。啓。答曰,省疏具悉。爾於館職,本非濫冒,心術之斥,尤極謬戾,俱不必爲嫌也。疏陳之事,令廟堂,稟處,爾其勿辭,從速上來察職,毋使禁直累日不備。以上朝報
南致熏啓曰,明日常參·經筵,取稟。傳曰,停。
許玧啓曰,大司憲權尙夏,執義李喜朝,掌令鄭必東·李聖肇在外,持平南道揆呈辭,持平金相玉未肅拜呈辭,今日以監察茶時之意,敢啓。傳曰,知道。
又以都摠府言啓曰,副摠管李溶,以訓鍊都監中軍,軍兵缺鍊事,露梁進去之意,敢啓。傳曰,知道。
南致熏,以侍講院言啓曰,本院新除授司書李相成,時在忠淸道忠州地,書筵入番事緊,斯速乘馹上來事,下諭,何如?傳曰,允。
戶曹參判尹趾仁疏曰,伏以臣,猝患面部風丹之症,萬無奔走供職之望,露章控籲,以祈解免,而見阻喉司,不得上徹,累日縮伏,五六字缺悚且罔措矣。卽者以半行缺辱牌召,而卽今症情半行缺猶未盡消,亂刺出血之餘,又忌觸風數字缺裹閉戶呻喟,以此病狀,束帶趨命,實無其路,終未免坐違天牌,揆以古人不俟駕之義,萬殞難贖,惶懼之極,無地自容。仍念臣奉命出疆,近隔一旬,而辭陛之前,又將連有歲幣看品,方物封裹及咨文査對之坐,其間日子迫急,恐不免臨時狼狽,苟可以起身供職,則何待嚴召而始乃趨承哉?況金吾査事,又非臣所可預聞,則不但賤疾適妨趨命,惟此嫌避,在法當然,以病以情,其不可一刻仍冒,以病公私也,決矣。玆敢不避煩猥,瀝血哀籲於天地父母之前。伏乞聖明,憐臣實病,姑難趨赴於職事,諒臣情跡,又妨參涉於科査,亟命先遞臣同義禁之任,俾令査事無滯,仍勘臣再犯違逋之罪,以警具寮,以安賤分,千萬幸甚云云。疏批見上
獻納韓永祚疏曰,伏以臣於朝者,素患氣瘧寒熱之症,十分危劇,昏倒不省之中,以僚臺處置,天牌辱臨,臣雖冥頑,豈不知不俟駕之義,而病勢至此,無路起動,終不免坐違,律以邦憲,合被重誅,而只推之命,又下格外,臣誠惶隕感激,罔知置身之所也。顧臣賤疾危惡之狀,雖不敢盡煩天聽,而近當初寒,將攝失宜,寒熱之症,觸感重發,渾身寒戰之餘,火熱上衝,胸膈煩塞,呼吸急促,精神昏憒,不分人事,急灌藥物,雖得少定,而數字缺樣,方在人鬼關頭,旬月之內,斷無復起四五字缺言責重地,不可〈一〉向虛帶七八字缺仁覆之下。伏乞聖慈六七字缺狀,亟許鐫遞臣職名,俾得及時調治,千萬幸甚云云。疏批見上
領議政李濡箚曰,伏以臣,伏見前校理李夏源之疏,其論築斯之役,以廟堂之臣固位之計爲辭,臣於此,有不敢自安者。臣之前後妄陳愚見,實出於居安慮危,設險固國之義,而今其譏斥之言,至於此極,此雖不專指臣,而臣方猥受北漢主管之命,若復因仍冒當,不知辭避,則前頭必益其無限羞辱,無補於國,只害於身,其爲危懼之私,奚止於旣往之事而已哉?玆敢露章自列,伏乞聖明,亟賜斥退,以爲人臣固位者之戒,不勝幸甚。取進止。箚批見上
刑曹參議任埅疏曰,伏以臣,以積年廢棄之蹤,荷一朝剪拂之恩,職任非分,踪地不安,瀝血控辭,未蒙矜許,黽勉冒出,方切媿蹙。今者秋曹佐貳之除,又出於意慮之外,臣誠惶蹙,踧踖罔措,臣本愚庸譾劣,百不猶人,加以年衰病痼,精已消亡,詞訟劇務,初旣不合,而刑獄重地,尤非所堪。況今科獄按査,何等大事,聖敎累勤,究竟方急,必須精力强而見識明,方可以委淑問而盡其責任,歷觀朝著,人自不乏,而豈可以老耄昏矇憒憒如此者,苟然充備,無一毫裨補,而徒取尸素糊塗六七字缺以科事,重遭汚衊十餘字缺所被人言,職由於八九字缺與聞其按治也決矣。臣之自處之義數字缺避之不暇,而在朝廷任使之道,亦豈數字缺所宜避乎?臣自聞新命,徊徨悶蹙,方擬露章陳暴,以冀鐫改,不意此際,天牌遽降,分義是懼,不得不趨詣闕下,而反復思惟,終難承當。伏乞聖慈,察臣肝膈之辭,匪出文飾,亟許遞臣職名,使重獄無滯,微臣粗安,心私萬幸。疏批見上
知義禁李光迪疏曰,伏以臣,太馬之齒八十五矣。泄痢之病,夏涉冬矣。眞元內竭,形骸外鑠,耳目昏憒,幾乎聾瞽,肢節痿痺,幾乎跛躄,只俟就木之期,更無陳力之望,此其老病難强之實狀也。昨年京兆之忝叨也,臺章論啓前後官之老衰不合於詞訟地,而一倂遞解,該司詞訟之官,老不堪任,而敢當王府議讞之職乎?且以北漢城役事,儒臣之疏,斥以固位,而臣亦忝監董之任,荐承疏陳之批,則臣於此,有不敢晏然者,此實情勢難强之實狀也。今此金吾佐貳之命,遽命於病伏垂死之中,天牌踵臨,而未克祗承,嚴召荐降,益不勝惶隕,誠欲忍死趨詣,而欲起還仆,意未免再犯違慢之科,臣罪萬死萬死,玆敢冒萬死仰瀆於仁覆之下。伏惟聖慈,天地父母,俯垂矜察。三四字缺金吾之職,以靖私義云云。疏批見上
禮曹判書黃欽疏曰,伏以臣病伏中,得見儒臣諫長相繼封章,極論査事之不公正,而直歸按獄之人於黨私構成之科,臣亦其時獄官之一也,看來不勝危怖駭惑之至。夫査獄顚末,同事僚臣之前後陳暴,已盡煩複,臣不敢更事爭較,而第臣竊有所自悼於中心者,居閑守拙,乃臣本品,趨好干榮,心所恥惡,而況臣歷遍華顯,位躋崇班,顧於斯世,更無餘望,而今以朝暮待盡之人,得此趨附構人之目,身名僇辱,罪目狼藉,此實臣鍾鳴漏盡,而不早知止之過也,尙何言哉?仍念臣年齡篤老,衰邁特甚,兼有積年疝痛,症情萬分危惡,俄頃之間,便作死人,冬月寒凜,發作尤頻,杜門靜養,僅保殘喘,而日昨長路行役,重觸風寒,以致添損,輾轉作苦,專廢飮啖,眞元大脫,日就沈淹,鬼事已迫,復起爲人,其勢末由,不但望斷陳力而已。顧此儀曹事務,無非緊重,而上言文牒,一未覆奏,其他及時擧行之事,亦多淹滯,職事瘝曠,罪戾深重,病裏思惟,若負大河。昨又館職兼任,亦出意想之外,人器不稱,不須暇論,而仄聞將有移安秘藏之擧,以此病狀,斷無起動陪衛之望,臨急必至大段狼狽,以重誤國事。伏乞聖明,俯諒臣情跡,決不可復廁周行,曲察臣病情,又不堪奔走供仕,亟將臣本兼兩任,竝行鐫削,以謝人言,以便調息,俾臣得以安意就盡,不勝大願。疏批見上出燼餘
上在慶德宮。停常參·經筵。
下直。載寧郡守李挺英。
政院啓曰,今日賓廳日次,兩司當爲入侍,而俱無行公之員,除在外及受由引避退待外,未肅拜人員,竝卽牌招,以爲入侍之地,何如?傳曰,允。
又啓曰,刑曹參議任埅,昨日陳疏承批,而今日不爲出肅,卽爲牌招察任,何如?傳曰,允。
左議政徐宗泰三十一度呈辭。入啓。傳曰,安心調理。
工曹判書趙泰耉牌不進後上疏。大槪,臣於科事,有許多嫌避之端,決不可冒當者。且臣方兼藥院及胄筵之任,例不可兼帶刑官,昨今荐召之下,竟未祗赴,違慢之罪,在所難逭,今始露章自列。伏乞聖明,俯賜諒察,亟遞臣金吾兼任,以幸公私事。入啓。答曰,省疏具悉。卿辭如此,金吾之任,今姑勉副焉。
謝恩,知義禁李光迪,刑曹參議任埅。
副校理洪禹瑞上疏。大槪,臣之疾勢轉急,胸腹刺痛,無霎時暫歇,頻數昏窒,喘喘欲絶,不得不冒死申籲,懇乞亟賜遞免,俾得及時調治,以延殘喘事。入啓。答曰,省疏具悉。爾其勿辭,調理察職。
京畿監司書目,水原兼任振威呈,以右參贊尹德駿病重上去不得事。啓。傳曰,卿勿過辭,從速上來行公事,回諭。
大司諫李宜顯牌不進,罷職傳旨。傳曰,只推勿罷。
傳曰,同知金尙信留待引見。
政院啓曰,大司諫李宜顯,旣有只推之命,更爲牌招,以爲入侍之地,何如?傳曰,允。
持平金相玉上疏。大槪,昨上辭本,而猥承溫批,坐違天牌,而反蒙格外之恩,驚惶感激,措躬無地。此際伏見李濟之疏,侵詆備至,醜辱狼藉,臣之難進之端,又添一節,今於荐召之下,謹此來詣闕外,而反復思惟,雖無祗肅之望,陳章徑退,臣罪萬死。伏乞亟削臣職,仍勘臣違慢之罪,以謝人言,以肅朝綱事。入啓。答曰,省疏具悉。李濟之疏,不過一循前套,而媒榮之說,尤極無據,何足爲嫌?爾其勿辭,從速察職。
政院啓曰,副校理洪禹瑞,以身病陳疏,受由出去,他無入直之員,政官,卽爲牌招開政,差出闕員,仍爲牌招入直,何如?傳曰,允。
大司諫李宜顯再牌不進,罷職傳旨。傳曰,只推勿罷。
政院啓曰,右副承旨趙道彬,同姓孽四寸弟業儒得彬身死,服制已行四日,出仕,何如?傳曰,允。
吏曹參判申銋上疏。大槪,臣以老昏,無以獨當權衡佐貳之任,動輒罣礙,隨事憒憒,其不可苟然蹲冒也,決矣。今方治疏將上之際,天牌遽降,不得不趨詣闕下,而終不可冒赴政席,陳疏徑退,懇乞亟削臣職,仍治臣罪,以肅朝綱事。入啓。答曰,省疏具悉。卿其勿辭,從速察職。
八道儒生生員金光五等上疏。大槪,士林之公議不可已,國家之盛典不可闕,請以先正臣文元公金長生從祀文廟,亟擧縟禮,以幸斯文事。入啓。答曰,省疏具悉。予意,已諭於昨者疏批矣。惟其事重,故欲其遲待後日也。
政院啓曰,以金吾堂上,問議大臣,口傳差出,及玉堂闕員差出事,今日爲政事命下,而吏曹參判申鐔,承牌詣闕,陳疏入啓,未卽擧行矣。卽今疏批已下,所當更爲牌招,而闕門已閉,待開門牌招乎?何以爲之?敢稟。傳曰,明日牌招。
京畿監司書目,廣州呈,以大司成閔鎭遠辭職上疏上送事。啓。答曰,省疏具悉。兩臣疏語,不過一襲前套,而固位之斥,亦甚無謂,何足爲嫌?卿其勿辭,從速上來察職。
大臣·備局堂上引見時,禮曹參判推考,催促上來事,及慶尙兵使李森改差事,及同義禁有闕之代,堂上中,問于大臣差出事,榻前下敎。禁府堂上有闕之代一員,以未赴任監司備擬,口傳差出事,榻前下敎。
同知金尙信留待引見時,衣資,令該曹各別題給事,榻前下敎。
引見時,領議政李濡所啓,慶尙左道災傷敬差官金始鑌狀啓中,以晩移秧全不掛鎌處,及川反覆沙浦落處,勿論田畓,一體許給全災事,分付該曹,追事目下送事,爲請矣。晩移秧全不掛鎌處,他道旣令許給全災,則嶺南,亦當依他道給災,而至於川反覆沙浦落處,則頃因道臣啓聞,已給水沈災,川反覆沙浦落,似當竝入於水沈中,更無可論,以此分付,何如?上曰,依爲之。上曰,禮曹參判權尙游,受由下鄕已久,而尙不上來,其在事體,極爲未安。雖以權致大事爲嫌,而以此引避,終涉太過矣。領議政李濡曰,以致大事,前後被斥,非止一二,故尙不上來矣。上曰,推考警責後,催促使之上來,可也。以上朝報
引見時,刑曹判書朴權所啓,非臣所掌,而適有所懷,故敢此仰達矣。慶尙道玄風地,故贈判書忠烈公郭䞭,乃壬辰死節之人,而朝家旣有賜諡之典,聖明亦必記得矣。臣爲本道監司時,歷過其家,則見有三旌門,而父死於忠,子死於孝,女死於貞,一室之內,三綱俱備,而子孫殘微,且在嶺外,不得延諡,自上再下錄復之敎,而銓曹亦無相當之窠,至今不得奉行矣。今年,乃是壬辰周甲之歲,而聞其子孫,今方奉木主上京,以爲延諡之計,而貧乏特甚,不成貌樣云,誠爲矜惻矣。其奉祀孫郭昌一,果中司馬,年過五十,今則授以一命之官,俾得冠帶延諡,則非但聳動於瞻聆,其在褒勸之道,似乎得矣。且聖上,於忠臣戰亡子孫軫恤之典,無不畢擧,而獨郭䞭之子孫,未蒙隱恤之澤,豈非闕典乎?上曰,授以一官,俾得冠帶延諡事,分付該曹,可也。以上吏曹謄錄
引見時,領議政李濡所啓,摠戎使尹就商狀啓中,以畿邑農事不至大段失稔,今秋巡操,依例擧行事,爲請矣。巡操之事,旣是戎政之所不可廢,則其在詰爾之道,不可不許施,而但諸道巡操,以年凶,旣令停止,則畿內之失稔,與諸道無異,一體停止,宜矣,而今聞就商之言,則水原軍情,多有變通之事,他鎭巡操,雖盡難行,而至於水原,則不可不別爲巡點云,帥臣之言,旣如是,此則似當許施矣。上曰,水原則依所達,使之巡操,可也。韓城君李基夏曰,摠戎使巡歷,爲慮貽弊,雖令只巡水原,而南陽·長湍等各鎭戎政,亦不可全然抛却,水原外他鎭,則自本廳,發遣堂上將官,使之巡點,亦似得宜矣。上曰,訓將之言,是矣。亦依爲之。又所啓,頃日晝講入侍時,大司成閔鎭遠,以猪肉廛,自古其數不多矣。近來漸加,以此懸房失利,典僕輩多有呼冤之弊,猪肉廛市案所載外,一倂革罷事,令廟堂稟處事,爲請矣。蓋牛者,農之根本,而國之大禁也。至於懸房之設立,槪以泮人之生理,不得不破格,猪肉廛則素無禁令,小民之生計爲難,故坐數之漸多,蓋由於此。今若爲懸房之失利,一切禁斷,則其呼冤,不但在於泮人也,分付平市,使之酌定其數,而過於定數者,禁斷似宜矣。上曰,分付平市,使之酌定禁斷,可也。又所啓,穆克登處求請髢髮·鷹鈴·豆錫等物許給事,朴權曾有所達,而戶曹判書金宇杭,難於定數,欲令廟堂,稟定,分付矣。彼旣有爲我除弊之事,則所求之物,不可不給,而亦不可埋沒,以髢髮百介,鷹鈴五十介,豆錫二十斤,定數入送,何如?上曰,髢髮,百丹云耶?朴權曰,非百丹,卽百介矣。上曰,其數不多,竝許給,可也。又所啓,黃海監司吳命峻狀啓中,以本道災荒孔酷,明春賙賑之策,不可不預講,而無他生穀接濟之道,空名帖成送事,請令該廳稟處,而該廳堂上引入,不得回啓,故事係緊急,敢此陳達。今年年事,與初所望大異,而海西則一半,山郡則不至大歉云,豈無他可濟之道,而近來空名帖,多有弊端,若非如乙丙慘凶萬不獲已之時,則續續許給,實涉重難,以此分付,何如?上曰,非不獲已之時,則不可續續許給,大臣之言,是矣。以此分付,可也。領議政李濡所啓,小臣,猥受北漢主管之命,凡係設施之道,固當次第擧行,而蕩春臺築城當否,頃於筵中,有所下詢,諸臣所對,稱其形便者多,而只以連擧大役爲重難,自上亦無明白處分矣。臣之愚見,曾已箚陳,而旣築北漢之後,若不築蕩春臺,則賊必入據于此,隔斷我都城出入之路,使命令不得通於外,是無北漢也。城池雖險,亦何所益乎?其爲形勢之相須而不可偏廢,有如此者,古所謂據敖倉之粟,塞成皐之險,蓋以天下得失之機,正在於斯故也。蕩春臺,合於設倉庫峙軍餉,且其周遭險塞,水口關鎖,雖不成築,亦可以防守。且設倉庫,則人民不令,而必將爭入奠居,與北漢相依,其勢益固,此豈非萬全之策乎?臣意則設倉庫一款,爲先經理,鳩聚財力,待明春,擧役城堞,則姑觀前頭,更議處之,未爲不可,臣旣任此事,敢此仰達。上曰,所達得宜,倉庫爲先措置後,城堞徐議營築,可也。以上備局謄錄
黃一夏啓曰,明日常參·經筵,取稟。傳曰,停。
許玧啓曰,大司憲權尙夏,執義李喜朝,掌令鄭必東·李聖肇在外,持平南道揆呈辭受由,持平金相玉未肅拜上疏,入啓。今日以監察茶時之意,敢啓。傳曰,知道。
黃一夏,以弘文館言啓曰,新除授應敎李晩堅,時在京畿高陽地,校理李喬岳,時在廣州地,經筵入番事緊,請竝斯速乘馹上來事,下諭。傳曰,依啓。
吏曹參判申銋疏曰,伏以頃日筵中,有玉署半行缺第今此下敎,蓋爲堂直七八字缺之人可擬者乏少,難以備望,欲待長官數字缺而不卽擧行矣。因此雖有下問之擧,臣不勝瞿然,卽爲簡問於長官,則不爲拆見而還送,旣無可否,臣不敢獨自變通,後日之政,亦難差出,威命之下,淹滯至此,尤不勝惶恐之至。仍伏念臣以老昏無似,獨當權衡佐貳之任,動輒罣礙,隨事憒憒,其不可苟然蹲冒也,決矣。今方治疏將上之際,天牌遽降,嚴畏分義,不得不隨詣闕門之外,而終不敢冒赴政席,以益其罪戾,玆敢陳疏徑退,伏乞亟削臣職,仍治臣罪,以肅朝網,以安賤分,千萬幸甚云云。疏批見上
大司成閔鎭遠疏曰,伏以臣痰火之病,積年沈綿,勞悴所傷,源委轉痼,血氣旣衰,抵敵不得,決難陳力就列之狀,已悉於昨年待罪沁都時三上之疏,仰惟聖鑑,亦必俯燭之矣。出疆之命,義在往役,觸冒毒暑,忍死徂歸,而途間少失將攝,轉至危惙,半年之內,幾死者數,此實僚价之所共目見而憐愍者也。月前幸蒙恩暇,往省先壠,數日跋涉,疾勢又作,僵臥旅次,昏昏不省,恩賜之奠,屢日乃薦榮感雖極,惶悚亦深,待得少間,始尋歸路,而添得感寒,濡滯郊坰,多般治療,症情轉劇,痰壅大升,上嘔下泄,眩甚而不能開睫,氣逆而不能擧頭,肢體如束,寒熱交作,胸腹痞脹,食飮專廢,宛轉叫呼,求死不得,臣之此病,積漸旣深,有非一時感傷之症,旬月之間,萬無作氣前進之路。伏聞缺慶德宮移御之擧,而旣不得六七字缺儒生課製,積滯已久七八字缺之計,罪戾層積,不敢頃刻自安,玆不得不露章疾聲,仰籲於仁覆之下。伏乞聖慈,憐臣殘疾難强之實狀,許遞臣職,俾得安意調治,以保危喘,實公私之幸也。臣治疏將上之際,伏見校理李夏源之疏,則聲罪按獄諸臣,一循前套,至於門事,以自己所聞立証而曰,今聞以閉爲開,守衛將等,將不免無辜而就死。又曰,推讞之啓,苛摘差違,更推不已。又曰,按査諸臣,亦豈無一二所聞,而一任致大·銘·譍等之譸張粧撰,使無辜守門之官,皆將爲鯨戰之蝦,只此一事,足以亡國,末又盛言京外築城之非計,至以因此固位,藉此拔身爲言。又伏見前大司諫李濟之疏,則亦於科獄一事,反復屢百言,極力伸救,以禁府之請,更推衛將等,謂有大機關存於其間。又曰,因權譍之證,而置敦化於或開或閉之中,人之欺蔽,孰有大於此乎?又曰,按獄者,出於黨伐,而專事構成,夫衛將更推之請,臣實同參,年前沁城之役,臣實監董,而今兩臣之所臚列,無非慝態靦行,極惡大罪,人之爲言,胡至此極?臣之以此事被人詆辱,前後凡幾度矣。每每論辯,雖極煩猥,而亦何敢泯默而已乎?敦化門開閉一款,該曹節目中,旣無擧子入場後還閉之語,試所申飭,在於懸題之後,而懸題之時,日旣過午,則此門之早開晩閉,勢所必然,而弼文終日牢閉之招,似非實狀。況權譍之目見其開,又在於先呈之後,則金吾雖欲曲爲衛將地,請以更推之外,無他道理,或捨置常規,創出別意,直以權詹四五字缺妄而弼文等之招,爲實狀八九字缺弼文等,則此眞玩法半行缺臣之心則快矣。古今天下,安有如許獄體三四字缺臣之所聞,卽日曛時見其閉者之言也,而數字缺之見其開,在於過午時,夫以過午時見其開,而斷以爲終日洞開,固不可也。以日曛時見其閉,而斷以終日牢閉,亦豈不倚於一偏乎?彼衛將等終日牢閉,果如其招,則固不足言,開之於試所申飭之前,而閉之於試所申飭之後,則亦無可罪,如或多士雜瘝之中,以數三疲卒,無以擧行申飭之令,及至加設禁亂官進詣之後,始能整齊還閉,則出於事勢之適然,亦不足深罪也。唯終日洞開,專無防限,然後其罪爲重,此則似無是理,而弼文等,若是尸居其職之人,則亦安可保其必不然也?此等情節,必待反復究覈其開閉之早晩,時刻之先後,然後弼文等之有罪無罪,或輕或重,方可以有所勘定,儒臣何以預知其必死,而至曰無辜而就死,此事足以亡國,重言複言,懇懇愍惻,一至於此耶?臣恐儒臣,雖有慈悲之心,而亦可謂太勞矣。至於銘·致大之推覈,事關秋曹,臣未知如何,而門之開閉,旣定之後,此輩之罪,自當因此而有所輕重,若其門事之推覈,則何與於此輩,而至謂之一任其譸張粧撰,其亦異矣。此輩雖未知何狀,而大抵似是無識無賴之徒,臣等視之,何啻如孤雛腐鼠,而前後言門事者,輒以此輩,滾合爲說,謂臣等,惟恐此輩所供之歸虛,延及於發告之兩宰臣,必欲以閉爲開云。噫,此輩雖或誣妄,元無損益於兩宰臣之狀,前後諸臣之疏,旣已備陳,臣無容復贅,而門之開閉,臣等未數字缺問無由辦識,則有何以閉爲開之事,而四五字缺正耶?其疏所謂豈無半行缺亦豈無耳剽之言半行缺從按獄之官,先主所聞,有所左右,則獄三四字缺耶?況所聞,果係眞的,則推覈之際,自有數字缺捨獄案而先所聞,非臣攸聞也。臣於諫長疏中欺蔽二字,尤有所不可曉者。自夫一事之出也,而或言弼文等之招,是門閉之實狀,或言權譍之供,是門開之明証,而臣則皆以爲未也。置敦化於或開或閉之中者,實臣也。若責臣以慮事無智,燭理不明,不然諫長遙度千里之外,質言試門之閉,則臣固無辭甘受矣。以此而歸之於欺蔽之科,果有萬分一近似者乎?至其黨伐構成云者,亦出於抑勒醜詆,臣不欲多辨也。且夫沁都築城之事,臣於受命之初,只以聖上追成孝廟之遺志爲幸,而曾不料傍觀之憤惋不平,卒得此不韙之目,尙誰咎哉?噫,按重獄,則黨伐構成,而欺蔽天聽,枉殺不辜,任國事,則妄興大役,而固位拔身,希覬殊寵,眞所謂患得失之鄙夫,以此律臣,萬戮猶輕,堂堂聖朝,何愛乎負罪一微臣,不以謝衆怒乎?亟命有司,勘正臣罪,然後庶可以肅王章而勵群工,惟殿下竝加垂察焉。臣無任席藁戰怖之至。疏批見上
副校理洪禹瑞疏曰,伏以臣之宿病,源委深痼,又復挾感暴發,苦痛澌頓,已有日矣。症情危惙之狀,略暴於日昨辭本中,伏想慈覆之天,或有以俯鑑矣。朝臣引疾,誠不無過四五字缺而臣則非敢然也。卽今僚員不成,惟臣在四五字缺直,尙諉之誰,而敢萠托半行缺緣臣狗馬之疾,實無半行缺祈免出於萬不獲已,而昨伏承聖批三四字缺矜許,惶恐抑塞,罔知所措,連事瀆擾數字缺不敢仍復,忍死在直矣。目下病勢轉至,胸腹刺痛之症,無霎時蹔歇,頻數昏窒,喘喘有欲絶之勢,今日次對,末由入侍,而溷穢禁廬,非朝卽夕,玆不得不冒死申籲。伏乞聖慈天地父母,特察臣垂死之實狀,許遞臣職名,俾得及時調治,復延危喘,不勝幸甚云云。疏批見上
工曹判書趙泰耉疏曰,伏以臣於科査,有許多嫌避之端,決不可冒當者。前後秋曹·金吾之窠,一不見擬,蓋亦由此,昨政知義禁之命,遞下於千萬夢寐之外,臣聞命惝怳,不省攸處。今科考官及擧子,於臣有至親焉,有姻屬焉固不可是非於其間按査,而被人劾論者,又有臣之至親,臣於是,尤萬萬無左右轉喉之勢,而此外,又有一段大難安於中者,今此外製一事,初發於李坦家酬酢之語,而臣於其時,橫遭困阨,卽以短疏,略陳其事實,而批旨溫諄,有疑人太甚,公然詬詆,所失在彼,於我何嫌之敎,如綸之言,感誦至今,伊時疏語,聖明想必記有之矣。丹鳳門外製呈之說,尙猶明白在耳,而今變而爲敦化,又有因臺疏而立證於門之開閉者,殆與臣初所聞,有以異矣。臣實眩惑,莫曉其所以至此也。臣前旣慘被其詬斥,今又何可冒按玆事乎?且臣方兼藥院及胄筵之任數字缺例俱不可兼帶刑官,臣固在應避之科,玆於荐召之下,竟未祗赴,違慢之罪六七字缺恐慽未及服成,今始露章,缺伏乞聖明,俯賜諒察,亟遞臣金吾兼任,仍治臣慢命之罪,以便公私,不勝萬幸。疏批見上
持平金相玉疏曰,伏以臣情迹有決難進之勢,職名有決難冒之端,瀝陳血忱,冀蒙矜允,及奉批旨,辭意溫醇,敎之以何必爲嫌,諭之以從速察職,臣是何人,得此於聖明之下哉?惶霣感激,罔知攸措,固當仰戴殊私,祗膺恩命,而第念人臣事君之道,分義雖嚴,廉隅亦重。今若包羞忍恥,淟涊苟進,則臣身固不足恤,其於玷名器而羞當世,何哉?縮伏尋單,勢非獲已,而見却喉司,一味惶懍,日昨天牌辱臨,而反復思惟,斷無趨承之望,自速違逋之誅,聖度包容,反下只推之命,臣於是,尤不勝踧踖抑塞之至。此際伏見李濟疏本,首尾指趣,罔非構捏廷紳,眩亂獄案之計,其用意之巧密,有不忍正視,而至於提論合啓事,必欲深嚌而力排。蓋與近來一番章奏,同一圈套,玆事是非,業已聖明之所洞察,而臣之前疏,略已陳辨,今不必呶呶較擊,以益其疲困,而若其媒今日之榮進云者,徒事醜詆,殆不成說。噫,向使諸臣,若果爲媒榮進取之地,則趨合時議,阿諛巨室,有何不可,而何必犯衆怒之如火,被積年之痼塞,備受鋒鏑,僅保性命,而不知避乎?以臣觀之,奔趨勢塗,乞哀權貴,躐躋高顯,惟意所欲者,自有數字缺乃反以此等不韙之目,勒加於人,不亦可笑之甚乎?臣之前後受誣於人者,凡幾遭矣。七八字缺自料拳踼之來,已不勝六七字缺木易撓,燎原之焰益熾,臣若貪三字缺不早斂避,則殿下亦安得每費生成之數字缺曲庇之乎?此臣所以自劃於心,不敢冒進者也。且儒臣疏論李濟·李夏源等事,而有曰臺閣尙無糾正之論,夫兩臣懷私蔑公之罪,宜有論劾之擧,而臣之踪地,本自危蹙,又被李濟之侵詆,固不當開喙於其間,而論思之地,非斥至此,則臣亦何敢晏然乎?今於荐召之下,不敢一向偃伏,謹此祗詣於禁門之外,而以此情勢,終難入肅,不得不陳章控籲,退還私次。伏乞聖慈,曲加矜憐,亟賜遞改職名,仍勘慢命之罪,以謝人言,以肅朝綱,不勝幸甚。疏批見上
八道儒生生員金光五等疏曰,臣等,伏以先正臣文元公金長生從享文廟之請,實是公議之不可已,國典之不可闕者,故頃者春間,八路齊聲,封章叫闔,期回天聽,而再三疏請,一味勒固,不敢强聒,抑鬱而退,苦待今日,更申前請,而及承聖批,又無異於前日,莫非臣等辭語拙陋,誠意淺薄,而不槪於聖心之致也。然而臣等,旣續前疏,今又再擧者,實出於士論之益激,不容但已,則豈可諉之於辭拙誠薄,而遞然相率而退也哉?玆敢不避煩瀆,更竭餘蘊,惟聖明之察焉。夫道統之傳,聖賢之所重也,崇報之典,邦禮之當然也,而國家之治亂,世道之汚隆,於是乎係焉,故自古有國者,必明道統之傳三四字缺表章之,以盡崇報之道,八九字缺敎不明於世,然則其所以七八字缺世道也,爲國家也。是以,前代帝王,必推三四字缺源之所自,輒皆從祀先聖,未或有以其禮之三四字缺而終至於廢閣者,亦豈不有見於此乎?臣等請援古而論之。昔唐太宗,擧漢·晉諸儒二十餘人,一時從祀,龜山楊時以爲,貞觀之治,實基於此,宋理帝淳祐初,詔以周·張·程·朱從祀,開慶間,又以南軒張栻·東萊呂祖謙從祀,而先儒有云,表章理學,闡明期道,廟號曰理,固其宜也,彼兩君者,豈不知祀典之重且大,而不待群下之請,特令從祀,不嫌其多,而後儒之歸美稱善,有如此者,其在我朝,則有大焉,列聖所以尊尙儒賢,固已至矣。而至于殿下,擧累朝未遑之典,特命從祀李珥·成渾於聖廡,此誠前古罕有之盛擧也。惟此金長生,親受李珥之嫡傳,上接朱子之統緖,其淵源之正,門路之的,已有粹然卓然者,而又其德盛道尊,爲一世之師表,演經闡禮,開百代之昏蒙,其有功於聖門,嘉惠於後學者,實無愧於已往從祀諸賢,而値此聖明之世,尙不得與李珥·成渾共躋腏食之列,則豈非士林之遺恨,國典之欠闕,而在聖上崇儒重道之意,不亦大有所歉乎?夫從祀之典,臣等亦知其重大,當審愼矣,而今者金長生之道德學問,旣如彼,則豈可以事體之重大,有所遲延,而況其從祀之論,熟講於元老大臣之間,繼發於論思陳奏之際,則審愼之不可謂不至矣,而殿下每以愼重遲待爲敎,臣等竊惑焉。於戱,聖王之作,千載一時,賢士之出,百世無多,而今者以殿下之明聖,深知先正之道德,而尙且過自愼重,終始留難,則斯文盛擧,更待何時,而竊恐從今以往,終無可祀之日也。此臣等八九字缺申懇呼籲,不知其止七八字缺矣,先正之風遠矣,以之士氣委靡,而道學不伸,人心陷溺,而邪說肆行,在上之人,雖尊尙儒賢,作新斯文,猶患其不能正士趨而扶世道,此正今日之急先務,而殿下之所當加意者也。殿下如欲培國家之元氣,作一代之標準,以致文明之治,則臣等竊謂從祀金長生,在此時尤不可不亟擧也。歷觀前代賢聖之君,若有一言之善,或出於芻蕘隷儓之賤,尙且聽納之不暇,而今臣等,雖甚微賤,乃其言,則非臣等之私言也,乃百年之公議,擧國之輿誦,而殿下一向靳兪,使多士公共之論,反不如芻蕘輿儓之言,此非臣等之所期望於聖明者也。且臣等於聖批愼重之敎,終不能無疑,請有以復之。聖明之意,若果出於愼重,則雖以臣等之言,有不足信,亦宜問于大臣,問于筵臣,問于臺臣·儒臣,論其可否,決其從違,而自乙亥一番下該曹之後,數十年間,館學之疏,八路之章,無歲不達,而一不詢訪,但以愼重二字,爲靳許之目,此豈聖主尊賢待士之誠心也哉?臣等於此,不能無憾於天地之大也。伏願殿下,特軫斯道之甚重,且念公議之難遏,亟將臣等之章,詢于廟堂,博採群議,斷然快定,卽擧縟儀,使正論無所抑鬱,士林有所興起,則國家幸甚,世道幸甚云云。疏批見上疏儒,生員金光五·白時淸,幼學許溥·朴致龍,進士金世億,幼學尹俔·韓聖縱·吳遂基·李雲海·郭挺欽·金鳴五·崔潝·許仁·柳東煥·李瑞微·三字缺進矩·盧光烈·朴尙質·李縉·金光白·六字缺宋日輔·尹遂績·半行缺李基遠·尹瀗·金履慶·六七字缺灝·李祥徵·宋宗周·權斗重·五六字缺金俊賢·金承祖·宋時奎·趙基普·三字缺洪始源·韓聖台·金源·宋敏道·李奎齡·劉沛元·尹應璧·李檉·李樞·李樘·李蓍伯·趙汝鼎·吳云錫·金千赫·李熙載·劉萬元,生員呂有衡·卞時明·鄭來昌,幼學李葂·李景馥·南以周·郭棨·裴世援·張後俊,進士李朝海,幼學李萬楨·梁熙周·鄭志獻·朴世麟·李漢章·鄭碩藩·吳垕周·金慶初·朴商翼·朴昌萬·梁宅重·郭守煥·吳興周·鄭來泰·金始萬·南以漢·琴大鳴·趙紳碩·張漢相·朴憲古·鄭碩泂·梁厦重,進士金瑞弘·李頤幹,生員丁以村·房泰根,幼學金擇·李頤材·韓震相·李頤存·房泰運·李頤成·金篁·陳命材·柳顯慶·李頤正·韓翊箕·丁堥·李如杜·李如柏·張宇鳳·李頤天·許璾·李頤涵·丁載昇·李如梅·房泰晉·許琛·李頤實·金撝·柳餘慶·金宅中·柳光慶·韓命周·金挺·李頤大·韓命相·陳禹材·李萬曄·房泰河·崔德基·張浩·金簪·沈維轍,生員李錫鳳·金知光,幼學姜夏源·金會慶·奇悄·沈壽明·沈碩基·金命賢·奇挺玉·李炳·李煦·柳師聖·沈壽華·李燾·李煌·徐克孝·鄭始復·邊致晉·邊儹·金翊聖·金會豐·金會謙·金會中·奇瀗·奇潚·李纘基·李聖基·李錫基·李台老·李光復·金再賢·金宅賢·朴大華·朴璘·朴挺·奇澓·奇得·奇文相·朴榮渾·奇挺湖,進士李璘,生員朴光元·柳之龍,進士朴致和·金光洙,幼學奇挺崙·奇挺大·高可天·三字缺宋汝鳳·朴再茂·金榮祚·金榮老·五六字缺高漢重·柳世勳·半行缺柳之弘·柳之極·李槻半行缺金榮茂·申漢策·張崙柱·朴光淵·五六字缺柳楘·朴喜祥·柳之容·柳之久·朴再·三四字缺錫後·李錫箕·李構·李萬煜·李萬煥·安世璘·朴光逈·朴再榮,進士李漢龜,生員吳大濬·吳處大·文斗星,幼學洪以奎·李羽兩·吳大春·吳大贇·李萬春·柳斗春·李天璧·林之喬·李徵斗·吳大始·崔昊中·柳東遇·李徵奎·羅鼎器·金晟·吳大成·柳東茂·金大鉉·柳成大·金光重·柳集·柳棨·吳興一·吳時習·吳時迪·柳濟·柳溶·李景恒·金光垕·李春榮·崔儉·李彦茂·金斗玉·安國徵·金鎭秋·林泰運·宋碩龜·林柱南·林柱震·申楚相·廉碩維·許誼·田時春·羅廷輔·吳聖任·吳斗南·蘇后搏·南有壽·陳舜哲·蘇昌燁·尹景烈·南止夏·柳震煥·趙文明·朴世素·李壽元·宋殷三·李成規·吳仁錫·吳命一·李以儉·鄭邦佑·朴昌來·文世萬·閔昌龜·李萬白·南球·張應奎·朴光晦·丁南杓·鄭光素·梁大夏·金世蕃·金得兼·李仁果·金益炕·金均·李秀東·金以增·洪晩興·李思述·閔瑗·金萬匡·洪禹敍·洪益洙·李光全·尹惟炯·宋泰奎·洪惟敍·李龍徵·洪潤疇·金相協·崔世任·崔遠齊·金鎭南·梁之澮·趙相宣·金萬采·李大齡·金鵬翼·金允采·金致和·鄭之雄·金世綱·金致白·金商英·金愼采·金龍翼·權載厚·權脩·金塾·鄭世觀,進士崔鎭紀·李齊松,幼學金錫奎·李明宇·宋晸·崔鎭經·薛漸五·洪錫疇·韓益大·李天佑·李斗缺·呂崇齊·朴由道·金淵·李天擧·金八驥·四五字缺進士鄭湜·梁敬之,生員曺昌九,幼學數字缺李時迪,生員李世章,幼學八九字缺朴泰賢·金啓瑾·金信鳴·五六字缺朱炯進,生員韓泰章,幼學梁顯龍·三字缺姜碩勳·梁有龍·姜碩亨·楊鎭夏·四五字缺洪㭇·吳泰相·鄭來麟·李夏龍·柳綰。
午時,上御興政堂。大臣·備局堂上引見時,領議政李濡,韓城君李基夏,刑曹判書朴權,刑曹參判李晩成,左副承旨許玧,假注書李泰和·金重熙,編修官洪慶先,記事官李基聖入侍。濡曰,日氣漸寒,聖候,若何?上曰,無事矣。濡曰,慶尙左兵使李森,本以獨身,上有老母四五字缺母連有疾恙,故李森遠外思念,渠亦生病,有若喪性,前後呈狀,非止一再,閫帥遞易,實涉重難,論題退却,不許解免矣。今聞病勢轉㞃,有難察任云。森以年少可用之武,若或因此,而遂成病人,則誠爲可惜,許遞,何如?晩成曰,李森所去之處,自是瘴鄕,易於受傷,森之疾病,似是實狀,而親年旣不至於七十,則以病許遞,實是法外,厭避者,皆將人人而效之,豈不有關於後弊乎?基夏曰,李森,本以殘弱之人,到任之後,新喪十餘歲兒子,疾病沈綿,漸致危境云。臣嘗聞故相臣李浣之言,則邊地,所以待敵也,帥臣之有實病者,不宜仍置。大抵邊方,固不知某時有某變,而帥臣之實病,旣如是,則脫有意外警急,將何以應效乎?臣又聞統制使金重遠,自經毒痁之後,眞元大脫,無有餘地云,旣知其實病,則似當有變通之道矣。濡曰,晩成所達,乃是守法之言,而聞森,非但實病之如此,其妻家在於道內,故率置其妻子於兵營近處云,其在法典,亦不宜仍置矣。晩成曰,率置妻子於近處者,亦不過巧避之意,今若正中其欲,輕許遞解,則不但事體有所未安,至於金重遠,亦必欲圖遞,後弊所關,似當商量處之矣。基夏曰,年少可用之武,傷於水土,因成病人,則後雖欲用,末如之何,渠之私情,姑舍之,其在朝家道理,亦不宜一向堅執矣。上曰,後弊之言,不無意見,而大臣旣知其實病之如此,則年少可用之武,誠爲可惜,李森特爲特遞,可也。榻前下敎
濡曰,卽今金吾·秋曹査事收殺,然後朝著可以成樣,而堂上不備,了當無期,誠甚悶慮矣。上曰,秋曹堂上,則三員已備矣。濡曰,金吾堂上有闕之代,所當趁卽差出,而歷數朝端,或以試官親嫌,或以擧子親嫌,無一人無故者。前日林溥獄事,旣有別樣超擢之規,則今亦宜有變通之道矣。未赴任監司中,兪集一,乃是無故之人,而西關藩任,亦係重大,自下不敢循例薦望,分付該曹,未赴任監司,同爲備擬,何如?上曰,兪集一,則西關藩臬,爲任重大,纔授旋遞,事體顚倒,未赴任監司中,更有他無故之人耶?濡曰,江原監司洪璛,亦未赴任矣。上曰,一員則以未赴任監司備擬,而今有兩窠,一員則問于大臣,以堂上中可合人,口傳差出事,分付該曹,可也。濡曰,臣往見右相,則出疆期限已迫,雖以往役之義,不敢辭避,而諸試官,俱在俟罪中,一向悶蹙,不敢出肅云。使行拜表,只隔一旬,而無他變通之道,所見誠甚悶慮,故敢達矣。上曰,禁府堂上,今日內口傳差出後,逐日開坐,期於三字缺當,可也。榻前下敎
權曰,臣待罪秋曹,故敢有六七字缺庭下人敺打宗班之事捧招半行缺,而昨日施威次承款半行缺自致日暮,文書雖未及入啓,而結縛敺打三四字缺疑文書入啓之後,則所當照律,而考諸律文三四字缺合之律,大明律,有皇宗戚屬敺打之律,而此律似爲太輕,受敎中敺打士族者,全家徙邊,而王室戚屬,與士族有別,此律亦似輕歇,大臣方入侍,下詢後處之,何如?上曰,大明律所載者何律乎?權曰,大明律所載者,乃是杖一百徒三年,而大典則元無被敺條,嘉靖甲寅受敎,有常漢之敺打士族者,全家徙邊之律矣。上曰,被打者,原陽都正乎?權曰,當初原興守被打之後,其弟原陽都正,將欲擊錚,來到闕內,則別監輩,又爲驅迫出門,世鳴者,伺於門外,打腮流血,紗帽脫落,無所不至云矣。上曰,原興守,雖云堂下宗班,而旣是王室戚屬,則大殿別監之肆然敺打,極爲痛惋,不可以尋常處之,大明律所載之律似輕,大臣所見,何如?濡曰,律文中,旣無襯合之律,則刑官之據法陳達,事體當然,而大明律所謂杖者,中國之施杖,非若我國之無實,杖一百,卽是死生所關,故其所制律,不爲不重,而今用此律,則反涉輕歇矣。王室戚屬,雖是末裔,而以私家言之,疲弊之族,爲其奴僕之所敺打,則痛傷之心,有倍於他人,況敺打宗班,其無嚴畏國家之心,可知,此心若長,則將何所不至?不可尋常處之之敎,誠爲至當,如此之事,自上各別處斷,實有光於聖德矣。晩成曰,此是三四品宗班與士族之被敺者,豈不尤重乎?上曰,比之常漢輩敺打士族,其律宜重,不可全家徙邊而止矣。濡曰,情狀極爲痛駭,自上不可不嚴六七字缺情狀萬萬絶痛矣。權曰,全家徙邊六七字缺配而亦無施杖之規,不可八九字缺未盡,所當刑推,而刑推,所以究覈情實三四字缺,則自下不敢請刑矣。上曰,嚴刑一次後,絶島全家徙邊,可也。出擧條
晩成曰,臣昨赴秋曹坐起,則有私奴偏同擊錚公事,而所謂偏同,卽韓洽之奴也。韓洽,本以無狀之人,奸細之事,不一而足,今番擊錚之事,臣於昨年待罪湖西時,書啓仰達,而不但事狀之萬萬無據,渠旣生存,則何敢代奴擊錚乎?韓洽所爲,極爲猥濫,爲先科罪,何如?權曰,此是前判書旣已磿勘之文書,故臣於簿牒倥傯之中,未及詳覽,循例着署上達矣。今聞晩成之言,則臣之矇然之失,著矣,極爲惶愧,不知所達。晩成曰,數日前纔已行査云,而此是韓哥八代數字缺事在六十年前,則勿許聽理者,自是法典五六字缺聽理乎?上曰,旣已行査,則關文上來後,十餘字缺矣。晩成曰,代奴擊錚,極爲冒濫,何必待關文上來後科罪乎?上曰,大臣之意,何如?濡曰,當初未及覺察,旣已行關,則待關上來後,觀其事狀,代奴之罪,同爲科斷,似未晩矣。上曰,行査上來後,代奴之罪,科斷,可也。大臣·備局堂上,以次罷出。上曰,史官出去,同知金尙信招入。臣泰和承命趨出,令內官,左右擔舁以入,則上曰,人之上壽百歲,而又加七焉,可謂稀貴矣。承旨許玧,以上敎傳諭,則尙信曰,耳聾,凡干言語,不能聽解矣。上曰,子弟幾何?玧,以上敎問之,則尙信曰,有子六人,而一人死,今有五子矣。上曰,居在何地?玧,又以上敎問之,則尙信曰,在積城矣。上曰,雖云重聽,精力尙强矣。仍十餘字缺非肉不飽,分付該曹,衣資食物,八九字缺命內官,特賜貂皮紗帽耳掩一次,尙信四五字缺賤,受恩至此,圖報無地,不知所達。仍罷出。上曰,階級峻高,善爲扶護以出。承旨·史官,亦以次罷退。以上燼餘
上在慶德宮。停常參·經筵。
下直,平安都事權熀。
大殿,政院問安。答曰,知道。中宮殿·世子宮·嬪宮,藥房·政院問安。答曰,知道。
藥房啓曰,日氣漸寒,伏未審此時,聖體,若何?伏聞昨日入侍醫官金有鉉等所傳之言,自上近有水刺厭進之症,久未復常云,臣等伏不勝驚慮之至,今日與諸御醫入診,詳察証候,議定當進之藥,宜當。敢來問安,竝此仰稟。答曰,知道。入診事,依啓。
政院啓曰,正言洪禹寧,引避退待,已經累日,尙未處置,事甚未安,獻納韓永祚,卽爲牌招,使之處置,何如?傳曰,允。
左議政徐宗泰三十二度呈辭。入啓。傳曰,安心調理。
持平南道揆三度呈辭。入啓。遞差。
謝恩,右副承旨趙道彬。
刑曹參判李晩成上疏。大槪,迫於嚴命,冒昧肅恩,而所叨賓客之任,與本職有所妨礙,不可仍帶,敢援近例,乞賜變通事。入啓。答曰,省疏具悉。疏辭,令該曹,稟處。
藥房再啓曰,臣等入診退出後,與金有鉉等諸醫,反復商議,則皆以爲,聖候濕痰,滯於胃口,火升於上焦,今朝微有衂血,口痰水刺厭進等症,亦由於此,柴胡涼膈散,加知母·麥門冬各一錢,黃連酒炒七分,連進五貼,以爲淸火治痰之地,宜當云。此藥劑入之意,敢啓。答曰,知道。
藥房入診時,未署經守令,已出於諫院署經者,則除憲府署經,催促發送事,榻前下敎。
院啓,請還收罪人河減死定配之命,更加嚴刑得情,依律處斷。請還收義州府定配罪人李後說減等之命事。請還收韓構·李秀儁歲抄蕩滌之命。請還收唐津量移罪人金泰潤減等之命。新除授司諫權,時在忠淸道連山地,正言李禎億,時在保寧地,司憲府執義李喜朝,時在京畿楊州地,掌令李聖肇,時在江原道三陟府任所,請竝斯速乘馹上來事,下諭。引嫌而退,前啓復發,爲伸公議,合司之啓,本非承順,疏陳所聞,亦異私書,則兩疏誣詆,不足爲嫌。請正言洪禹寧出仕。答曰,不允。下諭及處置事,依啓。
京畿監司書目,衿川呈,以吏曹判書李健命辭職上疏上送事。啓。答曰,省疏具悉。前疏之批,已悉予意,控辭至此,殊涉太過。卿其念君臣之大義,勿復撕捱,須速上來行公。
謝恩,校理申鐔。
兵曹判書趙泰采上疏。大槪,臣於李夏源·李濟之疏,俱有所不敢晏然者,今始略暴危悃,乞賜諒察,將臣本兼諸任,竝行鐫免,仍許斥免,以快人心,以靖私義事。入啓。答曰,省疏具悉。今玆李濟等之疏,專出疑亂擠陷之計,誠可駭惋,何足爲嫌?卿其安心勿辭,速出行公。
兵批,以兪命雄·南道揆爲副司直。以上朝報
藥房入診時,都提調李頤命所啓,伏聞昨日有老人金尙信引見賜衣資之事,惠養高年,可以民興於孝悌,此盛德事也。近來都城內享年一百歲之人,姑未有聞,而醫官李時聖之父孝達,年今九十有五,而精神筋力,無異五六十歲人,老職秩至資憲云。自朝家宜有別樣軫念之道,分付該曹,依金尙信之例,如有相當之窠,隨闕特差,俾食廩祿,亦爲聖朝優老之政矣。上曰,以此分付該曹,可也。以上吏曹謄錄
李德英啓曰,大司憲權尙夏,執義李喜朝,掌令鄭必東·李聖肇在外,持平南道揆呈辭受由,持平金相玉未肅拜呈辭式暇,今日以監察茶時之意,敢啓。傳曰,知道。
許玧,以都摠府言啓曰,副摠管李宇恒,捕盜廳坐起進去之意,敢啓。傳曰,知道。
黃一夏啓曰,卽今玉堂俱空,曾前上下番未備之時,有視事頉稟之規,今亦依此備員間頉稟之意,敢啓。傳曰,知道。
又啓曰,右副承旨趙道彬,尙不出肅,出納之際,事多苟簡,卽爲牌招察任,何如?傳曰,允。
有政。吏批,判書李健命在外,參判申銋進,參議未差,同副承旨李德英進。
吏批啓曰,判書李健命在外,參議未差,小臣獨政未安,何以爲之?敢稟。傳曰,仍爲之。
又啓曰,臺諫·玉堂闕員,今當差出,而擬望之人乏少,相避外任,竝擬,何如?傳曰,允。
以金德基爲承旨,魚有龜爲持平,申鐔爲校理,權忭爲修撰,洪璛爲兼知義禁,兪命雄爲兼同義禁,權爲右尹,李健命爲長興提調,洪好人爲奉常正,玄悌綱爲廣興主簿,李德華爲四五字缺奉事,盧世夏兼掌令。
李德英,以弘文館言啓曰,新除授修撰權忭,時在忠淸道韓山地,經筵入番事緊,請斯速乘馹上來事,下諭。傳曰,依啓。
刑曹參判李晩成疏曰,伏以臣久違恩召,罪積瘝曠,而至如賓客之任,虛帶且經年矣。日夕悚懍,靡所容措。今者迫於嚴命,冒昧肅恩,昨日祗參相見禮者,只有一覲淸光,少伸瞻望之願,而顧臣本兼兩任,動相妨礙,不宜一日仍冒。蓋賓僚勸講,事體至重,出而訊問罪囚,入而昵侍离筵,甚非所以齋敬致愼之道,前後諸臣之以此祈免者,輒許解其一任,近例斑般皆可考據。伏乞聖明,特命鐫改,式令該曹,亟賜變通,公私不勝幸甚。疏批見上
兵曹判書趙泰采疏曰,伏以臣以科獄一事,酷被人醜詆,前後非一,情地危蹙,實無仍廁周行之勢,而幸賴聖明曲諒,許遞兼帶,屢勤慰諭,終至勉出,含恩怵義,雖不得不復莅職事,若其臲卼之跡,未嘗一日自安。玆又伏見李夏源·李濟等疏,其造意遣辭,與世德·遠命,相爲表裏,臣不勝駭怖之至。夫科査顚末,業已臣疏缺聖監之所洞悉者,則誠不欲隨事勞辯,以三四字缺第濟疏所論兩款事。半行缺禁亂官,以門閉納供,宜以八九字缺按査之規,必須覈事之虛實而議罪四字缺畏忌粧撰之招,固何足取信,而不復盤詰數字缺乎?若以一招發明,謂之實狀,遽然放釋,則初安二字缺問爲哉?且其所謂旣以兩童奚之言爲可證,則又何伴隷之訊問云者,亦涉無謂,兩囚目覩之供,不翅明白,猶可以此斷其獄案,而姑待傔從究覈,不害爲審愼之道,故議啓稟請,蓋出於此,豈當以兩囚爲童奚,不足證而然歟?如使臣,只據目覩之說,而斷爲歷抵之案,則今日之持臣者,亦必以置傔從而徑先勘處,爲臣之罪矣。噫,當此時按此獄者,豈不知畢竟顚沛之必至,而誠不料惡言悖說,相繼迭加,必欲疑亂擠陷而後已也。如濟之致位宰列者,宜不與年少浮薄者比,而其言之不顧是非,猶且如此,則彼夏源阿好之徒,又何足責也?然臣之平日言行,若素孚於人,則雖死黨輩百計求罪,必不以此等誣衊,橫加於臣,此臣所以循省自悼,寧欲無言也。臣雖極無狀,亦有一端廉義,遭此無限詆辱,決不可一刻冒居職次,而纔遭私慽,未卽自列,今始疾聲呼籲於宸嚴之下。伏乞聖慈,亟命鐫罷臣本兼諸任,仍賜斥退,以快人心,以靖私義,不勝幸甚。疏批見上
吏曹判書李健命疏曰,伏以臣積毁交謗之中,忽叨此萬萬不近之恩命,衷情抑塞,略控血懇,伏承聖批,辭旨隆重,逈出尋常,至以卽日登途爲敎,臣奉讀未半,汗淚交迸,只自恨賤薄之誠,拙訥之辭,無以孚格於天心也。臣之本未情跡,聖鑑之所俯燭,立朝以來,未嘗有固辭數字缺歷遍華要,有命輒受者半行缺竊謂筋力奔走,或可謂半行缺易跌,器小者易盈,乃天道之必然也。今臣三四字缺幸而昏迷謬妄,自蹈罔測之地者,殆天所以數字缺使自反省而知悟也。然而貪恩戀寵,不自懲缺其遲天違命,爲罪莫大,豈不貽淸朝之辱,而蓋搢紳之羞哉?臣自受是命,茫然怳然,如墮煙霧,而人之爲臣說者有二,聖上引拔於罟穽之中,擢授以銓衡之重,生來之曠絶今古,且人雖疑以心跡,我自無媿,人雖構捏百端,明主有特達之知,螻蟻微臣,湯火難辭,此姑息之言也。人臣之道,徒畏其分,莫恤其義,不思去就之大防,將何物而可以事君,況身觸駭機,衆怒齊起,而乘此紛亂之會,自趨必爭之地,不但身名掃地,亦將大傷風化,此愛人以德之意,而深惜乎國體也。爲此說者,各有所主,而其公私義利之分,則曉然易知,臣雖不肖,粗聞古人之訓,決不忍冒沒饞貪,只以承順爲恭,而苟循於衆人姑息之論也。抑臣之所自悉而自勉者,假令臣,感激天眷,進而拜命,才識智力,非有一分裨補,不過增人嫉而益人謗,顚頓狼狽,更無餘地而歸耳。賴天之靈,曲賜保全,屛置田間,使不失微尙,則東隅之失,庶幾少贖,而亦足爲聖世政敎之一助,此豈但爲臣一身而言哉?況伏聞在外諫臣,又復抗章,極論近事,其言愈激,其意至深云,臣方請伏違慢之罪,雖不暇仰首相辨,而莫非臣行己無狀,受人凌藉,至此之極也。至於都政遷就之敎,竊有所不敢曉者,臣之卽今情地,如上所陳,百爾揣量,決無抗顔朝端之望,而號籲之際,已欻經旬若不爲之變通,則已退之政,又無可就之日矣。此尤臣惶隕數字缺欲避而不可得者也。伏乞聖慈,更加深諒,六七字缺國事之判渙,亟許鐫削六七字缺仍治臣違命之罪,公私不勝大幸云云。疏批見上
午時,上御興政堂。藥房入診入侍時,都提調李頤命,提調趙泰耉,副提調南致熏,記事官洪廷相,編修官洪慶先,記事官李基聖,醫官金有鉉·趙慶基·朴聖瑞·許坫·鄭麟祥·吳重卨·方震夔·李重蕃·李震成。李頤命進伏曰,近間朝晝異候,聖體,若何?上曰,水刺厭進之外,別無他所苦矣。頤命曰,口啖之症,少無所減乎?上曰,姑無所減矣。頤命曰,脚部,何如?上曰,脚部,行步之際,不無牽痛之時,而不至大段矣。頤命曰,核處,何如?上曰,比前一樣矣。頤命曰,水刺厭進之症,似是挾感而然矣。醫官處,以水刺厭進,及且有微感之候,下敎已至累日云,不勝伏慮之至。趙泰耉曰,水刺厭進之症,似挾微感而然數字缺昨晝講時,自上有咳嗽而下敎曰,近來有微感三四字缺頻發,而咳嗽發作,則以逾時不止爲敎,臣不勝七八字缺矣。水刺厭進之症,不知十餘字缺初有感冒,向差之後,口味七八字缺或差或否,至今未得快差矣。頤命曰,水刺四五字缺之念,不至太甚乎?上曰,有感冒後,口味甚啖三四字缺而水刺不甘,間間有一二日甚厭之時,亦不無差勝之日,而雖數字缺日,猶不如常時,自秋後,大便乾澁不快矣。泰耉曰,昨年有感候,近一朔厭進水刺,卽今雖不大段,似是感氣未解而然矣,令醫官診察,宜矣。上曰,唯。醫官以次診察。金有鉉曰,脈度,比昨日少無所減矣。右三部平安,而左關脈,比昨頗數矣。趙慶基曰,左右脈度,皆似沈數矣。李時聖曰,左三部皆數,右三部,雖數度數,猶不如左邊矣。許坫曰,左三部,浮數中有力,右三部沈數,而關脈度數,尤數矣。鄭麟祥曰,左三部頗數,而不至太闊,右三部不數,而脾胃脈,不多矣。此外諸醫所言,皆同。頤命進伏曰,常時連續進茶,近來進茶之頻數,比前,何如?上曰,比前別無所加矣。頤命曰,寢睡之節,何如?上曰,九月間水刺厭進時,連日不安矣。近來則無不安之時矣。頤命曰,丸藥連爲進服乎?上曰,口啖之後,不爲進服,而杞元膏,連服矣。頤命曰,伏聞有水刺厭進之候,已過一旬,而今始下敎,而命醫官入診矣。凡病患,必於其微作之時,治之易效,若是緊重之後,則難責速效,此後,雖是微感,卽爲下敎,幸甚。上曰,此後,當卽下敎矣。南致熏曰,朝水刺,比昨,何如?上曰,比昨一樣矣。致熏曰,常時所御衣服,比外人則稍薄,而自上春秋非盛壯之時,下部且有所患,厚着雖鬱,加意比前稍厚,似宜矣。上曰,然矣。頤命曰,近間言事之臣,以城池修築,爲固位之計云矣。昨年北咨出來後,小臣,以洪福山城修築之意,有所發端,事雖不成,旣有所達,今疏中所論,雖非緣臣而發,亦多惶恐。大臣以此引咎,小臣亦欲陳章引避,而有所未遑,未及自列,不安之節,多矣。上曰,四字缺於國家有益,而在其人,有何利害固位之七八字缺致熏曰,卽今秋務方殷,新除守令之赴任,一日爲急,未署經守令,已出於諫院者,則除憲府署經,催促發送,似宜矣。上曰,依爲之。諸臣,遂退出。以上燼餘
上在慶德宮。停常參·經筵。
夜五更,月入軒轅右角星,內暈廻土星·火星。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而水刺之進,亦復如何?臣等不勝憂慮,敢來問安。答曰,知道。湯劑進服,而水刺之進,與昨一樣矣。
左議政徐宗泰三十三度呈辭。入啓。傳曰,安心調理。
政院啓曰,金吾査事,一日爲急,而新除授同義禁兪命雄,今日不爲出肅,同義禁洪璛,昨夕因事上來云,竝卽牌招,使之察任,何如?傳曰,允。
平安監司兪集一上疏。大槪,西藩新除之命,出於千萬夢想之外,臣誠驚惶,罔知攸措,反復思惟,決無堪承之勢,玆敢冒萬死,呼籲於紸纊之下。伏乞聖慈,亟命鐫遞臣新授職名,以幸公私事。入啓。答曰,省疏具悉。卿其勿辭,速往欽哉。
吏曹口傳政事,以洪璛爲南溪君。
傳曰,持平金相玉,累次開釋之後,尙不出肅,殊涉太過,牌招察任。
大司諫李宜顯辭職上疏。入啓。答曰,省疏具悉據實陳列,乃其職責,則死黨輩營救之言,不足爲嫌,爾其勿辭,從速察職。
政院啓曰,卽者禮曹下吏來言,咸鏡道封進薦新銀魚來到,而禮曹時無行公堂上,本曹判書黃欽,方帶奉常提調,亦在呈告中,判書黃欽,卽爲牌招,以爲看品封進之地,何如?傳曰,允。
左承旨金德基上疏。大槪,臣於病伏中,伏承銀臺除命,而向來所遭人言,尙切危怖,不敢復廁於僨敗之地。且臣老父,自數日來,病勢添重,氣息萎苶,卽今情理,尤無頃刻離違之勢,不得不冒死哀籲於靜攝之中,臣罪萬死。伏願聖明,特推孝理之化,亟命遞臣職名,俾得專意救護,則公義私情,不勝兩幸事。入啓。答曰,省疏具悉。爾其勿辭,救護父病。
謝恩,南溪君洪璛。
政院啓曰,同義禁兪命雄,牌招不進,推考傳旨,今方捧入,而査事一日爲急,更爲牌招,以爲及時參坐之地,何如?傳曰,允。
八道儒生金光五等上疏。大槪,敢伸前懇,冀許先正臣文元公金長生從享之請,以重斯文事。入啓。答曰,省疏具悉。多士之陳請,固知出於至誠,而予之靳許,亦出於重其事也。
同義禁兪命雄上疏。大槪,臣之庸陋,最居人下,前後踐歷,罔非僥冒,居常愧懼,若隕淵谷,今此金吾寵擢之命,出於夢寐之外,臣誠惶隕感激,罔知攸措,嚴召之下,不得不坐犯違慢之科矣。召牌荐降於一日之內,玆敢來伏禁扃之外,而顧此王府議讞之任,非臣愚昧所敢承當,玆敢疾聲呼籲。伏乞聖明,亟命遞臣職名,還收新授資級,以重官方,以安私分事。入啓。答曰,省疏具悉。今玆陞擢,寔循公議,卿其勿辭,從速察任。
右議政金昌集箚子。大槪,敢伸血懇,冀蒙矜許事。入啓。答曰,省箚具悉卿懇。近來謝使,大臣之不得入往,久矣。此亦有違古事,故今玆命卿,蓋以此也。誠不料査事之遷就至此也。纔已申飭,俾卽完了,而卿之箚辭,又如此,第令該曹,問于諸大臣,稟處焉。仍傳曰,遣史官傳諭。以上朝報
趙道彬啓曰,大司憲權尙夏,執義李喜朝,堂令鄭必東·李聖肇,持平南道揆在外,持平金相玉未肅拜呈辭式暇,今日以監察茶時之意,敢啓。傳曰,知道。
李德英啓曰,因本院啓辭,同義禁洪璛牌招察任事,允下矣。今聞洪璛盟府例帶君號,未及改啓下之故,不得出謝云。令該曹,卽爲口傳啓下,何如?傳曰,允。
又以春秋館郞廳,以領事意啓曰,慶德宮移御時,實錄移奉吉日,以今月十六日,推擇啓下矣。因本館堂上擧皆有故,不得擧行,更令日官推擇,則今月二十九日爲吉云,以此日移奉之意,敢啓。傳曰,知道。
左承旨金德基疏曰,伏以臣身衅跡畸,識荒見遲,向來喉司一啓,厚被罔極之罪名,近又秋曹兩朔二字缺應避之嫌端,身名旣積謬辱,情跡轉就臲卼,控疏尋單,幸蒙恩遞,杜門屛伏,惟三四字缺不料承宣之命,又及僨敗之餘,驚七八字缺凡爲臣子者,於已試蔑效半行缺何等罪惡,而豈但止於十餘字缺慢命之誅,其不敢抗顔復廁於五六字缺臣父年今八十一歲,母年今七十九矣。篤老三四字缺日無多,居常凜凜,晝夜扶將,此豈臣從數字缺,而況自數日以來,病父添得外感,咳喘不止,寢食俱廢,氣息萎苶,顧臣情理,尤無頃刻離側之勢,非不知瀆擾靜攝之爲萬分惶悚,而方寸煎灼,冒死哀籲。伏願聖明,特推孝理之化,將臣本職,亟命鐫遞,俾得專意捄護,則公義私情,不勝兩幸云云。疏批見上
忠淸道沃川幼學鄭碩澄等疏曰,伏以士林之尊慕,惟在於先賢,先賢之崇奉,惟在於腏享,苟有可祀之賢,在於其地,而遺躅餘芬,起後學羹墻之思,則妥靈而奉享之者,固是國家之美典,而士林之盛擧也。臣等所居沃川之地,舊有滄洲之祠,卽先正臣文烈公趙憲享奉之所,而我殿下宣額之院也。其後,以文敬公金集·文正公宋時烈,追配焉。蓋趙憲之享於此者,以其晩年僑居,而衣履所藏也。金集則實倡建本院,而往來游息於此,宋時烈則本以外氏家鄕,生長此地,而又嘗講學於此邑之龍門書室,故皆得以配食焉。三賢之一祠同享於此地者,各有其由,而在士林尊享之誠,庶無所憾矣。然一方之多士,尙不能無遺恨於此者,何也?先正臣文正公宋浚吉,與宋時烈,生竝一世,志同道合,初旣共合於文元公金長生之門,而又以其所事金長生者,事金集,而當宋時烈之講學礱劘也。宋浚吉,亦每時來往,輒復留連,相與講究學問,琢磨道義,其遺風餘敎,至今照人耳目三四字缺百世不可忘,而且當金集之倡建祠八九字缺實與之同議而竝力半行缺又於豎石趙憲之半行缺宋時烈銘之,宋浚吉書之,則宋浚吉五六字缺經過遺躅所在之比也。噫,宋浚吉之與金集三四字缺問之同一淵源旣如此,往來講學於此地者,又如此,其有二字缺此院尊奉趙憲者,亦皆一致無間,而金集與宋時烈,旣皆追腏於一宇,則宋浚吉之一體享祠,宜無異同,而遷就至今,尙稽盛儀,玆豈非斯文之欠典,而士林之歉恨也耶?嗚呼,宋浚吉之道德學問,蔚爲一世之儒宗,千古之師表,凡於風聲所曁,咸有揭虔之儀,俎豆之奉,殆遍一國,而其於宋時烈杖屨同遊之地,擧皆合腏而竝享之。雖以臣等之覩記言之,礪山之竹林,連山之遯巖,崇賢於懷德,象賢於報恩,皆是也。然則宋浚吉之竝享於此院者,宜不待一言,而闕焉不擧,今已累十載矣。此臣等之用以爲恥,而必欲趁今日修擧者也。噫,以宋浚吉之盛德,一祠之享與不享,固無損益,而臣等之合辭仰籲,如是覼縷者,誠以此邑之於宋浚吉,仰其風而歆其德者,固有倍於他邑,而若其尊享之禮,則反後於人,此誠臣等之罪也。然非特臣等一邑之私也,其在聖朝尙賢之道,亦豈不有歉乎?玆敢千里裹足,叫閽仰請。伏願聖明,特垂財察,夬賜兪音,亟命有司,特擧文正公宋浚吉追腏滄洲之典,丕展崇奉之誠,則吾道幸甚,士林幸甚。臣等無任屛營祈懇之至。謹昧死以聞。答曰,省疏具悉。疏辭,令該曹稟處。
右議政金昌集箚曰,伏以臣之病勢情地,俱無冒處匪據之望,至於奉使之任,尤非臣所可堪承,前後控免,未蒙兪音,惶悶之極,不知所措。蓋臣於本職,旣在應避之科。數字缺使事不無私便之嫌,前箚所請以原任五六字缺知,言涉僭猥,而實出於事勢窮蹙七八字缺聖批又復靳許,此由半行缺天聽之致,又不勝慙悚半行缺完於行前,則臣之負犯,自當受半行缺決者,故不敢以此竝及於箚中矣。卽今十餘字缺當於此月之內,有不可必,而出疆之期三四字缺一旬矣。臣旣不敢冒出於按査方張之時,又不可退二字缺行期已迫之後,公私形勢,實爲狼狽,此則臣愚暗之罪也。然而在臣之道,只當一聽處分,但臣於夏間,重經奇疾,今至六七朔,一味沈痼,乍間旋劇,退寸進尺,衰隆殘喘,日就綿綴,元氣之澌削,形神之換脫,已無餘地矣。前此陳籲,不敢以賤疾爲辭者,蓋以其所急,有重於此故也。近日以來,宿症之外,寒感甚數,最是腹脅牽引如刺,呼吸不通,坐臥俱妨,少觸寒冷,酷痛轉加,溫房暖突,服藥靜調,堇似少定,而一日之內,發作無常,食念頓衰,糜粥亦厭,如是者,已有日矣。常在枕席,日事呻喟,戶庭之間,亦不能轉動,尙何望强策筋骸,驅馳於萬里飮氷之役哉?今若不計死生,舁載作行,終不免殞斃道路,則臣之軀命,雖不足惜,國事之僨敗,當復何如?到此地頭,臣雖滅死萬萬,亦何以贖其罪哉?臣初不自量,謂或可以黽勉於王事,而不幸病勢至此,鬼事將迫,雖欲自力,斷無其望,玆冒萬死,悉暴危懇,而不早自處之失,至此而尤無所逃矣。臨急變通,雖似顚倒,曾前使臣之已受命在途者,猶以實病,代送他人,聖上軫念之恩,前後何殊,臣衷情所迫,辭不知裁,伏地俟命,益增殞越。伏乞聖明,曲加諒察,將臣奉使之任,亟先遞改,使國事不至重誤四五字缺延仍治臣猥越冒瀆之罪,千萬幸甚。疏批見上
同義禁兪命雄疏曰,伏以臣之庸陋,最居人下,前後踐歷,罔非僥冒,累叨近密之班,未有絲毫之補,居常愧懼,若隕淵谷矣。金吾寵擢之命,遽及於千萬夢寐之外,繼而召牌降臨,臣誠惶霣感激,罔知所以自措也。揆以分義,固當竭蹶趨命之不暇,而顧此王府議讞之任,決非如臣愚昧所敢承當,況此命德之器,尤非人人所可濫授,臣雖欲貪榮戀寵,以備驅使,其於一世之公議,何哉?不得不坐犯違慢之科,臣罪至此,尤萬萬矣。縮伏私次,恭俟誅譴之際,嚴召之命,荐降於一日之內,怵分畏義,敢此來伏於禁扃之外,而顧臣難冒之狀,如上所陳,玆敢疾聲呼籲於天地父母之前。伏乞聖明,亟命遞臣職名,收臣新授資級,以重官方,以安微分,不勝幸甚云云。疏批見上
大司諫李宜顯疏曰,伏以臣病遞喉司,八行餘缺已自矢於心矣。且於近日情地轉六七字缺藏頭之語,其所謂售其傾陷云者,隱欲五六字缺以醜惡之目,西藩驛聞之章,其侵軼四五字缺遮四起,國體大壞,請覈之妄,臣亦自知,傳說狼藉,衆口難掩,據實陳列,何關己私,群情抑鬱,中外同然,恐動之云,亦涉可笑,至於疏供迭出,勒謂構虛,則應辯之疏,夫豈樂爲,而今反爲吹覓之資,如使臣,默而息乎,則又將以爲如何耶?臣之所遭人言,前後層疊,臣固不敢支堪,而每每上瀆嚴聽,亦甚煩猥,寧欲泯然自免,再犯違慢,輒斳謝罷,臣於是,益不勝狼狽悚蹙,玆不得不略暴危悰,仰籲於宸嚴之下。伏乞聖明,察臣難冒之非止一端,亟命鐫遞臣職,仍治臣荐違召命之罪,以肅朝綱,不勝幸甚云云。疏批見上
八道儒生生員金光五等疏曰,伏以臣等,以先正臣文元公金長生從享文廟事,裹足千里,再瀆宸聽,守闕不去者,今已五日,而齋心罄悃,恭俟兪音,及奉聖批,又靳允許,臣等相顧失圖,繼之以慨然歎惜也。臣等,雖微賤,其名則八路之章甫也,其請則斯文之重擧,而其言則擧國之公議也。殿下視之以尋常,待之以循例,直以事重遲待等語爲敎,是豈聖主培養士氣崇儒重道之意哉?臣等於此,益不勝抑鬱,寧伏妄言不諱之誅,而不忍泯默因循而退,玆敢不避僭越之罪,又復章辭於前,惟聖明更加澄省焉。聖批有曰,先正道德,予豈不知而然哉?意實在於愼重也,臣等於此竊惑焉。夫金長生之道德學問,如彼其卓然,而聖上半行缺愼重之故,有所十行餘缺李滉之贈諡也。半行缺殿下於已死之賢,愛惜應行之典,如六七字缺之賢耶?申懇不已,聖祖於是,卽殿下三四字缺聖祖尊賢之德,先正引君之誠,可謂兩盡其美,而豈不爲今日之所當法者耶?今此臣等之言,繼兩賢從祀之請,擧一國公共之論,則士林之重擧,國家之大議,無過於此者,而殿下不以臣等之言,有所輕重,而搢紳之間,亦無一人爲殿下言之者,其視先朝故事,果何如耶?臣等於是,尤不勝其慨惋也。噫,金長生之道德學問,固不以躋享與否,有所加損,而獨不念百世之下,有所譏議於今日耶?此臣等之所以爲聖朝深惜,爲世道長歎,呼籲申懇,不能自已者也。伏願殿下,勿以臣等之賤,竝廢其言,卽命有司,亟擧縟儀,使斯道不墜,公議獲伸,則國家幸甚,斯文幸甚云云。疏批見上疏儒,生員金光五,幼學金光洙,生員柳乘十二行缺金榮茂·申漢策·張璿柱·八九字缺李錫後·李萬煜·朴重集·宋汝觀·四字缺光灝·洪禹敍·尹惟炯·奉祥龍·宋泰奎·洪攸敍·朴龍徵·宋鼎錫·洪潤疇·宋命奎·金相協·崔世任·金鎭南·梁之澮·趙基普·朴秀芳·康俊榮·玄永淑·朴文奎·趙基大·金世紀·方德仁·康德昌·鄭德議·沈益漸·金啓瑾·朱道正·崔賢哲·韓錫周·朴泰徵·金衡重·李寅植·李萬徵·吳命采·金必泰·金得兼·李仁果·金益炕·洪晩興·金用兼·李振東·李思述·徐德昇,生員朴台龜,進士鄭湜·梁敬之,生員曺昌九,幼學丁運一·李皇弼·金以泰·丁運復,進士金瑞弘·李頤幹,生員丁以材,幼學韓震相,生員房泰根,幼學許璾·李如柏·韓翊箕,生員卞時明·鄭來昌,幼學朴世璘·金慶初·朴商翼·朴缺昌·鄭來泰·朴憲古·金柱國·吳斗南·六字缺南有壽·尹景烈·南正夏·南天柱·李德擧·金彦休·十三行缺洪晩興·李智果·李義果·金益炕·缺徵麒·金八階·朴重榮·尹德麟·六字缺柳享泰·宋聖濟·宋時永·吳瑞玉·三字缺呂可齊·李演擧·宋裕濟·李萬擧·宋有錫·宋殷祚·趙鼎錫·權必常·裵大集·朴行道·宋遠濟·奇潤·宋悳濟·李天擧·金淵·朴由道·呂崇齊·李斗景·李天祐·宋殷緖·金汝龍·李載萬·金應鍾·金應呂·朴楚檜·鄭世極·朴大恒·柳鳴翼·李道昇·朴世虎·李震邴·柳晫·柳禧徵·宋挺琦·柳安長·宋斅·金震龍·李夏龍·林宗殼·李享東,生員柳宜長·宋時洵·宋思亨·朴泰眞·洪仲衍,幼學柳鳳齡·林寅·金德五。以上燼餘
上在慶德宮。停常參·經筵。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?口淡水刺厭進等症,其有差減之效乎?臣等不勝憂慮,敢來問安。答曰,知道。口淡水刺厭進等症,姑無差減之效矣。
政院啓曰,同義禁兪命雄,昨已陳疏承批,卽爲牌招,使之察任,何如?傳曰,允。
左議政徐宗泰三十四度呈辭。入啓。傳曰,安心調理。
謝恩,同義禁兪命雄。
開城留守金演上疏。大槪,舊都保釐之任,以臣才分,決無承當之望,被人詆誣,已有難冒之端,玆敢陳章控籲,乞蒙遞解臣新授職名,以安微分事。入啓。答曰,省疏具悉。卿其勿辭,從速察職。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請還收柳赫然·李元禎復官之命。新除授持平魚有龜,以京畿都事,災傷覆審事,時在道內,請斯速乘馹上來事,下諭。答曰,不允。下諭事,令政院考例擧行。
同義禁洪璛上疏。大槪,臣於昨日嚴召之下,怵於分義,不得不冒昧出肅,而卽今目疾,全然廢視,決無供職之望,今日本府之坐,不得進參。虛帶一日,益增惶蹙,玆敢悉瀝肝血,仰瀆宸嚴,乞蒙恩遞,以幸公私事。入啓。答曰,省疏具悉。卿其勿辭,從速察任。
八路儒生生員金光五等上疏。大槪,復申先正臣文元公金長生從享文廟之請,以重國家,以幸斯文事。入啓。答曰,省疏具悉。予意備悉於三疏之批矣。
禁府,李衡秀拿囚。啓。以上朝報
上在慶德宮。停常參·經筵。
下直。大阜僉使朴震圭。
中宮殿·世子宮·嬪宮,藥房問安。答曰,知道。
藥房啓曰,日氣陰寒,伏未審夜來,聖體調攝,若何?口淡水刺厭進之候,其有差減之效乎?臣等不勝憂慮,敢來問安。答曰,知道。口淡水刺厭進等症,比昨差減矣。
左議政徐宗泰三十五度呈辭。入啓。傳曰,安心調理。
正言洪禹寧初度呈辭。入啓。傳曰,還出給。
校理李喬岳上疏。大槪,臣在途陳章,未蒙恩遞,繼聞有館職陞授之命,感激抑塞,不知所措。今纔舁疾,來伏私次,而顧臣踪迹,萬無復入朝行之勢,自劃之心,已誓方寸。且於前大司諫李濟之疏,有不敢晏然者,不得不復此控籲於仁覆之下,懇乞削臣職名,治臣罪犯,刊臣朝籍,退斥田里,以卒天地生成之澤事。入啓。答曰,省疏具悉。媒榮之說,殊甚無據,不足爲嫌,爾其勿辭,從速察職。
政院啓曰,昨因憲府持平魚有龜下諭之啓,令本院考例擧行事,批下矣。本院,無他可考之例,取考各年日記,則災傷敬差官之除拜臺職,竣事後上來,勿爲下諭之批,則違有近例,而至於災傷覆審時,都事之除拜臺職,下諭與否,終無現出處,只丁亥年七月,京畿都事李明俊,除拜持平,而適以公都會設場,往在水原府,其時臺官,請下諭,則以依啓批下,此可爲比例,而第公都會與覆審,不無遲速之差異,自下有難直爲擧行,何以爲之?敢稟。傳曰,下諭,可也。
吏曹啓目,粘連右議政金昌集箚辭,問于諸大臣,則領議政李濡以爲,右相之臨行差遲,箚陳情病,實出於萬不獲已,科査尙未勘,出疆之期則已迫,事甚窘迫,實未知何以則果合於變通之道,而大臣進退,固非自下所可輕議,況今箚中,復以本職旣在應避之科爲言,則均有親嫌,尤不敢冒昧獻議,惟在聖上之裁處焉。判府事李頤命以爲,右相病勢,如可出疆,必不至露章乞免於行期已迫之時,無或以科査親嫌,終不敢自安,衰年大病之餘,兼有過憂而然歟?目今獄官俱備,科査或可出場於拜表之前,臨急變通,凡事亦甚窘迫矣。大臣進退,非自下所可擅便,伏惟上裁。判府事趙相愚以爲,右相去就,固係科査之勘否,而卽今完査無期,拜表已迫,誠不無公私狼狽之慮,而況其箚辭,大病餘患,果如許不輕,則嚴冬萬里之役,又似難强,而有不敢輕議者,伏惟上裁。左議政徐宗泰,病不收議,大臣之議如此,上裁,何如?啓病不收議大臣處,更爲問議。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請還收柳赫然·李元禎復官之命,今此科査,別無隱微難覈之端,而不幸私意橫流,異論層生,迫逐按獄之臣,沮敗垂成之案,迄今半載,了當無期,可勝痛哉。雖以敦化門事言之,目見洞開之人,旣發於臺疏,而謂之募得,肆然掩遮,事之寒心,孰大於此?得聞囚人權譍,於今番未就拿之前,言於親屬知舊間曰,士人李壽岡·任瑭諸人,亦知敦化門不閉之狀,而瑭則親言於譍,壽岡則言於前應敎權詹,詹又傳說於譍云,譍之所聞,不啻明白,而及其置對,全不擧論,此不可不明覈處之,請令該府,以此添入問目,權譍處,亦爲緘問,究得實狀。且日昨前校理李夏源之疏,至擧一家人,作爲門閉之證,而敦化之暫閉,或在於加定禁亂官,向夕進去之後,則收券過限後始出之,擧子,見其不開,雖無足怪,而日時之早晩,禁亂官之有無,不可不亦爲詳覈,請令有司,緘問李夏源之指名現告,拿覈處之。今番信使回還之時,一行馱載之濫多,前所未有,遠近傳說,莫不唾罵。奉常判官洪舜衍,以製述官隨往,不思謹飭之道,恣行鄙汚之事,玩好諸物,靡不求買,及其撤歸之際,日用器皿,亦皆取來,異國之人,至罵以今之使行,非通信而乃通貨,其貽羞國家,莫此爲甚。如此駔儈賤汚之類,不可置之衣冠之列,請奉常判官洪舜衍削去仕版。南陽府使李碩根,到任以後,大小官事,一委奸猾,鄕所之言皆從,不法之事,難以毛擧,而姑就其一二事言之,諉以修葺數間公廨,發送鄕所色吏於村間,遍搜一境,輦輸之木,殆過數千章之多,鄕色輩,夤緣作弊,徵督無藝,漁戶例納之外,勒捧魚産,作爲苞苴之資,浦邊殘氓,不勝支堪,擧皆逃散,闔境騷然,怨罵載路,畿甸完邑,不可畀諸如此之人,請南陽府使李碩根罷職。漢城參軍李燮,曾以司饔奉事,出往燔造所,所屬柴場,頻頻摘奸,數其木根之大小,毋論新舊,勒徵贖錢於近處民人,罔有紀極,而宰屠興販,日事牟利,其他鄙瑣徵斂之端,不一而足,疲殘之民,不能支保,呼冤至今,如此之人,不可置諸詞訟之地,請漢城參軍李燮汰去。答曰,不允。第四件·五件事,依啓。李碩根·李燮事,更加詳察處之。
傳曰,李濟等疏語,一循前套,不足爲嫌,兵判陳疏承批之後,連尋辭單,不爲行公,殊涉太過,卽爲牌招察任。
戶曹判書尹趾仁上疏。大槪,今將奉使出疆,乞得恩暇,往展丘墓,以伸人子至情事。入啓。答曰,省疏具悉。卿其依疏辭往來焉。
吏曹口傳政事,以金東弼爲京畿都事。
京畿監司書目,衿川呈,以吏曹判書李健命辭職上疏上送事。啓。答曰,省疏具悉。卿之被誣,予已洞知,前後疏批,備悉開釋,則出而應命,分義當然,何可一向撕捱,以損事體乎?至於工判疏語,不必深嫌,須勿固讓,卽速上來,毋使大改,漸至遷就。以上朝報
備邊司啓曰,水原府使李縡,除授已久,累次呈狀,或以壬子科事,或以不應前後除命,今因寵擢冒出,義所不敢等語,爲其難赴之端,故科事,則朝家處分已定,不當爲嫌,至於前後去就一款,其所爲言,尤涉過當。恩除之下,卽爲趨謝,道理分義當然,不宜一向撕捱之意,備悉論題,而今又呈狀,無意承命,揆以事體,極爲未安。畿輔重鎭,累月曠務,亦甚可慮,水原府使李縡推考,催促赴任,何如?答曰,允。備局謄錄
上在慶德宮。停常參·經筵。
夜二更,流星出王良星上,入南方天際,狀如鉢,尾長五六尺許,色赤,光照地。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?口淡水刺厭進等症,益有差減之效乎?前劑入湯劑,當盡於今日,臣等與諸醫入診,詳察症候,議定繼進當否,宜當。不勝憂慮,敢來問安,竝此仰稟。答曰,知道。口淡水刺厭進等症,姑無加勝之效矣。
左議政徐宗泰三十六度呈辭。入啓。傳曰,安心調理。
傳曰,天官長席,不宜久曠,都政遷就,亦甚可慮,吏判作速上來事,下諭。
傳曰,前待敎金在魯,檢閱沈珙,竝敍用。
傳曰,史官一員待命,騎馬三匹立之,翼陵忌辰祭所內摘奸。
吏曹啓目,粘連病不收議大臣處,更爲問議,則左議政徐宗泰以爲,小臣,頃以謬見,兩大臣竝帶,恐不當他議爲對矣。右相之以科事未完,爲出疆難安之端者,爲是別事,頃日之箚,有以原任黽勉往赴之意,今箚,則不特以査事爲難安,而蓋以疾病難强爲辭,則俱出於情懇之至切矣。難安難强兩節,其在待遇之道,宜有所恤,而今者,使行日期迫近,事勢窘急,他難變道,如其疾患,不至於必難自强,則其所難安者,自上,或依前箚辭許施,而特加諭勉,俾得少安於出疆,似或得於權宜之道,未知如何?卽今査按方行,如可出場於拜表之前,則亦不當如是矣。臣方在告,悚縮待譴,且病劇神迷,不敢與於獻議之列,猥承再詢,不得不以臆見陳對,而大臣進退,不敢有所擅論,益深惶悚不安之至,事體關重,惟在自上量酌處分,伏惟上裁。大臣之意如此,上裁,何如?啓卽今獄官俱備,拜表之前,科査或可出場,臨急變通,亦甚窘急,如其病或不至難强,則安心往還之意,遣史官,傳諭于右相。
禁府,李英爀拿囚。啓。
吏曹口傳政事,以金在魯單付待敎,沈珙單付檢閱。
謝恩,待敎金在魯,檢閱沈珙。
右議政金昌集箚子。大槪,伏承聖諭,惶隕罔措,臣之情勢,終不容仍冒職名,亟賜鐫免,以安私分事。入啓。答曰,省箚具悉卿懇。前後陳懇至此,誠難强迫,本職今姑勉副,俾得以安心出疆焉。仍傳曰,遣史官傳諭。以上朝報
備邊司啓曰,今日賓廳,以上候未寧,頉稟。答曰,知道。備局謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?口淡水刺厭進等症,漸有差減之效乎?臣等,昨日入診退出後,與金有鉉等諸御醫,反復商議,則皆以爲,聖候火熱,雖少減,水刺尙未復常,柴胡涼膈散,不可連用,益氣養神湯,加黃芩一錢,枳殼七分,連進五貼,以爲淸火補氣之地,宜當云,此藥,今當劑入矣。臣等不勝憂慮,敢來問安。答曰,知道。口淡水刺厭進等症,別無加勝之效矣。
吏曹啓曰,大臣置處政事,取稟。傳曰,明日爲之。
左議政徐宗泰三十七度呈辭。入啓。傳曰,予之敦勉,不啻頻繁,而漠然無造朝之期,愧情志之未孚,不知所以爲諭也。前箚之批,已悉予決難允許之意,卿庶可體諒,而一向引入,棄予如遺,是豈所望於宿德元老者哉?矧卿辭單,三十七上矣。若過數日,恰滿四十,此亦前所罕有,徒損事體也。予志已定,斷無准請之理,卿無困我,卽起視事,用副予虛佇之望。仍傳曰,遣承旨傳諭。
左承旨金德基書啓,臣敬奉聖旨,傳諭于左議政徐宗泰,則以爲,臣釁深病劇,不當一日仍冒,此乃國人之所共知,徊徨煎急,日望允許之命。卽者千萬意慮之外,聖批特降,近侍臨宣,十行綸音,責勉肅溫,隆恩荐疊,出於常數,萬萬非賤臣所敢承,臣伏地祗誦,五情震越,罔知所以爲措。臣伏自念,國恩丘山,而臣之一息猶存,則自圖便身,非分義之所敢出,匪怒之敎,出於飭勵,臣子固當感惕自省之不暇,亦何敢爲遽辭聖世之計哉?臣雖無狀,豈敢不念斯義哉?顧臣久叨匪據,使國事至此,又出言謬妄,益致科査之遷淹者,皆臣之罪,每念之至,悚懍無地,其他情勢危蹙,非止一二,決無抗顔處職之理,此國體所關,而輿論之以至今仍帶,爲深駭者也。此固無論臣之積病,近益沈篤,形神幻變,氣力澌盡,火病尤熾,每夜廢眠,以是居常精爽怳怳,有同喪性之人,似此疾狀,朝暮將死,豈有一分自力之望?恩諭之下,決無以祗承,違忤之罪尤大,情窮勢極,轉身無路,伏席涕泣,只願速就殞滅而已。臣床第危喘,戰悸昏迷,不能悉情以對,謹俟少定,敢冒上文字,仰請斧鉞之誅云矣。敢啓。傳曰,知道。以上朝報
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而口淡水刺厭進等症,亦有加勝之效乎?臣等不勝憂慮,敢來問安。答曰,知道。湯劑進服,而口淡水刺厭進等症,別無加勝之效矣。
政院啓曰,憲府,時無行公之員,連日監察茶時,事甚未安,除在外外,呈告人員,卽爲牌招察任,何如?傳曰,允。
工曹判書趙泰耉上疏。大槪,臣於重臣之疏,有不敢自安者,不得不冒死陳籲於靜攝之中,臣罪尤萬殞難贖。伏乞聖慈,俯賜諒察,將臣本兼諸職,盡行鐫削,以安私分,以謝人言事。入啓。答曰,省疏具悉。卿勿過辭,速出行公。
京畿監司書目,廣州呈,以大司成閔鎭遠病重上去不得事。啓。傳曰,還爲下送。
持平金相玉啓曰,臣以難進之蹤,蒙被特招之異數,含恩怵義,他不暇顧,冒沒趨承,黽勉隨行矣。日昨奉常判官洪舜衍削版事,論啓蒙允,而退而得聞,則舜衍乃書記,而誤以製述官書塡。莫重奏御文字,不能詳審,致有做錯,臣之昏謬不察,甚矣。昨緣病苦,今始隨牌來避,所失尤大。請命遞斥臣職。答曰,勿辭,退待物論。
校理李喬岳牌不進,依承傳罷職傳旨。傳曰,只推勿罷。
左議政徐宗泰箚子。大槪,伏承恩諭,戰慄罔措,冒死更暴血懇,冀蒙竝賜斥免事。入啓。答曰,省箚具悉卿懇。前後箚單之批,已悉予意,更何多誥?卿其須念盡瘁之義,亟斷來章,出而論政,勉副至望。仍傳曰,遣史官傳諭。
禁府,權拿囚。啓。
吏曹啓曰,守令有闕,政事,取稟。傳曰,明日爲之。
校理李喬岳再牌不進,依承傳罷職傳旨。傳曰,只推勿罷。
京畿監司書目,楊州呈,以執義李喜朝辭職上疏上送事。啓。答曰,省疏具悉爾懇。爾之書中八字,以辭意觀之,實出於尊崇先正,則攙及等語,意在構罪,誠甚無據,何足爲嫌?爾其安意勿辭,從速上來察職。
兵批,以金夏鼎爲副護軍,李承源爲副司果。以上朝報
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
又啓曰,江原監司,今當差出,而擬望之人乏少,承旨及本道守令,竝擬,何如?傳曰,允。
又啓曰,春坊闕員,今當差出,而擬望之人乏少,外任竝擬,何如?傳曰,允。
又啓曰,右議政金昌集,旣已遞職,今當置處,而本曹無相當之窠,依例送西之意,敢啓。傳曰,知道。
以朴泰恒爲江源監司,李杙爲藍浦縣監,李存道爲靑山縣監,宋奎炳爲松羅察訪,姜綸爲自如察訪。以上吏曹謄錄
上在慶德宮。停常參·經筵。
王世子誕日,大殿·中宮殿·世子宮·嬪宮,政院·玉堂問安。答曰,知道。世子宮,二品以上·六曹問安。答曰,知道。中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?口淡水刺厭進等症,其有差減之效乎?臣等憂慮未弛,敢來問安。答曰,知道。口淡水刺厭進等症,比昨差減矣。
左議政徐宗泰三十八度呈辭。入啓。傳曰,安心調理。
政院啓曰,持平金相玉,引避退待,今已經宿,而本府多官,俱在外,處置歸於諫院,而諫院,亦無行公之員,除在外未肅拜外,呈告陳疏人員,竝卽牌招,以爲處置之地,何如?傳曰,允。
判府事金昌集箚子。大槪,敢陳私懇,冀蒙矜許事。入啓。答曰,省箚具悉。卿其依箚辭往來焉。仍傳曰,給由馬,澆奠床備給。
校理李喬岳牌不進罷職傳旨。傳曰,禁推。
院啓,請還收罪人河減死定配之命,更加嚴刑得情,依律處斷。請還收義州定配罪人李後說減等之命事。請還收唐津量移罪人金泰潤減等之命。高山爲驛,在於關北初程,必以曾經侍從之臣差送者,意有所在。新除授察訪吳羽進,雖經臺侍,家在安邊地,以本道之人,畀以此任,決不能彈壓一路,請高山察訪吳羽進改差。中和府使梁益命,本以無識之人,目不知書,大小公事,專委於軍官李姓人之手,上年田三稅,自巡營,爲慮賑民,從輕折價,使之作銀上納於地部,則與商賈輩,符同興販,以其利息,盡歸肥己之資,率畜騎兵尹姓人之婢,出入村家,索賂狼藉,婢夫中,有樂工,出送邑內會飮處,賭取工錢,夤緣作弊,民不支堪,其他可駭之擧,不一而足,如此貪鄙之人,決不可仍置字牧之任,請中和府使梁益命罷職。引嫌而退,職名誤書,元非大段,不可以此輕遞言官,請持平金相玉出仕。答曰,不允。梁益命事,更加詳察處之,處置事,依啓。前啓韓構·李秀儁歲抄蕩滌之命還收事,停啓。
禁府,李喬岳拿囚。啓。
禁府,金重一寧邊府邊遠充軍。啓。以上朝報
有政。吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
又啓曰,春川府使,今當以武臣差出,而本府,乃是防禦使,不可不擇差,未准朔禁軍將,竝擬,何如?傳曰,允。
以吳重周爲春川府使,洪禹道爲新溪縣令,李弘毅爲全義縣監。以上吏曹謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?口淡水刺厭進之症,益有差減之效乎?臣等憂慮未弛,敢來問安。答曰,知道。口淡水刺厭進等症,益有差減之效矣。
左議政徐宗泰三十九度呈辭。入啓。傳曰,安心調理。
判府事金昌集,請對入侍。
府啓,請還收卞爾札·黃順中等放釋之命。請還收權卨放釋之命,仍令該曹,更加嚴覈。請還收柳赫然·李元禎復官之命。請南陽府使李碩根罷職。請漢城參軍李燮汰去。答曰,不允。李燮事,依啓。
院啓,請還收罪人河減死定配之命,更加嚴刑得情,依律處斷。請還收義州府定配罪人李後說減等之命事。請還收唐津量移罪人金泰潤減等之命。請高山察訪吳羽進改差。請中和府使梁益命罷職。答曰,不允。吳羽進事,依啓。
判府事金昌集請對入侍時,安東討捕使金錫保改差事,榻前定奪。
領議政李濡箚子。大槪,敢陳淺見,以備裁處事。入啓。答曰,省箚具悉。箚辭得宜,予意亦如此,可不依施焉?
持平魚有龜上疏。大槪,臣待罪畿幕,覆審道內,適於此際,忽承柏府除命,恩榮所被,感激罔措,而公幹未竣,旣不得循例復命,賤疾且劇,又未卽入謝新除,淹滯郊坰,尤增悚惕。今始擔舁入城,略陳微悃,仰請稽謝之罪,仍陳情迹難冒之實,乞蒙鐫遞事。入啓。答曰,省疏具悉。爾其勿辭,從速察職。
京畿監司書目,衿川呈,以吏曹判書李健命辭職上疏上送事。啓。答曰,省疏具悉。工判再疏,別無深意,不宜以此,過自爲嫌,安心勿辭,須速上來行公。以上朝報
請對入侍時,行判中樞府事金昌集所啓,彼中需索雜物,逐歲增加,而得聞前後使臣之言,應給銀貨,多至三千五六百兩,而近來商譯失業,全無齎去銀貨,聚斂責應之際,極其苟艱,今春謝恩使入去時,以行中銀貨不足之故,多有窘辱之患云。節使之行,自有應給之數,前頭萊貨,雖或出來,皆是公貨所償,行中苟簡之患,實涉可慮,各衙門所儲銀貸數三萬兩,貨去,何如?上曰,在前行次時,多有稟達貸去之事,今亦令廟堂稟處,可也。又所啓,北道出來摠管穆克登,以色黃豆錫三四十斤,首髢五十六斤,鷹鈴三四十介等請,故頃日筵中,以豆錫二十斤,首髢一百介,鷹鈴五十介備送事,定奪矣。卽者領相送言,所請元數之外,不必加數定送,參酌減送爲宜,要臣稟定,故敢達,而至於鷹鈴,本是零瑣之物,不必減數矣。上曰,以豆錫十斤,首髢七十介備送,而鷹鈴,則勿減,可也。以上備局謄錄
請對時,金昌集所啓,行中員役數多,而首譯無可合之人,曾以譯官金翊漢帶去事,別爲啓請矣。聞翊漢病狀尙重,難於作行,或不無中路狼狽之慮,其代,譯官朴東和帶去,何如?上曰,依爲之。以上司譯院謄錄
備邊司啓曰,今日賓廳日次,而冬至使,方物封裹相値,頉稟。答曰,知道。備局謄錄日記廳郞廳趙景觀書。郞廳李朝望校正。
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?口淡水刺厭進之症,其有快減之效乎?前入湯劑,當盡於今日,臣等與諸御醫入診,詳察症候,議定繼進當否,宜當。不勝憂慮,敢來問安,竝此仰稟。答曰,知道。口淡水刺厭進之症,比昨差減矣。
政院啓曰,金吾査事,時日爲急,而知義禁李光迪,同義禁洪璛,或陳疏,或呈辭,不得備員開坐,竝卽牌招,何如?傳曰,允。
左議政徐宗泰四十度呈辭。入啓。傳曰,予意已竭,而巽辭彌堅,一向敦迫,有所未安,本職,今姑勉副焉。仍傳曰,遣史官傳諭。
吏曹啓曰,大臣置處政事,取稟。傳曰,當日爲之。
傳曰,日寒如此,薄衣軍士,襦衣題給。
政院啓曰,因侍講院草記,明日王世子會講時,宮官不可不備員,令本院稟旨擧行事,命不矣。文學韓祉,兼文學吳命恒,俱在外,合有變通之道,何以爲之?敢稟。傳曰,竝改差。
又啓曰,知義禁李光迪,同義禁洪璛,牌不進,推考傳旨,今方捧入矣。査事遷就,委屬可慮,竝更卽牌招,何如?傳曰,依啓。査事未畢之前,決不可辭免矣。
忠淸監司書目,韓山呈,以修撰權忭辭職上疏上送事。啓。答曰,省疏具悉。爾其勿辭,從速上來察職。
兼說書李秉常上疏。大槪,臣於直中,猝得寒疾,種種諸症,俱係危惡,兩日書筵,皆不得入侍,急於救死,舁歸私次,病裡惶隕,罔知攸措。會講盛禮,只隔一日,在外諸僚,亦皆變通,此時言病,極知其萬萬不敢,而目今症情如此,一夜之內,決無差減之勢,不得不疾聲哀籲。伏乞聖慈,亟命遞改臣職,俾宮僚備員,殘喘少延事。入啓。答曰,省疏具悉。爾其勿辭,調理察職。
司直金鎭圭上疏。大槪,因一按獄,積困人言,近又荐遭儒臣諫臣之誣毁,危怖轉甚,屛縮多日,致闕起居之禮,身名已辱,分義亦隳。伏乞亟命攸司,就以兩疏之構罪臣者而劾勘,以辨枉直事。入啓。答曰,省疏具悉。李夏源等疏語,與世德輩,同一圈套,而濟之持卿甚力,用意危險,尤可駭惋,何足爲嫌?安心勿辭,速出行公。
文學李允文牌不進,依承傳罷職。
政院啓曰,明日王世子會講時,兩司當爲進參,而俱無行公之員,不得進參云。除在外外,呈告未肅拜人員,明日待開門竝牌招,以爲推移進參之地,何如?傳曰,允。
又啓曰,知義禁李光迪,同義禁洪璛,再牌不進,推考傳旨,今方捧入,所當更爲牌招,而一日三牌,有傷事體,何以爲之?敢稟。傳曰,明日牌招。
藥房入診時,湯劑姑爲停止事,榻前定奪。
禁府,李纘源拿囚。啓。
有政。兵批,以金圖南爲副護軍,韓祉爲副司直,朴聖輅爲副司果。以上朝報
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
以金時澤爲臨陂縣監。以上吏曹謄錄
義禁府啓曰,豐山萬戶李裕白,再昨以決杖一百,照律啓下之後,昨日因堂上有故,不得決杖矣。自今日已成隆冬,依法典,除杖收贖後,放送之意,敢啓。傳曰,知道。以上禁府謄錄
禮曹啓曰,冬至,大殿·中宮殿陳賀時,王世子致詞陳賀,依例磨鍊乎?敢稟。傳曰,權停。以上禮曹謄錄
上在慶德宮。停常參·經筵。
下直。安峽縣監金泳。
中宮殿·世子宮·嬪宮,藥房問安。答曰,知道。
藥房啓曰,雪後陰寒,伏未審夜來,聖體調攝,若何?口淡水刺厭進之症,其有快減之效乎?臣等憂慮未弛,敢來問安。答曰,知道。水刺之進,日漸差勝矣。勿爲逐日問安。
政院啓曰,今日王世子會講時,賓客當爲備員,而左賓客金宇杭,未行相見禮,左副賓客李健命在外,左副賓客宋相琦,方在引入中。左副賓客宋相琦,卽爲牌招,以爲進參之地,何如?傳曰,允。
謝恩。持平魚有龜。
兵曹參議宋徵殷上疏。大槪,適値僚員竝皆有故,牢鎖禁直,已至半月,猝聞老母宿患塊症,挾感添劇,病勢危重,情理煎迫,不得不疾聲仰籲於天地父母之前。伏乞亟命遞臣職名,俾得及時救護,以伸至情事。入啓。答曰,省疏具悉。爾其勿辭,救護母病。
政院啓曰,兵曹參議宋徵殷,以親病陳疏,旣下救護之批,當爲替直入去,而判書趙泰采,方在服制中,參判朴弼明,以庭試試官,引嫌不爲行公,參知李台佐,亦有試官之嫌,而方在外,無他推移替直之員,合有變通之道,何以爲之?敢稟。傳曰,參知李台佐改差,其代,口傳差出。
又啓曰,知義禁李光迪,同義禁洪璛,牌不進,推考傳旨,今方捧入矣。事當更爲請牌,而洪璛,則眼病苦重,斷無着署文案之勢,方爲待命金吾門外,知義禁李光迪,則連日參坐,犯夜觸感,病勢極重云,俱難循例請牌,何以爲之?敢稟。傳曰,勿待命事,分付,知義禁李光迪遞改,其代,卽爲口傳差出。
院啓,請還收罪人河減死定配之命,更加嚴刑得情,依律處斷。請還收義州府定配罪人李後說減等之命事。請還收唐津量移罪人金泰潤減等之命。請中和府使梁益命罷職。答曰,不允。末端事,依啓。
司書李相成上疏。大槪,敢陳尹聖時·李師尙等附麗欺詐之狀,以備裁察,乞加矜憐,早賜斥退,因令該曹,勿復檢擧,以快人心,以安私分,不勝幸甚事。入啓。答曰,省疏具悉。構捏之說,媒榮之斥,俱不足爲嫌,爾其勿辭,從速察職。
大司諫李宜顯上疏。大槪,臣於病伏尋單中,召牌儼臨,不敢不趨詣闕外,而顧臣母病危劇,實難離側供職之望。且被囚供之無限罵辱,尤不敢晏然,玆敢冒陳至懇,冀蒙亟賜鐫免事。入啓。答曰,省疏具悉。眞伋之招,語多巧飾,其所侵詆,不足爲嫌,爾其勿辭,救護母病。
禁府,李壽岡拿囚。啓。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請還收柳赫然復官之命。請南陽府使李碩根罷職。竹山府聖廟作變之事,已悉於本道前方伯啓聞中,而蓋聞竹山府校生元額外冒入之類,多至百餘人,當此新定節目之日,不可一任其冒濫,故自巡營,分付本府,使之詳覈軍保子枝,充定闕額,府使李順坤,依營門題送,査出四五十人,未過十許日,而排碎殿門,毁破位版之變作焉。其出於汰降校輩之所爲,的然可知,而此實前所未有之慘變,其爲痛惋,可勝言哉?因該曹覆啓,守令勿爲論罪,仍令各別譏捕,則其在懲治之典,所當嚴覈之不暇,而視之尋常,拖過三朔,不爲多般詗察,了無必捕之意,不可無警責之道。請竹山府使李順坤罷職,令本道,別定剛明官,捉致汰降校輩,嚴明鉤覈,現出聖廟作變罪人,快正刑法,以懲奸惡之習。答曰,不允。末端兩件事,依啓。
吏曹口傳政事,以沈壽賢爲兵曹參知,金錫衍爲知義禁。
政院啓曰,新除授兵曹參知沈壽賢,卽爲牌招,替直,何如?傳曰,允。
又啓曰,新除授知義禁金錫衍,旣已變通差出,同義禁洪璛,亦有勿待罪之命,竝卽牌招,以爲備員開坐之地,何如?傳曰,允。
謝恩,兵曹參知沈壽賢。
校理李喬岳牌不進,依承傳罷職傳旨。傳曰,只推勿罷。以上朝報
上在慶德宮。停常參·經筵。
吏曹啓曰,守令多闕,政事,取稟。傳曰,明日爲之。
傳曰,上·副使·書狀官,留待引見。
同義禁洪璛上疏。大槪,兩日之內,四違嚴召,胥命金吾,反邀異恩,惶隕窮迫,求死不得。玆敢干冒鈇鉞,更暴血懇,乞蒙鐫削臣職,仍勘臣罪,以幸公私事。入啓。答曰,省疏具悉。兼帶金吾之任,每以目疾,控辭至此,令該曹稟處。
院啓,請還收罪人河減死定配之命,更加嚴刑得情,依律處斷。請還收義州定配罪人李後說減等之命事。請還收唐津量移罪人金泰潤減等之命。答曰,勿煩。
司書李相成,校理李喬岳,牌不進,罷職傳旨。傳曰,只推勿罷。
平安監司兪集一上疏。大槪,未辭陛之前,乞得恩暇,往省丘墓,以伸至情事。入啓。答曰,省疏具悉。歷省等事,竝允所請焉。
上·副使·書狀官留待引見時,左承旨金德基所啓,吏曹判書李健命,屢疏承批,前後開釋,備悉無餘,其在分義,不當每引情勢,而尙今無意上來,致令大政遷就,事極未安,更爲別諭催促,使卽上來行公,何如?上曰,屢度開釋,一向引嫌,殊涉太過,卽速上來事,更爲別諭催促,可也。
弘文館,以校理李喬岳更爲牌招草記,傳曰,依啓。冒濫之斥,殊甚無據,業已開釋之後,一向撕捱,其在分義事體,極爲未安,各別申飭,可也。
校理李喬岳再牌不進,依承傳罷職。
京畿監司書目,水原兼任振威呈,以右參贊尹德駿辭職上疏上送事。啓。答曰,省疏具悉。一向引嫌,殊涉太過,勿復控辭,從速上來行公。以上朝報
謝恩兼冬至三使臣留待引見時,上曰,今此使行,有所稟定之事乎?正使金昌集曰,別無他稟定之事,而歲幣及紙地不及古,故彼人,每以此執頉,自行中彌縫,僅免生事,而彼人,輒以前日所捧之物,出自惠廳給價,令五部備納,故其品精細,紙地,亦自外方上納,故色品亦好矣。近年,則歲幣,皆出於市民,紙地,亦自京辦,故皆不如前矣。戶部郎官,所當各別擇捧,而多不能致察,到彼後,多有生事之患,此後,或有執頉之弊,則當該郞官,各別論罪,何如?上曰,所達然矣。彼人,若有執頉之弊,則當該郞官,各別論罪,可也。副使尹趾仁曰,今番使行歲幣捧納之時,戶判未得行公,故小臣看品捧之,而每於封裹之日看品,故其勢急遽,有難擇捧矣。蓋聞其物情,則歲幣,自坊民捧納之時,則凡閭閻間,無論兩班常漢,務爲紡績之家,以其無弊捧納爲幸,極其致精矣。一自移給廛民之後,其所給之價不多,且於受出之際,該司吏屬,亦有侵奪之弊,故木品之不精,勢所必至,歲幣,若依前給價於閭家而捧納,爲宜云,而但未知責納於閭家,亦或有弊,令該曹,更爲商量稟定,何如?金昌集曰,歲幣,市民不能盡費其價,故不善捧納,紙地,亦自京辦出,故未免薄劣,外議皆以爲,歲幣,依前令五部備納,紙地,責捧於外方,爲宜云,而但外方,以民弊爲悶,而貴在朝家無事,何必盡恤其弊端乎?上曰,令廟堂稟處,可也。以上備局謄錄
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,風雪之後,寒威栗烈,伏未審日間,聖體調攝,若何?口淡水刺厭進之候,其已快減乎?湯藥停進,已過數日,今日臣等,依前定奪,與諸醫入診,詳察症候,議定仍停與否,宜當。不勝憂慮,敢來問安,竝此仰稟。答曰,知道。水刺之進,幾盡復常矣。勿爲問安,亦勿入診。
政院啓曰,吏曹郞廳來言,今日爲政事命下,而判書李健命在外,參判申銋病不來,參議未差,不得開政云。參判申銋,卽爲牌招,開政,何如?傳曰,允。
又啓曰,知義禁金錫衍,連呈辭疏,不爲出肅,査事遷就,殊極可慮,卽爲牌招察任,何如?傳曰,允。
政院啓曰,吏曹參判申銋牌不進,推考傳旨,今方捧入,而開政命下之後,未卽擧行,事甚未安,更爲牌招開政,何如?傳曰,允。
又啓曰,知義禁金錫衍牌不進,推考傳旨,今方捧入,而金吾開坐,不可一日遷就,更爲牌招,何如?傳曰,允。
禁府,李纘源,東萊府多大浦極邊充軍。啓。
政院啓曰,知義禁金錫衍,再牌不進,推考傳旨,今方捧入,所當更爲牌招,而一日三牌,有傷事體,何以爲之?敢稟。傳曰,改差。
謝恩,司書李相成。
備邊司啓曰,吏曹判書李健命,除拜之後,屢上辭本,前後聖批之開釋敦勉,實非尋常,而尙無承命趨朝之意,都政之至今遷就,曾所未有,傷損國體,誠非細故。李健命推考,令政院,促上來,何如?傳曰,允。以上朝報
兵批,以李台佐爲副護軍,朴聖輅爲副司果。
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
又啓曰,春坊闕員,今當差出,而擬望之人乏少,外任竝擬,何如?傳曰,允。
以洪萬紀爲南陽府使,姜世輔爲竹山府使,尹世緯爲延安府使,趙囿春爲中和府使,韓日泰爲純陵參奉。以上吏曹謄錄
備邊司啓曰,奉使大臣請對時,陳達各衙門所儲銀貨數三萬兩貸去事,有令廟堂稟處之命矣。近來彼中需索之弊漸加,而萊館銀貨之路,視昔大變,每當使行之時,員譯輩,若不得公貨,則以其若干私債之齎去者,不足爲聚斂責應之資,由是而或有窘辱之端,使臣之以此有所陳請者,實爲是慮,而各衙門所儲銀貨,本來不敷,又多散在而未捧者,故輒以見貸爲難,雖自廟堂定數分付,而率皆防塞不許,此其勢亦然,宜有一番參酌定式之道矣。蓋自甲申年間,公貨之許貸使行者,使其首譯次知,分給行中員役,必以白絲貿來,懸錄其數於各人名下,報于戶曹,則戶曹,下送于萊館訓別處,使之被執,待其年條價銀之出來,卽爲報知于戶曹,計除公貨應納之外,餘數則出給各其物主事,曾已定式,故其後依此擧行,而所謂年條價銀之出來,不出三四年之外云。若以各衙門所儲元數,酌定多少,每年各出幾兩,以三年爲限,則初年所貸者,至于第三年,而當爲還納,自此以往,亦可以逐年如此,隨散隨聚,不患公貨之耗縮,而使行可無苟簡之歎,萊市亦無失利之患,公私實爲兩便。今以戶曹銀一萬兩定數,而限以三年,不過爲三萬兩,計其遺在,尙有二十餘萬兩,則三年之間,不必以經用之不足爲慮,他衙門所分排者,亦皆倣此,各存其餘地而除出,從今以往,依此定式施行,一年之內,或有別使,則就此數之中,量宜移給爲當。且從前他衙門所未捧,皆是一時私自給債,而仍成積逋者,如是定式之後,則使行時貸下之外,私自給債之路,一切禁斷,貸下銀貸之齎去使行者,若不得貿來白絲,則必以本色銀,持來還納事,嚴明申飭于首譯,倭館被執後,隨其年條,必趁期限,出送價銀事,與倭人約束之意,亦爲嚴飭于訓別處,而如或不能着實奉行,致有中間奸僞之端,虛疎之弊,則首譯及訓別等,從重科罪。今此京衙門及平安監兵營銀貨分排之數,合爲三萬二千兩,開錄別單以入,而朝家旣許倭人八成復舊之請,則元銀之仍留通行,未免混雜,亦欠誠實,爲先以元銀出給,俾速消磨之意,竝以分付,何如?答曰,依啓。三萬二千兩太過,參酌分定,可也。又啓曰,使行行中齎去銀貨分定別單啓辭,有三萬二千兩,太過參酌分定之命矣。取考曾前分定之數,則俱近四萬兩,而至於庚寅·辛卯兩年,則或止二萬兩,或一萬數千兩,前後多寡不同,而近聞彼中需索漸煩,責應甚艱。上年使行時,則不無窘辱之端,今此奉使大臣之榻前陳請,蓋出於此,故有所酌定,比前多者而略減,寡者而稍增矣。下敎如此,改分定以入之意,敢啓。答曰,知道。以上備局謄錄
上在慶德宮。停常參·經筵。
夜四更,火星入太微西垣內。
政院啓曰,同義禁洪璛,昨因吏曹回啓,旣有從速察任之命,與新除授知義禁金鎭圭,竝卽牌招察任,何如?傳曰,允。
京畿監司書目,高陽呈,以冬至副使戶曹參判尹趾仁辭職上疏上送事。啓。答曰,省疏具悉。所辭本兼之職,令該曹稟處,卿其依疏辭往來焉。
注書洪廷相病,代假注書金聲發爲之,假注書金重熙病,代以申兼濟爲假注書。
傳曰,大臣·備局堂上引見。引見時,水原府使李縡催促赴任事,及鍾城府使趙湜改差事,及吏曹判書李健命從重推考,更爲催促上來事,及同義禁洪璛改差事,榻前下敎,其代,勿論刑曹堂上,備擬口傳差出事,榻前定奪。
政院啓曰,知義禁金鎭圭,同義禁洪璛,俱爲違牌,推考傳旨,今方捧入,而累次變通,或特令察職,而終無承命之員,致令査事,一向稽滯,事體至爲未安,竝更卽牌招察任,何如?傳曰,纔已變通,姑勿牌招。
吏曹參判申銋上疏。大槪,一時特命,終不敢一向苟冒,宿患諸症,添劇於觸感風寒之餘,不得已連尋長單,而昨緣再牌,忍死趨命,以致感傷尤重,委頓昏昏,萬無供職之望。乞蒙遞改,以安賤分,俾延殘喘事。入啓。答曰,省疏具悉。卿其勿辭,調理察職。
知義禁金鎭圭上疏。大槪,金吾除命,出於意外,召牌繼降,而顧此金吾所方按覈之科獄,卽臣前所積被誣謗秋曹者,官雖殊,而事則一,其不可冒人言而復當其事也,決矣。玆不免坐違嚴召,伏乞亟許遞入,仍治違慢之罪,竝幸公私事。入啓。答曰,省疏具悉。卿其勿辭察任。
政院啓曰,吏曹郞廳來言,禁府堂上有闕,政事,口傳差出事,命下,而判書李健命在外,參判申銋陳疏受由,參議未差,不得擧行云,何以爲之?敢稟。傳曰,斯速擧行。
引見時,正言洪禹寧所啓,請還收罪人河減死定配之命,更加嚴刑得情,依律處斷。上曰,勿煩。又所啓,請還收義州府定配罪人李後說減等之命事。上曰,勿煩。又所啓,請還收唐津量移罪人金泰潤減等之命。上曰,勿煩。持平魚有龜所啓,請還收卞爾札·黃順中等放釋之命。上曰,勿煩。又所啓,請還收權卨放釋之命,仍令該府,更加嚴覈。上曰,勿煩。又所啓,請還收柳赫然·李元禎復官之命。上曰,勿煩。又所啓,竹山,卽畿內弊邑,且兼防禦,中和,以關西初程,亦稱要邑,不可不擇差,而昨日新除授竹山府使姜世輔,性本庸孱,矇不解事,中和府使趙囿春,爲人麤劣,素乏聲望,除目之下,物情俱駭,請新除授竹山府使姜世輔,中和府使趙囿春,竝命改差。上曰,不允。又所啓,臣於日昨,以守令署經,與同僚相會時,平安道江界居校生吳澄等三人,呈狀本府,觀其呈辭,則從浦鎭土卒逃故,多至五十人,而渠輩,以其逃故,一族酷被侵徵之患矣。萬戶朴弘輔,敎誘其隣族諸人,以代定時所用,每名各徵銀子一兩,合爲五十兩,沒數入己逃故,仍不代定,徵布又復如前。且本鎭例納稅蔘,又以重稱,加數倍徵,殘鎭疲氓,無以支保云。此等呈訴,雖不無嫌怨誣訐之言,而澄等,旣非鎭卒,則與土民之告愬者有異,近來如弘輔輩無識武夫,不畏國法,多有科外侵徵之弊,而事關軍政,且係民冤,不可不詳査處之,請從浦萬戶朴弘輔拿問覈處,俾無邊民呼冤之端。上曰,依啓。
引見時,領議政李濡所啓,邊地守令,宜以年少之人擇差,在昔武弁,經歷六鎭守令,然後始通閫帥之路,而近來則年少而稍有名稱者,皆懷厭避之心,故其所差遣者,率多衰病廢棄之人,此類,則以其收錄爲幸而强赴,不能着實收拾官事,反爲貽害邊民,或終至於死歸。曾見甲山府使閔泳,年迫七十,臣雖言其不可,而銓曹不遞督送,死於中路。其後,又見理山郡守金鍰,亦甚年老矣。新除授鍾城府使趙湜,聞其年六十五歲云。文官雖異於武弁之取其弓馬,邊地非如內地,則以已迫年限之人,差送於絶塞之外,亦非政體之所宜,趙湜改差。今後勿論文武,年迫六十者,勿爲差遣六鎭等處邊地守令,何如?上曰,依所達爲之,可也。以上朝報
引見時,領議政李濡所啓,白頭山定界立標處設築一款,因咸鏡監司狀啓,以其完役之意,今番使行時,傳言于穆克登事,前已稟定矣。聞朴權之言,則以三百名之軍,未久完築云者,似涉太速,其間或不無不能着實之事,今若以已爲完役傳言,而日後彼人,或有更爲看審之擧,不無不實之慮,姑以始役爲言,不必言其完役之意云,其言誠然,依此更爲分付於使行,何如?上曰,以三百名之軍,卽速完役云者,予亦有所未審矣。今姑以始役傳言之說,實爲得當,依所達分付。築役不無不能着實之慮,問于本道,可也。又所啓,水原府使李縡,前後累次呈狀,不肯赴任,至於推考催促之後,猶且呈狀不已,觀其狀辭,蓋其大意,以辭卑居尊,爲難進之嫌,夫爲人臣者,或有疾病,或因情勢,而一時退處田間,自朝家敦迫,則出而應命,在所當然,豈有以辭卑居尊爲嫌,仍爲自廢之理乎?雖山林隱德之士,出處之義,亦未有如此者,今縡,以世祿之臣,科目出身,自初從仕,不過數年退處之餘,除授本職,別無引嫌不出之端,而乃以辭卑居尊爲言,推考催促之後,終不動念,極爲未安矣。上曰,李縡之引嫌,只是辭卑居尊之義乎?亦以壬午科事爲辭乎?濡曰,初以壬午科事,引以爲嫌,故以朝家處分旣定,諸臣亦皆出而行公論題,則其後,以辭卑居尊爲嫌,今則又以身病爲辭矣。上曰,壬午科事,是非之定已久,今番開釋之後,同榜諸臣,皆已行公,則李縡,不可獨以此過辭,至於辭卑居尊之嫌,尤涉無義,畿輔重地,不可一向久曠,從重推考,更爲催促,可也。以上備局謄錄
引見時,江華留守趙泰老所啓,臣待罪江都,故敢此仰達。江都沿邊周回三百餘里,建置四十九墩臺,鎭撫營設立之初,內浦十二邑及海西之延白及京畿之南陽·安山·果川·衿川·陽川·交河·高陽·通津等邑,俱屬江都矣。其後,湖西諸邑,以道里之遠,罷屬本道,南陽等諸邑,亦以摠戎軍兵單弱,移屬摠戎廳,獨通津,爲本府屬左營,而豐德爲右營,延白爲後營,富平·金浦·伊川,爲前營矣。戊寅年間,更屬摠戎廳,未知其時緣何變通,而以臣淺見,通津之於江都,實爲唇齒輔車之勢,臣登文殊山城,俯見江都,則一島之內,歷歷可見,一朝脫有緩急,賊若先據文殊,則是坐失江都也。臣又聞通津縣監李元命之言,則群情一皆願屬鎭撫營,不願屬摠戎廳云,此雖出於遠近難易之勢,若値緩急,摠戎使當隨大駕,或爲赴戰,別無一定處,通津,乃守城將,則勢難離城而隨往摠使,若然則通津一營,在摠戎廳,無甚關重,今若還屬江都,仍爲獨鎭,入保文殊,與江都,爲犄角之勢,似合制置之道,大臣今方入侍,下詢而處之,何如?上曰,文殊築城之後,有通津邑移入城內之議,今已年久,未得記其緣何事仍寢,而移設爲當,今分明,可也。刑曹判書朴權曰,臣於庚寅年遞歸後,以通津移邑事,有所仰達,而其時留守閔鎭遠,往見文殊城,以城內狹窄,難容邑居云,故其議仍寢矣。大槪文殊城內雖狹窄,官舍倉庫,尙可排置,而城外北邊頗廣,可容民居矣。領議政李濡曰,臣於壬午年間,待罪本兵,以江都甲串築城處看審事,承命往來時,登覽文殊山城,則實爲江都要害之地,賊若據此,壓臨江都府內,則旣無障蔽,大砲可以相及,當初築斯,臣亦嘗以爲不緊,及其目擊形勢如此,始覺其關重,而必須移邑於城內,事可得以着實,故以此有所陳達,而其後仍循置之,築斯城已久,而凡事之未完如此,將何時可了乎?蓋其城內狹隘,必略加退築於北邊,然後可容邑居,與江都,隔水相對,設置公私船隻,以便臨急渡涉,軍餉,則儲置越邊而糶糴,亦無不可,屬之江都留守,以爲管轄之地,誠合於制置之方矣。泰老曰,臣旣有所見,不得不陳稟,而數日更變,事多弊端,移屬之後,未知果無掣肘之事,問於摠戎使而後,博詢處之,似好矣。濡曰,當初築城後,未定屬處,姑令摠戎使主管,到今形勢,屬之江都,實合便宜,則不必更問於摠戎使,至於該廳所屬軍兵,則自當有推移變通之道矣。上曰,屬之江都邑居,使之移入城內,可也。以上摠戎廳謄錄
上在慶德宮。停常參·經筵。
下直,伊川府使申弼賢,沃溝縣監申烒。
吏曹口傳政事,以李晩成爲同義禁。
政院啓曰,金吾堂上未備,久不開坐,査事遷就,委屬可慮,知義禁金鎭圭,疏批已下,同義禁李晩成,纔已下批,竝卽牌招察任,何如?傳曰,允。
掌令鄭必東上疏。大槪,臣情地迫隘,久稽恩召,縣道自列,恭俟誅罰,而反承溫批,促臣上來,再籲無路,逋慢是懼,不得不來伏私次,而區區廉義,終不敢冒沒趨承,乞蒙鐫削職名,使得退歸田里,安其涯分事。入啓。答曰,省疏具悉。爾勿過辭,從速察職。
政院啓曰,知義禁金鎭圭,同義禁李晩成,牌不進,推考傳旨,今方捧入,所當更爲請牌,而第秋曹·金吾,例不得相兼,而李晩成本職,姑無變通之事,且與金鎭圭,有婚家相避之嫌云,何以爲之?敢稟。傳曰,李晩成本職,金鎭圭兼帶金吾之任,竝改差,可也。
持平魚有龜啓曰,臣於昨日筵中,以竹山府使姜世輔改差事論啓,未蒙允許,今日又爲詣臺傳啓之後,更加詳察,則竹山,乃兼討捕使之任,而昨今啓辭中,泛以兼防禦爲辭。討捕,係是兼職,而有此誤書,則與尋常句字之誤書者尤重,其做錯不察之失,在所難免,何可一刻仍冒於臺次乎?請命遞斥臣職。答曰,勿辭。退待物論。
兵曹口傳政事,以李晩成爲副護軍。
政院啓曰,知義禁金鎭圭,旣已改差,其代,令該曹,卽爲口傳差出,明日待開門,牌招察任,何如?傳曰,允。
又啓曰,同義禁李晩成,旣已付軍職,所當卽爲請牌,而日勢已暮,明日待開門,牌招察任,何如?傳曰,允。以上朝報
上在慶德宮。停常參·經筵。
夜五更,有霧氣。
府啓,請還收卞爾札·黃順中等放釋之命。請還收權卨放釋之命,仍令該府,更加嚴覈。請還收柳赫然·李元禎復官之命。請竹山府使姜世輔,中和府使趙囿春,竝命改差。引嫌而退,誤書兼職,不必深嫌,何可以此輕遞臺官?請持平魚有龜出仕。答曰,不允。改差事及處置事,依啓。
吏曹啓曰,守令有闕,政事,取稟。傳曰,明日爲之。
政院啓曰,知義禁金錫衍牌招不進,推考傳旨,今方捧入,而再昨親承筵敎,又復違牌,事極未安,更爲牌招,使之赴坐,何如?傳曰,允。
政院啓曰,知義禁金錫衍再牌不進後,卽爲待命於金吾門外云。推考傳旨,纔已捧入,而今日則不但三牌之有傷事體,闕門已閉,何以爲之?敢稟。傳曰,勿待罪事分付,金吾堂上,今已備三員,可以開坐矣。以上朝報
經理廳啓曰,北漢山城節目,商確講定之際,自至遲延,今始磨鍊書入之意,敢啓。答曰,節目詳備,依此爲之,未盡條件,隨事稟定,可也。以上經理廳謄錄
上在慶德宮。停常參·經筵。
昧爽至辰時,有霧氣。
下直,開城留守金演。
中宮殿·世子宮·嬪宮,藥房問安。答曰,知道。
藥房啓曰,日氣陰曀,伏未審此時,聖體,若何?水刺之進,已盡復常乎?臣等憂慮未弛,敢來問安。答曰,知道。無事,水刺復常矣。
政院啓曰,卽者吏曹郞廳來言,今日爲政事,命下,而判書李健命,昨夕上來,方在城外,旋遭服制,參判申銋病不來,參議未差,不得開政云。開政命下,則不拘服制,例爲牌招,判書李健命,參判申銋,竝卽牌招開政,何如?傳曰,允。
禮曹判書黃欽三度呈辭。入啓。只遞本職。
右承旨黃一夏三度呈辭。入啓。遞差。
江華留守書目,本月初二日風雨交作,戌時量,南方雷電一聲而止,事係變異事。
政院啓曰,吏曹判書李健命,參判申銋,牌不進,推考傳旨,今方捧入,而開政命下之後,未卽擧行,事甚未安,竝卽更爲牌招,何如?傳曰,允。
又啓曰,吏曹判書李健命,參判申銋,再牌不進,推考傳旨,今方捧入,所當更請牌招,而一日三牌,有傷事體,何以爲之?敢稟。傳曰,明日開政。
吏曹判書李健命上疏。大槪,嚴敎之下,不敢偃伏,來詣城外,冀被負恩慢命之誅,適遭功慽,未卽呼籲,今因開政,荐違召命,惶隕震慓,益增死罪。伏乞聖慈,亟許鐫削臣職,仍勘臣前後負犯,以肅朝綱,以安微分事。入啓。答曰,省疏具悉。前後疏批,已言之矣。卿若有難冒之勢,則當此大政遷就之日,必不以此職,授之於卿,其無一毫難安之端,於此一事,亦可知矣。卿其須體予意,安心勿辭,卽出行公。
禁府,朴宗榮·李震茂·元德齡·任瑭拿囚。啓。以上朝報
上在慶德宮。停常參·經筵。
假注書金聲發病,代以李昌碩爲假注書。
政院啓曰,吏曹郞廳來言,今日爲政事,命下,而判書李健命服制未盡,參判申銋病不來,參議未差,不得開政云。判書李健命,參判申銋,竝卽牌招開政,何如?傳曰,允。
吏曹參判申銋牌不進後上疏。大槪,臣以必遞之人,萬無仍蹲之理,病狀且劇,兩日之內,連違嚴召,乞賜遞改,仍治臣罪,以肅朝綱,俾延殘喘事。入啓。答曰,省疏具悉。控辭太過,更加調理察職。
政院啓曰,吏曹判書李健命,參判申銋牌不進,推考傳旨,纔已捧入,所當竝爲請牌,而參判申銋,以病勢添重,累呈辭疏,原疏不得已入啓。判書李健命,雖在功慽未成服之中,昨已陳疏承批,而一向違召,開政命下,已至兩日,尙未擧行,事甚未安。判書李健命,更爲牌招,何如?傳曰,允。
政院啓曰,吏曹判書李健命再牌不進,推考傳旨,今方捧入,所當更爲請牌,而一日三牌,有傷事體,何以爲之?敢稟。傳曰,屢次開釋之後,一向違召,無意行公,揆以事體,殊甚未安,推考,明朝牌招察任,可也。
忠淸監司書目,敢陳病重實狀,冀蒙恩遞事,上疏上送事。啓。答曰,省疏具悉。卿其勿辭,調理察職。
禁府,權詹拿囚。啓。以上朝報
上在慶德宮。停常參·經筵。
傳曰,明日晝講爲之。
政院啓曰,今日賓廳日次,兩司當爲入侍,而俱無行公之員,除在外外,呈告未肅拜人員,竝卽牌招,以爲推移入侍之地,何如?傳曰,允。
謝恩,吏曹判書李健命。
傳曰,大臣·備局堂上引見。引見時,江原監司朴泰恒,除朝辭赴任事,及全義縣監韓祉仍任事,及玉堂罷散人員別單書入事,榻前下敎。
大司諫李宜顯,掌令鄭必東牌不進,依承傳罷職傳旨。傳曰,只推勿罷。
傳,前校理朴弼齡·李喬岳,修撰洪重休·鄭纘先·李宜晩,竝敍用。
引見時,徒配罪人李澤放送事,榻前下敎。
謝恩,左副承旨趙道彬。
持平金相玉上疏。大槪,情勢迫隘,敢陳血懇,冀蒙恩遞,兼附所懷,以備裁幸事。入啓。答曰,省疏具悉。勉戒之言,予當留心,而其他隨聞陳列,亦是臺體,而第身居本兵,千金買家之說,雖未知指誰而發,大不近理,李世恒,亦宜詳察處之,李大成所爲,果如疏辭,則誠可駭然,而傳說,何可盡信耶?洪禹鼎事,令該曹稟處,爾其勿辭,從速察職。
引見時,獻納韓永祚所啓,請還收罪人河減死定配之命,更加嚴刑得情,依律處斷。上曰,勿煩。又所啓,請還收義州定配罪人李後說減等之命事。上曰,勿煩。又所啓,請還收唐津量移罪人金泰潤減等之命。上曰,勿煩。持平魚有龜所啓,請還收卞爾札·黃順中等放釋之命。上曰,勿煩。請還收權卨放釋之命,仍令該府,更加嚴覈。上曰,依啓。又所啓,請還收柳赫然·李元禎復官之命。上曰,勿煩。又所啓,親年七十,勿敍三百里外者,載在法典,而聞珍島郡守李思牧,其母年滿七十,而以獨子,遠在海島千里之地,春間一番辭狀之後,尙今苟冒,終不辭遞,其違越法例,誠極駭然,請珍島郡守李思牧罷職。上曰,依啓。
引見時,領議政李濡所啓,槐院分館,屢次罷坐,故不參人員,推考催促矣。近又因一員之不參,終至罷坐云,不可循例推考而止。不參人員拿推,行首掌務官,亦不可無罰,推考,何如?上曰,今番不參者,乃是當初不參之人乎?李濡曰,不參人,乃是李廷弼,而自初不參云矣。上曰,李廷弼當初事,已涉怪妄,終守己見,極爲無據,拿推,行首掌務,推考,可也。又所啓,守令之家近者,不許赴任,自是法例,而至於馬官,則雖無此法,若以本道之人差遣,則旣多親舊間借馬之弊,雖於旣遞之後,稱以先生,例給驛騎,以此殘驛有難支當云。今後則勿以道內人差送之意,分付銓曹,何如?上曰,申飭該曹,可也。又所啓,近來夜禁解弛,不但部將輩不能着實擧職。臣聞大將之言,或有宰相名官下人之被捉者,不無致責之患,故部將輩不能擧職者,亦由於此云,事極寒心,各別嚴飭該廳,俾無一向解弛之弊,何如?上曰,依爲之。
引見時,校理申鐔所啓,小臣,以本館事敢達。館僚苟簡,莫甚於近日,卽今上下番,別無他推移之員,曾前被錄者,或退在鄕家,或身有疾病,不能上來行公,其中無故者,有數人,而朴鳳齡,則以考官,方爲引嫌,李晩堅,則連有除命,久不承召,李喬岳,累度開釋,終始違傲,李澤,則以微文,意外徒配,實無無故行公之員,事極悶切,故惶恐敢達。上曰,儒臣所達誠然,李晩堅,元無所執,而終不上來,事體極爲未安,推考催促,李喬岳,累次開釋,至於禁推,而終始違牌,亦甚未安,其在分義,不宜復事撕捱也。鐔曰,其中,亦有罷散,似當有收用之命矣。上曰,罷散人員,別單書入,可也。上曰,李澤濫騎事,與身犯有異,大臣之意,何如?領議政李濡曰,李澤事,蓋由於不能檢下,而非身自濫騎,該府之勘律,出於執法從重之意也。曾前如此者,或有特寬之典云,而此非自下所敢輕議也。兵曹判書趙泰采曰,濫騎之法,孰欲肆然犯之,而侍從之臣承召之時,所率下輩,例多私自借騎,隨後陪行,爲官員者,亦豈能知之乎?雖先輩長者,亦或不免,至於李澤事,其時成歡察訪狀啓,亦以李澤之乘轎,下人之濫騎爲言,蓋與自己所犯有異,宜或有分揀之道,而臣於其時,適待罪於金吾,僚席之間,亦有此議,而身爲法官,難容別議,直以法文施之矣。上曰,其時,見成歡察訪狀啓,則李澤果無身自濫騎之事,且罰已行矣,放送,可也。
有政。兵批,以沈玹爲翊衛,趙健爲安東營將,李基泰爲慶尙左兵使,李尙純爲忠淸水虞候,裵尙珪爲滿浦僉使,朴再新爲高山里僉使,尹德駿·柳星樞爲副摠管,丁時潤爲曹司衛將,孫必億爲同知,洪處宙爲僉知,黃欽·尹趾仁·趙湜·姜世輔·趙囿春·宋英俊·權謙·姜演爲副護軍,黃一夏爲副司直,李昌碩爲副司正。以上朝報
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,鍾城府使,今當差出,而堂上可擬之人乏少,堂下侍從,竝擬,何如?傳曰,允。
吏房承旨,以司謁啓曰,新除授鍾城府使李聖肇,時無加資之命,何以爲之?敢稟。傳曰,依例加資。
以趙泰果爲潭陽府使,李夏禎爲中和府使,南至熏爲長湍府使,李鳳徵爲竹山府使,李聖肇爲鍾城府使,韓祉爲全義縣監仍任。
引見時,領議政李濡所啓,全義縣監李弘毅,卽忠武公李舜臣之奉祀孫也。臣於頃年筵中,以差送守令,俾奉其祀之意,陳達蒙允。其後銓曹,不卽擧行,臣於在銓曹時,因弘毅之適在草土中,亦未得敍用矣。今聞其年限將迫,若不於此時差遣,則前日成命,終未免歸虛,故臣送言于銓曹,得除全義縣監矣。其家在於牙山,距全義爲百里之內云,論以法例,在所當遞,而況韓祉,旣爲仍任,則弘毅便作無故作散之人,分付銓曹,還復京職,待前頭相當守令之窠,差送,何如?上曰,依所達爲之,可也。以上吏曹謄錄
引見時,領議政李濡所啓,今見統制使報狀,則本道沿邊各邑,例爲發送虞候,巡點試射放,摘奸封山及烽臺等處,而年事未免凶歉,且纔經水操,又爲發送虞候有弊云,今年則使之停止,似當矣。上曰,今番則停止事,分付,可也。兵曹判書趙泰采所啓,因黃海監司吳命俊啓聞,泥助浦新設後,別將,以萬戶陞號事,備局覆啓,允下矣。今聞別將,曾爲折衝云,萬戶陞定,則自當改差,而別將,多有擧職之效,仍爲責成,似爲得宜,使之姑仍其任,待瓜限,差出萬戶,恐無不可,下詢大臣而處之,何如?上曰,何如?領議政李濡曰,別將陞爲僉使事,頃因本道監司狀啓覆啓時,僉使則太重,故以前萬戶爲定矣。時任別將,果有擧職之效,徑遞可惜,姑爲仍存,瓜滿後,差出萬戶,似宜矣。上曰,依爲之。知中樞府事李基夏所啓,北漢城內庫舍營建之後,各軍門將,分藏軍器,而都監,則素無物力,軍兵所持鳥銃之破傷者,猶不得隨卽改修,自朝家,雖欲別出物力,以爲打造之地,其勢亦似不當,武庫所在鳥銃,其數七千柄,而自上〈有〉限萬柄加造之命,故昨今兩年,已造二千柄,明年又將造一千柄矣。武庫軍器,於此於彼,留置待變則一也。就其中參酌,限數移送似可,故敢此仰達。上曰,軍器寺鳥銃三千柄,移送,可也。行兵曹判書趙泰采所啓,臣日昨,往見北漢,有所懷,故不得不仰達矣。周覽重興寺基址,則地勢向陽最爲平夷,第前臨活水,雖似狹窄,作橋平治,則亦可稍闊,且傳言者之宮闕遺基,而中城築基,至今宛然,行宮新建之際,宜以此定之,而第重興寺後麓,曾有沙汰之患,其在愼重之道,不無疑慮,捨此,則無可合處,不得已擇定他所矣。臣於今番,登柴丹將壇,則行宮內外,直爲壓臨,通望無礙,非人力之所容障蔽,一朝脫有警急,則大將當坐於柴丹峯,旣無相蔽,勢將壓臨,極爲不便,臣未知國家將幾百年太平,而旣以陰雨之備,有此築城建闕之擧,則豈可以一時移建之弊,不早變通乎?臣意則重興基址,可合移建,而寺後山麓,不甚高峻,日後沙汰之患,似無所慮,故敢此仰達。上曰,登柴丹峯,則可以俯見宮中矣。泰采曰,新闕,或可移建,而柴丹峯,則誠合將壇之所,不可棄之矣。上曰,柴丹峯將壇,決不可棄之矣。李濡曰,兵判往見北漢,來見臣,亦以此言之,而臣意則當初遣禮官,看審其基,諸大臣,亦皆相議後稟定,營建行宮,而當寒始役,必欲及春擧動前訖功,故或欠完固,不無前頭傾仄之慮,而纔完其役,旋卽移建,事體莫大。且其地形,左右雖狹,前面頗爲闊遠,似勝於重興地坐矣。從容商確處之,恐爲得宜。泰采曰,國家若幸屢百年太平,則焉用彼城闕,而若以綢繆之策言之,則不可以今日無事而緩忽也。至於重興寺前備局倉,則監董之人,專爲一時誇功之計,間數雖多,儲積不便,此亦將未免改作之擧,而重興寺,亦將移於他處,前頭定爲行宮處所,則似爲便當矣。濡曰,今臣所達,非爲遷就而然矣。當初以重興坐地前面窄迫之故,禮官率地師,審定新基,雖或移建,不可不更令地師,看審重興基址,量度形勢之可以排置與否,而有所裁定,實合於愼重之道矣。泰采曰,將壇壓臨宮中,形勢不便,故有此所達,而地理,則臣所未曉也。刑曹判書朴權曰,兵判所見,雖如此,安知他人所見,又與兵判必同耶?所造倉舍,若固無形,則當罪其監造者,豈可數數毁改耶?且行宮,事體極爲重難,亦不當以一人之言,遽議移建矣。泰采曰,刑判所達,未能詳知其間形勢而然矣。備局倉舍,元非自朝家造作之事,募得幹事人,給帖文若干張,使之監造矣。雖有未盡處,何可罪之乎?行宮事,則臣之所見如此,故欲一陳達矣。朴權曰,地勢如何,及以帖文募人來造事,臣未及詳知,而大臣所達從容商確後更議云者,似合於愼重之道矣。濡曰,此乃重事也。不可以一人之言,卽爲變通,姑待明春,臣亦往見後,更爲稟定,似好矣。上曰,重興寺前面,亦爲狹窄矣。知中樞府事李基夏曰,臣意則自當初以爲,重興之基,當作行宮之所矣。諸臣往審定基後,見卽今行宮之基,則前面雖爲闊遠,地勢頗似峻急,且有柴丹壓臨之病,終不若重興之平夷,以臣所見之如此,言于金重器,則以重興有沙汰之慮答之,更爲詳察,則重興寺左邊山崖,曾有若干崩汰處,以致別堂之傾仄云,而以卽今形勢觀之,似無更崩之慮。至於重興倉舍之不便,誠如泰采之言矣。上曰,移建行宮事,更爲看審後,稟處,可也。以上備局謄錄
引見時,領議政李濡所啓,近來久勤名目,漸至增加,窠闕則有限,勢難盡爲遷轉,故每有呼冤之弊,實爲難處,其中新創之類,宜有減省之道,而此亦未易,以致因循矣。至於閔鎭厚爲兵判時,始乃陳達變通,誠爲得宜,而但三軍門將校久勤之規,其來已久,非如各色目新創之比,而混入於減省之中,不特渠輩之缺望,臣亦嘗以爲過矣。玆敢仰達,三軍門久勤,復古似可矣。兵曹判書趙泰采曰,久勤名目甚多,況近年以來加出者,尤宜革罷,而臣於曾前待罪本兵時,因駕後禁軍上言覆啓,許出久勤,蓋駕後,則異於凡禁軍之故,而加出之弊,臣亦不能防塞,今不敢更議其存罷,而至於訓局知彀·旗牌官,其數多至三十餘人,以軍兵中鍊習兵書者,陞差隨行,久勤一窠革罷之後,則每都目,只送久勤一人,十餘年來,始爲一邊將,如是之際,其年老可知,將校輩稱冤,固然矣。訓局久勤,若還存,則禁·御兩營,亦不宜異同,而臣則方待罪本兵,前判書減革之事,何可容議乎?知中樞府事李基夏曰,臣亦有陳達復古之意,而減省未久,旋請還復,事體未安,欲待都提調入侍,相議稟矣。聞都提調,以久勤遷轉,宜復舊制之意,有送言兵判之事云,故於其未出疆之前,臣往問復古當否,則其意,亦以復古爲可矣。蓋都監,則異於他軍門,知窠官十二窠,旗牌官二十二窠,非但其數最多,皆自行伍中,積久從軍,熟習兵陣者,抄擇陞補,其爲勤勞,當爲諸軍門之首,而百年流來之舊規,混入於革罷之中,軍情之缺望,深矣。且禁·御兩營敎鍊·旗牌官之數,亦爲不少,不當與守禦·摠戎等數少之處,比而同之,三軍門則一體復古,似宜矣。領相李濡曰,國事數數變更,亦爲重難,而三軍門,異於他軍門,且物論,皆以爲復古爲可,而至於他名色久勤之類,或見此而有紛紜稱冤之擧,事當勿施,而此後三軍門將校擇差事,亦爲申飭三軍門,宜矣。上曰,三軍門久勤,復古,可也。以上御營廳謄錄
引見時,行兵曹判書趙泰采所啓,鷹師掌務輩上年間上言,啓下本曹,而渠輩所願,蓋以依他貢物例,欲爲預受價責應,以爲傳子孫之計,而本曹覆啓許施矣。蓋本曹受捧鷹師保布,出給於掌務,使之進排,此與元定貢物有異,若有殘弊不堪者,無面未收者,則或治罪·或除下,以他可堪人差定,使之無弊進排矣。今若永定貢物,預受雉價,則雖有無面不謹之弊,將不得除汰,其何以懲礪乎?自本曹,隨捧隨下,非如惠廳·戶曹納價之比,此豈永作渠輩之器物,以傳其子孫乎?貢物之名,不可仍存,革罷,何如?上曰,依爲之。又所啓,賑恤廳·禁衛營倉舍監官李天翊,考例稟處事,命下,而考見前例,則常平廳監造人李蕆,旣有守令除授之命,臣以此泛然回啓矣。自上有施以他賞之敎,臣之矇未覺察之失著焉,極爲惶恐。上曰,守令除授事,李蕆以後,旣已防塞,施以他賞,似宜矣。泰采曰,所構倉舍,旣過百間,則依例施以加資之典,未知,何如?上曰,依爲之。以上兵曹謄錄
吏批。判書李健命進,參判申銋陳疏受由,參議未差,左承旨金德基進。
兵批。判書趙泰采進,參判朴弼明未肅拜,參議宋徵殷缺,參知沈壽賢進,左承旨金德基進。
持平金相玉疏曰,伏以臣,才分庸下,見識瞢昧,本不合於四五字缺重以訿毁溢世,跡地臲卼,實無一分冒進之勢。五六字缺恩數,黽勉趨承,只爲粗伸分義而已。仍四五字缺本意,每自循省,未嘗不慙汗靡容。噫,臺省三四字缺官之比,苟或放倒廉隅,冒沒蹲據,則其何以數字缺責而伸臺閣之風哉?臣之受誣顚末,雖荷天鑑洞燭,前後人言,俱極誣衊,臣何敢徒幸一時之復通數字缺揚揚行路,以惹人之唾罵也哉?伏乞聖明,俯賜諒察,特許遞免,俾伸區區自靖之義焉。臣旣一日在十餘字之誠,冀備明之裁擇焉。十行餘缺姸媸莫逃於明鑑,錙銖不差於權衡。六七字缺眩亂天聽也哉?銓選之職,操進退之三四字缺國之所重,而近年以來,公道日淪,倖門大開,一數字缺邑宰之闕,曲逕傍蹊,請托坌集,惟視勢力之所在,不數字缺之當否,除目未出,物色先定,事之寒心,孰甚於此?蔭四五字缺此時若也。爲守宰者,專要虛譽,媚事當路,才四五字缺州府,問其人,則雖稱能吏,而考其績,則率多四五字缺安得而不困,仕路安得而不淆哉?坡州牧使洪禹鼎四五字缺績未著,而特因陞敍,遞授州牧,物議之指點,政三四字缺莫此爲甚,不可無改正之擧也。前牧使李世恒,善三四字缺段且滑,屢典雄邑,專事肥己,如此貪婪不法之人,四五字缺檢擧焉。嗚呼,數年之間,貪汚之風,日而益甚。四五字缺蔑如,身居本兵,千金買家,而恬不知愧,官爲四五字缺視若常事,大官如此,小官何責?甚至爲三四字缺遣守令,輒有徵索,纔到官次,乞馱隨至,惟彼無識數字缺莫敢違忤,非理徵斂,以充其求,疲氓橫被其害,官庫數字缺然,此實近來一大羞恥之事,臣愚以爲,另加飭勵四五字缺焉。刑·漢詞訟之地,賄賂公行,騎省軍色之郞部六七字缺徵贖之際,不恤染指之嫌,京司若是,外方八九字缺之痛革則其流之弊,有不可言十行餘缺鄙悖之言,極口叱辱於稠廣之中,八九字缺在大成自處之道,豈容如是?臣實駭三四字缺帶職名,今至三朔,而曾無一言報效,辜負三四字缺愧中心,愚忠耿結,不能自已,敢以平日所憂忱者,仰陳於黈纊之下。伏乞聖明,不以人廢言,俯賜採納焉。臣無任屛營祈懇之至。疏批見上
上御缺堂,備局堂上引見。入侍,領議政李濡,行兵曹判書趙泰采,知中樞府事李基夏,刑曹判書朴權,左副承旨許玧,數字缺申鐔,持平魚有龜,獻納韓永祚,假注書李昌碩,數字缺申兼濟,記事官金在魯,記事官沈珙。李濡曰,近來日氣陰冷,聖體,若何?上曰,無事矣。濡曰,江原監司朴泰恒,時在本道春川任所,待其新府使下四五字缺,使之除朝辭赴任,何如?上曰,依爲之。出榻前下敎
五六字缺是宿衛親兵,自祖宗朝,所以待之者自別,必取才六七字缺近來國綱不嚴,人心漸詐,試才入格後,多有私三四字缺冒入者,豈不寒心?臣於昔年待罪本兵時,亦有數字缺未能摘發矣。今則益甚,七百禁軍之中,此類數字缺云,若一時竝査,則恐致騷擾,令該曹分付,使之自三四字缺特寬其罪,不者,隨其現發,當用軍律之意,嚴三四字缺敢隱諱,而日後,亦必畏戢矣。趙泰采曰,臣戊子年三四字缺時,知有此弊,冒名代入者,摘發數人,降定軍數字缺其廌主矣。今秋復入本兵,得聞平安道禁軍金聲道,過限不來,將爲汰去矣。金斗星爲名人,與聲道薦主禁軍及同番禁軍等,符同用奸,斗星,以金聲道現身數字缺隨行,恐其現露,圖出捕監軍官云,故査得其奸狀,斗星六七字缺薦主及同番禁軍,竝亦棍汰矣。大臣,以不移六七字缺移送刑曹,據法定罪,而蓋禁軍取才,以下缺
缺曰,臣方待罪軍器寺提調,本寺有變通事,故敢此仰達數字缺白羽箭所入鵰羽及勅使時所用鵰羽,皆自本寺進排,勅使時,則舊例以諸道各邑隨其有處,分定捧用矣。頃年二字缺哲爲提調時,以各邑之直納鵰羽,多有弊端陳達數字缺鵰羽之價,正木一疋,定式代捧,因作鵰羽契,給價貿四五字缺用,則自前本無別樣給價之事,以勅行時四五字缺使契人,擔當進排矣。近年以來,久無勅行,旣四五字缺捧之事,故御用鵰羽,則契人輩,依前進排三四字缺不得推移覓給,契人輩,不無呼冤之弊,從前四五字缺受價者,自戶曹,一一考出計給,此後則仍爲四五字缺進排之羽,戶曹隨卽給價,似合事宜,大臣及三四字缺侍,下詢而處之,何如?上曰,數字缺一年所用,未知幾許耶?缺時只用於筒箭矣。濡曰,以勅行之用餘,推移進用於御用,事體實涉苟簡,令戶曹,隨其御用之數,一一計給其價,宜當矣。泰采曰,御用鵰羽,每自軍器寺進排,而本寺數字缺處,只以勅使時分定之羽,推移進用,雖至加用,亦無七八字缺人之稱冤,其在事體,殊涉未安。以下缺
以上缺治獄之道,必半行缺然後可得其情僞,而本道監司,旣有引嫌之端,勢難按治,外議以爲,或送刑官,或遣御史,與本道査治,爲宜云,而其言,亦未知其如何,下詢于大臣而處之,何如?上曰,此乃朴壽河事乎?此獄情狀,極爲痛惡,故拿致京獄,而應問之人,旣在遠道,則實有掣肘之端,大臣之意,亦何如?濡曰,此獄數字缺甚多,而皆在嶺南,則續續拿來,亦甚有弊,監司旣已五六字缺難,使本道査出,至於別送按覈御史,事係重大,或送四五字缺守令中剛明官二人,眼同査覈,似無所妨,自上四五字缺何如?泰采曰,此獄端緖甚多,逐日推問,然後可以速四五字缺燒棺之變,自有山訟以來,未有如此之慘變,應問各人,旣在遠道,則自京師推治,實爲掣肘之端。至於下送刑官,亦係事體之重難,一番査來後,如有更査之事,則其可續續拿來耶?臣意以爲,監司有故,則都事亦有替當之例,若數字缺一一査出其應問各人,上送京獄而按治之,似好矣。魚有龜曰,自有山訟以來,未有如此慘變,必須詳細精覈,然後可以明白處決,而外方査覈,例多不嚴,使都事按査,亦涉輕歇,別遣刑官,似乎得宜矣。上曰,令都事按覈,與出送刑官,孰勝乎?濡曰,出送刑官,雖似重難,而臣曾見彼國,以採蔘軍事,有出送刑部官員,按數字缺今亦下送刑郞,與秩高守令中剛明官,眼同以下九行缺上曰,六七字缺剛明官着實擧行,可也。出擧條
持平魚有龜啓曰,請還收權卨放釋之命,仍令該府,更加嚴覈。措語見上上曰,此事,何如?濡曰,向來南中,賊患熾盛,而卨素有治盜之名,故適當南邑之窠,特爲差送矣。其後道臣,以其善於治盜稱說,虛實間,旣有賊患,則營將及守令,固宜擇送,非臣有私意於其間,而其後儒臣,侵斥臣身,不遺餘力,其言,極其危怖。凡三四字缺其何敢有所容喙乎?今於詢問之下,不敢仰對矣。上曰,三四字缺意亦何如?泰采曰,權卨之治盜能否,臣未知其如何,而缺夫差之說,欲爲衒能之計,其心所在,亶出於幸亂數字缺臣之爭執,固其宜矣。基夏曰,臣則旣未見前三四字缺又未知前後曲折,而若如趙泰采之言,則其爲無狀三四字缺矣。權曰,臣於其時,在鄕未見文案,而權卨之當三四字缺以治盜自任,及其在南邑也,本道監營所失之物三四字缺得,其時方伯,又爲稱譽,故渠專以此爲發身計,未知數字缺治盜能否果如何,而執迹而言之,人言之來,固其宜也。論以王法,何可逃罪乎?韓永祚曰,權卨之行己無狀,孰不言之乎?臺啓爭執,實有所據,自上持爲允從,爲好矣。上曰,依啓。諸臣,以次退出。燼餘疏
上在慶德宮。停常參,只晝講。
政院啓曰,同副承旨李喜朝,時在京畿楊州地,斯速乘馹上來事,下諭,何如?傳曰,允。
傳曰,明日晝講爲之。
晝講。入侍,知事趙泰采,特進官閔鎭厚,承旨趙道彬,玉堂申鐔·洪禹瑞,假注書李昌碩,史官金在魯·沈珙,武臣鄭翔周。
校理洪重休上疏。大槪,坐罷未久,除命復降,卽宜感激趨謝之不暇,而臣父宿病,遇寒添劇,寒戰咳喘等症,種種發作,廢食失睡,已踰一旬,老人元氣,澌敗無餘,私情煎迫,不忍一刻離側,玆敢隨牌詣闕,陳疏徑退。乞遞臣職,以便救護,仍治臣罪,以肅朝綱事。入啓。答曰,省疏具悉。爾其勿辭,救護父病。
忠淸監司書目,保寧呈,以正言李禎億辭職上疏上送事。啓。答曰,省疏具悉。藩臣事,業已査處,不必追提,至於心術媒榮之斥,殊甚無謂,何足爲嫌?爾其勿辭,從速上來察職。以上朝報
金德基啓曰,明日常參·經筵,取稟。傳曰,只晝講。
趙道彬啓曰,大司憲權尙夏,執義李晩堅在外,掌令鄭必東上疏未肅拜,掌令洪好人未肅拜,持平魚有龜·金相玉呈辭,今日以監察茶時之意,敢啓。傳曰,知道。
以修撰李喬岳牌不進罷職傳旨,傳于李德英曰,禁推傳旨捧入。
李德英,以兵曹言啓曰,今十一月十一日,幼學仇一光稱名人,自武德門入來,差備門外擊錚,極爲駭愕,令攸司,囚禁治罪,同門守門將李元善,常時不能禁斷雜人,以致闌入,亦難免其責,推考,何如?傳曰,允。
又以摠戎廳言啓曰,今月十二日,本廳上番初運軍兵賞格試才,設行於二字缺院,西營入直將官及軍兵等,依例除標信出用之意,敢啓。傳曰,知道。
正言李禎億疏曰,伏以臣,猥荷天地之鴻私,累玷榮塗,而顧以三四字缺材,蔑效絲毫,跧伏畎畝,自分爲明時之棄物矣。薇垣新命,遽及夢寐之外,馹召恩旨,遠下窮海之濱,蔀屋三四字缺陳根,再出榮華,顧此螻蟻微臣,何以獲承隆恩數字缺也。撫躬益慙,程才增惶,在臣分義,固當顚倒發程四五字缺仰暴危忱,冀蒙遞銜,而臣之情勢,有萬分難强之狀,臣父今年七十四歲,臣母今年七十二歲,桑楡暮景,疾病二字缺加以近日,慘遭夭慽,悲毁過常,氣力澌綴,左右扶將,不忍離側,古人所謂事親之日短,事君之日長者,正爲微臣道也。玆敢仰恃慈覆之恩,不避猥越之誅,瀝血陳懇,縣道封章,臣罪至此,萬殞難赦。且臣私情之外,又有所不可抗顔於周行者,非止一二。頃年論一道臣也,臚列六件事,無非耳目所及,箇箇明的,非泛然風聞之比,而因其誣罔三四字缺査之擧,百般謀計,誘脅査官,以沐八行餘缺渠雖無狀,盛命之下,安敢乃爾?其六七字缺天聽之罪,已不可勝言,而伊時判相,不顧嫌礙之端,急於濟黨之私,至以査官所不報之說,又爲揷入於議讞,反以臣言,歸之於情外抑勒之科,判一國之淑問者,輕重低昂,猶且如此,則彼幺麼一査官,何足道哉?臣非不知逐條證辯,以暴臣言之非誣,而亦涉疲勞,玆未更煩,伏惟日月之明,或者洞燭於斯矣。且臣得見邸紙,則前後諸臣,左右迭出數字缺啓。諸臺,更無餘地,或斥之以心術,或譏之以媒榮,三四字缺讐必欲擠陷而後已,黨論之病,雖入膏肓,人心之三四字缺極,諸臺疏辯,旣已備悉,臣不欲更爲呶呶,而臣以數字缺之人,旣被無限蹈藉,則烏得無一言可辯乎?昔先正臣李珥,當數字缺之日,進一疏,乃曰,廟堂殊無憂懼悶慮之容數字缺,乃殿下旣無親信之臣,臣隣亦小愛敬之誠,泛然若越視秦瘠耶。李珥處心持論,正大和平,豈好爲迫切之論,而惟其愛君之誠,自切于中,責礪朝臣,不得不如是也。如臣譾劣,雖不敢擬議於前賢,而若其憂愛君父,秉彝天性,則亦不下於前賢,此所以循一世之公論,信君父之明敎,而有所論列於合啓之中,若以此,直疑其心術,而勒歸於媒榮,則四五字缺君責臣之語,亦未免於此等八行缺不辨眞贋,一發兩及,迄今思之,餘悸在心,臣以孤根弱植,處於衆目睢盱之中,不量時勢,動觸危機,彈一藩臣,聖上疑之以爽誤,論一權相,諸臣加之以詬詆,吹洗瘢疵,誣說隨至,雖欲仰恃榮寵,趨謝恩命,而士夫進退,廉義爲重,今若囚首喪面,揚揚二字缺,則臣身顚躓,固不足恤,其於辱名器羞當世,何哉?伏乞聖明,察私情之悶迫,諒蹤跡之臲卼,命解臣職,許歸田畝,使之安養父母,以安私分,千萬幸甚云云。疏批見上
上御缺堂,晝講。入侍諸臣見上上講禮記王制,讀前受音一遍。申鐔進讀月令,自呂不韋集諸儒,止亦不與勞酒之賜也。上受而讀之。鐔曰,月令,卽呂不韋所述,而懸之市上曰,改一字者,當以千金賞之云爾,而人莫得以改之云,其爲奇文,可知矣。上曰,缺禹瑞曰,月令,周公所作,而呂不韋裒集七行缺,陰陽生五行,五行成四時,天七八字缺其數八也。上曰,然。鐔曰,其祀戶祭,先脾者,門戶順時令,而脾先在五臟之中,而屬於土,土爲木所克故也。禹瑞曰,祭先脾,蓋以相克爲祭故耳。鐔曰,乃命太史者,帝王爲治之道,以敬天爲主,與尙書欽若之義同矣。禹瑞曰,歷代帝王建官施德,莫不由是道矣。鐔曰,末大文,論郊祭之事,而其大節干支,以六甲互文也。禹瑞曰,祈穀于上帝,而帝親二字缺農爲天下之本,而帝王之所以爲急務也。鐔曰,月令全篇,無二字缺日用間事,而其文亦奇古三代聖德之事,斑斑可考,後三字缺者,所當體念焉。禹瑞曰,歷代爲治之道,蓋皆依倣於此數字缺世之所法矣。鐔曰,國朝事,亦多倣此者耳。趙道彬曰,啓覆,今月內所當爲之,令日官擇日,則今月缺二日平吉云,而聞都目大政,亦於念後,卽當設行云,都政與啓覆,俱是朝家大事,若或相値,則事甚不便,啓覆,則以來月初旬間,更爲推擇似好,臣方待罪該房,故惶恐敢達。上曰,以來月退行,可也。諸臣,以次退出。燼餘
上在慶德宮。停常參,只晝講。
下直,慶尙左兵虞候李翼海。
傳曰,明日晝講爲之。
傳曰,前修撰李澤敍用。
晝講。入侍,知事趙泰采,特進官李基夏,承旨許玧,玉堂申鐔·洪禹瑞,注書李國休,史官金在魯·沈珙,武臣金義萬。
弘文館,以修撰李喬岳牌招草記,傳曰,依啓。李喬岳之才望,實合瀛館之選,當初特授,蓋以此也。況特授,非今創始,則冒濫之斥,豈不萬萬無據乎?人臣雖有難安之情勢,屢次開釋之後,出而承命,分義之所當然,而罔念事體,荐違召命,殊極未安,從重推考,可也。
右邊捕盜大將李宇恒請對入侍。入侍時,時原任大臣及禁府堂上·兩司長官·左右捕盜大將,竝牌招事,榻前下敎。
修撰李喬岳上疏。大槪,臣頃忝館職,屢違嚴召,聖度天大,罰止例罷,曾未浹旬,敍命恩除,荐下於一日之內,不得不復犯違傲,而只推之恩,又出於格外。卽伏見本館草記之批,辭旨諄懇,誨責切峻,臣於是,一倍抑塞,惶恐欲死,畏分怵義,宜卽叩謝,而顧臣難冒之勢,與前無異,玆於召牌之下,趨詣闕外,而反覆思量,終難入肅。又復陳章徑退,臣罪至此,萬殞猶輕,懇乞削臣職名,治臣負犯,以嚴邦憲,以礪群工事。入啓。傳曰,還出給。
禁府,李廷弼拿囚。啓。
謝恩,大司諫李宜顯,知義禁金錫衍,右尹兪命雄,掌令鄭必東。
兵曹判書趙泰采上疏。大槪,臣猝被擊錚人侵詆,不可以已遞其任,有所晏然,乞遞臣職,以靖私義事。入啓。答曰,省疏具悉。卿其勿辭,安心行公。
政院啓曰,設鞫事,命下矣。處所,何處爲之乎?敢稟。傳曰,庭鞫爲之。
禁府,庭鞫問事郞廳六,洪禹瑞·李熊徵·宋成明·李承源·金尙奎·南道揆。啓。
鞫廳罪人尹梅·徐宗哲拿來,元情罪人權卨·兪彦任拿來囚。
晝講時,侍讀官申鐔所啓,臣因文義之餘,敢有所達。臣以謏聞寡識,待罪經幄,無所補裨於聖學之萬一,每自循省,祗切慙惶。夫自古賢聖之君,必以博求幽隱,羅陳鴻雅,爲爲治之先務。誠以有經學之人,其處己行事,自與流俗有別故也。使之出入經幄,以備顧問,或畀以字牧,施諸政事,則其所補益,必多矣。臣於頃年,以此意敢疏請,則聖批亦且優納,至有令該曹廣加搜訪之敎矣。至今因循,尙無擧行之事,殊可慨然。更令該曹,各別搜訪,收用,何如?上曰,分付該曹,更爲稟處,可也。侍讀官洪禹瑞曰,申鐔所達,好矣。古人亦云,宿儒當處深嚴,必得鴻碩之士,置之經幄,方可裨補聖學,扶植世敎,而如臣等滅裂,雖得充位,有何所益?自上誠能崇儒重道,招延儒雅,則彼幼學壯行之士,豈盡獨善其身,而全無立朝之人哉?昨日政以李喜朝,擢拜承旨,實叶人心。喜朝卽故儒臣李端相之子,而端相學問恬退,爲世碩儒。喜朝自少濡染家庭,且遊於先輩長者之門,尤有所見得,其經術行義,誠不偶然。惟以爲親之故,間赴外任,而至於臺職,則未嘗一者赴召。因此陞擢而勉出,使之出入經席,則必有補益矣。至於諮議曾經之人,亦不無可稱,擇用其尤者,許其登筵,以責實效,而此外好學之士,亦加廣搜,必試經幄之列,則其不爲聖學之一助乎?分付該曹,竝令着實擧行,似好矣。上曰,諮議卽今有窠乎?鐔曰,禹瑞所達,似是曾經諮議人收用之意矣。上曰,儒臣所達,好矣。分付該曹,着實擧行,可也。以上朝報
晝講時,知事趙泰采所啓,北漢節目,纔已啓下,凡事草創,未易就緖。軍餉輸置,最是緊務,而十萬石輸運之價,當爲八千餘石,其浮費不貲,五六萬石,則輸送山城,四五萬石,則置於山城下平地倉,似爲得宜。蕩春臺入設倉庫事,亦已定奪,地部·惠廳及各營門,當待明春移設,而經理廳所管倉庫,則自兵·戶曹營建,其勢未易,當自本廳拮据,而新設之初,物力姑無出處。關西稅米,近年自本道送價於地部,取用於賑資,今年則姑無請得之事云。若以此稅米,劃給本廳,則以其常定之價,移送地部,取其贏餘,補用於倉舍營建之役,似涉便當。臣與都提調相議,則亦以爲可,故敢此仰達。今年稅米,自本廳送價取用,何如?上曰,依所達爲之。又所啓,松都所屬粘石屯,頃因黃海監司狀請,移屬海營,使之塡充各邑逃故之代矣。屯民等,以罷定軍役,稱冤上言,而臣曹覆啓勿施。蓋道臣之請得,欲補軍兵闕額,而今聞營門以團束爲言,不爲許給於各邑云。臣之所聞,未必的然,而若果如此,則當初革罷之意,顧安在哉?如平山等邑所在屯軍,盡數許給於各其官,使之充定闕額之意,分付申飭,何如?上曰,依爲之。以上備局謄錄
義禁府啓曰,以罪人兪彦經拿來事,纔已發遣都事,而彦任居在門外云,待開門拿來之意,敢啓。傳曰,推鞫廳罪人之待開門拿來之請,極爲未安矣。
又啓曰,卽伏承草記批答,以鞫廳罪人,待開門請〈拿〉,極爲未安爲敎,臣等不勝惶悚之至。曾前推鞫時,有城門〈外〉罪人,待開門,發遣都事拿來之事,故臣等倉卒之中,未及周思,只循前例,有所啓達矣。聖敎如此,令政院稟旨,留城門,出送都事,何如?傳曰,允。以上禁府謄錄
備邊司啓曰,舊移轉舊還上退捧事及身役量減等事,姑待諸道狀聞畢來,一體分等稟處之意,曾已定奪於榻前矣。京畿等五道,則已有狀聞,而咸鏡·忠淸兩道,則分等狀啓,尙不來到,等待之際,漸至節晩,故還上身役量減等事,爲先參酌分等,而黃海道分四等,以尤甚之尤甚,別爲名目,有違規例,故所謂尤甚之尤甚四邑,與尤甚三邑,作爲一等,通謂之尤甚邑,一體別單書入之意,敢啓。傳曰,知道。以上御營廳謄錄
李德英啓曰,明日常參·經筵,取稟。傳曰,只晝講。
又啓曰,大司憲權尙夏,執義李晩堅在外,掌令鄭必東·洪好人未肅拜,持平魚有龜·金相玉呈辭。今日以監察茶時之意,敢啓。傳曰,知道。
又以弘文館言啓曰,修撰李喬岳,日昨筵敎,備悉開釋,今日本館草記之批,辭旨極其嚴重,其在分義,不當一向撕捱,而牌不進只推三四字缺又不出而承命,事體殊極未安。辭疏且有還給之命,缺卽牌招,使之察任,何如?傳曰,允。
許玧啓曰,假注書朴弼正,時無職名,依例付軍職,冠帶常仕,何如?傳曰,允。
以右邊捕盜大將李宇恒來詣請對,傳于趙道彬曰,引見。
李德英啓曰,時任大臣·原任大臣·禁府堂上·兩司長官,竝牌招事,下敎矣。在前如此之時,左右捕盜大將,亦有一體牌招之例,何以爲之?敢稟。傳曰,牌招。
又啓曰,臣德英,與左副承旨臣趙道彬,入直矣。趙道彬,以該房,進去于鞫廳,無他對直之員。右承旨許玧,所當牌招,而拘於廳規,不得直請,何以爲之?敢稟。傳曰,牌招。
又以義禁府言啓曰,今此庭鞫罪人往來時,當有軍兵衛護之事,令訓鍊都監擧行,何如?傳曰,允。
行兵曹判書趙泰采疏曰,伏以臣晝講罷出之後,得伏見擊錚人李養粹供辭,則以其父賓興仍囚不放,侵詆臣身,語甚謬缺臣看來不勝訝〈惑〉之至。李墪更招中,有賓興敎誘之語,則數字缺再請拿問,有不可已者,而及夫按問之後,敎誘一款,旣三字缺之跡,則所當放釋。第査事未及究竟之前,或不無憑三字缺而僚議亦以爲不宜徑放,姑以仍囚之意,議啓者,非數字缺而然也。爲其子者,悶其父之久繫,歸咎獄官,固不足二字缺不顧獄體事理之如何,張皇詬斥,無少顧忌。臣不欲與三四字缺,而然旣被其無限侵困,則亦安得以旣遞其任,有所數字缺乎?伏乞聖慈,亟遞臣職,以靖私義,不勝幸甚云云。疏批見上
修撰李喬岳疏曰,伏以臣頃忝館職,情跡窮蹙,屢違嚴召,罪合萬殞。聖度天大,罰止例罷,私分粗安,惶隕轉深。曾未浹旬,敍命旋下,除旨隨降,臣誠感激殊私,召卽竭蹶趨謝之不暇,而顧臣難冒之勢,與前無異。不得不復犯違逋,席藁私次,鈇鉞是俟,只推之命,又下格外,一倍惶蹙,益無置身之所也。噫,六七字缺天地之間,臣雖蠢甚,亦是裁天六行缺之靳固,召命之頻煩,十餘字缺法殿侍講之列也哉?伏況前後開釋七八字缺聖度之隆摯,恩數之優渥,而顧此所被醜衊二字缺湔滌,此臣所以一違再違,至於六七違,而不敢承命者也。苦懇危忱,旣已罄竭無餘。伏想聖明,亦必洞察,而猶且召之不置者,豈以臣有一分可進之勢而然哉?此殆以館僚不備,輪直無人,姑欲使之充位塡員,而臣之不宜優冒匪據,其在道理廉義不啻較然。若不更呼於父母之前,誰復愍念其窮極缺,玆於威命之下,不得已來伏闕外,而咫尺天陛,無三字缺,又復陳章徑退,臣罪至此,更無所逃。懇乞聖慈,俯賜鑑諒,亟命削臣職名,治臣罪犯,以嚴邦憲,以靖私義,不勝萬幸。疏批見上
上御缺堂,晝講。入侍諸臣見上上方讀禮記月令第十二章。上讀前受音一遍訖,侍讀官申鐔,進講時受音一遍,上受讀訖。申鐔釋文義曰,上文所謂躬耕帝籍,言農事當始於是月,而天子必先親推以勸農於下也。命田,召命田畯之謂也。此乃詩傳七月篇,田畯至喜之田畯也。上曰,然矣。侍讀官洪禹瑞曰,七月以後,陰氣始盛,自八月漸向否塞,而行冬之冬至,是月則天地之氣升騰,始有萠動發生之意矣。十餘字缺春事興勸耕作,民無所疑惑也。蓋王者不奪半行餘缺念玆,每於歲首,發六行餘缺塞之域,此所以君臣相與之際五六字缺代天莅物之工,其可忽哉?毋麛云者,麛是種獸四五字缺生長之時也。毋聚大衆,毋置城廓,言方春興事,恐其傷三四字缺以稱兵言,天氣方當化生之會,地氣方當萠動之節,毋用殺伐以閼傷也。禹瑞曰,毋殺云者,不忍傷生氣之意,此皆仁之本也。易之論仁亦詳,而仁在天則爲春,在人則爲仁。當春用兵,以人逆天,則生育之節,殺伐甚矣。雖以剛柔之義,亦不可用剛於柔時。故孟子曰,行仁政而王天下,莫之能禦也。鐔曰,天人一理,本無二致,故先儒以爲天地人三才。凡數字缺一動一靜,固當體天行道,而觀於此文,亦多自上體念缺。上曰,當體念焉。知事趙泰采曰,雨水不時水潦,皆由三字缺乖舛,人君與天合德,無少差謬,然後月令乃順,時氣乃和,數字缺冬雨連霔,朝霧恒塞。且觀江都留守狀啓,亦有冬雷之變三字缺節,有此衆災,自上益加修省,以盡消弭之道,則轉災爲數字缺耀乎?上曰,知事所達,誠爲切實矣。禹瑞曰,月令雖或數字缺上嚴恭寅畏,懋修大德,則乖氣可反而爲和,災沴可轉而爲祥,應天之方,是在上矣。鐔曰,夾鍾律法,宋儒司馬光·范鎭諸人,終身論難,而所不能得者,到今如臣滅裂,安敢解乎?然七寸云者,言其長也。八十七分寸之千七十五,與書傳朞三百,註所謂三百六十四分度之一,意似同矣。禹瑞曰,分數尺寸,自古未能精詳,毫釐絲忽,易爲差謬,而槪是總言大綱,推及餘數之意矣。鐔曰,詩傳七月篇,有鳴倉鶊,註曰,倉鶊黃鸝云,而此文所謂鸝黃,似是黃鸝也。上曰,然矣。
特進官李基夏所啓,日昨次對時,臣以鵰羽事,有所仰達矣。御用之物,價本無所酌定二字缺旣涉未安。且鵰羽契人,呼冤甚切。今番陵幸時所用,別單數字缺曾計數給價,而此後則仍爲定式事,陳稟蒙允。卽伏見擧數字缺件草,旣已書入云,而上敎中,依所達計給,而此後定式事,則數字缺書此與當初定奪,故惶恐更達。上曰,頃日下敎時,以數字缺爲先令該曹給價,此後仍令這這計給之意,爲敎矣。依此數字缺事,分付。以此改付標以入
申鐔所啓,我朝立國,一遵周制,聖神相承,專以崇儒重道,爲治國之第一規模。故敎化大行,治隆俗美數字缺知信義之爲重,能知親上死長之心,雖其兵力甚單十餘字缺壬辰事觀之,當國事板蕩之時。以下缺
鐔又曰,聖學缺已臻高明之域,豈待群下之仰補,而有所增加,而國語紀衛武公年九十有五,猶能箴儆於國曰,苟在朝者,無以我老耄而捨我,以交戒我。古昔賢君,其進德不已,求助之切,有如是者矣。況春宮邸下,春秋方富,此政勉勉孶孶,學如不及之時。若能求得經學之士,使之入侍兩筵,則其所補益,必不淺淺矣。此臣惓惓有望於今日者也。上曰,然矣。入侍罷出。
上御興政堂。右邊捕盜大將李宇恒請對。右邊捕盜大將李宇恒,右副承旨李德英,記事官李國休,記事官金在魯,記事官沈珙入侍。李宇恒進曰,近以掛書事,屢下嚴旨,小臣方在惶恐待罪中,而其事無影響,且無執贓之物,日月遷就,以至于今,而此事次知人等,有所書納,故敢來請對矣。宇恒袖進一封書,上親覽訖,下敎曰,此紙書納之外,無他言乎?宇恒曰,此外別無他言。若問于渠等,則未知有何所出之言,而其中緊語,則兪彦任朝食時,言於尹梅,夕時言於徐宗哲,而尹梅言於徐宗哲曰,兪彦任有所言於汝乎?不數日,當有延恩門掛書之事云矣。六七字缺以爲自中誇送之言矣。上曰。缺出燼餘
上在慶德宮。停常參·經筵。
下直,平安監司兪集一。
傳曰,平安監司兪集一留待引見。
傳曰,今日晝講停。
庭鞫問事郞廳金尙奎·宋成明在外,代梁聖揆·朴行義。啓。
修撰李喬岳牌不進罷職傳旨。傳曰,禁推。
掌令洪好人上疏。大槪,臣頃忝諫職,情地窮蹙,尋單冀免,幸蒙恩遞矣。不意柏府新命,又下此際,在臣分義,固當竭蹶趨承之不暇,而第臣於向日,重被臺臣之疏斥,有不容苟然冒進者。玆敢瀝盡肝血,控冒宸嚴,伏乞聖慈,俯垂鑑諒,特許遞改,以謝人言,以靖私義事。入啓。答曰,省疏具悉。李濟疏斥,俱極謬戾,不必深嫌,爾其勿辭,從速察職。
禁府,李喬岳拿囚。啓。
政院啓曰,卽者吏曹郞廳來言,禁府都事金相尹,口傳換差事,命下。而判書李健命服制,參判申銋身病甚重,參議未差,不得擧行云。成命之下,不卽換差,殊涉未安。判書李健命,參判申銋,竝卽牌招,使之斯速口傳換差,何如?傳曰,允。
禮曹判書金鎭圭辭職上疏。入啓。答曰,省疏具悉。卿其安心勿辭,速出行公。
忠淸都事書目,韓山呈,以修撰權忭辭職上疏,及連山呈,以司諫權辭職上疏上送事。啓。答曰,省疏具悉。爾其勿辭,從速上來察職。
吏曹口傳政事,禁府都事金相尹,童蒙敎官李薈相換。
假注書李昌碩病,代以朴弼正爲假注書。
吏曹參判申銋上疏。大槪,臣伏蒙恩暇,數日調理,而病勢有加無減,尋單請急,且阻未徹,方切悶蹙之中,因喉司啓辭,召牌來臨,益增惶恐罔措,而目今症情,十分危惡,雖欲忍死自力,其勢末由,終不免自陷違慢之科。玆敢席藁私次,疾聲仰籲,伏乞亟許鐫免,仍勘罪律,以安微分,以嚴公法事。及持平金相玉上疏。大槪,昨上辭本,未蒙矜許,繼尋長單,見阻喉司,一味縮伏,只增惶悶。且臣宿患,遇寒添劇,萬無陳力之望,不得不更暴至懇,伏乞聖慈,俯賜諒察,亟許鐫免,以幸公私事。入啓。答申銋疏曰,省疏具悉。卿辭至此,本職許遞焉。答金相玉疏曰,省疏具悉。爾其勿辭,從速察職。
鞫廳罪人徐宗哲·兪彦任面質,罪人尹梅·兪彦任面質。傳曰,鞫廳姑罷。
平安監司兪集一留待引見時,上曰,監司或被拿命,或在削職中外,本無令都事代修狀啓之規,而忠淸監司韓配周,諉以身病陳疏,乃令都事替行狀聞,事體殊甚未安,推考,可也。以上朝報
留待引見時,上曰,諸道方伯,孰不爲重,而至於關西,則尤爲緊重,必當着念爲之,而今當辭陛,或有稟定之事乎?兪集一曰,聖敎如此,敢不殫竭心力乎?臣於年前,累次往來於本道,而異於身親經歷。今未及到任,姑不敢仰稟某事,到任後可以隨事狀聞,而至於詰戎之政廢閣,今已八十餘年。最是邊境之所甚憂者,而拘於事勢,有難鍊習陳法,關防要害處,講定信處,以爲邊臣死守之地,實爲緊務。故故相臣申琓,箚進冊子中,備陳西路關阨,請定信地,自上有令廟堂稟處之敎,而尙未擧行。此一款,若自備局,有分付之事,則臣當與本道兵使巡審,商議馳啓稟旨,申琓冊子構出時,臣亦與其關防信地區劃之處矣。昨年因接伴使往來時,遍歷江邊及直路形勢,必須監兵使,各鎭堡預定所守之處,不但無臨急疏虞之患,軍兵·器械,亦必着意修改,似勝於一時巡撫看審而已。上曰,信地不可不預爲講定,故相臣所達冊子,卽令廟堂稟處,可也。又所啓,在昔道臣之不兼巡察使之時,則兵使不爲道臣之管下,一道之內,便作兩帥,不相統攝,爲慮此弊。俾兼巡察之後,兵使當爲管下,常時文報軍禮等事,無不以下官自處,隨事稟定,而至於習操之時,與道臣相値,則恥爲副將,避而不參。雖或同參,兵使直出號令,不以上將待之,此非軍中無二將之意,而諸道皆然,眞所謂輿尸之凶。若自朝家,無明白定式,則將不免臨亂無統失誤之患。以丙子金化之戰言之,兵使不遵道臣命令,不爲連營,以致敗軍。其在節制之道,不可不預講定式,敢此仰達。令廟堂稟處,何如?上曰,令廟堂稟處,可也。以上備局謄錄
疊書義禁府啓曰,今此庭鞫罪人往來時,當有軍兵衛護之事,令訓鍊都監擧行,何如?傳曰,允。以上禁府謄錄
金德基啓曰,明日國忌齋戒,明明日國忌正日,此兩日視事,頉稟。傳曰,停。
以京畿監司狀啓,果川等官居李先伊等七名渰死事,傳于李德英曰,交河縣渰死人等,令本道恤典擧行。
禮曹判書金鎭圭疏曰,伏以臣積困人言,斂迹朝班者,已多日月矣。日者謬叨金吾兼任,而旋蒙恩遞,庶可循分屛處,得免重觸危機矣。不意宗伯新命,遽下此際,兢惕蹙恧,不知死所。噫,自有此科獄以來,廷臣之被斥於黨人者,多矣。儒臣諫臣,坐指論數字缺被斥,承宣坐詳陳門事而被斥,獄官坐不撓按治而被斥,然數字缺搆毁之至慘極險,於臣爲最,則臣所自處,宜不可比於諸數字缺惟聖鑑,洞察被誣人者之情形,前後曲賜慰諭於數字缺之臣,而顧臣身名已辱,怨憾又深。今若持此而涉世塗,則非但區區廉義之隳喪無餘,亦恐其媒孽中傷之益巧密矣,此誠臣之所宜懲毖也。夫以顚沛之餘,雖於冗散,尙不可冒進,顧此春官,實掌邦禮,地尊而任重,臣之嘗爲佐貳,亦懼其不稱,則尤何可據其首席哉?抑臣又有所不安者,臣之晉擢秋曹,蓋爲按科事也,而其所按者,旣被斥則可謂孤負其所以晉擢之聖意,此已不可仍處以上卿之列,而矧今所叨,地望職任,又加於秋曹,則其何敢夤循承當哉?且臣兼任,亦多有不容瘝曠者,講筵日開,而臣不得入侍,館閣未備,而臣濫廁其間,國史八九字缺於備局有司之任,實管機務。以下缺,疏批見上
掌令洪好人疏曰,伏以臣濫蒙聖上剪拂之恩,向日臺省牽復五六字缺群嚌衆踢之中,在臣自靖之道,固不當冒昧徑進數字缺之嗤點,而荐召之命,格外之恩,亦有所終不可孤者。一謝恩命,只爲粗伸分義,而訾毁轉深,情跡益蹙,尋單冀免,實不獲已。幸蒙恩遞,私分粗安,而至於廁名朝籍,周旋散秩,亦非釁累微臣所敢自安,居常愧懼,若無所容矣。不意掌憲新命,繼下此際,臣誠驚惶感激,不知所以自措也。顧念臣之凡庸,最居人下,本不合於淸朝言責之任,重以數缺以來,群非旣極,愆尤百出,而唯是聖恩天覆,湔滌收二字缺眷,初出於錮枳之中,薇垣柏府之命,聯翩於數月之內,雨露生成之澤,有若偏私於臣身者然,不知無狀如臣,何以得此於君父也?臣固當含恩畏義,竭蹶趨承之不暇,而第臣頃忝諫職,以數啓之寢停,重被其時長官李濟之詬斥數字缺臺體盡壞,後弊難防。一則曰不顧公議,首先停論,臣於此不勝駭惑,繼之以慨惋也。夫李世德之疏,闖發於査事未缺之前,一篇精神,專在於搆陷廷臣,沮敗獄案之計,此聖明所以洞燭情狀,嚴辭斥逐者,而諫臣還收之啓,意在庇護,眩亂獄情,則臣於入臺之初,卽寢其啓。夫豈得已,而至於金春澤之當初被謫,罪狀未著,十年流竄,漸次減等,終仍曠蕩之典,許令生還,是亦聖上好生之德,而繳還之請,旣涉未甚,一年爭執,兪音久閟,則臣之停論,亦循公議,而反以此,歸之於黨論之科。臣未知此等已甚之論,果皆出於黨論之外耶?若夫提論合司之啓,必欲力戰公議,誣八九字缺媒榮,徒事醜詆,全不成說。以下缺疏批見上
司諫權疏曰,伏以數字缺前月二十一日承政院有旨,以臣爲司諫院司諫,斯速乘馹上來,臣承命兢惶,罔知所以自措也。臣頃忝本職,病不能赴召,屢煩哀籲,得蒙恩遞。至於燕行攝价之命,儘有私義之難安,冒呈備局,轉達宸聰,亦許鐫改,天地生成之恩,非臣隕結所可仰報,屛伏田廬,但有北望銜感而已。乃者千萬夢寐之外,旋授舊踐,恩召遠降。抑未知聖明,何取於無用如臣,而誤恩之荐仍,至於此耶?臣數字缺仕之年,從宦之日,尙未能進良規納善言,以裨補君上之闕遺。況今顚毛種種,衰損已極,其何望出氣力,爭是非於殿陛之間耶?人器不稱,姑置勿論,積年虛眩之症,爲臣膏肓之疾,頭暈目眵,居常如在煙霧,氣乏神餒,缺對人酬酢,一向塞竇坯蟄,自不比於恒人者,久矣。重以二字缺以來,添得毒痁,轉成氣瘧,冷發則凜如懷氷,熱作則缺如抱火,飮咽專廢,轉側須人,眞元澌竭,氣息綿綴,宛轉叫苦,作一未冷之屍。召旨之下,固不敢每每違逋,以速慢命之誅,而卽今病勢,斷無作氣趨程之望,玆將疾痛呼父母之義,仰于宸嚴。伏乞聖慈,曲加矜諒,亟命刊改臣職名,仍治臣違傲之罪,以肅朝綱,不勝萬幸。疏批見上
持平金相玉疏曰,伏以臣踪地臲卼,猥陳血懇,冀蒙矜允之恩,兼附淺見,略效憂慨之忱矣。及承聖批,不許所辭,旨意諄勤,臣驚惶震惕,靡所容措。第臣文辭拙訥,誠意淺薄,遣辭之間,旣二字缺白,開納之際,未盡見諒,臣於是一倍惶媿。噫,今日朝廷之上,可憂可懼之事,不一其端,黨論日甚,而是非有倒置之歎,公道不行,而官方有混淆之譏,而最是貪汚之弊數字缺莫可救之,一大痼疾。俗尙已成,恬不爲恥,豪奢侈汰之風,滔滔皆是,淸謹儉約之節,蔑蔑無聞,有識之寒心,固已久矣。噫,二字缺重任,委寄最隆者,必須加意謹飭,庶可率厲,而向者有一重臣,久秉西銓,處位崇高,而不思古人容馬之戒,反襲末世豐侈之習,移買美宅,價抵千金,人皆指議,久而未已,而事係已過,不欲斥然,略以數句語,有所提及者,亦足爲規警之道,而不害於忠厚之義。臣之本意,固自如此,而聖明乃以未知指誰,大不近理爲敎,臣不勝惶蹙焉。且李世恒鄙汚貪婪之狀,人所共知,而徒以媚事當路累典州郡,曾任嶺邑,侵漁生民,罔有紀極。鄙瑣不法之事,難以毛擧,南土之人,至今二字缺有若仇讐。其在淸仕路,除民害之道,決不可但已,八九字缺此也。至於前參議李大成之懷憾六行餘缺宿患痰火之症,遇寒添劇,頭目六七字缺咽喉腫痛,食飮全却,貼身床笫,昏不省事,今始露章控籲於仁覆之下。伏乞聖慈,俯諒至懇,亟賜鐫免,俾得安意調治,以尋生路,不勝幸甚。
吏曹參判申銋疏曰,伏以臣冒進情病,冀蒙恩許,及承聖批,諭以控辭太過,更加調理察任爲敎。臣不勝惶霣感激,更欲瀝血祈懇,以免貪榮喪廉之罪,而狗馬之疾,連因冒寒,犯夜於政席間往來,日益添重於僵臥昏涔之域,泯泯度日,而多般醫治,有加無減。八十二字缺之年,區區精力,凋落無餘,宿患新恙,種種纏痼。其中二字缺之病,最是一生難堪之患,挾寒重發,証情十分危惡二字缺筋攣肢體,如被椎縛,食事全廢,氣息如縷,數月之間,斷無回甦之望。不得已尋單請急,而喉司不諒,一向退却。方切抑鬱之際,有金吾郞口傳差出之命,以長官在數字缺中,臣則病未起動,不卽奉行,致有牌招之擧。臣於此益切惶蹙罔措,而目今病狀,如右所陳。雖欲忍自力隨牌,陳章於闕門之外,其勢末由,終不免自陷於違慢之科。至此地頭,求死不得,玆敢席藁私次,疾聲哀籲於宸嚴之下。伏乞天地父母,察臣情病之難强,亟許鐫免,以安微分,仍命有司,勘臣罪律,以嚴公法,千萬幸甚。疏批見上
敎平安監司兪集一書,王若曰,虞廷岳牧之咨,爰有往欽往諧之命,周室屛翰之任,六字缺苟非識務之俊才,曷膺分六行餘缺眷注之蓋久。睠彼關西一道,實爲四字缺臺隍,枕夷夏之交,雄州巨鎭之布列,山河控表裏之勢,重關複嶺之綿聯。論其富殷,則倉廒充積,語其材武,則士卒精强。粤自喪亂以來,馴致凋攰已極,邊圉戎備,率多疎虞,軍營貨儲,半歸耗蠧。顧今蘇殘祛弊之政,須急救拯,宜畀剸煩理劇之才,務盡修擧。玆授卿以平安道觀察使兼兵馬水軍節度使巡察使管餉使平壤府尹,載渙綸綍之號,式增旄纛之光,刺史亦榮,官資亞八座之卿月,惠化所曁,氓俗頌一路之福星。卿其深體予言,而克副勤懇之旨,勉殫乃誠,而益二字缺近之圖,毋或因循弊端,徐究通變之術,毋或牽掣二字缺必盡整頓之方,以嚴明而律貪殘,以寬簡而御衆庶。二字缺民甲,庸恢訓鍊之規,葺修城池,且思綢繆之策。其二字缺宜遵舊章,凡厥設施,必有成算。於戱,寇準出鎭,北門之鎖鑰無憂,光弼臨戎,朔方之旌旗變彩。須思盡瘁於今日,罔畀專美於古人。故玆敎示,想宜知悉。知製敎申鐔製進
上御興政堂。平安監司兪集一留待引見時,平安監司兪集一,左承旨金德基,假注書朴弼正,記事官金在魯·沈珙入侍。
集一曰,守邊之道,與邊臣預爲約束,使他國人,不得犯境,此是固圉之道,而我國無是事,邊境以此疎虞。上年査使越來江邊之時,朝廷輕許邊堡之延接,臣於其時,適爲入侍,陳其不可,伏想聖明記有之矣。以丙子年言之,林慶業爲義州府尹,柳琳爲兵使,俱是一時名將,數百胡騎之衝突京城者,豈不能防遏哉?只緣無常時約束之致,實深慨然,此宜朝家之所當留念處。上曰,似當商確處之。
金德基讀別諭,集一聽畢後復其位,起擎賜物而出,諸臣以次罷出之際,上曰,承旨前來。德基進伏。上曰,監司或被拿命,或在削職中外,本無令都事代三四字缺之規,而忠淸監司韓配周,諉以身病陳疏,乃命都事三四字缺事體殊甚未安,推考,可也。諸臣遂退出。出燼餘
上在慶德宮。停常參·經筵。
中宗大王忌辰齋戒。
禁府,庭鞫問事郞廳梁聖揆·朴行義親病,代李挺周·李尙說。啓。
鞫廳罪人兪彦任·尹梅·徐宗哲更推,罪人兪彦任·尹梅更推,罪人丁武赫拿來元情。傳曰,推鞫姑罷。
備邊司啓曰,新除授鍾城府使李聖肇,聞有八十老母,旣在應遞之科,而自前任三陟府,未及上來,據法呈狀,故該曹難於輕先啓遞云。本府以絶塞之地,夫馬來滯,已至四五朔,事甚可慮,不可無急速變通之道。李聖肇改遞,以無故人,卽爲口傳差出,仍令趁速赴任之意,分付該曹,何如?傳曰,允。以上朝報
義禁府啓曰,本府參下都事金相尹,與同義禁府事李晩成有相避,故金相尹依例換差事,曾已移文吏曹,而未及換差矣。今當鞫獄方張之日,郞廳不可不備員,令該曹卽爲口傳換差,何如?傳曰,允。以上禁府謄錄
摠戎廳啓曰,本廳新舊番壯抄牙兵,明日合操於露梁敎場後,因爲放送其舊軍者,自是前規,今將依例擧行,而臣旣以捕將,來待鞫坐。獄事方張,則有不可擅離赴操者,而但外方軍卒,非如輦下親兵,上番旣罕,操鍊亦疎,其所停操,誠爲可慮。臣取考前例,則在前己丑年設鞫也,摠兵之臣兼帶捕將,留待鞫坐,而適當鄕軍上番之時,故爲其點視,至爲草記,使從事官替待,而大將則進往於點兵之坐矣。今此軍兵操鍊,比點視,尤爲較重,則固當援據前例,啓稟出往,而鞫獄事體,亦甚重大,從事替待,亦似未安,不得爲之之意,敢啓。傳曰,使從事官替待後,大將赴操,可也。以上摠戎廳謄錄
承文院官員,以都提調意啓曰,因使臣狀啓,咨文二道,今方改書以入,而安寶後,別定禁軍,給馬下送之意,敢啓。傳曰,知道。以上承文院謄錄
鞫廳承旨李德英啓曰,請出推案。
南致熏啓曰,左副承旨趙道彬,昨夕鞫廳姑罷出去,今日病不仕進,所當卽請牌招,而聞其病狀猝重,無進參之勢云。鞫廳將爲開坐,代房六七字缺,何以爲之?敢稟。傳曰,代房進參。
又以摠戎廳言啓曰,本廳新舊番壯抄牙兵,明日合操事,命下矣。鞫廳待令從事官處,各別申飭後,臣則進去敎場,而西營入直軍兵,依前例除標信出用之意,敢啓。傳曰,知道。
兵曹,以鄭壽松爲左邊捕盜從事官。燼餘
上在慶德宮。停常參·經筵。
中宗大王忌辰。
吏曹口傳政事,以李頤晩爲鍾城府使。
政院口傳啓曰,鞫廳大臣以下請對,有稟定事,而今已夜深,待明朝請對云矣,敢啓。傳曰,鞫廳大臣以下引見。引見時,承服罪人徐宗哲更推事,及尹梅減死定配事,榻前下敎。
鞫廳啓曰,罪人徐宗哲,旣已承服,依例結案取招後,照律處斷,而尹梅減死定配事,親承聖敎,移送禁府。權卨初因臺啓還收,亦移送該府,兪彦任·丁武赫竝放送,何如?傳曰,依啓。以上朝報
鞫廳大臣請對引見時,上曰,予有所思,當先爲下敎矣。徐宗哲情節,十分痛惋,法當依律處斷,而至於尹梅,則以推案見之,爲宗哲所誘脅之狀,蓋可知矣。其罪犯旣與宗哲有間,則宜有參酌之道,且見其招辭,乃是二代獨子也。若其情無可恕,則不必以此有所容貸,而原其本情,實有矜惻之道。鞫廳諸臣,雖欲依律處斷,予意則竊欲傅生議,卿等請對之擧,亦出於此意耶?領議政李濡曰,聖敎至當矣。臣等之請對,亦以此也。蓋尹梅自寫密書,以法論之,則當用誣告之律,而聞其言察其形,則只以年少不省事之故,爲宗哲所誘脅,不覺其自陷於罔測之科,其在脅從罔治之義,宜有參酌之道。且掛書罪人,自朝家必欲購捕,故非但捕廳之廣加譏察,國人咸憤,孰不欲斯得乎?第其愚昧之類,或冀萬一之幸,致有如許獄事。罪人未捕,而多人抵死,則日後之慮,亦不可不念,故臣等之欲爲貸死者,意亦在此,而聖敎惻然,出於好生之德,臣等豈容他議乎?上曰,諸臣各陳意見,可也。判義禁閔□□曰,尹梅雖爲宗哲之所誘脅,而旣已手寫密書而告之,則在法無可生之道。臣方忝執法之官,不敢更容他議,而若聖上以其不無首從之別,特用罔治之義,則豈不有光於好生之德乎?知義禁金□□曰,尹梅手書密書以納,則難免誣告之律,而推覈之時,見其爲人,以年少愚迷之故,不知事之輕重,爲宗哲所誘脅,其情容有可恕,故鞫廳亦有貸死之議,玆敢請對矣。自上先降參酌之敎,臣等豈有他議乎?同義禁李□□曰,尹梅旣上密書,罪固難貸,而但其所謂以得聞三四日之說於彦經爲辭。若推而論之,則同歸於誣告,而與宗哲之列書人姓名指告者,似有間焉。亦斷以誣告之律,果合於審克之道,而況手寫密書,專由宗哲之所誘脅,則今此酌處之敎,特出於罔知之義。臣等雖在法官之列,聖上好生之德,敢不仰承乎?同義禁兪□□曰,此一款,臣等在外時,亦已商議矣。以法論之,則當用誣告之律,而旣爲宗哲所誘脅,且渠旣以此承款,論以原情定罪之義,宜有參酌之道矣。右副承旨李德英曰,爭法則無可生之道,原情則有可恕之端。臣意以爲,自上若參量情法,傅之生議,則當有光於好生之德矣。今聖上先降參酌之敎,臣何敢更容他議乎?上曰,兩司亦陳所見。獻納韓永祚曰,尹梅以年少愚迷之故,前後情節,皆爲宗哲所誘脅矣。聖上特命酌處,好生之德則至矣。渠旣手作密書,且與宗哲同上密書,則終難免誣告之律,揆以國法,斷不可撓奪矣。持平金相玉曰,尹梅情節,與宗哲有間,故今此酌處之意,雖出好生之德,渠旣手作密書,又與宗哲同爲密告,則終難免誣告之節,依法處斷之外,豈容他議乎?上曰,尹梅,特爲減死定配,可也。以上禁府謄錄
金德基啓曰,明日常參·經筵,取稟。傳曰,停。
許玧啓曰,備邊司郞廳來言,今日賓廳坐起日次,而設鞫相値,不得來會云矣,敢啓。傳曰,知道。
鞫廳承旨李德英啓曰,請出推案。燼餘郞廳趙景觀書。郞廳李朝望校正。
上在慶德宮。停常參·經筵。
夜一更,有霧氣。
下直,安東府使李觀命,燕歧縣監趙泰徵,新溪縣令洪禹道。
左副承旨趙道彬辭職上疏。入啓。答曰,省疏具悉。爾其勿辭,調理察職。
京畿監司書目,楊州呈,以同副承旨李喜朝辭職上疏上送事。啓。答曰,省疏具悉爾懇。今玆銀臺陞擢之命,予意非偶,安意勿辭,從速上來察職。
校理洪重休牌不進,依承傳罷職。
政院啓曰,卽因備邊司草記,東銓佐貳有闕,而姑無開政之事,□□□□未免遷就,令政院稟旨,政官卽爲牌招開政事,允下矣。政官所當卽爲請牌,而罪人朝已行刑,卽今日勢已暮,連日設鞫之餘,深夜開政,亦極未安,待明朝牌招開政,何如?傳曰,允。
掌令鄭必東上疏。大槪,更申血懇,冀蒙斥退,兼附所懷,以備裁察事。入啓。答曰,省疏具悉。信使事,其所爲言,似不近理,庭試試券中,書題字樣之異常者,拔去之說,殊涉過當,疏末所陳畿伯之政令聽斷,未知如何,而朝臣之不得嫌避,明有下敎,則冒赴云者,予實未曉也。爾其勿辭察職。以上朝報
義禁府啓曰,誣告罪人徐宗哲,不待時處斬事,承傳啓下矣。卽當擧行,而法典內雨未晴夜未明,勿行死刑云。待明行刑之意,敢啓。傳曰,知道。以上禁府謄錄
金德基啓曰,明日常參·經筵,取稟。傳曰,停。
李德英啓曰,大司憲權尙夏,執義李晩堅在外,掌令鄭必東六七字缺,掌令洪好人未肅拜,持平魚有龜數字缺今日以監察茶時之意,敢稟。傳曰,知道。
以上缺慶尙道彦陽居八九字缺啓。推覈處決,而成均館不考前後寺奴五六字缺四月之名,夢伊後孫等,錄之於館奴婢案,則進白數字缺理勢固然,上項婢銀玉所生等,館案頉下事,入啓,允下矣。取考本館,累式年續案,則彦陽奴夢卜母四月,父良人金德崇,連次載錄,而其所生子孫,擧皆隱匿,無一加現錄案者。上上年推刷時,如此之類,各別窮搜現出之意,嚴飭於推刷官矣。推刷官下去後,搜閱本縣帳籍,金德崇妻婢四月,一所生婢夢卜,二所生婢召史,三所生奴夢伊等,內外子孫,沒數現出錄案,其中稱以司贍寺奴婢者居多,而本館奴婢收貢之缺,比他司稍爲莫重,奴婢等之投屬他司,在在皆然,而今此四月子孫,太半本縣吏屬也。幻弄用奸,初則投入於司贍,畢竟投屬良役,許多奴婢,盡爲平民,無一口應役於司贍者。四月缺本館續案所載之奴婢,□無端從良,亦不應役於司贍一字缺,自本館□其源而推出,不可以暫時他屬之故,永永棄置二字缺爲錄案矣。今觀掌隷院移關辭緣,則金進白上言內,夢伊之母四月,稱以司贍寺婢,而司贍寺續案中,無四月現出處,本館續案,四月明白載錄,則可知其投托之狀。四月子孫中,設有娶寺婢所生,亦當取考其前後帳籍,參考於該寺續案,如有增減年歲,變幻名字之事,則所宜還屬本館,俾不得售其奸情,而今乃不問其根派之所自出,只憑中間詐稱,容易移錄於本館,辛勤推出之後,則適足以成其避苦趨歇之計,而後弊所關,亦甚可慮。且夢伊之他子孫金廷元·金順覺·二字缺中等,呈狀本館,而觀其狀辭,則渠等之先祖夢伊,卽六七字缺夢卜,卽後妻之子,故夢卜,雖爲本館六行缺推覈得其奸狀。以下缺傳曰,允。
許玧,以備邊司言啓曰,卽今四五字缺設行大政於念後,而東銓佐貳之闕,必須趁速差出數字缺事,可以周旋,而姑無開政之事,又將未免遷就云。令政院稟旨政官,卽爲牌招開政,何如?傳曰,允。
又以義禁府啓曰,誣告罪人徐宗哲,旣已承服正刑,依律文籍沒家産一款,令各該司奉承傳擧行,何如?傳曰,允。燼餘
備邊司啓曰,卽今兩銓無故,始欲設行大政於念後,而東銓佐貳有闕,必須趁速差出,然後凡事可以周旋,而姑無開政之事,又將未免遷就云。令政院稟旨政官,卽爲牌招開政,何如?答曰,允。備局謄錄
上在慶德宮。停常參·經筵。
夜一更,有霧氣。四更五更,月暈。
下直,釜山僉使李斗千,藍浦縣監李杙。
政院啓曰,禮曹判書金鎭圭,以前任秋曹事,屢被人構誣,而前後聖批,備盡開釋,及授本職之後,又爲陳疏承批,則尤無難安之端,連日呈告,不爲出肅,事甚未安。參議尹星駿亦呈長單,本曹時無行公之員,判書金鎭圭,參議尹星駿,竝卽牌招察任,何如?傳曰,允。
司書李相成三度呈辭。入啓。遞差。
吏曹判書李健命上疏。大槪,敢陳臨政昏謬之失,冀蒙恩遞事。入啓。答曰,省疏具悉。卿其勿辭,安心行公。
禮曹參議尹星駿牌不進,依承傳罷職。
謝恩,禮曹判書金鎭圭。
政院啓曰,左副承旨趙道彬,同姓孽五寸姑副司果李國輔妻趙氏身死,服制出嫁降等,已行四日,出仕,何如?傳曰,允。
院啓,請還收罪人河減死定配之命。請還收義州定配罪人李後說減等之命事。請還收唐津量移罪人金泰潤減等之命。新啓,再昨筵中,有鞫廳罪人尹梅減死定配之命,臣竊以爲不然也。梅以年少愚迷之人,爲宗哲所誘脅之狀,聖明旣已洞燭。今此特命酌處,雖出於好生之德,而第梅之手作密書,與宗哲終始同事之情形,皆已承款,則論以王法,終難免誣告之律,三尺至嚴,不可饒貸。請還收鞫廳罪人尹梅減死定配之命,依律處斷。昨年掛書之變,實是擧國之所痛惋,聖敎之申飭捕廳,前後至嚴,則受其責任者,所當殫心竭力,期於必捕,而遷延時月,尙未斯得,已難免不職之責。今番右邊捕盜大將李宇恒之陳達筵席者,論其事體,不啻重大,而及其究覈,終歸無實,事之寒心,莫此爲甚。大抵虛實之間,旣有凶書,則雖不能掩置,而第以丁武赫之招觀之,宗哲虛罔之狀,非止一二,大將亦已知之云。然則其言之不實,可以揣知,而初何以事有端緖,言說於重臣,亦何有徑先請對之擧耶?其不善詗察,不加詳審之失,終不可不論,請右邊捕盜大將李宇恒,姑先從重推考。答曰,不允。
備邊司啓曰,新除授鍾城府使李頤晩呈狀本司,觀其措語,則年以六十,且以水土所傷痰病,遇寒添劇,時月之內,斷無遠赴之勢云。爲慮絶塞夫馬久滯之弊,別爲變通,口傳差出,而今此呈狀中,年已六十云者,雖有間於定奪,時年過六十之意,衰老之境,病勢添劇,有難趁速赴任,則不可等待其差歇,亦不可强爲督迫。李頤晩改差,其代,必以無故人差出,催促發送之意,分付該曹,何如?傳曰,允。
掌令鄭必東啓曰,臣於昨者,以三件事,附陳疏末,及承聖批,不惟不加採納,至以似不近理,殊涉過當,予實未曉爲敎,臣不勝瞿然悚慄之至。夫信使回還時,馱載之猥多,貽弊之不貲,朝野之所共知,遠近之所共傳,而臣之所居,在於路傍,聞知最詳,非如風聞之比。夫馬責立之際,各邑把定,明有其數,今可覈驗,而當其勒取村馬之時,或有匿其牛馬於隣比士夫家,而僅以得免者,騷擾之端,據此可知。所持節旄,抛棄忠州驛站,經夜之後,郵官始得聞知,進送於果川之境,此與古人之臥起持節者異矣。方物負持軍五百名整待之關文,初旣來到,數外一千名,無端加出,次次替代,湖邑諸宰,莫知其故,而不敢不奉行。姑以槐山·延豐兩邑言之,竝力點軍,來待於深安驛站上者,十有一日,正當夏畦服力之時,裹糧廢業,費日許久。此外各邑,莫不如是,驅策飢民,趁站督行,困頓顚仆,怨咨朋興。夫奉使外國,曾不能宣揚聖德之萬一,而今乃私自瀆貨,不遺珍怪,外而見侮於隣國,內而招怨於生民,揆以常情,果不近理,而猶且忍爲之,臣尤所痛惋者此也。此非隱秘之事,嶺·湖守令,沿路士民,所共明知,而儒臣營救之言,敢發於四聰之下,終以諫臣疏語,歸之爽實。臣不得不以耳目之所睹記,據實論列,以達天聽,而辭不別白,未蒙察納,臣竊慨然慙歎也。凡諸試場諸券,不敢用異常有標之字者,蓋所以防奸也。今番庭試,李獻英兄弟試券中龔字,以字書之。金吾取考之際,參坐堂郞,莫不驚訝,互相指疑,而但以其受按之外,故不果擧論於議讞之中,其後兩臺臣疏中所謂違端可覈者,正指此事,而微發其端,不盡其說,以致尙無行査之擧。且聞此外,有如此試券云。昔在先朝,擧子權瑍之庭對試券中拜字,以扒字書之,入格之後,旋卽拔去。今此題字之異常,非如原篇中一字之比,且已昭著於公坐衆見之處,而一向掩置,尙未覈正,使群疑未釋,玉石莫辨,輿論憤激,久益喧騰。其在嚴科杜奸之道,不可不明査處之,臣之所論,蓋出於此,而過當之敎,實是意慮之外也。私讐不及公,古人所戒。況且聖敎申飭,前後非一,臣豈不知,而金萬埰之於尹德駿,不比尋常嫌怨,對坐交符,實是人情之所不可忍也。然使萬埰,以公議爲重,不敢言私,泯默承命,則是或一道,而出而又入,入而復出,進退無據,擧措異常,至於側面對席,尤是大段駭擧,搢紳之間,莫不傳笑。若其政令聽斷之顚倒乖舛,則不但臣之聞見甚詳,人多言之,故亦有所竝論矣。殿下以未可曉爲敎,臣之訝惑,至此而益深矣。臣屢入臺端,積忤當路。雖荷滌蕩之隆私,尙有餘悸之薰心,決不欲以滓穢之蹤,復蹈僨敗之地,迫於嚴召,黽勉出肅,非敢有一毫仍蹲之意,而長單未徹,職名猶在,則一日之責,固所自劃,不敢復以前事爲懲,終負聖渥,敢具一疏,略貢愚忠,而誠意淺薄,言辭拙訥,此等明白易知之事,猶未見信於君父,反顧慙恧,靡所容措,何可一刻晏然於臺次乎?請命遞斥臣職。答曰,勿辭,退待物論。
政院啓曰,都目大政,一日爲急,今則銓官旣已備員,而亦必屢次會坐,然後可以開政,新除授吏曹參判李晩成,參議李光佐,竝卽牌招察任,何如?傳曰,明朝竝牌招。
待敎金在魯上疏。大槪,臣於直中,重患寒疾,眩症痰症,挾感交發,一日二日,漸至危劇,誠恐猝至於難言之境,不得不疾聲仰籲,乞蒙矜察,亟許遞臣職名,俾便調治事。入啓。答曰,省疏具悉。爾其勿辭,調理察職。
兵批,以李森·朴泰道爲副護軍,申銋爲副司直,李相成爲副司果,朴弼正爲副司正。以上朝報
吏批啓曰,近日玉堂之望,甚爲苟簡,前縣監李澤,雖蒙敍命,茂長時解由,尙今未出云。自前如此之時,亦有啓稟變通之例,何以爲之?敢稟。傳曰,勿拘。
又啓曰,前鍾城府使李聖肇,未赴任遞差,所授加資,依例還收之意,敢啓。傳曰,知道。
以尹廷舟爲谷山府使,金始慶爲鍾城府使,李基福爲珍島郡守。以上吏曹謄錄
上在慶德宮。停常參·經筵。
政院啓曰,憲府無行公之員,連日監察茶時,事甚未安。掌令鄭必東引避退待,亦未處置,除在外外,呈告未肅拜人員,竝卽牌招,何如?傳曰,允。
傳曰,明日晝講爲之。
義禁府啓曰,罪人尹梅減死定配事,命下,而臺諫方請還收,不得擧行之意,敢啓。傳曰,知道。
大司諫李宜顯三度呈辭。入啓。遞差。
政院啓曰,吏曹參判李晩成牌招不進,推考傳旨,今方捧入,而大政當前,會坐爲急,參判李晩成更爲牌招,何如?傳曰,允。
左參贊閔鎭厚上疏。大槪,敢陳難安情勢,乞遞金吾兼任事。入啓。答曰,省疏具悉。卿其勿辭,宜速察任。
吏曹參判李晩成再牌不進後上疏。大槪,所叨銓任,卽已試僨敗之地,以臣情勢,決難復冒,嚴召洊降,未免坐違,律以邦憲,萬戮猶輕。伏乞聖明,曲賜諒察,將臣本兼諸職,一倂鐫改,仍勘違命之罪,以肅朝綱,以安微分事。入啓。答曰,省疏具悉。卿之控辭,殊涉太過,勿復撕捱,卽出察職。
兵曹判書趙泰采上疏。大槪,臣有難安情勢,乞賜譴罷,以安微分事。入啓。答曰,省疏具悉。當初陳達,元無率爾之失,卿其勿辭行公。
持平魚有龜啓曰,臣久冒臺地,未效一日之責,賤疾添劇,尤無供職之勢,尋單未徹,徒增愧懼。適於此際,因右僚處置,召牌下降,嚴畏分義,不得不黽勉趨詣,而第僚臺疏避三件事中,其一則信使事也。臣與通信從事李邦彦,有婚家應避之嫌,其何可可否於其間乎?旣不得處置,則尤不宜一刻仍據於臺次,請命遞斥臣職。答曰,勿辭,退待物論。
傳曰,史官三員待命,騎馬九匹立之,外各司內摘奸。
弘文館,以修撰李喬岳牌招草記。傳曰,依啓。李喬岳前後開釋,備悉無餘,而一向違召,終不承命,此無非紀綱解弛,廉義太勝之致,極爲未便,從重推考。
政院啓曰,吏曹參判李晩成再招不進,推考傳旨,今方捧入,所當更爲請牌,而一日三牌,有傷事體,何以爲之?敢稟。傳曰,大政一日爲急,而荐降召命,無意行公,其在事體,殊甚未安,推考,明朝牌招察任。
掌令洪好人牌不進,依承傳罷職傳旨。傳曰,只推勿罷。
吏曹啓曰,臺諫有闕,政事,取稟。傳曰,明日爲之。
謝恩,修撰李喬岳。
副修撰李澤牌不進,依承傳罷職傳旨。傳曰,只推勿罷。以上朝報
吏曹啓曰,令該曹稟處事,命下矣。權慄之勳勞表著,朝家酬報之道,不宜泯滅,而奉祀孫身死之後,立後與否,姑未詳知,則更加搜問,或於諸孫中,審擇錄用,實合事宜,依儒臣陳達施行,何如?傳曰,允。
又啓曰,令該曹稟處事,命下矣。鍾城士人李載亨行誼,爲式於鄕黨,慶源前參奉蔡振遠,氣槪見稱於列邑,則朝家激勵之道,尤當先於遐遠之地,依此擧行,何如?傳曰,允。以上吏曹謄錄
承文院官員,以都提調意啓曰,今此使臣所齎文書,到平壤査對,則審定境界謝恩箋正本抵字,右傍氏字下,橫劃闕焉。卽令寫字官添劃,進貢奏本禮部咨初行。臣等職姓名十一字擦改不精,審定境界謝恩皇太后禮部咨第七行七字,亦爲擦政,添作八字,與傍行字數,疎密不齊,不無到彼執頉之慮,同本文書二道,還爲上送,令該院卽速改書,罔夜下送云。臣等前後査對之時,此等文書非不詳細査准,而終不能覺察,不勝惶恐。文書二道,旣已改書啓下,別定禁軍齎送,而當該寫字官不謹書寫之罪,在所難免,令攸司囚治,何如?傳曰,允。以上承文院謄錄
李德英啓曰,明日常參·經筵,取稟。傳曰,只晝講。
又啓曰,史官三員待命事,命下矣。史官不備,以宣傳官一員代送之意,敢啓。傳曰,知道。
又以弘文館言啓曰,下番姑降,已至數朔,事體極爲未安。修撰李喬岳,旣已帶職蒙宥,與新除授副修撰李澤,竝卽牌招察任,何如?傳曰,依啓。李喬岳前後開釋,備悉無餘,而一向違召,終不承命,此無非紀綱解弛,廉隅太勝之致,極爲未便,從重推考。
又以吏曹言啓曰,今四月二十一日晝講入侍時,侍讀官權詹所啓,權慄之奉祀孫縣監尙珩,身死而無子,立後與否,姑未詳知,而嗣續零替,貧殘特甚,祭祀之節,亦貧無以供云。姑擇於其子孫中錄用,何如?上曰,令該曹稟處。
又以吏曹言啓曰,今二月二十八日玉堂請對引見入侍時,侍讀官朴鳳齡所啓,北關本是弓馬之鄕,而近來文敎漸盛,擧業儒生,其數亦多,誠爲可貴,而第邊塞絶遠,雖有可用之人才,姓名不聞於朝廷,擧皆二字缺草莽,豈不可惜?鍾城士人李載亨四行缺朝家激礪之道,必先於遐遠之地,依此擧行,何如?傳曰,允。
又以兵曹言啓曰,今十一月十八日幼學徐相傑稱名人,自開陽門入來,差備門外擊錚,極爲駭愕,令攸司囚禁治罪,同門守門將吳遂雄,常時不能禁斷雜人,以致闌入,亦難免其責,推考,何如?傳曰,允。
左參贊閔鎭厚疏曰,伏以,昨因臺啓,有罪人權卨更加嚴覈之命。故臣開坐金吾,取考其文案,則卨於初招,攙引臣名,名登囚供,自是士夫之深恥,在臣廉義,已難晏然。況臣弟鎭遠,則亦嘗按臬之故,至有緘問之擧,而其所對之辭,仍作卨之刑推問目,臣於此,其不敢冒嫌按事也,決矣。成命之下,未卽奉行,情勢益蹙,罪戾難逭,玆敢忘其僭猥,仰煩籲號。伏乞聖明,特垂諒察,將臣兼帶判義禁之任,亟賜遞改,以便公私,不勝幸甚。疏批見上
吏曹參判李晩成疏曰,伏以,臣之情跡,實無冒廁周行之理,而迫於嚴命,黽勉造朝,按査事重,不敢辭避,周旋於秋部,王府之間,已有日矣。不意選部移除之命,又下於千萬夢寐之外,臣誠驚惶震悸,罔知處身之所。四行缺臣有難進之勢,豈敢不卽起趨命,而二字缺違逋,卒荷變通,此固出於聖上體下之仁,而若臣區區自劃之意,於此可見矣。今若諉以分義之至嚴,恩數之荐加,而遽變初志,冒沒承當,則喪失廉隅,殆無餘地。不但臣前後辭受之斑駁,豈不重貽朝廷之羞辱乎?此臣所以雖被重譴,決難拜命者也。顧今都政遷就,轉至仲冬,此實前所未有之事,此時此職,尤宜另選無故之人,使之備員,而乃反擧而畀之於情勢窮蹙,萬無一進者,徒事撕捱,益損國體,臣誠悶塞,繼之以慨然也。況此經筵,爲任最重,有非魯莽滅裂,已試蔑效之賤,所可復叨,嚴召荐降,未克祗承,臣罪至此,尤無所逃。伏乞聖明,特垂諒察,將臣本兼諸任,一倂鐫遞,仍治臣違命之罪,以肅朝綱,以安私分,不勝幸甚。疏批見上
兵曹判書趙泰采疏曰,伏以,臣伏見諫院請推捕盜大將李宇恒之啓,以言說重臣,徑先請對爲非,臣不勝瞿然,玆敢畢暴事實,仍請譴罰焉。李宇恒,於九月初,來見臣而言曰,掛書事,稍得端緖,更待旬望,詳探作變情節後,當爲請對云。厥後數次相會於公坐,亦有酬酢之語,而終不以所詗得爲虛疎,臣始信其言之不妄矣。日昨次對,聖上以罪人之尙未斯得,申降嚴敎,臣適入侍,旣有所聞,不敢默然而退,遂以捕廳鉤得可疑之端,更加詗察,欲爲上達之意,略有所仰陳,此實出於無隱之義耳。宇恒,非妄人,事涉無實,則初何半行缺畢竟獄事之歸虛。以下缺疏批見上出燼餘
上在慶德宮。停常參,只晝講。
下直,竹山府使李鳳徵,禮安縣監朴鶴齡。
政院啓曰,掌令鄭必東,持平魚有龜,俱爲引避退待,已至經宿,而本府無行公之員,尙未處置。除在外未肅拜外,呈告人員,卽爲牌招,使之處置,何如?傳曰,允。
傳曰,明日晝講爲之。
政院啓曰,卽者吏曹郞廳來言,今日爲政事,命下,而判書李健命病不來,參判李晩成牌不進,參議李光佐在外,不得開政云。判書李健命,參判李晩成,竝卽牌招開政,何如?傳曰,允。
謝恩,吏曹參判李晩成。
禮曹判書金鎭圭上疏。大槪,迫於嚴召,黽勉承命,而第於金吾所移李眞伋過限呈券事,有難冒當其覆奏者,乞蒙遞改,竝幸公私事。入啓。答曰,省疏具悉。卿勿過辭,斯速覆奏。
持平金相玉牌不進,依承傳罷職。
晝講。入侍,同知事金鎭圭,特進官閔鎭□,承旨李德英,玉堂洪禹瑞·李喬岳,假注書朴弼正,兼春秋李基聖,史官沈珙,武臣安斗齡。
副修撰李澤牌不進罷職傳旨。傳曰,只推勿罷。
晝講時,禁府罪人權卨推問事,令史官備員擧行事,榻前下敎。
晝講時,同知事金鎭圭所啓,臣於李眞伋事,不無難便於覆奏者,故陳疏祈免,而未蒙准許,成命之下,亦不可每每辭避。今當擧行,而以其推案見之,則渠不但於乘暗擧火,終始自明,雖其過限呈券,亦不承款。其所謂覆帳擧帳云者,語意固自破綻,而每以時限之將盡,垂盡爲言,終不以爲過限矣。金吾前後議啓,雖以過限一款,令本曹稟處爲請,而旣不能過限,的實取服於罪人,則本曹何所據而論斷乎?且獄官旣未就服,則本曹似當以前日査問試券塡字者,參考其呈券早晩,而眞伋試券所塡之字九食,此則其日收券之數,不至甚晩,恐非擧帳所納之券所可塡也。委積之券所塡字,雖曰不能,循次以擧帳所納,而字次之高如是,不無可疑,而當初該府,一不憑覈於掌其事者,凡試場收券之規,必限過而後覆帳,故政院吏隷所供曰,酉牌纔挿,卽爲覆帳。眞伋亦以爲覆帳,然則其過申限可知,而猶每謂時限將盡垂盡,不服其過限,而該府不以此窮覈得情,則亦何可遽斷以過限乎?且所謂乘暗擧火,該府始則只欲以政院吏隷所供殿內擧燭之早晩,乘暗投呈之有無,斷其虛實。及其諫臣之現告尹志遜而爲證,則此視政院,誠爲緊切,而志遜所供,語多糢糊,渠旣不知眞伋之已呈與否,而問救他人云者,已不成說。且志遜則以爲,點頭不答,而眞伋則以爲,答以同接之券者,語不相符。眞伋則以爲,傍接燃燭,求其燭跋,而志遜則以爲,他處擧火,更無所見,尤大相左。宜反覆嚴覈於彼此,而志遜則略略三招之外,更不窮推,眞伋則再推,讞辭之所臚列其違端者,三推所供,未見其爲辨明,而議啓泛言,其無可覈之路,而只以拈出過限一款,依前付本曹,朝家之中間放釋眞伋,而復爲拿問者,蓋以乘暗之不可不竝窮覈,而苟覈出其乘暗,則過限自當明甚故也,而今還囚而更覈者,止於如此,恐非復爲拿問之本意。況雖於過限一款,其未能取服,如上所陳,本曹亦何以處置耶?有司所援據者前例,而博考謄錄,無如此之事,欲請議大臣,而獄案未盡究覈,大臣亦何以獻議乎?然則爲今之道,更加窮覈其所未盡者,俾獄情昭著,而後論定其處置之如何,而此又非有司所敢仰請,惟在自上所裁處耳。蓋此委折,有非草草文字,所可覆奏,故敢此入侍面陳,而亦異常規,不勝惶恐。上曰,乘暗投呈一款,雖以禁府觀之,固難明白覈出,而至於過限事,則渠旣曰擧帳納券,政院隷屬,亦言酉牌已揷。試帳例於時刻已盡後覆之,旣云擧帳,則其覆可知,旣覆之後,則過限分明矣。鎭圭曰,覆帳之爲過限,誠如聖敎,故臣已陳之矣。然朝家處事,自有事體,該府旣不得以過限取服,則本曹何可遽斷以過限乎?且乘暗擧火,亦不可不明査,而尹志遜所招,甚糢糊,似有隱情,而該府不窮覈矣。上曰,尹志遜雖更拿問,未知其能得明白覈出也。問議大臣,可矣。鎭圭曰,然則以筵中所稟者,下敎辭意,出擧行條件,以問于大臣,而所問議者,在於更査當否歟,抑以過限勘斷當否歟?上曰,以過限勘斷當否,問議,可也。
晝講時,檢討官李喬岳所啓,卽今金吾所囚,除科獄罪人,幾盡疎釋,無復爲滯鬱之歎,聖明顧恤之德,群下孰不欽仰?第外方則例多滯獄,臣待罪縣邑時,稔知此弊矣。前後朝臣,屢次陳達,聖上每加申飭,道臣非不惕念,守令非敢怠忽,而重囚同推之際,自致延拖,久則八年,近則四五年,一向淹滯,飢寒逼身,鬼形已成,幾至瘦死者,往往有之,良可矜惻,今後若更爲各別申飭,則庶無獄囚久滯之弊,敢此仰達。同知事金鎭圭曰,玉堂旣已陳達,臣亦有所懷仰達矣。外方固多滯獄之弊,而京獄亦有此患。臣於頃者,待罪刑官,以按治獄事,積困人言,狼狽而遞,其開坐亦不數,未免尸居其職矣。然亦略知滯獄之爲弊。蓋獄情多疑亂,難於遽斷,又有査問外方而往復者,其勢固當遲滯而然,累年幽囚之苦可想,卽今刑官無故,自當擧職,而外方此弊,必尤甚矣。王政之於春月,固恤刑獄,而冬月滯獄,亦豈不念乎?上曰,儒臣所達,是矣,而禮判之言,又如此,外方滯獄之弊,屢次申飭,而今則又當隆寒,各別申飭,可也。侍讀官洪禹瑞所啓,臣有所懷,事雖微眇,而實爲矜惻,故敢達。前後式年文科人林德升·金汲·具適·李正華等四人,皆是鄕中士族,合被選國子者也。林德升·金汲,則登科時,以年五十無一資,當直授典籍,而未及分館,四人擧皆身死矣。半生窮經,僅參科名,而特以生前,身無職名之故,死後直以及第題主云,殊甚惻然。未及分館而身故者,如魚史商·沈瀷等,皆因筵臣,得參贈職之典,而此四人,則本以鄕人而無知者,尙無陳白之擧。倘蒙矜念,命贈成均典籍·學諭等職,特加愍典,則瞻聆所及,孰不感聳?臣適有所聞知,敢此仰達。上曰,令該曹稟處,可也。參贊官李德英所啓,臣待罪近密,有所懷敢達。先正臣朴世采,卽聖上禮遇之儒賢也。朝家爲慮其宗祀,特命立後,宗祀幸有主者,而家事零替,香火不能繼云。從前先賢子孫,朝家每令各別錄用,則況此聖上禮遇儒賢,尤有所別,其奉祀孫,一體錄用,似合事宜,惶恐敢達。上曰,所達誠然,令該曹錄用,可也。特進官閔鎭遠所啓,李濟爲國子時陳疏,以養賢庫經用之難繼,館下齋十人減去額數矣。卽今士子多聚,依接無處,雖難盡復元額,參酌復舊,似合事宜,而經費不貲,亦甚可慮。禮曹判書金鎭圭,今方入侍,下詢而處之,何如?鎭圭曰,臣果累爲館官,故亦知此事矣。今之所以作士者,雖不如三代之制,然聚士於國學而講讀,其意固好。本館上齋,則以其生進之故,去來無常,講讀亦不專,下齋則鄕儒之專於治經,而貧寒難以糊口之類,爲其依歸之所,故其講讀之勤,實勝於上齋,故殿講,下齋之通者居多,此則自上亦必下覽矣。上曰,下齋果多通矣。鎭圭曰,下齋之爲鄕儒依歸之所者如此,而乃恤其所養之耗於經費,減其祖宗朝所定額數,以經費之若干所耗,比諸養士本意,自有輕重。臣之愚見,不必參酌,宜依祖宗朝所定元額,而盡復舊矣。上曰,當初減其額數,蓋慮經費,而經費與養士本意,有輕重云者,誠然,依前復舊,可也。鎭遠曰,館學下齋儒生,以事體言之,則太學爲重,而四學次之。四學,則勿論京儒·鄕儒,爭先願入,太學,則以有上齋之故,渠輩行止不便,人多厭避。每以遐鄕卑微之人充入,登第後分館時,館下齋出身,則斷以爲卑微而枳塞之。以此兩班子枝,抵死不入,此非國家設立之本意,此後則兩班子枝,各別勸諭以入,而分館時,勿以館下齋爲拘之意,申飭於該曹及四館,何如?上曰,依爲之。鎭圭曰,閔鎭遠所達,誠甚捄弊之意,而不但分館時如此,上齋之視下齋,甚鄙薄,故下齋不勝其苦。此雖有生進幼學名稱之分,而同是士子,何可鄙薄乎?此習甚惡,必先改其習,而後可以捄弊。使大司成,當飭上齋,毋得薄待下齋,似好矣。上曰,同是士子,不可賤待,大司成知悉此意申飭,可也。又所啓,臣待罪國子,無以仰塞敎育之責,所事者只是課試末節,而卽今國家設行通讀殿講,故外方治經儒生之上來者甚多,飢寒無依,彷徨道路,甚可矜惻。近來京華士子,雖爭先入學,托故受由,不爲居齋,只欲借名於殿講時,士習極爲無據。向者金鎭圭與崔昌大相爭者,蓋以此也。如此之類,臣盡令出齋,仍爲聚會中外士子試講,則善誦者三十餘人,一依講次,塡充其闕,而其不及入參之類,以饑寒切迫之意,每日呼訴於臣,殊可愍然。蓋李濟爲大司成時,以館學下齋,試講許入之意陳疏,廟堂覆啓,雖不明白,亦無防塞之語。金鎭圭爲大司成時,以京儒身不居齋,而占其窠,冒卜殿講事,作爲完議,永塞受由,而堂上及兼官,不爲遵行矣。鎭圭曰,臣爲知館事時,有完議之事矣。鎭遠曰,此後則不許受由,試講許入兩件事,奉承傳定式施行,何如?上曰,依爲之。鎭遠曰,試講時,大司成及四學兼官,各自試講,則必有不均之患。大司成間間試講,而四學兼官無故,則亦爲來參,有故則大司成獨爲試講,未爲不可矣。上曰,依爲之。
兵批,以李頤晩爲副護軍,李宜顯爲副司直。以上朝報
晝講時,特進官行大司成閔鎭遠所啓,臣於頃日試講諸生,則只誦周易,而他書不能誦者頗多。蓋殿講時,每以周易一經試講,故專治此書,以爲殿講時僥倖決科之計,士子任便之習,誠甚未安。今後則殿講時,永罷曾時讀書入之規,自政院,以經書七冊,列書以入,自上落點於其中一冊,而試講,則可防士子僥倖之計矣。上曰,所啓好,今後則自政院列書七冊以入,落點試講事,定式施行,可也。以上成均館謄錄
訓鍊廳啓曰,今日晝講入侍時,同知事金鎭圭所啓,恭·順兩陵,近有虎患,村民家牛畜狗彘,多被嚂殺,陵卒不得巡山,令各軍門,發送砲手捉虎事定奪矣。善放砲手八十名,將官率領,今日出送之意,敢啓。答曰,知道。以上訓局謄錄
晝講時,同知事金鎭圭所啓,宣陵陵官所報內,王后陵曲墻西邊,林木逼近,前日大臣禮官於莎草奉審時,使陵官看審,其去曲墻尺數以報,故尺量,則其間十一尺云矣。蓋其林木,卽今雖不長大,無風落震驚之慮,而落葉亦隨風覆陵上,且長大之後,則不但有風落震驚之慮,亦將陰翳,而有妨莎草,宜量其遠近而斫伐,此前所以使之看審以報也。未知,當限幾尺而斫伐乎?二十尺則似近,限以三十尺乎?上曰,距曲墻三十尺爲限,可也。鎭圭曰,陵木斫伐時,例有告由之擧,而今冬至節祀不遠,兼行,何如?上曰,依爲之。鎭圭曰,陵木斫伐時,例有發遣本曹郞官,與陵官眼同斫伐矣。今亦依例爲之乎?上曰,依爲之。以上禮曹謄錄
有政。吏批,判書李健命進,參判李晩成進,參議李光佐在外,右承旨許玧進。
兵批,行判書趙泰采病,參判朴弼明未肅拜,參議宋徵殷病,參知沈壽賢進,右承旨許玧進。
李德英啓曰,明日常參·經筵,取稟。傳曰,只晝講。
又啓曰,大司憲權尙夏,執義李晩堅在外,掌令鄭必東,持平魚有龜避嫌退待,掌令洪好人未肅拜上疏,持平金相玉牌不進。今日以監察茶時之意,敢啓,傳曰,知道。
又以都摠府言啓曰,副摠管柳星,以訓鍊都監別將軍兵等操鍊事,露梁進去之意,敢啓。傳曰,知道。
又啓曰,外各司內摘奸單子,有頉處察推事,命下矣。長興庫奉事沈壽浚,旣已執闕,所當依承傳罷職傳旨捧入,而第壽浚,以當日應爲替入之員,適有母病,未及趁所相替。故主簿李潗,仍留直所,將欲面替之際,摘奸已到,壽浚名入省記之故,有此執闕云。此與全然闕直有異,何以爲之?軍器寺火藥庫軍士雇立士堅,無緣干點,令攸司推治,何如?傳曰,依啓。沈壽浚分揀。
又啓曰,上番兼春秋李萬根,本以衰老之人,且得休息痢疾,症情苦重,決無出入筵席之勢,姑爲減下,其代,今日政,卽爲差出,何如?傳曰,允。
又以弘文館言啓曰,副修撰李澤,昨日違牌之後,旣有只推之命,更爲牌招察任,何如?傳曰,允。
禮曹判書金鎭圭疏曰,多缺旣就列四五字缺,而有難參涉於其事者,蓋此與試官歷抵,試門開閉,條款自別而然,亦係科獄中一事,則以臣之曾按科獄,而積困人言,何可諉以此非秋曹所按,而冒當覆奏哉?況臣細閱其案,金吾前後究覈眞伋者,過限後乘暗呈券,與擧火書券,而眞伋所供,乃引儒臣燈燭旣張,乘暗投呈云云。語謂爲疾怨之家,乘時所媒孽,其所謂儒臣,卽李健命也。惟此所究覈者,實肇於權,成於李宜顯,而中間健命,亦嘗筵奏與疏論,故不以其爲問目之外,而攙引爲言如此。且金吾所讞,雖以乘暗用奸之無可覈,請令稟處者,過限一款,而欲前後所覆者,限後乘暗,固是一串事,則今於覆奏之際,終難只擧過限,而不及乘暗,況儒臣筵奏,亦有限後之語,其何可强分而二之哉?夫趙銘,旣自服其外製事之,果言于健命,則臣之按治一事,可謂無嫌,而人乃藉口姻戚,欲株連於臣。今眞伋之斥健命者,非復銘事之比矣,而臣若當其覆奏,有所論斷,則彼所藉口,必有加於前。臣雖不肖,固不爲避事圖便之計,而然顚沛之餘,不自懲創,致令査事,緣臣又壞,則是將添其罪戾,臣故不得不爲此仰慁。伏乞聖明,俯垂諒察,亟遞臣職,移授無嫌之人,使遄擧其覆奏,竝幸公私,不勝大願。疏批見上
幼學文獻緯等疏曰,伏以,尊賢建祠,士林衛道之至意,揭虔宣額,國家尙德之盛典。是以尊之斯有祠,祠之斯有額,下必申其懇,上輒准其請者,實次第當行之事也。惟我國家,崇儒重道,褒德尙賢,聲敎所曁,文四行缺然,此固出於高山景仰之誠,同得於秉彝好德之天,而亦莫非國家風厲振作之效,有以致之也。苟有可尊之賢而不尊,祠可請之額而不請而賁之,則不但爲多士之羞,其爲有慊於聖朝倡導之化者,豈淺淺哉?此臣等所以敢陳。故直提學崔德之及其孫忠成,故領議政臣金壽恒及其子判書臣昌協,立祠尊祀之大略,以祈宣賜恩額之典者也。夫四臣事績本末,固非如臣等晩出蒙士,所可揄揚其萬一,而略敍鄕邦之所傳誦,平昔之所覩記,以備裁察,伏願殿下,少垂省納焉。蓋聞崔德之,當我世宗時,歷踐翰苑三司,而後以南原府使,退居本邑,取孟子在心養性之訓,以名其所居之書樓,留心正學,杜門不出。及文宗卽位,召拜直提學,奬以純實,且將貿用,而上書乞骸,長往不返。噫,發軔榮途,卿相在前,而芥視富貴,賁趾丘園,其高風淸節,足以立懦廉頑,而玩書樓三字之扁,可知其存養之工,觀聖祖一言之褒,可得其純實之資,則其所立之高,所存之正,實有遠過於人,而足爲後來之師範也。抑臣等於此,又有所感焉。德之之退歸,在於文廟,一時名賢,送行惜去,見於篇什者甚多,而六臣之詩若文,竝在其中,稱慕企羡之意,溢於言外,則德之之於六臣,可謂合志同方,而其後國家多故,六臣者終不免焉,然則德之之退,有若見幾知微者然,此豈常人所可及者,而至今聞風者,尙且咨嗟想像,有所興起,則其樹立之卓,有補於世敎,亦豈下於當日自靖之諸臣哉?此尤聖朝之所宜亟加褒闡,不可少緩者也。至如其孫忠成,受學於四行缺着工向裹四字缺書,循環誦讀,微辭奧旨數字缺融解,而尤用力於朱子全書,體驗躬行,以爲一生受用之資。雖以微臣等之蒙陋,未能窺測其所造之至於何極,而以其見於外者言之,平居儼然,終日矜莊,而接人應物,渾是一團和氣,聽其辭氣,覿其德容,莫不心醉而起敬。以故士林歸仰,望若山斗,此固遠邇之所同然,而薰腴所被,在臣等爲尤深且切,使窮鄕僻邑之人,得知學問之根基,爲人之規範者,實壽恒之賜也。若乃昌協,早襲庭訓,躬服儒行,亦嘗隨壽恒,往來于玆邑,臣等亦嘗得其爲人,而景服之有素矣。蓋其仕於朝也,經筵啓沃,發揮心學,章奏勤懇,講明治體者,莫非學問中流出,而及其屛處之後,尤以斯道爲己任,囂囂畎畝,矻矻墳典,潛心於格致誠正之學,着力於操存涵養之功。刻厲奮發,眞知力踐,參訂論辨,提示幽眇之旨,造詣成就,幾臻高明之域。雖其苦心靡改,確節難拔,終未得羽儀朝端,翊贊儒化,使一世之人,咸被其澤,而其有補於世敎,作範於後學,則雖謂之儒門之大宗師,不爲過矣。是以一邑多士,興敬於想像傾慕之餘,感發於耳目濡染之地,協力建祠,以祀德之於前,而且以配焉。齊聲倡義,竝享壽恒於後,而又以昌協配焉。以伸一方景仰崇奉之意,而第以遐遠樸愚,尙未能請額于朝,使前賢妥靈之所,不得列於邦家之祀典,而聖朝右文之化,不得宣於海嶠之下邑,此實臣等之罪也。玆敢重繭於百舍之外,齊籲於九重之下。伏乞聖明,數字缺察四臣者之缺德邃學,淸芬遺韻,合爲士林以下缺。答曰,省疏具悉。疏辭,令該曹稟處。
午時,上御興政堂,晝講。入侍諸臣見上諸臣以次進伏。上讀禮記月令上篇,自是月也天氣下降大文,至天子居靑陽太廟大文後,侍讀官洪禹瑞繼讀,自是月也安萌芽大文,至行夏令大文。上讀安萌芽大文,止行夏令,禹瑞因文義陳達曰,二月爲四陽,所謂安萌芽養幼少,皆所以助發生氣也。宋哲宗,戱折柳枝,程子諫止,亦欲以順時令也。草木萌芽,猶當深護,況幼少,可不養乎?諸孤可不存乎?幼幼及人幼,孤獨相養,何時不爲,而春時則尤宜加意,此月令意也。德英曰,四行缺寒暑輒有恤囚之命,欽恤之仁,至矣。前頭又當隆寒,常以此留意,則幸甚。上曰,當體念焉。喬岳曰,同律度,勻衡石角斗甬,正權槪,此平其所當平之物也。王者之於春月晝夜平均之時,平其器皿者,乃所以體天道也。雖尋常器皿之物,無不均平。況於行政出治之際,豈不思所以均平乎?一事一物之接,一動一言之發,或有一毫偏頗,則便是失平也。是以洪範曰,無偏無陂,遵王之義。又曰,王道平平,無反無側。聖上若因此另加體念,則可以爲益於建極之道矣。上曰,儒臣推演文義,所達好矣。予當體念焉。禹瑞曰,無肆者,肆陳尸也。周禮曰,肆之三日,春月不行刑戮,而如大逆不孝,亦當行戮,埋之而勿肆也。又曰,先雷三日奮木鐸,令兆民,使之戒容止者,聖人於迅雷風烈,必變玉藻云。迅雷甚雨,雖夜必興,衣服冠而坐,聖人之於警威如此,而小民愚迷,褻瀆天威,故以此戒之,皆所以警天之意也。此時晝夜平均,故可於此時,均平度量衡石,皆所以順時也。書所謂歲二月東巡,同律度量衡,亦此意也。又曰,獻羔開氷,卽詩所謂四之日其蚤,獻羔祭韭,月令與詩·書,相表裏矣。上曰,然。禹瑞曰,上丁,先庚三日,後甲三日,卽易蠱之先甲後甲,易巽之先庚後庚也。古人祭祀,必以丁日,易義以丁爲丁訓之意也。
鎭圭曰,恭·順陵陵官所報內,近有虎患,村民家牛馬狗彘,多被嚂殺,陵卒不得任意巡山云。此兩陵,以多樹木之故,自前數有虎患,每令各軍門,發遣砲手捉虎矣。今亦依前分付軍門,何如?上曰,依爲之。
德英曰,判義禁閔鎭厚,以按治權卨,引嫌辭免,連不開坐,引嫌當否,臣不敢知,而觀其疏語,不無難便之端。且科獄査事,漸至遷就,自朝家宜有處分,使之趁速開坐,故仰達。上曰,缺官備員擧行,可也。諸臣遂退出。燼餘
上在慶德宮。停常參·經筵。
下直,水原府使李縡,松羅察訪宋奎炳。
中宮殿·世子宮·嬪宮,藥房問安。答曰,知道。
藥房啓曰,沍寒猝酷,伏未審此時,聖體,若何?前入丸藥,更爲連進,而手部脚部,其有差勝之效乎?臣等不勝憂慮,敢來問安。答曰,知道。無事,丸藥連進。手部脚部一樣矣。
政院啓曰,今日賓廳日次,兩司當爲入侍,而兩司俱無行公之員,除在外及引避退待外,呈告未肅拜及未署經人員,竝卽牌招,以爲推移入侍之地,何如?傳曰,允。
又啓曰,判義禁閔鎭厚,今日又爲呈辭,殊無昨日變通之意,知義禁金錫衍,亦連呈辭單,不爲行公。竝卽牌招察任,何如?傳曰,允。
傳曰,今日晝講停。
兼說書李秉常三度呈辭。入啓。遞差。
待敎金在魯牌不進,依承傳罷職。
謝恩,同副承旨沈壽賢,掌令洪好人,持平李挺周。
大司諫趙道彬牌不進,依承傳罷職傳旨。傳曰,只推勿罷。
傳曰,大臣·備局堂上引見。引見入侍時,知義禁金錫衍,從重推考,更爲牌招察任事,榻前下敎。
副修撰李澤上疏。大槪,臣蒙被曠絶之異數,義當竭蹶趨承,而情地臲卼,疾病沈篤,屢犯逋慢,恭俟罪斥,而連下只推,又辱天牌,怵畏分義,不敢一向坐違,忍死趨詣於象魏之下,而以此情病,終無入謝之望,敢構短牘,仰暴危悃。伏乞亟遞臣職名,仍治臣逋慢之罪,以靖私義,以肅朝綱事。入啓。答曰,省疏具悉。旣往之事,不必追嫌,下款事,予已照察矣。爾其勿辭,從速察職。
校理申鐔牌不進,依承傳罷職傳旨。傳曰,只推勿罷。
傳曰,副修撰李澤疏批已下,更爲牌招察任。
謝恩,副修撰李澤。
引見時,正言洪禹寧所啓,請還收罪人河減死定配之命。上曰,勿煩。又所啓,請還收義州定配罪人李後說減等之命事。上曰,勿煩。又啓所,請還收唐津量移罪人金泰潤減等之命。上曰,勿煩。又所啓,請還收鞫廳罪人尹梅減死定配之命,依律處斷。上曰,勿煩。又所啓,請右邊捕盜大將李宇恒,姑先從重推考。上曰,依啓。掌令洪好人所啓,請還收卞爾札·黃順中等放釋之命。上曰,勿煩。又所啓,請還收柳赫然·李元禎復官之命。上曰,勿煩。又所啓,新除授執義李晩堅,時在京畿高陽地,請斯速乘馹上來事,下諭,上曰,依啓。又所啓,竝引嫌而退,下款措語,雖涉太過,其他所論,俱有所執,未安之批,不必爲嫌,嫌難參涉,其勢固然,不可以此輕遞言官,請掌令鄭必東,持平魚有龜,竝命出仕。上曰,依啓。
引見時,領議政李濡所啓,科獄査事,刑曹則幾盡究竟,禁府事亦且垂畢,而近日堂上不齊,未得開坐,漸至遷就,委屬可慮。同義禁李晩成,以都政已迫之故,本曹多有應行之事,無暇進參於金吾之坐。知義禁金錫衍,當初元無引嫌之端,而旣參於鞫坐,則今又引入,不參本府之坐,其所去就,實無所據。金錫衍從重推考,令政院連續牌招,以爲參坐之地。李晩成亦爲申飭,使之隨隙進參,何如?上曰,依爲之。以上朝報
引見時,領議政李濡所啓,宗廟大門改建之說,以其地勢低陷之故,物力浩大。其時監董官之勤勞不少,而該都監之外,不許論賞,旣有定奪之事云,故不爲擧行矣。近來如城門樓營建之勞,亦有陞資之典云。論其事體,太廟外門,不可比諸城門,則輕重間,不宜全無論賞之擧,故敢此仰達。上曰,令該曹考例稟處,可也。以上吏曹謄錄
引見時,領議政李濡所啓,慶尙監司李坦,以儒校生考講停止事,狀聞,平安都事權熀,亦論報備局矣。今年年事凶荒,他道之以此爲請者,旣已許施,且因良役新頒節目,各其邑守令,已經考講,不必疊行,一體使之停止,何如?上曰,依爲之。又所啓,江華牧場革罷事,前後守臣,每以募聚民丁,以備緩急之用爲言,而罷場許民耕食之後,必不無有形勢家冒占之弊,故自孝廟朝,已有此敎,而臣亦嘗以此爲慮,有所仰達矣。曾前鎭江場之割屬本府者已多,而必欲盡罷,頃因上敎,姑爲仍存,而先罷北一場,移屬本府矣。今聞場內田土,盡爲將校品官輩所分執,無一外處之民,移接耕食者。若然,則朝家許令募聚民丁,以備緩急之意,果安在哉?旣無募民之實效,而輕罷牧場,終作私庄,事極無謂。且北一場之馬二百餘匹,移送他島後,幾盡致斃,誠爲可惜。注文島設鎭,亦當移其馬於他島,而實無可合移送處。雖姑仍存,其勢似難相容,今若還設北一場,移放注文島之馬,則實爲便當。纔罷還設,雖涉顚倒,事勢如此,不可無變通之道,發遣本司郞廳,摘奸以來後,稟處,何如?行兵曹判書趙泰采曰,江都留守,卽臣從兄也。臣不宜與論於此事,而第留守卽重任也。朝家待之宜別,如有可査之事,則使留守査出,事體當然,至於別遣本寺郞廳,或不免有乖於事體也。濡曰,此言是矣,而非以留守,爲不可信,自前如此之事,例送郞廳,與留守相議處之者,多矣。今亦發遣郞廳,與本府眼同爲之,似無不可矣。上曰,發遣本府郞廳,與留守相議爲之,似可矣。又所啓,蕩春臺爲先設置倉舍事,頃已定奪矣。預令戶曹·惠廳及各軍門,措備物力,待開春,卽爲營建,而穀物運置之時,馱價所費甚多。若造車子,以爲輸入之地,則似好,此亦分付各該衙門,何如?上曰,依爲之。以上備局謄錄
引見時,領議政李濡所啓,蕩春臺旣設倉庫,不可不設門於洞口,車路亦當修治,三軍門·摠戎廳,待開春,竝力擧行之意,分付,何如?行兵曹判書趙泰采曰,臣自蕩春臺至弘濟院,往來見之,自龍山運穀,道路稍險,若自西江由裳巖,則路甚平易矣。蕩春臺水口,專無防閑,移入倉庫之後,則不可不石築水口,而治道造橋之役,非一軍門,所可當者,若令諸軍門,合力爲之,而力可省而功易就矣。上曰,諸軍門合力擧行事,分付,可也。兵曹判書趙泰采所啓,三軍門火藥,本來數少,而自備局每每劃給於外方,誠是難繼之道,自今一體防塞,爲好矣。領議政李濡曰,外方新設鎭堡,則弓箭火藥等物,勢難措備,則隨其所請,或有顧助之事,而每每應副,果是難繼之道。若非最緊處,則不可輕許,而一番開路,則不緊處,亦必有效尤之弊矣。工曹判書趙泰耉曰,海防新設各鎭所請,則蓋緣物力不備之故,其勢不得不有求於京軍門矣。泰采曰,頃日黃海監司狀啓,諉以價無出處,不爲上送,廟堂定奪之事,不當如是,故臣營火藥,姑未下送矣。上曰,京軍門火藥,元來不多,左右酬應,誠爲難繼,除非不得已處,則一切防塞,可也。領議政李濡所啓,摠戎廳在於昭格洞,與蕩春臺相距不遠矣。此亦分付該廳,使之移設於彰義門外,上番試射放之所,定於弘濟院,似好矣。上曰,一體分付,可也。以上摠戎廳謄錄
引見時,行兵曹判書趙泰采所啓,北漢新創八寺,當初分給帖文若干張,而功費浩大,至於材瓦運上之難,有倍於平地,物力已竭,更無下手處。分授軍門,亦難一一顧見,各寺僧徒,逐日呼訴,不可不更爲顧助,以完其役。且除防米八百餘石,今方督捧,太半無實,分給各寺,使之糶糴者,當爲千石,無他推移之路。南漢各寺所儲之米,亦以帖文貿置矣。今若限千張成給本廳,則可用於此等處,故敢此仰達。上曰,南漢帖文,果有繼給之例矣。領議政李濡曰,帖文非但南漢,他處亦有許給之例,而近來賣爵,實多弊端。故今年外方,以賑救所用,雖有所請,竝皆防塞,而爲備各寺所給穀物,成給帖文,殊涉苟簡。數百石之米,豈無從他推移之道乎?至於寺刹未盡完役處,則參酌許給,似不可已矣。上曰,穀物則從他道可以推移,而作寺物力不足,則帖文亦宜參酌許之,限千張成給,可也。又所啓,北漢軍器,令三軍門措置事,旣已定奪矣。三軍門軍器中,鳥銃及火藥,本來不多,軍器寺鳥銃三千柄,旣有移送之命,軍門鳥銃,依此數備上,弓箭以千張爲限,火藥亦以萬餘斤措備移置之後,隨力加備,則可矣,而必預爲分付,然後軍門當爲擧行,故敢達。領議政李濡曰,臣在外時,以此有所相議,而自各其軍門,量其多少,別單啓下後,移置爲宜,不必徑先定數分付矣。知中樞府事李基夏曰,物力之富,每稱三軍門,而訓局物力,常患不足,兩營則未知何如,而鳥銃·甲胄·弓箭等物,不可容易辦出,預爲分付,然後可以料理備納矣。上曰,旣有山城之後,不可無軍器,其中火藥,尤宜多備,自各其軍門,別單啓下,措備移置,可也。
經理廳啓曰,北漢山城都摠攝節目,別無磨鍊之意,旣已擧論於元節目之中,此則事體雖不必煩啓,而造給印信,分定義僧等事,亦係重大,故竝與諸案,參酌磨鍊,別單書入之意,敢啓。答曰,知道。以上經理廳謄錄
備邊司啓曰,今日出來禮部咨文中,啓箋停止一款,榻前稟定時,只擧啓箋及方物,留置灣上,摠單改書以送之意,而其中冬至·正朝方物移准咨文改書及禮部咨文回咨等事,未及竝爲稟定矣。追後始爲覺得,此亦一體修正以送,而今此改送方物移准咨文及物目摠單,當以得見咨文後日子,改書塡,以此措辭于回咨事,分付承文院,何如?傳曰,允。以上承文院謄錄
引見時,領議政李濡所啓,臣方待罪宗廟署提調,故敢達。臣於去秋奉審時,郞廳言,各室神位藉褥,年久傷弊,不可不改,永寧殿亦然云,而有不敢循例奉審,欲一陳稟後擧行矣。前頭春時,亦爲奉審修改,何如?上曰,依爲之。以上禮曹謄錄
引見時,知中樞府事李基夏所啓,軍器事旣已發端,故敢此仰達。訓局卜馬軍,古則無之,中間創出,而一朔放料,至於三百石,禁營設立之時,訓局別隊,移屬該營,故其料亦隨而無出處矣。故相臣金錫胄,追給餘保,以別得良丁充給事,成爲節目,而其後良丁,終未易得,軍兵糧料,無路繼給,故本局貸用五百石於御營廳,又稟得一千石於惠廳,而俱未及還報矣。月課還復之後,昨年惠廳,欲以元數中五百石計減不送,故屢度往復,依數受來,而今年條月課米,又欲折半減送,惠廳之欲令還償前貸者,不敢曰非矣,而當初貸用,出於共濟之意,而到今以月課米計減,似爲未安。且減數受得,則本局實難成樣,合有變通之道,下詢大臣而處之,何如?上曰,此事,何如?領議政李濡曰,卜馬軍給料之資,移送禁營者,今無可論,而惠廳貸來之米,久未還償,則該廳之責報,雖無足怪,月課米乃所以措備軍器,以爲緩急之用,則謂彼有負,而奪此不給,事理不當,此則宜令移送,俾卽措備軍器矣。上曰,月課米依數移送事,分付惠廳,可也。以上惠廳謄錄
引見時,工曹判書趙泰耉所啓,長生殿匠人,不過四五名,常常待令於本殿,不敢遠離,故資生無路。或子或孫,以板商爲業,而地部及歸厚署,勿爲收稅事,捧承傳施行者,久矣。近來爲慮其挾往私商,以致亂雜之患,故自該曹連有收稅之擧,渠輩實無支保之勢,每每呼訴,此亦可矜處也。旣有前日捧承傳之事,分付該曹,依前例勿爲收稅,以存聊生之地,何如?領議政李濡曰,重地所屬匠人,不可不顧恤,故曾前成給板商帖文,俾得資生者,蓋以此也,而近來人心多詐,或有挾帶私商之弊,若無定數之事,則必致憑依濫雜。今雖還復給帖之規,自戶曹參酌定數,似可矣。上曰,依爲之。以上戶曹謄錄
許玧啓曰,新除授同副承旨沈壽賢,卽爲牌招察任,何如?傳曰,允。
李德英,以弘文館言啓曰,副校理洪禹瑞,移拜吏曹正郞,卽今上番空虛,而校理申鐔呈辭,副修撰李澤牌不進後,又有只推之命,尙不出肅,竝卽牌招,以爲推移入直之地,何如?傳曰,允。
沈壽賢,以弘文館言啓曰,上番無入直之員,不得已以下番姑陞入直之意,敢啓。傳曰,知道。
許玧啓曰,待敎金在魯陳疏受由,已過數日,卽爲牌招察任,何如?傳曰,允。
沈壽賢,以弘文館言啓曰,校理申鐔,旣有只推之命,更卽牌招入直,何如?傳曰,允。
李德英,以備邊司言啓曰,訓鍊都監三手糧所載待變船一隻,今已限滿,依例完固造給之意,分付全羅左水營,何如?傳曰,允。
沈壽賢,以吏曹言啓曰,本曹正郞洪禹瑞,今日褒貶坐起進參之意,昨已分付矣。不卽肅謝,已極未安,且連日開坐試講,而實郞廳之不參,亦涉苟簡,洪禹瑞推考,使之趁明日出肅察任,何如?傳曰,允。
又以吏曹言啓曰,今日本曹褒貶坐起,各司新除授官員參謁時,典簿鄭寅賓·兵曹佐郞鄭壽期,稱病不進,竝推考警責,何如?傳曰,允。
備忘記,傳于沈壽賢曰,史官二員待命。
咸鏡監司狀啓,以白頭山定界立標事,有前後不察之失,惶恐待罪事。傳于李德英曰,勿待罪事,回諭。
副修撰李澤疏曰,伏以臣,恩深罪大,福眇禍多,纔承滌瑕宣召之旨,旋罹越法冒禁之科,上負隆眷,下愧私心,震慄驚惶,誅戮是甘,而畢竟徒配之律,實從寬貸之典,跡編畿郵,追訟愆尤,只自日夕悚恧而已。不意寒谷回暖,死灰復燃,特宥之命,出於萬萬夢寐之外,至於有異身死之筵敎,曲推仁恕之至渥。此豈如臣螻蟻之微,釁累之賤,所可得於君父者哉?臣祗奉赦書,方寸自激,不覺涕血之交迸也。仰戴洪私,歸伏城外,而曾未一旬,異恩荐疊,別敍新除,趁日相續,雖古之起徒中者,榮寵之夐越,蔑以加矣。臣雖愚蠢,亦非木石,豈不知感激趨命之爲恭四行缺徒恃抆拭之殊眷,不思衆怒之難犯,揚揚復入,以蓋其睢盰乎?至若馹騎濫把,雖其事實,已蒙淵鑑之照察,而如臣無似,忝叨法從,不能勤愼檢飭,致有郵官之狀聞,而其所臚列,有若弁髦邦禁,貽弊驛路者然。每自循省,尙切駭悚,亦豈可諉以聖敎之開釋,而晏然於近密之班乎?難冒之勢,固非一端,而且臣痰火之症,源委旣痼,每當寒節,輒必作祟,年邁氣衰,用事轉甚,瘴濱炎陬,受傷又多。今年症樣,比前徒劇,數日以來,寒感挾發,痰壅火升,頭目疼眩,喉塞而語音不成,胸滿而呼吸難通。伏枕喘喘,氣息欲絶,殆有頃刻難保之形,以此病勢,萬無束帶起動之勢。昨於再牌之下,不得不連犯違傲,恭俟罷斥,而聖渥愈隆,輒下只推之命,怵分畏義,不敢又復坐違,忍死祗詣於禁扃之外,而臲卼之蹤,旣難抗顔,沈篤之疾,末由自力,咫尺天陛,彷徨莫進,敢具短牘,略暴悃臆,哀籲於黈纊之下。伏乞天地父母,曲垂矜諒,亟命鐫改臣職名,仍治臣辜恩慢命之罪,以靖私義,以肅朝綱,不勝大幸云云。疏批見上
午時,上御興政堂,大臣·備局堂上引見。領議政李濡,行兵曹判書趙泰采,知中樞府使李基夏,工曹判書趙泰耉,刑曹判書朴權,左副承旨李德英,修撰李喬岳,掌令洪好人,正言洪禹寧,假注書朴弼正·申兼濟,記事官李基聖·沈珙入侍,諸臣次次進伏。領議政李濡奏曰,數日內日氣極寒,聖體,若何?上曰,無事矣。上曰,禮部咨文見之乎?太子方物,今於節使之行,依其言,勿爲付送,可乎?濡曰,臣亦見其咨文矣。年前則有勿送之言,而仍爲齎去耳。上曰,缺四行缺上曰,缺齎去,以此分付,可也。濡曰,方物留置義州,以爲前頭推移用之之意,分付戶曹,何如?上曰,依爲之。
濡曰,臣於頃日筵中,以禁軍冒錄之類,自首者免罪,隱諱者隨現重處事,有所定奪矣。今聞自首者,至於六十餘人云。雖是外方束伍軍,若有弄奸冒錄之弊,則其在軍政,實爲可駭。況此宿衛親兵,國家之所以倚重優待者如何,而乃有此習,豈不寒心?蓋禁軍之久勤者,例授邊將,閭閻無識之輩,給價買得,以圖其利者,此也。論其情狀,殊甚痛惡,旣許自首免罪,則更無可論,而取才之規,有遠射,終制邊將·戰亡·納馬等名目,六兩步數定式,其中納馬取才,只以百步爲限者,專爲擇取戰馬,以壯軍容,而能射百步之武才,亦非不足故也。近來武士之遠射者漸盛,以此次次加其步數,納馬取才,亦增爲百二十步云。或有能射百步,而不及二十步者,便生冒錄之計,似不若仍存百步之舊制矣。上曰,加定步數。乃閔鎭厚爲兵判時事乎?濡曰,此果閔鎭厚所爲。以其遠射者甚多,故有此加定,而到今議者,皆以仍舊爲宜,故敢達。泰采曰,頃日筵中,親承聖敎缺自首者,則多至六十餘人,受由下鄕者,又是三十餘人。四行缺雖極其愛數字缺有罪斷不容貸,然後方可使威惠竝行,而不敢犯科,諸葛亮之流涕斬馬謖,是也。今此禁軍輩,常時雖加愛恤,而冒錄之罪,如是現發,則固當依法處斷,以其旣許自首免罪之故,置而勿論,則於渠大幸,而乃敢涕泣呼訴云。以此觀之,其意昧朝家寬貸之恩,反爲呼訴之端,尤可痛駭。若因此而旋許取才,纔汰還屬,則太無紀律,將何所憑畏乎?然而雖代射被罪者,曾無永廢之事,此亦何可終棄乎?泰采曰,以代射之罪,雖至於充軍,旣釋之後,更許赴擧,則此不當一向停塞矣。取才步數退定者,蓋由於武力之盛多,而頃日取才時,限以百二十步,而有膂力者,亦多見缺,而百步則太近,參酌變通,似好矣。濡曰,納馬之類,或不能趁卽備納,旣納之後,又未卽口傳,其間亦多弊端。今後則取才納馬之數,不必一時務多,隨闕隨塡,似爲得宜矣。權曰,近來有助繩之法,能挽强而射遠,入格之多,蓋由於此云。步數加減,姑爲置之,先禁助繩之弊,爲好矣。泰耉曰,兵判以此輩積年鍊習,多有武藝之故,有此可惜之言,而以罪自首,奸狀昭著,則旋卽取用,事甚顚倒,何可一邊論罪,一邊取才乎?泰采曰,非以旋卽取用爲定奪,其許與不許,自朝家不爲明白定奪,則渠輩必爲入見,故臣之所達如是矣。權曰,故相臣李浣,爲兵判時,禁軍冒屬自首者,皆汰定於定虜衛云。今亦依此爲之,似好矣。上曰,自首者盡爲汰去,而科場代射者,亦許赴擧,則不可因二字缺塞,纔已汰去,旋卽取才,亦似太遽,限三年不許,可也。
泰耉曰,臣以長生殿事仰達,臣於近日梓宮加漆之事,考見謄錄,則己丑年發送敬差官於江原道,取來黃腸板,而可合梓宮者,其數絶少,慶尙道則不送差官,已至二十餘年矣。凡板材,必於冬節斫取,木品方好云。預爲分付該曹,趁歲初發送敬差官於慶尙道,擇其長廣者取來,何如?濡曰,莫重梓宮所用板材,卽今餘數不足,則敬差官不可不急速發送斫取矣。上曰,依爲之。諸臣遂退出。以上燼餘
上在慶德宮。停常參·經筵。
下直,延安府使尹世緯。
掌令鄭必東就職後啓曰,臣妄陳一疏,不槪聖心,詣臺自列,恭俟物議。伏見僚臺處置之辭,乃以下款措語,謂之太過,而强請出仕,臣不勝訝惑也。臣與金萬埰,情分素厚,而竊惜夫處義之失其道,進退之無所據。職在言責,不得不略加規警,而指陳事實,少無過激之言,僚臺之顯示譏斥,實是意外,臣誠莫曉其所以也。近來臺閣之上,彈論獨及於異己,規劾不加於親舊,臣嘗病之矣。今僚臺拘於戚誼,不顧臺體,爲此半上落下之語,甚非平日所望也。雖然,臣以應遞强出之人,何可苟然仍冒於臺次乎?請命遞斥臣職。答曰,勿辭,退待物論。
政院啓曰,啓覆以來,十二月旬前推擇事,前已定奪矣。初覆則初二日,再覆則初三日,三覆則初七日推擇之意,分付該曹,何如?傳曰,允。
又啓曰,知義禁金錫衍,昨日特推之後,又復違牌,事甚未安,更爲牌招察任,何如?傳曰,允。
又啓曰,禮曹參判李壄,卽爲牌招,使之察任,何如?傳曰,允。
又啓曰,知義禁金錫衍牌不進,推考傳旨,今方捧入,所當更請牌招,而聞錫衍以累次違召之故,方待命於金吾門外云。有難循例請牌,何以爲之?敢稟。傳曰,勿待命事,分付。
又啓曰,禮曹參判李壄牌不進,推考傳旨,今方捧入,而本曹擧行之事,十分緊急,更爲牌招,何如?傳曰,允。
校理申鐔上疏。大槪,臣宿患身病,累日危苦,昨蒙恩召,望絶趨承,罰止問備,已極惶感,累召之下,分義是懼,力疾扶曳,祗詣闕外,而觸感勞動,脅痛猝劇,叫呼欲死,若將隕絶,略暴情實,陳章徑退,懇乞聖慈,曲加矜悶,鐫遞臣本兼諸任,俾尋生路,仍治臣積逋嚴命之罪,以肅朝綱事。入啓。答曰,省疏具悉。爾其勿辭,調理察職。
左參贊閔鎭厚上疏。大槪,晩聞重臣筵斥頗緊,驚駭震悚,靡所容措,冒死自列,乞蒙斥退事。入啓。答曰,省疏具悉。卿勿過辭,安心行公。
吏曹啓曰,今日本曹褒貶坐起,各道褒貶啓本相考,則陜川郡守柳綄,以一味頹弛,宜加警醒爲題,而置之中考,旣稱頹弛,則政無可觀。且柳綄前任朔寧時,二次居中,中間雖因赦令蕩滌,而自朔寧換授本職,又有此貶目,則其不治可知,罷黜,何如?傳曰,允。
京畿監司書目,水原兼任振威呈,以右參贊尹德駿,病重上去不得事。啓。傳曰,還爲下送。以上朝報
金德基啓曰,明日常參·經筵,取稟。傳曰,停。
南致熏啓曰,臣與左承旨金德基,冬至望闕禮習儀,議政府進去下直。傳曰,知道。
以上缺且今日望闕禮習儀時,雖無諫院,仍爲行禮之意,禮曹亦必前期單子入啓,而判書金鎭圭,凡係彼國文書,不曾參涉,朝家所知,則今不可迫令擧行,參判李壄呈辭未肅拜,參議宋正明在外,無他推移之路,參判李壄卽爲牌招,以爲急速擧行之地,何如?傳曰,允。
金德基啓曰,今日望闕禮習儀時,兩司不備,則憲府以監察代行,雖無諫院,仍爲行禮事單子,該曹例當望入,而禮曹參判李壄違牌,不爲出肅,他無擧行之員。臣以該房,與行都承旨臣南致熏,旣承下直之命,日勢且晩,雖無諫院,依近例行禮乎?敢稟。上曰,依爲之。
備忘記,傳于沈壽賢曰,史官二員待命,騎馬三匹立之。
左參贊閔鎭厚疏曰,伏以臣,情勢難安,病伏且苦,猥尋長單,未赴公坐,喉司煩啓,召牌忽降,嚴畏分義,黽勉冒出,而自顧中心,媿恧冞深。昨暮始得傳聞,再昨筵中,禮曹判書金鎭圭,以李眞伋事,侵斥禁府,不翅縷縷,至謂之未了之案,徑先讞奏,遂有過限與否,收議諸大臣之命云。前席語,雖未之詳,而臣誠驚駭震悚,罔知置身之所。臣性本疎緩,未諳文法,徒知務存大體,少補殿下公平之治,而不能鉤距發擿,以受囚人自服之供,世之持峻議者,宜乎不滿於其心。卽今未推覈者,有大於眞伋一事,若復仍使臣按置,則其所失誤,不止如今日而已。臣雖欲不顧廉隅,靦然冒當,其於國事,何哉?況收議未入,處分未定之前,皆臣縮伏竢譴之日也。臣若不早自列,又致滯囚益久,則臣之罪戾,將有不暇勝言者,玆敢不避猥越,披露情實。伏乞聖明,念獄事之方急,察公議之可畏,亟命斥退臣身,回授可堪之人,千萬幸甚。疏批見上出燼餘
禮曹啓曰,太子方物,旣已停止事,定奪。謝恩四起禮物及冬至·正朝移准禮物單子中,竝付標,而前日移准時,前方物不准數,則以補進磨鍊啓下矣。今此停止方物中,黃花席·雜彩花席,當爲移錄於補進處,以此改付標以入。戶曹進貢中移准一款,令戶曹急速擧行事,分付,何如?傳曰,允。備局謄錄
上在慶德宮。停常參·經筵。
下直,長湍府使南至熏,臨陂縣令金時澤,
左尹尹就商上疏。大槪,疾病危苦,職務曠廢,辭本未徹,惶蹙日深,此際見差於永禧殿冬至獻官,明將受香,而顧臣病狀,涉旬彌篤,實無自力將事之望。伏乞聖慈,亟命該曹,速賜變通,俾免狼狽,仍治臣罪,以肅朝綱事。入啓。答曰,省疏具悉。享官,令該曹變通,卿其調理察職。
江原監司書目,春川呈,以新監司朴泰恒辭職上疏上送事。啓。答曰,省疏具悉。卿其勿辭,速往欽哉。
掌令洪好人啓曰,臣情地病狀,實無一分冒出之勢,而荐召之下,亦不敢每事違傲,不得不黽勉出肅,仍參入侍之列矣。得伏見僚臺避辭,則以臣處置措語,盛加疑怒,或謂之强請出仕,顯加譏斥,或謂之拘於戚誼,不顧臺體,下語深緊,譏切備至,臣誠瞿然,繼之以訝惑也。夫金萬埰之於尹德駿,雖有嫌怨,而朝臣之不得避嫌,前後聖敎,不啻申嚴,先輩之忍嫌,周旋於公席僚窠之間者,亦多可據,則萬埰之迫於朝令,片時交龜,似無害於回避之義,而今者僚臺,論斥於情理之外,求衅於擧止之間,遣辭之際,專務蹈藉,有欠於論人忠厚底道理。故臣於請出之啓,略示太過之意,而僚臺反加非斥,實是臣意慮之外也。臣與金萬埰,雖有戚誼,旣非應避之親嫌,則亦循公議,可否其間,有何不可,而今乃以此抑勒爲說,反欲歸之於循私蔑公之科,臣亦莫曉其意之所在也。大凡論人之際,人之意見,各自有不同者,何必屈意强從,一如僚議,然後方可免於不顧臺體之斥耶?雖然,臣一當處置,非斥至此,宜卽詣臺自列,而昨緣病苦,今始來避,所失尤大,其何可苟然仍冒於臺次乎?請命遞斥臣職。答曰,勿辭,退待物論。
吏曹參判李晩成,右尹兪命雄上疏。大槪,臣等重被筵臣之斥,不可仍冒於議讞之地,而長僚旣以此自列,難安之勢,宜無異同,乞命鐫遞臣等金吾兼任,以謝公議,以安微分事。入啓。答曰,省疏具悉。卿等勿辭,從速察任。以上朝報
金德基啓曰,明日常參·經筵,取稟。傳曰,停。
許玧啓曰,都摠府郞廳來言,闕內各處,入直軍兵夜巡檢云矣,敢啓。傳曰,知道。
以上缺令該曹紙筆墨半行餘缺君,綾昌君橚,洛昌君樘,密南君堪,益陽都正檀,密陽正梡,夏原守杞,原城守棱,齊平守㰒,齊昌令㯙,淸陽正溶,昌恩正權,坡平副正彬,鶴城副正楦,原平守燮,前原興守煦,星昌守濡,蓮道城守權,韓陽令楹,密副令梜,洛山都正㯳,竝推考,無分之員,原陽都正炅,鶴陵副守榯,竝罷職,以警將來,何如?傳曰,允。
右尹兪命雄,吏曹參判李晩成等疏曰,伏以,臣等伏聞日昨筵中,因重臣所達,有李眞伋收議大臣之命,筵席語秘,雖不得其詳,若乃侵切之意四行缺之徑勘未了之案。半行餘缺議讞爲失當,欲駁議其可否,則臣等疎謬之罪,固已難免,而大臣之非斥,不比尋常,其不敢仍冒於議讞之地較然,長僚旣以此自列,臣等難安之勢,宜無異同。伏乞聖明,亟命鐫遞臣等金吾兼任,以謝人言,以安微分,不勝幸甚。疏批見上
左尹尹就商疏曰,伏以臣,疾病危苦,職務曠廢,冒死控籲,冀蒙恩遞,而辭本未徹,惶蹙日深,此際見差永禧殿冬至獻官,在臣分義,固當祗詣將事之不暇,而顧臣所患,根委已深。初旣觸寒於畿邑巡點之行,又復添傷於壇場操鍊之役,醫治過時,將攝失宜。一日二日,輾轉彌留,飮藥而罔效,取汗而不減,頭部如碎,肢體斂縮,食飮拒口,氣息綿綴,出入人鬼關,今已旬餘日矣。尙何望奔走供事於邊豆之間哉?苟使臣少有一分自力之勢,則莫重享官,豈敢爲托病規免之計,而惟是床簀餘喘,致身無路。受香期日,只隔一宵,必以無故之人,及今改易,可免臨時窘急之弊,玆敢不避煩猥,疾聲哀籲於仁覆之下。伏乞聖慈,諒臣病勢難强,且念享禮甚重,亟命該曹,速賜變通,俾免狼狽,仍治臣罪,以肅朝綱,不勝幸甚。疏批見上出燼餘
上在慶德宮。停常參·經筵。
獻納韓永祚三度呈辭。入啓。遞差。
政院啓曰,都目大政之至今遷就,實是前所未有。吏曹判書李健命出仕後,必欲於今月念後爲之,與參判李晩成,連開講坐,未及畢講,參判李晩成,以兼帶金吾事引入,昨已陳疏承批,而今日亦不行公。今月內無故餘日不多,如是之際,大政又將漸退,事甚未安,而李晩成所引之嫌,本非大段,且兼帶雖有可引之嫌,本職行公,亦多有之,吏曹參判李晩成,卽爲牌招察任,何如?傳曰,允。
又啓曰,知義禁金錫衍,前後屢違召命,終不行公,至於大臣陳達,特推勉出,而一向撕捱,無意承命,其在事體,殊甚未安,更爲牌招察任,何如?傳曰,允。
傳曰,典獄摘奸,輕囚放釋。
校理申鐔牌不進,依承傳罷職。
府啓,請還收卞爾札·黃順中等放釋之命。請還收柳赫然·李元禎復官之命。竝引嫌而退。當初所論,意在規警,僚議非斥,在我措語失當,見非物議,揆以臺體,勢難仍在。請掌令鄭必東出仕,掌令洪好人遞差。答曰,不允。處置事,依啓。
知義禁金錫衍牌不進後上疏。大槪,臣積逋違慢之罪,迄無誅罰之加,而辭章未徹,情地愈蹙,焦心一死之外,更無他道,玆冒萬死,更陳血懇。伏乞亟命攸司,勘正臣罪,使朝綱振肅,私分粗安事。入啓。答曰,省疏具悉。卿於金吾兼帶,終始力辭,殊涉太過,勿復撕捱,速出察任。
假注書朴弼正病,代以申滌爲假注書。
吏曹啓曰,臺諫有闕,政事,取稟。傳曰,明日爲之。
京畿監司書目,驪州呈,以副提學權尙游辭職上疏上送事。啓。答曰,省疏具悉。卿勿過辭,從速上來察職。以上朝報
金德基啓曰,明日常參·經筵,取稟。傳曰,停。
又啓曰,明日冬至望闕禮,依近例爲之之意,敢啓。傳曰,知道。
又以弘文館言啓曰,本館僚員之不齊,未有甚於近日。姑陞入直,事涉苟簡,而校理申鐔受由調治,今已累日,卽爲牌招察任,何如?傳曰,允。
沈壽賢,以兵曹言啓曰,近來本曹堂上,位甚不齊,參議臣徵殷,獨爲入直,已至累日,素患痰火之症,挾寒復發,症勢苦劇,而他無推移替直之員,參知有闕之代,明日政,以在京無故人差出,仍卽牌招察任,何如?傳曰,允。
金德基啓曰,崇陵冬至祭獻官原豐都正熙,吏曹塡差之後,已過三日,終無稱頉之事。及至今日,再三請來,始爲托病不進,受香時刻漸晩,不得已以洛山都正㯳,改付標啓下,仍爲受香矣。熙,果有實病,則事當通知該曹,使之前期變通,而不此之爲,臨急稱病,分義事體,俱甚無據,不可不從重責罰,而本院無他可施之罰,原豐都正熙,從重推考,何如?傳曰,允。
沈壽賢啓曰,統制使狀啓,以龜山居李淡等七名渰死事。傳曰,渰死人等,令本道恤典擧行。
又啓曰,黃海監司狀啓,以良役變通,定限已過,尙不磨勘,待罪事。傳曰,勿待罪事,回諭。
司直金錫衍疏曰,伏以,臣於金吾之任,萬不近似,不敢承當,屢犯違慢之科,宜伏刑章,而聖度天火,終不加誅,臣誠惶懼蹙迫,不知所出。臣頃當設鞫之日,承召出肅,非謂可堪是任也。聞有上變者,姑不知事之輕重,驚慮罔措,他不暇顧,忙赴闕中,仍爲參鞫,而私心之愧恧,已不勝言,名器之汚辱,亦且極矣。耐過數日,獄事完畢,其何敢仍因蹲冒,以致人指笑哉?臣於榻前,已悉情悃,今不可復爲覼縷,而臣請以一言,冒死更陳焉。夫人有能爲而不爲者,有不能而不爲者。殿下試三四字缺經書陳文義,則必三四字缺必察其不能,而不之强七行半缺自誓自劃之意,今三行缺行公,則是面謾君父也。臣寧被違命之誅,不可一日虛帶,且又身病危劇,轉側須人,故不得不連尋長單,而喉司不諒,一例退却,方切悶蹙矣。又伏聞,昨日筵中,有權卨推覈事,令次官備員擧行之敎,此獄按査,所關不輕,如臣蔑識者,其何以推按覈理乎?數日之內,嚴召荐降,而竟未祗赴,惶恐隕越,欲死不得,千萬意外,召牌又至,而終無以承命,不得不擔當病軀,來到金吾門外,以俟罪罰矣。又有勿待命之敎,因政院啓辭,召命又降,而又不免違逋,積罪如山,情地迫隘,焦心一死之外,更無他道。臣之五六字缺上不欺聖明,下不負初心,而到此地頭,唯願速被誅罰。四字缺以安私分而已。玆敢疾聲仰籲於天地父母之前。伏乞聖慈,俯諒危悃,亟遞臣金吾之任,仍治臣前後違慢之罪,使成命無滯,朝綱振肅,不勝幸甚。疏批見上
副提學權尙游疏曰,伏以臣,伏蒙恩暇,歸省松楸,月日已累閱矣。初以賤疾危苦,不卽還朝,間者又遭意外人言,章疏迭出,疑怒多端,情跡臲卼,有不敢冒廁朝二字缺頃叨騎曹,縣道封章,略暴難安之情,冀蒙斥退,而章未及徹,本職已賜變通,曾不幾何,又被春官之除,臣積有逋命之罪,方在衆惡之中,而特進之恩,收召不置,誠不自知,以臣庸下,何以得此於聖朝也?繼伏聞,日昨筵中,聖敎頗嚴,至有特推催促之命,臣冞增悚惕,萬死靡容,而念臣情地危蹙,旣不可以供職,分義惶恐,又不敢於陳籲。寧欲走伏京輦,以聽攸司之勘律。力疾登途,寸寸前進,千萬夢寐之外,又有館職移拜之命,馹召恩三四字缺中路十餘字缺撫心失措,罔知所出。六行半缺僵仆旅次,若將溘盡數字缺病狀,斷無作勢趨程之望,玆敢冒死哀叩於天地父母之前。伏乞聖慈,特賜矜察,亟許遞臣新授職名,以重官方,以延殘喘,仍治臣前後孤恩慢命之罪,使具僚知警,不勝幸甚。疏批見上出燼餘
上在慶德宮。停常參·經筵。
未時申時,日暈。
大殿·中宮殿·世子宮,政院·玉堂·二品以上·六曹,冬至問安。答曰,知道。
嬪宮,政院·玉堂,冬至問安。答曰,知道。
禮曹草記,李眞伋呈券過限勘斷當否問議可也事,命下矣。議于大臣,則領議政李濡以爲,曾前李獻英兄弟,更試當否詢問之時,臣有嫌難論列其是非者,不敢獻議矣。今此李眞伋過限乘暗呈券云者,專出於諫臣疏論,而臣與其諫臣,爲友婿之間,嫌難是非,前後無異,不敢獻議。判府事徐宗泰以爲,李眞伋事,以推案觀之,其所得中,終無可疑之端。朝家所覈問,惟在於乘暗呈券之過限與否,乘暗投呈,則該府其初議啓亦以爲,旣無現著之跡,至於過限一款,眞伋供辭內,試帳方覆,擧帳納券云云。雖籠罩爲說,而其爲過限則可知矣。科場時限至嚴,過限呈券,固爲違越,而自前士子於限至覆帳之際,以券分投於帳內,幸而塡字得參者,其來已久,前後不紀其數,似此謬習,從今禁斷則可也。今眞伋之參科,旣於考試之際,全無可疑之事,而其過限一事,非所始有,則到今追以爲罪,恐爲深刻之歸矣。科事至重,臣之淺見,有不敢容易擅論,惟在自上量處,伏惟上裁。判府事李頤命以爲,李眞伋供辭,認臣家爲疾怨,而禮官猶以此爲嫌,則臣尤何可容議於此事乎?詢問之下,不敢仰對,不勝惶恐。判府事趙相愚以爲,李眞伋,卽臣妻從弟參議李大成之子也。臣與眞伋,雖無在法應避之嫌,旣係婦黨,則其何敢晏然冒參於可否之論乎?玆不得不仰對俯詢之下,誠無任惶悚之至。領府事尹趾完,判府事崔錫鼎·李畬·尹極在外,判府事金昌集奉使,不得收議。大臣之意如此,上裁,何如?啓。李判府事,更爲問議。
假注書申兼濟病,代金台壽爲之,金台壽在外,代以沈尙鼎爲假注書。
判府事李頤命箚子。大槪,再詢之下,終不敢獻議,惶恐待罪事。入啓。答曰,省箚具悉。卿其安心勿待罪。
傳曰,李眞伋呈券過限,明白無疑,旣已現發之後,不可仍置,拔去。
吏曹啓曰,來二十六日,都目政事爲之之意,敢啓。傳曰,知道。
府啓,請還收卞爾札·黃順中等放釋之命。請還收柳赫然·李元禎復官之命。李獻英獻章試券,請令該曹,更加考覈,拔去榜中,討捕使之任,專管治盜,則當此歲荒民飢,盜賊竊發之時,不可不擇差也,明矣。忠州討逋使鄭文彬,爲人愚騃,性又貪黷,專抛治盜之事,多有虐民之擧,駭悖之狀,非止一二,而姑以一事言之,槐山郡有偸出大同錢布之賊,前討捕使在任時,捕捉賊魁四人,輸款付獄,未及行刑矣。文彬到任之後,聽其從弟之私囑,無端放出,反諉以典守不謹,而徵出許多錢布於邑吏及邑民,一郡之人,無不怨咨。且屠禁徵贖,非其職掌,而憑藉營關,逞其貪慾,分送私人於所屬各邑,搜出村民節日上墓之饌,一臠一胾,盡皆徵錢,營門所報,只什之二三,其餘則盡歸私槖,其貪婪不法之狀,人皆憤罵。凶歲治盜之任,決不可仍畀此人,重貽民害,請忠州討捕使鄭文彬罷職不敘。答曰,不允。拔去之請,終未見其得當,須勿煩論。
掌令鄭必東啓曰,臣以李獻英獻章拔榜事,有所論啓矣。聖明不惟不賜允從,至以拔去之請,終未見其得當,須勿煩論爲敎,臣不勝慨然之至。夫獻英等科前預作之說,騰播人口,而人皆㤼於賺連獄端,莫肯立證,則惟此一事,終爲未了之案,而及其金吾閱視試券之際,題字用巧之迹,又復綻露。此與古者李璧之暗號,汪藻之古字,何以別乎?且字樣異常,終至拔去者,旣有前例,而今玆獻英等之題字用巧,比之於篇中異字,尤難自掩其迹,此而掩置,終不嚴處,則日後科場之濫雜,將無以禁防。此臣所以前旣疏陳,後又啓論者,而言不見信,有此意外之敎,臣何敢一刻晏然於臺次乎?請命遞斥臣職。答曰,勿辭,退待物論。
謝恩,兵曹參議黃一夏,參知宋徵殷。
京畿監司書目,楊州呈,以禮曹參議宋正明辭職上疏上送事。啓。答曰,省疏具悉。爾其勿辭,上來察職。又書目,楊州呈,以右副承旨李喜朝辭職上疏上送事。啓。答曰,省疏具悉爾懇。士生斯世,幼而學之,壯而行之。況爾以世祿之臣,本非果於忘世者。予之收召不置,竟至超擢,亦非偶然,則出而應命,實合於世祿之義。夫豈有辭卑就尊之嫌哉?須體此意,勿復控辭,從速上來察職。
政院啓曰,卽因禮曹草記,李眞伋試券所付紅籤,令政院稟處事,允下矣。李眞伋試券,令承文院推來,所付紅籤燒火之意,敢啓。傳曰,知道。
兵批,洪好人爲副護軍,韓永祚爲副司直。以上朝報
政院啓曰,卽伏見禮曹草記,坡州牧使洪禹鼎,今冬至箋文,不爲封進矣。進箋事體,與進上封進無間,而禹鼎諉以情勢,不爲封進,已極駭然。守令之當爲進箋而不進者,其道監司啓聞罷黜,而京畿監司金萬埰,雖被臺疏之斥,不爲據例啓罷,亦涉未安。守令請罷,非禮曹所掌,故只以坡州牧闕箋緣由啓達,而玆事所關甚重,終不可置之。京畿監司金萬埰推考警責,坡州牧使洪禹鼎罪狀,令吏曹考例稟處,何如?傳曰,允。以上吏曹謄錄
左副承旨金德英啓曰,臣承命馳往于典獄署,點閱罪囚,啓覆罪人二名,承傳罪人四十九名,刑曹罪人四十七名,咀呪罪人五名,來關罪人十六名,各司罪人七名,合一百二十六名內,二十名段,罪名俱不至大段,仰體聖上欽恤之德,竝直爲放釋。此外或犯殺獄,或犯咀呪,或係綱常,其餘罪人所犯,亦皆緊重,竝爲仍囚,重囚之一向淹滯,亦甚可慮,令該曹趁速稟決。且伏聞典獄署囚徒外,刑曹及各衙門拘留罪人,其數亦多云。依例一體放送之意,分付,何如?依啓。以上左捕廳謄錄
金德基啓曰,明日常參·經筵,取稟。傳曰,停。
又啓曰,因春秋館草記,同春秋黃欽牌招事,允下,而闕門已閉,明日待開門牌招之意,敢啓。傳曰,知道。
御營廳郞廳,以都提調意啓曰,八九字缺軍兵別破陣點考後,下番馬步軍兵,別破陣賞格試才,當爲設行於南小門洞,而大將臣金錫衍,方有身病,不得已令本廳兼中軍千摠邊是泰代行矣。入直將官及軍兵等,依前例,除標信出用之意,敢啓。傳曰,知道。
金德基,以禮曹言啓曰,傳曰,李眞伋過限呈券,明白無疑,旣已現發之後,不可仍置,拔去事,命下矣。旣有成命,則原榜目中李眞伋姓名,不可仍置,付標以入,而其試券所付紅籤及所授紅牌,令政院及吏曹稟處,何如?傳曰,允。
吏批啓曰,禮曹正郞兪崇身病甚重,不得察任,改差,何如?傳曰,允。
有政。吏批,判書李健命進,參判李晩成病,參議李光佐在外,都承旨南致熏進。
兵批,行判書趙泰采病,參判朴弼明未肅拜,參議宋徵殷進,參知未差,左承旨金德基進。
吏批啓曰,兩司闕員,今當差出,而擬望之人乏少,外任竝擬,何如?傳曰,允。
吏批,以黃一夏爲兵曹參知,韓圭爲祥原郡守,洪鳳祚爲敦寧奉事,洪禹寧爲獻納,趙鳴鳳爲掌令,尹鳳祚爲正言,兵曹參議黃一夏,參知宋徵殷。
金德基,以禮曹言啓曰,諸道所進冬至方物捧上,本曹開坐看品,則全羅右道水軍節度使閔純所進鹿皮,品雖不甚劣薄,中間有細孔,欲爲還退,而鎭撫言內,遠道所進,勢難改備云,故不得已捧進,而事甚未安,閔純推考警責,何如?傳曰,允。
又以禮曹言啓曰,諸道封進賀箋,本曹依例開坼看審,則江華府留守趙泰老,水原防禦使李縡,楊州牧使權慜,長湍防禦使南至熏,竹山府使李鳳徵,鐵原府使李昌肇箋文,冬至令節,當書平行,而書於中行。宣川防禦使張鵬翼箋文,冬至令節,當書別行,而連書月日下,末行姓名下,上箋之箋字,當於同行間一字書之,而書於別行,印文追加補劃,而多有訛誤。江陵府使任舜元,義州府尹李敏英箋文,當以冬至日書塡,而以封進日書塡,忠州牧使李裕民箋文,紙品麤劣,油染四處,慶興府使崔瑋箋文,紙品麤劣,末行姓名下,不書上箋二字,皮封當只書職姓名,而書年號月日。城津防禦使崔文徵箋文,末行當曰謹上箋,而落謹字,平安道節度使李弘述,踏印不精,朱染紙背。或有違式例,或紙劣,或油染朱染,或印文訛誤,皆有欠於敬謹之道。竝推考警責,何如?傳曰,允。
又以禮曹言啓曰,凡守令之當爲進箋而不進者,其道監司啓聞罷黜者,例也。今此冬至箋文,坡州牧使洪禹鼎,不爲封進,京畿監司金萬埰,所當依例啓罷,而以被臺斥,情勢不安,不得處置守令,移文本曹,以爲當該牧使洪禹鼎,被臺斥上京,不得封進云矣。本道事勢如此,雖不得啓罷,而本牧闕箋緣由,不可不陳達,故自本曹,敢啓。傳曰,知道。
行判中樞府事李頤命箚曰,伏以,今以李眞伋科事,有更爲問議之敎矣。臣雖萬萬無似,旣忝在大臣之後,凡所諮詢,豈敢曲引小嫌,以孤明命乎?蓋眞伋之以臣家爲疾怨者,必不但指臣從弟健命而已。嚮者其兄眞儒之疏,在臣家爲罔極之誣,聖明亦已俯燭矣。然則彼之所以認爲疾怨,亦可知矣。今臣苟其如此,而乃敢可否此事,則當之者必不心服,傍觀者亦必以爲不公,臣之不敢當,有非禮官辭不獲已之比,再命之下,終不敢獻議,不勝惶恐待罪云云。疏批見上
禮曹參議宋正明疏曰,伏以臣,曩叨喉司,目見聖上處分之過中,敢暴愚忱,遽承嚴敎,惶駴震慄,不敢輒煩四五字缺獲徹,卽蒙鐫解,迸伏郊坰,席藁俟譴七八字缺負罪。賤臣過蒙朝廷四行半缺其損聖德,而啓後弊半行餘缺誠淺辭拙,旣不能孚格天聽,聖批切峻三字缺聞之敎。噫,爲人臣子,而縱恣無忌,則律以邦憲,誅殛亦輕,聖度天覆,過加容貸,而鞶帶之褫,豈足以贖其愆尤?臣自聞此敎,五情失守,仰怵威命,俯循微分,沒齒田里,杜門省愆,以不失自靖之道而已,夫豈有彯纓結綬,出入周行之望哉?且臣宿患眼眚,症是內障,久處江干,調適失宜,風冷外襲,火熱內熾,浮爛赤腫,翳膜日盛,視益眊而痛益深,面壁昏昏,晝夜呻楚,苟不塞竇謝事,專意療治,則將不免爲廢疾之人,卽今病狀,尤無自力趨朝之路。新除之下,久稽祗承,辜恩負命,罪戾層積,玆敢瀝血籲,仰請嚴譴。伏乞聖慈,俯賜鑑諒,亟許遞改臣新授職名,仍命勘臣負犯,以肅邦刑,以安私分,不勝幸甚。
右副承旨李喜朝疏曰,伏以,蟻蝨小臣,猥被寵命,敢瀝微懇,仰瀆宸嚴,罪積逋慢,日夕兢惶,乃蒙聖度天大,誅譴不加,溫批反降,至以今玆陞擢,予意非偶,安心勿辭,速來察職爲敎。臣伏地感泣,涕血交零,旣不自知其所以得此,又竊怪聖明於知人任人之道,靡不明且審矣。獨於賤臣此事,乃忽有違於政體,未允於物情,豈聖明,以臣不由科目以進,眞可謂遺逸,而其叨臺職已久,亦不害爲隨他陞遷故耶?然則日月之明,誠有遺照,而恐亦未免於聖人千慮之一失矣。玆不得不更冒萬死,略陳賤臣本末,以冀睿察焉。臣本生世祿之家,豈有高蹈遠引之志?只緣不才多病,難於供職,而家貧親老,無以爲養。故爰自少日,卽已廢處丘園七八字缺聖世之一逋氓,誠不自意四行半缺無官不就,此其自處,可謂半行缺遺逸者乎?至於臺職,自與冗散不同,實爲行道五六字缺譾劣,最在人下,無一分可行之道,故前後除命之下,反四五字缺不敢冒進焉。臣之本末,不過如此,而今乃遽然躐濟於六大夫之列,授之以銀臺淸切之銜,付之以出納惟允之責,其不可堪承,比前日不啻倍蓰,又況於尊卑趨舍之間,實有大嫌存焉。臣雖無恥,尙安忍見利忘義,冒沒出脚,以自喪平生之所守哉?然此猶以臣言之耳。乃若公朝政體,其所關係尤重。蓋凡陞秩授官,必其歷試多,而功能著,然後施之不濫,而受之不僭。臣旣不合於遺逸,且其積年廢伏,未嘗有奔走職事之勞,可以膺簡拔而辱超擢者,卽中外人之所共言。臣不敢知今日殿下此命,胡爲而及於臣身也?臣於此,若怵迫嚴威,不能力辭,殿下亦視以例讓,不思反汗,則非惟遠近竊議,聽聞俱駭而已。竊恐聖明黜陟勸懲之道,自此大懷,人心解體,績用不成,非細故也。伏願殿下,特垂鑑照,將臣新授職名資級,亟賜改正,千萬幸甚。且臣伏見今十九日敎旨,又以臣爲右副。此雖循序次陞者,其不容暫時瘝曠則同,宜卽更申籲號,以乞處分,而臣於宿病之外,近又添得傷寒,症情苦劇,神思昏瞀,無以綴屬文字,經營屢日,今始仰陳,臣尤死罪,臣無任戰灼惶隕祈懇屛營之至云云。疏批見上出燼餘
上在慶德宮。停常參·經筵。
未時,日有重暈有兩珥,外暈上有背,色皆內赤外靑。
下直,靑山縣監李存道。
政院啓曰,知義禁金錫衍,再昨陳疏承批之後,連呈辭單,無意行公,其在事體,殊甚未安,更爲牌招察任,何如?傳曰,允。
吏曹口傳政事,以徐命均單付檢閱。
玉堂箚子。大槪,請掌令鄭必東出仕事。入啓。答曰,依啓。
謝恩,檢閱徐命均。
府啓,請還收卞爾札·黃順中等放釋之命。請還收柳赫然·李元禎復官之命。李獻英·獻章試券,請令該曹,更加考覈,拔去榜中。請忠州討捕使鄭文彬罷職不敍。新除授掌令趙鳴鳳,時在平安道泰川縣任所,請斯速乘馹上來事,下諭。答曰,不允。下諭事,依啓。
忠淸監司書目,韓山呈,以刑曹參判權辭職上疏上送事。啓。答曰,省疏具悉。卿其勿辭,從速上來察職。
京畿監司書目,高陽呈,以執義李晩堅辭職上疏上送事。啓。答曰,省疏具悉。前後除拜,一不趨命,分義所在,不宜若是。爾其勿辭,從速上來察職。以上朝報
吏曹啓曰,禮曹啓辭,李眞伋所授紅牌,令吏曹稟處事,命下矣。旣已拔去,則紅牌不可仍授,收來燒火,紅榜中付標安寶之意,敢啓。傳曰,知道。以上禮曹謄錄
金德基啓曰,明日都目大政相値,政畢間視事,頉稟。傳曰,知道。
李德英啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
又以兵曹言啓曰,今十一月二十五日,私婢水德稱名人,自興元門入來,差備門外擊錚,極爲駭愕,令攸司囚禁治罪,同門守門將金九鼎,常時不能禁斷雜人,以致闌入,亦難免其責,推考,何如?傳曰,允。
又以司僕寺官員,以提調意啓曰,江華北一場還設便否,發遣本寺郞廳,摘奸以來之意,旣已定奪矣。本寺判官趙榮福,數日內給馬下送,何如?傳曰,允。
又以備邊司言啓曰,科獄査事,刑曹則已盡完了,禁府亦且垂畢,而近因堂上不齊,久未開坐,若此不已,則歲前亦無收殺之望。知義禁金錫衍,前後嚴召,不知其幾,而旣出還入,終不趨承,揆以道理,實涉未安,而卽今事勢,無他變通之道,更爲推考警責,俾卽察任。同義禁李晩成,以本職,方參於考講之坐云,而似不必終日,雖至晩暮之後,必爲開坐於金吾之意,分付,何如?傳曰,允。
沈壽賢,以禮曹言啓曰,卽接獻陵參奉所報,則大王陵上乾亥方欄干一柱耳石,因風雪所磨,自然有罅隙,歲久年深,漸次開拆矣。今月二十一日剝落,其大如升,長則八寸,廣則五寸云。依例政府以下,進去奉審後稟處,何如?傳曰,允。
刑曹參判權疏曰,二行半缺臣之八九字缺義,亦不可苟,年紀已衰,凋謝日甚。一宜休,神識四字缺迷罔,二宜休,位高才卑,人器不稱,三宜休,媒進自欺,欺人二字缺,四宜休,有一於此,尙難從宦,況兼此四宜休,而重嬰難醫之痼疾已久。臣之病勢,已悉於前疏,而臟中餘症,日漸危惡,語言失度,笑啼乖常,有同喪性之人。稍解醫理者,莫不危之曰,臟腑之受傷,有異於表症,溘盡之期,迫在朝暮,必須謹避風寒,多服藥餌,若嬰孩之保護,然後可以少須臾無死云。今若忘生戀寵,强疾趨命,殞斃於道路,則其爲行路之所愍笑何如也?矧此秋曹,本非閑司,而竊聞科査,尙未了當,備員開坐,一日爲急,緣臣病伏遐鄕,以致査事之遷就,豈非未安之甚者乎?噫,君臣之義,無所逃於天地之間,一瞻天顔,退塡溝壑,實是臣之至願,而一縷殘喘,奄奄欲絶,北望宸嚴,但有涕淚而已。不得不瀝〈血〉哀籲於仁覆之天。伏乞聖慈,俯賜矜惻,特命鐫削臣職,俾臣安意調養,得延晷刻之命,臣不勝萬幸。疏批見上
執義李晩堅疏曰,伏以,臣頃將危苦之情,仰瀆宸嚴之下,僭猥之誅,俯伏以俟,及承聖批,開釋備至,無異慈父之詔子。是豈無狀賤臣,所當得者哉?感極涕零,不知死所。第臣區區血懇,未蒙聖明之矜察,不惟不許所辭,乃及荐加寵命,自諫省而移玉署,自玉署而移憲職,數旬之內,除書召旨,絡繹道路。天地雨露之澤,有若獨偏於臣身。聖恩愈隆,臣罪愈大,惶隕憫塞,寧欲循墻而不可得也。臣之情病,實無抗顔就列之勢,前後章疏,悉陳靡蘊,今不敢更爲覼縷,而士生斯世,三四字缺者,實是人臣之至榮,當世之所艶,則臣之榮願十餘字缺甘自陷於犯分慢命之科,四行餘缺命,至達筵中,半行缺求死而不得,誠不知置身之所也。臣之臲卼之迹,沈痼之疾,四五字缺周行,以備驅策之狀,夫人所知。而今其爲言,乃至於此,有四五字缺進之端,而自圖便身者然。同朝之間,全不見諒,此莫非臣平日言行,不能見孚於儕友之致,撫躬慙悼,尙復何喩?宜卽走伏象魏之下,仰請鈇鉞之誅,而素患吐血之症,每當寒沍之節,輒發如期,火升頭疼,膈痞氣喘,眞元澌盡,空殼徒存。危形敗兆,迭出侵凌,衰殘氣力,不能與之相敵,昏仆床席,惙惙有垂盡之勢,跨馬作行,其路無由,玆不得不仰首哀籲於仁覆之下。伏乞聖慈,念言地之不可久曠,矜病狀之不能自力,亟命鐫削臣職名,仍勘臣積逋召命之罪,以警具僚,以安微分,千萬幸甚。疏批見上出燼餘
上在慶德宮。停常參·經筵。
吏曹參議李光佐牌不進,依承傳罷職。
京畿監司書目,慘被臺劾,決無抗顔職次之理,乞遞職名,以謝人言事,上疏上送事。啓。答曰,省疏具悉。臺言過當,何必深嫌?卿其勿辭,從速察職
禁府,吳壽元拿囚。啓。
政院啓曰,知義禁金錫衍,前後累違嚴召,無意行公,其在分義,已甚未安。昨日備局之推考請出,事體亦已不輕,今日又復呈單,本院之徒煩請牌,亦涉苟簡,而査事緊急,不容但已,更爲牌招,何如?傳曰,允。
府啓,請還收卞爾札·黃順中等放釋之命。請還收柳赫然·李元禎復官之命,李獻英·獻章試券,請令該曹,更加考覈,拔去榜中。請忠州討捕使鄭文彬罷職不敍。答曰,不允。末端事,依啓。
京畿監司書目,果川呈,以右參贊尹德駿辭職上疏上送事。啓。答曰,省疏具悉。卿勿固辭,從速上來行公。
都政。兵批,以金錫命爲副護軍,安稷賢爲德積萬戶,宣豪燦爲草芝梁萬戶,金羽達爲水山萬戶,金時陟爲美錢僉使,張萬里爲兼內禁衛將,全聖賚爲部將,柳春栽爲都摠府都事,李相發爲忠州營將,李泰錫爲訓鍊僉正,成德涵爲訓鍊主簿,崔寅錫爲訓鍊僉正,洪禹成爲楸坡萬戶,李汝澤爲兼五衛將,趙廷廉爲南桃浦萬戶,南重河爲越松萬戶,趙重藺爲薺浦萬戶,李時蕃爲訓練主簿,申光碩爲訓鍊主簿,沈喜雄爲都摠經歷,趙爾重爲咸鏡南道兵使,元萬衡爲尙州營將,柳濬爲都摠都事,申命擧爲都摠經歷,李榏·朴璜爲訓鍊主簿,金夏鼎爲兼五衛將,金錫命爲同知中樞府事,尹慤爲平安道兵使,申命擧爲訓鍊僉正,金德重爲訓鍊判官,崔炯爲訓鍊主簿,柳萬春爲中樞都事,沈遇良爲都摠經歷,李尙白爲訓鍊僉正,申鐔爲副司果,柳重碩爲慶尙右道兵虞候,宋爲訓鍊判官,李重國爲都摠都事,趙儐爲都摠經歷,任勗爲訓鍊判官,兪一基爲都摠都事,鄭檝·李尙爲副護軍,趙以健爲城津僉使,洪禹成爲訓鍊主簿,張佑漢爲兼五衛將,朴葵爲中樞經歷,李萬枝爲訓戎僉使,崔寅錫爲都摠都事,尹世爀爲都摠都事,金錫民爲忠淸道兵虞候,李遇春爲別害僉使,李重國爲訓鍊判官,沈澍爲忠淸兵使,柳星一爲咸鏡北虞候,朴泰圭爲全羅水使,李渭老爲上土僉使,黃鑌爲三陟營將,鄭檝爲晉州營將,李尙白爲都摠都事,呂謙齊爲兼司僕將,李之驥爲羽林衛將,崔齊白爲守門將。以上朝報
吏批啓曰,今此大政,堂上不可不備員。參議纔已入來云,卽〈爲〉牌招,同參政事,何如?傳曰,允。
又啓曰,新除授淮陽府使鄭覺先呈狀內,詞訟衙門,皆有久任之規,而矣身前任漢城府庶尹,未准一朔之限,遷移本職,有異格例,決難冒赴云。當初備擬時,雖因守令擇差處,勿論久任之受敎,臨政啓稟,且是近日定式,則臣等矇未致察,不勝惶恐,而今此擬差,旣違定式,不可仍令赴任。淮陽府使鄭覺先改差,何如?傳曰,允。
又啓曰,本曹郞官,今當差出,而可擬之人,或居中考,或拘於解由,自前如此之時,亦有啓稟變通之例,何以爲之?敢稟。傳曰,允。
又啓曰,宗簿直長李燮,以仕滿,次第擬差,而從前本職,秩卑之人,不得爲之,他直長生進人中相換,何如?傳曰,允。
傳曰,淸白吏戰亡子孫,各別錄用事,言于兩銓。
傳曰,初入仕各別擇擬事,分付。
以權爲咸鏡監司,崔鎭漢爲驪州牧使,李徵海爲坡州牧使,宋炳翼爲淸風府使,李徵夏爲淮陽府使,趙世望爲慶源府使,李暉爲會寧府使,李必益爲慶興府使,柳東起爲富寧府使,李相頊爲定平府使,李之張爲昆陽郡守,吳命老爲遂安郡守,金時保爲杆城郡守,金濬爲南海縣令,李相成爲蔚珍縣令,金重兼爲延曙察訪,李世芳爲重林察訪,李鼎茂爲金井察訪,韓識爲幽谷察訪,鄭敞遠爲靑巖察訪,鄭錫祚爲高山縣監,申潑爲碧沙察訪,李以濟爲保安察訪,趙鳴謙爲楊口縣監,尹聖時爲高山察訪,權德載爲陽德縣監,李休徵爲孟山縣監,李萬維爲泰川縣監,朴光元爲慶基殿參奉,金溵爲慶基殿參奉,李廷秀爲濬源殿參奉,徐宗愈爲陜川郡守,高萬瞻爲昌平察訪,李斗賢爲沙斤察訪,尹誼爲尙衣直長,韓璛爲儀賓都事,李箕佐爲歸厚別提,尹東魯爲尙衣直長,李延大爲司饔奉事,柳近爲工曹正郞,崔昌延爲忠勳都事,尹明運爲江華經歷,崔守慶爲禮曹正郞,嚴慶遂·權懋經爲典籍,李秉常單付奉敎,沈珙單付待敎,任守經爲宗簿主簿,朴師淹爲掌苑直長,趙復命爲繕工奉事,李世鴻爲監察,張宇龜爲監察,尹游爲瓦署別提,李燮爲宗簿主簿,南鶴增爲司饔奉事,金敏行爲司儀,柳奎廷爲工曹正郞,呂必禧爲兵曹佐郞,安征爲典牲主簿,金斗璧爲掌樂直長,李宇夏爲掌苑奉事,吳命恒爲副應敎,承文博士單李太元·李鳳翼,典籍單李秉常,權聖重爲禮賓別提,尹就商爲刑曹參判,柳揀爲典籍,李尙一爲贊儀,金聖淵爲奉常僉正,李世瑾爲校理,洪致大爲司宰主簿,李德壽爲軍資直長,洪偁俑爲工曹佐郞,李秉常爲兵曹佐郞,李基聖爲正郞,吳命恒爲兼弼善,李翎爲內資直長,李衡坤爲禮賓奉事,李萬根爲直講,李宜顯爲吏曹參議,李善溥爲左尹。以上吏曹謄錄
李德英,以御營廳郞廳,以都提調意啓曰,今此上番馬步軍兵,別破陣試才賞格,從分數多寡,以本廳木綿面給後,別單書入之意,敢啓。傳曰,知道。
又以御營廳郞廳,以都提調意啓曰,本廳來癸巳年二三月,當爲海西二番三番別馬隊逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳郞廳,以都提調意啓曰,本廳屬海西十五番別馬隊五十三名,標下軍一名,已爲逢點整齊矣。來十二月初一日,與北二營入直十四番別馬隊替代後,舊軍放送之意,敢啓。傳曰,知道。
又以訓鍊都監言啓曰,都監郞廳未差,代前校理申鐔,已爲啓下,而方在罷散中,時無職名,依例付軍職冠帶常仕,何如?傳曰,允。
又以吏曹言啓曰,禮曹啓辭,李眞伋所授紅牌,令吏曹稟處事,命下矣。旣已拔去,則紅牌不可仍授,收來燒火,紅榜中付標安寶之意,敢啓。傳曰,知道。
又以禁衛營言啓曰,十二番後部中司屬慶尙道五哨軍兵逢點實數六百五十二名,十番海西別驍衛五十六名,步軍標下一名,已爲點閱整齊,來十二月初一日,與內外各處馬步軍兵依例替代後,舊軍放送之意,敢啓。傳曰,知道。
又以禁衛營言啓曰,來癸巳二月當十二番後部右司屬慶尙右道三哨,左道二哨,合五哨軍兵,明年正月二十五日京中逢點,准二朔立番十二番十三番海西別驍衛,一體調送,逐朔立番之意,兩道監兵使處,預爲知委,何如?傳曰,允。
沈壽賢,以侍講院言啓曰,本院下番說書呂必禧,連日入直矣,今日政,移拜兵曹佐郞,下番無他推移入直之員。不得已以上番姑降入直,而本院有闕之代,以在京人,盡數差出,仍卽牌招察任,何如?傳曰,允。
又以刑曹言啓曰,本曹以奴婢主管衙門,闕內外各處定送奴婢斜付之數,乃四十七名,而除祭享衙門及各軍門學宮諸上司,只以小各司奴婢,推移定送矣。自戊己癘疫之後,流亡者甚多,且因各其本司使喚之苟艱,以切勿斜付之意,續續啓稟頉減之故,小各司實役奴婢之數,只是四十八名也。以四十八名之奴婢,分定於四十七名斜付之役,餘數不過一名,故斜付之役,不得推移,輪回定役,常患不足,故應役奴婢輩,亦不能支保,擧皆呼,將至於流散之境,事甚可慮。取考本曹所在謄錄文書,則吏曹·觀象監·內贍寺·內資寺,或因典僕數少,或因使役不足,自各其司,曾已啓稟頉下矣。今此四司奴婢,比諸祭享衙門,學宮諸上司,各軍門奴婢,則輕重有間,定奪勿侵,亦已年久,當此小各司典僕數少,決難推移之日,不可無變通之道。一竝復舊定送,以爲均役共濟之地,何如?傳曰,允。
大政。吏批,判書李健命進,參判李晩成進,參議李光佐未肅拜,都承旨南致熏進。
兵批,行判書趙泰采進,參判朴弼明未肅拜,參議黃一夏進,參知宋徵殷進,左副承旨李德英進。
吏批啓曰,今都目仕滿應遷者,相避及未准朔監察·禁府都事,刑曹·掌隸院郞官,各司久任時推人員,竝擬,何如?傳曰,允。
又啓曰,守令多窠,今當差出,而擬望之人乏少,禁軍將·營將及守令中可合人,竝擬,何如?傳曰,允。
沈壽賢,以觀象監官員,以領事意啓曰,今此獻陵奉審時,臣濡當爲進去,而本監提調,亦當進去矣。本監提調崔錫恒·朴弼明,俱在不爲行公之中,臣以領事兼進之意,敢啓。傳曰,知道。
兵批啓曰,新除授全羅左水使朴泰圭戶奴呈狀內,上典老母年今八十,人子情理,決難遠離赴任云,親年旣滿八十,則有難强令赴任,改差,何如?傳曰,允。
兵批啓曰,前監察李天翊,司果尹自莘,前引儀李世範,長串別將金德夏,前司正尹殷輔,及第許榏,幼學申以孝,業武李泰發,閑良沈益齡·趙龜漢·羅祥奎·朴貴吉等,或倉社營建,或拯活人命,或賊人指捕之功,俱有加資之命,而李天翊雖已資窮,未經准職,尹自莘·李世範·金德夏·尹殷輔·許榏,未資窮未准職,申以孝·李泰發·沈益齡·羅祥奎·趙龜漢·朴貴吉等,係是儒品閑良,何以爲之?敢稟。傳曰,竝特爲加資。
兵批啓曰,新除授別害僉使李遇春呈狀內,老母今年八十一歲,人子情理,決難赴任云。邊將之親年七十者,旣有許遞之規,依近例改差,何如?傳曰,允。
沈壽賢,以弘文館言啓曰,本館僚員不齊,姑陞入直,已至多日。今日新差之員,方在鄕,以在京無故員,趁卽差出,仍爲牌招察任,何如?傳曰,允。
又以經理廳言啓曰,北漢山城都摠攝節目,別爲磨鍊之意,旣已擧論於元節目中,此則事體雖未必煩啓,而造給印信,分定義僧等事,亦係重大,故竝與諸條,參酌磨鍊,別單書入之意,敢啓。傳曰,知道。
上在慶德宮。停常參·經筵。
持平魚有龜三度呈辭。入啓。遞差。
傳,副司直李眞儉居中勿論,副修撰李澤居中勿論,解由勿拘。
吏曹參議李宜顯,司書金楺牌不進,罷職傳旨。傳曰,只推勿罷。
兼文學洪致中牌不進罷職傳旨。傳曰,只推勿罷。
校理朴鳳齡牌不進,依承傳罷職。
謝恩,知事黃欽。
都政。兵批,以白弘老爲守門將,任勗爲都摠都事,李夢相爲訓鍊副正,安宗大爲訓鍊主簿,朴琳爲兼五衛將,李碩海爲武兼宣傳官,河挺龍爲守門將,王命九爲武兼宣傳官,崔齊白爲守門將,尹商逸爲部將,李顯道·趙鵬錫爲守門將,李雨臣爲敬寧殿參奉,鄭師周·盧義成爲守門將,李世瑾爲北評事,徐宗望爲統虞候,金東翼·金載海爲副率,金榦爲衛率,盧遠明·金鼎夏·李雲根·崔燾中爲訓鍊判官,李益馝·金得魯·張以綱·李漢相·李義復·姜頊爲訓鍊主簿,李潤夏·韓聖欽·林潪爲訓鍊僉正,趙麒錫爲訓鍊判官,蔡以章·李守身·申光夏·趙儐·宋來翼·朴昌徵·李思彦·黃壽聃·白時升·李遇新·兪一基·李復元·元弼揆爲宣傳官,金鼎相·閔昌基·尹世挺·洪禹九·崔翼齊·徐行進·劉海臣·趙泰璧爲武兼宣傳官,崔寅錫·裵泰期爲都摠經歷,崔尙翁·李廷彬·崔福謙爲部將,尹弼衡爲守門將,沈益晉爲全羅左水使,南五熏·尹濟萬爲五衛將,元徽爲禁軍別將,金鼎夏爲都摠都事,李泰錫爲別害僉使,田宗碩爲阿吾地萬戶,申光碩爲伐登萬戶,成德涵爲從浦萬戶,金世奎爲碧團僉使,白漢相爲內禁將,朴鐄爲夞怪萬戶,李億碩爲昌慶宮假衛將,宋夏鼎爲昌德宮假衛將,申命徵爲慶福宮假衛將,李孝達爲同知,朴泰圭·元徽爲副護軍,魚有龜·洪致中爲副司直。以上朝報
上在慶德宮。停常參·經筵。
校理洪禹瑞牌不進,依承傳罷職傳旨。傳曰,只推勿罷。
副修撰李澤上疏。大槪,臣之痰病,添劇於直次,喘息奄奄,終有頃刻難支之勢,昨有學官除旨,而萬無拜跪肅恩之望,偃伏稽謝,尤增死罪。伏乞亟遞臣本兼諸職,俾得退歸私次,任便調治,以卒生成之澤事。入啓。答曰,省疏具悉。爾其勿辭,調理察職。
傳曰,史官一員待命,騎馬三匹立之,到記儒生內摘奸。
政院啓曰,右承旨許玧同姓五寸姪幼學澫妻孺人崔氏身死,服制已行四日,出仕,何如?傳曰,允。
謝恩,校理洪禹瑞。
司書金楺上疏。大槪,積被誣衊,濘穢已極,分外新命,不敢冒進,昨犯違慢,恭俟誅罰,旣蒙勿罷之恩,荐降嚴召之命,怵分畏義,不得不趨詣闕外,而顧臣情勢,萬無入謝之理。玆敢仰暴危悃,徑退俟譴,伏乞聖明,曲加矜察,收還科命,仍令有司,亟行査明,以伸公議事。入啓。答曰,省疏具悉。李眞儉之言,全然爽實,李宜晩圖復之說,尤極無據,此等誣衊,何足掛齒?爾其勿辭,從速察職。
傳曰,成均館到記儒生慶千會等七十人,竝於再明,崇政殿命官殿講事,分付。以上朝報
禮曹啓曰,獻陵陵上欄干柱石蓮葉一片缺落處,仍存未安,令該曹稟處事,命下矣。謹考謄錄,辛酉年英陵欄干石三處破碎,政府以下奉審,新造改排事定奪,以事體至重,有非尋常監董之比,依戊子年順陵改排時例,次知堂上郞廳,令該曹差出,稱以修改都監,凡事擧行矣。今此缺落處,比英陵石物之破碎,則差輕,修改之役,亦不多,而旣係陵上石物,則事體似無異同,依辛酉英陵前例,稱以修改都監,令該曹次知堂上郞廳差出,而始役日字,待設廳後卜吉以稟,何如?傳曰,允。以上禮曹謄錄
上在慶德宮。停常參·經筵。
下直,三陟府使沈齊賢。
政院啓曰,持平李挺周除拜累日,尙未署經,今番大政新差監察·守令中,亦多有未署經之人,而大司憲權尙夏,執義李晩堅,掌令趙鳴鳳,司諫權,正言李禎億在外,掌令鄭必東呈辭,持平尹陽來,大司諫趙道彬,獻納洪禹寧,正言尹鳳朝未肅拜,俱無行公之員,除在外外,呈告未肅拜人員,竝卽牌招,以爲備員署經之地,何如?傳曰,允。
又啓曰,明日成均館到記儒生崇政殿殿講時,命官,何大臣進去乎?敢稟。傳曰,領相進去。
謝恩,獻納洪禹寧。
掌令鄭必東啓曰,臣於頃日疏中,略陳京畿監司金萬埰不善處義之失矣。及見其自列之章,則乃曰側面相對,似出傳聞之不明,右參贊尹德駿之疏,亦謂臺臣所聞似出浮演,臣於此,有不敢自安者矣。夫萬埰之於德駿,自相讐否,固非他人所知,而其在私室,旣爲廻避,及代其職,又以嫌難交龜,累煩控辭,其心之有所隱痛,於此可知矣。到界之後,傳說喧藉,咸以爲不忍正對,側面而坐,臣意其人情之或然,而信之不疑矣。今以兩臣疏辭觀之,側面一款,未免爽實,其何可仍冒於臺次乎?請命遞斥臣職。答曰,勿辭。退待物論。
京畿監司書目,慘被罔極之言,冒陳危迫之懇,冀蒙恩遞矣,不意聖批優渥,不准所辭,不知所措。玆敢復此仰籲,乞賜諒察,亟命遞臣所叨之職,仍治昧嫌之罪,使公法擧而私義安事,上疏上送事。啓。答曰,省疏具悉。卿勿固辭,從速察職。
刑曹參判尹就商上疏。大槪,臣於本職,毋論才具之不稱,疾病之難强,頃年臺臣,以臣之忝叨刑官,兼帶捕將,論啓非斥,則到今兼任之不可竝帶,與前無異。區區私義,斷無一分冒進之勢,伏乞聖明,亟遞臣本兼兩任,以安私分事。入啓。答曰,省疏具悉。頃年臺論,誠未得當,到今兼帶,有何所嫌?卿其勿辭,從速察職。
大司諫趙道彬,持平尹陽來,正言尹鳳朝牌不進,依承傳罷職。
司書金楺牌不進,罷職傳旨。傳曰,只推勿罷。
院啓,請還收罪人河減死定配之命。請還收義州定配罪人李後說減等之命事。請還收唐津量移罪人金泰潤減等之命。請還收鞫廳罪人尹梅減死定配之命,依律處斷。答曰,勿煩。
吏曹啓曰,臺諫有闕,政事,取稟。傳曰,再明日爲之。
江華留守書目,病勢甚重,乞解職名,以便公私。且於太僕郞官摘奸之行,病不能窮往眼同,惶恐待罪事,上疏上送事。啓。答曰,省疏具悉。卿其勿辭,調理察職。
司書金楺再牌不進,罷職傳旨。傳曰,只推勿罷。以上朝報
訓鍊廳啓曰,恭·順兩陵,有虎患,出送軍兵矣,卽接領去將官所報,則內外諸處,累日搜捕,終無形跡云。當此隆寒,許多軍兵,一向滯留,似涉可慮,今姑撤還之意,敢啓。傳曰,知道。以上訓局謄錄
上在慶德宮。停常參·經筵。
下直,南陽府使洪萬紀。
政院啓曰,啓覆,只隔一日,承旨不可不備員,而右副承旨李喜朝,以該房,方在鄕未上來,所當啓稟變通,而此與在京仕官之人有異,何以爲之?敢稟。傳曰,今姑改差。
平安監司義州府尹書目,冬至使一行,今月二十六日渡江入去事。
禁府啓目,李墪更推及吳遂元原情云云。李墪段,歷扺吳遂元之事,不但尹彭叟·甲戌之所目見,鄭夢先及諸傔從,亦皆明白直招,而李墪,乃於累次嚴問之下,一向隱諱,事甚可駭。所當刑推啓請,而律文內年七十以上,竝不栲訊,據衆證定罪亦爲白有昆,今此李墪,年過七十,則依此法施行,恐爲得宜,事異常例,自下不敢擅便,上裁爲白乎旀,吳遂元段,問目內辭緣承服不冬,刑推得情,何如?啓依允。吳遂元除刑推議處。
又啓目,觀此前校理李夏源緘辭,則以一家至親,非告引之間是如,其疏中所謂一家人乙,終不現告爲白有臥乎所,因臺啓發緘,非如尋常問備之比是白去乙,諉以至親,不肯指名,其在事體,殊極不當,向前李夏源,所當啓請拿問是白乎矣,此與三度抗拒,收職牒進來者有間,事異常例,有難擅便,上裁,何如?啓。諉以至親,終不現告,殊甚駭然,拿問。
司書金楺上疏。大槪,昨陳血懇,冀蒙矜察,而溫批反降,逈出常倫,洞燭誣枉,昭釋疑謗,委曲勤摰,無復餘蘊。新進賤臣,何以得此?惶隕感激,不知死所,宜不敢復言情勢,自阻於聖世,而廉義至重,汚辱已深,反覆忖量,決難趨承,四違召命,輒蒙異數,含恩怵分,冞增惶蹙,顧臣私義,雖萬被誅戮,終不可冒進。玆於庚牌之下,又復進詣闕下,披瀝仰籲,伏乞聖明,諒臣衷懇,亟許所辭,治臣逋慢,以肅朝綱事。入啓。答曰,省疏具悉。前疏之批,業已開釋,須勿固辭,從速察職。
院啓,請還收罪人河減死定配之命,更加嚴覈得情,依律處斷。請還收義州定配罪人李後說減等之命。請還收唐津量移罪人金泰潤減等之命。請還收鞫廳罪人尹梅減死定配之命,依律處斷。引嫌而退。論人之語,旣有差爽,其在臺體,勢難仍在,請掌令鄭必東遞差。答曰,不允。處置事,依啓。
戶曹參判申銋上疏。大槪,臣素患諸疾之外,鼻端猝生腫癤赤暈遍頰,症似風丹,惡寒尤甚,筋骨如束,以此病狀,再明覆啓之時,萬無進參之望,乞蒙遞改,以幸公私事。入啓。答曰,省疏具悉。卿之疾恙如此,而無推移之勢,本職許遞焉。以上朝報
宣惠廳啓曰,今壬辰十一月令宗廟,永昭殿,敬寧殿薦新天鵝,全羅道當次,故依例預給價米於主人處,使之趁期封進矣。今月將盡,所得者只是十首,其餘三首,尙不來納,未納主人等,已自本廳囚禁矣。待其准數捉得,退限封進之意,分付該曹,何如?傳曰,允。以上禮曹謄錄日記廳郞廳趙景觀書。郞廳李朝望校正。
上在慶德宮。停常參·經筵。
傳,前司果金盛最,僉使朴昌潤·崔琥·李汝迪·南道元·柳就章·尹勱,討逋使朴東相,虞候金嗣鼎·申萬泰,兵使張漢相,軍官金鼎鳴,別將尹商益,護軍具鳳昌,萬戶李汶·南鶴臯,司果金始㷜·金雲澤,府使趙泰謙·閔遠重·李尙·李益著·崔元緖·呂必容·梁益命·金德恒·朴澄·李碩根,牧使金相稷,參判洪萬朝,參議鄭來祥·鄭是先·金弘楨·尹星駿·李光佐,副提學崔昌太,承旨李徵龜,大司諫趙道彬,郡守金重禹·韓世緯·李命熙·李思牧,縣監韓埏·權大臨·鄭希先·宋堯佐·李萬成·李端章·申錫華·南淵,察訪朴聖輅·趙彦臣·李晩夏·柳綎,相禮金壽益,直講金華世,都事趙德隣,執義柳述·兪命凝,正言李承源·洪啓迪·權斗經·金相元·金有慶·尹鳳朝,牧使李世恒,掌令柳鳳徵·沈宅賢,文學趙錫命·趙翼命·申思喆·李允文,持平黃龜河·鄭雲柱·鄭楷·尹陽來·金相玉·佐郞梁廷虎,正字姜必輔,弼善具萬理,待敎金在魯,校理洪重休·申鐔·朴鳳齡·鶴陵副守榯,原陽都正炅,內官金壽億等,竝敍用,前僉使文應奎·李渤,縣監申混,原興守煦,檢閱朴弼夢,奉事黃聖河等,竝職牒還授事,下吏兵曹。
備忘記,居首進士李聖天,幼學金益謙,竝直赴殿試,幼學金坦,進士全益敏,幼學李光國,竝直赴會試,生員李重觀·李錫禧,幼學朴景古,各給二分,生員李雲章·朴賝,幼學黃雲瑋·金大魯,各給一分,生員柳星翼,幼學柳漢柱,各楮注紙四卷,黃毛筆五柄,眞墨三笏賜給。
政院啓曰,明日啓覆時,刑曹堂上當爲入侍,而刑曹參判尹就商,陳疏承批之後,今日不爲肅拜,卽爲牌招,何如?傳曰,允。
謝恩,刑曹參判尹就商,右副承旨李世最。
政院啓曰,明日啓覆時,兩司當爲進參,而時無行公之員,除在外未署經外,呈告未肅拜人員,竝卽牌招,以爲推移入侍之地,何如?傳曰,允。
司書金楺牌不進,罷職傳旨。傳曰,禁推。
正言洪啓迪,持平金相元牌不進,依承傳罷職。以上朝報
有政。兵批,以洪萬朝·崔元緖·李碩根·梁益命·鄭來祥·鄭是先·金弘楨·尹星駿·李光佐·趙道彬·李徵龜·李益著·呂必容·趙泰謙·閔遠重·李尙·金相稷·李喜朝·朴昌潤·崔琥·金嗣鼎·張漢相·李汝迪·金鼎鳴·南道元·柳就章·尹商益·具鳳昌爲副護軍,申銋·鄭必東爲副司直,鄭覺先爲司果。
吏批啓曰,判書呈辭受由,參議未肅拜,小臣獨政未安,何以爲之?敢稟。傳曰,仍爲之。又啓曰,兩司多官,今當差出,而擬望之人乏少,外任竝擬,何如?傳曰,允。以上吏曹謄錄
上在慶德宮。停常參·經筵。
吏曹啓曰,臺諫有闕,政事,取稟。傳曰,明日爲之。
忠淸都事書目,觀察使韓配周身病,轉至沈重,今月三十日戌時量,竟至卒逝事。
又書目,淸風兼任堤川呈,以大司憲權尙夏病重上去不得事。啓。傳曰,前疏之批,備悉予意,而今又引疾,造朝無期,益用缺然,無以爲諭。卿其體寡昧之思想,亟回遐心,從容就途,毋孤至望事,回諭。
初覆時,鐵原殺姪罪人金還伊初覆,三覆時兼行,再覆·三覆時改擇日擧行事,榻前定奪。掌令韓重熙所啓,請還收卞爾札·黃順中等放釋之命。上曰,勿煩。又所啓,請還收柳赫然·李元禎復官之命。上曰,勿煩。又所啓,李獻英·獻章試券,請令該曹,更加考覈拔去榜中。上曰,勿煩。獻納洪禹寧所啓,請還收罪人河減死之命。上曰,勿煩。又所啓,請還收義州定配罪人李後說減等之命事。上曰,勿煩。又所啓,請還收唐津量移罪人金泰潤減等之命。上曰,勿煩。又所啓,請還收尹梅減死定配之命。上曰,勿煩。又所啓,慶尙左水使李台望,素乏名稱,本不合於閫寄,到任以後,抛棄軍政,專事肥己,馱載絡繹,人多目覩,侵虐漁戶,罔有紀極。營中日納生魚,以乾物代捧,而收納之際,諉以體小色變,勒令改備,鞭仆狼藉,營屬輩又從而憑藉作弊,海村一空,怨聲載路,如此貪虐之人,不可仍畀制閫之任,請慶尙左水使李台望罷職。上曰,更加詳察處之。又所啓,新除授大司諫金興慶,時在京畿安城郡任所,請斯速乘馹上來事,下諭。上曰,依啓。
初覆時,左參贊閔鎭厚所啓,小臣以禁府事,有欲稟定者矣。李墪身爲提學,見擬試官,而乃於承牌詣闕之後,旋卽還歸,此大是異事也。設令墪實老昏,豈不知試官承牌詣闕,不敢還歸之規乎?至於遷葬事分付云者,尤不成說,連在其家之人,暫時承牌,有何猝然分付之事,而急急躬往耶?其非無端還家,決然無疑,況北所之說,來歷分明。尹彭叟·甲戌及夢先等諸傔從,皆已直招其歷抵之事,昭著無餘,而墪猶且牢諱,重爲欺罔,誠可駭然矣。以試官而歷抵擧子之家,則其間綢繆之狀,不問可知,而但今衆證,只是歷抵一款,用情之節,終無究覈之路。若直施充軍之律,則恐或太重,若只用詐不以實之律,則又恐太緩,酌輕重之宜,而參量定罪,非禁府所敢擅便,大臣及他堂上,今方入侍,下詢而特賜裁處,何如?上曰,大臣之意,何如?領議政李濡曰,李墪雖曰老昏,豈不知承牌後,不得還出之規乎?旣於承牌後出去,則雖或歷抵,不是異事,且當初臺諫,只言其歷抵,不及於用情,而墪之招辭,極口牢諱,以事理言之,墪以秩高重臣,受國厚恩,非如無識之人,若有歷抵之事,則似當實對,而如是發明者,殊涉可疑。然以獄案言之,彭叟·甲戌,旣已目見爲言,夢先等諸傔從承款之招,如出一口,衆證不啻分明,而今於該府更推之時,其所發明,猶且與初無異,望八年老重臣,法不可刑推窮問,旣不窮問得其歷抵實狀,則直斷以用情之律,亦有所不可矣。蓋其歷抵一款,雖曰不以實對,無他窮覈之路,故該府以據衆證定罪,仰請上裁,自上參酌處分之外,無他道矣。上曰,原任大臣,亦爲陳達,可也。判府事李頤命曰,小臣則蹤跡到處窒礙矣。與李墪常時不與接話,今於論罪之事,有所參涉,非但不安於私心,抑亦有害於政刑,不敢仰對矣。上曰,詢問後陳達,有何所妨?李頤命曰,累詢之下,不爲陳達,極知惶恐,而但末世嫌疑之際,不可不避,强爲下問,終莫如俯採公言矣。上曰,三司各陳所見。掌令韓重熙曰,小臣新自下鄕上來,科獄査事,漠然無聞,見其文案,然後可知其顚末矣。獻納洪禹寧曰,承牌後不得還家之規,李墪豈不知之乎?承牌還出,雖出於老昏,旣已還家之後,則歷抵亦不足怪,而一向發明,揆以人情,則彼以年位俱高之人,受國厚恩,似無欺君之理,此不無可疑之端,而大凡治獄之道,例以詞證論斷,彭叟·甲戌,雖曰童稚,皆以目見納招,傔從等,亦皆直告,則其在獄體,似當據例請刑,而但刑不上大夫,律有七十除刑之文,故判義禁有所難處而稟裁,自上酌處之外,似無他道矣。重熙曰,歷抵一款,墪雖發明,詞證俱備,更無可論,而年老秩高之人,不宜請刑,自上酌處,似宜矣。校理洪禹瑞曰,朝家以李墪歷抵事究問者,欲知其用情與否也。詞證俱備,而歷扺一款,亦爲發明,用情之迹,尙未究得,其在獄體,必須嚴問覈實,然後可以明白勘罪,而旣無窮問之路,則無他道理,若直施以充軍之律,則似涉太過矣。自上參酌處之,何如?修撰李喬岳曰,以獄體言之,李墪更問取服後,論罪爲宜,而到今更問,有所拘礙之端,故金吾至請詢問,自上參酌處之,恐合事宜矣。吏曹參判李晩成曰,以常情言之,歷抵一款,誠甚可訝,承牌後還家,旣出於常情之外,則歷抵之事,固無足怪,況北所之說,人多致疑,彭叟·甲戌及諸傔從,皆已直招之後,其在法例,所當請刑究問,而七十除刑,載在法典。今雖更推,必將又如前招,用情之節,無路究得,玆於議啓之命,難於勘律,臣等之所以仰請,俯詢大臣而裁處者,此也。至於賤人之言,不可取信者,大臣頃有所陳,而此則不然。己卯科獄,以順億等招勘斷,則雖賤人之言,豈不足取信乎?上曰,身爲試官,承牌後不得還出,李墪雖曰老昏,豈不知此?無端出去,已極怪訝。所謂指揮遷葬事云者,尤不成說,其前尙多閑日,則何必承牌詣闕後,有所急時指揮之事乎?擧子家歷扺,雖出誤着,而國家旣已累問,則年老位高之人,費辭隱諱之狀,亦甚無據矣。設令用情,不過充軍,元非死罪,則何敢一向牢諱乎?夢先請刑之時,曲護李墪者,恐其事露,群起周遮,以致査事遷就,朝廷紛鬧,亦一世變也。更推時亦復如前發明,他無究覈之路,而直施以用情之律,似爲太重,詐不以實之律,則止於徒配,亦涉太輕,特爲參酌,中道付處,可也。又所啓,吳遂元有除刑議處之命,而此亦當稟定矣。遂元元情中歷抵一款,全然牢諱,以法例論之,請刑之外,更無他道。但試官擧子,若有同情之事,則自當同罪,而今李墪,只以歷抵勘律,則遂元似當一體酌處,下詢而處之,何如?上曰,此事,何如?領議政李濡曰,諸傔從皆以爲,歷入吳遂元家云,故此爲問遂元之階,而以次序言之,則更問於墪,取服歷抵一款,然後次問遂元,獄體當然,旣於墪,以其年老,而有所酌處之後,則何可獨治遂元乎?墪則酌處,遂元則訊問,未免不均,若問有用情之端,則墪雖酌處,訊問遂元,亦無不可,而當初臺疏,只云歷抵,則用情一款,旣不顯著,而直爲訊問遂元,實有乖於獄體,臣之意見,則如此矣。鎭厚曰,多人之招,皆以主客相接爲言,則其在獄體,何可不請拿遂元乎?但士夫刑推,固爲重難,而試官以年老酌處,擧子獨爲嚴治,亦似不均,故臣之請以一體酌處者,此也。李濡曰,假使李墪,以歷抵事遲晩,則在吳遂元,有何可罪之事乎?試官歷扺擧子之家,而擧子得參其榜,則勿論其用情與否,旣非遠嫌之道,以此爲罪,猶或可也。若以墪之歷抵,參酌論罪,而遂元又與墪同罪,則終有所不然矣。吏曹參判李晩成曰,李墪之歷抵,未知其出於何意,而遂元供辭,亦且牢諱,不爲直告之狀,誠甚可惡,以此酌處,容或可也,而今墪之所犯差異,一體勘罪,未知其可也。上曰,似與墪差異矣。鎭厚曰,歷抵一款,詞證俱備,而遂元諱不直告,以詐不以實之律,論斷爲宜,而不待承款,先請照律,有乖法例,故以酌處仰陳矣。上曰,詐不以實之律,似當矣。此言,何如?李濡曰,李墪歷抵一款,終始發明,而墪旣不服,則遂元亦豈有自服之理乎?以諸傔從承款之招論之,則遂元之言,似不免爲不從實之歸矣。上曰,李墪以用情承款,則遂元當同被其罪,而旣以歷抵酌處,遂元則以不爲直告之罪,施以詐不以實之律,可也。鎭厚曰,其律當爲徒配矣。上曰,然矣。領議政李濡所啓,科獄至今遷就,國事不成貌樣矣。今日獄官稟請酌處,其餘收殺,亦次第間事爾。至於門事,李夏源處更問之際,亦將費了多日,而此月則朝家多有故之日,頻問究竟,其勢未易,荏苒之間,此歲將盡,如地部·惠廳,事多積滯,豈非可慮之甚乎?頃以門事,有試官亦難免責罰之聖敎,故至今等待,而臣意則設令門開,旣有守門之人,又有兵曹節目與禁亂官,則外門守者,設有不謹開閉之事,深處考官,有難致察。且試所只以若干軍卒,試官房及月廊充滿之擧子,猶不得禁止,況其所不見之外門乎?若以不能檢飭爲責,則不禁內門爲重,不察外門反輕矣。凡事惟當從其重者而處之,今則獄事旣有酌處,試官之責,不過不嚴之失,自上速賜參量處分,則朝廷庶可成樣矣。上曰,擧子輩充滿試官房者,專由於避雨紛踏之致,與無端雜亂,有間,亦不可全無警責之道矣。至於門事,一邊之言,皆曰萬目所覩,終始不開云,而試所門限,初以進善門爲限,草記變通之後,退以敦化門爲限,則其間宜無終日不閉之理,而一番不開之說,亦無其理,此門若開,則試所雖遠,科場事重,不能檢察之失,在所難免,命官外諸試官,竝從重推考,可也。掌令韓重熙曰,臣於諸試官從重推考之命,敢達所懷矣。臣雖未詳査案,而第於其時,在外傳聞,則試官房及門樓諸處,擧子無不充滿云,其科雜亂莫甚,不成貌樣之狀,據此可知。若不罪試官則已,旣有論責,則推考薄罰,似涉太輕矣。上曰,纔有所下敎矣。擧子之充滿試官房云者,蓋緣雨勢非常之故,而至於此境,科場事重,予非不知,而斟量事勢,從重推考矣。臺臣所論,亦不無所執,當初處分,雖出於參酌,而臺言旣曰罰輕,則試官必以此嫌難行公,無寧今姑勘罷,俾無難安之端,命官外諸試官,竝罷職,可也。以上朝報
上在慶德宮。停常參·經筵。
下直,春川府使吳重周,彌串僉使金世奎,阿耳僉使金鼎寶。
中宮殿·世子宮·嬪宮,藥房問安。答曰,知道。
藥房啓曰,日氣陰曀,昨日竟夕覆囚,伏未審夜來,聖體,若何?殿坐異於淸燕,手部·脚部,不瑕有損乎?臣等不任憂慮,敢來問安。答曰,知道。無事。手部·脚部,別無所損矣。
政院啓曰,吏曹郞廳來言,今日爲政事命下,而判書李健命陳疏入啓,參判李晩成病不來,參議李宜顯未肅拜,不得開政云,參判李晩成,參議李宜顯,竝卽牌招開政,何如?傳曰,允。
吏曹判書李健命上疏。大槪,臣之病勢,決難仍冒匪據,而三度加由之命,出於意外,惶隕抑塞,不知所措。敢陳血懇,冀蒙鐫遞,俾令廉隅,不至全喪,危喘庶得自保事。及兵曹判書趙泰采上疏。大槪,三度加由,出於格外,臣誠惶感,不知所措。顧臣病狀危篤,旣無奔走供劇之望,玆敢控疏哀籲,乞賜諒察,將臣本兼諸任,竝行鐫免,重務毋使久曠,微喘得以少延事。入啓。答曰,省疏具悉。加由之命,意非偶然,卿其安心勿辭,速出行公。
吏曹參議李宜顯牌不進,罷職傳旨。傳曰,只推勿罷。
傳曰,吏兵判三度加由疏批已下,竝卽牌招察任。以上朝報
兵批,以李彦祥爲兼內乘。
吏批啓曰,判書陳疏,參議牌招不進,小臣獨政未安,何以爲之?敢稟。傳曰,仍爲之。
以宋正明爲忠淸監司,鄭覺先爲淸風府使,李宖爲洪陽縣監,宋相曾爲安城郡守,宋炳翼爲江華經歷,趙泰興爲金堤郡守。以上吏曹謄錄
禮曹啓曰,今日朝因司饔院啓辭,濟州乳柑·洞庭橘,進上來到,而宗廟薦新所載船,相失於海中,進上元數內,乳柑二百箇,洞庭橘二百五十二箇,移送禮曹,宗廟·永昭殿·敬寧殿薦新後,還爲內入事,允下矣。卽者薦新乳柑·洞庭橘,追到奉常寺,纔已看品,來初六日當爲薦進,進上柑橘,則不必移送,以此分付該院,何如?傳曰,允。以上禮曹謄錄
上在慶德宮。停常參·經筵。
辰時,日暈。自巳時至未時,日暈。
傳曰,史官一員待命,騎馬三匹立之,崇陵忌辰祭所內摘奸。以上朝報
上在慶德宮。停常參·經筵。
政院啓曰,今春庭試命官外,試官竝罷職事,命下矣。傳旨今方捧入,而其時承旨擧條中,無擧論之事,何以爲之?敢稟。傳曰,一體捧入。
傳曰,明朝,弘文提學命招。
以備邊司薦望,閔鎭厚守禦使落點。以上朝報
備邊司啓曰,今日賓廳日次,而國忌相値,頉稟。答曰,知道。備局謄錄
上在慶德宮。停常參·經筵。
下直,中和府使李夏禎,廣梁僉使尹埠,南桃萬戶趙廷廉。
大司成閔鎭遠上疏。大槪,臣於江都北牧場太僕摘奸之事,實有萬分悚蹙者,敢暴事實,乞伏刑章,以爲人臣奉職無狀者之戒事。入啓。答曰,省疏具悉。卿其勿辭,從速察職。
政院啓曰,江原道鐵原府殺姪罪人金還伊初覆,三覆時兼行,再覆·三覆改擇日擧行事,旣已定奪矣。令日官推擇,則再覆今月初十日,三覆十三日爲吉云,以此日擧行之意,分付該曹,何如?傳曰,允。
又啓曰,弘文提學旣有命招之命,成均館堂上不可不預爲進待於本館,而同知成均館事趙泰采,以本職三度加由,特命察任之後,連日呈辭,尙不出仕,大司成閔鎭遠,以情勢陳疏,纔已入啓,本館無他進去之員。同知成均館事趙泰采,卽爲牌招察任,行大司成閔鎭遠,待批下後,亦爲牌招,以爲推移進參之地,何如?傳曰,允。
又啓曰,弘文提學金鎭圭,承牌來詣賓廳矣。傳曰,書題書入。
禁府,李墪牙山縣中道付處,吳遂元良才驛徒三年定配。啓。
傳曰,左承旨持此書題,與提學偕往泮宮,儒生等試取以來。
掌令韓重熙上疏。大槪,敢暴情病俱難仍冒之狀,乞蒙恩遞,俾安愚分,附陳所懷,以備察納事。入啓。答曰,省疏具悉。疏末事,旣已酌處,不必更加究覈也。爾勿過辭,從速察職。
吏曹參議李宜顯上疏。大槪,臣之情跡,決難冒沒更入銓地,再違逭誅,尤極惶蹙,而纔遭同氣之戚,制限未盡,今始控暴危悃,冀蒙亟賜斥罷,以幸公私事。入啓。答曰,省疏具悉。爾勿過辭,從速察職。
副修撰李澤初度呈辭。入啓。傳曰,還出給。
京畿監司書目,廣州呈,以說書洪錫輔辭職上疏上送事。啓。答曰,省疏具悉。爾其勿辭,從速上來察職。
又書目,臣於臺臣避辭及尹德駿疏語,尤有所萬萬慙痛者,更申籲號,乞賜鐫臣職名,俾得退伏田里,追省愆尤事,上疏上送事。啓。答曰,省疏具悉。曾引甘寧事,下敎不啻明白,則臺臣疏語,誠是意外,以此一向控辭,殊涉太過,卿其勿辭,從速察職。
黃海監司書目,臣於徐相傑之擊鼓訟寃,不得不一陳事實,仍冀遞免事,上疏上送事。啓。答曰,省疏具悉。誣揑之說,不足爲嫌,卿其勿辭,從速察職。
司書金楺牌不進,依承傳罷職。
政院啓曰,明日三覆時,兩司當爲進參,而諫院無行公之員,除在外外,呈告未肅拜人員,竝卽牌招,以爲推移入侍之地,何如?傳曰,允。
吏曹口傳政事,以趙道彬爲禮曹參議。
謝恩,兼中學敎授李澤,正言李禎億。
京畿監司書目,楊州呈,以副護軍李喜朝辭職上疏上送事。啓。答曰,省疏具悉爾懇。爾之祈免太過,安意勿辭焉。
兼文學洪致中上疏。大槪,冀蒙恩遞,俾伸至情,兼陳白山設標時委折,以備睿察事。入啓。答曰,省疏具悉。疏辭令廟堂稟處,爾其勿辭往來焉。
應敎申鐔,修撰洪重休牌不進,依承傳罷職。
正言兪崇牌不進,依承傳罷職傳旨。傳曰,只推勿罷。以上朝報
禮曹啓曰,今日發遣本曹郞廳,泰陵·康陵抽栍摘奸,則泰陵入直奉事李師尹,康陵入直參奉林世謙,入番守護軍等,竝無頉,而稚松則始爲茂盛,亦無斫痕云矣,敢啓。傳曰,知道。以上禮曹謄錄
上在慶德宮。停常參·經筵。
下直,潭陽府使趙泰果。
京畿監司書目,驪州兼任陰竹呈,以副提學權尙游辭職上疏上送事。啓。答曰,省疏具悉。疏辭,令廟堂稟處,卿勿固辭,作速上來察職。
政院啓曰,都承旨南致熏同姓三寸姪幼學尹彙徵妻孺人南氏身死,服制出嫁降等,已行四日,出仕,何如?傳曰,允。
傳曰,吏官一員待命,騎馬三匹,卜馬二匹立之。
正言兪崇上疏。大槪,臣以復科中人,前後所遭人言,不比尋常,決不可自處以通籍,而抗顔於周行。昨於嚴召之下,竟犯違慢之科,聖度天大,又命勿罷,誤恩覃被,不知死所。且臣重得疝癨之痛,症情危惡,方在人鬼未分之域,玆不敢泥首請譴於九閽之下,臣罪萬死。伏乞聖慈,亟命刊汰於文士之籍,仍治慢命之罪,以伸公法,以靖私義事。入啓。答曰,省疏具悉。圖復等語之謬戾,予已洞知,少無難安之端,爾其勿辭,從速察職。
校理洪禹瑞上疏。大槪,臣於憲臣引避之事,臣亦有不敢一刻晏然於榮次者,玆不得不陳疏徑出。伏乞聖慈,亟命鐫削臣職,以謝公議,以安私分事。入啓。答曰,省疏具悉。爾其勿辭察職。
備忘記,居首生員李喜春,直赴殿試,之次進士李眞淳,直赴會試,生員尹師完,進士權應經·趙觀經,各給一分。
三覆時,殺姪罪人金還伊再覆十二日退行事,榻前定奪。掌令韓重熙所啓,昨日臣疏中,略陳吳遂元更加究覈之論,而不及李墪之擬律太輕者,蓋以遂元輸情,則墪罪益著,更加當律,自在其後,故不爲竝論矣。今聞物議,皆以爲墪之負犯,決不可止於付處。當初筵席,旣不爭執,追後陳疏,又不提論,大失論事之體,盛加非斥。臣於此,實無以自解,而且於日昨筵中,以李獻英·獻章試券攷覈拔去之啓,敢陳所懷,而上敎未及發落之前,繼陳他事,有乖臺體,致有譏議,臣之觸事疎漏之失,著矣。以此以彼,臣何敢晏然仍冒於臺次乎?請命遞斥臣職。上曰,勿辭。退待物論。正言李禎億所啓,請還收罪人河減死定配之命,更加嚴刑得情,依律處斷。上曰,勿煩。又所啓,請還收義州府定配罪人李後說減等之命事。上曰,勿煩。又所啓,請還收唐津量移罪人金泰潤減等之命。上曰,勿煩。又所啓,請還收鞫廳罪人尹梅減死定配之命,依律處斷。上曰,勿煩。又所啓,請慶尙左水使李台望罷職。上曰,不允。又所啓,日昨啓覆時,因金吾稟裁,有李墪付處之命,臣不勝駭惑之至。今春科場之不嚴,國言喧藉,前古所無,而李墪以主文之人,詣闕受點之後,忽然還家者,必不無隱情於其間,決不可委以老昏所致,而況其擧子家歷抵之狀,參見之證人俱在,帶率之傔從皆服,則墪雖恃其年位,終始抵賴,十目所視,十手所指,情節盡露,更無餘蘊,歷抵一款,固不待墪之承款,而昭然難掩矣。其所用情與否,專在於歷抵,而歷抵旣如是明白,且其歷抵之家,乃墪平生親舊,情同骨肉者,而及其榜出,果取其人,則其和應用情,不問可知。至於遷葬指揮之言,全不成說,北所休憩之語,尤涉巧僞,歷抵之狀,如獸之鬪於泥中,綢繆之情,如蠶之以絲自纏,墪雖百計牢諱,其可得乎?夫科場之法,莫重於用奸,人臣之罪,莫大於欺罔,而墪以望八老臣,受國厚恩,承命主試之際,敢生負國循私之計,又於諸證明白之後,肆然欺諱於前後,嚴問之下,論其罪狀,豈有一分容恕之道乎?王法至嚴,輿論益激,請付處罪人李墪遠竄。上曰,不允。又所啓,李墪歷抵,旣已綻露無餘,則其擧子之同情和應,理勢固然,此金吾所以請拿者也。其在獄體,不可不覈實勘斷,而一次納供之後,遽然酌處,罰以編配,有若微眚薄過者然,聽聞莫不爲駭,王法職此益壞。請徒配罪人吳遂元,更爲拿覈處之。上曰,不允。又所啓,殺人罪人劉次先酌處之命,蓋出於好生之德,參以情法,而勿論戱殺誤殺,殺人者死,三尺至嚴,不可以無情之事,而有所容貸。請殺人罪人劉次先,依律處斷。上曰,不允。又所啓,有殺人罪人韓順巾減死之命,臣竊以爲不然也。凡殺人之罪,雖戱殺不爲容貸,設法之意,蓋有所在。況順巾憤怒所激,杖打足蹴,仍使其人,顚仆於荒野積雪之中,竟至斃死,豈有一分可恕之道乎?且王言一出,四方爲則,自今以往,水懦人狎爲官吏者,憑藉官事,傷害人命,爲守令者,斗護官吏,翫視殺獄,宥一順巾,啓日後無窮之弊。請殺人罪人韓順巾,依律處斷。上曰,不允。
三覆時,判府事李頤命所啓,故相臣尹趾善妻貞敬夫人洪氏,年今八十八歲,疾病沈綿,而家本淸貧,子孫不能繼菽水之養云。前日任使大臣之妻,不免飢困,朝家固宜軫念,而尹趾善以致位卿相之人,身後家事,若是窮乏,此亦可尙,似當有優恤之道,故敢以所聞仰達。上曰,曾亦有此例矣。李頤命曰,完南府院君夫人,以親功臣妻,故終身給廩矣。上曰,令該曹食物從優題給,可也。領議政李濡所啓,槐院分館,經年遷就,任官及起鬧人員,朝家前後責罰,累加申飭,而其中自初不參之人,又不同會,連呈所志,力請處置,故雖以朝令之下,不可每每違拒之意,論題催促,而一向撕捱,終無擧行之期,徒損事體,終始不參人李廷弼罷職後,使本院速爲完圈,何如?上曰,李廷弼罷職後,催促本院,使之速爲分館,可也。左承旨金德基曰,但止罷職,則例付隷習官,故此爲拘礙之端矣。上曰,然矣。翰苑之規,不行公者削職,然後其餘可無拘礙,槐院亦必類此,李廷弼削職,可也。右副承旨李世最所啓,今因槐院官推考之命,有所仰達,補畫之不善,誠有官員不察之失,而不知篆法,則雖欲致察,例難辨解。凡朔篆書納之規,固是朝家勸奬之意,而近來率多不書之弊,雖或書呈,自寫者絶少,事甚未安。今後則各別申飭,槐院年少諸官,亦令留意篆法,何如?上曰,依此爲之,而朔書朔篆之規,朝家所以勸奬,意非偶然,而近觀書呈者,或不過數三張,全不成樣,有同兒戱,甚非勸課之本意,事極未安。此後則各別申飭,俾無不書之弊,可也。以上朝報
三覆入侍時,刑曹判書朴權所啓,白山定界事,大臣有所陳達矣。臣於其時,因彼人挽止,有難强拂其言,未果偕行矣。玆事轉輾至此,莫非臣罪,惶悚何達?當初穆克登,旣定水源,沿其下流,到魚潤江云,故臣枚擧其言陳啓矣。頃者北伯狀啓中,差員所謂初甚忙急,未見下流云者,殊涉可怪。穆差旣曰,沿其下流來到,則同往差員,似無不知之理,而此狀啓措語,未得明白事狀,評事洪致中上來後,可知曲折,故臣姑泯默以待矣。今觀其疏,則水源中最初一泒,卽穆差所定,而卽今立標,則移設於內邊,幾至二十里許云,彼人他日,若或來見,問以擅自改易之故,則將何辭而答乎?且穆差所定之水,雖曰北走,凡水勢趨下,豈有向北逆上之理乎?似自眞長山外,迤回流下矣。其水下流,若合於豆江,則其間延袤雖廣,旣是穆差所定,則以此仍爲界限,無所妨。若果北走,而不合於豆江,則送言於穆差曰,前日定限時,稱以豆滿江源流者,尋其下流,則向北而去,當初所定,似是差認,何以爲之云爾,則彼當有所答之言。且國家經界,必宜詳定,雖是卽今荒絶之地,前頭事,亦安保其如何乎?道臣狀啓中,以待新方伯之出,解氷後更審爲請者,蓋以卽今雪塞,難於通行,而此事有不可緩忽者,自朝家急先送人,知其下流,然後或待賫咨之行,卽報於穆差,似好矣。領議政李濡曰,穆差所定界限,果不分明,則或可奏聞此意,而彼旣定限還歸之後,有此差違,則似有罪責,自我發端,使彼獲譴,亦涉不便,姑先問由於穆差,得其所答後,量處似可,而朝廷旣聞此言之後,不可不急速更審。此不過尋其水勢之去處,似無疑晦難辨之事,不必別遣高官,以其道內守令中解事者,擇送差員,使之詳察,上聞後,通報穆差,以爲善處之地爲宜,而今聞洪致中所言,則其地行路,開春解氷後,則極其難通,反不若卽今之爲愈。且今番差員等,懼其犯越,不敢深入云,若成給公文,或逢彼人,如有所問,答以穆差曾已定界,使之立標,故爲此入來云,而仍示其公文,則恐無可慮之端矣。工曹判書趙泰耉曰,聞洪致中之言,眞長山,似是彼地,而水從山外而去云,今若逐水,而深入北地,則乃爲犯越之歸,若自豆江,溯而上尋,以窮其源,至伏流之處,復從山岡,直抵立標處,則可免犯越之患,而明知其界限矣。權曰,白山近處,俱是荒絶之地,彼此界限,本不分明,則眞長山之必是彼地,亦未可知也。昔者先春嶺,卽我國討定者,而自眞長山,去先春,亦頗遠云,此水下流,若合於豆江,則雖以此爲界限,彼人亦似無爭執之擧矣。槪聞其地,江岸峭峻,甚難攀緣,水色黝黑,莫測淺深,下流尋覓,極其艱難,而至於寒節,則毋論深潭淺灘,擧皆合氷,若由氷路沿下,則似爲便當,或以雪塞難通爲慮,而獵貂之輩,亦必趁此時通行云,今自廟堂,分付本道,從速知委,以爲及時尋源之地,似好矣。行左參贊閔鎭厚曰,眞長山外北流,入豆滿江者,其間遠近,有難懸度,若太遠則不無以犯越執言之慮,限幾許入去之意,酌定分付,似可矣。上曰,下流所歸處,先令本道,更往詳審,以爲斯速啓聞之地,而若直爲奏聞,則穆差似不無難便之端,故先通問,觀其回答而處之,可也。濡曰,朴權自咎其不善處事,嘗言於臣曰,欲爲自請,更往審察云,而其時權,旣不得與彼人偕往,目見其形勢,則今雖自往,與他人何異哉?爲先分付本道,以守令中年少解事者,各別擇送,且以接伴使,或本道監司所帶往軍官中,擇送一人,竝與所定差員,眼同看審,而自京如宣傳官武臣中,亦爲擇送,則事涉着實矣。上曰,自京亦爲擇送一人,可也。領議政李濡所啓,白頭山設標事,咸鏡監司前後狀聞,皆不明白,初則以完役爲言,故頃於使行時,欲以完役之意,俾言於穆克登處矣,追聞朴權之言,則以爲,完役之說,似涉太遽,若先言畢役,彼或來審,則恐有不實之慮,姑以始役言及爲宜云,故以此意更爲稟定後,言送使行矣。纔又見前北評事洪致中疏本,則歷陳設標處所見,而穆差所定,未的其下流之合於豆江,似是向北而去者,欲爲窮尋,則恐犯彼地,故未果。若捨此,而從其內一泒之合流於豆江者,而立標接連,則有違於穆差所言,彼雖錯認,不可自我變改,故評事使之一從穆差所定處,始役於上面,至於下面未的處,則姑爲置之,以待稟處擧行之意,分付而來矣,差使員等,任意䌤縫,擅自立標云,疆事,何等重大?穆差所定,雖或出於錯認,差員等以此言于監司,啓聞後,自朝家當有指揮,而如是擅行,雖監司,自不得如此,況微末差官,安敢乃爾?事甚可駭,當該差使員,似當拿問處之矣。上曰,事極可駭,差使員拿問,可也。濡曰,咸鏡監司追後狀啓,則略陳此委折,而當初狀聞,則矇矓爲說,幾誤重事,爲道臣者,雖小事,所當隨卽陳聞,稟旨擧行,而況此莫大之事,矇不致察,難免其責。監司李善溥從重推考,何如?上曰,監司從重推考,可也。以上備局謄錄
三覆入侍時,上曰,今觀咨文安寶,則所補篆畫,殊甚不精,他國所送文書,事當致精修送,而不但今番而已。近來不精之弊,率多如此,誠極駭然。此後則必擇畵員中眼明手熟者,極精補畫,俾勿如前,而當該槐院官員,亦難免不察之失,推考,可也。左承旨金德基曰,槐院官員,纔有推考之命,而當該畫員,亦不可不治,囚禁科罪,何如?上曰,不善補畫畫員囚治,可也。以上承文院謄錄
三覆時,壽賢讀殺妻罪人軍官李貴玄推案。上曰,親問讀之。壽賢讀畢。上曰,讀大明律。壽賢又讀畢。上曰,初覆時旣已有達,而此事,何如?濡·頤命曰,法外,何達?上曰,僉議,何如?諸臣皆曰,初已有達,法外更無所達。上曰,依律。上曰,罪人根脚,例書其父母及父母之父,而今此李貴玄親問時,根脚懸錄,竝書其父母之母,雖與其文案疎漏者有間,而難免不察之失,推考,可也。世最讀殺人罪人韓順巾推案。上曰,親問讀之。世最讀畢。上曰,大明律讀之。世最又讀畢。上曰,韓順巾事,何如?濡曰,非渠私行,槪其領去之時,從後三四字缺其過傷,至於隕命,初非有意於打殺,然此若容六七字缺輩無所顧忌,必有殺傷之患,此爲可慮。頤命曰,十餘字缺過傷,至於隕命,有難容四行半缺或不無凍死之患,被打半行缺之疑,爲三四分,則遽爾償命,亦似爲寃矣。三字缺小臣淺見,初已仰達,以文案見之,被打傷痕,至有缺處,則凍死之說,乃是臆料,似難容貸矣。基夏曰,鎭厚以文案所載爲達,而此不無可疑之端。若其被打重傷,則當此嚴冬雪寒,累日不死,亦在常理之外,以聖上好生之德,傅之生議,少無所妨矣。泰耉曰,渠以歲幣領去之人,慮有不及之患,從後敺打,不覺其重傷,雖出於迷劣,亦是爲公家之意,且受敎釐正勸農,以公事笞數十度死者,有分公私參酌之法,此亦有容貸之道矣。卜重馬疲,慮不及時,督迫打傷,偶然致斃,非其本心,以聖上好生之德,參酌處分,有何不可乎?權曰,以聖上好生之德,求生於必死之中,有此下詢,聖德至矣。實深欽仰,而但以推案見之,則面部有四處傷痕,面部最是重處,人難下手,而傷處之多,至於如此,其被傷之殘酷,於此可知。雖曰凍死,恣意敺打,不能運轉,委身道傍,無人救活,則仍至凍斃,亦不無其理,且外方官吏輩,刷馬領去之際,恣意凌蹙,無所不至,此若容貸,則後弊可慮矣。諸臣皆以法對。喬岳曰,小臣,初覆時,以法仰對,而詳見文案,不無可疑之端,且其敺打,初出於爲公之意,則有異於任私怨打殺之比矣。壽賢曰,小臣,初覆時,以多有可疑之端,縷縷煩達,不必更陳,以聖上好生之德,傅之生議,無妨矣。濡曰,諸臣陳達之數字缺泰耉所達,似是矣。釐正勸農,以公事笞數十死者,有分公私參酌之事,有受敎定奪矣。此半行缺任私怨敺殺之比矣。不無一分四行半缺受凍乎?亦由於重被打傷七八字缺之故也。設令凍死的實,莫非順巾之數字缺疲不前,何罪於人,而恣意敺打,乃至於此耶?此若得生,則其爲死者之寃,當如何哉?官屬之侵凌民人,已是痼弊,而此後刷馬領去之際,邊將及官吏輩肆虐,必特甚,日後之弊,不可不慮矣。禹瑞曰,若有一分可恕之道,則遽加償命之典,殊甚可矜,而日後之弊,不可不慮者,且如德基所達,惟在自上參酌處分矣。上曰,之達之死,似由於順巾,而第順巾,以歲幣馬頭,領去卜物,而敺打之達,實緣載卜之落後,則與乘其私念,與用意打殺者,大有間焉,合有酌處之道,特爲減死定配。重熙曰,以公事之故,不爲償命云,則日後官吏輩,援此而有所擅殺之弊,後弊,不可不慮矣。上曰,雖或援此,而有日後之弊,見其獄案,參以情法而處之,不必致慮矣。禎億曰,殺人之法,三尺至嚴,豈可輕貸乎?見其文案,則杖打足蹙,無所不至,竟至於隕斃,此若容貸,則不但爲死者之寃,日後官吏,憑藉官威,肆虐尤甚,後弊必多矣。上曰,有一分可恕之道,則傅之生議,無妨矣。頤命進伏曰,近間日候不適,半日卜囚,伏未審聖體,若何?上曰,無事矣。頤命曰,手部·脚部,何如?上曰,一樣矣。
權曰,前平安監司李濟,以假御史李天栽所率林時行論罪事,狀啓來到已久,臣曹當爲覆啓,而江西縣令洪得範,臣有連姻之分,嫌不得擧行,在前如此之時,或有令次官替行之規矣。此亦以次官擧行,何如?上曰,依爲之。濡進伏曰,小臣衰老昏耗,實難堪任國事,而千萬意外,有此恩命,屢辭不獲,黽勉行公,方今時勢,艱虞溢目,雖使名臣碩輔當之,猶難奉職,況如臣庸陋,其何以堪承耶?古人有言曰,鞠躬盡瘁,死而後已,臣亦以顚仆爲期,而卽今鼎席,久不數字缺有公事,無以相議可否,尤甚悶迫。速三四字缺命,俾得備員行公,實是區區之願。上曰。六七字缺留意焉。出燼餘
上在慶德宮。停常參·經筵。
假注書沈尙鼎出使,代以李光普爲假注書。
校理洪禹瑞,修撰李喬岳牌不進,依承傳罷職傳旨。傳曰,只推勿罷。
獻納洪禹寧啓曰,日昨筵中,以李墪勘罪事,有所下詢,臣意則墪之歷抵,詞證俱明,而終始隱諱,殊甚可駭,而旣不能施刑,則與其一向滯囚,無寧酌處之爲愈,故敢以裁斷之意仰對,若其付處之律,過似太輕,而蒼黃罷出之際,未及爭執矣。退聞物議,則皆以爲墪,旣已歷抵,綢繆情節,不問可知。雖以年老,不得訊問,傔從皆服,且有目覩之人,而終不吐實,其甘心欺天之罪,不可不繩以重律,而身居言地,默無一言,大失臺體。吳遂元則一番推問,徑先勘處,亦有乖於按獄之體,而不能力爭爲非,此莫非臣昏謬之致,譏斥之來,臣安得自解,而臣數日來,身病猝劇,未及自列,方切恧蹙矣。伏聞日昨筵席,憲臣旣以此引避,僚臺又爲發啓,則臣之初不爭執,未卽出避之失,到此益著,何可一刻晏然於臺次乎?請命遞斥臣職。答曰,勿辭。退待物論。
院啓,竝引嫌而退。不待發落,雖出生疎,當論不論,大失臺體,旣誤筵對,又不爭執,見非公議,勢難仍在。請掌令韓重熙,獻納洪禹寧,竝命遞差。答曰,依啓。以上朝報
李世最啓曰,大司憲權尙夏,執義李晩堅,掌令趙鳴鳳,持平金有慶在外,掌令韓重熙避嫌退待,持平李挺周未署經,今〈日〉以監察茶時之意,敢啓。傳曰,知道。燼餘
上在慶德宮。停常參·經筵。
吏曹啓曰,臺諫有闕,政事,取稟。傳曰,再明日爲之。
長陵忌辰祭所內摘奸。以上朝報
李世最啓曰,大司憲權尙夏,執義李晩堅,掌令趙鳴鳳,持平金有慶在外,持平李挺周未署經,掌令一員未差,今日以監察茶時之意,敢啓。傳曰,知道。燼餘
上在慶德宮。停常參·經筵。
下直,忠淸水虞候李尙純,開城敎授許溥,幽谷察訪韓識,德積萬戶安稷賢,慶基殿參奉金溵。
備邊司啓曰,近日本司之坐,堂上不齊,出令還止者屢矣,不但事體之苟簡,機務多滯,殊涉可慮。左參贊閔鎭厚,禮曹判書金鎭圭,前後稱病,一不參坐,吏曹判書李健命,兵曹判書趙泰采三度加由陳疏承批之後,繼有特召,而亦不出仕,事甚未安。竝爲牌招察任,何如?傳曰,允。
又啓曰,宣惠廳堂上有闕之代,行兵曹判書趙泰采差下察任,何如?傳曰,允。
禁府,權應經拿囚。啓。
禮曹參判李壄三度呈辭。入啓。遞差。
修撰李喬岳上疏。大槪,臣於數昨兩司之啓,有不敢晏然於榮次者,且臣素患胸脅之痛,當寒添劇,頃刻欲絶,萬無强起供職之望。懇乞亟命鐫削臣職,以謝公議,以便調息事。入啓。答曰,省疏具悉。爾其勿辭,從速察職。
吏曹參判李晩成,右尹兪命雄上疏。大槪,臣等於日昨臺臣疏避,有不敢晏然者,乞命鐫遞臣等金吾之任,仍正乖誤獄體之罪,以謝公議事。入啓。答曰,省疏具悉。卿等勿辭,從速察任。
左參贊閔鎭厚辭職上疏。入啓。答曰,省疏具悉。卿其勿辭,從速行公。
京畿監司書目,冒萬死更陳危懇,亟削臣所叨之職,仍治臣瀆擾之罪事,上疏上送事。啓。答曰,省疏具悉。卿疏每以忘讐爲言,讐之一字,決不可用之於同朝之間,極爲未安矣。今因乖當之臺言,終至許遞,則是復開回避之路也。前後下敎之意,果安在哉?斷無變改之理,從速察職。
院啓,請還收罪人河減死定配之命。請還收義州府定配罪人李後說減等之命。請還收唐津量移罪人金泰潤減等之命。請還收鞫廳罪人尹梅減死定配之命。請慶尙左水使李台望罷職。請付處罪人李墪遠竄。請徒配罪人吳遂元更爲拿覈處之。請殺獄罪人劉次先依律處斷。請殺獄罪人韓順巾依律處斷。新除授司憲府持平金有慶,時在忠淸道瑞山地,請斯速乘馹上來事,下諭。答曰,不允。李台望事,及下諭事,依啓。
兵曹判書趙泰采上疏。大槪,臣之病狀,決無供職之望,而惠廳主管之任,尤非癃廢衰庸,所可堪承,召命之下,未得祗赴,逋慢之罪,已難自逃。且臣於近日筵奏臺啓,終有所不得自安者,玆敢略暴事實,仰浼宸聽,伏乞聖慈,俯賜憐察,將臣本兼諸任,亟許鐫免,仍治臣前後違命之罪,以礪臣工,以安微分事。入啓。答曰,省疏具悉。卿之累疏控免,實涉太過,所謂情勢,元無難安之端,須勿固辭,速出行公。
傳曰,兵判再疏批下,更卽牌招察任。
修撰李喬岳牌不進,依承傳罷職傳旨。傳曰,只推勿罷。
禁府,李夏源拿囚。啓。
右副承旨李世最上疏。大槪,臣於前掌令韓重熙之疏,有不可終默,略暴筵奏事實,仰浼宸聽,病狀且苦,無望供職,乞賜鐫遞,以安微分事。入啓。答曰,省疏具悉。憲臣換引,在我何嫌?爾其勿辭察職。以上朝報
兵曹啓曰,近來本曹堂上位甚不齊。參議臣一夏,獨爲入直,已至十數日,素患挾感復發,而他無推移替直之員,參判有闕之代,明日政,以在京無故人差出,卽爲牌招察任,何如?傳曰,允。
弘文館啓曰,本館僚員之不齊,未有甚於近日,上下番輪直之際,每患苟簡,闕員未差之代,明日政,以在京無故人,盡數差出,卽爲牌招察任,何如?傳曰,允。
侍講院啓曰,本院上番姑降入直,已至多日,事體極爲未安。司書有闕之代,今日政,以在京無故人差出,仍卽牌招察任,何如?傳曰,允。以上吏曹謄錄
訓鍊廳啓曰,都監郞廳未差代,前應敎申鐔已爲啓下,而方在罷散中,時無職名,依例付軍職冠帶常仕,何如?傳曰,允。以上訓局謄錄
李德英啓曰,大司憲權尙夏,執義李晩堅,掌令趙鳴鳳,持平金有慶在外,持平李挺周未署經,掌令一員未差,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而堂上不齊,不得來會云矣,敢啓。傳曰,知道。
又以刑曹言啓曰,京囚罪人金江伊·愛伊等,竝依律事判下矣。律文內死罪囚,已覆奏應決者,聽三日行刑云,而判付之事,初七日夜深後始下,初八日·初九日連値國忌齋戒正日,不得啓達,今日已過,聽三日之限,依律擧行,外方罪人等,趁今朔行刑事,已爲知委各其道,減死罪人劉次先·韓順巾等,臺諫方以還收論啓,姑未擧行之意,敢啓。傳曰,知道。
又以司僕寺官員,以提調意啓曰,濟州牧使李翊漢遞任進上馬三匹,今纔上來,禾毛色別單書入,而依例內廐立養之意,敢啓。傳曰,知道。
修撰李喬岳疏曰,伏以,臣伏見前掌令韓重熙,前獻納洪禹寧避辭,以李墪勘處時,不能爭執,物議盛加,非斥爲言,臣於是,竊不勝瞿然之至。夫李墪歷抵一款,終不直告,其在獄體,所當更加嚴覈,而第年老除刑,究得無路,參酌定罪,恐或無妨,故臣於詢問之下,以此仰對,身居論思之列,不能爭執之失,臣實有之,物議之來,烏得免乎?今兩司之臣,旣已引避見遞,同僚又復陳疏,則臣之不安之端,一倍增加,何可獨爲晏然於榮次乎?仍竊伏念臣之踪地,萬分悶蹙,而當初迫於嚴威,黽勉承命者,只爲小伸分義,非敢爲仍因苟蹲之計,而臣之素患胸脅之痛,自是數三年來沈痼之疾也。每遇寒節,前症輒發,自鄕上來之時,觸冒非細,累經牢狴之餘,或傷三四字缺命洊降,不敢言病,夜脫圓扉,朝就直廬,僚員五六字缺供職,殆浹二旬,調將失宜,症形危篤,少半行缺呼吸喘促,有時氣塞。二行半缺情勢病狀,俱難冒進。半行缺淸齋之中,只推之恩,又出格外,臣誠四字缺益無所措。玆將危迫之懇,復此瀆擾於天地父母之前,懇乞亟命鐫罷臣職,以謝公議,以便調息,不勝萬幸云云。疏批見上
行兵曹判書趙泰采疏曰,伏以,臣長單籲急,猥蒙格外之恩,由短疏陳懇,又承速出之溫批,繼以召命洊降,督臣行公,臣誠惶悶抑塞,計無所出,不得不更暴病中實狀,以冀聖明之矜許,而喉司不諒,一向退却,狼狽窮蹙,尤不知所以自措也。噫,臣雖無狀,粗識分義,苟有一分陳力之勢,何敢以大政後引疾求免,故爲此飾讓之例套哉?今臣所患,根委已痼,非一時偶然傷感之比,痰咳極而眠食俱廢,火熱升而昏眩轉甚,元氣萎苶,不能自振,其何有束帶趨朝,復莅職事之望乎?臣性旣庸懶,事多闊略,緊務重任,本非臣所可堪承,前後忝叨,屢辭不獲,輒至冒出,若己固有,慙恧恐瞿之心,未嘗頃刻而忘于懷,此臣所以必欲解卸,得免僨誤之罪矣。卽者伏聞惠廳堂上,以臣差下云,臣於是,驚惑震慄,只欲逃遁。聖朝自多才俊,豈無他人?宜授此任,朝家自有事體,豈使微臣,輒管重務,以至病國事而妨賢路哉?公私兩害缺益咎殃,雖被譴罰,決難冒當,召牌之下,又未祗赴,臣罪萬死,臣罪萬死。且臣於李墪北所之說,終有所不得泯默者,今始畢暴事實,以備省察焉。夏初,臣自鄕入來,得聞墪承〈牌〉還家之說,問其虛實於從兄故大司憲臣泰東,則答曰,吾以試官詣闕,則墪已出去,晩後還詣,以爲往在北所云。歸二字缺說,必數字缺臣聞此言,不以爲疑,儕友之間,亦嘗以此酬酢矣。缺八月四五字缺家人同在從兄泰東病所,打話之際,臣曰,墪之還家七八字缺發明,亦安知畢竟不如北所說缺泰東半行缺家首實,則此非二行半缺從兄,每以不近理爲言矣。九月初,李半行缺刑曹判書金鎭圭,俱在引入中,適値六七字缺同會於路次依幕,鎭遠謂鎭圭曰,聞首席之言,則李墪北所之說,不無差爽之端云,仍以所聞於臣者傳之,臣亦復申其傳說矣。誠不料一家間私語,轉輾騰播,至入於章疏之間,已是不幸之甚,而今則筵奏臺章,前後迭發,有若不可已之緊證,實所未曉。臣首當科獄之査,屢被人詆辱,末因私室之言,又遭此臲卼,皆臣自取,尙誰尤哉?顧臣疾病之外,情勢之難安,如右所陳,以此以彼,俱無强進之望,玆敢席藁私次,恭俟誅責。伏乞聖慈,俯賜矜察,亟命削臣本兼諸任,仍勘臣前後違命之罪,以礪臣工,以安微分,不勝幸甚。疏批見上
左參贊閔鎭厚疏曰,伏以,臣罪廢之餘,荐蒙異數,重入脩門,更齒周行,逢人靦顔,撫躬悼心,千萬夢寐之外,恩命又降,以臣爲守禦使,臣驚駴惶懼,五情爽惑,直欲循墻而走,而不可得也。噫,臣忝居是任,今已至四矣。謂臣有可將之才,則庸愚空疎,最在人下,而於軍旅,尤昧昧焉,謂臣有已試之效,則曾前累叨,無所猷爲,而謗疑又從而溢世矣。堂堂聖朝,群彦林立,歷踐內外,功能茂著者,僂指而數之,固多其人,又奚取於碌碌如臣者,而乍遞還收,頻復不已耶?況今時世之艱虞,日以益深,臣之筋力精神,比曩時,又覺衰耗,而猶欲托重而恃力,不恤其病國而害身,臣竊惜夫吾君吾相,擧措失宜,重貽四方之譏笑也。軍門事嚴,昨已冒昧受符,而反復思量,決無承當之望,夙夜憂歎,恐負委畀之意,煎熬迫中,龥告無所,不得不瀝血陳情於天地父母之前。臣若敢有獨勞之心,而自圖便身,欲取能讓之名,而言出虛飾,則神必殛之矣。且臣頃以金吾獄事,稟決於筵中,憲臣之三四字缺啓,相繼而發,皆以爲非,臣之奏當疎緩,罪實難逭。七八字缺察臣駑劣,不堪任使,諒臣至懇,亶由哀半行缺亟命遞改,俾得毋誤國事。以下缺疏批見上
吏曹參判李晩成,右尹兪命雄等疏曰,一行半缺昨伏見前掌令韓重熙數字缺吳遂元一番取招,遽爾勘斷,至謂之有六七字缺前獻納洪禹寧之引避自劾,亦因玆事,臣等於此,竊不勝駭怖之至。夫李墪歷抵之事,詞證俱備,情狀畢露,主客之說,至發於傔從之招,請拿遂元,獄體則然,而乃於淑問之下,歷抵一款,全然掩匿,其諱不直告之狀,誠甚可駭。然,墪旣已年老除刑,究覈之路已絶矣。臣等愚意,與其延獄,而不得其情,無寧參情法而酌處之爲宜,妄有所稟裁,不覺見拂於公議,臺言迭發,譏責四集,按獄乖謬之罪,在所難免。長僚旣以此自列,則臣等難安之勢,宜無異同。伏乞聖明,亟許鐫遞臣等金吾之任,以安微分,以謝臺議,不勝幸甚。疏批見上
京畿監司金萬埰疏曰,伏以,臣之情勢,有萬分難安之端,無一毫仍冒之理,累瀆宸聽,極知煩猥,而若以此怵懾泯默,則所帶職名,無可解脫之期,而一日在職,增臣一日之罪,故乃於日昨,不得不略申危迫之懇矣。及承聖批,辭旨之隆摰,有踰尋常,申之以甘寧故事之諭,至謂臺臣疏語,誠是意外,而責以控辭太過,勉以從速察職,臣奉讀以來,惝怳感激,不覺涕淚之交頤也。今臣所遭,何等大僇,而聖上之慰藉開釋,至於此極,誠非糜粉隕結,所可仰報其萬一,而惟是疾痛之呼,至於再三,訖未蒙恕察而開允,臣久不勝其悶蹙抑鬱,罔知所以攸處也。臣於昔年,果因聖上之引甘寧事而誨責,不能堅守素志,黽勉有喉司聯席之事,而因循陵夷,終至此境,則臣何敢仰恃聖敎,自以爲無失,而人言之來,皆其自取,豈曰意外乎?數字缺此事以後,不忍擧顔對人,只自語於心曰,夫爲人子,而薄六七字缺於其所當嚴,至使他人言之,此何人哉,此何人哉?每八九字缺欲逃匿於深山窮谷,而不可得,則十餘字缺日月之明,或有所未燭,而臣雖二行半缺士夫之所愛惜保全者,身名十餘字缺厚招臺議,則身名之虧喪,無復餘地,而四五字缺職名,少謝人言,以不至於重失廉義,其情可謂慽矣。噫,人之所欲,天必從之,臣每當封章陳懇,其出於至誠祈願,不啻刳瀝肝血,而蓋高之聽,愈往愈邈,安在其所欲必從耶?仰惟聖德仁覆,無物不遂,獨於微臣,不少矜怜,而强之以所不可行,迫之以所不能忍,此莫非臣平日立朝去就之義,無以見信於君父之致,而亦安得無憾於天地之大也?臣情窮勢迫,全昧嚴畏,敢冒萬死,又此疾聲而哀籲,伏乞聖慈,察臣至懇之由中,亟許鐫削其職名,仍治臣累次瀆擾之罪,以靖私義,以肅朝綱,千萬幸甚。疏批見上
右副承旨李世最疏曰,伏見前掌令韓重熙疏本,其論吳遂元事,至以承宣所達,不待自服,徑先勘斷之說,誠有所據爲言,所謂承宣,似指臣而言也。臣於是,不勝訝惑焉。臣於伊日筵中李墪酌處之後,敢以不待自服,遽加之罪,則不但受罪者不服,其在國體,亦似未安之意,有所陳達,自上以七十以上,律無用刑之文,今若直施以用刑之律,則太重,亦不可一向更推,參酌處分,未知其不可爲敎,筵奏事實,不過如此。至於吳遂元事,臣未及提論,而其所爲言如此,臣誠莫曉其故也。臣性本拙澁,草草數語,不能罄盡所懷,而今憲臣,乃反換引奏辭,至登章牘,語言差爽,不必深辨,而事係筵奏,理難終默,略暴其實,仰浼宸聽,臣罪萬萬。且臣素患氣火之症,挾感重發,頭目眩暈,神息瞀亂,有時昏倒,不省人事,以此病狀,尤無供職之望。伏乞聖明,俯賜諒察,亟許鐫遞,以便調息,以安微分,不勝幸甚云云。疏批見上出燼餘
上在慶德宮。停常參·經筵。
下直,高城郡守韓宗老,遂安郡守吳命老。
政院啓曰,卽者吏曹郞廳來言,今日爲政事,命下,而判書李健命時未出仕,參判李晩成病不來,參議李宜顯未肅拜,不得開政云。判書李健命,參判李晩成,參議李宜顯,竝卽牌招開政,何如?傳曰,允。
謝恩,吏曹參議李宜顯。
院啓,請還收罪人河減死定配之命。請還收義州府定配罪人李後說減等之命事。請還收唐津量移罪人金泰潤減等之命事。請還收鞫廳罪人尹梅減死定配之命。請付處罪人李墪遠竄。請徒配罪人吳遂元更爲拿覈處之。請殺人罪人劉次先依律處斷。請殺獄罪人韓順巾依律處斷。答曰,勿煩。
謝恩,兵曹參判兪命雄,副校理李澤。
忠淸監司宋正明上疏。大槪,日在鄕廬,伏奉湖藩除旨,感激兢惶,靡所容措,適遭私戚,舁疾入城,而巡宣之職,決無承當之望,情理懇迫,亦無遠赴之勢,玆敢冒死陳龥,冀蒙遞斥,以重官方,以光孝理事。入啓。答曰,省疏具悉。卿其勿辭,速往欽哉。以上朝報
有政。兵批,以金鎭圭爲都摠管,李大根爲慶尙兵虞候,崔守溫爲阿吾地萬戶,趙以健爲慶尙左水使,申武孟爲造山萬戶,尹道昌·金萬寶·尹千遇·邊緝·白時謙爲副護軍,李壄·韓重熙·洪禹寧·趙龜漢爲副司直,申鐔爲副司果,權克升單付平壤中軍。
吏批啓曰,漢城判尹今當差出,而擬望之人乏少,政府西壁竝擬,何如?傳曰,允。
吏曹啓曰,卽接工曹移文,則佐郞柳鳳采身病甚重,不得察任云,改差,何如?傳曰,允。以上吏曹謄錄
禁衛營啓曰,北漢山城各樣軍器移上,頃已定奪矣。所上軍器之數,別單書入之意,敢啓。傳曰,知道。以上禁營謄錄
金德基啓曰,來十五日儒生殿講日次,取稟。傳曰,停。
許玧啓曰,大司憲權尙夏,執義李晩堅,掌令趙鳴鳳,持平金有慶在外,持平李挺周未署經,掌令一員未差,今日以監察茶時之意,敢啓。傳曰,知道。
疊書金德基以侍講院言啓曰,本院上番姑降入直,已至多日,事體極爲未安。司書有闕之代,今日政,以在京無故人差出,仍卽牌招察任,何如?傳曰,允。
吏批,判書李健命牌招不進,參判李晩成進,參議李宜顯進,左承旨金德基進。
兵批,行判書趙泰采進,參判未差,參議黃一夏進,參知宋徵殷呈辭受由,左副承旨李德英進。
吏批,以韓永祚爲獻納,洪好人爲掌令,鄭纘先爲校理,李澤爲副校理,趙泰耉爲戶曹判書,兪命雄爲兵曹參判,洪萬朝爲禮曹參判,黃龜河爲司書,兪命弘爲戶曹參議,鄭是先爲判決事,李健命爲知經筵,閔鎭遠爲左副賓客,尹德駿爲左賓客,金濟謙爲工曹佐郞,趙泰采爲司僕提調,尹德駿爲司䆃提調,閔鎭厚爲尙衣提調,李健命爲掌樂提調,柳百乘爲司藝,金鎭圭爲典衣提調,朴權爲平市提調,權尙游爲氷庫提調,趙泰耉爲觀象提調,閔鎭遠爲校書提調,黃欽爲掌苑提調,南致熏爲內資提調,尹德駿爲宗簿提調,尹明運爲掌苑別提,尹德駿爲判尹,李德華爲學錄。
兵批啓曰,慶尙左水使今當差出,而擬望之人乏少,未赴任僉使竝擬,何如?傳曰,允。
缺以弘文館言啓曰,校理臣洪禹瑞,副修撰臣李澤,以上下番對直矣。今日政,臣澤陞拜副校理,修撰李喬岳,旣有只推之命,卽爲牌招,以爲下番入直之地,何如?傳曰,允。
又以尙衣院官員,以提調意啓曰,本院官員等,己丑秋冬等及庚寅辛卯春夏秋冬等,壬辰春夏等褒貶,連値提調有故,不得磨勘矣,今則郞廳皆以遞改,依例蕩減之意,敢啓。傳曰,知道。
李德英,以摠戒廳言啓曰,今月十二日,本廳上番再運軍兵賞格試才,設行於訓鍊院時,西營入直將官及軍兵,依例除標信出用之意,敢啓。傳曰,知道。
又以兵曹言啓曰,新除授阿吾地萬戶田宗碩,造地山萬戶金以礪,廣坪權管朱模呈狀內,宗碩母年八十有餘,以礪母年八十有一,朱模則母年七十有二,而無兄弟獨子,人子情理,決難遠離赴任云。親年七十五歲以上者,無兄弟而親年七十歲以上者,許遞邊將,已有定式,竝依例改差,何如?傳曰,允。
又以兵曹言啓曰,新除授慶尙右兵虞候柳重碩呈狀內,曾任南郡,重傷水土,症情甚惡,每當寒節,輒爲危篤,及授本職以來,添得吐血之症,精神昏瞀,不省人事,以此病狀,萬無赴任之望云。病勢如此,則不可一向遲待其差復,依近例罷黜,何如?傳曰,允。
又以刑曹言啓曰,敦化門禁亂官羅三四字缺李命哲等,門之開閉與否,囚禁推覈矣。卽接典獄署牒呈,則徐貴玄·李命哲,數日前重得傷寒,食飮專廢,達夜苦痛,症情日益危重云,可信人處,保放救療,待差還囚之意,敢啓。傳曰,知道。
忠淸監司宋正明疏曰,伏以,負罪賤臣,屛伏鄕廬,春曹除命,久稽祗謝,縣道封章,盡暴危懇,而恩批遠宣,不賜開允,進退路窮,一味兢霣,不料湖臬新命,又下此際,臣是何人,荐蒙恩數,聞命震越,益不知攸處也。夫藩宣之職,古稱方岳,責任旣重,遴簡自別,固非人人所可僥冒,況湖西一路,幅員稍廣,民物之殷,獄訟之繁,殆與兩南無異,苟非威望足以彈壓,才識足以剸決,莫宜居之。臣本三字缺闇,百不猶人,從前踐歷,率踰涯分,瑕釁六七字缺抖擻平生,都無可取,而誤恩偏被半行缺大夫之列,環顧循省,感惶徒切半行缺稠擾,則輙眩瞀昏花,如墮煙霧。八九字缺良久乃定,其不能統一方之民事,裁四字缺簿則決矣。昨年嶺臬之除,已是人望之外,而因事獲免,粗安私義,今又加之以匪分之職,不審聖明,何取於抱疾之一微臣,而前後荐授,有若眞可堪任者哉?抑臣情理十分懇迫者,臣之父母,俱在衰暮之年,恒多疾恙,殆無寧日,顧此藩任,非如常常往來之地,周歲相離於數百里之外,實非私情之所可忍耐,亦豈非聖朝孝理之政,所可惻念者耶?適遭私慽,昨纔曳疾入域,而所叨本職,自量已審,旣無一分承當之望,至情所迫,尤無離側赴任之勢,仰恃仁覆之天,敢申疾聲之號。伏乞聖慈,俯賜鑑諒,將臣新授藩臬之任,亟行鐫免,以重官方,以安微分,不勝幸甚云云。疏批見上出燼餘
上在慶德宮。停常參·經筵。
下直,沙斤察訪李斗賢,金井察訪李鼎茂,兔城僉使朴明梓,知世浦萬戶孫泰澄,幕嶺萬戶李命定,壽山萬戶金宇達。
政院啓曰,連日監察茶時,事甚未安。明日三覆時,兩司當爲入侍,而俱無行公之員,除在外未署經外,呈告未肅拜人員,竝卽牌招,以爲推移進參之地,何如?傳曰,允。
又啓曰,明日三覆時,工曹堂上當爲進參,而判書未差,參議金致龍在外,參判申銋肅謝之後,連呈辭單,聞其身病猝重,勢難入侍云。無他推移進參之員,何以爲之?敢稟。傳曰,參議金致龍改差,口傳差出。
參知宋徵殷三度呈辭。入啓。遞差。
謝恩,獻納韓永祚,司書黃龜河,掌令洪好人。
注書李國休病,代以金濰爲假注書。
吏曹判書李健命辭職上疏。入啓。答曰,省疏具悉。前後批旨,已盡開釋,則何可復言情勢耶?決知其不然也。天官之長,不宜久曠,須勿固辭,速出行公。
傳曰,吏判再疏批下,更卽牌招察任。
傳曰,召對爲之。入侍,承旨沈壽賢,玉堂李澤·李喬岳,假注書金濰,史官沈珙·徐命均。
正言兪崇牌不進,依承傳罷職。
院啓,請還收罪人河減死定配之命。請還收義州府定配罪人李後說減等之命事。請還收唐津量移罪人金泰潤減等之命。請還收鞫廳罪人尹梅減死定配之命。請付處罪人李墪遠竄。請徒配罪人吳遂元更爲拿覈處之。請殺獄罪人劉次先依律處斷。請殺獄罪人韓順巾依律處斷。答曰,勿煩。
府啓,請還收卞爾札·黃順巾等放釋之命。請還收柳赫然·李元禎復官之命。李獻英·獻章試券,請令該曹,更加考覈,拔去榜中。答曰,勿煩。
吏曹啓曰,臺諫有闕,政事,取稟。傳曰,再明日爲之。
召對時,玉堂罷散人員別單書入事,榻前下敎。
吏曹口傳政事,以金鎭圭爲右參贊,元聖兪爲工曹參議。
政院啓曰,新除授工曹參議元聖兪,卽爲牌招,而闕門已閉,明日待開門牌招,何如?傳曰,允。
召對時,檢討官李喬岳所啓,因文義有區區所懷,敢達。臣於秋末,爲省丘墓,往來湖左,審察歷路農形,則其所失稔,大抵同然,而至若淸州·報恩等近峽之地,比諸野邑,尤有甚焉。小民經歲勤苦之餘,末稍凶歉,至於此極,誠爲矜惻。尤甚災邑,則凡係徭役,宜有蠲減之道矣。上曰,被災尤甚邑,將欲省減其民役矣。儒臣有此陳達,誠爲得宜矣。喬岳曰,聖敎至此,下土民庶,若聞此言,則想必感泣矣。還上有同軍餉,不可蠲減,且失今不捧,則明春調濟,亦無其路,此則所當收捧,而若於諸道尤甚災邑,大同米,雖一二斗,量宜除減,則可爲實惠矣。上曰,令廟堂商確稟處,可也。以上朝報
以備忘記,傳于李德英曰,今下弓矢,兔城僉使朴明梓,幕嶺萬戶李命完處,給送。
缺以司饔院官員,以提調意啓曰,缺道臘肉進上,今日來到,而生猪三口內一口缺傷,更無餘地,此與尋常物種有異,猝難變改,亦難退送,不得已捧入,而其在事體,殊甚未安。監司及當該封進官,竝推考,以警日後,何如?傳曰,允。
又啓曰,監察十三員內二員受由在外,一員在外未肅拜,四員未署經,卽今行公,只有六員,而四員以臘享大祭,受誓戒進去。今此望祭祭監,只以二員,勢難推移,在前如此之時,未署經人員,或有變通進參之規,何以爲之?敢稟。傳曰,雖未署經,進參,可也。
又以議政府司錄,以領議政意啓曰,本府今年秋冬等褒貶等第,當爲赴限內磨勘以入,而西壁一員,昨日政移授他職,一員適有式暇,將不得開坐,闕員之代,令該曹卽爲口傳差出,牌招肅拜,何如?傳曰,允。
沈壽賢啓曰,因議政府草記,西壁口傳差出,仍卽牌招事,允下矣。新除授右參贊金鎭圭,卽當牌招,而闕門已閉,明日待開門牌招之意,敢啓。傳曰,知道。
李德英,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,都摠管尹德駿,以漢城府坐起進去之意,敢啓。傳曰,知道。
以慶尙監司,以進上生鹿一口無緣闕封,金海府使李汝玉,爲先罷黜,臣亦不能檢飭,待罪事狀啓,傳于沈壽賢曰,迎送有弊,只推勿罷,勿待罪事,回諭。
吏曹判書李健命疏曰,伏以,臣頃以一疏冒控血懇,非如政官呈告後例讓之比,而誠未上格,反承溫批,仍有數字缺敎,而未克趨承,惶隕抑塞,不得不更事號籲,而四五字缺數日之內,天牌狎至,而臣之情勢,斷無更六七字缺誅,實所甘心。臣本無似,徒藉先蔭,歷半行缺絲毫無補,畢竟無妄之災,二行半缺肉骨之惠,無以踰此,知遇特達六七字缺而若其罪臣者之不平,必隨而增加矣。三四字缺旣不能高飛遠遁,以避機栝,而迫於嚴命,黽勉就列者,只以都政遷就,國事泮渙,晨夕奔走,少酬職責,而情跡之孤危,中心之怵惕,不啻如芒背針氈,何嘗頃刻而自安哉?今使臣夤緣幸會,蹲冒不去,則不但臣內顧慙恧,負其初心,世之論臣者,亦將以臣爲何如人也?伏想聖朝體下之仁,亦必俯察於此等實狀,而加由恩批,俱出望外,此臣所以拊心愕眙,長吁失圖,不能無憾於天地之大也。且臣虛脆之質,猝當劇務,觸冒旣多,感傷非細,種種症情,不敢盡煩,而委頓狀席,肢體萎薾,旬月之內,決無復起之勢,如蒙生成之澤,終始保全,則酬報之望,豈無他日哉?言出肝膈,罪實僭越,伏乞聖明,俯賜矜察,亟許鐫遞本兼諸任,俾守微尙,仍許任調治,以延殘喘,千萬幸甚。疏批見上
未時,上御興政堂,召對。入侍諸臣見上澤,讀名臣奏議治道第二十八篇,自唐肅宗時,至何寇盜强弱可言哉。澤曰,臣近得咳喘,不能聲音讀書,令下番替讀,何如?上曰,下番讀之。喬岳,讀自其二曰,至缺躬行乎?上曰,承旨讀之。壽賢,讀自憲宗元和數字缺至陛下明知之矣。上曰,上番翰林讀之。珙,讀自五六字缺經文緯武三四字缺上令暫出,承旨數字缺退立庭下,少六七字缺讀畢。喬岳曰,元首股肱,義實同體半行缺唐·虞之時,都兪吁咈者,是耳。二行半缺則機務自然壅滯矣。此固六七字缺處也。上曰,二字缺所達切實,當留意焉。三字缺春秋傳曰,在上數字缺灑濯其心云者,蓋人君五六字缺或有一毫偏係之心,私曲之意,則己之心可四五字缺何以責人耶?陸贄之引此爲言,誠爲切實,此數字缺所當省察處也。上曰,春秋所云好矣,當留意焉。喬岳曰,燧相接,邊界屢警云者,竊想其時,外寇侵凌,邊烽數起,則爲人君者固當旰食宵衣,四字缺不可怠忽而事歡樂,費財而務豫大,故其臣之告戒旣摯,而其君之欣然聽納者,可謂兩着矣。上曰,然。臣言君答,皆好矣。以下缺出燼餘
上在慶德宮。停常參·經筵。
夜自一更至四更,月暈。
下直,安城郡守宋相曾,楊下萬戶朴成益。
謝恩,右參贊金鎭圭,工曹參議元聖兪。
傳,前應敎申鐔,修撰洪重休,竝敍用。
戶曹判書趙泰耉上疏。大槪,度支之長,揣量才分,決無堪承之勢,乞賜鐫遞,以安愚分,以幸國事事。入啓。答曰,省疏具悉。民部劇務,不宜暫曠,卿其安心勿理,速出行公。
三覆時,戶曹判書趙泰耉牌招察任事及忠淸監司宋正明牌招肅拜後,依新定式,十日內辭朝事,榻前下敎。刑曹科獄罪人趙銘·柳敏廷·權致大外,敦化門·丹鳳門禁亂官·書吏·羅將·軍士·書員等,竝放送事,榻前定奪。
副應敎吳命恒上疏。大槪,由限旣滿,不能淹留,昨纔來伏私次,而陞授之職,地望自別,決非蒙陋所可堪承,且臣所遭人言,僇辱備至,實無顔面更廁論思之列,伏乞亟削臣職,仍勘臣罪,以快人心事。入啓。答曰,省疏具悉。李相成疏語,殊欠稱停,鄭必東疏中,論信使事,旣不近理,亦未得當,於爾俱無嫌端,須勿過辭,從速察職。
傳曰,戶判疏批已下,明朝牌招察任。
謝恩,忠淸監司宋正明。
三覆時,掌令洪好人所啓,請還收黃順巾放釋之命,仍令該曹,嚴加窮問,依律處斷。上曰,勿煩。又所啓,請還收柳赫然·李元禎復官之命。上曰,勿煩。又所啓,請李獻英·獻章試券,令該曹更加考覈,拔去榜中。上曰,勿煩。前啓卞爾札放釋之命還收事,停啓。獻納韓永祚所啓,請還收罪人河減死定配之命,更加嚴刑得情,依律處斷。上曰,勿煩。又所啓,請還收唐津量移罪人金泰潤減等之命。上曰,勿煩。又所啓,請付處罪人李墪遠竄。上曰,勿煩。又所啓,請徒配罪人吳遂元更爲拿覈處之。上曰,勿煩。又所啓,請殺人罪人劉次先依律處斷。上曰,勿煩。又所啓,請殺獄罪人韓順巾依律處斷。上曰,勿煩,前啓李後說減等之命還收事及鞫廳罪人尹梅減死定配之命還收事,停啓。
三覆時,左參贊閔鎭厚所啓,以李夏源元情,有議處之命,而今適入侍,故敢此仰達。臣等所見,已盡於結辭中,而蓋門事之不待此而可知者,誠如緘供矣。累度嚴問之下,終不直告,固有其罪,而旣以父子兄弟不相告引爲言,則論以法例,恐不當一向迫問矣。上曰,累次問之,而終不指告,極爲不可矣。鎭厚曰,此則罪實難免矣。今若罪其人,而勿問言根,則在朝家事體,似爲得宜矣。上曰,李夏源照律,而言根則勿問,可也。領議政李濡所啓,方伯,是一道之重任,不宜暫曠,故或有拿命,則其代十五日內發送事,曾有定式,身死之代,則比諸拿來之代,尤宜緊急,而此則姑無定式之事,或爲拿來,例以十五日爲限,而但近來朝令不行,或有過限不去,此不過無責罰之事而然矣。臣曾爲湖南方伯,其時適因緊急之故,除授後二日辭朝,發行後六日到界,而自上猶以遲滯,而特命推考,此豈非重其事之意乎?卽今忠淸監司身故之代,已爲差出,若無申明定限之擧,則其爲趁卽赴任,亦未可必。自今以後,別爲定式,亦爲分付政院,限內催促赴任,而如有過限不赴者,自廟堂亦加論責,似當矣。上曰,拿來之代,十五日內發送,則身故之代,尤爲緊急,以十日定限,而如有過限不赴者,自廟堂論責,可也。判義禁閔鎭厚所啓,李夏源事,今已勘處,門事可以收殺,故敢達。姜弼文等供辭,或前後違左,或彼此逕庭,誠難覈得其實狀,況其所謂天雨陰曀,時刻不能辨認,倩人搆草,言意未免差爽,日月稍久,亦難仔細記憶者,事勢或然。臣初次開坐之日,弼文等以前判義禁趙泰采,曾有口招之令,不作供草云,故仍令口招,罪人口招,明有受敎故也。其所口招,比初供,稍有端緖,而猶欲遮護前言,不免破碎窘遁,如以朝飯時,謂之午時,而仍比於禁軍食代者,是已,然,因其前後所供,參量形勢,則有可以揣知者矣。其日罷漏時,依兵曹節目,開敦化門,入擧子後,門雖閉而不下鑰,東夾則或開或閉,時有出入者,及至試場,限敦化退定之後,始自試所,分付牢閉,而草記書送之際,場屋紛踏之中,命令不能卽通,門未及閉,而書題已懸,懸題未幾,先呈卽入,權譍最先出來,則戴狀小童入去之狀,見之無怪。下鑰移時,以丹鳳門塡咽之故,又自試所,使之還開敦化門,擧子輩當其門閉而不得出者,謂之門實不開,當其門已開而得出者,謂之門實不閉,曰開曰閉,皆不可謂虛罔也。姜弼文之招,以爲開門之時,擧子尙有搆草書券者,元澤之招,亦以爲開門後還歸之時,場中擧子,猶未盡出云,當此之時,擧子之或入或出,亦無足怪矣。且問目則以下鑰謂之門閉,而弼文則以爲,雖未下鑰,門不洞開,則亦可謂之門閉,故以致供對之辭,或與問目相左矣。姜弼文以洞開二字,爲稱寃之端,又恐不閉門,則其罪當死,如李夏源疏中所云,初再招之諱不直告者,似由於此,而前後變幻之罪,在所難免。元澤則門事非其職掌,雖與弼文有間,亦不無前後變幻之語,此兩人,似當分輕重論罪,下詢大臣而處之,何如?上曰,姜弼文·元澤之罪,似有輕重之別矣。領議政李濡曰,囚人原情辭意,臣雖未得詳知,敦化門或開或閉之說,俱不無所據。李夏源事,已決之後,則門事亦當次第收殺,而弼文前後變幻之語,極爲可駭。澤則門之開閉,非其所掌,似有區別論罪之道矣。鎭厚曰,禁府則奪告身之外,無罷職之律,元澤若與弼文同爲奪告,則似爲過重矣。上曰,姜弼文削職放送,元澤罷職放送,可也。刑曹判書朴權所啓,權致大·柳敏廷·趙銘三人之見囚,以外製一款,而致大則旣以外製承款,今無更問之事,銘則三變其說,必有隱情於其間,敏廷則縷縷發明,其贈遺於銘者,雖甚細微,旣涉可疑,似有更査之事矣。李濡曰,銘之累變其說者,似由於初有隱情,漸次吐實之致,未知其與敏廷憑覈,或已面質,而外製之事,在於敏廷,不在於銘,銘之罪,異於致大之身犯承款者,不宜一體處決。敏廷之事,虛實未及究得之前,銘不可徑先勘斷,今若以門事之已決,而酌處,則敏廷其何以區處乎?權曰,銘之供辭,前後累變,故前判書金鎭圭之疏,以爲當爲訊問,而姑待門事收殺爲言,今則門事已決,此亦仍爲處決乎,或更爲究問乎?上曰,權致大旣以外製承款,則固當以此勘律,趙銘則三變其說,情狀可惡,故金鎭圭疏,亦以爲所當請刑,而姑待門事收殺爲言矣。今則門事已了,趙銘刑推覈實之後,敏廷處,可以憑問矣。以上朝報
三覈入侍時,領議政李濡所啓,江華北一場,發遣司僕郞廳,摘奸以來矣。牧場革罷之時,自仁·孝兩朝,以冒占兼竝爲慮,有兩班則勿許,元居之民,則雖貧無田土,勿許之敎,而本府守臣之請罷牧場者,亦必以募聚外邑之民,以實空虛之地爲言矣。今此北一場分執之人,擧皆本府將校及士夫品官輩,所謂外處移來者,不過數人,且其起墾處所收之稅,除補本府之需用者,非朝家特許罷場之本意。卽今監役官,無給料之資,牧卒亦失其位田,牧馬之政,實甚疎虞,田畓則勿論某處之人,來接耕食者,納稅於本寺與本府,彼此無異,事當還屬本寺,而注文島馬移放事,起墾處水草稍長後,更爲觀勢處之爲宜,而任其元居人之冒占,難免不察之失,其時留守推考,何如?上曰,北一場之罷,蓋爲保障地聚民之計,而今爲元居人之冒占,則非當初革罷之本意,還屬本寺,其時留守推考,可也。又所啓,以圖書事,差倭持對馬島主書契而來,萊府狀啓,請令廟堂稟處,而連値有故,未卽稟定矣。昔在仁祖朝壬午年間,旣給島主以官名圖書,則兒名圖書,不當仍給,而因其懇請,雖不得不許,謂其有功勞特許,而以後勿爲例爲辭矣。卽今島主,爲其子彦千代,請得兒名圖書,朝廷引後勿爲例之言,始雖不許,末乃以從今以後,益篤忠勤,凡干所請,各遵事體,則亦豈無參量處分之道,而不可以其私傳之言,輕許別恩爲答,而島主書契,今旣出來,以爲賤胤稍長,冀速鑄送云,則其事雖在可許不可許之間,旣以豈無參量之道,微示當許之意,更何辭而防塞乎?若曰,前雖如是爲言,今不可許施,則實非交隣誠信之道。且備局諸宰中金鎭圭則以爲,決不可許給,而以臣淺見,不許終涉不便,或以信使往來時,勤勞之故,特許而亦如壬午之後勿爲例云,則似可矣。上曰,諸臣各陳所見。左參贊閔鎭厚曰,臣於此事,未知曲折,而蓋權以鎭爲東萊府使時,請以處置淫奸罪人,則當許圖書之意爲答,故廟堂用其言,而諸議多以爲未安矣。其後朝家旣示許之之意,而還爲拒塞,則恐有傷於誠信待夷之道,況此請得圖書,乃其大慾所在,終若不得已而許之,則毋寧早許之爲愈耶?事係重大,廣詢於原任大臣,則似好矣。漢城君李基夏曰,誠如大臣及閔鎭厚所達,則許之,似無所妨矣。刑曹判書朴權曰,此事本末,臣雖未詳,自前彼有所請,廟堂率多勉從,蓋出羈縻之計,今此圖書之請,朝家初旣微示欲許之意,彼必得請而後已,終若不得不許,則無寧以信使護行之勞爲辭而許之矣。上曰,何必以信使護行之勞爲辭乎?濡曰,前旣以功勞爲言而許之,則今無此事而遽許,似爲無端,故欲以信使時勤勞爲言,然日後信使之行,彼若每以爲功,則亦爲難處,而此事從違之間,所關重大,諸大臣處,亦爲詢問,似宜矣。鎭厚曰,今若以先朝有後勿爲例之敎,故初不許之,懇請如此,今姑特許,此後則決不可爲例之意,爲辭好矣。何必提起信使事乎?上曰,覊縻之道,惟當隨事處之,若決不可許之事,則固宜終始牢拒,事在可許,則不得已後許之,反傷事體,今以先朝有後勿爲例之敎,故初不許之矣。前後之懇請至此,特爲許給爲辭,則似爲得宜,不必以信使事爲言矣。濡曰,不必以信使事爲言,誠如聖敎,今若以所請甚懇,且念恪勤之誠,有此特許,後勿爲例等語爲辭,則好矣。上曰,如是爲辭,則可矣。又所啓,頃年分遣四道巡撫使,巡審海防矣。至於嶺南,則沿海列鎭,比他道最多,一番巡審,在所不已,而統營尤是重地。近來魚産絶種,故凡百需用,大不如前,侵漁之患,至及於列鎭,多有軍民呼怨之弊,戎政之疎虞,推此可知。臣意以爲,差出巡撫使,開春後使之往審海防。且星州山訟獄事,刑曹方爲按査,而可問之人,推捉於遠地之際,自致遷就矣。臣於入來之時,所謂朴家處女,以速爲處決之意,當道呼哭哀訴,雖未知其彼此是非之如何,而所見誠爲矜惻。獄事重大,其所掩滯如此,宜有別樣變通之擧,而專送按覈使,亦涉重難,巡撫使之兼按獄事,亦有上年已行之例,今此巡撫使下去之時,爲先按査其獄,似爲便當矣。行左參贊閔鎭厚曰,北咨出來之初,朝家特送巡撫使於沿海諸道,臣適待罪本兵,以嶺南亦當送之意仰稟,則有姑徐之命,而其後警心漸弛,仍爲不送矣。臣曾聞故參判李世載之言,則國家他日得力,必在於嶺南舟師云矣。近年以來,魚産絶種,故海邊各邑鎭,無復曩時貌樣,鍊兵繕器之事,幾至抛棄云。此已可慮,而變異之生,多在於海邊,尤不可以目前之粗安,而遂弛南顧之慮矣。議者必有以年凶爲難者,而上年湖南巡撫使兼察賑政,則此亦可以爲例矣。至於星州獄事,實非小變也。近來山訟,爲世痼弊,終至殺人之境,已極可駭,而彼此皆不得屍體,女人散髮,哭訴於道上,蒙喪者亦號擗於諸宰家,豈非如此慘惻之事乎?今宜別遣巡撫使,兼按此獄,故大臣與臣等共議,而有此所達矣。刑曹判書朴權曰,此獄應問各人,行關推捉者,今已久矣,而三人則昨纔上來,其餘則尙無消息,待其畢來,可以覈斷,獄事之淹滯,已極惶恐,而處女及喪人,號泣於道路,尤爲矜惻。鎭厚曰,上年巡撫使,皆於三月間發送,而今此嶺南,則必須趁歲後,卽爲發送星州,留一兩朔,按覈獄事,一邊申飭邑鎭,修明軍政,待獄畢,巡點而歸,爲好矣。韓城君李基夏曰,臣亦有區區所懷,敢達。安不忘危,古亦有訓,不可以目前粗安,少弛慮患之意,而頃年北咨出來之初,頗有驚動之擧,分送巡撫使,申飭海防矣。厥後警惕之心漸弛,雖以各軍門言之,財力凋殘,器械等物,無一整齊,臣當慨歎,而外方則巡撫使巡察之後,比前稍有其效,至於嶺南,元無巡撫之事,殊涉疎虞矣。且聞赴京譯輩之言,則南方物貨之頓絶,蓋爲海賊之所阻云,此尤可慮處,而凡事變之來,亦所難測,則不可不預防,差送嶺南巡撫使兼按獄事,似爲便好矣。上曰,三南中湖西·湖南,則已送巡撫使,嶺南則欲追後發送,而未果矣。今若差出巡撫使,先到星州,按覈獄事,仍爲巡審海防,則事甚便當矣。又所啓,白山境界,更爲看審之際,或以接伴使及本道監司,當初帶去軍官中擇送,或自京差送武臣事,頃已定奪矣。今聞監司軍官趙台相,爲人精詳,前已隨往白山,習知形勢,且茂山府使閔濟章,年少勤幹,以此人等定送,與土人看審水源,似好,不必別送京官,而卽今雖有雪塞之慮,北道則歲後下雪尤多,人不得通云,自本道預定看審之人,隨時往見,似爲便好矣。左參贊閔鎭厚曰,疆事甚重,宜以有地望之人差遣,北兵使是制閫之任,使之專管,固無不可,而若必別送京官,則趙必相雖曰人才,不免太輕,似不及曾經閫帥之武臣矣。上曰,此言,何如?李濡曰,若送趙台相,與土人往見,則事甚便順,且有省弊之道,而以事體爲言,則擇送秩高武臣,可矣。韓城君李基夏曰,疆事甚重,差送武臣,殆非重其事之意,擇送文宰,似宜矣。刑曹判書朴權曰,文武宰臣間,不必親爲往見,與監司從便指揮,擇送壯健軍官及土人,尋覓下流去處詳知,然後始可往審,而若必欲送文宰,則臣以當初接伴之人,疆事尙今未完,私心實深惶恐,竊欲更爲往見矣。基夏曰,必親見然後,可以詳盡,固宜擇送文臣堂上中筋力方强之人,而北兵使其年已老,艱險難步處,則必不能往矣。濡曰,文武宰臣及監兵使筋力雖强,秩高之官,深入彼地,固涉難便,而以着實之道言之,則武臣爲可,而以重事體之道言之,則文臣似可,而卽今所看審者,比諸當初,則輕重亦有所間矣。鎭厚曰,若只送差員,則在京亦可以指揮,何以別爲差送乎?以都城摘奸事言之,堂上雖不能遍行,亦必親審其要處。今此白山看審之時,似當先送差員,尋得路逕,而上官追往見之,豈必徒步而行乎?官至宰列者,勿論文臣,鮮有年少之人,今雖擇送,未必勝於李澤矣。上曰,水源看審,與當初穆差定界時,事體雖異,而猶且不輕,位卑之人,不當送之,以文臣擇送,可也。鎭厚曰,李基夏初則請送文宰,後則請送文堂上,今以何品差送乎?上曰,以堂上差送,可也。以上備局謄錄
上在慶德宮。停常參·經筵。
夜二更,月暈。五更,月暈。
下直,坡州牧使李徵海。
政院啓曰,吏曹郞廳來言,今日爲政事,命下,而判書李健命未出仕,參判李晩成病不來,參議李宜顯式暇,不得開政云。判書李健命,參判李晩成,竝卽牌招開政,何如?傳曰,允。
謝恩,戶曹判書趙泰耉。
知義禁金錫衍再度呈辭。入啓。遞差。
禁府,尹梅蔚山府減死定配。啓。
謝恩,禮曹判書尹德駿,副校理李喬岳。
忠淸都事書目,韓山呈,以咸鏡監司權辭職上疏上送事。啓。答曰,省疏具悉。卿勿過辭,速往欽哉。以上朝報
兵批,以申善浣爲副護軍,宋徵殷爲副司直,申鍴爲副司果。
吏批啓曰,判書牌招不進,參議式暇,小臣獨政未安,何以爲之?敢稟。傳曰,仍爲之。
以鄭自東爲居山察訪。以上吏曹謄錄
訓鍊廳啓曰,軍器所用加時·槍柄等木,自前分定於全羅左右水營及濟州牧取用,而限長養間,不爲卜定,故丙戌年因其匱乏,加時·槍柄木各二千條,自都監啓請取用矣。卽今雖有若干餘存者,腐傷屈曲,不合於軍器之用,前頭月課鳥銃打造及旗槍改造之役,當爲連續爲之,而他無覓得之路,誠甚悶慮。依丙戌年例,加時·槍柄木各二千柄斫伐之意,令廟堂分付于全羅左右水營及濟州牧,何如?傳曰,允。以上訓局謄錄
答咸鏡道幼學金時鏡等一百十五人疏曰,省疏具悉。疏辭,令該曹稟處。
上在慶德宮。停常參·經筵。
京畿監司書目,昨冒萬死,更陳血懇矣,及承批旨,諄諄誨責,旣溫且嚴,感激兢惶,不覺涕汗之交迸也。情窮勢迫,不得不復申疾痛之號,兼陳殿最之決難冒當,乞賜諒察,鐫削職名,仍治瀆擾之罪,使私分粗安,朝典亟擧事,上疏上送事。啓。傳曰,此上疏及狀啓,還出給。
戶曹判書趙泰耉上疏。大槪,臣之所帶藥院及胄筵之任,實與新兼刑獄之官,有所相妨,許解一任,已成格例,敢此陳龥,乞命該曹照例稟處事。入啓。答曰,省疏具悉。疏辭令該曹票處。
說書洪錫輔上疏。大槪,待罪賤臣,有命莫趨,縣道陳懇,未蒙矜許,來伏私次,甘被譴何,恩牌降臨,不敢坐違,謹此祗詣闕外,而難安之勢,決不可冒出,匪分之任,終無以堪承,況臣老母,近患外感,症情危劇,卽今情理,斷無離側供職之勢。玆敢畢暴危悃,退俟處分,伏乞聖慈,亟賜鐫削,毋曠職事,使臣救護母病,以伸至情事。入啓。答曰,省疏具悉。爾其勿辭,救護母病。
兼弼善吳命恒牌不進,罷職傳旨。傳曰,只推勿罷。以上朝報
備邊司啓曰,今日賓廳日次,上殿開坼相値,頉稟。答曰,知道。備局謄錄
上在慶德宮。停常參·經筵。
下直,谷山府使尹廷舟,彌串僉使金磶,保安察訪李以濟,山羊會萬戶金悌振,濟浦萬戶趙重藺,金甲島萬戶李萬龍。
政院啓曰,今秋冬等褒貶等第,各道頉狀外,皆已上來,而京畿則不爲封進,又無頉狀。監司金萬埰,推考,何如?傳曰,允。
又啓曰,卽伏見諸道褒貶啓本,則咸鏡監司李善溥啓本中,守令無一人居下,黃海監司吳命峻啓本中,守令及邊將無一人居下,南兵使尹慤,全羅左水使李壽民,右水使閔純,京畿水使李天根啓本中,邊將無一人居下,殊無嚴明殿最之意,竝推考警責,何如?傳曰,允。
禮曹參判洪萬朝辭職上疏。入啓。答曰,省疏具悉。卿其勿辭,從速察職。
大司成閔鎭遠上疏。大槪,新授兼任,萬不近似,露章祈免,見阻喉司,狼狽悶蹙,莫知所措。此際伏見擧行條件,江都牧場事,則臣之罪狀,不啻狼藉,而聖度包容,只施問備薄罰,臣誠惶隕慙恧,不知置身之所,而朝家刑政之乖舛,非細故也。玆敢冒死自列,乞伏刑章,以爲人臣懷私辜恩者之戒事。入啓。答曰,省疏具悉。大臣筵奏,本無深意,而引咎至此,殊涉太過也。卿其勿辭,從速察職。
忠淸都事書目,公州呈,以司諫權燧辭職上疏,上送事。啓遞差。以上朝報
義禁府啓曰,以忠淸監司啓本,刑曹粘目,結城縣監金錫剛移本府處置事,允下矣。金錫剛時在任所,依例發遣府羅將拿來,何如?傳曰,允。以上禁府謄錄
上在慶德宮。停常參·經筵。
下直,驪州牧使崔鎭漢,慶尙左兵使李基泰。
假注書金濰有頉,代李明誼爲之,李明誼有頉,代李滋爲之,李滋有頉,代以李泰和爲假注書。
吏曹啓曰,臺諫有闕,政事,取稟。傳曰,明日爲之。
政院啓曰,守令之應爲署經者,多至六員,諫院則已出署經,而憲府則大司憲權尙夏,執義李晩堅,掌令趙鳴鳳,持平金有慶皆在外,持平李挺周未署經,行公之員,只有掌令洪好人,無備員署經之勢。外方夫馬留待有弊,如此之時,則或有不得已變通之例矣,何以爲之?敢稟。傳曰,諫院旣已署經,斯速發送。
副校理李澤辭職上疏。入啓。答曰,省疏具悉。爾其勿辭,調理察職。
府啓,請還收黃順中放釋之命。請還收柳赫然·李元禎復官之命。請李獻英·獻章試券,令該曹更加考覈,拔去榜中。至親之間,不相援引,事理誠然,而人臣告君之辭,亦不可不愼也。前校理李夏源當初疏中,泛引一家人,自證敦化門之不開,而及其緘問之際,終不據實直陳,至於王府嚴問之下,始乃謂之至親間辭語,又謂之父子·兄弟不相告引,其爲情狀,誠甚無謂。若是至親之間,則初何以一家人泛稱之也?旣知其不相告引之義,則亦何以謄諸章牘,爲證於獄事方張之日乎?初旣急於分疏罪囚,挺身立證,末乃無所指的,含糊不吐,敢以壞法敗倫等語,肆然爲違拒明命之計,其事君之失其道,處義之無所據,莫此爲甚,不可以告身薄罰,而懲其罪。請前校理李夏源,削奪官爵,門外黜送。答曰,不允。
觀象監,夜四更,月暈廻土星。啓。以上朝報
李德英,以都摠府言啓曰,副摠管柳星樞,以武臣缺朔試射試官,訓鍊院進去之意,敢啓。傳曰,知道。
又啓曰,假注書李泰和時無職名,依例付軍職,冠帶常仕,何如?傳曰,允。
李世最,以刑曹言啓曰,星州朴壽河女及朴就徵殺獄數字缺南巡撫使先到星州按覈事,命下矣。巡撫使數字缺姑未當在何間,而許多罪囚及干連各人等,當此極寒,留滯京中,養獄糊口之難,不可不念,竝卽先爲下送本道,以待巡撫使之行,何如?傳曰,允。
又以戶曹言啓曰,本曹所屬各司,今春夏秋冬等褒貶及濟用監去辛卯春夏秋冬等,平市署去春夏秋冬等,司䆃寺去辛卯秋冬等,軍資監去辛卯秋冬等,司宰監去辛卯秋冬等,長興庫去辛卯秋冬等,今壬辰春夏等褒貶,竝爲磨勘以入,而軍資監今春夏秋冬等褒貶,都提調奉使出疆,長興庫今秋冬等,內贍寺今秋冬等褒貶,提調有故,五部今春夏秋冬等褒貶二字缺府堂上有故,不得磨勘,而平布署則自丙戌秋冬等,至庚寅秋冬等褒貶,亦連因本署提調有故,不七八字缺員,盡數遞易,年久之後,有難考半行缺依近例蕩滌,何如?傳曰,缺。
副校理李澤疏曰,伏以,臣積有釁尤,分宜廢棄,而聖度海涵,過加抆拭,起於二字缺之中,復置論思之列,臣雖才識空疎,絲毫莫補,而若其感激報效之道,惟在於夙夜匪懈,奔走服勞,則豈敢爲託病飾讓,自圖偃蹇之計哉?蓋臣痰火之病,源委旣痼,非如一時偶感之比,當寒則發,至春乃解者,于今十餘年之久。近歲以來,漸就沈篤,年邁氣衰之餘,用事轉甚,嶺海炎瘴之間,添傷又多。逮夫今冬,症樣徒劇,胸滿氣促,而呼吸難通,喉閉聲啞,而語音不成,首尾數朔無減,藥餌多方,寸效罔奏,晝夜喘喘,寢食俱廢,持此病狀,寧有一分供仕之勢,而庚牌荐降,義難違逋,辭單還給,路絶號籲,强策就直,實出於萬不獲已。至於日昨召對時,擧措悚懍靡已,臨卷講讀之責,一委於僚臣之替當,忍痛咳逆之聲,不絶於前席之密邇,雖蒙天鑑照臨,曲垂寬恕,而撫躬自悼,惶汗浹背。噫,挾冊登筵,專缺講讀,而使如臣呼吸不能通,語音不能成者,備員充數字缺此不但私心之恧縮悶塞而已,其在公朝數字缺若是其苟簡也。昨纔替直,歸伏私次,而連日七八字缺之餘,症情一倍添加,委頓叫苦,二行半缺血懇,哀籲於天地父母之前,伏乞聖慈,二字缺告病之非出圖便,且軫講官之不可苟充,亟命遞臣職名,俾尋生路,公私不勝大幸。疏批見上出燼餘
上在慶德宮。停常參·經筵。
下直,濬源殿參奉李廷秀,忠淸兵虞候金錫民,滿浦僉使裵尙珪。
吏曹啓目,粘連戶曹判書趙泰耉上疏云云。金吾與秋曹,事體有異,常時則無用刑之事,故別無妨礙之端,而曾在庚寅年間,內局提調之兼帶金吾者,只參議讞捧招,勿參於用刑之事,定奪施行,而此外無他前例。金吾之任,似不當輕遞,而重臣進退,臣曹不敢擅便,上裁,何如?仍帶。
禮曹判書尹德駿上疏。大槪,臣聞老母病重之報,不暇承批蒙暇,留疏徑歸,伏乞亟遞臣本兼諸任,仍治臣任情自行之罪事。入啓。答曰,省疏具悉。卿其勿辭往省焉。
傳曰,召對爲之。入侍,承旨李世最,玉堂洪禹瑞·李喬岳,假注書李泰和,兼春秋李彙晉,史官徐命均。
謝恩,說書洪錫輔,兼弼善吳命恒。
吏曹啓曰,來二十日祿都目政事爲之之意,敢啓。傳曰,知道。
待敎沈珙上疏。大槪,宿患胸痛,挾感重發,症勢危惡,玆當經筵之時,末由趨參,揆以分義,惶隕罔措。旣留直次,徒速曠闕之罪,論其病情,亦有難醫之慮,不得已投疏徑出,乞削臣所帶之職,仍治臣擅離之罪,以肅朝綱,以安微分事。入啓。答曰,省疏具悉。爾其勿辭,調理察職。
京畿監司書目,廣州呈,以左參贊閔鎭厚辭職上疏上送事。啓。答曰,省疏具悉。卿其依疏辭往來焉。
召對時,參贊官李世最所啓,近來注書日記,不爲趁卽修正者,已成痼弊,曾有屢次稟定之事,而歲月已久,其弊如前,必有別樣申飭之擧,然後可以惕厲,前日定式中,撮其要者,別錄啓下,永爲定式施行,何如?上曰,依爲之。以上朝報
兵批,以尹憲柱·金致龍·權燧爲副護軍,李泰和爲副司正。
吏批啓曰,判書受由未出仕,參判病不來,小臣獨政未安,何以爲之?敢稟。傳曰,只出緊任。吏曹謄錄
召對入侍時,侍講官洪禹瑞所啓,臣待罪殷票縣,雖未久遞歸,不當軍政,而本縣諸色軍兵摠數,多至二千二百六十七名,殆與民戶相等,故每當逃故充定之際,實無閑丁覓得之路,搜括民間,闔境騷擾,如當亂離,數歲黃口,皆不免苟充闕額。一身疊役之類,亦多有之,故徵布上納之際,怨讟徹天,囂然無樂生之意,其勢必將渙散而後已。民人等皆以爲,國家方當太平,而遐方小民之偏被困苦,至於此極,刻骨寃痛,無路上徹云,至有號哭者,此臣之所目見也。軍制之煩重,八路之中,海西爲最,殷慄如此,則他邑可推而知也。若無大段變通之道,則西土殘民,萬無保存之勢矣,請令廟堂,與道臣相議,就道內列邑諸般各目中,揀其不緊者,從便減省額數,以濟一邑倒懸之急,恐不可已,惶恐敢達。上曰,儒臣纔從海西來,目見事狀,有此陳達,令廟堂稟處焉。以上備局謄錄
禮曹啓曰,昭顯墓舊例,別監守直,戊子年守衛官差送之後,守衛官有憑藉徵斂於守護軍之事,今年四月,因守護軍等上言,徵斂之事,自本曹覆啓禁斷矣。今因守護軍等呈狀,自本曹査覈,則雖不如前日之無藝,猶有因循不罷者,新令之下,不爲準行,守衛官所爲,殊甚駭然。當該守衛官汰去,其罪狀,令攸司査治,守護軍呈狀之際,又有不實之言,亦不可置之,自本曹移送刑曹,照律處置,何如?傳曰,允。以上禮曹謄錄
李世最啓曰,大司憲權尙夏,執義李晩堅,掌令趙鳴鳳,持平金有慶在外,掌令洪好人呈辭,持平李挺周未署經,今日以監察茶時之意,敢啓。傳曰,知道。
李德英,以都摠府言啓曰,今日入直軍士中日習射,請出標信。傳曰,知道。
有政。吏批,判書李健命受由未出仕,參判李晩成病,參議李宜顯進,左承旨金德基進。
以兪命凝爲司諫,金錫衍爲判尹,洪致中爲修撰,李廣道爲兵曹佐郞,崔慶湜爲兵曹正郞,鄭啓章爲北靑判官,金在魯爲兼說書,崔守慶爲慶尙道黃腸敬差官。
兵批,行判書趙泰采肄儀進,參判兪命雄進,參議黃一夏肄儀進,參知尹星駿未肅拜,左副承旨李德英進。
金德基,以侍講院言啓曰,本院新除授兼弼善吳命恒,頃日違牌之後,旣有只推之命,而尙不出肅,說書洪錫輔,以親病陳疏受由,已過累日,竝爲牌招察任,何如?傳曰,允。
李德英,以兵批言啓曰,卽聞同知中樞府事盧振伯,不爲請由而下鄕云,西樞雖是閑局,身帶職名,任自下鄕,殊甚駭然。盧振伯改差,何如?傳曰,允。
左參贊閔鎭厚疏曰,伏以,臣猥受將任,辭不獲命。昨出南漢,檢察諸事,顧有私悃,不能自抑,暫此披瀝,以冀矜諒焉。臣之父母神主及墳瑩,在於驪州地,實臣之所管界內,而去此不過百許里矣。臣曠數字缺已數月,雲山入望,直欲奮飛,況冬節垂六七字缺禮,歲序將新,倍切悽愴之懷,二行半缺干冒宸嚴,儻蒙四五字缺體下之仁,許以私騎,暫爲往來,則幽明數字缺足以仰酬聖恩之萬一也。臣無任惶懼祈懇之至。疏批見上
待敎沈珙疏曰,伏以,臣稟賦虛脆,自幼善病,所嬰諸症,百般千狀。其中胸腹之疾,最是卄年積痼,百藥靡效者也。自當凝沍之節,常有篤肆之漸,如防大敵,僅僅耐過,且於數日前二字缺失宜,便卽重發,寒閼隔,呼吸莫通,腹胸刃刺,頃刻難保。一日二日,有劇無歇,玆當登對之時,末由動身,不得趨參於簪筆之列,至使兼春秋帶行,揆諸分義,惶隕欲死,顧今症勢,旣甚危惡,旬月之間,無望復起,而若以猥瀆宸嚴爲懼,而不卽自處,則雖或淹留直次,無益於職掌,有損於事體,不得已投疏徑出,臣罪至此,尤萬萬矣。伏乞聖明,俯諒臣濱死之狀,亟削臣所帶之職,仍命有司,治臣擅離之罪,以肅朝綱,以安微分,不勝萬幸。疏批見上
禮曹判書尹德駿疏曰,伏以,臣之偏母,以篤老之年,癃痼之疾,氣息奄奄,朝夕難保,而臣之素志,本在於畢命松楸,素戒,常存於久戀優閑,而畿營納節之初,卽還鄕居,臣何忍一日離側,而向來控辭文字,不爲槪見者,不但前後支煩之爲惶悚,臣之情勢病勢,決難就列,臣身在鄕,則扶護病母之願,自應見遂也,屢辭而不蒙許遞,不得已勉趨嚴命,其間事狀,有三字缺溫凊之曠,今過二旬,臣之方寸,日夕睯亂,而六七字缺臣母患寒,症情非常,令臣從速六七字缺以來,無一可恃,而寒疾之症,變改無常,二行半缺仍治臣任情自行之罪,不勝幸甚云云。疏批見上
午時,上御興政堂,召對。入侍諸臣見上禹瑞先讀名臣奏議,〈自〉二十九篇初丈唐文宗嘗曰,朕觀晉君臣以夷曠到傾覆,至三十一篇第五丈將帥簡擢之體西北預備之術。上曰,下番讀之。喬岳繼讀,自四年修文上疏至三十二篇第八丈以以儆大吏之不法者。上曰,承旨讀之。世最繼讀,自其五曰臣聞爲天下者,至十五丈後世以臣爲知言。上曰,兼春秋讀之。彙晉繼讀,自六年起居舍人同知四五字缺光,至二十三丈臣請伏面欺之誅。上曰,四五字缺命均繼讀,自仁宗時秘書省著作二行餘缺留念處也。不幸朝著之上,論議歧貳,四五字缺徒事朋比之習,戈戟相尋,少無和平底氣像。聖明在上,王道無偏,而顧此在庭臣僚,萬萬無狀,不能奉承德意,一言異己,便相攻擊,國脈之斲傷,〈至〉此而極矣。伏願聖上,居恒體念,隨事調劑,則亦豈無實協之道乎?上曰,儒臣所達誠是,予當各別留意焉。喬岳曰,三十二篇二十丈云,爲國家者,必先實數字缺也,大抵實者本也,文者末也。若徒尙虛文,不務其實,則凡於做事之際,終必無成,此正爲國者之所當留意處也。禹瑞曰,自上留意於此,凡於百度之間,必以其實,則治道似不外於此矣。上曰,凡治國,務實之外,無他道,予當留意焉。禹瑞曰,觀此蘇洵所達,則可想其平生文學矣。傳曰,寬則寵名譽之人,急則用介胄之士云者,此數字缺語也。方今國家昇平日久,不幸一朝,若有警急之患,臣未知今日武士中,誰可以任大事而當一面也。所用非其所養,故卒然臨急,無所倚仗,此臣所以仰屋發歎,而聖明平日優容武臣者,亦所以留意於此也。伏願自今以後,各別薦擧,以爲將來調用之地,何如?上曰,凡將帥,必是平時任使者,而後可以數字缺倚仗,儒臣所達,誠然矣。喬岳曰,初丈所云,晝短苦夜長,何不秉燭遊者,此本師曠之言也。伏想聖學高明,亦必熟講於此,而抑戒之意,溢於言表,不宜泛然看過也。上曰,予當留意焉。喬岳曰,三十一篇初丈,張方平上論曰,天降災傷,數字缺人,戒君之言切實。其中平心二字,自有無限陳戒之意,不宜泛然看過也。上曰,予當留意焉。喬岳曰,三十二篇初丈曰,君臣,如天地以交泰爲理,此言誠好矣。自上嘗進講易之泰卦,而大抵君臣之間,貴情志之交孚矣。上曰,然矣。喬岳曰,三十二篇第三丈曰,聖人破其苟且之心,去其怠惰之氣,蓋徒事苟且,因循不振,則終至於骳骫怠惰,莫可收拾之境,亦宜體念也。上曰,然矣。喬岳曰,三十一篇十七丈,備陳三代以後歷代盛衰矣。缺上曰,六七字缺凡諸規模,悉法三代,垂裕後昆,久二行半缺祖宗之遺法,則國家幸甚,臣民幸甚。上曰,儒臣所達切實,予當各別留意焉。洪禹瑞·李喬岳等,以次退出。李世最進伏曰,小臣因文義中鱞寡孤獨之語,有所仰達矣。頃日三覆時,判府事李頤命,以故判府事尹趾善妻洪氏食物題給事,陳達蒙兪,聖德至矣,而第洪氏以望九之年,喪其壯子二人,只有弱孫,託以爲命,而家業素貧,菽水難繼,其情誠可矜惻,今若畀之寸廩,得以便養,則聖德尤有光焉。係是恩典,雖不敢仰請,而惶恐敢達。上久無發落,良久乃曰,其孫子年今幾何?世最曰,臣不能的知其年,而大抵二十有餘,三十將近矣。上又無發落,良久乃曰,令該曹稟處,可也。出擧條燼餘
上在慶德宮。停常參·經筵。
夜一更,有霧氣。二更,流星出參星下,入乾方天際,狀如鉢,尾長二三尺許,色赤,光照地。
下直,靑巖察訪鄭敞遠,葛頭山僉使金時泰,吾叉浦僉使李後綱。
同副承旨沈壽賢牌不進,罷職傳旨。傳曰,只推勿罷。
正言李禎億上疏。大槪,臣私情切至,病勢危劇,萬無供職之望,玆敢冒死仰龥於宸嚴之下,伏乞聖明,俯賜諒察,亟遞臣職名,以便公私,且臣兼有區區所懷,以備財察事。入啓。答曰,省疏具悉。今玆進言,出於憂愛之誠,深用可尙。可不留心焉?他餘事,令廟堂稟處。予本意無終棄鄭澔之意,而遽爾牽復,則不可也。爾其勿辭,從速察職。以上朝報
李世最啓曰,大司憲權尙夏,執義李晩堅,掌令趙鳴鳳,持平金有慶在外,掌令洪好人呈辭,持平李挺周未署經,今日以監察茶時之意,敢啓。傳曰,知道。
缺以弘文館言啓曰,新除授修撰洪致中,時在京畿驪州地,經筵入番事緊,請斯速乘馹上來事,下諭。傳曰,依啓。
李德英,以兵曹言啓曰,今二十二日臘享大祭,社稷亞獻官本曹判書臣趙泰采,永禧殿獻官參判臣兪命雄,宗廟薦俎官參議臣黃一夏,俱爲啓下。二十一日當爲受香,而宿衛重地,無推移輪直之員,參知臣尹德駿,卽爲牌招,以爲入直之地,何如?傳曰,允。
又以兵曹言啓曰,今十二月十九日忠贊衛朴每先稱名人,自興元門入來,差備門外擊錚,極爲駭愕,令攸司囚禁治罪,同門守門將趙鵬錫,常時不能禁斷雜人,以致闌入,亦難免其責,推考,何如?傳曰,允。燼餘
上在慶德宮。停常參·經筵。
下直,自如察訪姜綸,越松萬戶南重河。
中宮殿·世子宮·嬪宮,藥房問安。答曰,知道。
藥房啓曰,近臘寒甚,伏未審此時,聖體,若何?手部·脚部,其有差勝之勢乎?中宮殿玉候一向安寧,而王世子·嬪宮氣候,亦復如何?臣等無任憂慮,敢來問安。答曰,知道。無事。手部·脚部,別無加減。內殿氣候無事,世子·嬪宮氣候平穩矣。
參知尹星駿牌不進,依承傳罷職。
同副承旨沈壽賢上疏。大槪,臣宿患痰病,挾感猝發,衝塞胸膈,人鬼未分,召牌之下,末由作氣,終犯違慢之科,分義虧缺,罪合萬誅,只推之命,出於格外,惶隕感激,不知置身之所。目今病情,萬無時月之間,自力供職之望,不避猥越,疾聲呼籲,伏乞亟賜鐫遞臣職,俾得急時調治,以延殘喘事。入啓。答曰,省疏具悉。爾其勿辭,調理察職。
傳曰,吏判再疏批下之後,一向引入,殊涉太過,卽爲牌招察任。
謝恩,同經筵金鎭圭。
大司成閔鎭遠上疏。大槪,臣之情迹,決無抗顔朝班之理,尋單縮伏,日俟斥退之命矣,意外,又遭儒生之醜辱,有不可一刻仍冒於師儒之任,乞命鐫遞臣本兼諸職,以安私分,以副士望事。入啓。答曰,省疏具悉。卿之施罰,欲正士習,則金儆所云云,誠甚駭然,何足掛齒?卿其勿辭,從速察職。
吏曹口傳政事,以金相稷爲參知。
京畿監司書目,果川呈,以校理鄭纘先辭職上疏上送事。啓遞差。
謝恩,兼說書金在魯,參知金相稷。
京畿監司書目,驪州兼任陰竹呈,以副提學權尙游病重,上去不得事。啓。傳曰,還出給。以上朝報
有政。兵批,以全城君混爲副摠管,尹趾仁爲同知,李榏爲羅暖萬戶,成萬績爲龍媒僉使,朴守剛爲城津僉使,金應朴單付中嶺別將。
吏批啓曰,判書受由未出仕,參判式暇,小臣獨政未安,何以爲之?敢稟。傳曰,只出緊任。以上吏曹謄錄
李世最啓曰,大司憲權尙夏,執義李晩堅,掌令趙鳴鳳,持平金有慶在外,掌令洪好人呈辭,持平李挺周未署經,今日以監察茶時之意,敢啓。傳曰,知道。
李德英啓曰,備邊司郞廳,以大臣意來言,今日賓廳坐起日次,而臘享大祭入淸齋相値,不得爲之之意,敢啓。傳曰,知道。
吏批,判書李健命受由未出仕,參判李晩成式暇,參議李宜顯進,右承旨許玧進。
知經筵閔鎭厚,同經筵金鎭圭。
兵批,行判書趙泰采進,參判兪命雄病,參議黃一夏進,參知未差,右副承旨李世最進。
兵批啓曰,武臣兼宣傳官劉海臣,本廳二字缺時,連三次可否不順,依例汰去,何如?傳曰,允。
以黃海監司,以船人羅旕福等十名渰死事狀啓,傳于許玧曰,渰死人等,令本道恤典擧行。
李世最,以兵曹言啓曰,本曹三堂上,俱差臘享大祭,明將受香,而入直堂上,無推移之勢。參知未差之代,令該曹以在京無故人,口傳差出,仍卽牌招察任,何如?傳曰,允。
又以侍講院言啓曰,本院新除授兼說書金在魯,二字缺已久,今始付軍職,卽爲牌招察任,何如?傳曰,允。
又以兵曹言啓曰,今十二月二十日,幼學朴文彬稱名人,自二字缺門入來,差備門外擊錚,極爲駭愕,令攸司囚禁治罪,同門守門將二三字缺常時不能禁斷雜人,以致闌入,亦難免其責,推考,何如?傳曰,允。
同副承旨沈壽賢疏曰,伏以,臣於再昨,適緣私事四五字缺忽然寒戰,移晷僅止,而宿患痰病,挾感復發,衝塞胸膈,幾至昏絶,達宵叫痛,人鬼未分,而院中諸僚,不諒病勢之如許,乃以僚員不齊,泛然請招,天牌遽降於負席昏倒之際,欲起還仆,末由作氣,終犯違慢之科,義分歔虧,罪合重誅。何敢以實病難强,爲自解之地,而聖度天大,曲施格外之恩,只加問備之罰,臣誠惶隕感激,不知置身之所。竊伏念無似小臣,猥蒙恩私,前後忝竊,無所稗益,惟以奔趨效力,爲報答之萬一,苟無情迹之萬分危蹙,則曾未敢坐違召命,伏惟聖明,亦或俯燭矣。今臣所叨之職,專缺出納,非如閑局之比,且臣居是職以後,姑無難安之勢,何敢偃蹇圖便,無端違命,自速逋慢之罪乎?顧此痰症,實臣沈痼之疾,六七年來,每當寒酷之節,頑痰乘時發作,症情危惡,出死入生,動經旬月,僅能差可,故儕流之間,亦皆以此爲臣憂,而臣不能自愼其疾,今又暴發,比前尤劇。臣未知醫療幾日,得尋生路,而目今病情,萬無時日之間,自力供仕之望。所帶職務,若不趁卽解免,則臣身死生,固不暇恤,而來頭之罪,有加於今日,臣誠抑塞,罔知攸措。玆敢不避猥越,疾聲呼籲於天地父母之前,伏乞聖慈,俯賜諒察,特許鐫遞職名,俾免曠廢之罪,而得以及時調治,少延殘喘,千萬幸甚。疏批見上
大司成閔鎭遠疏曰,伏以,臣身居宰列,而不見信於大臣,反不如幺麼牧官,奸細牧卒,撫躬慙悼,無二行餘缺異常之橫逆,臣之情迹,轉益二字缺不得不略暴委折焉。臣於前日筵中,陳數字缺條,金鎭圭繼陳上齋侵困下齋之弊,殿下命臣申飭禁斷焉。於是下齋生,敢欲敵耦上齋,上齋生,益思摧抑下齋,是二者胥失之矣。臣欲面諭調劑,而方在引入中未果矣,下齋生姜渭擧,有不識齋規之事,上齋泮首金儆,叱責之,便擧着便服直入儆之齋房,多發侵辱語,諸生施罰渭擧。臣送言曰,遐鄕儒生,不識齋規,不必深罪,姑爲黜齋,以觀前頭爲可云,則諸生從之。其後柑製之坐,齋任儒生李匡輔送言曰,渭擧又入金儆及上下色掌之房,發言不遜,擧措悖戾,不可不施以重罰,臣許之,及見罰目,則永削付黃也。夫付黃爲罰,非得罪倫紀,侮辱儒先,則不可以施人,而今來因黨論相鬨,輒施此罰,臣三四字缺故以過重之意送言,而使之解之,則匡輔終不許之。又聞金儆,以被辱渭擧之人,渭擧付黃時,同參齋會,其所自處,殊涉無據,故臣又送言於他齋缺儒生李宜衍,使之施罰金儆,仍解渭擧付黃,而宜衍亦不從,臣遂令金儆出齋矣。儆未出齋之時,揚言於衆會中,謂臣受賂渭擧,而有此擧,諸生聞之駭然,纔已施罰云。如臣無似,猥擧師席,凡有敎誘,率見沮抑,其疲軟不勝任,固已甚矣。至於金儆所云云,只合付之一笑,有不足掛齒,而欲正士習,卒被此汚辱之言,將何顔面,更對諸生耶?決不可苟冒於職次,伏乞聖明,亟命鐫遞臣本兼諸職,以安微分,以副士望,公私不勝幸甚。疏批見上出燼餘
上在慶德宮。停常參·經筵。
傳曰,史官二員待命,騎馬六匹立之,臘享大祭所內摘奸。以上朝報
李世最,以都摠府言啓曰,今日入直軍士,當爲中日習射,而臘享大祭齋戒相値,不得爲之之意,敢啓。傳曰,知道。燼餘
上在慶德宮。停常參·經筵。
下直,忠淸監司宋正明,訓戎僉使李萬枝。
政院啓曰,持平李挺周,除拜已久,尙未署經。兩司除在外外,呈告未肅拜人員,竝卽牌招,使之署經,何如?傳曰,允。
傳曰,忠淸監司宋正明留待引見。
文學柳泰明上疏。大槪,臣有祖母,年迫八袠,宿病沈淹之中,近復觸寒添劇,食飮專廢,氣息綿綴,懍懍有時日難支之憂。至情所迫,宜卽迸出救護,而適値諸僚呈病之時,無以推移替直,方寸煎灼,不能自定。玆敢冒死疾呼於天地父母之仁,伏乞聖慈,亟遞臣職,俾得歸護,千萬幸甚事。入啓。答曰,省疏具悉。爾其勿辭歸省焉。
副應敎吳命恒上疏。大槪,乞蒙恩遞,以伸至情事。入啓。答曰,省疏具悉。爾其勿辭往省焉。
參知金相稷辭職上疏。入啓。答曰,省疏具悉。爾其勿辭,從速察職。
京畿監司書目,水原呈,以判決事鄭是先辭職上疏上送事。啓。答曰,省疏具悉。爾其勿辭,從速上來察職。
謝恩,司諫兪命凝,掌令趙鳴鳳,正言李秉常。
司諫兪命凝啓曰,臣於秋間違牌坐罷,實出於病勢之萬分難强,而分義已虧,惶懼冞切,不意恩敍未幾,新命繼降。感戴洪私,宜卽趨承,而經年病伏,無以自力,稽謝累日,積罪如山。玆於嚴召之下,不得不强起祗肅,而本院有李墪遠竄,吳遂元更爲拿覈之啓,語意至深,勒加罪名,或謂之負國循私,或謂之同情相應,臣竊訝惑焉。遂元試券之抄上,不出於墪手,合考之際,亦無干涉之狀,伊日諸考官之所目見而詳知者,而今欲直斷之以同情用奸者,終不免爲臆逆之歸,其何以服人心乎?臣之意見旣如此,有難苟同,不可仍冒,請命遞斥臣職。答曰,勿辭,退待物論。
掌令趙鳴鳳啓曰,臣本譾劣,百不猶人,待罪下邑,效蔑涓埃,尋常愧恧,若負大戾,柏府新命,出於意外,恩召遠降,諭以上來,臣感激惶隕,罔知攸措。擔舁病軀,昨始入城,而匪分之職,決難承當。且臣得聞本道兵使,以辛卯以上逃故軍額未盡充定之邑,査列狀聞,臣名亦入其中,而未塡之數,至於三名。論以事目,自在應罷之科,陳章請譴,見阻喉司,縮伏私次,一倍悶蹙。不意玆者,召牌降臨,怵分畏義,不得不冒昧出肅,而未及勘律之前,不可一刻冒據於臺端,請命遞斥臣職。答曰,勿辭,退待物論。
府啓,請還收黃順中放釋之命。請還收柳赫然·李元禎復官之命。請李獻英·獻章試券,令該曹更加考覈,拔去榜中。請前校理李夏源削奪官爵,門外黜送。答曰,勿煩。
大司諫金興慶,副校理李澤牌不進,依承傳罷職傳旨,傳曰,只推勿罷。
右參贊金鎭圭上疏。大槪,敢因邊事,略暴愚見,以冀察納事。入啓。答曰省疏具悉。上款更詢事,令廟堂議處,而疏末所陳,言甚切實,可不留心焉?
京畿監司書目,高陽呈,以執義李晩堅辭職上疏,上送事。啓遞差。
忠淸監司宋正明留待引見時,宋正明所啓,道內鎭川,亦是被災之邑,而縣監宋齊尙,累月上京,尙不還官。卽今歲時迫近,還上磨勘,一日爲急,臣下去之後,始爲狀聞催促,則必未及還仕。令該曹催促,使之卽速發送,何如?上曰,依爲之。以上朝報
留待引見時,宋正明所啓,湖西農事,海澤則被災尤甚,山郡亦間間有失稔處,開春後雖不必設賑,而卽今民事,亦不可不慮。推奴徵債,則前監司旣已狀聞防塞,儒臣且有大同蠲減之請,令廟堂稟處回啓之後,似當擧行矣。凡係擾民之政,亦宜一切停止,而近聞湖·嶺之間,多有竊發之患,行路往往不通云。蓋盜賊譏捕,全在於討捕使,臣下去之後,則敢不嚴飭,而此後討捕使有闕之代,各別擇差事,分付該曹,何如?上曰,凡治盜之道實難,太緩則失於寬柔,太剛則或不無良民侵害之端,討捕使各別擇差事,分付該曹,可也。以上備局謄錄
李世最啓曰,兵曹郞廳來言,闕內各處,入直軍士夜巡檢云矣。敢啓。傳曰,知道。
以備忘記,傳于李世最曰,今下弓矢,訓戎僉使李萬枝處給送。
以統制使八九字缺魚,限內不得封進,惶恐待罪事狀啓,傳于金德基曰,勿待罪事,回諭。
以慶尙監司數字缺月朔進上物膳中,蔚山貫目靑魚三四字缺致有闕封,分義所在,殊極未安,同府使沈橚數字缺臣亦不能檢飭,極爲惶恐待罪事狀啓,傳于金德基曰,勿待罪事,回諭。
金德基,以弘文館言啓曰,本館上番副應敎吳命恒,連日入直矣,以親病陳疏,受由出去,他無推移替直之員。副校理李澤,受由調理,已至累日,卽爲牌招察任,何如?傳曰,允。
以副校理李澤牌不進罷職傳旨,傳于金德基曰,推考傳旨捧入。
金德基,以弘文館言啓曰,副校理李澤,旣有只推之命,更爲牌招入直,何如?傳曰,允。
又啓曰,因弘文館草記,副校理李澤牌招事,允下,而今已夜深,明日待開門牌招之意,敢啓。傳曰,知道。
判決事鄭是先疏曰,伏以,臣猥以百無一取之身,屢叨萬不似之職,居常悚懍,若隕淵谷。向日秋曹除命之下,不敢晏然冒進,坐違嚴召,自速逋慢之誅,而罰止例罷,秪切惶蹙之悃矣。不意玆者,隸院新命,忽及於病伏田廬之中,臣雖至愚,寧不感激洪私,圖六七字缺詞訟長官,責任甚重,決非已試蔑效之人,所可叨四五字缺患消中之病,積年沈痼,肌肉幻脫,精神消落。入冬以來,轉益添㞃,委頓床席,轉側須人,似此病形,已無陳力供處之望,而臣於疾病之外,又有情勢之大難安者。頃日正言金相元疏中所謂海藩之擢除,不協人望,致有物議,而畢竟冒赴云者,卽指臣而言也。臣以常調蔭官,最居人下,屢典州郡,無補絲毫,而猥蒙曠世之恩,濫躋方伯之任,其萬萬不稱之狀,不待人言,臣固自知,而辭不獲免,天牌屢降,嚴畏分義,雖不得不黽勉承命,而氷炭交中,若負大何。乃者臺臣之言至此,尤不勝慙五六字缺有物議,則揆以人情事理,豈敢冒赴八九字缺終至去就失義?到今追思,無半行缺言,則其忘廉喪恥,甚矣。以下缺,疏批見上出燼餘
上在慶德宮。停常參·經筵。
夜二更,流星出五車星下,入艮方天際,狀如鉢,尾長三四尺許,色赤。
政院啓曰,掌令趙鳴鳳,引避退待,處置經宿,事甚未安。掌令洪好人牌招,使之處置,何如?傳曰,允。
又啓曰,左副承旨李德英,同姓三寸姪通德郞箕華妻恭人沈氏身死,服制已行四日,出仕,何如?傳曰,允。
府啓,引嫌而退。未及充額,方俟勘處,揆以法例,勢難仍在,請掌令趙鳴鳳遞差。答曰,依啓。
吏曹啓曰,臺諫有闕,政事,取稟。傳曰,過國忌後爲之。
正言李禎億啓曰,臣於病伏中,得見右僚避辭,則立幟前啓,顯加侵斥,臣不勝訝惑之至。今右僚於歷抵事,亦不敢一言分疏,而其所縷縷營救者,乃用情二字也。噫,李墪以主試之人,承牌詣闕,汲汲還歸,歷抵於平生所親世所指目之家,而人言之狼藉,有若泥中之鬪獸。初以往在北所之說,掩迹於親友,及其淑問之下,又變其辭,乃以遷葬指揮之說,巧飾納啓,欺罔天聽。夫人臣之罪,莫大於欺罔,而墪以年老重臣,甘心於欺君之罪,而再招·三招,終不忍吐服其歷抵之實者,其間自有所不忍言,而其罪自有大於欺君者故也。卽此一款,綢繆用情之狀,灼然可見,而特以其年過七十,不得嚴鞫而得情故耳。蓋用情,自在於歷抵之中,而歷抵則證左甚晳,今乃就其中,分而二之,不擧其歷抵與否,欲掩其用情之實狀,而求說不得,泛然歸之於臆逆。其詞證之明白,情狀之昭著,至於如此,而猶且謂之臆逆,則尙復何說?其所艱難做得,自謂右券者,只是掇拾護黨之餘論,無憑覈實之事耳,臣何足與之多辯哉?墪雖以年老酌處,而表著之罪,已不可止於付處,吳遂元,則揆以法例,斷無徑先處決之義,不可不嚴問覈罪,而頃日處分,遽下於物情之外,則執法之論,安可已乎?雖然,臣以論啓之人,旣被僚臺之斥,何可晏然於職次乎?請命遞斥臣職。答曰,勿辭,退待物論。以上朝報
上在慶德宮。停常參·經筵。
成宗大王忌辰。
夜自一更至四更,有霧氣。
獻納韓永祚啓曰,臣於病伏中,得見右僚避辭,則立異於新發兩啓,至以勒加罪名,終不免臆逆等語,大加非斥,臣不勝訝惑之至。夫李墪歷抵一事,衆證旣明,而乃敢終始牢諱於累次嚴問之下,論其罪狀,在所嚴懲。吳遂元則一次納供,徑先酌處,尤有乖於獄體,故公議咸激,有此加律更覈之請,而今右僚急於私護,詆斥之言,至於如此,臣亦以參啓之人,何敢晏然於職次乎?請命遞斥臣職。答曰,勿辭,退待物論。
政院啓曰,諫院多官,引嫌退待,而正言李秉常,方在呈告中,卽爲牌招,使之處置,何如?傳曰,允。
院啓,竝引嫌而退。意在營救,語涉窘遁,見非公議,勢難仍在。欲嚴科法,深得臺體,僚席起鬧,在我何嫌?請司諫兪命凝遞差,正言李禎億,獻納韓永祚竝出仕。答曰,依啓。
領議政李濡箚子。大槪,敢陳難安情勢,乞遞本職及兼帶太僕提擧,以存事體,以安私分事。入啓。答曰,省箚具悉卿懇。日昨筵中,請推守臣,不過存事體之意,而閔鎭遠前後疏語,大欠和平,誠爲未安,何必爲嫌?卿其安心勿辭,速出行公。仍傳曰,遣史官傳諭。以上朝報
李世最啓曰,大司憲權尙夏,持平金有慶在外,掌令洪好人呈辭,持平李挺周未署經,二字缺掌令一員未差。今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而以國忌正日相値,不得爲之之意,敢啓。傳曰,知道。
政院啓曰,臺諫出仕事,命下矣,今已日暮,明日待開門牌招之意,敢啓。傳曰,知道。
又啓曰,領議政箚子到院,而以國忌,留院之意,敢啓。傳曰,入之。
領議政李濡箚曰,伏以,向者大司成閔鎭遠,以臣筵奏北一埸事,露章自列,而其所引嫌之語,大欠平穩,臣實訝惑,而聖批旣以臣言爲元無深意,則臣不必呶呶爭辨,反傷事體,故姑爲泯默矣。繼而得見其因他事陳暴之疏,又復首發前說,至以爲不見信於大臣,反不如幺麼牧官,奸細牧卒,數字缺有若臣偏聽而致疑者然,辭氣之失其平穩,視三四字缺尤是意外,臣誠駭歎。夫江都牧場,守臣之必五六字缺保障也,本寺之有所持難者,爲馬政也。各有所見八九字缺之後,慮有冒占兼竝之弊,而半行餘缺仁·孝兩朝,已有此半行缺摘奸郞廳稟目題十餘字缺臣之當初請罷牧場者,非爲江民,無五六字缺召募外邑之民,以實空虛之地。考見四五字缺丑罷場時,榻前下敎有曰,牧場許耕之際,只缺入民丁,可爲軍兵者,計名分給,而兩班則切勿許給,原居人則雖貧無田土者,勿爲許給。先朝特敎,江都之民,皆知之云云。旣有此特敎,而朴權之狀啓辭意,又如是丁寧,則原居人雖或許耕,必有更爲明白定奪而後,乃可爲也,而所謂節目磨鍊之際,泛稱勿論本府及外方民人,皆令許耕云者,已欠詳審,而其所分執者,僉使·別將·分敎官·幼學之類,參錯於其間,俱載於三四字缺目,則臣之以本府將校及士夫品官爲言者,此四五字缺若曰僉使·別將·幼學之輩,八九字缺班,則揆以勿許兩班之敎,其不十餘字缺於收稅之除出三分之一,移補十餘字缺府所爲節目,惟此兩款區處,有十餘字缺所以敢請還屬本寺,而仍請問備八九字缺啓兩班及原居人勿許之語,各人等私七八字缺覺察,以致如此,則事體所在,亦不可無規警。四五字缺何足爲深嫌之端,而至謂之疑其行私者,不亦數字缺卒世傳執耕之田畓,一朝盡爲被奪於兩班之手,奸細之徒,必無不怨之理。自本寺聞其呼怨之言,査覈于牧官,則不無顧藉,不肯據實直陳,故不得不發遣郞廳,摘奸以來,而今乃不論其事之是非,反爲歸咎於牧官·牧卒者,尤未見其平穩也。如鎭遠之守法奉公,深誠體國,卽臣平日之所深許者,而不意其不相諒數字缺此良可慨然。莫非如臣無似,忝居百僚之上,不能四五字缺然也。伏乞聖明,亟遞臣本職及兼帶太僕提調,以存國體,以安私分,不勝幸甚。疏批見上出燼餘
上在慶德宮。停常參·經筵。
下直,淸風府使鄭覺先,淮陽府使李徵夏,蔚珍縣令李相成,祥原郡守韓圭,洪陽縣監李宖,孟山縣監李休徵,南海縣令金濬,美錢僉使金時陟,阿吾地萬戶崔守湜。
備邊司啓曰,近來本司之坐,每因堂上未備,出令還止。今日賓廳進參,只是三員,事甚埋沒,極爲未安。稱病不進之員,竝卽牌招進參,何如?傳曰,允。
全羅監司書目,辭職上疏上送事。啓。答曰,省疏具悉。當初疏論,大意固好,過當之言,何必爲嫌?卿其勿辭,從速察職。
京畿監司書目,辭職上疏上送事。啓。答曰,省疏具悉。卿勿固辭,從速察職。
政院啓曰,吏曹郞廳來言,今日爲政事命下,而判書李健命受由未出仕,參判李晩成病不來,參議李宜顯式暇,不得開政云。判書李健命,參判李晩成,參議李宜顯,竝卽牌招開政,何如?傳曰,允。
校理李喬岳上疏。大槪,臣之病勢,萬分危劇,頃刻之間,若將垂盡,不得不哀籲於仁覆之下,懇乞亟許遞改臣職,俾得調治,以尋生路事。入啓。答曰,省疏具悉。爾其勿辭,調理察職。
傳曰,大臣·備局堂上引見。引見時,禮曹參判洪萬朝改差,其代今日政差出事及京畿監司金萬埰,統制使金重元遞差事,榻前下敎。
政院啓曰,卽因禮曹草記,永禧殿影幀奉審時,本曹三堂上,有齊進之前例,而卽今堂上不齊,令政院稟旨,以爲趁卽奉審之地事,允下矣。今日政,參判洪萬朝遞差之代,今方擬入,而判書尹德駿受由下鄕,上來遲速,有未可知,何以爲之?敢稟。傳曰,今姑改差。
傳曰,禮曹判書有闕之代,今日政差出。
引見時,掌令洪好人所啓,請還收黃順中放釋之命。上曰,勿煩。又所啓,請還收柳赫然·李元禎復官之命。上曰,勿煩。又所啓,請李獻英·獻章試券,令該曹更加考覈,拔去榜中。上曰,勿煩。又所啓,請前校理李夏源,削奪官爵,門外黜送。上曰,勿煩。獻納韓永祚所啓,請還收罪人河減死定配之命。上曰,勿煩。又所啓,請還收唐津量移罪人金泰潤減等之命。上曰,勿煩。又所啓,請付處罪人李墪遠竄。上曰,勿煩。又所啓,請徒配罪人吳遂元,更爲拿覈處之。上曰,勿煩。又所啓,請殺獄罪人劉次先,依律處斷。上曰,勿煩。又所啓,請殺獄罪人韓順巾,依律處斷。上曰,勿煩。
引見時,刑曹判書朴權所啓,臣於頃日筵中,以趙銘·柳敏廷事,有所仰達矣。此獄當待門事之歸竟後,可以處決,故小臣未及詳見推案,而倉卒間陳達之辭,未能詳盡矣,追詳其獄案及前判書金鎭圭疏,則銘及敏廷,俱有可問之端,銘則三變其說,敏廷且多違端。今聞金鎭圭之言則以爲,兩人皆不可平問之意,曾已陳達,前日登對時,大臣以前問趙銘,次問敏廷陳白,此亦未詳曲折而然也。銘若更推,則可以其招辭,問於敏廷,而若訊問不服,則當以前招無加減稟啓,而有難徑請更推。大臣及鎭圭,今方入侍,下詢而處之,何如?右參贊金鎭圭曰,小臣前以按科獄事,遭人言狼狽,今不敢參涉此獄事,而旣承下詢,若其事狀,則亦何敢不仰對乎?其時趙銘之三變其說,固可駭,敏廷則其家人,招致趙銘之子,有所饋遺,渠亦嘗往見其時刑判黃欽之子者,皆有可疑之迹,欽至以此陳疏矣。蓋銘則屢變其說,敏廷則有此違端,而其可覈問者,元非一件事,所當各以其罪爲問,故前日臣疏中,不但以兩人皆可訊問爲言,當初議啓,亦竝論兩人之皆不可每每平問,而外製肯綮,在門事,請待其査覈而更稟,此已經睿覽,自上亦必記有之,朴權於稟定時,想未及詳考文案,而致然矣。領議政李濡曰,諸罪人旣已參酌處分,姜弼文雖多變辭,以末終之言,從實之故,不爲刑推,而直勘以削職,其餘罪人,皆從寬典,趙銘則與權致大有異。致大以外製自服,當以本罪處決,而銘則外製,非渠所爲,旣指柳敏廷,而其所屢次變辭者,似是初欲隱諱,漸至吐實之故,更問趙銘,明白覈得後,可以勘處,故以此仰達,而有趙銘刑推之敎矣。第敏廷則有明白可證之端,而銘獨變辭,則先訊趙銘,期於得情,可也,而兩人俱有可疑之迹,姑未歸一,則徑加刑訊,似非按獄次序。如刑官之言,更推趙銘,憑問敏廷,然後猶有隱情,則訊問恐爲得宜矣。戶曹判書趙泰耉曰,趙銘事,小臣當初以此引嫌,故未詳曲折,而以李健命書啓見之,趙銘初以闕外閭家爲言,權致大敦化門之說出然後,始以敦化門爲言,此可爲訊問之端,而其時不爲究問,人以爲言。先爲訊問趙銘後,可知柳敏廷所製之處矣。權曰,銘初以閭家之說,言於李健命,而刑曹究問之際,初招則曰,曾未見闕內,故意以二門之外爲闕外,而大石橋越邊廊舍,意謂爲閭家云,則前日閭家之說,傳及於健命可知也。再招則曰,敏廷敎誘以兩門外越邊廊舍,指爲閭家,則彼此可得無事云云,三招則曰,出坐敦化門外,望見冶所火光云云,則敏廷所云,不出闕門之說,似是誣罔。至以給銘子以錢及米醬等物,亦是常情之外,極涉可疑,竝訊兩人,然後可以辨明矣。鎭圭曰,趙泰耉以當初不爲請刑趙銘爲非,前日臺疏,亦以此爲言,而臣意則趙銘·柳敏廷,皆有可以訊問者,而外製肯綮,在門事,故欲次第擧行而已,何嘗不言銘之宜訊問乎?且敏廷則自有可訊之事,何可獨訊銘也?泰耉此言,想由於未詳獄案,而其所指意,未可曉也。泰耉曰,闕外閭家之說,旣登於宰臣書啓,此則銘必以此言於宰臣,而屢變其說,畢竟以敦化門爲對者,必有隱情於其間,先爲訊問爲宜,而此獄幾盡究竟,只是趙銘奸狀,未盡吐實,故敢此仰達矣。上曰,趙銘·柳敏廷,竝爲訊問,可也。以上朝報
兵批,以洪萬朝·李晩堅·兪命凝·趙鳴鳳爲副護軍,鄭纘先·金萬埰爲副司直。
吏批啓曰,判書牌招不進,參議式暇,小臣獨政未安,何以爲之?敢稟。傳曰仍爲之。
以崔慶湜爲蔚山府使。以上吏曹謄錄
引見入侍時,領議政李濡所啓,各邑還上,當此歲末,民力已竭,以本色准捧,其勢誠難,而各道中以代穀爲請者,曾已許之矣。廣州軍餉分給之數,幾至收捧,而卽今餘存者雖少,決無准捧之路,有所稟報於備局矣。不但廣州,畿內各邑形勢,亦皆如此云,一體許其代捧,何如?上曰,依爲之。行兵曹判書趙泰采所啓,摠戎廳設立之初,物力甚艱,故因本廳狀聞,煮焇所用土木價,以備局句管餘丁木十同,定奪劃給矣。其後餘丁,移屬兵曹,兵曹每年以十同木,因循上下,而餘丁元無代定之規,各官校生,有若干落講,而本官受講得通,則輒爲還復,故元額日漸減縮,幾盡無餘矣。當初十同木之劃給,蓋緣備局餘丁移來之故,而餘丁今旣無存,則土木價,每年辦出誠難。且江華一年輸送之木,多至八十餘同,北道內私奴婢貢代移送,亦過百同,此外酬應多端,本曹事勢,誠甚切悶。卽今未免稱貸於他處,況摠戎廳物力稍敷,與設立時有異,今後則土木價,自本曹勿爲上下,使本廳料理煮取,何如?上曰,依爲之。又所啓,宣惠廳及賑恤廳米十萬石,移入北漢事,自備局入啓,不以某樣穀定奪,而前兵曹判書崔錫恒引入之故,仍不擧行。以磨鍊之數見之,則賑廳米二萬五千石及三南儲置米竝七萬五千石,嶺南則山郡多而海邑少,故上納之米,僅支一年,其數殊甚不足,而各邑各鎭別餉米,年年取耗,多至四萬餘石,其糶糴之際,以數多之故,不無弊端云。此米限一萬餘石上納,以爲移置北漢之地,何如?上曰,依爲之。泰采曰,國家以江華·南漢爲保障重地,丙子以後,專意儲穀,已過七十餘年,而其數僅至十萬石,其辦出之難,有如此者。今此北漢十萬石,當以惠廳米上送,而一齊輸入,其勢誠難。自明春爲始,漸次移置,而折半則北漢,折半則平倉,似爲得宜,故敢達。上曰,十萬石,何必限明春盡數上送乎?泰采曰,賑廳所儲,腐陳居多,必改色移送,而四五萬石刷價,當費四五千石。臣意則以二三萬石,散給於都民小戶以上,待秋成除耗,直納於北漢,則此爲改色除弊之道矣。李濡曰,今此穀物之在於外方者,當此凶歲,一時運致之際,必多騷擾,所管之臣,常加留意,漸次收聚則好矣。且分給都民,以爲待秋輸納之地,則似涉便宜,而曾前都民之受食賑穀者,例多不納之弊,士夫尤甚,此則不可不別樣申飭矣。上曰,此則異於他穀,似必來納,各別申飭,可也。泰采曰,賑廳穀,自前不給有祿朝士及有料布人等,而此則與發賣有異,似當一體許給,王子·大臣外,竝出給,何如?上曰,依爲之。又所啓,靑坡·蘆原兩驛,以闕下立待之役,其戶下保人,載案應役矣,今春備局以立役定奪時,京役驛保,不爲擧論者,蓋以此也。至今各邑,以京驛保之散在各邑者,一倂汰定於軍政,故小臣以不當罷之之意,報備局,亦分付各邑,而必明白定奪,然後可無如此之弊,更爲申飭各邑,切勿罷定,以爲兩驛存保之地,何如?領議政李濡曰,外方驛保之散在各邑,不知其原數之幾許,三保之外,亦多冒濫之弊,故只自各邑充給,散在他邑者,竝爲汰定闕額事,旣在於節目中,而京驛則與此有異,各邑不知曲折,混同汰定,更加申飭,宜矣。上曰,依爲之。泰采曰,兩驛吏奴,散在各邑者,亦勿汰定軍役,何如?上曰,亦爲一體分付,可也。領議政李濡所啓,所來金鎭圭上疏,大體誠是矣。今遣秩高之官,輕入彼地,果涉難便,待差員拿來,詳問曲折,然後議定,似好矣。鎭圭疏,以私問穆差爲不可,而以咨奏爲可,故問於諸大臣,則判府事徐宗泰以爲,奏聞重難,判府事李頤命·趙相愚之意亦然。當初臣意,則非不知監·兵使及秩高官,更往審界之爲難便,而頃因筵中諸臣所達,轉輾至定以文堂上差送矣,此疏誠爲有理,姑寢文堂上之差定爲宜,而奏聞一款,當其穆差審界時,我人隨往,不得明知,而及其旣去之後,乃以不知水源去處,至於奏聞,則穆差之以不善定界,被罪與否,有不暇論,而彼若出送他差更審,則難保其如穆差之順便,而或於當初定界處,反有變改減縮之擧,則大關得失,不但一時貽弊而已,此甚可慮。穆差初言,伏流六十餘里,至沙峯下,而當入豆江云。此水自沙峯,從眞長山外而尋去,則不知其終歸何處。若以深入彼地爲疑,不得窮探而止,只就沙峯之內而立標,則未知其果與穆差所措定者,無所差誤,終不可苟然置之。今宜使道臣·帥臣,擇送土人解事者,從便審察,必知鎭長山外之水,入於豆江與否而啓聞,且姑待差員等拿來,査問其事狀後,商量處之,似爲得宜矣。上曰,此疏大意固好。凡事不害熟講,故下疏本于備局,而予意亦以奏聞爲重難者,若有更審之擧,則必有弊於我國,追後定界,亦難保其比初如何矣。文堂上則姑勿差遣,先使本道監·兵使,從便送人,詳審其水源歸處,明白啓聞,且待差員拿來査問後,商議處之,可也。
引見時,上曰,今觀東萊府使李明浚狀啓,則以特送船禮曹回答書契,不爲問候之故,狡倭竝與禮單不受,送飛船探問島中云。爲府使者,所當嚴辭峻斥,使之必受,而無一言防塞,只以停當後,更爲啓聞稟處爲語,事之可駭,莫此爲甚。此而置之,無以杜日後無窮之弊,東萊府使李明浚拿問定罪,訓導·別差,亦爲拿問定罪。領議政李濡曰,在昔彼此書契,互相問候,而中間則彼不問候,而我獨問候,以至因循矣。今番依舊例,不爲問候,旣非異事,則狡倭之不受,誠爲可駭,萊府之不能嚴斥,保得受去,亦有其責矣。上曰,書契問候,不一其規,而今乃不受,還送飛船於島中者,狡倭情狀,誠極痛惡矣。行兵曹判書趙泰采曰,倭情殊甚狡惡,而萊府狀啓,亦非無端。四十年前,或有彼此問候之時,而乙卯後,則彼不問候,而我則問候,今始猝然抄去,故倭人不爲受去,府使之不能終始防塞者,蓋以此也。事勢容有可恕,拿問,未知何如?李濡曰,旣往之誤,覺得歸正之後,萊府之不能據理防塞,雖有其失,若以自今彼此均敵之意,使之責諭,更爲定式,而姑先警責,似或得宜,拿問則過重矣。泰采曰,以彼我均敵之禮,預言於館守倭,庶可變通,而以今年始改之故,倭人不顧事理,必欲爭執。府使之以此狀聞,與無端稟啓有間,今宜略示責罰,使倭人有所懲畏,而至於拿問,則似過矣。右參贊金鎭圭曰,此事有曲折,而大臣只陳其大槪,趙泰采所達,亦不分明矣。此乃槐院事,而臣以提調,詳知其曲折,故敢達。倭書契回答,例使製述官吏文學官出草,而輪示於都提調及諸提調,而泛然看過,不復憑考謄錄矣。今番則提調宋相琦,使槐院郞廳送言曰,彼書只言遣船,而我獨問候不當云,故臣始覺得,考見槐院謄錄,則仁祖朝以來,間有彼此俱問候之時,皆不問候之時。乙卯後彼此問候,而此獨問候,遂因循不改,必是製述官只據輓近謄錄撰出,而提調亦未詳察之致,故使郞廳以臣及相琦之言,送稟于都提調,則以爲彼此書式,宜用均敵之禮,此書契可遵舊例改送。臣欲自備局以改送書式之意,發關東萊,大臣以爲,此是遵舊例,不必發關,使齎去譯官,言于東萊府使及任譯爲當云,故臣詳言其事於譯官,仍令往見槐院謄錄,而下去傳說矣。今趙泰采之言,有若府使初不知曲折者然,而府使旣聞譯官所傳之言,則初非不知之事,而責罰輕重,非自下所敢論矣。濡曰,回答書契,使學官輩,憑考前例而製述,以示提調,而今番覺其前例之有違,抄去問候一款,蓋彼不問候之時,我獨問候,未免損威。旣已遵舊規而歸正,則此不過措語間損益,非係新創變節,故以完定書契文字入啓睿覽後,下送之際,亦爲分付曲折於譯官處,初非不言,則萊府似無不知矣。戶曹判書趙泰耉曰,此乃禮節間事也。兩國交際之禮,旣通書契,則固宜有問候之事,乙卯以後,彼不問候,而我獨問候,實未知其曲折,彼雖失禮,我不失禮,庸何傷乎?蠻夷簡慢,固不足責,而三十年因循之事,猝然變改,彼之不欲受去,蓋亦由此矣。倭情狡詐,雖微細之事,必欲角勝乃已。此事不如當初仍置之爲無事,而今猝改式,而彼不受去,其損威亦大矣。事旣至此,在今之道,唯當嚴辭峻斥,期於必受,府使亦施責罰,使彼人有所警畏者,似不可已也。然若終至難處之境,則無寧趁今思量處之,可免損威之歸矣。鎭圭曰,狀啓有遣飛船問議島中之語,待其回還,可知其受與不受,改給之說,似涉太遽矣。且彼不欲我之問候,則使彼先問候於我爲宜。刑曹判書朴權曰,倭人雖小事,必欲爭執,朝廷每以羈縻爲務,故致有此弊。今則在我無失,必須嚴斥,切勿改給爲宜矣。上曰,不待飛船出來,而可知其意,一切堅執勿許,可也。吏曹參判李晩成曰,小臣不見狀啓,未詳曲折,而今聞諸臣之言,略知其槪矣。從前六星·八星銀闌出,潛奸書契·圖書等事,朝廷無不曲從其言,故倭情狡惡,不無凌侮之意,今於書牘之間,亦有爭端。若諉以零瑣禮節,而又許改送,則前頭雖不緊之事,亦必欲相爭,此則固當嚴辭峻斥矣。泰耉曰,趙泰采以邊臣不知曲折爲言,而必先嚴責我人,然後彼可懲畏矣。上曰,東萊府使李明浚,姑先從重推考。近年雖已問候,而均敵之禮,我有所執,譯官旣傳其意,嚴加切勿撓改,可也。左副承旨李德英曰,訓導·別差,當施何罰乎?上曰,訓導·別差,姑先從重決棍,終至不受,則拿問,可也。領議政李濡所啓,國無紀綱,人不畏法,近來三司出禁,反爲無益而有弊。以此都下之民,多有呼寃之端。蓋其禁制條,雖有比昔參酌減省之事,卽今所存諸條,猶多不緊名目。臣之淺慮,則抄出其中最重者,如私屠·神祀·會飮·賤人乘轎等若干條,預爲捧甘於五部,使之隨現手本,又自法司,時時以此出禁,觀其所捉,果爲犯禁,而洞任不曾手本者,則不但犯者之科罪,洞任亦刑推一次,則後必不敢爲容護掩置之計矣。且治道,去其太甚者。雖云犯禁,如賣柴之民,買酒療飢之類,渾被會飮之罪,此所以反爲有弊而呼寃者也。被捉之中,亦必察其甚者而罪之,則庶可得以法行而民安矣。且所謂亂廛者,旣非當初設廛各定處所之本意,在所當禁,而如各司所屬,受出料布之類及外處殘民,持其所得之物,欲爲賣食,往來於道路者,輒稱亂廛,竝皆執捉徵贖,極其騷擾。曾於燕行時,見其路邊市店,別置百物,似無一定之所。臣意則自今以後,亂廛出禁則停罷,如有處處私自設肆者,自平市一一摘發置簿,以爲與本廛市民,一體應役之地,則亦涉便宜,故敢達。刑曹判書朴權曰,大臣方陳禁亂之弊,小臣方參秋曹,亦知此事,敢有所達矣。勢家奴僕,名士·宰相騶率及掖庭所屬輩與三司下人,結爲契坊,恣爲買賣,而莫敢誰何,被執於禁吏者,只是疲殘之類。臣於待罪本曹之後,別肉神祀外,如亂廛之屬,未嘗出禁,只使市民來告,從多少治罪,而此亦有弊,故停止矣。凡犯禁之類,依律定罪,則人必畏戢,而以三司下人,料布之無出處,雖重罪亦許贖,民輕犯禁者,蓋以此也。若欲禁令之行,則宜罷徵贖之路,而如憲府許多下人若無贖錢,則無以給料,此實難處矣。右參贊金鎭圭曰,小臣亦曾經刑官,故敢達。大臣之言雖好,而洞任手本,必不可成。臣意則三司下人猥多,而料布無出處,故不免徵贖於犯禁者。今若省減其猥多,而料布別爲定給,犯禁者依法治罪,不受贖錢,則庶可祛弊矣。濡曰,關係風俗,如下凌上少凌長之類,使洞任手本于當部者,旣有其法,則此亦使洞任手本,有何不可?若以禁制中最重者,抄出捧甘於五部,而又以此間間出禁,則亦合於申飭之道,而必不敢掩置矣。三司下人料布之言,誠爲有理。憲府則無他財力,臺閣體貌自別,所當別爲劃給料布,而刑曹則旣多奴婢,亦有他財力,若能收拾,足爲計給料布之資,而堂郞數遞,且不留置撙節,以致濫用於不當用之處,未免有苟簡之弊矣。憲府料布一款,從當商量變通,而禁條則爲先酌定施行,似好矣。上曰,弊甚則不可無變通之道,依大臣所達施行,可也。權曰,庶人乘轎·僭衣之禁,獨憲府出之,而憲府開坐甚罕,不得刑推,終爲納贖之歸。此後則僭禁人必爲刑推,切勿徵贖,似宜矣。濡曰,憲府開坐未易,犯禁當治者,不得趁卽處置,則移送刑曹,使之刑推,似可矣。上曰,依爲之。又所啓,以金鎭圭疏中,倭人圖書一款,敢此仰達矣。當初萊府狀啓中以爲,島主親呈書契,則或可有變通之道云云,有若備局覆啓內辭意如此者然,故據此爲稟定之辭矣。更考前日備局覆啓,則己丑年六月,萊狀覆啓有曰,前日賜給時,旣諭以後勿援例,則今此祈請,固不當聽許,而朝廷恩厚,終當有量處之意,令守臣宣諭於差倭處云云。其年七月萊狀覆啓有曰,使邊臣嚴加責諭,俾島倭改修書契,悔過陳懇,然後方可商量處之云云。今年六月萊狀覆啓有曰,從今以後,益篤忠勤,凡干所請,恪遵事體,則亦豈無參量處分之道,而不可以其私傳之言,輕許別恩云云。以此觀之,備局前日覆啓,固已先示當許之意,亦有改修書契之語,而直以島主親呈書契,則或可有變通之道爲言者,非備局覆啓中文字,而湊合馳啓,殊涉不察。東萊前府使李正臣推考。以上備局謄錄
傳曰,一二三特送使,禮曹回答書契草稿入之。
禮曹啓曰,卽接永禧殿參奉所報,則第二室世祖大王影幀翼善冠右邊,微有襞積豎痕,而黑色綻傷,內面褙紙白色二寸許透露,上下左右亦有小小浮起。曾於移還安捲舒之際,年久細綃,漸致磨傷。卽今所見,雖未至大段,事係重大,敢此枚報云。所當卽爲奉審,而取考壬申年影幀修改時謄錄,則眞殿奉審,事體重大,大臣同參奉審事,自上有下敎,本曹三堂上,亦爲齊進奉審,而卽今堂上不齊,無以備員,令政院稟旨,以爲趁卽奉審之地,何如?傳曰,允
大臣·備局堂上引見入侍時,右參贊金鎭圭所啓,下送書契時,例自備局,以擧行條件辭意,發關東萊,而凡公事之下往萊府者,館倭無不知之云矣。大臣筵奏,旣與前日備局覆啓辭意差異,則不可仍爲發關,擧行條件中,此措語改付標啓下,而發關,似宜矣。李濡曰,以當初備局覆啓之語,擧行條件中改付標爲宜矣。上曰,如是而後,可無錯違之端,依此付標,可也。以上禮曹謄錄
引見時,戶曹判書趙泰耉所啓,蕩春臺倉庫移設事,前已定奪矣。卽當擧行,而其間節目,事多難便。戶曹兩倉,皆當移入,而第念兩倉之穀,一年放下,所餘無多,近年則連値凶荒,經用匱竭,今年則因前判書引入,諸各司進排之物,加用甚多。若復上下厥數,則勢當以米木錢推移以用。各道災結所縮,只以忠淸一道言之,至於三萬餘結之多,以此推之,則兩南可知。且來年則勅使似當兩度出來,關伯新死,南北自多酬應之事矣。當此時營造之役,勢難竝行。況且十餘萬石駄運之費,少不下萬餘石,而常時放下之物,異於城穀,亦不一體運儲於其中,則公然耗失其萬餘石,實爲無益有損。山城軍餉十萬石,一半運入平倉事,旣已定奪,山城軍餉,姑先設倉運入,而戶曹所管兩倉及惠廳穀物,觀勢移入爲宜。旣有明春設倉之令,而不可無端寢閣,故敢達愚見,以備詢問以處矣。領議政李濡曰,蕩春臺移設倉舍事,雖已定奪,其間節目,則未及稟定,而此非一時竝爲移設之意也。蓋北漢旣築,則軍餉不可不優數備置,而仍存江倉,則臨急必難運入,未免爲齎盜糧之歸故也。然而商量形勢,或以餘數,分置倉舍,亦漸次移設,似好矣。行兵曹判書趙泰采曰,大計旣定,不可顧些少弊端,而關係大段,江倉雖欲盡入,勢多難便。欲運十萬石,則馬價當費萬石,以車載運則五十車,一日所運,不過五百石,可消二百日矣。且倉庫之在於江上已久,江民失利,旣涉可慮,造車使用,亦爲多弊,一年所用,則留置江倉,其餘則移入,似爲兩便矣。泰耉曰,城穀多則糶糴甚難,山多霧露,穀物易朽。臣意五萬石則上山城,餘留蕩春臺,而至於一年放下之穀,決不可輸入矣。且民入湊集,然後可以作倉,而空地儲穀,事甚未安,雖欲江民之來入,旣無生理,必安土重遷矣。姑無時急事變,而汲汲移倉,豈不重難乎?濡曰,戶曹判書之言雖如此,若不先置倉庫,則民無湊集之理。儲穀之後,則都下之民,自當不令而來聚。事若遷就,則無可成之日,雖作一間,始役宜矣。右參贊金鎭圭曰,前日以此事定奪時,小臣未入侍,而今到賓廳,始略聞委折於主管之人矣。旣定大計於北漢,則糧餉不可不留意,而第蕩春臺,至於北漢,亦不便近,臨急恐難運入倉穀。若爲北漢陰雨之需,則惟當入置北漢,如以爲平時不可棄都城,則京倉·江倉,何可廢也?臣曾寓居江上,見江村甚盛,蓋以有倉穀漕運之利故也,且倉穀守直,亦有賴於村民。今若猝然移置蕩春臺,而村落未成,此亦可慮。江村與都民之生利,亦不可不念,北漢糶糴之路雖難,糧餉之入置山城,猶可得力於緩急,而移倉於蕩春臺,徒費輸運之價,臨急不得運入山城,則可謂彼此不及,凡事不厭熟講。以此更議於未入侍之諸大臣,商量處之,似宜矣。上曰,當初本意,非欲必趁明春移設,仍置則易至廢閣,若能留心料理,則自有可成之道矣。泰采曰,軍門則餘穀宜速移入,先爲經紀設倉,何如?上曰,軍門餘穀移入無妨,先使經紀設倉,可也。以上訓局謄錄
引見時,刑曹判書朴權所啓,臣方以平市提調,聞有市民稱寃之端,朝家亦當軫念,故敢達矣。闕內外諸上司毛方席次,山羊皮·狗皮,年年改備,故各廛市民進排之際,各其司下輩,百端操縱,不捧本色,徵索錢文,而山羊皮一領,必不下十五六兩,毛狗皮一領,亦不下二三兩,而戶曹上下之價,不過山羊皮一令地木一疋,毛狗皮一令錢文五錢,各廛市民,實難支堪。若自戶曹給價買得,轉給工曹,而使之進排,則必無如前之弊矣。領議政李濡曰,此等事,雖曰微細,爲弊於市民則極矣。上司下人,爲其情債,而操縱如此,雖自戶曹給價,使工曹備送,其間亦豈無操縱索賂之端乎?諸上司皆有次知下人,一年所用,以價磨鍊,預爲上下,使之措備,則不無剩餘取資之道,故似不至厭苦。如是則自無點退之弊,而直令市民備納之事,則一切禁斷,宜矣。行兵曹判書趙泰采曰,政院·玉堂·春坊,其在事體,不可依諸上司例,一體給價矣。本署提調朴權曰,雖此三處,若自戶曹造送,則必無點退之患矣。戶曹判書趙泰耉曰,戶曹本非此等物造送之司,而但給其價矣。雖自戶曹造送,若稱以皮物不好而點退,則勢當還給市民,使之改納,其爲弊則一樣矣。諸上司操縱之習,若未禁斷,則其衆弊,何可防塞乎?權曰,此等操縱之習,平市署以該司,無可奈何。若自戶曹隨現摘發,輒有論罪之事,則似無弊端乎。上曰,隨現摘發,終非可成之事,屢加申飭,必無其實。中間操縱之習不禁,則其弊依舊矣。權曰,皮物進排,使市民擔當,故下輩之操縱尤甚。若自戶曹貿送,則操縱之弊,必不如市民進排之時矣。大抵皮物進排,本非市民之責,而戶曹書吏,憚於進排,勒使市民擔當,致有此弊。市民之稱寃固宜,而朝家亦當變通矣。上曰,今後則自戶曹給價備送,而市民勿令進排,可也。以上平市署謄錄
南致熏啓曰,小臣與左承旨金德基,正朝望闕禮肄儀,議政府進去,下直。傳曰,知道。
以備忘記,傳于三四字缺曰,今下弓矢,美錢僉使金時陟,阿吾地萬戶崔守湜處給送。以上燼餘?
上在慶德宮。停常參·經筵。
下直,楊口縣監趙鳴謙,陽德縣監權德載。
政院啓曰,以永禧殿奉審事,禮曹堂上,昨日政變通差出矣。判書黃欽,參判閔鎭遠,竝卽牌招,趁卽擧行,何如?傳曰,允。
同副承旨沈壽賢三度呈辭。入啓。遞差。
說書洪錫輔上疏。大槪,臣橫遭全羅監司柳鳳輝妄怒醜誣,誠不滿一哂,亦不容泯默,玆敢露章陳暴,伏乞聖慈,下臣前疏于攸司,按臣罪狀之有無,亟行處分事。入啓。答曰,省疏具悉。爾其勿辭察職。
政院啓曰,禮曹判書黃欽,參判閔鎭遠牌不進,推考傳旨,今方捧入,而永禧殿奉審,事體重大,不可遲延。禮曹判書黃欽,參判閔鎭遠,更爲牌招,察任,何如?傳曰,允。
副修撰洪重休牌不進,依承傳罷職。
政院啓曰,禮曹判書黃欽,參判閔鎭遠,再招不進,推考傳旨,今方捧入矣,莫重奉審,漸至就延,極爲未安,一日三牌,亦傷事體,何以爲之?敢稟。傳曰,眞殿奉審,事體至重,而終不動念,他尙何說?殊甚駭然,竝罷職。
又啓曰,眞殿奉審,漸至遲延,事體至爲未安。禮曹判書·參判罷職之代,政官牌招,開政差出,仍卽牌招,以爲趁卽奉審之地,何如?傳曰,允。
吏曹啓曰,新除授金堤郡守趙泰興呈狀內,舊患毒痁之餘,强疾肅謝,還家之路,重致落傷,勢難赴任,罷黜何如?傳曰,允。以上朝報
兵批,以尹德駿·沈壽賢爲副司直。
上在慶德宮。停常參·經筵。
戶曹參議兪命弘上疏。大槪,臣於鄕廬病蟄之中,忽承地部佐貳之命,驚惶震越,罔知攸措。分義所在,不敢偃然退伏,擔舁病軀,僅到私次,而撼頓之餘,宿患添劇,委頓牀席,末由起動。且臣情勢之難安,非止一二,決不可抗顔冒出,玆敢不避煩猥,仰瀆宸嚴,懇乞亟許遞免,以安微分事。入啓。答曰,省疏具悉。爾其勿辭,從速察職。
政院啓曰,持平李挺周除拜已久,而尙未署經。兩司除在外外,呈告未肅拜人員,竝卽牌招,使之署經,何如?傳曰,允。
謝恩,禮曹參判李壄,同副承旨申鐔,掌令鄭東後。
吏曹判書李健命辭職上疏。入啓。答曰,省疏具悉。已諭予意,斷無許遞之理,須勿撕捱,速出行公。
司憲府啓曰,持平李挺周除拜已久,尙末署經。凡臺諫署經,備三員爲之者,自是古例,而大司憲權尙夏,執義李允文,持平金有慶俱在外,只有掌令臣洪好人·鄭東後。在前如此之時,亦有二員開坐,啓請署經之地,今亦依此例署經之意,敢啓。傳曰,知道。
大司諫金興慶,校理李喬岳牌不進,罷職傳旨,傳曰,只推勿罷。
領議政李濡,禮曹判書金鎭圭,參判李壄,參議趙道彬請對入侍。
院啓,請還收罪人河減死定配之命。請還收唐津量移罪〈人〉金泰潤減等之命。請付處罪人李墪遠竄。請徒配罪人吳遂元更爲拿覈處之。請殺獄罪人劉次先依律處斷。請殺獄罪人韓順巾依律處斷。新除授司諫權忭,時在忠淸道韓山地,司憲府執義李允文,時在京畿楊州地,請竝斯速乘馹上來事,下諭。答曰,不允。下諭事,依啓。
持平李挺周上疏。大槪,柏府恩命,決非如臣疲劣所可承當,且臣之情地,有不可抗顔榮次之理,伏乞聖慈,亟命鐫削臣職,以安賤分事。入啓。答曰,省疏具悉。爾其勿辭,從速察職。
忠淸都事書目,瑞山呈,以持平金有慶辭職上疏上送事。啓。答曰,省疏具悉。李世德·趙遠命疏語,俱極謬戾,何必深嫌?爾其勿辭,從速上來察職。以上朝報
領議政李濡,禮曹判書金鎭圭,參判李壄,參議趙道彬,請對引見入侍時,領議政李濡所啓,臣等進詣永禧殿,奉審第二室影幀,翼善冠右邊微拆之痕,長可周尺二寸餘,後褙紙白色綻露,其長上下兩端各二分許,而微拆之痕,自翼善冠下,稍及於御容額角,此外綠色氅衣右領花紋綵色剝傷之處,如小豆大,龍床下所鋪綵段左邊綃與綵色傷剝者兩處,或如小豆,或如菉豆,御容綃本傷渝,彩色間間漫漶,後褙與綃處處相離矣。旣不敢按手,只得仰瞻臆料,故未得詳審,而蓋其綃與紙相離不合之致也。取考謄錄,則丁丑亂後,自江都奉移京中,其時衮龍袍及御榻,有傷處故修補,而御容傷處,不敢下筆,仍爲奉安,其後戊子·庚戌·壬申,皆依前例,只修補他處而奉安,前後御容微傷處,皆不敢下筆矣。其時則傷處不至大段,而卽今則傷處較重,修補之擧,不容但已,而綃本年久,自着手之後,不知有何等難處之端,此甚可慮,而第以事體言之,奉審之後,謂以不可着手而仍置,亦甚未安。今日所帶匠人,非善手,故與之相議,不能詳知矣。來到闕內後,招問掖庭善褙匠人,則以爲拆處親審之後,可知云云。卽今則日氣如此,稍待春和,當有設都監修補之節,而此等曲折,有難以書啓盡達,故敢此面陳。禮曹判書金鎭圭曰,大臣,旣以大旨仰達矣。歷考在前修補謄錄,戊子年奉審書啓修補,己酉冬奉審,庚戌春修補,而其時禮官·大臣,次第奉審後,陳達筵中而擧行,壬申則以有庚戌前例奉審,直以書啓修補矣。今此有頉處,其數比前雖少,而事體稍重,則傷處,不過衣襨·龍牀及床下所鋪綵段等處,傷處雖多,下手不難。卽今則自翼善冠拆痕,至及於御容額上眉宇。日氣陰曀,燭光不能分明,而所見猶且如此,淸明時則必有加矣。今當修改,而工匠人相議,影幀鋪張,而覆紙其上,以水漬巾,付拆痕處,待其微瀗後,以竹籤徐爲投膠於其中,使內外綃紙相合,然後以黑彩塡之爲好,而但用竹籤之際,拆痕恐或仍與御容額上眉宇而連起,此爲可慮。以事體言之,則旣有頉奉審後,似當修改,而修改之可慮,又如此,此所以不以文字書啓,而面稟者也。參判李壄曰,翼善冠拆處,白色微露,而非今日猝生之痕矣。諸匠人,則皆以爲善樣修補,則當爲純色云矣。鎭圭曰,奉審時所帶去,卽尙方褙帖匠,而手拙又未經事,來到閤門外,掖庭下人有善手,招問則以爲,後褙紙與綃相離,則修補不難,後褙例用唐紙,與我國紙竝三重,此紙若相離,則修補必難云,而奉審之際,仰瞻御容,已不敢手摸,故未能詳知其如何矣。上曰,今旣年久,翼善冠拆痕,非今猝然,似已久矣。參議趙道彬曰,參奉二人新差,故奉審後有此所報,而蓋是自前已有之痕矣。上曰,今番始有所報,而如此者已久,則奉審仍置,殊爲未安。使善手匠人,善樣修補,去其白色則好矣。濡曰,今此修補之擧,固爲重難,而奉審後仍置未安,故雖當善樣修補,始役之後,宜有更審稟達之事。更審後,則可以詳知形勢之如何也,令該曹擇日,稍待和暖後擧行,宜矣。鎭圭曰,數數奉審,亦涉未安。今日所帶去匠人手拙,前頭修改臨時,率去掖庭善手匠人,更爲奉審其如何,而稟定始役,似合詳愼之道矣。上曰,始役臨時,依此爲之,好矣。鎭圭曰,當依前例,設都監,而己酉冬奉審,庚戌春擇日修補,此亦當以明春和暖時,擇日擧行矣。上曰,依爲之。以上禮曹謄錄
訓鍊廳啓曰,前正言呂光周,都監郞廳已爲啓下,而方在罷散中,時無職名,依例付軍職,冠帶常仕,何如?傳曰,允。以上訓局謄錄
上在慶德宮。停常參·經筵。
傳曰,史官一員待命,騎馬三匹,卜馬二匹立之。以上朝報
上在慶德宮。停常參·經筵。
大殿·中宮殿·世子宮,政院·玉堂·二品以上·六曹過歲問安。答曰,知道。
嬪宮,政院·玉堂過歲問安。答曰,知道。
章陵忌辰祭所內摘奸。以上朝報
禮曹啓曰,諸道方物,自本曹開坐看品,則忠淸道觀察使宋正明所進弓帒筒箇四部內一部,所裹黍皮有皺痕,忠淸道兵馬節度使尹淑所進弓帒筒箇四部內一部,亦有皺痕,慶尙右道兵馬節度使尹遇進所進猪□色濁。莫重獻御之物,未能精潔,不可無警責之道,宋正明·尹淑·尹遇進,請竝推考。咸鏡道觀察使李善溥所進黃毛,正朝例進十條,冬至例進十五條,石湯罐一事,又進十五條,而今此所進十條之外,又有二十條,此必誤引冬至□例之致,故十條則看品以進,其餘則還爲下送之意,敢啓。傳曰,知道。以上禮曹謄錄
備邊司啓曰,今日賓廳日次,而國忌相値,頉稟。傳曰,知道。備局謄錄日記廳郞廳趙景觀書。郞廳李朝望校正。
