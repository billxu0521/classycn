上在昌德宮。常參以代理停,經筵停。
夜一更,流星出天中淡雲間,入南方天際,狀如拳,尾長三四尺許,色赤,客星微見於軒轅第十星上,色白,客星見於星宿度內軒轅第十星之上,而漸移西北,距極六十三度,形色比昨尤微。五更西沈。
李泰和達曰,明日常參取稟。令曰,停。
徽寧殿朔祭罷後,政院口傳問安。答曰,知道。
大殿·中宮殿·世子宮·嬪宮,政院·玉堂·藥房單子問安。答曰,知道。
世孫宮,政院·玉堂·藥房單子問安。答曰,知悉。
大殿·中宮殿,朝廷二品以上·兵曹堂上·大司憲單子問安。答曰,知道。
大駕入太廟齋室後。王世子遣宮官問安。答曰,知道。
王世孫遣宮官問安。答曰,知道。
政院·玉堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。
入毓祥宮齋室後,王世子遣宮官問安。答曰,知道。
王世孫遣宮官問安。答曰,知道。
政院·玉堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。
歷臨鄕校洞主第後,王世子遣宮官問安。答曰,知道。
王世孫遣宮官問安。答曰,知道。
政院·玉堂·藥房口傳問安。答曰,知道。
歷臨桂生洞主第後,王世子遣宮官問安。答曰,知道。
王世孫遣宮官問安。答曰,知道。
政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
李泰和啓曰,卽伏見孝章廟獻官文道新書啓,則謁者武兼李漢鼎,終不待令,以致贊者兼行云。莫重祭享,謁者之不爲待令,誠極可駭,所當從重勘處,而本院請推之外,無他可施之罰,何以爲之?敢稟。答曰,推考。
以吏曹參議洪樂性罷職傳旨,傳于李福源曰,中官誤傳,從當下敎,而以只推捧入。
傳于安曰,諸司預備先後廂,仍留道上,侍衛仍詣桂生洞。
又傳于曰,諸司預備。
李福源,以兵曹言啓曰,御營廳哨官禁軍遞兒窠,今方有闕,依節目禁軍別將,與本營中軍,眼同試取,以其居首者塡差之意,分付御營廳,何如?傳曰,允。
判府事李天輔箚曰,伏以,獻歲發春,仰惟我兩殿曁我邸下,誕膺休福,川至松茂,區區不勝攢祝之至,臣卽一癃廢之物,委身床席,居然又一歲,節屆三陽,動息咸蘇,而臣獨索然無生意。元朝庭候,太廟陪班,俱未免一味闕禮,是可謂臣分乎哉?耿結之極,繼以悚懍無地,伏乞离明,亟命攸司,重勘臣罪,以嚴邦憲焉。答曰,覽箚具悉。卿懇,以疾未參,其何所傷?亦勿引咎,善攝焉。
正月初一日辰時,上詣太廟·毓祥宮擧動入侍時,行都承旨蔡濟恭,右承旨李泰和,左副承旨安,右副承旨洪麟漢,同副承旨李福源,假注書睦萬中·具庠,記事官申益彬·金夢華陪從。上具翼善冠·衮龍袍,出端暉門乘輦,詣太廟,仍詣毓祥宮,還宮時,歷臨主第事。駕前下敎馬軍解甲事。駕前下敎自鄕校洞主第還宮時,歷臨桂生洞主第事。駕前下敢自桂生洞主第,仍爲還宮,至仁政殿。應敎任㻐等駕前奏曰,歷臨主第時,或慮未卽還駕,以致夜深,臣等相率請對,而承旨未卽稟啓,已有諸司預備之命,臣等溺職之辜,在所難免,故俄者隨駕,不敢成班,而承旨亦不可無譴責之典矣,惶恐敢達。上曰,予已慮有如此擧措,故今日歷臨,霎時回駕,未至夜深,則以此請對,誠爲徑先,未及稟達,而諸司預備,則請罪承旨,亦非過乎?且非有被罪引嫌之端,而不爲成班,抑何義耶?元日展拜,無事還宮,於心爲安矣。又復如此,誠可異也,須歸讀蓼莪篇絜矩章,可也。仍命諸儒臣,一倂遞差。洪麟漢曰,儒臣誠有做錯之失,然正月元日,五儒臣以奏事,一時遞出,光景甚不佳矣,伏望還寢成命。上曰,承宣所達則是矣。卽命還收遞差傳敎,仍命禮房承旨入侍于宣政殿事。駕前下敎仍入大內後。諸臣遂退出。
正月初一日初更,上御宣政殿。禮房承旨入侍時,右承旨李泰和,假注書具庠,記事官申益彬·金夢華,以此進伏訖。上曰,儒臣等今日所奏,誠可笑矣。渠雖不知事君之道,予豈昧君臣之義乎?仍命泰和書曰,明日大報壇奉室展禮時刻,以午初初刻爲之,侍衛入直擧行,入直禁軍,依例隨駕,延喜門升輿,由集成門行,以此分付。又命書曰,昔年御製中,以入直軍犒饋事,有御詩矣。追憶再昨年,豈意今年犒饋,明日展禮後,當坐明政殿,親臨犒饋,犒饋時,只入直承·史,時服入侍,侍衛以入直擧行。又命書曰,初五日朝參相値,備局次對,以初六日爲之。又命書曰,晝講再明日爲之。又命書曰,聞大臣所奏,左參贊李喆輔年七十,歲首入耆府,以侍從臣父,應爲加資云。曾前陞資入耆府之人,歲末卽爲啓下,其令歲初入耆府矣。入耆府之日,下批亦美事,分付吏曹,依例加資,今日啓下。竝出傳敎右副承旨入侍事。出榻敎李泰和退出。洪麟漢進伏。命麟漢書曰,農者國之本,歲初每下勸農之敎,而徒爲文具,昨年年事,初則大有豐徵,其於秋成,可勝惜哉。上辛日欲行祈年,而其雖下敎,頃年已見末梢,則爲觀美矣。今雖忍之,夙宵此心,在於田野,宜體此意,勸農之政,孜孜擧行,俾有實效,於大歉之處,種子農糧,着意拮据。道臣爲一道之田畯,守令爲一縣之田畯。予當廉察其勤慢,莫替予歲首勤懇之敎事,下諭于八道道臣·兩都留守。上仍謂麟漢曰,承旨按察湖西時事,予深嘉之矣。今日欲問湖西之事,而夜已深矣,後當從容召問矣。遂退出。
庚辰正月初一日四更一點,王世子徽寧殿朔祭攝行入對時,同副承旨李福源,事變假注書卜台鎭,記事官沈勖之,記事官金夢華,以次陪從。王世子具翼善冠·黑圓領袍,乘輿出集英門詣小次。四更一點,出小次,步詣徽寧殿內,仍詣板位,行祭禮時,福源曰,相禮當奏拜而誤跪,推考,何如?令曰,依爲之。出擧條王世子趨蹌詣拜所,酌獻禮時,福源曰,受爵官受爵之際,有錚然之聲,推考,何如?令曰,依爲之。出擧條禮畢,因親詣望燎位禮訖,還入後,諸臣以次退出。
上在昌德宮。常參以代理停,經筵停。
夜自初昏至五更密雲,客星所在,不得看候。夜三更,乾方有氣,如火光。
李泰和達曰,明日常參取稟。令曰,停。
洪麟漢達曰,大司憲元仁孫呈辭,執義宋明欽,掌令南彦彧在外,李奎徽受由在外,持平洪啓能在外,李允郁未肅拜,今日以監察茶時之意,敢達。令曰,知道。
大駕還入後,政院·玉堂·藥房口傳問安。答曰,知道。
親臨犒饋,罷後,政院·玉堂·藥房口傳問安。答曰,知道。
藥房提調洪啓禧,副提調蔡濟恭啓曰,伏未審夜間,聖體調攝,若何?昨日動駕,躬行展禮,侵夜還宮,不瑕有損,水刺·寢睡之節,亦何如?臣等不勝區區伏慮,敢來問安。答曰,知道。伸禮以回,心雖一倍,氣則勝矣。中宮殿,藥房口傳問安。答曰,知道。
李泰和,以弘文館言啓曰,副修撰李商芝,旣有只推之命,卽爲牌招察任,何如?傳曰,允。
傳于安曰,訓將北營陣置之,留院左承旨爲之。
傳于李泰和曰,自內擧動,侍講院·講書院問安官置之。
傳于安曰,昨今日新舊番竝犒饋,待令事分付,昨夜入直承旨,今日犒饋時入侍。
又傳于曰,自內臨徽寧殿後,出明政殿,承·史·侍衛軍兵,皆待令于月臺。
傳于蔡濟恭曰,御史明日晝講,以儒臣入侍,忠淸監司,自政院催促謝恩,犒饋時同爲入侍。
又傳于曰,和吉淸衍爵號,今春擧行事下敎,今日一體擧行。
蔡濟恭啓曰,和吉淸衍爵號,今日一體擧行事,命下矣。政官卽爲牌招開政,何如?傳曰,允。
傳于蔡濟恭曰,何時下敎,而政官今始入來耶?極爲駭然,敎旨卽爲安寶以入。
有政。吏批,判書韓翼謩呈辭受由,參判徐志修進,參議洪樂性牌不進,同副承旨李福源進。啓曰,判書韓翼謩呈辭受由,參議洪樂性牌招不進,小臣獨政未安,何以爲之?敢稟。傳曰,仍爲之。
安,以吏批言啓曰,行議政府左參贊李喆輔,今陞輔國,而參贊乃正二品,輔國則正一品也。凡官職之規,階高於職,一等則爲行,二等則爲兼,而六曹判書,例以正一品兼之,參贊則曾無兼之之例,今此李喆輔階級,高於參贊二等,不可以行參贊下批,此外本曹無他可付之職,直爲送西之意,敢啓。答曰,知道。
又以吏批言啓曰,侍從臣父年七十者,每於歲初抄啓加資事,載在法典矣。侍從臣父年七十者,別單書入之意,敢啓。答曰,知道。
又以吏批言啓曰,外命婦祿科,不載於大典,故淸衍郡主祿牌,以第一科書入矣。敢考吏典外命婦品秩,則郡主爲正二品,以此旁照,似當有差等,而當初矇然書入之失,惶恐待罪,祿牌以第幾科擧行乎?敢稟。傳曰,一時不察,草記給之,祿牌以第三科,卽爲書入。
以洪啓禧爲判尹,柳世模爲敦寧都正,元啓英爲吏曹佐郞,李宗燁爲咸興判官,天文敎授金宗潤單付。
兵批,判書李昌壽病,參判鄭弘淳呈辭入達,參議李萬宗入直進,參知柳謇病,左副承旨安進,知事二李喆輔·尹汲,副護軍兪彦鐸,副司直金相福,副司果宋淳明·金相良·金宗潤單付。
吏曹口傳政事。右參贊李喆輔崇祿,今加輔國,侍從臣父年七十加資事承傳。
李泰和,以禮曹言啓曰,大報壇奉室展禮事,命下矣。自前奉室行禮時,元無儀註磨鍊之事,今亦依前例,儀註不爲磨鍊之意,敢啓。答曰,知道。
又以觀象監官員,以領事·提調意言達曰,天文學兼敎授金濟恭遷轉,代本學前正金宗潤,術業精明,依例差下,使之付軍職,冠帶常仕,何如?令曰,依。
以江華留守元景淳狀達,以本府莫重餉穀未捧之數,如是夥然,不勝惶恐待罪事。令于安曰,勿待罪事,回諭。
以京畿監司金相福狀達,以楊州等官居良人金貴男·母良女于音丁等,爲虎囕死事。令于沈墢曰,囕死人等,令本道恤典擧行。
正言申思運書曰,伏以,臣伏奉本月十六日承政院所下有旨,以臣爲司諫院正言,促臣乘馹上來者,臣拜受兢惶,莫省攸措。噫,臣之積違軒陛,倏已四載于玆矣。臣雖至愚無庸,亦豈無祗謝恩命,昵瞻耿光之願哉?誠以言議巽劣,情跡卼臲,臺端一步,非臣所可玷也。矧今世道日下,人心陷溺,言路塞而媚悅成風,廉愧衰而貪鄙日甚,禮讓掃而傾軋相隨。當此之時,尤宜擇恬雅公直之士,使居耳目之官,以爲一分激揚之道,實爲今之急先務也。乃以臣有情勢,沒風裁者,苟然充數於已試蔑效之地,顧臣難冒之義,不稱之實,姑不暇言者,朝家器使之道,恐不宜若是。抑臣情私,實有萬萬煎迫者,臣之病父年今八十四矣。時在臣兄臣思憲任所,而精力銷鑠,疾病侵尋,轉成癃廢,不離床簀,已多年所,近因時氣乖和,調攝失宜,宿痾新恙,挾感交劇,氣息奄奄,朝不謀夕,臣本單寒無他旁護之人,只有臣兄弟而已。左右扶將,相對焦泣,首尾三朔,不脫衣巾。以此情狀,實無晷刻離捨之勢,官職去就,尙何可論,恩召之下,蠢動無路,分義都虧,罪戾益深,玆敢從縣道,疾聲哀籲於孝理之下。伏乞离明,俯賜矜諒,亟令鐫遞臣職,俾得以專意救護,仍降重勘,以爲人臣慢命者之戒焉。答曰,覽書具悉。爾其勿辭,俟父病少間,卽速上來察職。
右議政閔百祥書曰,伏以,臣蒙騃譾劣,百不踰人,而猥蒙大朝殿下不世之恩,前後坑坎,拯濟而庇保,內外榮顯,寵擢而委寄,生死骨肉,未足以喩其恩數,丘山河海,未足以喩其高深也。惟思殫竭魯鈍,奔走供職,以爲一半分報效之地矣。不意爰立之命,遽出於千萬夢寐之外,臣誠駭惶震懍,五情失守,歷累日而莫知攸措也。竊伏念國之大政,惟在於置相,而治化之汚隆係焉,世道之興替判焉。其爲難且愼者,在平時尙然,況今國事泮渙,憂慮多端,外而生民日益困瘁,內而朝家日益潰裂,其所弘濟之榮,雖使才德兼備,望實俱優者當之,猶且着手無地,狼狽立至,乃以眇末如臣,猝然置之於三事之列,責之以摠百之功者,不但爲累聖簡駭聽聞而止矣,其於國事何,其於世道何?臣之本末長短,宜莫逃於聖鑑之俯燭,而在廷諸彦之聲望資級,合膺甄卜者,固不爲無人,未知何所取於賤臣,而乃有此千不近萬不似之新命耶?反復思惟,誠莫知其何由而至此也。縮伏恭俟,尙無駁正之擧,此蓋容臣自處,而相職之緣臣久曠,冞增惶蹙,玆收驚魂,略控血懇。伏乞离明,察微臣才具之不逮,念輔相關係之至重,亟命收還臣大匡職秩,仰稟大朝,改卜賢德,以尊國體,以安賤分,公私不勝大願。答曰,覽書具悉卿懇。今者大拜,聖意攸在,允叶于時。況當今大朝每朔三講三對,卿職在輔相之任,宜不可過辭,又目今國事民事,正爲渴悶之時,幸以鼎席俱簡,亦切欣矣。卿須體聖上之深念,顧小子佇跂之意,安心勿復控辭,卽速造朝,共濟國事。
大司成趙重晦書曰,伏以,天佑宗祊,邦慶無疆,歲周封爵,禮成舟梁,繼以王世孫冊禮載擧,賀儀屢成,八域臣民,懽忭惟均,臣於千萬夢想之外,伏奉除旨,以臣爲成均館大司成者,臣誠惶霣震越,不知置身之所也。竊伏念是官也,卽古者敎胄之任也。三代以後,世級日降,周官所謂樂德·樂語之敎,尙矣無可論,而國家所以導迪士風,成就人才之責,專係於此,其爲任顧不重耶?其任重,故其選必愼,苟非學術才望,出於萃類者,上不宜苟授,而下不敢冒據也明矣。臣本姿性庸愚,最居人下,少而失學,長乏時譽,前後踐歷,罔非濫竽。況此學官之長,是何等職責,而臣敢晏然承當,抗顔於皐比之席乎。矧今俗習日渝,士風益壞,黌序之間,絶無絃誦之聲,惟我大朝殿下,深憂乎此,勸學綸音,前後屢降,其所以至誠導率之盛意,迥出尋常,此時師儒之職,尤宜妙簡一代之望,以畀其責,而顧乃以如臣無似,苟然充位,責之以作成之任,是何異於强僬僥以萬石之重,責跛躄以千里之馳,而國家綜核之政,恐不宜若是也。臣若倖竊謬恩,不自揆度,唐突冒膺,若固有之,則公議攸在,人謂斯何?且臣於夏間,猥當試役,以試券事,至蒙大朝特罷之命,伊時處分,辭旨明正,臣固以罪爲榮,而至今追思,惶愧交中,今於時移事宿之後,雖不敢備辭自解,而此亦臣難進之一端也。日昨因課試迫至,天牌踵臨,而揣分量才,承膺無路,隨詣控籲,敢暴情實,而喉司不諒,終至退却,迷執難改,冒犯違傲,致使莫重課試,緣臣廢閣,揆以邦憲,實合重誅,聖度天大,罰靳例勘,臣誠惶蹙,措躬無地。玆敢略暴肝膈之懇,仰瀆离明之下,伏乞睿慈,俯察臣辭之匪出飾讓,亟令鐫削臣新授職名,以重公器,以安私分,千萬幸甚。答曰,覽書具悉。邦慶無前,聖上封爵甲年重回,賀儀已擧,慶忭曷有其極,爾其勿辭,從速察職。
禮曹參議鄭宲〈書曰〉,伏以,日月如流,兩魂殿祥禫已過,荏苒之頃,歲色將改,伏惟大小朝追慕如新,何幸天休滋至,邦慶洊疊,聖上封爵之年重回,壼殿舟梁之禮載成,繼以有元孫冊封之慶,縟儀屢擧,率土均歡。如臣無狀,奄失慈母,罪蟄窮鄕,人理都絶,連値國家哀慶之節,未伸一番起居之禮,鮮民之生,不如死久矣,中心含恤,永爲忠孝之罪人,一縷僅延,自分聖世之棄民矣。不意春官佐貳之命,遽下於三年不呼之餘,手奉除旨,感涕自零,追惟往昔,痛隕冞切。念臣命途險釁,早失所怙,惟與老母相依爲命,而母病長時沈淹,臣不忍離捨遠遊,通籍許多年,立朝供仕,蓋無幾何。中間再叨郡寄,聞命輒赴者,區區愚衷,只欲其效力於民社之間,以報涓埃之萬一,仍以調將母病,以答惠養之恩矣。不幸西日遽翳,風樹不停,今雖有三牲之養,已無及矣。俯仰穹壤,冤酷曷已。烏鳥私情,已無所於反哺,犬馬微誠,尤有切於戀主。如使臣精力尙旺,可備於任使之末,則固當蹶趨〈承〉,以效畢義願忠之心,而第臣姿本脆弱,少多疾病,自經禍變,益復衰敗,最是風痰之疾,爲目下危症,風邪外攻,頑痰內住,遍身牽痛,全不運用,宛轉叫罪,坐臥須人,雜試湯焫,少無其效,至今兩朔,一向彌重。蓋此症之發,便成年例,每當寒節,輒復添劇,春和尙遠,差歇無期,以此病症,雖欲擔曳作行,而其勢末由,曠日虛縻,爲罪益大,瞻天望雲,有淚而已。玆不得不冒入文字,席藁請譴,惶蹙悶迫,又添一病。伏乞离明,俯諒病勢之難强,亟許職名之鐫削,仍治臣違慢之罪,以安私分,不勝幸甚。答曰,覽書具悉。日月流邁,孝昭殿·徽寧殿祥禫倏過,哀慕益切,邦慶荐疊,聖上封爵甲年重回,壼聖盛禮順成,賀儀已擧,慶忭曷有其極,爾其勿辭,調理上來,卽速察職。
副司直洪啓禧書曰,伏以,臣於前冬,伏奉大朝匪怒之敎,孽由自作,理難倖逭,一時薄罷,在臣爲榮,未幾而敍命除旨,相繼而降,臣聞命悸恐,罔知攸措。是宜蹶趨造,叩謝隆渥,臣素患虛勞之症,當寒添劇,坏蟄㱡㱡,無望自力,臣心悚懍,如負大何,欲以縣道陳章,冀蒙處分。此際伏聞有藥院提擧特授之命,仍令卽爲入城,負累賤臣,何以得此於聖明之朝也。且惶且感,不覺涕零。適値歲色將改,承候是急,强疾趨命,仍參陪班,而因緣一出,遂至盤礴,則非臣之本志也。竊念保護之任,與他職事有異,臣之屢承是命,不敢以情勢爲辭者以是也,今於宿趼,豈敢爲冀免之計哉?然情勢則雖係至難冒者,亦或爲分義之所奪,而至於痰病,則雖欲自强,有不可得。顧臣目下病勢,原委旣痼,昨日隨駕歸路,一倍添重,膈痞痰壅,而水飮不下,頭疼目眩,而精神昏瞀,以此症形,萬無奔走供職之望。今日皇壇動駕時,亦不得陪扈問候,臣罪至此,益無所逃。且今胄筵日開,睿學日就,臣以侍講舊物,豈不欲仰聆英音,與聞討論,而病在膏肓,無有遂誠,是亦窮命所關,祗自悼歎,敢陳短章,略控微懇。伏乞离明,俯加諒察,特命遞臣所帶諸任,俾得安意調治,以尋生路,千萬幸甚。答曰,覽書具悉。藥院提擧之任,緊此重矣,卿勿過辭,卽速行公。
正月初二日午時,上詣大報壇擧動入侍時,行都承旨蔡濟恭,右承旨李泰和,左副承旨安,右副承旨洪麟漢,同副承旨李福源,假注書睦萬中·具庠,記事官申益彬·金夢華陪從。上具翼善冠·衮龍袍,乘輿出集成門,詣大報壇奉室展拜後,命濟恭書曰,噫,三月二十六日,三年後初忌辰也。追慕一倍,一閣三榻之後,當只設於第三位,予心若何?當月二十五日,詣明陵行祭後,依頃年例,高陽晝停,詣昭寧園行祭後,二十七日回駕。預爲下敎者,令畿民知悉,春耕時,其勿犯道之意也。凡諸等事,來月當下敎矣。又命書曰,旣行展拜,儀曹季春取稟安徐事,分付。又命書曰,越五年是何年?三月皇壇親祭,依例擧行。竝出傳敎又命書記懷,仍爲還宮。諸臣遂退出。
正月初二日午時,上御明政殿月臺。親臨犒饋入侍時,右副承旨洪麟漢,同副承旨李福源,假注書具庠,記事官申益彬·金夢華,以次進伏訖。上命福源書曰,徽寧殿參奉南台老,以孝昭殿忠義三年供職,知其勤幹,爲本殿參奉,今二年,着實奉行,其涉可嘉。令該曹特爲奉事陞敍。出傳敎都承旨入侍事。出榻敎蔡齊恭進伏訖。上命書犒饋軍兵綸音,仍命卽爲編次。濟恭遂退出。上曰,注書出去,忠淸監司,使之催促入侍。庠出來。上顧謂承旨曰,具庠爲人,甚佳矣。具宅奎有子有孫矣。福源曰,文筆亦俱優長矣。上曰,此亦有文筆乎?麟漢曰,然矣。上曰,彼被圈人矣。麟漢曰,然矣。命福源書曰,翰林被圈人齊到後,當明政殿親臨召試,趙錫穆·徐有元上來後,日字政院稟旨擧行。徐有元過勅後,自藝文館申飭,其令卽爲上來。出傳敎上還入大內。諸臣遂退出。
上在昌德宮。常參以代理停,只晝講。
夜一更,客星形痕,微見於軒轅第十星上。自一更至五更,星宿度內所見客星,十分詳察,形痕依俙,若存若無,似是消滅。
李泰和達曰,明日祈穀祭齋戒相値,常參,頉稟。令曰,知道。
洪麟漢達曰,大司憲元仁孫,再度呈辭入達,執義宋明欽,掌令南彦彧在外,李奎徽受由在外,持平洪啓能在外,李允郁牌不進,今日以監察茶時之意,敢達。令曰,知道。
安,以都摠府言啓曰,今日入直內三廳,武兼·禁軍及軍兵等,中日習射,請出標信。答曰,知道。
又以都摠府言達曰,副摠管許汲,以御營中軍軍兵等,中日試放事,南小營晝仕出去之意,敢達。答曰,知道。
洪麟漢達曰,憲府連日監察茶時,事甚未安。除在外·呈辭受由外,持平李允郁,卽爲牌招,何如?令曰,依。
以持平李允郁牌不進罷職令旨,令于洪麟漢曰,推考徽旨捧入。
李泰和啓曰,禮曹兼春秋有闕之代,令該曹口傳差出,何如?傳曰,允。
吏曹口傳政事。兼春秋金應文單付。
李泰和,以弘文館言啓曰,副校理嚴璘,自鄕上來,卽爲牌招察任,何如?傳曰,允。
又以迎接都監言啓曰,本都監支勅事務,萬分時急,而郞廳義禁府都事李宅源,所帶本職緊重,有難兼察,今姑改差,其代,以司䆃寺僉正李宗燁差下,使之察任,何如?傳曰,允。
又以迎接都監言啓曰,本都監支勅事務,萬分時急,而郞廳刑曹佐郞金鍾卨,所帶本職,勢難兼察,令該曹依例閑官換差,以爲專意擧行之地,何如?傳曰,允。
領府事兪拓基書曰,伏以,三陽回泰,萬品昭蘇,伏惟邸下,睿學日進,睿德日新,臣情危病苦,蟄伏田里,跡雖阻於昕庭,心則懸於魏闕,區區下忱,竊不勝惓惓之至。仍伏念聖人制禮,四十强而仕,五十服官政,七十致仕,蓋以中間三十年,爲人臣仕宦之定限,而欲使仕則耆功立事,老則息勞知止,其所約之以禮,而軌之於義者,可謂至矣。顧臣出身入仕,恰爲四十有七年,則視聖經三十年之限,已不啻遠過之矣。由是之故,粵在六七年前,敢將休致之請,蓋嘗一白於筵席,屢籲於疏章,而未蒙允許,則又未敢一向瀆擾者,誠以幸或不死,能及年至,則自應卽遂微懇,不必延引時日,故因仍泯默,不敢復陳,而只自耿結憧憧于中矣。今臣犬馬之齒,已滿七十,揆以聖訓,參以法例,決不容一日仍冒於朝籍,玆敢仰籲於离明之下,伏乞睿慈,亟令該曹,遵依禮經明訓,考據近行事例,許臣致仕時奉朝賀,千萬至願。答曰,覽書具悉。卿以元老大臣,方在原任,而何遽有此請乎?余亦豈可以此仰稟乎?卿須體大朝眷遇之至意,諒小子慇懃之心,勿復申請,安心善攝焉。
左議政李書曰,伏以,臣以當遞之蹤,有可去之義,屢陳情懇,未蒙準許,誠未格上,愧深充位,且臣衰病醜朽,逐歲轉深,精神氣力,如日西頹,區區寤寐之想,只在於速解見任,以終餘齒矣。今也不惟所願之不遂,又從而更進一步,臣惶隕罔措,憂畏一倍,百爾思惟,斷無冒膺之路。臣若諉以例陞,視若固有,而不能伸必遞之懇,則是口雖言退,心實貪進也。臣誠愚下,豈忍爲此?顧今歲換新舊,而咸造之班,陪扈之列,俱不得趨參,藥院緊任,亦未免曠廢,情禮俱缺,罪戾層積,玆控短章,敢煩微忱。伏乞离明,俯諒危懇之非出飾讓,亟將臣本兼諸職,盡行刊罷,仍治臣闕禮之罪,以嚴朝綱,千萬幸甚。答曰,覽書具悉卿懇。三公俱備,心切欣矣。卿須安心,勿復過辭,卽起視事焉。
大司諫趙榮進書曰,伏以,三陽回泰,萬品維新,伏惟我兩殿曁我邸下,誕膺億萬年無疆之休,區區不勝獻祝之至。仍念臣無似,晩竊一第,前後踐歷,罔非踰越,而待罪喉司,昵侍耿光,榮幸雖極,愧懼徒積。薇垣移除之命,忽下於千萬夢想之外,驚惶感激,莫省攸措,臣志氣骫骳,齒髮摧頹,從前臺地,一不能刺口論事,率皆違傲被罪,其不合於淸朝諫諍之任已著矣。矧玆一院長席,古之諫議,地望稍別,苟非骨鯁之臣,不可叨冒,則如臣凡庸,尤豈有一分堪承之望哉。且臣屢朔供劇,積瘁成疾,素患痰病,挾感陡㞃,咳喘達夜,頭目暈旋,㱡㱡欲盡,蠢動無路,正朝候儀,太廟陪班,俱未趨參,邦憲至嚴,無所逃罪。伏乞离明,俯賜諒察,亟許鐫削臣職,以重官方,仍勘臣罪,以昭法紀,不勝幸甚。答曰,覽書具悉。爾其勿辭,從速察職。
敎京畿監司尹汲書。王若曰,周分千里之畿,寔爲四方之本,漢重三輔之選,亦由九卿之尊。唯此任非賢誰居?肆今日屈卿爲治。惟卿,資性簡亢,志操端方。少日文華,何論魁蓮榜而擢桂籍,淸朝論議,粵自揚玉堂而佐銓曹。家計自成,凜若懲討之義理,世道獨慨,毅然激揚之風稜。惟其寡合而離群,是以少伸而多屈。展禽三黜,固直道之難容,太中九遷,尙簡知之依舊。八座之崇班是命,爭推公輔之才,兩館之華銜屢膺,咸稱制誥之手。幾年風波之閱歷,卿惟不渝,邇來江湖之屛閒,予所深惜。眷玆京畿一路,實是邦家近藩。南國風謠之興,始此江·沱·汝·漢,北宸環衛之象,如彼太乙句陳。奉園陵之肅嚴,役煩輦路之修治,納總結之辛苦,賦重御膳之進供。以地則七域所爲基,以弊則諸路所未有。況近歲飢荒之荐至,正急撫摩之方,顧隆寄遴選之尤難,必須聲望之重。玆授卿以京畿觀察使兼兵馬水軍節度使·開城府留守·江華府留守·巡察使。卿其往卽乃職,益殫厥心。恢盤錯別利之才,梳洗弊瘼,體廈氊如傷之念,刮磨痛痒。導民而敎化是先,豈徒拘於末務,威下則廉明爲主,宜益勉於躬修。至若令長之貶褒,勿以剛柔而茹吐。茂績已著於留府,曰予攸嘉,弘猷且試於按藩,惟汝能乂。於戲,淮陽非薄,倚長孺臥閤之治,天下思澄,想孟博攬轡之志,寬予顧念,煩卿往諧,故玆敎示,想宜知悉。知製敎朴聖源製進。
正月初三日午時,上御熙政堂。晝講入侍時,特進官金聖應,知事洪象漢,參贊官洪麟漢,侍講官任㻐,檢討官鄭光漢,武臣趙威鎭,假注書具庠,記事官申益彬·金夢華,以次進伏訖。上讀前受音中庸第二十七章,任㻐讀新受音第二十八章·二十九章,上繼讀新受音訖。任㻐曰,殿下昨行皇壇瞻拜之禮,我聖上尊周之義,臣固欣仰,而元正初筵進講之書,適及此章,臣亦不勝慨我寤歎之懷矣。客使不日將臨境,而天下同軌同文之義,已無可言,我國在海東一隅,其所當勉者,唯在於自强爲治矣。以殿下之神聖,繼列聖之德,踐列聖之位,凡於禮度之間,所以損益修明者,無不克備,有光列朝,而下章言三重之道,必本諸身,本諸身者,卽有其德之謂也。德之本則又在於誠矣。我殿下德已純至,治已成矣,制已定矣,而方當新元,勿以寶算之漸高,或有倦勤之意,克軫天時之茂對,益加振勵之圖,如朱子所言,自一念之微,而無毫釐之差,以至於天地萬物,一齊被財成之化,則上章所云,洋洋乎發育萬物,峻極于天,亶不外是,而可以爲後世法,爲王者師矣。上曰,儒臣之言,好矣,而嗣服三十五載,今年六十七,無所爲之事,心切恧焉,何以當三重之道乎?鄭光漢曰,殿下以匪風下泉之思,昨拜皇壇,意甚盛矣。河淸消息旣杳然,則三重之責,不歸於殿下,而誰當任之乎?惟益加勉旃,使斯民至於寡過,臣所祈祝也。上曰,述編亦云,學之分,在於爲己與爲人,而予無所爲之事,深切愧焉。光漢又曰,本諸身以下五段,可見聖人功化之甚大,而究其原,則皆本於修身,修身者,捨誠正而奚以哉?誠意正心,說在容易,而正心則使無一端不直之處,誠意則俾絶一毫自欺之端,然後方可以踐實地而食實效矣。上曰,雖堯·舜之事,若曰,是所當爲,則是爲己也。凡事以實心行之,則文具自除矣。光漢又曰,今日是歲首初筵,聖算彌高,一喜一懼,乃今日臣子之心矣。侍七旬之君上,行三講·三對之盛事,實千古罕有者也。旣有此稀異之事,則亦當有卓絶之業,使千古百代之下,知今日之盛事,宜矣。爲今之弊,莫過於私勝·文勝,上下惕勵,大恢公道,則私可祛矣。勿修邊幅,惟務實地,則文自除矣。三陽回泰,萬品昭蘇,羲易對時之義,聖人體天之功,正其時矣。伏望勿懷遲暮退托之意,益加勉焉。上曰,言則好矣。然昨日記懷文亦云,當此囂囂之世,思猶齒酸,六十七歲,復行此歲首之講,實是萬萬料外,歲首初開講筵,引對諸臣,而無一事所爲,只切愧恧焉。洪象漢曰,天道久而不息,聖學亦然,中庸之周而復始,亦不息之意也。以不自足之聖心,雖不知效,臣等則有以仰見其功效之大矣。上曰,御史往見東庫,則已盡藏氷,而無不潔之患乎?光漢曰,已於去月十三日畢藏,而伐氷處,問諸浦邊兒童,則皆云夢賚亭下江水停滀處爲之云,果無不精潔之歎矣。馬場橋下水,京城川渠合流,同出於氷庫之前,而以其不淨,故提調郞廳禁令勿伐云,開見庫門,則氷厚如前,而但色白而不靑。且聞西氷庫,則尙未盡藏,送船求氷云,而江水如油,恐難得矣。上曰,氷心堅凝,故其色不靑,如此則尤易消矣。光漢又曰,校理李溵,已爲行公,而渠以爲,兄弟之一時竝據,旣違家庭之素戒,且有先輩之古事,至以故判書李明漢,故相臣金壽恒辭免之事自引矣。館職世稱淸選,其心之不安無怪,而以國典言之,則春秋館有相避,經筵廳無相避,法意較然,何可輕許乎。象漢曰,如李瀰之文學,不可輕遞矣。洪麟漢曰,在渠輩之私義雖不安,而國典所無之事,何可輕議乎?上曰,承旨所奏,誠是矣。渠輩固存此心,好矣。申飭行公,可也。象漢曰,殿下玉音,合於法度,而儒臣之講聲甚微,乃召對非法講也。上曰,所達是矣,申飭,可也。象漢又曰,京外蕩減之事,勿論逋欠與公債,輒皆上聞形止者,乃所以重特恩也。昨秋北道營債蕩減之命,實出於特恩,而尙無動靜,事涉未安。使之從速報備局,何如?上曰,依爲之。出擧條諸臣遂退出。
上在昌德宮。常參以代理停,經筵停。
庚戌夜,天氣淸朗,衆星皆見,而客星所在,十分詳察,終不得見,消滅無疑。
李泰和達曰,明日朝參相値,再明日大祭齋戒相値,此兩日常參頉稟。令曰,知道。
安達曰,大司憲元仁孫,三度呈辭入達,執義宋明欽,掌令南彦彧在外,李奎徽受由在外,持平洪啓能在外,李允郁未肅拜,今日以監察茶時之意,敢達。令曰,知道。
沈墢達曰,同副承旨李福源,今日不爲仕進,牌招,何如?令曰,依。
傳于李泰和曰,編次人入侍。
藥房口傳啓曰,卽伏聞掌務官所傳之言,則以明日朝參相値,湯劑五貼,今日劑入事,傳敎矣。湯劑五貼,依下敎今方劑入,而歲改後,臣等尙未入侍,率諸御醫入診,詳察聖候,恐爲得宜,故惶恐敢啓。傳曰,氣則差勝,待下敎入侍,明日只問安。
以承傳色,口傳下敎曰,再明日仁政殿月臺,親傳香後,備局次對當爲之,以此擧行。
李福源啓曰,卽者應敎任㻐,副修撰鄭光漢,因持平李允郁留院上書,謂有情勢,陳書徑出,原書纔已退却矣。所當直捧禁推傳旨,而此與無端徑出有異,推考警責,何如?傳曰,允。
又啓曰,玉堂上下番俱空,而諸儒臣皆以爲情勢,與徑出兩儒臣無異,屢度催促,終不入來,所當依定式直捧禁推傳旨,而此與無端不入直有異。副應敎徐命天,校理李瀰·李溵,副校理鄭晩淳·嚴璘,修撰金華鎭,竝推考警責,仍卽牌招,副提學黃仁儉,應敎任㻐,副修撰鄭光漢,亦爲一體牌招,以爲推移入直之地,何如?傳曰,允。
李泰和,以侍講院言達曰,本院新除授說書洪樂純,自鄕纔已入來云,卽爲牌招察任,何如?令曰,依。
以說書洪樂純牌不進罷職令旨,令于安曰,推考徽旨捧入。
李泰和達曰,司憲府掌令南彦彧,下諭後過限不上來,依定式遞差令旨及禁推徽旨捧入之意,敢達。令曰,知道。
又達曰,監察十三員內,永寧殿·宗廟·徽寧殿,春享大祭五員,齋宿上直一員,茶時一員,未署經六員,明日朝參時,無進參之員,未署經監察,署前行公,何如?令曰,依。
以吏曹參議洪樂性牌不進罷職傳旨,傳于李福源曰,推考傳旨捧入。
李福源,以延接都監言啓曰,本都監郞廳李宗燁,移拜外任矣。其代,以司宰監僉正沈廷觀差下,使之察任,何如?傳曰,允。
以承言色,口傳下令曰,莫重公事,踏誤達字,當該中官,從重推考。
安,以義禁府言達曰,卽接月令醫員李弘器手本,則時囚罪人趙明勖,素抱胸痛之症,而涉寒大發,晝夜苦痛,食飮全廢,愈往危劇云。自前罪人病勢如此,則有保放救療之規,敢此仰稟。令曰,知道。
正月初四日巳時,上御熙政堂。承旨入侍。編次人追後入侍時,左副承旨安,假注書具庠,記事官申益彬·金夢華,以次進伏訖。命安書曰,都承旨·都憲,旣已三度留院云,都承旨朝參相値,都憲卽編次人,一體許遞,都承旨有闕代,行司直具允鈺除授,牌招察任,承旨順房。出傳敎上曰,注書出去,編次人如已入來,卽爲入侍。庠出來,卽與編次人同入進伏訖。上命編次人進前。具允明進前伏。命書庚辰歲首正門受朝參日綸音,書至躁競浮囂,敎曰,躁競浮囂,各有其人,世道若不至此,則予何必入此節乎?劃今世之人,而以此爲贊,則正襯着矣。又敎曰,世道日下,黨習漸痼,如柳戇之所爲,尤豈非可痛乎?頃過關王廟,予心以爲,關王若使周倉,掃除黨人,則庶幾少息矣。書訖。命編次人校正,仍命卽爲編次。諸臣將退,上曰,注書寫此綸音於帖子,以入,可也。其父校正,其子寫之,實希有之事矣。諸臣遂退出。
上在昌德宮。常參以代理停,經筵停。
李福源達曰,大司憲·掌令一員未差,李奎徽受由在外,持平李允郁陳書,洪啓能,執義宋明欽在外,今日以監察茶時之意,敢達。令曰,知道。
安達曰,大司諫趙榮進,再達煩瀆,退待物論矣。令曰,知道。
洪樂性達曰,說書洪樂純牌招事依下,而闕門已閉,待明朝出牌之意,敢達。令曰,知道。
朝參罷後,政院·藥房口傳問安。答曰,知道。
藥房都提調李,提調洪啓禧,右承旨李泰和啓曰,歲律載新,三陽回泰,伏未審此時,聖體,若何?寢睡·水刺之節,亦何如?昨伏承待下敎入侍之敎,而今日乃是診候日次,臣等不勝區區之慮,敢來問安。答曰,知道。氣則一樣矣。
中宮殿,藥房口傳問安。答曰,知道。
以吏曹判書韓翼謩三度呈辭。令于具允鈺曰,加給由。
具允鈺達曰,明日親傳香時,禮房承旨,當爲齋宿,左承旨洪樂性,纔已出去,卽爲牌招齋宿,何如?令曰,依。
傳于李福源曰,分付都監,勅行路程記書入。
又傳于曰,忠淸道臣,連爲催促。
李福源,以侍講院言啓曰,今正月初七日,徽寧殿春享大祭,王世子攝行事,有令矣,敢啓。答曰,此草記,何到於受戒之後?中官·講官,不爲受戒,今番以社稷受戒,大臣攝行。
李泰和,以禮曹言啓曰,每年親耕,歲首以稟事,曾已命下矣。今正月二十九日,先農祭親行及親耕等節,何以爲之?敢稟。答曰,攝行。
李福源,以禮曹言啓曰,王世子太廟展謁,旬後擇日擧行事,命下矣。卽令日官推擇,則今正月十三日爲吉云,以此日定行,何如?答曰,過勅後,擇日擧行。
又以禮曹言啓曰,今此迎勅儀注節目,當爲磨鍊,而王世子隨駕及闕門外祗送·祗迎之節,何以爲之?敢啓。答曰,置之。
洪樂性,以侍講院言達曰,本院新除授說書洪樂純,旣有只推之令,卽爲牌招察任。新除授諮議金亮行,時在京畿驪州地,書筵事緊,斯速乘馹上來事,下諭,何如?令曰,依。
以說書洪樂純牌不進罷職令旨,令于李福源曰,推考徽旨捧入。
洪樂性,以吏曹言達曰,通禮院右通禮李萬育,除授後過限未肅拜,依例改差,何如?令曰,依。
又以吏曹言達曰,通禮院左通禮任鏡觀呈狀內,身病甚重,勢難察任云,今姑改差,何如?令曰,依。
又以吏曹言達曰,新除授萬寧殿別檢李性遂呈狀內,親病甚重,不得察任云,今姑改差,何如?令曰,依。
安,以兵曹言啓曰,卽接東道參軍牒報,則御營廳所授處肅靖門南邊體城五間半許頹落云。依例令繕工監把子圍排,令分授軍門,急速修築,而把守軍兵,亦令該軍門,多數定送,限修築間,各別守直之意,分付,何如?傳曰,允。
李福源,以御營廳言啓曰,因兵曹草記,本廳分授肅靖門南邊體城五間半許頹落處,卽速修築,而把守軍兵,亦令該軍門多數定送,各別守直事,命下矣。修築則卽當擧行,而今日爲始,本廳將校,率領鄕軍二十名,限改築間,晝夜輪回守直之意,敢啓。答曰,知道。
李泰和,以義禁府言達曰,前掌令南彦彧禁推事,徽旨達下矣。南彦彧下去全羅道井邑地,依例發遣府羅將,拿來,何如?令曰,依。
洪樂性,以觀象監官員,以領事·提調意言啓曰,星宿度內所見客星,連日測候,終不得見,其爲消滅,更無可疑。文官測候及本監官員別測候,自今日,竝爲停罷之意,敢啓。答曰,知道。
兵曹口傳政事。副司直蔡濟恭·元仁孫單付。
以咸鏡監司李彛章狀達,以定平等官居正軍朴應尙,率申召史等渰死。令于洪樂性曰,渰死人·燒死人·囕死人等,令本道恤典擧行。
大司諫趙榮進達曰,臣猥以無似,濫叨諫職,自知不稱,豈有一分承膺之望,而朝參有命,黽勉出肅,以爲粗伸分義之計矣。卽聞憲臣書中,以近日臺諫之無風裁,盛加非斥,臣誠瞿然,無地自容。念臣前後再入臺地,年紀衰邁,志氣摧頹,未能出一言論一事,顧此新除,亦且多日,而不能效一日之責,其所謂存無補廢無妨,正是箚着臣身者也。顧臣情勢,抗顔無路,咫尺天陛,不敢入參,其何可一刻冒居於臺次乎?請令遞斥臣職。答曰,勿辭。
持平李允郁書曰,伏以,日月遄邁,孝昭殿祔禮順成,徽寧殿終制奄過,伏惟孝思,逢新益切,天佑邦家,大慶荐疊,臣民抃賀,曷有其極?仍伏念臣以嶺陬寒蹤,望絶榮途,自甘沒齒於田畝,而柏府新除,遽及於千萬夢寐之外,榮生蓬蓽,秪增惶霣,其在分義,固當不俟駕屨,而顧臣庸陋,百無肖似,旣乏地望,素蔑學識,有不敢冒沒承當於淸朝耳目之任,以受物議之嗤點。而且臣老母,年今八十有五,氣息奄奄,長在寢席,常有頃刻難支之憂,無他昆季,朝夕扶將,實無暫時離側之勢。低佪屢日,老母病中謂臣曰,聖恩隆重,不可孤負,促臣登途,謹此來伏城下,天牌儼臨,徒事違傲,臣罪至此,合被萬戮,伏願睿慈,亟賜鐫削,以安私分焉。臣竊有區區一得之愚,附達於陳情之章,惟离明裁擇焉。恭惟我邸下,以睿智之資,承大朝敎導之勤,任宗社付托之重,代理庶務,于玆有年。講筵頻開,睿德日就,則其於帝王之學,講之有素。臣竊稽大學一部,實爲修濟治平之本,而言其綱領,固不外於誠意正心四字,蓋意誠則無邪私之惑,事無不實,心正則無偏倚之失,而動皆合度,由是而修身,由是而制治,工夫有日新之盛,學問得時敏之益,實德旣孚,功化自著,其薰蒸透徹,融液周徧,將有不期然而然者矣。雖然,其所以爲誠正之工者,又必以格致爲先,而格致之方,固莫急於明理。伏願邸下,幸於淸燕之暇,頻接講官,日開書筵,反復論難,以究極其旨趣而後已,察之於心術隱微之際,愼之於幽獨得肆之地,則自然理日益明,學日益進,而意可以誠矣,心可以正矣,推之於家國,亦豈無徯志之應乎。臣竊觀近日所可憂者,其大有三,曰,紀綱之不振也,言路之不廣也,財用之不裕也。臣請得以略言之。夫古人之論治政也,未嘗不以綱紀爲先,而今日朝著之上,恬憘成習,閭巷之間,禁令莫遵,百隷玩愒,而未見有憂國如家之實,民俗日渝,而未見有變澆回淳之風。按贓之律,非不嚴矣,而守宰之蔑法肥己者,少無忌憚,禁酒之令,非不至矣,而犯禁流配者,前後相續,尙可謂紀綱之振刷乎?苟不從頭理會,逐一整頓,以洗滌一世之耳目,聳動一世之心志,而徒以遵守文具而已,則廉恥倒喪,私意橫流,擧一世同歸於靡靡之域,必也自上奮發大志,把握公道,要使刑賞不僭,名器不濫,務以實心,期見實效,則上自公卿,下至百執事,人人自勵,精白一心,各盡其職,流弊可革,何患紀綱之不立哉。伏願邸下,深留睿念焉。夫言路者,朝廷耳目之所寄也。朝家設臺閣之職,置論思之官,甄擇而授之,優容而待之者,夫豈徒然哉?固將以廣四方之視聽,杜群狂之徑竇,則其任固不重歟。近日臺閣之上,風裁無聞,論思之地,言議寂寥,緘默爲事,媕婀成習,則今之臺諫,誠所謂存亦無,補廢亦無妨者也。古人云,獻言之道,不爲激切,則無以動人主之心,雖有過中之論,不槪之言,聖帝明王,不少摧折,每加優容,謗木立而世躋熙皞,城門閉而國乃危亡,此豈非治亂之所係者歟?伏願邸下,不惟容之,必思所以奬之,則庶幾士思自勵,人皆敢諫,何患言路之不廣哉?至於財用之耗竭,固非疎遠之臣,所可論者,而第念國家理財之方,不能量入爲出,則用度之不贍,其勢必至。苟其浮靡日廣,奢侈日甚,而所費之財,皆出於民,則民安得不困耶。且自近年以來,飢荒荐臻,民不聊生,乙丙以後,流散之民,未得其蘇,而又値今歲之凶,以臣所目擊者觀之,嶺南一路,亦未免凶歉,室家懸罄於秋租之餘,則春來民事之艱匱,推此可知。幸賴我大朝子惠之聖德,特停舊逋之徵捧,則自此窮民,庶有息肩之道,而至於尤甚之邑,則亦不可無另加賙賑之政,以救顚連之命也。惟此三事,言雖腐陳,所係則大,伏願邸下,惟時懋哉。體大朝崇儉之德,法曾傳絜矩之道,恒以誠正二字爲大本,則功效所加,將使紀綱丕振,言路日廣,財用可節,而民隱可恤矣。臣新從下土,初入言地,至於朝廷體貌,實爲齟齬,而愚衷所激,又有不得不隨所聞見而贅陳者。懲討之典,莫重於嚴隄防之道,而及第趙進道,卽德麟之孫也。德麟之凶疏,實與戊申凶徒,一串心腸而徑斃中路,未得施刑,實爲輿情之胥憤,則其孫之得免連坐倖矣。渠安敢挾冊入場,以爲圖榮之計耶?臣以爲一依妖鉍例,亟施削科之典,可也。巧宦躁競之習,未有甚於近日。黃州牧使金光國,地旣寒微,性且巧佞,前後踐歷,已極濫猥,而不思本分,貪進無已,遠近傳說,無不寒心。至於乞養之書,死不瞑目等語,有非人子所可忍言者,而淮陽大府,亦足以養其親,則何薄而不赴海西雄州,涕泣乞憐,捨彼取此,惟意所欲,苟有一分國法,渠安敢自擇燥濕,若是放姿耶?此而置之,則冒進忘希之輩,何所懲畏,臣謂亟施刊削之典,以勵廉恥宜矣。生民休戚,係於守令。而金山郡守鄭志浩,爲人悖妄,兼之以昏耗,喜怒無常,刑杖太濫,到任未久,一境喁喁,亦不可委之以守宰之職,臣以爲亟施譴罷可也。科場法禁,何等嚴重,而梁山郡守李賢伋,以往年別試監試試官外,以無私之意,榜示諸儒,而及其出榜,則所擧者,非姻婭則親密也。今若考見其時擧人之試券,則行私之跡,昭不可掩,嶺儒齊憤,衆口喧藉。臣以爲特施科場用情之律,以杜後弊,斷不可已也。臣雖疎賤,名係璿派,及臣釋褐而入侍也,我大朝,以輔導東宮之敎,臨軒勉飭,玉音丁寧,銘在肝肺。今當恩召之日,何敢逡巡退步,而臣卽聞鄕報,老母宿恙之中又添寒感,病勢彌重。臣五內如焚,按住不得,玆敢拜章徑歸,忙尋鄕路,仍作永歸之計。古人所謂,事君之日長,事親之日短也。瞻望雲天,不勝耿結之忱,伏乞离明,治臣擅行之罪,以肅朝綱,許臣歸養之願,曲遂生成焉。批答見筵說
正月初五日辰時,上御仁政門。朝參入侍時,行都承旨具允鈺,左承旨沈墢,右承旨李泰和,左副承旨安同副承旨李福源,假注書睦萬中·具庠,記事官申益彬·金夢華,以次進伏訖。上曰,今日朝參,承旨皆備員乎?具允鈺進曰,右副承旨洪麟漢,以服制犯染,今日不得備員矣。命允鈺書曰,右副承旨洪麟漢許遞,其代參議洪樂性除授,先入侍後謝恩。又命書曰,綸音中,猶有未盡者,不可不諭矣。理與欲其雖同,行情則異,此所謂公私之分者也。昔之人,恐或損名,此惜名也,今之人,恐人不知,此釣名也,此正賢愚之判者也。昔之臣,畏分爲事,此知義也,今之臣,慢命爲能,此驕謇也,此正紀綱之墜者也。吁嗟,今世之人,洗滌爲人之習,務盡爲己之學,此所以綸音中,以勤學爲救弊者也。竝出傳敎又命允鈺,宣讀綸音訖。上曰,注書出去,東西班有奏事之人,使之入奏可也。同知李天球進伏曰,近日以柴道之難,城外莎草,擧皆樵採,京山之雨洗流頹,非但由於松禁之解弛,亦由於莎草之任,自樵採,依例禁斷似好,惶恐敢達矣。上曰,令京兆申飭,可也。出擧條又以藏氷給價事仰達。上曰,東西班無奏事者,而汝能奏達,雖甚嘉矣,而汝之此言,則近於釣名矣。天球請上都城方略。上曰,上書,可也。上命允鈺書曰,子思子曰,踐其位,行其禮,奏其樂,此名實相符也。噫,忍過三年,歲首臨門。噫,旣踐此座,旣行古禮,旣聽舊樂,追憶癸巳,興惟丁丑,此心一倍。噫,古禮追行,舊樂亦聞,而吁嗟,京外民庶,聞此之樂,其將欣欣乎?其將蹙頞乎?噫,昔之民,此日當欣欣,而今之民,此日將蹙頞,此可謂踐其位繼志事者乎。噫,名實不相副矣。噫,名實不相副之自恧,其猶餘事,吁嗟,昔年愛恤之元元,今當歲首,與歲俱新乎否乎?思之及此,追慕之中,若恫在己。吁嗟,道臣·守令,聽予今日之敎,於民勿論事之巨細,其若有弊者,一切省之,於民勿論事之巨細,若有惠究者,必也登聞,役民之改令,備局草記分付,限今年停止。噫,三陽回泰,其又解凍,昨夜社壇,已行祈年,其雖命攝,齋宿憧憧矣。勸農之政,着意擧行,亦體予辛懃之意事,令備局分付八道及兩都。又命書曰,忠淸監司李思觀,再昨入侍之命,不爲膺命,故問之,有情勢云。而莫知某事,欲問大臣,今聞吏判上書,本非可引之嫌,而解由旣命勿拘,則以此撕捱,其涉過矣。若與李基敬同嫌,此尤不滿一哂,分義事體,決不若此,其令卽爲謝命,禮判入侍時,同爲入侍陪箋差員,亦爲入侍。竝出傳敎禮曹判書趙雲逵曰,卽接宣惠廳移文,則慶尙監營所封,世孫宮正朝方物,阿多箇代,豹皮四令內二令,前日定例時,筵稟減下,故自本廳封進二令矣。監營膳狀中,以三令書進,有此相左,自本曹卽速變通云。旣自惠廳筵稟減,則依定例以二令封進之意,知委,何如?上曰,依爲之。出擧條領議政金尙魯進曰,殿下歲首臨門,受朝參之禮,甚盛擧也。天行健則成歲功,是誠也。人君體天,亦是一箇誠字,致中和育,皆自這中出,殿下豈可暮年少懈乎?不可以一時宣諭而止,殿下亦當勉勵,以爲挽回世道之地,區區祈祝。上曰,若挽回,則三十五年能挽回矣。彼百官立於庭者,予雖見之,何以知其心乎。尙魯曰,用人則廣,而戒飭甚切,則豈不好耶?三十餘年食效亦多矣。上還入大內。諸臣遂退出。
庚辰正月初五日午時,上御熙政堂。禮判及各道差使員,同爲入侍時,禮曹判書趙雲逵,定平府使徐赫修,木川縣監李喜觀,同副承旨李福源,假注書睦萬中,記事官申益彬·金夢華,諸臣以次進伏訖。上曰,解由事,今無可引之嫌,而與李基敬同去就,分義所在,其涉過矣,而今日特敎之下,尙不膺命,此何事體?分義所在,不可遁例申飭,忠淸道臣李思觀,其令卽爲辭朝。出傳旨上曰,徽寧殿初獻官海興君,旣已受戒之人,領相爲春享大祭初獻官,左相若進去徽寧殿,則明日次對,有命將止,豈特敎之意哉。大臣攝行之敎置之,初獻官,以海興君,依前啓下擧行,明日次對,傳香後爲之。因此偶覺,吏曹祭官單子,例於受戒前一日入之,單子旣已啓下,且已受啓,則雖晩後下令,當該春坊之官,當一稟後呈院,而身不受戒,矇然擧行,已虧補導之義,春坊官員,從重推考。出傳旨上曰,徽寧殿旣非親祭,則雖元良,卽攝行也,而大祭外,其夜進去,非受香之義,此三年內例也。其在重祀典之道,不可若此,此後勿論大祭·凡祭,弼善受香時進詣事,分付侍講院。出傳旨上曰,皇壇親祭時,省牲·省器,依例擧行。出傳旨上曰,今番謁陵時,敬陵·翼陵,遣大臣攝行,只行展謁,而順懷墓曠禮已久,今則當行禮,而祭亦攝行,昌陵·弘陵,當只爲展謁,行禮祭則二十五日,一體遣大臣攝行,當陵祭文,當親製以下矣。出傳旨上曰,旣命謁陵,其預爲下敎,然後無役民之事,植炬,行時,只弘濟院擧行,回時,只新站擧行,而此植炬,陵園行祭時植炬,切勿用民,以儲置米擧行,設布帳·虎網子,一依昨年三月例擧行,水刺間待令,陵所及晝停擧行,園所安徐,馬·步軍·禁軍隨駕,挾輦前排替運,亦依三月例擧行,留都禁營爲之事,分付。出傳敎上命守令進前,詢其職姓名。對曰,臣定平府使徐赫修,臣木川縣監李喜觀也。上命誦七事訖,令先退。上曰,客使方到,此膝豈可先屈,以此先行皇壇之禮矣。上曰,今年氷丁,於祭享最悶,預用於不當用之時,若苟簡於當用之時,則於莫重享事何。禮官與太常提擧商確,凡諸不緊用度,一切減除,其所進排,善爲分排,俾無盛夏無氷之弊。出傳旨上曰,今冬雖倖免無氷,苟且藏氷,軟氷易解,無異無氷,非徒節候可悶,以此之故,濬川不遠,而無前役民,今雖更爲伐氷難得,易解則一也,其豈無軫念之道乎?今日臨門時,已命停藏,而節其本,然後有可繼之道,予則曰,目今藏氷者,雖不減,將解於五月之前,雖然,其旣爲民,凡諸供膳猶減,況易解之氷乎?今年各殿所封,自季春至仲秋,封進雖當封之月,比常年各減其半。今番乃知合氷之時,十月供氷,其涉無義,此後孟冬之供永除,而嬪官所供,下於世孫宮,此豈以禮導率之意乎?此後世孫宮所封,依嬪宮所封進排事,一體定式施行。每年司寒祭,必也,季冬初擧行事,分付。出傳旨上曰,儀節差等,自是邦典,頃年儀註,時有混同者,世孫宮比諸世子宮,其宜差等,此後凡賀儀進參之人,百官勿爲擧行,堂上以上,一依庭候例,堂下時任玉堂·兩司進參事,定式施行。出傳旨上曰,編次二人,其令該曹口傳付軍職。出傳旨上曰,齋宿之夜,夢中宛若侍湯時,依然扶侍,言之及此,予心嗚咽,所以欲有著述也。上曰,今日特敎之下,又不膺命,事體分義,其涉寒心。忠淸監司李思觀,黃州牧使除授,今日謝恩,明日辭朝。出傳旨上曰,今日朝參,玉堂何處去乎?李福源曰,以臺疏引嫌而出在外,儒臣亦以爲情勢無異,違牌不入矣。上曰,臺疏云何?福源曰,以論思之地,言議寂寥爲言矣。上曰,臺疏不非矣。儒臣自以爲得計矣。仍令入李允郁疏,使承旨讀之。上曰,持平李允郁入侍。出傳旨臣萬中承命出召,則允郁已徑歸矣。上曰,允郁何時科乎?予曾見之乎?福源曰,以觀豐閣賦登第,而疏中自言登第時入侍矣。上曰,忘之,非異事矣。十年前事,何能記得耶?未及還鄕之前,予未及知之,不得使之入侍,允郁之心,必缺然矣。福源曰,疏章體面,似有歲前·歲後之別,故在外之臣,欲政院一番稟定矣。上曰,人子有終身之慕,雖過三年,何可不言乎?福源曰,聖慕雖無窮,臣子之進慰至尊,當有限節,大小疏章之虛頭人事,一向未已,恐涉猥屑矣。上曰,此後政院知而爲之。讀允郁疏,至金光國事。上曰,其間爲淮陽乎?福源曰,爲淮陽旣謝恩,方欲下直之際,以母病未赴矣。上曰,當初乞郡,爲誰乞之,而稱以親病辭遞耶。讀至李賢汲事。上曰,以無私之意,榜示不緊矣,人情之拂鬱,尤以此也。渠以次試官,何用榜示耶?此時人心,豈無浮謗,而榜示則太不緊矣。姻婭之得參,亦何妨耶。上曰,噫,白首暮年,又添一年,追憶昔年,此懷難耐。噫,吁嗟文政,今爲徽寧,雖欲伸懷,親祭無路,遙望西郊,心欲奮飛。今朝雖爲世道飭喩,此亦冷方寸之君言敎,心竊自恧,前已下敎,而今日班中無一侍從之臣,故有慨然者,而當追後下敎之意,言于相臣。故因此知李允郁之陳書,命讀其章,今日寥寥媕婀之中,歲初見此,不覺衰中蹶然,首陳誠正明理之說,其涉嘉尙,而惜乎元良,豈答體念二字而應文乎?其書中敎導等說,心自恧焉。三件事可謂切中時弊,而末梢尤甚,邑賑政事,卽民事也。亦何混入於例批之中,其令備局,非徒嶺南,諸道設賑諸邑,另加申飭,俾無一民顚于溝壑之弊,其所勤慢,予有繡衣,自可廉問矣。趙進道事,初莫知矣,今覽其書,義理森嚴,輕議與否,非所可論,依施。金光國事,其所下語,雖欠忠厚,亦於黃州勅行當頭,焉可不往,而旣乞郡而不赴,焉可無允郁之斥?今日綸音之下,不無規正之道,擬律過矣,以次律捧徽旨。鄭志浩此時浮謗,雖難准信,一番置對,在所不已,目今科場不嚴之時,鄕科尤有甚焉。李賢汲果有此事,則噫,此負其君也,不可不嚴處,亦不可置人於黯黮之科,以次試官書矢以告,果不踐其言,則人心之拂鬱,焉可無也。以此以彼,不可不詳覈,令該府嚴問口招後,登對以奏。其書末,以釋褐年入侍面喩之意言之,而予則恍若前世事,若此而其何能延攬鄕人乎?尤切恧焉。特命入侍,其人已尋鄕,心甚嗟惜,將此下敎與下答,自政院下喩。覽其書,其母之勸以登道,可謂有母有子矣。令本道食物題給。噫,歲首臨門,今一李允郁,若是眷眷者,願求鳳凰之意也。出傳旨上曰,憲臣之章,可謂頂門上一鍼,則雖莫效仲由之喜聞過,此等之斥,曾已多矣。不過泛說,則今日朝參,以此撕捱,班無侍從,事之寒心,莫此爲甚。違牌薇垣長·諸儒臣,一竝下義禁府推考,待下敎勘律,趙榮進先捧遞差傳旨。出傳旨上令承旨,讀疏批,至賑恤事。上曰,予心明燭在前矣。至李賢汲事,上曰,李賢汲豈忍負予哉?上曰,李泰和見其袍,可知其人,陞資已久,豈不能具一袍,而常着弊袍,人必有笑之者矣。福源曰,誰敢笑也?上曰,柳敍五已入臺諫望耶?向時翰薦事曖昧矣,予觀其人純實矣。諸臣遂退出。
正月初五日午時,王世子坐德成閤。承旨入對時,同副承旨李福源,假注書具庠,記事官沈勖之·金夢華,以次進伏訖。福源曰,此持平李允郁書也。令曰,讀之。讀訖。令福源書批答曰,覽書具悉。歲律已新,感慕一倍,昨歲邦慶荐疊,欣抃迨切,爾勉切矣,可不體念?趙進道事,削科事重,有難輕議矣。金光國事,處事雖或未盡,而論人何可如是?殊涉過矣。鄭志浩·李賢伋事,風聞之言,豈必盡信。令該府拿問,爾其勿辭,往護母病。遂退出。
上在昌德宮。常參以代理停,經筵停。
下直,黃州牧使李思觀。
安達曰,大司憲·掌令一員未差,李奎徽,持平李允郁受由在外,洪啓能,執義宋明欽在外,今日以監察茶時之意,敢達。令曰,知道。
又達曰,右議政閔百祥,上書到院,而以大祭齋戒,留院之意,敢達。令曰,入之。
親傳香罷後,政院·藥房口傳問安。答曰,知道。
安,以都摠府言啓曰,今日入直內三廳,武兼禁軍及軍兵等,當爲中日習射,而春享大祭齋戒相値,不得爲之之意,敢啓。答曰,知道。
傳于安曰,備局進不進單子,先爲入之。
傳于洪樂性曰,編次人一員入來,待下敎入侍。
傳于安曰,編次人入侍。
又傳于曰,宗廟摘奸承旨入侍。
有政。吏批,判書韓翼謩呈辭受由,參判徐志修進,參議未差,都承旨具允鈺進。啓曰,判書韓翼謩呈辭受由,參議未差,小臣獨政未安,何以爲之?敢稟。傳曰,仍爲之,以尹鳳五爲大司憲,金時默爲大司諫,任鏡觀爲掌令,李聖圭爲兼司書,鄭暈良爲左參贊,李昌壽爲知經筵,黃景源爲藝文提學,韓翼謩爲左副賓客,韓翼謩爲掌苑提調,吳奉源爲右通禮,崔普興爲司䆃僉正,具允明爲忠淸監司,尹琰爲溫陽郡守,開城經歷邊致明,仍任事承傳,刑曹佐郞金鍾卨,工曹佐郞李復圭相換,行副護軍李齊華,今加嘉善,年七十侍從臣父加資事承傳,兼春秋李益普·柳泳·李師曾·李海鎭單付。
兵批,判書李昌壽病,參判鄭弘淳呈辭受由,參議李萬宗病,參知柳謇入直進,右副承旨安進,副護軍李吉儒·金應鑑·洪夏相,副司直金相奭·崔尙鼎·洪麟漢·趙榮進·曺允濟·姜潤,副司果朴盛源,副司正具庠·睦萬中單付。
安,以備邊司言啓曰,役民之政,令備局草記分付,限今年停止事,命下矣。今此臨門下敎,寔出於軫恤小民息肩力農之德意,勿論使役之大小緊慢,事有關於役民者,依傳敎,限今年一切停止之意,嚴飭分付於八道道臣·兩道留守,至於推奴徵債,亦係擾民之政,限今年禁斷事,一體分付京外,何如?傳曰,允。
李福源,以迎接都監言啓曰,勅使入京後,仁政殿接見時茶禮所需,不可不備待,依例待令之意,分付司饔院及各該司,何如?傳曰,允。
又以迎接都監言啓曰,卽接遠接使移文,則宴享旣已減除云矣。宴享雖減,色郞廳依近例請宴前,姑不減下之意,敢啓。答曰,知道。
又以迎接都監言啓曰,卽接遠接使移文,則軒架儺禮減除事,停當云。儺禮郞廳,依例減下之意,敢啓。答曰,知道。
又以迎接都監言啓曰,卽接遠接使移文,則京中七宴·軒架儺禮·歌舞童·駝駱牛,竝爲減除,勅書外,別無賜物云矣。在前京外宴享,若有減除之事,則每有中路別問安使差遣之例,令政院照例差出,下送於勅使所到處,以沿路除弊之意,措辭致謝,何如?傳曰,允。
又以迎接都監言啓曰,自前勅使,若減宴享,則有別雌牛間日入給,別茶啖逐日排入之例矣。今此勅使,旣減宴享,則別雌牛·別茶啖,不可不待令,依前擧行之意,敢啓。答曰,知道。
又以迎接都監言啓曰,當初牌文中,通官五人,書塡出來,而卽見遠接使移文,則大通官二員,次通官二員出來云。依此磨鍊擧行之意,分付諸道及各該司,何如?傳曰,允。
又以迎接都監言啓曰,卽接遠接使上送路程記,則勅行今月初三日渡江,義州府止宿,十五日入京云。此是禮曹所擇吉日,以此日入京之意,遠接使處回移,諸道道臣及各該司,亦爲知委,而路程記正書以入之意,敢啓。答曰,知道。
以遠接使鄭暈良狀啓,以終不得及期到灣,其有損國體大矣,惶恐待罪事。傳于李福源曰,勿待罪事,回諭。
右議政閔百祥書曰,伏以,臣冒上辭本,猥陳血懇,庶幾离照之明,卽賜鞶遞之恩,及奉批旨,不惟不肯許,縷縷溫諭,委曲懇摯,示以虛佇之意,勉以共濟之策,臣奉讀未半,大失所圖,此殆臣誠意淺薄,言辭拙短,未能上格睿聽而然也,惶愧抑塞,一倍罔措,玆又不避煩瀆之誅,乃敢仰首而鳴號,惟邸下,少垂察焉。噫,爲國之道,用人爲先,用人之方,立相爲主,蓋以百僚之所儀刑也,萬民之所具瞻也。而或以德望器局,或以學識經術,或以才猷政事,而其取之也,雖各不同,要皆簡一代副重望者,以畀參贊化理之責,其爲任果何如。而乃以如臣空疎蔑裂,百無肖似者,苟然充位,不少留難,非特臣一人之不幸,其有累於則哲之明,匪細故也。顧今風俗日渝,世道難平,臣有何德望,可以鎭服衆心,聖志益勵,晩政愈勤,臣有何學識,可以匡格君心。公私極尾閭之費,民國有俱困之危,臣亦有何才猷政事,可以拯救而設施乎?疎闊之性,適足取敗於一身,魯莽之資,只將貽笑於四方,而要之爲伴食中書,僨誤國事而已,則授臣以大任,縻臣以重祿,使之坐巖廊而摠庶務者,殆無異於責僬僥以擔千匀,而折足覆餗之災,可立而待。臣雖欲冒沒承膺,殫竭心力,其可得乎?此臣所以寤寐怵惕,寧被鈇鉞之誅,不敢爲進身之計也。仍念臣家,連世簪纓,重顯累榮,與國休戚,受恩罔極。至于臣先祖奉朝賀臣鎭遠,歷事三朝,致位台鼎,逮及臣身,殆同韋平之拜相,自他人觀之,非不爀然光寵,而私心盛滿之憂,已不可言。況臣尤有所隱痛于中者,門戶亢極,諸父早世,臣獨孑然單身,踽踽朝行,豈不欲謝事斂跡,以爲全保之計,而國恩如天,未忍便訣,濡涊盤礴,冥升不已。至承此不敢當之命,福過災生,理之固然,人猜鬼怒,勢所必至,臣之命,其將窮于今日矣,可不懼哉,可不悲哉。庸陋不肖,墜落無餘,固不足比數,而徒藉先蔭,驟叨匪據,其所以寵擢之者,適足爲忝厥之歸,而人心之險巇,國事之板蕩,比臣祖登庸之時,不啻作別世界耳。施措之難,百倍于前,則臣將何所藉乎?追先躅而報殊知乎,臣之不可出,於是益決。伏惟睿慈,儻或念及於此,不待臣言之畢,而有所惻然而肯副也,申暴苦忱,復瀆崇聽。伏乞邸下,特諒由中之懇,克垂體下之仁,仰稟大朝,亟令鐫解臣新授職秩,使國體無虧,私分粗安,不勝幸甚。答曰,覽書具悉卿懇。今玆枚卜,出自聖簡,允叶時望,余方爲國事欣喜矣。前書之答已悉此意,而未能孚感,巽章又至,卿何過讓之若此?余實愕然,不知所諭,卿須體聖上倚毗之至意,念小子佇企之望,安心勿復控辭,卽日造朝,用副余意。
正月初六日辰時,上御仁政殿月臺,親傳香入侍時,行都承旨具允鈺,左承旨洪樂性,右承旨沈墢,左副承旨李泰和,右副承旨安,同副承旨李福源,假注書睦萬中·具庠,記事官申益彬·金夢華。傳香禮畢,命允鈺書曰,大臣·備堂引見。又命書曰,黃州牧使李思觀入侍。竝出傳敎上還入大內。諸臣退出。
正月初六日辰時,上御宣政殿。黃州牧使入侍時,黃州牧使李思觀,右副承旨安,假注書具庠,記事官申益彬·金夢華,以次進伏訖。上命黃牧進前,敎曰,欲以方面用之,而今移外邑,處義則過,而心則知之,灣尹時,以狀聞觀之,予常嘉之,民事亦重,固知其善做,然着實爲之。思觀曰,三載逖違之餘,義當肅命,仰瞻耿光,而積逋嚴命,不被罪譴,迺反畀之以民杜,感泣無地矣。上曰,義州何如?思觀曰,灣府以邊門重地,設施規摹,勝於他邑,而如有隨時變通之事,則或議巡營,或報備局而爲之。邊俗宜若獰悍無識,而灣上則不然,以其連通京師之故,旣無鄕音,人物繁盛,武夫尤多,就其中擇用,則朝廷固多可用,而灣上凡事,優於任使矣。上曰,威化島行獵,何如?思觀曰,果如所聞,武夫健兒,馳駿馬搏雉獐,來獻馬前,有陰山大獵底意矣。上顧承旨曰,七事宣諭,未及爲之乎?曰,未及爲之矣。上曰,纔經道伯,七事除之,只宣諭,可也。宣諭訖。上曰,今番移除有意焉,史不云乎,行且召矣。思觀退出。上顧注書曰,所書綸音,今至幾何?庠曰,僅至於半矣。上顧承旨曰,今日次對,他注書代入,具庠則使之專意書役,可也。遂退出。
庚辰正月初六日辰時,上御熙政堂。大臣·備局堂上引見入侍時,左議政李,知事李益炡·李喆輔,判敦寧李昌誼,行司直李鼎輔·洪象漢,判尹洪啓禧,刑曹判書李益輔,行副司直吳彦儒·具善行,訓鍊都正鄭汝稷,江華留守元景淳,吏曹參判徐志修,行副司直趙暾,左副承旨李泰和,假注書睦萬中,記事官申益彬·金夢華,諸臣以次進伏訖。上曰,見昨日下敎乎?一李允郁,何至若是,而歲初見此章奏,心甚嘉之矣,趙進道不知其德麟之孫矣,今始知之矣,李思觀處義是矣,實可用之人也。李曰,義州亦善爲矣。上曰,其人寬大矣。曰,精明矣。上曰,金光國旣乞郡,則何爲辭避乎?曰,豈至垂涕求郡乎?不赴淮陽,必有曲折矣。上曰,爲親求郡,雖垂涕,亦何妨,而人必以爲欲得好宰而然也。若不藉藉,則李允郁何從而聞之耶?李賢汲負國矣,自有京試官,渠何用榜示耶?曰,見嶺伯狀啓,李賢汲有治績,故嘉之矣。今番事,未可知也。上曰,必以渠手,用情於姻婭,未可知,而若不榜示,則何至若是紛紜乎?洪啓禧曰,榜示則似是上試官之意,未必李賢汲之所自爲也。上曰,李賢汲之不爲參涉,亦未可知也。上曰,昨見班行,無一侍從,故慨然禁推矣。臺疏不過泛說,則侍從所爲,皆怪異矣。曰,臺諫雖頻當此等事,當之則自處之道異矣。上曰,臺臣·儒臣旣走,則趙榮進之走宜矣。李泰和曰,趙榮進元無違牌之事矣。上曰,今聞薇垣長趙榮進,本事不然云,若此一體禁推過矣,分揀放送。出傳敎上曰,趙榮進亦數也,不因今日所達,則禁推之至於幾日,未可知也。李啓曰,此平安兵使尹泰淵狀啓也。以爲前兵使李泰祥在任時,宣川·義州·昌城三防營都試,已爲擧行,而江界·三和兩防營及臣營別武士都試,未及擧行矣。臣到任後,歲律已盡,勢未及開場於歲前,兩防營及臣營別武士都試,一倂停止事,令廟堂稟處爲請矣。今已過歲,竝依狀請停止,何如?上曰,依爲之。出擧條上曰,陞補設行乎?曰,行之矣。上曰,庠製亦行之乎?曰,未及設行,故消之矣。上曰,曾已下敎,陞補每月一抄,學製每等爲之事,另加申飭。此後應次之月,大司成或不爲行公,兼官若無,政院稟旨,申飭。出傳敎李啓曰,去年十一月十一日晝講入侍時,江原監司金孝大,以各道公都會例,於六月設行,而至於本道,則每當潦水,道路不通,故儒生不得齊會,若爲退行,則便當爲請,而禮曹判書洪象漢,以續典無六月爲移易不得之限爲辭,侍讀官李瀰,以湖南有十月設行之例爲辭,而自上有湖南已有前例,令廟堂稟處之命矣。臣等常時,亦以盛暑聚士爲憫矣。今者金孝大所達如此,而湖南旣有十月設行之例,此亦依所達施行,何如?上曰,依爲之。他道一體擧行。出擧條上曰,以正月初七日爲人日,七日方是人日,則七日之前非人乎?啓禧曰,出於西京風土記,是日暄暢,則宜於人云矣。上曰,與庚申三彭之說,皆不經矣。然而人以三百六十日,皆爲庚申則好矣。李啓曰,此北兵使李殷春狀啓也。以爲茂山以北六邑軍兵習操,因朝令停廢,已至屢年,其在詰戎之道,誠甚悶慮,昨年年事,旣已豐登,今春習操,依定式擧行事,請令廟堂稟旨分付矣。他道習操,竝皆停廢,此亦一體停止,何如?上曰,北路與他有別,詰戎之政亦重,此則依狀請施行,今春則爲之。出擧條李啓曰,此南兵使洪泰斗狀啓也。昨秋習操,道臣以南邑被災,別爲狀請,限今秋停退,而至於三·甲,則旣無設賑之事,莫重詰戎之政,不可曠廢,今春左右營兵使習操,依例擧行,南各營巡點,亦令擧行事,請令廟堂稟旨分付矣。南關被災之邑旣多,而秋操旣不得爲之,則三·甲雖無設賑之事,操練之擧,不免軍民之爲弊,今春習操等事,竝令停止,何如?上曰,待秋擧行。出擧條曰,今逢新歲,聖德體天行道,臣所祝也,昨日綸音,嚴明懇惻,大小臣僚孰不感動乎?昨日之敎,臣等實多愧焉。上曰,自有其人矣。曰,每以一誠字,勅勵臣等,而未能奉行,臣等之罪也,以實心行實政,而未及於實效者,非但臣等庸陋不能奉行之致,亦由殿下爵祿使臣之故也。上曰,爵祿亦不可無也,但浮躁者不用,則躁進之風,自然息矣。上曰,李天球守城方略,使之速上,可也。曰,未知有何神奇之策也。上曰,諸臣各陳挽回之術。李益炡曰,勿爲退托,能自奮發,則豈不能挽回世道乎?惟體天自强而已。李喆輔曰,以實心行實政,每事必立紀綱,則此爲挽回之策矣。上曰,所奏是矣。李昌誼曰,惟以一實字着力,君臣上下,不忘臨門之時,則庶乎可矣。上曰,好矣。李鼎輔曰,人君治國之道,不外皇極,皇極之道,不外誠字矣。上曰,好矣。洪啓禧曰,諸臣以實心行實政仰達,其言誠是,而必須大段着力於施措之間,然後始可有成效矣。頃日殿下,講近思錄,拈出自庶士至于公卿,日志于尊榮,農·工·商·賈,日志于富侈一節,勉戒近臣,此乃易傳履卦大象註解也。履有上下安分之象,故象傳曰,辨上下定民志,程子又敷衍而極言之,此政今日所當着意處也。今之患,在於上下不辨,民志不定,而其弊則專由於科擧頻數,而私意橫流,用人猥雜,而進取多岐,惟其如是,故登第者,無非倖科,得仕者,無非倖門,倖科多則未第前奔走經營,惟在於得第,倖門多則登第後奔走經營,惟在於進取,此其弊源,惟在於上下不辨而民志未定也。今欲革其弊,則無他別法,設科以頻數爲戒,而精擇主司,俾勿行私用人,以恢公爲主,而嚴飭銓官,惟才是用,則爲士者,何爲而躁競,登第者,何苦而浮囂哉?但聖志堅固,久而弗弛,然後始有成效矣。上曰,卿言是矣。洪象漢曰,日昨筵中,略陳數語,而一心不懈,實爲宗旨,昨見綸音,固已洞燭,而捄弊之術,不但扶元氣,當祛其病根耳。上曰,其根不但針之,實欲灸之矣。吳彦儒曰,臣於年前進徽號時,以有始有終之意仰陳矣。重臣所奏皇極二字,極見得病痛處,而皇極之道,只在一心上工夫矣。上曰,好矣。徐志修曰,戶曹之求請於外方者,事體至重矣。上曰,所奏是矣。趙暾曰,臣前後登筵,竊見諸臣之對揚聖敎者,人皆稱贊欽頌,而無一人違拂聖意者。上世都兪吁咈之美,決不若是,今日言路之塞,職由於此,此實可憂,臣則不暇以躁競爲憂也。上曰,其言是矣。啓禧曰,殿下嘉納宰臣之言,臣實欽仰,但無事時,則諸臣之進言者,殿下之虛受,固不難矣。當有事時,加之雷霆之威,下不敢盡其言,上亦未必其虛受。書云,有言逆于汝心,必求諸道者,誠切摯之言也。李曰,諸臣所奏中,徐志修·趙暾之言好矣。上曰,予欲問誰是浮囂躁競者,而卿等必不言之也。曰,臣不能仰陳誰是浮囂,誰是躁競,而使今日入侍諸臣,各相勉勵於其親戚知舊,戒其躁競,則相與告語,必有成效矣。啓禧曰,私相告語,誰肯聽信耶。此惟在於用舍黜陟之權,而大臣·銓官之責,在於用人,苟能善察其躁競不躁競,而或用或不用,則庶有變俗之望,以此責之於大臣·銓官,是所望也。上曰,所陳是矣。曰,李瀰以兄弟玉堂相避,而玉堂例無相避之規矣。上曰,然則撕捱過矣。啓曰,將材不可不培養,武臣設講,法意有在,而近來便成文具,各別申飭,使之着實擧行,何如?上曰,依爲之。出擧條啓曰,聖世用人,勿拘京外遠近,當以廣取人才爲務矣。各道前銜及生·進·幼學之才行表著者,每式年,一鄕人保擧,守令·觀察使抄薦,或名實不相副,則觀察使及守令保擧人,各別論罪者,載在續典,法意甚美,實有得於搜才揚陋之道,而近來殆同文具,亦且廢而不行,實爲慨然。卽今雖非式年,申飭諸道,使之依法典着意擧行,何如?上曰,依爲之。出擧條啓曰,嘉禮時謄錄中,儐者賞典,前例則六品遷轉,而今番爲陞敍,與舊例有異矣。上曰,陞六。出擧條啓曰,閭閻奴婢,或有叛其主,而投托於勢家,以其勢力,廉價勒買者,無異劫奪,不但爲閭閻難支之弊,如此風習,誠爲寒心。如兩邊相議,從本價和賣者外,勢力勒買之類,各別嚴禁,如有犯者,隨卽施以閭家奪入之律,何如?上曰,所陳是矣,依爲之。出擧條啓曰,聞開城留守南泰齊狀請,經歷邊致明仍任,而銓長不行公,不得回啓云。邊致明旣有治績,而勅行方到,旣非遞易之時,迎送之際,官民有弊者,果如狀內辭意,則許其仍任,似好矣。上曰,仍任可也。出擧條啓曰,越川造家,多出於閭閻間叛主之類,棄其上典,拔身各居之計,侵犯大路,橫截大川,極爲駭然。自今以後,新造者及已造中,又爲添造而廣其間架者,嚴加禁斷,何如?上曰,此後申飭,可也。出擧條啓曰,金和澤之父,曾以其承重孫相度侍從,恩例加資,而今則其子和澤,又經侍從,依他例許施推恩之典,何如?上曰,依爲之。出擧條啓曰,登科過十年未出六者,有陞六之例矣,今亦依例陞,何如?上曰,依爲之。出擧條啓曰,法司風聞,實出於正風化之道,而本意甚好,近來則法司下輩,因緣操縱,漸成閭閻間大弊。自今以後,官長之明知其事實者外,因下輩陳告,而推捉曖昧之類,混入橫侵之事,一倂禁斷,何如?上曰,依爲之。出擧條啓曰,此開城留守南泰齊狀啓也。以爲本營旣經昨年春操,矧今兩勅踵至,又行操練,則犒饋行賞之資,尤無辦出之路,宜有參商變通之道,令廟堂稟旨分付爲請矣。松都事勢如此,則依狀請施行,何如?上曰,依爲之。出擧條啓曰,舊逋蕩減,實出於惠恤之德音,而聞外方,或有以已捧,竝入於蕩減,或有以已蕩減者,抄出於舊還未捧,而監色輩,居間操切,實惠不能盡歸於下民云。前頭繡衣時,亦爲廉問,何如?上曰,聞其駭然,日後繡衣廉問時,當隨現重勘爲先,以此申飭,可也。出擧條李益輔啓曰,黃柑時換皮封罪人,本曹及捕廳,多般譏察,終未斯得,考出京兆帳籍,而亦無東玉名字載錄處,無異捕風捉影,一向譏察,亦不無弊端,誠甚可憫矣。上曰,置之。出擧條元景淳啓曰,江都今年年事之大歉,已悉於前後狀聞,朝家似有所俯燭矣,自歲前設賑,今已分俵二巡,而賑資太半不足,朝家有難續續劃給,本府亦無錢穀間請得之物。在前設賑時,多有請得空名帖之例,敢此仰稟矣。李曰,欲得幾張?景淳曰,欲得三百張矣。曰,三百張太過,給二百張似好矣。上曰,依爲之。李益輔曰,非一道大賑,空名帖勿許事,昭載續典,不可輕許矣。曰,法典旣有所許之時,江都方設大賑,則何可不許,而前日五千兩亦優矣補賑,其患不足乎?景淳曰,朝家使之立本,取剩補賑,故不敢犯用其本錢,所取之剩,不過爲百餘石米,僅支二三次分俵,故如是悶迫,有所煩請矣。曰,必欲立本,只取其剩,則賑資之不足,誠如所達,使之隨所入,用於賑資,似好矣。上曰,永給厥錢,空名帖則勿許,可也。曰,盡數劃給則過矣。不計多少補賑後,隨所餘,依當初所請,付之修城所好矣。上曰,依爲之。出擧條江華春操,今方設賑,停止。出榻敎上曰,前大司憲宋昌明·沈星鎭,前監司南泰會,前參判尹東度竝敍用,前判書金尙翼,竝給牒敍用。出傳敎上曰,前大司諫成天柱,給牒敍用,安允行·尹學東外,其餘堂上·堂下罷職人,一體敍用,洪述海,給牒敍用。出傳旨上曰,僉知金弘濟,使之入來,編次人入侍時,同爲入侍。出榻敎上曰,忠淸監司有闕之代,從二品堂上中,今日政備擬。出榻敎上曰,兄弟從二品之人,予欲用之,而欲先試其兄,兄先於弟可也。前有下諭之事乎?李曰,淮陽安集使時,已下諭矣。諸臣遂以次退出。
庚辰正月初六日午時,王世子坐德成閤。承旨持公事入對時,同副承旨李福源,事變假注書卜台鎭,記事官沈勖之,記注官安正宅,以次進伏訖。福源曰,此平安監司狀達,義州府尹狀達,淸人出來,食物備給,則退去九連城下。踏達字。諸臣以次退出。
庚辰正月初六日酉時,上御熙政堂。編次人僉知金弘濟,同爲入侍時,編次人元仁孫,僉知金弘濟,右副承旨安,假注書睦萬中,記事官申益彬·金夢華,以次進伏訖。上問金弘濟曰,居在何地,年今幾何?弘濟曰,居在務安,年是庚申生矣。上曰,登科時入侍乎?弘濟曰,唱榜時,使之讀書,仍爲付職,其時年七十七矣。上曰,今猶能誦所讀之書乎?弘濟曰,尙有能誦之書矣。上曰,詩經初卷誦之。弘濟誦關雎章。上曰,書經初卷誦之,弘濟誦堯典而多錯誤。上曰,能誦乾卦乎?弘濟誦之,至乃統天之句。上曰,止之。仍使先退。上曰,今番通讀設行乎?儒生講經,何如?元仁孫曰,講則善爲矣。上曰,其用工甚難矣。上曰,承旨往返徽寧殿乎?安曰,大祝不來矣。上曰,承旨春享祭摘奸時,大祝李胤恒不到云,事體寒心,過祭後,令該府處之。親傳香時,諸執事,皆以殿庭祗迎隨詣,而今日則莫見,此該曹不能檢勅之致,當該堂上推考,享色郞廳,令該府處之。大祝侍從臣塡差事,曾有下敎,則於殿大祝,苟充以差,亦涉駭然。當該郞廳,以此一體勘處,此後另加,申飭。出傳旨上曰,莫重傳旨未下,當該中官推考,旣已過歲,巡將監軍分揀。出傳旨上製記夢御製,使承旨書之。旣書,上曰,編次人讀之。元仁孫進前而讀,略加改定。上又下人日述懷,使承旨書之,編次人讀之。旣讀,上曰,今日洪啓禧所陳是矣。人日云者,似是宜於人之意,而此亦不經矣。諸臣遂退出。
上在昌德宮。常參以代理停,經筵停。
辰時,日上有背,申時,日上有冠,夜一更,月暈。
下直,醴泉郡守李埴,仁遮外萬戶李宜柱。
李泰和達曰,明日常參,取稟。令曰,停。安達曰,大司憲尹鳳五,執義宋明欽,掌令任鏡觀在外,李奎徽,持平李允郁受由在外,洪啓能在外,今日以監察茶時之意,〈敢達〉。令曰,知道。
以備忘記,傳于李泰和曰,今下弓矢,仁遮外萬戶李宜柱處給送。
具允鈺啓曰,今此勅使出來時,開城府別迎慰使,何承旨進去乎?敢稟。答曰,同副承旨進去。
洪樂性,以侍講院言達曰,本院司書沈勖之,連日入直矣,謂有情勢,陳書徑出,下番闕直,事甚未安。說書洪樂純,旣有只推之命,新除授兼司書李聖圭,竝卽牌招,以爲推移入直,何如?令曰,依。
傳于安曰,遠接使待罪狀啓,事勢誠然四字,添入下諭。
安,以禮曹言啓曰,昨年七月別試文科及第趙進道削科事,臺臣上書之請,有依施之命。所當原榜目中拔去,付標以入,而當初入啓榜眼,尙今未下,無以施之,故爲先本曹謄置榜冊中,依例墨削,而其所授紅牌收取及試券去紅籤等事,令政院及吏曹稟處,何如?傳曰,允。
又以禮曹言啓曰,今此勅使,旣以頒詔出來,則迎詔翌日,當有仁政殿權停例頒敎之擧。應行節目,依前例磨鍊擧行,何如?傳曰,允。
又以迎接都監言啓曰,卽者平安監司勅書一度,謄送于都監矣,謄書封入,以備聖覽之意,敢啓。答曰,知道。
又以義禁府言達曰,金山郡守鄭志浩,下本府置對,梁山郡守李賢伋,嚴問口招事,傳旨啓下矣。鄭志浩·李賢伋,俱在任所云,依例發遣府羅將,竝拿來,何如?令曰,依。
洪樂性,以承文院官員,以都提調意言達曰,本院寫字官實訓長朴世文遷轉代,以預差訓長玄文龜,依例陞實,而預差訓長之代,以洪錫基差定,以爲勸奬之地,何如?令曰,依
又達曰,卽者司書沈勖之,謂有情勢,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
又以成均館官員,以同知館事大司成意言達曰,今正月初七日,儒生上旬輪次,當爲設行,而大提學金陽澤方在身病中,同知館事一員未差,限內不得爲之,今月內無故日,退行之意,敢達。答曰,知道。
司書沈勖之書曰,伏以臣於憲臣之論李賢汲事,有不可晏然者,蓋憲臣之論劾賢汲,是往年監試及別試事,則臣卽其時別試掌試都事也。賢汲之姿意用情,果如憲臣之所論,而臣若矇然未能覺察而檢飭,則其所失職,罪在難免,憲書之出也,當卽陳書自訟,而適値齋日,徹章無路,今玆略控悚蹙之意,徑出禁門,臣罪至此,常憲莫逃。伏乞离明,亟令鐫削臣見帶之職,仍治臣擅離之辜焉。答曰,覽書具悉。爾其勿辭,從速察職。
上在昌德宮。常參以代理停,經筵停。
卯時,有霧氣,巳時午時,日暈,未時,日有左珥。
李泰和達曰,明日常參,取稟。令曰,停。
安達曰,大司憲尹鳳五,執義宋明欽,掌令任鏡觀在外,李奎徽,持平李允郁受由在外,洪啓能在外,今日以監察茶時之意,敢達。令曰,知道。
李泰華達曰,同副承旨李福源,今日不爲仕進,卽爲牌招,何如?令曰,依。
李福源啓曰,卽伏見江原監司金孝大在己卯秋冬等褒貶啓本,則守令無一人居下,殊無嚴明殿最之意,推考警責,何如?傳曰,允。
宗簿提調綾昌君橚,有稟達事,來詣請對矣。傳于安曰,明日內局入侍,同爲入侍。
安,以侍講院言達曰,本院下番闕直,事甚未安。司書沈勗之,書批已下,卽爲牌招入直,何如?令曰,依。
以兼司書李聖圭,司書沈勗之,說書洪樂純牌不進罷職令旨,令于李福源曰,竝推考徽旨捧入。
李福源,以延接都監言啓曰,本都監都廳郞廳黃㝡彦,差下已久,一向在外云,而尙不上來仕進,事體誠極未安。令該府拿處,有難等待其勘放,爲先改差,其代,掌樂院正閔熟差下,使卽察任,何如?傳曰,允。
領府事兪拓基書曰,伏以臣,昨將肝膈之懇,猥上休致之請,揆以聖訓,旣甚有截,參以國典,亦甚斑斑,竊意离明所燭,必卽下該司施行,一如嫌避者之照例稟處而已,及奉睿答,大失所圖,臣誠驚愧兢蹙,不知所出。此殆臣忱誠淺薄,不能仰孚睿聽,文字短拙,不能悉陳情私之致,此亦臣之罪也,夫七十而致仕,卽禮經之大防也,旣老而退休,人臣之至願也。從古爲人臣者,誰不欲爲此,而其或精力尙强,可任職事,則上不許其退,而下不得遂其意者,固有之矣,若臣者,疾病之癃痼,與年俱深,神精之消耗,筋骸之痿廢,殆不似生人貌樣。只自飾巾視陰,厭厭無復有陽界意思,而顧乃貪冒官祿,年至苟蹲,終不免爲漏盡夜行之人,則非但私心之愧赧,死將不瞑,其爲昭代之羞搢紳之恥,將復如何?況且自古人臣立身,最以晩節爲重,念臣平生鹵莽譾劣,了無毫分可言,而到今垂死之年,又竝與此一事而放倒焉,則是將爲何狀人也?此尤所以必欲得致仕二字,以作暮年光華者耳。惟臣此言,實出寸心,如有一分假飾,神必殛之,臣雖不肖,其何敢焉?伏乞睿慈,特賜矜諒,導達聖聽,卽許臣依願致仕,千萬幸甚。答曰,覽書具悉卿懇。卿年雖高,精力尙旺,此豈元老大臣休致之時乎?前答已悉,而誠意未孚,卿章又至,小子之心,不勝愧恧。卿須安心善攝,勿復爲請,寔余之望寔余之望。
吏曹判書韓翼謩書曰,伏以臣之忝叨見職,月已三易,而其間爲政者,亦屢矣,注措之間,全失稱停,除目每出,疵纇輒見,尙進公議之駁正,蓋云僥倖。及夫親臨大政,事體尤重,而隨處顚錯,動稱惶恐,使臣反求,猶難曲恕,乃蒙天地之大度,一切涵貸,爲愧爲恐,若無所容,長單請急,非出例套,睿慈不諒,猶靳鐫免,三度加由之令,出於格外,臣誠惶悶抑塞,罔知所措。六官之長,孰非爲重,選部爲最,決不可人人而濫授,雖或一時僥冒,其不可久據則明矣,先輩名德,每過都政,輒稱瓜限而控免者,夫豈無以哉?臣本與世齟齬,杜門深伏,居無賓旅之過,出無游從之好,見聞至狹,鑑識至闇,欲持是從事於銓衡之地者,有甚瞽者之辨色。從前力辭,亶出衷赤,忱誠淺薄,我大朝責誨諄嚴,畢竟冒膺,身計狼狽,中夜拊念,愧悔山積,都政過行之日,卽臣必遞之期,因仍盤礴,決無是理。況臣脆質,未老先衰,軀殼徒存,精爽凋落,朝見之人,暮問爲誰,客方有言,主已思睡,精氣不接於酬酢,神識全耗於記憶,銓官之門,俗稱如市,今更抖擻垂竭之氣,振拔已衰之心,强加接應,必將澌滅而後已。伏惟至仁臨下,惟恐一物之閼其生,至如臣者,亦宜在於矜憐之中,藉令臣眞有一半分薄能,可堪其任,只此衰病,萬無承當之理,求遞一念,可質神鬼,臣何敢飾辭而崇讓哉?月正朝參,百僚咸造,新歲次對,承候是急,呈告蟄伏,一未趨參,分義都虧,尤增死罪。且臣於日昨政,荐叨兩兼任寵除,臣方忝長政曹,而先他人注擬,已不勝愧赧,至於賓客宮銜,職在侍講,責任甚重,地望自別,方今睿學高明,講筵日開,臣是何人,乃於此時,冒玷是任。伏乞离明,諒臣情勢病狀之決難强策,察臣本職兼帶之不可虛縻,竝賜鐫遞,以幸公私。疾聲者,宜不暇緩呼,而竊有所惶蹙不自安者,向者李思觀之除藩任也,未出解由,而臣旣臨政失稟,不得不陳書首罪,有司之臣,旣不敢直請勿拘,則結語還收,仰竢處分,法例當然。思觀之以此難進,儘非臣意慮之所到,金光國之遞東赴西,重被臺論,而其事由臣,則寧不瞿然?臣素昧光國,前冬始識面,顧其情理至切,聞者心動,此時西州適有闕,故循例備擬,以受恩點。至若涕泣乞憐,大非實狀,或者臺臣傳聞之有爽耶?光國旣以此被論,則爲銓官者,亦安得晏然而已乎?亦願亟賜郵罰,以安賤分焉。答曰,覽書具悉。撕捱過矣,卿其勿辭,從速行公。
忠淸監司具允明書曰,伏以臣,庸陋無似,不足備任使之末,而偏蒙我大朝拂拭之恩,前後踐歷,皆是濫僥,頂踵毛髮,罔非造化,受恩如天,圖報無地,闔門感祝,不知死所,不自意湖臬新除之命,又下於千萬夢想之外,臣誠驚惶爽惑,歷屢日而不能自定也。夫方岳之職,責任不輕,綱紀守宰,管轄兵賦,係一路休戚之機,托四方屛翰之重,苟非才識素優威望夙著者,莫宜輕畀。矧玆湖右,最稱難治,重以荐饑,邑凋民困,蓋其蘇振拊摩之策,惟在於按廉之得其人。顧臣踐履則至短,精力則早衰,彈壓列郡,初非可議,剸理劇務,又無其望,濫授而不量人器,則乖朝家綜核之政,冒據而不思分量,則違人臣辭受之節,上下俱失,不以爲恤,致使一世傳笑,有識譏議,則此非細故也。不擇夷險,隨遇殫竭,以爲一半分報效之圖,卽臣夙昔區區之願也。豈敢循套外飾,備文虛讓,重自陷於欺天辜恩之誅哉?誠以不稱之實,自知已審,循墻之義,迷守難改,毋寧慢命犯分,而獲被重譴,不忍貪榮叨寵,而竟誤國事,反覆思惟,承膺無路,不得不畢暴衷懇,仰浼崇聽。伏乞邸下,特加諒察,亟收臣新授藩任,以重官方,以安微分,不勝幸甚。答曰,覽書具悉。卿勿過辭,速往欽哉。
知中樞李喆輔書曰,伏以獻歲發春,三元交泰,伏惟我邸下,履玆新正,學日進德日晟,而百祿鼎來,不勝區區攢祝之至。仍竊伏念大夫之七十致事,彝典也,美名也,今臣犬馬之齒,適及斯限,而所以鳴號而蘄幸者,實以情有所迫,義在當引,非敢出於憑彝典而掠美名也。惟邸下之垂憐焉。噫,如臣無狀,受國厚恩,崇資膴仕,倖濫至此,惟其命數多奇,坑坎隨身,前後遭罹,寢夢猶愕,倘微日月之明父母之慈,則臣安得有今日乎?顧以謏才薄識,百無稱堪,上有天地之施,而下無絲毫之酬,每一念至,惕然汗出,本宜鏟跡朝端,息影田間,以少伸自靖之義,而感激殊私,眷係明時,低徊黽勉,未忍便訣,今則年已至矣,精已消矣,陳力就列,望已斷矣,竊祿充位,愧已多矣。猶復盤礴崇顯,蹩躄班聯,自速鍾漏之譏,不思禮經之訓,則爲罪滋大,而非義之所敢安也。且臣平生尤悔,最是科名一事,噬臍無及,沒齒自訟,書籲筵奏,屢請刊削而不得命,臣雖煩瀆是懼,不敢申控,而如鯁在喉,如膩在衣,抱玆耿耿,食息靡忘。今若特垂仁恩,曲副微願,蹤跡永屛於田里,姓名遂汰於朝籍,則前愆可以少贖,苦心可以粗白,是則臣之一身,聖上旣全保之於始,而邸下又成就之於終也。恩進禮退,可謂至榮,生隕死結,豈足言報?此臣所以瀝血哀籲,翹首顒企而不能已者也。噫,頂踵毛髮,非臣有也,仰戴瞻依,惟聖朝也。何敢圖便,亦何忍求退,而顧其苦情危悰,非比引例丐閑,片片說出,實由肝膈,至於疾病之形,衰朽之實,初不敢竝事覶縷,以浼聰聽。伏乞睿慈,曲垂矜諒,收臣爵秩,許臣骸骨,俾得跧伏窮巷,歌詠鴻造,以畢餘生,不勝幸甚。臣之日前所叨新資,又煩上敎之屢勤,名雖例加,實同特授,聖念之終始惓惓,至於此極,昔人所謂,臣方求退,而陛下之恩禮愈多者,政爲臣今日道也。臨書感涕,益不知所云。臣無任瞻天戀聖激切祈懇之至。答曰,覽書具悉。卿年雖老,精力不衰,亦非篤老之比?卿其勿辭行公焉。
上在昌德宮。常參以代理停,只晝講。
夜二更,月犯東井星,流星出太微垣,入東方天際,狀如拳,尾長三四尺許,色赤。
洪樂性達曰,明日常參,取稟。令曰,停。
安達曰,大司憲尹鳳五,執義宋明欽,掌令任鏡觀在外,李奎徽,持平李允郁受由在外,洪啓能在外,今日以監察茶時之意,敢達。令曰,知道。
藥房都提調李,提調洪啓禧,副提調具允鈺啓曰,伏未審日間,聖體調攝,若何,寢睡·水刺之節,亦何如?劑入湯劑,已盡於昨日,臣等卽與諸御醫入侍,詳察聖候,議定繼進當否,爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼加劑以入,晝講同爲入侍,宜矣。中宮殿,藥房口傳問安。答曰,知道。
安,以都摠府言啓曰,今日入直內三廳,武兼·禁軍及軍兵等,中日習射,請出標信。答曰,知道。
又啓曰,臣依定式今日進詣仁政殿月臺,入直禁軍等戎器·服色點考,則皆無頉,仍以傳敎內辭意,依例勞問,則俱皆好在云矣,敢啓。答曰,知道。
傳于洪樂性曰,今日中旬晝講爲之,時刻依前,十三日備局次對進定。
傳于具允鈺曰,忠淸監司留待,同爲入侍。
洪樂性,以弘文館言啓曰,副修撰李商芝,旣已帶職蒙宥,卽爲牌招察任,何如?傳曰,允。
傳于洪樂性曰,旣已定式,宜先行之,來初十日明政殿,當親臨人日製,時刻辰正三刻擧行,侍衛入直爲之,科次一依黃柑時例擧行,迎勅侍衛,今日書入。
又傳于曰,禁推玉堂竝放送,今日晝講入參,明日試望,亦爲擬入。
洪樂性,以侍講院言達曰,本院下番闕直,事甚未安。司書沈勖之,兼司書李聖圭,說書洪樂純,旣有只推之令,竝卽牌招,推移入直,何如?令曰,依。
又啓曰,吏曹判書韓翼謩,參判徐志修牌不進推考傳旨,今方捧入,而特敎開政之下,如是違牌,事體誠極未安。判書·參判竝更卽牌招開政,何如?傳曰,允。
有政。吏批,判書韓翼謩牌不進,參判徐志修進,參議未差,左副承旨李泰和進。啓曰,判書韓翼謩牌招不進,參議未差,小臣獨政未安,何以爲之?敢稟。傳曰,仍爲之。
以蔡濟恭爲大司憲,以安復駿·李光溭爲掌令,沈勖之·尹勉憲爲正言,金善行爲兵曹參判,具善復爲刑曹參判,李運海爲左通禮,南有容爲安邊府使。副護軍金鎭東,今加嘉義,年七十八侍從臣金和澤父加資事,承傳。
兵批,判書李昌壽病,參判未差,參議李萬宗入直進,參知柳謇病,右副承旨安進。副護軍金致龜·鄭翼濟·任鏡觀·李奎徽,副司直宋昌明·沈星鎭·金尙翼·尹東度·南泰會·鄭弘淳·李得宗·尹鳳五·成天柱·洪準海·李心源·韓光肇·任瑋·李宜哲·金光國,副司果申思運·朴師海·金瑞應·盧廷元·兪彦鉉,致仕奉朝賀李喆輔單付。
洪樂性,以迎接都監言啓曰,卽接遠接使移文,則副勅到郭山雲興館,又作七言絶句二首,要爲懸板,故分付該郡,使於勅行未回還前刻揭,一本,謄書上送矣,謄書封入之意,敢啓。答曰,知道。
又以迎接都監言啓曰,自前勅使,若減各宴,則入京第三日,大臣有請行茶禮之例,今亦依前例備侍之意,敢啓。答曰,知道。
又以迎接都監言啓曰,本都監郞廳尹光烈,病勢猝劇,有難察任,今姑改差,其代,司僕寺僉正黃仁謙差下,使卽察任,何如?傳曰,允
又以承文院官員,以都提調意言啓曰,豐川漂民出送事,禮部咨文出來,而自前漂人出來,則例有無方物謝表矣。今亦以待使行祗謝之意,撰出回咨,別定禁軍給馬,下送于灣府,使之傳給鳳城將處,以爲轉送燕京之地,謝表亦令撰出,付送於前頭使行,何如?傳曰,允。
李泰和,以摠戎廳言啓曰,今此出來勅使,護行軍威軍二百名上來時,則臣營所屬水原府當次,回還時,則守禦廳擧行之意,前已啓聞,分付於守禦廳及水原府使處矣。卽接迎接都監移文,則勅使上來時,軍威軍減除云,依迎接都監關文,減除之意,水原府使尹東昇處,更爲知委緣由,敢啓。答曰,知道。
又以漢城府言達曰,勅使時人房守之役,例以五部坊民,輪回擧行,而今番勅使時,則西部當次,故依例分派於各洞矣,卽聞坊民中,有以各衙門基址居生,上言達下,使之勿侵雜役云,而冀免房守之役,勅行非年年恒有之事,又是五部輪定之役,則與他洞役,有異,且各洞坊民,雖或頉免於他役者,至於房守之役,則不能頉免。今若一開頉免之路,則前頭紛紜之弊,有不可勝言,竝依例出役,何如?令曰,依。
又以義禁府言啓曰,明日明政殿親臨人日製時,本府都事十員內,九員赴擧,武都事一員,本府入直,而當直入直都事及明政門·光政門禁亂都事各一員,公事回公都事一員,無以推移。假都事四員,令該曹依例差出,以爲分排之地,何如?傳曰,允。
又以義禁府言達曰,卽接月令醫員金斗運手本,則時囚罪人朴漢暉,猝得寒感,關格又發,專廢食飮,不省人事,自前罪人病勢如此,則有保放救療之規,敢此仰稟。答曰,知道。
安,以義禁府言啓曰,因寧越前府使洪宗海供辭,踏印磨勘,兼官果當,則兼官禁錮,宗海之招若爽實,則本禁錮外,加一年禁錮草記擧行事,命下,故發關本道,使之査報矣。卽接江原監司金孝大査狀,則以爲,宗海之前官尹東浚,丙子十一月二十九日,以病狀罷兼官,差定平昌郡守趙載選,而同年十一月二十四日以前文書,尹東浚着署踏印,二十四日以後,兼官不爲成貼,以白文見存,及至丁丑二月十四日,宗海果爲反貼,上使報草,見存畢捧成冊,及冬等會案,非兼官之踏印磨勘,明白無疑云。以此觀之,宗海招辭,未免爽實,依傳敎洪宗海本律五年禁錮外,加一年禁錮施行之意,分付吏曹,何如?傳曰,允。
以咸鏡監司李彛章狀啓,以犯越在於未到界之前,未能登時摘發,惶恐待罪事,傳于李泰和曰,勿待罪事,回諭。
以北兵使狀啓,以犯越罪人等,趁未詗探,今始現發,惶恐待罪事,傳于李泰和曰,勿待罪事,回諭。
以京畿監司尹汲申本,以領府事兪拓基月廩不受事,令于李泰和曰,令本道更爲輸送。
兵曹判書李昌壽書曰,伏以臣之請急,亶出血懇,非爲大政後例讓,而未及三告之期,遽有荐召之命,元朝謁廟,陪扈義重,未遑他顧,黽勉趨列,心計謬戾,蹤跡狼狽,惶愧踧踖,歷日靡定。仍念臣於是職,本不襯着,謬叨簡寄,旣未免冒昧承膺,感激殊知,寧不欲報效萬一,而其奈疎懦闇滯,全蔑才識,受任四朔,觸事憒憒。至於考察之政,尤是萬武之所屬目,而窠坐之窄,視前倍甚,東西儹補,罅漏迭出,其生受短拙之態,已盡呈露於咫尺天鑑之下,何煩臣一二自列也?噫,權要之地,訾議攸萃,耽戀之所,恥辱斯及,藉令臣足以勝任,固當早自斂退,無重罪戾。矧今居職,亦云久矣,蔑效不啻著矣,淟涊仍冒於世所稱瓜熟之限,以速官謗而僨國事,非臣私義之所敢出也。且臣半生負疾,不堪任劇,而只以大政當前,忍死驅策,賓客應接,簿書句勘,罔非强其平日所不能者,積瘁爲祟,勞傷轉深。雖形骸僅支,而眞元銷鑠,近又重感風寒,百骸俱疼,委貼床席,生意殆盡,如非卸解重擔,任便調息,則實有性命之憂,卽此病狀,陳力無望。伏乞睿慈,俯垂諒察,將臣本職兼帶,亟賜遞免,以幸公私,不勝大願。答曰,覽書具悉。卿勿過辭,調理行公。
副司直黃景源書曰,伏以臣,頃被恩譴,屛伏私次,日夕兢惶,若無所容,不意聖慈,曲賜矜察,特降敍命,復授以藝文提學,眷顧之厚,一至于此,非臣隕首所能上報。伏念臣本以迂鈍,無所知識,誤蒙甄錄,遂長憲司,方聖上臨殿慮囚之初,德音丁寧,令臣考疑而入奏,君之於臣,猶父子,子受父命而不復者,未之有也。臣雖有狗馬之疾,安敢不仰遵聖訓,而適有區區之見,妄陳一箚,及奉睿答,未蒙開納,臣誠慙懼,有不敢强顔就列者,誠以臺閣之體,不可苟故也。與其損臺閣之體,爲朝廷羞,寧不避逋慢之誅,故再被召命之辱,而未能祗承聖諭,復陪於三覆之筵,其所以上孤明訓也,誠多矣。威譴之及,所不敢辭,而前後筵席之上,又以臣箚,屢煩嚴旨,夫同室之鬪,被其髮而纓其冠,只欲息其鬪,而使同室之人,無激也,然區區衷曲,未蒙日月之下燭,臣彷徨屛營,不知所以措躬也。今聖上慈仁廣裕,不忍使一物失所,故如臣丘山之罪,尙賜寬假而收錄之,使復廁於周行,臣旣蒙天地至恩,豈不願一謝隆命,以少伸感隕之情哉?然人臣面承君命,而徒守一身私義,辜負恩諭,不能將順,則雖被竄殛之典,猶有餘罪矣。又焉敢復踐榮塗,以自納於無嚴之誅也?伏惟邸下,俯垂鑑諒,亟削臣新授職名,仍治臣不忠之罪,以爲人臣之戒,不勝幸甚。答曰,覽書具悉。卿其勿辭,從速察職。
刑曹參議閔百行書曰,伏以荏苒之頃,兩魂殿喪制已闋,新年且屆,仰惟大小朝,感時追慕,當復如何?何幸天祿鼎臻,邦慶洊疊,封甲重回,壼位載正,繼而王世孫,亦膺頒冊之命,臣民忭祝,曷有其極?仍念臣於前秋,屢犯違逋慢蹇之罪,實難自容,而勘罷未幾,恩敍遽下,旋有此秋官除旨,臣聞命驚惶,莫省攸措。顧臣積年沈痼之疾,歲加月增,已成癃廢之人,束帶從宦,斷無其望,前後恩除,未嘗爲陳力之計者,誠以喘喘危苦之形,實難自强,而況今疾狀,重添於近日寒感,癖氣乘時益復恣肆。內熱外縮,上下衝亘,頭眼疼暈,腰膂牽楚,飮噉幾乎專廢,氣息日漸澌綴,舊疴新症,一時交劇,種種病情,雖不敢猥煩覶縷,官職去就,固無可論,而見今所叨職名,卽是詞訟重地,雖在佐貳,不容暫曠。緣臣病淹,一任虛縻,惶悶悚惕,罪戾徒積,玆不得冒陳呼籲,申控縣道。伏乞睿慈,俯垂矜諒,亟遞臣職,仍治臣罪,以肅朝綱,以延殘喘,不勝幸甚。答曰,覽書具悉。歲律已新,感慕一倍昨歲,邦慶荐疊,欣忭愈切。爾其勿辭,調理上來察職。
大提學金陽澤書曰,伏以臣於文衡重任,有萬端必辭之義,無半分可强之勢,而向來恩除,適會邦慶稠疊,辭命絡續,有難逃免,卒致有代斲之譏,今者再叨,且値春帖子延祥詩科次之日迫,又不免黽勉暫膺,一則副急,二則副急,豈可使一時副急,因仍蹲冒,盡壞其素諒也哉?區區當遞之義,兩年章奏,已罄悉之,今不敢煩複爲說,仰瀆崇聽,而最是目下懍惕之私,有不可强冒者,不得不復此陳暴焉。顧此提衡之職,號爲絶世之至榮,朝紳之優於詞翰,未必皆與是選,則臣以眇然後進,凌駕衆髦,躐陞詞垣,固已萬萬濫僥矣。先輩長德,莫不以一經是任爲榮,則臣之庸陋無似,一典再典,三歲淟涊,旣非濫而又濫,貪婪無恥者乎?且文苑古例,累典者甚尠,間或有之,亦嘗與才望醜齊者,迭相進退,未有半年之間,自代其代,如臣之爲,庶官微職,尙不可若此,況於三館至重之任乎?故判書臣宋相琦之文學聲望,已著是職,而猶以自代其代,久妨賢路,苦口力辭,必解乃已,如臣賤品,萬不及於前輩,所以引分自靖,不待兩言而決耳。臣雖頑如犬豖,尙有知覺,尙有廉愧,誠不忍諉以宿硏之已膺,而苟然盤礴也。噫,朝廷官爵,固一世之公器,上宜以徧擧才俊,無寵昵於一人,下宜以推讓賢能,無貪饕於一身,見今圈中諸彦,多協時望,而臣始焉擧代,終又自占,專擅文柄,視作家計,使一代賢雋,當授而未授,當庸而未庸,是豈上下重公器之政乎?夫天球·大貝,公天下之至寶,癡夫蓄而私之,恡而不捨,卒隕其身,反爲車子之貨。今玆黼黻華國之器,不啻若天球·大貝,而不解公寶之重,徒欲把爲己私,則懷璧之罪,寧不爲懼?臣之前後勉出,急於一日之用,而要其歸,則血籲力懇,一遞爲期,蓋欲伸分於前,而引義於後,斷斷苦心,可質神鬼,屛營踧踖,五情如惔,病時之呻喟,寢處之昏囈,無非乞解之語。親戚見而憂之,旣無以周章,同朝聞而憐之,猶不肯導達,窮迫之極,疾痛之甚,安得不呼天呼父母,而九經體下之義,或少冀睿慈之俯諒也。近因北使之行,當有敎文製進之擧,而臣以殉節家後孫,凡係彼國之事,義不可參涉,昨年陳章自列,至承回避之令,而每當有事,不宜輒干殊典,自來迷執,旣在必遞,目前私義,亦難苟冒,鎭日尋單,迄未上徹,玆敢不避煩猥,悉暴衷悃。伏乞离明,俯賜諒許,俾臣得解鞶帶,粗伸分願,不勝幸甚。臣方急於陳情,未敢以病狀,竝瀆於辭本矣,卽伏聞明日親臨試士,臣猥膺考官,義當蹶,而近緣日候乖常,觸感重痛,頭疼嗽劇,塊癖宿症,挾寒復作,衝亘叫苦,昏倒床席,萬無起動之勢。乞令喉院稟旨變通焉。答曰,覽書具悉。所陳,大朝旣已處分矣。卿其勿辭,調理行公。
兼司書李聖圭書曰,伏以臣特空疎湔劣之一新進耳,百無寸長,最居人下,而猥荷眷遇,濫廁華顯,恩深河海,報蔑埍埃,居常愧懼,若臨淵氷,迺者春坊除旨,遽下於千萬夢寐之外,臣誠驚惶感激,莫省攸措。在臣分義,固當蹶趨承,以伸叩謝之沈,而第臣有情勢之萬萬難安者,向忝館職,入參大朝賓對,請罷臺臣之論,不過一時疎率之致,非有深意,而伊後館僚筵斥,憲臣避辭,左右迭發,譏責備至,臣固自訟其不審之失,則今何可呶呶較辨於時移事往之後,而區區廉義,豈可抗顔冒進於榮次乎?且臣素患痰癖之症,近當換節之時,挾食重發,轉成關格,膈痞而呼吸不通,頭疼而寒熱交作,昏昏床笫,作一籧篨,以此病狀,旬日之內,萬無束帶趨造之望。若其人器之不稱,職責之難塞,有未暇言,而情勢之難冒,旣如彼,疾病之難强,又如此,則臣之去就,不待兩言而決矣。昨違嚴召,罰靳例勘,病裏惶隕,尤增死罪,玆暴肝膈之懇,兼申疾痛之呼,仰瀆崇聽。伏乞睿慈,俯垂諒察,亟遞臣職,以便調息,仍治臣罪,以肅朝綱,千萬幸甚。答曰,覽書具悉。爾其勿辭,調理察職。
修撰金應淳書曰,伏以臣,得見持平李允郁書本,其所以譏斥三司,至爲深緊,臣看未半而顔發騂矣。臣之立朝,居然八年于玆,淸班·華銜,歷揚殆遍,而每於中夜循省,則直一緘默者耳,早宜自劾而退,以謝不職之辜,而猶且盤旋不去,一以寂寥爲事,則人雖不言,臣實自恧。噫,論思之地,不輕而重,今乃以如臣輩,苟然充備,伈伈泄泄,久存而無補,則是其職與廢等耳,其所謂廢,亦無妨者,未必專屬於臺閣,而況臣再入臺地,曾不敢以一言進焉,則在臣自引之義,只當退守丘壑,不復以三司處之而已。官職去就,固無可論,至於趙進道削科事,臣尤有萬萬驚悚者,進道發解,在臣嶺南掌試之日,若使臣處事得詳,德麟之孫,初何敢冒參而驟坼榜名,全不覺其爲逆孽,矇然置之於貢士之額。噫,誤薦者,尙有當律,則況玆莫重科試,非比尋常薦人,而逆孽之當拔而不拔者,論以邦憲,合被重譴,憲臣之只請削進道科,而不請掌試者之罪,臣不勝其愧惑也。由限已準,反面無路,玆敢疾聲仰籲。伏乞睿慈,亟賜嚴處,以謝人言,以安臣分,不勝幸甚。答曰,覽書具悉。爾其勿辭,從速察職。
說書洪樂純書曰,伏以臣,根植孤危,賦命奇窮,橫遭巨室移乙之怒,飽受千古罕有之辱,辨暴無路,糜滅在卽,而惟我邸下,至仁至明,憐臣單孑,察臣痛冤,毒鋒之下,免爲虀粉,繼又伏蒙我大朝殿下天地之德日月之明,哀臣冤枉之情,燭其報復之狀。前後筵敎,洞照無餘,薄譴出於匪怒,除命繼而如故,雖使臣父母,曲爲臣地,何以加此?闔門感泣,不知死所,唯願世世結草,或庶幾萬一之報耳。嗚呼,人之罹誣,古今何限,而若臣所遭,不但醜辱而已,危言鑿空,必欲構殺,噫,亦甚矣。臣於前書,草草陳白,繼此而非無一二可暴之事,禁令之下,不敢冒陳,臣尤不勝抑塞煩冤也。噫,疑怒層積,鋒刃先及,强弱相懸,魚俎已判,雖賴我大小朝至恩盛渥,臣之殘命,獲保今日,而惟彼氣焰薰灼,手勢獰毒,如不殺臣,怒必未已,市虎棘蠅之讒,密羅深穽之禍,又不知起於何地而至於何境。思之及此,驚魂益散,冤腸愈結,危慄窮蹙,死亡無日,惟有走伏深山,息影滅跡,庶冀遠避駭機,苟存性命而已。若夫縹纓結綬,復出世路,已矣此生,更無可論,恩除卽降於夢外,馹召遠辱於鄕棲,驚惶感激,罔知攸措。危蹤之自靖已審,華銜之虛帶尤悚,縣道陳懇,見阻喉司,情窮勢蹙,尤增罪戾,擔曳病軀,來伏私次,而百爾思量,進身無路,屢違嚴召,罪合萬殞,瀝血哀籲,恭俟威罰。伏乞睿慈,亟削臣職,仍治臣罪,以肅朝綱,俾得自靖,千萬幸甚。答曰,覽書具悉。爾其勿辭,從速察職。
庚辰正月初九日午時,上御熙政堂。晝講,藥房入診。宗簿提調·忠淸監司,同爲入侍時,知事李喆輔,持進官洪啓禧,參贊官具允鈺,侍讀官嚴璘,檢討官鄭光漢,武臣鄭德載,藥房都提調李,提調洪啓禧,副提調具允鈺,宗簿提調綾昌君橚,忠淸監司具允明,假注書睦萬中,記事官申益彬·金夢華,醫官方泰輿·許礈·李以楷·金履貞·李世珪·鄭允協·金福齡,諸臣以次進伏訖,上讀中庸自子曰,愚而好自用,至第二十九章注,亦人道,嚴璘進讀自仲尼祖述堯·舜,至三十二章注,至此而無以加矣,上又讀自第三十章,至三十二章訖。嚴璘曰,欲法堯·舜,當法祖宗,王者圖理之道,因其自然之運而已,今當陽和發育之時,政是漢文春和議賑之時也。臣伏見歲初綸音,德意藹然,大小臣民,莫不欽感矣。此正合於民莫不信民莫不說之道,而不可但責群下,惟在聖上一心上挽回矣。上曰,堯·舜率天下以仁,而民從之,予未嘗不敎,而敎化未孚,予實愧之,不但朝臣,酒禁亦如此矣。璘曰,亦自有導率之道矣。上曰,若藥不瞑眩,厥疾不瘳,若朱子之用大承氣湯,用而復補之,可矣。鄭光漢曰,此章,言天道也,行之一年則食一年之效,十年則食十年之效,惟在至誠不息,一此一懈而已。上曰,中庸重矣,冬衣重而中庸亦重,今年則尤重矣。璘曰,讀書不能無疑,讀中庸而至於重,聖學深矣。洪啓禧曰,重者,輕之本也,過此境界後,始輕矣,中庸文義,儘難看矣。上曰,非看之難,行之尤難矣。李喆輔曰,肫肫·淵淵·浩浩三條,分屬上下,而以苟不固結之,卽知之非難,行之爲難矣。啓禧曰,知字,在達天德中矣。上曰,大學有次序,而中庸則全是理塊也。璘曰,大學則體行,中庸則格致也。講訖,上曰,筵官先退。喆輔曰,臣有區區所懷,欲爲留陳矣。上曰,留而陳之。李曰,日氣連解,聖體,若何?上曰,一樣矣。曰,睡寢·水刺之節,若何?上曰,一樣矣。曰,流痰,若何?上曰,比前稍勝矣。曰,湯劑,何以爲之?上曰,已試矣。曰,中宮殿氣候,若何?上曰,好過矣。曰,東宮氣候,若何?上曰,一樣矣。曰,嬪宮氣候,若何?上曰,好過矣。曰,世孫氣候,一向安順乎?上曰,好在矣。曰,請令入診。上曰,只三人入診。入診訖,方泰輿曰,脈度三左部,不沈而微數,胃脈則猶前矣。許礈·李以楷所陳竝同。曰,診候訖,議進當否,何如?上曰,置之。醫官先退,李啓曰,侍從罷職人,日前筵中,有一倂敍用之命,而不敍之類,則見漏於傳敎中,該曹不敢擧行云矣。上曰,一體敍用。出擧條啓曰,日前筵中,有前大司諫成天柱敍用之命,而有罪同而見漏者矣。上曰,誰也?曰,朴起采·李堉·李仁培也。上曰,一體爲之。出擧條上曰,副提學黃仁儉,貌似鄕人而能文,且不爲躁競矣。曰,閉門終日,不事躁競,臣四爲銓官,而一不相干,家不能擧火,而事偏母極其孝養矣。具允鈺曰,有至行矣。上曰,判尹亦知之乎?洪啓禧曰,臣亦習知其爲人,眞實守靜矣。曰,嚮時太僕·內乘,罪太重矣。上曰,每欲下敎而未果,今聞大臣所奏而乃覺,前內乘金致龜·鄭益濟·徐有大·曺學臣,竝給牒敍用。出傳敎啓曰,臣曾以具善復亞卿,有所仰達,所以重將臣之體也。伏聞其後筵中,又有下敎,而尙未擧行矣,非長官則不得擅擬,雖是法典,旣有筵中定頉,則次官亦可以擧行,聞今有亞卿之窠云,更爲申飭,何如?上曰,依爲之。申飭,可也。出擧條曰,延勅頒敎文,大提學不可製進矣。上曰,前頭頒敎文,令藝文提學撰進。出傳敎仍命勿出朝報,上曰,儒生讀書乎?今番人日製,欲觀之矣。曰,冬間頗讀書云矣。上曰,不若雄經矣,承旨出去,申飭禁難官,可矣。綾昌君橚曰,臣待罪宗正之任,有所稟定事,來詣請對矣。璿源譜略大釐正事,依昨年秋下敎,今方修正矣,御牒中,宣廟朝·元廟朝兩朝,皇朝賜諡諡法不載,今番修正時,載錄,何如?上曰,依爲之。橚曰,內孫一代,加錄,何如?上曰,依爲之。橚曰,大君·王子·公·翁主子孫加現錄,而京中則收單,然後可以修正矣。上曰,然矣。橚曰,進上·進獻,幾件乎?上曰,新修璿源譜略進上三件,進獻一件,供獻一件,五處璿閣·史閣頒賜二百件刊印事,分付。進上·進獻·供獻紬衣,每一件各盛一函,餘皆紙衣,依例設廳,仕日單子書入事,分付。出傳敎橚曰,譜閣南向,何如?上曰,此後則無譜略修正之事,置之,可也。上曰,知中樞,陳所懷,可也。喆輔曰,大夫七十致仕,禮經所載,此在人臣,至榮也,美名也,今臣所請,非慕榮名而圖自便也。臣以無似,荷聖上不世之知,前後救濟拔擢之恩,與天無極,臣豈告退之人哉?只一科名一事,爲平生尤悔,屢請刊削,終未蒙許,煩瀆是懼,雖不敢更陳,而如鯁在喉,如垢在衣,抱玆耿耿,食息靡忘,今若至此年至之限,特賜骸骨,姓名永刊於朝籍,則便與削科無異,前愆可以少贖,微志可以粗白,雖死亦無憾矣。上曰,卿心是矣。非光武,不能成子陵之高,非子陵,不能成光武之大矣。卿之入於耆社,可貴,故予於歲首,特爲下敎,可見予終始之意也,予今快許,從此可以快洗矣。喆輔曰,臣於歲初入侍時,未敢便陳此懷,更入無路,故今日借筵臣之名而入矣。上曰,處義是矣。喆輔涕泣曰,聖恩至此,臣不知所以爲達矣。從此以後,更爲登筵無路,下情缺然,當如何哉?時時隨入診筵,以爲承候之地,何如?上曰,眷眷之意,誠可貴矣,而人必曰,彼旣求致仕,又何以頻頻求對,隨入診筵云矣,予自以舊編次人召見,則召之有名矣。喆輔曰,是則臣所未料,而聖敎及此,尤不勝感泣矣。李曰,所使之臣,聖上曲賜體諒,甚盛擧也。臣之休致之期,亦未滿三年,從此退歸,臣之願也。上曰,卿何出此言也?予於欲用之人,必用之,未嘗負其人,彼重臣非予,豈能用之乎?至若尹游兄弟,非予亦難用矣。曰,喆輔曲被生成陶鎔之恩,臣僚孰不欽感,但精神尙旺,筋力尙健,臣以爲可惜矣。上曰,重臣向國之誠,可嘉,旣入耆社,又爲奉朝賀,今作快活人,予心亦慊矣,洗其心舒其氣,重臣當久視矣。曰,兪領府事聞此,則必固請矣。上曰,年前已請,太早矣,相臣則有異矣。曰,人臣之從古保全終始者,甚稀,今日事,有光史策矣,重臣好八字矣。上曰,李行源,是卿父母奉祀孫乎?卿父予曾一見,長者人也,宜其有蔭矣。卿初見予時,何官?喆輔曰,在邸時說書,登極後翰林矣。上曰,然矣。仍呼寫致仕傳旨曰,知中樞李喆輔,自春坊事我,守心精介,向國誠心,知之熟矣,年今七十,入耆所之歲,懇請休致。噫,彼重臣之心,非爲引年,可質彼蒼,捨雖惜矣,特許其請。噫,非重臣,豈有此懇,非予,亦豈遂其志?此非侍從臣父推恩之比,旣遂忠心,其何踰日?政官牌招開政,卽爲下批,自此以後,見此人無路,以舊編次人,時或召之之意,已面喩,政院知悉。出傳敎寫訖,上命具允明曰,編次人進來,校正而去,可也。復命洪啓禧曰,卿亦舊編次人也,兩人校正,好矣。允明進讀訖,上曰,予使之讀之者,亦眷眷之意也。外人必以爲,編次人何所不足,而又若是眷眷矣。曰,何必如是爲言耶?上曰,予知之矣,必如此矣。今則予已言之,亦必以爲無味,而更不言矣。編次人其役甚苦,而亦有欲爲之者,誠可怪矣,亦以爲用權而然耶?曰,非爲用權也,以其入侍頻故耳。啓禧曰,此亦猜忌之意也。讀至守心精介向國誠心之語,上曰,此重臣行狀也,雖以此請諡,可也,予之入此二句於傳旨中者,意有在也。曰,君臣之間,恩意洋溢,臣當寫得一通,常常目之也。上親製四句,親寫以賜喆輔曰,寓予眷眷之意,卿其知之。喆輔跪受涕泣曰,天恩之曠絶至此,感隕之極,不知死所矣。上曰,李福源,不知其父之遂志,抱鬱向開城府也。啓禧曰,喆輔之所被恩數,實曠世異榮也,同朝亦爲感歎矣。啓禧仍涕泣曰,臣之所奏,有異於是,自壬申年間,臣已有所奏矣。年今距七十尙遠,卽筋力事君之時也,豈敢求退,而惟願屛處閑地,以免危機駭鋒也,如有驅使之役,則臣不憚奔走效力矣。臣之勇於赴事,而無退縮之志,聖上所鑑臨也,惟以退伏近郊,閱簡編敎兒孫,爲報國一端耳。癸未賀班,臣安敢不來乎?上曰,重臣所奏,是矣。重臣亦苦心矣,古語不云乎?事親之日短,事君之日長,卿之事君之日,亦不長矣。卿之勇赴國事,亦予所知也,予當知而使卿矣。曰,都政所出守令,未署經者甚多,而兩司俱無行公之人,誠可悶矣。上曰,守令多官,尙不署經云,大司憲尹鳳五,掌令任鏡觀·李奎徽,正言申思運·朴師海竝許遞,其代,今日政以在京無故人備擬,待下批牌招署經。出傳敎上曰,弘陵右麓,判尹曾見之乎?啓禧曰,見之隔一岡矣。上曰,今番陵幸時,予欲往見,使觀象監置標矣。安載健,今安在?啓禧曰,慶基殿參奉矣。上曰,政院知之,使載健三月上來,可也。上曰,忠淸監司進前。頃年以卿爲安集使,是予欲用之意,其後有下敎於大臣者,而予之屬意,久矣,卿其時則下大夫,今則亞卿矣。予以湖西一路,委寄於卿,予可忘憂矣。舊伯善爲査陳之政,可繼之道,惟在於後人,今雖着根,又當固植,卿其勉之。啓禧曰,前伯果善爲之,而此人亦當善爲,可無憂矣。上曰,彼重臣善爲之云,果公心矣,下直時,予欲召見,而勅行相値,則更爲召見,恐或未易,故今命入侍矣。允明曰,臣父子兄弟,蒙被罔極之恩,踵頂毛髮,莫非造化,居常感泣,圖報無地,今又叨承重任,益不勝惶隕感激矣。殫竭心力,爲一分報效之圖,心所憧憧,而臣空疎無識,恐僨誤國事,以是竦然于心耳,今承此敎,益不知所以仰達矣。上曰,卿何間欲辭朝耶?舊伯重記,必已爲之矣。曰,舊伯瓜遞,業已勘簿,今可以無遲待之事矣。上曰,從速辭朝,可也,客使雖來,未回還之前,勿以爲拘,可矣。曰,安眠島養松,甲於諸道,如宮闕木絶大之類,皆必取用於此島,諸島中松木之最爲茂盛之狀,臣亦嘗因經過而見之矣。聞近來則體大之松,至於殆盡,非復前日所見云,國役時,若有大材木可用之事,則將求於何處乎?以所聞論之,事極寒心。安眠島,雖是水使所管,監司旣按一道,而今方入侍,特爲分付,另加申飭,何如?上曰,所奏是矣。使道臣申飭水使,着意看檢。出傳敎允明曰,臣於近日御製,有欲仰達處,而頃日入侍,悤悤未及陳達,今後則入侍無路,敢此仰達矣。上曰,卿於編次,可見至誠,釐改後,命讀一通訖。上曰,監司瓜期,三十朔乎?允明曰,二周年矣。上曰,彼重臣通信使時,予以爲難待其回還矣。二周年,雖不久,亦可謂遠矣,予欲一番用之,而卿今出外不見,將二周年,予心甚悵然矣,使之編次者,亦予眷眷之意也,必好赴好在也。允明曰,臣以私情言之,則將毋赴任,以國恩榮養,非不榮且幸矣。但自丁丑以後,入侍頻數,今當遠離天陛,犬馬之忱,耿結難解矣,今承此下敎,抑塞不知所達,瓜期,雖曰二周年,而官事未可知,其前亦或遞歸,而辭朝之日,將不勝瞻戀之懷矣。上曰,卿有老母乎?年今幾何?允明曰,臣之所後母七十,所生母六十九歲矣。上曰,兩母俱存,誠貴矣。專城之養,猶以爲榮,況一道養乎?初則欲一用卿而差遣矣,今聞有老母,亦可謂好事矣。卿其將母好去矣,及今爲之,可爲幸矣。允明曰,御製原編,臣至今思之,果無一毫餘憾,而續編今爲四卷,頃日臣與蔡濟恭·元仁孫,商議,欲俟春和,陳達正書矣,臣則今當出外,春和後,卽爲始役,似好矣。上曰,續編三卷,精寫以置,好矣,當依爲之。允明曰,臣自昨年五月以後,入侍甚爲稀闊,其間御製,亦不無可稟處,欲俟正書時,箚錄仰稟矣,今當出外,臣當付籤,商議於編次人矣。上曰,傳付舊編次人,則予當問而知之矣。允明曰,蔡濟恭·元仁孫兩人處,亦當言之矣。上曰,好矣。諸臣遂退出。
上在昌德宮。常參以代理停,經筵停。
夜自一更至四更,月暈。
安達曰,備邊司郞廳來言,今日,賓廳坐起日次,而人日製相値,頉稟。令曰,知道。
具允鈺達曰,今日賓廳坐起,旣已頉稟,所當持公事入對,而人日製殿座相値,頉稟。令曰,知道。
沈墢達曰,明日常參,取稟。令曰,停。
安達曰,大司憲未差,執義宋明欽,掌令李光溭在外,安復駿牌不進,持平李允郁受由在外,洪啓能在外,今日以監察茶時之意,敢達。令曰,知道。
親臨人日製罷後,政院·玉堂·藥房口傳問安。答曰,知道。
安達曰,昨日政新除授臺諫,竝待下批牌招,守令署經事,命下矣。大司諫金時默,一體牌招,以爲署經之地,何如?令曰,依。
洪樂性,以侍講院言達曰,本院新除授說書洪樂純,書批已下,卽爲牌招察任,何如?令曰,依。
以說書洪樂純牌不進罷職令旨,令于具允鈺曰,推考徽旨捧入。
具允鈺,以吏批言啓曰,趙進道削科事,因臺書旣有依施之命,所授紅牌,依例收來燒火,紅榜中付籤安寶之意,敢啓。答曰,知道。
兵曹口傳政事,副司直蔡濟恭。
具允鈺,以迎接都監言啓曰,卽接遠接使移文,則副勅定州牧離發時,作七言絶句二首,到嘉山郡,又作七言絶句二首,要爲懸板,故分付西邑,使於勅行未回還前刻揭,一本謄書上送矣,謄書封入之意,敢啓。答曰,知道。
李泰和,以迎接都監言啓曰,卽接遠接使移文,則副勅到順安縣,又作五言四韻一首,要爲懸板,故分付該邑,使於勅行未回還前刻揭,一本謄送都監矣,謄書封入之意,敢啓。答曰,知道。
安,以訓鍊都監言啓曰,都監從事官四員,內軍色從事官朴盛源身病甚重,鳥銃色從事官金鳴魯,火藥色從事官鄭槳受由下鄕,糧餉色從事官鄭一祥以迎接都監郞廳,除本仕,本局省記,無以推移。在前如此之時,有把摠代直之規,今亦依前例,以把摠代直之意,敢啓。答曰,知道。
具允鈺,以奉常寺官員,以提調意言啓曰,東籍親耕田所種九穀,先農大祭後,卽爲起墾付種之意,敢啓。答曰,知道。
沈墢,以義禁府言達曰,迎接都監前郞廳黃㝡彦拿處事,傳旨啓下矣。黃㝡彦下去江原道鐵原地方,依例發遣府羅將,拿來,何如?令曰,依。
正月初十日辰時,上御明政殿。親臨人日製入侍時,行都承旨具允鈺,左承旨洪樂性,右承旨沈墢,左副承旨李泰和,右副承旨安,假注書睦萬中·具庠,記事官申益彬·金夢華以次進伏訖。上曰,今番入場之士,幾乎?如黃柑果,皆誦經則誠奇矣。命樂性書曰,試官洪啓禧代,行司直李鼎輔差下,其令卽爲入侍。又命書曰,試官李鼎輔代,大司憲蔡濟恭差下,旣命試官,本職許遞,令該曹卽爲付軍職。命允鈺書曰,綸音書寫假注書具庠,鹿皮一令賜給。竝出傳敎試官黃景源·徐志修·蔡濟恭·徐命膺·趙重晦·鄭光漢·李溵肅拜後同爲入侍,命光漢及溵,書御題萍實賦,限午正,命樂性,限後勿捧,以嚴立法後,初科捧券後入侍,科次于崇文堂。上還入大內,諸臣遂退出。
正月初十日未時,上御崇文堂。科次入侍時,讀券官黃景源·徐志修·蔡濟恭,對讀官徐命膺·趙重晦·鄭光漢·李溵,左承旨洪樂性,假注書具庠,記事官申益彬·金夢華以次進伏訖。上曰,今番乃立法後初科,故限後勿捧,欲嚴立科條之意也。至於鋪敍命意,亦當明示取舍,以正趨向矣。諸試官考券,至楚鋪敍曰,間有楚鋪敍矣。上曰,楚鋪釵,怪矣,一切勿取,可也。畢考書等,稟旨取六人,上親坼皮封曰,趙重瞻居魁矣,誰耶?趙重晦進伏曰,卽臣三寸叔榮祏之子也。上曰,然乎?趙榮祐,模寫先朝御容,至今不忘矣。李益烍·李聖儒·李善吾·申濟·李東顯以次坼封訖,命樂性書曰,居首幼學趙重瞻,明日待令。出傳敎新除授守令,明日使之來待事。出榻敎諸臣遂退出。
上在昌德宮。常參以代理停,經筵停。
具允鈺達曰,明日,勅使習儀相値,頉稟。令曰,知道。
安達曰,大司憲未差,執義宋明欽,掌令李光溭在外,安復駿牌不進,持平李允郁受由在外,洪啓能在外,今日以監察茶時之意,敢達。令曰,知道。
以大司諫金時默牌不進罷職令旨,令于具允鈺曰,推考徽旨捧入。
具允鈺達曰,司諫趙下諭後,過限不上來,依定式遞差令旨及禁推徽旨捧入之意,敢達。答曰,知道。
又達曰,假注書具庠,身病猝重,勢難察任,今姑改差,何如?令曰,依。
又以弘文館言啓曰,修撰金應淳,書答已下,卽爲牌招察任,何如?傳曰,允。
傳于具允鈺曰,居首儒生及被選儒生,竝待令。
又傳于曰,下旬晝講,今日進定,時刻依前,世孫持立敎編,侍講入直,講書院衛從司,持立敎編入侍,殿講儒生,晝講後當試講,待令。
具允鈺,以侍講院言達曰,本院新除授弼善南惠老,自鄕纔已入來云,卽爲牌招察任,何如?令曰,依。
又以侍講院言達曰,本院下番闕直,事甚未安。說書洪樂純,旣有只推之令,卽爲牌招入直,何如?令曰,依。
以說書洪樂純牌不進罷職令旨,令于安曰,推考徽旨捧入。
具允鈺,以侍講院言達曰,本院下番,連日闕直,事甚未安。司書·兼說書俱未差,兼司書李聖圭陳書受由,說書洪樂純牌不進,下番他無推移之員,不得已以上番姑降入直之意,敢達。答曰,知道。
洪樂性,以迎接都監言啓曰,本都監堂上禮曹判書趙雲逵,今此迎勅行禮時,自吏曹左贊禮啓下矣,迎勅日,都監不但有凡百檢飭之責,堂上亦不可不備員。成班於勅書之後,而若以贊禮隨駕,先到殿庭,則事甚掣礙,左贊禮之任,令該曹卽爲減下,以無故之人,仍卽差下,以爲進參於明日習儀之地,何如?傳曰,允。
安,以兵曹言啓曰,今正月十一日,武臣賓廳,武經七書講書人員落點單子,纔已啓下,而晝講相値,不得爲之之意,敢啓。答曰,知道。
又以義禁府言達曰,卽接月令醫員金斗運手本,則保放罪人趙明勖病勢今已向差云,還囚之意,敢達。答曰,知道。
右議政閔百祥書曰,伏以臣,再陳疾病之呼,冀蒙父母之諒,而微誠未格,恩旨冞隆,史官聯翩,道路聳觀,惶懼之忱,愧蹙之情,於是又加一倍,直欲循墻而走,鑽地而入,而不可得也。夫量才授職,聖王爲治之先務,度已受任,人臣事君之大防也,庶僚尙審出處,況於輔相乎,盛世猶云難愼,況於今時乎?邸下以今日爲何等時,以臣爲何如人,而尙謂有一分稱是職之望也耶?臣雖至愚,思之甚明,以臣而處相職,猶無相也,安有無相而國能治者乎?思之至此,不覺寒心。與其出而負僨事之罪,寧莫如違命而受重誅之爲全微諒也。噫,臣固有與國休戚之義區區願忠之誠,自謂不後於人,若使臣得釋重負,奔走於有司之末,則臣當隨事殫竭,盡瘁乃已,何必相職而後,可也。且念臣,屢觸邦憲,再作禦魅之行,每於蒙宥,旋荷不世之寵,州符藩節,逶迤西南,在朝供職,未滿數載,齟齬於筵席奏對之際,生疎於朝廷體貌之節,重以稟性疎率,全昧彌綸之術,秉心愚直,不閑方便之規,以此行於今之世,而能免顚隮之患,亦云難矣。其可論位居具瞻模範一國,以副我聖上倚毗之盛意哉?此臣所以不避煩瀆,披瀝肝血,至再至三而不知止也。伏乞离明,俯賜矜察,亟許鐫改,俾相職無曠,私分獲安,不勝萬幸。答曰,覽書具悉卿懇。前後再答,罄悉余意,而誠涉未孚,巽章至三,愕然之極,不知所諭。此非輔相許久撕捱之時也,卿須仰體大朝倚毗之盛意,深諒小子日夕之企望,安心無復控辭,卽起視事,以幸國事焉。
刑曹參判具善復書曰,伏以臣,罪大溺職,罰止薄罷,縮伏訟愆,若無所容,伏蒙我大朝特加寬貸,曾未踰旬,敍命隨下,臣轉罪爲寵,隕越罔措。間廁朝班,蹤地愈蹙,幸蒙恩由,往省先壟,依近松楸,守分飮啄,乃者千萬夢想之外,秋曹除旨,自天而隕,榮光所被,隣里聳觀,臣雙擎百拜,五情失守。顧念,李官亞堂,責任緊重,雖使文宰當之,尙且逡巡,況臣望輕蹶張,罪重丘山,尤何敢唐突冒承,以仰累淸朝之官方乎?噫,臣罪,臣自知之,臣之待罪捕將,已多年,所譏詗跟捕,乃其職責,而識慮鈍滯,且乏威明,不能使姦宄息跡,致有向日前古所未聞之變怪,究厥所由,莫非臣罪,尙今追思,毛骨愈竦。以臣辜負,擬之邦憲,誅極竄逐,猶未足以少贖,臺章峻發,公議可見,過被曲庇之恩,乍罷旋敍,今又特授以貳卿官銜,舊戾全貰,新寵愈隆,臣之感戴洪造,固無其極,而其於刑政之乖舛私義之兢惶,何哉?恩命之下,不敢久淹郊坰,昨始來伏私次,而反復思惟,怵惕冞深,斷無承膺之勢,玆不避猥越,冒上短章,仰請鈇鉞之誅。伏乞离明,俯垂矜察,亟令鐫削臣職,照法嚴處,使國綱少振,賤分粗安,不勝幸甚。答曰,覽書具悉。卿其勿辭,從速察職。
正月十一日午時,上御崇文堂。晝講入侍,講書院衛從司官員,同爲入侍時,特進官金聖應,知事吳彦儒,參贊官具允鈺,侍讀官嚴璘,檢討官金華鎭,武臣李廷壽,左贊讀李徽中,右從史徐命瑞,假注書具庠,記事官申益彬·金夢華以次進伏。王世孫自內出來,上命改着講時服色而來,世孫改服,來坐于御榻之右。上曰,人日製入格儒生,來待乎?立法之初,故予欲試講,而予心先憧憧,若或不通,則予顔先厚矣。今番科規中,小學一節最好,不待家諭,而人自讀矣。諸臣曰,然矣。上讀中庸前受音訖,嚴璘讀新受音第末章,上繼讀新受音訖,璘以中庸極工,反復陳達。華鎭曰,中庸一篇,一言蔽之,曰誠而已。且世孫侍講,誠稀有之慶,尤宜以誠敬之道,爲身敎,少無虛僞焉,古人所謂,常視毋誑,亦此意也。上曰,所勉是矣,今日終中庸,故命世孫侍座,而予無一所爲之事,心切愧恧矣。未有已不能而能敎人者,予無以敎世孫者,輔導之任,專望於講書院衛從司僚屬矣。彦儒曰,聖不自聖,是所以爲聖人也,伏望益加自强之工,以實心行實政,今日旣行,明日又行,以爲聖益聖之工焉。上曰,人與天地,竝爲三才,天能行天之道,地能行地之道,若人而不能人之道,則豈可謂人乎?自强不息,是常人恒談,而但不能者,以不能誠故也。彦儒曰,聖敎誠好矣。上曰,予有身敎之實乎?古人云,易子而敎,元孫講學一節,專責於講官矣,元孫擧止已成,雖使延接勅行,足以不失措矣。仍命講官進伏,上問從史,誰也?徽中曰,故南原府使徐宗鎭之侄也。上曰,然乎?辛丑年間,予在銅闈時,宗鎭以桂坊出入矣,今其侄又爲元孫宮官,其亦異矣。命世孫講小學書題,聲音淸亮,自合節簇,上曰,世孫講聲如此,諸臣必以爲予自內敎習,而予今始聞世孫之講聲矣。仍問灑掃,何義?世孫對曰,掃而先灑者,恐塵汚長者也。上曰,塵汚長者,則何如耶?對曰,爲不敬故耳。嚴璘曰,以敬字爲對,已得小學文義,臣等贊嘆不已矣。上曰,又有一義焉,八歲敎以灑掃者,以其自幼習勞,則長而無肆逸之患也,帝王家尤易縱佚,世孫宜當惕然知戒也。又曰,吾不見其講,久矣,今聞所對,比前大勝矣。徽中曰,臣於日前侍講時,仰達以大朝歷臨主第,卽席下敎曰,入番例爲問安官出去,可也,周旋如此,實非尋常矣。上微笑,仍命徽中讀書題前注訖,陳文義,徽中曰,自灑掃應對,推而行,愛親·敬兄·隆師·親友四者,此亦體用之義也。於小學,先立其體,培養其本,及其長成,大學工夫,特擧而措之。朱子云,一部小學,已成就聖人坏樸,此之謂也,故大學序及或問,皆先言小學之功,如木之培其根而達其枝也。命命瑞陳文義,命瑞曰,講官已詳陳,別無所達。請拈出愛親二字以陳焉。子曰,堯·舜之道,孝悌而已,苟行孝悌之工,則可以推知小學一部,王世孫方在沖齡,且侍大小朝,尤當服念於此矣。上曰,好矣,其言要約而親切,眞講官規勔之言也。諸臣皆以善陳文義陳達。上曰,徐宗鎭,卽予舊桂坊也,予嘗嘉之,至今不忘矣。辛丑,今爲幾年乎?聖應曰,四十年矣。上曰,今已四十年,汝又爲從史,侍講世孫,可知予之老矣。仍曰,汝年,幾何?命瑞未及對,彦儒曰,今滿五十矣。上曰,尙未科矣,能講工乎?彦儒曰,講則未知其善爲,而彼能文藝善製述,少時才名盛甚,尙未登科,可惜矣。命允鈺書曰,今日令世孫侍講,意蓋深矣。入侍講書院衛從史官員,詳陳文義,其已嘉之,而右從史徐命瑞,以愛親二字,爲第一件規勉,言甚切實。今問,卽辛丑年銅闈時副率徐宗鎭之侄也,豈意四十年後,命瑞爲世孫衛從司官員乎?亦涉異也。旣有承傳,令銓曹勿拘其次,卽爲調用,以示予惟昔之意。出傳敎書畢,上曰,汝則以愛親二字,爲世孫勉戒,而汝不久當爲守令,予則以愛民二字勉汝矣。仍笑曰,子夏曰,雖曰未學,吾必謂之學矣,先儒以爲抑揚太過矣。汝以愛親二字,直爲小學一部之工,毋或有抑揚之弊耶?上命武臣先退,仍謂世孫曰,今日入侍諸臣,汝宜知之矣。指金聖應曰,彼特進官,卽淸風府院君之孫,於汝亦有戚誼矣。指吳彦儒曰,彼知事,卽丙子斥和忠臣吳學士之後也,以忠臣之孫,故人之子而用之,非朝廷推躋而至此也。指具允鈺曰,彼承旨,祖子孫三世事我矣,予將擬用而至此矣。指嚴璘曰,彼上番,故監司嚴瑀之從弟也,予屬意於瑀而未及用矣。指金華鎭曰,彼下番,故參判金尙迪之子也,甲子予病時,金尙迪以承旨侍予嘗藥,予至今不忘,彼知事及承旨及下番,皆予故人之子也。指李徽中曰,彼贊講,其父立朝不久,故官亦不高,而故判書徐宗玉之壻也,曾於翰圈時,善爲處義,故特除說書矣,何異於故人之子也?指徐命瑞曰,俄已言之矣。指具庠曰,彼注書,卽承旨之侄也,祖子孫三世事我者,卽謂此也。指申益彬曰,彼卽故相申翼相之後屬也,爲儒時見之,心以爲嘉,仍以登科矣。指金夢華曰,彼卽鄒魯鄕之人也,嶺南被文純公遺敎,白衣不踰嶺,爾毋忘嶺南也,凡此歷數者,予意深焉。汝須記有之,若或忘之,問於入侍內官,則可以詳知,汝須毋忘此敎也。予之此言,非但爲入侍諸臣,凡在廷之臣,亦當以此推知也。上曰,元孫爲講役所拘束耶?色頗憔悴矣。徽中曰,臣固欲仰達矣,伏聞元孫起寢太早,開門時同起云,沖年血氣未定,逐日失睡,則誠非細慮。小學,子事父母,鷄初鳴,咸盥漱,及我朝先正臣栗谷,作擊蒙要訣,則以昧爽改之,蓋古今人,稟受不同故也。上曰,宮官所達旣如此,講時退定,可也。徽中曰,小學諺解詳盡,不比他經,蓋使童蒙,早解音釋及方言也,今講規全廢,諺解雖難竝誦,諺解始學時,使宮官先讀一遍後,受讀數遍,要以離讀爲準,似好矣。上曰,所達,可見其苦心,而第小學諺解甚艱,至於噦噫唾洟之屬,字字解釋,而難讀忒甚,今若改講規,則恐不能堪,第使自內熟聽熟講,不至全闕,而講規則姑依前爲之,好矣。命瑞曰,自內讀書時,挾侍多贊助矣。徽中曰,朝家旣置宮官,則元孫講讀,自初至終,當委任責成。且沖年先入之見爲主,自內已經講習,臨筵接僚,則便同應文備數,雖陳文義,旣一聽過,則厭其再聞,反欠於潛心專聽,實非長進之道,今雖難一變講規,而不待盡學,引接講官則似好矣。上曰,所達誠是,此亦出於苦心,且有微意矣。華鎭曰,上下體面,自別,雖是講官,何可自初至終,相持離讀耶?璘曰,此則講官之言,是矣。上曰,講官·玉堂俱有所見矣,予則折衷兩言之間,當用中庸而處之,講規,依前爲之,而弛張闊狹,講官從長爲之,可也。儒臣及講官先退出,上曰,注書出去,居首儒生,與之入來,被抄儒生,亦竝來待。庠出來,與趙重瞻同入進伏,上命重瞻進前,使講五子之歌,重瞻曰,君父之前,何敢欺罔?臣有八十老父,長事醫藥,不能讀書,只講二卷矣。上命講皐陶謨,重瞻誦首章,誤誦,上曰,王者無私。遂命退出,上曰,注書出去,被抄儒生,盡爲入侍。李益烍·李聖儒·李善吾·申濟·李東顯以次進伏,上曰,李益烍進前。命講彤弓章,益烍曰,只誦國風而不及雅矣。上命講揚之水章,益烍能誦,不差一字,上問李聖儒以下四人,果有誦全經者乎?皆無全經者。上曰,第三以下,旣不能全經,則居第二者,雖未全經,能通則可以直赴。仍命竝爲退出,命允鈺書曰,今番製述,卽立法之初,而三四月之間,能誦一經,果爲難,只所讀之卷,試講三中及三下一中,三下一入格人李益烍能誦,三中入格人趙重瞻不通。噫,人君立法,定規當信,況初頭乎?李益烍直赴殿試,趙重瞻直赴會試,其餘三下李聖儒·李善吾·申濟·李東顯,各給二分,此後三日製,月已多矣,其不讀一經者,雖入格,不爲試講,以杜倖門,其令知悉。出傳敎上曰,注書出去,新除授守令,竝爲入侍。昌原府使任益昌,北靑府使愼爾復,巨濟府使孫翼龍,溫陽郡守尹琰,鏡城判官申一淸,咸興判官李益燁,靑陽縣監崔福,新昌縣監李性源,唐津縣監金載大,奉化縣監鄭壽延,丹城縣監金壽鼎以次進伏,上命次第進前,下問職姓名後,使誦七事訖,遂命退出。諸臣竝退出。
上在昌德宮。常參以代理停,經筵停。
下直,兔城僉使朴文浹,溫萬戶姜晶圭,玉江萬戶崔峙克,森森坡萬戶南元浩。
洪樂性達曰,明日常參,取稟。令曰,停。
沈墢達曰,大司憲未差,執義宋明欽,掌令安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
安,以都摠府言啓曰,今日入直內三廳,武兼·禁軍及軍兵等,當爲中日習射,而客使近京,依例回還間停止之意,敢啓。傳曰,知道。
具允鈺達曰,吏曹判書韓翼謩,三度加由之後,尙出不肅,事甚未安。卽爲牌招察任,何如?令曰,依。
傳于安曰,今下弓矢,兔城僉使朴文浹,溫萬戶姜晶圭,玉江萬戶崔峙克,森森坡萬戶南元浩等處給送。
洪樂性,以侍講院言達曰,本院姑降入直,事甚未安。兼司書李聖圭由限已過,說書洪樂純旣有只推之令,竝卽牌招,推移入直,何如。令曰,依。
傳于安曰,挾侍何時出去,而軍則何時待令乎?
傳于安曰,禁軍久立,習儀催促擧行,入來後,行禮亦卽爲擧行。
洪樂性啓曰,今此勅使接見時說話,依例書入,而措辭間,或不無未盡,令廟堂更加刪潤,以備睿覽,何如?傳曰,允。
傳于安曰,慕華館習儀催促擧行,卽爲入來。
安,以都摠府言達曰,今此迎勅擧動時,侍衛不可不備員,而都摠管韓翼謩,身病猝重,勢難進參,二員未差,侍衛將不得備員。身病人員,合有變通之道,令政院稟旨變通,以爲備員侍衛之地,何如。令曰,依。
安達曰,因都摠府草記,今此迎勅擧動時,侍衛不可不備員,而都摠管韓翼謩,身病猝重,勢難進參,令本院稟旨變通事,依下矣。都摠管韓翼謩,合有變通之道,何以爲之?敢稟。令曰,改差。
安啓曰,因本院達辭,今此擧動時,侍衛不可不備員,而都摠管韓翼謩,身病猝重,勢難進參,改差事,依下矣。都摠管有闕之代及未差之代,令該曹口傳差出,何如?傳曰,允
以李在簡爲假注書。
具允鈺啓曰,假注書李在簡,時無職名,令該曹依例付軍職,冠帶常仕,何如?傳曰,允。
安,以都摠府言啓曰,去己卯十二月二十一日,內中日時,弘化門入直砲手良人裵得良,鳥銃邊三中入格,而不得蒙付標,來訴本府,臣等取考曾前謄錄,則砲手良人鳥銃邊三中沒技者,皆以禁軍除授,乃是流來成例,而裵得良獨漏於付標中,事涉不均,原單子似當有還入之擧,惶恐敢啓。傳曰,原單子入之。
安啓曰,勅使入京翌日,頒敎文,藝文提學製進事,命下矣。藝文提學黃景源,待明朝牌招,使之製進,何如?傳曰,允。
安達曰,明日次對,兩司當爲進參,除在外,牌不進罷職傳旨未下外,大司諫金時默,待開門牌招,以爲推移進參之地,何如?令曰,依。
具允鈺,以宗簿提調意啓曰,新修璿源譜略設廳事,命下矣。依前校正廳稱號校讎編次之際,例有句管堂上校正官,宗班中差出之規,依例差下,與本寺堂郞,眼同董役,何如?傳曰,允。
洪樂性,以迎接都監言啓曰,卽接遠接使移文,則副勅過平壤時,又作五言四韻一首,欲爲懸板,故分付本府,使之刻揭,一本上送都監矣,謄書封入之意,敢啓。傳曰,知道。
沈墢,以義禁府言達曰,前司諫趙禁推事,徽旨達下矣。趙下去忠淸道連山地云,依例發遣府羅將,拿來,何如?令曰,依。
安,以兵曹言達曰,今此擧動時,領軍將,不可不備員,而內禁衛將李敬懋·李泰夏·趙慶祥,羽林衛將朴載洙,俱在前任任所,未及上來。竝今姑改差,卽爲口傳差出,以爲備員侍衛之地,何如?令曰,依。
以江原監司狀達,原州等官居私奴李贊福等囕死·渰死事,令于李泰和曰,囕死人·渰死人,令本道恤典擧行。
安達曰,兵曹參判金善行除拜後,過三日不爲出肅,依定式推考警責,仍卽牌招察任,何如?令曰,依。
兵曹參判金善行上書曰,伏以臣昏愚妄率,捩手招災,一年之內,三速嚴譴,自顧慙恧,無以抗顔,杜門悚蹙,追訟愆尤,不意大朝天地之仁,無所不容,恩敍特降,繼有騎省寵除,臣且惶且感,不知所措。念臣之前後所犯,皆由自作,而至於齋生抄入一款,尤爲大焉。臣何敢以倖免薄勘,厭然自掩,不思所以請譴乎?蓋講坐入齋,一從通讀,講記爲次,其法甚美,而近來講記,逐年增衍,齋窠一出,單訴紛紜,主司之臣,眩於取捨,怨謗之言,不勝聒擾,故臣之待罪本館也,招集各年講記中諸生,一倂更講,峻考等第,別作一錄,以次許入。臣之微見,亶出於覈虛實杜紛爭之意,而不覺其自歸於擅違定式,遂致聖明之誨責,追思至今,悔恨無極。雖蒙聖度包涵,垂此翦拂之恩,而臣罪臣自知之,其何可憑恃寵靈,揚揚冒膺,有若無故之人哉?玆敢據實陳暴,恭俟威譴。伏乞离明,特賜處分,以懲具僚,不勝幸甚。答曰,覽書具悉。卿其勿辭,從速察職。
忠淸監司具允明上書曰,伏以臣,銜恩怵分,冒沒膺命,將行辭赴矣。臣之所後父墳,在於京畿楊州地,所生父墳,在於長湍地,而公私係縻,久曠省掃,今當遠出,倍切雨露之感。伏乞离明,俯垂鑑諒,特許臣數日恩暇,俾得往省,以伸至情,不勝幸甚。答曰,覽書具悉。卿其依所陳往省焉。
兵曹參判李昌壽上書曰,伏以臣,力不任重,病難供劇,猥陳肝膈之懇,顒俟鞶帶之禠,及承睿答,諭以調理察任,臣於此,不暇銜感而益增其悶隘也。噫,試可乃已,固聖王任人之法,盡瘁爲期,亦臣子徇國之義,夫以大朝則哲之明,而誤辱簡寄,以賤臣沈痼之疾,而冒膺鉅責者,蓋爲此也。今則瓜限恰滿,而旣著蔑效之辜,蒲質積傷,而漸就難支之域,僨敗之患,可立以待,疾痛之呼,在所不已,而血辭徒勤,崇聽愈邈,此殆臣忱誠淺薄,未能上格而然,拊躬悼歎,尙何言哉?顧臣頂踵毛髮,罔非造化,蹈赴湯火,固所不辭。苟使有尺寸補效之望,則區區性命,亦何足恤,而其奈蚊力素微,驢技已殫,終必累聖簡而陷大戾?此臣所以寧被傲慢之誅,而不敢爲仍冒之計者也。且臣竊有所萬萬惶蹙者,削科人趙進道,卽臣忝叨讀券時入格者也。解圍掌試之儒臣,猶且陳章引咎,則殿試唱名,事體至重,而身居讀券之任,矇不摘發,致令凶逆之孽,冒參科第,顧其罪,何如也?律以邦憲,合被重譴,泯伏俟勘,亦已多日,今始露章自列。伏乞离明,亟賜鐫遞臣職,仍令攸司重繩臣罪,以昭法紀,以安私分,不勝萬幸。答曰,覽書具悉。卿勿過辭,從速行公。
左翊善朴聖源上書曰,伏以,臣之黽勉見職,月已六易而歲且改矣。含恩畏義,不敢言私,碌碌隨行,盤礴至此。噫,是豈臣始料之所及哉?臣本草萊寒蹤,麋鹿野性,迂愚狂妄,不適時宜,通籍三十餘年,立朝言議,不過數日,而動輒顚躓,無往非罪,蹤地之一向臲卼,未有臣比。及今垂死之年,已絶當世之志,寤寐一念,只思歸臥田畝,以沒餘齒,不意本職除拜之初,濫蒙大朝記識之恩,旣命久任,又阻辭單,違牌而斳例勘,陳書而不矜許,進退維谷,逃遁無地。徐又自念,躬逢聖明,初無尺寸之能,以效塵露之報,惟是長在屛閒,得從師友,竊自耳剽於章句記誦之末,蓋臣之平生技倆,惟在於此。今我聖上,深惟邦本之重,特軫早諭之方,謂臣粗可備數於挾冊之列,恩言鄭重,誠意懇惻,臣之所可藉手,而自效其萬一者,亦惟在於此。於此而若復固守初志,抵死不膺,則是聖明不棄臣,而臣自爲忘恩負國之人,臣雖至愚,豈忍爲此?是以,不顧私分之難安,不計衰病之難强,冒沒就直間,又特蒙聖上晉接之寵,許之以變通課規,諭之以善輔沖質,其所以奬詡而責勉之者,丁寧諄複,逈出尋常。臣於是,九頓莊誦,感激霣越,欲辭而德意難孤,欲進而稱塞無路,徊徨悶蹙,何以爲心?抑臣尤有萬萬不自安者。仄聞向日筵中,聖上以世孫講學,一任賤臣爲敎,申命喉司,永勿捧呈辭,臣不敢知聖意若何,而所敎至此也。噫,今日悠悠萬事,莫如輔導我世孫,成就我世孫,此時此任,其重,何如?欲責實效,豈無其人,而委託之意,偏在無似,有若非臣莫可者然,臣是何人,獨當是命?沖年敎導,尤宜審愼,必得名德端方之士,與之久處,文義之外,亦多陳勉,言動之間,輒有規警,誠意藹溢,自能感孚,威儀莊肅,有足嚴憚。夫然後引接頻,而自然漸漬薰陶,情志熟而日益親信敬服,始可語化導之功,而委任之寵,正在此等人矣。若使臣訓釋文字,不廢程課而已,則臣雖魯莽,猶可自勉,而其進此一步,則臣豈可與論者哉?臣之當初一出,不過循例輪直,隨衆參講,以效一日之責,少答繾綣之恩,今以莫重莫大之任,一裨敦我,不思變改,則非惟臣之死不敢當,抑恐淸朝任用之道,不當若是其舛誤也。臣自聞此敎,悸恐之極,未暇爲榮,非不欲登時瀝血,仰請鐫改,而語出筵席,祕不得詳,露章陳籲,亦涉猥越,伈伈俔俔,挨過時月,以俟聖明之察其不能而斥退,今旣經歲,尙無處分。臣若一味仍冒,不自爲計,則是臣眞以久任自居,隆寄自當,甘自陷於溺職之罪,寧有是哉?臣之狼狽窘迫,固不足言,而堂堂輔沖之地,緣臣僥冒,而致有僨誤,當世林立之彦,由臣久據,而無以登進,顧其害,終豈止於辱聖簡而妨賢路乎?況臣犬馬之齒,恰過六旬,衰頹已甚,疾病交加,最是腰膂牽楚,已成貞疾,升降拜跽,不能如儀。關格本症,無時發作,禁直淸嚴,常恐汚穢,加以氣血俱損,神精都耗,日用酬接,輒患遺忘,尋常文字,亦不照檢,凡於應對講說之際,無以纖悉暢舒,番次頻仍,將攝失宜,受傷於風寒往來之際者,亦多。今當節候之換,重添感冒,支體如碎,食飮頓減,貼身床笫,薾然無生意,以此病狀,雖欲强策蠢動,備員講席,如前日之爲,其勢亦無奈何矣。噫,惟我世孫,衣尺漸長,方策日近,岐嶷之姿,卓乎天成,誦讀之音,琅然可聽,文理之益就,可見於句絶之間,見解之漸通,自著於答應之際,正當時習之日,方有月將之盛。臣於此際,苟有實得深識,眞可裨補於養正作聖之功,則固當樂爲盡瘁,死而後已,豈敢以絆直之久,而遽生自便之計哉?誠以學術空疎,旣無以仰承至敎,賤疾沈痼,又不可自力供仕。人臣事君,各有其道,量能度分,辭而不居者,有之,筋力犇走,不能而止者,亦有之,臣於二者,俱難勉强,則臣之當去,於是決矣。玆敢悉暴肝膈,以干睿聽。伏乞离明,察臣所懇之非出飾讓,亟許鐫免,以幸公私焉。答曰,覽書具悉。爾其勿過辭,從速察職。
上在昌德宮。常參以代理停,經筵停。
夜一更二更,月暈。
下直,荏子島僉使田德雨。
洪樂性達曰,明日常參,取稟。令曰,停。
沈墢達曰,大司憲未差,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
傳于安曰,大臣備局堂上引見。
具允鈺達曰,吏曹判書韓翼謩,昨違召令,今日又不出肅,事甚未安。卽爲牌招,何如?令曰,依。
以大司諫金時默,兼司書李聖圭,說書洪樂純牌不進罷職令旨,令于安曰,竝推考徽旨捧入。
洪樂性,以侍講院言達曰,本院文學李晉圭,連日姑降入直矣,以親病陳書徑出,下番闕直,事甚未安。兼司書李聖圭,說書洪樂純,旣有只推之令,竝卽牌招,推移入直,何如?令曰,依。
以說書洪樂純,兼司書李聖圭牌不進罷職令旨,令于洪樂性曰,竝推考徽旨捧入。
洪樂性達曰,預備兼春秋金應文,身病猝重,勢難察任,今姑減下,何如?令曰,依。
洪樂性啓曰,因本院達辭,預備兼春秋金應文,身病猝重,勢難察任,今姑減下事,依下矣。其代,令該曹口傳差出,何如?傳曰,允。
傳于具允鈺曰,右議政肅拜後,詣閤。
安,以備邊司言啓曰,因政院啓辭,勅使接見時說話,依例書入,而令廟堂增刪,以備聖覽事,允下矣。今此書入措語,別無可改者,故還送政院,依此書入之意,敢啓。傳曰,知道。
安,以備邊司言啓曰,江原監營眷率節目,依筵中定奪講定書入之意,敢啓。傳曰,知道。
安,以兵曹言啓曰,今此迎勅擧動時,本曹郞廳侍衛及各差備,不可不備員。正郞有闕之代,令該曹口傳差出,以爲備員之地,何如?傳曰,允。
李泰和,以吏曹言達曰,本曹正郞李宅鎭呈狀內,身病甚重,勢難察任云,依例改差,何如?令曰,依。
吏曹口傳政事,以李昌任爲兵曹正郞。
兵曹口傳政事,以金尙翼爲都摠管,具善復·慶興君栴爲副摠管,李啓祥·鄭翼濟·張德紹爲內禁將,池友翼爲羽林將。
洪樂性,以迎接都監言啓曰,卽接遠接使移文,則副勅到蔥秀站,又作五言四韻一首,欲爲懸板,故分付該邑,使之刻揭,一本謄送都監矣,謄書封入之意,敢啓。傳曰,知道。
安達曰,卽者文學李晉圭以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
文學李晉圭上書曰,伏以臣,俄自講筵退出,卽接家信,臣母痰眩宿疾,近因日氣之乖常,重得感冒,諸般症情,一倍添劇,頭疼而目暈,咳劇而喘急,寒熱交攻,精神昏瞀,少有轉側,嘔逆大發,以此飮啖全却,眞元澌綴,奄奄有晷刻難保之憂。臣聞來方寸煎灼,按住不得,方當連開兩筵,頻接宮僚之辰,暫時闕直,極知未安,而情私所迫,不得不陳章而出,擅離之罪,尤無所逃。伏乞睿慈,俯垂矜諒,亟削臣職,俾得安意救護,重勘臣徑情直行之辜,以肅朝綱,千萬幸甚。答曰,覽書具悉。爾其勿辭,救護母病焉。
領府事兪拓基上書曰,伏以臣,再申由中之懇,竭盡底蘊,庶冀體下之仁,快賜準許,日夕顒俟,幾乎心目俱穿,伏承下答,辭旨丁寧,諭之以勿復爲請,臣奉讀以還,且惶且感,繼之以撫然自失也。夫下之於上,其分截然,殆若高穹之不可攀,而雖以匹夫匹婦之賤,凡有疾痛呼號,輒必仰天而禱祝者,豈不以生物之至仁大德?無物不遂,無微不達而然也。今臣之所祈願,誠亦禮經之大防,人臣之大節,一日不得請,則一日得罪於禮經,二日不得請,則二日得罪於禮經,與其畏瀆擾而泯默,仍遂得罪於禮經,無寧大聲疾籲,期於得請,而甘伏瀆擾之罪,玆不得不冒萬死而復陳之。夫致仕之規,漢·唐以前,則亦往往而有,而自宋始盛,汔于皇明,年未至而得之者,且比比焉。至我朝,旣著在國典,制其廩祿,又輒隨其陳列而許之,今皆斑斑可考,自我聖上,御極以後,諸臣之致仕者,尤衆,前後合爲十四五人,而大臣居其半矣。是諸臣者,未必皆年至篤老,病至深痼,而亦多得之,雖以故左議政臣閔鎭遠之進退,係國重輕,故判敦寧臣李秉常之淸名雅望,冠一世,俱亦纔及七十,輒蒙恩許。我聖上以禮使臣之盛意,凡在瞻聆,孰不欽仰而感歎哉?又如今奉朝賀臣元景夏,則任遇方隆,筋力尙强,而僅到六十,初章卽許,臣則齒長於景夏者七歲,而出身之先景夏又爲二十餘年。今若徒知瀆擾之爲罪,顧戀寵祿之偏厚,一再陳籲,殆同應文,塞責而止,則是不獨爲禮經之罪人,而又當爲景夏之所羞。臣雖無狀,其何敢爲此哉?臣之眩喘舊症,逐歲漸加,前秋以來,又重以腰疼脚痿,日夜迭劇,跬步之際,顚躓相續,戶庭之間,運動末由,其不能陳力就列,固已決矣。今臣之耿耿至願,惟在刊名朝籍,靜處屛伏,以俟一日符到,便還造化舊物而已,萬一未蒙恩許,將不免連章累瀆,不敢避其斧鉞之誅。書曰,天矜于民,民之所欲,天必從之,以邸下之仁,豈不矜而許之,而使其終於抵罪也?伏乞离明,深加照燭,導達聖聽,卽許臣致仕,千萬幸甚。答曰,覽書具悉卿懇。元老大臣,惟卿一人,則今此休致之請,余豈仰稟乎?前後再答,罄竭心曲,而一望之內,卿章三至。此實小子誠意淺薄,未能感孚之致,愧恧之極,復何多諭?卿其安心小諒焉小諒焉。仍令曰,史官往諭。
庚辰正月十三日辰時,上御熙政堂。大臣備局堂上引見入侍時,領議政金尙魯,左議政李,知事李益炡,判敦寧李昌誼,戶曹判書洪鳳漢,判義禁洪象漢,刑曹判書李益輔,司直吳彦·具善行,訓鍊都正鄭汝稷,吏曹參判徐志修,工曹參判朴相德,副校理鄭晩淳,右副承旨安,假注書李在簡,事變假注書卜台鎭,記事官申益彬·金夢華以次進伏。尙魯曰,聖體若何?上曰,一樣矣。尙魯曰,脚部痰候,亦何如?上曰,差勝矣。尙魯曰,中宮殿氣候,若何?上曰,一樣矣。尙魯曰,王世子氣候,若何?上曰,一樣矣。尙魯曰,嬪宮氣候,若何?上曰,一樣矣。尙魯曰,王世孫氣候,若何?上曰,安過矣。尙魯曰,日昨晝講,世孫侍坐,實盛擧也,伏聞諸臣所傳,夙就異常,此實宗社無疆之福也。上曰,聲音果異常,外人必以爲予敎之矣。尙魯曰,酷似玉音矣。上曰,諭善今方入侍,常時讀聲亦長乎?志修曰,今年則尤大矣。尙魯曰,此諸道春操取稟狀啓,而或有未及到之處矣。詰戎甚重,有難遽停,而昨年諸道年事之告歉,雖有淺深,大抵同然,此時窮民遠赴爲悶,方春農作失時可慮。兩西則不但年事如此,勅行行將相續,尤不可動民,纔有朝令之關北兩道外,諸道水陸城操,城營將節制使巡點,一倂停止,而依新式只行各其邑聚點,各樣都試,使之擧行。南漢及摠使操鍊,亦令一體姑停事,分付,何如?上曰,依爲之。已下敎者外,依此擧行,其餘一體,分付。出擧條尙魯曰,分館纔有申飭,而因文參下十年以上出六,將不免漸致遷就,且其中一人,方參翰圈,召試之前,尤不可徑出矣。日昨政,雖付司果,今姑還寢,待應試及分館,竝令出六,何如?上曰,陞六人,分館後擧行,而鄭彦暹,過召試後擧行。出擧條尙魯曰,江都昨年年事大歉,新還之未得準捧,勢似然矣,而未捧之數,未免過多,其在重糴政之道,不可無警。當該守臣從重推考,何如?上曰,依爲之。出擧條尙魯曰,曾以禁·御兩將卽除實職,以示朝家優待將臣之意,有所陳達,而御將鄭汝稷,拜將已久,尙未經實職。令該曹待京兆有窠,卽爲擬望,訓將具善行當品之職,皆宜踐歷,而姑未經金吾兼任,亦令待窠擬望,何如?上曰,依爲之。以此出擧條,可也。出擧條尙魯曰,贈贊成韓有良後孫除職之命,寔出於聖上追先錄後之盛意,而其奉祀孫韓芝,除齋郞而遭慘劾,旋卽遞去,此外更無登仕籍者,致使恩命,有始而無終,誠爲欠事。西原府夫人本家後孫一人,令該曹擇其可用者,調用,何如?上曰,所奏是矣,依爲之。出擧條曰,從前勅使入闕之時,喧譁忒甚,不可不嚴飭,而兵曹每以議政府·宗親府·儀賓府·政院·玉堂諸上司所屬之憑勢肆行,末由禁戢,爲一難制之弊云。今番則一切以跟隨之法施行,若有不從令闌入喧譁者,隨卽依定式決棍,或囚禁,當該各司官員,草記論罪之意,申飭,何如?上曰,依爲之。出擧條尙魯曰,此北兵使李殷春狀啓也。以爲,會寧開市時,潛商罪人崔和鼎,具格結案取招,而冒法賣買之事,出於主市官之衙客,臣亦惶悚待罪云矣。北市禁令,何等至嚴,而潛商之出於衙客,萬萬驚駭。令攸司嚴問勘律,何如?上曰,令本道嚴査重勘,可也。出擧條尙魯曰,今番都政中,吏批之以復職用一窠,而不用六品,承傳初筮望單,不懸奉祀孫,或嫡長,只懸孫字,兵批之三曹武郞,無一遷轉以樞都而移訓判,俱違政例,宜有警責。吏·兵判竝推考,何如?上曰,依爲之。出擧條尙魯曰,此黃海監司鄭玉狀本也。枚擧惠廳關,以爲,本道詳定米之春秋分捧,乃是己丑詳定節目,遵行五十餘年,少無掣礙之端,而惠廳則認以謬例,責令沒捧於當春,一道民情,極其騷擾,故據實論報,終靳聽施,與其創此行不得之規,無寧因舊貫而行之。俾鎭歉歲民心之爲愈,各邑詳定米,依前春秋分捧事,請令廟堂稟處矣,各樣收捧,自有定限,則詳定米之拖到翌年秋,誠是本道之謬例,故向來惠堂之筵奏釐弊,良以此也。道臣所請,雖如此,朝令申飭之下,今不可更用謬例,狀辭置之,一依新定式,當年冬翌年春,準數畢捧,爲宜,至於己丑節目中,春秋分捧之說,取考其時節目,則元無此一款擧論之事,今此狀語,殊涉不審。道臣從重推考,何如?上曰,依爲之。出擧條尙魯曰,前後堂下侍從,皆有敍用之命,而金永燮以在外,尙在竄配中,不可罪同而罰異,敢達。上曰,竝與金永燮而放之,則在外者,尤無忌憚,姑置之,可也。尙魯曰,右相三書,旣已承批,自上宜有敦勉矣。上曰,承旨書之。今番枚卜,實循公擧,允協于今。噫,四世五相,一心王室,知已熟矣。拜相已久,尙無動靜,其涉訝之,今聞首相所奏陳書,受答旣三云,若此而豈一向過辭乎?三台闕一,其可明也,鼎足闕一,其可立乎?目今國事,三公共職,夙夜不懈,猶恐或後,況鼎席不備乎?于今所望,若旱望霓,勅使入京,在於再明,昔日雖引入大臣,不敢撕捱。況三書尙今寥寥,是豈恒日所望於卿者,於卿亦豈體乃祖之意乎?玆遣承宣,諭予慇懃,仍命偕來,坐待卿謝。卿須效古人鞠躬之義,體小子如渴之望,其卽偕入,弘濟時艱事。遣承旨傳諭于右相,仍爲偕來。出傳敎上曰,昔年有再都目爲瓜滿之敎,今則一都目爲瓜限,豈不過乎?尙魯曰,近來政官之過都目後撕捱,誠過矣。臣待罪兵判時,經三都目,故相臣鄭羽良,亦爲三都目矣。上曰,承旨書之。吏·兵判三度加由,陳書受答之後,尙不行公,分義所在,其涉寒心。今日大臣請推,不過政例間事也,尤何撕捱?況兵判郊迎在近,本曹多有擧行之事,竝卽牌招察任。出傳敎尙魯曰,推榮之典,必於實職後爲之,而致仕之人,不可以官職爲之。如奉朝賀元景夏,旣已致仕,領樞雖有窠,無可爲之日。朴弼琦以堂上致仕,故七十陞資,而未經實職,不得推榮。此事雖不敢自下仰請,而致仕與他自別,自上特許,似合優待之道。上曰,承旨書之。今聞致仕奉朝賀,雖有陞資之事,無實職,故其不推榮云。噫,致仕奉朝請,可謂稀矣。豈可以常例對之乎?奉朝賀則勿論實職與否,特爲隨資推榮事,定式施行。出傳敎正言沈勖之·尹勉憲,只推牌招,守令署經,今日內卽爲擧行事。出榻敎尙魯曰,李喆輔特許休退,又被曠絶之恩,聞之者亦感動,而此人之永謝朝廷,誠可惜矣。上曰,爲人誠難矣。兵·戶判善爲之,休退固可惜,而其所必欲休退者,蓋其苦心也。汝稷曰,臣方待罪捕將,故敢達矣。昨日捉一牛賊,則曾經武兼卞世英也。剚刃牛主,二人致傷,一則雖不大段,而其一則方在死生未分中,旣是前銜,恐不可自捕廳如法治之矣。上曰,大臣之意,何如?尙魯曰,汝稷之言,是矣。決棍亦不可自捕廳爲之矣。善行曰,臣亦待罪捕將,故敢達矣。名在仕籍,身爲盜賊,施法之道,比常漢宜有加矣。年前柳哥曾經別提者,以盜賊被捉,杖死本廳矣。上曰,彼言是矣,而予之所惜者,官銜也,然而拘留則雖捕廳,未爲不可,姑爲拘留於捕廳,以待辜限更稟,可也。曰,望日動駕時,湯劑出宮前進御,伏望。上曰,煎入於慕華館,可也。諸臣以次退出。
庚辰正月十三日午時,王世子坐德成閤。承旨持公事入對時,右承旨沈墢,假注書睦萬中,記注官李晉圭,記事官金應文以次進伏訖。沈墢進讀狀達二張訖,諸臣以次退出。
庚辰正月十三日未時,上御熙政堂。右相入侍時,右議政閔百祥,左承旨洪樂性,假注書李在簡,記事官李師魯·金夢華以次進伏。百祥曰,日氣陰冷,聖體調攝,若何?上曰,一樣矣。百祥曰,湯劑·丸劑,連爲進御乎?上曰,湯劑連爲進御,而八味元,姑未進服矣。百祥曰,服藥之道,無少間斷,然後方可責效,連爲進御,伏望。上曰,當進御矣。百祥曰,中宮殿氣候,何如?上曰,一樣矣。百祥曰,王世子氣候,何如?上曰,一樣矣。百祥曰,嬪宮氣候,何如?上曰,一樣矣。百祥曰,王世孫氣候,亦一向安順乎?上曰,安順矣。百祥曰,臣雖至愚,自知甚明,區區微願,惟在於筋力犇走,簿書期會,以爲萬一報效之圖矣,千萬夢想之外,伏承千不近萬不近之恩命,驚懍罔措。豈敢爲冒膺之計,而承宣偕來之命,又下於今日,此何等異數,而迺及於臣,他不暇顧,冒沒入來,而自不覺面發騂矣。輔相之職,何時不重,而況今民窮財竭,天災時變,政宜愼擇輔相之時,而如臣眇末,何以承當?改卜賢德,千萬伏望。上曰,輔相,何時不重,而目今國事,尤何如也?大臣之所以擧卿,予之所以拜卿,皆非私也,非爲卿也。予則以爲得輔相,而卿何過辭至此?須與兩相,弘濟時艱望也。百祥曰,仰成首相,雖有輕重,而臣何以承此任乎?上曰,見卿而思卿祖,追惟昔日,予心一倍矣。百祥曰,聖敎至此,不勝感泣矣。百祥曰,朝參日所下絲綸,臣奉讀屢還,不勝欽歎,必有聳動觀感者矣,亦必有內省自愧者矣。臣意則自上用人,必取恬靜無味不熱之人,然後浮嘵之人,自然回心,而後生亦可觀感。如臣者,豈能信服於國人乎?尤切愧恧。上曰,惟望股肱輔相之力,卿勿過辭也。卿所云無味不熱之人云者,誠是矣。光武之中興,基於褒德侯矣。百祥曰,臣之前後拜擢,多出中批,不勝感激,而中批元非美事,古則臺諫必論中批,而今則無之,此後愼惜中批爲望。上曰,所陳是矣,當留念焉。百祥曰,首相旣不入侍,臣何敢薦人,而俄以奬用恬靜之意,仰白矣,鄭宲·黃仁儉,卽恬靜之人也。擧世浮嘵之中,不出此人名字,誠可貴矣,先用如此之人,則此外亦豈無其人耶?上曰,鄭宲予未熟知,而似是恬靜者矣。此是故相鄭浩之孫耶?百祥曰,然矣。上曰,豈欺卿哉?予恐其有來歷而過中矣。百祥曰,元無過處,而今則尤何論其過與不過耶?上曰,黃仁儉,貴矣,能文而潔,恰似鄕人樣子矣。百祥曰,恬靜矣,讀書蝸屋之中,而樂在其中矣。上曰,俄言卓茂事,而無得卓茂而用之,此人當不後於人矣。百祥曰,殿下昭儉之德,雖古聖王惡衣菲食,無以過此,而近來經費匱竭,戶曹·惠廳遺在不多,思其所以然之故,而深軫節省之方,爲望。國之有財,如人之有胃,胃敗則不可收拾,可不念哉?臣待罪地部時,欲有所仰稟而未及矣。舊宮免稅田結,支傳派分,厥數甚多,若令有司之臣抄出,使之出給,則好矣。上曰,免稅皆有定限矣。百祥曰,殿下深軫言路之杜塞。向者嶺南臺臣之言,別無鯁直之言,而深加優納,蓋出於來鳳凰之意。凡於逆耳之言,深思遠慮,每加優容,伏望。上曰,所陳是矣,當體念焉。百祥曰,金時粲事,每以所重爲敎,時粲之不爲頭辭,雖非矣,其言則可取矣。上曰,朝者領相,請放金永燮,而予不許之矣。金時粲事,非矣,其心,非矣。百祥曰,臣受國厚恩,致位至此,何敢爲時粲而負殿下耶?非出於爲時粲之意也。上曰,明日,都承旨詣弘濟院乎?樂性曰,然矣。上曰,勅使軍令,俾勿太早,可也。諸臣以次退出。
上在昌德宮。常參以代理停,經筵停。
辰時,日暈兩珥,暈上有冠,有重暈,重暈上有背,色皆內赤外靑。
藥房都提調李,副提調具允鈺啓曰,伏未審夜間,聖體調攝,若何,寢睡·水刺之節,亦何如?製入湯劑,已盡於昨日,臣等卽與諸御醫入侍,詳察聖候,議定繼進當否,爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼加劑以入,下敎日入侍,宜矣。
中宮殿,藥房口傳問安。答曰,知道。
具允鈺達曰,明日勅使入京,回還間常參,頉稟。令曰,知道。
安達曰,大司憲未差,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
具允鈺達曰,同副承旨李福源,今日不爲仕進,卽爲牌招,何如?令曰,依。
具允鈺達曰,吏曹判書韓益謩,昨日特敎之下,一向違召,無意膺命,事甚未安。卽爲牌招,何如?令曰,依。
洪樂性達曰,許多守令,尙未署經,事甚未安。除在外·傳旨未下外,大司諫金時默,卽爲牌招署經之地,何如?令曰,依。
以掌令安復駿,正言沈勖之·尹勉憲牌不進罷職傳旨,傳于李福源曰,安復駿一體只推,更爲牌招。
傳于李福源曰,中官李景祿·崔道章,令該府拿處,過一朔後照律。
洪樂性,以侍講院言達曰,本院下番闕直,事甚未安。兼司書李聖圭,說書洪樂純,旣有只推之令,竝卽牌招推移入直,何如?令曰,依。
李福源,以迎接都監言啓曰,卽接遠接使移文,則勅行初吹辰正,二吹巳初,三吹巳正書出矣,敢啓。傳曰,知道。
具允鈺啓曰,明日迎勅擧動時,何承旨留院乎?敢稟。傳曰,左副承旨爲之。
傳于洪樂性曰,三嚴,以辰正三刻爲之。
洪樂性,以迎接都監言啓曰,勅使入京日,仁政殿接見時,茶禮設行事,頃已草記,翌日館所宴及回程日餞宴設行事,又爲定奪矣。以此意分付司饔院及各該司,何如?傳曰,允。
李福源,以戶曹言達曰,卽伏見慶尙監司趙曮狀達,則玄風縣稅穀,元數八十餘石,納上於戶曹別庫,而倉屬輩,多般濫捧,畢竟所納,至於一百二十餘石,該郞不能檢下之責,不可不論,亟令攸司嚴處事,達下矣,今番玄風稅穀陳省來呈之後,使之入庭,則石石不完,斛縮甚多,無一完石,故事極痛駭。船人處,捧招嚴治,使渠充納,此是各倉捧上例規也,近來船漢輩,奸僞百出,多數偸出之後分作,不完石數,欲免其取不入倉之罪,及其無面,諉以斛縮而還徵本邑者,情狀誠極巧惡。如此事實,未及覈處,京司郞廳之先爲移罪,有關事體,亦多後弊,該郞拿處一款,今姑安徐,何如?令曰,依。
沈墢,以義禁府言達曰,慶尙監司狀達,據刑曹粘目內,戶曹·禁衛營當該郞廳,移本府處之事,達下矣。戶曹別庫郞廳徐命善,禁衛營郞廳李應爀現告,而李應赫今方待令於本府,卽爲拿囚,徐命善以慶尙道陜川郡守,時在任所云,依例發遣府羅將,拿來,何如?令曰,依。
沈墢,以義禁府言達曰,金海前府使李明運,開寧兼任善山前府使徐仁修,新寧兼任永川前郡守沈銶等拿處事,傳旨啓下矣。李明運以平安監營軍官,下去平壤地,徐仁修前以他罪,徒配於京畿楊州牧,沈銶下去忠淸道公州地云,依例發遣府書吏·羅將,竝拿來,何如?令曰,依。
沈墢,以義禁府言達曰,咸鏡監司·北兵使狀啓,據刑曹粘目內,穩城前府使尹僖東,美錢前僉使金鳳瑞等移本府處之事,達下矣。尹僖東·金鳳瑞時在任所,發遣府書吏,交代後拿來,何如?令曰,依。
吏曹口傳政事,以金世珩爲兼春秋。
沈墢,以禁衛營言達曰,卽伏見慶尙監司趙曮狀達,則玄風縣移劃米二十石,納上本營時,其所濫捧之數,至於十二石,該郞不善檢下之罪,不可不論,亟令攸司嚴處事,達下矣。今番玄風縣陳省來呈之後,所入穀物,擧皆不完,斛縮甚多,無一完石,事極痛駭,故當該色吏治罪後,使渠充納,此是各衙門捧上例規也。近來各邑色吏·船漢輩,奸僞百出,多數偸竊之後,分作不完石數,欲掩其跡,及其無面,諉以京司之濫捧者,情狀誠極巧惡。如此事狀,不有深覈,京司郞廳之先爲移罪,有乖體統,亦關後弊,該郞拿處一款,今姑安徐,何如?令曰,依。
右議政閔百祥上箚曰,伏以臣於本職,旣已黽勉冒出,所帶備邊司·宣惠廳司僕·典牲提調等任,不宜仍據,乞命該曹照例處置。取進止。答曰,覽箚具悉卿懇,所陳箚辭,令該曹考例稟處。令曰,史官往諭。
副應敎徐命天上書曰,伏以臣之黽勉一肅,亶出於積違邇班之餘,稍伸義分之計也,淟涊蹲據,斷無是理。況臣之本末,以言乎姿賦,則庸騃無比,以言乎言議,則巽軟特甚,而前後歷揚,罔非踰涯。每自循省,只增愧懼,迺者憲臣書發矣,其所爲言,雖似泛論,至若媕婀寂寥等語,在臣則眞是頂門之針,他山之石也。自知甚明,自量甚熟,尙何待於人言也哉?從前情蹤之兢蹙,目今臺參之譏議,俱不尋常,轉益卼臲,去就一款,旣非可論。且臣望八偏母,素患風眩之症,卽十數年痼疾,而自遭夭慘以來,老人心弱,悲疚成病,奄奄度日,而忽復觸寒失攝,胃敗而不受勺飮,氣升而全失寢睡,他餘症勢,竝加沈劇。臣旣無他弟兄姊妹,而獨自扶將,焦遑靡措,實無暫捨就直之路,玆敢疾聲,鳴號於貳極之下。伏乞睿慈,特賜矜恕,察臣微諒,削臣職任,以靖私義,以使救護,不勝大願。答曰,覽書具悉。撕捱過矣,爾其勿辭,救護母病焉。
上在昌德宮。常參以代理停,經筵停。
大駕詣慕華館,入幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。
安達曰,大司憲未差,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
具允鈺達曰,吏曹判書韓益謩,連日違召,無意膺令,其在事體,極涉未安。卽爲牌招察任,何如?令曰,依。
洪樂性,以侍講院言達曰,本院下番闕直,事甚未安。兼司書李聖圭,說書洪樂純,旣有只推之令,竝卽牌招推移入直,何如?令曰,依。
以兼司書李聖圭,說書洪樂純牌不進罷職令旨,令于洪樂性曰,推考徽旨捧入。
沈墢啓曰,頒赦百官加爲之事,命下矣。某罪以下宥之乎?敢啓。傳曰,雜犯,死罪以下竝宥。
洪樂性啓曰,頒赦百官加爲之事,命下矣。藝文提學黃景源,卽爲牌招,赦句添入之意,敢啓。傳曰,知道。
洪樂性,以迎接都監言啓曰,勅使到紅箭門,家丁五名,使之落後,先入館所矣,敢啓。傳曰,知道。
李福源,以迎接都監言啓曰,卽者勅使,來入館所矣,敢啓。傳曰,知道。
李福源啓曰,臣承命馳往館所問安,則上·副勅以爲,連賜慰問,不勝感激云矣,敢啓。傳曰,知道。
李福源,以迎接都監言啓曰,卽者使差備譯官·百官及都監堂郞,當爲見官禮之意,言于勅使,則勅使以爲,見官禮一倂停免云矣,敢啓。傳曰,知道。
洪樂性啓曰,館所接見時說話,依例書入,而或不無未盡之處,令廟堂增刪,以備睿覽,何如?傳曰,允。
安,以備邊司言啓曰,因政院啓辭館所接見時說話,依例書入,而令廟堂增刪,以備聖覽事,允下矣。今此書入措語,別無可改者,故還送政院,依此書入之意,敢啓。傳曰,知道。
洪樂性,以迎接都監言啓曰,卽者差備譯官來言,上·副勅以爲,別監中禁,留置不安,盡爲出送云矣,敢啓。傳曰,知道。
洪樂性,以迎接都監言啓曰,卽者差備譯官來言,勅使以爲,間日入給別雌牛減除云矣,敢啓。傳曰,知道。
李福源,以迎接都監言啓曰,勅使旣入館所,各色郞廳,輪回直宿之意,敢啓。傳曰,知道。
李福源,以迎接都監言啓曰,勅使館所茶啖,依例排入之意,敢啓。傳曰,知道。
李福源,以迎接都監言啓曰,卽者差備譯官來言,勅使以爲,開閉門只令放砲三聲云矣,敢啓。傳曰,知道。
李福源,以迎接都監言啓曰,卽者差備譯官來言,副勅率家丁三名,登明雪樓云矣,敢啓。傳曰,知道。
李福源,以迎接都監言啓曰,卽者差備譯官來言,上·副勅以爲,待令進止官,竝令退送云矣,敢啓。傳曰,知道。
李福源,以迎接都監言啓曰,卽者差備譯官來言,上勅往副勅房云矣,敢啓。傳曰,知道。
李福源,以迎接都監言啓曰,卽者差備譯官來言,勅使以爲,三田渡不爲出往,碑文前後面淸漢書各六件,謄書以來云,故依其言分付於承文院·司譯院,使之精寫入給之意,敢啓。傳曰,知道。
吏曹口傳政事,以鄭翬良爲司饔提調。
沈墢,以義禁府言達曰,戶曹·禁衛營達辭內,當該郞廳拿處安徐事,依下矣。戶曹郞廳徐命善,在於陜川任所,纔已請拿,禁衛郞廳李應爀,亦已拿囚,徐命善勿爲拿來,李應爀放送之意,敢啓。令曰,知道。
安,以兵曹言啓曰,內禁衛將鄭翼濟,依傳敎決棍五度之意,敢啓。傳曰,知道。
吏曹口傳政事,以禮曹判書趙雲逵爲伴送使。
正言沈勖之達曰,臣於臺職,實無冒膺之勢,而署經有命,特敎荐降,屢違召牌,分義是懼,不得已黽勉出肅,適當動駕之時,隨參於侍臣之班矣。上馬之際,不善周旋,致速大朝嚴敎,至有置對之命,驚隕悚蹙,無地自容,聖度包容,旋下置之之敎,罰止推考,罪重勘輕,且感且惶。雖不敢爲自引之計,而臺臣禁推,便是已遞,不可以成命之還寢,有所自恕,臣何敢一刻晏然於臺次乎?請令遞下臣職。答曰,勿辭。
安達曰,正言沈勖之,再達煩瀆,退待物論云矣。令曰,知道。
庚辰正月十五日辰時,上具翼善冠·衮龍袍,迎勅擧動入侍時,行都承旨具允鈺,左承旨洪樂性,右承旨沈墢,右副承旨安,同副承旨李福源,假注書李在簡,事變假注書卜台鎭,記事官申益彬·金夢華以次陪從。上萬安門外乘轝,仁政門外乘輦,由敦化門出。上曰,侍臣上馬稽緩,過勅後,一竝禁推。出駕前下敎上詣慕華館入幕次,遠接使·京畿監司帳殿入侍事。出駕前下敎遠接使鄭翬良,京畿監司尹汲進伏,上曰,今番勅使,果何如?翬良曰,極順矣,徐宗順到義州矣,乘駕轎僅得防塞矣。上曰,濫通官也,畿伯,往到何處耶?汲曰,例往松都而止矣。仍退出,上回駕至敦義門,當該考喧都事記過事。出駕前下敎內禁將鄭翼濟,令兵曹決棍五度事。出駕前下敎上還宮入幕次。上曰,龍虎營前排入之,禁喧郞廳拿入。上曰,姑爲參酌,此後正門錄史外,若有闌入喧嘩之事,則當決棍矣,仍拿出。上曰,分付禮都監,班列使之整齊,分付龍虎將,禁軍,使之整齊排立,可也。宣勅後,上行拜禮。上曰,百官叩頭前,勅使先入殿內,引禮,事過後,竝令該府處之。出榻敎宣勅官推考事,考喧都事記過置之事。出榻敎勅使接見時說話,在事變日記中,時·原任大臣入侍事。出榻敎司饔提調趙榮國許遞,其代口傳差出事。出榻敎侍臣禁推置之推考事。出榻敎上曰,明日館所擧動時刻,三嚴,以巳正一刻爲之。出傳敎上曰,明日頒赦,百官加爲之。出傳敎明日頒赦,趁早爲之事。出榻敎上還入大內。
上在昌德宮。常參以代理停,經筵停。
大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
藥房提調洪啓禧,副提調具允鈺啓曰,伏未審夜來,聖體調攝,若何?昨日動駕行禮勞撓之餘,不瑕有傷損之節乎?寢睡·水刺諸節,亦何如?臣等不任區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
大駕詣儲慶宮,入齋室後,政院·玉堂·藥房口傳問安,答曰,知道。
大駕詣館所後,王世子遣宮官問安。答曰,知道。王世孫遣講官問安。答曰,知道。
大駕詣館所,宴享罷後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
安達曰,大司憲未差,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日監察茶時之意,敢達。令曰,知道。
洪樂性啓曰,宰臣元重會,承命馳往館所問安,則上·副勅以爲,俺等一樣無事,莫非下念攸曁,連伏承下問,不勝感謝云矣,敢啓。傳曰,知道。
李泰和,以侍講院言達曰,本院下番,連日闕直,事甚未安。兼司書李聖圭,說書洪樂純旣有只推之令,竝卽牌招推移入直,何如?令曰,依。
以兼司書李聖圭,說書洪樂純牌不進罷職令旨,令曰,推考徽旨捧入。
具允鈺達曰,吏曹判書韓翼謩,連違召令,終不承膺,事體極爲未安。卽爲牌招,何如?令曰,依。
傳于具允鈺曰,百官加下批政事,回駕後爲之。
具允鈺啓曰,卽者吏曹郞廳來言,今日爲政事,命下,而判書韓翼謩,身病未出仕,參判徐志修病不來,參議未差,不得開政云。判書·參判,竝卽牌招開政,何如?傳曰,允。
沈墢達曰,頒赦百官加爲之事,命下矣。未承受推考傳旨及徽旨,自本院依例爻周之意,敢達。令曰,知道。
具允鈺,以吏曹言啓曰,在前頒赦時,例有別歲抄書入之事矣。今則何以爲之?敢稟。傳曰,依例爲之。
傳于具允鈺曰,初嚴入啓後,禮房承旨入侍。
傳于安曰,百官·軍兵雨具。
傳于安曰,諸司預備。
傳于具允鈺曰,都監堂上入侍。
傳于安曰,諸司預備。
洪樂性,以迎接都監言啓曰,卽者差備譯官來言,上勅往副勅房云矣,敢啓。傳曰,知道。
洪樂性,以迎接都監言啓曰,卽者差備譯官來言,副勅率家丁一名,登明雪樓云矣,敢啓。傳曰,知道。
李福源,以迎接都監言啓曰,臣等依下敎使首譯措辭請留,則勅使以爲,奉使往來,自有日限,旣多遲滯,實難淹留,而國王縷縷懇勸,故雖不敢不黽勉加留,而歸心甚急,都監今雖勤請,決不可更爲遲留,心誠不安云矣。都監請留之後,有承旨·大臣·中使請留之例,次第擧行之意,敢啓。傳曰,知道。
李福源,以領議政言啓曰,臣承命使首譯措辭請留,則以爲,國王尙留館所,累請加留,又遣大臣請留勤懇,深感至意,而俺等歸意甚忙,不得奉許,心切不安云。再三懇請,終不許留,何以爲之?敢啓。
李福源,以迎接都監言啓曰,大臣承命,使首譯措辭請留,則以爲,國王尙留館所,屢請加留,又遣大臣,請留勤懇,深感至意,而俺等歸意甚忙,不得奉許,心切不安云,而再三懇請,終不許留矣,敢啓。傳曰,知道。
李福源,以迎接都監言啓曰,勅使入京第三日,大臣請行茶禮事,前已啓稟矣。明日乃是入京第三日,大臣茶禮,依例請行之意,敢啓。傳曰,知道。
李福源,以迎接都監言啓曰,卽者差備譯官來言,上勅往副勅房云矣,敢啓。傳曰,知道。
李福源,以迎接都監言啓曰,卽者差備譯官來言,上勅率家丁二名,登明雪樓云矣,敢啓。傳曰,知道。
傳于李福源曰,編次人今姑退去,明日入侍。
李泰和,以義禁府言達曰,京畿楊州牧平丘驛徒配罪人,善山前府使徐仁修,以他罪請拿矣。今此赦典,入於未及拿來罪人放秩,依前罪目還發配所,何如?令曰,依。
李福源,以義禁府言啓曰,今此頒赦時,時囚罪人中官李景祿·崔道章等過一朔後照律事,已有特敎,不得擧論之意,敢啓。傳曰,知道。
有政。吏批,判書韓翼謩牌不進,參判徐志修進,參議未差,左副承旨李泰和進。啓曰,判書牌不進,參議未差,小臣獨政未安,何以爲之?敢稟。傳曰,仍爲之。又啓曰,穩城府使,今當以文臣差出,而堂上中擬望之人乏少,堂下曾經侍從三品人員,竝擬,何如?傳曰,允。百官加下批。以趙暾爲大司憲,韓光肇爲大司諫,鄭光漢爲司諫,李在協爲司書,韓翼謩爲知經筵,李益炡爲尙衣提調,李昌壽爲司僕提調,李益輔爲典牲提調,尹東度爲同成均,李顯柞爲吏曹正郞,李廷喆爲宗簿寺正,許洉爲萬寧殿別檢,柳健爲穩城府使,兪彦國爲靑松府使,姜柱河爲高原郡守,金致良爲臨陂縣令,趙載翰爲原州判官,徐必修爲橫城縣監,鄭光漢爲兼輔德,金孝大爲江原監司兼原州牧使,李寬爲成均博士。啓曰,原州牧使鄭夏彦,橫城縣監洪相直遞付京職事,自備局節目啓下矣。本曹無相當窠,依例送西之意,敢啓。傳曰,知道。又啓曰,新除授穩城府使柳健,時無加資之命,何以爲之?敢稟。傳曰,依例加資。
兵批,判書李昌壽病,參判金善行病,參議李萬宗入直進,參知柳謇病,同副承旨李福源進。以趙·南彦彧爲副護軍,申暐爲副司直,李在簡爲副司正,李柱海·申圭爲僉知。
副司直金尙翼上書曰,伏以三陽載新,萬品昭蘇。伏惟我邸下,上奉至懽,茂膺純嘏,區區忭祝,曷有其極?仍念臣,頃忝憲職於迫隘之會,屢違嚴召於勅厲之時,論其辜犯,嶺海猶輕,而恩出涵貸,罰止譴削,臣誠以罪爲榮,益無所措。噫,賓對方行,睿敎屢降,臣雖無狀,亦豈至全昧義分,而自有從前素畫,難變守株之見,每煩擸掇,輒費撕捱,積逋之蹤,雖逭重誅,窮隘之情,尙有餘悸,不意聖度天大,恩敍遽降,摠管新命,又辱於逬伏之中,惶霣踧踖,繼之以感涕也。向臣待罪秋曹,觸事昏謬,讞囚之間,擬律乖當,申禁之際,奉法疎緩,甚至科賊稽捕,臺書峻發,此誠關係國綱。臣亦自訟,而第其名稱未著,本不識何狀,移文京兆,考出帳籍,送言捕廳,密加物色,而旣無指擬,未卽摘發,雖緣事勢之固然,其不職則甚矣,何可以已經薄勘,而有所自恕也哉?況臣癃朽之狀,衆所共知,年未篤老,而齒髮全衰,病在膏肓,而精力都耗,默量筋骸,已無犇奏之望,而當此動駕之時,又叨宿衛之任,怵分畏義,不敢偃處郊棲,來伏私次,略陳短章,目下病情,有未暇煩瀆。伏乞睿慈,俯垂矜諒,亟許勘削,以嚴國紀,以安私分,不勝幸甚。答曰,覽書具悉。卿其勿辭,調理行公。
庚辰正月十六日辰時,上御宣政殿。禮房承旨入侍時,左承旨洪樂性,假注書李在簡,記事官申益彬·金夢華以次進伏。上曰,今日動駕時,當先詣儲慶宮,展拜後詣館所,自鍾樓樂止,至紅箭門樂作,百官留住道上事,分付,可也。世子宮·世孫宮問安,亦置之。諸臣以次退出。
庚辰正月十六日辰時,上具翼善冠·衮龍袍,館所擧動時,行都承旨具允鈺,左承旨洪樂性,右承旨沈墢,右副承旨安,同副承旨李福源,假注書李在簡,事變假注書卜台鎭,記事官申益彬·金夢華以次陪從。上出仁政門乘輦,由敦化門出,詣儲慶宮行禮後詣館所。上曰,名貼未入之前,勅使已出西宴廳,不可留住幕次矣,仍詣宴廳。領議政金尙魯曰,都監凡事,多不整待,都監堂上推考,何如?上曰,依爲之。擧條勿施宴享時說話,在事變日記中,大臣入侍事。出榻敎領議政金尙魯,左議政李,右議政閔百祥以次進伏,上曰,徐宗顯,極精矣。尙魯曰,聞譯官言,爲人甚善云矣。曰,喧嘩之聲,頗多,兵曹堂上竝推考,何如?上曰,依爲之。出擧條尙魯曰,引禮,事過後,令該府拿處,何如?上曰,依爲之。擧條勿施允鈺曰,奉筋差備,不卽待令,檢擧提調,推考,何如?上曰,依爲之。擧條勿施宴享罷後,上詣幕次,都監堂〈上〉入侍事。出傳敎大駕還宮,至仁政門外乘輿。曰,終日動駕,聖體,若何?上曰,一樣矣。曰,今日還宮時,百官班列,甚雜亂,當該押班監察,從重推考,何如?上曰,依爲之。出擧條曰,封爵謝恩回甲日,似在近間,而未知的是何日乎?上曰,予則欲於其日,欲有所爲之事,再明當展拜於眞殿門外,送勅時,先詣靈壽閣爲計,而卿等欲知此日,將爲何事耶?曰,此實千古所無之慶也,陳賀之擧,似不可已矣。上曰,昨年旣以此事稱慶,今又陳賀,則一事再賀,決不可爲也,諸承旨·侍衛諸臣,縷縷陳請。上曰,一事再賀,決不可許矣。上曰,今日擧條中,兵曹堂上·押班監察推考外,竝始爲安徐,可也。還入大內。
庚辰正月十六日午時,上詣館所。都監堂上入侍時,戶曹判書洪鳳漢,禮曹判書趙雲逵,右承旨沈墢,假注書李在簡,記事官申益彬·金夢華以次進伏。上曰,今番勅使,其所求請,果何如?鳳漢曰,行期姑未的定,故無所求請,而雖有之,當周便爲之矣。別進封皆有前例,而徐宗順以特敎加給三百兩矣。上曰,其百兩,則特給宗顯,好矣。鳳漢曰,宗順所給三百兩,則如前給之,宗顯旣欲特給,則更以百兩,特敎別給,何如?上曰,所陳誠是矣,依爲之。上曰,注書出去,御前通事,使之入侍,可也。在簡承命出來,韓光會·洪麟漢,以次進伏,上曰,爾其出去,入送首譯,更爲請留,可也。光會·麟漢,承命出來,上曰,注書出去,譯官·李挺禧,使之入侍,可也。在簡承命出來,·挺禧以次進伏,上曰,副勅之姓,卽富哥也。此是漢人耶?曰,淸人也。上曰,前則或有漢人出來者,而今也則無矣。光會·麟漢還奏曰,使首譯更入請留,則以爲,歸意甚忙,無以退期云矣。諸臣以次退出。
上在昌德宮。常參以代理停,經筵停。
藥房提調洪啓禧,副提調具允鈺啓曰,伏未審夜來,聖體調攝,若何?昨日冒寒動駕,侵夕還宮,勞撓之餘,不瑕有損?寢睡·水刺之節,亦何如?臣等不勝區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
安達曰,大司憲趙暾牌不進,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
安啓曰,臣承命馳往館所問安,則上·副勅以爲,早遣近侍下問,不勝感激。俺等眠食無恙,莫非下念攸曁云矣,敢啓。傳曰,知道。
以司諫鄭光漢牌不進罷職令旨,令于洪樂性曰,推考徽旨捧入。
具允鈺達曰,吏曹判書韓翼謩,連違召令,無意承膺,事體殊涉未安。卽爲牌招,何如?令曰,依。
洪樂性達曰,正言沈勖之,引避退待,已至兩日,尙未處置,憲府連日監察茶時,諫院許久闕達,俱涉未安。兩司除在外·傳旨未下外,未肅拜人員,竝卽牌招,何如?令曰,依。
具允鈺,以侍講院言達曰,本院下番,連日闕直,事甚未安。新除授司書李在協,卽爲牌招入直,何如?令曰,依。
以兼司書李聖圭,說書洪樂純牌不進罷職令旨,令于李福源曰,竝推考徽旨捧入。
傳于具允鈺曰,明日擧動時刻,以辰初一刻爲之。
具允鈺啓曰,明日送勅擧動時,何承旨留院乎?敢稟。
安達曰,明日擧動時,兩司侍臣,無進參之員,除在外引避退待外,司諫鄭光漢,待開門牌招,以爲進參之地,何如?令曰,依。
傳于安曰,明日詣靈壽閣後,勅使初吹擧行。
李福源啓曰,郊外餞宴時,接見說話,依例書入,而措辭間或不無未盡,令廟堂更加增刪,以備睿覽,何如?傳曰,允。
安,以備邊司言啓曰,因政院啓辭,送勅時接見說話,依例書入,而令廟堂增刪,以備聖覽事,允下矣。就政院書入措語,略加修潤,還送政院,改書以入之意,敢啓。傳曰,知道。
具允鈺啓曰,編次人元仁孫,依下敎來待矣。傳曰,都承旨與編次人詣閤。
傳于具允鈺曰,舊編次人·奉朝賀,使之入來。
安,以備邊司言啓曰,黃海道追捕武士節目添潤書入之意,敢啓。傳曰,知道。
具允鈺,以迎接都監言啓曰,勅使明日回程,軍令初吹辰正,二吹巳初,三吹巳正書出矣,敢啓。傳曰,知道。
具允鈺,以迎接都監言啓曰,勅使回程牌文,以十八日巳時書出爲先發送之意,敢啓。傳曰,知道
具允鈺,以迎接都監言啓曰,勅使回程路程記書出,而十八日自京離發,高陽止宿,來月初一日,當到義州云。以此分付伴送使及開城府·三道道臣處,何如?傳曰,允。
具允鈺,以迎接都監言啓曰,卽者差備譯官來言,勅使以爲,弘濟院旣是過站,大臣·承旨勿爲出來云矣,敢啓。傳曰,知道。
具允鈺,以領議政言啓曰,臣承命來詣館所,使首譯先呈御帖,請行茶禮,則勅使以爲,昨日親臨設行盛宴,終日陪話,心甚多幸,今早又遣大臣,請行茶禮,尤不勝感激,而身方憊困,不能出受,願依近例床排入送,停免行禮云,故依其言床排入送,臣則退歸之意,敢啓。傳曰,知道。
具允鈺,以迎接都監言啓曰,大臣承命,來詣館所,使首譯先呈御帖,請行茶禮,則勅使以爲,昨日親臨設行盛宴,終日陪話,心甚多幸,今早又遣大臣,請行茶禮,尤不勝感激,而身方憊困,不能出受,願依近例床排入送,停免行禮云,故依其言,床排入送,大臣則退歸之意,敢啓。傳曰,知道。
具允鈺,以迎接都監言啓曰,卽者差備譯官來言,副勅率家丁三名,往西宴廳云矣,敢啓。傳曰,知道。
具允鈺,以迎接都監言啓曰,卽者差備譯官來言,上·副勅率家丁二名,自南樓登明雪樓云矣,敢啓。傳曰,知道。
具允鈺,以迎接都監言啓曰,卽者首譯來言,勅使回還時,一路宴享及軍威軍歌舞童軍樂禮樂,一倂減除,茶啖依上來時例,只設於宿所站云。以此知委守禦廳·開城府·三道道臣處,而在前如此之時,有遣中使申謝三處,別遣問安使之例,令政院考例擧行,何如?傳曰,允。
具允鈺,以迎接都監言啓曰,勅使明日離發時,自京至慕華館,乘轎子作行云矣,敢啓。傳曰,知道。
安,以迎接都監言啓曰,卽者差備譯官來言,上勅往副勅房云矣,敢啓。傳曰,知道。
安,以御營廳言啓曰,本廳分授肅靖門南邊,體城五間半許頹毁處,今當改築,而所入石子浮出,然後可以始役。自前築城時,東郊蘆原近處所在石子,連爲浮出以用矣,今亦依前例浮出之意,敢啓。傳曰,知道。
安,以兵曹言啓曰,今正月十七日,武臣堂上以上,朔試射日次,而客使在館,故不得爲之之意,敢啓。傳曰,知道。
庚辰正月十七日巳時,上御養心閤。編次人入侍時,編次人元仁孫,行都承旨具允鈺,假注書李在簡,記事官申益彬·金夢華以次進伏。上命允鈺書封爵肅謝日記懷文。上曰,舊編次人,當已入來,注書出去偕來,可也。在簡承命出來,舊編次人李喆輔進伏,上曰,老者之文,欲使老者見之,故召卿矣。仍命校正御製訖,上曰,承旨書之。養老之意,念功之道,人君之先務也。旣拜靈壽閣,耆社諸臣,盟府滯礪勳臣,二十日明政月臺當宣饌,以此分付。出傳敎上曰,耆社則多人,而勳臣,只有仁平一人矣,見已衰老,不於此時爲此事,更於何時爲之乎?上曰,以今番見之,講規難矣。仁孫曰,如無熟工,臨講亦難,科規新定之後,聰明已減之人,不敢生意矣。上曰,尙有一條路,卽日唱榜之科,是也,金始煐廢科後,遇耆老科而爲之矣。上曰,承旨書之。嗚呼,明日,豈忍泛過?明朝動駕時,先拜眞殿,詣靈壽閣展拜,而回駕時,當臨宣武祠,仁政月臺宣諭。隨駕宗親·文武二品以上人,與耆民展拜等時,訓局先後廂,龍虎營,道上留陣,只駕前駕後侍衛事,明日聚軍後,令宣傳官分付,百官仍留道上。上曰,展拜等時以下,出傳敎以上,勿出朝報,可也。上曰,承旨書之。同日諭隨駕二品以上耆民等綸音。噫,卅載臨御,否德無能,臨深履薄,冥然食息,忍過三年,今逢此歲,實是夢想之外。噫,今日何日?卽余昔年封爵謝恩之之日也,遙望西郊,追慕一倍。其在感聖恩之道,豈可泛過?祗拜眞殿,又拜靈壽閣,臨月臺召二品以上耆民,宣諭其意,維何絜矩之道,大學攸載。今予逢此日,若無推惠之道,亦豈憶昔年詑昔恩之意乎?且世有甲宴甲會,上自宗親·文武官,下至庶民年六十七歲者,特賜衣資食物,以表予意。嗚呼,憶昔日之聖恩,怳若一夢,布今辰之誕諭,可傳百年。出綸音上曰,宣諭宣饌,皆於月臺,而不御正殿,有意矣。初意則欲以可資推恩矣,朝臣甲戌生,不至甚多,而庶人難處,此予愼爵賞之意也,加資則有不入者,而衣資食物,則均被其惠矣。右承旨留院事。出榻敎明日還宮後,五部耆民,使之待令於敦化門事。出榻敎明日還宮後,隨駕宗親·文武二品以上,來待於仁政殿庭事。出榻敎明日眞殿展拜時,贊儀·引儀一人,待令於眞殿南門事。出榻敎上謂喆輔曰,卿則二十日當見之,卿等其退去。諸臣以次退出。
上在昌德宮。常參以代理停,經筵停。
大殿封爵謝恩回甲日,大殿,政院·玉堂·朝廷二品以上·六曹堂上單子問安。答曰,知道。
中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安,答曰,知悉。
大駕詣靈壽閣後,王世子遣宮官問安。答曰,知道。王世孫遣講官問安。答曰,知道。
大駕詣宴享臺入幕次後,王世子遣宮官問安,答曰,知道。王世孫遣講官問安。答曰,知道。政院·玉堂·藥房口傳問安,答曰,知道。
宴享罷後,政院·玉堂·藥房口傳問安。答曰,知道。
大駕詣宣武祠後,王世子遣宮官問安。答曰,知道。王世孫遣講官問安。答曰,知道。
大駕還宮後,政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。
具允鈺達曰,明日常參,取稟。令曰,停。
洪樂性達曰,大司憲趙暾未肅拜,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
具允鈺達曰,吏曹判書韓翼謩,連違召令,無意承膺,事體殊甚未安。卽爲牌招,何如?令曰,依。
洪樂性,以侍講院言達曰,本院兼司書李聖圭,說書洪樂純,旣有只推之令,竝卽牌招察任,何如?令曰,依。
傳于安曰,諸司預備。
有政。吏批,判書韓翼謩病,參判徐志修進,參議未差,右副承旨安進。啓曰,判書韓翼謩,身病未出仕,參議未差,小臣獨政未安,何以爲之?敢稟。傳曰,仍爲之。鶴城君楡,今加顯祿,左副承旨李泰和,兵曹參知柳謇,今加嘉善,耆社入侍諸臣,年六十七歲人加資事,承傳。穩城府使柳健,今加通政,加資事,承傳。以任師夏爲兵曹參知,李泰和爲行左承旨,洪樂性爲右承旨,沈墢爲左副承旨。
兵批,判書李昌壽侍衛進,參判金善行進,參議李萬宗守宮,參知未差,右副承旨安進。以柳謇爲副護軍。
傳于安曰,諸司預備。
李泰和,以迎接都監言啓曰,勅使元禮單例贈·別贈,都求請·別求請,通官元禮單都求請·別求請,各項物種,或以本色持去,或折銀持去之意,敢啓。傳曰,知道。
李泰和,以迎接都監言啓曰,卽者差備譯官來言,禮單馬,折銀持去云矣,敢啓。傳曰,知道。
洪樂性,以迎接都監言啓曰,卽者勅使離發館所矣,敢啓。傳曰,知道。
沈墢啓曰,臣敬奉傳敎取考典獄署囚徒案,則承傳罪人十三名,刑曹罪人二十四名,來關罪人二十四名,各司罪人一名內,罪人奴景奉段,高聲官門罪也,罪人咸三同段,作挐朝房罪也,竝卽爲放送,而其餘罪人等段,俱係重大,不可輕議,故竝仍囚之意,敢啓。傳曰,知道。
李福源,以吏曹言啓〈曰〉,別歲抄書入事,命下矣。其下亦爲書入乎?敢稟。傳曰,一體書入。
庚辰正月十八日辰時,上御衍慶門外。承·史入侍時,行都承旨具允鈺,左承旨洪樂性,右承旨沈墢,左副承旨李泰和,右副承旨安,同副承旨李福源,假注書睦萬中·李在簡,事變假注書卜台鎭,記事官申益彬·金夢華以次侍立。上曰,贊·引儀,使之進前呼唱,可也。上行拜禮訖,上曰,承·史退去,待令於萬安門外,可也。諸臣以次退出。
庚辰正月十八日辰時,上具翼善冠·衮龍袍,餞勅擧動入侍時。行都承旨具允鈺,左承旨洪樂性,左副承旨李泰和,右副承旨安,同副承旨李福源,假注書李在簡,事變假注書卜台鎭,記事官申益彬·金夢華以次陪從。上由敦化門出,當該中官從重推考事。駕前下敎詣耆社時,直詣靈壽閣事。駕前下敎問安宰臣推考事。駕前下敎當該中官承傳色推考事。駕前下敎動駕時,自杷子石橋捧上言事。駕前下敎詣靈壽閣展拜訖,御耆英館,耆社諸臣入侍事。出榻敎李喆輔·洪鳳祚·兪㝡基·徐宗伋·金相奭以次進伏。上曰,奉朝賀之年,予知之,而其餘,各陳年甲也。諸臣以次仰對,上曰,承旨書之。今日靈壽閣歷拜,實是萬萬料外,令入侍耆社諸臣,各熟馬一匹面給。月臺欲爲宣諭,意實詑思,耆英館入侍之臣,與他有異,其中年六十七歲人,特爲加資。承旨·侍衛諸臣,各半熟馬一匹賜給,史官兒馬一匹賜給。出傳敎耆社諸臣以次退出,上曰,諸司預備。出傳敎上曰,政事,當日爲之。出傳敎大駕詣宴享臺,餞勅時說話,在事變日記中,大臣入侍事。出榻敎領議政金尙魯,左議政李,右議政閔百祥以次進伏。上曰,金相奭,俄者見之已老矣。尙魯曰,久未相見,而無怪其老矣。上曰,朴相老自爲注書時,知其勤幹,而着實禁喧矣,當下上弦弓賜給,可也。上曰,都承旨頃日所陳,是矣,密贈之說,名不正,此後改以加贈,可也。樂性曰,宣武祠,將行拜禮事,有命,而伏聞丁丑年,則以揖行禮云矣。上曰,依前以揖爲之,可也。判尹洪啓禧曰,楊經理,雖先出來,而邢尙書統領軍務,官秩又高,而宣武祠位次,楊在邢之上,似涉未安矣。上曰,詣宣武祠更議,可也。大駕詣宣武祠,判尹入侍事。出榻敎上曰,判尹入侍于月臺,可也。命允鈺書御製記懷,上曰,今日得見眞欽差矣。宣讀官,嚴璘爲之事。出榻敎大駕還宮,上御仁政殿月臺,宣諭訖,上曰,東西班退出,耆民使之進前。上曰,爾等年,幾何?各陳之。耆民等以次仰對,上曰,承旨書之。今日宣諭時,入庭耆民中六十七歲以上人,特加一資,令該曹今日口傳下批。出傳敎上曰,其中無號牌者,拔之,可也。上曰,彼出去者,元仁孫乎?樂性曰,然矣。蔡濟恭亦入來矣,編次人竝入侍事。出榻敎元仁孫·蔡濟恭,以次進伏,命允鈺書御製宣武祠祭文,上曰,承旨書之。親製祭文以下,今二十一日宣武祠,遣都承旨致祭。出傳敎上曰,都承旨亦往弘濟院,故欲使洗之,而送于宣武祠矣。上曰,承旨書之。俄者耆民無號牌者,令拔之矣,年老者,忘未持來,不是異事,一倂加資。出傳敎上曰,承旨書之。噫,雖逢今日,承歡承顔無路,何以瀉懷?慶恩府院君曾孫金思穆,令該曹特爲錄用,贈領相玄孫崔柱岳,待闋服卽爲調用。出傳敎判義禁洪象漢曰,頃日晝講,俯詢金聖應母年,臣於其時,欲爲仰達,而晝講體重,故不敢矣。今日盛擧,實千古所無,自上旣聞重臣近百歲母年,則宜有推惠之道矣。上曰,所陳,是矣。承旨書之。今日此擧,卽追昔年尊年之意,況崇品重臣之母乎?行司直金聖應母貞敬夫人尹氏,今年九十三歲,遙望崇陵,予懷一倍,令該曹衣資食物,從厚題給,以示予意。出傳敎今番宴勅時,拿處推考擧條,一竝勿施事。出榻敎金吾時囚中官,一體放送事。出榻敎該房承旨取囚徒案,輕囚放釋事。出榻敎樂性曰,判尹洪啓禧,有月臺入侍之命,故來待矣。上曰,置之。還入大內。
上在昌德宮。常參以代理停,經筵停。
下直,淸安縣監崔福。
大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
藥房都提調李,提調洪啓禧,副提調具允鈺啓曰,伏未審夜來,聖體調攝,若何?昨日冒寒展禮,仍又送勅郊外,還宮後,又復竟夕勞動,不瑕有損乎?寢睡·水刺之節,亦何如?劑入湯劑,已盡於昨日,臣等卽與諸御醫入侍,詳察聖候,議定繼進當否,爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼加劑以入,下敎日入侍,宜矣。
中宮殿,藥房口傳問安。答曰,知道。
李福源達曰,明日常參,取稟。令曰,停。
沈墢達曰,大司憲趙暾未肅拜,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
具允鈺達曰,左承旨李泰和,右承旨洪樂性,今日不爲仕進,竝卽牌招,何如?令曰,依。
具允鈺達曰,吏曹判書韓翼謩,連違召令,無意承膺,事體殊甚未安。卽爲牌招察任,何如?令曰,依。
以司諫鄭光漢,說書洪樂純牌不進罷職令旨,令于李福源曰,竝推考徽旨捧入。
沈墢達曰,假注書睦萬中,身病猝重,勢難察任,今姑改差,何如?令曰,依。
以趙錫穆爲假注書。
傳于洪樂性曰,時刻置之,當差晩爲之,使之食後入來,只禮房承旨入侍。
洪樂性,以禮曹言啓曰,皇壇祭壇·祭器及凡諸等物,每年孟春,禮·戶曹堂上奉審事,曾已命下矣。今正月二十一日,臣曹與戶曹堂上進去,眼同奉審後,稟處,何如?傳曰,允。
洪樂性,以弘文館言啓曰,本館下番修撰金華鎭以其親病,陳書徑出,修撰金應淳在外,副修撰李商芝傳旨未下,下番將未免闕直,事甚未安。副應敎徐命天,校理李溵,副校理鄭晩淳,竝卽牌招,以爲推移姑降入直之地,何如?傳曰,允。
李福源,以迎接都監言啓曰,勅使到沙峴底臣等所住處,使臣等回避,故臣等避入幕中,則通官徐宗順等,入見臣等,以爲,久留館中,貽弊不少,而見待優厚,不勝感謝云矣,敢啓。傳曰,知道。
洪樂性,以迎接都監言啓曰,昨日宴享色郞廳,依傳敎持宴床,馳往高陽站,分入各房之意,敢啓。傳曰,知道。
李福源,以兵曹言啓曰,今正月二十日,文臣朔試射日次,而殿座相値,不得爲之之意,敢啓。傳曰,知道。
沈墢,以兵曹言達曰,宣傳官金聖遇,素患痰病,近甚添劇,時日之內,萬無起動供仕之望,呈狀乞遞。莫重侍衛之任,不可久曠,今姑改差,何如?令曰,依。
洪樂性啓曰,卽者修撰金華鎭以其親病,陳書徑出,原書纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
修撰金華鎭上書曰,伏以天休滋至,聖壽無疆,封爵謝恩之日,重回,殿庭宣諭之儀,載擧,臣民慶忭,曷有其極?臣之老母,素抱貞疾,居常澟綴,無一日不在床席,臣孑然獨身,夫豈有離側供仕之念,而畏分怵義,抑情持被,亦有日矣。卽接家信,則臣母所患痰癖之症,挾感添劇,寒熱交作,飮啖全廢,有時昏倒,殆不省事,急伻踵至,促臣歸視。臣自聞此報,方寸煎灼,按住不得,玆敢投進短章,徑出禁門。伏乞离明,俯賜矜察,亟削臣職,以便救護,千萬幸甚。答曰,覽書具悉。邦慶無前,聖上封爵謝恩之日,重回,慶忭,曷有其極?爾其勿辭,救護母病。
副修撰金應淳上書曰,伏以天休滋至,聖壽無疆,乃以謝封爵之日,誕宣諭耆老之音,臣民歡忭,曷可勝喩?臣卽接鄕信,臣父宿病,當此換節之際,一倍添劇,眩暈咳喘,俱不尋常,十日專書,倍日而至。臣驚遑焦迫,不能按住,玆敢冒陳至懇,忙尋鄕路。伏乞睿慈,俯垂矜諒,亟削臣職,仍治臣擅行之罪,俾便救護,千萬幸甚。答曰,覽書具悉。邦慶無前,聖上封爵謝恩之日,重回,慶忭,曷有其極?爾其勿辭,往護父病。
行左承旨李泰和上書曰,伏以臣,至愚極陋,百無肖似,三十餘年屛處鄕郊,彯纓嚲綬,已斷夢想,鑿井耕田,自分終老,不意我大朝殿下,拔之於廢棄之中,登之於朝籍之上,淸塗顯班,簡除相續,隆恩異渥,曠絶千古,臣感戢銘鏤,愚衷自激。藉令臣殫智竭慮,有可以仰酬萬一,則臣雖捐生殞軀,豈復有所顧惜,而第臣庸騃譾劣,最居人下,千思萬量,不足以備任使之末,秪是策疲驅衰,筋力犇走,若可以少伸忱誠。臣故不顧癃老,不計顚踣,前後除命,輒皆承膺,服勞供劇,不敢爲退避之計,而在梁之鵜,人必爲笑,爲駒之馬,臣亦自恧,迺者擢資之命,又下於千萬意想之外,臣是何人,誤恩之稠疊,一至於此也?臣雙擎恩旨,百拜兢惶,惝怳夢寐不知所以自措也。噫,邦祿川至,我聖上以封爵謝恩重回之日,親備法駕,歷拜靈閣,此實前史所未見之盛事也。臣適以近侍,獲覩洪休,只切鰲忭之忱,夫豈料因是而反媒榮寵也?念臣所陞之資,卽古所謂命德之器也。前後膺是資者,或以功勞,或以勤久,未嘗以無名而猥受者,誠以聖朝爵賞,不可以猥屑,人臣資級,不可以冒濫故也。今臣以言乎功勞,則本無分寸之可記,以言乎勤久,則登班陞秩,纔踰數十箇月矣,以此以彼,何嘗彷彿於是資,而徒以臣遲暮之年,偶躋於六十七歲之故,有此格外之異數。在臣身爲榮爲耀,雖曰千古罕比,而其於聖上愼爵賞之道,豈不大有所逕庭也哉?我聖上審愼陞擢之盛意,臣亦嘗屢承於前席,而今忽緣臣身,而或歸於屑越,則是誠臣之罪也。臣不可徒恃寵靈,冒受恩資也,至此而尤較然矣,今於召牌之下,隨詣闕外,敢陳短章,仰暴新資難冒之端,自外徑歸,臣罪尤大。伏乞离明,俯賜諒察,亟收臣新授資級,以安賤分,千萬幸甚。答曰,覽書具悉。邦慶無前,聖上封爵謝恩之日,重回,慶忭,曷有其極?今玆陞資,聖意攸在。卿其勿辭,從速察職。
上在昌德宮。常參以代理停,經筵停。
下直,恃寨僉使閔愿。
具允鈺達曰,明日常參,取稟。令曰,停。
李福源達曰,備邊司郞廳來言,今日,雖是賓廳坐起日次,與殿座相値,不得來會,而歲改已久,尙不入對,當以念後無故日來會云矣,敢達。令曰,知道。
洪樂性達曰,大司憲趙暾牌不進,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
備忘記,傳于福源曰,今下弓矢,恃寨僉使閔愿處給送。
具允鈺達曰,左副承旨沈墢,今日不爲仕進,卽爲牌招,何如?令曰,依。
李福源達曰,憲府連日監察茶時,諫院許久闕達,正言沈勖之因避退待,已至累日,尙未處置,俱涉未安。兩司除在外傳旨未下外,大司憲趙暾,司諫鄭光漢竝卽牌招,何如?令曰,依。
以司諫鄭光漢牌不進罷職令旨,令于沈墢曰,推考徽旨捧入。
具允鈺達曰,吏曹判書韓翼謩,連違召令,無意承膺,事體極爲未安。卽爲牌招察任,何如?令曰,依。
洪樂性啓曰,耆老堂上朴致遠·洪重徵·鄭亨復·韓師得·宋昌明·金相奭·李喆輔,盟府堂上李普赫依下敎來待矣。傳曰,入侍。
李福源啓曰,吏曹判書韓益謩,參判徐志修,牌招不進推考傳旨,今方捧入,而特敎開政之下,如是違牌,不卽擧行,事甚未安。參判徐志修,更卽牌招,判書韓翼謩,係是一日三牌,何以爲之?敢稟。傳曰,參判更爲牌招。
傳于李福源曰,下旬次對,明日爲之,政事催促擧行。
沈墢達曰,明日次對,兩司無進參之員,除在外·引避退待·牌不進·傳旨未下外,大司憲趙暾,司諫鄭光漢竝待開門牌招,以爲入侍之地,何如?令曰,依。
以司諫鄭光漢牌不進罷職令旨,令于沈墢曰,推考徽旨捧入。
李福源,以弘文館言啓曰,本館下番闕直,事甚未安。今日政新除授玉堂,待下批仍卽牌招入直,何如?傳曰,允。
有政。吏批,判書韓翼謩牌不進,參判徐志修,參議未差,左副承旨沈墢進。
吏批,啓曰,判書韓翼謩牌不進,參議未差,小臣獨政未安,何以爲之?敢稟。傳曰,仍爲之。
吏批,以元義孫爲副修撰,以金履信爲工曹正郞,徐命瑞爲典牲主簿,韓必壽爲大同察訪,任希孝爲注書。校書正字單成大中。
兵批,判書李昌壽病,參判金善行入直進,參議李萬宗病,參知任師夏在外未肅拜,左副承旨沈墢進。
兵批,啓曰,前牧使鄭夏彦,前縣監洪相直遞付京職事,命下,而吏曹無相當窠,啓稟送西矣,本曹亦無相當窠,依例付軍職之意,敢啓。傳曰,知道。
兵批,奉朝賀單洪重徵,副護軍許礈,副司直金時默·鄭夏彦,副司果李景老·洪相直,訓鍊主簿單朴宗新,部長單朴景新,城機別將梁世絢。
沈墢,以兵曹言達曰,同知中樞府事申光宅,素抱奇疾,近甚添劇,無望供職,呈狀乞遞,不可一向虛帶,今姑改差,何如?令曰,依。
李福源,以刑曹言達曰,卽接光陽縣監所報,則本縣爲奴定配罪人金厚光,逃還本土,執捉下送云,而罪人金厚光,初以犯酒罪人,擅離逃還,又復酗酒,作拏於士夫家,至於凌辱之狀,萬萬痛駭。此等絶悖之漢,不可循例還配而止,從重嚴治後,移配極邊,以懲其惡習,而當該配所官,則常時不能檢飭,使莫重爲奴罪人,致有此逃躱之弊,不可無飭,推考警責,何如?令曰,依。
漢城判尹洪啓禧箚曰,伏以臣於入庭耆民加資之命,竊有淺見,敢附執藝之義,略效獻愚之忱,以冀聖明之俯察焉。天佑宗祊,聖算益高,昨日所値之慶,實是簡牒之所罕有,臣民慶忭,曷有其極?此時推恩之擧,固爲志喜之道,而我殿下不擧加資之典,只施食物之惠,此實出於愼爵賞之聖意,臣誠欽仰贊歎。至於入庭之民,可與入侍侍衛之臣,同其例,故有此恩命,然六十七歲之人,則昨日特恩,固自有義,而若於六十八至七十九,則視諸臣反有加焉。臣謂入庭耆民中,六十七歲人及八十以上,皆可蒙恩,其餘則雖已下批,所宜反汗。且庶民增年,爲近日痼弊,雖其所當加資者,亦自臣府,考籍詳査,有不可已也。伏願聖上,俯加裁處焉。取進止。答曰,省差且悉。所陳,明當下敎矣。
奉敎金載順書曰,伏以臣姨從兄弘文館副修撰臣李商芳,方帶春秋館記事之銜,而臣亦有例兼矣。揆以法意,不可仍帶,而臣實爲下,在所當遞。乞令該曹,照例變通,以存公格,不勝幸甚。答曰,覽書具悉。書辭,令該曹考例稟處焉。
副校理鄭晩淳書曰,伏以邦慶無前,聖上封爵謝恩甲日重回,躬拜壽閣,恩逮耆老,瞻聆所及,孰不懽忭?仍念臣於館職,旣被臺臣緘默之斥,揆以廉義,豈有一分冒出之路,而因仍蹲據,式至于今者,區區微誠,只爲趨參候班,獲覩盛儀,而今則義分旣伸,廉愧宜展。且臣母宿病,越添於日來風寒,痰升而咳嗽苦劇,頭疼而神氣昏綴,臣方左右扶將,藥餌爲事,目下情理,實無暫時離捨之勢。今以下番曠直,召牌儼臨,而無由祗承,玆敢隨詣闕外,冒陳至懇。伏乞睿慈,俯賜矜諒,亟削臣職,以便救護,仍治臣罪,以肅朝綱,不勝幸甚。答曰,覽書具悉。邦慶無前,聖上封爵謝恩之日,重回,慶忭,曷有其極?爾其勿辭,救謢母病。
庚辰正月二十日辰時,王世子坐德成閤。承旨持公事入對時,同副承旨李福源,假注書趙錫穆,記事官李在協,記事官金夢華以次進伏訖。福源曰,此刑曹所達也,以罪人金厚光任自逃還之罪,移配極邊,配所官光陽縣監,則以不能檢飭之失,推考警責,爲請矣。令曰,此草記乎?福源曰,然矣。令曰,書依字。令曰,今日宣饌,如饋酒之例乎?福源曰,然矣。廢醞之後,代之以饌矣。令曰,耆臣,誰爲入來?福源曰,耆府臣七人,親功臣一人入來矣。以次退出。
庚辰正月二十日午時,上御明政殿月臺。耆社盟府堂上入侍時,司直朴致遠·洪重徵,工曹判書鄭亨復,知敦寧韓師得,司直宋昌明·金相奭,奉朝賀李喆輔,仁平君李普赫,右承旨洪樂性,假注書李在簡,記事官申益彬·金夢華以次進伏。命宣饌,上曰,注書出去,擧條紙數丈持來也。在簡承命持入,上手書御製二丈以下,上曰,舊編次人進來讀之。喆輔進讀訖,上曰,一則揭板於耆社後,元本卿其持去,一則仁平持去,可也。上曰,仁平年,幾何?普赫曰,七十七歲矣。上曰,祖孫同席,誠貴矣。李福源方在院中,使之入來,同爲受饌,可也。同副承旨入侍事。出榻敎福源進伏,上曰,祖孫父子,同席受饌,豈不貴乎?樂性曰,今日旣宣饌於耆老諸臣,則御座宜設几杖矣。上曰,方置之上闕,何以持來耶?上曰,今日御製,作畫帖,可也。樂性曰,畫帖則以設几杖樣,盡出,何如?上曰,唯。御製作帖,一件內入。今日入侍耆堂及入侍諸臣,各一件賜給事。出榻敎上曰,再昨與今日,皆予所以詑恩也。樂性曰,再昨,無味過之,臣等之心,缺然矣。喆輔曰,殿下所以詑恩,至矣盡矣,而獨使臣下不得伸其情禮,此豈絜矩之道乎?上曰,今日之事,乃絜矩之道也。亨復曰,丙子齋室入侍時,東朝賜饌矣,今日與覩宣饌之盛擧,不勝社飯之感矣。上曰,其時卿果入侍矣,聞卿言,予心一倍矣。重徵曰,先臣以屢請休致,終未遂志,爲沒身之恨,臣有乞骸之願,而無路仰徹,今日幸瞻耿光,若蒙許退之恩,則死無餘憾矣。上曰,貴矣,承旨書之。行司直洪重徵,今日懇請休致,其志可嘉。特允其請,政官牌招開政,卽爲下批。出傳敎以手書,書下御製曰,卿其持去也。卿之往來似艱,故今方使之開政,卿其留待肅謝而歸也。上曰,承宣之家,始出奉朝賀矣。於永安尉,爲幾寸乎?樂性曰,八寸孫矣。上曰,卿等,退去休息,可也。諸臣以次退出。
上在昌德宮。常參以代理停,經筵停。
洪樂性達曰,明日常參,取稟。令曰,停。
安達曰,大司憲趙暾牌不進,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
具允鈺達曰,今日,所當持公事入對,而時無公事,頉稟。令曰,知道。
王世子生辰,大殿·中宮殿,政院·玉堂口傳問安,答曰,知道。世子宮,政院·玉堂單子問安。答曰,知道。嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
沈墢,以都摠〈府〉言啓曰,今日入直內三廳,武兼·禁軍及軍兵等,當爲中日習射,而王世子生辰相値,不得爲之之意,敢啓。傳曰,知道。
允鈺達曰,右副承旨安,同姓庶四寸大父幼學埅身死,服制已行四日,出仕,何如?令曰,依。
傳于沈墢曰,大臣·備局堂上詣閤。
具允鈺達曰,吏曹判書韓翼謩,連違召命,無意承膺,事甚未安。卽爲牌招察任,何如?令曰,依。
沈墢啓曰,編次人元仁孫,依下敎來待矣。傳曰,詣閤。
又以啓曰,卽者副修撰元義孫以其親病,陳書經出,原書纔已退却矣。所當直捧禁推傳旨,而此與無端徑出,有異,推考警責,何如?傳曰,允。
又以禮曹言啓曰,王世子太廟展謁,過勅後擇日擧行事,命下矣。展謁吉禮,令日官推擇,則今正月二十二日·二十四日·二十五日爲吉云,以何日定行乎?敢稟。傳曰,二十四日爲之。
洪樂性,以禮曹言啓曰,皇壇親祭,依例擧行事,命下矣。吉日,令日官推擇,則來三月初八日爲吉云,以此日擧行之意,分付,何如?傳曰,允。
沈墢,以禮曹言啓曰,臣陽澤與戶曹參議金選慶,進詣大報壇奉審,則壇內外曲墻塗灰,庫庫剝落,蓋覆大方甎,庫庫破傷,三面壝門,破傷渝色,柱根塗灰剝落,壇下方甎及神路·御路方甎,庫庫破傷,奉室三位神榻內,黃袱三件色渝,饌卓樽卓漆色渝,風遮大草芚二番長竹三甲所破傷,冽泉門粱上塗灰及仰土雨漏剝落,香室雨漏,曲水油芚三番色渝改備,饌卓巾一件修補,樽卓巾一件改備,二件修補,瓦㽅七坐,篚二,祭器蓋覆黃木袱二件破,祭鼎一坐破,香祝蓋覆黃綿紬袱一件色渝改染,黃帳幕一件,黃帳五件色渝改染,油遮日六浮破修補,白布遮日一浮內,一幅改備,大束乼一艮衣,中束乼二艮衣,小束乼一艮衣破改備,工人所着,紅紬衣一十件破改備,皁紬衣十件改備,十件仍修補,白紬中單五件破改備,白紬裙五件破改備,介幘冠七,進賢冠十,皮弁冠五竝破修補,烏皮履十部,幞頭一,干戚各二破改備,角槌五柄,內角改備,柳笥一隻改備,塤二部,缶二部破傷等物,竝令各該司,急速改備事,分付,何如?傳曰,允。
沈墢,以備邊司言啓曰,會寧·慶源開市,旣已完畢,令承文院撰出回咨,別定禁軍,騎撥下送于義州府,使之傳給鳳凰城將處,以爲轉送北京之地,何如?傳曰,允。
奉朝賀李喆輔書,王若曰,國朝優於待老,厥有彛章,君臣貴相知心,宜全素守。玆循平日之苦懇,特許餘景之優閑。惟卿,器度端凝,姿性愷悌。精神照映於四座,廢爲華國之才,詞翰膾炙於一時,濟以傳家之學。斂身僻巷,而榮落夷險之不留於懷,潛神群經,而毁譽得失之一委於命。自夫科名之不幸,久矣進路之無心。偶爾一着之誤身,視如朝衣之塗炭。澹然萬事之灰念,坐閱虛舟之風波。穽坎交擠而不移其與物無競之操,滄桑屢變而所恃者知我孔昭之天。優遊傾軋之場,丹心素髮,雍容法度之則,佩玉瓊琚。而前後歷揚之旣多,顧內外績用之益茂。昭融契合,粵自春坊之初年,逡巡名塗,不踐玉署之一步。方面委寄,氷蘖之貞操冞堅,前席編摩,黼黻之宏猷尤著。掌財賦而蔚有其效,秉銓衡而未展厥施。雖伯玉知非之心,常有納告身願,然房杜需世之器,何曾由科目登?忽報耆英社之滿籌,兼喜侍從父之陞秩。對顔髮於靈閣,宛似震邸之風雲,瀝悃愊於晝筵,要丐暮境之歲月。心事可質,不但爲古人懸車之年,編次有名,亦豈無暇日登筵之路?肆推禮以使之眷,特許致爲臣之規。誠悃素孚,何待公車之累牘?心腹誕諭,更頒雲漢之寵章。筋力不愆於趨朝,非無縶谷駒之念,行藏自適於告老,寔循脫垢衣之情。蓋明哲善處寵辱之間,顧憂愛何殊進退之際。高情謝跡於朝籍,非無享美名之心,禮饋致養於暮齡,可遂樂餘年之願。斷斷之忠赤,難免魏闕江湖,嘵嘵之雌黃,不知駱岫花石。悵如懷之如失,喜卿志之克成。於戲,向來身外之是非,都付閑夢,從此靜中之日月,盡屬自家。托契之意甚昭,宜無憚於頻召。承家之兒克肖,庶不憂於繼勞。故玆敎示,想宜知悉。校理李瀰製進
庚辰正月二十一曰,辰時,上御熙政堂。大臣·備局堂上引見入侍時,領議政金尙魯,左議政李,右議政閔百祥,知中樞府事李益炡,判敦寧李昌誼,漢城府尹洪啓禧,戶曹判書洪鳳漢,行司直洪象漢,左參贊鄭翬良,刑曹判書李益輔,兵曹判書李昌壽,副司直吳彦儒,副護軍崔鎭海,知訓鍊具善行,訓鍊都正鄭汝稷,吏曹參判徐志修,工曹參判朴相德,左副承旨沈墢,副校理嚴璘,假注書趙錫穆,事變假注書卜台鎭,記事官申益彬·金夢華以次進伏訖。尙魯曰,近日日氣不適,聖體調攝,若何?上曰,一樣矣。寢膳之節,亦何如?上曰,善寢而無進御之量矣。尙魯曰,丸製,連爲進御乎?上曰,當擇日服之矣。曰,脚部流痰之症,何如?上曰,妨於坐矣。尙魯曰,中宮殿氣候,若何?上曰,安順矣。尙魯曰,王世子氣候,若何?上曰,一樣矣。尙魯曰,王世孫氣候,一向安順乎?上曰,安順矣。尙魯曰,今番勅行,順過矣。上曰,別無求請之事乎?戶判奏之。鳳漢曰,無求請之事,而上·副使爲人,甚順便矣。尙魯曰,此東萊府使洪名漢狀啓也,以爲,裁判差倭,以公木作米年限請退事,上年五月出來,故嚴勅訓別,連加責諭督還,而稱以命脈所關,終無歸意,與其一向相持,畢竟勉許,不若因其哀乞,亟施恩命,以除供給之爲愈,許副與否,請令廟堂稟處矣。今此公木作米之請,在馬島爲命脈所關,不準請則不已,在朝家則初雖靳持,末梢輒許之,首尾相持之際,徒使一道受弊,誠有害而無益矣。今亦限五年特爲許施,此後無得更請事,嚴加責諭之意,分付,何如?上曰,依爲之。出擧條尙魯曰,此濟州牧使許瑬狀本也,盛陳本島被災之狀,仍以本州營各邑官需不足米二百二十三石九斗,以沿海邑儲置米劃給事,令廟堂稟處爲請矣。從前本州,若値歉歲,官需不足,則劃給,例也,以沿邑所在儲置米,依狀請之數,卽爲劃給,使之運去,爲宜。以此分付本道道臣,何如?上曰,依爲之。出擧條尙魯曰,此黃海兵使李景說狀啓也。今番勅行牌文陪持,到瑞興西山站,病重不能疾馳,則別定將校替送,事體當然,而不此之爲,使迷劣撥色替騎上送,本縣監趙靖世疎忽之罪,請令廟堂稟處,而本道監司鄭玉,亦以此事,追後馳啓以爲,瑞興縣之替送撥色,蓋出於外站撥將急遽之間,未及告官,權宜替送,而官門站撥將,亦不來告,則縣監之初不聞知,其勢固然,別無可罪之端。設有所失,所當具由報臣營,然後一邊狀聞,而直請論罪,始乃謄報者,亦涉自擅,後弊所關,不可無飭,至於本縣監趙靖世論罪一款,請待送勅後稟處矣。當初外站撥將之替送撥色,旣出於事勢急遽,地方官之未及照察,亦不過生疎之致,固不足深責,而道臣狀語又如此,尤宜參恕。瑞興縣監趙靖世,從重推考,此非係關軍務之事,則帥臣之不報道臣,直請論罪,殊涉疎率,兵使李景說,從重推考,何如?百祥曰,守令推考,則待緘辭處之,似好矣。上曰,依爲之。出擧條上曰,注書,趙錫穆耶?允鈺曰,然矣。上曰,麒麟察訪徐有元,使之催促上來。尙魯曰,茂長漂人所失物件,以問情記,見之,我地居民之多有偸竊,可以知之,而前後所推給者,只是水中漂失之物,至於見偸物件,無一推給,自廟堂嚴題申飭之後,晩始査出推給者,爲若干物矣,事關紀綱,誠極寒心。此則罪在於地方官,水營處在最近之地,旣不能嚴飭推給,若其所着衣袴,自有前例,所當一邊題給,一邊狀聞,而漂到許久,不卽擧行,大有失於朝家待遠人之道,亦涉駭然。此則責在於帥臣,茂長縣監高信謙,拿問定罪,右水使沈鳳徵破職,當該監使·兵使,亦有不善檢飭之失,竝從重推考,何如?上曰,依爲之。聞涉寒心,當該帥臣及守令,先罷後拿。出擧條尙魯曰,備局堂上申思建·趙榮國,病不行公,今姑減下,行司直金聖應·金尙翼·尹東度,兵曹參判金善行,行司直金相福竝還差。行司直鄭弘淳·元仁孫差下,行司果洪麟漢,副提調差下,徐志修使察有司之任,湖南句管堂上韓翼謩,關東句管堂上金陽澤,京畿句管堂上金相福,堤堰堂上雲逵竝差下。上曰,依爲之。出擧條尙魯曰,人日製之次人賜第之命,固知出於勸飭試講之聖意,而第製述之科,製述爲主,講經之科,講經爲主,今此節製,亦當主以製述,只使居首者,試講不通,則不賜第而已。若以被抄諸人中,能誦格外賜第,則是以講經歸重也,恐有違於改科制之節目,此後似當深留聖意,勿以爲例,故敢達。上曰,所奏是矣,此後等第,勿出三下一,宜矣。出擧條曰,頃日微懇,臣不得伸,食物賜予之典,亦及於臣身,臣榮極祿厚,豈復有加?古人有願賜天下寒者,請收還焉。上曰,非但爲卿,亦尊年之意也,卿宜一體受之。百祥曰,臣於頃日筵中,以宮房免稅釐正事,有所仰達,而至於舊宮免稅之過限者,不可不及今收還,故與戶判有所酬酢,而戶判之意,與臣同矣。下詢處之,何如?鳳漢曰,奉祀家外,延及於外裔之外裔,便同所不知家及買賣而屬之於他人者,至今仍置,豈非無義乎?上曰,予不爲齷齪之事,此則戶曹不爲推索之致也。尙魯曰,免稅條,非可派分者也,各其奉祀家外,使不得分及他處,而他處派分者,一竝還收,似宜矣。鳳漢曰,己酉以後,連有定奪者云,依此擧行乎?上曰,依爲之。出擧條啓禧曰,臣有陳箚之意,六十七歲,則可矣,而六十八歲六十九歲,則非可以施恩也。上曰,此則非可達者矣,予不欺心,欲推而不推矣,彼重臣可貴矣。幾番遭彈,而今於濬川之役,又爲自當矣。尙魯曰,有懷必陳,於國事誠矣。鳳漢曰,濬川之役,或草記或入侍稟定矣。上曰,待二月擧行。鳳漢曰,濬川,當於來月始役,都廳方有設施擧行之事,其中許汲,方在摠管之任,甚難便矣。上曰,許汲摠管之任,許遞,可也。出擧條鳳漢曰,六十七歲人,衣資食物賜給事,命下矣。朝官則難待京兆査報,先自吏·兵曹抄出後擧行,入於加資者,何以爲之乎?上曰,依爲之,加資者勿論。出擧條啓禧曰,京兆藏籍之庫,充滿已久,自丙子成籍後,無可藏置之處,累次建白,有添造之命,而因有事故,未卽添造,故藏置於下人入接處,事極苟簡,不可不變通矣。雖有添造之成命,而興作終涉重難,下詢于大臣而處之,何如?上曰,大臣之意,何如?尙魯曰,臣於俄在賓廳時,重臣以惠廳北倉有空庫,惠堂有許借意,欲爲借此庫分藏,有所酬酢,而惠廳庫舍,非藏籍之所矣。鳳漢曰,惠廳北倉,多空閑之間,京兆籍庫,未及營建之前,姑爲權藏於此,則猶勝於露置本府,以致雨濕火燃之患矣。尙魯曰,惠廳庫舍之藏籍,終無義意,臣意則就北漢,或鍊戎臺,擇地造舍,溯計卄式年外,久遠帳籍,一竝移置,恐爲遠計矣。上曰,依領相所奏,待年豐擧行。鳳漢曰,籍庫之待豐加造,非不好矣,目今藏置無所,此一節,極爲可憫云矣。尙魯曰,無已則亦有一道,鍊戎臺有惠廳所管平倉,此倉必有空庫,惠堂旣有許借庫舍之意,則移許平倉,使之藏籍,殊涉便好矣。上曰,此果好矣。啓禧曰,此時興作,終涉重難,若以久遠帳籍,移藏於平倉,則誠好矣,設爲架卓而積置,至於本府舊庫之頹圮雨漏者,卽爲修改而藏之,何如?上曰,依爲之。出擧條尙魯曰,戶曹判書洪鳳漢所帶惠堂,使之依前仍帶,惠堂一員有闕之代,以左參贊鄭翬良差下,何如?上曰,依爲之。出擧條尙魯曰,換祕封罪人李東玉窺捕事,有置之之命云矣。此非微眚薄過之有可勿問,關係科賊,罪犯至重,決不可以難於窺捕,遽議寢止,更令秋曹,依前窺捕,何如?上曰,今聞所奏而覺之,不可無飭,當該秋判罷職,依前擧行。出擧條上曰,李廷喆,何官耶?墢曰,宗簿判事矣。上曰,今入堂上之路矣。鳳漢曰,爲臺諫,可慮矣。上曰,此則予知而爲之矣,予之所惜者,李儁徽矣。尙魯曰,善於文而可用之人矣。上曰,洪重徵,有終始人矣。李喆輔老矣,在其人則伸其志,而朝廷則可惜矣。尙魯曰,上敎誠然矣。上曰,金奉朝賀夫人年,幾何?尙魯曰,七十九矣。上命書傳敎。尙魯曰,兪判府事,一望內三上書,而昨見其子彦鉉,則以爲,準請乃已云矣。上曰,雖爲奉朝賀,豈非大臣乎?若欲留城內,則予亦依願矣。上曰,吏判事,何也?欲遞之耶?尙魯曰,豈欲久居銓曹乎?曰,爲人固執,聞之則門無干請之人,久任則當有效矣。上曰,左相固執,必不愈於其人矣。命書牌招傳敎。百祥曰,金山郡守鄭志浩,被嶺臺論斥,未及拿問,遇赦還寢矣。其所犯,果如臺書所論,則宜可繩罪,如或風聞之過傳,則亦不可置人於黯昧之科,與梁山郡守李賢汲,一體拿問處之,何如?上曰,依爲之。出擧條曰,任用儒賢,所以維持國脈,先正遺風,至今猶存,今世非無儒賢,招致書筵,則必有效矣。上曰,召其人而閉其門矣。鳳漢曰,關西請得木一百同,未及輸來,而本曹形勢甚急,不得已以他衙門錢,推移需用,今若以木上來,則未免難便,此木代,以錢取來爲好,故已議於大臣矣,敢稟。上曰,依爲之。出擧條百祥曰,戶曹所捧,江界稅蔘,本爲藏儲曹中,以備國家需用,而非判書私用之物也。近年以來,發賣之規,漸益濫觴,苟有謹愼節用之人,雖或辛勤儲蓄,一經濫用之人,便卽蕩然,若値南北客使,則輒卜定江界,此固無義。且江界生民之歲益渙散,專由蔘政,則地部之不念大體,如是濫費,誠爲慨然。本曹發賣,自然有波及於城中之道,雖不可一切防塞,亦不可因循置之,臣意則戶曹所捧九斤中三斤,會錄備局,逐年儲置,則差過十年,可除江民別卜定之弊矣。或者以爲,人蔘如或年久,則易於生蠹,此則不然,禮單別貿蔘一年之捧,殆近百斤,今此會錄之蔘,循環換給於契人,而雖至許多年,此蔘則每作新蔘,自非難事矣。臣以此意,議于戶判洪鳳漢,則亦以稱善,以此嚴加定式施行,何如?上曰,諸大臣之意,何如?尙魯曰,右相所達,誠好,而三斤,小矣,以五斤會錄,似宜矣。曰,戶曹之捧江蔘,蓋爲國用也。今若會錄,何論三斤·五斤,而戶曹所用,亦不可廢,則許以一斤,其餘盡數會錄,似好矣。上曰,執兩端,用其中,好矣,元數中折半會錄,可也。出擧條璘曰,下番無可入直者,李商芝違牌而傳旨未下矣。上曰,只推牌招,諸臣退出。
庚辰正月二十一日酉時,上御養心閤。編次人入侍時,編次人元仁孫,左承旨李泰和,假注書趙錫穆,記事官申益彬·金夢華以次進伏訖。上曰,李天球上書,留置耶?注書持入。臣錫穆出去,上曰,御製持來乎?仁孫曰,臣當出去持入矣。上曰,聞承旨祖,己亥年推恩矣。泰和曰,臣祖加資於己亥,臣亦被曠絶之數,榮感一倍矣。上曰,仁平君亭亭,而聞其精神,有時昏昧,老者之例也,志氣不衰,聖人之謂也,下聖一等,則無愧其如此矣。泰和曰,上敎然矣。上曰,注書年,幾何?臣錫穆起伏而對曰,三十五矣。泰和曰,曾經實注書趙錫愚之四寸也。上曰,然乎?予前已知之,而抑忘之矣。趙錫愚予在恭默閤時,藥房注書也。泰和曰,注書入於今番注薦矣。上曰,注薦其奏之。泰和歷數以奏之,臣錫穆持入上書,上曰,以開川所奏,見之,其方,略可知,而使之陳書者亦必擇芻蕘之意也。仁孫持入御製,上曰,貫子一條爻周,謄書後,所刪之張入之。上命書金奉朝賀致祭祭文,仁孫讀訖,退出。上命讀李天球上書,泰和讀之未訖,上曰,他承旨入侍替讀。臣錫穆承命退出,引左副承旨沈墢進伏,墢替讀訖。上曰,所進言,雖迂闊,而意則深矣。原書示于元良,下於備局。諸臣以次退出。
上在昌德宮。常參,以代理停,經筵停。
下直,咸興判官李宗燁,歙谷縣令金宗範,加坡知僉使成胤燁。
具允鈺達曰,明日常參,取稟。令曰,停。
沈墢達曰,大司憲趙暾牌不進,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
具允鈺達曰,右承旨洪樂性,同副承旨李福源,今日不爲仕進,竝卽牌招,何如?令曰,依。
沈墢達曰,正言沈勖之,引避退待,已至多日,尙未處置,諫院許久闕達,憲府連日監察茶時,俱涉未安。兩司除在外·牌不進傳旨未下外,大司憲趙暾,司諫鄭光漢,竝卽爲牌招,何如?令曰,依。
備忌記,傳于安曰,今下弓矢,波知僉使成胤燁處,給送。
安,以都摠府言達曰,副摠管具善復,以刑曹參判,今日本曹坐起,晝仕出去,而逐日赴坐,煩達未安,入番間,依例除草記往來之意,敢達。令曰,知道。
備忘記,傳于安曰,春等武藝別監試才時,金道鑑,鳥銃貫一中邊二中,直赴殿試,看勢敎鍊官史修章,鳥銃三中,此類三中罕有,特爲加資。
以北兵使狀啓,邊邑守令之去就,有若袖手傍觀,惶恐待罪事,傳于沈墢曰,勿待罪事,回諭。
李福源啓曰,暗行御史尹冕東,今方入來,而時無職名,令該曹,口傳付軍職,何如?傳曰,允。
兵曹,口傳政事,副司果尹冕東。
傳于安㙫曰,御史使之入來日入來。
沈墢,以義禁府言達曰,慶尙監司狀達據刑曹粘目內,昌原前府使鄭肅良,移本府處之事,達下矣。鄭肅良,前以他罪請拿,因赦蒙放之後,未及上來云,依例發遣府書吏,拿來,〈何如〉?令曰,依。
〈敎〉忠淸監司具允明書,王若曰,國內分八路屛翰,實難其人,湖西爲兩南要衝,尤重斯任。玆輟班於次月,庸副望於福星。惟卿,詩禮故家,勳戚華胄。惟三世載盟府之籍,休戚與同於君臣,逮先卿受國士之褒,恩眷不替於父子。公正不貳之操,予未見一言及於黨私,恬靜自守之風,世皆稱斯人淡於進取。詞華則贍敏素著,才猷則明鍊兼全。胄筵久勞,幾多補導之是責,銀臺特除,不待淸顯之歷敭。別利器於盤根,繡斧西指,指赤子於衽席,駟車東還。中間契遇之隆,非但文學之見奬,前後拔㩴之寵,不籍庭臣之有言。矧玆御製之編摩,亦出予心之簡在。繪畫彰黼黻之采,奉宸章而周旋,從容襯龍衮之光,攀睿音而講討。同金門待詔之例,宣召不時,邁鑾坡掌誥之榮,在古無是。惟其出入近列,知最深於諸臣,常謂才學兼長,宜一試於方面。眷彼湖西一域,實我畿外要籓。庠序絃誦之洋洋,久矣東方之鄒魯,原田陂澤之膴膴,譬則中國之荊楊。庭溢訟爭,頒藉剸煩之熟手,江通漕輓,可仗理賦之全才。玆授卿以忠淸道觀察使兼兵馬水軍節度使·巡察使·公州牧使,卿其祗服寵命,益殫良圖。黜陟幽明,嚴冬夏上中下考,振刷綱紀,肅西東五十二官。周通纖敏之才,卿固自有,剛方果決之操,予復申言。自餘稟裁,厥有典憲。於戲,惟寬簡可以御衆,惟公平可以服人。計歲星之二周,應切北望之戀,體民事之一委,庶寬南顧之憂。故玆敎示,想宜知悉。修撰金華鎭製進
同知李天球書曰,伏以臣,只是癡蠢一武夫耳,素無功能,而過蒙大朝曠古之恩數,前後踐歷,濫溢涯分,而至如給祿終身之盛典,臣誠感泣隕惶。古人之結草圖報,猶是歇後語也。區區所願,碎身粉骨,以效萬一之酬,而生値太平,旣不能冒死矢石,身且癃衰,恐至於朝夕便訣。言念及此,竊自悼傷,殆忘寢食,思欲以一段犬馬憂國之誠,一陳天陛,以答罔極之恩眷。愚忠所激,忘其猥雜,敢暴於大朝朝參之日,旣貰僭越之誅,至承退而上書之敎,惶感之極,事當卽日搆呈,而無識武弁,不閑文字,今始以俚語陋辭,敢臚迷見,臣罪於此,尤當萬死矣。第其所言,則是臣累十年苦心血忱,伏願邸下,留神省察焉。大抵我國之所深憂者,不過南北二虜也。備禦之方,攻戰之謨,靡不講討,而第昇平日久,狃於安逸,或者不幸,南砲告警,北矢疾流,則萬民奔波,顚連岐路。走野則先爲我國無賴輩所殺掠,入山則又爲虎豹惡獸所咬嚙,抑爲賊鋒之蹂躪,則萬無一生之路矣。言念及此,不覺痛心。當此之時,大小凡民,姑捨忠孝大義,欲保其家眷,則莫如護駕而固守都城,民依於國,國依於民,共濟禍亂,豈非善策也哉?今以閭家備盜之事言之,大小賊黨,若有窺覦之擧,則主家預知其機,固其籓籬,利其器械,先爲不可犯之道,則賊不得犯之,如或昧於幾微,忽於戒嚴,則雖穿窬之盜,犯之甚易,禦之甚難。故曰迨天之未陰雨,綢繆牖戶者,預備之謂也。惟我朝鮮,雖壤地偏小,猶有莫强之名,以隋煬帝之富强,唐太宗之英武,震萬乘之威,動四海之兵,戰輒不利,累敗於遼左之役。此無他,預爲之備,據險固守也。顧玆南漢·江都,俱是天塹之險地,而丙子之胡,壬辰之倭,俱不得守城而全安,則禦敵之地,實莫如都城。都城,宗廟·社稷之所奠,倉庫財帛之所儲,士女人民之所居,棄此根本之地,更何求三板城之高,一帶水之險哉?故國家設險都城,預示守城之意,則民心永固,而亦有死守不去之志矣。如其不然,則臨亂之日,都民不知大駕之將駐於某處,故群情洶懼,不念守城,先思奔避之計,如此則國家雖有各營軍兵,旣失此五部都民與八道之民,何以守城?何以禦賊耶,或曰,都城闊大,難爲守險,然若量其地形,計其險阻,則實無闊大之憂。自敦義門北距東小門,實是天險之地,自東小門南距東大門,亦是險阻之地。自東大門至水口門,雖似稍平,城堞厚完,則足可備禦。自水口門至南大門,亦是絶險難攀之地。自南大門至敦義門,雖云平易,築城基址,皆是堅石仰高之地。今統論都城周回,則險阻之地許多,平易之地甚小,豈云闊大而難守耶?謹以條列,一,自南山南邊上峯,至禦營廳界,距本城四五十把之間,連有窺峯,善築墩臺四處,以杜賊窺,宜矣。一,都城雖是完厚,東西多有窺峯,又土築外城,以爲益固之地,亦得計矣。西自鞍峴而築之,由大峴而來,直抵靑坡石隅東,自南山石水臺脊上而築之,由靑坡蘆閭里,抵於石隅,合作石門,而但石隅·蘆閭里之間,有流川,難築爲水門,則多種柳樹與雜木,密織成林則似好矣。一,土城上基,廣限十丈,城內外,以三行密種橡栗子,年久茁長。當亂則限置三丈,斬伐其上幹,橫結密織於其下,如芭子樣,以防牌連豎其間,足爲依據之所,而從其間隙,發鳥銃矢石,則其堅勝於石城矣。,一,守城之策則尺量一城周回,從某至某,五營分掌,各築倉庫,而城外所在各營倉穀及各處倉穀,收納城中倉庫而移運,則以各營卜馬及牛車,每朔定數納之,則運之不難,至於頒料,則以外倉陳穀給之,似好矣,而守城則五部,各以當部人民,分隊守之。且定五部大將,以家坐次第戶口名數,一一點出,而勿論上下貴賤,年六十以上十五歲以下及婦女,則各守其家,壯丁則以軍門例,作隊作騎作哨,則雖以一隊,分守一堞,人必有餘,能文多智多藝之人,則或不遇於世,常抱慨世憂國之誠者,多矣。當此之時,上念濟君父之危,下思保妻子之道,則必不辭死於王事,別擇此等人,以爲大將·從事官·中軍,或爲千把摠·哨官·執事·騎摠·隊長·百執事,而量其才局,分授軍職,則才用不乏矣。一,亂時當別飭禁盜之令,軍門各營,設立禁盜廳,各陳各隊,以勿禁牌一介各授之,使之輪回往來其家。如其無禁牌者,必是賊黨,捕而鞫之,果是賊奴,則斬之懸於長竿,且禁盜軍,亦佩勿禁牌,往來城中,則軍中嚴肅無盜矣。一,五營大將,各率其軍兵,鍊習戒嚴,賊若來犯其所掌之城,則大將率其軍,與守堞之軍,竝力擊却之,賊兵屯聚一處,則五營合力擊破之,且城中百工具備,軍器刓缺,則隨卽繕治之,軍器精利矣。一,兵食則都城各倉所儲之外,諸宮家·士夫家·閭閻家器物及穀食鹽漿·柴艸等畜積,足支數年,城中萬家,仰念君父之辱,俯恤家畜之危,一乃心力,以死守之。且各道勤王之兵,四面雲集,以爲外援,內外合勢,雷奔電擊,則賊奴之疲困遠途者,蹙滅容易矣。一,攻戰之時,賊兵近到百步,則以毒砲勁弓制之,薄至城下,則以斫石擊之,且弓砲俱發,則賊不得攀緣,此時則石勝於弓砲矣。所謂斫石,多在於沙南基及纛島下端等處,運納則勿論上下,以家口次第,各出人丁定介數,各其所居部近處,輸納城上。且每朔習陣時,別飭軍兵,使各名收納二介石,聚之不難矣。又申飭城上近處居民,時時看檢,則無閪失之弊,若或盜取一介石見捉,則決棍十度後倍徵,則無散失之患矣。一,八路各邑,或有山城,而儲穀甚小,海倉野倉,則儲穀且豐,若當亂時,則奚暇移輸外倉穀於山城乎?民雖至愚,必不入山城無食之地,自取飢死,是以民視山城,如視死地,萬無臨亂入城之理。民不入城,城守無人,外倉積穀,只是齎盜糧者,而我民則流散奔竄,餓死道路,豈不痛哉?自今申飭各官,牢築山城,輸納外倉穀於山城,儲穀充牣,則流民之歸付者,如水行而魚至,何患乎不城守哉?且使富民之有識者,預爲築室于城內,輸納穀物及家裝,以備不虞,若當亂時,則凡民財穀·馬草,運納於城中,或新升屋者,輟其蓋草,納于城中。未及納城者火燒之,又於原野中,有馬食之草,盡燒之,以爲淸野。至其守城,則閑民遊手,各處分排,牢守城堞。軍兵則整齊申飭,觀其要害處,項項拒塞,則絶其輜糧,則賊衆進不得攻,退不得食,不過十日,飢困自斃矣。一,大凡各邑守城時,難辦者,軍器也,築城之基,其勢必高,多聚大小石塊于城上。賊近至城下,推轉大石,則石角跳騰,亂擊他石,勢如疾雷暴雨,賊自碎首拉骨矣。賊見此勢,不敢復進,後賊又泊城下,大石用盡,以小石塊投之,小石又盡,以眞木楞杖,用三隅銃,削其端,焦煤火中,使其性益堅,或衝刺之,或擊打之,賊不得近城矣。一,築城時,財力難辦,然且有其道,自備邊司募衆曰,某道某官,當築山城,有才勤幹者自願,則爲其地宰。不備官物,不煩民力,自備財穀,牢築山城,則朝家各別論功錄用云,則雖抱才而不得使用含恨之類,自願者必衆,而城可築矣。一,除職之窠有數,出身之數無限,政官將何以盡數調用乎?外方武弁,積年留京,飽喫苦況,終不得一資半級,歸仰屋長歎抱恨者甚衆,若當亂時,將何以招集乎?此輩旣以騎射決科,則弓馬之才,十倍凡軍,所謂一當百者也。政官考閱近來榜眼,抄擇年六十以下,以榜次分錄於五軍門,逐月試武技兵書,優等入格者,別錄給科,因差本營將校。又差八道監兵使·留守·統禦使·防禦使·軍官及各屯別將·鎭別將·把撥將,分排差送,則此輩無落魄之怨,而臨亂效死,圖報國恩者必衆矣。一,江邊各鎭堡軍卒,不過烽把戍立而已。監兵使巡歷時,直到本官,使其軍官,摘奸軍器,而軍兵則一次點考之後,更無定行伍習軍法之事,而但下令曰,願爲試射者,來會于主鎭管,不願者,各自散去云云。遠地軍卒,累日留待之餘,樂聞此令,卽時散歸,以此之故,軍兵之持砲者,不知藏藥,操弓者,不知發矢,如此軍兵,將安用哉?所謂邊將,喫了九斗料米外,無他措手之路,營門主鎭官,別辦藥丸,計數軍丁,每番每名,量給三放藥丸,而邊將親爲敎放,則軍兵臨亂,庶知放砲發矢矣。一,各軍門每隊,別造四輪車一乘,而其上狀如方盤,容載其隊軍器雜物及大中砲。又造方牌二隻,如貫革狀,載之車上而行則爲輜車,代,立二隻則爲木城,爲板屋,爲方牌,渡水則爲舟,左右可用,而又鑿穴於方牌,當戰則自其穴放砲,賊若豎干,或以鐵騎犯之,則以大中砲齊發,則蔑不勝矣。一,軍人油衣,煮油塗之,油不均沾內外,故雨濕且重,無益於備雨,以生油均塗製衣,則無滲漏之患矣。一,軍中若逢雨雪,則軍卒不無寒凍之患,以科場落幅紙,善爲鑽柔,以作袴襪,均塗生油。且以牛皮製作,月五嗜複着,則嚴冬雨雪,可無凍傷之患,而戰笠則又以牛皮善作,以油塗之亦好,而流來砲矢可防矣。一,鐵鞭儘是好軍器,而脆弱則易折,鞭幹以引老利秀靑木兩種爲之,而膠筋附之,又橫附之,然後加衣樺皮子,鞭則以片鐵長裹之,則臨戰無拉折之患矣。一,造弓合以膠筋,故漏濕則膠筋解而難用,衣樺皮,樺皮之上,加附橫筋。又衣樺皮,則無漏氣之入,且高支長,則弓絃易脫,造弓時,高支短而硬實,則勁利可用矣。一,戰船體制,重且大,高或當淺水値大風,則不可以人力進退斡旋,甚可憂也。又宜別造飛船,而本板三立,長則七把,挾板加五都里,船上立柱上樑作板屋,屋中造置十櫓行船,則十人坐而挽櫓,載大砲于高勿,又間間作門,以爲開閉放砲之地,則此船極輕且疾,納之大洋,雖風濤接天,疾如飛梭,左右出沒,萬無傾覆之患。雖値淺水,水深二尺許,則足以運行,無窒礙之患。有時此船,突入賊陣,相距二十步許,急時回船,以大砲放之,則可破賊陣矣。一,軍器莫利於鳥銃·大中砲,而軍門所存不備,別飭京衙門及外方各營,富饒各官,別造鳥銃及大中砲,又別備藥丸,俾無臨急窘乏之弊,似好矣。一,軍中猝難辦者馬草,各軍門,販貿馬草於水邊各邑,以軍營船隻輸來,積置本營,以備不虞,至經夏則發賣民間,趁秋改色還納,以爲永規則好矣。一,軍門諸將校中,貧殘無馬者,値習陣騎馬之役,則或借或貰於他軍門馬匹。在平時已極不可,或値亂時,則從何借得及貰出耶?朝家春塘臺賞試射時,賞給馬帖子,而無勢者,雖至積年,無計受出,故捧廉價,轉賣於有勢家,以爲利。自今馬帖之代,題給錢布,濟州馬及各道牧場馬上來時,擇除司僕馬外,均分各軍門,使其大將,遍給貧而無馬者,逐月點考,瘦瘠則決棍治罪,則軍門戰馬有餘矣。一,以狗皮製鳥銃衣,雖是古制,而若値雨則火門耳藥,有濕漏之患,以敦厚紬紙爲之,則雖雨中,可以發火,而無沾濕之患矣。一,食料軍兵,宜居城內外,而或遠居十里之外,若臨亂則猝難聚會,居十里外者申飭,使居城內外,宜矣。一,凡軍兵私習,與習陣時放炮者,例當砧鐵挾火繩,如對敵發放之狀,而今則不然,習陣時軍兵,左手操砲,右手操火繩,聞號令則只見火門,不察矢道之何向,以火直衝火門,一發聲而止而已,甚可笑也。如許恒習,而或臨陣對敵,則愚迷軍卒,惶忙失措,發放之際,或高放或低放,不得其中,將何以破陣殺賊乎?自今私習習陣時,各別申飭,砧鐵挾火繩,以賊下腹爲準的乃放之,則放砲之法成矣。一,亂時海上船中,水醬最緊,而盛於甕器,若値風波,則相撞破碎,與賊相戰之間,無暇汲水,若無水醬,難救軍卒之渴急。今之汲水甁缸所汲,不過數時之用,此節雖似泛然,最爲緊切者也。堅造小船四五隻,以置大船中,用爲水醬之器則好矣。一,戰船上莊,如椀石塊,多聚載之,賊船附迫我船作亂之際,以石塊下投擊之,眞木楞杖,長丈餘,銃削其端,或刺或擊之,則亦勝於環刀矣。一,兵船乃是戰時先鋒之器,而見今兵船,則無軍卒藏身之所,乃發先鋒,先傷於賊砲,則必倍賊氣,而將怯我軍,豈不痛哉?兵船上莊,裝以別規,狀如龜船,賊砲可避,而我砲殺賊則好矣。一,戰船上裝,但有一尺加設防牌,雖蔽軍卒膝下,以上露當丸矢,甚可憂也。果若慮此,而設立元定防牌,則或遇風波,似難制運,上裝加設方牌內,下四方一寸長木,去方牌一寸橫置,加釘間間,量長一尺立柱,柱頭加堵利三尺防牌,中通一穴,多備載船。臨戰時,卽立加設防牌之間,偏豎四方,砲手從穴放丸,射夫坐彎,急起越射,隨卽蔽藏,則可以傷賊而防身,勝捷必矣。罷戰後防牌,卽爲撤去臥置,好矣。一,夫塞有堡鎭,鎭有軍卒,爲其臨急禦敵之用也。然則爲其鎭卒者,宜居其鎭近處,便作魚鱗之隊,平時則守望相助,急時則呼號相聚,此乃朝家堡鎭之本意也。今則不然,所謂鎭卒者,不居其鎭,或居三四十里之地,或居七八十里之遠,遠至於他坊他鎭者有之矣。呼之而聲不相及,砲之而勢不相聞,其點閱之時,則前期四五日申令,猶有往來未及之弊,則其果爲臨急之用乎?然則不煩往來,不費招嘑,而有一麾可致之計矣。何則,其或水軍居陸軍之堡,陸軍居水軍之鎭者,勿論色目,一從其所居,相換其役,則水鎭近處,全爲水軍,陸鎭近處,全爲陸軍,其當緩急之際,豈不便利於用乎?一,雖有鳥銃·火藥·鐵丸,第火繩之絶則難用,而砲手所持者,不過三環。別飭京軍門及外方各營門·各邑·各鎭,年年別備火繩,積置,宜矣。一,飯饌之中,鹽爲上饌,各營門及均役廳,貿鹽積〈置〉,宜矣。一,臣頃以蝟島待罪時,目見邊山松眞木盜斫之痼弊,故玆敢伏贅一言焉。海邊松田,戰器之最重者,國家定法,大松三株斫伐者,與殺人同律,而卽今人心獰惡,不有國法,怠農惡民輩,聚居山底,以赤手只持鎌斧,勿論晝夜,不計大中小松,無數斫伐,積置隘巷巖林間。其中有船者,載往鹽所,恣行放賣,忠淸道與各處,載木興利船,無數往來。大船則容載五六百石,小船則亦可載二三百石者,通四節專力此業,分給米錢於山底奸民,潛自買賣之故,日日斫伐,不知其幾千株。至於眞木,則沒數斫伐,一年叢生,不過十月,無一餘枝。其根則堀以埋炭,故戰船入造時,水邊無木,山深路險處,有不好材木,而此亦石角峻急,故一株曳下之價,幾至於二兩錢。船槊眞木與防牌槐木,邊山無有,故不得已不計遠近,四隣官或有處,報巡營受背關,多率役軍,欲爲斫來,則守令不思戰器之重大,但欲要譽其民,拒塞不給,而頑民則符同兩班,作黨敺逐,使不得下手,故艱辛鳩材。一船造役,幾至於三四朔,以其材木不足,但依樣而已。松禁終如是無嚴,則將來戰器,難以成樣,言念及此,不勝寒心。若此而其可無變通之道乎?敢以淺見論列,邊山松田所授,邊將循例禁伐,陸路巡山而已,則奸民符同鎭吏,盜松斫伐,發賣分利,故邊將將欲巡山,則奸吏輩,卽速漏通,盜松之類,遙望暫避,摘奸過後,卽爲亂斫,暗藏深處,偸隙載船,送賣同利,其可禁乎?抑有一節大防絶禁之道,若格浦別將,親騎伺候船,過察黔毛浦境,黔毛浦萬戶,亦騎船過察格浦境,邊山海邊居民中,分明持船漁採資生之外,其他船隻,皆是盜松買賣之船。一切禁罷,山底水邊立留船隻,一一摘奸,有盜載松眞木者,則嚴加鞫問。伐木買賣者,與受同罪,皆決棍三十度,所斫之木,皆爲屬公,而被罪者,雖有致斃之患,主禁之官,有賞無罰,則自然禁養。山木茁長,而且令邊山近處與海邊各邑數十里內居民,別樣知委,各植槐木五株式,以爲長養,則戰船防牌,亦可用矣。朝家設鎭,造置戰器,專爲待暴之道,而若無沿邊松木,則戰器一杇,何以更造乎?禁養松田之令,固當十分嚴截,不可暫時歇後,如右所陳,則或爲禁養要道耶?一,賞罰分明而後威立,威立而後卒服習,卒服習而後國事可做,或有殫財竭力,服勤國事,而終未蒙錄用,則人皆擧指揶揄而笑罵之,更何有鞠躬盡忠,效死王事者乎?凡戰陳有功,則各別褒賞,則香餌之下,死魚必多矣。古之書云,愚者千慮,必有一得,智者千慮,必有一失。今之人,則皆自以爲智慮有餘,而至於他人之慮事,則必也以愚誹笑之。言不察而人不取而疎外之,雖有爲國慮事之人,閉口含舌,而仰天嘆息者多矣,豈不慨然哉?自古攻戰之規,必明察山川險夷道路與兵食戰器難易,然後乃可越境而入,若不詳察,則決不敢加兵矣。噫,我聖上愛民,若恫之仁,至矣盡矣。凡所以賑飢之策,勸農之方,靡不用極,而累經凶荒,生民日漸困蹙,田野歲益陳荒,逃散甚多,耕墾亦小,究厥所由,其弊安在?我國田政,水田則隨其農形,例爲給災,而至於旱田,則勿論新舊陳,元無給災之事。噫,民雖至愚,豈欲惰其農陳其田,而旣無農牛,又無種糧,耕耘失時,故收穫無實,若薄田則一年所出,不足以當一年之稅,而公家之徵捧,則不以其失農而少可容貸,雖全然陳廢之田,初無給把束之災。民雖欲賣其田而納其稅,薄土則初無願買者,故蕩盡家産,以納公稅,尤甚貧者,至於賣其食鼎,鬻其器皿,猶且不足。故刑囚所迫,畏恐凍死,携其妻孥,逃散于四方,全家合沒,或爲賊黨,則逃散者之田稅,自官徵捧不當瞹昧戶首。故戶首不得已逃散,則次第徵捧於隣里,隣里逃散,則又徵於隣里之隣里,故今年之逃散者一二人,則明年之逃散者,幾至五六人之多。今年之陳廢者一日耕,則明年之陳廢者,至於十日耕之多。一人之害,及於一洞,一洞之害,及於一鄕,流亡由是而益多,陳廢由是而益廣。白地徵稅之害,豈不甚於白骨徵布之害哉?是以腴田沃土之荒廢蕪沒,處處皆然,而無田土之人,雖欲耕墾其無主之田土,若犯其一日耕之地,將徵其十日耕之稅。一者作名,則雖至十年之久,未能脫免,故人皆畏避,寧爲流乞,不敢生意於耕墾。朝家今若下令,毋論水田·旱田,竝使分明隨起收稅,則人皆爭耕,而逃散之民,庶幾有生聚之望,而陳廢之田,亦皆有耕墾之道矣。此則富國安民之術也,近來不善守令,不察民情,全信奸吏之說,抑捧其稅。奸吏則富益富,殘民則不勝其憤,呼天痛哭,無可辨該處,瞹昧納稅,如此守令及奸吏,各別重治,則庶可宜矣。莎草之爲物,雖甚微細,似無關緊,而春夏蒼翠之時,則其葉肥甘,最可以肥牛馬,秋冬枯萎之時,採掇其葉,足以補柴道,而其根盤結,地力堅固,暴風急雨之所注,山麓能免崩汰之故,川渠賴之而無塡塞之患,塜墓賴之而無沙汰之慮,田畓賴之而無覆沙之災。天之生物也,其爲有益於人如此,而竊觀近來樵夫樵童,處處爲群,揮鋤揮钁,盡採其根,京城內外,盡爲赤地。此雖由於柴道之甚難,而噫,物之方長,折猶不可,況鋤其根而絶其種乎?今年赭一麓,明年赭一岡,採採不已,甚至於剝削人之塜墓,其爲目覩之不祥,風水之所忌,已不可盡言,而山麓之崩頹,川渠之塡塞,塜墓之沙汰,田畓之覆沙,莫不由是而益甚。臣之愚見以爲,自今以後,凡採莎草之根者,各別嚴禁,如有犯者,與犯松人,一體論罪,宜矣。竊觀廣通橋本廣十二把,長通橋本廣十五把,水門十三間,而其他橋梁,亦皆類此。當初開渠立橋之時,其廣如此,則其深可知,而今盡塡塞,水門之餘存者,不過二三間矣。今必盡復其舊廣舊深,然後乃可爲長遠之計,則其役可謂大矣,而謀劃施爲,若得其宜,則竣事完役,亦不甚難,有其器然後,可以善其事。先使五營門,各造加乃百餘介,而鑿沙之除,若以單加乃,則舌狹而不能多挹,腹高而沙必傾覆,宜以雙加乃,用生皮縫合其兩際,翕其舌揭其柄,使二人各執其一柄,使六人各引其兩紖,使其兩邊高而中深虛,挹沙旣多,而亦可無傾覆然後,自北岳以下可濬處,至廣通橋,則屬之五部,自廣通橋,至五間水門,則屬之訓局,自五間水門至永橋下,則屬之禁·御兩營,使之分界疏鑿,而使每哨尺量定界,立木爲標,先畢其所標之地者,各別重賞,下令知委,則重賞之下,人必爭先,而三營軍,雖有朔料,旣是軍兵,則異於閑民,每名宜日給米一升錢五分,以爲點心之資。五部防民,則自是閑遊之民,赴國家一二日之役,不必給錢米。使各部部官,排日定界,某洞則某日赴役,某洞則某日赴役之意,預爲甘結知委,俾無令前出他之弊,趁期日待令其役夫,而宜定大中小戶,使大戶出三名,中戶出二名,小戶出一名然後,使各部官員及各洞任掌,一一捧點,趁未明領率來會于役處,而闕點者,加定罰役二日。又使十家,合出加乃一箇,其餘大小人,各持畚簣·空石·布袋·草羃等物而來,持加乃者,一邊濬鑿,持器者,一邊負沙,各置之道路上。人家門庭,洿陷卑濕,則爲役不甚難,而處置沙土,亦甚便易矣。中間水道,先堀數尺之深,使不汎濫於左右然後,兩邊挹出之際,可無潰決渙散之慮。必自三月初始役,則日長而不寒不熱,爲役專一,而一朔之內。可期了當矣,加乃,旣是多費公家物力而造出者也。畢役之後,堅藏以置,則日後必將有要用之處,堅藏於軍器寺,絶勿許該寺之私相借人爲宜,長通穚以下左右川邊,多種橡栗子,密織成林則似好矣。自北岳至南山下,城內可種處,多種橡栗子,密織長養則亦好矣。臣無任屛營析懇之至,謹昧死以聞。答曰,覽陳元良之書。許多條件,其或切陳時弊,其或爲國殫心者,而亦不無迂闊難行之事。嗣服之初,草野之人,若爾之輩,條列陳章者多,而其人雖苦心,作一備局之休紙,亦爲末世之譏笑。故人心不古,各自外飾,近者公車,一不登焉,心常慨嘆。今爾之章,近間初見,其若例視,非慨嘆之意,故令爾陳書,意蓋此也。聞到書而命讀,代元良而下答,此亦深意。原書下備局焉。
上在昌德宮。常參,以代理停,經筵停。
夜四更,流星出軫星下,入南方天際,狀如拳,尾長三四尺許,色赤,光照地。五更,有霧氣。
李福源達曰,明日,宗廟展謁相値,常參,頉稟。令曰,知道。
安達曰,大司憲趙暾未肅拜,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
李泰和達曰,右承旨洪樂性,左副承旨沈墢,今日不爲仕進,牌招,何如?令曰,依。
洪樂性,以侍講院言達曰,明日太廟展謁擧動時,宮官不可不備員,而輔德李德海,連呈辭單,不爲行公,卽爲牌招,以爲備員進參之地,何如?令曰,依。
安,以備邊司言啓曰,茂長·羅州兩邑漂人,今當同時上來矣。入京後接置于南別宮,而別定禁軍一人及兩捕廳軍官各一人,領率衛軍·捕軍,各別防守,留時供饋衣服製給等事,令各該曹,考例擧行。本司郞廳一員,解事譯官數人,亦爲定送,漂到情實,更加盤問。入送燕京時,關西盤纏銀子,三道之定差員,交遞領往,分付各該道道臣,依例擧行。亦令義州府,預先馳通於鳳城將,以爲渡江後護送之地,何如?傳曰,允。
洪樂性,以校正廳言啓曰,璿源譜略新修事,命下矣。國朝御牒,一體修正,而書寫官望單子,書入之意,敢啓。傳曰,知道。
又以觀象監言達曰,監屬禁漏官李元根,以丁丑年兩國恤時,奏時之勞,旣已賞加通政矣。本局任重廩薄,願屬者絶無,如此有勞之人,所當還屬,而無祿任使,誠爲可矜,別付軍職一窠,仍任本局,何如?令曰,依。
上在昌德宮。常參,以代理停,經筵停。
自昧爽至巳時,有霧氣。
洪樂性達曰,明日常參,取稟。令曰,停。
沈墢達曰,大司憲趙暾牌不進,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
中宮殿,藥房口傳問安。答曰,知道。
王世子,太廟入齋室後,大殿·中宮殿,遣宮官問安。答曰,知道。
政院口傳問安。答曰,知道。展拜罷後,政院口傳問安。答曰,知道。
還宮後,世子宮,政院·玉堂口傳問安。答曰,知道。
藥房都提調臣李,提調臣洪啓禧,副提調臣具允鈺啓曰,伏未審日間,聖體調攝,若何?寢睡·水刺之節,亦何如?劑入湯劑,已盡於昨日,臣等與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。
沈墢,以都摠府言啓曰,今日入直內三廳武兼·禁軍及軍兵等,當爲中日習射,而王世子太廟展謁相値,不得爲之之意,敢啓。傳曰,知道。
沈墢達曰,憲府連日監察茶時,事甚未安。大司憲趙暾,卽爲牌招,何如?令曰,依。
傳于洪樂性曰,太廟展謁時,勿爲開櫝,只奉審事,分付于陪從承旨。
洪樂性,以弘文館言啓曰,本館上番副校理臣鄭晩淳,以侍講院兼文學,今日王世子太廟展謁時陪從事,晝仕出去之意,敢啓。傳曰,知道。
以輔德李德海牌不進罷職令旨,令于李福源曰,推考徽旨捧入。
李福源,以侍講院言達曰,本院上番弼善南惠老,連日入直,以親病陳書下鄕。輔德李德海,旣有只推之令,兼弼善任㻐,文學李晉圭,竝卽牌招,推移入直,何如?令曰,依。
洪樂性達曰,卽者,弼善南惠老,以其親病,陳書徑出,原書無已捧入矣。所當直捧禁推徽旨,而此與無端經出有異,推考警責,何如?令曰,依。
李泰和,以濬川所言啓曰,今日本所開坐時,都廳許汲·元重會,因一微事,互相起鬧,始事之初,如此之習,不可不飭,爲先改差,仍令該府,拿問處之。其代,前兵使李禧遠,前水使趙威鎭差下,使之察任,何如?傳曰,允。
又以濬川所言啓曰,本所郞廳孫翼龍外任代,宣傳官孫相龍差下,使之察任,何如?傳曰,允。
安,以義禁府言達曰,茂長縣監高信謙,全羅右水使沈鳳徵等拿處事,傳旨啓下矣。高信謙,今方待令於本府,卽爲拿囚,沈鳳徵,時在任所,依例發遣府都事,交龜後拿來,何如?令曰,依
弼善南惠老書曰,伏以,臣之離捨病母,今已十八日矣。思念之情,結轖于中,夢日遄而魂數驚,實無以自抑。此際家信忽至,謂臣母重得寒感,宿症轉加云。貼席涔涔,待子譫呼之狀,奚啻倚閭之比?臣聞此報,五內顫掉,直欲奮飛而不能得也。第臣母年今八十三,餘日幾何?雖無疾病,非人子遠離之時,而況痼疾沈綿,長在床褥,按坐扶臥,須人而爲之者乎?秪緣我聖上,明天察地之化,偏洽臣身,引陽城許養,十五年在外,縣邑而便養之,耕農而專養之,左右扶護,不離病側,前後內職,一未承膺。蓋朝臣歸養者,在朝廷不以職事責之,在其身不復出而供仕,卽我朝三百年美例。有例如此,臣豈不知,前秋宗簿寺正,卽大朝釋衰後初除,故肅謝翌日,呈辭而歸。月初新除,又及於母病小間之日,一覲睿光,少伸延頸之忱者,卽小臣二十年至願。故計日上京,肅謝恩命,日侍胄筵,進而爲樂,退而爲榮,一日二日,未忍便訣。荏苒至此,此雖出於秉彝常性,而自顧蹤跡,去就郞當,愧恧則深。於戲,臣所以撫躬自掉者,生逢盛際,睿德濬哲,睿學日將,侍講陳義,眞千一不易得之會,而臣性狂迂,臣識鹵莽,幾日挾冊,一不能仰備顧問,出脚顚倒,徒乖舊例,而懇急徑出,仍尋鄕路,論其負犯,萬殞猶輕。伏乞睿慈,上體大朝前日恩許,俯憐微臣懇迫情理,更降新許,以便救護,亟削職名,仍治擅行之罪,千萬幸甚。臣無任屛營祈懇之至,謹昧死以聞。答曰,覽書俱悉。爾其勿辭,往護母病焉。
庚辰正月二十四日巳時,王世子詣太廟。展謁入對時,左副承旨沈墢,事變假注書卜台鎭,記事官李聖圭·申益彬,以次陪從。王世子具翼善冠·衮龍袍,以乘輿出集英門,宣仁門外乘輦,至宗廟入齋室,改具冕服,入就拜位四拜訖。陞詣廟內奉審後,仍詣永寧殿,四拜奉審後還次,改具衮龍袍。還宮後,諸臣以次退出。
上在昌德宮。常參,以代理停,經筵停。
初昏,流星出天中淡雲間,入南方天際,狀如拳,尾長三四尺許,色白。
下直,北淸府使愼爾復,原州判官趙載翰,金溝縣令金宗範,丹城縣監金壽鼎,忠淸水虞候李彦邦,高嶺僉使李守彬。
具允鈺達曰,明日常參,取稟。令曰,停。
備忘記,傳于安曰,今下弓矢,高嶺僉使李守彬處,給送。
具允鈺達曰,右承旨洪樂性,今日不爲仕進,卽爲牌招,何如?令曰,依。
沈墢達曰,憲府連日監察茶時,事甚未安,大司憲趙暾,卽爲牌招,何如?令曰,依。
安達曰,大司憲趙暾牌不進,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
傳于具允鈺曰,和順再忌已過,今日當臨,時刻,三嚴未初初刻爲之,元良祗迎,禁·御兩營留陣,軒歌鼓吹置之,路由協陽·敦化門,步軍三哨,馬軍二哨,禁軍二番隨駕,侍衛仍,左副承旨留院,協陽門外乘輦,以此分付。
大駕詣主第後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。大駕詣和柔翁主房後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。還宮後,政院·玉堂·藥房口傳問安。答曰,知道。
具允鈺啓曰,故奉朝賀金在魯家,遣承旨致祭事,禮曹單子,啓下矣。何承旨進去乎?敢稟。傳曰,右承旨進去。
以輔德李德海,兼弼善任㻐,文學李晉圭牌不進罷職令旨,令于具允鈺曰,竝推考徽旨捧入。
安,以侍講院言達曰,本院上番闕直,事甚未安,輔德李德海,文學李晉圭,旣有只推之令,竝卽牌招,推移入直,何如?令曰,依。
以輔德李德海,文學李晉圭牌不進罷職令旨,令于沈墢曰,推考徽旨捧入。
傳于洪樂性曰,初嚴經下,當該中官越俸一等,然而禁漏官,所當依時刻入之,而亦爲經奏,令攸司科治,三嚴,以初定時刻入之。
傳于洪樂性曰,中官做錯之致,只以中官捧徽旨,禁漏官置之。
傳于沈墢曰,諸司預備。
庚辰正月二十五日未時,上詣主第。擧動入侍時,行都承旨具允鈺,行左承旨李泰和,右承旨洪樂性,右副承旨安,同副承旨李福源,記事官任希孝,假注書趙錫穆,記事官申益彬·金夢華,以次隨駕。上具翼善冠·衮龍袍,出協陽門,住敦化門外。上曰,右副承旨還爲留院,左副承旨隨駕。因幸行主第,還宮入侍時,上曰,還宮時,歷臨和柔翁主房中。出榻敎還宮時,住輦敦化門外。上曰,一月內三次擧動,軍兵誠閔然矣。今日早爲還宮,爲軍兵故也。軍兵早爲解嚴。大駕住賓陽門外,乘輦時,右議政李曰,近來作門內騎馬,有關紀綱,殊涉駭然,而至於今番還宮時,乘輿所排設地衣之上,乃有騎馬者,所見誠極寒心矣。令政院,現告拿問處之,何如?上曰,聞極駭然,依爲之。出擧條上還入大內。諸臣以次退出。
上在昌德宮。常參,以代理停,經筵停。
洪樂性達曰,明日常參,取稟。令曰,停。
藥房都提調臣李,副提調臣具允鈺啓曰,昨日動駕,抵暮還宮,伏未審夜間,聖體調攝若何,寢睡·水刺之節,亦何如?臣等不勝區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
具允鈺達曰,同副承旨李福源,今日不爲仕進,卽爲牌招,何如?令曰,依。
沈墢達曰,正言沈勖之,引避退待,已至多日,尙未處置,諫院許久闕達,憲府連日監察茶時,事甚未安。兩司除在外·牌不進·傳旨未下外,大司憲趙暾,獻納李憲默,竝卽牌招,何如?令曰,依。
沈墢達曰,大司憲趙暾牌不進,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
備忘記,〈傳〉于安曰,今日內乘軍職宣傳官,春等試射時,南行宣傳官申㬚,柳葉箭居首,直赴殿試。內乘郭貞垕,以紅衣將軍之後,騎芻連中,特爲直赴殿試。
令于安曰,次對,明日爲之。
安達曰,明日次對,兩司無進參之員,除在外·引避退待·傳旨未下外,大司憲趙暾,待開門牌招,以爲進參之地,何如?令曰,依。
以海運君槤掃墳呈辭,令于安曰,給由馬,澆奠床備給。
洪樂性,以侍講院言達曰,本院上番,連日闕直,事甚未安,輔德李德海,文學李晉圭,旣有只推之令,兼文學鄭晩淳,一體牌招,推移入直,何如?令曰,依。
又以侍講院言達曰,本院輔德李德海,兼文學鄭晩淳牌不進,弼善南惠老受由在外,兼弼善任㻐以本職入直玉堂,文學李晉圭陳書入達,上番他無推移之員,兼司書李聖圭,卽爲牌招,姑陞入直,何如?令曰,依。
以輔德李德海,兼文學鄭晩淳牌不進罷職令旨,令于安㙫曰,竝推考徽旨捧入。
文學李晉圭書曰,伏以臣,天休滋至,聖算無疆,重逢謝封爵之日,特宣諭耆民之音,瞻聆攸曁,慶抃曷極?仍伏念臣之老母,年近七耋,疾亦深痼,長委床褥,劇歇無常,積數十年如一日。臣之以此情理,前後控辭者屢遭,瀆擾之罪,誠無所逃,而遞罷之恩,庶冀或蒙,每承下批,輒失所圖。臣誠意窮勢蹙,罔知攸措,抑情供職,遽然月已七易而歲且周矣。臣於日昨,得聞母病添重之報,陳懇徑出,蒼黃歸視,則諸般症形,挾感大添,寒熱之候,風眩之證,俱係危篤,而膈痰上肆,嘔逆兼發,飮啖之全却,已至多日,眞元之澟綴,無復餘地,連試藥餌,未得分效。臣方左右扶將,焦灼度日,而再昨適値太廟展謁,義重陪扈,不敢言私,雖未免爲暫出參班,至於離捨淹直,實無其路矣。且臣近苦輪行毒感,兼又痰癖肆氣,腰脅結轖,而屈伸不利,喉門浮高,而聲音不通,以此病狀,又何可以登筵而侍講乎?臣之身疾,姑未暇言,而母病之危劇,如右所陳,區區情私,萬不獲已。玆於召牌之降,又犯逋慢之誅,臣雖愚騃,非不知曠直之爲切憫,違召之爲惶懍,而目下情事,如有一分冒出之望,則顧安敢疾聲哀籲,仰瀆睿聽,至此之極哉?情雖出於急迫,罪難逭於常刑,惟有亟解見任,重被譴罰然後,庶可自安其私心。伏乞离明,俯垂憐察,特賜削罷,俾臣得以便意救護,千萬幸甚。臣無任屛營祈懇之至,謹昧死以聞。答曰,覽書具悉。邦慶無前,聖上封爵謝恩之日重回,慶抃曷有其極?爾其勿辭,先察職後護焉。
上在昌德宮。常參以代理停,經筵停。
下直,安邊府使南有容,古豐山萬戶李重瑞,阿吾地萬戶兪弘德。
申時,日暈。
安達曰,大司憲趙暾牌不進,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
具允鈺達曰,明日常參,取稟。令曰,停。
安,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
具允鈺達曰,右承旨洪樂性,左副承旨沈墢,今日不爲仕進,卽爲牌招,何如?令曰,依。
令于安曰,大臣·備局堂上引接。
備忘記,傳于安曰,今下弓矢,古豐山萬戶李重瑞,阿吾地萬戶兪弘德等處,給送。
具允鈺,以侍講院言達曰,本院下番,姑陞入直,事甚未安。輔德李德海,兼文學鄭晩淳,旣有只推之令,文學李晉圭,書批已下,竝卽牌招,推移入直,何如?令曰,依。
注書任希孝拿處代,以朴道天爲假注書。
沈墢啓曰,假注書朴道天,時無職名,令該曹依例付軍職,冠帶常仕,何如?傳曰,允。
傳于具允鈺曰,都承旨與編次人,入來留侍。
傳于洪樂性曰,明日奠酌禮,元良陪祭,禮曹雖欲擧行,此是古禮所無,分付禮曹,置之。
傳于具允鈺曰,召對爲之。
洪樂性,以禮曹言啓曰,明日徽寧殿,奠酌禮親行事,命下矣。今此奠酌禮親行,只隔一宵,散齋則勢未及擧行,以致齋一日磨鍊以入,而諸享官及近侍之官應從升者,陪享官諸衛之屬,守衛殿門者,各於本司,淸齋一宿事,知委,何如?傳曰,允。
李福源,以吏曹言達曰,新除授齊陵參奉徐宗德呈狀內,身病甚重,勢難察任云,依例改差,何如?令曰,依。
洪樂性,以迎接都監言啓曰,卽接伴送使移文,則副勅到平壤快哉亭,作七言律詩一首揭刻云。故分付該府,使之揭刻,一本謄送都監矣,謄書封入之意,敢啓。傳曰,知道。
庚辰正月二十七日辰時,王世子坐時敏堂。大臣·備局堂上引接入對時,領議政金尙魯,左議政李,右議政閔百祥,知中樞府事李益炡,行司直金聖應,判敦寧李昌誼,戶曹判書洪鳳漢,行司直洪象漢,左參贊鄭翬良,兵曹判書李昌壽,吏曹判書韓益謩,行副司直吳彦儒,知訓鍊具善行,訓鍊都正鄭汝稷,兵曹參判金善行,吏曹參判徐志修,禮曹參判金陽澤,工曹參判朴相德,右副承旨安,應敎任㻐,假注書趙錫穆,事變假注書卜台鎭,記事官李在協·金夢華,以次進伏訖。尙魯曰,歲飜後,連有事故,尙未承候,下懷耿耿,日氣不適,太廟展謁勞動之餘,睿候,若何?令曰,連以感氣不安矣。尙魯曰,承不平之候,憂慮萬萬矣,進服湯劑,和解,好矣。令曰,連爲觸風,外氣爲盛,彌留可悶矣。曰,當請入診,而恐貽唯疾之憂,故不敢煩請矣。加意調攝,則次次有效矣。尙魯曰,寢膳之節,何如?令曰,不能飮食,口味不如常矣。尙魯曰,大朝聖候,若何?令曰,一樣矣。尙魯曰,中宮殿氣候,若何?令曰,一樣矣。尙魯曰,嬪宮氣候,何如?令曰,安順矣。尙魯曰,王世孫氣候,何如?令曰,平順矣。尙魯曰,頃因忠淸兵使趙啓泰狀達,本營物力區劃當否,令道臣商量狀聞事,筵稟,分付矣。卽見忠淸前監司金尙喆狀達則以爲,本道兵營殘弊之狀,與兩南兵營無異,其在一視之政,宜無彼此之別,會付還穀中,限萬石劃屬,取耗補用事,請令廟堂稟處矣。近來兵營,凋殘不成樣,而道臣狀請又如此,還穀一萬石,特爲劃給,使之逐年糶糴,取耗以用,而萬石穀之盡數還分,亦不無弊民之慮。每年折半糶糴事,嚴飭分付,何如?令曰,左右相之意,何如?曰,臣意亦與領相同矣。百祥曰,臣意亦然矣。令曰,依爲之。出擧條尙魯曰,此京畿前監司金相復狀達也。枚擧廣州府尹元景濂牒報以爲,本府出鎭後,凡百需用,專以守廳物力,推移支計,而今則排朔月廩外,一年所出雜役米,逐年災頉,僅爲四百餘石。當此新創,萬無策應之道,今年軍餉耗米,限四五百石許劃事,請令廟堂稟處矣。本府雖曰復舊,無異新創,凡百事勢,殆難成樣,非不知軍餉之甚重,而保障重地,亦不可不軫念。本府所在昨年軍餉耗米二百石,特爲劃給,何如?令曰,左右相之意,何如?曰,臣意與領相,同矣。百祥曰,臣意亦以爲然矣。令曰,依爲之。出擧條尙魯曰,昨秋因關東御史金應淳筵奏,本道田政紊亂,令道臣先就已量邑中最紊亂處,改量事,命下矣。卽見江原監司金孝大狀達則以爲,杆城郡量田,已過五十餘年,田形變幻,等數莫辨。今若改量,誠爲便民之道,而春耕不遠,民無暇隙,姑俟來秋。麟蹄縣以未量邑,田政錯亂,賦稅繁重,寔爲道內之尤甚。邑多痼弊,民不支堪,量政一時爲急,而田結旣少,未滿百字,春耕前足可擧行,請令廟堂稟處矣。此則視緩急而弛張之者,惟在道臣,使之依狀請擧行,何如?令曰,左右相之意,何如?曰,臣意亦以爲然矣。百祥曰,臣亦別無他意矣。令曰,依爲之。出擧條曰,新年尙未入對,今日次對,出於特令,臣等欽仰矣。令曰,今日次對,歲首初行,而兩司無一入參,何也?尙魯曰,除在外·傳旨未下外,大司憲則病不行公,特令之下,事體極爲未安,而今日則無可責望矣。百祥曰,臣以萬萬無似之臣,當萬萬不堪之任,迫於分義,冒沒出仕,而罔知攸措矣。歲旣新矣,萬品昭蘇,睿德益懋,日新又新,是臣區區祝願矣。昔周召公進戒曰,不役耳目,百度惟貞,又曰,不作無益,害有益,末乃曰,允迪玆,生民保厥居,惟乃世王。武王聖人也,而召公之進戒,一節深於一節。夫耳目玩好之際,若無操存之工,則百度隳壞,害及生民,可不懼哉?臣以召公之所戒武王者,爲邸下勉,伏願省察焉。令曰,所陳之言,切至矣。百祥曰,睿學日就,顧問之際,講官有不及對,今之講官,非不得人,而與尹鳳九·宋明欽·洪啓能·金亮行,召置左右,則不但講學而止,上以輔睿德,下有所矜式矣。令曰,所陳是矣,當體念矣。尙魯曰,右相忠愛之心,溢於辭表,勿以一時勉戒視之,深留睿念焉。尙魯曰,臣於前春,爲拜掃丘墓,乞得恩暇,而連有事故,未伸情私。來月間,欲得旬望之暇,爲往還之計,謹當以文字爲奏,而先此面陳矣。諸臣以次退出。
庚辰正月二十七日午時,上御熙政堂。召對,都承旨·編次人,同爲入侍時,參贊官李福源,侍講官任㻐,檢討官元義孫,都承旨具允鈺,編次人蔡齊恭·元仁孫,假注書趙錫穆,記事官申益彬·金夢華,以次進伏訖。上命書徽寧殿奠酌禮傳敎。上曰,大祝·執禮,以入直儒臣差出事,分付。上曰,湖伯下去時,以傳授編次人爲言,其眷眷如此矣。仁孫曰,欲爲校正,持往湖營矣。上曰,都承旨聞今日下敎,使之上送,宜矣。以編次之故,頻頻入侍,思之悵然矣。仁孫曰,三卷已正書矣,其餘則待趙明鼎來,當議爲之矣。上命書奠酌禮祭文。齊恭讀之。上曰,前御製有可達者乎?齊恭曰,別無可稟矣。上曰,頃日陵行傳敎,注書持入,彼注書爲人極精矣。允鈺曰,見之純實矣。仁孫曰,嶺人純實,其俗然矣。趙錫愚爲人,亦善矣。上曰,趙錫愚近於善,趙錫穆極爲精剛矣。臣錫穆承命持入。上命書永禧殿四室各祭文。齊恭讀之。上曰,永禧殿寒食祭親行年條,注書知入。臣錫穆,退出知入。上又命書明陵祭文,又命書昭寧園祭文。齊恭讀之。上曰,編次人·都承旨先退,他承旨入侍事,注書出去,分付。齊恭·仁孫退出。臣錫穆承命出,與李福源進伏。允鈺退出。上讀聖學輯要大文,自子夏曰博學,止便是格物。上曰,諸臣以次讀之。任㻐讀,自臣按收斂止言語之所及也。義孫讀,自朱子曰天道止有用看故也。福源讀,自果齋李氏止可讀中庸。臣錫穆讀,自子曰小子止成德也。上曰,注書何科也?福源曰,明經科也。上曰,非講經聲也。趙錫愚,何科也?福源曰,製述科也。益彬讀,自朱子曰讀書止何以哉?夢華讀,自朱子曰開物止國家幸甚。上曰,人主崇高已極,所可勉者,窮理正心,求之往牒,難得學聖之君矣。㻐曰,心退言進而然矣,先正格言,實爲聖學之要,先看其編摩之意,然後可體於身心之上。今承下敎,臣願以窮理正心祈天永命八字,深留聖意焉。上曰,於此可見先正之心,此書存則雖百代之下,如有存者矣。㻐曰,一月三講之暇,又以此書進講,此乃先朝之所嘗力行者也。殿下追慕先朝,事事留意,臣所望也。上曰,所奏是矣,予無所爲,豈曰追慕乎?義孫曰,修撰金應淳,受由在外,副應敎徐命天,校理李溵,傳旨未下,番次苟艱,甚可悶矣。上曰,李溵何爲每每撕捱也?義孫曰,其弟李瀰已遞,今則似無撕捱之端矣。上曰,李溵只推牌招,徐命天無端撕捱,禁推,可也。出擧條義孫曰,臣曾於前席,以察民隱施實惠六字仰勉矣。事關民隱實惠,故敢此仰達矣。臣昨冬奉命水原時,以反庫試才奉命,故復命之日,惶恐不敢達,而水原量田,前府使金孝大,親自査陳,旣精且詳,而及其文書送于巡營,而巡營以元摠中減縮,尙不磨勘,故再昨年量田,昨年用舊量案,非但新舊文書之混淪,便是罔民,事禮似不然矣。元摠中減縮,乃成海成林處,以此徵稅,則與白地徵稅無異,故敢此仰達矣。上曰,其時金孝大,以此事至於上來矣。義孫曰,果上來矣。上曰,旣聞之後,不可置之,水原府使上來後,大臣同爲入侍,稟處。出榻敎上曰,麒麟察訪,何間上來也?益彬曰,三十日間,當上來云矣。諸臣以次退出。
上在昌德宮。常參,以代理停,經筵停。
洪樂性達曰,明日,國忌齋戒,再明日,正日,二月初二日初三日,儲慶宮·毓祥宮大祭齋戒相値,此四日常參,頉稟。令曰,知道。
沈墢達曰,憲府連日監察茶時,事甚未安,除在外·牌不進·傳旨未下外,大司憲趙暾,卽爲牌招,何如?令曰,依。
徽寧殿奠酌禮罷後,政院·玉堂·藥房·朝廷二品以上·六曹堂上口傳問安。答曰,知道。
安達曰,大司憲趙暾牌不進,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
李福源達曰,領府事兪拓基,上書到院,而徽寧殿奠酌禮正日,留院之意,敢達。令曰,入之。
以輔德李德海,文學李晉圭牌不進罷職令旨,令于洪樂性曰,竝推考徽旨捧入。
洪樂性啓曰,卽者,典牲署官員來言,社稷大祭及釋奠大祭,犧牲看品,當在於明日,禮曹堂上與本署提調,例爲同參,而提調未差,不得擧行云。典牲提調有闕之代,令該曹,卽爲口傳差出,以爲進參之地,何如?傳曰,允。
吏曹,口傳政事,以徐志修爲典牲提調。
洪樂性,以迎接都監言啓曰,卽接伴送使移文,則副勅到安州,使譯官送所製七言絶句一首,請揭板于箕子墓丁字閣。故分付該府,使之揭刻,一本謄書上送矣,謄書封入之意,敢啓。傳曰,知道。
傳于李福源曰,忠淸前道臣編次人,使之入來,夜對爲之。
傳于洪樂性曰,儒臣先爲詣閤,編次人·忠淸前道臣,隨其入來入侍。
李福源啓曰,編次人元仁孫,忠淸前道臣金尙喆,依下敎來待矣。傳曰,入侍。
領中樞府事兪拓基書曰,伏以臣,嘗見宋臣歐陽脩,屢上表乞致仕,而其言有曰,睿訓丁寧,曲加慰諭,愚衷懇迫,尙敢瀆煩,惟以至誠期於必達。臣每讀至此,未嘗不掩卷太息,有味乎其言之切,宜其能準請也。今臣之一望三章,不自知止者,固亦出於至願所在,不容緩聲,而及奉下答,一向靳許,是蓋臣誠淺而辭拙,不能如古人之爲。故雖以离照之明,尙有所遺,臣固俯仰慙恐,無地自容,如以瀆擾爲懼,因仍泯默也,則將不但得罪於禮經,前所陳懇,都歸於應文塞責,其爲假託不誠,又孰甚焉?若復冒死連章,不得請不止也,則瀆擾之罪,尤將萬萬,臣實氷炭交中,莫省所出,方此遲徊之際。竊伏聞日昨賓對,有以臣之一望三章仰聞者,則聖上至諭以上來陳請,方可許副之意,筵話甚秘,雖未得諦承,而實有以仰認聖意之體諒至懇,委曲俯軫,迥出尋常。臣誠不勝其感惶涕泣,宜卽竭蹶之不暇,賤疾適苦,今始進詣,而罪釁之身,又不敢因緣私懇,冒近輦下,謹此來伏城外,瀝血衷籲於貳極之下。伏乞睿慈,俯垂矜念,導達聖聰,卽許臣依禮致仕,俾遂微懇,千萬幸甚。臣無任云云。答曰,覽書具悉卿懇。聞卿來到城外,心切欣喜,而咫尺都門,如是遲回,誠過矣,誠過矣。休致之請,前答已悉余意,更何多諭?卿須卽爲安心入城,用副小子企待之意。令曰,史官往諭。
庚辰正月二十八日辰時,上行徽寧殿。奠酌禮入侍時,行都承旨具允鈺,行左承旨李泰和,右承旨洪樂性,右副承旨安,同副承旨李福源,假注書趙錫穆·朴道天,記事官金載順·金夢華,以次陪立。上具翼善冠·衮龍袍,乘輿出賓陽門,由光政門,詣徽寧殿,行禮如儀。上曰,贊禮誰爲之?具允鈺曰,禮曹參判金陽澤矣。行禮訖。上出文政門乘輿時,命允鈺書奠酌日紀懷。上曰,稱奠酌可乎,酌獻可乎?金陽澤曰,古則稱奠酌矣。上曰,詳考從舊,宜矣。允鈺曰,昨日傳敎中,酌獻二字,亦當改書之乎?上曰,考出後改之,宜矣。藥房都提調李進前曰,勞動之餘,聖體,若何?上曰,不關係矣。上至明政殿月臺。上曰,編次人來耶?允鈺曰,蔡濟恭來參祭班矣。編次人蔡濟恭入侍事。出下敎濟恭進前,上命讀御製訖,仍命校正。徽寧殿奠酌禮時,本殿守僕及待令太廟守僕,依陵幸時例,竝米布題給事。出駕前下敎上曰,注書實官耶?允鈺曰,假官矣。李福源曰,實官任希孝,方在拿處中矣。上曰,實官已付之矣。上還大內,諸臣以次退出。
庚辰正月二十八日初更,上御崇文堂。夜對,編次人·忠淸前道臣,同爲入侍時,參贊官李福源,侍讀官李溵,檢討官金華鎭,假注書朴道天,記事官申益彬·金夢華,編次人元仁孫,忠淸前道臣金尙喆,以次進伏訖。上曰,前道臣丁丑年,予以朞服送之,遽然之際,忍過三年,今以吉服見之,古今異矣,一倍愴然矣。今日入徽寧殿,怳如昨年,奉孝昭殿時,此堂密邇文政殿,夜對此堂,意蓋在矣。上講原篇訖。李溵讀序文,金華鎭讀小識,李福源讀,自昔居海中,至終篇。上曰,湖西有此板乎?金尙喆曰,無之矣。上曰,陳柏爲何代人耶?福源曰,似是宋儒矣。溵曰,御製序文中,自强不息四字,誠好矣。聖學已造高明之域,臣等何敢有所加勉乎?上曰,非不欲自强,而終未見效矣。溵曰,以此聖心,勉勉自强,進進不已,則將見聖工益臻廣大之效矣。上曰,學問工夫,如竿頭進步矣。學問專在一心自强,而今年初行夜對,召見前道臣於此堂,正如徐庶方寸亂矣之言。丁丑之後,想其所經,忘之無怪矣。孔子曰,吾不復夢見周公,精神如此,何能自强乎?溵曰,收養保嗇,是臣區區之望也。上曰,日監在玆四字,亦爲帝王學問之要矣。溵曰,聖學工夫,不外於日監矣。華鎭曰,上番所奏,誠好矣。聖學之加勉,孰不欽歎,而俄以何能自强爲敎?勿爲退托之敎,是臣區區之望也。上曰,予非退托之語矣。華鎭曰,若一毫間斷,則非自强之義,而誠敬二字,最緊於學問,本文日夕乾乾,亦是無間斷之意也。上曰,所奏好矣。福源曰,上敎固非退托,而儒臣加勉之語,可謂盡職矣。上曰,貞則復元云者,陳柏學問,可謂造詣〈深〉矣。故相以爲帝王學問,無過於自强,而上番所奏,略而盡矣。上曰,故相有文集乎?溵曰,有蘇齋集矣。上曰,夙夜箴有之乎?儒臣考見,可也。上命福源書孝章廟·懿昭廟仲朔祭文。又命書之曰,儲慶宮·毓祥宮春享祭,宣政殿當親傳香,分付儀曹,孝章廟仲朔祭,遣都承旨,懿昭廟仲朔祭,遣同副承旨擧行。仁孫曰,明陵親祭祭文,有稟定事,持來矣。上下御榻,命仁孫讀之。上曰,昭寧園祭文,亦爲持來耶?仁孫曰,亦爲持來矣。上命讀之訖。華鎭曰,朴弼燧,方任高靈縣,而有實病云,自上宜有軫念之道矣。上曰,玉堂有闕乎?福源曰,有李瀰代矣。上命福源書之曰,校理有闕代,高靈縣監朴弼燧除授,其令乘馹上來。上曰,舊伯進前,丹·懷之民,近則何如?尙喆曰,丹·懷等邑,大抵糴虛而民散矣。洪景海奉命安集之後,雨露之澤,浹於民髓,安集之效,至今猶在矣。上曰,願作丹·懷民者,何郡民耶?尙喆曰,咸天柱纔經淸風,故曾於承宣時,至以淸民之言,仰達矣。淸安則洪景海御史時,陳白安集,永春則李敬玉,以侍從之臣,上書陳弊,仍蒙許施。堤川則臣之所狀聞安集者也。上曰,湖西之隨起隨稅,湖南之降等降續,規劃似不同矣。尙喆曰,大體名殊實同,湖南之六千結,湖西之四千結,査陳定數,則本無異同矣。上曰,洪麟漢,予欲一問而未果矣。然則此猶五十步百步之間矣。予以爲湖南,則陳田盡頉,無加減之患,湖西則似沒摸捉而有贏縮之慮矣。今聞所奏,大體異於以外面看之矣。昨秋果有效乎?仍任爲此矣。副司果洪麟漢,明日大臣入侍,同爲入侍事。出榻敎上曰,嚴璘則何以爲之耶?尙喆曰,右道野地,故畓多田少,左道山峽,故畓少田多,而陳處又多,嚴璘亦不敢多數陳請,只以十邑隨起隨稅爲請,而臣亦陳愚見,添入九邑,而領府事爲領相時,筵稟許施矣。上曰,嚴璘以爲,若隨起隨稅,則結數後必增倍爲言,而安知如其言耶?今日若入番入侍,則其言必如前矣。尙喆曰,此後陳田起處,似有結數增加之效矣。上曰,若使敬差官,精爲踏驗,則必有實效矣。李瀰曾爲敬差官乎?福源曰,曾經湖南敬差官矣。尙喆曰,湖南左道,近三十邑,何可遍踏乎?雖以一邑言之,猶以十書員看審矣。上曰,前年年事,不如初料矣。尙喆曰,臣於巡到時,見泰安爲蟲災所傷,野色成黑,已判大無矣。市直不至太踊云,此則似是禁酒之效矣。上命諸臣宣饌訖。上命福源書之曰,北道御史尹冕東,明日大臣入侍,同爲入侍。上曰,今日入侍五人皆世臣,而三人則故人之子矣。上命儒臣仁孫·尙喆先退。二月初二日,明政殿親臨召試科次,崇文堂爲之事。出榻敎上曰,守令署經已爲之耶?福源曰,姑未爲之矣。諸臣以次退出。
上在昌德宮。常參,以代理停,經筵停。
宣祖大王忌辰齋戒。
下直,臨陂縣令金致良,新昌縣監李性源,靑松府使兪彦國,鏡城判官申一淸,溫陽郡守尹琰,昌原府使任益昌,奉化縣監鄭壽延。
未時申時,日暈,暈上有冠。
沈墢達曰,備邊司郞廳來言,今日,賓廳坐起日次,而纔經登對,且無緊急稟達事,不得來會云矣,敢達。令曰,知道。
具允鈺達曰,今日賓廳日次,旣已頉稟,所當持公事入對,而以國忌齋戒,頉稟。令曰,知道。
沈墢達曰,大司憲趙暾牌不進,執義宋明欽,掌令李光溭在外,安復駿傳旨未下,持平李允郁受由在外,洪啓能在外,今日以監察茶時之意,敢達。令曰,知道。
中宮殿,藥房口傳問安。答曰,知道。
藥房都提調李,提調洪啓禧,副提調具允鈺啓曰,伏未審夜間,聖體調攝,若何?寢睡·水刺之節,亦何如?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣矣。
具允鈺達曰,右副承旨安,今日不爲仕進,卽爲牌招,何如?令曰,依。
沈墢達曰,憲府連日監察茶時,事甚未安,除在外·牌不進·傳旨未下外,大司憲趙暾,卽爲牌招,何如?令曰,依。
李福源啓曰,領議政金尙魯,右議政閔百祥,京畿監司尹汲,副司果洪麟漢,水原府使尹東昇,北道御史尹冕東,依下敎來待矣。傳曰,藥房入診,同爲入侍。
沈墢啓曰,領中樞府使兪拓基,依下敎入來矣。傳曰,詣閤。
有政。吏批,判書韓翼謩進,參判徐志修進,參議未差,行左承旨李泰和進。
吏批啓曰,卽接通禮院牒呈,則相禮黃最彦,除授後過限未肅拜云,依例改差,何如?傳曰,允。
以金尙喆爲吏曹參議,李得宗爲大司憲,李宜哲爲大司諫,鄭光漢爲司諫,尹東度爲副提學,鄭履煥爲說書,沈星鎭爲刑曹判書,鄭汝稷爲左尹,具善行爲知義禁,鄭翬良爲知春秋,金鍾秀爲工曹佐郞,李信圭爲宗廟令,李性遂爲注書,韓義敎爲齊陵參奉,李廷重爲文川郡守,金敎材爲茂長縣監,黃㰔爲高靈縣監,李憲默爲獻納,任光鉉單付學錄。
兵批,判書李昌壽進,參判鄭弘淳,徽寧殿差祭,參議李萬宗,參知柳謇入直進。
兵批啓曰,宣傳官申㬚·郭貞垕,日昨內試射時,俱蒙直赴之恩,所帶之職,係是南行窠,不可仍帶,呈狀乞遞,竝依例改差,何如?傳曰,允。
又啓曰,洪州營將鄭肅良,未赴任罷職,所授加資,依例還收之意,敢啓。傳曰,知道。
以柳謇爲同知,李邦佐爲副摠管,李鐽爲宣傳官,金履達爲宣傳官,洪樂仁爲右從史,金相鳳爲洗馬,申光翼爲全羅右水使,羅潤祿爲美錢僉使,任載大爲洪州營將,趙世逑爲順天營將,李以楷爲知事,朴尙璘爲水口萬戶。李泰夏單付城機別將,趙暾·徐命臣·黃仁儉·韓光肇·李瀰單付副司直,洪樂純·朴道天單付副司正,兪拓基單付奉朝賀,前營將鄭肅良,今降禦侮。
安,以備邊司言啓曰,昨日茂長·羅州漂人入來後,使本司郞廳,與譯官問情,則一如領來譯官洪大成問情時所問答,故前後問答,竝爲入啓,而漂人久留,雖似有弊,不但寒程遠來,其中方有病難作行者云,使之姑留五六日,待病差卽爲發送。今此漂人,俱是南方之人也,依前例,仍以領來譯官,差定齎咨官,領送燕京,何如?傳曰,允。
庚辰正月二十九日午時,上御熙政堂。藥房入診,大臣·畿伯·水原府使,副司果洪麟漢,北道御使,尹冕東,同爲入侍時,都提調李,提調洪啓禧,副提調具允鈺,領議政金尙魯,右議政閔百祥,京畿監司尹汲,水原府使尹東昇,副司果洪麟漢,御使,尹冕東,假注書趙錫穆,記事官申益彬·金夢華,醫官金履亨·方泰輿·許礈·李以楷·金履貞·鄭允協·金福齡,以次進伏訖。尙魯曰,頃日動駕之餘,又親行徽寧殿奠酌禮,聖體,若何?上曰,氣則一樣矣。尙魯曰,寢睡·水刺之節,何如?上曰,寢則善矣。尙魯曰,丸劑進御乎?上曰,欲始之矣。昨入徽寧殿,依然若上食時,湖西道臣,三月前下去,故昨夜召見,予心尤愴然矣。尙魯曰,夜對豈不爲好,而勿爲侵夜,臣所望也。曰,瓊玉膏進御乎?上曰,服此則豈能長趨乎?尙魯曰,必有效矣。曰,請入診。上曰,四醫診之。金履亨·方泰輿·許礈·李以楷,以次診候訖。履亨曰,左三部沈,右三部虛軟矣。泰輿曰,左右三部,帶數而沈,虛軟一樣矣。礈·以楷之言,與首醫同。曰,旣以診候,議定湯劑,宜矣。上曰,理中建功湯,加製五帖事。出榻敎上曰,彼注書容貌極精矣。尙魯曰,有精神矣。上曰,翰圈前何見漏,而今始得參耶?尙魯曰,前者改圈時,從兄弟一參一漏矣。上曰,然則趙錫愚亦參圈耶?尙魯曰,趙錫愚其時,以實官出六,趙錫龍參圈矣。上曰,然則三從兄弟登第耶?尙魯曰,然矣,上曰,徐有元尙不來耶?其爲人甚奇矣。尙魯曰,有精神矣。上曰,畿伯·水原府使,進前奏之。東昇曰,量政,前府使金孝大已爲之,而自營不爲磨勘,故至今用舊量矣。汲曰,前道臣有執頉處,故如是矣。東昇曰,所謂執頉,適得其奸民所弄處也。上曰,卿亦如前道臣所爲乎?然則改量乎?尙魯曰,水原人心薄,幅員廣,量政誠難矣。金孝大擔當奉公,故始爲之,而亦不能遍踏一境,不得不付之於任掌之手,而得人則善量,不得人則不善量。今經三等內,而尙無究竟,臣意則通一境有疑端處,行査釐正,仍爲磨勘,則可絶其紛紜之弊矣。上曰,領相之言,是矣。後日水原府使,與畿伯登對以奏。啓禧曰,三年戶籍,二十年量田,此定式也。自今爲始,依此爲之則無弊矣。上曰,仁政自經界始,此言是矣。汲曰,驛路爲傳命之地,而畿內六驛,凋弊日甚,將至絶站之境,事之可悶,莫甚於此,自朝家宜有軫念之道矣。年前金相翼爲畿伯時,請得兵曹錢一萬兩,付之六驛,一以救目前之急,一以爲次次還報之地矣。已償者恰滿四千兩,而所未償六千兩,以卽今六驛形勢,萬無還償之道,兵曹之於驛路,亦宜顧恤。其未償六千兩,永爲劃給於六驛,則庶可爲補用立馬之需,惶恐敢達。上曰,大臣之意,何如?尙魯曰,畿驛事,誠極可慮,道臣所謂絶站云者,非過語也。復加軫念,特爲許施,恐好矣。曰,領相所奏,好矣。百祥曰,金相翼之請得此錢也,旣救六驛目前之急,且貿累千包穀,會錄雇馬廳,逐年取耗,近則厥數似夥然矣。今若蕩減兵曹債,而使雇馬廳耗條,專歸於馬價添補之資,則大爲殘驛之實效,而不但除此後責償之弊。畿驛之凋弊,所關非細,許施,恐好矣。上曰,畿驛,與他驛有異,依施,可也。出擧條上曰,湖南前道臣進前,欲一問而未果矣。予以兩道査陳,謂之有異,聞湖西舊伯所奏,則謂之同矣。麟漢曰,降續,亦隨起隨稅之法,名目雖異,而大體則同矣。上曰,陳書蒙頉者,幾何?麟漢曰,五十二邑,近千餘結,而頉乎此則勤力於彼,而必有起耕者矣。尙魯曰,洪麟漢精於此事,請得之結,亦有還納者矣。上曰,金尙喆亦以爲,優得賑穀,故欲爲還屬,其言可貴矣。兩道臣不見其效而來矣。昨聞金尙喆言,初以凶年騷動,而末乃市直稍嬴,此則禁酒之效矣。尙魯曰,糜酒之費大矣,禁之豈無效乎?啓禧曰,晉時石勒,禁酒十年,以米賤而止之矣。上曰,北道御使大略陳之。冕東曰,臣於江原道,聞北道無一酒字云,故或慮其無所捕得,而大體北人質貿,所犯者,非有知識者也。上命讀書啓訖,命書傳敎。上曰,沿路有所聞耶?冕東曰,臣急於復命,未及周爰,而俄因筵中査陳之說,敢此仰陳矣。北道田政,大體同然之中,高原之弊尤甚,二去丙午年後,無改量之事,故田政錯亂,民多呼訴者矣。尙魯曰,此則道臣當狀聞爲之矣。上命讀李潭書啓。墢讀之。上曰,請置驛官,此言好矣,令備局議稟。尙魯曰,此擇送評事之效也,依此定式行之則好矣。上曰,道伯得人故如是,道臣·帥臣·評事皆善矣。百祥曰,北伯爲人,堅强綜核矣。尙魯曰,昨年海西分等狀啓中,以海州等十一邑,詳定大米,換作小米爲請,故覆奏許施矣。追聞之,則延安·白川,亦入其中云,此兩邑,乃是本道中水田最多之邑也,不可混作小米,依前以大米收捧事,更爲分付,何如?上曰,依爲之。出擧條尙魯曰,春耕方始,而守令尙未署經,可悶矣。上曰,春分前,當使之辭陛矣。臺諫,誰也?尙魯曰,大司憲趙暾,則有實病矣。臣前春乞暇,而以事故未果,秋間住在松楸近地,而亦未及拜掃,儻得旬望之暇,則二月內,臣當往還矣。上曰,依。尙魯曰,兪領府事,來待闕外,而不敢入,係是大臣去就,故敢達。上曰,亦苦心矣。欲面懇而然矣。尙魯曰,自上年已計月而置之,入侍時,使之仍注輦轂之下則好矣。上命書入侍傳敎。啓禧曰,濬川,諸臣以爲,日氣如此,欲於初八日爲始矣。百祥曰,聞民情,以二十二日爲願矣。上曰,何必擇日?命書十八日始役,二十日臨視傳敎。諸臣以次退出。
庚辰正月二十九日未時,上御熙政堂。領府事入侍時,領府事兪拓基,右副承旨安,假注書朴道天,記事官金載順·金夢華,以次進伏訖。兪拓基曰,日氣不適,聖體,若何?上曰,一樣矣。拓基曰,中宮殿氣候,何如?上曰,一樣矣。拓基曰,王世子氣候,何如?上曰,一樣矣。拓基曰,王世孫氣候,亦安順乎?上曰,一樣矣。拓基曰,臣俟譴田里,兩下別諭,而終未承膺,罪合萬死矣。今年恰滿禮經致仕之年,而昔朱子名在謫籍,猶爲請休,則臣雖在俟譴之中,異於謫籍。故屢書陳懇于小朝,而仄伏聞筵中,有入侍陳懇,則豈不許副爲敎?臣於其時,卽欲入侍,而病情適苦,近纔少愈,故來伏闕外,而至蒙遣史官宣諭之命。以臣蹤跡,冒昧登筵,實爲惶恐,而第有得請之路,故敢此入侍矣。上曰,往事勿說。此予誠淺之致也,卿年已七十,而頃日召見耆社諸臣時,獨不見卿。追思齋室入侍事,悅若昨日,愧恧之中,一倍愴心矣。拓基曰,聖敎至此,不勝感泣矣。向來耆臣召見時,聞之旣晩,病亦越添,未得承命矣。念臣立朝,已過三十年,而年又七十,禮防不可踰也。且筋力有可以奔走服勞,則臣固不敢請,而上亦不輒許,猶或可也。如臣則未衰之前,筋力全耗,已入聖鑑之中,而見方頭眩目暈,腰痛脚疼,一時交劇,禮防旣嚴,筋力若此,前後陳懇,亦已七八年矣。元景夏年歲,少臣七年,立朝且後於臣,而一請卽休,臣誠元景夏之罪人也。受恩三朝,與天無極,豈敢爲便身之計,而病情年紀,俱合休退,今若未蒙恩許,則前頭瀆擾,將不至幾番,尤合死罪矣。上曰,前後下答,注書出去持入。臣道天,承命出來,持入還伏。上命安讀之。拓基曰,臣雖陳請於小朝,導達聖聰,則臣固不敢期,而章奏路阻,故不敢不仰請於小朝矣。上曰,三書之上,予已知之矣。拓基曰,臣立朝已四十七年,而無毫分之報,幸依禮經,得保晩節,則此臣所大願也,亦至榮也。上曰,卿何年翰林耶?拓基曰,乙未·丙申·丁酉三年矣。國朝以來,皆有奉朝賀,而聖上卽祚後,亦多有之,豈盡篤老癃病之人乎?上曰,崔奉朝賀始初爲之矣。拓基曰,然矣。第三卽閔奉朝賀,而其時纔滿七十矣。李世瑾·朴弼琦,亦以宰臣得請矣。上曰,大臣今有幾人耶?卿雖曰至榮,而國家所以待之之道,與宰臣異矣。予非不知卿之苦心,而君臣之間,貴在情志之相孚,卿若留京,則予當許之,而若復往渼陰,則當不許矣。拓基曰,休致之人,例歸鄕里,而聖敎如此,安敢不留在都下,而謝名朝籍之後,作一閑人,時時來往松楸,以爲盤桓之計,而亦當不敢久留矣。上曰,今時正當淸和之節,卿有是言耶?奉朝賀亦非大臣乎?拓基曰,休致之後,去留往來,不必一一煩稟,故俄有所仰達矣。上曰,卿之子則在京乎?拓基曰,彦鉉以均廳郞廳,在京第矣。上曰,注書出去,持入擧條紙。臣道天承命出來,持入還伏。上御筆書下曰,噫,卿以昔年舊臣,休休之量,爲國之誠,予知熟矣,而因予誠淺,卅載臨御,任卿幾年,心常自恧,每誦頃年賜醞之日慈敎,亦爲自嗟,倏忽之間,卿年已至七耋,且入耆社。噫,大臣之逮事于予者,今卿一人,追昔之意,黃髮之道,豈忍許休,而卿之固心,今歲之前,知亦深矣。古人云,非光武,無以成子陵之志,雖無推赤心之實,其於元老,何忍心與事異?特允卿請,心切悵然。噫,卿旣面諾,若無此諾,予何從焉?噫,今雖休致,大官之名自如,卿雖遙望象設,亦體小子前席罄竭之心,安心便居都中,仰副頃年之慈旨。仍下敎曰,注書書之,出給編次人,可也。上曰,服官政致仕,乃禮經,而自先朝靳許者,意蓋在矣。君與相皆老,餘年幾何?慈聖以爲,舊臣中,獨金奉朝賀·兪領府事在耳爲敎矣,每念及此,不覺愴懷矣。拓基曰,臣餘日無多,生隕死結之外,無他可達矣。上曰,欲卿留京,而有此許副矣。拓基曰,臣旣應擧覓官,初非山林高蹈之士,而但數十年閒養之地,便同熟處難忘,誠恐祁寒盛暑,往來亦難,設或有芻蕘之詢,三十里地,亦何難陳一得之愚見乎?上曰,卿有末梢矣,元景夏之請,予於轎子上許之,貴其晩節而然矣,朴弼琦則辦得尤不易矣。領相以待三十年請休爲言,此有所據乎?拓基曰,古者四十而始仕,至三十年,則爲七十致仕之年。領相之奏,亦似據此,而自外已酬酢矣。上曰,耆社中奉朝賀幾人耶?拓基曰,徐宗伋致仕已三年,而臣與李喆輔·洪重徵,合四人矣。上曰,予於甲子年入耆社,而今亦幾年乎?世間事,誠不可知矣。拓基曰,勿費聖念,益加將攝,千萬伏望。拓基退出時,上曰,行步勝於前,伸其志而然耶?拓基曰,似快活矣。上命書之曰,兪領府事懇請,何待今日?予知熟矣。面諭勸留,旣允其請,今日政擧行。上曰,開政,幾何耶?注書出去知入。臣道天承命出來,還奏開政幾半矣。上曰,臺臣以何事牌招,以何事罷職乎?注書出去知入。臣道天承命出來還奏,掌令安復駿,正言尹勉憲傳旨未下,司諫鄭光漢,獻納李憲默,以正言沈勖之處置,違牌罷職云矣。上曰,沈勖之以何事避嫌乎?史官知之乎?金夢華曰,頃於侍臣班上馬時,致勤聖敎,以此避嫌云矣。上命書之曰,今聞正言沈勖之引嫌,其涉過矣,亦近故免,何待處置?其令出仕,一體牌招署經,退待多日,他官不請牌招,若是遲滯,此亦紀綱攸在。凡事若此,其何以擧?當該承旨,從重推考。上曰,李憲默,自大同移拜諫職,亦爲罷職,可謂蟹網俱失矣。仍命書之曰,二臺臣傳旨未下,而二臺作闕,莫知某事。下問則皆違牌踏徽旨云,近者臺臣違牌,作一痼弊,鄭光漢之違牌,其涉無義,循例踏下,適中其意,敍用。今日政,其令更擬,李憲默以嶺南之人,因臺職遞察訪而來,一番違牌,解職以去。不若置諸前任,非徒事之無謂,不可示之遐外,特爲敍用,亦令更擬。諸臣以次退出。
上在昌德宮。常參,以代理停,經筵停。
宣祖大王忌辰。
下直,明川府使李應爀,巨濟府使孫翼龍,高原郡守姜柱河,唐津縣監金載大,萬頃縣令李益普,興陽縣監趙時謙。
初昏,流星出郞位星上,入乾方天際,狀如拳,尾長三四尺許,色白。
安達曰,大司憲李得宗未肅拜,執義宋明欽,持平李允郁·洪啓能,掌令李光溭在外,安復駿上書留院,今日以監察茶時之意,敢達。令曰,知道。
又達曰,判中樞府事趙載浩上書到院,而以國忌齋戒,留院之意,敢達。令曰,入之。
李泰和達曰,左副承旨沈墢,同副承旨李福源,今日不爲仕進,竝卽牌招,何如?令曰,依。
以左副承旨沈墢牌不進罷職令旨,令于李福源曰,推考徽旨捧入。
安,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
李泰和達曰,新除授注書李性遂,時在京畿果川地云,斯速乘馹上來事,下諭,何如?令曰,依。
又啓曰,注書李性遂在外代,假注書趙錫穆,姑令仍察,何如?傳曰,允。
傳于李泰和曰,承旨,萬安門入侍。
傳于洪樂性曰,正殿親臨召試體重,侍臣班凡諸等節,一依親臨殿試例擧行,儀注,更爲書入。此後親臨正殿之時,一依此例擧行,侍衛與軍兵,入直擧行。
洪樂性啓曰,明日親臨翰圈人召試時,領監事·館閣堂上·春秋館堂上,竝待開門牌招,對讀官,待落點,亦爲一體牌招,何如?傳曰,允。
又啓曰,明日親臨召試時,侍臣當爲進參,兩司除在外·傳旨未下·陳書留院外,竝待開門牌招,以爲進參之地,何如?令曰,依。
又以吏曹言啓曰,來二月初二日,行文宣王釋奠祭,初獻官,當以正二品塡差,而老病公故外,實無推移之路,依近例,以從二品,塡差以入之意,敢啓。傳曰,知道。
行判中樞府事趙載浩書曰,伏以,獻歲發春,萬品惟新,伏惟我邸下,上奉至歡,誕膺純嘏,而天休滋至,邦慶無疆,我大朝封爵肅謝吉日重回,區區不勝忭祝之至。顧臣癃廢負罪,遠滯峽楸,兩次候班,俱未免闕禮,揆以邦憲,萬戮猶輕。此際,又伏聞大朝,特召勳府諸臣,親臨宣饌,恩至渥也,而臣旣承蔭,忝在勳籍,而病且在遠,獨未進參,悚缺交竝,靡所容措。仍伏念臣之八載痼疾,漸益添加,今則已成坐尸,無復可言。歸依先壟,惟俟符到,以公以私,都成廢物,人事絶矣,常理盡矣,而猶係朝籍,非進非退,自歸貪戀,有關廉愧,而凡有公故,動罹罪辜,自今至死之年,皆是待勘之日,如使臣遄還造化舊物,則都無事矣,而如其不然,則到此地頭,宜有自處之道也。蓋人臣休退,勿論官職崇卑,與禮經所載,病難供職,或不合時用,則不待年至,而輒皆申請,必蒙準許,上不失禮使之道,下則遂知止之義。從古以來,年未至而致仕者,指不勝屈,而至於我朝,亦多有其人。試以近例言之,奉朝賀臣元景夏,則有裨世道,病非難强,而年僅六十,告休蒙允。臣則今年五十九矣,視六十,只欠一歲,而無一可用,已試蔑效,性且剛褊,嫉惡太甚,從前行藏,與世寡諧,而至於今日世道,則臣雖無疾,決難苟容,一身獨立,不欲合汚,宜退而不宜進者,不但不合時用而已。而況積年廢疾,無望復起,前日,雖在洛下,而全闕情禮,徒虧義分,畢竟至於獲罪而後已,則顧其病勢,奚啻難於供職而已哉?臣於前後上書,略陳遲徊不去之罪者,非一再。伏想睿鑑,必記有之矣。往冬,大朝特降恩諭,至勤宣召,而情病俱苦,未克祗承,至今惶隕,如負大何,而百爾思量,求死不得,丐休之外,無他事義,故其時書啓中,猥陳乞骸之請,明時告訣,古人所悲,而臣則賦命奇窮,不幸病廢,不喜苟合,行與世違,其勢不得不早乞病軀,畢命松楸,免爲元景夏之罪人也。且臣是承襲勳嫡,則雖謝朝籍,猶係勳府,便訣之蹤,與他稍間矣。情窮勢迫,瀝盡肝血,玆於引罪之章,敢陳休致之懇。伏乞睿慈,俯賜矜諒,仰稟大朝,俾蒙允許,獲遂生成之澤,仍治臣前後辜犯,以肅頹綱,以安賤分,千萬幸甚。臣無任云云。答曰,覽書具悉卿懇。邦慶無前,聖上封爵謝恩之日重回,慶忭曷有其極?向來聖上恩諭之下,一向處外,尙不造朝,已不勝日夕企待,而今此休致之請,誠過矣,誠過矣。卿須安心善攝,卽爲入城,仰副聖上慇懃之盛意,寔小子之至望也,寔小子之至望也。仍令曰,史官往諭。
庚辰二月初一日巳時,上御眞殿齋室。承旨入侍時,右副承旨安,假注書朴道天,記事官申益彬·金夢華,以次進伏訖。上命書之曰,近陵親傳香服色,一依甲午稟定。今行三月謁陵時,二十五日二十六日,皆以鴉靑紗戎服,二十七日,當着紅衣,令儀曹依此擧行。承旨隨駕,百官戎服,則三日皆若常例之意,一體分付。諸臣以次退出。
上在昌德宮。常參,以代理停,經筵停。
親臨召試罷後,政院·玉堂·藥房口傳問安。答曰,知道。
以獻納李憲默,正言沈勖之牌不進罷職令旨,令于李福源曰,竝推考徽旨捧入。
沈墢達曰,大司憲李得宗未肅拜,執義宋明欽,持平李允郁·洪啓能,掌令李光溭在外,安復駿上書留院,今日以監察茶時之意,敢達。令曰,知道。
卜台鎭出使代,以申光翰爲事變假注書。
安啓曰,事變假注書申光翰,時無職名,令該曹,依例付軍職,冠帶常仕,何如?傳曰,允。
吏曹,口傳政事,鄭彦暹單付檢閱。
李福源達曰,檢閱鄭彦暹,旣已付職,卽爲牌招入直,何如?令曰,依。
庚辰二月初二日辰時,上御明政殿。親臨翰林召試入侍時,監事閔百祥,知春秋洪象漢,大提學金陽澤,藝文提學黃景源,同春秋朴相德,對讀官任㻐·金華鎭,行都承旨具允鈺,行左承旨李泰和,右承旨洪樂性,左副承旨沈墢,右副承旨安,同副承旨李福源,假注書朴道天,事變假注書卜台鎭,記事官申益彬·金夢華,以次陪立。上具翼善冠·衮龍袍,乘輿出賓陽門時,洪樂性曰,今日,社稷大祭齋戒相値,樂作,何以爲之乎?上曰,陳而不作,可也。上御明政殿。諸試官四拜訖。閔百祥進前曰,日氣猶寒,聖體,若何?上曰,一樣矣。百祥曰,今日臨殿酬應,湯劑早爲進御,誠好矣。上曰,唯。百祥曰,中宮殿氣候,何如?上曰,一樣矣。百祥曰,王世子氣候,何如?上曰,一樣矣。百祥曰,嬪宮氣候,何如?上曰,一樣矣。百祥曰,王世孫氣候,一向安順乎?上曰,好在矣。任㻐·金華鎭,持試題紙進伏。上命書日夕乾乾賦題訖。上曰,殿試則無時限乎?洪象漢曰,殿試,亦豈無時限乎?上曰,限以午時,過午時,則勿捧,可也。試所承旨,禮房承旨爲之事。出榻敎上命允鈺書之曰,初五日晝講爲之,時刻,依前備局日次,初六日爲之事,分付。兵曹判書李昌壽曰,朴載洙,向來都政,除授羽林將,以在外變通改差,所授新資,固當草記請寢,而其時擬差,旣因特敎,自下不敢直請還收,不可不一稟,故敢此仰達矣。上曰,仍爲陞資,可也。昌壽曰,殿最點下者,頃有勿論上中考,一竝置諸下考之下敎矣。多有掣肘之端,不可不番稟定,故敢達矣。上曰,不過一時下敎,此後依例爲之,可也。上命允鈺書之曰,來月謁陵時,二十五日六日,勿稟啓螺,晝停三吹,以砲代行,二十七日,皆依常例擧行事,分付。上乘輿還大內。諸臣以次退出。
庚辰二月初二日未時,上御崇文堂。科次入侍時,監事閔百祥,知春秋洪象漢,大提學金陽澤,藝文提學黃景源,同春秋朴相德,對讀官任㻐·金華鎭,右承旨洪樂性,假注書朴道天,記事官申益彬·金夢華,以次進伏訖。上曰,已盡收券耶?洪樂性曰,十張則已捧,而二張則未捧矣。上曰,十張先入之。樂性出去持入。上曰,注書出去,二張捧入,可也。臣道天承命出來,捧入二張,科次訖。上親拆試券。上曰,鄭彦暹,誰也?洪象漢曰,頃以登科十年,大臣筵白出六,而以未見召試,姑爲還寢矣。上曰,是多髥者乎?樂性曰,臣見之則無髥矣。上曰,年幾何耶?樂性曰,似四十餘矣。上曰,誰之族耶?象漢曰,鄭彦儒之八寸矣。上曰,尹師國,誰也?閔百祥曰,故監司尹敬龍之子也。上曰,李在簡爲之矣,仁平有翰林孫矣。上曰,姜趾煥,誰也?象漢曰,升學才士矣。上曰,誰之族也?金陽澤曰,戊申白衣從事姜奎煥之六寸矣。上曰,守令署經爲之乎?樂性曰,已爲之矣。百祥曰,朝者兵判,以頃年殿最點下者,竝以下考施行傳敎,有所仰稟。臣亦略有繼陳,而以依例上考而點下者,以中考施行,中考而點下者,以下考施行,更有下敎矣。注書以此,簡問於臣,而第念玆事,臣等旣不能分曉奏達,而遽以此定式,亦甚惶悚,玆敢更稟矣。大凡殿最點下之類,吏兵曹開拆坐起時,以致勤點下,草記罷黜而已。敍用後,無所拘礙,而中下考,則其都目,勿敍右職及準期不敍,勿許陞遷等節,到處拘礙,比諸罷黜,用罰最重,前例則如此矣。昨年,不待都政差出,貶窠時有點下者,一竝下考施行,一體出代之敎,故毋論上中,皆置下考之科,兵判所以仰稟者此也。俄者下敎,依例以上考則置中考,中考則置下考,似爲日後定式之慮,聖意果在於以此定式乎?明承下敎然後,銓曹可以擧行矣。上曰,此則一時下敎,依舊例擧行。出擧條百祥曰,臣不知今日爲齋戒日,呈焚黃呈辭,而政院至有微稟之擧,私事煩稟,殊涉惶悚。臣之曾祖墳山,與父母墳山,相距不遠,欲爲省掃,而旣在越境,且是法典所無,故敢此猥陳矣。上曰,依所陳往來焉。上命樂性書之曰,右相處給由馬,澆奠床備給,驪陽府院君墓省掃時,亦爲澆奠床備給。上曰,使臣已離發耶?百祥曰,姑未離發,而十二三間,似當離發矣。上曰,李在簡,則予見之,鄭彦暹,則今當付職,置之。尹師國·姜趾煥,明日親傳香後,使之入侍。上命試官先退。翰林應付人,今日內,令該曹,口傳擧行事。出榻敎上曰,實官付之乎?樂性曰,任希孝付之,而方在拿處中,李性遂,方在外矣。承史退出時,上命還爲入侍。上曰,趙錫穆爲實薦耶?樂性曰,然矣。上曰,何當付之耶?申益彬曰,第十一矣。上曰,以次付之乎?樂性曰,以薦主先後,次次付之矣。上曰,趙錫穆,公然上來,落召試而去矣。諸臣以次退出。
上在昌德宮。常參,以代理停,經筵停。
夜一更,流星出參星下,入西方天際,狀如拳,尾長三四尺許,色赤,光照地。
親傳香罷後,政院·玉堂·藥房口傳問安。答曰,知道。
安達曰,刑曹判書沈星鎭,左尹鄭汝稷,吏曹參議金尙喆,除拜後過三日,不爲出肅,依定式推考警責,仍卽牌招察任,何如?令曰,依。
具允鈺達曰,明日常參,取稟。令曰,停。
沈墢達曰,大司憲李得宗牌不進,執義宋明欽,掌令李光溭在外,安復駿陳書留院,持平李允郁受由在外,洪啓能在外,今日以監察茶時之意,敢達。令曰,知道。
沈墢達曰,憲府連日監察茶時,事甚未安,除在外·陳書留院外,大司憲李得宗,卽爲牌招,何如?令曰,依。
又達曰,明日明政殿親臨宣敎時,侍臣班,兩司無進參之員,除在外·陳書留院·牌不進·傳旨未下外,司諫鄭光漢,獻納李憲默,正言沈勖之,竝持開門牌招,以爲進參之地,何如?令曰,依。
以吏曹參議金尙喆牌不進令旨,令于沈墢曰,推考徽旨捧入。
洪樂性,以迎接都監言啓曰,卽接件送使移文,則副勅,謁箕子墓時所製七言絶句,刪改其末句四字,使差備譯官送之以爲,前詩有疵病處,以此詩換揭爲請。故依此刻揭之意,更爲分付該府,詩本謄書,上送都監矣。改書封入之意,敢啓。傳曰,知道。
安,以備邊司言達曰,本司堂上元仁孫,副提調洪麟漢,差下已久,尙不行公,今日司坐,亦不進參,其在事體,極爲未安,竝從重推考,牌招察仕,何如?令曰,依。
又達曰,以備局副提調洪麟漢牌不進罷職令旨,令于安曰,推考徽旨捧入。
〈敎〉致仕奉朝賀兪拓基書,王若曰,赤舃初回,敷心腹而渙諭,素履長往,考典禮而許休。遂卿求退之情,寓予挽行之意。惟卿,三朝柱石,一代蓍龜。河海莫窺際涯,咸推容衆之量,喬岳不見運動,難計及物之功。儲宿望於詩禮孝友之門,故家遺範,保晩節於風波推盪之際,當世一人。所以淸班膴仕之歷敭,遂至卿月上台之進擢。蓋利器盤錯之別,在卿則糟粕緖餘,顧猛虎藜藿之威,卽予之鹽梅麯㔎。篤守家世之寒素,四方皆服其淸名,統達國朝之典章,三接每歎其偉識。機務久釋於遯野,夢卜復協於鼎扉。李文靖之中書再登,庶彌綸之大展,司馬公之洛水閒臥,豈契合之或疎。方喜入社之籌已盈,遽見謝事之章申上。蒼顔白髮,宛對靈閣之風雲,綠野黃冠,要丐暮境之歲月。若霖雨於大旱,寧欲老成之遽違,作神仙於急流,奈此遐心之莫挽。與其羈縻虛禮,棲遑江郊之間,曷若成就高情,優游輦轂之下?予懷洞諭於前席,至懇强副於懸車。想秦穆詢黃髮之謨,非忘蹇叔之舊,推光武置赤心之義,欲成子陵之高。密邇脩門,縱喜暇日之登陛,環顧朝著,殆若中流之舍舟。雖多朝野缺望之嘆,所貴君臣知心之契。謝世間之榮辱,爭傳洛社之畫圖,兼天下之達尊,獨巋魯國之靈殿。玆頒如綸之誥,用侈乞骸之規。於戲,追在耳之慈音,忍忘社飯之舊事,體執手之勉諭,毋替辰告之遠猷。禮經載有德不許之文,予豈忘也?漢家考大議就問之例,今可行之。故玆敎示,想宜知悉。校理李溵製進
庚辰二月初三日辰時,上御宣政殿月臺。仲朔大祭親傳香入侍時,行都承旨具允鈺,行左承旨李泰和,右承旨洪樂性,左副承旨沈墢,右副承旨安,同副承旨李福源,假注書趙錫穆·朴道天,記事官金夢華·鄭彦暹,以次陪立。上具翼善冠·衮龍袍,親傳香如儀。上曰,注書出去,祭官·諸執事,皆於仁政殿庭祗迎事,分付。臣道天,承命出來,傳命還入,親傳香訖。上命侍衛·諸臣先退。仍御宣政殿。承旨入侍時,右副承旨安,假注書朴道天,記事官金夢華·鄭彦暹,以次進伏訖。上曰,注書出去,翰林被抄二人,使之入侍。臣道天,承命出來,尹師國·姜趾煥,偕入進伏。上謂尹師國曰,汝於尹敬龍,爲誰乎?師國曰,臣之父矣。安曰,外間,以尹師國事,爲貴矣。上曰,何事也?曰,故閔奉朝賀,以別兼春秋,薦尹志和,爲翰林矣。今番右相爲監事,而師國亦參翰林,故稱貴云矣。上曰,然耶?誠貴矣。上命誦試券,師國誦奏二句。上曰,姜趾煥,誰之族耶?曰,戊申白衣從事姜奎煥之六寸矣。上命誦試券,趾煥誦奏二句,上命先退。上曰,今番翰林,皆善矣。曰,姜趾煥,善文云矣。上曰,然耶?上曰,今見鄭彦暹,果已見之者矣。命誦試券,彦暹誦奏二句。上曰,注書出去,考出璿源譜略中顯廟誕日以來。臣道天,承命出來,還奏以辛巳二月四日,誕降于瀋館。上曰,今日考出,非偶然矣。命書之曰,明年二月初四日,卽聖祖誕降日也。追慕一陪,今春旣已謁陵,秋展謁,安徐,明年仲春初四日,當展謁於崇陵,令儀曹預爲知悉。上曰,兪奉朝賀敎文,誰製耶?上番翰林,出去知入。金夢華還奏朴聖源製之云矣。上曰,嚴璘,遞玉堂耶?曰,方帶校理矣。上命書之曰,兩朝耆舊大臣,只有兪奉朝賀一人。今已休致,追憶齋室賜醞時慈敎,予心一倍,授敎書,奚循常例,明日,當臨明政殿宣敎。凡諸等節,一依頒敎例擧行,而只侍臣班,侍衛,仍禁軍入直擧行,宣敎官,以應敎任㻐爲之,宣敎後,仍於其庭,進箋謝恩,當行先後四拜,以此擧行,讀箋文官,以修撰金華鎭爲之,三嚴,辰正三刻擧行,服色,當衮龍袍,承旨以下服色,皆以黑團領入侍,承旨先拜安徐。上曰,敎書,使之今日內製入。上命書之曰,兪奉朝賀敎文製述官,以校理李溵爲之。上曰,李溵好矣,必精製矣。曰,李溵誠好,而聞本家以朴聖源爲之云矣。上曰,例然耶?曰,監司敎書,亦以木家所請人,製之矣。上曰,然耶?朴聖源,應多製矣。諸臣以次退出。
上在昌德宮。常參,以代理停,經筵停。
下直,白翎僉使南益祥,永達萬戶李景春,撫夷萬戶金震兌。
洪樂性達曰,明日常參,取稟。令曰,停。
沈墢達曰,大司憲李得宗牌不進,執義宋明欽,掌令李光溭在外,安復駿書批未下,持平李允郁受由在外,洪啓能在外,今日以監察茶時之意,敢達。令曰,知道。
又達曰,明日,國忌齋戒,再明日,正日,此兩日常參,頉稟。令曰,知道。
親臨宣敎罷後,政院·玉堂·藥房口傳問安。答曰,知道。
夜四更,流星出北斗星下,入乾方天際,狀如拳,尾長四五尺許,色赤,光照地。
安,以都摠府言啓曰,今日入直內三廳武兼·禁軍及軍兵等,當爲中日習射,而親臨宣敎相値,不得爲之之意,敢啓。傳曰,知道。
沈墢達曰,連日監察茶時,事甚未安,除在外·陳書外,大司憲李得宗,卽爲牌招,何如?令曰,依。
具允鈺達曰,京外守令都擧單子一百三十張,邊將遷擧單子六十七張,依例捧入,而其中應薦不薦人,令該曹察推,何如?令曰,依。
李福源達曰,掌令安復駿上書到院,而係是言事,依傳敎持入受答之意,敢達。令曰,知道。
備忘記,傳于沈墢曰,今下弓失,撫夷萬戶金震兌,永達萬戶李景春等處,給送。
傳于沈墢曰,騎曹堂上推考,置之。
李福源,以侍講院言達曰,本院輔德李德海,旣有只推之令,新除授說書鄭履煥,除拜累日,不爲出肅,竝卽牌招察任,何如?令曰,依。
以文學李晉圭,說書鄭履煥牌不進罷職令旨,令于李福源曰,竝推考徽旨捧入。
沈墢達曰,假注書趙錫穆,身病猝重,勢難察任,今姑改差,何如?令曰,依。
李福源,以戶曹言達曰,觀察使·節度使薦,每於歲首擧行,而堂上有故,不得爲之之意,敢達。令曰,知道。
又以禮曹言達曰,觀察使及節度使薦,堂上有故,限內不得爲之之意,敢達。令曰,知道。
又以兵曹言達曰,本曹年例觀察使薦,每於歲首,與諸堂上,同議擧行,而連因有故,不得爲之之意,敢達。令曰,知道。
又以刑曹言達曰,觀察使·節度使薦,每於歲首,合坐擧行,而判書未差,參議臣閔百行在外未上來,不得同議磨勘之意,敢達。令曰,知道。
又以工曹言達曰,本曹每於歲首,觀察使·節度使薦爲之,而堂上有故,限內不得議薦之意,敢達。令曰,知道。
又以議政府司錄,以三公意達曰,本府例於歲首,議薦觀察使·節度使可合之人,而臣等,連有公故,限內不得議薦之意,敢達。令曰,知道。
又以校正廳言啓曰,譜略修正,今方始役,而宗簿寺主簿李行源,受由過限,不爲上來,依例改差,令該曹,在京無故人,口傳擇差,以爲蕫役之地,何如?傳曰,允。
吏曹,口傳政事,以李景閔爲宗簿主簿。
沈墢,以義禁府言達曰,高原前郡守魏興祖,文川前郡守金龜祥,德原府使具明遠等,拿問處之事,傳旨啓下矣。魏興祖·金龜祥·具明遠,俱在任所云,依例發遣府羅將,竝拿來,何如?令曰,依。
以京畿監司尹汲狀達,刑曹參議閔百行,病重上去不得事,令于沈墢曰,調理上來察職事,回諭。
京畿監司尹汲申本,領府事兪拓基月廩不受事,令于李泰和曰,令本道,更爲輸送。
以承言色,令于洪樂性曰,當該內官朴文興,當爲莫重公事,忘置不達,事極駭然。下義禁府推考。
左尹鄭汝稷書曰,伏以,天休滋至,邦祿無疆,我大朝殿下封爵謝恩之年載回,慶溢宗祊,歡均匝域,臣民忭幸,曷有其極?仍念臣,賦性庸愚,最居人下,才智蔑劣,百無肖似,幸逢聖際,濫蒙洪造,前後踐履,罔非涯分之踰,內外歷試,莫效絲毫之報,而聖眷愈隆,簡拔罙驟,畀之以笠轂之權,委之以腹心之托,人微望淺,任大責重,夫豈有一分堪承之勢,而嚴畏義分,不敢爲控辭之計,感激恩私,終不免冒居之羞,區區微忱。惟期殫竭心膂,圖酬萬一,而才不足以摠戎機,威不足以申軍令,爲將數歲,觸處生疣,聖度包容,輒賜寬假,威罰不加,寵寄猶專。臣感戴洪恩,旣無逃避之路,黽勉蹲仍,如坐針氊之上,濫竽之吹,人皆爲笑,蚊山之譏,臣亦自知,不意玆者,京兆佐貳之命,遽下於夢想之外,未知聖明,何所取於無能之賤品,又有此誤恩也?自古及今,以將臣,任是職者,豈無其人?而苟非人器才望,蔚有可稱,則莫宜居之。今臣,庸鹵一武夫耳,徒襲祖先之遺業,猥荷曠世之殊榮,節次推遷,驟叨匪據,尋常愧懼,若隕淵谷,況此命德之器,地望,何如?詞訟之職,責任尤別,而今乃擧而加之於無似之身,不少留難,是豈聖朝惜名器之義哉?新除之下,豈有承膺之望,而庚牌下臨,恐犯違傲之罪,齋戒相値,亦阻號籲之路,雖不得不冒沒趨謝,而因仍蹲冒,實無是理。噫,不憚夷險,死生報效,微臣之所不敢辭,而憑依寵靈,濫叨華顯,私分之所不能安。玆敢露章自列,備陳不稱之實,仰暴肝膈之私。伏乞离明,俯賜諒察,亟收臣新授職名。仍遞臣所帶將任,以重名器,以安賤分,不勝萬幸。臣無任云云。答曰,覽書具悉。邦慶無疆,聖上封爵謝恩之日重回,歡忭曷有其極?卿勿過辭,從速行公。
吏曹參議金尙喆書曰,伏以,陽和漸暢,天休鼎至,我聖上封爵謝恩之甲日重回,此實往牒所未有之慶,擧國忭祝,曷勝名喩?仍念臣,四載逖違之餘,獲蒙賜對之恩,半夜淸燕之地,混被宣饌之寵,其在私心,榮感極矣。不自意銓部佐貳之命,又下於夢想之外,臣誠瞠然驚惑,莫省其何爲而致此也。噫,是任也,在長亞堂之下,若無所關緊,而從古遴選之不苟者,誠以政注可否。必使之與聞,間又有獨政緊任之出,則其責之重,不但在職名之華美而已。苟非鑑識明而不眩於取捨,脊梁强而不動於瞻顧,則固不可以濫授而僥冒矣。如臣者,聲望無素,不足有無於朝端,伉拙寡諧,不能俯仰於世道,而重以十年之間,在內少,居外多,一切時事,便屬瞙外,其欲妄涉要津,參論銓議者,不幾於借聽於聾而責視於瞽哉?況臣之立朝,歲月亦已多矣。至今可幸無罪者,區區素戒,必欲處無競之地,而今若兜攬榮寵,終取滄浪後已,則一身顚沛,緃不足恤,竊恐累則哲之明而負罔極之恩,其爲罪,將擢髮而難贖矣。左右思量,實無去就之可論,嚴召之下,未敢爲趨承之計,而格外只推,罙增惶悚,玆敢仰暴衷懇。伏乞离明,俯垂鑑諒,亟賜鐫改臣職名,回收無故之人,以重官方,以安私分,千萬不勝幸甚。臣無任云云。答曰,覽書具悉。邦慶無疆,聖上封爵謝恩之日重回,歡忭曷有其極?爾其勿過辭,從速察職。
副司直洪麟漢書曰,伏以,臣本空疎一書生耳,不足備數於百執事之末,而徒荷恩造,未效涓埃,榮寵已極,憂懼逾深,乃於千萬夢想之外,伏承籌司副提擧差下之命,臣於是驚惶悚恧,不知所以措躬也。噫,今之備局,卽古所稱樞密院,而廊廟之訏謨出焉,軍國之機務決焉。其爲任,可謂要且重矣。至若以三品官而見差,絶無而僅有,其地望之峻,遴簡之難,尤有別焉,則除非才猷識慮蔚然爲當世所推者,莫宜居之,歷數前輩,槪可知矣。目今才彦之林立,聲望資歷之居臣先者,不患無其人,而遽以眇末一後進,苟然充數於其間,未知廟堂,何所據而有此推薦,聖上,何所取而有此誤恩耶?念臣待罪藩任,三年尸素,曾未能行一善政,措一善事,以副聖朝委寄之責,則臣之不才。卽此可見,而不唯不加之罪。乃反拔之下大夫之列,俾參宥密之議,殆若眞有可堪者然,其貽累於朝家綜核之政,非細故也。臣雖欲憑恃寵靈,冒沒承膺,其於名器之屑越,觀瞻之竊笑,何哉?反復揣量,愧懍交中,昨違召牌,罙增罪戾,玆敢披瀝肝膈之懇,仰瀆离明之聽。伏乞邸下,念重任之不可濫授,察臣言之非出飾讓,亟賜鐫免,俾安賤分,公私不勝萬幸。臣無任云云。答曰,覽書具悉。爾其勿辭,從速察職。
忠淸道儒生幼學鄭愜等書曰,伏以,我朝聖德隆盛,治敎休明,時則群賢輩出,有以接乎中原文獻之傳,而有若文敬公金宏弼,文獻公鄭汝昌,文元公李彦迪,文正公趙光祖,文純公李滉,闡發性理之學,以大斯道之傳矣。自是以後,有若文成公李珥,文簡公成渾,又同時而出,有以闡未發之蘊奧,繼已往之淵源,以之維持世道,主張斯文,而至若文烈公趙憲,文元公金長生,文敬公金集,文正公宋時烈,文正公宋浚吉諸先正,相繼授受,德業之盛,事功之大,蓋亦追配於前賢,而永爲國朝之光,粵自列聖朝,逮夫我大朝,克盡崇報之道,連擧從享之典,而獨文烈公趙憲,文敬公金集,兩先正之腏食,至今未擧,則不但多士之缺望,允爲聖朝之闕章矣。諸先正,旣已次第從祀,則惟此兩先正享廡之典,豈非有待於今日乎?臣等,請以兩先正學問之純粹,事業之卓犖,仰陳貳極之下,以明從享之不可不亟擧也。臣聞先正之言,則文烈公趙憲,稟賦英睿,志氣剛正,自少受業於李珥·成渾之門。以言其學問,則光古而垂今,以言其忠孝,則通天而貫日。義嚴於闢異,故其在香室,不封供佛之香,志切於衛道。故其入天朝,欲正從祀之典,春秋之大義,一切嚴明,朱書之奥旨,無不縷析,則其言行之光明正大,學問之敦確明透,雖至百世之下,人孰不欽仰而歎慕乎?當丁亥,賊倭秀吉之遣使求和也,擧朝驚惶,無敢以斥絶爲言,而憲獨再三陳章,請具奏天朝,遍諭琉球諸國,使不得容息於覆載之間者,其於君臣之大經大倫,眞箇嚴切,昭如日星,而至於壬辰之難,已有先見之明。故常慷慨痛泣,屢有陳請,而旣不得用施於廊廟,則特起義兵,竭誠赴難,竟至殉節,而其七百義士,亦皆同日力戰而死。惟此精忠所感,求之往牒,鮮有所比,而其自任以宇宙之綱常,磊磊落落者,殆千古一人耳。此莫非養得於學問之力,而有光於前賢之緖,則其在孔門,必列於升堂之弟子矣。今日從享於夫子之廟庭者,非趙憲而誰哉?若文敬公金集,則以長生之賢子,承李珥之嫡傳,精思妙契,篤志力行,從容乎禮法之場,沈潛乎義理之府,一行一事,擧中規矩,纖毫必謹,造次必懋,進而獻君者,精一之訓,退而省己者,戒愼之工,嘗以庸學之要旨,不越乎愼獨二字。故其扁齋,亦以愼獨名之,以寓警省之意,有如和靖尹氏之三畏名齋,而其所平日工夫,專在於此。故純實之學,篤修之業,終始無間,而先正臣宋時烈,每加歎服,則可見其學問之卓越矣。尤於禮學,爛然邃明,而凡諸論禮,必以朱子通解,爲歸宿,其父長生所論輯覽·備要·問解諸書,竊取遺意,一切修正,各盡其宜,而嘗以喪禮異同議,進於孝廟初政者,亦可見其革去舊俗一反古禮之意矣。噫,自秦火以後,隆古之禮制,無所考據,而千有餘歲,至朱文公編禮,始以周公經禮,爲必可行,裁節損益,無不得中,而朱夫子之後。惟此文元·文敬父子出,而講明經禮,一遵朱子之所輯要,而亦以古今之異宜,有所裁酌,以爲一王之定制,至今士庶之家,咸皆遵而行之。各盡其大事,則其有功於聖門,有補於聖敎者,爲如何哉?臣等,竊伏惟念,天生此兩賢,有以擔荷千古之大義理,追復三代之大禮敎,固不偶然矣。其學問之造詣,行事之本末,皆已備載於先正狀德之文,而前後書陳,亦嘗略及其槪,則臣等,固不敢張皇徧擧,以浼崇高之聽,而第其道德之嵬卓,淵源之純正,有以羽翼乎斯文,承接乎聖緖,則惟此兩先正之從祀文廟,斷不可已也。此實斯文之定論,擧國之公議,前後多士之陳請,非止一二,而邸下每以事體重大,有難煩稟爲敎。惟此從享之典,非直爲兩先正崇報而已。亦將以正士趨而培聖敎,則其在享廡之典,斷然行之,有何不可乎?伏乞离明,俯從多士之請,以文烈公趙憲,文敬公金集道德,允合於從祀之意,稟于大朝,亟擧盛典,以爲斯文之幸焉。臣等無任云云。答曰,覽書具悉。兩先正之道德學行,余固知矣。事體重大,不可輕議,爾等,其退修學業。□□□等幼學鄭愜·李顯章,進士林垕,幼學趙·李應奎·鄭時濟·鄭順濟·孔命鼎·尹昌文·金仁謙,生員崔宇觀·玄希復,幼學吳彦成·洪復漢·兪彦濟·趙載憲·沈甲賢·李漢祚,生員金愚,幼學尹東述·尹東得·權趾遠·權䘻·權褧·權裕·洪章海·趙載鏶·金履纘·金履績·金履綱·李寅海·李道祥·兪海柱·兪一柱·卜景恒·兪漢鼎·卜景泰·兪漢成·卜台赫·柳圭鎭·卜台彦·柳赫鎭·柳堡·卜台顯·趙最彦·趙泰彦·趙光彦·趙慶拭·南允中·南泳·兪彦規·李奎鎭·鄭圭復·林希遠·趙衡鎭·尹昌德·尹昌壽·尹侹·鄭國弼·鄭邦弼·尹楫·兪漢脩·兪彦河·兪碩柱·崔錫觀·崔宗迪·崔夢良·李福永·金聲玉·金聲振·趙德鉉·趙光鉉·李昌宗·李壽增,生員徐秉岱,幼學李宜河·徐長善·徐集善·徐宅東·李重燁·李東白·鄭紹曾·鄭道淳·鄭錫埰·鄭錫胤·韓命坤·韓命順·韓後述·韓後遂·韓後裕·李頤遠·李夏燮·卜師武·卜師式·金啓燁·金啓晹·洪振海·申景若·申景伋·李國永·李觀永·李思永·趙鳳韶·趙鳳朝·趙,生員金聲國·金鍵·李仁卿,幼學趙坰·趙垸·金聖集·金光緝·李宜楫·李尙遠·李大遇·李洙·李鎭珹·李鎭綱·趙光鎭·趙箕鎭·趙毅鎭·趙景彦·李文彬·李煒·朴春大·李錫祚·李鼎實·柳錫福,生員柳澈,幼學柳昌運·柳大運·兪纘柱·兪彦敬·兪彦誠·兪彦一·趙慶抃·趙慶餘·趙安世·趙綱世·趙緯世,生員李明瑞·趙命世,幼學閔禮洙·尹東弼·李仁載,生員盧命欽,幼學金虎臣·金燁·金光泰·池慶集·池宗瑞·池龍瑞,生員李最,幼學尹光殷·李章憲·朴命天·南景寬·李挺祥·洪必猷·洪乃猷·洪啓猷·閔百禧·金致煥·尹挺·權晿·李復載·沈琓·李興祥·李夢祥·李光濟·全命杰·全始大·李邦采·李惠采·李若采·李熙楫·柳錫基·鄭奎煥·鄭志煥·蔡勳燮·蔡商燮·蔡商燮·蔡命休·吳泰煥·吳命性·吳命德·崔錫鳳·閔百祚·柳源澤·朴興源·朴俊源·金大鉉·高運海·高宗聖·申光泰·金汝玉·金國鉉·朴就振·朴就華·朴師德·朴相謙·宋·金致聲·趙壽一·權昉·朱景相·宋濟相·宋台相·延壽恒·李箕載·李光中·李謹中·李允中·金泰胄·金成大·朴來漢·朴理漢·李瑞玉·金泰賢·金景允·金德亨·李命心·盧宗欽·盧重欽·李元錫·申必行·申敏行·申謹行·閔百龍·閔百朋·閔毅洙·閔喜洙·閔英沫·尹載厚·卞光復·李衡載·李文載·朴光瑞,生員宋,進士朴漢斗,幼學朴致郁·卞賓和·卞至和·李奎衡·李奎顯·趙恒鎭·趙遠鎭·趙崇鎭·朴洛瑞·朴舜瑞·朴明欽·朴思欽·河龍宅·河龍五·李正載·李穆載·李極載·李道載·李重遠·李重馣·李重威·朴持一·朴漢淳·朴漢萬·朴漢一·朴漢佐·韓鐩·韓銓·金德祖·金世恒,生員南宅寬,幼學南有寬·南致寬·李萬升·李萬昌·鄭瑞麟·朴思國·朴師顔·洪泰泗·洪泰登·金就玉·金就益·金就華·李光載·李陽載·李重祿·李思彦,生員朴羲瑞·申道護,幼學盧運河·朴琠瑞·金光斗·金光宇·朴新益·朴新裕·朴新和·閔道洙·洪仁瑞·宋允相·卞星夏·卞至鼎·宋·宋必重·宋甲相·朴漢輔·閔惠洙·李重維·鄭經周·卜光遇·閔恒洙·李遇載。
副司直尹鳳九書曰,伏以,臣於前月末,祗拜水曹除命,驚惶感惕,莫知攸喩。水曹,比詞訟劇地,雖稱閑局,夙夜之臣,公務鞅掌者,或有時養閑也。豈如臣耆耋癃痼,廢伏窮磵者,所可縻身耶?況司空之設,列於六官,各有所司,亦豈棄之草莽,一任其瘝曠也?最是講院兼帶,萬萬難冒之實,已陳於前書,伏想邸下,亦俯燭之矣。竊伏聞邇者,邸下頻開書筵,日勤講學,正宜妙簡當世之剛方正直明識邃學之人,俾資顧問,左右丞弼,以爲成就睿學之地,決不可假借耄昏,久作妨賢之路也。臣之私分,憫愧惶仄,有不足言,邸下之得人講筵,萬一自輔之道,何其若是之疎闊也?伏乞邸下,特念侍講責重曹務亦緊,而更軫衰疲無用病難陳力,許遞臣本兼兩任,使將死殘喘,得以安意就盡,千萬之望。念臣雖自鹵淺,其所自守則存焉。身不出則言不出之戒也。是以臺銜講職,前後幾三十年,自量之審,終不敢一膺召命,則亦未嘗一言論事,義蓋然也。然辭免文字之際,或値君德之可言,亦不能無言,此其憂愛根性,自不得已也。今臣,聽於輿誦,邸下近日,濬發睿志,日再開筵,英音討論,講義超卓,方春時敏之學,與天地萬物同其新,大小臣僚,莫不聳動。噫,吾東方億萬年祈天永命之本,其在斯歟。邸下方講羲易,是夫子晩年工夫,非初學所急,而帝王之學,異於匹庶,陰陽往來盈虛之數,國家盛衰存亡之理,賢邪進退消長之道,莫不管轂於易焉,則不可不知,以爲貞吉利往之用矣。然朱子嘗謂易,別是一理,無形影底物,必此心,虛明寧靜,自然包羅得許多道理,夫易,陰陽而已。始於奇偶,加倍而引重之,止於六十四卦,其不待安排,不犯手勢,而自不容已者,是豈聖人心思智慮之所得爲也哉?世之學者,類喜談易,而高之則玄,深之則鑿,以其象數微奧義理淵深,不可以麤心淺識,看得出者也。惟康節,於百原山中,必深夜危坐,以存其心體之虛明,獨能洞見先天之易,始闡作易之本義,而他人則推不去者,以其無康節胸次故耳。以此言之,其讀易而必先明此心者,豈不然哉?伏想邸下絶韋之工,已臻高明,臣敢以朱子說,略此附陳者,切願邸下於治心上,大用功力,以爲讀易之本矣。況心是一身主宰,爲萬化之源,奚獨學易之本而已?蓋心者,所稟之氣之精爽,而其爲體段,虛靈神活,能知能覺,故仁義禮智之性所在也。喜怒哀樂之情所生也。其動靜作用,專靠在心,而克念作聖,罔念作狂,皆莫不由於此也。除非上聖生知安行,則學者作聖之工,必治是心以進焉。大學之明明德,以至於治平,中庸之致中和,以及於位育,亦皆心之用,推而至此也。然學者之不能明其明德,而致其中和者,皆以心之濁駁者,外誘之感而私慾之生於內,則天理日消也。是以孔子之答顔子,以克己復禮言之,己者人欲也,禮者天理也,謂其人欲不去,則天理不復也。必加制外養中,敬直義方之工,使變濁爲淸,化駁爲粹,則此心,至虛至靜,靈明湛一,而人欲一切退聽,天理自然流行,此閑邪則誠自存者也。但朱子言克己最難,謝上蔡又曰,克己,須從性偏難克處,克將去,人之聲色貨利之,凡出於私欲者,極多般數,臣極知惶悚,而邸下雖睿質首出。旣非堯·舜·周·孔,則其生於形氣者,豈盡無一毫流於人欲者哉?邸下試自點檢,或有涉於所謂難克處,則依李泌桐葉之斷,用一躍躍出之法,便卽割絶,毋使更蔓,則心地淸謐,自然如止水明鏡之無纖翳矣。夫子論顔子之不貳過曰,有不善,未嘗不知,知之未嘗復行,人孰無過,而顔子能不貳,故所以爲亞聖也。邸下於尋常過處,睿心之所自知者,如顔子之勿貳,則豈不粹然無過,優入於聖域哉?然熟處難忘,自是人情所不免也。明道少好田獵,旣而謂無此好,則周茂叔曰,此心潛隱,一日萌動,復如初矣。後明道暮歸田野,見獵者,自覺有喜心,始服茂叔之前言,明道,以玉色金聲之姿,有渾然天成之學,喜獵之心,何異洪爐上點雪,其潛隱復發於十數年之後者如此,則私意之偏好,去之旣難。雖去之,而竝與種子而去之尤難,於此可知,惟邸下留省也。嗚呼,臣以朱子虛心讀易之意,旣陳於上,而大哉之易,所包甚廣,然論其要,則不過動靜二端而已。夫當動而動,當靜而靜者,固爲善之善也。或當爲而不爲者,是靜之不善也。不當爲而爲之者,是動之不善也。休吉悔吝,由是而生焉。故君子終日乾乾夕惕若者,蓋以此也。今邸下膺洊雷之位,象重离之明,其乾惕自修者,尤當如何哉?觀乎晉,必勤接宮僚之禮,法乎節,克存傷財貨之戒,改過從善,體風雷之疾遷,體仁利物,念乾元之大德,推類而廣之,潛玩而究之,以之省躬,而盛德由是就矣。以之立事,而大業自是生矣。此聖人作易之本意也。臣老病垂死之中,妄效畢忠之義,若邸下不以芻蕘而廢之,則臣雖死之日,猶生之年矣。臣無任云云。答曰,覽書具悉爾懇。屢次敦召,招致漠然,辭章又至,深愧余誠之淺。深愧余誠之淺,近來連開講易之時,非山林宿德之士,何以知微妙之理,幽奧之旨?况爾以世祿之臣,余不可以捨爾,爾不可以捨余,惓惓憂愛陳勉,亶出血忱。余豈不銘諸心骨,念玆在玆乎?爾其念余佇企之望,卽速上來,補我不逮。
兼司書李聖圭書曰,伏以,天休滋至,聖壽無疆,封爵謝恩之日重回,臣民慶忭,曷有其極?仍念臣所帶春秋兼銜,與知春秋臣鄭翬良,有妻三寸叔應避之嫌,揆以法例,在下當遞,敢陳短章,仰瀆崇聽。伏乞睿慈,亟令該曹,照例遞改,以存公格,不勝幸甚。臣無任云云。答曰,覽書具悉。邦慶無疆,聖上封爵謝恩之日重回,歡忭曷有其極?書辭,令該曹考例稟處。
諮議金亮行書曰,伏以臣,至愚極拙,百不猶人,兼以病廢,蟄伏田間,自分不堪當世之用,久矣。乃於千萬夢想之外,忽被諮議新除,仍又有旨趣召。臣聞命驚駭,繼以慙恧,歷涉旬月,猶未自定,臣反復究度,莫曉所以致此之由,此殆臣情實未盡顯,輾轉謬誤,以至於此也。臣請略陳本末,以冀离明之鑑燭焉。噫,臣特一窮民之無告者耳,在昔辛壬之歲,臣之伯祖忠獻公臣昌集,外祖忠文公李頤命,俱以其時大臣,首被極禍,兩家親屬,死竄殆盡,而臣則遂喪母於嶺海之外。臣年方童幼,血氣未定,而驚心於斬伐之際,積傷於哀苦之日,已苶然無生人之意。惟以臣父爲命,隨還鄕里,菽水相保,而不幸臣父又見背,臣旣無兄弟姊妹之親,零丁一身,靡所依薄。只自流落轉徙,而喪禍所剝,痼疾隨而纏身,危兆惡症,日以增加,居恒凜凜。若不保朝夕,此卽知舊之所共愍也。臣竊自惟,空疎寡陋,本不足以有爲於時,而身世之悽苦,疾患之沈篤。又如此,無復進取榮途之念。惟有杜門自守,待盡溝壑,爲粗安於義分,故遂乃絶跡公車,一意縮伏,不敢復以平人自處,是蓋出於甚不得已,非臣之所樂爲也。夫豈有高尙之節,藏修之志而然哉?然而臣旣屛廢無事,則宜以其未死之前,澡㵸身心,硏繹經傳,以述家世之舊業,而亦復立志不篤,因循偸惰,卒未有絲毫之得也。是以知臣者以爲,癃孱無用,而不知臣者,或意其有閒居讀書之功,彼銓官之以臣充擬於格外非分之職者,亦由於不知臣故也。夫臣之本領若是,雖置之微官末蔭,猶懼其不稱,況此書筵勸講,何等重任,而可以擬議於其間耶?朝家苟以輕授匪人,而臣又冒昧承膺,則上累綜核之政,下壞廉恥之防矣。其駭聽聞而䙝名器,爲如何哉?揆以公私事體,不宜一日虛縻也,審矣。伏乞邸下,察臣所陳之辭,非由飾讓,亟命刋汰,以重淸選,以安微分,千萬幸甚。臣無任云云。答曰,覽書具悉。爾懇。屢次別諭,招致漠然,心實忸怩。今覽爾章,愧余誠之淺,況爾以世祿之臣,兼乎山林宿德之士?今當竭誠招致山林儒賢之時,捨爾而誰,捨爾而誰?爾其思余日夕佇立之企,其勿固辭,卽速上來,補我不逮。
掌令安復駿書曰,伏以,天休滋臻,聖算無疆,頃値謝封爵之日,誕擧拜靈閣之儀,八域含生,共切祝堯之誠,區區慶抃,曷有其極?念臣自來情勢,實是擧世之所共知,井上螬實,太半齒痕,彀中殘魄,每怯弦聲,臺垣一步,自劃有素,鐵限千重,欲透何能,所以頃年之冒叨是職也。十旬違逋,卒不敢承膺,而顧今犬馬之齒,居然六十有三歲矣。磨驢舊步,長短已試,鉛刀一割,利鈍果露,不能者止,古訓斯嚴,退伏終老。乃分之宜,而屬者宗正除命,係是散局,況聞璿譜改修之擧,誠爲臣子自效之地,故千里扶舁,祗肅屬耳,而不自意柏府恩除,忽下於夢寐之外。臣聞命惝怳,繼以踧踖,罔知所以自措也。夫臣之從前積逋,甘伏罪戾者,豈其所樂爲哉?居臺遭彈,世或有之,而慘詆醜辱,未有臣比,至今追思,尙有餘悸,臺端去就,更何可論?而銓注失於照管,聖度過於涵容,恩點絡繹,寵章稠洊,臣是何人?乃爾獲此,臣雖迷頑,亦具知覺。豈不念孤負聖恩,終歸不忠之科?違傲嚴命,實爲莫大之罪,而朝廷之間,廉愧爲重,臺閣之上,體貌自別,其何敢以歲月之稍久,而有所自恕,揚揚淸路,任他姍笑,重自陷於無忌憚之誅哉?區區咫尺之守,迷不知變,大朝荐牌之下,竟未祗承,論以邦憲,宜伏重辜,而例勘尙靳,鞶帶自如,臣誠章皇悶蹙,求死不得。夫窮困則號天,疾痛則呼父,卽人之情,而今臣蹤地之迫隘,情勢之危臲,不特窮困疾痛而已,則安得不疾聲號呼於天地父母之下,冀有以矜察也哉?伏乞离明,亟推體下之仁,將臣見職,亟行鐫削,仍令選部,勿復檢擬,以重公器,以安微分,不勝萬幸。臣於乞免之章,不宜贅陳他說,而愚忠所激,不敢自隱,略此一二焉。臣竊伏聞,我王世孫,沖年令質,儼然天成,衣尺漸長,岐㠜彌著,承兩宮遇物之誨,而智識日廣,屬萬姓延頸之望,而人心有係,猗歟休哉?無憂者,其惟我邸下乎?臣謹按大易蒙之彖辭曰,蒙以養正,聖功也。蓋人之幼也。情竇未啓,眞性方專,誘掖之方,此時尤急,而所以養之之道,實莫過於正之一字,故保傅傳,亦以見正事聞正言行正道,爲蚤諭敎之先務,要其歸,則必選端方孝悌之士,博聞有道之人,使與居處出入,以輔翼之,以之濡染乎耳目,薰陶其德性,而作聖之功,亶在是矣。目今講書諸臣,蓋皆一時之妙選,其於講念之課,訓牖之方,纖悉勤篤,殆無餘欠,而獨其養德山林,賁趾丘園,眞有九二包蒙之責者,尙未見來儀王庭,仰酬聖志,豈不惜哉?竊以童蒙求我之義,推之,臣誠死罪,無乃我邸下尊德樂道之誠,或歉於志應,致敬盡禮之實,有不足感孚歟。夫閭巷匹庶之爲其子求師者,亦必積誠祈懇,彈其禮意然後,始乃感其心而受其托。況以堂堂千乘之國,爲樹宗社億萬年無疆之基,招延宿德,輔導聖孫,此豈小可事,而欲以虛禮淺誠,回其長往之遐心,不亦難乎?伏願邸下,極其誠而盡其禮,一招而不至,則又再招之,如是而又不至,則至三至四,期於必致,誠意旣孚,禮敬備至,則除非獨善忘世者外,豈有不起而應者乎?如果致之,則上可以成就睿學而臻高明之域,次可以導化沖質而得養正之功矣。豈不幸甚?嗚呼,我大朝深軫世道,誕頒綸音,首發表正影直之義,而反之於躬,繼拈躁競浮嘵之弊,而責之於下,丁寧懇惻,鄭重諄複,首尾累百餘言,無非中末俗之膏肓。凡我在廷臣僚,孰不鏤心銘肺,濯垢洗瘢,以對揚休命之萬一哉?臣奉讀三復,深自紬繹,此不但在下者之頂針,實亦邸下之所當深體。何者,爲人臣而不戒乎此,則無以砥礪名節,齒列士類,爲人上而不察乎此,則無以臨照百官,陶鎔一世。昔宋臣李沆,以梅詢·曾致堯之浮薄喜事,爲可惡而不用,王朝,以張師德之兩及其門,爲可惜而不擧。故後世稱爲賢相,韓維,一聞程叔子求者與之,不求者不與之言,而便服。故程子許以最不可得,當時之淳風美俗,槪可想見,況上之人,握造化之柄,居表率之地,以是心行是政,而又能得這等人,置之於廟堂之上銓選之地,則其挽回轉移之效,又當如何也?臣於綸音中所引君授天授之說,竊有感焉。君之於天,元非兩箇物事,君能如天之無不燾,不以喜怒而爲好惡,不以愛憎而爲用舍,一聽命德之天,少無私意之雜焉,則君之所授,卽天之所授,而人不天不因之說,有不可誣矣。一或反是,則便不是天授,謂之便嬖使令則可也。尙可以共天位而治天職乎?此必在我之公,無一毫之偏係,在我之明,洞萬理而旁燭,如鑑之空而姸媸莫逃,如衡之平而輕重不差。然後可以語此,究其本,則亦不過用力於格致之功,宅心於昭曠之域,不爲物誘之所蔽而已。綸音之必以勤學爲究竟者,豈非通上下切至之敎,而邸下之所當服膺者乎?臣不勝惓惓焉。我朝治逆之法,旣無夷族之律。故其同産姪孫,及被鞫減死之類,不得不分配邊裔,以示不與同國之意,而第自戊申以來,逆變相繼,連坐夥多,賊種兇孽,殆遍國中,梟獍之性,終不可化服,狐魅之黨,或有所連結,終至煽動人心,釀成變亂,湖南賊志之事,可以鑑矣。夫以讎國之徒,常懷思亂之心,而或稱學長,或挾醫技,人衆輻輳,門庭如市,識者之憂,固已久矣,而間有編配內地,至於易種,則尤非所宜,其在慮患之道,不可不早爲之所,臣謂自今以後,輒易其處所,配於南者,移之於東,編乎此者,遷之於彼,限以三年,著爲定式,使不敢久住一處,則旋往旋來,罷於奔命。雖欲爲謀,何變敢圖,患生所忽,備貴不虞,惟邸下深念焉。新榜分館,其法甚嚴,設爲三等,以處一世之人物,此何等重擧,而私意之狼藉,圈額之猥雜,未有甚於近年,人閥之合爲國子者,百逕圖囑,互相黨援,卒皆冒叨於槐院,地處之應歸芸閣者,不守本分,匍匐乞哀,終得猥廁於國子,好醜立變,而濫竽者恒多,精粗雜糅,而比肩者相羞,致令祖宗朝良法美規,把作數三人循情市惠之資,可勝歎哉?及此新圈之日,謂宜另加嚴飭,別作防閑,使不敢更踵前習,一任其私濫也。堂后之薦,自是參下淸選,以今日林立之人才,恢公拔尤,何患不得?而如鄭煥猷之蒙駿滅裂,全沒名稱,多點猥圈,爲世笑囮者,亦得濫簉於其間,聽聞所及,物情俱駭,亟宜刊正,以重薦體也。仍念久則生弊,無法不然,注薦之規,始非不美,而降及衰末之世,各循好惡之私,不問可否,惟意所向,一登薦目,便卽注擬,事旣同於拈鬮,才亦患於遺珠,以言乎其擧,則挾而不廣,以言乎其體,則散而無統。此不可無變通之擧,臣謂受薦之後,更加圈取,略倣兩館之制,以完其薦然後,始許注擬,則庶乎其可也。抑臣久有願一陳聞者,我大朝礪世之規,高出百王。凡於國朝故臣,雖係久遠,苟有可紀之蹟,則節惠之典,靡有不擧,人心之感勵,世道之聳勸。蓋有所不期然而然者,豈不盛哉?而第恨有一二見遺者,如故參判臣具鳳齡,以先正臣李滉高弟,踐履之純篤,造詣之超卓,大爲師門之所奬許。當其釋褐之初,已有三代人物兩漢之稱,而至宣廟中年,士類角立,朝象潰裂,駸駸有不靖之勢,同門諸賢,皆不免標榜,而獨立無與,末嘗爲偏重之論,至被宋應漑等一流人所反攻,其壁立不移之操,實爲末俗之檢押,後人之矜式,見今祠享于安東府周溪書院,粵在我肅廟朝,特頒恩額,而尙未蒙贈諡之典,其爲聖代之欠闕,孰有甚於此者乎?故司諫臣金玲之淸風峻節,卽世所稱東方伯夷也。當昏朝倫紀斁絶之日,潔身屛退,杜門自靖,不以禍福而動其心,及至長陵改玉之初,以嫠婦不可以夫不義而改其守之語,答或人之問,而托以廢疾,遂不復仕,使子代疏,守死不渝,樹立之卓卓,眞可謂日昭山崒。我肅考嘉奬之旨,至有曰,志操之確,風節之高,爲士林矜式。仍命特贈知申,其終始事蹟,有如是者,數間妥靈之祠,雖不免撤毁於禁令之下,而在聖朝繼志尙節之道,允合更贈爵諡,風勵一世。惟此兩賢臣,俱是嶺外人。故朝臣之詳其事行者無多,尙未一徹天聽,臣常慨然。今於章末,敢此附陳。伏願邸下,仰稟大朝,俯詢廟堂,克盡表章之道,以爲勸勵之方,則實世道之幸也。臣治書將上,天牌又臨,而瞻望九閽,末由進身,隨詣拜章,未免徑退,臣罪萬死,益無所逃,乞令攸司,亟加重勘,以爲人臣慢命者之戒焉。臣無任云云。答曰,覽書具悉。邦慶無疆,聖上封爵謝恩之日重回,歡忭曷有其極?所勉,誠甚切至,可不體念。山林之至今未能招致,由余誠淺,今覽所陳,心深恧焉。當益加留意焉。移配事,雖出於嚴防之意,而南北移易,未免騷擾矣。分館事,使之依此申飭矣。鄭煥猷事,蒙駿之斥,殊涉過當,論人,何可如是乎?注薦事,事係改制,不可擅斷,贈諡事,事體甚重,非臺臣,所可論矣。爾其勿辭,從速察職。
庚辰二月初四日辰時,上御明政殿。親臨宣敎入侍時,行都承旨具允鈺,行左承旨李泰和,右承旨洪樂性,左副承旨沈墢,右副承旨安,同副承旨李福源,假注書趙錫穆·朴道天,記事官金夢華·鄭彦暹,以次陪立。上具翼善冠·衮龍袍,乘輿出賓陽門,御明政殿。上曰,殿座時三門洞開,前已下敎,而不爲洞開,兵判推考,外三門盡開,敎書正門入之。李福源,出去傳命。上曰,爲人樂易,能繼其父矣。兵曹判書李昌壽曰,七番禁軍盡入,然後盡開外三門,分排把守,而今番則只入直擧行。故不得分排,弘化門把守,以明政門把守,退而爲之,何如?上曰,依爲之。任㻐讀敎書。上曰,高聲讀之。讀訖。上曰,敎書,誰傳之耶?洪樂性曰,宣敎官,當傳之矣。上曰,每事謀便矣。承旨當傳之矣。樂性曰,儀註疎漏而然矣。上曰,唐宋時,則必不然矣。具允鈺曰,前無是例,故如此矣。上曰,禮房承旨,考見文獻通考,則當有可據矣。福源曰,大臣及輔國以上,爲受敎書,來到賓廳,則承旨例爲往傳,而臣父則以爲不安,直來政院受去矣。上曰,今後則申明舊例,宜矣。上曰,李奉朝賀敎文,誰製之耶?福源曰,李瀰製之矣。金華鎭,持入謝箋文。上曰,誰製之耶?樂性曰,本家製之矣。華鎭讀訖。上曰,賜饌。當爲送家之意,傳諭,可也。上曰,奉朝賀下人,何處分定而限幾名耶?李益炡曰,自戶·兵曹定送矣。上曰,以品數限定耶?福源曰,大臣外正一品四人矣。益炡曰,徐宗伋,依元景夏例。洪重徵,則姑未稟定云矣。上曰,奉朝賀以爲,快活而其晩節好矣。今日則行步善爲之矣。上乘輿時,命允鈺,書宣敎日寫懷。昌壽曰,俄者殿座時,以此殿殿座時,該曹偱例開弘化正門爲敎,有可以仰稟者矣。如親臨·陳賀·頒敎等大朝會,固當開弘化正門,及東西狹門,而至於翰林召試,儒生殿講時,似不當一例洞開,故惶恐敢達。上曰,然矣,依爲之。上還大內,詣臣以次退出。
庚辰二月初四日巳時,王世子坐德成閤。承旨入對時,同副承旨李福源,假注書朴道天,記事官李在協·鄭彦暹,以次進伏訖。李福源,持入掌令安復駿上書。令曰,讀之,可也。福源讀之。令曰,安復駿,誰耶?福源曰,不知矣。令曰,京人乎?福源曰,在嶺南云矣。令曰,嶺南何處耶?福源曰,在安東云,而臣亦未能詳知矣。令曰,鄭煥猷,誰耶?福源曰,鄭汝稷之子矣。令曰,爲注薦耶?福源曰,然矣。令曰,今日上書者,是鄭汝稷耶?福源曰,以左尹,陳書辭免矣。令曰,具百齡,何許人耶?福源曰,退門高弟,而行誼學問,卓異矣。令曰,有子孫耶?福源曰,不知矣。令曰,金玲,誰耶?福源曰,曾在昏朝,杜門不仕,仁廟改玉後,亦不仕,而有淸名直節矣。令福源,書下答。在日記文學李晉圭初度呈辭給之,卽爲牌招事。出下令諸臣以次退出。·
上在昌德宮。常參,以代理停,只晝講。
李福源達曰,大司憲李得宗牌不進,執義宋明欽,掌令安復駿書批未下,持平李允郁受由在外,洪啓龍在外,今日以監察茶時之意,敢達。令曰,知道。
藥房都提調李,提調洪啓禧,副提調具允鈺啓曰,伏未審日間,聖體調攝,若何?寢睡·水刺之節,亦何如?劑入湯劑,已盡於昨日,臣等,卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。
中宮殿,藥房口傳問安。答曰,知道。
以洛昌君樘掃墳呈辭,令于洪樂性曰,給由馬,澆奠床備給。
以永城尉申光綏加土呈辭,令于洪樂性曰,給由馬,澆奠床備給。
李泰和達曰,右承旨洪樂性,今日不爲仕進,卽爲牌招,何如?令曰,依。
沈墢達曰,連日監察茶時,事甚未安,除在外·陳書外,大司憲李得宗,卽爲牌招,何如?令曰,依。
傳于李福源曰,今日晝講,各司久任郞廳,同爲入侍。
李福源,以侍講院言達曰,本院文學李晉圭,說書鄭履煥,旣有只推之令,竝卽牌招察任,何如?令曰,依。
洪樂性達曰,卽者,兼弼善任㻐,謂有情勢,陳書徑出,原書今方捧入矣。所當直捧禁推徽旨,而此與無端徑出有異,推考警責,何如?令曰,依。
又啓曰,卽者,修撰金華鎭,以其親病,陳書徑出,原書今方捧入矣。所當直捧禁推傳旨,而此與無端徑出有異,推考警責,何如?傳曰,允。
又以侍講院言達曰,本院上番兼弼善任㻐,連日入直矣,謂有情勢,陳書徑出,弼善南惠老,受由在外,文學李晉圭牌不進,兼輔德未差,他無推移之員,輔德李德海,兼文學鄭晩淳,竝卽牌招,以爲推移入直之地,何如?令曰,依。
以文學李晉圭,說書鄭履煥牌不進罷職令旨,令于洪樂性曰,竝推考徽旨捧入。
趙錫穆改差代,以金履禧爲假注書。
以司諫鄭光漢,獻納李憲默,正言沈勖之牌不進罷職令旨,令于李福源曰,竝推考徽旨捧入。
李福源啓曰,判義禁洪象漢,持鄭益良供辭,李賢汲口招,依下敎來待矣。傳曰,詣閤。
以鄭尙淳爲左副承旨,金勉行爲右副承旨。
洪樂性達曰,新除授承旨鄭尙淳·金勉行,卽爲牌招察任,何如?令曰,依。
又達曰,承旨金勉行·鄭尙淳,承牌來詣闕外,而今已夜深,待明朝肅謝之意,敢達。令曰,知道。
李福源達曰,明日次對,兩司無進參之員,除在外·牌不進·傳旨未下外,竝待開門牌招,以爲推移入侍之地,何如?令曰,依。
又以吏曹言啓曰,今此宗廟·各陵·殿寒食祭,永禧殿親祭時,許多執事,當以侍從塡差,而在京者數少,將無以推移分排,自前如此之時,有在外侍從催促上來之例矣。在外侍從,斯速上來事,預爲知委申飭,俾無臨時苟艱之弊,何如?傳曰,允。
又以禮曹言啓曰,宗廟·永寧殿春奉審,今二月初九日爲之,永禧殿,亦當一體擧行,而本殿內外有頉處。今月初三日,已盡修改,更無執頉之處,本殿奉審,不爲擧行之意,敢啓。傳曰,知道。
又以兵曹言達曰,新除授洪州營將任載大老母,今年七十一歲,美錢僉使羅潤祿老母,今年七十歲,俱無兄弟,法不當遣離赴任,邊倅·邊將之親年七十,獨子無兄弟者,許遞其任,已有定式,竝依例改差,何如?令曰,依。
又以兵曹言達曰,慶德宮衛將申圭,素患痰病,挾感沈重,旬月之內,萬無起動供仕之望,呈狀乞遞,不可等待其差復,今姑改差,何如?令曰,依。
李泰和,以漢城府言達曰,京中帳籍二件內,一件,藏於江都事,曾已事因,達下矣。己卯式帳冊,昨冬,已爲磨勘,今當發遣本府郞廳,持往江都藏置後,依近例,舊籍曝曬矣。帳冊結裹雜物,令各該司進排領去,官吏所騎馬,及帳冊載運馬,依例令該曹給送,何如?令曰,依。
副司直元仁孫書曰,伏以,邦慶無疆,十行誕諭,臣民歡忭,曷有其極?庸魯賤臣,猥荷恩渥,前後忝竊,罔非踰分,備堂新命,尤不近似,今之籌司,古之樞院,參聞廟議,責任不輕。今乃如臣新進不識務者,苟然充數,恐有違於聖朝綜核之政,瀝血丐免,仰干睿聽。伏乞离明,俯垂諒察焉。仍伏念臣有區區疾痛之訴,每欲仰溷於孝理之下,而怵畏囁嚅,未敢煩籲者,已有年矣。今則臣之目下情理,萬萬懇急,而徒以猥瀆爲懼,不自一陳其衷悃,則是臣自疎於貳極之慈覆也。臣冒死流涕,敢伸疾痛之訴焉,臣之父母,俱嬰沈篤危疾,卽通朝攸知也。臣之情私,有難捨病親而供職事,亦通朝所共憫惻者也。臣母稟質脆弱,多産多夭,臣之十三男妹,存者只四,婦人情偏,過自哀傷,遂成風痰奇疾,奄奄床褥,常有朝夕難保之慮。臣兄弟三人,季弟過房,與其偏慈,異室而居,兄弟二人,濫竊科第,出身從仕。臣等之身,顧非己有,回視病母,無一子在側,或羔皮在公,見書急至則心驚,見人忙步則魂悸,若夫持被禁廬,終宵繞壁,方寸如熬,門鑰啓而心魂稍定。且臣母遭喪,哭泣澌毁,方切澟然之憂,臣左右扶將,其何忍離其側也?臣父三十二年痰喘,日加月深,昏頓在床,吐血危症,亦已三歲,澟綴病狀,殆甚臣母,而病間神醒,輒戒臣兄弟曰,吾曲荷洪造,退休丘園,此生無望蛇雀之酬恩,而幸汝兄弟,代吾事君,殫誠盡職,毋或怠忽,若有欺瞞負國,貪饕媒進,則不但汝等忘汝父。神明必殛之,申申訓飭,雖沈昏不省之時,夢囈語言,無非戒臣兄弟也。嗚呼,臣之公義私悃,可謂窮且慼矣。臣欲感激君恩,佩服父戒,奔走效職,期以鞠躬盡瘁,則烏鳥一念,無以按住,心已亂矣,情已急矣。古人云,讀李密陳情表而不涕者,非孝子也。密之表曰,盡節於陛下之日長,報劉之日短也。事君事親,日有長短,隨其緩急,互爲輕重,且國典,隨其親年,而有一子歸養諸子歸養之文。臣弟則年壯病少,夷險燥濕,庶可以殫竭筋力,臣則歸養病親,以伸子職,仰被聖朝錫類之化,恐或未違於一子歸養之典例也。伏惟睿慈,推仁體下,俯賜矜憐,俾遂微願,覆載生成之澤,臣當隕結,生死酬報。臣不勝煎泣祈懇之至云云。答曰,覽書具悉。邦慶無疆,聖上封爵謝恩之日重回,慶忭曷有其極?歸養之請,豈可輕許?卿勿過辭,卽速察職。
應敎任㻐書曰,伏以,臣於月前,得見憲臣李允郁書本,則論梁山郡守李賢汲之往年別試監試時,用私之罪矣。臣於再昨年,以京試官,實主嶺南監試,與賢汲周旋,故臺言之來,所當陳書自列,臺書中以爲,賢汲榜示無私之意云,而臣與之同事時,實未見有此事,或言監試在前,別試在後,而臺書中別試監試云者,是指別試時監試官之謂也。臣果泯默,遂至于今矣。卽見賢汲口招原辭,則別試與監試,分而異之,有所自明之言。臣旣主試,不能使一道之士厭服,致有人言,臺章之出,又不知其所指之爲何試,末卽引義俟罪,惶悚之極,繼以愧恧,晏然在直,實所不敢,忙陳短章,徑出禁門。伏乞离明,俯賜諒察,亟降威令,仍行鐫削,以安私分,不勝幸甚。臣無任云云。答曰,覽書具悉。爾其勿辭,從速察職。
修撰元義孫書曰,伏以,邦慶無疆,惟我聖上封爵肅謝甲日載回,臣民歡忭,曷有其極?臣之區區情私,無一分供仕之望,卽通朝所共知也。臣母素患痰眩宿病,近因日候不適,挾感添劇,症形沈重,連試藥餌,了無分效。臣方左右扶護,方寸煎灼,實無頃刻離捨之勢,適値館僚有故,下番將未免闕直,而目下情理,持被無路,敢此疾聲哀籲於貳極之下。伏乞睿慈,曲諒臣情私之難强,亟遞臣職。仍勘臣罪,以昭法綱,以便救護,千萬幸甚。臣無任云云。答曰,覽書具悉。邦慶無前,聖上封爵謝恩之日重回,慶忭曷有其極?爾其勿辭,救護母病。
修撰金華鎭書曰,伏以,臣母宿病,浹月沈綿,顧臣情私,豈有離捨供職之望,而只緣喉司不諒,呈告見阻,諸僚言病,替直無路,嚴畏分義,抑情持被。今幾多日,卽接家信,則臣母所患諸症,一倍添劇,胸膈痞塞,氣息澟綴,時或昏窒,殆不省事,急足踵至,促臣歸視。臣自聞此報,五內煎灼,他不暇顧,玆敢略陳短章,徑出禁門。伏乞睿慈,俯賜矜察,亟削臣職,以便救護。仍治臣罪,以肅朝綱,不勝千萬幸甚。臣無任云云。答曰,覽書具悉。爾其勿辭,救護母病。
黃海道觀察使鄭玉書曰,伏以,臣之癃殘湔劣,累中參劾,豈敢一日冒據職次,而因循荏苒,居然一歲矣?從前藩臣之遭人言者,雖或有之,而晏然自如,甘作耐彈之綿者,惟臣一人,則其無廉恥而無忌憚,甚矣。縱被我大朝曲成之恩,邸下慈覆之眷,人孰不唾罵而嗤點也哉?朝廷之上,宜復有言,而至今置而不復論者,誠鄙而棄之,不爲齒論於人數故耳。臣雖至愚,無所知識,然士夫出處之義,則自謂粗有所聞,因一出脚,不免盡平生而棄之。此豈臣所嘗自期,而亦豈人所責於臣者哉?特以事到窮處,無所逃於天地之間,一入科坎,轉益迫隘,迺至於再經殿最,而得臣考課者,固不足爲榮辱,日有狀牒而經臣聽裁者,亦不足爲信服,則臣雖職名在身,苟然自處旬宣之地,而踽踽涼涼,進退兩無所據,臣固不敢以見職自居。人亦未嘗以見職視之,當遞不遞,宜去不去,時移事往。仍遂恬然,處義常自窘遁,心境未能坦蕩,但有一歸字,橫在肚裏,雖自感念天眷,圖報涓埃,而本領旣誤,何事可做?向來年事大歉,民命近止,而幸賴我大朝與廟堂,念生民之危急,憐賤臣之齟齬,優惠災結,以救目前焚溺之急,萬姓之荷擔者,欲發還止,四境安謐,煙火依舊,群黎之受實惠者,皆知出自天恩,歡欣感戴。臣則但拱手尸素,與蒙福澤而已。至若民間之甁粟,入冬先罄,而糴事僅了,詳定又督,以常年春秋分捧之米,卒然竝徵於顑頷欲盡之民,相顧驚駭,騷然莫定,斷無依朝令一時準捧之望,顧臣於是,不避煩猥,敢以依前分捧之意,有所狀請,則廟堂,據法防啓,而仍降臣重推之命,臣誠惶戰且愧,無以擧顔臨民,而民情洶洶,如在沸鼎之中矣。蓋本道詳定,卽三南之大同也。冬而作結,春而收米,自是通行之規,而在本道,則有康熙己丑年間,謄置狀啓回下,作爲節目,臣就加考見,則以爲,詳定米,依定式自正月始捧,而今若一從詳定數準捧,則年條雖異,四五朔之間,未免爲疊徵之役。故論報備局,分數退捧於秋間。又曰,春捧之數,如可支用於秋前,則通各邑,參酌分捧,永爲定式云云。自己丑至今五十年,無弊遵行,雖在豐年樂歲,官民,皆不知爲謬例,而已成一道不易之典。臣亦信而不疑,謂可以援例當行,率爾陳聞,請爲分捧之計,臣昧法輕肆之罪,合被重典,問備猶輕,而顧今民勢,遑急如此。本道自有已行之謬例,姑且參量於民情法式之間,遷就於春收秋捧之際。今年則姑依舊例,以待來年然後已,則此亦足爲隨時變通之道,在朝家爲不費之德惠,其爲荒歲安保之效,豈不有大於設賑百萬斛耶?臣愚死罪以爲,廟堂,終始其惠,姑許依本道已行之規,限今年,春秋分捧,以救民生燃眉之急,似不可已也。臣於分捧一事,知其本非正法,而切於救民,前勘未了。又復妄發,伏願亟令攸司,治臣之罪,削臣之職,實所甘心也。且臣本有痰癖劇症,與年俱深,而臣本非爲苟冒計,初不以家累自隨,隻身孑然孤寄,衣食凡節,多所失攝。自月初,晨夜奔馳於支勅之行,二十餘日,觸冒風寒,喘息急促,往往昏絶,杜門僵臥,氣息奄奄,荒年民事,將未免一任抛棄。臣身雖不足恤,而其於一路委屬之重,何如也?臣之自來情勢,旣不可因仍久冒,謬例狀請,亦不可罪止薄勘,病勢之難强,今又如此,臣之汚辱名器,辜負聖恩,至是尤大矣。伏乞睿慈,俯垂矜念,亟斥臣身,俾得歸伏田間,以延殘喘,實天地父母生成罔極之澤也。臣不勝云云。答曰,覽書具悉。書辭,令廟堂稟處。卿勿過辭,從速察任。
庚辰二月初五日午時,上御熙政堂。晝講,各司久任郞廳,同爲入侍時,知事李昌壽,特進官具善復,參贊官李泰和,侍讀官嚴璘,檢討官金華鎭,記事官金夢華·鄭彦暹,假注書朴道天,武臣李命峻,戶曹正郞鄭一祥,佐郞尹象厚,兵曹正郞李昌任·李東泰,刑曹正郞李廷老,宣惠廳郞廳金仁大,漢城參軍金履容,司評趙鵬逵,掌樂主簿金相戊,尙衣別提趙錫疇,司僕判官金履長,主簿尹光烈,廣興副奉事李俊永,軍資主簿金聃壽,成均博士李寬,以次進伏時,上曰,注書出去,各司郞廳,以各司次第,使之楹外東向進伏。臣道天,承命出來,傳命還伏。上講前授音中庸第三十三章訖。嚴璘,讀大學御製序文。上講新授音訖。璘曰,此乃御製也。文義則不但不敢陳,亦無所事於文義矣。序文,旣以漢唐後師道在下爲歎,末後,引朱子序中天必命爲億兆君師之語,而反覆致意。殿下之興慨於漢唐,而不得不引而自當之意,可以仰揣矣。漢唐後在下之師道,不過聚會學徒,講明經義而已。古所謂君師者,豈若後世之師道乎?設爲庠序,而推人君躬行心得之餘,以立敎。故三代之人,莫不觀感聖人之化而興起焉。此所以君兼師道也。今聖躬之所行,聖心之所得,度越百王,陋彼漢唐,則必有丕變作新之效,而一世風俗,反居漢唐之下,豈不深可慨恨乎?序文,以晩學涼德白首衰耗爲言,此雖出於謙抑之聖意,而不當如是退托,益勉聖學,俾有師道在上之美,區區之望也。上曰,朱子序中,有聰明睿知,能盡其性之語,而引用時刪之。必如是然後,方盡君師之道,予何敢引而自當乎?金華鎭曰,殿下於中庸,以漸覺其重爲敎,此乃深知進德之工而然矣。學必以知行俱到爲貴,知雖到而行不及,則亦無貴於知矣。上曰,於中庸,旣覺其重,於大學,又覺其重,則一身,將不勝其重矣。李昌壽曰,下番之言,甚要切,深留聖意,好矣。華鎭曰,大學末章,以財用爲言,而今日,引見各司久任官,甚盛意也。因此而俾有實效,則幸矣。上曰,果然矣。此等事,徒歸觀瞻,易矣。璘曰,聖人,以財散民聚爲言,所謂散者,豈謂其不顧經費而散之乎?積而後,方可散之。漢文帝時,比年減天下之田租,先儒以爲,身衣弋綈,不築露臺之效,今九重之內,服用膳御,過於儉薄,殆非漢文之所可及,而掌財之臣,每以經費匱乏爲憂,未知何故也。臣竊恐殿下徒爲節約,而尾閭之洩,有不能禁制者乎?生財之道四,有曰,用之者舒,此言量入以爲出也。論語亦曰,道千乘之國,節用而愛人,量出節用,深有望於聖上矣。上曰,其要只在於節用而已矣。上謂昌壽曰,卿及特進官留在,儒臣先退,可也。璘·華鎭退出後,上曰,注書出去,各司郞廳,使之各一人,次次入侍。臣道天,承命出來,鄭一祥,偕入進伏。上問職姓名,及所掌後,命退出,以下各司官,次第入侍。上竝問職姓名,及所掌後,皆退出。至尹象厚,上曰,以王孫敎傅出六乎?象厚曰,然矣。上曰,王孫,講何書乎?象厚曰,講童蒙先習,而凡百夙成矣。昌壽曰,此是名下士矣。上曰,然乎?至李東泰。上曰,爲人醇實矣。孝純幾寸乎?昌壽曰,李儁徽之姪,而非但醇實,極明核矣。至金仁大,上曰,長者矣,漸有乃父風矣。至金相戊,上曰,二六坐起,連爲之乎?相戊曰,無故日則皆爲之矣。上曰,我國人,不解彈琴矣。相戊曰,樂工輩,果不解琴調,故今番使行,琴譜,使之貿來矣。昌壽曰,能擧職矣。上曰,善爲之矣。至金履長,上曰,誰也?昌壽曰,故相臣金昌集之曾孫矣。上曰,然乎?誰之子也?履長曰,省行之子矣。上曰,不必問職掌矣。故相有樹立矣。昌壽曰,果有樹立矣。至尹光烈,上曰,誰之近族乎?光烈曰,昨年及第尹承烈,爲六寸矣。至李俊永,上曰,誰也?俊永曰,故副提學李秉泰之孫矣。上曰,然乎?至李寬,上曰,太學事,專係掌務官,而所奏誠糢糊矣。汝出去,今後則着念爲之,可也。昌壽曰,成均館掌務官,專管一館財用,而掌務官李寬,奏對糢糊,致勤聖敎,劃差如此人之堂上,不可無警。當該大司成,從重推考,何如?上曰,所奏,是矣,依爲之。昌壽曰,本曹所管忠順·忠贊·忠壯衛,每於歲首,抄報口傳者,實出於朝家之優待有蔭子孫,而以其所納防番之布,補用於宿衛軍接濟之需,法意嚴重,節目昭然,而近來外方,慢忽朝令,或初不査出,或塞責抄報,應爲承蔭之類,輒皆移定他役,渠輩之稱冤,姑舍毋論,實非當初定式之本意,不能檢飭之兵使,不可無警,各道兵使,從重推考,此後則一依頒布節目。凡係有蔭子孫,一一査出,修報本曹,而如或有如前漏落之弊,則當該守令,依事目,徒重勘處,不可但已,故敢此仰達矣。上曰,依爲之。出擧條昌壽曰,七番禁旅油衫盡弊,故臣頃見戶判,請得白綿紙,欲爲造給油衫,而戶判,以無前例,不爲許給矣。上曰,戶判之不許無怪矣。明日次對,更稟,可也。李泰和曰,掌令安復駿言事上書,昨日持入小朝,已爲承答,故敢達矣。上曰,濬川時,何軍門先當乎?具善復曰,市民先爲自願,而軍門則次第爲之云矣。上曰,莫重法講。當該中官無嚴,從重推考。出擧條上曰,承旨少退,臺書持入,可也。諸臣以次退出。
庚辰二月初五日酉時,上御熙政堂。判義禁入侍時,判義禁洪象漢,行左承旨李泰和,假注書朴道天,記事官金夢華·鄭彦暹,以次進伏訖。上命李泰和讀臺書。上曰,予慮爲才調矣,果無之乎?泰和曰,無之矣。上曰,鄭煥猷,誰也?洪象漢曰,御將之子矣。上曰,予勸領相,使之得參翰圈矣。上曰,注書圈點,亦豈無弊乎?公不勝私,則其弊一也。古之翰薦,今亦有弊,而改爲圈點之後,召試時誠昆鷄矣。象漢曰,改圈之後,在下之人,無用權者,此是國家之幸矣。上曰,注書各薦其人,好矣。此亦豈可變制乎?象漢曰,誠然矣。上曰,請諡事,誠迂闊矣。此非臺臣所可請矣。仍命讀下答。上曰,善爲而有精神矣。移配事,亦善賜答矣。象漢曰,騷擾二字,誠好矣。上曰,非臺臣所可論之語,亦善爲之。予雖當之,更無所加矣。入對承旨,誰也?泰和曰,同副矣。上曰,今日下答,初見矣。每事皆如此,予何憂乎?象漢曰,殿下誠無憂矣。上命泰和讀鄭益良供辭。上曰,吶喊明炬等事,怪矣,可謂太使氣矣。象漢曰,供辭分數似過矣。上曰,擧措怪矣。渠欲於邊上立威,而不當如是躁擾矣。象漢曰,其所自明之言,不可準信,遠外事難料,而似有委折矣。上曰,此事難處矣。明日次對,卿持入而先示大臣,可也。又命泰和讀李賢汲供辭。上曰,口招乎?象漢曰,然矣。上曰,虛丹軟地,不欲索言等語,其人則精詳,而其語則糢糊矣。象漢曰,似有指的矣。上曰,殊常矣。象漢曰,發明渠事,而不爲明言,似有曲折矣。上曰,何以處之耶?象漢曰,諸試官處,似當緘問矣。上曰,諸試官,誰也?象漢曰,任㻐·沈勖之·趙擎·金瑞應矣。上曰,外方科場不嚴,予常慨然矣。姻婭則發明耶?象漢曰,渠以爲湖西之人,故嶺南,少知舊云矣。上曰,自歸脫空矣。不欲索言云者緊矣。上命泰和書判付。象漢曰,同義禁具善復,除拜已久,牌招察任,何如?上命泰和書之曰,同義禁具善復,除拜已久,尙不出肅,牌招察任。出榻敎上曰,此事則處分易矣,而李潭事,誠難處矣。上曰,注書出去,春坊上下番誰某,知入。臣道天,承命出來還奏,春坊下番,則司書李在協,上番則兼弼善任㻐,而以情勢難安,纔已陳書徑出矣。上曰,何故而然耶?象漢曰,李賢汲供辭,有可嫌之端矣。上曰,李賢汲,則參試官耶?象漢曰,然矣。上曰,沈勖之行公乎?泰和曰,違牌只推矣。上命泰和書之曰,爲人臣,以人君事體下敎。爲撕捱,則君何以有飭,臣何有臣分,其時事,不過事體,帶推行公,亦有定式,則正言沈勖之之引嫌,其涉無嚴,政院,亦何曲循以捧乎?頃者欲爲下敎而未果,其雖事過,近者紀綱解弛之時,不可無飭,當該承旨,遞差。上曰,沈勖之避嫌捧入承旨,誰也?注書出去知入。臣道天,承命出來還奏,左副承旨沈墢捧入矣。泰和曰,承旨安呈辭,沈墢掃墳下直,故番次苟簡矣。上命泰和書之曰,受由承旨,一竝許遞,前單子入之。上命判義禁先退。上曰,注書出去,承旨前望單子持入,右尹有闕與否,亦爲知入。臣道天,承命出來,持入前望單子,還奏左尹則鄭汝稷,右尹則李吉輔矣。上曰,然矣。予果忘之矣。諸臣以次退出。
上在昌德宮。常參,以代理停,經筵停。
傳于李福源曰,大臣·備局堂上,引見。
洪樂性,以弘文館言啓曰,本館下番修撰金華鎭,副修撰元義孫,以其親病,陳書受由,修撰金應淳在外,副修撰李商芝,以不爲入直,依定式禁推傳旨,自政院捧入矣。下番闕直,事甚未安,副應敎徐命天,校理李溵,副校理鄭晩淳,竝卽牌招,以爲推移姑降入直之地,何如?傳曰,允。
又啓曰,副修撰李商芝,無端不爲入直,依定式,禁推傳旨捧入之意,敢啓。傳曰,知道。
以司諫鄭光漢,正言沈勖之牌不進罷職令旨,令于金勉行曰,竝推考徽旨捧入。
金履禧在外代,以任煜爲假注書。
鄭尙淳啓曰,假注書任煜,時無職名,令該曹,依例付軍職,冠帶常仕,何如?傳曰,允。
傳于鄭尙淳曰,下敎之後遲滯,殊涉如何?雖今日開坐,金虎門仍留,判金吾入來後下鑰,編次人一人,亦爲來待。
又傳于鄭尙淳曰,漂海人,應有問情之事,而此則勿爲入之。居住姓名年齒,謄書以入。
鄭尙淳啓曰,編次人元仁孫,依下敎來待矣。傳曰,入侍。
金勉行啓曰,判義禁洪象漢,持李賢伋口招,依下敎來待矣。傳曰,入侍。
掌令安復駿達曰,臣於本職,便有鐵限,庚牌之下,累犯違逋,惶隕震惕,誅殛是竢,尙何可刺口論事?自處以耳目之臣,而區區願忠之誠,終不能自已,敢將數語,略附辭書之末,及承睿批,不惟不賜開納,又從而多有未安之諭,臣奉讀以還,不覺惶愧,繼之以慨然也。夫在配凶孽之移易處所,邸下旣燭其出於嚴防,則恐不可以一時之騷擾,而或忽慮患之深計,鄭煥猷之蒙騃。實是輿誦之所同,則論人過當之諭,豈所望於轉圜之下者哉?至於贈諡事重,非臺臣所可論之諭,臣尤不勝其悚蹙也。事體之重大,臣豈不知,而國家之設置臺官?事無大小,無不與聞,則表章賢節,風勵一世,其在淸朝之美政,關係何如,而爲臺臣者,顧不可論請乎?此莫非如臣無似,忝居臺端,言議之間,無足有槪於睿聽,而有此嚴截之諭,反復循省,已不勝慙恧,而抑臣有萬萬惶懼者,故司諫臣金坽之名。本是土傍令字,而寫吏傳書之際,誤以玉傍書之,臣之前後看審,不啻再三,而年老眼暗,終未覺察,致令入達文字,有此爽誤之失,其昏耄顚妄之狀,據此可知,以此以彼,尤何可一刻晏然於臺次乎?請令遞斥臣職。答曰,勿辭。
鄭尙淳達曰,掌令安復駿,再達煩瀆,退待物論矣。令曰,知道。
庚辰二月初六日辰時,上御熙政堂。大臣·備局堂上引見入侍時,領議政金尙魯,左議政李,右議政閔百祥,知中樞府事李益炡,行司直金聖應,判尹洪啓禧,戶曹判書洪鳳漢,行司直洪象漢,左參贊鄭翬良,兵曹判書李昌壽,吏曹判書韓翼謩,行副司直吳彦儒·具善行,左尹鄭汝稷,兵曹參判金善行,行副司直金相福,吏曹參判徐志修,工曹參判朴相德,右副承旨金勉行,獻納李憲默,校理嚴璘,假注書朴道天,事變假注書申光翰,記事官金夢華·鄭彦暹,以次進伏訖。金尙魯曰,春日猶寒,聖體,若何?上曰,一樣矣。尙魯曰,寢睡·水刺之節,亦何如?上曰,亦一樣矣。李曰,數日來,連爲殿坐,聖體不瑕有損乎?上曰,似勞矣。曰,丸劑連爲進御乎?上曰,間進矣。尙魯曰,中宮殿氣候,何如?上曰,一樣矣。尙魯曰,王世子氣候,何如?上曰,一樣矣。尙魯曰,嬪宮氣候,何如?上曰,一樣矣。尙魯曰,王世孫氣候,亦安順乎?上曰,亦好過矣。上曰,昨見下答,近來初見矣。臺臣請節惠之典,卿等見之乎?此則意外矣。尙魯曰,此則非臺臣之所可請矣。上曰,安復駿,慮爲才操矣,能不爲矣。尙魯曰,漂人,今日送之,其亦快矣。上曰,漢人乎?洪鳳漢曰,漢人故我國服色,歆艶云矣。尙魯曰,王世孫冠禮及入學,今年則爲之,何如?上曰,元良,八歲入學,世孫,則宜有差等矣。尙魯曰,臣等之心急而然矣。使靑衿,環橋聳聽,則豈不欣幸乎?上曰,予意則稍待明年爲之,而十歲後爲之,則當有次第事矣。上命金勉行書之曰,漂人一路待之另飭事,令備局,分付三道。尙魯曰,此北兵使李殷春狀啓也。以爲,穩城犯越罪人申丁萬·金萬郁·全明述·全必俊·金石順·金石同等六名,上年,稱以獵魚,由美錢鎭字內兩灘,犯越情節,旣已承款,竝依律處斷。同府座首兵房軍官,及同鎭首土兵兵房軍官,風約統首,禁斷監色,把守將卒等,竝待朝家處分,犯越罪人之指示捕捉人,竝論賞事,請令廟堂稟處,而監司李彛章,亦以此啓聞矣。今此罪人六名,犯越情節,箇箇直招。雖無殺越之事剽竊之物,而罪關一律,無容他議,竝令依律處斷,何如?上曰,其本不過捉魚,依壬子下敎,竝減死島配。尙魯曰,該邑座首兵房軍官,及該鎭兵房軍官,竝令依續典島配,其餘任掌之在囚者,分付本道,從輕重勘處,當該守令邊將之邊遠充軍,帥臣之勿論,亦依續典施行,至於指捕人之論賞,從前有詗捕效勞之表異者,則別爲請賞,間或有之,而區分罪人名數,各書指示捕捉,如强盜之例,前所未見之事也。此路一開,後弊可慮,揆以事體,亦極未妥,當該兵使李殷春,從重推考,論賞一款,勿施,何如?上曰,依爲之。請賞事,事極非矣。罷職,可也。尙魯曰,頃見北兵使李殷春狀本,則以向來特推自明之辭,極涉張皇,其時因會寧府使,移送兵營事,特敎重推,寔出於一時警飭,則如是分疏,萬萬寒心。今以他事,雖被譴罷,其在事體,不可置之,北兵使李殷春,罷職,何如?上曰,國之維持,不過紀綱。旣聞之後,何可以事疊而置之,罷職。尙魯曰,分館申飭之下,在京之趙錫穆,再昨仕進堂后,而槐院,則昨今稱病不進,在近鄕之諸人,尙無動靜,使圈坐,一向遷就,事體極爲未妥,槐院官之在畿湖者,及趙錫穆,竝拿處,何如?上曰,依爲之。尙魯曰,朝家有事,則輒取材於湖西之安眠島,海西之長山串,其不輕而重可知也,而近來法禁解弛,安眠松木,亂受斧斤,幾至童濯之說,極其狼藉,傳說雖難準信,聞來誠甚驚駭,安眠如此,則長山之無此患,亦難必矣。發遣備局文郞廳二員,摘奸以來,何如?上曰,聞極寒心,依爲之。上命勉行書之曰,北兵使李殷春罷職事。出榻前下敎又命勉行書之曰,行司直金聖應,參判具善復,依前仍管濬川,此乃鉅役,堂上仕進單子,自始役日,其令書入。洪鳳漢曰,濬川所器械及几百策應,各軍門分當擧行,事力實有不逮之慮云。今當始役,無料員役及牌將之料,其他小小需用,不可又使之擔當。姑以賑廳米錢木,推移先用,徐徐以他條,請得還報,何如?上曰,依爲之。洪啓禧曰,民家之犯川渠,而不可不毁者,使渠等移去矣。近有民人等來訴以爲,欲作家移接於空垈,依例給稅,而垈主不許云。蓋以耕墾收稅,利於民家之入接。故如此,而城內耕墾,自有防禁,若終不許接,則自本府,隨其現發,草記嚴處,何如?上曰,依爲之。鳳漢曰,頃因嶺南伯狀請,漕船,今方設施矣。節目則往復停當後始可啓下,而密陽·玄風·昌寧·靈山四邑民情,皆願作木,至於報請,旣無損益於本廳,而民之利害則大矣。特許其作木,先爲知委,何如?上曰,大臣之意,何如?尙魯曰,水路稍間,民情如此,則許施似無妨矣。曰,民情旣願,則恐似好矣。閔百祥曰,作木,旣無損於本廳,而民情之切願如此,則許施,宜矣。上曰,依爲之。鳳漢曰,江原道詳定釐正時,凡卜定,一竝革罷。蓋以本道留置條之不足故也。黃楊木自多,進排貢人,以無一卜定而全爲別貿,稱冤參互。曾前卜定之數與會減之價,每株定價一石十斗,以五十株酌定,自惠廳給價,此外則依前別貿事,定式,何如?上曰,依爲之。鳳漢曰,過時未婚者顧助事,有下敎矣。前例則戶曹與賑廳,一體擧行,而此不必分以二之者,今後則凡係衣資食物,戶曹依前擧行,士庶過時未婚葬之類,只自賑廳顧助事,似要約,以此定式乎?上曰,依爲之。鳳漢曰,嶺南大同,雖盡數上來,比諸本廳,一年用下,幾縮萬餘石,重以年年臭載,實爲痼弊,道臣枚擧狀請,設施漕船,玄風等四邑,當爲作木,其餘各邑上納米,酌定其數,需用之道,又將匱乏,軍門所劃,本道儲置,不但難以添載於漕船,亦無餘米劃給者,不得不從他換給。此則當徐徐更稟,而如是區劃之意,爲先分付於本道,何如?上曰,依爲之。鳳漢曰,今番陵幸時犒饋,預爲稟定然後,可以擧行矣。上曰,以乾犒饋爲之。尙魯曰,來月陵幸時,有園所水刺間安徐之敎矣。此雖出於省弊之聖意,而行幸事體至重,決不可如是,園所水刺間,亦令待令爲宜,故敢達。上曰,依爲之。上曰,奉朝賀所屬,有定式乎?鳳漢曰,泝考前例,則大臣外,重臣致仕,則無隨率定給之例。近年以來,正一品,援大臣之例,從一品,倣正一品之規,其所定送之數,無甚異同,而皆因筵臣提陳,俱係特恩,故今此奉朝賀洪重徵,姑無陳達者,獨未定隷,宜有一番定式之道矣。上曰,限一品,可也。尙魯曰,從一品,宜有差等於正一品矣。鳳漢曰,然則從一品所帶,其若減之,權頭引陪中,當減其一矣。上曰,依爲之。李益炡曰,臣以職掌所管,竊有所仰達之事矣。尙衣院所用木物,依前卜定於關東各邑矣。卽接江原監司金孝大所報,則以爲,諸般木物,限三年嚴禁事,筵稟定奪,不得擧行云,此則事體不然矣。本院木物,係是御供所需,與他有別,故年例應納之數,載於詳定節目,及戶曹定例,則如是頉報,殊涉未安,依前分定,斯速上送之意,分付道臣,何如?上曰,依爲之。鄭汝稷曰,捕廳罪人卞世英,其所刺傷人,辜限間拘留,有更稟之下敎矣。今則被傷人,已至差完,故敢此仰達。上曰,大臣之意,何如?尙魯曰,渠之罪犯,杖問不足惜,而所可惜者,朝官之名也。終其身流配,使不齒人類,似不妨矣。曰,領相之意,誠好矣。百祥曰,此不過穿窬之賊,又經西班正職,則似不可輕施惡刑,領相所奏,似得當矣。上曰,限己身嶺沿充軍。李昌壽曰,日昨筵中,因京畿監司尹汲陳達,畿驛所貸去本曹錢六千兩,有永爲劃給之命。固出於軫念畿驛之聖意,而當此經費匱竭之時,應爲還捧之物,公然蕩減,誠甚可悶矣。上曰,大臣之意,何如?尙魯曰,兵判,有司之臣也。如是陳達固也,而畿驛殘弊,將至絶站,且兵曹,乃是管驛衙門,則自與他司有異,雖以六千兩,救助畿驛之急,未爲不可,臣意則依前劃給,似宜矣。曰,領相所奏,好矣。百祥曰,畿驛之凋弊,不可不念,則蕩減此錢,誠有不得已者,而但金尙翼所貿之穀,今幾至於近萬石矣。取耗添補之政,委之於各驛察訪,而不善收檢,則必有漸益減縮之慮,而又不無濫用之弊,臣意則令道臣,另加照管,每年用遺在,必句勘於備局,而雖歉歲,毋得以未捧懸錄,定式嚴飭,似宜矣。上曰,旣許,令備局句管。上曰,鄭益良供辭,卿等見之乎?明炬吶喊等事,誠怪矣。昨日欲遣御史而未果矣。尙魯曰,閤外臣等亦言之,而李潭事,誠怪矣。上曰,一守令處置何難,而有此擧措乎?尙魯曰,今若以囚人之供,罪御史,則後日御史之體輕矣。上曰,今番事,紀綱攸在,不可不處分,而大臣所奏,亦是矣。李潭欲威彼人,故有此擧措,想其使氣時,今番上勅,亦當怯走,李潭使氣,無妙理矣。曰,御史威風,雖不至如此,一守令處置,有何難事乎?上曰,予欲處分,大臣之意,何如?尙魯曰,因囚人之供,按査御史,有關後弊矣。曰,體貌尊重,則其威自尊,何必乃爾?而處分一節,領相所奏,誠然矣。百祥曰,臣熟知李潭,醞藉則似不足,而今若罪之,則後日御史體輕,誠如領相所奏矣。上曰,李潭,雖多氣,亦有長處,年多則氣可自縮矣。今番辭朝時,如赴樂地云者,過酸矣。上命勉行書鄭益良判付。尙魯曰,昨以李賢汲供辭,有緘問其時諸試官之命,而其中沈勖之,方帶臺職,不可緘問矣。上命勉行書遞差傳敎。嚴璘曰,李賢汲招辭中,旣有軟地揷木,不欲索言等語,似有指斥之人,而今乃徑先緘問於諸試官,則設使四人中,眞有所犯,孰肯自當乎?此則不待緘答,可知其發明。臣意則恐不如更問賢汲矣。尙魯曰,其所緘問者,必是揭榜與否也。先問諸試官後,更問賢汲,亦何妨乎?洪象漢曰,揭榜事,自上旣以臺臣驟聽爲敎。招中旣曰軟地,則必有强地。旣曰不欲索言,則必有可以索言者,故有此緘問之命矣。尙魯曰,然則如此糢糊之言,似難緘答矣。上曰,儒臣之言,是矣。命勉行書之曰,以李賢汲供辭,有緘問之命,其雖緘問,孰肯自當?旣曰,不欲索言,則此賢汲知之也。不問賢汲,緘問他人,其涉支蔓,雖欲忠厚,何敢不事君無隱乎?緘問置之,令該府李賢汲處,嚴問口招以奏。尙魯曰,臺臣,俄以緘問,有遞差之命矣。旣寢緘問之命,何以爲之乎?上曰,勿遞,可也。曰,前後乞免屢矣,衷情未孚,尙未蒙兪音,抗顔冒居,于今三年矣。苟充妨賢,四方已多譏嘲,筵席猥陳,症形亦甚醜穢,特允解職之懇,以卒生成之澤,千萬伏望。上曰,過矣。三公僅備,安心視事,可也。兪領府事以七十請休,予果許之,而至於甲戌生,則雖七十,亦當不許,況卿時任,予豈捨之乎?曰,臣非請休致也。久冒匪據,徒致僨誤之罪,雖在西樞,豈無入侍展忱誠之時乎?上曰,卿心予知,安心濟國事,可也。李憲默曰,近來國綱漸壞,世道日下,濁滓橫流,淸節難見。雖或有稍知修飭者,還復見笑,而貪黷肥己之類,自爲得計,無所懲畏,俗尙靡靡,流弊滋長,以至於掊克多端,民被其困,良可寒心,前聞臺臣,或請抄錄廉謹,或請成置贓案。此實國朝舊章,而一例寢格,終歸空言,誠甚慨然,令銓曹就議廟堂,甄別白黑,抄廉謹成贓案,以勵一時風習,庶或有補於治化之萬一矣。上曰,修案則事涉不可,申飭銓曹,以爲嚴防之地,可也。憲默曰,京城人家之毁撤,前後特敎,非止一再,而人不畏法,假托移建,恣意毁撤,在在相續,街市之傍,田畝縱橫,山麓之脈,耕種遍及,所見誠極寒心。國家若有紀綱,此不過京兆一分付可禁之事,而飭敎之不行,至於如此。臣謂京兆堂上,從重推考,使京兆郞,一一摘奸,其中毁撤最多處,當該部官,令該府拿問嚴處,宜矣。上曰,依爲之。啓禧曰,動駕前,更爲入侍未易,城上親臨時處所,不可不稟處矣。鳳漢曰,城上不過一間許,似有狹隘之慮矣。金聖應曰,若補堦一二間,則似好矣。上曰,卿等,知而爲之,可也。昌壽曰,道路亦當稟定矣。上曰,從興仁門傍上,似宜矣。諸臣以次退出。
庚辰二月初六日巳時,王世子坐德成閤,承旨持公事入對時,行左承旨李泰和,假注書任煜,記事官李在協·申益彬,以次進伏訖。泰和進讀咸鏡道定配罪人節目狀達,讀訖。踏達字。諸臣以次退出。
庚辰二月初六日二更,上御養心閤。編次人入侍時,編次人元仁孫,左副承旨鄭尙淳,假注書任煜,記事官申益彬·鄭彦暹,以次進伏訖。上曰,判金吾姑未待令耶?尙淳曰,方此正書,故未及來待云矣。上命仁孫讀兪奉朝賀敎文,讀訖。上曰,敎書,今則皆求製云。雖無贊揚,必無辱矣。尙淳曰,然矣。上命仁孫讀永禧殿親祭祭文。又命尙淳書追憶昔年親製文以下,仁孫先退。尙淳曰,判金吾必來待閤外,使注書出召,何如?上曰,可矣。臣煜承命出,引洪象漢入,象漢進伏。上曰,奉朝賀帶率,於大臣,爲幾人乎?象漢曰,五人矣。上曰,以品數爲定,則如何?象漢曰,正一品,爲五人,則從一品,爲四人,以次減之矣。上曰,旣爲奉朝,而無一傔從。是奚異於軍職乎?雖有如干廩食之費,何憚乎此而使無帶率乎?象漢曰,聖敎,誠然矣。洪重徵,向於入闕時,借傔於臣等而入來,不免苟艱矣。上曰,然矣。仍命書傳敎曰,今之奉朝賀,卽古之奉朝請也。其旣參朝,何無傔人?噫,人間七十古來稀,而不若軍職矣。今日,因戶判所稟,限以一品而後思之,非尊年禮使之意,正一品,依今例,從一品以下遞減一等事,其令定式擧行。上曰,鄭益良之招辭,初不可怪,而第其張皇做說,及其毁短御史則誤矣。然御史,古今亦不同矣。象漢曰,然矣。上曰,金應淳之踏印,可謂鄕諳矣。上命尙淳讀李賢伋供辭訖。上曰,李賢伋與都事,旣無面雅,而首以試場公心等語,酬酢可怪矣。且供辭中誓字及似是兩字,其分疏過矣。象漢曰,誠然矣。上曰,供辭,有朴益齡之語,誰也?象漢曰,朴益齡,累年居齋,晩除齋郞,而其文章與否,則臣不知之矣。上曰,試官之善考甚難,而故判書趙明履善考,予於御製編次之時,而知之矣。象漢曰,果善考,而奉朝賀元景夏,亦善考矣。尙淳曰,元景夏,不能屢入試官,故儒生,到今思之矣。上曰,然乎?故判書金鎭圭,眞善考矣。象漢曰,金鎭圭,非但無私,其試鑑,異於他人,其時節製之居魁於金鎭圭之手者,皆爲文衡矣。上曰,朴盛源之兄正源,曾經翰林而善文矣。其後雖少施其才操,而求之近來,必不易矣。象漢曰,然矣。上曰,李賢伋供辭,難以一邊之言而取信,見沈勖之口招然後,可知其是非矣。象漢曰,臣之愚見,似有兩人面質之弊矣。上曰,似然,而時當春月,李賢伋,或不免自鳴矣。且軟地揷木四字,已涉可怪,而至於不欲索言,以傷忠厚等語,極涉殊常矣。渠之自明,非曰不可,而供辭中意思,專歸過於沈勖之,雖問於沈勖之,安知無崖異之言乎?仍命書傳敎曰,正言沈勖之,爲先遞差。書訖。上命臣煜,出傳傳敎,先捧徽旨。又命尙淳書判付曰,兩人對坐相爭,今夜光景,如何?尹冕東,向以魏興祖忘國厚恩爲言,誠是矣。李賢伋,固不當如是矣。象漢曰,李賢伋,異於他人矣。上曰,李潭事,因大臣所奏,雖不酌處,竟日臥而思之。不覺澟然,押送兵營之際,必有搜括內庭,騷擾衙中之弊,六鎭則旣不率眷,雖有駭擧,固無可憚,而若乞郡奉親者,倉卒遭此變,則其間,必多有寒心之事,爲人子者,其心,當如何?且李潭,安知無將來反遭此等事耶?待人之道,決不當如是矣。且近來黨習之有無,予固未之知矣。思之又思,不得不處之。仍命書傳敎曰,人君御國,不過嚴隄防樹紀綱而已。汲黯之矯制,予於文義已諭,一汲黯可也,二則不可云矣。此猶若此,況他乎?李潭之事,今日金吾判付已諭,初欲行査,而爲其名雖止。凡御史得文書而後封庫,其意甚密,不入衙內禁令,亦意深,入內衙之事,押送兵營之事,潭之狀聞,旣已首實。噫,入內衙之事,不爲嚴防,此等末世,六鎭則無絜眷矣,而絜眷之處,因私作此駭擧,則其弊可勝道哉?押送之事,御史之體,入其郡封其庫,雖無恥守令,孰敢晏然而作此無前駭擧,若不嚴飭,將至於扶曳守令捉囚邊將之弊,必將效尤而起,其辱命使駭觀聽,關係匪細,其時開市當前,故雖重推而止,其在嚴隄防杜後弊之道,決不可一體置之,北評事李潭,罷職不敍。尙淳書訖。上曰,予之處分,是矣。象漢曰,李潭擧措,可謂駭擧,聖敎誠然矣。諸臣以次退出。
上在昌德宮。常參以代理停,經筵停。
卯時,日有兩珥,日上有背。
夜四更·五更,坤方,有氣如火光。
李泰和達曰,明日常參,取稟。令曰,停。
又達曰,大司憲李得宗牌不進,執義宋明欽,掌令李光溭在外,安復駿引避退待,持平李允郁受由在外,洪啓能在外,今日以監察茶時之意,敢達。令曰,知道。
李重祜,以都摠府言啓曰,今日入直內三廳,武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
李泰和達曰,右承旨洪樂性,同副承旨李福源,今日不爲仕進,竝卽牌招,何如?令曰,依。
以右承旨洪樂性,同副承旨李福源牌不進罷職令旨,令于李泰和曰,推考徽旨捧入。
李泰和達曰,憲府監察茶時,掌令安復駿,引避退待,已至經宿,尙未處置,俱涉未安。兩司除在外牌不進傳旨未下外,大司憲李得宗,司諫鄭光漢,獻納李憲默,竝卽牌招,何如?令曰,依。
以司諫鄭光漢牌不進罷職令旨,令于李泰和曰,推考徽旨捧入。
傳于李泰和曰,下敎矣。何其遲滯耶?
李泰和啓曰,判義禁洪象漢,持沈勖之口招,依下敎來待矣。傳曰,入侍。
鄭尙淳·金勉行遞差代,前單入之,以李永暉爲左副承旨,以李重祜,爲右副承旨。
李重祜啓曰,卽者副應敎徐命天,以其親病,陳書徑出,原書,以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
李重祜,以弘文館言啓曰,本館下番,無他推移之員,副應敎徐命天,姑降入直矣。以其親病,陳書徑出,下番闕直,事甚未安。應敎任㻐,校理李溵,竝卽牌招,以爲推移姑降入直之地,何如?傳曰,允。
傳于李泰和曰,明日宣化門外,當見濬川堂上,堂上率都廳來待,承旨以時服入侍,侍衛入直擧行。
獻納李憲默達曰,司憲府掌令安復駿,以臣於本職,便有秩限,庚牌之下,累犯違逋,惶隕震惕,誅殛是竢,尙何可刺口論事?自處以耳目之臣,而區區願忠之誠,終不能自已。敢將數語,略附辭書之末,及承睿批,不惟不賜開納,又從而多有未安之諭,臣奉讀以還,不覺惶愧,繼之以慨然也。夫在配凶孽之移易處所,邸下旣燭其出於嚴防,則恐不可以一時之騷擾,而或忽慮患之深計,鄭煥猷之蒙騃,實是輿誦之所同,則論人過當之諭,豈所望於轉圜之下者哉?至於贈諡事重,非臺臣所可論之諭,臣尤不勝其悚蹙也。事體之重大,臣豈不知,而國家之設置臺官,事無大小,無不與聞,則表章賢節,風勵一世,其在淸朝之美政,關係,何如,而爲臺臣者,顧不可論請乎?此莫非如臣無似,忝居臺端,言議之間,無足有槪於睿聽,而有此嚴截之諭,反復循省,已不勝慙恧,而抑臣有萬萬惶懼者。故司諫臣金坽之名,本是土傍令字,而寫吏傳書之際,誤以玉傍書之。臣之前後看審,不啻再三,而年老眼暗,終未覺察,致令入達文字,有此爽誤之失,其昏耄顚妄之狀,據此可知,以此以彼,尤何可一刻晏然於臺次乎?引嫌而退,其所自引,固非可遞,不先參對,未免損體,請掌令安復駿遞差。答曰,依達。
庚辰二月初七日申時,上御養心閤。判義禁入侍時,判義禁洪象漢,右副承旨金勉行,假注書任煜,記事官金夢華·鄭彦暹,以次進伏訖。上命勉行,讀沈勖之供辭訖。上曰,沈勖之之與李賢伋酬酢,果非虛語,而第多數收券中,李賢伋之獨指成·朴兩人,可怪矣。象漢曰,一立一落。蓋出於扶抑之意,而李賢伋之特稱險僻,置之落券者誤矣。且沈勖之之供辭,以不必爲賢伋辨之結語者,不知其意所在矣。以臣愚見,有難仰裁矣。上曰,懲一勵百之道,當爲處分,而予不欲用,科場之律矣。且李賢伋,旣異他人,則含默宜矣。何必參涉而致此耶?極爲駭然,而予則不欲人見棄矣。象漢曰,聖德如天,臣不勝欽仰。若使成罪,則自有當律矣。上曰,沈勖之之問於嶺南倅,非矣。象漢曰,其問,若在出榜後,則可矣。先問於試場初對之時,果難免其責矣。上曰,當初問其二人者,豈不誤乎?人臣事君之道,一欺字尤爲過,甚矣。象漢曰,然矣。上曰,沈勖之之問以文章,李賢伋之稱以險僻者,專用一巧字,寧不寒心乎?仍命書傳敎曰,科場宜嚴,事君宜直。噫,末世浮囂,其所浮謗,何足信也,而鄕試無嚴,莫若近歲,沈勖之則受命下南,其於考試,當一循其公,識見之或不逮,多券中或見漏,非私也,卽公矣。身爲考試之官,何先問乎其名,先擧其名。必欲得此,則此爲人也,非公矣。若或艱辛求得,必若近日禁除監試,一等求得然後可得,此非爲才也。其心渾私,將焉用彼試官哉?身爲主試官,先擧二人之名,而二人之中,一抄一漏,其何巧哉?覓見成宇柱之名於落軸之中,亦不多事乎?以此觀之,聞賢伋險僻之言,置之落科難掩,而得見然後,笑謂險僻云者,以纔遞法從之臣,其所供辭若是不直乎?噫,李賢伋則予則雖無施恩於渠,於渠之道,追思乙亥,必也自倍他人,其果挾私贊助,不足道也,而予則曰,決無是理,此不過兩人立落之際,渠雖不知而對,一立一落,由渠扶抑,焉可無浮謗,而其猶不知者,臺臣所陳者,非指一人,亦非謂一榜,則其何只擧嶺南稱文之二人,而二人,適一立一落,故以此爲彌縫之計,其果直陳?設或沈勖之以主試官,書等第,以渠之招觀之,則立者漫應,落者,勖之稱道,而渠謂險僻。仍置落科,則其所浮謗,孰能當之?於渠之道,意雖無他,不愼樞機,致此浮謗,惶恐遲晩云,則可謂直供,而軟地虛舟不欲索言等說,隱然欲歸於勖之。此正欲巧反拙者,非徒勖之之招,得見宇柱之券,以賢伋之恒心譏嘲險僻之券,何不尋得拆見,而供辭中似是厥作四字,非徒無嚴,亦欺君之一端也。噫,浮囂雖日甚,無風生浪,予未之聞也。無薪生煙,亦莫之聞也。何巧問兩人之名,而一立一落,何巧參兩人之券,而或扶或抑,旣惹鬧,亦駭聞乎?能文文章,計較口招,勖之非矣。巧作供辭,難掩欲掩,賢伋非矣。其在嚴科場杜後弊之道,事當更爲嚴問,而若至面質,非徒追査科,亦爲貽羞縉紳,白首暮年,何忍爲此?渠等供辭,自爲斷決,沈勖之,罷職不敍放送,李賢伋,削職放送,使群下,曉然知人臣,不敢欺君之義。上命臣煜,持入嶺南別試榜目。上覽訖曰,觀此榜,則無職名者多矣。因此而可知嶺人之不用矣。象漢曰,然矣。上曰,李憲默,亦有嶺風矣。先正之幾代孫乎?勉行曰,幾爲八九代孫矣。象漢曰,先正,乃中廟朝人,則似過八代矣。上曰,翰林知之乎?夢華曰,八代孫矣。上曰,先正之直孫乎?夢華曰,非直孫也。上曰,有直孫乎?夢華曰,有之矣。象漢曰,先正所著,有九經衍義爲名冊,未及修整而卒逝,而其冊則至今刊行於世,聖上講筵之暇,一使儒臣進讀,以備澄聽則好矣。上曰,有文集乎?象漢曰,有之矣。先正之名,本是迪字,而先朝,賜名彦字矣。上曰,然乎?嶺人質實,白衣不踰嶺矣。如上番翰林,若無翰圈,則必不得參矣。下番之召試所作,亦善作矣。象漢曰,嶺人之白衣不踰嶺,非但文科爲然,武科,亦如是矣。上曰,然乎?象漢曰,如李泓者,曾以堂下,爲龍川倅,特陞羅州營將,入爲禁軍將,以在外遞差,迨今三年,一不上來矣。上曰,可貴矣。仍命勉行,書傳敎曰,前禁軍將李泓,曾於帳前見之,擢用矣。今問作散已久云。若此而用何人,其令該曹,待窠卽爲甄用,其於軍門,亦令待窠調用。上曰,近來玉堂之不入直,尤甚。今則備員,而何不入直耶?象漢曰,臣於政院,亦言及此事,而甚可悶矣。上曰,玉堂誰也?象漢曰,李商芝,禁推。徐命天,陳書徑出,見無可入之人矣。上曰,徐命天入直乎?勉行曰,昨日入直,而今日陳書矣。上曰,李溵,姑不出去耶?勉行曰,李溵,姑不出去。今日似當入直矣。上曰,嚴璘亦在矣。勉行曰,時方入直而姑降矣。上曰,何爲姑降乎?勉行曰,徐命天入直,故姑降矣。上曰,徐命天昨入直,而今陳書,抑何意也?勉行曰,有老母而情勢,不得不然矣。上曰,一日之間,豈可如此?今將牌招云乎?象漢曰,旣無可入之人,則似不出牌矣。上曰,玉堂,以禁推爲樂事,其用心怪矣。予問其居處,則決非可堪云。何樂之有?象漢曰,秋冬猶或可堪,而春夏則一日難堪矣。豈有故爲樂地而欲入之理哉?第或有難冒其職者,或有情勢不安者,故然矣。上曰,李允郁書中,亦有監試試官提及之語耶?象漢曰,其書只有別試監試之語,而不爲別指監試矣。上曰,監試則不必論矣。任㻐之撕捱,予今知之矣。必以其時試官事,如此矣。沈勖之·李賢伋,旣已處分,此後則其無撕捱之端,明矣。政院知而申飭,使無撕捱,可也。仍命勉行,書傳敎曰,沈勗之·李賢伋,旣已處分,事已了當。其他試官,無他撕捱之端,其令申飭行公。上命他承旨入侍,行左承旨李泰和進伏。上曰,玉堂省記捧入承旨,誰也?勉行曰,今日則小臣捧入,昨日則左副承旨鄭尙淳,捧入矣。上命泰和,書傳敎曰,近者玉堂,可謂濟濟,而兩日不備,事體寒心。徐命天,則頃者測候官入直,玉堂終不直宿,昨日一夜入直,今日闕直,果若請由,初何入直?大抵命天之入直,予見無矣。事之寒心,莫此爲甚,不可禁推而止,拿處。玉堂,雖不請牌,政院,其宜據例申飭,而矇然以闕直捧入,此亦紀綱攸在,昨今當該承旨,一倂遞差,前單入之。勉行先退。上又命泰和,書傳敎曰,新除承旨,牌招入直。上曰,任希孝,何以禁推乎?象漢曰,頃於動駕時,乘馬於紅馬木內,因大臣所奏,有禁推之命矣。上曰,予忘之矣,今而知之矣。仍命泰和,書傳敎曰,任希孝·高信謙,飭已行,鄭志浩,今聞供辭,更無可問,竝分揀放送。鄭肅良,今聞供辭,其宜參酌,勿罷放送仍任,營將金光泰邊獵,卽耀武之意,旣在我地,分揀放送,李商芝付過放送,牌招察任。上又命書傳敎曰,今番濬川,嗣服後巨役也。予亦欲臨視,則爲都廳,焉敢微事相爭?見漏其役,事之可駭,莫此爲甚。適中其願勿遞,竝記過放送,待令東門。諸臣以次退出。
上在昌德宮。常參以代理停,經筵停。
下直,鹿島萬戶趙光麟。
明光門殿座罷後,政院·玉堂·藥房,口傳問安。答曰,知道。
李永暉達曰,明日常參取稟。令曰,停。
具允鈺達曰,同副承旨李福源,今日不爲仕進,卽爲牌招,何如?令曰,依。
以同副承旨李福源牌不進罷職令旨,令于李永暉曰,推考徽旨捧入。
具允鈺達曰,注書李性遂自鄕上來云,卽爲牌招,何如?令曰,依。
李永暉達曰,憲府連日監察茶時,事甚未安。大司憲李得宗,卽爲牌招,何如?令曰,依。
洪樂性達曰,大司憲李得宗牌不進。執義宋明欽,持平李允郁·洪啓能,掌令李光溭在外,一員未差。今日以監察茶時之意,敢達。令曰,知道。
具允鈺達曰,注書任希孝旣已帶職蒙宥,卽爲牌招,何如?令曰,依。
洪樂性,以侍講院言達曰,本院文學李晉圭,說書鄭履煥,旣有只推之令,竝卽牌招察任,何如?令曰,依。
傳于李重祜曰,欲以宣化門爲之,以明光門擧行。
又傳于李重祜曰,玉轎,勿令待令矣。使之待令于延喜門,禁軍入直擧行,齊會後隨時擧行,只正時入之,儀註置之。
傳于李永暉曰,頃日記過都廳二人待令,前排亦爲待令。
傳于具允鈺曰,左承旨留院。
傳于李重祜曰,外門近弘化門哨官,率〈領〉入直軍,排立於禁軍陣後。
又傳于李重祜曰,都廳以下,軍服待令。
李永暉達曰,注書李性遂書答已下,卽爲牌招察任,何如?令曰,依。
傳于李永暉曰,璿源譜略修正,似遲矣,而譜牒則已爲之與否,問啓。
傳于李重祜曰,中旬晝講,明日爲之,時刻,依前擧行。
具允鈺,以宗簿寺官員,以提調意啓曰,今番王玄孫婦年六十以上,衣資食物題給事命下之後,光春君棬,以其所生母,敢以益善守漢妻,書呈於宗親府。雖曰,無識所致,其猥濫極矣。懲後之道,不可無飭,光春君棬,削職,何如?傳曰,允。
李重祜,以兵曹言達曰,新除授惠山僉使金得煋,素患關格之症,近甚添劇,時月之內,萬無起動作行之望,呈狀乞遞,邊上重鎭,不可久曠,依例罷職,準期不敍,何如?令曰,依。
洪樂性,以宣惠廳言啓曰,司僕寺僉正黃仁謙,本廳郞廳差下矣。本廳事務繁重,勢難兼行,在前,亦有本職改遞之例,黃仁謙所帶司僕寺僉正,依例許遞之後,使之專察本廳之任,何如?傳曰,允。
獻納李憲默達曰,請罪人李時蕃,依律處斷,請恒延·命垕。仍令鞫廳,嚴鞫得情,請卜連,亟令王府,拿鞫嚴問,以正王法,請稟于大朝收還罪人,天大酌處之命,夬正王法,請稟于大朝,還收罪人益源定配之命。更加嚴鞫得情,夬正王法,請罪人匡師,更加嚴鞫得情,夬正王法,請絶島安置罪人宋來復,稟于大朝,還寢發配之命,仍爲嚴鞫得情,以正王法,請前校理申致謹,前大司諫尹尙任,亟施追奪之典,請還收印信僞造罪人崔京進·李無應崇酌處之令,依律處斷,請罪人張俊乞,稟于大朝,依律處斷,請罪人鄭得彪,稟于大朝依律處斷,請稟于大朝,還寢罪人鄭起世酌處之命,依律處斷,措辭見上新除授司憲府掌令李光溭,時在京畿仁川地,持平洪啓能,時在積城地,請竝斯速乘馹上來事,下諭。答曰,不從。下諭事依達。
注書李性遂書曰,伏以,邦慶無疆。惟我聖上封爵肅謝甲日載回,臣民懽忭,曷有其極?臣於病伏鄕廬之日,猥承堂后新命,繼而馹召儼臨。臣且惶且感,不知所以自措也。分義所在,不敢久淹,昨始來伏私次,而第伏見憲臣書本,則以注薦事,盛有論列,至以更加圈取爲請,臣亦薦中之一人也。臺言如此,則公議之不愜,可以推知,揆以廉隅,不可冒沒就職,召牌之下,承膺無路,隨詣闕外,拜章徑歸。伏乞离明,亟許鐫改,以嚴公選,以靖私義,千萬幸甚。臣無任屛營祈懇之至,謹昧死以聞。答曰,覽書具悉。邦慶無彊,聖上封爵謝恩之日重回,慶忭曷有其極?爾其勿辭,從速察職。
同副承旨沈鏽書曰,伏以,臣於夢想之外,伏承銀臺特除之命,驚惶感激,罔知攸措。臣待罪郡藩,逖違文陛者,已至六年,犬馬微忱,久積耿結,恩命之下,宜卽竭蹶趨承,而左副承旨臣韓光會,卽臣姨弟也。在公格,旣有應避之嫌,則臣何敢冒沒入肅也?天牌之下,謹此隨詣,敢陳短章,伏乞卽賜處分,以存法例焉。臣無任屛營祈懇之至,謹昧死以聞。答曰,覽書具悉。書辭,令該曹考例,稟處焉。
司書李在協書曰,伏以,臣之叔父重祜昨拜承政院右副承旨矣。臣所帶春秋兼銜,自有應避之嫌,揆以法例,不可仍冒。玆敢短章呼籲,冒瀆崇聽,乞令該曹,照例鐫改,以存公格,不勝幸甚。臣無任屛營祈懇之至,謹昧死以聞。答曰,覽書具悉。書辭,令該曹考例,稟處焉。
文學李晉圭書曰,伏以,臣屢申哀籲,兪音尙靳於遞罷,冒呈辭單,特敎繼降於還給,臣誠震懍悶蹙,不知所出,宜不敢復事煩撓,以溷聰聽,而目下情私,轉益焦迫,日夕遑遑,不能自抑。此臣所以連章累牘,哀號仁覆之天,期於被譴而準請者也。臣母病勢添劇以來,有加無減,節候換而頑痰尤肆,風氣乖而暈眩加重,膈火轉盛,夜輒失睡,胃土全敗,日無所食,宛轉床玆,痛楚萬狀,老人氣息,漸就綿綴,實有奄奄難保之勢。臣方入則左右扶護,出則尋醫問藥,焦遑罔措,方寸如灼,以此情理,雖欲離捨而供職,何可得也?伏願天地父母,哀臣之血懇,察臣之疾號,特賜譴斥,俾臣得以安意救護焉。且臣伏見憲書,則極論注薦循私之弊,臣於此,殊不勝瞿然也。臣日前,果當薦事,而本無適莫,一遵公議,有何私好惡於其間哉?顧此憲臣之語,未知何所指的,而臣亦其時,主薦中一人,則今於譏斥之來,何可晏然而已乎?此亦臣難冒之一端,玆因召牌之降,又犯違逋之誅。伏乞离明,先罷臣職名,仍下司敗,以正臣罪,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,先察職後護焉。
庚辰二月初八日辰時,上具翼善冠·衮龍袍,明光門殿座入侍時,行都承旨具允鈺,右承旨洪樂性,左副承旨李永暉,右副承旨李裕身,假注書任煜,事變假注書申光翰,記事官金夢華·鄭彦暹,以次陪從。上步出延喜門,乘輿至明光門,降輿殿座,濬川堂上金漢耉·金聖應·李昌誼·洪鳳漢·洪啓禧·具善行·具善復·鄭汝稷,都廳許汲·元重會·金聖遇·具秉勳·閔百福,以次侍立。允鈺進前曰,聖候,何如?上曰,一樣矣。啓禧曰,門後風氣透入,似當有障蔽之物矣。上曰,使之垂帳,可也。上曰,承旨房單子,順房,可也。允鈺曰,注書任希孝纔已蒙放,故出牌,而姑未及入來。今日入侍,以事變假注書,替入矣。上曰,小官之不卽承牌,極爲慢蹇,禁推,可也。出擧條注書任希孝禁推事,下敎。出榻敎注書任希孝禁推代,假注書任煜仍察事,下敎。出榻敎上命宣傳官,拿入許汲·元重會,下敎曰,汝輩當此大役,固當奔走供役之不暇,而不此之爲,敢以微事相爭,極爲駭然,仍命決棍五度。上曰,濬川都廳許汲·元重會,不過自下相爭之事,則不能撿飭,而至有草記之擧,其在事體,殊甚未安。當該諸堂上,一竝推考。出擧條上謂許汲·元重會曰,予意初欲重治汝罪,仍使該曹,勿復檢擬於閫任矣。十分斟酌,只決棍放送,不遞前任,汝須極力領役,可也。上拿入李邦鵬,下敎曰,朝旣有着軍服之命,汝何不着乎?命決棍二度。上曰,李邦佐之幾寸乎?李昌壽曰,邦佐之四寸矣。上曰,始役之日不遠,其規畫之方,何以爲之?鳳漢曰,各定頭目矣。啓禧曰,定五所,而各以五色旗,分別矣。上曰,士夫家,何以爲之?鳳漢曰,亦從自願成冊矣。上曰,城內自願幾何?鳳漢曰,三萬九千餘戶矣。聖敎之下,孰不殫心服役,而今番設施,金聖遇最多用力矣。昌誼曰,金聖遇周通矣。鳳漢曰,非但周通,且有才謀矣。鳳漢曰,今此濬川時役夫。只從自願,不以家座收單。故外任之人,或出或不出,蓋由於未及聞知之致也。此非京兆知委之事,京人之爲外任者,自各該道,從自願修成冊,急速上送之意分付,何如?上曰,依爲之。出擧條鳳漢曰,具善復,兼帶摠管,似不能專任濬川之役矣。上曰,摠管誰也,誰也?允鈺曰,李吉輔時爲摠管,而方呈辭受由矣。上曰,予於頃日,有所言矣。必知幾而呈由矣。仍命書傳敎曰,參判具善復,兼帶摠管,右尹李吉輔,呈辭受由云。竝許遞,右尹有闕代,左承旨李泰和除授,牌招察任。承旨有闕代,韓光會,除授牌招察任,允鈺曰,李泰和方留院,何以爲之乎?上曰,姑待入內,牌招可也。允鈺曰,同副承旨李福源謂有情勢,今日不參矣。上命書傳敎曰,同副承旨李福源,一體許遞,其代沈鏽除授,牌招察任。上曰,沈鏽,自關東遞來後,初爲承宣乎?允鈺曰,然矣。上,召都廳五人進前曰,今此濬川,予之嗣服後巨役也。予亦於永禧殿歸路,欲爲歷見,此乃予親操版鍤之意也。汝輩須體予苦心之意,毋或少憚,而領役時,若有着敞衣頭戴笠,及絲毫所持之物,則是汝輩不肯其役之一端也。或現發於廉問,則予必重治汝罪,非徒決棍矣。五人曰,謹當依下敎爲之矣。上召戶判曰,都廳郞廳,旣已分付。卿等,亦萬端開諭於役民,勿施鞭扑,以示予意,可也。鳳漢曰,雖無下敎,豈敢歇後,而承此勤摯之命,敢不盡瘁,而事其事哉?上曰,元重會最可矣。昌壽曰,勤榦可用之人矣。上謂鳳漢曰,予以卿與判尹,爲濬川主人,若不善擧行,則予當先飭卿等矣。鳳漢曰,堂上,似不足,摠戎使。亦使之同察,似好矣。昌壽曰,摠戎使,亦可擔當大事矣。上曰,五人足矣。何必加出乎?聖應曰,軍兵領率,自是兵曹事,兵曹判書,使之同察,似好矣。昌壽曰,該曹領軍,與濬川領役,大相不同,金聖應所達誤矣。上笑謂兵判曰,卿俄以摠戎使加出之意。上達,而至於自己,則又欲規避,可堪一笑矣。上曰,動駕時,可見廣通橋耶。啓禧曰,道途回迤,不能見之矣。上曰,濬川事,戶判之至願畢矣。然有志者事竟成,事成然後,可爲大談矣。上入大內,諸臣以次退出。
上在昌德宮。常參以代理停,只晝講。
下直,水口萬戶朴尙璘。
具允鈺達曰,左承旨洪樂性,今日不爲仕進,卽爲牌招,何如?令曰,依。
以備忘記,傳于李永暉曰,今下弓矢,水口萬戶朴尙璘處給送。
李重祜達曰,憲府連日,監察茶時,事甚未安,除在外外,大司憲李得宗,卽爲牌招,何如?令曰,依。
又達曰,大司憲李得宗牌不進,執義宋明欽,掌令李光溭在外,一員未差,持平李允郁,受由在外,洪啓能在外,今日以監察茶時之意,敢達。令曰,知道。
又達曰,璿源譜略修整,似遲,譜牒則已爲之與否問啓事,命下矣。招問宗簿寺郞廳,則以爲譜牒,亦未及修整云矣,敢啓。傳曰,知道。
傳于洪樂性曰,廣興倉·內資寺·內贍寺·司䆃寺·司宰監·濟用監·繕工監·典牲署官員,晝講同爲入侍。
又傳于洪樂性曰,八司官員,皆以昨日入直人入侍,五部入直官員,亦爲入侍。
具允鈺啓曰,注書李性遂牌不進罷職代,假注書朴道天,仍察,何如?傳曰,允。
又以弘文館言啓曰,新除授副提學尹東度,時在忠淸道尼山地,經筵事緊,請斯速乘馹上來事,下諭。傳曰,允。
以說書鄭履煥牌不進罷職令旨,令于具允鈺曰,推考徽旨捧入。
傳于洪樂性曰,在近編次人,使之入來。
洪樂性達曰,今日政新除授承旨,待下批牌招,何如?令曰,依。
有政。吏批,判書韓翼謩進,參判徐志修牌不進,參議金尙喆進,左承旨洪樂性進。
吏批啓曰,通禮院右通禮吳奉源,除授後過限未肅拜,依例改差,何如?傳曰,允。
吏批啓曰,尙州牧使,今當差出,而本州以嶺南雄邑,物衆地大,素稱難治,不可不各別擇差,同道及他道有聲績已準朔未準限守令,竝擬,何如?傳曰,允。
以李裕身,爲左副承旨,韓光肇爲右副承旨,申大脩爲掌令,尹冕東爲正言,洪益彬爲司僕僉正,朴贇爲宗簿典簿,李思國爲顯陵令,趙德行爲掌苑別提,李元祥爲東部都事,金聖休爲尙州牧使,韓光協爲梁山郡守,鄭雲濟爲固城縣令,申爲玄風縣監,金載祿爲安峽縣監,閔塾爲通禮,李天輔爲社稷都提調
兵批,判書李昌壽病,參判金善行病,參議李萬宗病,參知任師夏入直進,同副承旨李重祜進。
兵批啓曰,前洪州營將鄭肅良仍任事,命下,而前因罷職,所授加資,已爲還收,何以爲之?敢稟。傳曰,仍爲加資。
兵批啓曰,領中樞府事今方有闕,依例從座目,行判中樞府事李天輔,陞付領中樞,其代,輔國知事李益炡,陞付判中樞之意,敢啓。傳曰,知道。
領府事李天輔,判府事李益炡,以趙明師爲晉州監牧官,護軍安復駿,司直李吉輔·金勉行·安·李福源·韓光會·沈鏽·沈墢·鄭尙淳,副司果黃仁謙,副司正申光翰·任煜,前洪州營將鄭肅良,仍任事,承傳。
李重祜,以兵曹言啓曰,東部都事全繼曾,自內兵曹決棍十度事,命下矣。依傳敎,東部都事全繼曾,決棍十度之意,敢啓。傳曰,知道。
李重祜達曰,明日次對,兩司當爲進參,而除在外牌不進傳旨未下外未肅拜不爲行公人員,竝待開門牌招,以爲推移進參之地,何如?令曰,依。
李重祜,以漢城府言啓曰,因臺臣所懷,人家毁撤處,發遣郞廳摘奸事,命下矣。卽爲發遣郞廳嫡奸,則中部東部,初無毁撤之處,北部西部,有一二毁撤之處,而或在八九年前,或在四五年前。今難一一追罪,南部,有一家舍之毁撤者,而卽因該部論報,以犯禁撤毁,照律勘處,而今方改建,則亦無可論。故此後各別嚴禁事,另飭於各部之意,敢啓。傳曰,知道。
敎致仕奉朝賀洪重徵書,王若曰,建有極會有極歸有極,予所期者壽域春臺,生太平長太平老太平,卿則懇以耆府朝請,其志有足可尙。玆事不容相持,惟卿,休休乎大家之風,嶷嶷然名父之子,三千字龍墀之對,桂籍拾探花之榮,幾十年烏府之銜,筍班有積薪之歎,操履嚴確,卓砥柱於中流,器宇沈凝,韻洪鍾於東序,重厚則如周勃,雅實則如卓茂。自布衣而夙,推廊廟之姿,立身而事寧考,陳力而事寡躬,別利器者式在州郡之試,間嘗銀臺之授簡,特侈尙方之賜貂,常訓揭卿來之音,於予心竊有感者,相臣效公擧之奏,有賢父是以似之,記往事於江都陪護之年,西平有子,擢司空於眞殿繕修之日,神考是懷,肆遵國朝舊章,俾題耆府新帖,家國配兩世之慶,有是君有是臣,簪履閱三朝之恩,莫如齒莫如爵。玆於萬幾之有暇,思與諸耉而式敖,賢堂之盛筵追思,覽典刑而克肖,封爵之舊甲重返,撫居諸而興懷,殿陛給扶,別是殊眷,田廬請老,奈有遐心,試念君臣之同衰,卿豈欲邁邁者,泣諫志事之未卒。予實有慼慼然,斯許退休,勉循衷懇,想慈聖賜饌之敎,社飯增悲,副老臣懸車之心,宸章示意,頹垣弊宇,縱乏鍾鼓園林之娛,蒼顔皓髥,庶占偃仰棲息之趣,於戲,鵷班永謝,卿豈無戀君之誠,犧廩特頒。予不替敬耉之典,推平日用不盡之恨,倍切惜去之懷,體古人尙猷詢之規,能忘乞言之義,故玆敎示,想宜知悉,知製敎趙製進。
庚辰二月初九日午時,上御明政殿,晝講。各司官員同爲入侍時,知事韓翼謩,特進官具善復,參贊官李重祜,侍讀官嚴璘,檢討官元義孫,假注書任煜,記事官申益彬·鄭彦暹,武臣李邦佐,典牲主簿徐命瑞,內資奉事李趾光,繕工監役趙德行,司䆃直長尹東啓,廣興奉事權櫶,濟用直長宋楷,內贍奉事權瓛,司宰僉正沈廷觀,中部奉事李命玉,西部奉事李國亨,南部奉事李世奭,北部奉事黃槃,東部都事全繼曾,以次進伏。上讀大學御製序,璘進讀大學序。上又讀大學序。璘曰,臣前以躬行心得四字,仰陳矣。上古則人君,以其躬行心得者敎人,而敎之之道,在於學校,尙書之司徒·典樂,周禮之大司樂掌成均之法,是矣。躬行仁義禮智之道,心得仁義禮智之德,而敎之以五倫,此是秉彝之所同得。故曰,不待求之彝倫之外也。惟其如是,故上行下效,而一世之化之也易。今殿下躬行心得,則高出百王,無愧三代,而風俗之偸薄日甚者,無他,不修學校之政故也。成廟朝故贊成金安國,以直講,移校理,大臣以爲,經筵雖重,師儒之任,難得其人,至請仍任直講,當時造士之規模可知,而一代人才之蔚興,非後世之所及矣。近來則司成以下,直講等官,皆爲冗官,師儒之責,只在大成,大成之所任,不過陞學而已。所謂陞學者,卽是爭名之事,自年少時,只以爭名之事導之,及其立朝,安得不爲躁競浮囂之人乎?今若一掃爭名之俗規,略倣學制弟子籍之法,擇一時經明行修,可爲士林矜式者,任其作成之責,則聖上躬行心得之效,可至風化之丕變矣。上曰,近來國子分館,則大臣,請槐院調用矣。璘曰,分館乃是博士以下之官,典籍則雖校書出身爲之,直講以上,乃是師儒之官也。上曰,聰明睿智能盡其性者,爲君師。予於中庸序,以徒得其位爲言矣。可任作成之責者,何處得來乎?璘曰,三代以前學校修明之時,在君師者,豈皆伏羲·黃帝·堯·舜生知之聖乎?若必得契而任司徒,得夔而任典樂。然後方可作成人材,則三代之時,亦必無其人矣。天生一代才,足了一世事,當今之世,安知無其人乎?上曰,大〈司〉成誰也?重祐曰,趙重晦也。上曰,吏議望,以大〈司〉成通淸,故其選尤廣矣。璘曰,吏議大成,責任各異,以此爲階梯,亦未知其當矣。上曰,今則不以大〈司〉成望,爲之矣。翼謩曰,大〈司〉成久任,然後可以責效,而可合新通者多。故例多數遞,可悶矣。儒臣所達,有所見矣。義孫曰,大學之治國平天下,皆本於躬行心得四字,殿下聖學高明。今已四次進講,前後儒臣,文義已盡,今無容更爲仰陳,而躬行心得之美,益加留念伏望。上曰,當留念矣。璘曰,本館番次苟艱,或有陳書徑出者,或有傳旨未下者,入直之人,只有任㻐一人。臣亦以掃墳事,明將下直矣。上曰,傳旨未下者誰也?重祜曰,鄭晩淳也。上曰,副校理鄭晩淳,只推牌招察任事。出榻敎重祜曰,校理嚴璘,以其私故,陳達於筵席,事體未安,推考,何如?上曰,依爲之。出擧條儒臣先退,上命各司官員,以次入侍,徐命瑞進伏。上問職姓名,次問職掌。命瑞曰,牛色也。上曰,遺在幾何?命瑞曰,牛羊豕羔爲三百三十頭矣。上曰,騂牛用之,何處乎?命瑞曰,用之皇壇矣。上曰,此亦文王·武王騂牛一之義也。黃牛用之,何處乎?命瑞曰,用之釋菜矣。上曰,天子適諸侯,則例用犢矣。彼誰也?重祜曰,頃日侍講時,別承傳陞六者矣。上曰,然矣。是其人也。仍命退出。李趾光進伏。上問職姓名,及職掌遺在。仍曰,誰也?趾光曰,讓寧大君奉祀孫矣。上曰,爲人頗詳明矣。仍命退出。趙德行進伏,上問職姓名職掌遺在。又曰,有所懷乎?德行曰,監中事,堂郞每相議爲之,別無所懷矣。上曰,汝年幾何?德行曰,三十七歲矣。上曰,誰也?重祜曰,故判書趙明履之子也。上曰,然乎?仍命退出。尹東啓進伏。上問職姓名職掌,又問所懷。東啓曰,中米貢物,有弊矣。上曰,其弊如何?東啓曰,本寺宣飯中米,惠廳及戶曹,每以色麤者,上下,貢人多有呼冤之弊。若擇給好色米,則庶有一分之益矣。上曰,郞廳旣已陳弊,令惠堂,後日登對,稟處。出擧條權櫶進伏。上問職姓名職掌所懷。仍命退出。沈廷觀進伏。上問職姓名。又問職掌。廷觀曰,主簿直長,皆有所掌,而獨僉正,無所掌矣。上曰,以長官之故,而無所掌耶?重祜曰,他各司皆然矣。上問所懷,廷觀曰,癸酉釐正後,別無可陳之弊矣。上曰,汝年幾何?廷觀曰,六十七歲矣。仍命退出。宋楷進伏,上問職姓名,又曰,汝在何處?楷曰,在於順康園洞口外矣。重祜曰,陵幸時,別承傳付職者矣。上曰,容貌異於其時矣。上曰,有所懷則陳之。楷曰,本司所用彩色遺在,皆是舊逋,指徵無處,而戶曹每以遺在責之,不爲上下,此實爲貢人之弊端矣。上曰,令戶判,登對時,稟處。出擧條仍命退出。權瓛進伏。上問職姓名職掌所懷。仍命退出。李命玉進伏。上問職姓名,及坊民都數,濬川自願人口。仍曰,誰也?重祜曰,海興君之姪也。上曰,然乎?仍命退出。李國亨進伏。上問職姓名及坊民都數。上曰,誰也?重祜曰,故參判李匡德之子也。上曰,今見汝,予心愴然。須體予意,濬川時勿負勤托,可也。李世奭進伏。上問職姓名。又曰,誰也?重祜曰,故承旨李善行之子也。上問戶口都數,又問濬川自願軍。世奭曰,當部赴役之數二千三百餘名也。上曰,所陳有條理,且其聲音,與乃父恰相似矣。領率役軍,何以爲之?世奭曰,應役之人,自有樂赴之意,其領率則似不難矣。上笑曰,爾言太過。仍命退出,退出之際。上曰,隱然有乃父樣矣。全繼曾進伏。上問職姓名及坊民都數。上曰,全繼曾,以部將出六,不着武服,此乃敢望他岐也。況以全百祿之孫,安敢如此乎?此而不治,後弊必多矣。仍命繼曾退出。上曰,東部都事全繼曾,不着軍服入侍,自內兵曹,決棍十度事。出榻敎命臣煌,出傳榻敎。翼謩曰,全繼曾事極爲非矣。第所帶之職,旣是部官,則自兵曹決棍,或似如何矣?上曰,吏判推考,可也。出擧條上命書傳敎曰,部都事全繼曾,其所南行調用,意蓋深矣。則敢欲望他岐,此忘君忘祖也。汰去部官,令軍門將官調用。黃槃進伏。上問職姓名,又曰,誰也?重祜曰,前正言榦之弟也。上曰,何以領率自願軍乎?槃曰,雖是自願軍,不可無官長之統率,臣意則待濬渠廳,排日知委,當部官員,待罷漏點考,領付役所,而以五色旗,各定頭目爲宜,故敢達矣。上曰,爾言,是也。仍命退出。翼謩曰,年八十曾經四品人加資事,載在續典,而曾經一命之人,竝許加資事,亦有特敎矣。今番上言,亦有如此之類,旣非法典所載,則有不敢自下專輒,敢此仰稟。上曰,七十古來稀,況八十乎?依前下敎施行。出擧條翼謩先退。上御明政殿月廊,召宣傳官,往招禁御兩營上番軍,使善復。宣敎曰,今此濬川役事甚大,苦莫苦矣。汝輩之意,何如?兩營軍曰,役雖大矣,而聖上旣有此成命,則爲民人者,敢不樂赴乎?上曰,汝輩有習操私習事,本營事已極多矣。何樂乎科外之役乎?兩營軍曰,濬川,非徒爲國,聖上之意,專在爲民,則夫孰曰,不可而不赴哉?上曰,今番事,予之嗣服後巨役也。予非强使之也。乃是從自願成冊,則其中,如有一毫不肯者,雖直告實狀,予當不之罪矣。須勿欺直陳,可也。兩營軍,齊聲而對曰,若有毫末不欲之意,則親問之下,何敢瞞告耶?且臣等,厚受國恩,無可仰報,當此圖報之地,而敢不竭心盡力,以效萬一哉。上曰,禁御軍,俱是可用之軍矣。善復曰,然矣。臣於外邑見之,則皆是一當百之人矣。上曰,始役之時,欲先使彼輩赴役乎?善復曰,此年三月初一日,則當下番,故始役時,欲先役此輩,來月則後來者,當赴役矣。上命重祜,書傳敎曰,今番上番兩營軍,召問其願,則皆欲濬川云,其心可嘉,一依去冬例,令濬川所,許赴三日,一體撫恤,除望後私習,下番試射放回,糧木糧米,亦依昨年例上下事,分付兩營。書訖,上使善復,宣諭于兩營軍曰,汝輩旣有自願之意,其誠可嘉,特除望後習操私習之役,汝輩,須體予苦心之意,一心赴役,可也。予則當不施鞭扑之威矣。仍命退去,善復先退。重祜曰,韓光會不爲行公,宜有變通之道矣。上曰,沈鏽則承牌耶?重祜曰,沈鏽以光會之姨從,昨者陳書而蒙遞矣。上命書傳敎曰,左副承旨韓光會,一體許遞,其代,政官牌招,以在京無故人備擬。諸臣以次退出。
上在昌德宮。常參以代理停,經筵停。
李永暉達曰,明日常參取稟。令曰,停。
又達曰,大司憲李得宗,掌令申大脩牌不進,李光溭,執義宋明欽,持平洪啓能在外,李允郁受由在外,今日以監察茶時之意,敢達。令曰,知道。
藥房都提調李,提調洪啓禧,副提調具允鈺啓曰,伏未審日間,聖體調攝,若何?寢睡·水刺之節,亦何如?劑入湯劑,已盡於昨日,臣等,卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。
中宮殿,藥房口傳問安。答曰,知道
令于李永暉曰,大臣·備局堂上引接。
李永暉,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
洪樂性,以侍講院言達曰,本院文學李晉圭書答已下,卽爲牌招察任,何如?令曰,依。
又以侍講院言達曰,本院說書鄭履煥書答已下,卽爲牌招察任,何如?令曰,依。
韓光肇,以內醫院官員,以都提調·提調意啓曰,御醫玄處明,旣已免喪,依例還屬本院,令該曹,付軍職冠帶常仕,何如?傳曰,允。
李永暉,以訓鍊都監言啓曰,都監軍兵等所授環刀一千柄,知彀官嘉善朴道亨,盡心勤勞,節省物力,今已造納矣。在前軍器新造,若滿千數,則例有監董人論賞激勸之事,而係是恩典,不敢擅便,令該曹,考例稟處,何如?傳曰,允。
李重祜,以義禁府言達曰,權知承文院副正字金會祚·李復慶·金在正·安鼎大·具持國黃㮋·李有喆·成箕柱·趙錫穆·吳著等拿處事,傳旨啓下矣。黃㮋·具持國·成箕柱·趙錫穆·吳著等,今方待令於本府。卽爲拿囚,而金會祚,下去忠淸道忠原地,李復慶,下去忠淸道溫陽地,金在正,下去忠淸道淸州地,安鼎大,下去京畿楊根地,李有喆,下去京畿竹山地云。依例發遣府羅將,竝拿來,何如?令曰,依。
以領議政金尙魯廣州地掃墳呈辭,傳于李永暉曰,給由馬·澆奠床備給。
左副承旨李裕身書曰,伏以,天祐宗祊,我大朝封爵謝恩之日,一甲重回,邦慶無前,不勝攢抃之忱。仍伏念臣塊苫餘喘,冥頑不滅,荏苒之頃,奄闋外制,起居視息,遽同平人,人理都絶,俯仰痛恨,杜門蟄伏,永絶當世之念久矣。迺者銀臺除旨,忽降於千萬夢寐之外,不知腐朽賤品,何以復塵於聖朝之收錄?承命驚惶,靡所容措,顧臣才識譾劣,本不合於任使,數十年棲屑內外,區區祿仕者,只爲親在,而今臣孤露餘生,無所怙恃,榮不逮親,祿無爲養,聖恩之下,非復往日奉檄之喜。此臣所以拜書涕泣,聞命怵惕者也。況臣狗馬之齒,已迫遲暮,禍變震剝,形質盡化,眼昏而書不辨字,臂戰而筆不成畫,喉舌夙夜之任,萬無陳力之望,天牌之下,末由入肅,玆敢略暴肝膈之懇,猥陳悲苦之情。伏乞睿慈,曲賜矜察,亟許遞改,以安私分,不勝幸甚,臣無任屛營祈懇之至,謹昧死以聞。答曰,覽書具悉。邦慶無彊,聖上封爵謝恩之日重回,歡忭曷有其極?爾其勿辭,從速察職。
副司直鄭弘淳書曰,伏以,臣伏蒙恩暇,往省先墓,獲伸情理,感結幽明,不意此際,忽承籌堂差下之命,臣本性拙才劣。凡於尋常除拜,率皆逡巡恧縮,每恐不敢承當,況此樞司宥密之地,參贊謨畫之任,夫豈有一半分近似者乎?臣誠愕眙震駭,莫省所以致此也。臣受恩深厚,報答無堦,苟其才具可堪,絲毫有裨,則豈敢徒懷巽讓之志?不思盡瘁之義,而顧此空踈迷鈍,其於機務,專昧頭緖,非徒臣自知甚明,一世之人,曾不以此等職任,期待於臣。今忽倖會誤擧,冒昧承命,則私心愧恧,姑舍勿論,公議嗤點,當復如何?抑臣嘗聞先朝盛際備局故事,五曹兩局文衡例兼之外,特差者無多,其以亞卿而見差,尤所難愼,祖宗朝掄簡之嚴重,有如此者,挽近以來,啓差之路漸廣,遂至如臣無似,猥被謬簡,苟然備數,徒使回公多門,文書停滯,無補於國,反益其弊,其爲累於聖朝綜核之政,非細故也。揣分量義,終難堪承,略入文字,猥伸微悃。伏乞睿明,俯垂鑑諒,夬賜鐫改,以重官方,以安私分,不勝幸甚。臣無任屛營祈懇之至,謹昧死以聞。答曰,覽書具悉。卿勿過辭,從速察職。
說書鄭履煥書曰,伏以,天命申休,邦慶無前,我聖上封爵謝恩之日,重回,臣民懽忭,曷有其極?仍念臣迂滯之性,蔑裂之學,不合世用,自知甚明,遇事輒顚,固所必至,而年前濫廁宮官,逃遁不得,冒沒承膺,周旋奏對之際,醜拙畢露,其疎戇無用之實,固莫逃於睿鑑之明矣。臣含恩訟罪,退伏田廬,每日循省,惶汗浹背,不意玆者,官銜除旨,復辱於因事入城之日,揆以義分,固當竭蹶趨承,以伸耿結之忱,而不但挾冊登筵之已試蔑效。抑亦彈冠束帶之自顧冞懼,揣量情蹤,鐵限在前,雖欲勉膺,其勢末由。且臣素嬰風疾,喎斜痿痺,形諸面目。此實通朝所知,而臣之老父,從宦京邸,臣急於省覲,扶病作行,道途驅馳,重觸風寒,本恙之外,添得別症,左邊肢末,擧皆痿薾,殆有半身不遂之漸,日事砭焫,了無寸效,腠理一開,脈絡皆虛,毒感乘之,寒熱交攻,貼席叫苦,蠢動無路,以此以彼,實無趨造之望,略陳短章,冀蒙矜許,而連呈喉院,一向退却,坐積違逋,萬隕難赦,睿慈包容,終靳例勘,特令只推,恩渥優異。臣之惶懍,於此益切,無地措躬,玆將懇迫之私,敢陳疾痛之呼。伏乞离明,曲垂矜察,亟賜鐫削,俾尋生路。仍治臣罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。邦慶無疆,聖上封爵謝恩之日重回,懽忭曷有其極,爾其勿辭,從速察職。
庚辰二月初十日卯時,王世子坐時敏堂。大臣·備局堂上引接入對時,領議政金尙魯,行司直金聖應,吏曹判書韓翼謩,司直具善行,漢城左尹鄭汝稷,吏曹參判徐志修,禮曹參判金陽澤,校理嚴璘,獻納李憲默,右承旨李永暉,假注書任煜,事變假注書申光翰,記事官李在協,鄭彦暹,以次進伏訖。尙魯曰,日氣甚不調,睿候何如?令曰,一樣矣。尙魯曰,頃伏聞以感候,有欠安之節云。近來加減,何如?令曰,不得顯差矣。尙魯曰,寢睡及水刺之節,何如?令曰,一樣矣。尙魯曰,湯劑及茶飮,連爲進御乎?如有不平之候,則頻召醫官,使之診察,何如?令曰,當如是矣。尙魯曰,日間,大朝聖候何如?令曰,一樣矣。尙魯曰,中宮殿氣候,何如?令曰,一樣矣。尙魯曰,嬪宮氣候,何如?令曰,一樣矣。尙魯曰,王世孫氣候一向平順乎?令曰,好過矣。陽澤曰,徽寧殿望祭攝行,有命矣。所御袍帶,無可據之前例,下詢于大臣,預爲磨鍊似好,故敢達矣。令曰,大臣之意,何如?尙魯曰,黲袍,似可矣。令曰,帶有烏犀及玉帶,以何帶爲之乎?尙魯曰,臣未及思之矣。陽澤曰,白皮靴恐或無妨矣。尙魯曰,此則過於禮節矣。不可以臆見論稟,使禮堂,詳考前例,使春坊官員,登對以奏好矣。令曰,大臣之言,是矣。禮堂考例後,使春坊以奏,可也。尙魯曰,此慶尙監司趙曮狀達也。以爲本道寺奴婢,今幾査正,而許多頉目,萬無充代之勢,依備局關,以寺奴之入防者移充後,移充及雜頉之代,良丁充定,以無奴軍爲限,通一道增減換定之際,防案勢多相左,及時改釐正事,請令廟堂稟處矣。此則已有頒下朝令,不必復煩狀稟,依此擧行之意,分付,何如?令曰,依爲之。出擧條尙魯曰,此江華留守元景淳狀達也。以爲井浦·鐵串兩堡別將,以下料米及兵房應下新還耗不足之數,依前例,以舊耗取用,待秋捧充上事,請令廟堂稟處矣。此則自有流來前例,依狀請施行,何如。令曰,依爲之。出擧條尙魯曰,朝臣呈告中,雖竝書本兼諸任,三度例下後,政院,卽爲仰稟。兼帶則毋得竝遞事,曾有定式,定式之初,以此擧行矣。歲稍久而此規寢廢,以目下事言之,入闕之後,聞銓官之言,則左尹徐命臣呈告,遞本職時,竝遞經筵兼帶云。近來凡事不遵令,類是,事雖小,極爲未安,其所帶同經筵,則使之改捧徽旨,勿爲許遞,當該承旨,從重推考,此後則更加申飭,何如?令曰,依爲之。出擧條尙魯曰,憲臺之違牌不入對,事體極爲未安,罷職徽旨捧入者外,大司憲李得宗,從重推考,何如?令曰,依爲之。出擧條憲默達曰,請充軍罪人李時蕃,依律處斷,請恒延·命垕。仍令鞫廳,嚴鞫得情,請卜連,亟令王府,拿鞫嚴問,以正王法,請稟于大朝,收還罪人天大酌處之命。夬正王法,請稟于大朝,還收罪人益源定配之命,更加嚴鞫得情,夬正王法,請罪人匡師,更加嚴鞫得情,夬正王法,請絶島安置罪人來復,稟于大朝,還寢發配之命。仍爲嚴鞫得情,以正王法,請故校理申致謹。故大司諫尹尙任,亟施追奪之典,請還收印信僞造,罪人崔京進·李無應崇酌處之令,依律處斷,請罪人張俊乞,稟于大朝,依律處斷,請罪人鄭得彪,稟于大朝,依律處斷,請稟于大朝,還寢罪人鄭起世酌處之命,依律處斷。令曰,勿煩。出擧條措辭見上新除授正言尹冕東,時在京畿砥平地,斯速乘馹上來事,下諭。令曰,依達。出擧條尙魯曰,臣伏見贊善尹鳳九上書,則勉戒之辭,反復切至,年老之人,其言可嘉。且贊善之職,自祖宗朝厚遇,非比尋常。伏願邸下,以時省覽,其書中最可服行者,使春坊,謄出一本,付諸座右,以爲朝夕親鑑之資則好矣。令曰,當依卿言爲之矣。尙魯曰,臺臣之違牌不參對。已成謬例,極爲駭然,而李憲默,今此來參,可見嶺入之質實矣。令曰,誰也?尙魯曰,先正臣李彦迪之後孫也。令曰,然乎?諸臣以次退出。
上在昌德宮。常參以代理停,經筵停。
巳時,日暈。
李永暉達曰,明日常參取稟。令曰,停。
李重祜達曰,大司憲李得宗,未肅拜,執義宋明欽,掌令李光溭在外,一員未差。持平李允郁,受由在外,洪啓能在外,今日以監察茶時之意,敢達。令曰,知道。
上在昌德宮。常參以代理停,經筵停。
夜四更,雷動電光。
下直,橫城縣監徐必修。
李重祜達曰,明日常參取稟。令曰,停。
韓光肇達曰,憲府監察茶時,諫院闕達,俱至累日,事甚未安。兩司除在外傳旨未下外,大司憲李得宗,獻納李憲默,竝卽牌招,何如?令曰,依。
以獻納李憲默牌不進罷職令旨,令于李重祜曰,推考徽旨捧入。
韓光肇達曰,注書任希孝,旣已帶職蒙宥,卽爲牌招,何如?令曰,依。
又達曰,刑曹判書沈星鎭,除拜累日,尙不出肅,詞訟積滯,委屬可慮,卽爲牌招察任,何如?令曰,依。
李永暉達曰,注書任希孝書答已下,卽爲牌招察任,何如?令曰,依。
李重祜,以刑曹言達曰,編配罪人之逃還本土,誠一痼弊,三水府犯釀爲奴定配,罪人李六孫,恣意逃躱,現捉於法曹,事之痛駭,莫此爲甚。更加嚴刑,移配絶島,以懲日後,而當該配所官,常時不能檢飭,致有此逃失之擧,不可無飭,推考警責,何如?令曰,依。
以判義禁洪象漢三度呈辭,令于李重祜曰,給之。
洛昌君樘箚曰,伏以,臣之父母墳山,在於楊州地,而屢經潦雨,莎草崩頹,方欲及時改築,得蒙恩暇,不日當發矣。仍伏念臣高祖母靜嬪閔氏,曾祖考王子仁城君孝愍公臣珙,生祖考海原君忠孝公臣健墳墓,亦在楊州之地,與臣父母墳山,相距不過一息之程。臣老且病甚,死亡無日,及此一縷未絶之前,欲爲迤往歷掃之計。伏乞离明,特賜寬暇,俾令一體往省,以伸至情,千萬幸甚。取進止。答曰,覽箚具悉。卿懇,卿其依所陳往省焉。仍令曰,給由馬澆奠床,備給。
注書任希孝書曰,伏以,天休滋至,大朝殿下封爵謝恩之年載回,臣民慶忭,曷有其極?仍念臣新進生疎,自速吏對,日昨特宥,恩出格外,召令之下,固當感激趨承之不暇,而向來憲書,盛論注薦之弊,區區私義,不敢冒進,祗赴闕外,治書將上之際,自犯稽緩之辜,禁推有命,辭敎至嚴,惶隕悚蹙,恭俟威罰,幸蒙恩恕。只從薄勘,圓扉纔脫,庚牌儼臨,其在義分,顧何敢復事逋慢,而臺言甚峻,至請薦後加圈,則臣以薦中之人,揆諸廉防,豈可諉以已肅除命,晏然供仕,不思所以自引之道乎?謹此隨詣,仰暴難冒之義。伏乞离明,亟令鐫改臣職名,以安微分,仍治臣違傲之罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。邦慶無疆,聖上封爵謝恩之日,重回慶忭,曷有其極?爾其勿辭,從速察職。
上在昌德宮。常參以代理停,經筵停。
夜一更,月入太微西垣內。自一更,至四更,月暈廻火星。五更,月暈兩珥。
洪樂性達曰,明日國忌齋戒,再明日正日,十六日國忌齋戒,十七日正日,此四日常參頉稟。令曰,知道。
李永暉,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李重祜達曰,憲府連日監察茶時,事甚未安。除在外外,大司憲李得宗,卽爲牌招,何如?令曰,依
又達曰,大司憲李得宗牌不進,執義宋明欽,掌令李光溭在外,一員未差,持平李允郁,受由在外,洪啓能在外。今日以監察茶時之意,敢達。令曰,知道。
又達曰,判義禁洪象漢,旣有三度給之之令,卽爲牌招察任,何如?令曰,依。
洪樂性啓曰,以英陵香祝,有稟達事,請對矣。傳曰,入侍。
傳于洪樂性曰,召對爲之,編次人同爲入侍。
洪樂性啓曰,藥房都提調李,提調洪啓禧,副提調具允鈺,依下敎來待矣。傳曰,入侍。
又以侍講院言啓曰,今二月十五日,徽寧殿望祭,王世子攝行事,有令矣,敢啓。傳曰,知道。
又以禮曹言啓曰,今二月二十日,永禧殿寒食祭親行事,傳敎矣。王世子亞獻之禮,依例磨鍊擧行乎?敢稟。傳曰,置之。
又以校正廳言啓曰,國朝御牒·璿源譜略,今方修正,元宗大王,皇朝賜諡諡解,雙行添錄,而和吉翁主淸衍郡主,旣已封爵,爵號,依例入錄之意,敢啓。傳曰,知道。
韓光肇,以御營廳言啓曰,本廳分授肅靖門南邊,體城頹毁處修築事,前已啓下矣。今月十三日爲始修築之意,敢啓。傳曰,知道。
傳于洪樂性曰,禮房承旨入侍。
領議政金尙魯箚曰,伏以,臣獲蒙恩由,將發省掃之行矣。嬴博之地,方亦有事,而距先墳壤界爲隣,今因此行,擬欲親檢,頫許往來之暇,是臣之望也。取進止。答曰,覽箚具悉。卿懇,卿其依所陳往來焉。仍令曰,給由馬,史官往諭。
庚辰二月十三日辰時,上御熙政堂。召對,編次人同爲入侍時,參贊官韓光肇,侍講官任㻐,檢討官李商芝,假注書任煜,記事官金夢華·鄭彦暹,編次人蔡濟恭·元仁孫,以次進伏訖。光肇曰,大臣,將作掃墳之行,故仰請次對矣。上命書傳敎曰,中旬次對,以十六日爲之。上曰,大臣必待之。使注書,先出傳之,可也。禮房承旨入侍事,下敎。出榻敎左承旨洪樂性,進伏。上曰,英陵祭官,自本道擧行乎?樂性曰,然矣。上曰,香祝事,何事乎?樂性曰,香陪書吏陪去闕外,而中路失之云。事極驚心,故敢此請對矣。上曰,其失已久乎?樂性曰,昨夕失之云矣。上曰,何處書吏乎?樂性曰,漢城府書吏矣。上曰,得之者,必持去矣。樂性曰,雖得之,必以爲重大,而不爲來納矣。上曰,此則納之爲好矣。樂性曰,愚民,安知納之之爲可乎?上曰,然矣。樂性曰,書吏不必親往,或有看代之事,故致有此弊矣。上曰,旣看代則其虛疎必矣。各陵則令陵官,奉香而去,可矣,而至於北道六陵,及長寧殿·濬源殿,則道途旣遠,且陵官,或有不能陪去之時,奈何?樂性曰,以忠儀替行,恐或無妨矣。上曰,忠儀比諸書吏,不必顯勝矣。仍命書傳敎曰,今聞承旨所奏,此前所未有,當該書吏。今日內令該曹,嚴刑島配,不可屑慢,令捕廳譏察,而其尋得者,其雖劫於法,不爲自現,今若自現,則其當勿問,令京兆,以此卽爲分付,更爲傳香。今聞一書吏受香,若外方循例香祝持去,事之寒心,莫此爲甚。此後一依朔望香例,令陵官受去,若無陵官,令忠儀代去,香陪書吏,有代立之弊。故若此,此後傳香時,香陪書吏,記名以置,詳問代立與否。若有此弊,該司官員,入啓嚴處。又命書傳敎曰,各陵朔望及祭享奉香事,旣定式,長寧殿香祝,亦依此擧行,北道六陵慶基殿·濬源殿香祝,依前香陪書吏擧行,而申飭該曹擇定。若或有不謹之事,該曹堂上·政院,亦爲察推。下吏一依今番處分嚴處,而凡傳香時,勿論陵·殿·園官員,與香陪書吏承旨,詣香室代押後,官員依傳香例擧行,香陪書吏·承旨,立於殿庭,香室守僕,月臺下奉擔事,奉承傳遵行。上曰,頃日安復駿書中,有金坽之語,此果何如人?樂性曰,當昏朝,杜門不出四十餘年,嶺南人,到今稱之云矣。上曰,贈諡事重,元良下答是矣。然末世表賢之道,不容泯默矣。仍命書傳敎曰,頃日安復駿之金坽贈諡事,此非臺臣之所請也。元良,若不諭此,予欲下敎,旣諭故雖不諭,於本事,今乃初聞,末世樹風聲之道,不可以非所請而請置之。大臣入侍時,欲爲下詢而未果。令禮官,問于在京大臣後,登對以稟。上曰,嶺人質實矣。光肇曰,然矣。上曰,嶺人,白衣不踰嶺矣。樂性曰,然矣。上曰,非但文臣武弁亦然,如鄭必信者然矣。樂性曰,如鄭必信·李泓者然矣。上曰,近來雖有嶺人收用之敎,而不見用者,多矣。樂性曰,臣亦待罪銓曹,而嶺人,旣無無職而上來者,雖或上來,皆不來見銓官,非無收用之意,而未果矣。上曰,彼承旨爲銓官時,亦不能用矣。樂性先退。上讀聖學輯要一章,儒臣上下番及承史輪讀數丈。讀訖,㻐進奏文義曰,修己致知,爲一篇之綱領,已不修,則無以致知。方今聖學,高明於修己致知之方,無所不用其極,而以世道言之,則紀綱日漸頹靡,民心日漸渝薄,如欲扶植振刷,則惟在殿下之加勉矣。上曰,正孟子所云,四境之內不治也。究其本,則寔予之過矣。㻐曰,殿下每有退托之敎,臣竊悶焉。大抵綱擧則目張,小事猶然,況治國乎?繼此以往,毋或過於自謙,而特懋日新之工,則扶世道樹國綱,亶在殿下之施措矣。上曰,所陳,是矣。商芝曰,君子修之吉,小人悖之凶,此言甚好,君子小人之分,都在修之悖之之間矣。上曰,所達之言,頗好矣。參贊官,亦陳文義,可也。光肇曰,太極之理,以仁爲首,而此篇,不曰仁義禮智,而只曰中正仁義,則中字之意,大矣。中庸,以中字,發揮萬理,濂溪,亦有中字,最好之矣。蓋隨時得中,然後可合於理,仁字亦自中正中做出來矣。上曰,名實不相符,有不承權輿之歎,而聞承旨中字之言,不覺赧然矣。㻐曰,殿下之自視歉然如此,臣之前後陳勉者以此也。上曰,成湯之日新又日新,文王之望道如未見,皆自視歉然,不敢滿足之意也。聖人猶然,況如予乎?㻐曰,堯舜亦不異於人,殿下以堯舜之德,行堯舜之道,則自底於無一物,不獲其所之域矣。何歉之有哉?上曰,予已遲暮矣。其何有效乎?光肇曰,衛武公,九十有五,猶箴儆于國矣。上曰,武公,無算之人矣。武公之前,必無武公矣。孔子,亦有吾衰之歎矣。光肇曰,大德必得其壽,儒臣所達毋或退托之語,得當矣。上曰,年老則工夫自縮矣。仁平確實云矣。近來則精神稍減云矣。兪奉朝賀云,古人,有年老而不識其子者云。至於其境,則雖生何益。㻐曰,近來多有年老入耆社之臣,此莫非囿於聖化,而致此壽也。上曰,金奉朝賀,筋力强健,意謂不止於此矣。顧謂仁孫曰,卿之父筋力,如何?仁孫曰,戶庭出入,亦難任意矣。上曰,卿父過爲欲老而然矣。承旨之父,如何?光肇曰,近來則諸節,不啻落下數層矣。上顧謂濟恭曰,卿之父,如何?濟恭曰,間多不識人之時矣。上曰,卿父今年,幾何?濟恭曰,七十五歲矣。上曰,前左相之父,雖老,不至於不識人面之境矣。仁孫曰,凡般筋力,衰鑠則甚矣。第不至如此矣。上曰,其中最無病矣。光肇曰,然矣。上曰,前左相,苫塊諸節,如何?仁孫曰,僅僅支持,而近來氣甚不足矣。光肇曰,形樣換脫矣。上曰,兄弟,何如?仁孫曰,强氣則季叔,似勝於伯叔矣。上曰,然乎?其年幾何?仁孫曰,五十五歲矣。上曰,何日見前左相乎?仁孫曰,昨日見之矣。上曰,後日相見時,必傳其善爲保護之意,可也。前左相自俸,如何?仁孫曰,自俸,本不厚矣。上曰,以此必扶持矣。予以申晦爲弱矣。今聞弟强於兄云,可怪矣。光肇曰,然矣。上曰,朴致遠强矣。入於耆社,而其年幾何?㻐曰,前見承旨所謄,則其年八十三歲矣。上命儒臣先退。上曰,李商芝之年,幾何?仁孫曰,似或庚戌·辛亥生矣。上曰,誰家婿耶?仁孫曰,故監司金鎭玉之曾孫婿也。上曰,然乎?李明中,將老於南行乎?仁孫曰,聞已廢科矣。光肇曰,講規,決非老儒所可讀誦矣。上曰,若使李最中當之,則庶可誦之矣。仁孫曰,其年亦已四十六矣。安能誦之乎?光肇曰,小學講,近來亦有之矣。上曰,然乎?今始初聞矣。光肇曰,臣待罪南邑時,習見矣。上曰,峽邑亦有此講乎?濟恭曰,臣待罪伊川時,亦以試官見之矣。仁孫曰,八道都會,皆有小學講,京中學製亦然矣。上曰,然乎?北道人才,何如?卿曾經評事,可以知之矣。濟恭曰,北方文敎甚明,六鎭才華,無異京城矣。光肇曰,北道則專尙武力,可矣。文敎,則似無用矣。上曰,北人着笠乎?光肇曰,然矣。仁孫曰,此非文敎之害也。見畿人之着笠着袍,歆羨而欲效之矣。上曰,卽今奢侈之弊,亦然矣。上曰,聞鄭彦儒宿於不䙝火之房云。然乎?濟恭曰,然矣。上曰,聞甚貧寒云矣。濟恭曰,屢試州郡,至於家無䃫石可貴矣。仁孫曰,其人誠可貴矣。上曰,嶺人之質實,承旨必知之矣。光肇曰,臣於南邑見之,則男女執鋤出田場,分路相拜而後始役,此一節,亦見可貴之俗矣。上曰,先正臣趙光祖時,有男女分路之事,其化猶存矣。曺南溟之氣節,則過矣。仁孫曰,氣節太過,故一傳而爲仁弘矣。光肇曰,濬川時,毁家而移建者多,可憐之勢,自朝家或施顧恤之方,則似可矣。上曰,毁撤處多乎?光肇曰,然矣。仁孫曰,初無川邊建舍之命,則不可以其移建,而顧恤矣。光肇曰,究覈其當初作舍之罪,則不可無罰,而到今毁撤之際,其貧而無依者,尤可矜矣。濟恭曰,銀五百兩之家毁撤者,有二處云矣。光肇曰,此則不必顧恤矣。仁孫曰,承旨之語,誤矣。王者一視赤子之道,豈擇貧富哉?上曰,關東景致甚好云矣。濟恭曰,洛山寺最好矣。光肇曰,洛山寺,三峯縹緲,自其間,見日出,故爲道臣及別星者,每於賓日軒,先入翫景矣。上曰,北關,如何?光肇曰,亦不讓於關東矣。濟恭曰,比關東,半不及矣。上命光肇,書弘陵親祭祭文以下。上曰,古本大學有之云,果然乎?仁孫曰,有之矣。上曰,與今本異者,何處乎?仁孫曰,古本則親民之親字,不以新字釋之,亦多有不同者矣。上曰,何時所撰輯乎?濟恭曰,不知出於何時矣。上曰,大學則曾子所作,而朱子出註矣。仁孫曰,註則朱子所作,而大文則曾子門人所記也。朱·陸之辯,專在於大學矣。濟恭曰,朱子一生精力,都在大學矣。上曰,書傳有今·古文,而周易,則無古今之異乎?仁孫曰,夏·商·周皆有易,連山之易,首以坤卦矣。上曰,初無六爻乎?光肇曰,文王羑里時始演易,而其後周公·孔子繫以彖·象矣。上命書傳敎曰,明日當宣政殿親傳香,以此分付儀曹。又命書傳敎曰,明日春坊官員奉香時,元良集英門外祗迎隨詣事,分付。又命書傳敎曰,進御茶飮,有下敎之事,入侍之意,分付內局,臣煜,引藥房都提調李·提調洪啓禧,副提調具允鈺,醫官方泰輿·許礈·李以楷·金履貞·李世珪·鄭允協入侍。上曰,來月不遠,又當此月,予心愴然,孑孑靡依,眩氣近甚,朝無起動之望矣。坐而作氣,呼寫祭文,稍覺少愈矣。卿等若聞此言,則必以予之三日行素爲慮,而予非因此而然也。木氣旺盛,則或有薾然,難爲收拾之時矣。午前則甚不平,故召卿等矣。今則快差,若早知其如此,則必不召卿等矣。曰,聖孝無窮,追惟往年,豈無此懷,而第不平之候,則必由追慕而然也?盍思保護之道乎。上曰,予非思貞聖而然也。自不覺其如此矣。曰,昡氣比甚之敎,或者不進湯劑而然耶?上曰,不食矣。曰,寢睡,何如?上曰,一樣矣。曰,水刺,何如?上曰,欲食之而不多食矣。曰,醫官旣入,使之診候,何如?上命諸醫診脈訖。泰輿曰,脈候則一樣矣。眩氣,專由於氣不足而然矣。臣意則日再進建功湯爲宜矣。礈曰,脈候左三分少沈,而度數乍遲矣。以楷曰,脈候沈之中,少有虛大之意,度數又不均矣。履貞曰,脈候左右三部虛軟,脾·肺氣似不足矣。上曰,湯濟爲宜乎?茶飮爲宜乎?泰輿曰,茶飮則力微,莫如湯劑之日再進也。上曰,一次猶難,況二次乎?初問之時,予已預知汝輩之勸飮湯劑矣。上曰,蔘橘茶,何如?泰輿曰,不如湯劑,而蔘橘茶,亦不可廢,兼進似宜矣。上曰,諸醫之意,何如?諸醫皆如泰輿之言。上曰,藥飮亦覺支離矣。曰,眩氣旣由於不進藥餌之害,則依醫言,卽進湯劑似好矣。啓禧曰,今夕進一劑,明朝進一劑,姑待聖候之稍勝而不進,未爲不可矣。曰,脚部痰候,何如?上曰,稍勝而久坐,則或有難起之時矣。曰,動駕之日不遠,許進湯劑爲,可矣。上曰,過矣。湯劑中有加減乎?泰輿曰,桂枝·乾羌各加五分,似好矣。上曰,桂枝尤爲厭食矣。泰輿曰,桂枝·乾羌,似不可合矣。上曰,諸議皆如此,則煎入,可也。上曰,理中建功湯,桂枝·乾羌,各加五分,自今日煎入,明日親傳香後入侍,以次爲日次問候事。出榻敎曰,明日親傳香時,必有聖候損傷之節,伏望以觀夜來氣候而爲之,則似好,故敢達矣。上曰,何害之有?動作則有勝矣。曰,調攝之節,尤宜加愼矣。上曰,夜間或有添加之症,則當止之矣。上曰,頃見壽進宮圖書,則雙書崇禎,其下書以丙寅,月日,可怪矣。重臣能知之乎?啓禧曰,崇禎乙丑後,又有康熙之乙丑,而戊辰爲崇禎元年,則此非崇禎之丙寅也,明矣。上曰,更考其文券,則又云新本宮,其惑滋甚矣。啓禧曰,事在亂前,不可詳知矣。上曰,列朝潛邸,皆無不尋,而獨中廟潛邸,尙不知之矣。啓禧曰,丙寅年,乃弘治十九年,而中廟卽位之年也。上曰,重臣頗習古事,必知之矣。新本宮三字,極爲可怪,向日都承旨所奉審處非矣。都承旨進去壽進宮,考諸文籍,明日以奏,可也。諸臣以次退出。
庚辰二月十三日二更三點,上御克綏齋。禮房承旨入侍時,左承旨洪樂性,假注書任煜,記事官金夢華·鄭彦暹,以次進伏訖。上曰,咸鏡道及慶基·長寧兩殿,香祝陪去事,予已聞知,而齋陵·厚陵,亦以香陪書吏,爲之乎?樂性曰,然矣。上曰,書吏事,思之澟然矣。樂性曰,久而不勝驚心矣。上曰,年少書吏乎?樂性曰,年少矣。上曰,陪行時能無傷汚耶?樂性曰,到處設袱於香橐,而置之,故無傷汚之弊矣。上曰,守令,雖無狀,香祝則必置之淨潔矣。樂性曰,香祝,奉置于客舍壁大廳,書吏陪宿于狹室矣。上曰,史官,曾經別檢乎?夢華曰,臣待罪穆陵時,見香祝所盛之櫃,則制樣稍狹而長矣。上曰,若問守僕,則可以詳知矣。仍命臣煜,出召香室官員及守僕入侍,上問香室官員姓名。上謂守僕曰,香祝陪去時,盛于櫃子乎?守僕曰,然矣。上曰,櫃之大小,何如?守僕曰,狹而長矣。香室官員,及守僕先退,上命臣煜,出召敦化門入直守門將入侍。上曰,香祝出去時,則開正門乎?守門將曰,然矣。上曰,輒稟政院而開閉乎?守門將曰,曉頭闕門開時,正門亦與之同開,故雖値香祝出去,別無來稟政院之事矣。上曰,然乎?此則予初知之矣。守門將先退。上曰,香祝陪去書吏,有草料乎?樂性曰,有之矣。上曰,申飭草料,則庶或無看代之弊矣。諸臣以次退出。
上在昌德宮。常參以代理停,經筵停。
貞聖王后忌辰齋戒。
親傳香罷後,政院·玉堂·藥房口傳問安。答曰,知道。
大駕詣壽進宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大駕詣於義宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
王世子徽寧殿望祭,香祗迎入齋室後,政院口傳問安。答曰,知道。
大駕還宮時,王世子祗迎入齋室後,政院口傳問安。答曰,知道。
李裕身達曰,大司憲李得宗未肅拜,執義宋明欽,掌令李光溭在外,一員未差。持平李允郁,受由在外,洪啓能在外。今日以監察茶時之意,敢達。令曰,知道。
具允鈺啓曰,徽寧殿望祭,王世子攝行時陪從,何承旨進去乎?敢稟。傳曰,右副承旨。
又達曰,今日擧動事,命下矣。右承旨李永暉以式暇,纔已出去,卽爲牌招,何如?令曰,依。
李裕身,以都摠府言啓曰,今此擧動時,侍衛,不可不備員矣。摠管二員未差之代,令該曹,以在京無故人,卽爲口傳差出,以爲備員侍衛之地,何如?傳曰,允。
兵曹口傳政事,以光興君橏,爲都摠管,以蔡濟恭,爲副摠管。
以摠管望簡,傳于韓光肇曰,新除授摠管,先隨駕後謝恩。
李裕身,以義禁府言啓曰,今此壽進宮擧動時,大駕各差備都事,當爲備員,都事李思國遷轉之代,令該曹,卽爲口傳差出,以爲分排之地,何如?傳曰,允。
吏曹口傳政事,以尹養厚,爲禁府都事。
傳于李裕身曰,百官軍兵雨具。
又傳于李裕身曰,諸司預備。
傳于洪樂性曰,禮房承旨入侍。
庚辰二月十四日辰時,上具冕服,宣政殿親傳香入侍時,行都承旨具允鈺,左承旨洪樂性,右承旨李永暉,左副承旨李裕身,同副承旨李重祜,假注書任煜,記事官申益彬·金夢華,以次侍立。上親傳各陵殿香祝訖,上命內局入診,都提調李,提調洪啓禧,副提調具允鈺,醫官方泰輿·許礈·李以楷·金履貞·李世珪·鄭允協,以次進伏。上曰,兵曹判書李昌壽,參判金善行,同爲入侍事。出榻敎昌壽及善行進伏。上曰,都承旨先奏壽進宮消息,可也。允鈺曰,臣於今曉,進去本宮,則已去甲辰失火,文籍盡燒,古有新本宮三字,而懸板中間見失,宮內村中一老人,言渠年七歲時,憲吏有更書新本宮云,他無可考之事矣。上曰,必是中廟潛邸,而可怪者,圖署中崇禎二字矣。且壽進宮文書,皆以新本宮書之矣。善行曰,中廟入承大統,在於丙寅九月初二日,則崇禎字之誤,不言可知矣。上曰,其言,是矣。允鈺曰,內需司,或有可考文籍乎?上曰,無有矣。上出自內文書及壽進宮圖署,以示諸臣。啓禧曰,崇禎字之雙書,必是追書矣。恐或其時,只書干支,而後日追書崇禎,然未能詳知矣。上曰,重臣之言,是矣,而何能的知其眞否耶?曰,追書之言,不無所見,而旣無眞的,可據之道,則何敢臆料,其必是也。上曰,聖祖自瀋陽回駕時,買得被擄人於彼國,初以侍講院處分,爲文書,到我境之後,又有義州府尹手決,聖祖仁民之德,至矣盡矣。啓禧曰,非必貴奴婢而買還也。乃出於慘憐被擄之意,則先朝聖德,實不勝欽仰,而其手決,則不必義州府尹爲之矣。在瀋時陪從人朴·鄭雷卿等,似或爲此手決,欲憑後來,可考之意矣。上曰,銀千金,旣非些小之物,則何爲不惜於未十口奴婢乎?此可見聖祖德意之藹然矣。聞張谿谷,仙源之女婿云。然否?善行曰,然矣。上曰,仙源,於卿爲先世乎?善行曰,臣之旁祖矣。上曰,張紳爲谿谷之弟乎?善行曰,然矣。上曰,壽成宮何處乎?善行曰,在於壯洞弼雲臺虛垈矣。上曰,引儀洪相壽入侍事。出榻敎臣煜承命,出引相壽入。上曰,汝知公主誕年乎?相壽曰,不得詳知矣。上曰,司禦洪相殷入侍事。出榻敎臣煜承命,出引相殷入。上曰,汝知公主誕年乎?相殷曰,丙子生矣。上命相殷·相壽先退。進曰,親傳香祝,且殿座已久,聖候比昨,何如?上曰,無加矣。曰,寢睡安穩否?上曰,曉鼓後就寢,今日初爲之矣。諸醫進前診脈訖,泰輿曰,脈候左三部,沈則少愈,而其度數之虛大而不均,則一如昨日矣,礈·以楷·履貞,亦如泰輿之言。上曰,又服建功湯可乎?泰輿曰,旣無他症候,則建功湯,連爲進御似好矣。上曰,理中建功湯,依前方,日次前連爲煎入事。出榻敎啓禧曰,洪武正韻釐正開刊事,承命已久,而因刻手無隙。今始入刻,使寫字官李彦佑·崔道慶,書其缺誤矣。各處書役,則非此人,亦可書。璿源譜略,雖是重事,而正本書寫尙遠,中草則又不必此人,李彦佑·崔道慶,限洪武正韻畢役前,各處書役,姑爲安徐,使之專意於洪武正韻之役事,分付,何如?上曰,依爲之。出擧條上命允鈺,書傳敎曰,頃因柳健所奏,墨寺洞,有中廟潛邸之舊基云。故命承旨往審,而莫知眞的,龍興舊邸皆有,而獨於中廟舊邸莫尋,心常耿結,必欲尋得,考覽壽進宮圖署年月,卽聖祖中興之時也,且考譜略,亦無疑矣。幾月耿結之中,近二百年事見此,爲人子之道,豈敢尋常?且因此文書中,得見新豐府院君夫人,明文中所書稱寧陵之文,與數張中書寧陵潛邸舊號,此何異於京兆帳籍?其中仁民之聖德,藹然於紙上,追慕一倍,其所奉安,亦豈稽滯?一依頃年明禮宮例,當詣壽進宮親審。仍詣聖祖龍興舊宮,奉安於啓慶軒而來,樻子床,以度支舊冊寶樻,與床待令垂簾等事,一依奉安閣例擧行,三嚴,當日未初三刻,禁御兩營留陣,置之,步軍三哨·馬軍二哨·禁軍二番隨駕,前後鼓吹去之,道由敦化門·弘化門入,以此分付。曰,旣有動駕之命,湯劑加意進御,似好矣。上曰,雖使日三服,予當服之矣。允鈺曰,何承旨留院乎?上命書傳敎曰,同副承旨留院,省記,使之捧入。曰,徐命天,頃有特敎拿處之命,而聞渠之親病甚重,情勢可矜云矣。上曰,時囚罪人徐命天放送事。出榻敎上命書傳敎曰,今日回駕時,當入徽寧殿,一拜而來,不過一拜,百官行禮置之。諸臣以次退出。
乾隆二十五年二月十四日辰時,王世子徽靈殿望祭,香祝祗迎入對時,右副承旨韓光肇,事變假注書申光翰,記事官鄭履煥·鄭彦暹,以次陪從。王世子具翼善冠·無揚黑圓領袍·素玉帶,乘玉轎,出集英門,詣幕次降輿時。令曰,行步席待令,可也。過香祝時,出幕次,鞠躬平身,因步詣入齋室,大駕壽進宮·於義宮,擧動還宮時,王世子祗迎于齋室門外,鞠躬平身,承史退出。
庚辰二月十四日未時,上具翼善冠·衮龍袍,壽進宮擧動入侍時,行都承旨具允鈺,左承旨洪樂性,右承旨李永暉,左副承旨李裕身,假注書任煜,記事官申益彬·金夢華,以次陪從。上步出延喜門,至仁政門內,乘輿出敦化門,至壽進宮。裕身曰,今此動駕,雖出不意,道路不爲淨掃,事甚慢忽,京兆堂郞及當部官員,推考何如?上曰,出於不意,勿推,可也。上親審後回駕時,允鈺進曰,殿下旣已親審,或有明白,可考文籍乎?上曰,別無詳知之事矣。上曰,壽進宮內居民,特爲給復事。駕前下敎上歷入於義宮,命禮房承旨·戶判入侍,左承旨洪樂性,行戶曹判書洪鳳漢進伏。上曰,壽進宮之爲中廟潛邸,明矣。見其大門,異於平人之家,而第崇禎二字,百爾思之,不無疑惑矣。鳳漢曰,旣無文籍之可憑,無以仰對矣。上曰,朗善君治石時,每隅書其年月,是矣。若使壽進宮圖署如此,則庶爲可考之端矣。樂性曰,然矣。上親書自內文書皮封二件,一則曰,此明文稱寧陵,故敬書奉安於啓慶軒。其下,又親書永嘉府夫人,成給徽安公主文記崇禎三庚辰仲春,一則曰,此八張,聖祖瀋館買來,本國人文書,有潛邸舊號。故同年月同盛一樻,卽追慕仁民之盛意,予嗣服三十六年也。仍命鳳漢及樂性,盛樻奉安于軒上。鳳漢曰,旣已盛樻,使承旨,書臣謹封,如何?上曰,可也。樂性曰,以覆床之袱,覆之,如何?上曰,依爲之。使司鑰鎖之,開金則付之修理中官,可也。上曰,編次人還宮後來待事。出榻敎諸臣退出之際。上曰,東門外民人,或有入來者,使之來待於洞口外,可也。上還宮時,下詢于民人等曰,今日雨有益於農事乎,民人等對曰,正及於顒望之時矣。上入弘化門,拜徽寧殿禮訖,入明政門,殿座于通明殿,都承旨具允鈺,假注書任煜,記事官申益彬·金夢華進伏。上曰,注書出召編次人,可也。臣煜承命出,引元仁孫入。上命允鈺,書壽進宮遣中官致祭祭文以下。仍命書傳敎曰,壽進宮,十六日,遣內侍致祭,祭物,令該宮備待。仁孫曰,頃以金坽事,有所下敎,而金坽,雖有可稱之名,旣不仕於仁廟朝,則是無異於麗朝徐甄之事也。安復駿之世稱夷·齊云者,似不當矣。上曰,然乎?安復駿,素是不從容之人,聞其上書,不知有何擧措矣。頃使承宣,讀而聞之,果有數語,使予當之。其批,必以贈諡事重,爲言矣。見元良下答,實合予意,金坽,聞有節義,故頃果下敎矣。今聞卿言,復駿事果是不從容矣。頃日,傳敎安徐,再明日次對,當下詢于大臣,承旨知而爲之,可也。上曰,金坽賜諡問議置之事。出榻敎上還宮後,諸臣以次退出。
上在昌德宮。常參以代理停,經筵停。
初昏,月暈,夜三更·五更,月暈。
貞聖王后忌辰。
徽寧殿望祭忌辰祭罷後,世子宮,政院·玉堂,口傳問安。答曰,知道。
中宮殿,藥房口傳問安答曰,知道。
李重祜達曰,大司憲李得宗未肅拜,執義宋明欽,掌令李光溭在外,一員未差,持平李允郁,受由在外,洪啓能在外。今日以監察茶時之意,敢達。令曰,知道。
藥房都提調李,提調洪啓禧,副提調具允鈺啓曰,伏未審夜間,聖體調攝,若何?昨日動駕,冒雨還宮,勞動之餘,不瑕有損乎,寢睡·水刺諸節,亦何如?臣等,不勝區區伏慮,敢來問安。答曰,知道。氣則一樣矣。
以義州府尹狀啓,漂漢人名數錯書事,惶恐待罪馳啓事,傳于洪樂性曰,勿待〈罪〉事,回諭。
李裕身達曰,明日次對,兩司當爲進參,除在外傳旨未下外,大司憲李得宗,待開門牌招,以爲入侍之地,何如?令曰,依。
二月十五日四更一點,王世子徽靈殿望祭攝行入對時,右副承旨韓光肇,事變假注書申光翰,記事官鄭履煥·鄭彦暹,以次陪從。王世子具翼善冠·無楊黑圓領袍·素玉帶,出小次,詣正殿板位,四拜訖,行酌獻禮,還詣板位,四拜禮畢後,王世子顧韓光肇曰,拜禮誰也?光肇對曰,韓東岳也。光肇曰,拜禮錯奏興拜,誠爲未安。推考何如?令曰,依爲之。光肇又達曰,日傘差備有不勤之事,極爲駭然,而本院察推之外,無他可施之罰,何以爲之?令曰,令攸司科治。令曰,奉爐官奠爐之際,錚然有聲,推考可也。因步詣于銅龍門,乘輿詣集英門,入大內後,陪從承史,以次退出。
上在昌德宮。常參以代理停,經筵停。
申時,日暈兩珥,暈上有冠,冠上有背,初昏,月有右珥,夜三更,月暈兩珥,暈上有冠,暈下有履,白氣出自左珥逶迤暈上,良久乃滅。四更,月暈兩珥,暈上有冠,暈下有履。
李裕身達曰,大司憲李得宗牌不進,執義宋明欽,掌令李光溭在外,一員未差。持平李允郁,受由在外,洪啓能在外,今日以監察茶時之意,敢達。令曰,知道。
韓光肇,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于韓光肇曰,大臣·備局堂上,詣閤。
傳于李裕身曰,備堂元仁孫·洪麟漢,卽爲牌招,同爲入侍。
傳于李永暉曰,戶判使之入來,承旨入侍。
李重祜啓曰,戶曹判書洪鳳漢,依下敎來待矣。傳曰,入侍。
李重祜,以吏曹言啓曰,今此宗廟各陵·殿寒食祭,永禧殿親祭時,大祝以下諸執事,當以侍從塡差矣。前銜中時無職名人員,令該曹,卽爲口傳付軍職,何如。傳曰,允。
兵曹口傳政事,副司果李厚達·李基德·崔台衡·鄭述祚·張淀·沈履之·李蓍建·李仁培·洪述海·鄭昌聖·尹光國·柳敍五·尹得孟·李鎭衡,以具善復,爲左邊捕盜大將。
傳于李重祜曰,寧陵阿保孫金璜,今因詳考故事,以知令軍門,卽爲調用。
又傳于李重祜曰,崔氏·崔氏·崔氏·李氏爲奏商。
又傳于李重祜曰,張氏爲尙衣,張氏爲尙食。
庚辰二月十六日辰時,上御熙政堂,大臣·備局堂上引見入侍時,領議政金尙魯,左議政李,右議政閔百祥,判中樞李益炡,行司直金聖應,判尹洪啓禧,判敦寧李昌誼,行戶曹判書洪鳳漢,行司直洪象漢,左參贊鄭翬良,兵曹判書李昌壽,吏曹判書韓翼謩,行副司直吳彦儒,知訓鍊具善行,開城留守南泰齊,左尹鄭汝稷,行副司直鄭弘淳,兵曹參判金善行,吏曹參判徐志修,行副司直金相福,禮曹參判金陽澤,工曹參判朴相德,行司直元仁孫,行司直洪麟漢,校理鄭晩淳,右副承旨韓光肇,假注書任煜,事變假注書申光翰,記事官金夢華·鄭彦暹,以次進伏訖。尙魯曰,雨後日氣頗冷,其間又動駕,聖體若何?上曰,其雨可謂時矣。氣則一樣矣。尙魯曰,寢睡何如?上曰,穩睡矣。尙魯曰,水刺何如?上曰,量不足而不能食矣。曰,眩候何如?上曰,夬愈矣。尙魯曰,換節之時,易致傷損,尤愼調攝,似宜矣。上曰,三年後,又躡春日,予所料外,向於眞殿,見慶福殿開花,予心愴然矣。尙魯曰,脚部痰候,何如?上曰,雖不刺痛,而久坐,則或有難動之時矣。曰,湯劑連爲進御乎。上曰,進服而時或小止矣。曰,無間進御似好,何爲少止乎?上曰,建功湯,於予爲單骨矣。啓禧曰,旣知其單骨,則小止之敎,臣不勝憂悶之至矣。尙魯曰,中宮殿氣候,何如?上曰,一樣矣。尙魯曰,王世子氣候,何如?上曰,一樣矣。尙魯曰,王世孫氣候一向平順乎?上曰,好在而少有拘束之意矣。尙魯曰,閭閻間兒童勤讀,則亦不無拘束之歎矣。上曰,一自柳健之後,予心靡解,披見自內文書,則壽進宮之爲中廟潛邸無疑,而圖署之祟禎字,可怪矣。尙魯曰,臣亦聞此事,而旣無明文之可考,實爲欠事矣。上曰,聖祖以千金買邊被擄人,可見德意之藹然,故問于壽進宮,探知其時買來人子孫之有無,欲爲放良而無之云矣。尙魯曰,安知其必爲奴婢,而雖是奴婢,其後種則必無矣?上曰,中廟卽位,非崇禎之丙寅也,明矣。尙魯曰,崇禎二字,必是追書矣。雖不詳知,而追書於丙寅字之上,豈不可怪乎?上曰,其坊名何也?尙魯曰,坊名則自國初,爲壽進坊洞矣。上曰,然乎?諸臣或有所見,則陳之,可也。百祥曰,恐或潛邸時,則爲新本宮,登極後,則爲壽進宮,而難知其詳矣。益炡曰,大臣所達,有所見矣。昌誼曰,臣無可仰對者矣。鳳漢曰,臣聞下敎之後,出而思之,丙寅九月,是乃中廟登極之年月,而崇禎字爲可疑之端,恐或孝廟朝貴皇明年號。故有此追書,而何能的知其眞否耶?象漢曰,臣聞此事,反復思之,而崇禎下丙寅字,文勢不接矣。聖應曰,疑者猝難仰度矣,翼謩曰,本無崇禎之丙寅,則無以仰達矣,彦儒曰,小事,猶不可强其所不知,況此等事乎?上曰,三學士之子孫,亦不知矣。善行·泰齊·汝稷皆曰,臣等亦無以知之矣。金善行曰,當初書之之時,或慮字數之多,而不足於一行,故有此雙書之擧,而此亦無如此之理,百爾思之,終不無疑端矣。志修曰,不知其本事,無以仰對矣。陽澤曰,難以臆對矣。仁孫曰,再昨已有所達,更無仰陳者矣。相德曰,不知事實,何以仰對乎?上曰,墨寺洞,則決非中廟之潛邸矣。尙魯曰,墨寺洞之言,亦是流傳之說。故臺臣,頃有所達,而旣無可據文籍,則何以知之乎?上曰,其亦不怪矣。被擄人之買來,實出聖祖之盛德,而逮予否德,一不能奉承,將不免與草木同腐,寧不寒心乎?尙魯曰,先朝盛德,臣不勝欽仰,而今此下敎,似或過當矣。曰,一不能奉承之敎,殿下之德音,至矣盡矣,而臣等,才識滅劣,無以仰體聖意,實不勝惶悚之忱矣。上曰,新豐,有子孫乎?尙魯曰,有之而不豐盛矣。曰,張善履今爲掌樂主簿矣。上曰,張紳不大段矣。尙魯曰,亦爲靖社功臣矣。曰,兄弟俱爲靖社功臣矣。上曰,香祝事,久而寒心矣。尙魯曰,香祝陪去專在於一書吏,事甚可悶矣。外方陵·殿·園,則官員之受去,宜矣,而恐或有不得,如此之時矣。上曰,亦有無時而受香者矣。承旨頃以忠儀代行爲言矣。尙魯曰,忠儀,雖非官員,而不時受香者,則忠儀似勝於書吏矣。上命書傳敎曰,香祝所得人,令該曹,米布從厚題給。尙魯曰,此咸鏡監司李彛章狀啓也。以爲會寧慶源開市時,元贈及巡兵營加贈數爻,摠計以聞,而存減之政,草率了當,其闊狹,必不適宜,請令廟堂,更爲酌定,永久遵行矣。昨年開市,旣自本道,費盡商量,措畫得宜,以此定規,以此了當,北路事誠大幸矣。今年如此,明年如此,則自可行之久遠,此非廟堂,遙加懸度,更爲酌定之事也。一依昨年例,遵守擧行事,嚴飭分付,何如?上曰,依爲之。出擧條上曰,李彛章,南北及東萊,皆善爲之矣,百祥曰,闊狹得宜矣。尙魯曰,善爲之之敎,聖敎誠然矣。上曰,李思觀,予欲用之,卿以水土之惡,有所稟達,且飭已行,欲爲內擬矣。尙魯曰,在渠私計,爲得計矣。百祥曰,處遑塞三年,又此久處於外,誠可悶矣。且其罪乃是薄過,則內擬之敎得當矣。尙魯曰,臣與右相,所見不同矣。渠旣樂赴,且數遞有弊,姑留之無妨矣。上曰,領相之言,亦是矣,而予意則非薄黃州而然也。新赴任者,卽爲辭朝,則可無弊端矣。其邑大乎?百祥曰,大而難治矣。上曰,旣爲道臣,而爲節度使管下者,亦非格例矣,百祥曰,此則不然,道臣遞來後,爲守令者多矣。上命書傳敎曰,飭已行矣。黃州牧使李思觀,其令內擬。尙魯曰,北市時,北評事輒帶監市御史之命,寔出於嚴開市防後弊之聖意,而第評事雖帶御史,以本職,則於監司,爲管下,於兵使,爲幕佐也。監司·兵使,謂有罪過,御史拘於本職,將不得請罪,名爲御史,而不敢盡行御史之責,則恐非朝家差遣之意也。臣之愚見,則每歲北市時,別遣監市御史,使監司以下知所警飭,然後似有實效,故敢達。上曰,所奏誠是,依爲之。出擧條尙魯曰,此北道暗行御史李潭狀啓也。以爲開市時,所謂博氏之自寧古塔來者,後春·穩城,皆有捷徑坦路,減得四五日程,而由穩城直還,多有前例,若自後春直還,則其所省弊,實爲不些,鍾·穩·源三邑小通事,不解淸語,無中生事,不一其端,若除出兵營幕料一窠,別設譯學,如畫師例,以淸學已等第者,極擇下送,專責鍾城等邑小通事敎授之任,則前頭開市,必多收效,竝請令廟堂稟處矣。兩件事俱有意見,而事係變通,貴在商確,令道臣與帥臣往復,消詳論理狀聞後,更爲稟處,何如?上曰,依爲之。出擧條上曰,李潭事,思之又思,其擧措駭然矣。劫邑之事,寧不寒心乎?尙魯曰,不無辭說矣。上曰,御史若如李潭之爲,則御史之名,不曰,繡衣,而特曰夜行,可乎?尙魯曰,入內衙一節,極爲非矣。上曰,六鎭,則不率眷,而或有守令之奉親者,則其間,必多叵測之事,一開此弊,流害無窮矣。頃者,誰言婦人當如此之際,則或有自縊者,而此則過矣。尙魯曰,雖不奉親,暮夜無知之間,突入內衙,則豈非可駭之甚者乎?婦人性褊,以此爲逢辱,而有此擧,亦非可怪矣。上曰,然矣。尙魯曰,兵曹事例,所謂稽留之外,不得犯用經費,而似聞近年以來,以元遺在,移送於稽留色,作爲酬用之資云,此路一開,將使經費漸耗,各別嚴禁,何如?上曰,依爲之,出擧條尙魯曰,訓鍊大將具善行,新拜將任,事務氄繁,兼帶捕將,今姑許遞,何如?上曰,依爲之。出擧條上曰,捕盜大將具善行許遞事。出榻敎百祥曰,濬川始役不遠,此是穿掘土地之役,白岳·木覓,不可無告由祭矣。啓禧曰,白岳·木覓,是祀典所載,非濬川所所當擧行,而至於川渠之神,則非祀典所載,故欲自本所行祭,白岳·木覓則使禮曹擧行,何如?晩淳曰,此非濬川所之可以私祭矣。上曰,玉堂之言是矣。橋梁之神,亦有祭,川渠之祭,亦使禮曹一體擧行。出擧條百祥曰,陵幸時植炬等所費,在前則皆出於民力,而近年以來,自上軫念畿民間,有儲置米會減之命,此是特恩,不可每援爲例,而昨秋陵幸時,守令,不役民力,直減儲置,紛報惠廳,在守令之道,未承儲置會減之令,則但當依例役民而已。不待朝令,先以儲置防役,極爲非矣。其在規正後弊之道,不可置之,其時道臣,推考何如?上曰,儲置米,非逐年會減者,道臣推考,可也。出擧條百祥曰,首相,旣以兵曹事陳白,臣亦以戶曹事,有仰達者矣。糧餉廳,專爲訓局接濟,古則一年稅入,能支一年之用而有裕矣。近則不過爲半年支計,其所繼用之數,輒稱貸於戶曹版籍司,殆無限節,此亦經費窘縮之一端,凡係餉廳財力,尤不可不一倍愼惜,而秋捧穀物,或減價許賣於私人,而不捧其價,臨遞蕩減者,不無其弊,事之寒心,莫此爲甚,此後則餉廳穀物,一從市直,自該廳作錢,毋得減價於私酬應之資,而蕩減一節,亦爲嚴防之意,另加定式申飭,何如?上曰,依爲之。出擧條百祥曰,近來朝廷取人,每先於事務邊,而稍後於文學上,其所培養之方,漸不如古,如文臣月課等應行之事,亦且廢却年久,實有欠於興起勸奬之道,大提學,方無故行公,使之申飭擧行,何如?上曰,所達是矣。申飭爲之。出擧條百祥曰,人君動駕,必前期爲之,而近者聖上動駕,或出不意,再昨壽進宮擧動,出於不得已,而或有不可如此,而倉卒動駕之時,多數軍丁,每當聚會,景色騷擾,事甚可悶矣,此後則前期定日,優容不迫,俾無臨時窘急之患,則可爲垂裕後昆之道矣。上曰,所達是矣,象漢曰,卽見京畿監司尹汲放未放狀啓,則投畀罪人金永爕,置於稟秩矣,此是特敎投畀者也,何以爲之乎?敢稟。上曰,放之。出擧條啓禧曰,禁·御兩營軍,濬川赴役時,旣有私習除減之命,依昨冬例,中日試射,亦令許除,何如?上曰,依爲之。出擧條翼謩曰,通禮·相禮,近作厭避之窠,數月來過限不肅謝,終至改差者,多至六七人,宜有飭勵之道,故敢此仰達矣。上曰,極爲駭然,令該府處之。出擧條尙魯曰,小臣伏蒙恩由,欲往省父母墳山,因爲改莎,明將下直矣。上曰,速來可矣。尙魯曰,水原地有亡子之墳,轉往爲計矣。上曰,毋至曠日好矣。上曰,濬川不遠,予心靡弛,禁·御兩軍,亦昏自願云矣。鳳漢曰,其軍着實矣。聖應曰,摠是鄕中加乃軍矣。上曰,都廳及郞廳,使之待令於明政殿,可也。濬川時,財用則付之戶判,董役則付之判尹,當以卿等二人,爲主人矣。牌將以下,已給加料,郞廳以上,亦欲給料,而欲以鐵鞭五箇,出給都廳,俾示不忘之意耳。鳳漢曰,民人輩,亦仰體聖上之至意,皆欲樂赴云矣。上命書傳敎曰,甲冑價米六百石,劃給濬川所,其所區處,堂上親承下敎,依此擧行事,分付。大臣及諸備堂先退。上曰,判金吾及大提學,留在可也。上曰,金吾有何囚徒乎?象漢曰,承文院官員,及金龜祥·魏興祖也。上曰,承文院官員,皆已就囚耶?象漢曰,有未及來者矣。上曰,待其盡爲上來,有處分矣。卿則先退,象漢退出。上謂陽澤曰,近來小學講,何如?陽澤曰,近來不必着實讀之云矣。陽澤曰,永禧殿酌獻禮時,旣以冕服,回駕時以何服磨鍊乎?上曰,回駕,當以時服爲之矣。陽澤曰,大臣俄以月課事,有所仰達,而區區淺見,有不然者,古則外方文臣,亦皆應製,熟思善作,至于三十日之久,法意甚好,而今則至於春帖子,亦皆厭避不作,況月課乎?上曰,日久則自當熟思,何厭之有?陽澤曰,凡做文,在於一日半日之間,則可見其工拙矣。雖曠日持久,無熟思之理矣。上曰,孔子曰,爾愛其羊,我愛其禮,月課亦禮也。卿須不廢,可也。陽澤先退。光肇曰,卽有明政殿召見都廳之敎,臣等,亦當詣閤外矣。上曰,都廳,欲以軍服召見,承史則不必來詣矣。諸臣以次退出。
庚辰二月十六日巳時,王世子坐德成閤,承旨持公事入對時,同副承旨李重祜,假注書任煜,記事官鄭履煥·鄭彦暹,以次進伏訖。重祐進奏京畿監司尹汲,申本道內各邑條還上捧未捧數爻開坐事,踏達字而退出。
庚辰二月十六日申時,上御克綏齋,承旨入侍時,右承旨李永暉,假注書任煜,記事官金夢華·鄭彦暹,行戶曹判書洪鳳漢,以次進伏訖。上曰,壽進坊新本宮,可怪矣。本是齊安大君房,而至於中廟宮,則不敢稱齊安大君房,稱謂新本宮矣。鳳漢曰,如非中廟潛邸,則似無年月日脗合之理矣。恐或孝廟朝,以尊周爲義,故書以崇禎矣。上曰,追書則無疑,而必是次知中官誤着之事矣。鳳漢曰,考見他宮圖署,則或有稽疑之端乎?上曰,無之矣。皇明運訖後,丙寅爲幾年耶?永暉曰,自甲申至丙寅,爲四十三歲矣。上曰,甲申則未及三周乎?鳳漢曰,然矣。上曰,聖祖所買還被擄人,來此後必爲放良矣。鳳漢曰,似卽放良矣。上曰,聖祖盛德,藹然於紙上,實不勝欽歎之至矣。予以否德,臨御卅載,無一惠及於民,而一心則惟在元元,若忘民則不免忘祖之歸矣。向日召見都廳,付以萬民,而始役之日不遠,見其鐵鞭,必思予矣。頃問其遲速,則以四十日爲期云矣。鳳漢曰,卽今自願,爲十二萬軍,不知始役後,又得幾許名,而拓沙之道,村舍所在處則甚難矣。上曰,民不知勞,則自有鼓動之意,予雖臨門,其呼邪之聲,則不禁,可也。若使靈城生在,則必出一策發一計,擔當一隅矣。鳳漢曰,然矣。上曰,不識事之儒生,必曰,一號令間事,而此豈易乎?故予不强使,而只以自願受成冊耳。鳳漢曰,凡事之大更張難矣。今此濬渠,數百年後大事,則豈不難乎?上曰,予以卿與洪啓禧,爲主人矣。鳳漢曰,京畿儲置,每患苟簡,至有京廳米移給之擧,而嶺南廳,以京畿廳相資之故,主客俱困,事極可悶,此後則京畿國役時,應下外,勿以儲置會減。雖有儲置劃給之命,每每煩稟爲難,直以他公穀,推移代劃爲宜,依此定式擧行,何如?上曰,依爲之。出擧條永暉曰,捕盜大將落點未下,故敢達矣。上曰,予當下之矣。命中官,出捕將落點,傳于永暉。仍命書傳敎曰,新除捕將具善復牌招,傳授命召,及大將牌·傳令牌,上謂永暉曰,夜雖深矣。當出標信,具善復,卽爲牌招,可也。上曰,川渠祭文,書入乎?永暉曰,未及書入矣。上命臣煜持入,命永暉讀之。讀訖,諸臣以次退出。
上在昌德宮。常參以代理停,經筵停。
夜自三更至五更,月暈兩珥。
世宗大王忌辰。
李重祜達曰,明日,再明日,親祭齋戒,二十日,正日,此三日,常參頉稟。令曰,知道。
又達曰,大司憲李得宗未肅拜,執義宋明欽,掌令李光溭在外,一員未差,持平李允郁受由在外,洪啓能在外,今日以監察茶時之意,敢達。令曰,知道。
李永暉達曰,左副承旨李裕身,右副承旨韓光肇,今日不爲仕進,竝卽牌招,何如?令曰,依。
傳于李重祜曰,編次人,使之入來,沈翼雲·洪相殷,亦爲來待。
李重祜啓曰,編次人蔡濟恭,元仁孫,依下敎來待矣。傳曰,詣閤。
韓光肇達曰,掌令李光溭,下諭後過限不上來,依定式遞差令旨,及禁推徽旨捧入之意,敢達。令曰,知道。
韓光肇,以兵曹言啓曰,今二月十七日,武臣堂上朔試射日次,而國忌相値,不得爲之之意,敢啓。傳曰,知道。
以濟州牧使狀達,薦新及進上靑橘,未免苟充,惶恐待罪事。令于李重祜曰,勿待罪事,回諭。
庚辰二月十七日辰時,上御熙政堂,編次人入侍時,編次人蔡濟恭·元仁孫,同副承旨李重祜,假注書任煜,記事官申益彬·鄭彦暹,以次進伏訖。上曰,洪相殷若來詣,則使之入來,可也。臣煜承命出,引司禦洪相殷入。上曰,汝家有己卯年明文,而淑愼公主,序居第二乎?相殷曰,臣考見家中文書,則臣之高祖母,本無入瀋之事,而淑愼公主,序居第二矣。上曰,其爲壽進宮也,明矣。汝則退去,相殷先退。上曰,其後聞之,則以壽進宮,爲齊安大君房云矣。仁孫曰,臣聞呂城尉家言,則壽進宮本是中廟潛邸,而別給呂城矣。中間失火,還納國家云,而旣無明文,未知其的實矣。上曰,齊安大君,與成廟爲四寸,則於中廟,爲五寸矣,呂城尉誰也。仁孫曰,中廟朝駙馬矣。本無崇禎之丙寅,則臆料似未安,而恐或壽進宮更造時,更書崇禎於圖署,以爲可證之端矣。重祜曰,私家大事,亦以崇禎年號書之,朝家文書,恐或如此矣。上曰,濟州進上文券,皆以壽進坊新本宮,書之矣。仁孫曰,新本宮之意,臣雖不知,而壽進坊之名,則自國初有之矣。上曰,柳健所稱南山下,則非矣。重祜曰,傳來之言,則有之矣。上命濟恭,校正具允明所付標御製。上曰,具允明於御製編次,其心眷眷矣。或有過於詳密者,或有近於野俗者,而其心則,可貴矣。其人非細人,而看文則細矣。仁孫曰,看文過則細矣。濟恭曰,臣常爭之以太瑣細矣,重祜曰,爲人詳密,故如此矣。濟恭曰,具允明平生工夫,着意於表文,故有此病矣。上曰,何文登科乎?仁孫曰,以表得中矣。上曰,其弟何科乎?仁孫曰,亦以表登科矣。上曰,自具允明之父,而文科乎?仁孫曰,中間科甲連疊,先正臣成渾,亦往來於其家門下矣。上曰,然乎?上曰,花開草綠,群生庶彙,皆以爲自樂,而予則少無浴沂風雩之心矣。漢文,猶有春意,故有陽春詔,而予則無一惠及於民,當春而心尤一倍矣。向日雨,可謂時雨,而晴亦得中矣。動駕問東門外民人,則春耕幾半云。今年則春耕早矣。仁孫曰,節候早,故農期如是矣。上命書傳敎曰,噫,此何時乎?政漢文春詔之時也。嗟彼八域困窮蔀屋之民,其亦與草木而樂乎?思之及此,玉食奚甘,況節候太早,昨於途中,問於畿民,春耕已半云,畿甸若此,三南可知。且時雨已下,蒼蒼助農,人何敢忽?咨道臣·守令,勸農之政,着意擧行,況設賑之政,尤爲矜惻。噫,見他民之耕作,仰本官之設粥,其雖得活於賑濟,何能作農於今年?若不得活於此賑,其將顚連於溝壑,思之及此,若恫在己,須體此意,竭心賑政,其於隨起隨稅處,此亦爲民勸農之意也,旣已命焉。予何欺民,可墾者墾之,可起者起之。勿負勤懇之意事,下諭于八道·兩都。上曰,三年之後,初見春序,予心一倍,予亦老矣。時憶諸臣中老人,每切思想矣,承旨之父,近來何如?重祜曰,臣父筋力及寢食,比前半減,而或有出入之時,則氣甚昏矇,家間兒少來拜者,或問誰某,且有不當尊稱者,而尊稱之時矣。上曰,如此之時,則爲人子者,心切悶矣。此老人之例也,壽限則不在於此矣。重祜曰,臣等,每與守禦使臣鄭翬良,語及將老憂悶之節,而翬良之語,亦如聖敎矣。上曰,市民之赴役於濬川者,必募軍而送之矣。濟恭曰,募軍矣。仁孫曰,渠輩皆有家僮,不必親赴其役矣。重祜曰,市民,少有家産,則皆有奴僕矣。上曰,毋論親執與否,只在於誠與不誠,而當此寒食之時,可無寬待之典乎?仍命書傳敎曰,思之則濬川赴役之第三日,卽寒食也。噫,其君三年服纕之時,民雖除服,便是遏密,況節早,今年寒食,無異暮春,而此等之時,不能拜墳,人情若何?三明日,卽雇軍之外,市民中擔當赴役者,特爲停役,用於翌日事,分付濬川所。上曰,留院,以左副承旨李裕身爲之事。出榻敎諸臣以次退出。
上在昌德宮。常參以代理停,經筵停。
辰時巳時,日暈。
以承傳色,口傳下敎曰,明日二嚴後,於仁政殿,當親傳各陵傳香,禮房以此擧行,儀注置之。獻官,已爲淸齋,以當初啓下人擧行。初嚴後,當下標信,御營廳陣,則各陵傳香陪往時,兩傍排立,禁御兩營,則兩大將,爲濬川堂上,故初不欲留陣矣,擧動經宿,故使之留陣矣。再明朝,先爲解嚴,兩大將隨駕於興仁門事,以標信,仍爲分付。
韓光肇達曰,大司憲李得宗,未肅拜,執義宋明欽,持平洪啓能在外,李允郁,受由在外,掌令二員未差。今日以監察茶時之意,敢達。令曰,知道。
洪樂性,以禮曹言啓曰,永禧殿寒食祭親行時,王世子亞獻禮,旣命置之,出還宮時,王世子闕門外祗迎之節,何以爲之?敢稟。傳曰,置之。
傳于韓光肇曰,明日,馬軍三哨,禁軍三番,步軍六哨,擧行。
又傳于曰,頃日壽進宮隨駕軍兵,今番拔之。
注書任希孝罷職代,李中權爲假注書,李中權在外代,李身晦爲假注書。
李永暉,以濬川所言啓曰,今日濬川始役之意,敢啓。傳曰,知道。
又以濬川所言啓曰,本所旣已始役,五間水門。自今日限畢役,晝開夜閉之意,令兵曹擧行,何如?傳曰,允。
傳于李永暉曰,濬川所仕進單子,置之。
上在永禧殿齋宿。常參以代理停,經筵停。
藥房都提調李,提調洪啓禧,副提調具允鈺啓曰,伏未審日間,聖體調攝,若何?寢睡·水刺之節,亦何如?今日爲診候日次,臣等,卽與諸御醫入侍,詳察聖候,議定湯劑繼進當否爲宜。臣等,不勝區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。
中宮殿,藥房口傳問安。答曰,知道。
李裕身達曰,大司憲李得宗,未肅拜,執義宋明欽,持平洪啓能在外,李允郁,受由在外,掌令二員未差。今日以監察茶時之意,敢達。令曰,知道。
大駕詣永禧殿,入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。望拜禮後,政院·玉堂·藥房,口傳問安。答曰,知道。
傳于李永暉曰,戶判,若不往濬川所,入侍。
洪樂性啓曰,假注書李身晦,時無職名,令該曹,依例付軍職,冠帶常仕,何如?傳曰,允。
韓光肇,以兵曹言啓曰,在前經宿擧動時,大內巡檢等事,使入直兵曹·都摠府堂上申飭事,例有啓稟分付矣。今亦依此擧行之意,敢啓。答曰,知道。
又以兵曹言啓曰,今二月二十日文臣朔試射日次,而動駕相値,不得爲之之意,敢啓。答曰,知道。
庚辰二月十九日辰時,上御仁政殿月臺。親傳香入侍時,行都承旨具允鈺,左承旨洪樂性,右承旨李永暉,左副承旨李裕身,右副承旨韓光肇,同副承旨李重祜,假注書任煜·李身晦,記事官金夢華·鄭彦暹,以次侍立,上具遠遊冠·絳紗袍,親傳各陵香,仍詣板位香祗迎。上曰,廂庫次知中官,不知時刻,衣襨徑先陪去,極爲非矣,從重推考,可也。出擧條上曰,牌房中官,標信不卽待令,極爲非矣,推考,可也。出擧條仍詣永禧殿。
庚辰二月十九日辰時,上詣永禧殿。擧動入侍時,行都承旨具允鈺,左承旨洪樂性,右承旨李永暉,右副承旨韓光肇,同副承旨李重祜,假注書任煜·李身晦,記事官金夢華·鄭彦暹,以次隨駕,上具遠遊冠·絳紗袍,以乘輿出仁政門外,降輿陞輦。上曰,米二石·甘藿六百斤,出給于濬川所,以饋明日役軍,上至敦化門洞口外,承旨入侍時。上曰,奉常寺官員,陪去犧牲,何晩也。奉常寺假官對曰,時刻然矣。上曰,速爲陪去,上詣永禧殿紅箭門,下輦升輿時,上指南克寬旌閭曰,南克寬誰也,李重祜曰,南九萬之孫也。上入齋室,諸臣以次退出。
上在永禧殿齋宿。
李裕身達曰,兵曹郞廳來言,闕內各處入直軍士夜巡檢之意,敢達。令曰,知道。
李裕身,又以達曰,都摠府郞廳來言,闕內各處入直軍兵夜巡檢之意,敢達。令曰,知道。
庚辰二月十九日午時,上御齋室板位,望拜禮入侍時,行都承旨具允鈺,右承旨李永暉,右副承旨韓光肇,同副承旨李重祐,假注書任煜·李身晦,記事官金夢華·鄭彦暹,以次侍立。上具冕旒冠·絳紗袍,齋室板位,行望拜禮,禮畢後,仍詣正殿奉審後,還入齋室,諸臣以次退出。
庚辰二月十九日四更一點,上御正殿板位。親祭入侍時,行都承旨具允鈺,左承旨洪樂性,右承旨李永暉,右副承旨韓光肇,同副承旨李重祜,假注書任煜·李身晦,記事官金夢華·鄭彦暹,以次侍立,上具冕旒冠·絳紗袍,出齋室,詣正殿板位,行禮畢後。上曰,諸執樽所立,失其處所,竝推考。出擧條上曰,分付戶曹,以油灰,塗塞於樑椽隙間,可也。上曰,此後廟殿齋室不獲已者外,勿爲新排。出擧條上還入齋室後,諸臣以次退出。
上在昌德宮。常參以代理停,經筵停。
親祭罷後,王世子遣宮官問安,答曰,知道。王世孫遣講官問安。答曰,知道。政院·玉堂·藥房口傳問安,答曰,知道。朝廷二品以上·六曹堂上單子問安。答曰,知道。大駕歷臨東城,上入幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
李裕身達曰,明日常參取稟。令曰,停。
又達曰,大司憲李得宗,未肅拜,執義宋明欽,持平洪啓能在外,李允郁,受由在外,掌令二員未差。今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而動駕相値,頉稟。令曰,知道。
又達曰,今日賓廳坐起日次,旣已頉稟,所當持公事入對,而動駕相値,頉稟。令曰,知道。
傳于具允鈺曰,都承旨·禮房承旨入侍。
傳于韓光肇曰,諸司預備。
兵曹口傳政事,具善復·鄭汝稷,爲副司直。
庚辰二月二十日卯時,上還宮擧動。歷臨興仁門入侍時,行都承旨具允鈺,左承旨洪樂性,右承旨李永暉,右副承旨韓光肇,同副承旨李重祜,假注書任煜·李身晦,記事官金夢華·鄭彦暹,以次隨駕。上具翼善冠·衮龍袍,以乘輿出永禧殿紅箭門外,降輿升輦。上曰,訓將入侍于城上,中軍代領。駕前下敎上曰,守禦使·摠戎使,入侍于城上事。駕前下敎詣東城上殿座。上曰,左右相入侍事。出榻敎上曰,具允鈺,勞問城內,韓光肇,勞問城外,聞汝役聲,若已當乎役處,須以予親操版鍤之意,諭之。上曰,彼運沙之牛,身瘁極矣,而畢竟輒推食之,毛骨無餘,良可傷也。李永暉曰,聖敎至此,其所謂恩及禽獸也。彼牛請勿殺,而屬之軍門,待其自斃則,好矣。上曰,屬之內農圃,可也。韓光肇來奏曰,民言一日之役,何勞之有,聖敎此摯,終身役之,民無怨矣。具允鈺來奏曰,民皆感祝無地,踴躍思效矣。上命金華鎭·嚴璘曰,今此濬川之役,雖出於民心之自願,恐或有怨者矣。儒臣,暗行聽察以奏。上曰,左右相來待乎?使之入侍,臣身晦承命而出,引入訖。左議政李曰,濬川堂上具善復·鄭汝稷,俱帶詞訟衙門,當有變通之道矣。上曰,竝許遞。上曰,卿等前日有所達矣。今欲用之,何如?曰,好矣。黃仁儉,與臣有親査之嫌,不敢仰請,而右相前已有陳達之人矣。下詢何如?右議政閔百祥曰,臣以黃仁儉·鄭實可用之意,仰達於前席矣。黃仁儉爲人恬靜,杜門自守,誠可尙矣。上曰,然矣。其外貌殆同鄕人然,尤貴矣。上曰,李景祜,淳實無華,心常嘉之,而其於事務上,亦鍊熟矣,登科已久,今且老矣。欲用之,何如?曰,好矣,而臣等,前旣有仰達之人矣。百祥曰,李景祜登科雖未久,而累典州郡,皆有聲績,亦好矣。然凡陞擢,宜吏議久勤,彼左承旨洪樂性,登科已久,吏議中最爲久勤。且其爲人從容,與物無競,可合陞用。上曰,彼承宣,予知其可用之人,而雖非今日,豈無其時?今番則予欲用此二人矣。曰,洪樂性誠好矣。旣知其可用,則願留聖意焉。百祥曰,臣與李景祜,爲異姓八寸親,故習知其爲人從容且精矣。上曰,然矣。上曰,刑曹參判具善復,漢城左尹鄭汝稷,方帶濬川堂上,依大臣所奏,竝許遞,其代,欲鎭今世之躁競,宜遵光武之褒德候,副司直黃仁儉,參判除授,副司直李景祜,左尹除授。出傳敎上曰,濬川堂上前參判具善復,前左尹鄭汝稷,口傳付軍職事。出榻敎金華鎭·嚴璘來奏曰,臣等,變服雜行於役軍中,細細探索,則人皆感祝聖德而小無怨心矣。上命三軍門,各發二十名,試役於前,適有濟州民六名,亦願赴役。上曰,民情大可見矣。上曰,兩營上番軍,雖從願許赴,此亦以只用都民,則廣州軍,自願趁役,其誠可尙,令賑廳,特給糧米,今日目覩。噫,臨御卅載,無一惠民,而若是勇赴,其誠雖嘉,不覺靦然,今日非當次先爲赴役軍,令濬川所成冊當次,當次應役時,特減一日事,分付。出傳敎上曰,回駕時路由弘化門,以靑陽門入,以此分付。出榻敎上乘輿出興仁門外,臨五間水門,還入興仁門,降輿升輦時。上曰,編次人入侍事。駕前下敎上曰,戶判洪鳳漢,判尹洪啓橲入侍事。駕前下敎上曰,噫,涼德無能,臨御卅載,無一惠民,國役荐疊,上負昔年愛恤之盛德,夙夜悚恧之中,于今濬川之役,意雖爲民,白首暮年,令民巨役,一自此命,尤爲用心,再昨聞役聲。身雖在於九重,若臨覩乎役處,常時無睡之中,心豈弛乎?今日躬臨以視,一倍于心,非當次而願役者,誠亦料外,而至於耽羅貢人,亦皆挺身赴役,雖難孤其誠而許之。噫,再昨年陵役,躬覩其誠,今日又若此,此寔昔年恩澤攸及也,不覺愴然。噫,恒日旣負都民,而民則自願巨役,此乃於戲不忘之誠,子來昔日之意,旣已目覩,豈只饋一盂飯而回乎?都廳·郞廳,各賜弓箭,牌將亦賜弦弓,而內下米十五石分給,今日自願赴役之軍濟州人六名,令該廳,原給外,厚給回糧,甲冑米六百餘石,加下本所,其令今日赴役都民處,加給糧米,而其餘,則補前所給,用於來期。噫,濬川之役,幾百年後,今復經始,臨行勞民,豈無示意?咨濬川堂上以下,體予此意撫恤使役,畢此役,然後予當便寢矣。川邊造家之民,初雖犯禁,非渠之事,轉相買賣,以至于今,勿論已撤將撤,亦甚矜惻,令賑廳顧恤,以表此意。出傳敎大駕還至弘化門外,承旨入侍時。上曰,晝講明日爲之,時刻依前擧行,上仍下輦升輿,詣靑陽門外。上曰,訓將入侍,具善行入侍時。上曰,卽爲解嚴,可也,上入靑陽門內,群臣,以次退出。
上在昌德宮。常參以代理停,只晝講。
卯時,日有兩珥。辰時,日暈兩珥。暈上有冠重暈,重暈上有背。
藥房都提調李,提調洪啓禧,副提調具允鈺啓曰,伏未審夜間,聖體調攝,若何?眞殿親享,徹夜將事,東門歷臨,竟日觸風,勞動旣多,不瑕有損乎?寢睡·水刺之節,亦何如?臣等,不勝區區伏慮,敢來問安。答曰,知道。氣則一樣矣。
中宮殿,藥房口傳問安,答曰,知道。
親鞫罷後,政院·玉堂·藥房口傳問安。答曰,知道。
具允鈺達曰,明日常參取稟。令曰,停。
李裕身達曰,大司憲李得宗,初度呈辭,執義宋明欽,持平洪啓能在外,李允郁,受由在外,掌令二員未差。今日以監察茶時之意,敢達。令曰,知道。
具允鈺達曰,右承旨李永暉,右副承旨韓光肇,今日不爲仕進,卽爲牌招,何如?令曰,依。
傳于洪樂性曰,今日晝講,訓將·禁御兩將,戶判同爲入侍。
傳于李裕身曰,晝講,宣政殿爲之。
李裕身啓曰,兵曹參知任師夏有時急仰達事,詣閤請對矣。傳曰,入侍。
李永暉達曰,今日親鞫事,命下矣。承旨不可不備員,都承旨具允鈺,左承旨洪樂性,同副承旨李重祜,纔已申退矣。同副承旨李重祜,卽爲牌招,都承旨具允鈺,左承旨洪樂性,拘於廳規,不得請牌,何以爲之,敢稟。令曰,牌招。
李裕身,以義禁府都事,以鞫廳大臣言啓曰,問事郞廳前正言鄭昌聖,時無職名,令該曹,卽爲口傳付軍職,使之冠帶常仕,何如?傳曰,允。
又以義禁府言啓曰,今此親鞫時假都事十員,令該曹其爲差出,何如?傳曰,允。
又以義禁府言啓曰,今此親鞫時,罪人往來,例有軍兵排圍之事,令訓鍊都監擧行,何如?傳曰,允。
又以備邊司言達曰,安邊府使李錫祥,在任身死矣。曾經承旨,喪柩上來時,擔軍題給之意,分付所經各道,何如?令曰,依。
又以兵曹言啓曰,今二月二十一日,武臣賓廳講書日次,而晝講相値,不得爲之之意,敢啓。傳曰,知道。
韓光肇,以兵曹言達曰,世孫衛從司右從史洪樂仁,素患痰濕之病,挾感發作,症勢甚重,時月之內,無望供職,呈狀乞遞,陪衛輪番之任,不可久曠,今姑改差,何如?令曰,依。
兵曹口傳政事,黃仁儉,爲副司直。
李裕身,以禁衛營言啓曰,各軍門中日時沒技人別單書入事,曾有前例矣。今二月十六日,本營將校軍兵等春夏等賞中日時,騎士出身曺時得,六兩一矢一百五十七步,二矢一百六十一步,三矢一百六十步沒技,依例別單書入之意,敢啓。傳曰,知道。
韓光肇,以禁衛營言啓曰,各軍門中日時沒技人別單書入事,曾有前例矣。去十月十四日,本營番中日時,監試敎鍊官閑良具善亨,片箭邊三中沒技,而前大將具善復,在任時,未及啓稟,故別單今始修入之意,敢啓。傳曰,知道。
又以禁衛營言達曰,本營分授崇禮門北邊體城崩頹處,待日氣稍暖改築事,前已定奪矣。將以今月二十七日,始役改築,而所入石子,則二十二日爲始,碌磻近處,依例浮取以用之意,敢達。令曰,知道。
李裕身,以義禁府言達曰,京畿坡州牧投畀罪人金永燮放送,承傳啓下矣。放送事,分付道臣之意,敢達。令曰,知道。
又以義禁府言達曰,前左通禮任鏡觀·李運海,前右通禮李萬育·吳奉源,前相禮權瑞東·黃㝡彦等,令該府處之事,傳旨啓下矣。任鏡觀·李運海·李萬育·吳奉源·黃㝡彦,今方待令於本府,卽爲拿囚,權瑞東,時在江原道江陵地云,依例發遣府羅將拿來,何如?令曰,依。
全羅監司朴道源書曰,伏以,天休滋至,聖算無疆,重逢謝封爵之日,特宣諭耆民之音,中外抃祝,曷有其極?仍伏念臣空疎鈍滯,素無知識,實不合於藩臬重寄,而仰感簡拔之恩,不敢屢瀆,隱忍冒赴。苟然若眞有可堪者,有違初心,俯仰愧怍,日夜憂懍,罔知攸措,顧臣所守一路,幅員廣闊,兼控陸海,租賦浩大,專供經費,卽古所謂國家根本之地也。其責任之重,視他道自別,而謠俗險詖,訕訛善興,誅求煩重,村閭凋殘,衆弊群瘼,莫可捄正。雖使古人之有幹略聲望者當之,猶懼其不能稱塞,如臣駑下之資,素蔑才具,其何以遷無有而裕財賄,且乏威重,其何以彈列州而服民心乎?臣之到營,今已三朔,而塊然束手,無所猷爲。凡於營邑事務,一遵朝家成法,按例奉行,毋或違越,誠恐上以孤聖上委寄之重,下以負家世謹拙之規。一味泄泄,居常愧恧,不待衆人之嗤點,而臣亦自知其生疎可笑,則又何望其承宣風化,導揚德意,少弛我聖朝南顧之慮也哉?且臣素有痰喘消渴之病,轉益癃痼,自同廢物,有時發作,判以死生,昨冬下來,節屆風高,病根已深。初來自覺,南土下濕,春瘴先至,舊症新恙,一時竝劇,多方醫治,未見痊可,精神昏憒,酬應錯亂,閉戶調息,政務阻滯,吏治民瘼,漫不可否。以此病狀,決難虛縻重任,以貽尸素之譏,況且春巡在邇?蠢動無路,列邑解弛,命令不通,緣臣一人,妨公廢事,其在國體,誠非細故,玆敢仰籲於,貳極之下。伏乞睿慈,特垂矜憐,亟賜遞改,以便公私,不勝萬幸。答曰,覽書具悉。邦慶無疆,聖上封爵謝恩之日重回,歡忭曷有其極?卿勿過辭,從速察任。
大司成趙重晦書曰,伏以,臣猥以無似,忝長師儒,才分不稱,堪承無望,敢控血懇,冀賜鞶帶之褫,而微誠未格,睿批靳許,分義是懼,不敢更事瀆擾,而適値歲首朝參,百僚咸造,黽勉出肅,祗參班行,而靦顔尸職,已過月餘,私心悚蹙,靡所自容。此際伏聞日昨講筵儒臣,盛論近來士習爭競之弊,而仍以大成所職,不過陞學,宜擇經明行修之人而委任之。一掃汚習爲言云,筵席語初,雖未得其詳,而此誠今日切至之論也。噫,世道日降,土習不古,場屋得失之際,爭競日甚,而幼學壯行之義,已矣無聞,有識之憂,固已久矣。如欲痛革此習,丕變儒敎,則師儒之長,卽其任也。夫學校之職,以六德,六行之敎,導迪而興起之,使濟濟多士,克生王國者,此固太上也。率諸生坐黌舍,講論經旨,導以揖讓,俾知趨向之方者,亦其次也。至於課試詞章,第其高下,實是造士之末務也,其責任之重如此。苟非學術文行,爲世所推者,不敢冒據也明矣。顧今人材眇然,遠不及於祖宗盛際,於其太上者,雖不可遽議,苟能極一時之選,擬今日之需,而責之以次焉者,則亦豈無其人,而遴揀之謬,反及臣身,此豈非淸朝之一大羞也?臣本姿識魯莽,百無一能,經傳之學,便同面墻,而程式之文,亦所昧昧,其於所謂末務者,猶不能鑑別得宜,厭服士心,況可望其進於此者乎?今者儒臣之言,實爲救時之急務,則在朝家綜核之政,如臣庸陋,誠宜亟行刊汰,臣若不自揆度,因仍盤礴,抗顔匪據,徒妨賢路,則其如一世之嗤點,何哉?臣於日前,欲入文字,仰暴微懇,而喉司不諒,終至退却,連値淸齋,呼籲路阻,一味虛帶,屢日泯伏,自顧慙惶,人謂斯何?玆將未徹之章,仰瀆於离明之下。伏乞睿慈,俯賜鑑諒,亟令鐫削臣職名,回授可堪之人,以重官方,以安微分,不勝幸甚。答曰,覽書具悉。爾其勿辭,從速察職。
校理朴弼燧書曰,伏以,臣罪犯違傲,恩出曲貸,外補未幾,旋蒙宥還,恩誥遠頒,綈召繼降,臣聞命驚惶,實不知措躬之所也。臣之不文之實,自劃之義,略悉於前年筵奏,日月之明,庶幾俯燭,而今此誤恩,又何爲而至也?念臣幼而失學,長益荒嬉。凡於尋常文字,多不通曉,分甘丘壑,念絶榮途,雖不免隨衆應擧,而僥倖一第,亦非臣之所自期。每一循省,慙赧交中,投閑置散,乃分之宜,若使之廁跡金華,挾冊論說,則不幾於責瞽以視,而其爲累於聖朝綜核之政大矣。夫論思之任,地望淸切,備顧問之列,任啓沃之責,則其重顧,何如,而以臣無似,濫竽其間,臣旣不文,又有何術,可以藉手而闡發者乎?旣不稱其任,而徒然居是職,則是不但玷辱名器,其所謂自欺欺人,人猶不可欺,況可以欺君父之尊乎?今之辭館職者,輒曰,不文,不文二字,便作例讓之套,言之者不以其實,見之者不以爲然,而今臣所懇,實出肝膈,非敢爲一毫飭辭之計也。臣以至愚極陋,謬蒙我大朝殿下不世之遇,語及臣仲父文烈公臣泰輔,辭敎鄭重,生死哀榮,唱第之夕,遽欲寵擢,恩補之日,曲畀善地,頂踵毛髮,皆歸造化,含恩感泣,隕結是期,苟使臣,有一分可進之勢,其何敢孤負隆恩,自阻明時,而唯其自知甚明?自量甚熟,株守難變,鐵限在前,寧犯逋慢之誅,而敢爲冒進之計?其情誠可悲,而其勢誠窮且迫矣。噫,以前日不文之人,居前日自劃之地,去就一節,今無可論,如是而尙復貪榮冒入,從他笑罵,則是眞不識世間之羞恥者,臣何忍爲此哉?且臣痰癖之症,爲平生之苦疾,近年以來,氣漸衰而病益深,刺痛若針,發作無常,今當換節之時,觸感添劇,奄奄床玆,鬼事日迫,以此病狀,實無趁限趲程之望。玆從縣道,疾聲仰籲。伏乞离明,察臣自劃之有素,諒臣賤疾之難强,亟削臣職,以安私分,因令銓部,勿復檢擬,以重瀛選,千萬幸甚。答曰,覽書具悉。爾其勿辭,從速上來察職。
正言尹冕東書曰,伏以,天休滋瑧,寶算無彊。我聖上封爵謝恩之日,星紀載周,此實往牒稀有之慶,臣民懽忭,曷可勝任?臣於月初,隨父下鄕,訊掃丘壟,淹伏田廬之中,嶶垣除命,忽此渙頒,驛召恩旨,繼以聯翩,榮光所被,賁在蓬藋。臣章皇感泣,唯當竭蹶之不暇,而第伏念臣之疲勞,本無臺閣之姿,從前積逋自量已熟,到今新渥,冒沒有愧,非不知義分之嚴甚,而揚揚呼唱,竊恐爲古人所笑,去就一節,斷無可論,而況臣父衰憊之疾,適發於寒暄遞謝之時,形候甚惡,飮啖專却,客裏將護之方,非臣則無以爲命,情事煎迫,誠不忍一刻離捨,重負遺親之辜,以累推孝之化,疾痛之呼,不敢避煩猥之誅。玆從縣道,略控微懇。伏願邸下,亟罷臣所帶之職,重勘臣違傲之罪,以肅朝綱,以便救護,千萬幸甚。答曰,覽書具悉。邦慶無疆,聖上封爵謝恩之日重廻,懽忭曷有其極?爾其勿辭,俟父病少間,從速上來察職。
庚辰二月二十一日午時,上御宣政殿。晝講,戶判·訓將·禁將,御將,同爲入侍時,知事吳彦儒,特進官蔡濟恭,參贊官李裕身,侍講官徐命天,檢討官元義孫,假注書李身晦,記事官金夢華·鄭彦暹,禁衛大將金漢耉,戶曹判書洪鳳漢,訓鍊大將具善行,御營大將鄭汝稷,武臣林世茂,以次進伏訖。上讀大學序,徐命天,讀經一章,上,又讀經一章,元義孫,讀訓詁訖。上曰,敷陳文義也。徐命天曰,大學屢次進講,而聖學高明,如臣鹵莽者,不足以仰陳腐談,而第此書與中庸,相爲表裏,然若其要約切己之功,比諸中庸,尤有加焉。端宜體會處也,況首章明明德,乃格致誠正之關領也,新民,乃齊家治平之本源也。若止於至善,則摠結明德·新民之語。故程子曰,此止字,比如射者之準的,止之義蓋切矣。上明字,尤爲緊要,臣伏見中旬晝講時記懷文,中間一堂一殿,其名則明其孜孜不已於一明字之聖意,有足欽仰,而天時適當淸明之節,此所謂其時則可矣。推移驗察,體元進修,則可臻於日新又日新之域矣。上曰,以三明字腠合,實非偶然,儒臣誠好矣。徐命天曰,殿下每以漢唐以來師道在下,興慨,而章句序中,亦云一有聰明睿智,能盡其性者,天必命之,爲君師,殿下旣兼君師之位,益加勉勵導率,以致治平之盛,是臣區區之望也。上曰,予於衰耗之年,何能有爲?大學自序中,聰明睿智,則予不敢當,故拔之矣。徐命天曰,親製序文,亦有舜何我何之語,願勿退托焉。上曰,輪講庸·學,益覺重矣。元義孫曰,經一章,卽一部中宗旨,明明德,卽一章中宗旨,以明明德三字,推而及於新民,俱止於至善,則是聖學之極處,留神省察,臣所望也。上曰,所陳,好矣。吳彦儒曰,首章,極有倫序,天下萬物,無一不本於此,終身行之,則好矣。李裕身曰,定而後靜,極爲要方,聖意每憂躁競,願自今,凡係動處,皆主於靜則足爲鎭定之道矣。上曰,所陳約而盡矣。蔡濟恭曰,動是客氣,工夫不足,則易動,動則有弊矣。以不息之功,爲月計有餘之道,則豈不美哉?上曰,然矣。儒臣,先爲退出。上曰,濬川役軍,次次入來耶?具善行曰,自願之民,日復踏至矣。上曰,民心若此,非爲我也,乃爲慈殿也。洪鳳漢曰,濬川所器械及凡百責應,使三軍門專當,前頭雖或以本所請得者劃給,卽今無限需用,專靠於軍需,故三軍門大將,頗以爲悶,無寧趁時區劃之爲便,而本所事,亦可無憂,摠戎廳,本無財力,今番新鑄,自當割添於該營應下,而城役物用,則自有留置者,三軍門,各二千兩,先爲貸給,待本所畢役,以請得財力所餘,從後移給於摠廳,何如?上曰,此是次次貸用也,三軍門各貸三千兩事,分付摠廳,可也。出擧條諸臣以次退出。
庚辰二月二十一日申時,上御克己閤。兵曹參知任師夏請對入侍時,兵曹參知任師夏,左副承旨李裕身,假注書李身晦,記事官金夢華·鄭彦暹,以次進伏訖。上曰,參知有何事而請對乎?師夏曰,省記外一人,近仗軍士,昨夕捉得,而多有可疑之端云,故臣與郞廳,從容誘問,則果有重難說話,而謂有稱冤乙亥事者矣。上曰,身爲禁欄入,不能檢飭,使雜人,經夜闕中,已涉寒心,渠有所言,則當付捕廳,而私自先問,後弊難妨,參知任師夏,當該郞廳,爲先罷職。出傳敎上曰,卞致遠,當爲親鞫,處所依前擧行,扈衛置之,時原任大臣禁府諸堂·兩司·左右捕將,牌招,時刻隨時,問郞,以時任玉堂及曾經熟傳命鄭昌聖·金應浮啓下事,分付。出傳敎上曰,莫重親鞫,兩司,不可不備員。大司憲李得宗初度呈辭,勿施,大司諫李宜哲,正言尹勉憲,只推,不爲牌招入侍。出傳敎上曰,同副承旨留院。出傳敎諸臣以次退出。
庚辰二月二十一日酉時,上具翼善冠·絳紗袍,御太僕寺,親鞫入侍時,左承旨洪樂性,右承旨李永暉,右副承旨韓光肇,假注書李身晦,事變假注書申光翰,記事官金夢華·鄭彦暹,左議政李,右議政閔百祥,判義禁洪象漢,同義禁具善行,朴相德,刑房承旨李裕身,大司憲李得宗,大司諫李宜哲,問事郞廳嚴璘,金華鎭·元義孫·徐命天·任㻐·李商芝·鄭昌聖·洪趾海,刑房都事趙德成·李永培,文書色都事金光默·尹養厚,以次侍立。上曰,判尹,方有擧行之事,兼帶藥院提擧,許遞其代,行司直趙榮國除授。出傳敎上,召問郞,書問目,罪人納招後,所援兩罪人,命發捕。上曰,罪人招辭,先言準之貢物難堪之端,後及所援諸人,似有托辭以入之意矣。百祥曰,觀其語意,非爲上變,必有私怨而然矣。兩罪人拿來後,發問目納招,不侍面質,自上特爲放送。上曰,同義禁鄭弘淳許遞,其代,參判黃仁儉除授,牌招察任。出傳敎同義禁黃仁儉,刑曹參判許遞事。出榻敎同義禁黃仁儉,口傳付軍職事。出榻敎致遠,加刑後以誣人自服,得宗宜哲曰,罪人,旣以誣人自服,若爲徑斃,則易致失刑,正法,何如?上曰,予欲窮覈其下款凶言,豈可只以誣人勘律乎?仍敎曰,身爲臺臣,不顧輕重,事之寒心,莫此爲甚。大司憲李得宗,大司諫李宜哲,罷職,莫重親鞫,兩司不可不備〈員〉,前大司憲鄭光忠,大司憲除授,行副護軍任瑋,大司諫除授,在外獻納許遞,其代,司果洪趾海除授,牌招入侍,問郞洪趾海代,司成具壽國差下。出傳敎上曰,獻納洪趾海,先入侍後謝恩。出傳敎兵曹判書李昌壽曰,五衛將巡更不嚴,致有欄入之人,宜有罪矣。上曰,未巡更前,近仗軍士捉得云,五衛將置之,宣仁門守門將,自兵曹決棍,可也。光肇曰,闕門無章標則不得出入,自是國典,而今無此法,故淸禁欄入,無以禁之。臣意,則章標之法申明,然後可無欄入之人矣。曰,承宣所奏,是矣。上曰,然矣。上曰,䥃之樂與壽垣同歸云者,至今思之,終涉可怪,聞其居家孝友,居官淸白矣。其不可信,有如是者。象漢曰,山林之害,反有甚焉。光海朝,爾瞻等,引出仁弘,致其無前之變,䥃之行誼,雖竊名譽,何足取也?百祥曰,兵曹之初不嚴察,致令雜人,潛身欄入,已極未安,名爲上變,使之經宿於闕中,而翌朝日晩之後,始乃求對,此實前所未有之事,旣關國體,且關後弊,當該兵曹堂郞,不可罷職而止,竝削職,何如?上曰,依爲之。出擧條象漢,持魏興祖供辭而奏曰,此供辭,專出於詬辱尹冕東之計。臣意則尹冕東,雖有過失,而爲守令者,只當發明本事而已。此則便同私嫌相爭者,然其在後弊,不可尋常處之矣。上曰,尹冕東三駄之說,極爲怪訝,欲爲一番行査而處之,左右相之意,何如?曰,尹冕東,決不爲是事,設或有之。必是下輩之所爲,爲御史者,豈有掠取之事乎?若復因此而行査,則大關後弊,守令,亦必混陳虛實於一張供辭,以爲侵辱御史,自明己事之地,此則斷不可矣。百祥曰,李潭之夜入內房,已極非矣,而鄭益良之供辭,亦相激而發矣。今此二事略相似矣。申晦·金致仁,每言尹冕東之可用,故臣待罪銓曹時,通擬春坊矣。其後見之,則其人似單忽矣。上曰,其人過於了了,而致有此弊矣。上曰,世道日下,國綱陵夷,御史執貪,古亦有之。其間事狀,或不無爽誤者,當之者之供辭稱冤,勿論眞贗,不是異事,而其所反詈。頃者初見,故業已嚴處,則今番魏興祖之供辭,非徒反詈,本事之外,恣意詬辱,此曾所未聞,墜綱則非細,而旣聞頃日處分,若是放恣,眼無國法而然,不可尋常處之,亦不可遠配而止。噫,使興祖,雖不能報答其君,家有老父,則若是供辭之後,豈逭重律,非特不思其父,因此而聞其兄昌祖已故云,渠父所依,惟在興祖,則甘心期配,人理虧矣。尤涉無據,事當極邊定配,而王者以孝爲治,渠雖無狀,思渠父白首倚門之望,心猶不忍。旣曰,無人理,則自有當律,魏興祖,特施永刊仕版之律,反詈之供辭,雖難準信,違法入內衙,無異李潭,此亦關係後弊,李潭旣處分,今尹冕東奚異,而但以甘心期配觀之,則此供之意,欲使冕東顚沛,焉知無也?一則無心之供,二則有心之供,今復處分,後弊亦大,果若此則尹冕東誠非矣,而爲末世,不爲處分,原供勿施。出傳敎上曰,親鞫姑罷,明日殿坐時刻,以巳初初刻爲之。出傳敎上入大內,諸臣以次退出。
上在昌德宮。常參以代理停,經筵停。
午時未時,日暈。
親鞫罷後,政院·玉堂·藥房口傳問安。答曰,知道。
洪樂性達曰,明日國忌齋戒,再明日正日,此兩日,常參頉稟。令曰,知道。
韓光肇,以都摠府言啓曰,今日入直內三廳,武兼禁軍及軍兵等,當爲中日習射,而親鞫相値,不得爲之之意,敢啓。答曰,知道。
李重祜,以吏曹言達曰,通禮院左通禮李運海,除授後過限未肅拜,依例改差,何如?令曰,依。
韓光肇,以兵曹言啓曰,今二月二十日,宣仁門入直守門將許淳,依傳敎,決棍十度之意,敢啓。傳曰,知道。
李裕身,以義禁府言啓曰,向國不道罪人致遠,旣已承服正刑,依法典受敎,籍沒家産,妻子女,竝絶島緣坐爲奴婢等事,令各該司,奉承傳擧行,何如?傳曰,允。
備邊司薦望李邦佐,爲北兵使。
庚辰二月二十二日巳時,上具翼善冠·絳紗袍,御太僕寺。親鞫入侍時,行都承旨具允鈺,左承旨洪樂性,右承旨李永暉,右副承旨韓光肇,假注書李身晦,事變假注書申光翰,記事官金夢華·鄭彦暹,左議政李,右議政閔百祥,判義禁洪象漢,同義禁具善行·朴相德·黃仁儉,刑房承旨李裕身,大司憲鄭光忠,大司諫任瑋,獻納洪趾海,問事郞廳嚴璘·金華鎭·元義孫·徐命天·任㻐·李商芝·鄭昌聖·具壽國,刑房都事趙德成·李永培,文書色都事金光默·尹養厚,以次侍立訖。百祥曰,罪人上闕單子,不能趁卽入啓,未殿座前,罪人不得來待,事甚未安。當該承旨推考,何如?上曰,依爲之。出擧條曰,近仗軍士服役於闕中,晝夜長立,供役緊重,身苦特甚而雇立料布,則不過雇立軍之例也。兵曹所屬中最爲薄略,朔布或衣資布,磨鍊加給,特施優恤之道,何如?上曰,近仗軍士之苦役,業已知之,卿言誠是,令該曹加給四等衣資。出擧條上曰,近來鞫獄,視同例事,以任師夏之汎請觀之,可知矣。象漢曰,聖上,每用寬平,勸有餘而懲不足,故致有此弊矣。上曰,凡事有先後輕重,卞致遠,雖不過欄入,該堂之道,卽請草記,令攸司科治。其言,若或關係不輕,則卽爲請對以奏,以俟處分,此乃舊規,而經夜留置,雖非該堂之事,身爲禁喧之官,來處不知之人,經夜禁中,莫知昏睡,此則處分可謂當律,而此猶輕也後也。旣曰,有所奏之言,則勿論事之眞僞,更何以問,而辟左右反復酬酢,已涉異也。致遠之言,何等陰慘,而聞者當心寒骨冷,當以渠言叵測之說以奏,而其所奏語,非徒雍容,泛誦其言,若不嚴懲勵,其何以飭末世乎?人君御世,不過紀綱,不可削職而止,前參知任師夏,亟施投畀之典。出傳敎曰,近來欄入之禁,漸至懈弛,以致有今番之事,長官,不能無責,兵曹判書,從重推考,何如?上曰,依爲之。出擧條罪人所援近仗軍士及書吏,命拿來,使之面質後。象漢曰,罪人旣服,請以惡逆正法,何如?上曰,準次後當以誣人及向國不道之律,處之矣。上曰,卞致遠,旣已正法,則當該守門將,不可決棍而止,汰去,結束色書吏金世文,身爲結束色,欄入之人,非徒不能禁止,不告其官,經夜留置,恣意放送,此不嚴懲,何以杜後弊?令刑曹嚴刑一次後,機張縣遠配。近仗軍士林德良,身爲近仗軍士,只聽書吏之言,非徒放送,押去欄入人,其涉無狀,而非渠作用,道中聞其不道之說,不放押來,雖與世文差等,初聽書吏之言,不告郞廳,恣意押去,此不嚴懲,何以淸禁?令刑曹刑推一次後,端川府徒三年定配。出傳敎上曰,致遠應坐爲奴婢者,其中乳下人,勿爲分配他地事,分付。出傳敎兵曹判書李昌壽曰,近仗軍士之勿以士夫之家奴子充差,曾有筵稟定式,而近來多不遵行,誠甚未安。此後則隨窠,必以閭巷有根着者差定,而士夫奴子冒差之弊,申嚴禁斷,恐不可已,故敢達矣。上曰,所奏誠是,另加申飭。出擧條上曰,罪人自取其死,復誰怨乎?曰,以生道殺人,雖死無怨矣。上曰,大禹泣辜,予甚憫惻,祈寒盛暑,亦有然者,予亦何爲?人無恒産,因無恒心,罪人之爲此,初出於不忍債苦之致。以此觀之,推奴懲僨,不可不防矣。象漢曰,已防之矣。上曰,致遠捕捉近仗軍士朴老未,令該曹,從厚施賞。出傳敎德源府使具明遠,分揀放送事。出榻敎上曰,承文院諸官,旣已供辭云,付過放送,其令卽爲分館。出傳敎上入大內,諸臣以次退出。
上在昌德宮。常參以代理停,經筵停。
夜一更二更,乾方·坤方,有氣如火光。
藥房都提調李,副提調具允鈺啓曰,伏未審夜間,聖體調攝,若何?親臨帳殿,連日鞫囚勞動之餘,不瑕有損乎?寢睡·水刺之節,亦何如?臣等,不勝區區伏慮,敢來問安。答曰,知道。氣則一樣,明日日次,今日爲之,入侍宜矣。
中宮殿,藥房口傳問安。答曰,知道。
仁宣王后忌辰齋戒。
李重祜達曰,大司憲鄭光忠呈辭,執義宋明欽在外,掌令二員未差,持平李允郁,受由在外,洪啓能在外,今日以監察茶時之意,敢達。令曰,知道。
李裕身達曰,右尹李景祜除拜後過三日,不爲出肅,依定式推考警責,仍卽牌招察任,何如?令曰,依。
具允鈺達曰,左承旨洪樂性,右承旨李永暉,右副承旨韓光肇,今日不爲仕進,卽爲牌招,何如?令曰,依。
傳于李重祜曰,戶判使之入來。
又傳于李重祜曰,戶判·內局入診,同爲入侍。
持平洪啓能書曰,伏以,臣於本月十二日,準承政院本月初八日成帖,以臣爲司憲府持平,斯速乘馹上來事有旨者,臣望闕拜稽,隕越無地。伏念臣見聞謏淺,學小知方,性度伉拙,樣不入俗,惟其自知甚明,自量甚熟,故安意蓬蓽,息心榮觀,庶幾全其純愚,免爲一種欺負之徒矣。不料夤緣虛譽,過蒙朝廷收錄,華貫顯秩,殆無曠歲,狙綬猿冕,未足以喩其不稱,鶉災牂奧,未足以喩其不祥,臣一念憂悸,以榮爲災,惴惴然恒若大何之在身?每一命下,輒增罪戾,矧玆臺憲新除,又是文纓選職,顧臣何人,坐辱寵命,至此極也,臣誠惶感,不知所出,臣之本末長短,前後辭本,略已盡之矣。今無容架疊,以煩朝聽,而獨念朱子之言曰,世衰道微,士大夫假眞售僞,托公濟私,若使淸官美職,可以雍容辭遜而得。年除歲遷,何所不至,則是以身啓此弊,而爲後世嗤笑,此歎當時徒以爵祿擸掇,而末流之弊將無所不有也。古人辭受之正,臣固不敢忘擬,而斯民也。三代之所以直道行也,臣愚竊恐聖明之世,不宜長此虛美之習,以爲識者之憂,如弊宋之失也。顧今禮羅廣張,旁搜林泉,其爲觀美,亦爲盛矣。然徒有招賢之名,而未見用賢之實,無乃所招非其人耶。抑招之不以其道歟,夫士有賢不肖,譬諸草木,區以別矣。所宜盡禮於其所當加禮之士,招之必盡其誠,用之必盡其方,蘄見實功,蘄致實效,以贊襄代天之神化,以賁飭太平之盛觀。使休問曰,彰於外,而聖心,悅豫於上,則邦命以之永固,民生以之永賴,不宜猥及匪人,眞僞相蒙,迺以如臣無似,苟然充數於其間,此不但有累於朝家綜核之政,抑恐賢智之士益懷隱遁之志,必將望望然去之矣。蓋燕臺之骨,雖致千里之足,而高門之竽,多爲後人之笑,臣竊爲朝廷,惜此擧措也。且以尸居餘氣,苟延朝夕,病祟無望起發,雖欲束帶趨造,一瞻耿光,而其路已阻矣。玆敢冒陳血懇,仰瀆崇聽,伏乞睿慈,特回离照,上念世道之重,俯軫情曲之私,亟寢新命,以安賤分,公私不勝幸甚。答曰,覽書具悉。爾懇,屢次別諭,招致漠然,心實愧忸。今覽爾章,尤愧余誠之淺,況爾以世祿之臣,兼乎山林宿德之士。今當竭誠招致山林儒賢之時,捨爾而誰,捨爾而誰,爾其思余日夕佇立之望,其勿固辭,卽速上來,補我不逮。
庚辰二月二十三日辰時,上御熙政堂。藥房入診,戶判同爲入侍時,都提調李,副提調具允鈺,行戶曹判書洪鳳漢,假注書任煜,記事官金夢華·鄭彦暹,醫官方泰輿·許礈·李以楷·金履貞·李世珪·鄭允協,以次進伏訖。曰,連日鞫囚,聖候若何?上曰,氣則一樣矣。曰,寢睡,何如?上曰,頗穩矣。曰,水刺何如?上曰,向日臨門,見軍兵之多食而致怪矣。初行大事,心常不弛,向年,欲食政院粥而未果矣。臨門時,始食閭閻間饌物,六十七歲,始爲蕪蔞亭豆粥之事矣。曰,水刺進御或多違時,不勝憂慮矣。上曰,昔在慈聖,朝水刺,必申後爲之,夕水刺,夜深後爲之,予則稍早食矣。曰,湯劑,連爲進御乎?上曰,自昨日不食矣。曰,此下敎,臣不勝憫然矣。上曰,自帳殿歸來,面實自恧,以世道言之,皆有躁競之習,少無可恃之端,民之負我,在我寧不愧乎?曰,昨日帳殿,聖敎藹然,臣等感歎殿下之至仁厚德,退與諸臣,欽仰至今矣。上曰,吾雖愛民,其所負債者,何能盡償乎?曰,以昨日事言之,有感于中,不無所懷,故敢達矣。自古國家始雖奮勵,逮于中葉,人心狃玩,國勢凌夷,難爲振刷之道,故國祚綿遠,甚難矣。臣等,生逢聖世,聞此下敎,則人情物態,不待臣等之言,殿下自已洞燭矣。若欲除浮躁之習,則其要專在於自强不息之道,當此時,而益加振勵之道,則耿耿愚衷,竊有望於殿下矣。上曰,所奏誠是,而此則有加於光武中興矣,曰,光武中興,當其可爲之時而然矣。若其從容奮發,則十倍其功矣。上曰,文王之治,邈矣難言。至于成·康,不免中微,及至平王之東遷而衰矣。如人元氣澌鑠而不知矣,國勢亦自下於不知之中矣,予之不飮建功湯者以此矣,無此黨習,則予當以中興自任矣。今則非但黨習,人心世道無可言,而予之德量,無以及之,予非謙讓,乃實際語也。曰,今日如昨日,明日如今日,似無大段發見之機,而如此不已,則殆至漸下之境矣。上曰,究其本則四境之內不治,寔予之過矣,曰,近來浮囂之態少差矣。上曰,雖云少差,今則正同無醋之酸,其進銳者,其退速矣。曰,向以用人之道,縷縷下敎,至有褒德俟之傳敎,臣不勝欽仰矣。上曰,右相,頃以黃仁儉立樣之好,有所陳達,而此則分疏過矣。曰,跼蹙不寧,而或有如此之時,故右相之言,似指此矣。上曰,黃仁儉,可貴者少無京態,殆同峽中人矣,曰,凡人於衣服起居上,必有外飭,而黃仁儉,則專不爲此矣。上曰,此則然矣。上曰,領相今月內入來乎。曰,晦前入來云矣。上曰,欲出次對令矣。領相,旣有從近入來之意,則待其上來爲之,好矣,曰,聖敎誠然,而領相聞此下敎,則尤必趲程矣。上命書傳敎曰,下旬次對,待領相入來爲之。上曰,藥房提調,何不行公耶?允鈺曰,昨日入參陪班,出去時,得關格症,今日問安,不能仕進矣。上曰,弱矣。昨日,果入來乎?允鈺曰,昨則入來矣。上命醫官診脈,泰輿進前診候訖曰,脈候度數,均而少沈矣。上曰,湯劑進服與否,不必問於汝輩,而近有小便頻數之時,此由於氣冷而然耶?泰輿曰,下元關鎖不足而然矣。礈診候訖曰,脈候之沈,則無異向日,而度數則均矣。小便頻數,則膀胱經不足之致也。以蘇葉煎水,薰洗似好矣,脚部痰候,則進服八味元後,似可責效矣。上曰,八味元好乎?泰輿曰,然矣。以楷診候訖曰,脈候沈而度數均,右三部不足則一矣。以蘇葉,先薰後洗似好,而卽今節候正當薰洗之時矣。上曰,蘇葉則不欲爲之矣。履貞診脈訖曰,脈候左右及右三部乍沈,而小便頻數,專由肺腎經不足之致也。蘇葉若難,則以百沸湯薰洗似好,而木米飮,亦爲一時救急之方矣。上曰,洗足猶難,況下部乎?吾不爲苟且之事矣。脚部屈曲甚難,非八味元所可責效。泰輿曰,八味元無處不可,而加入桂薑,則似尤有效矣。上曰,諸醫之意,何如?諸醫皆對以爲然。上曰,理中建功湯,桂枝·乾薑,各減五分,五貼加劑以入,加減八味元,前方中,加杜沖·補骨脂各二兩,劑入。出榻敎上命諸醫先退劑進,諸醫退出,鳳漢進伏。上曰,予之一心,在於濬川,其間所濬幾何?以膝言之,將至何境乎?鳳漢曰,三日之內,雖有得寸得尺之效,而大體似不至於露出磚石之境矣。上曰,左相,俄以飭勉世道陳達,而世道一如濬川矣。未知卽今役處,城內乎,城外乎。鳳漢曰,城外矣。上曰,卽今所使者,市民乎?鳳漢曰,禁御兩軍矣。上曰,禁御,亦有哨旗乎?鳳漢曰,自上頃有哨官不赴役之命,故無旗矣。上曰,期以幾月乎?鳳漢曰,判尹則每以多費日少用力爲言,而臣,則以爲不然矣。上曰,速畢似好,卿言是矣。鳳漢曰,元重會每拓地於畓外,初見似甚迂闊,而末則其計不差,多見其計事之不狹窄矣。上曰,永渡橋所濬幾何?鳳漢曰,幾爲二尺,眞所謂沙復沙矣。上曰,予性躁矣。旣如是役民,則不無往臥川邊之意,而如我者看役難矣。雖終日爲之,無成事之基矣。諺云看役中造家最好,而此亦難矣。鳳漢曰,蓋瓦築墻看役,最好矣。上曰,五間水門役處旣深,六日內役事,可謂壯矣。鳳漢曰,再昨則役軍,不能屈伸於水門之間矣。一出穴之後,役處漸出,眞所謂人衆勝天矣。上曰,然矣。鳳漢曰,盲人欲爲赴役·聚會自願矣。上曰,可怪矣,渠何能見水土乎?鳳漢曰,必以渠輩家僮僕赴役,而臣以勿赴之意,已分付矣。上曰,其心則可嘉,而此異他人,何必使之乎?鳳漢曰,星州僧人六名,玩金剛之路歷入,呼訴自願赴役矣。上曰,使之玩景可也。鳳漢曰,廛人,不忘殿下之深仁厚澤,皆願赴役,而昨者渠輩自以各衙外上罷革爲恩而赴役云,此出於下輩細瑣之說,而其眞情則然矣。上曰,泮人,亦匪久自願矣。曰,動駕之日,必不聞而然,而此後則必欲自願矣。鳳漢曰,非久似有自願之事矣。上曰,不在鞭扑威刑,亦不在聲音笑貌,只在使之,如何矣?上曰,此後區劃之方,何以措置乎?鳳漢曰,此後則似待鄕邑之力,金尙喆,前在湖營時,欲善爲之云矣,未及爲之,具允明,方欲爲之,而頃以少待麥嶺爲言,若未及爲之,則將自京貸用爲計矣。上曰,臣之不忠於君,子之不孝於父,皆有二心而然也。今予身雖在此,心則在彼,向日臨門時,雖不做說心字,而民之赴役,要不出心字,今此自願,所謂斯民直道而行也,鳳漢曰,聖敎之下,孰不感泣,而金聖遇,則泫然流涕,尤切感動矣。上曰,近來貢物有弊甚多云矣。鳳漢曰,貢人之稱冤,無時不然,而第司䆃寺貢物,近有弊端云矣。上曰,致遠之托以乙亥餘黨,欲蕩滌不些債物,此亦貢人之弊耶,致遠則眞所謂無恒産無恒心者也,不足窮訊矣。當初令攸司科治則好矣,而任師夏之堂郞合坐,辟左右私問,可謂無中生事矣。曰,使致遠,經宿於闕中,任師夏未及思之,而致有此失矣。上曰,世道寒心矣,若已推而內之溝中,心實自恧矣。頃見濬川而來,予心靡弛,畢役後心可解矣。鳳漢曰,今因下敎之及於貢弊,敢此仰達,貢人受弊之端甚多,而吏曹差祭之不均,亦其一也。年前井間之法,旋不遵行,各司圖免之擧,該吏微賂之習,反有甚焉,畢竟弊端,歸於貢人,豈不寒心乎?上曰,曾聞此,已涉寒心,今聞所奏,法令之不行,一至於此乎,豈莫重祭官,一付於色吏之弄手,嗟我貢人,受困於一吏乎?不可不嚴懲,當該祭享色郞廳,令該府處之。下吏,令攸司科治,後復若此,當該郞廳,施以投畀之典,當該書吏,嚴刑遠配。鳳漢曰,每朔所差井間,論報於備局,則各司有所畏而不敢圖免,該曹有所憚而自堂均差矣。上曰,所奏是矣,而廟堂,豈行有司之事乎?其井間句管堂上檢察,若不遵行者,以今日下敎律施行。出擧條上命書傳敎曰,噫,都民命脈,惟在貢物,而昔之貴者今爲賤,昔之賤者今爲貴,或者以爲釐正。噫,古相金堉,昔之賢相,大同設置,盛水不漏,漢之曹參,豈不云乎?以予否德,大不及於昔年,今之諸臣,亦豈若古相,其所弛張,決難容議,而弊源不可不飭,貢市釐正之後,今果無弊端否,令句管堂上詢問,若或有弊端者,只釐正廳申飭之後,其不能遵行者,登對以稟。噫,卅載臨御,負我昔年愛恤之元元,今番濬川,其所自願,已是料外,頃日登門時,目覩赴役,其時雖下敎,予則負民,民則若此。一自此後,夙宵若在濬川所,咨監董諸堂以下,體予此意,其須吾君,尙在門上,貢人旣下敎,市民亦一也。況目覩濬川,句管堂上詢問時,一體詢問,再昨年釐正後,若有弊端者,同爲以奏事,分付。鳳漢曰,東城外大川,失其古道,專由於農民之犯耕築堤也。今番濬川後,亦將揷秣編結,而若無檢飭,則亦將如前,臣意則城外川邊近處田畓,依長山之專屬摠廳,使御營廳,竝爲句管,公田則給代土,私田則給其價,作爲屯田,從便耕作,田畔揷秣,年年修補,城外水道,隨力疎通,則必當永久有效矣。上曰,所奏是矣。依爲之。出擧條上命臣煜,出召宣傳官,賤臣承命出,引宣傳官李邦赫入侍,上謂邦赫曰,汝往濬川所,詳傳予言,勞問其問役事之煩苦而來,可也,諸臣以次退出。
上在昌德宮。常參以代理停,經筵停。
自辰時,至午時,日暈。
仁宣王后忌辰。
李重祜達曰,明日常參取稟。令曰,停。
又達曰,大司憲鄭光忠呈辭,執義宋明欽,持平洪啓能在外,李允郁,受由在外,掌令二員未差。今日以監察茶時之意,敢達。令曰,知道。
李永暉,以左承旨洪樂性,右副承旨韓光肇牌不進罷職令旨,令曰,推考徽旨捧入。
又達曰,左副承旨李裕身,今日不爲仕進,右副承旨韓光肇,旣有只推之令,竝卽牌招,何如?令曰,依。
傳于李重祜曰,卽令都監軍,入於濬川之役,內中日待下敎,草記擧行,應有措備之事,卽爲分付。
上在昌德宮。常參以代理停,經筵停。
辰時巳時,日暈。
夜三更,流星,出貫索星下,入艮方天際,狀如拳,尾長三四尺許,色赤光照地。
洪樂性達曰,明日常參取稟。令曰,停。
韓光肇達曰,大司憲鄭光忠牌不進,執義宋明欽,持平洪啓能在外,李允郁,受由在外,掌令二員未差。今日以監察茶時之意,敢達。令曰,知道。
李裕身達曰,憲府連日監察茶時,諫院許久闕達,俱涉未安。兩司除在外外,不爲行公人員,竝卽牌招,何如?令曰,依。
韓光肇以獻納洪趾海,正言尹勉憲牌不進罷職令旨。令曰,只推考徽旨捧入。
洪樂性啓曰,宗簿提調綾昌君橚·李昌來,校正廳有稟定事,來詣請對矣。傳曰,下敎日來待。
洪樂性,以弘文館言啓曰,本館下番副修撰李商芝,以其親病,陳書徑尋鄕路,修撰金華鎭,副修撰元義孫,俱以親病,陳書入達,修撰金應淳在外,本館下番,無他推移之員,副應敎徐命天,副校理鄭晩淳,竝卽牌招,以爲推移,姑降入直之地,何如?傳曰,允。
李裕身,以戶曹言啓曰,各道年終錢穀御覽會計,每於翌年二月二十五日,啓請受出修正入啓,自有定限,各道會案,幾盡上來,而黃海道會案,不爲上來。咸鏡道,則穩城·慶興兩邑文書,未及報來,故會案,不得上道之意,道臣移文上來矣。莫重會案,限內不卽修納,事體萬萬未安,兩道監司及都會官,竝爲推考,穩城·慶興兩邑守令,竝從重推考,御覽會計,待其會案當到,修正以入之意,敢啓。傳曰,知道。
又以義禁府言啓曰,卽接當部成冊,則向國不道誣人惡逆罪人致遠,應坐妻子女,査出牒報矣。罪人致遠妻守檳,子先孫,女長甲·後禮等,全羅道扶安縣蝟島鎭,竝緣坐爲奴婢,而依例發遣府羅將,押送配所,何如?傳曰,允。
洪樂性啓曰,卽者副修撰李商芝,以其親病,陳書徑出,原書纔已捧入矣。所當直捧禁推傳旨,而此與無端徑出有異,推考警責,何如?傳曰,允。
同義禁黃仁儉書曰,伏以,臣於本月二十日,忽伏承秋曹寵擢之命,惝況震駭,五情失守,終莫曉其何以得此於聖明之世也?縮首泯伏,惟駁議是竢,迺於千萬意外,金吾除旨又下,而伏聞我大朝殿下有親臨鞫囚之擧,城門垂閉,牌召踵臨,揆以臣分,不遑他顧,顚倒趨詣,章皇出肅,雖效輿疾之義,實深軒鶴之愧,撫躬踧踖,無所容措,歷累日不自定也。噫,爵賞者,人主礪世之具也。雖微官庶僚,必擇人而任之,量才而授之,然後可能公有裨益,私無狼狽,故有國之所重,蓋莫過於此者矣。矧玆亞卿之班,何等峻秩,命德之器,何等重任,而今乃一朝,加之於空疎病居百無一取之如臣者而莫之恤乎?過福之懼,不衷之災,猶屬臣身,姑未暇言,而亦豈不大爲累於愼簡之政,而有駭四方之聽聞也耶?臣積病在身,人事都絶,知舊往還,自歸疎廢,時或對人,深自悼歎,初無高世之志操,亦非守靜之可言,而猝蒙不敢當之天褒,驟躐不可冒之資級,竊恐官爵,由臣而益輕,人心,由臣而益解,無有分限,而靡所底止也。惜乎,班行之間,或有私相致喜於臣,而獨未見爲公朝惜名器,如臣之所自憂者,司直之論,迄莫之聞,臣誠咄咄不能已也。臣之咳喘本症,近益添加,肉脫而筋枯,精消而神亡,奄奄無奔走之望,而亦不敢輒事陳瀆,惟是所切新資,決不容以副急一出,而因仍蹲冒矣。敢疾聲號籲於貳極之下,伏乞睿慈,仰稟大朝,收還臣新授資級,鐫削臣金吾兼銜,以重官方,以安私分,不勝萬幸。答曰,覽書具悉。卿其勿辭,從速察職。
副司直元仁孫書曰,伏以,臣情悃悲迫,冒死陳懇於孝理之下焉。臣外祖父窆事,以是月二十七日,將行於楊州地,臣情理固宜隨靷,臨死永訣,而身係朝籍,旣不敢擅行。請由歸葬,又是法典所無,欲去則國典至嚴,欲留則私情甚切,涕泣趑趄,罔知攸措。竊伏聞昔我穆廟朝先正臣李珥,以其外祖母病,仰請歸護,特蒙由暇,聖祖體下之仁,尙今欽誦,歸謢與歸葬,事雖差異,而情則尤悲,越法潛行,萬萬惶悚,敢援先正陳情之例,瀝血哀籲,僭越死罪,鈇鉞是甘。伏乞睿慈,俯賜矜諒,特許一兩日之暇,俾伸至情,千萬顒祝。答曰,覽書具悉。卿其依所陳往來焉。
右尹李景祜書曰,伏以,天休滋至,我聖上封爵謝恩之甲年重回,中外懽忭,曷有其極?臣於千萬夢想之外,忽伏承京兆特擢之命。臣於是惶駭悚懍,歷累日靡所容措,夫聖朝官人,孰非不重,而至若貳卿之班,卽古所稱命德之器,其所以遴選之者,惟望實與資歷耳,若臣者庸碌顓瞢,最居人下,通籍未簡於十年,涓埃莫效於一日,文質無當,醜拙畢露。今乃猝然拔擢,不少難愼,未知聖明,何所取而有此誤恩也。臣心惶愧,固無可言,其於駭聽聞而拂公議何哉,淸朝綜核之政,恐不當若是也。抑臣尤有怵然驚懼於中者,臣家蒙被我大朝不世之恩,覆燾之渥,拂拭之寵,曠絶千古,糜粉難酬,隕結是期,而父子兄弟,日夕相勉,唯在於謹守拙分,無忘古人知足之訓,以爲一分塵刹之報,而況今門戶盈滿,涯分踰溢,集木墜淵,居恒懍惕,不自意聖眷彌隆,寵章益新,垂之以過情之褒,行之以非分之職,鶴軒鵜梁,譏實深於不稱,人忌鬼猜,理終底於必覆,過福招災,猶屬臣一身事。若其上累則哲之明,以負特達之知,則豈不有傷於終始庇保之聖意乎?此臣所以聞命若驚,以榮爲懼者也。臣之頂踵毛髮,皆歸造化,有體輒膺,筋力爲體,是固臣區區所自勉,而所叨恩命。終有所不敢承當者,日昨嚴召之下,自犯逋慢之科,冞切悚恧,只增罪戾,引日曠帶,亦甚惶懼。玆敢披瀝肝血,仰首哀籲,伏乞睿慈,諒臣由中之懇,憐臣危苦之情,亟許鐫改臣職名,仍令刊正臣資級,使名器無玷,私分獲安,千萬幸甚。答曰,覽書具悉。邦慶無疆,聖上封爵謝恩之日重回,歡忭曷有其極,卿勿過辭,從速察職。
副修撰李商芝書曰,伏以,臣母方在廣州地,而其接急報,則素患痰眩之疾,重添輪感,症情猝劇,委頓不省,雜試砭焫,有加無減云,臣自聞此報,心神飛越,按住不得,玆敢略陳短章,徑尋鄕路,伏乞离明,俯賜諒察,亟削臣所帶之職,以便救護,仍治臣擅行之罪,以安私分,不勝幸甚。答曰,覽書具悉。爾其勿辭,往護母病焉。
副司直朴致和書曰,伏以,我大朝封爵謝恩之日重回,實是往牒罕有之慶,臣以八耋癃病之身,忝在耆臣之列,迺者月臺入侍之日,猥蒙宣饌之恩,昵近耿光,獲覩盛儀,在老臣,飽德銜榮極矣。世道日下,人心陷溺,不幸兇賊又出,親臨帳殿,連日訊鞫,聖體康寧,臣民欣幸,曷有其極,第伏法之賊名,與臣之名字相似,臣之死亡,雖在於朝暮,不可一日仍舊,故遠字,改以和字。玆敢仰俛崇聽,煩瀆之罪,固無所逃,答曰,覽書具悉。邦慶無疆,聖上封爵謝恩之日重回,歡忭曷有甚極,卿其依所陳焉。
修撰金華鎭書曰,伏以,臣之老母,夙嬰奇疾,不離床褥,于今十數年有餘矣。顧臣情理,夫豈有一日離側之勢,而感戴恩私。抑情供仕,殆至七八朔,間嘗一二陳情,輒賜矜許,伏想睿明,亦或記有之矣。日前呈告,亶出於獲蒙恩遞,以便救護之計,而問郞特差之命,適下於親臨訊囚之日,義有所重,私不暇顧,不得不撤單入參,而臣母病勢,近因風氣之乖常,將攝失宜,感冒添劇,舊症新恙,一時交攻,最是塊動氣塞,實爲目下危惡之症。每當昏窒之時,手足厥逆,精神瞀亂,奄奄有頃刻難保之慮。臣以孑然單身,左右扶將,焦灼罔措。今至屢日,以此情勢,旬月之內,離捨供職,萬無其望,玆敢疾聲呼籲於貳極之下,伏乞睿慈,俯垂矜察,亟令鐫遞,以伸至情,不勝千萬幸甚。答曰,覽書具悉。爾其勿辭,救護母病焉。
副修撰元義孫書曰,伏以,臣之目下情私,萬萬焦迫,而畏分怵義,黽勉供職,今已月餘矣。臣母宿患風眩,遭艱以後,過自悲哀,一倍添劇,食飮全廢,氣息綿綴,委頓床席,轉側須人,臣方左右扶將,方寸煎灼,以此情理,離捨就直,斷無其路。玆敢疾聲仰籲於孝理之下,伏乞离明,俯賜矜察,亟遞臣職,以便救護,千萬幸甚。答曰,覽書具悉。爾其勿辭,救護母病焉。
上在昌德宮。常參以代理停,經筵停。
下直,茂長縣監金敎材,鎭東萬戶金漢燁。
洪樂性達曰,明日常參取稟。令曰,停。
韓光肇達曰,大司憲鄭光忠,初度呈辭入達,執義宋明欽,持平洪啓能在外,李允郁,受由在外,掌令二員未差。今日以監察茶時之意,敢達。令曰,知道。
具允鈺達曰,同副承旨李重祜,今日不爲仕進,卽爲牌招,何如?令曰,依。
備忘記于韓光肇曰,今下弓矢,鎭東萬戶金漢燁處,給送。
韓光肇,以禁衛營言啓曰,來五月當十番右部後司屬全羅道五哨軍兵,來四月二十五日,京中逢點,依例準二朔入番之意,本道監兵使處,預爲知委,何如?傳曰,允。
又以禁衛營言啓曰,來三月當十番右部右司屬全羅道五哨軍兵逢點實數六百五十二名,已爲點閱整齊,來三月初一日,與內外各處入直軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來三月·四月兩朔應立後部左司屬京畿左道三哨,右道二哨,合五哨軍兵六百七十名,已爲逢點整齊矣。三月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,本廳來五月·六月兩朔應立後部中司屬京畿右道三哨,黃海道二哨,合五哨軍兵,四月二十五日,京中逢點,與左司軍兵,當爲替代立番,趁期調送事,兩道監兵使處,依前知會之意,敢啓。傳曰,知道。
李重祜以濬川所言啓曰,五間水門近來見在之門,爲沙泥閼塞,不能開閉久矣。今番試役後,疏鑿數尺許,始見門闕,得以開閉,加鑿三尺許,又得着石之鐵樞,明是舊門限閾也。本所畢役後,自當開排鐵門於舊樞,而自卽今門閾,下至舊樞空觖處,全無障蔽守直,事甚疎虞,該監圍排之夜設晝撤,該營軍兵之量宜守直等事,令兵曹稟旨擧行,何如?傳曰,允。
上在昌德宮。常參以代理停,經筵停。
下直,固城縣令鄭雲濟,梁山郡守韓光協。
李永暉達曰,明日常參,取稟。令曰,停。
李重祜達曰,大司憲鄭光忠,再度呈辭入達,執義宋明欽,持平洪啓能在外,李允郁,受由在外,掌令二員未差。今日以監察茶時之意,敢達。令曰,知道。
傳于李重祜曰,召對爲之,儒臣先爲詣閤,戶判·訓將·判尹,使之入侍。
李重祜啓曰,戶曹判書洪鳳漢,漢城判尹洪啓禧,訓鍊大將具善行,依下敎來待矣。傳曰,入侍。
吏曹口傳政事,金相良,爲黃州牧使。
李重祜達曰,明日次對爲之事,命下矣。兩司無進參之員,除在外·呈辭受由外,大司諫任瑋,正言尹勉憲,竝待開門牌招,以爲推移進參之地,何如?令曰,依。
李重祜,以兵曹言啓曰,因濬川所草記,五間水門疎鑿後,自門閾至鐵樞上空缺處,圍排守直事,允下矣。畢役後鐵門,當改造以達,而爲先令繕工監,圍排夜設盡撤,令所授軍門,多定軍士,限畢役各別把守之意,卽爲分付,何如?傳曰,依爲之。門制已下敎矣。
又以御營廳言啓曰,因兵曹草記,濬川時五間水門疏鑿後,自門閾至鐵樞上空缺處,令所授軍門,定軍士,限畢役把守〈事〉,命下矣。本廳出番鄕軍十名,哨官率領,與本門守直軍眼同,限畢役後排門間,輪回守直之意,敢啓。傳曰,知道。
又達曰,全羅監司狀達,以三月朔進上洗鱗石首魚,節候尙早,限內不得封進,惶恐待罪事。令曰,勿待罪事回諭。
庚辰二月二十七日未時,上御熙政堂。召對,濬川堂上同爲入侍時,參贊官李永暉,侍講官徐命天,侍讀官鄭晩淳,假注書李身晦,記事官金夢華·鄭彦暹,漢城判尹洪啓禧,戶曹判書洪鳳漢,訓鍊大將具善行,以次進伏訖。上曰,川渠之役,又幾許?鳳漢曰,功力比之於臨城時,則似過半矣。上曰,水門形止,何如?啓禧曰,濬之而得鐵樞,皆古物而其制壯大矣。上曰,頃已言之,而文王,有掩骼之事,或得枯骨,而隨瘞之耶?鳳漢曰,人骨·牛骨,亦難辨矣。上曰,湯德,及禽獸,予雖無德,牛骨之埋,何害之有?啓禧曰,聖德至矣,恩及枯骨矣。上曰,古人有諸魂致謝之夢,理或然矣。今此掩髂,欲爲賜祭,而祭文云何?啓禧曰,柳子厚有掩骸文矣。上曰,今番濬川之時,久遠餘骨,不無與土同濬之弊,或有些骨,掩骼以布,令部官,卽爲埋置高潔處,濬川畢役後,水門外設壇賜祭。出傳敎上曰,噫,掩骼之事,文王之政也。令因下敎思之,噫,因其濬川,裹埋微些古骨,不過齊宣易牛之心,荐饑之餘,顚連溝壑,不能收瘞者,奚比此殘骨,興唯及此,不覺惻隱,擴而充之,王者之政也。使中外,只有暴露者,卽爲裹埋事,令備局,申飭五部及諸道。上曰,孔子夢周公,莊周夢蝴蝶,予或假寐,尋常一夢,未嘗不在於濬川所也。雖愧於孔子之夢周,而有勝於莊周之爲蝶矣。戶判·判尹·訓將,先爲退出,上讀聖學輯要第二卷,自唯皇上帝,止其實一而已矣訖。儒臣·承旨及左右史分讀註訖。上曰,儒臣陳文義可也。命天曰,俄者伏聽濬川所瘞骨致祭之下敎,而又講此孟子不忍人之章,尤有感焉。不忍之心,卽惻隱之心也,堯舜禹湯之聖,不越乎此矣。殿下之心,堯舜之心也,推此做去,則豈不造於堯湯之域耶?顧令天時萬和方暢,而蔀屋窮民,實有顚連之歎,月三對之際,民事豈有未盡,而尤宜講究,以紓民窮,則文王掩骼之政,漢帝寬大之詔,可以一擧而兩得矣。上曰,儒臣所陳,誠好矣。上曰,孟子云無羞惡之心,非人也。正道今日之弊矣。常談,以非人,爲大辱,非人,卽禽獸也。今日之浮囂躁競者,誠非人也。見此筵說,則必以爲人君辱下之言,而孟子旣言之,予何獨不言乎?命天曰,殿下每以浮囂競爲憂,是則群下之罪也,而王者御國,不過勸懲二字,某也恬靜,某也躁競,表示取捨之意,則可以警動一世矣。上曰,請於銓官者,予安得知之?請於備局者,予何以知之?擧直措諸枉,能使枉者直,予則知而不能行,豈非羞惡處耶?晩淳曰,是則專在於用舍之得宜矣。上曰,春陽載回,政當漢帝所云草木群生自樂之時,而噫,頃者筵中,已諭漢文,猶有春意,故有此說,而予則望七釋衰之後,初當陽春,一倍此心,述編所云浴沂風舞雩之心,已消,況春意乎?雖然居廣廈對玉食,比諸窮民,判若霄壤,咨諸道之臣,莫曰,君無春意,導迎太和之氣,濟我元元,況設賑之民,思尤殘忍,其所賑政,若君臨焉,着意擧行事,自政院,下諭于八道道臣·兩都留守。出傳敎上曰,誓戒當親行於明政殿,而道由延喜門,當省器省牲,以此分付。出傳敎上曰,頃已諭。今適有窠,欲用之人,三年邊尹之後,豈可一向外補?黃州牧使李思觀,參知除授,此州數遞,迎送之弊,不可不顧,其代今日之內備擬,二三日內下送,以除民弊。出傳敎上曰,領相入來耶?注書出而問之。臣身晦承命而出,還復命。上曰,領相,明日入肅耶?臣又承命出問,姑無入肅之言,還復命。上曰,可以催之矣。仍敎曰,今聞領相入來,下旬次對,明日爲之。出傳敎諸臣以次退出。
上在昌德宮。常參以代理停,經筵停。
申時,日暈兩珥,暈上有冠。
藥房都提調李,提調趙榮國,副提調具允鈺啓曰,伏未審日間,聖體調攝,若何?寢睡·水刺之節,亦何如?湯劑已盡於昨日,臣等,卽與諸御醫入侍,詳察聖候,議定繼進當否爲宜。臣等,不勝區區伏慮,敢來問安,竝此仰稟。答曰,知道。氣則一樣,湯劑五貼,加劑以入。下敎日入侍宜矣。
中宮殿,藥房口傳問安。答曰,知道。
具允鈺達曰,明日常參,取稟。令曰,停。
李裕身達曰,大司憲鄭光忠三度呈辭入達,執義宋明欽,持平洪啓能在外,李允郁受由在外,掌令二員未差。今日以監察茶時之意,敢達。令曰,知道。
具允鈺達曰,左承旨洪樂性,今日不爲仕進,卽爲牌招,何如?令曰,依。
傳于韓光肇曰,大臣·備局堂上詣閤。
又傳于曰,禮曹判書趙雲逵,牌招入侍,副提學尹東度呈辭過矣。勿施,亦爲牌招入侍。
李重祜啓曰,禮曹判書趙雲逵承牌來待矣。傳曰,入侍。
弘文提學前望,鄭翬良爲弘文提學。
傳于具允鈺曰,大臣入侍。
傳于韓光肇曰,闕號旣改,則省記板,不可仍舊。卽爲改刻,假衛將之假字,亦去之,該廳近日單子,付標以入。
李裕身,以大司諫任瑋牌不進罷職令旨。令曰,推考徽旨捧入。
又以獻納洪趾海三度呈辭。令曰,只遞本職。
有政。吏批,判書韓翼謩受由在外,參判徐志修,參議金尙喆進,行都承旨具允鈺進。
李裕身,以吏批言啓曰,東學訓導金龍翰,受由過限未上來,依例罷職,何如?傳曰,允。
又以吏批言啓曰,臺諫及大司成,今當差出,而擬望之人乏少,承旨·外任,竝擬,何如?傳曰,允。
曺命采爲大司憲,宋瑩中爲大司諫,李堣爲司諫,申應顯·金應濂爲掌令,申思運爲獻納,權相龍爲正言,李壽勛爲兼司書,李吉輔爲刑曹參判,韓光肇爲大司成,李天輔爲御營都提調,金尙魯爲奉常都提調,金尙魯爲宗廟都提調,金相奭爲惠民提調,韓翼謩爲掌樂提調,李仁培爲兵曹佐郞,安正仁爲左通禮,李聖檍爲掌樂正,趙漢弼爲恭陵令,李錫心爲南部都事,閔百順爲濟用主簿,鄭松爲繕工監役,兪彦鉉爲富平府使,校書傅士單金台一,奉常參奉單成大中。
兵批,判書李昌壽進,參判金善行入直進,參議李萬宗病,參知李思觀在外未肅拜,右副承旨韓光肇進。
具善復爲訓鍊都正,宋元哲爲五衛將,金處坤爲都摠經歷,洪應辰爲左長史,曺學臣·洪啓穟爲宣傳官,李基采爲守門將,尹佑得爲美錢僉使,任屹爲武兼,金得獜爲惠山僉使,李春躋爲知事,李齊華爲同知,李瀚爲左從史,洪得厚爲副摠管,張肅良爲守門將,黃仁儉爲都摠管,鄭志勖爲慶熙宮衛將,鄭爾良·申光宅·玄處明·李光溭爲副護軍,鄭光忠·李憲默·洪趾海爲副司直,金瑞應·盧廷元·崔翊胄·白相右·黃仁煐·魚道采爲司果,李身晦爲副司正,李邦佐爲北兵使。
李重祜達曰,臣與右副承旨韓光肇,伴直矣。今日政移拜他職,院中,只有臣重祜,伴直無人,同副承旨李思觀在外,左副承旨李裕身,所當牌招伴直,而拘於廳規,不得請牌,何以爲之?敢稟。令曰,牌招。
兵曹口傳政事,許伋爲禁軍別將。
李重祜,以吏曹言啓曰,今此大報壇親祭時,大祝以下諸執事,宗廟朔祭大祝,皆以侍從塡差矣,時無職名人員,令該曹,口傳付軍職,何如?傳曰,允。
庚辰二月二十八日辰時,上御熙政堂。大臣·備局堂上引見入侍時,領議政金尙魯,左議政李,右議政閔百祥,行司直洪象漢,左參贊鄭翬良,兵曹判書李昌壽,行副司直鄭弘淳,兵曹參判金善行,吏曹參判徐志修,行副司直元仁孫,工曹參判朴相德,行副司直洪麟漢,應敎徐命天,右副承旨韓光肇,假注書李身晦,事變〈假〉注書申光翰,記事官金夢華·鄭彦暹,以次進伏訖。尙魯曰,親臨帳殿,連日勞頓,聖體將攝之節,若何?上曰,一樣。而昨夜失睡矣。尙魯曰,中宮殿氣候,若何?上曰,好過矣。尙魯曰,王世子氣候,若何?上曰,一樣矣。尙魯曰,王世孫氣候,若何?上曰,好過矣。上曰,昨日催促矣,卿無勞乎?尙魯曰,豈待下敎,而自有事,於郊外,留滯至今,極爲惶懍,今日則早爲入肅,而政院未及達故也。上曰,政院之體非矣。尙魯曰,來到閤外,始聞之,十二室將事,親自行之云,徹夜將事之際,致損筋力必矣。願軫保嗇之方,以副臣民之望焉。上曰,欲臥不得,欲寢不得,惟作氣則差强矣。尙魯曰,聖孝至極,每有此將事之擧,而帝王之孝,與匹夫有異,殿下勿恃筋力焉。上曰,我自樂爲,不知勞矣。上曰,禮判·副提學,使之入侍。上曰,趙雲逵之引入是矣,而尹東度,已伸廉隅,故竝使入侍矣。尙魯曰,聖敎至當矣。上曰,濬川之役,稍有功效之望矣。尙魯曰,臣亦聞之,而臣意則不可以木柵防患也。分付軍門,爲左右石築然後,可無後弊矣。上曰,人心自願於赴役,是可貴矣。尙魯曰,人心尙可爲矣。非聖德之攸曁,何以致此?臣亦每以悠然之世,謂莫可下手矣。輒見八方人心之可爲,敢生振刷之計,而不自得矣。上曰,所貴者,三百年前磚石,今又見之矣。尙魯曰,莫非濬川堂上之功也。百祥曰,洪鳳漢,爲殿下倚仗,何如?而其人遇事,過用神精,故見其少爲瘦敗,則恐生疾病矣。尙魯曰,人妖物怪之說,自古有之,而頃日,又有親臨帳殿之事,極用驚駭矣。上曰,一夫不獲,古人爲恥,此則非如戊申乙亥者,而自取其死,是予之過也。尙魯曰,此咸鏡監司李彛章狀本也。以爲本營債典當條,依朝令竝蕩減,而所謂願納條,則典當條之可捧者,尙且蕩減,今獨存此名色,必有向隅之歎,一體蕩減,亦似得宜,請令廟堂稟處,而又見其追到狀本及報牒,則盛陳營債蕩減後,本營難支之狀,債弊復起之慮,仍以見失五千七百兩之代,劃給均廳所納之錢,關西所在之木,爲請矣。當初此事,因重臣筵奏,有此蕩減之命,而以道臣狀辭觀之,故判書尹得載按藩時,明査債案,秩秩區別,難捧之無依條,則一倂蕩減,其中可捧之類,名之以典當條願納條,分作冊子,置諸本營,可謂處事得宜。則一時過去之使客,雖未請裏面事實,只聽民訴,有所陳白,至於道臣,旣詳其顚末,則朝令之下,封狀覆難,可也,而不但不此之爲,朝家所許之外,加請蕩減,如此營債,亦公貨也。其將不問年條之久近,徵捧之難易,一朝盡許蕩滌,使蕩減之路漸廣,僥倖之望漸長乎?許多公貨,公然蕩減,代之以本道所儲之物,猶不可爲,況可以均廳所管他道軍需木,充給其代乎?又況年年移劃,殆同進排乎?今此債案中,指徵無處者,如或混入,則其數不必夥然,使之明覈蕩減,餘外當捧者,一依舊道臣成規施行,給代之請,勿施爲宜,以此分付,何如?上曰,前道臣之推諉於奉命使臣,已涉不當,從重推考,今道臣若此事當覆難,而矇然蕩滌,典當不足竝請願,納亦逾於分數,而追請給代,亦是料外。噫,均廳,非爲北道而設也。設官分職,自古意在,則蕩滌北關之債,充給西關之木,尤無意義,初不知若此,雖不命消詳稟處,今者此擧,非所期於此伯者,亦爲從重推考,更與廟堂商確,務歸便當事分付,此無他。其本由債,此後古無新創者,一切嚴禁,不遵令者,自備局,隨現重處。出擧條尙魯曰,此卽忠淸前監司金尙喆狀啓也,以爲懷德縣各年京上納未收木錢,前後縣監鄭景淳·趙載遇嚴覈,其有指的者,艱辛徵捧,而其餘癸酉以下四年之民間未捧,錢爲一千三百六十二兩零,木爲二十六同四十八疋零,其身已故,其族亦亡。如欲按鬼簿,而遍責於面里,則動擾一境,隨處浚剝之慘,有不忍言者,且其邑宰,一經玆邑,永錮前程,未滿十朔,百計圖遞,迎送頻數,民尤不堪。今此舊逋,若不變通,則必將無民邑而後已,令廟堂商確稟癸酉以後守令,不可不嚴法重繩爲請矣。該邑之有此舊逋,莫可收拾,朝廷之所共知也。目下事勢,如使舊逋,不許蕩減,則將至無民邑云者,誠非過語,不可無變通之道,而此路一開,依懷德之請,紛然四起,則後弊,亦不可不慮,嚴罪其守令,知有國法然後,始可議蕩減之政矣。當該不捧之守令遠配,勿限年禁錮,其後守令遠配,癸酉以下舊逋,竝蕩減,而鄭景淳·趙載遇之竭誠徵捧,極爲可嘉,此兩人竝勿論,以示勸徵,時縣監,到任屬耳,亦安徐,何如?上曰,左右相之意,何如?曰,弊端,誠如所陳,到此地頭,似不無變通矣。百祥曰,臣意亦無異矣。上曰,所奏誠是,依爲之。出擧條尙魯曰,新除守令,於本邑,有田十結壯奴婢十口者,改差之文,載於續典,然有田有奴婢,不必有關於吏事治忽。則以此著今,未知其法意攸在,而以目下之弊言之,只作殘邑守令厭避巧遞之一妙策,雖不索言,誠極寒心,臣意則勿拘此法然後,可杜此弊,而旣載法典,不敢直請變通,下詢他大臣,何如?上曰,左右之意,何如?曰,當初立規之時,必有所爲而然矣。百祥曰,有田土,則收檢之際,自然有親熟之人,而奴婢又是家丁,境內旣多顔情之可拘,則操法莅政之人,自不無掣肘之端,當初法意,則似出於遠私嚴公之意也。近來弊端,果如領相所奏,而法典所載,改之亦似重難,臣則不敢仰請矣。上曰,頃者聞此,心嘗不然,其時下問,而載於大典云,故只問而止矣。聞卿所奏,說弊詳矣,忠質文,其有損益。凡事古今有不同者,其初立法,誠如右揆所奏,而予則曰,矯正士大夫風習,勝於此矣,此後則勿拘,可也。出擧條尙魯曰,金海蒜山倉之設置,意固非偶,而未至二十年,弊端百出,將至撤罷之境,蓋弊源,專在於監營之差送色庫,徵捧本營所報之債,而所謂別將,近來漸不擇人,主客倒置,無所統領,不得爲別將之職責,以至於此矣。此倉,屬之地方官,應行節目,自廟堂改成啓下,使之遵行,別將,永爲革罷,時任別將,移除相當他窠事,分付該曹,何如?上曰,依爲之。出擧條上曰,俄已下敎,而禮判入侍可也。臣身晦承命而出,引入進伏。上曰,得一備堂矣。百祥曰,守令之未署經,有二人矣。當此課農分糶之時,許久曠官,委屬可慮,夫馬留滯,弊亦不貲,令政院,申飭擧行,何如?上曰,申飭政院,署經,其令卽爲擧行,而一司署經守令,一司則除署經發送。出擧條雲逵曰,臣方待罪氷庫提擧,頒氷事有稟定者,敢此仰達矣。昨年氷政,艱辛伐取,故限今年各殿供上,有減半封進之命,則宗親文武正二品以上及諸上司各衙門,間二日頒氷,亦當減半矣。尙魯曰,供上旣命減半,則朝臣頒賜,何可同其數乎?全減宜矣。雲逵曰,諸上司各都監茶氷,自前例有進排之規,何以爲之乎?上曰,茶氷除之,頒氷,間三日給之。出擧條上曰,特敎之下,懸病者多,事體其涉寒心,衆所共知實恙及敢不行公人外,一倂罷職。噫,月三次對,予豈樂爲,而身爲臺臣,無一人入侍,其在事體,亦涉無謂,違牌臺臣,罷職不敍,今聞都憲,再度受由云,纔侍帳殿,旋尋辭單,非特除之意,則其所捧入,亦爲曲循,當該承旨,從重推考,以此推之,辭單辭章之紛紜可知。今後則衆所共知情勢外,切勿呼望。光肇曰,或有實病者矣。上曰,承旨分疏推考。出擧條上曰,今日禮判牌招之命,卽爲備堂也,而筵奏之際,有若禮判承命者然,今日筵中,曲盡下敎,則雖不聽敎,筵體不然,禮曹判書趙雲逵,從重推考。出傳敎上曰,有擧行之事,弘文提學前望單入之,待下批牌招。出傳敎上曰,酌獻禮讀祝時,乃覺敦義門內闕名之音,同於章陵諡號,旣覺之後,豈敢仍呼?今日詢問作殿號門號文任擬望以入,而此與殿號門號有異,大臣館閣堂上,會賓廳擬入。出傳敎上曰,政事,當日爲之。出傳敎上曰,明日宗簿提調入侍事。出榻敎諸臣以次退出。
庚辰二月二十八日巳時,王世子坐德成閤。承旨持公事入對時,行都承旨具允鈺,左承旨洪樂性,假注書任煜,記事官李在協·申益彬,以次進伏訖。允鈺曰,臣之煩稟,極爲惶恐,而竊伏聞醫官之言,則有湯劑進御之擧云,未知睿候,何如?令曰,感氣少解,而齒痛不差矣。允鈺曰,伏望千萬愼攝,毋至添加焉,仍進奏平安監司李成中申本,鄭益良定配肅川事,樂性,進奏平安監司李成中申本,孟山縣大成殿雨漏處修補時,仰請香祝事,奏訖。踏達字。諸臣以次退出。
庚辰二月二十八日午時,上御熙政堂。大臣入侍時,領議政金尙魯,左議政李,右議政閔百祥,左承旨洪樂性,假注書李身晦,記事官金夢華·鄭彦暹,以次進伏訖。上曰,所改闕號,如慶光門而改之乎?存一字而改之乎?予意則存一字,而去上一字似好矣。尙魯曰,昌字不下於慶字矣。上曰,好矣。三昌字之相同極佳,命意議而定之,可也。上曰,忠淸道之懷德,是左道乎,右道乎?尙魯曰,右道也。上曰,懷德之殘薄極矣,道內無如此之殘邑乎?百祥曰,道內之殘邑居多,懷德則猶非第一殘邑也。上曰,瑞山則蘇弊乎?淸·丹等四郡,近又何如?尙魯曰,聞近日則似爲少蘇矣。諸臣以次退出。
上在昌德宮。常參以代理停,經筵停。
自巳時至申時,日暈。
洪樂性達曰,明日常參,取稟。令曰,停。
李裕身達曰,大司憲曺命采,執義宋明欽,掌令金應濂在外,申應顯牌不進,持平李允郁受由在外,洪啓能在外,今日以監察茶時之意,敢達。令曰,知道。
具允鈺達曰,新除授承政院同副承旨李思觀,時在黃海道黃州牧任所,斯速乘馹上來事,下諭,何如?令曰,依。
李裕身達曰,憲府連日監察茶時,諫院許久闕達,俱涉未安。兩司除在外外,未肅拜人員,竝卽牌招,何如?令曰,依。
備忘記于李重祜曰,今下弓矢,吾老梁萬戶高尙柱處,給送。
李裕身啓曰,宗簿提調綾昌君橚·李昌壽,依下敎來待矣。
傳于洪樂性曰,召對爲之,宗簿提調同爲入侍。
李裕身啓曰,大報壇祭親臨誓戒時,別雲劍望箇。傳曰,侍衛仍。
又達曰,大司諫宋瑩中,帶軍銜,任自下鄕,依定式遞差,令旨及禁推徽旨捧入之意,敢達。答曰,知道。
傳于李永暉曰,明日明政殿,文臣殿講侍衛,以入直,依便殿例擧行,時刻,辰正三刻爲之。
李永暉以掌令申應顯,獻納申思運,牌不進罷職令旨。令曰,竝推考徽旨捧入。
韓光會啓曰,副司直蔡濟恭,有時急稟達事,來詣闕門外請對矣。傳曰,詣閤。
傳于韓光會曰,親鞫處所,太僕爲之。
韓光會,以兵曹言啓曰,再明日大報壇親祭受誓戒時,本曹堂上侍衛,不可不備員,參知有闕之代,令該曹,以在京無故人,口傳差出,待下批,仍牌招,以爲備員之地,何如?傳曰,允。
又以義禁府言達曰,前大司諫宋瑩中禁推事,徽旨達下矣。宋瑩中下去京畿楊州地云,依例發遣府書吏拿來,何如?令曰,依。
吏曹判書韓翼謩書曰,伏以,臣幸蒙恩暇,往省先壟,乃於昨夕,歸伏私次,卽日入肅,分義當然,竊有萬萬惶悚者,無計蠢動,尤增死罪,有國所重,莫如祭享,而分差執事,不得其平。我大朝深若是前後飭敎截嚴,至有井間分排之擧,下吏於此,宜不敢更容詐僞,似聞年來,漸不如初,故臣待罪見職,首先以此,嚴飭該吏,且以躬親按簿,毋委吏手之意,面戒郞僚,不啻丁寧,曾未幾何?不善擧行,流弊貢人,重臣仰聞,乃有該郞,令該府處之之嚴命。臣於是,震懍悚恧,無他措躬,臣方忝長本曹,凡於一曹事,未論細大,無不管攝,郞吏抵罪,誰執其咎,罔非臣平日不能撿飭之致,況臣見管貢市,貢人受弊,實由曹屬,而矇然不察,論其罪負,尤難僥免。玆敢短章首罪,仰暴危懇,伏乞离明,鐫削臣本兼諸任,仍令所司,重勘臣不職之罪,以安賤分,不勝幸甚。
庚辰二月二十九日辰時,上御熙政堂。召對,宗簿提調同爲入侍時,參贊官李裕身,侍講官任㻐,檢討官元義孫,假注書李身晦,記事官金夢華·鄭彦暹,宗簿提調綾昌君橚,兵曹判書李昌壽,以次進伏訖。橚曰,譜略,今方修整,而大君出繼者,井間難矣。昌壽曰,爲五層井間,而大王位,書於上井間,則其下四代,輒縮一代矣。上曰,予雖不知譜法圖法,而爲五層井間,書五代宗班,則其下儒生不得書之,有欠於譜法矣。雖有餘間,六層似好矣,儒臣之意,何如?㻐曰,六層好矣。義孫曰,臣不知裏面事,不敢臆對,而六層好矣。橚曰,宣廟朝皇朝賜諡,不得載錄,是誠欠事矣。上曰,其時旣不得考閱載錄,今亦奈何?橚曰,然則譜略舊本爲五層,而今此釐正時,有減縮一世之端,依下敎,以六層修正,何如?上曰,依爲之。出擧條橚曰,安豐君,呈單本寺,其父昌恩正權,譜略中,以小註書之,故戊申後判付內人燁,只誅其身,緣坐等事,依炤兄弟例,放歸田里擧行云,譜略中,小註一節,何以爲之?㻐·義孫曰,關係甚重,令獄官,詳査文案後,下詢大臣處之,似宜矣。裕身曰,此則關係甚重,不可以宗臣所稟,許其改錄,下詢大臣,與法官,考其文案,參以法例,使之稟處恐好矣。上曰,令該府,相考其時下敎及炤前例,大臣入侍時,同爲入侍,稟處。出擧條橚曰,中廟朝公·翁主子孫,只書一代,而太祖朝以下公·翁主子孫,限四代書之,似爲斑駁,其在遠簡近備之義,遠代則只錄一代外孫,宣廟朝以下公·翁主子孫,限四代書錄,何如?上曰,依爲之。出擧條橚曰,臣待罪廚院,故敢達矣。古則員役,以二十餘名,次次減除,以十七名,各殿各宮物膳色分排矣,卽今二名有闕,依前差出分排,何如?上曰,依大典法施行。出前敎昌壽曰,日昨次對,大臣以本曹元遺在,勿爲移送稽留色之意,陳白蒙允,臣亦有可以仰達者,而筵罷未果矣。本曹軍需所用如象毛雲緞等物,折價過優,故牟利輩呈訴請貿,爲弊多端,不可不定式嚴塞,此後則象毛諸種,從市直買用,而燕貿一款,嚴加防塞,恐似得宜,事雖微細,實有耗損經費之慮,故敢此仰達矣。上曰,依爲之。出擧條宗簿提調先爲退出。上讀聖學輯要第二卷,〈自〉孟子曰以力假仁,止孟子曰誠者天之道也訖。儒臣及承旨·左右史分讀註訖。上曰,居官者不廉不義,莅民者不養不敎之說,是當今切實時弊也。上曰,元城劉氏,是劉安世乎?元城之言行相孚,平生工夫,得於溫公矣。予不能爲踐實工夫,可恥矣。㻐曰,殿下爲誠心工夫,今幾年矣,而每自謙抑,是豈臣等之所望也?上曰,儒臣陳文義,可也。㻐曰,心誠悅服之訓,最有味矣。文王靈臺,庶民子來者,誠服也。今日濬川,防民自願者,亦誠服也。今之世道時風,實無可觀,而民情則大可見矣。豈非列聖之遺澤,殿下之所子惠者哉?擴此誠而充之,以及於蔀屋,則仁之道宣矣,堯舜之時,尙有四兇,則向來惡逆之流,非殿下德化之不及也。只緣殿下重恩輕法,堤防不嚴之致故也,推其德化,嚴其堤防,臣竊有望焉。上曰,孔子云,齊之以政,民免而無恥,齊之以德,有恥且格,卽今民心之樂赴,皆是於戲不忘之意也,予何當焉?昨日下敎,已諭之矣,斯民可直道而行,予何以服民也?若是九分公心,挾雜一分私意,如先儒所云,則乃負民也。予以是自勉也。第念戊申·乙亥,用法太甚,不可無忠質文之損益,故今番處分,思有參酌,而儒臣之請嚴堤防,亦好矣。裕身曰,古則民知畏法,視君父如上帝,視宮闕如靑天矣,近來堂陛不嚴,紀綱懈弛,民習可駭,是最憫也。㻐曰,承旨所奏則誠好矣,而言語句絶未安,推考,何如?上曰,其言極善矣。本來質野,入侍生疎故然矣。勿爲推考。上曰,追憶昔年,重講此書,序文旣云豈曰,無人,人在其文,于今更覽,先正惓惓懇懇之意,載於一編,若親聞於今日,豈無表意,特遣禮官,致祭于石潭書院,祭文,當製下矣。出傳敎義孫曰,先正,非但爲道學之宗也。常退臥於石潭,至於屢空,友人崔岦,作宰信川也。爲遺米苞,先正以受之無義,竟却之,其廉白,又何如也?故相臣李宜顯父子爲相,而淸白自持,至今傳誦,子孫零替,殆不能奉其祀焉,豈非聖世之欠事乎?㻐曰,故相臣,身前廉白,死後淸名,一世共稱,而曾有子孫錄用之傳敎,銓曹尙不擧行矣。上曰,特敎錄用者,古無稽滯之事,而近者多不擧行,事體寒心,故將欲飭勵,今聞故相臣李宜顯奉祀人調用之命,尙不擧行,而申飭銓曹,其令卽爲調用。出傳敎上曰,莫重誓戒,承旨不可不備員,同副承旨李思觀,許遞其職,仍任參知,而其代韓光會除授,牌招察任。出傳敎諸臣以次退出。
庚辰二月二十九日二更二點,上御熙政堂。副司直蔡濟恭,請對入侍時,副司直蔡濟恭,左副承旨韓光會,假注書李身晦,記事官金夢華·鄭彦暹,以次進伏訖。上曰,深夜請對,有何事故?濟恭曰,夕間有客請見,乃曾所不知之人也。謂有係國家安危之事,仍出一封書,臣嚴辭責却,使之還付,而其人則交河居愼龜重之子後彭也。其四寸後一,知此事幾,同爲來見云,臣擸來後一於待漏廳而入侍矣。上曰,封書持來乎?濟恭曰,持來矣。上坼而視之曰,藍浦縣,有覺倏島乎?光會曰,曾不聞知矣。上曰,封書中語似荒誕,而當問之矣。禁府都事·宣傳官·從事官,使之入侍,臣身晦承命出來,催促進伏。上曰,一馬牌二箇持來,臣身晦承命持入,仍給都事及從事官,使之發捕。上曰,愼後一當親鞫,時原任大臣·禁府堂上·兩司·左右捕將,牌招時刻隨時,扈衛置之,問郞,頃者問郞仍。出傳敎諸承旨牌招事。出榻敎禮房承旨留院事。出榻敎頃者問郞中,差祭官者,勿差今番問郞事。出榻敎諸臣以次退出。
庚辰二月二十九日四更一點,上具翼善冠·絳紗袍,御太僕寺。親鞫入侍時,行都承旨具允鈺,左承旨洪樂性,左副承旨韓光會,同副承旨李重祜,假注書李身晦,事變注書申光翰,記事官金夢華·鄭彦暹,領議政金尙魯,左議政李,右議政閔百祥,判義禁洪象漢,同義禁具善行·朴相德·黃仁儉,刑房承旨李裕身,掌令申應顯,獻納申思運,問事郞廳任㻐·徐命天·元義孫·金華鎭·李在協·具壽國·鄭昌聖,刑房都事趙德成·李永培,文書色都事金光默·尹養厚,以次侍立訖。兵曹判書李昌壽曰,帳殿親臨,乘輿已出,而扇傘,未及整待,事體極爲寒心,當該儀仗庫郞廳,拿處,何如?上曰,依爲之。儀仗庫郞廳,何官員爲之,而常時入直耶?昌壽曰,部將中,劃差二員,使之主管儀仗,而元無入直之規矣。上曰,此後則勿爲劃差,以南所入直部將,例定儀仗郞廳,使之主管,可也。出擧條右承旨李永暉曰,通禮未及待令,致使騎郞,臨急替行,雖緣事勢之急遽,極爲未安,從重推考,何如?上曰,所當拿處,而事勢似然,從重推考,可也。出擧條兵曹入直郞廳汰去事。駕前下敎尙魯曰,此等告變,得不爲孟浪耶?上曰,然矣。近於孟浪,而封書中措語,全昧尊嚴之義,亦涉駭然,卿等視之,尙魯··百祥,遞相傳看。上曰,愼後一體上闕事,分付該府。出傳敎上召問郞書問目,問于罪人後一,後一納招後,又爲發問目,問于後彭,後彭納招後。上曰,後一有文書乎?象漢曰,拿來後一之書吏,仍與都事,卽爲發捕之行,故蒼黃中持去云矣。百祥曰,後一者入來京中,似已久矣。頃有一名銜,書以愼後一,而臣以不見曾所不知之人,故還爲出給,而必是厥漢也。上曰,愼龜重之妻,聞後一言,使其子同爲入告者,其處事可謂得宜矣。上曰,此時臺臣,不可不備員,在外臺臣遞差,前單入之。出傳敎上曰,親鞫姑罷,初十日擧行。出傳敎尙魯曰,諸罪人拿來後,宜可卽問,而退以十日,未審聖意之何如也?上曰,予所以了當於今夜者,以其有受誓戒,仍爲淸齋故也。上入大內,諸臣以次退出。
上在昌德宮。常參以代理停,經筵停。
藥房都提調李,提調趙榮國,副提調具允鈺啓曰,朝晝異候,伏未審聖體調攝,若何?去夜親臨帳殿,達宵鞫囚勞動之餘,不瑕有損乎?臣等,不勝區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
親鞫罷後,政院·玉堂·藥房口傳問安。答曰,知道。
親臨文臣殿講罷後,政院·玉堂·藥房口傳問安。答曰,知道。
李永暉達曰,明日國忌齋戒,再明日正日,常參頉稟。令曰,知道。
韓光會達曰,備邊司郞廳來言,今日賓廳坐起日次,而親臨文臣殿講相値,頉稟。令曰,知道。
具允鈺達曰,今日賓廳坐起日次,旣已頉稟,所當持公事入對,而親臨文臣殿講相値,頉稟。令曰,知道。
傳于具允鈺曰,右副承旨留院,夜亦留院。
傳于李永暉曰,試官,右相趙雲逵·元仁孫·金尙喆·洪獜漢·李廷喆·朴盛源,執冊,洪樂性爲之。
李永暉達曰,今日親臨文臣殿講時,兩司侍臣,無進參之員,新除授臺諫,竝卽牌招,何如?令曰,依。
李裕身,以掌令申應顯·沈瑴,持平李晉玉·朴漢暉,獻納申思運等牌不進罷〈職〉令旨。令曰,竝推考徽旨捧入。
李永暉,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
臺諫前望,鄭弘淳爲大司憲,黃押爲大司諫,李基德爲司諫,李普溫·盧聖中爲正言,金元行爲執義,沈瑴爲掌令,李晉圭·朴漢暉爲持平。
李永暉,以吏曹言啓曰,今此大報壇親祭時,協律郞,當以掌樂院正塡差,而本院正李聖檍,今方在外,再明日誓戒時,未及上來云,今姑改差,其代,口傳差出,以爲進參誓戒之地,何如?傳曰,允。
吏曹口傳政事,鄭恒齡爲掌樂正,禁府都事具大勳,都摠都事具世恪,相換。
兵曹口傳政事,李厚達·李正吾·柳敍五,爲副司果。
韓光會,以義禁府言啓曰,今此親鞫時,本府都事,當爲備員,出使都事具大勳,令該曹,卽爲口傳換差,何如?傳曰,允。
又以義禁府言啓曰,今此親鞫時,罪人往來,軍兵排圍之事,令訓鍊都監擧行,何如?傳曰,允。
又以義禁府言啓曰,今此親鞫時,假都事十員,令該曹,卽爲差出,何如?傳曰,允。
李裕身達曰,正言李普溫,承牌入闕,不爲傳達,徑先出去,極爲非矣。推考警責,仍卽牌招,何如?令曰,依。
李重祜,以義禁府言達曰,前掌令申應顯,全羅道濟州牧大靜縣,勿限年投畀,前獻納申思運,旌義縣,勿限年投畀,前正言李普溫,濟州牧,勿限年投畀,而當日押送,越海前倍道事,命下矣。以傳敎內辭意,具罪目,依例發遣府羅將,押送于各其配所之意,敢達。令曰,知道。
洪樂性達曰,京畿觀察使申本,領府事兪拓基月廩不受事。令曰,令本官,更爲輸送。
庚辰二月三十日辰時,上具翼善冠·絳紗袍,御明政殿。文臣殿講入侍時,行都承旨具允鈺,左承旨洪樂性,右承旨李永暉,左副承旨韓光會,同副承旨李重祜,假注書任煜·李身晦,記事官申益彬·鄭彦暹,試官右議政閔百祥,禮曹判書趙雲逵,吏曹參議金尙喆,副司直元仁孫·洪麟漢,副司果李廷喆·朴盛源,以次進伏訖。上曰,文臣應講者,年限幾何?光會曰,限三十九以下矣。上曰,今番講何經乎?樂性曰,春秋也。上曰,曾以三經中輪回設講定式,而今以春秋耶?書傳持入可也。光會曰,臺臣親鞫罷後,不爲傳達出去,故敢達矣。上曰,特敎之下,事體寒心,掌令申應顯,獻納申思運,竝先差遞後禁推,過祭後勘律。出傳敎上曰,在外臺臣,誰某也?光會曰,盧聖中,曾任龍岡,故方在外,而此外亦多在外者矣。上曰,盧聖中新通乎?百祥曰,然矣。爲人沈靜,且善治矣。上曰,今日必爲文臣殿講者,欲使讀講科儒,聞之而甘心矣。李在協讀訖。上曰,善讀,而爲人亦佳矣。兵曹判書李昌壽曰,決科頗久,而能有其吐,可謂多讀矣。兵曹參判金善行曰,雖有熟工,書吐常存,亦難矣,鄭履煥讀訖。上曰,多讀之人也。善行曰,以能文有名矣。百祥曰,未及見之矣。爲人則甚佳而病可惜也,金載順讀訖。上曰,文義善陳,音釋亦熟,可貴矣。百祥曰,非但善讀,亦能文矣。上曰,違牌臺諫,已處分,違牌諸臺,一體先遞差後禁推。出傳敎光會曰,李普溫,旣爲臺諫,肅謝而不爲傳達,仍不出特敎申飭之下,極涉未安矣,敢達矣。上曰,聞君命行於下,而未聞群下違君命也。頃者,旣爲之飭勵,則今日申應顯·申思運所爲,皆眼無國綱,心無尊君,初意則雖先遞差後禁推,更爲特除前職,以抑其習,違牌紛紜之時,李普溫,獨承牌,故意謂鐵錚矣。又爲無端而去,若不嚴懲,其將君不君綱不綱,申應顯,大靜縣,勿限年投畀,申思運,旌義縣,勿限年投畀,李普溫,濟州牧,勿限年投畀,當日押付,越海前倍道以送,使靑丘臣民,其令知有君焉。出傳敎上曰,科規旣定,文臣讀書亦宜勸,今日殿講,意蓋此也。噫,年少名官之不讀書,一何至此乎?其中奉常參奉成大中,以微末小官,亦非講經,而能爲其首,其涉可嘉,不可循例施以賜馬之典,特爲陞敍,居不者多,而噫,案上不展卷之時,初則誤知春秋,其命亦不前期,今番宜有參酌,一倂從重推考,兩儒臣純不,其涉寒心,其於漢語,已有其規,況經書乎?竝禁推,誦書傳一部後放送。出傳敎百祥曰,均廳郞廳兪彦鉉,移拜富平府使矣。俄者惠堂洪鳳漢,送言於臣,而均廳事務不輕而重,纔得人而旋卽失之,深亦可惜之意,其言誠然矣,兪彦鉉新除富平,許遞,仍任均郞,何如?上曰,依爲之。出擧條昌壽曰,儀仗庫郞廳,以南所入直部將差定事,下敎,而第有所掣礙之端矣,闕外擧動時郞廳二員,次知儀仗,例爲隨駕,而若只以入直部將,定爲郞廳,則當所無入直之官,而單員隨駕,且違古規。臣意,郞廳二員,依例劃差,以爲闕外擧動時,備員之地,而又以入直部將,例兼郞廳,闕內擧動時,不時擧行之節,使之主管,恐似便當,而南所,去儀仗庫稍遠矣。上曰,郞廳只差一員,擧動時,使之隨駕,而闕內不時擧行之節,則使東所入直部將,主管可也。出擧條上曰,石潭書院致祭,以承旨擧行,過親祭後,同副承旨進去,依陶山書院例,令道臣,爲先圖形以進。出傳敎上曰,莫重禮曹草記掩置,當該中官,從重推考,元良陪參置之。出傳敎上曰,今夜雖値誓戒,徽寧殿朔祭,趁時過行事。出榻敎上曰,頃者酌獻禮侍衛守宮,今番親祭及謁陵時仍,出傳敎諸臣以次退出。
上在昌德宮。常參以代理停,經筵停。
章敬王后忌辰齋戒。
親臨誓戒罷後,政院·玉堂·藥房口傳問安。答曰,知道。
李裕身達曰,大司憲鄭弘淳未肅拜,執義金元行在外,掌令二員,持平二員未差。今日以監察茶時之意,敢達。令曰,知道。
李永暉達曰,大司成韓光肇除拜後,屢日不爲出肅,依定式推考警責,仍卽牌招察任,何如?令曰,依。
李重祜達曰,大司成韓光肇牌不進罷職令旨。令曰,推考徽旨捧入。
傳于李重祜曰,明日晝講爲之,時刻依前擧行。
又傳于曰,雨勢如此,日後爲之之事,分付濬川以下一行缺
庚辰三月初一日四更一點,上具遠遊冠·絳紗袍,御明政殿月臺,受誓戒入侍時,行都承旨具允鈺,左承旨洪樂性,右承旨李永暉,左副承旨韓光會,同副承旨李重祜,假注書任煜·李身晦,記事官申益彬·鄭彦暹,以次侍立。誓戒罷後,上御涵仁亭入侍時,右承旨李永暉,假注書李身晦,記事官申益彬·鄭益暹,以次侍立訖。上曰,祭報府持來,仍命永暉,讀一通後下敎曰,誓戒後,諸執事申飭,可也。諸臣以次退出。
上在昌德宮。常參以代理停,只晝講。
自昧爽至辰時,有霧氣。夜四更,流星出天中淡雲間,入南方天際,狀如拳尾,長三四尺許,色赤,光照地。
章敬王后忌辰。
李裕身達曰,明日常參,取稟。令曰,停。
李重祜達曰,大司憲鄭弘淳未肅拜,執義金元行在外,掌令二員,持平二員未差。今日以監察茶時之意,敢達。令曰,知道。
具允鈺達曰,左副承旨韓光會,今日不爲仕進,卽爲牌招,何如?令曰,依。
李永暉達曰,假注書李身晦身病猝重,勢難察任,今姑改差,何如?令曰,依。
傳于李永暉曰,今日晝講,有下敎事,來詣明政殿。
又傳于曰,今日晝講,依前以熙政堂爲之。
又傳于曰,晝講,戶判·判尹,同爲入侍。
又傳于曰,編次人使之入來,舊編次人,亦爲入來。
李永暉啓曰,編次人元仁孫,舊編次人李喆輔,依下敎來待矣。傳曰,入侍。
又以禮曹言啓曰,卽接宗廟署所報,則永寧殿南神門外,雜木二抱許三株折傷,聲震殿內云,正殿至近之地,有此樹木折傷之患,不可無慰安之擧,慰安祭不卜日來初四日設行,而其折傷之木,令該曹卽爲斫去事,分付,何如?傳曰,允。
又以義禁府言啓曰,鞫廳罪人愼後彭處,以傳敎內辭意曉諭後,仍卽放送之意,敢啓。傳曰,知道。
庚辰三月初二日午時,上御熙政堂晝講。戶判·判尹同爲入侍時,知事洪象漢,特進官李吉輔,參贊官李重祜,侍講官任㻐,檢討官徐命天,假注書任煜,記事官申益彬·鄭彦暹,武臣金致龜,行戶曹判書洪鳳漢,判尹洪啓禧,以次進伏訖。上讀大學經一章,㻐讀傳一章,上又讀傳一章,㻐進奏文義曰,此章內五新字,甚有意味,先儒亦於小註,已解說,而新字之要,毋越乎敬之一字,不敬則大學之道,無以自得矣。方今聖上頻開講筵,聖學高明,而敬之一字,或有小忽,則毫釐之差,謬以千里矣。伏望殿下,益加敬字工夫,則自底於無所不用其極之域矣。上曰,中庸以誠,大學以敬,而一念之差,至於不敬,且或有浮念矣。頃見柳謇之大鼻,幾乎吐笑,僅僅莞爾而笑,如此之際,以其有浮念故也。㻐曰,斯須之間,不忘敬字,則浮念無間而入矣。上曰,所達,是矣。命天曰,大學主於敬字,而經一章頭腦,在於明字,聖上於明字上,已極造詣,而今日焉明之,明日焉明之,益加明字之工,則是臣區區之望也。且時當淸明之節,則尤宜着工明字之時也。象漢曰,常懷兢惕,不自滿足,則誠正格致之效,自可翹足而待矣。上曰,朝廷百執事如濬川,則可無懈弛之時矣。象漢曰,聖敎誠好矣,而何可易也?㻐曰,前席煩稟,極爲惶悚,而下番直次,甚苟艱矣。上曰,再昨處分,予示微空矣。仍命書傳敎曰,今番下敎,字在勸文臣讀書之字,而昨日經幄之臣,今日讀書囹圄,非有恥且格之義,附過放送,其令依下敎畢讀玉堂後替直。上曰,使之姑陞入直,可矣,而幾月則可盡誦乎?漢學不通,猶之,可也。尙書不通,豈不歉然乎?㻐曰,書傳爲五十餘篇,則期以月餘,似當盡讀矣。啓禧曰,一月則庶可誦之矣。鳳漢曰,只在人之聰與不聰,不必預度矣。上曰,金華鎭之獄中讀書,可謂繼乃父矣。乃父曾於年前,不通漢學講而滯囚矣。象漢曰,此非金華鎭之父也。乃金相福·林象元二人矣。上曰,然乎?鳳漢曰,金相福,其時習熟漢語,而至今收用云矣。上曰,夏侯勝獄中讀尙書矣。象漢曰,然矣。上曰,漢語易矣?鳳漢曰,頃者臣於漢人與譯官酬酢之際,半日聞之,則庶可自解其語矣。啓禧曰,漢學校正不難,而久不行,甚可悶矣。五倫全備·博通事·老乞大,兼爲講習,則好矣。上曰,彼重臣無不知之事矣。儒臣先退,上命書傳敎曰,近者從謬習違君命,墜古制莫甚之中,臺臣之詣闕不傳啓,尤爲寒心,初則誤循謬習,宜須參酌,今番之事,寒心之中,尤爲寒心,故不可不嚴處,而噫,君不能樹綱,有此慢蹇,此政董子所謂自君心正,至正萬民者也。君臣猶父子,比諸父子,若父不能敎其子,使其子爲頑童也,究其本,卽其父之過也。旣不能正心,嚴法而繩下,非顧末世之道也。噫,海島,卽極律之次也。此後君以此爲法,臣以此高致,其流之弊,將至於何境?噫,群下雖無狀,其君當思乃祖乃父,今者處分,可謂寬典,而其弊則近荊棘也。噫,白首暮年,豈忍開荊棘於縉紳?思而不謂,非再昨年恭默之意也。大靜,改以海南,旌義,改以康津,濟州,改以興陽,倍道二字,特爲刪去,噫,此等謬習,焉可無懲,而若是下敎者,非爲曲軫也,意則深矣。其君若此之後,其臣不爲悛舊習,非予飭,可謂見犯也。投諸四裔,何惜之有,吁嗟,今日,以謬習爲師,不顧君不顧典之類,其須革心,其勿自陷於邦憲。上曰,見此傳敎,則可見予之用心矣,臺臣事誤矣。寧臣負我,我不負臣也?啓禧曰,今此處分,出於聖上之曲念,臣實欽仰,而竊有區區所懷,敢此仰達矣。若當初處分,止於如此,則豈不尤有光於聖德乎?上曰,重臣之言,是矣,而臺臣不知父不知君,時體重於君父,豈不寒心乎?在上者有過,則爲臺臣者,固當諫諍,而不此之爲,徒事慢蹇,其曰,可乎?參鞫之臺,夜入而曉出,則托以日早姑停,猶之,可也。至於日朝而入來者,亦直爲出去,此亦托以日暮乎?象漢曰,以傳達爲羞恥而然矣。啓禧曰,或有連啓,而妨於自己利害之事,則似或不爲傳達,而卽今則無此等事,只傳謄古紙,而亦不爲之,是乃仍襲前轍而然也。重祜曰,非以爲羞恥而然矣。上曰,有人陷於濬川所,則亦必有效之而自陷者矣。啓禧曰,必無如此之理矣。上曰,陷於川渠,而其日有入堂圈之機,則必將隨跟而從之矣。頃見禁推儒臣着布敝衣,脫冠立庭,其樣愁痛矣。啓禧曰,古者玉堂禁推,在於長房,而原情書納於府座,故視禁推不難矣。上曰,故判書閔鎭厚,謹守國法,而若玉堂禁推,則速爲開坐矣。上曰,愼哥,不了了矣。後彭,無識甚矣。象漢曰,然矣。上命書傳敎曰,帳殿欲爲處分,而其在勵末世之道,其雖不下一杖,末梢更欲處分,更以思之,後彭,卽李敬中也。旣率後一而來,則其無更問,而不過其書中措語之不擇,觀其爲人,名雖士子,無識可知,渠雖無識,愼龜重妻之聞其言,令其子率領就京,其志可尙,以其母之有識,宜參酌乎其子,何待十日不顧倚門之望,其令該府,愼後彭,特爲放送。上曰,後彭之母有識矣。卿須親爲坐起,詳傳予言而放之,可也。重祜曰,難愼獄情之道,恐不當如此矣。上曰,渠走何處乎?愼龜重,何如人耶?卿等見之乎?鳳漢曰,亦不有勝於其子矣。重祜曰,若如人,則豈不通淸乎?象漢曰,臣當依下敎先退坐起,而旣承聖敎,雖無次堂,可以擧行矣。上曰,可矣。象漢先退,上命濬川堂上進前。上曰,昨日雨後,能無沙崩之患,而今日亦始役乎?鳳漢曰,小有此患,而初項橋·二項橋,稍有疏通之效矣。投軍一齊來會,惟願速赴,其誠可嘉矣。上曰,進後自願軍,幾何?鳳漢曰,初爲十二萬矣。今則爲十三萬餘名,且昨日又有自願,今日又有自願,此後不知又得幾許名也。頃者高陽郡守,送言於臣等,以爲本郡多有自願,而自上旣有勿聽之敎,則或恐得罪於朝家,先爲送言矣。啓禧曰,高陽倅之意,則或慮朝家以爲奪民農時,而受其自願矣。上曰,此則不必爲慮矣。鳳漢曰,院谷朴生員家,送女婢及兒奴於本所,以爲朝家大事,雖寡婦家,何敢安坐,而不動念乎?兒奴甚虛疎,故玆送女人云,據此而可知京外之一心供役矣。上曰,殘忍矣。誰乎?啓禧曰,聞是陵昌君之一族云,而未及詳知,方欲問於重臣李益炡而未果矣。鳳漢曰,頃者牛隻,果已烙印,三軍門皆知之矣。上曰,幾隻乎?啓禧曰,六隻矣。上曰,六十七歲,始行齊宣之事,齊王則旣捨一牛,又以小易大,予則不易羊而又是六隻,則可謂差勝乎?上曰,以幾朔爲期乎?鳳漢曰,三十餘日則庶可訖役矣。啓禧曰,臣則每以多費日少,用力爲言矣。近聞都廳輩言,則五月則日熱,難爲執役云矣。鳳漢曰,見今器械不足,或不能多役軍丁,而四月亦難赴役矣。元重會則以爲揷枺爲好云,而諸堂之意則不然矣。上曰,領相以石築爲言,而此則不可矣。啓禧曰,期以二十年則庶可以石築之,而此則猝雖辦得,至於廣通橋,則大駕數過,且彼人歷見之處,則以枺揷之,似有疲軟之歎,雖不知將來之爲幾許步,而其處則石築,好矣。上曰,此亦難矣。啓禧曰,士夫家毁撤處,或有可買石堦,而遷延時日,亦似不難矣。上曰,予欲於畢役後,往見永渡橋而來矣。啓禧曰,似無殿座處矣。上曰,不必殿座,當歷見矣,其路何由?鳳漢曰,自關王廟西邊路矣。上曰,不必治道矣。啓禧曰,道不待治而坦平矣。上曰,又登水門乎?鳳漢曰,登覽水門然後,可以遠望矣。上曰,然則往見永渡橋,以水門爲晝停所,仍見廣通橋而來矣。鳳漢曰,廣通橋亦無殿座處矣。上曰,不當殿座而直還矣。鄕軍自願者,皆持器械而來乎?鳳漢曰,仁川人外,無持來者,故自本所辦給器械矣。上曰,頃者內下之物,盡給仁民乎?鳳漢曰,若盡給則後來者,似或有希覬之心,故姑此趑趄矣。上曰,初來者尤可見其志,須盡給仁民,可也。一石米三十斤藿,於十八名,何多之有?後來者則自當有處置之道矣。鳳漢曰,僧人多有自願者,此則自上旣有稟告之敎,何以爲之耶?上曰,前果有此敎,而不必如此,須自本所題給胡椒及米升,可也。鳳漢曰,或有古靈寺僧上來者,則此異於他處,何以爲之乎?上曰,若有分別,則是有嫌於挾私,須與他處僧同處好矣。上曰,淸衍房免稅已爲給之乎?鳳漢曰,未及施行,而家結外民結,則無給之之事矣。宮房免稅,若給元結,則軍兵放糧,次次減縮,此亦可憫矣。當有一定之法而後,可杜後弊矣。上曰,然矣。仍命書傳敎曰,此後啓下民結免稅者三手糧,則依結錢例勿爲免稅事,定式施行,今者下敎,意蓋深矣。戶判旣請,且承下敎,此後有司之臣,若有不計先後矇然以請之事,令內需司將年條啓目事,一體分付。又命書傳敎曰,頃者江原監司辭朝時,木商嚴禁事,奏請依允矣。其後因領相所奏,摠戎廳則只斫取之木許施流下矣。今覽內需司啓目,非徒憑藉于此,又稱歸厚署等下處,此則應爲取用者,不可比諸摠戎廳,果若摠戎廳,曾許麒麟面質木,請以流下,則容或可也。曰,以麒麟面所在木,不合於內用,又以淮陽木請以流下,禁令之下,更請他處,專爲木商而然,啓目雖不下,當該次知中官,宜有申飭,越俸三等,木商令攸司從重科治。又命書傳敎曰,延安南大池,古稱之處,自古有欲爲作畓者而莫敢矣。近者一中官,不稟手本,而混下本官幾乎擧行,而晩聞特爲置之,其在杜後弊之道,不可不嚴處,當該中官施以永不敍用之律。又命書傳敎曰,此後赴燕時擇差書狀官,持老乞大·博通事·伍倫全備,與漢學譯官,較正訛誤,作一冊子以來,啓禧先退。上曰,宣傳官入侍事。出榻敎臣煜承命出引宣傳官入,上使宣傳官招禁·御兩營入直軍,使鳳漢問濬川自願與否,及各邑農形豐凶,兩營軍,各盡條對,上命退去,鳳漢亦先退。上曰,注書出召編次人,可也。臣煜承命出,引李喆輔·元仁孫入。上謂喆輔曰,卿入耆社,休致調養,意謂差勝,而衰老轉甚矣。顧謂仁孫曰,卿父筋力,如何?仁孫曰,臣父尤爲衰老矣。上曰,鄭彦儒亦衰老矣?仁孫曰,不甚衰矣。喆輔曰,筋力甚强,而貧寒特甚云矣。上曰,鄭彦儒入直政院,不使燃堗矣,年老則衰,例也。予亦不知之中,漸覺衰耗矣。承旨之父雖甚矍鑠,而近甚衰老云矣,黃仁儉之年,幾何?仁孫曰,五十矣。上曰,見之凜然矣。右相頃言見其立樣,稱其癯奇云,而其病,聞甚可悶矣。重祜曰,仁謙之病,比之年前,似差勝矣。上曰,石潭登科乎?仁孫曰,然矣。上曰,做何官乎?仁孫曰,經吏·兵判及文衡·贊成矣。上曰,先正之母畫草蟲云,卿等見之耶?仁孫曰,臣未見元本,而關東倅或有摹來者,故見之矣。喆輔曰,臣則見之矣。仁孫曰,江陵地有烏竹軒,而先正生於其處矣。上曰,先正之家乎?仁孫曰,先正之外家矣。喆輔曰,五歲見石榴而作文曰,紅皮囊盛碎紅珠,據此一言,而可見其不泛矣。上命重祜,書石潭書院致祭文以下。上曰,蔡濟恭,今日或有如何之心,而不入來乎?仁孫曰,方有身病不得入來云矣。上曰,有何如之心乎?故奉朝賀崔奎瑞,有再度如此之事,蔡濟恭亦如之矣。後彭者,不於他人,而必於蔡濟恭來告,可謂窮極矣。蔡濟恭何不入門內乎?仁孫曰,蔡濟恭,有同安土重遷矣。上曰,蔡濟恭生長門外乎?重祜曰,然矣。喆輔曰,今在於吳光運舊家矣。上曰,吳光運亦在門外乎?喆輔曰,然矣。上曰,何處乎?喆輔曰,藥峴矣,上曰,是懿昭墓歷路乎?喆輔曰,往懿昭墓之狹路,而前日動駕時,一由其路而行幸矣。上曰,然矣。南泰耆兄弟,尙在門外乎?仁孫曰,然矣。上曰,何不入來乎?仁孫曰,自然難爲入來矣。上命臣煜持入栗谷集年譜卷,及天道策卷,使仁孫讀天道策一番,讀訖,諸臣以次退出。
上在昌德宮。常參以代理停,經筵停。
藥房都提調李,提調趙榮國,副提調具允鈺啓曰,伏未審日間,聖體調攝,若何?寢睡·水刺之節,亦何如?劑入湯劑已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍爲宜。
中宮殿,藥房口傳問安。答曰,知道。
以承傳色,口傳下敎于藥房曰,都提調以備局入侍。
李永暉達曰,明日隷儀相値,常參頉稟。令曰,知道。
具允鈺達曰,左承旨洪樂性,右副承旨李裕身,今日不爲仕進,竝卽牌招,何如?令曰,依。
韓光會達曰,憲府連日監察茶時,事甚未安,除在外外,大司憲鄭弘淳卽爲牌招,何如?令曰,依。
傳于韓光會曰,備局日次,今日爲之。
又傳于曰,大臣·備局堂上詣閤。
具允鈺,以弘文館言啓曰,校理朴弼燧自鄕上來,卽爲牌招察任,何如?傳曰,允。
又以侍講院言達曰,當此逐日再講之時,講官之不備,事涉未安,兼輔德·文學·兼說書俱未差,弼善南惠老陳書下鄕,上來無期,在外人員合有變通之道,令政院稟旨,擧行與未差之代,待開政一體差出,何如?令曰,依。
又啓曰,因侍講院草記,當此逐日再講之時,講官之不備,事涉未安,兼輔德·文學·兼說書俱未差,弼善南惠老陳書下鄕,上來無期,在外人員合有變通之道,令本院稟旨擧行事,依下矣,弼善南惠老似當有變通之道,何以爲之?敢稟。傳曰,改差。
李永暉,以侍講院言達曰,本院新除授兼司書李壽勛,除拜屢日,尙未出肅,卽爲牌招察任,何如?令曰,依。
又達曰,大司成韓光肇書答已下,卽爲牌招察任,何如?令曰,依。
傳于李永暉曰,左承旨進往懿昭墓,墓上奉審,摘奸以來。
李裕身達曰,事變假注書申光翰,身病猝重,勢難察任,今姑改差,何如?令曰,依。
李永暉,以禮曹言達曰,卽接成均館所報,則今三月初三日儒生課試,大提學未差。以今月內無故日退行之意,當爲頉稟,而同知館事一員未差。同知館事尹東度,大司成韓光肇,俱爲未肅拜,本館時無行公堂上,自本曹依例頉稟云矣,敢達。令曰,知道。
洪樂性,以兵曹言達曰,今三月初三日,前縣令沈一鎭,差備門外擊錚,所當依例囚禁科罪,而係是朝官,令攸司稟處,何如?令曰,依。
李裕身,以兵曹言啓曰,今此陵幸時,問安官所騎馬,及各差備入把本曹驛馬,及京畿·忠淸·江原三道驛馬補把之數,依前例磨鍊,別單書入,而各其監營定差使員。今三月二十日京中逢點事,發關知委,而司僕寺添補京畿驛馬,則從本寺啓下數,直爲入把之意,分付本道,何如?傳曰,允。
又以兵曹言啓曰,在前經宿陵幸時,十里外斥候伏兵,令守御·摠戎兩廳,各隨地方擧行矣。今番陵幸時,依此擧行之意,分付,何如?傳曰,允。
具允鈺,以校正廳言啓曰,敦義門內宮闕,旣以慶熙宮改號,則譜略·御牒中,以慶熙宮改錄之意,敢啓。傳曰,知道。
韓光會,以義禁府言達曰,因大臣所啓,懷德縣癸酉條以下逋欠,最初不捧守令遠配,勿限年禁錮,其後守令遠配事,命下矣。當該守令等姓名,令吏曹卽爲現告,捧傳旨擧行,何如?令曰,依。
又以義禁府言達曰,大靜縣投畀罪人申應顯,改以海南。旌義縣投畀罪人申思運,改以康津。濟州牧投畀罪人李普溫,改以興陽。倍道二字,特爲刪去事,命下矣。申應顯·申思運·李普溫等押去羅將處,仍令押送于各其配所事,發關分付於道臣之意,敢達。令曰,知道。
李裕身,以義禁府言達曰,卽接月令醫員金宅熙手本,則時囚罪人宋瑩中,素患痰癖之症,添劇於處濕之餘,達夜叫痛,飮啖全廢云,自前罪人病勢如此,則有保放救療之規,敢此仰稟。令曰,知道。
李永暉啓曰,卽者修撰金華鎭,以其親病陳書徑出,旣有畢讀後替直之敎,故原書纔已退却矣。所當直捧禁推傳旨,而此與無端徑出有異,推考警責,何如?傳曰,允。
大司成韓光肇書曰,伏以,臣逖違宸陛,迨逾中載,犬馬之忱,夙宵耿結,甄敍未幾,除旨聯翩,纔解臺啣,旋叨喉院,感激恩涯,爲觀耿光,章皇趨承,奔奏供職,粗伸義分,幸副志願,不自意國子新命,遽下於此際,臣悚懍惝怳,誠不知所以自措也。夫師儒之長,責任自別,訓迪多士,作成才彦風化所自,世道攸關,雖使長德宿儒爲世傾服者居之,未嘗不逡巡前却,以爲辭避之計者,良有以也。邇來遴選,雖不及古昔,而未有如臣空疎譾劣者,或廁於其間也。況令學校庠序之政,不講久矣。士風之偸弊,人材之衰乏,未有甚於近日,賢關豎碑,聖意逈出尋常,而章甫立作興之效,小學刻板,至敎在於根本,而鄕塾少絃誦之聲,至若逐朔課試,新有令甲,雖非成館樂育之本領。亦屬功令較藝之緊務,而方且文體詭怪,有關時運。宜揀詞章藻鑑之最公明者,委任責成,使之稍變時文之流弊,亦或一道也。念臣魯莽少而失學,鉛檠末技,亦不猶人,倖竊科第,偏荷洪造,遂以無似之賤,每叨非分之職,前後踐歷,罔非愈濫,而至於見任,尤是望外,不但非臣之所自期,世亦不以是期臣。夫如是而徒恃寵靈,抗顔黌堂,晏然據皐比之席,任考校之責,則其於諸生之嗤點,職事之僨誤何哉?反復細量,實無堪承之望,適値淸齋,連阻自列之路,昨犯違逋,罰靳例堪,一味縮伏,尤增罪悚。玆暴肝膈之懇,仰瀆离明之聽。伏乞睿慈,察臣不稱之實,諒臣必遞之義,亟命鐫削臣職名,以重官方,以安賤分,不勝幸甚。答曰,覽書具悉。爾其勿辭,從速察職。
兼司書李壽勛書曰,伏以,天休滋至,我大朝殿下封爵謝恩之甲年重回,臣民慶幸,曷有其極?仍伏念臣自遭人言,杜門蟄居,一切榮途,夢想俱絶,不自意春坊兼銜,遽下此際,召牌儼臨,義分所在,固當趨謝之不暇,而顧臣向來所遭,非比尋常彈詆,專以醜辱爲事,空裏杜撰,漫漶爲說,使人難明。臣誠惝訝,莫曉其故,臣性甚亢拙,不諧俗樣,不能如奔走勢途,左右趨利者之爲,則忽地譏詆,抑獨何哉?噫,風波相盪之際,狂湍怒沫,混及於膜外虛舟之身,自當付之一美,不欲呶呶於歲月旣久之後,而若其自靖之義,猶有永謝世路,避遠駴機而已。今此所叨,自是館職兼帶之銜,則在臣便同皮不存之毛,去就一節,初非可論,臣何敢一日虛帶,自壞廉義之大坊,以增逋慢之重誅哉?玆敢隨牌來詣,略控短章,仰陳危懇。伏乞睿慈,俯賜諒察,亟許鐫削,仍令選部勿復檢擬,以謝人言,俾安私心,不勝萬幸。答曰,覽書具悉。邦慶無疆,聖上封爵謝恩之日重回,慶忭曷有其極?爾其勿辭,從速察職。
庚辰三月初三日巳時,上御熙政堂。大臣·備局堂上引見入侍時,領議政金尙魯,左議政李,右議政閔百祥,判義禁洪象漢,左參贊鄭翬良,兵曹判書李昌壽,吏曹判書韓翼謩,兵曹參判金善行,吏曹參判徐志修,行副司直元仁孫,行副司直朴相德,副司直洪麟漢,副修撰元義孫,左副承旨韓光會,假注書任煜·李身晦,記事官申益彬·鄭彦暹,以次進伏訖。光會曰,事變〈假〉注書未及待令,以上注書代行,何如?上曰,依爲之。尙魯曰,昨日三臺臣處分,及儒臣處分皆得中,臣不勝欽仰矣。上曰,三臺極非矣。旣已入來,不爲傳達,欲隨俗套而然。雖遠於濟州,必當送之,而反以思之,有所參酌矣。尙魯曰,甚盛德也。上曰,趙雲逵之備堂引嫌,可知矣。頃日以禮判入侍云者,其言不殊常矣。尙魯曰,特敎之下,尙不行公,備堂事體未安,從重推考,申飭行公,何如?上曰,予當於日後入侍時,親自諭之,置之,可也。注書之出擧條,不亦支離乎?尙魯曰,此黃海水使李觀祥狀啓也。以爲追捕武士,比他偏苦,而每年都試優等,與別武士通融計劃,只取一人,不無向隅之歎,庚辰都試爲始,依監兵營鄕騎士別武士例,各出優等事,請令廟堂稟處矣。此等事倖路漸開,後弊可憫,置之,何如?上曰,依爲之。出擧條尙魯曰,此東萊府前府使沈墢狀本也。以爲出使譯官崔鳳齡,宴大廳自當重修,其在激勸之道,宜有論賞之擧云矣。此則非廟堂所可請賞,令譯院稟處,何如?上曰,依爲之。出擧條尙魯曰,備堂纔已處分,而李益輔,則逾月矣,敢請矣。上曰,此不過一時飭勵也。仍命書傳敎曰,前判書李益輔敍用,飭已行,前備堂李益炡·李鼎輔·吳彦儒·金尙翼·金相福·金陽澤·趙暾敍用,竝仍差備堂金陽澤復授文衡諭善,三道句管及有司堂上,亦竝仍差。出傳敎尙魯曰,頃年各道監司罷眷時,營需米參酌取付於均廳,入於分排上下之中,故今雖復許眷率,有難還給,且兩南則雖無此米,足可經過,而其中忠淸監營最爲殘薄,事多可憫云,本道所在儲置米三百石,使之逐年劃給,以爲支用之地,何如?上曰,依爲之。出擧條尙魯曰,名不正則事不順矣。守禦使·摠戎使,分轄畿邑軍兵,而其爲元帥之體,本不關於兵使名號之兼不兼,故禦使不兼帶,而獨於摠使兼帶,蓋當初設置摠使時,處之以外職而然也。今則爲五營之一,且兼備局堂上,作爲內職,如御使而兵使之號仍前兼帶,若帶兵使,則是外職也。不可竝帶備堂,若帶備堂,則是內職也。不可竝帶兵使,此所謂名不正也。臣意則摠使所帶兼兵使之號,減下爲宜,而事係帥任變通,下詢他大臣及諸堂,何如?上曰,左右相及諸臣之意,何如?曰,官制之掣肘,誠如領相所達,而但摠戎使旣令節制京畿所屬兵馬,而謂之兵使,則兵使似亦有區處之道矣。百祥曰,摠戎使旣不盡領畿內兵馬,而只管摠營所屬之邑,則有兵使之名,而無兵使之實,雖減下,似無掣肘之端矣。象漢曰,摠戎使旣帶備堂,則不可兼兵使之意,臣自初已陳於筵席矣。翬良曰,臣亦與臣亦與判義禁所見同矣。昌壽曰,臣亦無異見矣。翼謩曰,臣亦與諸臣同豈有見也?善行曰,諸臣同矣。志修曰,摠戎使與守禦使,事面相似,恐不宜兼外職矣。仁孫曰,臣於此事,變通便否,曾未能商量,雖承下詢,不敢臆對矣。相德曰,臣亦與諸臣所達無異矣。麟漢曰,摠戎使旣兼備局堂上,又管京畿兵使,不無掣肘之端,宜有變通之道矣。上曰,京畿兵使減下。出擧條尙魯曰,陵幸時各道監司境上待候,例也。今番則何以爲之乎?上曰,置之。出擧條象漢曰,頃日東門擧動時,兩人呼訴駕前,故自金吾捉付秋曹矣。見其捧招,則其中一人卽扈衛廳軍士也。以爲渠之三代墳山,年前沈姓兩班,偸葬於腦後矣。到今沈哥反欲掘移渠之父母葬,至於私門拘留結縛刑推云,果如其招辭則極爲驚駭,不可不明査嚴處,故敢達。尙魯曰,藉兩班之勢,非理侵奪,果是實狀,則疲殘之民,將不得保其墳山,入土之白骨,亦將無罪而見掘。其可曰國有法乎,此等事,不可不嚴覈痛治矣。上曰,令京兆嚴査,登對時,稟處。出擧條象漢曰,臣見前持平李允郁上書,則以李賢汲供辭,張皇發明,復有所論列,而事當有別處分,故敢達矣。上曰,注書持其書以入。光會曰,李允郁已遞臺職,故其書本院不爲呼望矣。尙魯曰,旣非入達文字,且不在政院,則必入聖覽,恐或如何?而判金吾必持其書本矣。上命象漢讀之。其書曰,伏以,臣卽伏聞鄭志浩·李賢汲供辭則俱不直招,歸臣於爽實之地,而今於聖明之下,照燭無餘,處分嚴截,臣於此固無更辨,而第念志浩之以某事不爲指的,有所云云,然臣之所居金山不遠,則其所傳聞,詳備可知也。至於賢涉之所謂跡疎嶺南云者,有若與南土邈然相絶,少無連臂者然,而其姑其妹,俱在嶺南,則其果無親知之可論耶?況其監試揭榜,雖在數年之前,而囊私殃及之句,一道傳說,尙今唾罵,則渠雖以病風喪性之說,有所自明,而多士之目,其可掩乎?遠邇所知,論其擧額,則其姻其親,歷歷可記,其所謂絶少知面者,令人顔厚,若其虛舟軟地之說,問東答西,幻黑爲白,末乃以掩了監科,獨擧別試中一二人立落,肆然有推諉於別人,巧爲自脫之計,是果忠厚者之所可爲耶?其家之所在湖西,誠如自云,而其弟賢涉又曰,以越過冒籍,得參於嶺左別試也。賢伋之爲其弟周旋,可謂巧密,而其無顧忌秉公之心,此亦爲斷案矣。噫,渠亦曰,被國厚恩,昊天罔極,則有罪無罪,固當直陳,其何敢全掩事實,終始誣罔於天地父母之前乎?其所粧撰之語,雖不足提說,而語極陰密,必欲誣斥而後已。此莫非臣人地蔑裂,言語拙訥之致,臣何敢一刻晏然乎?雖然,此猶餘事,固不可爲之論,而臣之情事,實有萬分難强,玆從縣道,瀝血仰籲云云。上曰,措語則善矣。象漢曰,書中所言,似必有苗脈矣。上曰,卿不査之乎?象漢曰,査之矣。上曰,已處分之事,置之,可也。諸臣以次退出。
庚辰三月初三日巳時,王世子坐德成閤,承旨持公事入對時,同副承旨李重祜,假注書李身晦,記事官李在協·鄭彦暹,以次進伏訖。重祜曰,此黃海監司申本也。王世子親覽一通後,還爲出給,諸臣以次退出。
上在昌德宮。經筵停,常參以代理停。
李永暉達曰,初五日大報壇親祭齋戒,八日正日,九日毓祥宮忌辰祭正日,初十日親鞫相値,此六日常參頉稟。令曰,知道。
又達曰,大司憲鄭弘淳呈辭,執義金遠行在外,掌令二員,持平二員未差。今日以監察茶時之意,敢達。令曰,知道。
下直,高靈縣監黃,安峽縣監金載祿。
具允鈺達曰,左副承旨韓光會,今日不爲仕進,牌招,何如?令曰,依。
傳于洪樂性曰,戶判·訓將·判尹及具善復使之入侍。
韓光會啓曰,戶曹判書洪鳳漢,漢城府判尹洪啓禧,訓將具善行,訓鍊都正具善復,依下敎來待矣。傳曰,詣閤。
韓光會,以都摠府言達曰,都摠管鶴城君楡,今此親臨大報壇祭肄儀時,侍衛事,議政府晝仕出去之意,敢達。令曰,知道。
李裕身,以弘文館言啓曰,本館上番應敎臣任㻐,以大報壇親祭大祝,今日議政府肄儀時,晝仕出去之意,敢啓。傳曰,知道。
李身晦改差,代以申光輔爲假注書。
韓光會啓曰,假注書申光輔,時無職名,令該曹依例付軍職冠帶常仕,何如?傳曰,允。
前望單子入之,以南泰慶爲知義禁,以閔塾爲掌令,以李溵爲獻納,以李正吾爲正言。
傳于李裕身曰,濬川役軍名數,逐日書啓。
洪樂性,以濬川所言啓曰,門外姑爲停役,自今日門內始役之意,敢啓。傳曰,知道。
韓光會,以兵曹言啓曰,二間水門圍排守直,令兵曹稟旨擧行事,命下矣。令繕工監,爲先把守圍排,亦令分授軍門多定軍士,限濬川畢役間,各別把守之意,分付,何如?傳曰,允。
又以御營廳言啓曰,本廳分授都城肅靖門南邊,體城頹毁處,今已畢築,而女墻仍爲始役矣,把守軍依例撤罷之意,敢啓。傳曰,知道。
李裕身,以刑曹言達曰,兵曹達辭內,前縣令沈一鎭差備門外擊錚,所當依例囚禁科罪,而係是朝官,令攸司稟處,何如?令曰,依事,達下矣。沈一鎭係是朝官,移義禁府處之,何如?令曰,依。
庚辰三月初四日巳時,上御養心閤。戶判·判尹·訓將具善復入侍時,戶曹判書洪鳳漢,漢城判尹洪啓禧,訓鍊大將具善行,訓鍊都正具善復,左承旨洪樂性,假注書李身晦,記事官金夢華·鄭彦暹,以次進伏訖。上曰,承旨往審懿昭墓所見,果何如?樂性曰,墓上莎草,丁字閣皆無頉,而紅箭門柱下塗灰剝落矣。上曰,懿昭墓執頉處端午祭告由修補事,分付。出傳敎上親製記懷文八十四句,命承旨書之。仍敎曰,判尹以舊編次人較正,可也,書畢,又命承旨讀一通。上曰,今之召濬川諸堂者,予有所思而然也。世孫尙未經痘,判尹衰矣,莫如速畢役之爲愈。自今以後,予欲加役軍丁,未知如何。鳳漢曰,旣奉聖敎,當量宜爲之,而所濬之沙歸屬無處,江水已淺,不可歸之於江,是甚可憫。姑觀器械之多少,可以次次加役矣。上曰,訓將之意,如何?善行曰,多用人亦是分數也。旣有分數,則雖一日竝設,何害之有?上曰,然矣。上曰,詩云經始勿亟。噫,今番濬川,予豈樂爲?幾番詢問,强以行之意,實爲民也。未竣役之前,夙宵心豈弛乎?每聞呼耶之聲,若臨濬川所,心自謂曰,此輩食或不時乎?其或忍耐而立役乎?雖飢莫敢訴,雖寒莫敢呼,此無異於驅都民於泥壑之中者也。思之及此,幾欲躬自往,而親鍤勞問矣。此心日復一日,而召諸堂下敎者,非欲亟也,意亦在焉。噫,彼文王靈臺,雖爲民而作,其或中撤,其制自如,伊後復成,自可完矣。吁嗟,此川,未至半若撤,此後繼來與否勿論,其前幾萬名勞力者,將歸於無功,非徒可惜其功,暮年用民勞,徒散於水沙之中,豈不惜哉,豈不惜哉?今日下敎,非促役之意,欲爲分役,亦欲不曠日,而且節早之時,以予衰耗,亦知春暖,豈徒五月之難役?開月以後,予則曰,亦難動駕,不遠各營軍預用而後可休,隨往五所之外,又設其所軍門,軍兵則自有領來將校,以此爲牌,將通融從便看檢,俾無功虧一簣之歎,運沙最難,用人用車,諸堂中各有主見,此亦從便付諸其人爲之事,分付。出傳敎鳳漢曰,濬川所牌將,當初以三十人定奪矣。中間有別所之故,自有看役之加定,前頭勢當次次加定,此事本非有賞格者,而畢役後,如有牌將等書啓之命,則不限多少,臣等從勤慢定次第以奏事爲先。出擧條以爲激勸之地,何如?上曰,所奏是,依爲之。出擧條啓禧曰,頃日所下甲冑米,聖意在於郞廳牌將以下接濟之資,而近日許多鄕民給料及無時別下,皆從此出,應用應下處不免有,不足之慮,給料等需,自賑廳上下,何如?上曰,依爲之。出擧條鳳漢曰,當此大役,節用爲上,本所應下及賞下外,如京鄕民自願軍給糧等需,雖依重臣所達施行,賑廳本無財力,姑爲推移先用後,勢將以本所所請得者,從便還報矣。上曰,依爲之。出擧條上曰,二間水門衛排守直,令兵曹稟旨擧行事,出榻敎上曰,文臣殿講入侍時,傳敎中緘辭二字,刪去事。出榻敎上曰,訓將兼帶金吾許遞,前單入之,殿座不遠,兩司不可不備員,三臺前望入之。出傳敎臣身晦承命持入改落點,戶判·判尹·訓將具善復,先爲退出。上曰,懿昭墓草木長養,幾許?樂性曰,臣自習知之,十年之內,草木茂盛,鱗次漸長矣。上曰,卽今連爲種之乎?樂性曰,然矣。上曰,懿昭墓端午祭,以往審承旨,差獻官事,分付。出傳敎諸臣以次退出。
上在昌德宮。常參以代理停,經筵停。
韓光會達曰,大司憲鄭弘淳呈辭,執義金元行在外,掌令閔塾未肅拜,一員未差,持平二員未差。今日以監察茶時之意,敢達。令曰,知道。
傳于李永暉曰,兩儒臣使之入直讀書矣。聞一人出直云,或拘於上番而然耶?自今爲始,依前下敎,姑陞入直讀書之意,分付。
傳于洪樂性曰,戶判入來,五部官員各一人,率民人五六名來待
李裕身啓曰,戶曹判書洪鳳漢,五部官員率民人依下敎來待矣。傳曰,詣閤。
韓光會,以都摠府言啓曰,今此大報壇擧動時,侍衛不可不備員,而摠管二員未差之代,令該曹以在京無故人,卽爲口傳差出,以爲備員侍衛之地,何如?傳曰,允。
吏批啓曰,開政事,命下矣。臣等來會政廳而郞廳四員內,正郞李世孝奉命在外,佐郞元啓英方在拿處中,佐郞一員未差。只有正郞李顯祚,俄承下敎,以享官摘奸事出去,入來遲速有未可知,佐郞有闕之代,玆敢口傳擬入,待下批使之出肅參政,何如?傳曰,允。
韓光會,以御營廳言啓曰,因兵曹草記,本廳分授二間水門,限濬川畢役間各別守直事,命下矣。本廳將校一員,率領鄕軍十名,今日爲始晝夜輪回守直之意,敢啓。傳曰,知道。
李裕身,以義禁府言達曰,刑曹達辭內,擊錚罪人前縣監沈一鎭,移本府處之事,達下矣,沈一鎭今方待令於本府,卽爲拿囚之意,敢達。令曰,知道。
吏曹口傳政事,以朴師海,爲吏曹佐郞。
兵曹口傳政事,以全春君堦,爲都摠管,以李景祜,爲副摠管。
有政。吏批,判書韓翼謩進,參判徐志修進,參議金尙喆病,同副承旨李重祜進,兵批判書李昌壽齋宿,參判金善行病,參議李萬宗入直進,參知李思觀在外,同副承旨李重祜進。
以李堉爲掌令,以李得培爲持平,邊得讓爲持平,洪趾海爲校理,鄭述祚爲弼善,金尙集爲文學,金相福爲禮曹參判,李鼎輔爲左賓客,鄭翬良爲右副賓客,以黃景源爲同經筵,李益輔爲同經筵,李鼎輔爲同成均,金陽澤爲司譯提調,李鼎輔爲宗廟提調,吳彦儒爲典設提調,金相福爲司圃提調,徐命臣爲瓦署提調,李益炡爲尙衣提調,李碩九爲兵曹佐郞,具壽國爲右通禮,朱炯質爲相禮,趙榮燁爲繕工假監役,金勉行爲成川府使,安商楫爲富平府使,崔台衡爲龍崗縣令,沈履之爲京畿都事,金和中爲自如察訪,兼弘文大提學單金陽澤,兼藝文大提學單金陽澤,兼右諭善單金陽澤,兼知成均單金陽澤,右勸讀單宋明欽,內司別提單崔鎭邦,副護軍李堣·金應濂·南惠老,副司直李鼎輔·李益輔·吳彦儒·金尙翼·金陽澤·金相福·趙暾·曺命采·李允郁·洪啓能,副司果尹冕東·權相龍·徐有常·兪彦鉉,副司正申光輔,判府事單李益炡。
以江原監司狀達江陵金鶴里居勸武安如一子龍復等燒死事。令曰,燒死人等,令本道恤典擧行事。
今三月初五日未時,上御熙政堂。戶曹判書·五部官員入侍時,戶曹判書洪鳳漢,右承旨李永暉假注書申光輔,記事官金夢華·鄭彦暹,諸臣以次進伏訖。上曰,部官使之率民人入來。中部都事權瑜,南部都事李錫心,東部奉事李壽圭,西部奉事李國亨,北部奉事黃槃,以次率民人入來。上曰,部官率民人序立階下,可也。上敎洪鳳漢諭民人等曰,臨御三十年,未嘗一番使民,今此濬川,不得已役民,而從其自願,意亦攸在,其中犯禁築室遺漏帳籍之罪,竝置不問,豈非曲護爾等乎?初欲十日使役,以示薄罰,而今復定以三日,與凡民同,庶幾感恩知罪,幡然向化,而若不呈單赴役,更欲牴牾,則爾等狡頑不服,豈不有甚於南之倭北之狄乎?旣往不可追,爾等自今改圖,必於五日內呈追單,可也。若踰此限,罪難復貸,爾等其退出,宣布此意於諸類,俾無違越也。仍命部官率民人退,上謂鳳漢曰,撫弱,固是王政之本,而若如此輩狡頑之習,不可徒以德化,略示威法,亦是弛張之道也。鳳漢曰,誠如聖敎矣。上曰,以咸興邸人之老孱,頃亦自願赴役,而今此外餘之民,則尙不改悟,豈不可憎乎?鳳漢曰,果然矣。上曰,以馬載沙之法,果如何?鳳漢曰,誠便好矣。門外旣加設三所,而運沙又得妙法,軍民各自激勸,或期念晦間訖役云矣。上笑曰,不絶糧道,吾不如蕭何云,故以蕭何責卿,戰必勝攻必取,吾不如韓信云,故以成功責諸武將,而獨運籌張良,未有其人,故昨者思得載糞之法,使之移用於駄沙矣。仍命書傳敎曰,子曰民無信不立。噫,卅載臨御,初使巨役,夙宵奚弛,雖命自願,至于此多,寔是料外,漏籍旣命勿治,日後畢役後,該府若將今成冊,仍使洞役,則此無異治乎漏籍,竣事後令濬川所,取今番成冊,水洗於鍊戎臺,俾無君命無信之歸,旣不用鄕民,禁·御兩營軍使用,蓋由於不獲已。鄕僧鄕民之聞風自願者,嘉其心亦令許赴,而昨聞越川造家之民,渠已犯禁,沙礫堆塡,其本由渠,則身在都下,猶有不應役者,而稱以日後洞役云漏籍不問,則況洞役乎?其涉不是,舜命夔曰,寬以栗,此聖訓也。平民宜寬,頑民宜懲,雖不懲治,初意則分付濬川所,此輩用十日欲爲矯正民習,而益贊禹曰,至誠感神,矧玆有苗君若有誠,民豈若此?吁嗟,都民,豈用干戚?今日已曉諭,非徒川邊,此等輩城中夥然。限五日之外,若不赴役者,此化外之民,而無識常漢咸知,豈必五部之官,將此下敎,詳細知委,使都下殘民俾勿犯憲,此等追赴役成冊之類,亦付濬川所,一體以洗,今聞坊民幾盡用之云,王者用民,古不過三日。且已下敎,亦豈欺民?予之微意,濬川諸堂已知,此軍盡用之後,用募軍事,分付。鳳漢曰,此傳敎誠好矣。坊民,洞知不再役之聖意,則歡悅激勸,想必倍前矣。上曰,注書出去,召入祭享色郞廳,可也。光輔出傳命,遂偕祭色郞廳入伏。上謂鳳漢曰,祭色郞廳,誰也?鳳漢曰,故參判李壽杭之姪顯祚也。上謂顯祚曰,今日堂下執禮以下齋宿與否,摘奸以來。顯祚曰,坐齋日,日晩後,就齋所,殆成謬例,今日尙未晩,諸執事恐未及各就齋所矣。李永暉曰,晩後就齋所,自前皆然矣,祭色郞廳之言是矣。上曰,旣是坐齋之日,則何分早晩乎?祭色郞廳,殊未諳祭官致齋之本意,推考。出擧條上曰,部官中最老者,誰也?鳳漢曰,東部奉事李壽圭也。上曰,注書出去召入。光輔退出率壽圭入伏。上謂壽圭曰,年幾何?壽圭曰,七十四矣。上曰,何漏於頃年推恩乎?壽圭曰,參下故不得入矣。上曰,坊民雜色人中,或有難制慢役者乎?壽圭曰,役事均同,人無不勸勵,故別無橫逸强悍者矣。上曰,漏籍外餘之類,亦來赴役乎?壽圭曰,此輩則頗爲巧詐,且恐載帳籍爲日後戶役,故或有圖避者矣。上曰,爲小科乎?壽圭曰,幸參小科矣。上曰,大科新定式後,能復赴擧乎?壽圭曰,不惟記誦之難,前此已廢大科矣。上曰,部官退去。上謂鳳漢曰,僧軍中奉恩寺則旣赴役矣。稱各寺僧云者,又是何寺也?鳳漢曰,門外諸小寺矣。上曰,昨日使承傳色賞給諸僧,而諸僧咸願加役一日云,此誠意外矣。鳳漢曰,僧徒之感激歡聳,臣亦聞知矣。上曰,卿等久勞於濬役,事畢後不可無一好會,張幕於鍊戎臺,以做一歡則好矣。卿須善備飮食,以饋久勞諸臣可也。鳳漢曰,臣謹當如敎矣。上曰,四道參軍使之入侍,召對爲之事。榻前下敎上曰,注書出去進講卷及承史冊,竝爲持入。光輔出傳命,偕應敎任㻐,副修撰元義孫,持聖學輯要入侍。上讀矯氣質章大文,止養血氣章。命㻐·義孫·永暉·夢華·彦暹·光輔,鱗次讀註訖,仍命儒臣退出。上曰,備局堂上元仁孫入侍。仍命書傳敎曰,孟子曰,仁政必自經界始,幾年紊亂田政,量田之際,何無嬴縮?今聞更爲査整云,其闊其狹,果無民弊乎?莫重田政,心奚弛乎?特令備堂元仁孫,卽爲馳往水原,前後異者一二處與府使看審後來奏。上曰,參軍似已齊會,注書出去召入,元仁孫亦爲催促入侍,光輔退出,率四道參軍入伏。上曰,元仁孫尙未入來乎?永暉曰,以私故朝出門外,故方急走政院使令云矣。上曰,四道參軍次次進伏,參軍以次進伏。上各問所掌,顧謂永暉曰,沙之崩頹,在於不能禁山,若無濯濯處,沙石何由頹下,而川渠何由湮塞乎?永暉曰,誠如聖敎矣。上謂參軍曰,爾等各勤所掌,另念禁斫,或有菜田處,則亦爲種植樹木可也,川渠旣濬之後,若有沙頹湮塞之弊,則當治爾之罪,而仍使之疏濬矣。仍謂永暉曰,今番入侍參軍姓名,自政院錄置,以備後考,仍命參軍退出。上曰,宰臣尙未來待耶?注書出去催促。上謂永暉曰,今日已諭川民使之追單矣,此外亦或有漏者耶?永暉曰,臣雖未的知,而似無漏者矣。仍命書傳敎曰,斯民可以直道而行,今日百事無一可恃,而獨於濬川,民心可見,此豈他哉?昔日深仁厚澤,浹民肥髓而然也。果若有昨日濬堂所奏者之民,則此無異化外之民也。聞此非徒自恧,亦非細故,故今日下敎者蓋此也。此無他,部官不能詳諭初敎而然也。今復若前,將驅其民於化外之中,令濬川所另飭部官,予當廉問其勤慢矣。又命書傳敎曰,噫,此乃應用之役,初豈費力,而夙夜靡懈者,意實爲民,濬川所此後用募軍時。若曰,前則自願之民,依下敎容或寬也。此則募軍也。一何寬也云,則噫,初頭遊衣市民,豈常版鍤乎?其軍皆雇軍,坊民中若此者想必多矣。予則曰,軍兵鄕僧·鄕民外,皆雇軍也,雇軍募軍,其名雖殊,吾民則一也。令濬川所申飭都廳以下,莫曰,此乃募軍也。何寬之有云,勿爲鞭朴撫恤以用,使我爲民之苦心,無歸文具焉。上謂鳳漢曰,募軍之背加以一鞭,庸何大傷,而亦欲不爲此者,實予體昔年矜恤之至意也。鳳漢曰,聖敎至此,聽聞孰不欽仰乎?上曰,水原量田,或有增益處,或恐打量未精,將貽民弊,故欲命備堂往審矣。鳳漢曰,改量於年久之後,豈無新墾增加之處,而聖意猶恐其未精,遣備堂看審,允合爲民核實之政矣。上仍命鳳漢退出,謂永暉曰,宰臣似已入來,而何無消息乎?注書又出催促。上曰,翰林出去,持入本館所在形止案可也。夢華退出,持入形止案進獻。上曰,光海亦久在位矣。永暉曰,在位十六年矣。上曰,北征錄,何人所著耶?彦暹曰,似是鄭忠信,隨往故相臣李恒福謫所時所著也。上曰,本館印信堂上次知乎?夢華曰,然矣。上曰,諸承旨齋宿乎?永暉曰,然矣。上曰,摘奸若布先聲,則必皆待令矣。永暉曰,摘奸者未必報知,而侍從之臣則多自聞知矣。上曰,日勢已曛,宰臣必已入來,注書出去偕入,光輔退出偕仁孫入侍。上謂仁孫曰,水原量田事,卿已聞知乎?仁孫曰,略聞知矣。上曰,其中前寡後增處,不無可疑,故今命卿往審,雖難徧審,而抽栍其一二處詳細審察,則槪可推知矣。卿其體予至意,使水原之民,俾無田小稅重之弊也。仍命承旨讀仁政必自經界始傳敎。仁孫曰,聖意至此,臣雖無才能,未諳事務,而敢不殫竭心力,對揚德意之萬一乎。只看一二處則恐難察其虛實,看審三四處似好矣。上曰,卿言果是矣。欲以繩量之耶?仁孫曰,將不得不用繩矣。上曰,然則收繩價於民乎?仁孫曰,何必更收耶?上曰,明當辭陛乎?仁孫曰,見大臣問議後辭陛,何如?上曰,明日見大臣,再明辭朝可也。上曰,似不可無軍官,卿欲率去,何如人耶?仁孫曰,臣猝難思得,而諳熟水原田政者,似無踰於本府中軍鄭重百,其人且甚精明云,仍爲軍官,何如?上曰,果好矣,仍命諸臣退,諸臣以次退出。
上在昌德宮。常參以代理停,經筵停。
夜一更二更,月暈。
洪樂性,以濬川所言啓曰,本所都廳閔百福身病猝重,勢難察任,今姑改差,其代,前水使趙威鎭差下,本所築堤等事俱係時急,都廳一員不可不加差,前府使梁世絢亦爲差下,而時無職名,令該曹口傳付軍職,竝令卽爲察任,何如?傳曰,允。
吏曹口傳政事,以朴相老爲兵曹正郞,金世珩爲兵曹佐郞。
韓光會,以兵曹言啓曰,明日大報壇擧動時,本曹郞廳侍衛,不可不備員,正郞·佐郞有闕之代,令該曹以在京無故人卽爲口傳差出,以爲備員之地,何如?傳曰,允。
韓光會達曰,大司憲鄭弘淳呈辭,執義金元行,掌令李堉在外,閔塾,持平李得培·邊得養未肅拜,今日以監察茶時之意,敢達。令曰,知道。
傳于韓光會曰,今日備局赴坐大臣及判尹,使之入侍。
傳于李裕身曰,大臣·判尹皆入來,則直爲詣閤。
申光翰改差,代以趙德亮爲事變假注書。
韓光會啓曰,事變假注書趙德亮時無職名,令該曹依例付軍職冠帶常仕,何如?傳曰,允。
具允鈺啓曰,再明日皇壇擧動時,何承旨留院乎?敢稟。傳曰,同副承旨爲之。
今三月初六日辰時,上御熙政堂。大臣·判尹入侍時,右議政閔百祥,判尹洪啓禧,右副承旨李裕身,假注書申光輔,記事官金夢華·鄭彦暹,諸臣以次進伏訖。上謂閔百祥曰,損上益下爲益,損下益上爲損,頃者水原量田,或有增加處,故昨命元仁孫往審矣,元仁孫必善爲之矣。百祥曰,聖敎誠至當矣。上謂洪啓禧曰,庶民子來,予豈敢望文王,而至誠感神,矧玆有苗,吾民豈終無感化之理乎?昨日聽敎之民,尙今不爲追單,予心致訝矣。啓禧曰,單子則已呈,而姑未入啓矣。上曰,再明日自皇壇回還時,當臨後苑望見濬川,植數面紅旗於興仁門內林木稍開處,以表之可也。啓禧曰,臣竊聽役人之言,以爲大享後當駕臨濬川所,故倍自激勸云矣。上曰,都廳梁世絢,何如耶?啓禧曰,自前以事知有名矣。上曰,韓尙訥,與梁世絢孰優?百祥曰,韓尙訥則有氣力,而梁世絢則精緻矣。上曰,韓尙訥固有氣力矣。當此大役,何可置而不用耶?加設一都廳,以尙訥塡差可也。百祥曰,若有事變,則爲國捐軀者,韓尙訥也。上曰,卿言是矣。五衛將韓尙訥,濬川所都廳加差事。出榻前下敎啓禧曰,頃者駕前所奏沈姓人山訟處,不可不摘奸,而京兆郞往來有弊,分付畿營,今該邑摘奸,何如?上曰,此事旣奏於駕前,遣京兆郞可也,仍命書傳敎曰,沈姓人入葬處,特遣京兆郞摘奸,判尹登對以奏。上曰,注書出去,招入先來譯官,光輔退出率譯官金顯瑞入侍。上謂顯瑞曰,先來狀聞外,彼地所聞,奏達可也。顯瑞曰,別無所聞,而彼地亦濬川矣。上曰,自何時始役,而設施,果何如耶?顯瑞曰,自上年臘月二十八日始役,而修改兩邊甓築矣。上笑謂諸臣曰,彼我國,竝時有川渠之役,誠異矣,然我國始役,後於彼,予不能無歉然矣。上曰,土木之役,何如?顯瑞曰,尙不止息,財力殫竭,賣官捧銀,故徐宗順之子,亦納銀而爲戶部員外郞矣。近且破刁,惠討遠夷,威聲大振,彼人稱以英傑如漢武,奢侈如隋煬,而法令尙嚴,故不敢顯言矣。上曰,勅使何當出來耶?顯瑞曰,皇帝方駕幸康熙陵,還都後,當發送云云矣。牌文則今月內似渡江矣。前番勅使牌文,則兵部官忘置,而未能及期發送云矣。上曰,復有可奏乎?顯瑞曰,謝表中犯曆字,呈通政司而見却,故以籙字改呈,僅免生事矣。上曰,注書出去謝表草持入,光輔退出持表草入侍。上謂裕身曰,何句用曆字乎?裕身曰,欽惟短句矣。上曰,誰某製進耶?裕身曰,知製敎張淀所製也。上曰,幾人詳審,而俱未覺得,誠異矣。若非竄改彌縫於禮部,則何以免嘖言耶?仍命諸臣退,諸臣以次退出。
上在大報壇。常參以代理停,經筵停。
大駕詣大報壇入齋室後,王世子遣宮官問安。答曰,知道。王世孫遣宮官問安。答曰,知道。政院·玉堂·藥房口傳問安。答曰,知道。詣壇上行望位禮,因奉審省器省牲,還入齋室後,政院·玉堂口傳問安。答曰,知道。
李裕身達曰,大司憲鄭弘淳呈辭,執義金元行,掌令李堉在外,閔塾,持平李得培·邊得讓未肅拜,今日以監察茶時之意,敢達。令曰,知道。
傳于韓光會曰,初十日擧動侍衛·守宮,仍。
傳于韓光會曰,遣宣傳官壇後巡審。
傳于韓光會曰,今始知之,墻外扈衛軍六哨云,此後則以三哨定式。
傳于李永暉曰,明日還宮時,當以衮龍袍,承史亦着黑團領。
以承傳色,口傳下敎曰,明日只親傳香,禮房承旨先爲准祝,代押前書祝文,奉安香室,端午只改書日字用之。
以承傳色,口傳下敎曰,南·北漢僧三日赴役外,自願加役一日,故回糧外加給糧米,而以濬川所單子觀之,則屯民熟手等軍人,似爲加役,申飭濬川所。
以承傳色,口傳下敎曰,相距稍間處則易踰一點,人當待祭,而祭若待人,則欠敬,三更五點外辦入之,此後依此定式。
今三月初七日辰時,上具遠遊冠·絳紗袍,出延喜門,大報壇擧動入侍時,行都承旨具允鈺,左承旨洪樂性,右承旨李永暉,左副承旨韓光會,右副承旨李裕身,假注書任煜·申光輔,記事官金夢華·鄭彦暹,諸臣以次進伏訖。上仍命書昭寧園忌辰祭文訖,又命書傳敎曰,卄五謁陵,抑何而然?今逢此月,一倍予心其何忍過,三明日當展拜毓祥宮,三嚴辰初三刻爲之,元良祗迎禁·御兩營留陣置之,步軍三哨馬軍二哨禁軍二番隨駕,連日齋宿暎花堂,伊日行回,當由春塘軒架安徐,又命書傳敎曰,明日回塗延喜門親傳香,儀注安徐,又命書傳敎曰,卽第二件事,而預爲下敎然後,方添入節目,竣事後動駕自有頻數,其當見矣,而濬川之後,此心靡解,三明日回駕時,先見廣通橋,訓局龍虎營軍,道上留住,次見永渡橋,訓局先廂兩行,排立於興仁門外,後廂兩行,排立於興仁門內,登水門後,待諸司預備以後爲前進。前事,其令添入節目,咫尺連有呼邪之聲,輦過其傍,詣永渡橋時,當拜東關王廟,此則儀注置之,臨時擧行,右議政閔百祥曰,禁軍則扈從至永渡橋,何如?上曰,依爲之。兵曹判書李昌壽曰,節目何以爲之?上曰,置之。上謂李永暉曰,祭文書寫後,禮房承旨先去代押。上曰,三明日動駕時,路由弘化門事下敎。上詣齋殿,改具冤服,仍詣大報壇行望位禮訖,省牲省器,還到齋殿門外入侍時,禮曹判書趙雲逵曰,臣以京畿監司尹汲,今春各陵奉審啓本,有稟定者,敢此仰達矣。啓本中以爲昌陵陵上,莎草間間稀疎,翼陵陵上前面莎草間間稀疎,所見未安。昭寧園園上莎草間間稀疎,曲墻外西邊莎草枯損,弘陵陵上莎草間間稀疎,所見未安執頉,而莎草稀疎與枯損有異,此則依前定奪,令各其陵官·園官,及時播種,春後茂盛與否,牒報本曹之意,各別申飭,而至於昭寧園曲墻外西邊莎草枯損處,似當趁今修改。今此本園丁字閣樑上塗灰剝落處,擇日告由,修改時一體兼告由修補,事甚便宜,而臣曹不敢擅便,何以爲之乎?上曰,一體兼告由修改,可也。出擧條上曰,奉俎官以下諸執事,承旨摘奸以來上入齋殿,諸臣以次退。
上在大報壇齋宿。
上在昌德宮。常參以代理停,經筵停。
自辰時至申時,日暈。夜自一更至三更,月暈廻火星。
親祭罷入齋室後,王世子遣宮官口傳問安。答曰,知道。王世孫遣宮官口傳問安。答曰,知道。政院·玉堂·藥房口傳問安,答曰,知道。朝廷二品以上·六曹堂上單子問安。答曰,知道。還宮時延喜門外親傳香罷後,政院·玉堂·藥房口傳問安。答曰,知道。中宮殿,藥房口傳問安。答曰,知道。
李裕身達曰,大司憲鄭弘淳呈辭,執義金元行掌令李堉在外,閔塾,持平李得培·邊得讓未肅拜,今日以監察茶時之意,敢達。令曰,知道。
藥房都提調李,提調趙榮國,副提調具允鈺啓曰,徹夜將事,勞動旣多,伏未審聖體調攝,若何?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,湯劑五貼加劑以入,下敎日入侍,宜矣。
吏曹口傳政事,注書二單任希孝·李性遂。
傳于李永暉曰,動駕不遠,奉命承旨許遞,注書任希孝申飭。
李永暉啓曰,注書任希孝在外,代假注書申光輔仍察,何如?傳曰,允。
李永暉達曰,注書任希孝時在京畿楊根地,斯速乘馹上來事,下諭,何如?令曰,依。
備忘記,洪良漢承旨除授,同副洪良漢。
吏曹口傳政事,以李師曾爲兵曹佐郞。
韓光會,以左右捕盜廳言啓曰,藍浦罪人三名內二名,本邑帳籍相考無持名者,故一邊譏捕於四隣官,而金濠爲先捉來,依傳敎移送金吾之意,敢啓。傳曰,知道。
以摠管守宮望筒,傳于韓光會曰,之次爲之。
今三月初八日四更一點,上具冕服,詣大報壇行祭時,行都承旨具允鈺,左承旨洪樂性,右承旨李永暉,左副承旨韓光會,右副承旨李裕身,假注書任煜·申光輔,記事官金夢華·鄭彦暹陪從,上行三獻禮後,奉審神榻下敎曰,簠簋不啓蓋,此前所未有,誠不勝驚悚矣,雖過三獻,而亟令該執事上來啓蓋,壇司趨詣神榻前啓蓋而退。上曰,何執事主管陳設乎?具允鈺曰,壇司率守僕爲之云矣。上仍降自東階,退伏於紅箭門內地衣之端,下氣低聲奏曰,諸執事之不謹,惟臣之罪,諄諄反復,久而不起,允鈺曰,事神之道誠敬爲本,黍稷非馨,明德惟馨,殿下誠敬至此,神之格思,豈在於簠簋之開不開,而且此莫非臣等之死罪,殿下何過自刻責,遂不顧聖體之受傷乎?萬望就位畢禮,上復申奏引咎自責之言,良久未已,殆盡一鼓,上又奏曰,執事主陳設者,皆奉常寺官員也。當該都提調領議政金尙魯則罷其職,而臣亦當親拔紙榜,又自奉還神榻以續愆矣。乃就位行禮畢,陞詣神榻前,拔紙牓降詣壇北,望燎訖,還入幕次,命李永暉書傳敎曰,其於祭享,所重者粢盛,而三獻後紙牓奉審之際,乃見簠簋之不開蓋,此實前所未有。噫,予若有誠敬,豈有是事?方自訟之不暇,而關係不輕,亦何不飭?奉常都提調領議政金尙魯,提調兪最基,禮曹判書趙雲逵,竝罷職,壇司奉常判官鄭錫垕,典祀官奉常正李宜老,竝施投畀之典,莫重親祭,一任生疎守僕,若此事之無嚴,莫此爲甚。事知守僕先汰,令攸司科治,其餘守僕未過五朔者,分揀竝令攸司從重科治,此等鄕闇之人,苟充壇司,乃有此擧,當該祭享色郞廳先汰後拿。上曰,壇司亦安知簠簋之爲何狀耶?其於陳設時不啓蓋而退,則守僕之不能審察,亦係生疎矣。仍命書傳敎曰,皇壇設立時太廟守僕擧行,而嗣服後,係是壇祭,故令社稷守僕擧行矣。今日乃覺樂用九成,則宜用太廟守僕,故欲爲下敎,做錯若此,依前用太廟守僕,左議政李,右議政閔百祥入侍,曰,不開簠簋,至有自責聖躬之口奏,驚惶下懷,何可盡達?上曰,神州陸沈,而一隅偏邦,未忘字小之恩,紙牓而祀,顧不悲耶,今番親祭,又有如不祭之歎,予懷尤當,如何?曰,神明歆格之道,不在於物,不啓簠簋,雖不敢曰,不愆於儀文,而亦何大損於事神之本義乎?徹夜將事,聖體勞攘,聖候不嘏有大損乎?上曰,驚悚未定,姑不覺其勞憊矣。·百祥齊奏曰,巨等忝在大臣之列,平日若能檢率百僚,則豈致今日執事之不謹乎?此皆臣等之罪也。且領相旣被譴罷,臣等宜無異同,惟望亟賜譴罰。上曰,領相之罷職,以提擧奉常寺故,爲事體不得已也。豈必久耶?仍命書傳敎曰,扈衛一廳大將有闕代,姑令二廳大將兼察。上曰,壇上撤饌後簠簋及醢,使之持來,永暉奉簠簋及醢,進獻上前,上親審後顧謂諸臣曰,飯是蒸熟者矣。永暉曰,祭享稻粱,擧皆蒸用矣。上曰,今番陪從上注書,是實官任希孝之族乎?允鈺曰,同姓云矣。上曰,實官則何俱不行公乎?樂性曰,以向來臺書請圈,故撕捱罷職矣。上曰,若一任此二人撕捱,則今番薦中人,皆爲撕捱,而雖復爲注薦,將無行公者乎?毓祥宮擧動且不遠,新進小官,焉敢許久撕捱?仍命書傳敎曰,安復駿上書非徒過矣。亦涉無謂,則其所撕捱有何意義,況旣遞而伸廉隅,新進小官,焉可一任其意?前注書任希孝·李性遂,竝敍用,令該曹口傳付職,牌招察任,何敢違牌?勿爲呼望,上詣壇上親審,奉還神榻,仍詣神榻奉安處周審後,謂樂性曰,神榻粧飾,小環脫落矣,卽令工匠修改,可也。神榻粧飾修改工匠鄭興柱·朴尙福,令該曹米布題給事。出駕前下敎上還入齋殿,改具翼善冠·衮龍袍,出齋殿門陞玉轎,命書傳敎曰,十九日毅皇忌辰日,明政殿月臺行望拜禮,分付儀曹,侍衛入直擧行,上歷臨凌虛亭時,顧謂諸臣曰,朝靄依微,難辨濬川矣。樂性曰,煙樹稍開處微露旗表,而不分明矣。上到延喜門外親傳香罷後,命副摠管蔡濟恭讀昭寧園忌辰祭文。上曰,窮人二字有出處,當改之矣。兵曹判書李昌壽曰,殿下有大孝,亦何妨用此二字乎?上謂濟恭曰,窮人二字終有所未安,改之也。又命讀庚辰暮春記懷。上曰,此云將祀三皇,而今日不開簠簋而祭,予心終當隕結矣。上又命讀石潭書院致祭文訖,同副承旨李重祜祗迎後入侍奏曰,臣方奉石潭致祭之命矣。本州有先正廟,而以書院命下,故敢達矣。上曰,致祭於廟甚便矣。祭文題改以廟致祭文,可也。兵曹郞廳有闕,代口傳差出事。駕前下敎上還入延喜門,諸臣以次退。
上在昌德宮。常參以代理停,經筵停。
夜一更,月暈廻火星。
以承傳色,口傳下敎曰,前禮判處已下敎矣,應聽瑩矣。曾前亦有春塘臺乘輦之例,侍衛乘輦而轎子置之,儀註亦置之,勿出朝報。
李裕身達曰,憲府連日監察茶時,事甚未安。除在外未肅拜不爲行公人員,竝卽牌招,何如?令曰,依。
以持平李得培·邊得讓牌不進罷職令旨,令于李裕身曰,竝推考徽旨捧入。
具允鈺達曰,注書任希孝自鄕上來云,卽爲牌招,何如?令曰,依。
具允鈺啓曰,明日毓祥宮擧動時,何承旨留院乎?敢稟。傳曰,右副承旨留院。
李裕身達曰,明日擧動時,諫院侍臣無進參之員,正言李正吾待開門牌招,以爲進參之地,何如?令曰,依。
李裕身,以備邊司郞廳,以左右相意言達曰,昨日大駕自齋殿還宮時,當爲祗迎,而押班監察則初不入來,諸各司堂下官,無一人進參事未前聞,極爲寒心,當該押班監察拿問處之,何如?令曰,依。
上在昌德宮。常參以代理停,經筵停。
夜二更月入太微西垣內,三更流星出貫索星下,入東方天際,狀如拳尾,長三四尺許,色白。
大駕詣毓祥宮入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。展拜後,政院·玉堂·藥房口傳問安。答曰,知道。大駕詣五間水門入幙次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
韓光會達曰,備邊郞廳來言,今日賓廳坐起日次,而動駕相値頉稟。令曰,知道。
李永暉達曰,今日賓廳日次,旣已頉稟,所當持公事入對,而動駕相値頉稟。令曰,知道。
又達曰,明日常參,取稟。令曰,停。
李裕身,以侍講院言達曰,本院新除授弼善鄭述祚除拜累日,尙不出肅,兼司書李壽勛書答已下,竝卽牌招察任,新除授左賓客李鼎輔時在京畿廣州地,書筵事緊,新除授文學金尙集時在江原道鐵原地,書筵入番事緊,竝斯速乘馹上來事,下諭,何如?令曰,依。
又以兵曹言達曰,翊衛司洗馬金相鳳素患脚病,近甚添劇,時月之內萬無起動供職之望,呈狀乞遞,陪衛輪番之任不可久曠,今姑改差,何如?令曰,依。
有政。吏批,判書韓翼謩進,參判徐志修進,參議金尙喆進,行都承旨具允鈺進。吏批啓曰,左議政李,右議政閔百祥竝免相事,命下矣。當爲置處,而領敦寧一窠,國舅今方見帶,本曹無他相當窠,依例送西之意,敢啓。傳曰,知道。鄭翬良爲禮曹判書,朴師伯爲朔寧郡守,姜始顯爲泰安郡守。兵批,判書李昌壽病,參判金善行進,參議李萬宗守宮,參知李思觀在外未肅拜,左副承旨韓光會進。兵批啓曰,左議政李,右議政閔百祥免相送西事,命下矣。所當隨品置處,而領中樞一窠,判中樞一窠,他大臣今方見帶,判中樞一窠,輔國判書李益炡亦爲見帶,李益炡依例降付知中樞,其代李判中樞下批,而閔百祥加設判中樞下批之意,敢啓。傳曰,知道。判府事二單李·閔百祥,知事單李益炡,副司直李重祜,副司正趙德亮。
傳于韓光會曰,騎曹郞廳決棍三度。
又傳于曰,諸司預備。
韓光會,以兵曹言啓曰,依傳敎禁喧郞廳李思曾決棍三度之意,敢啓。傳曰,知道。
又以訓鍊都監言啓曰,依傳敎內侍府書員李光協,政院使令千成仁,各決棍十度之意,敢啓。傳曰,知道。
庚辰三月初十日辰時,上詣毓祥廟擧動入侍時,行都承旨具允鈺,左承旨洪樂性,右承旨李永暉,左副承旨韓光會,同副承旨洪良漢,記事官任希孝·李性遂·金夢華·鄭彦暹,以次隨駕。上具翼蟬冠·衮龍袍,乘輦於暎花堂前,左議政李請對入侍曰,夜來,聖候,若何?上曰,一樣矣。曰,今日日氣頗好矣。上曰,然矣。曰,臣於向日處分,極有惶凜者,伊日口奏奏語,臣未及聞知,故小次入侍矣。今聞臣等亦入於口奏中,臣等罪實大矣,亟賜譴罰,臣實望之。上曰,亦涉旣往,何必更提。曰,臣等與領相不可異同矣。上曰,此豈大臣之過哉?然事體甚重,所奏誠得體,因命書下傳敎曰,皇壇旣已口奏,大臣所奏可謂得體,於敵其猶踐言,況莫重乎?左議政李,右議政閔百祥竝免相,李卽爲退出。上曰,免相只遞相職,提調則依舊矣。具允鈺曰,藥院提調亦自在乎?上曰,然矣。上曰,大臣旣命免相,處置政事,當日爲之。出傳敎大駕至靑陽門外,韓光會曰,輦輿去橫杠取稟。只請明光·崇智兩門,而靑陽門內輕先去杠,事甚未安。當該內乘宜乎警責。上曰,已下敎於兵判,從重推考,可也。出擧條大駕至弘化門外下敎曰,喧譁甚。作門哨官記過,內侍府政院下人,令都監決棍,大駕至梨峴敎曰,藥院誰爲隨駕。光會曰,都提調似不敢隨駕,而提調趙榮國有實病云矣。上曰,藥院無人,提調趙榮國遞差,其代,兵判李昌壽除授。出傳敎大駕至宗廟前路下輦所,下敎曰,遠接使已定其人乎?允鈺曰,牌文入來後當差出矣。上曰,牌文入來,則當出去,此等事須當預定,亦可以治行裝,而無窘急之弊矣。遠接使沈星鎭,伴送使韓翼謩,差遣事,分付。出傳敎上命召宗廟守僕下問曰,大祭時簠簋開蓋,臨時爲之乎,預爲之乎?守僕金處漢對曰,預開矣。上曰,預開果宜於禮乎?處漢曰,於禮非矣,而其勢不得不然矣。上曰,籩豆則預開之,簠簋則臨時開蓋亦無妨乎?陳設則何時爲之。處漢曰,烽火時也。上曰,今番壇事專由守僕之生疎也。大臣有何過乎?然予於俯伏口奏時,領相宜乎上來而不來矣。允鈺曰,領相以上來之意,相議於僚相,差失時刻,而及其上來之時,聞禮畢之聲,拘於後四拜,仍爲下去云矣。上曰,此所謂議論定時虜已渡江,可爲之人事,卽當爲之,何必議論也?然則亦拘於後四拜,不爲胥命乎?大駕仍詣毓祥廟,展拜後入齋室,諸臣少退,午時,上命直入還宮時刻,諸臣依前隨駕,大駕至腐橋。上下敎曰,輦過其傍,贈贊成家,遣禮官致祭,贈領相家,一體致祭,祭文當製下矣。出傳敎大駕歷臨廣通橋,覽東西濬川形址,送洪樂性·李永暉於廣橋東川,勞問役軍,又送韓光會·洪良漢於廣橋西川,亦勞軍焉。上曰,禁喧郞不知禁喧,毆打百姓。予之今日之幸,實爲民事,兵判拿入前排,拿入李昌壽,上下敎曰,禁杖軍士毆打光觀之民,當禁者不知禁,不當禁者如是打逐,事極駭然,汝出去禁喧郞決棍三度,仍命拿出。上又曰,訓將來待濬川所,中軍代領。出傳敎大駕自廣橋幸興仁門外,歷拜關王廟,仍御永橋橋上,覽濬川,仍由城底路入興仁門,御五間水門上,濬川堂上戶曹判書洪鳳漢,禁將金漢耉,判敦寧李昌誼,判尹洪啓禧,訓將具善行竝入侍。鳳漢曰,役軍點心,今已備待。上曰,饁之可也。上入幕次,諸臣竝入侍。上下饌於承史侍衛濬川堂上,諸臣皆食訖。上曰,海興君猶思飮酒乎?對曰,今則已忘矣。允鈺曰,自無酒以後,海興之顔色頗勝矣。上曰,黃仁儉亦勝矣。上曰,以否德卅載臨御,一無惠政,而于令鉅役,予豈樂爲意實爲民,夙宵用心。今日臨見事半功倍,此誠非初料之及此者,諸堂之盡心,都廳以下之竭力,吁嗟,元元之惟昔子來之致也。予無惠政,民旣若此,而予當暮年,何以報民,興惟及此。予心一倍,今則其功過半,五間水門以下防築之外,今已訖功,咨諸堂體予此意,日明後乃役,日夕卽撤,使我元元,知予顧恤之意,外方之民,僧軍赴役,亦非初料畢役後厚給回糧,以酬其勞焉。都民應役外,其他雜役,限今年勿侵,亦示予意,貢價從厚上下事,分付度支及惠廳。出傳敎大駕廻鑾由弘化門至暎花堂。李永暉曰,副修撰元義孫今日以侍臣隨駕,而入直省記之後,以其親病之猝重,自外徑歸,而亦不陳書,依例禁推傳旨捧入,而他儒臣別省記入直,何如?上曰,依爲之。元義孫今番則勿爲禁推,從重推考,可矣。出擧條上曰,親鞫以明日巳初初刻爲之。出傳敎上還入大內,諸臣退出。
上在昌德宮。常參以代理停,經筵停。
夜自一更至五更,月暈廻火星。一更,流星出天中淡雲間,入南方天際,狀如拳,尾長二三尺許,色赤。
大殿·中宮殿·世子宮·嬪宮·世孫宮,政院·玉堂口傳問安。答曰,知道。中宮殿,藥房口傳問安。答曰,知道。親鞫罷後,政院·玉堂·藥房口傳問安。答曰,知道。
李裕身達曰,明日親鞫間常參頉稟。令曰,知道。
藥房提調李昌壽,副提調具允鈺啓曰,昨日動駕伸禮,侵昏還宮,伏未審勞動之餘,聖體調攝,若何?寢睡·水刺諸節,亦何如?臣等不任區區伏慮,敢來問安。答曰,知道。氣則一樣矣。
李裕身啓曰,今日親鞫事,命下矣。原任大臣當爲進參,依例命招,何如?傳曰,允。
又啓曰,今日親鞫時金吾堂上,當爲備員進參,而同義禁南泰慶不爲出肅,卽爲牌招,何如?傳曰,允。
傳于具允鈺曰,左副承旨留院。
吏曹口傳政事,鄭彦儒爲同義禁,兵曹口傳政事,鄭彦弼爲宣傳官,吏曹口傳政事,禁府都事尹養厚,敦寧主簿李俌相換。
具允鈺,以吏曹言達曰,新除授京畿都事沈履之呈狀內,矣身與陽城縣監洪啓九,有友婚親嫌,依法處置云,未赴任都事與已赴任守令相避,則都事改差事,載在法典矣。京畿都事沈履之依例改差,何如?令曰,依。
又以吏曹言達曰,宗簿寺主簿李景閔呈狀內,身病甚重,不得察任云,今姑改差,何如?令曰,依。
韓光會,以兵曹言啓曰,依下敎內吹螺赤等處,木綿依例施賞之意,敢啓。傳曰,知道。
又以訓鍊都監言啓曰,依傳敎昨日擧動時,吹打手等處,木綿各二疋賞給之意,敢啓。傳曰,知道。
領中樞府事李天輔箚子曰,伏以,昨日大朝殿下終日動駕,還宮萬安,臣不勝區區欣幸焉。念臣本症風眩之外,胸腹塊癖,挾感衝瓦,晝夜狂叫,若不保頃刻者,殆過兩旬,連服發散墜下之劑,積敗之眞元,已無一分餘地昏愁,不分人鬼,床簀之間轉側須人。昨日陪班,旣未得致身,今日帳殿,鞫囚有命,而又未免坐違天牌,是可謂生人乎哉?惶隕悚悶,惟願速被刑章,伏乞离明,俯賜諒察,亟命有司,重勘臣罪,以嚴邦憲焉。取進止。答曰,覽箚具悉。卿恙若此,心用慮焉,而然聖上特敎之下,而且莫重殿座之時不可如是。念大朝慇懃之至意,卿須安心勿辭,扶入來焉。仍令曰,史官往諭。
庚辰三月十一日申時,上御太僕寺。親鞫入侍時,行都承旨具允鈺,左承旨洪樂性,右承旨李永暉,右副承旨李裕身,同副承旨洪良漢,記事官李性遂,事變假注書趙德亮,記事官金夢華·鄭彦暹,判義禁洪象漢,同義禁鄭彦儒·朴相德·黃仁儉,大司憲鄭弘淳,大司諫黃柙,問事郞廳任㻐·徐命天·嚴璘·李商芝·金華鎭·李在協·具壽國·鄭昌聖,刑房都事趙德成·李永培,文書都事金光默·趙載述,以次進伏訖。上具翼蟬冠·衮龍袍,以乘輿出協陽門,御史金華鎭入侍。上曰,往見濬川則果如何耶?華鎭曰,臣往見濬川所,則諸所皆着實爲之,而民間之言則皆以爲今番濬川,實是爲民之事,而初非利國之事,則何敢有怨爲言矣?上曰,僧軍輩,亦何如?華鎭曰,僧軍亦以爲我自樂赴,如有不欲之心,必不來云矣。上曰,都廳輩勤慢,何如?華鎭曰,以貌樣見之,皆是洞洞屬屬,而其中使役則略有善不善,元重會爲人安詳,使人不撓,許汲則勤儉爲長處,故使人頗撓矣。上曰,然矣。元重會果安詳,許汲則亦多氣,有武夫之氣矣,牌將郞廳誰第一,華鎭曰,崔尙旭·李纘徽,善爲之矣。大抵洪啓禧,洪鳳漢爲濬川所主人,故每日必皆未明來坐役處,故役事自然着實,別二所則禁將與具善復當之,而府院君與他堂有別,故具善復自謂都廳而監役,府院君則以爲彼雖自處如此,旣是前大將,則我豈以都廳待之乎?互相董役,故尤爲着實云矣。以役處言之,則廣通橋以上,乃是訓局尺內,而所役處比他頗少矣。上曰,一日未爲董役,故事固然矣。華鎭曰,軍人給米皆以給之,而獨德寺僧未及受米云,故入闕後判尹適入來,故問之,則以爲渠輩皆來受,而德寺僧姑末來,故未及賜之云矣。上曰,人家毁處多耶?華鎭曰,略有之,而有一富漢見撤,其家,頗有怨言,臣未聞渠言,而但聞見毁諸人相傳之言,則以爲,此漢頗不貧。且其家一間價,自朝家給四兩銅,其材木則渠自私賣,以此推之,失本不多,而有怨意。吾輩若有怨言,則還不如彼漢,相與誚責之,仍無怨言矣。上曰,所奏甚精詳矣。允鈺曰,今日口傳下敎中,有自願二字,司謁來傳之言,似不分明,敢奏矣。上曰,中官所傳若是其誤矣。非其招不來,大臣雖欲入來,亦不可入來矣。仍命書下傳敎曰,今日無入侍,時任入侍已久,予欲見焉,入侍事遣史官傳諭于領府事家。上詣太僕殿坐後,上命賤臣曰,汝持傳敎往領府事家。以口傳下敎曰,親鞫之無大臣,嗣服後只有一次,而今番則非徒親鞫,不見久,故實欲見之,汝須詳傳欲見之意,與之偕來。賤臣未及退出,允鈺曰,領府事,俄者送言於臣,以爲病情危劇,轉側須人云矣。上曰,然則姑置之。仍敎曰,彼大臣近甚衰矣。又敎曰,今日入侍大臣下敎,中官做錯,當該中官越捧三等,李領府事家遣御醫看病。又傳曰,其在飭勵之道,頃已下敎,而伊後聞之,此非其中官放恣爲此者,爲人已知,頃者中官李維新處分下敎,勿施。出傳敎傳曰,禁府都事尹養厚出仕代,令該曹口傳換差。出榻敎問郞元義孫許遞,李商芝差下事,榻前下敎。上曰,彼武兼誰也?李昌壽曰,鄭彦衡也。上曰,誰家人也?昌壽曰,鄭彦儒八寸也。上曰,其爲人甚精緊矣,來頭必爲之矣。昌壽曰,宣傳官適有窠矣。上曰,然乎?仍下敎曰,今日侍衛,見武兼鄭彦衡,爲人精明,仍問有窠云,動駕在近,其令該曹卽爲口傳差代。出傳敎又敎曰,同義禁南泰慶許遞,其代前單入之,新除授同義禁待下批,卽爲牌招。出榻敎上曰,罪人高致龍上之。致龍上來,解蒙頭。上曰,致龍貌狀,不似人形矣。上曰,汝知愼後一乎?致龍曰,知之矣。上曰,汝何以知之?致龍〈曰〉,自前相知,而渠與泰安倅連姻云云,故有稱念事,使後一往復,而末梢極爲虛恍,故仍爲誚責之矣。上曰,汝爲何術業乎?致龍曰,略知相人法矣。上曰,汝何許人乎?致龍曰,自是鄕品而不識文字,但業農資生矣。上曰,汝不識文字,何知相書乎?致龍曰,略知流年粗粕矣。上曰,後一以爲,汝知角骨島,而尹嶼·金湖·趙潭聚人數萬,連通日本事,汝皆知之云,嚴問之下,一一直招,可矣。致龍曰,此皆後一做作之言也。上曰,後一做作之事,何以明知,而後一於汝,有何所惡之事耶?致龍曰,後一,欲與泰安人結婚矣。矣身以不可連姻之義,言于彼家,因爲不成,故後一以此惡矣身也。上曰,高致龍姑下之,金湖上之。金湖上來。上曰,汝知高致龍乎?湖曰,不知。上曰,汝知愼後一乎?湖曰,不知。上曰,汝知尹嶼乎?湖曰,不知。上曰,汝聞角骨島乎?湖曰,不聞矣。上曰,汝在瑞山,何許人乎?湖曰,爲別監矣。上曰,汝名何湖字也?湖曰,乃壕字也。上曰,金壕亦下之。上曰,金壕則果是誤捉也。象漢曰,然矣。仁儉曰,名字亦異矣。上曰,致龍捉囚而亦難處矣。後一已死,亦無辨質之道矣。象漢曰,然。致龍貌狀,極爲妖惡,決非平常人物也。仁儉曰,渠相人爲名,以雜術交人,似非良善人物也。相德曰,不可不施威嚴問矣。上曰,世豈有角骨島也?其三人名,皆以水爲名,且豈有嶼字湖字名?必是致龍之所做作者也。上曰,金壕更上之。解蒙頭後,上曰,汝見拿卒亡走,何也?壕曰,傷於虎,故認以虎走矣。上曰,白晝人虎,何以不識?壕曰,虎患近甚,而白晝蹴門入來,故走矣。上曰,汝以無心中蹴門出㤼,爲言則可,而以虎認之之言,極爲妖惡,然汝之名字相左,故特爲放送,汝下去,勤農爲業,可矣。壕四拜退出,新除授同義禁鄭彦儒入侍。上曰,致龍更上之。此下載於事變日記致龍刑問二次後,下于本府。上曰,許伋前日見時,面貌甚佳矣。近以濬川役,久曝熱陽,其面䵩黑,今則有武夫本色矣。上曰,都憲進前。鄭尙淳進伏。上曰,今日御史所奏,有一富漢見撤其家,頗有怨言云,渠旣犯越川造家之罪,且朝家每間給價四兩錢,且其材木則使渠私賣,於渠不冤,而有此怨言云,卿以所懷,請治,可矣。尙淳曰,御史旣非親聞,則傳說不可信也。上曰,然矣。上曰,噫,今番川渠之役,予豈樂爲?一自此役之後,此心夙宵未解,而今者之役,與行軍有間,雖不能親操版鍤,覽其運沙,身若憊焉,覽其水中役事,若在水中,此役竣事然後,予心庶解,而雖不效昔帝堯之遊康衢,恐或有民弊,更命御史廉問矣。聞其所奏,予無其惠而民無怨咨,非予也,卽不忘昔年也。若不報民,此非徒負民,寔負昔年也,尤切悚然也。噫,川渠之塡塞,一則四山之濯濯,一則越川之造家也,因豪奴之偸松,因犯禁而越川,使我無辜衆民,若是苦勞,難捉偸松,其猶已矣,有形造家,其何不撤,而此皆轉相買賣者,非時入者之故,則亦不可不顧,故非徒不治,其令顧助,乃爲曲盡,則聞御史之所奏,一人稱冤,被撤衆民,咸詬而解心云,此則少價而買越川廣占昔草家,而今瓦家者,非比轉相買賣者類,而吁嗟,萬民思昔年,其猶不顧勞而赴役之時,此人犯其川界,使昔日愛恤之民,若是勞苦,渠亦有秉彝之心,豈不瞿然,而非徒瞿然,乃敢若此。予雖否德,民則赤子也,其敎之之道,不在於聲音笑貌,子習若此,而父不訓飭,此非愛也。其雖略治事當規警,而予於今事,不以法加之者,心自畫焉,心豈貳哉?而不聞則已,旣聞其人之後,予若不誨,非特衆民之非斥,人皆嗤點,有妨晉塗,亦非包容之意,予亦不誨飭,若今末世,將復有越川之弊,此導之以禁也,因其事而當飭,分付濬川所,一依朝眷例,加十日赴役,其今自悔,噫,安土之民,古若無之,盤庚豈有三篇不思犯禁,一時被撤,其所稱冤,宜加恕也,若是處分,一則申飭,一則謝衆民,一則敎民之惶悚,其令都民咸知予意。出傳敎親鞫罷後,上還入大內。諸臣以次退出。
上在昌德宮。常參以代理停,經筵停。
卯時日有兩珥,自午時至酉時,日暈。
夜自一更至三更,月暈。
親鞫罷後,政院·玉堂·藥房口傳問安。答曰,知道。
洪良漢啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
具允鈺啓曰,備堂元仁孫依昨日下敎來待矣。傳曰,入侍。
洪樂性,以戶曹言啓曰,各道年終錢穀御覽會計,例於翌年二月二十五日啓請受出,晦日內修正入啓,而黃海道會案,不爲來到,咸鏡道則穩城·慶興兩邑文書,未及齊到,限內不得上送之意,自都會官粘移頉報,故兩道道臣推考,都會官及該邑守令,竝從重推考,御覽會計,待會案上來後,修正以入之意,入啓退限矣。兩道會案,今纔來到,御覽會計受出,依例修正之意,敢啓。傳曰,知道。
洪良漢,以義禁府意啓曰,卽接月令醫官鄭斗濟手本,則時囚罪人金龜祥,本以抱病之人,累月處濕之餘,添得重感,食飮全廢,昏倒不省云,自前罪人病勢如此,則有保放救療之規,敢此仰稟。令曰,知道。
又以御營廳言啓曰,本廳分授肅靖門南邊體城頹毁改築,女墻亦已畢築之意,敢啓。傳曰,知道。
京畿監司狀達,領府事兪拓基月廩不受事,令于洪良漢曰,令本道更爲輸送。
工曹判書鄭亨復上書曰,伏以,臣之冒叨見職,居然五六朔矣。年衰病痼,寄命床簀,凡有大小公會,一例懸病,虧廢常分,日夕悚懍,月初大朝親臨誓戒時,匍匐進參於庭班,冒雨出入之餘,重添外感,素患血病,乘時復發,吐咯無常,彌旬不止,如縷之氣,一層陷敗,落席叫苦,人事都盡,日前親祭,再昨擧動時,俱不得進身於班聯之間,伏枕震恐,若無所容。且念陵園幸行期日不遠,各司長官之陪從,事體當然,而顧此濱死之喘,斷無蠢動之望,若不及今變通,必有臨時窘迫之患。玆敢不避煩猥,疾聲籲呼於貳極之下,伏乞离明,俯垂矜諒,亟命遞改臣虛縻之職,仍治臣前後闕禮之罪,以肅朝綱,以安私分,不勝幸甚。答曰,覽書具悉。卿其勿辭,調理行公。
大提學金陽澤上書曰,伏以,臣向速慢蹇之辜,至被譴罷之罰,展伏荒郊,撫躬省愆,不自意恩敍纔降,仍以諸般兼銜,悉以授之,聞命兢惶,靡所容措,顧臣所帶,俱是宿趼,特旨還授,又出隆眷,安敢以旣往之薄勘,輒事撕捱,不效蹶之義,而第臣之祈免文衡,本有苦心,寤寐思禠,未嘗或忘。雖因他罪而見汰,猶幸重擔之得解,循墻之地,何心復據?況目今誤恩,公格私分,大有不可冒不敢冒者,據實控籲,略暴微諒,惟邸下少垂察焉。竊稽文苑古事,文衡之職,曾經者雖復或除,必也更具薦圈,而後始乃下批,非如他職之乍遞旋仍,則國朝成法,截然而嚴,歷三百餘年未曾一有移易,流來薦紙可考而知,今臣所被恩除,雖曰曾經,旣不用薦望之規,直以特敎復授,隆恩殊典,在臣身非不爲至榮極耀,而獨奈格例之嚴何哉?義之不可冒者此也。臣之始受是任,辭以人器之不稱,及其復叨,辭以寵命之頻繁,終則或迫隘事會而出,或感激恩眷而出,反顧初心,非無靦然顔厚,而猶不至有大損法例,今乃一典再典不止,又以格外之擧,特簡之命,三典于此,前恩旣辱,後恩復誤,名則仍帶,實則改授,暫解旋擔,把作己物龍斷,百僚之中,榷取一代之榮,臣雖奊垢,亦有知覺,豈至全昧擧世之嗤點,而揚揚詑寵,不思自處之道乎?義之不敢冒者,此也。凡有此不可冒不敢冒之義,而徒恃厚渥,貪戀不去,則公而有壞國法之罪,私而有玷名器之失,有臣如此,將焉取斯?顧臣一身去就,無足輕重於朝廷,而問其職則國家之重任,論其義則士夫之大防,當職思義,萬難轉動,搢紳韋布隷儓孺婦,皆知其當遞不當出,而臣若怵畏緘默,不自引暴,將何以仰冀睿照,堂堂聖朝不易之典,亦何能守而毋隳乎?玆敢略搆辭本,從縣道冒死陳懇,伏乞离明,俯垂鑑諒,亟許鐫削臣文衡之任,以重公法,以安私義,不勝幸甚。答曰,覽書具悉。卿勿過辭,從速上來察職。
庚辰三月十二日申時,上御太僕寺。親鞫入侍時,行都承旨具允鈺,左承旨洪樂性,右承旨李永暉,右副承旨李裕身,同副承旨洪良漢,記事官李性遂,事變假注書趙德亮,記事官金夢華·鄭彦暹,判義禁洪象漢,同義禁鄭彦儒·朴相德·黃仁儉,大司憲鄭弘淳,大司諫黃柙,問事郞廳任㻐·徐命天·嚴璘·李商芝·金華鎭·李在協·具壽國·鄭昌聖,刑房都事趙德成·李永培,文書都事金光默·趙載述,以次進退。上曰,罪人高致龍上之。致龍解蒙頭後,上曰,汝以欲欺愼後一,做作浮言,汝若自服則亦有當律,汝以做作自服。致龍曰,此乃後一之做作也。上曰,致龍依法,可也。刑問一次不服。上曰,汝以爲後一做出此言,而不請與後一面質,何也?致龍曰,願爲面質矣。上曰,汝甚狡猾,聞下敎後,始請面質,後一今已死矣。此實汝之造言也,直招,可也。致龍曰,淸潤爲名僧,與李光必言于矣身矣。上曰,加刑,可矣。致龍二次不服。招辭在於事變日記傳曰,親鞫姑罷,待罪人拿來後擧行。傳曰,備堂元仁孫使之入侍。仁孫進伏。上曰,卿往見,果如何?仁孫曰,臣承命往水原,則水原府使尹東昇,通一邑改量,未及量者十六面矣。臣與府使同爲査結,則別無相左之事,而大體尹東昇所得二百餘結中,或以尺量而剩或以新起,或以陞等,故臣亦査察,則可見尹東昇綜覈之明,而第念今此改量之擧,旣在縮結之餘,則升等一疑,似非朝家軫民之意。臣意則當初改量時,猶或可以升降,而今則不可升矣。上曰,當初爲慮白徵之弊,則金孝大之所縮雖千結,予不足惜,而五百結爲白徵蕩減也,金相福相持固執而然矣,尹汲則柔善,故欲受其磨勘,而領相之意,欲爲査正,故頃者下敎於尹東昇矣。今聞卿言,初爲益下之意,反爲益上矣,升等過矣。丹·懷民之逃散,亦由於等高,今遣備堂,果欲善爲也,水原必有效矣。仍命書傳敎曰,益下損上益,損下益上損,此正有若所謂,百姓足君雖與不足者也。當初水原量田,專由於白地徵稅而然,蓋益下之政,畢量之後,道臣與府使相持,當今遲滯,予意則經費雖縮,爲民之政,其何相持乎?欲今捧初量案,而因大臣之請,令新府使抽栍更審後磨勘量案,意雖在於矯正,觀其事則益上也。聞加得二百餘結云,果縮者復錄,予心則惻也。若或前之輕者過爲綜核,不當加而加,則此王政之所不忍,故特遣備堂看審,此非察其或縮也,恐或過爲査得也。今聞備堂所奏,抽栍看審之處,其無差誤云,此外不審之處,其皆若此,庶不負吾民,而因此以聞,今者更爲査結,非徒予之初意,末世不獲已之政也。雖然,此則今幾釐正云,而此外又有升等之事云,非初令矣。噫,査結之事,惟恐或有民弊,況令外升等乎?若此非特差誤處査正,又重之以升等,此豈予意,此豈予意?若無遣備堂之事,何以知此?旣聞之後,若不下敎,吁嗟元元,亦何以知予意?只爲査正,勿爲升等事,磨勘之前卽爲分付,使一府之民,少知予意焉,其令卽爲了當。出傳敎傳曰,愼後一聞高致龍之言,非徒不卽登奏,書納措語語涉褻慢,故嚴刑一次,不過末世徵他之意,而旣非誣人,因以物故,此非予初意,渠雖一遐儒,今番物故,非渠之命也,其涉矜惻,令該曹恤典擧行,愼龜重之妻,頃年斗齡之來尋後聃也,擧理逐之,今聞愼後一之語,率領來告,非一婦人所可必得者,其涉可當,令本道衣資食物從厚題給。出傳敎李昌壽啓曰,自前經宿陵幸時,城門外屛門把守軍兵,依前定奪,大駕過後入來留都營,還宮時出去把守矣。今番陵幸時,依此擧行之意,分付留都營及訓局御營廳,何如?上曰,依爲之。昌壽啓曰,陵幸時摠戎使率訓局餘軍,弘化門外留陳矣。今番陵幸時依此擧行事,節目中磨鍊,何如?上曰,依爲之。出擧條上還入大內,諸臣退出。
上在昌德宮。常參以代理停,經筵停。
夜三更四更,月暈,自三更至五更,有霧氣。
李永暉達曰,明日常參,取稟。令曰,停。
李裕身達曰,大司憲鄭弘淳呈辭,執義金元行在外,掌令閔塾呈辭,李堉,持平李得培·邊得讓未肅拜,今日以監察茶時之意,敢達。令曰,知道。
藥房提調李昌壽,副提調具允鈺啓曰,伏未審夜來,聖體調攝,若何?寢睡·水刺諸節,亦何如?親臨鞫囚,連日勞動,不瑕有致損之節乎?劑入湯劑已盡於昨日,臣等卽與諸御醫入侍,診察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。
中宮殿,藥房口傳問安。答曰,知道。
洪良漢,以都摠府言達曰,副摠管李景祜,以漢城府右尹本府坐起晝仕出去之意,敢達。令曰,知道。
具允鈺達曰,左承旨洪樂性,右副承旨李裕身,今日不爲仕進,竝卽牌招,何如?令曰,依。
以右副承旨李裕身牌不進罷職令旨,令于洪樂性曰,推考徽旨捧入。
注書李性遂陳書,代以任煜爲假注書。
假注書任煜在外,代以郭鎭純爲假注書。
李永暉達曰,香室入直,例以成均館參下官輪替,而時入直官身病猝重,勢難察任,故自本院屢度,申飭,使之替直,則互相推諉,終不入直,微末小官之若是慢忽,有關紀綱,當該不入直官員,宜有別樣警飭之道,而本院請推之外,無他可施之罰,何以爲之?敢稟。令曰,拿處。
傳于李永暉曰,明日朔講爲之,時刻則辰正初刻。
李永暉達曰,明日朝講,諫院無進參之員,除在外外,大司諫黃柙,司諫李基德,正言李正吾,竝待開門牌招,以爲推移進參之地,何如?令曰,依。
洪良漢,以義禁府言達曰,卽接月令醫官鄭斗濟手本,則保放罪人宋瑩中,病勢今已向差云,還囚之意,敢達。令曰,知道。
李永暉,以司譯院官員,以都提調意啓曰,今見冬至使先來狀啓,則封典勅使今月旬望間起馬云,雖未知爲的奇,而果如所聞,則勅行到灣,似在開月初旬之間,冬至使回還,適當此際,在前如此之時,以回還行中譯官,差定勅行差備,多有前例。今亦依此例,擇其中可合差備者十人,留·灣等待,以除沿路廚傳之弊,而御帖陪行,則另擇一人,儐使下去時使之帶去,何如?傳曰,允。
以全羅監司狀達,萬頃等官居土兵金萬世等渰死事,令于洪樂性曰,渰死人等,令本道恤典擧行。
注書李性遂上書曰,伏以,臣少失所怙,只有偏母,年今望八,疾病轉痼,風眩痰痞之症,無時發作而臣又以獨身,扶將調護,未嘗數日離側矣。臣今直中,得接家信,則臣母自昨又患輪感,舊恙新病,一時俱劇,連夜苦痛,食飮全廢,頭暈氣窒,轉側須人,以臣持被,藥餌未試,急足踵至,促臣歸護,臣自聞此報,心神飛越,按住不得。玆敢構陳短章,徑出禁軍,伏乞离明,憐臣煎迫之私,察臣擅離之罪,亟削臣職,以昭法紀,以便救護,千萬幸甚。答曰,覽書具悉。爾其勿辭,救護母病焉。
左贊讀李徽中上書曰,伏以,天休滋至,我大朝謝封爵之年重回,臣民慶忭,曷有其已?臣筋力薄弱,文識謏淺,卽离明之素所俯燭也,見叨講官,責任不輕,決非如臣者所可堪承,而況年來喪威震剝,疾病駸尋,向之薄弱者尤癉矣,謏識者益荒矣。尋常訓釋,亦患鶻突,薰陶德性,初非擬議,固宜不能者早已,而筵飭屬耳,院直無諉,朝暮之計,居然時月,自顧惶恧,如負大何,此際素患痰眩之症,屬肝木用事,一倍添劇,神爽屑越,視聽失司,朝者忍死束帶,艱趨講席,失汗過多,風邪外襲,匍匐退出,便卽昏倒若失,趁今調治,實有軀命之慮,在直懇私,甚知猥越,而疾痛之極,冒死呼籲。伏乞睿慈,俯垂矜憐,亟賜鐫改,俾尋生路,以安賤分,千萬幸甚。答曰,覽書具悉。邦慶無疆,聖上封爵謝恩之年重回,歡忭曷有其極?爾其勿辭,調理察職。
副司直李益輔上書曰,伏以,臣杜門省愆之中,恩敍特降,仍差籌堂之任,臣且惶且感,措躬無地。臣於嚮日待罪秋曹時,以科賊之久未斯得,不勝悚悶,有所仰達於大朝筵中,而辭不達意,跡涉稽慢,退而思之,只切自訟之忱,因大臣之建白,至有譴罷之命,其不職之責,失言之罪,於是乎無所遁矣。至今追惟,愧懼交中,蓋緣臣性本疎迂,且昧事務,居官而不善周旋,任事而不能奉行,動輒爲咎,屢勤嚴旨,而聖度天大,旋加曲恕,臣雖迷頑,寧不感泣,而今若徒恃寵靈,貪戀未已,則畢竟顚沛,恐不止此,此臣所以徊徨踧踖,不能冒進者也。仍念臣素抱奇疾,痰癖滿腹,少或失攝,則寒熱交作,關格頻發,重以兩膝痰結之症,近又添加,晝夜苦痛,使作籧篨,筋力奔走,亦無其望,以此病狀,籌司重任,決不可一向虛帶,至若經筵之職,尤非如臣空疎蔑劣者所可堪膺。玆敢仰籲於离明之下,伏乞邸下,俯察臣情病之難强,亟解臣兩任,仍治臣罪,以肅朝綱,以靖私義,千萬幸甚。答曰,覽書具悉。卿勿過辭,調理行公。
前正言尹冕東上書曰,伏以,臣奉使無狀,受誣罔極,上以辱君之命,下以辱臣之父,一身僇辱,猶屬餘事,其爲千古衣繡者之羞,尤無可言。伏乞邸下,先治臣罪,以勵日後焉。念臣無似,猥蒙聖上雨露之澤,前後踐歷,罔非踰分,至畀以乘驄持斧之命,歷數朝紳,如臣譾劣而當是任者,其幾人哉?含綸上途,常若威顔之密邇,夙夜憂慄,惟恐僨誤,凡所以竭心殫慮,發摘無遺者,非臣私惡,而魏興祖之敢肆跳踉,反加誣辱,一至於此,莫非臣巽軟見輕之致,尙誰咎哉?然渠之贓犯十四條,而所供百千言,亦不敢曰本無是事,或稱前例,或稱他邑亦然,或諉之以嚴刑勒招,張皇眩惑,百般巧脫,而其杜撰窘遁之狀,自莫逃於天鑑之下矣。臣不欲更事呶呶,重損體貌,而其所自明專沒事理者,亦何可泯默而一任其欺誣也哉?以酒禁事言之,蓋臣奉命,專是犯釀,故首尾廉探,靡不盡心,釀者六名之中,先捉二人,官庭發驗,明是酒缸,其餘四人之自下私放,如文景天之棄歸街路,韓尙國之奪去甁器者,又皆廉捉,至其衙客張後良私寄興祖之書,亦有先發兩處,又捉數處之語,尙在臣篋,而今乃推諉之糖藥,又諉之嚴杖脅招,甚至以發關本郡,使自捉納等語,隱暎說去,欲掩臣前後廉探指示發捉之實蹟,金錫重之受刑,由於故縱犯釀,而在北之時,未聞其死,則卽地致斃之說,亦何爲而發耶?惟此一款,可知其言之節節虛謊也,加分私分祕耗等三件事,不法文書旣已封進,則渠復何辭,而悶其跡之難掩。猝稱之曰,加分,則心在爲民,其心所在,夫熟知之,而渠所犯者法也,臣所執者法也,法外之事,安敢諉之爲民乎?私分則曰,細利而不爲,雖是細利,不法則大,渠旣爲而昭載冊子,吏又懸註而直陳事實,則又安敢諉之於該邑之誤對乎?至若祕耗奪取之事,則又稱之曰,欲杜加斂之弊,故爲奪取,苟有禁防之意,則何不先禁於民間收斂之前,而必俟吏輩將分之後耶?守令之禁吏奸祛民弊之道,必也故令奸吏任意行惡,及其贓私盡聚,猝然奪用而後,方可爲嚴禁之策耶?其所取用,雖有官與吏之殊,其爲加斂於民則一也。禁吏之奸而自作奸事,反以謂痛革積弊云者,誠不滿一哂,而末稍歸屬之無處,則又稱之曰,移報那移之穀,以爲掩覆私用之迹,而不知那移公穀之罪,又自難貸,吁,亦可哀,蓋其橫取至於三百六十餘石之多,而乃敢東諉西推,漫漶有文跡之眞贓,寧不痛哉?十倉五倉之說,臣所取招之五倉監色,本自兼管各倉,故以其取招者統言之也。又何大關,而如是費說耶?屯田濫稅之事,臣旣耳聞闔境之嗷嗷,目覩贓跡之昭昭,且考戊寅以上四五年謄錄,多不過一百四五十石,而獨於己卯所加捧者,至於三百八十二石之多,渠亦不得謂不爲加捧,則又爲虛張田摠,遠引古昔,譏臣以不知田摠責,臣以不知前例,其所謂五百餘日耕云者,果無陳棄,其皆起墾,而七百四百等說,亦豈近年所收之例乎?以今日若干時起之所出,全數奪取,援比於舊遠多捧之例,欲掩其勤民加捧之跡,臣恐興祖之此言,不破則高原之民其將盡劉而無可救矣。踏驗之事,臣非以踏驗爲興祖之罪也。踏驗之不善,害及於民間,此豈非興祖之罪耶?十八監委官之外,又有別有司之屬,每里各四人,合一境五六十里爲二百餘人,供頓徵索,一月所費,節而言之,每人不下數兩,竝雜物折價,則豈不爲六七百金乎?一百三兩橫斂之錢,旣載件記,渠已査得,則又何置而不治乎?其所謂田籍浮費,則別爲收斂之狀,臣又現捉其件記,其可指此爲彼,眩亂名色,以掩其橫斂之跡乎?廣排日字之說,則臣之原啓本,非謂此里一月,而後又往彼里,則若是爲說者,豈眞不解文義而然耶?商稅之事,渠雖曰百年故規,其實則廢之已久,渠雖曰減捧施惠,其實則擅開斂怨,以其所爲面議者觀之,其無營門之許題可知,而雖以咸興爲證,彼則營門之所許也。雖以德源爲證,彼亦均廳之所許也,雖曰陸商,旣係海物,則何不效各邑之牒報京司,而亦何不如各邑之補用公用乎?創開無前之斂,都作官廳之用者,此非貪饕乎?軍官番錢之事,計閏收捧,實是古所未聞,文德諸邑,何嘗有此規,而雖以官需爲例,八路各邑,元無計閏加捧之規,則番錢之計閏,尤豈非不法乎?不有一鄕之爭執斥退,擧廳之齊訴,一閏朔勒捧,至於七十五兩之多,及其顯露之後,猶且攘臂大言,有若當行者然,其亦放恣之甚矣。況其冒充兒弱之狀,臣於村閭,稔知黃口之類,無不見簽,而該掌輩亦不敢隱諱,故徵治査減,則今乃曰,初無冒充者,其豈成說乎?浦村魚薧之事,以渠所供中德池灘魚駄之稅觀之,不可謂非浦口也。浦邊箭立輩,以其勒貿魚薧之故,受弊流離之狀,浦監考之招也,西關貿綿之事,市直則七錢有餘,官價則四錢,衙貿去核一百二十斤之價,市民之白地見失,至於四十二兩二錢之多,擧皆呼冤之狀,市井有司之招也。本家羸牛賣造校脯之事,鄕邑輩相與憂歎,不可使聞隣邑之語,至發於該邑裵允成之招,許民私屠,奪取皮張之事,件記中數朔所捧,至於二十五令之數,又發於監官崔致杰之招,而蘆簟狗皮則咸興之價本,自數倍於本郡,故船載馬駄,無數入送,至於旁近數邑之中兩物之價,一時踊貴,民不得貿,庫直金明贊之招,又爲明白,諸人供辭,尙在臣手,則渠以不成之說,雖欲巧飾,其可得乎?其中勒招之說,似可以動人聽,而蓋臣査實之際,非特明贓顯犯,多有不待招而知者,亦或衆怨竝蓄,公憤齊激,衝口觸發,爭陳冤枉,至有旣暴此狀,雖死無憾之語,環立門外,惟恐臣之或致遺漏於此,而人心可見,又何勒招之可論乎?渠乃情狀畢露,求說不得,則皆以嚴刑勒招四字勘之,衆所共知,自爲納招之類,則又以因他嚴刑勒取誣招八字勘之,嚴刑勒招?一人尙不可,豈可人人而勒招,又安有他事受刑,此事誣招之理乎?凡爲守令者,恣行不法,民供吏招不啻狼藉,只以御史之嚴刑勒招,爲辭而得免,則終古以來,安有以贓被罪之人,而斗小之邑一年之中科外橫斂,竝錢穀恰滿千數,其爲贓不已多乎?濫刑之說,臣本謹拙,殘暴之擧,性所不能,況於去臘昵侍帳殿,親承恤刑之敎,丁寧惻怛,尙在臣耳,及其奉命之後,固不可弛縱墜法,故列犯科者,例施刑杖,而除非干係甚重猾黠頑忍之徒,則皆不準次,或十餘度,或五六度而止,侤音墨畫,尙有可證,耿耿一念,惟在於仰體聖德之萬一,實不敢分毫放過,未知臣歸之後,或有邂逅見傷者否,而其創造別杖,卽斃三人之說,聞尙驚心,初豈有此乎?十目所視,每爲如此虛無之說,欲以脅臣,不亦難乎?所謂入內衙之事,臣非病狂,豈可爲此駭擧?蓋臣潛行之時,已聞興祖之內眷,盡歸咸興,一衙盡空,衆妓咸聚,潛釀之說,播在邑中,或言興祖所眄妓松每二娘之所爲云,或言由吏金時澄之妻,釀以納之衙中云,或言文川妓鶴仙母女稱有心復之疾而潛飮云,又或言興祖稱以和藥而夜飮云,且聞妓輩干政,賂門大開,死鯨摘奸時,海民錢五十兩,把摠圖差時,邑人錢十五兩,纔又捧入云。臣竊自以爲雖曰內衙,旣無內眷,且無良妾,而只有數三妓輩,則徒拘於內衙之名,不一探査,似甚無謂,故出道之後,使本郡使令與臣傔人,捉來妓輩,仍探潛釀與捧賂之贓,如是之際,多費時刻,酒缸已失,妓籠擔來,而搜及其籠,殆近已甚,初不發視,使營吏蔡文八考驗封鎖,出付郡吏,使之還給,而妓輩中鶴仙則稱以率畜,故卽地放送,所謂着枷施威之說,萬萬虛妄,而松每二娘則果加推問,略治其諸般干犯之罪,此不過衆妓之藪,則豈可謂之內衙乎?若其興祖之潛飮一款則臣雖多岐的聞,又有二妓之招,而旣失眞贓,則以此論罪,事近率爾,仍置不陳,渠乃自知所犯,或恐臣之以此追論,急出先發制人之計,有若自首其實者然,隱然歸臣於欺罔之科,而末又以棍稜亂杖脅妓取招爲說,臣苟有故陷興祖之意,而如是艱辛取招,則又何爲反加容護而不奏耶?於此一事,亦可見臣之不獲眞贓,則不輕議啓之意也。暮夜出道之事,蓋有所由,此路地形,異於他道,自南徂北,只是一路,物色稍異,輒先驚疑,大抵皆然,而至於高原則調察尤甚,急移衙卜,且藏官簿,臣雖備探其贓,而易致誤事,故不得不還出文川,聲以北入,戛過該郡,俾緩備豫之謀,纔逾此境,潛爲徑還之計,險路跋涉,自値侵夜,而出道之時,不過以傔吏與郵卒數名,立在黑窣之地,良久而後始見郡隷之張火,則初非擒賊,何用軍校,又非對敵,何爲喊聲,撞破四戶擊傷多人云者,已極孟浪,而流血數日之說,尤豈近理乎?且十七馹騎之言,臣之所帶,只是二人馬牌之外,又安用加數耶?此皆一邑之所共目覩,而猶且閃弄譸張,必欲誣臣而眩人,他尙何說,至於劫掠駄載之說,渠若有一分知覺,則豈不知此說之終不可誣臣,而只急於醜辱臣身,乃敢發之於口筆之於書,不顧三百年國綱所在,是尙可以人理責耶?以臣自處之義言之,其欲不辨則有若安於醜誣,不知羞惡,而實非常人之情也。如欲自辨則又恐歸於鄙屑,重壞事體,非止一己之辱也,日夜反復,心膽欲裂,莫知所以自措也。千言萬語,都不如一箇査字,所仰恃者,惟是日月之明,臣何忍自汚筆舌,向渠縷縷,有若對供者然哉,蓋興祖自辨之言,則全沒頭緖,掩首露尾,捉衿現肘,眞所謂以鎌遮眼也,誣臣之語則噴薄叫嚷,指無謂有,以白爲黑,眞所謂賊反荷杖也。此皆由於眞贓爛熳,實狀綻露,而至於無可奈何之境,故別作窮獸反搏之計,或謂之濫刑,或謂之誣招,或諉之無形迹之公用,或諉之無來歷之前例,或又廣引不當之他邑,或又雜爲無理之臆說,一以爲驚動之資,一以爲疑亂之計,箝勒臣操切臣,反有甚於法官之論劾貪吏,而猶爲不足,以矇然笑之,苛核非之,愚妄譏之,不得眞贓,虛治潛釀之說,欲驅臣於誣罔之科也,喊聲持炬,結縛病妾之說,欲歸臣於狂暴之科也,又爲多馹之說,欲被臣以濫騎之律,又爲多人卽斃之說,欲被臣以酷刑之罰,又爲劫掠駄載之說,欲陷臣於汚穢之地,不能嚙臣於東,則更欲鉤臣於西,千方百岐,惟以臣之一身爲的而射之,此其意非獨在於構臣誣臣,渠之贓犯,旣無順理發明之端,自知難免不輕之律,故無寧極口做言,以疑其罪,快意詬辱,以洩其憤,畢竟以辱御史之罪得罪,則贓汚本律,庶可因此而倖逭也。渠之爲計,無過於此,故,故爲此古所未有之擧者,如見其肺肝,尙誰欺乎?至其末端一款語,尤是絶悖無倫之甚者,渠以遐外之人,豈知臣之世德與行序之爲誰某乎?臣之同行,皆以東字名,其中一派,或以相字名,而相字犯臣曾祖名,故臣父名臣,初以今臣之名名之,未嘗有改,則勸改本名之誣,元無根蒂,自陞庠至于大小科十數年榜眼,及前後封彌,俱爲昭然,其所云云者,白地做創之狀,擧世共知,臣何可更爲泚筆,以增其恥辱也哉?噫,渠必如是爲言者,亦非獨逞憾辱臣之計而已,蓋其十四條罪,一無可以自明,則不可不謂臣誣渠,故乃以此萬萬慮外之說,做出嫌怨二字,以爲誣渠之張本,而又以言於已故之重臣爲言,絶其證左者,其設心造意,何所不忍耶?且其衙客後良書末,只書年卅餘尹姓新下來云,而亦無一箇受棍之事,則書臣同族觸怒重棍者,又何謂耶?此皆卽地打破,莫可欺人之事,而猶欲駭動一世,構辱臣身,則此外奇奇怪怪可驚可愕之說,無非此套,又何足與之多辨乎?噫,我國家紀綱所餘者,只是御史,而今又緣臣而壞破無餘,後臣而爲御史者,將以臣爲覆轍,臣豈不慙恨而悲痛乎?發貪吏之贓,本出於圖報涓埃之意,而微忱莫效,徒致前古所無之變怪,有臣如此,生亦何爲?自有此事以來,臣不敢以繡衣自處,朝家亦不可以繡衣待臣,區區所祝,惟在於嚴加行査,明覈事實,臣若有罪,宜伏當律,若其不然,則貪贓誣人之罪,亦當有所歸,伏願邸下,俯諒而矜許焉。臣於日前,忝叨諫職,而適在鄕廬,父病方劇,未卽上來祈免,而幸蒙恩遞,滓穢之蹤,不宜唐突陳章,而罪囚有供,則當之者雖在罷散,隨事指論,旣係舊例,玆敢來伏城外,席藁私次,恭竢誅罰,更乞睿慈速賜處分焉。臣無任涕泣懇禱之至。答曰,覽書具悉。本事則大朝旣已處分矣,行査事事體所關,不得許施焉。
上在昌德宮。常參以代理停,只朝講。
自昧爽至辰時,有霧氣。
備忘記,傳于洪麟漢曰,今下弓矢,穩城都護府使柳健處給送。
李永暉達曰,左副承旨韓光會,右副承旨李裕身,今日不爲仕進,竝卽牌招,何如?令曰,依。
以左副承旨韓光會牌不進罷職令旨,令于李永暉曰,推考徽旨捧入。
李永暉啓曰,假注書郭鎭純,時無職名,令該曹依例付軍職冠帶常仕,何如?傳曰,允。
李永暉,以禮曹言啓曰,令此明陵展謁及昭寧園展拜出宮時,王世子闕門外祗送,還宮時城門外祗迎及隨駕等節,何以爲之?敢稟。傳曰,置之。
傳于李永暉曰,朝講,戶判同爲入侍。
傳于洪良漢曰,判尹同爲入侍。
傳于洪良漢曰,戶判·判尹待下敎追入。
傳于李永暉曰,俄者戶判入侍,欲下敎而未果矣。掖庭人赴役之所,乃不淨之處,於淸禁之道不然,移赴他淨潔處,只分付濬川所。
傳于李永暉曰,都承旨·禮房承旨中一員來待。
傳于李永暉曰,承旨入侍。
李永暉達曰,左贊讀李徽中,陳書受由出去,講書院闕直,事甚未安,左翊善朴聖源,兼右翊善任㻐,兼右贊讀鄭晩淳,竝卽牌招以爲推移入直之地,何如?令曰,依。
洪良漢達曰,左翊善朴聖源,兼右翊善任㻐牌不進罷職令旨,纔已捧入,而兼右贊讀鄭晩淳,承牌之後入直春坊,講書院將未免闕直,事體誠極未安,左贊讀李徽中雖已受由,他無推移之員,卽爲牌招入直,何如?令曰,依。
以左翊善朴聖源,兼右翊善任㻐等,牌不進罷職令旨,令于洪麟漢曰,推考徽旨捧入。
洪麟漢達曰,左翊善朴聖源,兼右翊善任㻐,旣有只推之令,竝更牌招,以爲推移入直之地,何如?令曰,依。
洪良漢,以兵曹言達曰,卽接慶熙宮衛將牒報,則衛將金岳齡受由在外,過限未上來云,依法典改差,何如?令曰,依。
又以兵曹言達曰,五衛將宋元哲重得輪疾,差復無期,呈狀乞遞,宿衛輪番之任,不可久曠,今姑改差,何如?令曰,依。
洪良漢達曰,明日常參時,六曹長官當爲進參,而戶曹判書洪鳳漢,漢城府判尹洪啓禧,濬川所進,戶曹參判鄭彦儒,方在被論中,參議金選慶,工曹判書鄭亨復,俱以病不進,工曹判書鄭亨復,戶曹參議金選慶,竝待開門牌招,以爲進參之地,何如?令曰,依。
洪麟漢達曰,明日常參時,兩司當爲進參,而諫院無進參之員,除在外引避退待陳書受由外,司諫李基德,明日待開門牌招,以爲進參之地,何如?令曰,依。
正言李正吾達曰,請充軍罪人李時蕃,依律處斷。請恒延·命垕仍令鞫廳嚴鞫得情,請卜連亟令王府拿鞫嚴問,以正王法。請稟于大朝,收還罪人天大酌處之命,夬正王法。請稟于大朝,還收罪人益源定配之命,更加嚴鞫得情,夬正王法。請罪人匡師,更加嚴鞫得情,夬正王法。請絶島安置罪人來復,稟于大朝,還寢發配之命,仍爲嚴鞫得情,以正王法。請前校理申致謹,前大司諫尹尙任,亟施追奪之典。請還收印信僞造罪人崔京進·李無應崇酌處之令,依律處斷。請罪人張俊乞稟于大朝,依律處斷。請罪人鄭得彪稟于大朝,依律處斷。請稟于大朝,還寢罪人鄭起世酌處之命,依律處斷。措辭竝見上新達科場用情,國法至嚴,苟有犯者,其不可容貸也,明矣。向日李賢汲納供自明之後,又有憲臣再書,明有證據,書與供,判若二道,原書雖未登徹,謄本旣經乙覽,則其在國體,不可以已經薄勘,置而不問,請李賢汲拿問嚴處,繡衣奉命,事體自別,而損體辱名,至於尹冕東而極矣。囚供之反詈,對書之交辨,作一鬨場,固已貽羞搢紳,而至於御史駄載之說,實是前所未聞,供辭若出於構誣,則大關後弊,冕東苟有一分所犯,則自有其律,揆以國體,一番明覈,斷不可已,請令本道嚴査申聞。同義禁鄭彦儒,衰耗昏憒,已難責之以議讞之任,而今番參鞫之際,擧措亦多顚錯,傍觀莫不嗤羞,當此帳殿鞫囚之日,尤不容一日濫廁,請同義禁鄭彦儒遞差。答曰,不從。李賢汲事,尹冕東事,大朝旣已處分矣,不必若此,行査一節,事體所關不從。鄭彦儒事,年雖老矣,氣力尙健,論人何可如是乎?其涉過矣。
李正吾達曰,臣見識謏淺,言議巽軟,淸朝耳目之責,萬無堪承之望,而嚴召之下,不敢坐違,僅以目下數事,粗效一日之責,及承睿批,不惟不賜開納,或以不必若此爲敎,或以不然爲敎,或以過矣爲敎。臣於是實不勝瞿然訝惑之至,科場事體,至嚴且重,而李賢汲,初旣漫漶,納供發明未彰,及其臺書之再上,前後判異,證左昭然,一番明査,在所不已,此而置之,國法安得以伸乎?臣之所論者此也。至於尹冕東事,則自有御史以來未之聞也。就其囚供所列,節節可査,而至若駄載一款,其爲辱君命羞搢紳,尤如何哉?魏興祖之滿紙亂供,有若反詈然者,其放肆無憚之罪狀,已無可言,而其言果出於構誣,則不當置冕東於暗昧之科,如其不然,而或有一分近似於是者,則不可以體重而有所容貸,以貽朝廷之羞,以損國家之體矣,臣之所論者此也。若夫鄭彦儒昏耗之狀,世所共知,頃日參鞫之際,且多顚錯之擧,則方此帳殿親臨之時,尤當愼擇此任,而以彦儒憒憒之實,其何以發一議出一見,以參莫重訊讞之際乎?臣之數件所論,亦不爲無見,而睿敎至此,此莫非臣人微言輕之致,更何顔面,仍冒臺次?請令遞斥臣職。答曰,勿辭。
傳于洪良漢曰,左副承旨韓光會,右副承旨李裕身許遞,其代行副司直鄭尙淳·洪麟漢除授,牌招察任。
右副承旨李裕身上書曰,伏以,臣忝叨本職,已踰一朔矣。夙宵在公,筋力奔走,是臣區區自效之義,而日昨帳殿入侍也,失汗過多,受風爲祟,乍寒乍熱,終日昏瞀,及其退歸私次,精神迷亂,不省四到,肢節皆疼。轉側須人,雜試消解之劑,了無其效。昨違召牌,恭俟嚴誅,而睿度天大,罰止問備,病中惶悚,踧踖靡措,目今病狀,實無時日可差之勢,而出納重任,不宜緣臣久曠。玆敢略構短章,仰暴微懇,伏乞睿慈,俯察危苦之情,亟降鐫遞之命,公私不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,調理察職。
大司諫黃柙上書曰,伏以,天休滋至,我大朝殿下封爵謝恩之甲年重回,仰惟邸下益切慶忭之忱,凡在臣民,歡欣鼓舞,曷有其極?念臣學術魯莽,才識空疎,重以疾病纏身,氣血日耗,聽不聰而視不明,不堪爲需世之才,雖閑司漫職,尙懼不稱,況可擬議於淸朝言議之地乎?迺於千萬夢寐之外,薇垣新命,忽下於鄕廬病伏之中,驚惶震惕,實不知措身之所也。夫臺閣一步,是臣從前自畫之地也。去就一節,非所可論,而至於長席,地望自別,苟非風采望實,聳動一世,則莫可以當是任也。如臣庸愚,最居人下,而今乃拔之於人望之外,任之以不敢當之責,非但私分之不自安,其辱名器而羞當世,爲如何哉?且臣曾於待罪秋曹之時,因契人相訟之事,至被大朝譴罷之命,至今追思,愧悚冞切,其何可以歲月之稍久,而有所自恕,靦然復出於榮途乎?第伏聞大朝殿下有親臨訊囚之擧,區區私義,有不暇顧,章皇前進,冒沒出肅,而仍因盤礴,斷無是理。仍念臣之素患痰癖,已成廢疾,居常委頓,不類生人,見今觸風行役,挾感添苦,忍死奔走,諸症危劇,胸背牽痛,頭目眩暈,不待寒熱,氷炭交中,食飮全却,奄奄床玆,時月之間,決無復起供仕之望。方以此治書將上之際,朝講有命,召牌儼辱,分義是懼謹此隨詣闕外,玆敢疾聲呼籲於貳極之下。伏乞睿慈,特察臣人器之不合,情病之難强,亟許遞改臣職名,仍治臣違傲之罪,不勝幸甚。臣無任屛營祈懇之至,謹昧死以聞。答曰,覽書具悉。邦慶無疆,聖上封爵謝恩之日重回,慶忭曷有其極?爾其勿辭,俟其少間,從速察職。
三月十四日辰時,上御熙政堂。朝講入侍時,知事李昌壽·韓翼謩,大司憲鄭弘淳,特進官南泰耆·洪得厚,參贊官洪良漢,司諫李基德,檢讀官金華鎭·元義孫,假注書郭鎭純,記事官金夢華·鄭彦暹,以次進伏訖。上曰,史官誰某入侍耶?洪良漢曰,郭鎭純也。上曰,聞其年多矣。似有老態矣。上讀大學傳一章·二章訖。金華鎭讀傳三章訖。上又讀傳三章訖。金華鎭曰,臣之待罪玉署,今已數年,而識見空疎,何可强其所不能,而敢陳文義乎?鄭弘淳曰,儒臣非矣。以頃者飭敎之故,有此煩陳,推考後更陳文義,何如?上曰,都憲得體,而儒臣今日之言,亦是矣。勿推,文義陳之。金華鎭曰,此章止字,卽書傳安汝止之意也。仍縷縷陳達。上曰,儒臣頃者誤讀,不是異事,而今以安汝止爲奏,有讀書傳之效矣。儒臣則有所得,而予則多恧矣。元義孫曰,臣於日昨母病沈重,故承下敎後出去矣,今因開講,臣雖入來登筵,而學識矇陋,更無所達者矣。上曰,過矣。其陳之。義孫,以抑戒加勉之義,縷縷仰陳。李昌壽·韓翼謩,亦以此言繼陳。上謂鄭弘淳曰,忽然思卿父以春坊入侍事矣,卿以都憲,今又入侍,感舊興愴,如見卿父,非爲其子泛言也,實感其赤心矣。騎判,亦及見之乎?其人,直中有柔處矣,曾於却膳時,爲致祭矣。弘淳曰,致祭則己亥年爲之矣。臣父作故,已三十餘年,而聖敎今又至此,臣不勝感涕,俄者聖敎以安所止爲敎矣,人不能樂其樂而利其利者,專由於不能安分而然也。上誦范質詩曰,此詩,卽詩人之藥石也,銓官入侍,若勿用躁競之人,則猶可安分矣。昔先正爲大憲,男女異路,予非以先正之事,望於卿,而旣已設弊,可以救弊,卿何不糾正乎?弘淳曰,下敎之意,臣固不敢當,而非一時糾正所可責效,臣尤何能當?李昌壽曰,不守分三字,誠如下敎矣。政官先恬靜,以後奔競,臺諫,糾一而勵百,則豈無效乎?科擧頻數,實爲今時之弊,少貴科擧之路則爲好矣。弘淳曰,人之做科業而不得科,則只自歎其數奇而已,旣得科而不得官,則自不無怨天尤人之心,人情之所必然矣。先貴科擧之路然後,可以止不安分之弊矣。上曰,人多窠窄,政官亦難於分辨而用之矣,以目下事言之,頃者翰林,以舊榜無人爲奏,而舊榜中,猶有彼入侍翰林及趙錫穆矣,頃見鄭彦衡如此宣薦,而空老者幾人也?弘淳曰,日前帳殿鄭彦衡擢用,豈不是好事,而在臣愚慮,竊以爲此等事,未必不爲不安分者所慕,雖以臣言之,致位至此,旣非節次推排,每當誤恩感蹙之中,私自以爲希望僥倖之弊,或緣臣而益增,蓋上有意外之恩典,則入於侍衛,登於筵席者,皆抱希覬之心矣。上曰,所奏節節是矣。果乃父之子也。予當銘心矣。韓翼謩曰,衛武公,九十五猶作抑戒,臣之所望於殿下,則如日方昇矣。上曰,予已衰退,豈可謂如日方昇乎?李昌壽曰,嘗聞故相臣李元翼,見年六十下直守令謂之曰,六十後雜念退聽,精神渾全,正讀書時云矣。上曰,老則物慾少,而或有不然者矣。洪良漢曰,文義,諸臣皆已陳之,而臣於聖敎衰退二字,有所懷矣。昔在穆廟朝,先正臣李珥,以堯舜文武之事仰勉,而穆廟有謙讓之敎,先正曰,謙讓有兩端,謙虛不自滿,乃盛德也,至若退遜不敢當,則所謂自劃也,聖敎恐或近於退遜矣。穆廟改容虛受,至今傳誦。今臣伏見聖敎,每以春秋晼晩爲敎,無或近於先正之所憂乎?欲法堯舜,先法祖宗,伏願聖上,以穆廟爲法焉。上曰,引先正勉聖祖之事陳戒,可謂頂門一針,予雖衰矣,可不體念?上曰,薇垣亦陳文義,可也。李基德曰,諸臣具達,別無文義之可陳者,而衛武公有切磋琢磨之工,稱之以盛德至善,民不能忘,此亦明德·新民·止善之謂,而武公亦何足道也?聖學高明,緝熙敬止之工,可追於文王,以此自勉,無不敬而安所止,卽臣所望也。古人以堯舜,責難於君,臣亦惶恐敢達矣。上曰,此則責望於予者尤大,當加勉矣。韓翼謩曰,北道開市後,尤宜擇人,而穩城府使柳健,爲人至善,故以爲邊得人,而以病呈狀,雖不可直以厭避爲奏,而似有飭勵之道矣。上曰,以邊地堂上爲何如者,非矣。柳健,年雖多而人實矣。命書傳敎曰,今聞吏判所奏,穩城府使柳健,其涉非矣,其令今日內辭朝。鄭弘淳曰,講筵體重,領事不入則參贊代入,如無參贊則政院宜有稟達矣。洪良漢曰,考見謄錄,無三公東西壁,則知事加入一人,故微稟則以依前例爲敎矣。上曰,然矣。上曰,注書出去,戶判·判尹使之入侍。郭鎭純承命出來,與戶曹判書洪鳳漢,判尹洪啓禧偕入進伏訖。上曰,罪人再明當拿來矣。殿坐以十六日爲之,時刻依前以巳初擧行事。榻前下敎上曰,役聲,日將昏而未已,非下敎之意也。此後依下敎日夕卽撤事,分付。洪鳳漢曰,市民自願則不許,而惠廳·戶曹員役,苦請加役,此則異於市井貢人,故許赴矣。上命書濬堂推考傳敎曰,濬川未畢,名色相連,恐或疊役,召濬堂,此意也。今聞宣惠廳·戶·兵曹員役加役云,其雖自願,王者用民,其宜一道,豈可視厚薄而加減乎?無以示意,該堂推考,後勿若此,分付,旣已加用之民,君命當信,令該廳依內農圃例給糧。鳳漢曰,雖奉飭敎,兵曹吏輩,自謂無異於戶惠,若不許赴,則無顔可擧爲言,故始則斥之,終則許之,傳敎中以兵字添書,何如?上曰,依而此後勿復許之。洪啓禧曰,軍器寺橋邊有數家,不得不撤者,故稟達後當撤矣。上命書傳敎曰,川渠之若此,專由於禁松之不嚴,越川而造家,因此書故,用幾萬人夫,今幾訖工,畢濬之後,若不申飭,若不修整,噫,此鉅役,將不知復起於何日也。頃日下敎偸松之類,猶可謂無形,犯禁越川,眞可謂有形,以此川渠塡塞,水脈不通,水土不精,彼越川造家者,渠雖犯禁,初不禁斷,轉相賣買之後,自爲倉氏·庫氏,其撤之時,亦有民怨,此導之以禁,繩之以法者也,象魏懸法,不欲民犯法之意,此乃三代之政也。予意則其所末撤,不若初禁,若無京兆,無部官,無洞任則已,有形之事,當初作俑之時,其若嚴禁,豈有此弊?此後有此弊,則勿治其民,其時京兆堂郞施以制書有違之律,部官則噫,割民肥己,其猶禁錮導民陷刑,其律奚輕?先施制書有違之律,勿論升六與否,勿差字牧,洞任刑配事定式植松禁松,家前修治分授修葺事,從容講定節目,依守城例刊印頒布,俾無用幾萬都民之功,歸於沙礫之中。韓翼謩曰,臣方句管貢市,以貢人之弊,敢此仰達矣。內贍寺役人不過六七名,而時主簿李重華有所私役,貢人輩不無稱冤之端,拿問處之,何如?上曰,令該府嚴問口招,登對以奏。出擧條李昌壽曰,譜略中草,將以十六日對進矣。上曰,其日殿坐相値,待下敎,宜矣,而刊役則不可停止。命書傳敎曰,譜略御覽,待下敎擧行,旣皆詳聞,與御覽無異,此則舊例不過重事體也。工撤可悶,雖御覽前,爲先入梓事,分付。昌壽曰,臣方待罪宗簿提調,校正廳事,有可以稟正者矣。太祖大王御牒中追尊四王之四字,舊本則連書矣。今則間一字書之,何如?上曰,依爲之。昌壽曰,太祖朝撫安大君·慶順宮主譜略,皆以神德王后誕生載錄,而國朝御牒,則誤以神懿王后誕生載錄矣。今從譜略釐正,何如?上曰,依爲之。昌壽曰,宣廟朝庚寅,上尊號,甲辰加上尊號,而御牒甲辰以下,稱上尊號,而無加字矣,添書加字,何如?上曰,依爲之。昌壽曰,譜略·御牒中慶熙宮,當從新號,以熙字改書矣。太祖大王御牒中永禧殿小註云,初號南別殿,元敬王后御牒中壽康宮,小註云今昌慶宮,今亦依此例,慶熙宮下小註,以熙字初以德今改熙添錄,以爲日後考據之地,而國朝御牒,亦以慶熙宮改書,何如?上曰,依爲之。昌壽曰,舊譜中中廟朝以後大君·王子·公·翁主,俱有譜圖,旁註且詳,故御牒下註錄,從略書之,而中廟朝以前則大君·王子·公·翁主,初無譜圖,故不得已詳載於御牒下矣。今則列聖朝大君·王子·公·翁主,俱有譜圖,竝依中廟以後御牒下舊例,從略書錄,何如?上曰,依爲之。出擧條昌壽曰,頃陳禁營設布帳事,而追後聞知則無此例,不必出擧條之意,敢達,而小臣被譴時奪符一節,有違格例,其日威顔咫尺,非疑信之可論,故雖未及合符,而將臣體重,似可出擧條定式矣。上曰,大將記過後,命使納符,則卿以合符當爲爭執,而見卿親納,予以爲違格,仍有一遵舊法之敎,若出擧條則卿不免推考矣,置之。洪良漢曰,右副承旨李裕身帳殿出入後,以病不得仕進,左副承旨韓光會,亦連爲違牌矣。上曰,竝許遞,鄭尙淳,予於堂上執禮時見之,意欲除授,今日忽然思得矣。其一洪獜漢除授。諸臣以次退出。
三月十四日未時,上御觀豐閣。承旨入侍時,右承旨李永暉,假注書郭鎭純,記事官金夢華·鄭彦暹,以次進伏訖。上曰,今因觀耕,欲飭八道·兩都,故召承旨矣。命書傳敎曰,今日依頃年例,親臨御苑觀耕,申飭諸道農人,亦依頃年例,今惠廳給米,命書八道·兩都綸音曰,農者,國之本也。昔周八百年基業,始自后稷,故周公作豳風篇戒成王,奚徒求於周?勸耕重農,卽我朝家法,而五禮儀有親耕之儀,觀豐閣亦有御製,此則已載於訓書矣。以千乘之君,其猶踏泥以行七推之禮,每於歲首,下勸農之敎,而徒爲文具,昨歲已有勸爲田畯之飭,而其效亦渺然,可勝歎哉?噫,丁丑以前,召承宣而入侍,勸耕御苑,飭于諸道,豈意今年復行此事乎?咨八道道臣·守令,體予暮年朝講纔畢,親臨御苑,躬行勉飭田畯之意,勤勤孶孶,竭心勸農,以今濬川事觀之,初則幾年經營,何以爲此?諸堂郞以下衆民,竭誠濬渠,今幾訖功,是豈初料哉?此正光武所謂有志者事竟成也。噫,三百年後濬川猶然,況歲歲應行之耕田乎?末梢民蒙實惠,惟在於勸耕之勤慢,着意恪勤,毋替予臨御苑觀耕,召承宣呼寫之意,下諭于八道道臣·兩都留守。上曰,宣傳官曺學臣·鄭彦衡,使之待令。二人入侍。上命二人分送東西郊曰,以此諭言,及於農民,而父爲子置師長,而師若不勤,則勉其子自勤者,父之道也。雖命守令勸耕,身爲田畯者,有幾人也?爾以此意,勸諭於東西郊三十里內,而牟麥畓農,亦爲巡審而來。上命承旨,使農圃書員以繩量畓後,上曰,繩之盈縮如此,金孝大爲是乎,尹東昇爲是乎?是不可知矣。諸臣以次退出。
上在昌德宮。常參以代理停,經筵停。
李永暉啓曰,卽者副修撰元義孫,以其親病,陳書徑出,〈原書〉纔已入達矣。所當直捧禁推傳旨,而此與無端徑出有異,推考警責,何如?傳曰,允。
李永暉達曰,明日親鞫相値,常參頉稟。令曰,知道。
以左贊讀李徽中牌不進罷職令旨,及兼右翊善任㻐再牌不進罷職令旨,令于李永暉曰,竝推考徽旨捧入。
李永暉,以侍講院言達曰,本院兼文學鄭晩淳入直矣,以玉堂闕直,纔已移直矣。輔德李德海,兼弼善任㻐,竝卽牌招,以爲推移入直之地,何如?令曰,依。
李永暉,以吏曹言啓曰,今此太廟夏享大祭親行時,許多執事,當以侍從塡差,而在京者數少,將無以推移分排,自前如此之時,有在外侍從催促上來之例矣。在外侍從斯速上來事,預爲知委,申飭,俾無臨時窘迫之弊,何如?傳曰,允。
洪麟漢,以戶曹言達曰,今此明陵昭寧園行幸敎是時,本曹郞廳佐郞尹象厚,以御齋室奉審事,除朝辭先爲出往,依例給馬供饋之意,分付,何如?令曰,依。
傳于李永暉曰,贈贊成·贈領相家致祭祭文製下後,更爲擇日擧行。
備忘記,傳于李永暉曰,內試射時,南行宣傳官曺學臣·洪啓燧,六兩三矢入格,駕後閑良劉道興,騎芻四中,直赴殿試,駕前崔必興,柳葉箭四中五分,加資。
左承旨洪樂性上書曰,伏以,臣本來多病,近益添劇,不堪夙夜之任,而感激大朝特除之恩數,强策三朔,不敢爲辭退之計矣。目今不但病難供職而已。右副承旨臣麟漢,臣之堂叔也,同副承旨臣良漢,臣之三從叔也。雖無相避應遞之法,一院之中,半是至親,私義之兢懼不安,甚矣。何敢晏然冒進,以犯古人盛滿之戒哉?伏乞离明,特垂俯察,亟遞臣職,以安私分,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
副修撰元義孫上書曰,伏以,臣於日昨,曲蒙大朝洪恩,特遞問郞,俾護母病,區區感祝,曷有其極?由限已過,朝講有命,臣畏分怵義,抑情就職矣。卽接家信,臣母病形一倍添加云。蓋風痰宿症,積年沈痼,自遭大故,過自哀毁,衰境榮衛,益致澟綴,委頓床席,轉側須人,一日所啖,不滿龠合,連施藥餌,了無分效,方寸煎灼,有難頃刻忍住。玆敢冒陳短章,徑出禁門。伏願睿慈,俯賜矜察,遞臣職名,許身歸護,仍治臣擅離禁直之罪,以昭法綱,千萬顒祝。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
三月十五日卯時,王世子坐時敏堂。常參入對時,右承旨李永暉,假注書郭鎭純,記事官鄭履煥·鄭彦暹進伏訖。郭鎭純,退立階。上曰,有達辭官仍留,無達辭官以次退。仍爲進伏。李永暉曰,常參朝儀體重,兩司當爲備員,而司諫李基德,以行公臺諫,今日違牌不參,事極未安。從重推考,何如?令曰,依爲之。出擧條兵曹判書李昌壽進曰,各道義僧防番之錢,過限不納,則當該守令從重論罪,當初節目甚嚴,而近來外邑慢忽成習,過限未收,至於十餘邑之多,誠爲駭然。當該未收邑守令,姑先從重推考,使卽準數上納,而此後則依節目,限前必納之意,出擧條申飭,何如?令曰,依爲之。出擧條禮曹判書鄭翬良曰,今番皇壇親享時,以臨時入外辦,則易踰一點,今後則三更五點,入外辦事,命下矣。前頭祭享邸下攝行時,亦當依此擧行,故敢達矣。令曰,依爲之。出擧條吏曹判書韓翼謩曰,前大臣以懷德縣上納未收事,請罪同縣,癸酉以下四年守令,蒙允矣。金吾草記,請令吏曹現告,而京官則自各該司現告,外官則使該道監營現告,自是規例,令金吾發關本道,使之現告,何如?令曰,依爲之。出擧條刑曹判書沈星鎭曰,科賊李東玉更爲窺捕事,有大朝下敎,故自本曹今方各別窺捕,而窺捕之道,終不如捕廳,更令捕廳,依前一體窺捕,何如?令曰,依爲之。出擧條掌令閔塾曰,請其時干連人英梅,更令鞫廳嚴刑窮問,期於得情。措語見上令曰,勿煩。塾曰,請尹宅履·德喜等,更令王府拿鞫嚴訊,以正王法。措語見上令曰,勿煩。塾曰,請島配罪人鼎九,亟令王府依律處斷。措語見上令曰,勿煩。塾曰,請罪人彦杓·陽祚等仰稟大朝,更加嚴鞫得情。措語見上令曰,勿煩。塾曰,請稟于大朝,還收柱泰·昌翼酌處之命,更加嚴鞫得情,依律處斷。措語見上令曰,勿煩。塾曰,請定配罪人孝曾·孝順,稟于大朝,亟令王府更加嚴鞫得情。措語見上令曰,勿煩。塾曰,請稟于大朝,還收崔守仁守配之命,更加嚴訊,期於得情。措語見上令曰,勿煩。塾曰,請仰稟于大朝,爟·爣諸子,竝令絶島移配。措語見上令曰,勿煩。塾曰,請還收罪人應昌配處之令,依律處斷。措語見上令曰,勿煩。塾曰,請殺獄罪人老秋,印信僞造罪人梁德秋,稟于大朝,竝令依律勘斷。措語見上令曰,勿煩。塾曰,請稟于大朝,還收減等罪人柳東垣·尹光纘·吳命佑·吳重觀·趙載敏放送之命,依本律還令仍前定配。措語見上令曰,勿煩。塾曰,司諫院正言李正吾,以引嫌而退,臺閣論事,所貴得中,睿批過矣。似難仍在,請正言李正吾遞差。令曰,依達。金華鎭曰,邸下典學之工,爲政之念,勤勤孜孜,日開兩筵,頻接臣僚,爲學爲政,竝行不懈,故輿情翕然,臣不勝欽仰嘆賞,而或少間斷,則易於終怠,益加勉勵,終始如一,臣所望也。令曰,所勉切實,當體念矣。諸臣以次退出。
上在昌德宮。常參以代理停,經筵停。
辰時,日暈兩珥。
李永暉達曰,明日常參,親鞫問,頉稟。令曰,知道。
鄭尙淳達曰,大司憲鄭弘淳式暇,執義金元行在外,掌令閔塾呈辭,李堉,持平李得培·邊得讓未肅拜,今日以監察茶時之意,敢達。令曰,知道。
備忘記,傳于鄭尙淳曰,今下弓矢,美錢僉使尹佑得處給送。
傳于具允鈺曰,右副承旨留院。
傳于具允鈺曰,政事,明日爲之。
吏曹口傳政事,以李永暉爲左承旨,以鄭尙淳爲右承旨,以洪麟〈漢〉爲左副承旨,以洪良漢爲右副承旨,以李思觀爲同副承旨,以李泰和爲同義禁。
以輔德李德海,兼弼善任㻐,司諫李基德牌不進罷職令旨,令于鄭尙淳曰,竝推考徽旨捧入。
洪麟漢,以侍講院言達曰,本院上番闕直,事甚未安。輔德李德海,兼弼善任㻐,旣有只推之令,竝卽牌招,以爲推移入直,何如?令曰,依。
兵曹口傳政事,以李正吾爲副司果。
親鞫罷後,政院·玉堂·藥房口傳問安。答曰,知道。
傳于李思觀曰,濬川役軍放後,戶判·判尹·訓將,使之入來。
傳于鄭尙淳曰,濬川堂上若入來則詣閤。
以輔德李德海牌不進罷職令旨,令于李思觀曰,春坊苟艱,只推,待明朝牌招。
三月十六日巳時,上御太僕。親鞠入侍時,行都承旨具允鈺,左承旨李永暉,右承旨鄭尙淳,左副承旨洪麟漢,右副承旨洪良漢,同副承旨李思觀,假注書郭鎭純,事變假注書趙德亮,記事官金夢華·鄭彦暹,判義禁洪象漢,同義禁朴相德·李泰和·黃仁儉,大司憲鄭弘淳,大司諫黃柙,問事郞廳應敎任㻐,副校理嚴璘,副修撰李商芝·金華鎭,司書李在協,司成具壽國,副司果李昌聖·李正吾,別刑房都事趙德成·李永培,文書色都事趙載述·金光默。上具翼善冠·衮龍袍,乘輿出協陽門詣太僕殿坐後。洪象漢曰,同義禁鄭彦儒被臺言,故今日不爲行公矣。上曰,臺諫誰也,而其言云何?象漢曰,李正吾所達,而有老昏顚錯等語矣。上曰,此人豈可謂之老昏,而咫尺之下,予未見其顚錯矣。象漢曰,年雖老而筋力尙强,其日伏於臣傍,而未嘗轉動,豈有轉錯之事乎?上曰,予不欲爲如此下敎,而此乃欲逐戶參之計也。顚錯之說,白地做出。李正吾於李章吾,爲幾寸耶?象漢曰,似是六寸矣。上曰,李正吾爲人頗精,必不爲此,而此必有造言訛傳者矣。象漢曰,殿下此敎,實天地生成之意,終始勿懈,實爲盛德矣。上曰,又論何事耶?象漢曰,李賢汲拿問尹冕東行査事也。上曰,李賢汲事,似可言之,而御史不可行査矣。上命書傳敎曰,今聞同義禁鄭彦儒被斥云,聞其措語則老昏之說,太不近似。此人若謂老昏,則其果老昏者,將若謂何?所謂顚錯,指何以斥?誠是意外。雖然未收殺之前,勢難行公。許遞兼任,其代右尹李泰和除授,牌招察任。命書傳敎曰,近者耳目寥寥之時,其能爲此,其可謂拭目,而惜乎,何軟地之揷木乎?咫尺帳殿,頃日目覩,竟夕俯伏,亦無傳命。噫,世道浮囂,臨門特諭,而此亦浮囂之致,非李正吾之白地譏斥也。何時將此等浮囂,置之于今之逐沙之中?雖若此有損國體之請,軟地揷木之習,不可不糾正。其所處置,卅載臨御,今乃初聞。李正吾旣置落科云,今無可論,掌令閔塾遞差。象漢曰,問郞徐命天,以親病呈辭矣。上曰,許遞而予欲觀李正吾之爲人矣。命書傳敎曰,前正言李正吾口傳付軍職,問郞差下事。榻前下敎象漢曰,今番罪人未捕狀啓,能及期來到,而就捕狀啓,則罪人入來後殆過半日始爲來到,故問其曲折,則振威以南,能急傳於都事未到之前,而遲滯於良驛云。事之稽緩,莫此爲甚,後弊所關,不可不嚴懲。當該察訪拿問定罪,何如?上曰,依爲之。出擧條具允鈺曰,洪樂性今雖入來,非但身病,以盛滿之意,陳書辭免矣。上曰,一院三人,似有引嫌之端矣。命書傳敎曰,左承旨洪樂性許遞,其代參知李思觀除授,牌招察任。罪人淸潤拿入。上曰,僧漢異於俗漢,雖見官長,其惶怯之狀,例倍於俗漢,而淸潤於咫尺帳殿,少無驚動之色,言辭極頑不恭。此非誦經道高之僧,亦不可的知其內懷凶惡矣。與高致龍面質,而淸潤刑問一次,其頑忍之狀,少無所減,又加一次,第十度停刑。蓋淸潤所供,與致龍相左,而考閱帳籍,淸潤之言不左,故又待李光弼之拿來矣。問目招辭,在事變日記李昌壽曰,副摠管黃仁儉,本有身病,而又添於帳殿入侍,實難强使察任,許遞,何如?上命書傳敎曰,副摠管黃仁儉許遞事。榻前下敎上命書傳敎曰,親鞫姑罷,待罪人拿來擧行。上乘輿,自太僕,由協陽門,仍入大內。
三月十六日酉時,上御熙政堂。戶判·判尹·訓將入侍時,戶曹判書洪鳳漢,漢城判尹洪啓禧,訓鍊大將具善行,同副承旨李思觀,假注書郭鎭純,記事官金夢華·鄭彦暹進伏訖。上曰,濬川役事,今至何境乎?洪鳳漢曰,自松廛橋至廣通橋已爲,自明日始編結矣。自水標橋至廣通橋,其間闊大,工役倍難矣。上曰,予以沙土處置爲難,而今番事善爲矣。上曰,帳殿勞動而還,臥聞呼邪之聲不止,予心不安矣。民之樂赴,非予之德,莫非昔年深仁厚澤,浹民肌髓而然矣。然予若不用心,則烏合之軍,實難使矣。此役畢後,判尹當爲一通文字,詳載顚末,則予當爲序文矣。洪啓禧曰,昔之導川,臣亦聞之,而未得其詳,鐵門制度闊狹小大,茫然不知,故臣意亦欲與戶判相議,作一文字以記事實,而題目難矣。上曰,以濬川事實,名之,可也。戶判曰,好矣。上曰,一漢武而前後承事之臣,各以類至,桑弘羊·公孫弘輩,不借於異代,明廟欲爲樂器,則海州出罄石矣。今番濬川,幸無浮囂之弊,故能順成,浮囂之弊,亦一讒間之端矣。以目下事言之,欲逐鄭彦儒之戶參,與欲逐尹東度之吏參同矣。啓禧曰,戶參旣非銓官,則豈必欲逐耶?上曰,今番濬川後,能不更塞乎?鳳漢曰,不無甲乙之論,而百年內必不堙塞云矣。啓禧曰,苟有日新之工,而若使家前年年申飭,則豈有此弊乎?上曰,承旨之意,何如?李思觀曰,久近實不知,而必不至猝然更塞矣。鳳漢曰,此後使京兆長官·三軍門大將主管,軍門各出若干財力,以爲日後濬川之費,則事甚便矣。具善行曰,小臣之意,與戶判同矣。如此然後,來頭亦有實效矣。今番掘去後,各橋皆有標石,此後以標石爲限,使之常露則好矣。上曰,標石刻以庚辰地平,而使不堙沒,則有效矣。上曰,使軍門兼管,則無別設衙門之事,如均廳之兼惠廳矣。命書傳敎曰,濬川節目事,昨已下敎,而今日入來後氣憊而臥,聞呼邪之聲,蹶然而起,瞿然于心,何則?自謂曰,此乃三日畢役之軍,終條理之聲耶,無乃日暮歸軍行聲耶?噫,此軍若撫而用之,此踊躍之聲也。不然役軍之聲,有所由來,秦皇築長城之時,民不堪苦,衆呼我王聲多苦。噫,今番濬民之一心,卽昔年深仁厚澤攸曁,其聲一也,而其心之樂不樂,在於毫忽之間,以此推之,用民之難可知,而國之興亡係焉。此予所以蹶然而起,繼之以瞿然者也。況濬川之前,甲乙紛紜,濬川之策,亦難摸捉。今番以後,庶知頭緖。一則三百年前開川之事,今無憑考,不可不成文字示後,一則用民之艱,若此之狀,使後王不可不知也。旣命成一小編,名曰濬川事實,編成後,將欲製序文而勉後矣。噫,今雖訖功,若無飭繼之之道,川渠之塡塞,衆功之虧簣,可勝惜哉?一依堤堰司例,兵判·判尹及三軍門大將,例兼濬川司,三軍門參軍,兼濬川郞廳,三軍門每歲各置濬川之費,則政如惠廳中賑廳財力矣。日計雖不足,歲計則有餘,以此添入節目事,分付。命書傳敎曰,參軍之類,專掌禁松,其猶重也,而近者差除,不若設置時焉,又兼濬川,尤爲重矣。此後依宣傳官例,曾經參軍然後,先擬摠府事,申飭銓曹。上曰,車運與人運孰勝?善行曰,所用各有攸當,而折長補短,則人運勝矣。鳳漢曰,摠戎使送其將校八九人,各率百餘人,六七日赴役,而有若啖瓜,功役甚易矣。上曰,此亦人子,可善遇之者,豈非切實之言乎?此所以爲淵明也。民之赴役,雖曰樂赴,予心則常自不安,而人皆有此心,未可知矣。上曰,予於國事,幾盡修擧,變通髢髻,又爲濬川,而躁競浮囂,實難去矣。善行曰,濬川之費,若爲分錄,則當入軍門會計乎?上曰,然矣。上曰,內農圃田,入於川邊者幾何?鳳漢曰,或入川邊,或沙磧而折價,則幾至千餘金云矣。上曰,予非惜價,而農圃則給價,小民則不給,非王政也。鳳漢曰,自戶曹給之則名正,濬川所物力,那移戶曹給之,何如?上曰,可也。諸臣以次退出。
上在昌德宮。常參以代理停,經筵停。
午時日暈。
鄭尙淳達曰,明日常參,取稟。令曰,停。
洪麟漢達曰,大司憲鄭弘淳式暇,執義金元行在外,持平李得培·邊得讓,掌令李堉未肅拜,一員未差,今日以監察茶時之意,敢達。令曰,知道。
藥房提調臣李昌壽,副提調臣具允鈺啓曰,伏未審夜來,聖體調攝,若何?寢膳諸節,何如?帳殿親臨,竟日鞫囚,勞動之餘,不瑕有損乎?臣等不任區區伏慮,敢來問安。答曰,知道。氣則一樣矣。中宮殿,藥房口傳問安。答曰,知道。
具允鈺達曰,左承旨李永暉,右副承旨洪良漢,今日不爲仕進,竝卽牌招,何如?令曰,依。
以校理朴弼燧牌不進罷職傳旨,傳于鄭尙淳曰,推考傳旨捧入。
備忘記,傳于洪麟漢曰,前領議政金尙魯,敍用拜領相,兼帶皆仍前,而扈衛大將判府事李拜左相,兼傅仍前,判府事閔百祥拜右相。
傳于鄭尙淳曰,前判書趙雲逵,前奉常提調兪㝡基敍用。
傳于李思觀曰,頃者越捧中官有三年侍陵之功,飭已行矣。今當此月,傳旨勿施。
有政。吏批,判書韓翼謩進,參判徐志修,參議金尙喆病,左副承旨洪麟漢進。吏批啓曰,軍資監正兪直基,受由過限未上來,依例改差,何如?傳曰,允。
以權瑞東爲掌令,以朴相老爲正言,以李壽鳳爲弼善,以沈履之爲兼司書,以洪象漢爲左參贊,以金相奭爲右參贊,以李世泰爲刑曹參議,以洪樂性爲兵曹參知,以鄭彦輝爲禮曹正郞,以柳薰爲禮曹佐郞,以鄭琂章爲刑曹佐郞,以李聖檍爲奉常正,以任鏡觀爲司成,以金鍈爲奉常判官,以金瑞應爲宗簿主簿,以金百鍊爲造紙別提,以尹東質爲繕工監役,以李學祚爲齊陵參奉,以金養一爲肅川府使,以閔百順爲金山郡守,以韓師浹爲碧潼郡守,以朴孝源爲保寧縣監,以黃仁爕爲熊川縣監,以金致讓爲京畿都事,以任光鉉爲學正,以兪㝡基爲奉常提調,以李益輔爲觀象監提調,以趙雲逵爲氷庫提調,以金尙魯爲領議政,以李爲左議政兼世子傅,以閔百祥爲右議政,以金尙魯爲宗廟都提調,以金尙魯爲奉常都提調,以金尙魯爲司譯都提調,以金尙魯爲訓鍊都監都提調,以金尙魯爲司僕提調,以金尙魯·李·閔百祥爲承文都提調。
兵批,判書李昌壽藥房問安進,參判金善行病,參議李萬宗入直進,參知未差,同副承旨李思觀。
以柳祥翼·高重明·閔塾·沈瑴爲副護軍,以洪樂性·韓光會·李裕身·宋瑩中·李晉圭爲副司直,以尹勉憲爲副司果,以郭鎭純爲副司正。
具允鈺達曰,今日政新除授掌令權瑞東,方在拿處中,而銓曹不能覺察,有此檢擬,至於受點,事甚未安。掌令權瑞東依例遞差,令旨捧入,而當該政官不可無警,從重推考,何如?令曰,依。
具允鈺達曰,新拜領議政金尙魯時在京畿果川地,上來事,依例遣史官傳諭,上來時給馬事,本道監司處,下諭,何如?令曰,依。
李永暉,以戶曹言啓曰,傳敎內景福殿與月廊,及眞殿及報春門外齋室,戶工曹堂上,每於季春奉審,可以修補者修補,墻垣頹圮處,椽木腐朽處,待守直中官所報,該曹草記,郞廳監董,卽爲修補,而事係正殿,則堂郞眼同擧行,於義本宮,亦依此例擧行事,命下矣。參議臣金選慶,與正郞臣鄭一祥,工曹參判臣朴相德,正郞臣金鍾卨,進詣奉審,則於義本宮,姑無修改處,而景福殿西邊芳春門一隻下莫只破傷,憶昔樓北邊椽木一箇,要家南邊椽木三箇,椽含一箇,平交臺一箇腐傷,蓋瓦脫落,西月廊椽木一箇腐傷,窓差備要家椽木一箇,永慕堂南行閣抹樓二間,同歸機一,廳板一立腐傷,之介一隻,獨窓一隻,無廣窓一隻破傷,南墻一間蓋瓦脫落,司鑰房抹樓歸機一箇腐傷,廳板一立,無土壁一面崩頹,四面墻垣,四間蓋瓦庫庫脫落,別監房椽木十八箇,朴工二立腐破,獨窓二隻,之介二隻無,西邊墻垣三間崩頹,兩墻間墻垣十二間,蓋瓦庫庫脫落,五間蓋瓦全無,報春門齋室椽木九箇,椽含一箇,平交臺一箇腐傷,仰土庫庫剝落,內外土壁剝落,萬福門外中間傾側,朴工一立,信防一箇,龍脂板二腐傷,蓋瓦脫落,東南墻六間,蓋瓦庫庫脫落,齋室前行閣五間退,五間內二間退五間頹壓,而材瓦全無,餘存三間材木腐傷,蓋瓦折半脫落,西南墻五間,蓋瓦庫庫脫落,故分付各該司,使之修改,而亦令本曹郞廳,監董擧行,何如?傳曰,允。
李永暉,以戶曹言啓曰,鄕校洞於義宮·奉安閣·彰義宮依定式,參議臣金選慶,與正郞臣鄭一祥進詣奉審,則彰義宮姑無修改處,而鄕校洞於義宮·奉安閣溫堗地衣,大廳及退地衣渝傷,溫堗窓及半壁塗紙薍簾五浮,風遮草芚二浮破傷,內墻一庫崩頹,內外墻垣庫庫無蓋瓦,內大廳歸機一庫破傷,書題所春舌腐傷傾圮,中大門及行廊椽木庫庫腐傷,大門壁縇及柱一庫腐傷等處,竝令各該司急速修補與改備之意,分付,何如?傳曰,允。
兼弼善任㻐上書曰,伏以,臣十年貞疾,宜死不死,癖肆而隔痞,痰凝而氣閼,嘔吐轉劇,神血俱耗,特形殼僅存耳。前後除命,輒敢冒膺,諒非臣筋力可强,誠以分義重而區區賤質,有不可自恤矣。日前荐召之下,病勢適苦,旣無由自力趨承,諫臣新達,又添臣難安之一端,竟自歸於逋嚴命俟大何之科,惶懍萬萬,尙有餘罪。蓋向來憲書謄本之上徹,已是臣自引之日,而今又踵後之論,發於諫達,至請參試之嚴處,則臣以伊時主筆之人,顧安得晏然乎?一書冒控,實亦出於自頌之意,而喉司不諒,必退乃止,違傲之辜,臣誠自有,春坊闕直,天牌又降,而諫達方張,私心猶懼,黽勉參鞫,義在往役,隨例持被,有愧旁觀,反復思惟,承膺無路,玆敢不揆猥瀆,怵惕拜章。伏乞睿照,俯賜諒察,亟降威令,先削臣職,仍治臣罪,以爲人臣慢命者之戒,千萬幸甚。臣無任屛營祈懇之至,謹昧死以聞。答曰,覽書具悉。撕捱過矣,爾其勿辭,從速察職。
吏曹判書韓翼謩上書曰,伏以,臣於今日政,以前相禮權瑞東首擬掌令,致受恩點矣。卽聞瑞東以前職時,過限不上來,有拿處之命,尙未蒙放云,臣於是惶悚震懍,若無所容。蓋瑞東家在嶺東,去京洛絶遠,前後入臺行公無幾,臣固以是惜之。適會其上來,而與瑞東同罪在理之人,無不蒙宥,故初不料其獨滯,圓扉不疑檢擧,做此大錯,論其罪負,合被重典。玆敢短章首實,伏乞离明,卽令改差,瑞東所授臺職,更令所司,重勘臣昏謬不職之罪,以嚴邦憲,千萬幸甚。臣無任戰恐祈懇之至,謹昧死以聞。答曰,覽書具悉。一時做錯,其何過嫌?卿其勿辭,從速察職。
上在昌德宮。常參以代理停,經筵停。
夜四更月暈兩珥,五更月有右珥,卯時有霧氣,申時酉時日暈。
鄭尙淳達曰,明日望拜禮相値,常參,頉稟。令曰,知道。
洪良漢達曰,大司憲鄭弘淳,持平李得培·邊得讓,掌令李堉牌不進,一員未差,執義金元行在外,今日以監察茶時之意,敢達。令曰,知道。
藥房提調臣李昌壽,副提調臣具允鈺啓曰,伏未番夜來,聖體調攝,若何?寢睡·水刺諸節,何如?劑入湯劑已盡於昨日,臣等卽與諸御醫入侍,診察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣,湯劑五貼加劑以入,待下敎入侍,宜矣。中宮殿,藥房口傳問安。答曰,知道。
具允鈺達曰,左副承旨洪麟漢今日不爲仕進,卽爲牌招,何如?令曰,依。
洪良漢達曰,憲府連日監察茶時,諫院屢日闕達,事甚未安。兩司除在外外,大司憲鄭弘淳,掌令李堉,持平李得培·邊得讓,司諫李基德,獻納李溵,竝卽牌招,何如?令曰,依。
以掌令李堉,持平李得培·邊得讓,司諫李基德,獻納李溵等牌不進罷職令旨,令于洪良漢曰,竝推考徽旨捧入。
鄭尙淳,以侍講院言達曰,本院新除授弼善李德鳳除拜之下,不爲出肅,卽爲牌召察任。兼司書沈履之,時在江原道原州地,書筵入番事緊,斯速乘馹上乘事,下諭,何如?令曰,依。
趙德亮出使,代以李復慶爲事變假注書。
以承傳色口傳下敎曰,頃者六日程,定以三日尙能往來,今番以爲三日程,而帳殿定以二日矣。羅將必欲滿三日,乃是作弊各邑之致,分付該曹,一體嚴處,分付該廳,卽送部將騎馬催促。若以無罪人狀聞來到,則來日有望拜禮。且値動駕,淸道不遠,雖夜深,在囚罪人竝淸潤,卽爲上闕,只入正時,卽爲擧行。
傳于洪良漢曰,如此則明日相値易矣,從事官招來,軍官一人給馬下送,催促事,分付。
傳于洪良漢曰,都事以三日定限,而尙無消息,非但明日相値,必欲於動駕前收殺,當該都事爲先記過,他都事一員給馬牌發送,而申時前當殿坐,以此意分付。侍衛則預待,罪人入來,待下敎直入正時。領左右相,李領府事久未見之,事體不然,此意遣史官,傳諭。
鄭尙淳,以內醫院官員,以提調·副提調意啓曰,自前陵幸擧動時,若是經宿之地,則陪從掌務官一員,例自司僕寺補把馬一匹許給矣。今此陵幸時,依前例許給事,分付該寺,何如?傳曰,允。
洪良漢,以義禁府言啓曰,當此親鞫多事之時,本府都事不可不備員,出使都事具世恪,令該曹卽爲口傳換差,何如?傳曰,允。
吏曹口傳政事,義禁府都事具世恪,都摠都事柳春馪相換。
洪良漢,以義禁府言達曰,卽接月令醫員崔河瑞手本,則時囚罪人朴漢暉本以抱病之人,屢日處濕之餘,添得重感,呼吸喘促,食飮全廢云。自前罪人病勢如此,則有保放救療之規,當此仰稟。令曰,知道。
洪麟漢,以禁衛營言達曰,本營各樣軍器,率多破傷,不可不新造或改修,故前大將具善復在任時,使敎鍊官嘉善卞慶瑞,折衝具善修,軍官折衝尹弘毅,監董其役。而卞慶瑞監董,新造火藥四千三十一斤四兩,鉛丸十一萬八十一百四十四箇,藥丸樻一百坐,火箭一百柄,焰硝二千斤,別鐵甲冑一部,木綿袷帶七十四部。具善修監董,新造三升挾袖五百九領,戰服五百九領,貫耳箭十四箇,令箭八箇,布挾袖三十一領,戰服三十一領,藍方紬戰帶六百八十二件,紙油衫三百六十五領,紅氊笠八十立,鬼巾二件,鬼服二領,龍頭肅靜牌機竹具二坐,旗杆四十枝,大緞大旗幟五十六面,藍大緞巡視旗二十四面,巡令旗六十二面,藍三升巡令旗四十四面,鳥銃一百二十柄,木綿挾袖一百二十六領,戰服一百二十六領,朱杖五十八枝,木綿號衣九百八十七件,方色紙籠三百二件。尹弘毅監董,新造直房七間,方紬旗幟四十面,喇叭九枝,號笛九枝,大角二枝,旗雨備九十二件,水靴子四十三部,中鉦一面,豆靑三升挾袖二十五件,戰服二十五件,鄕軍號衣一百十三件,小鐵籠二百坐,藍紗籠一百十件,大遮日一浮,揮帳八浮,別軍幕四部,單布帳十五浮,甲布帳六十浮,油芚一百浮,黑角平弓一百張,別造弓五十張,修補鳥銃一百四十五柄,環刀二百九十九柄,別黃燭二千五百柄,今已畢役矣。在前軍器公廨監造之人,輒蒙加資之恩者,旣多其例,而今此卞慶瑞監造軍物,爲十二萬四千餘數,具善修·尹弘毅監造軍物及營舍,俱爲累千餘數之多,其盡心國事,誠爲可嘉,其在激勸之道,似當依例論賞。令該曹考例稟處,何如?令曰,依。
傳于洪良漢曰,今日夜深,侍衛諸臣皆退去,明日望拜禮後待令。
右議政閔百祥上書曰,伏以,臣罪大失職,罰止免相,屛伏城外,恭俟重誅。乃於夢想之外,忽叨復拜之命,臣誠駴惶悶蹙,莫省攸措。如臣不肖,何等至愚也,有國命相,何等重擧也?以臣代臣,苟艱甚矣,乍遞旋仍,進退輕矣。是豈聖朝難愼之意,綜核之政也?臣之從政於諸大臣之後,已數月矣。登筵赴衙,未嘗有贊一事而措一策,伴食妨賢,適足爲辱聖簡而羞當世而已。雖微今番所坐,早宜斥退,何可旣解復擔,有若非此莫可者然乎?噫,臣之才識力量,臣自知之,以臣擬是職,已覺其千不近萬不似,則今又以已試蔑效之蹤,苟然充備於廊廟之上,臣身之狼狽罔措,固不足言,其於國事何,世道何哉?玆敢疾聲呼籲於离明之前,伏願邸下,仰稟大朝,亟賜變通,無曠重任,獲安微分,千萬幸甚。臣無任屛營祈懇之至,謹昧死以聞。答曰,覽書具悉卿懇。今者重卜,聖意攸在,況近日聖上親臨帳殿之時,職在輔相之任,豈可一刻留處城外乎?卿須體聖上慇懃之盛意,安心勿辭,卽速入城,用副小子如渴之望。仍令曰,史官往諭。
左議政李上書曰,伏以,臣至愚至迷,臨事昏憒,始則不能趨走拾級,而驚怵之誠無以自見,終又不能泥首請命,而悚霣之忱,亦無以仰暴,無往而非罪,臣旣罪在難貰,理難幸逭,不可以一番策免,有足勘過,席藁私次,顒俟嚴誅。忽此千萬不意,復叨前任,不惟重勘之不施,乃反寵秩之如舊,曾未浹旬,乍遞旋仍,刑章不伸,事理乖宜。臣聞命以來,五內喪守,寢食不甘,惟亟請譴罰,爲目下第一義。誠以不加罪則國體爲不尊,不被罪則私分爲不安故耳,尙可論復玷朝端,厭然於具瞻之位乎?卽者親鞫有命,特諭繼降,臣於是抑塞悶蹙,益不知所措,情窮勢隘。玆敢冒死鳴號於睿慈之下,伏乞亟收誤恩,仍降威罰,以彰其慢,以勵群工焉。臣無任屛營祈懇之至,謹昧死以聞。答曰,覽書具悉卿懇。今者重卜,聖意攸在,況近日聖上親臨帳殿之時,職在輔相之任,豈可一刻引入乎?藥院保護之任,至重且緊,且有召命,尤不可如是。卿須體聖上慇懃之盛意,安心勿辭,卽速造朝,用副小子如渴之望。仍令曰,史官往諭。
上在昌德宮。常參以代理停,經筵停。
巳時午時,日暈。
李永暉達曰,明日常參,取稟。令曰,停。
李永暉達曰,今日持公事入對日次,而時無公事,頉稟。令曰,知道。
李永暉,以弘文館言啓曰,校理朴弼燧旣有只推之命,卽爲牌招察任,何如?傳曰,允。
傳于具允鈺曰,仙源及三學士後,有職名者,今日使之同爲行禮於殿庭。
傳于具允鈺曰,三相旣已重卜,今日望拜禮領相入來然後,方可備矣。遣史官傳諭,望拜禮後次對當爲之,來待於光政門外。
洪麟漢達曰,今日次對事,命下矣。諫院無進參之員,除在外外,不爲行公人員,竝卽牌招,以爲推移入侍,何如?令曰,依。
傳于具允鈺曰,領相雖欲避奉常提調,遣史官使之入來,濬川最初文堂上三員,次對同爲入侍,座目單子,勿爲書入。
傳于具允鈺曰,聞領相在遠云,只左右相,使之行禮。
傳于洪麟漢曰,望拜禮後,卽行次對,諸宰待令。
傳于鄭尙淳曰,君先待可乎,臣先待可乎?通禮院書員,令攸司科治。
望拜禮罷後,政院·玉堂·藥房口傳問安。答曰,知道。
李復慶出仕,代以任光鉉爲事變假注書。
傳于李永暉曰,大司諫前前望單子入之。
傳于洪良漢曰,明日入侍薇垣長當備員,前單入之。
兵曹口傳政事,以趙威鎭爲慶尙左兵使。
李永暉,以濬川所言啓曰,本所郞廳都摠府都事柳春馪,去夜義禁府都事相換矣。今當濬役方張之日,不可付之於生手,而此時金吾郞,勢難兼察於本所,事甚可悶。令該曹更卽閑司相換,使之專意於董役,何如?傳曰,允。
吏曹口傳政事,義禁都事柳春馪,都摠都事鄭世柱相換。
備忘記,傳于李思觀曰,宋瑩中大司諫除授。
李永暉達曰,左承旨李永暉,同副承旨李思觀,以全羅監司狀啓,有持入稟達事,請對矣。傳曰,詣閤。
左議政李箚子曰,伏以,臣迫於嚴命,不敢更請譴免,冒沒趨承,內自循省,惶愧交中。卽者次對有命,臣旣出肅,區區之忱,固入參之不暇,而第臣素患瘡腫,遍及半體,肌膚漸削,精神昏憒,恐不免爲廢疾之人,而昨日行步拜跪之不成儀,亦衆目之所覩也。歸輒加劇,達宵叫苦,夜間又有傍生於屈伸要害之地者,毒氣滋熾,不能運用,欲起還仆,竟犯違慢,伏地隕越,莫省所措。伏乞离明,俯垂矜憐,治臣辜犯,以肅朝綱,仍許退斥,以安私分焉。取進止。答曰,覽箚具悉卿懇。卿若此,心用慮念,以卿之疾未參,其何所傷?卿須安心,勿辭善攝焉。仍令曰,史官往諭。
三月十九日辰時,上御明政殿月臺。望拜禮入侍時,行都承旨具允鈺,左承旨李永暉,右承旨鄭尙淳,左副承旨洪麟漢,右副承旨洪良漢,同副承旨李思觀,記事官任希孝,假注書郭鎭純,記事官金夢華·鄭彦暹。上具翼善冠·衮龍袍,步出賓暘門,詣明政殿月臺板位,行望拜禮訖。上乘玉轎時,命具允鈺書寫懷文字。上曰,通禮院書員科治傳敎,置之事,下敎。上命書傳敎曰,五月初十日高皇忌辰,七月二十一日神皇忌辰,當一體行望拜禮,令儀曹知悉。上曰,今日罪人雖入來,殿坐明日爲之,時刻依前巳初擧行事,下敎。上曰,都承旨入侍事,下敎。上曰,明日親鞫時,禮房承旨留院事,下敎,仍入大內。
三月十九日巳時,上御通明殿。都承旨入侍時,行都承旨具允鈺,假注書郭鎭純,記事官金夢華·鄭彦暹進伏訖。上命具允鈺袖出其寫懷文字,而添刪其末盡處。上曰,大臣備局堂上詣閤事。榻前下敎上謂郭鎭純曰,汝於師傅爲至親,而其幾寸耶?鎭純曰,臣於師傅,爲從孫矣。諸臣以次退出。
三月十九日午時,上御崇文堂。大臣·備局堂上引見入侍時,右議政閔百祥,判敦寧李昌誼,漢城判尹洪啓禧,戶曹判書洪鳳漢,左參贊洪象漢,禮曹判書鄭翬良,兵曹判書李昌壽,吏曹判書韓翼謩,司直吳彦儒,司直金尙翼,護軍崔鎭海,兵曹參判金善行,禮曹參判金相福,司直元仁孫,工曹參判朴相德,左副承旨洪麟漢,校理洪趾海,假注書郭鎭純,記事官金夢華·鄭彦暹,進伏訖。上曰,講書院衛從司官員誰也?閔百祥曰,鄭晩淳·李瀚而徐志修以上官亦挾冊入去矣。上曰,世孫今方講書,而讀聲有肖似處,如鐵聲矣。鄭翬良曰,聲音淸遠,若出金石矣。百祥曰,臣於閤外初聞,而與諸臣相賀矣。百祥起伏曰,臣罪大罰輕,只爲免相,而復畀前任,故待罪城外。臣於相職,萬不近似,此後負犯,臣亦未料,惶愧之心,萬倍於前,而親鞫有命,故冒沒出肅矣。上曰,今番之事,卿等無撕捱之事,予亦無開釋之事,旣往之事,何足說也?奉常提調有何預知?而其時有所奏,以事體上,而不得不如此也。百祥曰,此乃咸鏡前監司徐命臣狀啓也。吉州以道內劇邑,凋殘尤甚,自庚午還設防營之後,于今十年遞易,已至十次,其迎送之費,專責於民,故民不支堪。今後則瓜滿前,依邊地守令例,切勿移拜之意,永爲定式事,令廟堂稟處爲請矣。防禦使爲閫帥履歷之故,纔過十朔,爲其作窠,如內禁將等閑窠,間或有移差之事,此誠可悶。況此吉州道里最遠,且兼邊地,迎送之爲弊於民,果如道臣所論。今後則依邊地守令例,陞遷外窠前,勿爲移擬他職事,依狀請定式施行,何如?上曰,依爲之。出擧條百祥曰,此乃京畿監司尹汲狀本也。備陳道內各驛凋弊之狀,陵幸時夫馬接濟賑廳米太各一百石,依近例劃給事,令廟堂稟處爲請矣。此雖近例,前後陵幸時未嘗一番防塞,今亦依例劃給,何如?上曰,依爲之。出擧條百祥曰,兵曹錢旣令蕩減,而貿穀糶糴則軫念畿驛,不爲不足矣。此後則以耗米取用,勿爲煩請之意,申飭何如?上曰,今番經宿動駕,依爲之,此乃近來謬例,後勿爲例事,分付。出擧條百祥曰,松田摘奸備郞手本,今已齊到,前後帥臣所犯狼藉,而其中張志豐尤多矣。領相入來後,可以分輕重覆奏勘罪,而張志豐以慶尙兵使,已經屢朔,尙未赴任,夫馬留滯,弊端不貲,宜有先爲區處之道矣。所帶兵使之任,爲先改差,其代卽速擇差,催促下送,何如?上曰,依爲之。出擧條上曰,張志豐年少而欲用,故不無放恣之心矣。百祥曰,其在欲用之道,尤當有處分矣。百祥曰,領相不出,庶事可悶,各別留意敦勉,好矣。上曰,當體所奏矣。百祥曰,頃日處分中,壇司則旣管陳設,處分不可不嚴,至於典祀官則初無上壇之事,所掌乃是饌品熟設,而於陳設則無關涉之事,宜有區別之道矣。上曰,今番則令前,頃日徽旨中,典祀官付標。出擧條上曰,事體則典祀官亦宜上壇,太廟撤饌時,曾有廟祀典司官看檢之敎矣。命書傳敎曰,此後廟·社·殿·陵陳設時,廟司·壇司·殿司·陵司·典祀官一體爲之。若有不能之弊,則當該官員嚴處事,定式,今番則令前,頃日徽旨中,典祀官付標。上曰,李宜老爲儒時見之,似多氣矣。洪象漢曰,非多氣也,爲人好矣。百祥曰,親祭時太常正,爲典祀官,判官之爲壇司,乃是元定不易之規也。頃日旣有吏曹郞官處分,此後該郞,或不無換差之慮矣。判官擇差則可以申飭,而壇司則依前以判官,元定,何如?上曰,依爲之。非吏曹郞廳之過,頃日吏曹郞廳下敎,勿施。出擧條上曰,欲忍而不忍矣。臺諫豈但用於於帳殿乎,無情勢而不參次對者,非矣。竝先遞後推。洪趾海曰,大司諫黃柙,連日帳殿入侍之餘,今日次對,無端違牌,事體未安。罷職,何如?上曰,依爲之。百祥曰,長官旣已處分矣。已肅謝無故不入侍之次官,亦豈無罪乎?臣意則似當一體處分矣。上曰,依爲之。出擧條上曰,今日違牌不入侍諫院,竝罷職事。榻前下敎趾海曰,臣於向來三臺臣處分,有區區所懷,敢此仰達矣。臺臣之入闕不傳達,實爲近來謬習,自上固當有處分,而島配之命,雖幸反汗,遠竄之律,亦似過中,且聞其情理俱涉可矜云,宜有參酌之道矣。上曰,俄者請罷薇垣長事則是矣,而今此所陳非矣。豈可以有情理,而不以罪罪之乎?校理洪趾海從重推考,可也。出擧條鄭弘淳曰,臺臣不爲傳達,雖竄殛誅罰,有何不可?而旣施本罰之後,又必以倍道申飭,恐涉過矣。上曰,都憲所奏是矣,當留念矣。李昌壽曰,亞將當差之人,近甚苟簡,前兵使李泰祥,亦在罷散中矣。上曰,敍用可也。出擧條昌壽曰,自前陵幸時,崇禮·興仁兩門,例於二更三點,出標信開門,而上年明陵幸行時,因傳敎竝開敦義門矣。今番則何以爲之乎?上曰,敦義門一體開之,可也。出擧條上命書傳敎曰,已有古例,扈衛三廳大將,爲守宮大將,摠戎使代領禁衛軍,留陣弘化門外,摠戎中軍,率訓局餘軍留陣事,分付。上命書傳敎曰,今番陵幸時,坡州牧使金履亨,高陽郡守李泰遠隨駕事。榻前下敎鄭翬良曰,昭寧園園上莎草枯損處,頃因前禮判所達,使之取種補播矣。卽聞枯損之處,至於出土,圓徑雖不大段所見,甚可悶云。姑待四月擇日改莎草,恐不可已,故敢達矣。上曰,依爲之。出擧條洪啓禧曰,以景福宮內田傍水道事,依下敎遣郞廳摘奸,則西水口,及禁川橋南水口,皆太半堙塞,以起耕之故,水道甚狹少,有霖潦則水必泛濫,爲害於壯洞居民云,不可不自本所用役夫疏鑿,以除民弊矣。上曰,農圃次知中官,及舊闕守直中官,爲先從重推考。後復若此,施以制書有違律事,添入節目。出擧條百祥曰,都事狀聞來到,而唐津距京四百餘里云矣。上曰,狀聞旣來,昨日都事下敎,置之事。榻前下敎洪鳳漢曰,慶尙兵營下人,爲其覓糧而赴役,甚可矜矣。上命書傳敎曰,慶尙兵使有闕之代,今日內口傳擇擬,一兩日內辭朝事,分付。諸臣以此退出。
三月十九日三更,上御熙政堂。承旨請對入侍時,左承旨李永暉,同副承旨李思觀,假注書郭鎭純,記事官金夢華·鄭彦暹,進伏訖。上曰,進前讀狀啓。李永暉曰,此非一時爲急之事,而旣不可循例捧入,亦未可口傳微稟,故深夜求對,極知惶恐,而不得已至於請對矣。上曰,讀之。永暉讀全羅道臣狀啓訖。上曰,戊申已有脅從罔治之命,曾已頒布,而至今如是者,亦涉窮極矣。外方則至今有譏察之事耶?永暉曰,戊申今過三十餘年,其時脅從罔治之敎,實出安反側之意,今若追覈,則雖以泰仁一邑言之,其時從賊者,豈止此而已?而守令·道臣,元無譏察之事矣。今此廷奭則乃敢改名赴科,至於冒占武科,必爲隣里同類輩指目,故今至自露矣。此與脅從有異,往來傳書於夢顯諸賊之間,其父雖杖斃於戊申,情節則畢露,渠又是顯賊之腹心,隨賊顯往來,此豈比脅從之類乎?守令·道臣,旣聞此事,則不得不究覈,旣得其情節,則不得不狀聞矣。李思觀曰,此非止逆賊之子,渠於戊申年,近三十,爲賊顯腹心,其時雖漏網,到今現發之後,則乃劇賊也。道臣·守令,不得不究覈馳啓矣。上曰,厥漢旣是戊申漏網之賊,不爲隱伏村民之間,而乃敢赴科圖占,隨行將校者,放恣無嚴則極矣。以此必見疾於人,而爲人指目,安得不發覺乎?騎白馬往來三川等說,已昭載於勘亂錄,今何更捧招辭,登諸狀聞耶?道伯亦似不緊矣。永暉曰,此非故爲追覈也,因事現發,守令至報營門,則道臣之一番捧招狀聞,何可已乎?上曰,明日鞫廳殿坐時,當有下敎,此狀啓指入,可也。上曰,罪人拿來都事,尙無消息,可怪。追後下去都事狀啓,午後入來,果是底達於何地而狀聞耶?永暉曰,臣忘其地名矣。思觀曰,似是稷山而未的矣。郭鎭純曰,臣見其狀本,則底達於平澤而狀聞矣。上曰,平澤距京幾里耶?鎭純曰,不過二百里矣。上曰,注書居鄕耶?何以知其里數也?永暉曰,史官居京,而其兄郭鎭緯,曾任新昌縣時往來,故知其里數矣。上曰,注書出去,朝者入來狀啓,及午後入來狀啓持入。鎭純持狀啓進伏覽訖。上曰,注書出去,持明紀編年毅宗卷以入。鎭純持熹宗以下三卷進伏,蓋不知懷宗之爲毅宗也。上命讀大明終命之際,永暉盡讀懷宗卷,其間忠臣烈士舍命殉國者以百數,而無論男女,合家殉節者,亦不知其幾人,上每每稱賞,嗟嘆不已,不知更漏盡而日向晨矣。諸臣以次退出。
上在昌德宮。常參以代理停,只晝講。
下直,成川府使金勉行,龍岡縣令崔台衡。
親鞫罷後,政院·玉堂·藥房口傳問安。答曰,知道。
鄭尙淳達曰,右參贊金尙奭,除拜後過三日,不爲出肅,事甚未安。依定式推考警責,仍卽牌招察任,何如?令曰,依。
又達曰,明日常參,取稟。令曰,停。
洪麟漢達曰,備邊司郞廳來言,今日賓廳坐起日次,而鞫坐相値,頉稟。令曰,知道。
具允鈺達曰,今日賓廳日次,旣已頉稟,所當持公事入對,而鞫坐相値,頉稟。令曰,知道。
又達曰,注書李性遂卽爲牌招,何如?令曰,依。
傳于鄭尙淳曰,下旬晝講今日爲之,時刻依前擧行,領事同爲入侍,昨日入侍濬川堂上中,以知事特進官兼入,其餘亦爲入侍。
傳于李永暉曰,摘奸郞廳來待。
又傳于曰,罪人高致龍·淸潤,一體上闕。
洪麟漢,以兵曹言啓曰,今三月二十日文臣朔試射日次,而親臨推鞫相値,不得爲之之意,敢啓。傳曰,知道。
李永暉,以濬川所言啓曰,今日雨勢不止,姑爲停役,待晴擧行之意,敢啓。傳曰,知道。
洪良漢,以義禁府言達曰,典祀官奉常寺正李宜老,投畀傳敎,付標啓下矣。李宜老旣已發配於平安道中和府,放送事,分付道臣之意,敢達。令曰,知道。
領議政金尙魯書曰,伏以,臣罪在不職,譴止罷官,天地厚渥,臣方百拜感頌。纔及一旬,本兼復授之命,與恩敍竝下,此豈臣夢想所敢到哉?震隕悚恐,不覺頭搶而心墜也。噫,無狀賤臣,九載中書,出入非不久矣。事事憒憒,疾病隨之,了無一半個報效,而今又以臣代臣,依舊充位,元輔重任,便作臣攬有之私物,是緣臣身,而昨今年來,致有格外之恩數,一之再之,褻越至此,國體之顚倒虧傷,無復餘地,此臣之罪也。臣今頭顱已判,伎倆已露,雖使重擔,旣卸而還着,病軀旣退而復進,直不過爲棧豆之戀磨跡之踏而已。病國妨賢,何以逭罪,懷祿速謗,何以辭責?跡其已然,向後尤可知也,而猶欲諉義分而憑寵私,强起而轉一步者,非癡則肆焉耳,於是乎臣可以知所處矣。且臣病痼衰極,精力銷亡,全不似陽界人貌樣,此則离明之所頫照也,不須臣覼縷瀆陳。而日前往來先壟,行途添疾,纔經一塥,關格暴泄,亘晝夜無算,落在牀玆,昏憊倍甚,一息之地,無以自致。親鞫有命,陵幸迫期,而荐召之下,末由趨承,逋慢之誅,尤無所逃。伏乞睿慈。愍然垂憐,亟令鐫臣之職,議臣之罪,俾公私兩幸。臣不勝戰慓懇扣之至,謹昧死以聞。答曰,覽書具悉卿懇。卿之所患若此,心用慮念,今者重卜,聖意攸在,況近日聖上親臨帳殿之時,職在元輔之任,豈可一刻留處城外乎?且連有召命,卿須體聖上慇懃之盛意,安心勿辭,亦勿引咎,卽速入城造朝,用副小子如渴之望。仍令曰,史官往諭。
庚辰三月二十日午時,上御熙政堂。晝講,濬川堂上同爲入侍時,領事閔百祥,特進官洪啓禧,知事李昌壽,參贊官洪麟漢,檢討官金華鎭·元義孫,記事官李性遂·金夢華·鄭彦暹,武臣沈義希,濬川堂上洪鳳漢·李昌誼,以次進伏訖。上讀前受音自邦畿千里,至傳之三章釋止於至善。華鎭讀訖,自子曰聽訟吾猶人,至於此謂知之至也,上又讀今受音。華鎭曰,必也使無訟一節,尤當作念處也。上曰,儒臣則以黨論言之,而予則以目下事言之,怪奇輩相續不絶,可愧。上曰,以補忘章見之,則古書亦有格物章矣。先正臣李彦迪則以爲雖無補忘章,文理亦續云。特進官意,何如?啓禧曰,先正之意,只論其文勢接續,而非出於異端斥致知之意也。上曰,然矣。上曰,異端之頓覺,亦非致知,而何以覺之?啓禧曰,異端所謂頓覺,遺其事物,而自然欲覺之,此甚虛荒,而吾儒致知則眞知其事理,故能致知而格物,朱子補忘章,萬世不易之義也。上曰,領事亦奏文義。百祥曰,大學一部,全論人心,而人心具衆理應萬事,則最可着工處,而至於人主一心,尤爲萬化之源,窮格工夫,不可不益勉矣。工夫將就則人之情僞,事之是非,自然暸然於心中,君子小人,各得其所,朝廷之上,躁競息則此所謂使無訟也。上曰,下番陳文義。元義孫曰,用力之久,豁然貫通云者,尤爲有味。非聖人則難矣,益加聖工,臣所望也。上曰,聖人則生知也,何爲一朝貫通也?啓禧曰,聖人亦然,以孔子不踰矩·耳順·從心所欲之訓見之,聖人亦有漸進工夫,豁然貫通處也。上曰,然矣。上曰,參贊官亦陳義。洪麟漢曰,諸臣已陳,臣別無所奏事,而凡事有本,然後有末。以法講言之,不以爲應文備數,益加明德之工,則日用政事之間,必有本末矣。上曰,明德非在他人也,在於自明,比如明鏡久置則塵垢。此非他也,物欲使之然也。上曰,世孫侍坐矣,卿等見之。啓禧曰,嚴威之下,不敢仰瞻,故世孫侍坐,臣等未及知矣。上曰,擧止儼然矣。上仍命世孫使讀大學,世孫高聲讀畢經一章。上曰,在親民之在字,能句絶讀之,文理稍勝矣。百祥曰,岐嶷之姿出天,讀書之聲如成人矣。鳳漢曰,有德量矣。百祥仍進問候,又請湯劑進御。上曰,經筵臣先退。上問世孫曰,汝讀書,或有厭時乎?世孫曰,可爲矣。上又問曰,一日讀一次則於汝心果好矣,而二次讀之則於汝心勞乎?心中所在,直奏無諱。世孫曰,不必勞矣。上笑曰,所對參錯人事矣。啓禧曰,沖年勸讀,雖若勤勞,亦無所害矣。上曰,彼重臣勸讀,於汝意,何如?世孫曰,欲余之進就也。上笑曰,其言好矣。汝旣知欲進之意,而不讀則不必負彼,重臣亦負予矣。上曰,朴聖源,尙在直講書院乎?鳳漢曰,然矣。上問於世孫曰,講官日勸汝讀書,於汝意有愛意乎,抑有厭意乎?世孫曰,例事也。上笑曰,亦好矣。鳳漢曰,毋使厭見講官,然後可以長進矣。上又曰,予初不知朴聖源矣,其人果善矣。鳳漢曰,聖源有至誠矣。上曰,聖源善敎書乎?啓禧曰,然矣。上曰,世孫有蘊蓄底意,而面貌比前頗異矣。鳳漢曰,漸次勝矣,人有幼瘦長肥,此好徵也。李昌誼曰,此天姿卓越,一轉語,皆出中心,此國家無疆之福也。鳳漢曰,動止又嚴威,而不習講讀,講聲亦通暢矣。上曰,比前漸異,承旨前日亦見之,今所見果異於前乎?麟漢曰,然矣。上曰,彼重臣眷眷有意,雖非師傅,言于朴聖源,使之善傅,可矣。又曰,聖源似當善導矣。啓禧曰,一端忠曲,異於人矣。鳳漢曰,以行世人見之,則似若迂闊,而至於此等勸講之際,無出此人之右矣。上曰,然矣。迂闊則亦有之矣。上曰,在親民之親字,讀以新字,予之過去言,渠能記善讀,豈不聰明乎?予心有所得者,機會不可失矣。此意言于朴聖源,必爲善導,而亦不多其文行也。古之臣下則無時進對,而今則不然。若日熱甚酷時,則或爲言曰,如此熱時,閣下少休爲宜云,仍卽少退,復爲進對,簡其禮貌,稍存相親之意,或以好言如古談酬酢以聞之意,言及可矣。啓禧曰,此職實得人矣。上曰,家在何處?啓禧曰,無家,借人家居之。上曰,貧乎?鳳漢曰,貧窮無可言矣。李昌壽曰,臣於聖源,初不識面,而前爲殷山倅時,爲交代故一見,而且聞則聖源在殷山,長時讀書云矣。上笑曰,然則無暇於治民也,殷山閑暇耶?鳳漢曰,至小邑也。上曰,然則無所事耶?麟漢曰,極爲閑官也。上曰,比成川,何如?麟漢曰,成川則比殷山有公事,而成川府使金勉行,以爲雖未下去,槪聞公牒比他頗煩云矣。上曰,是懶怠之言也,成川好邑也。昌壽曰,騎年洗馬,以再明日爲之,何如?上曰,依爲之。諸臣退出。出榻敎
三月二十日未時,上御太僕。親鞫入侍時,行都承旨具允鈺,左承旨李永暉,右承旨鄭尙淳,右副承旨洪良漢,同副承旨李思觀,記事官李性遂,事變假注書任光鉉,記事官金夢華·鄭彦暹,以次入侍時,上具翼善冠·衮龍袍,乘步輦出協陽門,歷臨東禁川橋。下敎曰,四所將率所軍濬此橋下,而以兵曹參知洪樂性爲堂上,看檢始役,可也。上過講書院前路,下敎於朴聖源曰,俄者講筵,世孫讀大學經一章,予問其厭否,則以爲可爲云云。又問曰,重臣勸汝勤讀,其言於汝意如何云則,答曰,欲其長進之意也。此數答語,皆好矣。近日講學如何耶?聖源曰,近日問文義,比前頗勝矣。向者公然書下陳善蔽邪四字矣。臣以爲閣下之書下此四字之意,果如何耶?世孫曰,欲其持去也。臣以爲閣下旣以此四字書下,小人將以此四字,隨事陳諫於閣下,閣下若不聽則此非書下之意,仍陳白其四字之意,世孫亦潛心聽之矣。上曰,所陳之言,好矣。啓禧曰,講官則得人矣。洪鳳漢曰,其言甚好矣。上曰,不必多其文行。聖源曰,臣意則文行減數,卽爲日課則好矣。上曰,此有成命,便是定奪,或爲日課,或爲間日,用其弛張之法,好矣。聖源曰,上敎如此,亦以此奉行矣。上曰,世孫將就之前,當久任於講官,善爲輔導可矣。聖源卽退。上仍御太僕寺,判義禁洪象漢,同義禁朴相德·李泰和·黃仁儉,大司憲鄭弘淳,大司諫宋瑩中,問事郞廳應敎任㻐,副校理嚴璘,副修撰李商芝·金華鎭,司書李在協,司成具壽國,副司果鄭昌聖·李正吾,別刑房都事趙德成·李永培,文書色都事趙載述·金光默,以次進伏。上曰,罪人李光弼上之。光弼上後,上下敎曰,汝知高致龍乎?光弼曰,知之。光弼·致龍面質。致龍曰,汝之前所言一一直告。光弼曰,雖欲告之,初無所言云云。上命嚴刑致龍一次,而致龍又曰,此乃光弼之所言也,光弼刑推十箇則當直招矣。上命刑問光弼十箇。光弼曰,實無所言,且與致龍,不見已過三年。上曰,此甚難處,大臣與禁吾堂上·兩司,皆議奏焉。右相曰,光弼似是破落戶,而其人甚愚蠢,且雖有所言,比致龍甚歇矣。洪象漢曰,光弼以閑談漫說,雖有所言,亦非異事矣。相德曰,光弼雖有所言,是無心之事,比致龍甚輕矣。黃仁儉曰,光弼別無可問之事矣。上曰,似然矣。上曰,致龍之杖斃亦惜乎?相德曰,實無可惜矣。弘淳曰,有何可惜乎?瑩中曰,臣意亦以爲無所惜矣。洪象漢曰,試刑之際,徑斃則無所惜,而以杖殺爲限,則似或有過矣。閔百祥曰,其言好矣。相德·弘淳曰,臣等之意同然矣。上曰,後一致斃,而致龍不致斃,則後一,豈不冤乎?象漢曰,後一,初不以致斃爲限,而徑斃則無所冤矣。且後一之一次試刑,不可已也。上曰,然矣。上曰,更刑致龍,以誣人捧決案,可矣。致龍以誣人做作浮言承服,而光弼則終不曖昧云云。上曰,三賊皆下府。上曰,完伯狀聞持來,甲寅武科榜目亦持來。上曰,廷奭果參於武科耶?承旨曰,果在於榜目矣。百祥曰,雖非長郁之子,三改父名之罪,已極重矣。象漢曰,渠名之改,果是逃生之計,而改其父名,尤爲凶惡矣。上曰,此脅從類耶。百祥曰,長旭以官吏傳簡,則異脅從之類也?相德曰,渠以官吏,傳此凶簡,非腹心之人而何?上曰,此則似然,而三十年後廉察見捉,豈非久陳乎?百祥曰,所謂廉察,何必欲捉此輩也?或因行止之殊常而有捉者,或因渠輩相鬪而自現者,殊未知因何見捉,而湖南人心無狀,若以戊申餘蘖來告官,官欲報私憤,則民皆跂足疑懼矣。上曰,此弊必有之矣。傳曰,脅從勿問,戊申旣下敎,今者廷奭,旣非脅從之比,雖已處分,噫,戊申淸州·泰仁·安陰等處,欲得脅從漏網,其幾何而三十餘年之後,其若機察,人誰逭焉,亦非脅從罔治之意。今者廷奭,乾道昭昭,其雖捕捉非廷奭,而若或因廉察而究得,又或因浮謗而捕捉,君命當歸於無信之科,人將跂足而疑懼,其弊不少,設令有可疑之事,事當面議監營,以待指揮,事理當也,而以一兼官徑先爲此,若非廷奭,其將謂何?其君特施寬典,其臣以三十年前事,若是快意細究,非徒不遵脅從勿問之意,民何以措手足?其在杜後弊定民心之道,不可不飭。噫,雖以士爲名者,不可若此,況蠢民乎?金溝縣令李命祿,特施罷職之典,使遐外之人,咸知予守信之意。傳曰,今番之事,蓋不獲已,而李命祿處分旣下,廷奭正法後,令道臣將予意宣諭道內事,下諭。出傳敎上曰,命祿與命植爲幾寸乎?百祥曰,蓋一家而寸數則遠矣。當時弼顯,傳簡於思孝,思孝不受,故軍士皆散走,弼顯自南門逃走,而思孝不捉之矣。上曰,弼顯欲合勢於思孝而未果耶?百祥曰,然矣。上曰,若以勤王兵知之,則長旭豈非脅從乎?相德曰,長旭旣是泰仁官吏,則豈不知其僞稱勤王乎?百祥曰,非脅從明矣。具允鈺曰,俄者下諭傳敎,同義禁,不使郞廳,聽傳敎於政院,而直爲持去,雖急於奉行,不可無飭,推考,何如?上曰,依爲之。此一同義禁乎?象漢曰,二同義禁朴相德也。上曰,然乎?於此亦可見着實奉公矣。象漢曰,此非請推之事也。上曰,政院之請推,不是異事也。上曰,卿知鄭彦儒事乎?此非李正吾之過,必聽浮囂之言矣。百祥曰,臣亦引朝紙見之矣。初則以爲勸杖時有所失矣。追聞終日俯伏,無他事言浮囂之習矣。百祥曰,每有所陳而其習如此,臣實悶之矣。上曰,靈城子闋服乎?李昌壽曰,姑未及矣。上曰,適思其人。命書傳敎。傳曰,靈城之子,待闋服調用事,曾已下敎,其若闋服,不待都政,卽爲錄用事,分付。出傳敎洪麟漢曰,留都大將,誰爲之耶?上曰,李領府事之病,何如?百祥〈曰〉,宿病中又添感氣云矣。上曰,時任中無可爲之人,寧敦在外,李領府〈事〉雖病,其間豈不愈乎?姑爲出之,無妨矣。傳曰,李領府事留都。出傳敎傳曰,今覽湖南道臣狀聞,李廷奭以長郁之子,爲弼顯腹心,戊申年泰仁哨官到于三川者,非脅從之比,而其雖漏網,於渠之道,不敢爲自同恒人,而不過五六年之間,乃敢多所換名,匿其父之本名,而作二名,而冒赴,于今被捉,可謂乾道昭昭,不可尋常處之。所謂持弼顯書札往復思孝者,卽長郁之事,不可更問於其子,今道臣決案取招,後於三川,大張軍威,梟示一道,其妻孥令該府爲奴嶺沿。出傳敎閔百祥曰,推鞫旣命下矣,問郞二人當減下矣。出榻敎上曰,以讀書玉堂減下,好矣。百祥曰,春坊亦似減下矣。上曰,依爲之。傳曰,都事記過羅將科治事,置之。出榻敎傳曰,因兵判所奏,旣已下敎,錄都目三明日爲之。出傳敎兵判李昌壽曰,陵幸時禁·御兩營,兩都隨駕稟旨擧行,卽例也。上年明陵行幸時,御營廳隨駕,而今番陵幸有一依昨年三月例擧行之敎,以御營廳隨駕,節目中直爲磨鍊以入矣。上曰,後次則禁營隨駕,可也。出擧條閔百祥曰,各軍門久勤之無窠陳滯,未有甚於近日,聞三月準瓜,已經五考邊將,其若不止一二云,雖非都政,使之差出疏通,何如?上曰,依爲之。兵判李昌壽曰,四月亦有準窠而已經五考者,亦當差出乎?上曰,一體差出,可也。出擧條上曰,噫,奇奇怪怪之輩,式月斯生,究其本則雜術者之不守分而然也。頃者乙亥事,不過戊申餘黨之作梗者,而其中相雜,亦此輩也。噫,兩南昔有名公巨卿,豈有此輩?而近者非徒忘鄒魯鄕人,湖南則幾乎置之相忘之域,而其倖進者,不過雜術之輩。昔之名公之後,徒老於鄕,今之他技之輩,夤緣而進,以此之故,湖西卽當今士夫之鄕,而其弊亦流入。以近事觀之,雜技之類幾乎與湖南無異,此非兩湖之過,語雖過矣。堯舜桀紂之民,所好而從焉,予則雖無此心,朝廷,四方之標準,豈無延攬引進之弊,顔子簞瓢陋巷之時,豈有示相之理,呂尙渭濱垂釣之日,其孰觀相乎?若此之故,以今番帳殿事觀之,奇怪若寒乞人者,亦有此相聚之事,可勝歎哉?吁嗟,今世之人一身窮不窮,都付于彼蒼,勿求于此輩,而亦效古人覽鏡而自警焉。噫,此亦躁競之一端也。否德無能,雖自愧君師之任,今者此敎,雖質諸聖賢,幾乎不非矣。人心日下,世道若此,一番帳殿貽弊中外,不其慨中夜諭意,吁嗟諸臣,莫曰言耄,其各自勉。出榻敎上曰,親鞫姑罷,明日本府推鞫,而只加刑推,致龍·淸潤·光弼停刑,待致龍物故後,大臣以下登對勘處。出榻敎上曰,陵幸時左承旨留院事。出榻敎上還入大內,諸臣退出。
上在昌德宮。常參以代理停,經筵停。
中宮殿,藥房口傳問安。答曰,知道。
鄭尙淳達曰,明日常參,取稟。令曰,停。
藥房提調臣李昌壽,副提調臣具允鈺啓曰,伏未審夜來,聖體調攝,若何?寢膳諸節,亦何如?昨日親臨訊囚,向曙還內,勞動之餘,不瑕有損乎?臣等不任區區伏慮,敢來問安。答曰,知道。氣則一樣矣。
又以侍講院言達曰,本院新除授文學金尙集,自鄕纔已入來云,卽爲牌招察任,何如?令曰,依。
傳于洪良漢曰,推鞫姑罷。
洪獜漢啓曰,京畿監司尹汲,水原府使尹東昇,水原改量後,依頃日下敎來待矣。傳曰,諸臣入侍,同爲入侍。
傳于洪獜漢曰,推鞫進參大臣以下入侍。
又傳于曰,郞廳勿爲入侍。
又傳于曰,似致夜深,催促入侍,承旨以進參該房承旨,牌招入侍。
鄭尙淳達曰,推鞫進參大臣以下入侍事,命下矣。推鞫進士承旨,亦當入侍,右副承旨洪良漢,卽爲牌招,何如?令曰,依。
傳于洪獜漢曰,事當聞見待令,而何至今不來耶?
又傳于曰,入來則直爲詣閤。
傳于鄭尙淳曰,畿伯·水原府使,先爲入侍。
洪獜漢,以備邊司言啓曰,蒜山倉變通節目,依筵中定奪,講定書入之意,敢啓。答曰,知道。
洪良漢,以義禁府言達曰,卽接月令醫員崔河瑞手本,則保放罪人朴漢暉,病勢今已向差云,還囚之意,敢達。答曰,知道。
洪獜漢,以訓鍊都監言啓曰,今此陵幸時隨駕軍兵糧米,預先輸置然後,可無臨時窘急之患,故糧米所載卜馬六十二匹,今月二十二日定送,輸置於各站後,卜馬軍卽爲回還,各哨軍兵中四十八名,別爲除出,仍留守直之意,敢啓。傳曰,知道。
庚辰三月二十一日酉時,上御熙政堂。畿伯·水原府使先入侍,參鞫大臣以下追後入侍時,京畿監司尹汲,水原府使尹東昇,右承旨鄭尙淳,記事官李性遂·金夢華·鄭彦暹,先爲進伏。上曰,新起中陞等結卜,果以發之乎?東昇曰,有聖敎,故今已罷矣。上曰,民情以爲如何耶?東昇曰,民皆欽仰德惠矣。上曰,此亦爲惠乎?汲曰,爲民大惠也。上曰,幾許結也?東昇曰,二百餘結矣。上曰,後苑觀耕時,以貫革繩與藁索尺量,則堅繩則餘,而藁索則反縮矣。東昇曰,朝夕改繩索,然後無縮矣。上曰,道臣亦奏之。汲曰,當初下敎若干抽栍尺量矣,今則遽然爲盡量矣。上曰,民情稍有慰喜否?汲曰,今則白地徵稅,盡爲蕩減矣。東昇曰,若一切有減,而無所復得,則國計亦何以爲之乎?上曰,復得出於何處耶?東昇曰,奸民輩略有所隱者,或有移生處,或有舊陳今起,故自然有所得矣。上曰,幅圓廣乎?汲曰,水原,足當江原一道云矣。上曰,陞等時,民怨,如何?東昇曰,若有民怨,則初何以陞等乎?所得者六百餘結,而陞等還給之數,爲二百餘結,故民情莫不鼓舞矣。上曰,京畿他邑,亦有此弊乎?汲曰,振威亦有此弊,待此擧行,前已仰告矣。上曰,嚴璘以爲,減稅後必爲盡起,雖未盡起,亦有效云矣。東昇曰,今番減稅後亦有所耕者,久則當次第入耕矣。上曰,卿等先退,推鞫大臣以下入侍。右議政閔百祥,判義禁洪象漢,同義禁朴相德·黃仁儉·李泰和,大司憲鄭弘淳,大司諫宋瑩中,刑房承旨洪良漢,事變假注書任光鉉,追後入侍,右承旨鄭尙淳退出。閔百祥曰,徹夜勞動之餘,聖候若何?上曰,一樣矣。百祥曰,前日徹夜時則湯劑進御矣。今則不然,焦迫何喩?上曰,氣無疲惱,何必進藥?百祥曰,中宮殿氣候,亦若何?上曰,一樣矣。百祥曰,王世子氣候,亦如何?上曰,安過矣。百祥曰,王世孫氣候,亦如何?上曰,好在耳。上曰,高致龍,今亦不捨李光弼乎?百祥曰,今則口雖有聲,亦不分明矣。上曰,已至八次乎?百祥曰,然矣。上曰,昨冬碩泰,宜定法而有意限物故,致遠誣人則極矣。正法後更思之,不無或過之意,愼後一則渠得聞後,已過累月而不告,與其叔母私自酬酢,便同古譚,其叔母使之來告,果賢矣,而後一則亦有知情不告之罪,雖致斃,少無可惜,且已恤典擧行,則於渠又無怨矣。致龍,若不死則後一,若有所怨,而更思之,不必然矣。致龍,以誣人言之則本事孟浪,別無被誣之人,而不過欺一後一也,以妖言惑衆言之,則亦無眞的可言,以物故爲限,則便同杖殺立的也。杖殺豈有律乎?今至八次而不死,其亦命也,方欲處分,諸臣議奏,可也。百祥曰,致龍做出無根之言,其爲弊於末世,豈淺鮮哉?杖斃實無可惜。且今無究問之事,宜以物故爲限,而好生之德藹然,臣等雖執法之臣,亦爲欽仰聖意,然此輩生出則後弊亦不少,臣則不敢以酌處,仰奏矣。象漢曰,致龍之致斃,實無可惜,而然以好生之德,欲爲酌處,則臣則無諍執之意。朴相德曰,致龍之罪,雖不當於正刑,妖言惑衆則渠自當之,何可生乎?上曰,妖言則可矣,惑衆則有何所惑之衆乎?相德曰,此未及惑衆也,若久則至於惑衆矣。黃仁儉曰,渠之實情有無,臣雖不知,而臣則乃獄官也,不敢傅之生議矣。李泰和曰,誣人之罪,致龍何敢免乎?聖意所在,臣雖欽仰,此決不可活也。弘淳曰,誣人之罪則果如聖敎,而妖言惑衆,則渠不敢辭矣,不可活之矣。宋瑩中曰,諸臣已盡奏,臣別無所奏,而傅之生意,則決不可矣。象漢曰,謂之因人做言,則可也,而謂之誣人則似不然矣。仁儉曰,因人之因字,以引字言之後,可矣。上曰,其言甚精矣。朴相德曰,因人與誣人,別無所異。上曰,光弼善忍杖矣,庚寅年荒唐船之說視之,渠有酬酢矣。百祥曰,末世破落戶輩,例多此等酬酢也。上曰,淸潤自謂識地理,已極怪鬼,而其貌樣亦頑悍矣。上命書酌處傳敎曰,高致龍事,誣人則卽無形之人,亦與自告有異。以渠招觀之,不過欲欺無形後一之狀,可知,誣人之律,己不襯着,若以造言言之,則因荒唐船酬酢所聞他人之說,敷衍增益,巧作名目者,而聞潤大師之稱,誤以爲尹哥,聞庚寅之事,捏合其言,此則作渠架虛鑿空者,用空然造言之律,亦涉過矣。昨日欲爲處分,而僉議執法,予亦以爲,此等末世此等怪鬼之輩,不可不嚴懲,且愼後一,旣已物故,致龍,其若生踰囹圄之門,後一,豈不抱冤?其命本府加刑者,意蓋殺之無赦之意,而八次嚴訊,終不物故,其雖酌處,此後一則一次之刑,邂逅而斃者,致龍則八次嚴訊,邂逅而活者也。皆渠之命,旣至八次,後一,其何稱冤?靜而思之,今者加刑,非有可問而然也,亦非誣人取服者,其所立的,卽一斃字。噫,杖殺之律,若漢張釋之之言,命道臣杖殺則已,親鞫之囚,杖殺爲期,今者致龍雖無惜也,後弊勝言?若或非比致龍者而時君以此爲法,正法杖殺,殺則一也。今於暮年,豈忍以無前律之刑,啓限斃之栲掠乎?今日所奏中致龍若活,末弊非細云,誠若其言,而噫今講大學第四章,孔子豈不曰必也使無訟乎?渠輩雖無狀,因予否德,此等之輩式月斯生,昨日因文義已示自恧之意。刑者,輔治之具,子亦云齊之以刑,民免而無恥,亦豈以無疑法之事,殺囚懲後乎?致龍特貸一律,黑山島定配。致龍旣處分,所謂淸潤·致龍旣誣人自服,今無可論,而帳殿親問之時,言言飾詐,此等之類,挾其雜術,慫慂不逞之輩,其在礪世之道,不可白放,端川府定配。李光弼以鄕品之人,交結雜流,說道不緊之說,釀成致龍之言梯,比諸淸潤,可謂越重而其所說話,亦不過不愼口之致,參酌長鬐縣定配。弘淳曰,致龍旣以誣人自服,誣人亦有當律,不必以杖殺立的,還收成命,臣切望之矣。宋瑩中曰,此亦有後弊,誣人則渠不敢辭,成命還收,臣所望也。上曰,臺臣此言,亦是矣。厥漢八面見之,實無可惜,而此亦惻隱之一端,藹然所出之心,宜可擴充,且杖殺立的,豈可所忍乎?終難聽之矣。百祥曰,向者表文中有犯諱字,幾乎生事云,聞甚可驚。彼地避諱文字,實難詳知,初若未知,亦無奈何,而今番文字似可易知,終未覺得,此非大事,而彼人或不無視我國人爲泛忽之慮矣。聞黃景源赴燕時,彼中避諱文字,盡爲謄來云,使承文院謄置一本,凡於製述時,申飭考察,好矣。上曰,依爲之。出擧條百祥曰,勅使牌文,非久當入來,而若値動駕時,則似不無窘急之慮,問禮官預爲差出整待,待牌文使之卽發,好矣。上曰,牌文之尙不入來,可怪矣。百祥曰,勅使騎馬前十日,發送牌文,例也。勅行騎馬在於今月初旬云,則勅牌出來,要不出數日間事也。上曰,所奏是矣,問禮官先爲差出,可也。洪良漢曰,問禮官差出事,旣已命下矣。遠接使頃日雖下敎,姑未及啓下,一體分付擧行,何如?上曰,依爲之。出擧條百祥曰,考見前例則壬戌勅行,七月出來,而謝恩一款,合付於節使,癸未年則勅行六月出來,而別出謝恩使,九月拜表矣。雍正年間凡係謝恩一切,順付於節行定式云,今亦不必差出別謝恩使矣。上曰,依癸未例擧行,可矣。百祥曰,然則謝恩使,當於勅使在館時,差出矣。上曰,依爲之。出擧條百祥曰,丙午年臣祖爲上使,而適病未赴,癸亥年故相臣金錫胄,以身佩安危之大臣,亦自請而往矣。臣雖在朝,別無可爲之事,以往役之任,仰報涓埃,是臣所懷,今番使行,臣請往焉。上曰,卜相屬耳,何可往矣?且豈無可往之人乎?上曰,未下直守令,明日內使之下直。良漢曰,帥臣亦一體使之下直,似好矣。上曰,依爲之。出榻敎象漢曰,當此月三開講之時,經筵官行公之人甚少,每患句艱,令政院申飭,何如?上曰,誰有之乎?象漢曰,李益輔·黃景源·徐命臣也。上曰,暮年三講,經筵事之若是不謝,其涉非矣。從重推考,卽爲牌招察任。上曰,判義禁今日內開坐,罪人酌處。諸臣以次退出。
上在昌德宮。常參以代理停,經筵停。
下直,尙州牧使金聖休,玄風縣監申,碧潼郡守韓師浹,金山郡守閔百恢,肅川府使金養一,富平府使安商楫。
洪麟漢達曰,明日國忌齋戒,再明日正日,二十五日·六日·七日,動駕相値,八日·九日,國忌齋戒正日,此七日常參,頉稟。令曰,知道。
又達曰,大司憲鄭弘淳呈辭,執義金元行在外,掌令李堉未肅拜,一員未差,持平邊得讓·李得培未肅拜,今日以監察茶時之意,敢達。令曰,知道。
又達曰,左副承旨洪良漢,同副承旨李思觀,今日不爲仕進,竝卽牌招,何如?令曰,依。
傳于洪麟漢曰,奏請使勅使行期,使之探奏矣。使行渡江狀,纔已入來,而勅使行期則尙無消息,令備局分付灣尹,卽爲探奏。
傳于李思觀曰,問禮官禮單,亦爲封置。
傳于洪良漢曰,前排次知敎鍊官,欲爲前例上下,率前排五人,明日開門時待令事,分付。
洪良漢達曰,明日次對爲之事,命下矣。兩司除在外未肅拜不爲行公人員,竝待開門牌招,以爲推移入侍之地,何如?令曰,依。
洪麟漢,以弘文館言啓曰,本館下番副修撰臣元義孫,以漢學兼敎授,今日本院取才時晝仕出去之意,敢啓。傳曰,知道。
又以兵曹言啓曰,自前陵幸時交龍旗差備馬,預爲調習矣。今亦依前例旗與竹,出郊外試習之意,敢啓。傳曰,知道。
洪良漢,以兵曹言啓曰,今此陵幸時,右邊捕盜大將鄭汝稷,以御營大將領軍隨駕矣。依前例限回鑾間,左邊捕盜大將具善復姑爲兼察,何如?傳曰,允。
洪麟漢,以兵曹言啓曰,經宿陵幸時,留都營循例狀啓,則付撥以送,如有時急狀啓,則別定京驛馬以送事,曾已定奪矣。今亦依此擧行,何如?傳曰,允。
洪麟漢,以戶曹言達曰,卽接內需司啓下牒呈,則二郡主房設宮,依淸衍郡主房例擧行事,依判下報來矣。田畓買得價銀一千兩輸送,田庄未備前需用次本曹太五十石,宣惠廳米五十石,限五年上下,元結一百結,依本房望呈,亦爲劃送之意,敢達。令曰,知道。
洪良漢,以司僕寺內乘,以一二提調意啓曰,今此明陵幸行時,內乘二員當爲隨駕矣。假內乘一員差出入直,而還宮後卽爲減下,何如?傳曰,允。
兵曹口傳政事,以金章魯,爲假內乘。
洪麟漢,以司僕寺官員,以提調意啓曰,今此陵幸時各樣入把馬,依前例別單書入,其中驛馬則令兵曹,依例知委,各驛,直爲入把,何如?傳曰,允。
又以司僕寺官員,以提調意啓曰,自前陵幸時,沙峴及德坡峴兩處,俱以險峻,臨時啓稟以人夫奉駕,而至於碌磻峴,則昨年春提調臣兪拓基入侍時,不必以人夫替把爲敎,昨年秋明陵幸行回鑾時,則以人夫替把事,命下矣。今番幸行時,何以爲之乎?敢稟。傳曰,依。昨年例擧行。
又以義禁府言啓曰,罪人高致龍,全羅道羅州牧黑山島定配,罪人淸潤,咸鏡道端川府定配,罪人李光弼,慶尙道長鬐縣定配,而以傳敎內辭意,具罪目,依例發遣府羅將,押送于各其配所之意,敢啓。傳曰,知道。
以表文査對不審事,謝恩兼冬至使海春君等,惶恐待罪事,狀啓,傳于鄭尙淳曰,勿待罪事,回諭。
領中樞府事李天輔箚子曰,伏以,臣病濱死,大朝特敎之下,荐違嚴召,伏枕惶隕,惟願速死。而卽伏承留都之命,在臣分義,當此累日動駕,苟有一分起動之勢,則豈敢不扶舁趨承?而顧臣病狀,下腹塊癖,升降無時,一日之間,屢度衝上,若將頃刻垂盡,粥飮下咽則輒復發作。積敗之氣,餘者無幾,昏仆床席,轉側須人。雖欲强起赴陣,臥扈宮城,而當其疾劇,宛轉叫楚,觀瞻懍然。如或不幸,仍而隕窒,則其爲公私狼狽,當如何哉?反復思惟,玆不得不疾聲呼籲。伏乞离明,特賜哀憐,轉稟大朝,將臣留都之任,劃卽變通,仍治臣違命之罪,以嚴邦憲焉。取進止。答曰,覽箚具悉卿懇。卿之疾,尙今未瘳,心用慮念。留都之任,事體甚重,仰體大朝特命之意,卿須安心勿辭,用副企待之望。仍令曰,史官往諭。
上在昌德宮。常參以代理停,經筵停。
中宮殿,藥房口傳問安。答曰,知道。
藥房都提調臣李,提調臣李昌壽,副提調臣具允鈺啓曰,伏未審日間,聖體調攝,若何?寢睡·水刺諸節,亦何如?劑入湯劑,已盡於昨日,而臣等久未入侍,動駕前診候有不可已,卽與諸御醫入侍,詳察聖候,議定繼進當否,爲宜,臣等不勝區區伏慮,敢來問安,竝此仰稟。答曰,知道。氣則一樣,湯劑五貼加劑以入,後日次入侍,宜矣。
傳于具允鈺曰,三獻官,一品都尉中有隨駕之人爲之,園所大祝爲執禮,執禮爲大祝。
傳于洪麟漢曰,大臣·備局堂上詣閤。
傳于李思觀曰,牌文出來不遠,動駕相値,御貼名貼預待,中路問安使禮單,亦爲備待事,分付。
傳于李永暉曰,關西女人赴濬川之役云,誠爲可尙,俄者亦已下敎,而回還時,令戶曹米布從厚題給。
李思觀因兵曹草記啓曰,今此陵幸時,右邊捕盜大將鄭汝稷,以御營大將領軍隨駕,依前例限回鑾間,左邊捕盜大將具善復,姑爲兼察事,允下矣。左邊捕盜大將具善復,待開門牌招聽傳敎,何如?傳曰,允。
又啓曰,今此陵幸時摠戎使率禁衛軍留都事,命下矣。摠戎使崔鎭海待明朝牌招,以爲聽傳敎之地,何如?傳曰,允。
又以禮曹言啓曰,來四月初九日宗廟夏享大祭親行事,啓下矣。永寧殿依前例同日遣大臣行祭事知委,何如?傳曰,允。
又以禮曹言啓曰,來四月初九日宗廟夏享大祭親行時,省牲·省器,依例以親臨磨鍊擧行乎?敢稟。傳曰,依前擧行。
又以禮曹言啓曰,來四月初九日宗廟夏享大祭親行事,啓下矣。王世子亞獻之禮,依例磨鍊擧行乎?敢稟。傳曰,置之。
有政。吏批,判書韓翼謩進,參判徐志修病,參議金尙喆病,行都承旨具允鈺進。趙爲司諫,黃冣彦爲掌令,李憲默爲獻納,沈鏽爲刑曹參議,李師曾爲兵曹正郞,韓德孚爲禮曹正郞,朴盛源爲軍資正,李顯喆爲濟用主簿,沈公猷爲軍資主簿,韓光爕爲典籍,鄭杺爲金溝縣令,韓光綮爲金化縣監,李彦忠爲孝章墓守衛官,李胤汲爲學錄,成大中爲校書著作,以李應協爲副摠管,金世選爲僉知,洪樗爲五衛將,兪嶈爲僉知,宋策爲訓鍊判官,李得永爲右從史,趙宗鉉爲洗馬,田泰祥·柳彙吉爲武兼,李益炡爲判府事,金商彦爲露梁別將,李宇平爲同知,尹秉淵·李邦鳳·李泰燁爲僉知,李泰祥·張志豐爲副護軍,趙雲逵·兪冣基爲副司直,鄭遠達爲副司果。
李思觀,以兵曹言啓曰,今此陵幸時,闕內入直訓鍊都監局別將·把摠·哨官,內三廳將·守門將·建陽門哨官等,例於每中日啓下,趁期替直,而今番則幸行與中日相値,番單子勢不得入啓,依舊例以二十四日入直人員,二十九日至仍爲入直,監軍巡將,亦以二十四日受點人員,二十七日至仍察,衛將·部將·行巡烽燧將等替直單子,及闕內大省記,書入于東宮,京中軍號入達受省字,隨駕所軍號,自隨駕所啓下頒布,而回鑾時若或日暮,則軍號啓下不無窘速之患,依例入達受省字,何如?傳曰,允。
又以兵曹言啓曰,今此陵幸時侍衛禁軍,不可不點擇以行矣。各番禁軍中新受馬,及病蹇不能致遠之類,依舊例今二十四日推移替直,何如?傳曰,允。
又以兵曹言啓曰,今此明陵擧動時,本曹郞廳侍衛及各差備,不可不備員。佐郞有闕之代,令該曹以在京無故人口傳差出,以爲備員侍衛之地,何如?傳曰,允。
兵曹口傳政事,以鄭彦輝爲兵曹佐郞。
洪麟漢,以訓鍊都監言啓曰,今此明陵行幸時,建陽門·西營兩處入直禁衛軍兵,及東營入直御營軍兵,依前例以訓局餘軍,前期一日替代,還宮後還入直事,自兵曹節目,啓下矣。建陽門軍一百名,哨官李鉉相,西營軍四十名,哨官張齊斗,東營軍五十名,哨官金涑率領,前期一日與禁·御兩營軍兵,替代入直,而還宮後還爲替直之意,敢啓。傳曰,知道。
又以訓鍊都監言啓曰,今此明陵行幸時,都監軍兵隨駕之外,外處各營,亦有入直軍兵,依前例局別將一員,別爲入直於北營,使之摠察,以重宿衛之意,敢啓。傳曰,知道。
又以禁衛營言啓曰,今三月二十五日,明陵幸行,仍詣昭寧園時,本營軍兵留都事,旣已定奪矣。建陽門·西營兩處入直軍兵,今月二十四日以訓鍊都監餘軍,前期替代後,本營五哨軍兵出番騎士,及標下軍兵等,專屬留都大將,而本營則千摠趙德濬,騎士將申檀,把摠李世佑,哨官張起允,敎鍊官朴泰樑,騎士二十五人,工匠牙兵四十五名率領入直,大藥庫則哨官崔藎,別破陣十四名率領守直,南別營則哨官李桂實,別騎衛三人·標下軍十名率領守直,崇禮門北邊頹城把守別騎衛金世柱,標下軍二十名率領守直之意,敢啓。傳曰,知道。
又以禁衛營言啓曰,今三月二十五日,明陵幸行,仍詣昭寧園時,建陽門·西營入直軍兵,以訓鍊都監餘軍替代後,仍赴留都陣,而還宮後以本營軍兵還入之意,敢啓。傳曰,知道。
又以御營廳言啓曰,今此陵幸時,東營入直步軍,以訓局餘軍前期一日替代事,自兵曹節目,啓下矣。今二十四日,與訓局餘軍替代,而還營後,還爲替直之意,敢啓。傳曰,知道。
又以摠戎廳言啓曰,今此幸行時,本廳諸色標下餘軍,量宜作隊,將官率領留待入直於本營事,兵曹節目,啓下矣。臣營標下之居在畿邑者外,以京居者抄擇其二百六十三名,而二百十三名則以各差備手,調用於留陣所,五十名則依該曹節目作隊,使將官率領,入直於鍊戎臺本營之意,敢啓。傳曰,知道。
又以守御廳言啓曰,今此明陵幸行時,守御廳諸色標下諸軍,量宜作隊,將官率領,留待入直事,自兵曹啓下矣。本廳中軍李思先別破陣八十名,量宜作隊,領率將校,及作隊軍兵,今二十四日爲始,依例留營入直之意,敢啓。傳曰,知道。
持平李得培達曰,臣志氣摧殘,言議巽軟,本不合於淸朝耳目之任,而目見言路壅塞,國事日非,玆於大朝次對,略陳所懷,而竊意躁競貪饕之亦不可不矯革,故言端自然拖及於爵祿使臣。臣之此語,非有深意,而言辭拙訥,忱誠未格,致勤特遞之嚴敎。揆以臺體,不可以成命之收還,晏然在職,而臣於入闕之後,又伏承俄下傳敎,辭旨截嚴,有非臣子所可承聞,奉讀未半,惶汗浹骨,終又有乖亂世道亡國之影等敎,爲人臣負此罪名,將何以容息於覆載之間乎?以此以彼,決難仍冒於臺次,請令遞斥臣職。答曰,勿辭。
李思觀達曰,持平李得培,再達煩瀆,退待物論。令曰,知道。
庚辰三月二十三日辰時,上御熙政堂。大臣·備局堂上引見入侍時,右議政閔百祥,判義禁洪象漢,司直李益輔,兵曹判書李昌壽,禮曹判書鄭彙良,吏曹判書韓翼謩,司直吳彦儒,司直沈星鎭,司直金尙翼,兵曹參判金善行,司直金相福,工曹參判朴相德,司直元仁孫,大司諫宋瑩中,持平李得培,副修撰金華鎭,左副承旨洪獜漢,記事官李性遂,事變假注書任光鉉,記事官申益彬·鄭彦暹,以次進伏訖。上曰,藥院提調今日次對,同爲入侍之下敎,中官不傳,當該中官從重推考,可也。百祥曰,夜來,聖體若何?上曰,日氣淸明,故氣亦差勝。百祥曰,寢睡·水刺諸節,亦如何?上曰,一樣矣。百祥曰,湯劑尙不進御,臣等日夜焦迫,保嗇聖躬,亦一爲孝之道,故臣等不得不仰請矣。上曰,監製都提調爲之乎?百祥曰,然矣。上曰,李領府事能爲留都乎?麟漢曰,領府事以病重陳箚乞免矣。上曰,聞李領府事陳箚云,左相留都。出榻敎百祥曰,動駕不遠,進御湯劑,深有所望矣。上曰,若氣不足則當進御矣。昌壽曰,大臣旣已仰奏,小臣別無所奏,而未爲診候,已至四十日,動駕只隔一宵,臣切悶焉。百祥曰,中宮殿氣候,如何?上曰,一樣矣。百祥曰,王世子氣候,亦如何?上曰,安過矣。百祥曰,王世孫氣候,亦如何?上曰,善在耳。上曰,關西厥女人又來濬川云,厥女執心堅固矣。女人何以濬川?象漢曰,戴土行之,而猶勝於弱男子云矣。百祥曰,此乃黃海兵使李景說狀啓也。以爲因黃州·鳳山·武學等上言,兵曹回關,竝令本道從長處之矣。城門把守軍及撥馬料米太,勅行時加立撥馬等役,皆以官納保中,計數減給,則不以爲怨。旗軍,乃是有勅時通一道輪回責立者,則勢難減給,撥所修理,係是公廨修補,分付本官,使之隨毁隨補,禁亂軍亦使該邑校卒從便移責。而至於許參都試事,武學均是立馬待變之卒,獨無科第拔身之階,則事當慰悅。而都數至於四千五百二名之多,試取若如騎別武士,則四等各技試取之際,勢費月餘,決非遠地武學所可堪者。依本道選武軍官例,每年一次以柳葉箭一巡,各其守令親監試所,一中以上者,抄報兵營,秋操時以柳葉箭一巡更試,通一道計分數居首一人,直赴殿試,之次一人許赴會試,而停操時則只邑試入格者,定期聚會於臣營試所,則足爲慰悅之方,請令廟堂稟旨,分付矣。撥馬料米太及勅使時通一道之役,則俱無可論,而至於撥所修理與禁亂軍,則依帥臣所請,自本官擧行,更勿橫侵於團束武學事,另加申飭,而如或復從前習,令帥臣摘發論責之意,定式施行。若其許赴都試一款,則其在慰悅之道,容或可許,而額數甚多,難於合試,則已之而已。苟依選武軍官例,別創試所,則近於開倖門,廣科路,決不可許施,此置之,何如?上曰,以邑試抄報之數,許赴於騎別武士都試,可也。出擧條百祥曰,此乃咸鏡監司李彛章狀本也。以爲頃因平安監司李成中狀啓,大差倭禮單蔘十五斤,還爲卜定北道事,筵稟定奪矣。三·甲兩邑,與彼地隔一衣帶水,故以田頭爲限,許民採蔘。産地不廣,採掘益繁,今至絶種之境,終年辛苦,苟得一根,視作千金。今若卜定而徵斂,則邊民之抵罪,兩國之生梗,卽必至之勢,聖上洞察民隱,特下三·甲貿蔘永除之命。德音頒到,曾未幾何,又使輸納,其勢不得不依前督責,徒致北民之驚撓,三·甲貿蔘,依前聖敎永除事,更令廟堂稟旨,分付矣。三·甲之貿蔘,旣關邊禁之疎虞,則其在慮後患杜奸弊之道,不可强令責納。臣意則依此狀請,許其永除,好矣。上曰,依前永除下敎擧行,可矣。出擧條百祥曰,遠接問禮官旣以啓下矣。勅牌若値於動駕時,則自行在所發送,多有掣肘之端。臣意則儐使以下,勿爲隨駕,留待京中,勅牌入來,則只受御帖於除朝辭發送,恐好矣。上曰,依爲之。出擧條百祥曰,謝恩使差出事,已命下矣。以進賀兼謝恩使爲名,何如?上曰,依爲之。出擧條星鎭曰,頃因前戶曹判書洪啓禧筵稟,稅米不入倉之七舡船主·監色等,囚禁督徵矣。巨濟·順天兩邑船人等所負穀物,今已畢納,自本曹當爲勘律,而其時自上有不可不用法之敎,筵臣亦以重施一律,仰請矣。其律有三等,似當稟定後勘罪,故敢達。上曰,以末律擧行,可也。出擧條得培曰,臣有所懷,敢此仰達矣。今日諸臣無論智愚,咸曰言路壅塞,國事罔極,此固今日急先變通者也。臣竊念聖學高明,治體鍊熟,豈不知媕婀含默之必至亡國哉?諸臣無至誠開導之事,聖心有因循不振之歎,數十年間風俗日下,今則竝與官師相規而都無之矣。其流之弊,至於不憚公議,恣行不法,而小民偏受其害,民無可保之望,國有必亡之勢,而諸臣無狀,徒事善媚求容,無有一人出氣力正言直論。國事至此,豈不寒心哉?臣知殿下聰明有臨,英略出世,豈如歷代凡主之惡聞直言哉?只爲苦心調劑,或慮臺臣之有所挾雜故也。雖然,所謂黨論,今已打破無餘,雖勸之使黨,諸臣則已無黨心矣,恐殿下未及詳察矣。蓋乙亥以前,則討逆之論未盡准請,上下相持,故諸臣之心,終未釋然,所以君上有未信之心,臣下有自阻之意。大抵治道貴在交孚,而君臣之間,終有一膜些子,此豈美事耶?上曰,此言則誠然矣。得培曰,乙亥以後則諸賊次第伏法,乙巳所不論者亦多正法,可謂反有過於乙巳所料矣。今則諸臣之心已釋然,無所礙滯,有何不足之心,必欲復售黨習耶?乙巳諸臣,亦當有蕩平之論,蓋以爲黨伐,是亡國之事也。討復旣行之後,宜以脅從罔治之意,卽行蕩平之治,此論亦在故相臣文忠公閔鎭遠疏中矣。令其奏議刊行,臣何敢誣也,故相亦豈有不誠之語哉?群下之心,實皆如此,而殿下一向疑阻,慮有挾雜,此臣所謂恐殿下未及詳察矣。伏願殿下,至誠求言,使諸臣得上言事之疏,虛心聽納,以廣聖德。今之臺閣一有彈駁,則殿下輒疑其擊去調劑之臣,沮戲蕩平之治。昔在蕩平之初,此等疑阻,不是異事,而今則滿庭諸臣,莫非殿下調劑之臣。上曰,蕩平之道則已行矣。然調劑之效,可見於民,而未見於朝廷矣。得培曰,以此疑臺閣,不亦過乎?若此不已,諸臣雖有過惡,殿下無由得聞,巨猾大慝,必將接迹於朝矣。人君治法,實爲後王之柯則,原夫後王之當法者,非無五帝三王之盛德,聖經賢傳之明訓,而自古國家,必有家法,自相紹述者,蓋其耳目濡染者,切近於躬行故也。今後嗣王不知殿下,苦心之攸在,只以今日規模,視爲當然,拒諫不已,則幾何以不至於亡國乎?殿下之罪言官,曾不留難,竄逐嶺海者,項背相望。人之氣節,難養而易消,故韓愈唐之大儒,其克養有素,而潮州以後,氣節消磨,我朝相臣盧守愼十九年居謫,而志節無可觀云。今人之不及此兩人者尙矣。嶺海風霜之餘,能保其氣節者幾何人矣?人君之所可培養者氣節,而殿下則摧折不已。是豈勵世作士之道乎?楚漢交爭之時,陳平之所深惡者,卽骨鯁之臣也。淮南謀叛之時,所憚者亦汲黯而已。眞臣之有關於國家者,誠大矣。今日廷臣,誰爲骨鯁之臣乎?顧此千乘大邦,無一人稱爲骨鯁者,如是而國可爲國乎?聖王爲治,必慮末流之弊,法之美者,無過於忠質文,而末流之弊,此猶未免。成周之始,武王·周公,定爲制度,可謂至矣。行之萬世,宜其無弊而及其末也,未免列國之分爭。魯之末,有削弱之弊,齊之末,有簒弑之臣。雖聖人作法萬全,猶尙如此,況摧折臺閣,惡聞讜言,已非美事,其末流之弊,不待智者可以知之。上曰,魯弊則猶可言,齊弊之二字,所奏非矣。得培曰,臣初登筵席,筵體甚疎,故語有不擇矣。得培因曰,君上有過擧,而無由匡格,諸臣有不法,而無由規警,媕婀諂媚,國事日非,民生失業,豈不痛哉?末流之弊,大蓋如此,爵祿使臣,其弊尤甚。然臣疎淺之蹤,立談之間,不可以盡言,第當先言其淺近處矣。朝廷氣色,專以爵祿驅使,以啓群下趨利之心,故一種貪利之徒,棄其所守,趨利無節,不復顧忌,於是利爲重而義爲輕。上曰,所奏漸入邪逕,予欲處分,而不爲就次,可矣。得培曰,臣豈有他心哉?上曰,予旣命就次,則何敢不爲?特爲遞差退出,可也。得培先退。上曰,陳章,予豈禁哉?只依丁酉古事也。陳章於小朝,有何異於大朝,而有可言之事,則亦可言之,且文陛一步之地許之,而誰有來者乎?不言之責,果在上乎,在下乎?白首暮年,又聞爵祿使臣之言,予心實愧矣。仍命書傳敎曰,爲人君,以爵祿使臣,能爲國乎?予非命臺臣結舌,亦非閉閤拒臺臣,則噫,丁酉盛時,雖命代理,我景廟代理之初,章奏踏至公車,今則諸臺除旨一下,輒稱在外,其雖行公者,作爲機關,必遞乃已,旣有陳書之路,則其所喑啞所非在何,旣許三對,則文陛一步地,亦已許矣。昔之謂不許章奏,亦無登對之路云者,復何爲說耶?設或常時,苦其索文喑啞者,不耐漆室之歎,雖不召,整衣等待,自衮闕至相規,而無隱而陳,臣節當然,而昔曰無路,今則不進,亦無路而然耶?今者李得培之初登次對,其所奏語可謂鐵中錚錚,若此其許不許,雖在其君,初以杜言路開端,則末梢宜請開言路,而言端忽入邪逕,邪逕謂何,卽恒心也。噫,予聞孔訓,君使臣以禮則有矣。噫,白首暮年,聞爵祿使臣之目,此負陟降也,此負蒼蒼也,此負靈臺也。噫,今世咈鬱者之心雖若此,悠悠此心,陟降俯燭,蒼蒼照臨,靈臺無愧,今何多諭,而此亦乖亂世道亡國之影也,不可不諭矣。上又曰,旣下敎,宜杜弊,持平李得培遞差。宋塋中曰,卽伏見所下傳敎,臣心之惶悚歉愧,已不可言,而持平李得培所奏,誠生疎矣。其有心無心,臣固不知,而纔陳一言,有此特遞之敎,以外面觀之,憲臣初登筵席,旋被譴遞,處分過中,殊非淸朝之美事,臣謂還收宜矣。上曰,儒臣亦陳所懷,可也。華鎭曰,言路杜塞,臺臣所奏,誠是矣。濬川事固不足引喩,而川渠壅塞,殿下猶爲疏鑿,則言路,卽國家血脈,血脈之壅塞,其害當如何?前後言事之臣,無一人不被罪罰,擧皆憂悶,而今者臺臣初登筵席,又以言獲罪,則此豈聖世之美事乎?臺臣遞差之命,卽爲還收,以示優容來諫之道,臣切伏望矣。上曰,兩臣所奏,是矣。遞差卽爲還收。閔百祥〈曰〉,臣有所欲奏者,而近於私事,極爲惶悚。臣之再從叔故相臣閔應洙有兩子,今皆作故,而長子百行,無子,次子百昌,只有一子,當以百昌之子,爲百行之後,而雖兄弟之間,取其長子,法典所不許,該曹勢難循例禮斜矣。故大臣奉祀事面稍別,前例亦多有可據者,以百昌之子濟烈,立爲百行之後,俾奉大臣之祀,有不可已。特令該曹破格,成給立案,何如?上曰,依爲之。傳曰,三嚴以寅正初刻爲之,聞領府陳箚云,左相留都。諸臣退出。
三月二十三日申時,王世子坐德成閤。承旨持公事入對時,同副承旨李思觀,記事官任希孝·鄭履煥·鄭彦暹,以次進伏。思觀曰,此乃忠淸監司狀達,而以破船人還爲下送,爲請矣。令曰,承旨讀奏。思觀讀奏訖。仍令踏達字。諸臣以次退出。
上在昌德宮。常參以代理停,經筵停。
洪良漢達曰,持平李得培,引避退待,已至經宿,尙未處置,事甚未安。大司憲鄭弘淳,卽爲牌招,何如?令曰,依。
以持平李得培牌不進罷職令旨,令于李思觀曰,推考徽旨捧入。
以寶劍望筒,傳于洪麟漢曰,以昨日受點人李景祜爲之,李景祜之代,以之次爲之。
洪麟漢,以扈衛廳別將,以留都大臣左議政意啓曰,臣承命留都,一依啓下事目,率領扈衛三廳軍官·軍士,今日申時結陣於金虎門·曜金門外,至大報壇前路,排列扈衛之意,敢啓。傳曰,知道。
又以扈衛別將,以留都大臣左議政意啓曰,明日大駕擧動後,都城各門向曛而閉,啓東時開門事,已自兵曹啓下矣。城門開閉,旣已趁早,則巡邏發巡亦當差早,待南山擧烽火,卽爲發巡,還宮後停止,宜令漢城府知委各部,使閭巷之人,預知此意,亦爲分付留都軍門,何如?傳曰,允。
大司憲鄭弘淳達曰,持平李得培以臣志氣催殘,言議巽軟,本不合於淸朝耳目之官,而目見言路壅塞,國事日非,玆於大朝次對,略陳所懷。而竊意躁競貪饕之亦不可不矯革,故言端自然拖及於爵祿使臣之此語,非有深意,而言辭拙訥,忱誠未格,致勤特遞之嚴敎。揆以臺體,不可以成命之還收,晏然在職。而臣於入闕之後,又伏承俄下傳敎,辭旨截嚴,有非臣子所可承聞,奉讀未半,惶汗浹背,終又有乖亂世道亡國之影等敎,爲人臣負此罪名,將何以容息於覆載之間乎?以此以彼,決難仍冒於臺次,引嫌而退。有懷斯陳,臺體宜然,聖敎誨諭,何至過嫌?請持平李得培出仕。答曰,依達。
以全羅監司狀達,四月朔進上秀魚卵,限內不得封進,惶恐待罪事,令于具允鈺曰,勿待罪事,回諭。
左議政李箚子曰,伏以,臣卽伏見傳敎下者,有以臣爲留都之命,臣不勝惶惑之至。夫藥院之必爲隨駕,事體之所不容已,情禮之所不容廢者,而況今動駕,至經信宿,豈有身帶提擧,反爲留都之理也?考之內局,旣無是例,揆諸義分,亦失其宜。苟如是則烏在其爲保護之任之義哉?今臣雖有瘡癤之症,而亦能强起,朝者已赴問候日次矣。將此一兩日,更加治療,庶無顚踣之慮,假使臣有不可動作之疾,則特賜遞免,可也。其可廢職分之當爲,前例之應行者耶?私分之缺蹙,姑勿論,其在國體,決不當若是。伏乞亟賜變通,俾臣依例陪往焉。取進止。答曰,卿懇。卿其安心留都焉。仍傳曰,遣史官傳諭。
上幸明陵齋室。常參以代理停,經筵停。
大駕晝停入幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大駕入明陵齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。朝廷二品以上·六曹堂上·大司諫口傳問安。答曰,知道。明陵·翼陵·敬陵展拜後,王世子遣宮官問安。答曰,知道。王世孫遣講官問安。答曰,知道。展拜順懷墓,還入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。朝廷二品以上·六曹堂上·大司諫口傳問安。答曰,知道。
以承傳色,口傳下敎曰,宣傳官一人送于敦義門護軍處,門限雖迫,問安中官入去後下鑰之意,分付。守宮承旨處,亦爲分付,待問安中官入去後,丹鳳門下鑰。
具允鈺啓曰,楊州牧使李之億,先詣園所,未及於各務差員肅拜之時,今姑來待,事甚未安。推考警責,使之追後肅拜,何如?傳曰,允。
傳于洪麟漢曰,殿庭喧譁甚,騎曹郞廳爲先記過,作門如此則雖政院使令,亦爲決棍事,分付都監。
又傳于曰,陵內喧譁特甚,兵曹禁喧郞廳記過。
又傳于曰,雨勢如此,挾輦軍兵雨具。
庚辰三月二十五日寅時,上幸明陵。具黑紗笠·絳紗袍,乘馬由仁政門出敦化門。都承旨具允鈺,右承旨鄭尙淳,左副承旨洪麟漢,右副承旨洪良漢,同副承旨李思觀,記事官任希孝·李性遂·金夢華·鄭彦暹,以次隨駕。大駕至廣通橋,命濬〈川〉堂上李昌誼入侍。下敎曰,濬川今至何境,而昨日雨後果無頹破之害否?昌誼曰,役事今始訖功,而雨後亦不無傷築處矣。大駕過昌陵後路,下敎曰,大巢至近之地放馬,極爲駭然,此後嚴禁之意,分付畿營。大駕至明陵,入齋室,具翼善冠·淺淡服·烏犀帶,以步輦展拜于明陵,仍奉審陵上及丁字閣·碑閣,仍詣翼陵展拜後,又爲奉審陵上及丁字閣·碑閣,仍詣敬陵,一如明·翼陵例,歷臨順懷墓,又爲奉審,還御齋室。諸臣退出。
上幸明陵齋宿。常參以代理停,經筵停。
李永暉達曰,大司憲鄭弘淳陪從,執義金元行在外,掌令黃㝡彦未肅拜,一員未差,持平一員未差,持平李得培呈辭,今日以監察茶時之意,敢達。令曰,知道。
傳于李永暉曰,中官旣已入去,內外門依鑰。
李永暉又以達曰,都摠府郞廳來言,闕內各處入直軍兵晝巡檢之意,敢達。令曰,知道。
又以兵曹郞廳來言,闕內各處入直軍士晝巡檢之意,敢達。令曰,知道。
又以守宮從事官來言,闕內各處入直軍兵晝巡檢之意,敢達。令曰,知道。
又以都摠府郞廳來言,闕內各處入直軍兵夜巡檢之意,敢達。令曰,知道。
又以兵曹郞廳來言,闕內各處入直軍士夜巡檢之意,敢達。令曰,知道。
又以守宮從事官來言,闕內各處守直軍兵夜巡檢之意,敢達。令曰,知道。
上幸昭寧園齋室。常參以代理停,經筵停。
王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。朝廷二品以上·六曹堂上·大司諫朝問安。答曰,知道。親祭罷後,王世子遣宮官問安。答曰,知道。王〈世〉孫遣講官問安。答曰,知道。政院·玉堂·藥房口傳問安。答曰,知道。大駕昌陵·弘陵展拜後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。大駕詣昭寧園入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。朝廷二品以上·六曹堂上·大司諫問安。答曰,知道。展拜後,政院·玉堂·藥房口傳問安。答曰,知道。
傳于洪麟漢曰,諸司預備。
又傳曰,儒臣任㻐入侍。
傳于洪良漢曰,旣伸情禮,昨今日推考,倂置之。
傳于洪麟漢曰,陵所禁喧郞廳及作門哨官記過,亦卽置之。
又傳于曰,軍兵昨日經夜,其已饋粥耶?今日又將經夜,若不饋粥,作門內軍兵,自內當饋粥,作門外則各其軍門卽爲饋粥,明日差晩回駕,軍兵朝飯,此處爲之,晝停所午飯之意,一體分付。
又傳曰,卽今樹底茂密,不無虎患,分付三軍門戒嚴。
傳于具允鈺曰,自洞口至崇禮門外捧上言。
又傳曰,回駕時百官插羽。
洪麟漢,以兵曹言啓曰,依傳敎隨駕禁軍及駕後與標下軍兵等,設粥分饋之意,敢啓。傳曰,知道。
又以訓鍊都監言啓曰,依傳敎隨駕將校·軍兵等,設粥分饋之意,敢啓。傳曰,知道。
又以御營廳言啓曰,依傳敎隨駕別抄及將校·軍兵等處,設粥分饋之意,敢啓。傳曰,知道。
守宮承旨李永暉啓曰,闕內無事之意,敢此馳啓。踏啓字。
庚辰三月二十六日丑時,上親祭。明陵。入侍時,都承旨具允鈺,右承旨鄭尙淳,左副承旨洪麟漢,右副承旨洪良漢,同副承旨李思觀,記事官任希孝·李性遂·金夢華·鄭彦暹,以次入侍。上具翼善冠·淺淡服·烏犀帶,行祀事于丁字閣。亞獻官右議政閔百祥,終獻官永城尉申光綏,大祝應敎任㻐,奉香都承旨具允鈺,奉爐同副承旨李思觀,進爵官左副承旨洪麟漢,奠爵官右副承旨洪良漢,三獻禮畢後,上臨望燎位燒祝後,仍入幕次。下敎曰,今日少伸情禮,而六月初八日忌辰,一未參祀,尤切追慕,明年則已定展拜於崇陵,陟降當下監矣。今年六月當來此,親行祀事矣。仍行辭陵禮,還御幕次。卯時,上又具黑紗笠·絳紗袍,乘馬出明陵洞口,詣昌陵入幕次,改爲淺淡服,以步輦詣陵所,展拜後奉審陵上及丁字閣·碑閣,仍詣弘陵,行再拜禮於丁字閣,仍奉審陵上,仍詣弘陵右岡。下敎曰,敬基殿參奉安載健,使之入侍。載健進伏。上曰,此處穴少,而藏風向陽則極矣。載健曰,穴星雖少,頗有微妙之理矣。上曰,予之得此穴,意有在矣,日後省民弊,想不少矣。仍入幕次,又具戎服出洞口,詣昭寧園,諸臣以此陪從。作門哨官記過事。駕前下敎上入高陽晝停所,政院·玉堂·藥房口傳問安。答曰,知道。巳時,大駕出幕次,京畿監司率各務差使員入侍事,下敎。京畿監司尹汲,楊州牧使李之億,高陽郡守李泰遠,廣州府尹元景濂,以次進退。上,下敎曰,守令賜膳,古無前例,今番陵行,效勞多矣,玆以賜膳矣。又敎曰,虎皮一令,弓矢各一部,京畿監司地方官處賜給。上曰,高陽郡時囚罪人重律外,一倂放送,本郡稅大同,特減三斗。出榻敎又敎曰,楊·高一也,高陽旣減三斗,楊州亦一體爲之。出榻敎傳曰,守御使入侍。鄭翬良進伏。上曰,北漢摠攝領軍,明日跪迎路傍事,分付。上以御筆震翰一句,下於高陽郡守李泰遠。仍下敎曰,摸刻懸板於客舍,可矣。大駕詣昭寧園入幕次,改爲淺淡服,展拜園所,奉審丁字閣碑閣後,仍御齋室。諸臣退出。
上幸昭寧園齋宿。常參以代理停,經筵停。
中宮殿·世子宮·嬪宮,政院口傳問安。答曰,知道。
世孫宮,政院問安。答曰,知悉。
中宮殿,藥房口傳問安。答曰,知道。
中宮殿,朝廷二品以上·六曹堂上口傳問安。答曰,知道。
李永暉達曰,大司憲鄭弘淳陪從進,執義金元行在外,掌令黃冣彦未肅拜,一員未差,李得培呈辭,今日〈以〉監察茶時之意,敢達。令曰,知道。
又以都摠府郞廳來言,闕內各處入直軍兵晝巡檢之意,敢達。令曰,知道。
又以兵曹郞廳來言,闕內各處入直軍士晝巡檢之意,敢達。令曰,知道。
又以守宮從事官來言,闕內各處守直軍兵晝巡檢之意,敢達。令曰,知道。
又以都摠府郞廳來言,闕內各處入直軍兵夜巡檢之意,敢達。令曰,知道。
又以兵曹郞廳來言,闕內各處入直軍士夜巡檢之意,敢達。令曰,知道。
又以守宮從事官來言,闕內各處守直軍兵夜巡檢之意,敢達。令曰,知道。
上在昌德宮。常參以代理停,經筵停。
夜一更,流星出南方天際,狀如拳,尾長二三尺許,色赤。
王世子遣宮官朝問安。答曰,知道。王世孫遣講官朝問安。答曰,知道。親祭罷後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。朝廷二品以上·六曹堂上·大司諫口傳問安。答曰,知道。
中宮殿,留院承旨口傳問安。答曰,知道。世子宮·嬪宮,口傳問安。答曰,知道。世孫宮,口傳問安。答曰,知悉。中宮殿,藥房口傳問安。答曰,知道。
大駕晝停入幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。還宮後,政院·玉堂·藥房口傳問安。答曰,知道。朝廷二品以上·六曹堂上·大司諫口傳問安。答曰,知道。
李永暉達曰,大司憲鄭弘淳陪從進,執義金元行在外,掌令黃冣彦未肅拜,一員未差,持平李得培呈辭,一員未差,今日以監察茶時之意,敢達。令曰,知道。
傳于洪麟漢曰,大臣及畿伯·差員守令入侍。
又傳于曰,暗行御史任㻐入侍。
又傳于曰,行司直金聖應,判敦寧李昌誼,明日畿伯入侍時,同爲入侍。
守宮承旨李永暉啓曰,闕內無事之意,敢啓。踏啓字。
庚辰三月二十七日丑時,上親祭昭寧園。入侍時,都承旨具允鈺,右承旨鄭尙淳,左副承旨洪麟漢,右副承旨洪良漢,同副承旨李思觀,記事官任希孝·李性遂·金夢華·鄭彦暹,以次入侍。上具翼善冠·淺淡服·烏犀帶,行祀事于丁字閣。亞獻官右議政閔百祥,終獻官永城尉申光綏,大祝司僕正朴相喆,奉香都承旨具允鈺,奉爐同副承旨李思觀,進爵官左副承旨洪麟漢,奠爵官右副承旨洪良漢。三獻禮畢後,上臨望燎位燒祝後,仍入齋室。辰時,上具戎服,還宮時,諸臣依前隨駕。上曰,自洞口至德坡峴,訓局吹打入之,自德峴至高陽,御營廳吹打入之,自高陽至新院,龍虎營吹打入之,自新院至磚峴,摠戎廳吹打入之,自磚峴至延恩門,禁衛營吹打入之,自延恩,守御廳吹打待令事,分付。大駕至新院晝停所,下敎曰,畿伯·各務差使員,使之入侍。京畿監司尹汲,楊州牧使李之億,廣州府尹元景濂,長湍府使具鼎煥,通津府使金光白,高陽郡守李泰遠,嘉平郡守徐有寧,良才察訪梁禹恒,以次進伏。上〈曰〉,高陽大同,旣令蠲減,楊州亦一例爲之,可也。尹汲曰,春大同則幾盡收捧,略有未收,其未收則依下敎減給,三斗已捧者則待秋減給似好,戊寅前例如此矣。上曰,依爲之。上曰,道伯差使員,及判敦寧李昌誼明日來待。大駕出晝停還宮,入大內,諸臣退出。
上在昌德宮。常參以代理停,經筵停。
貞禧王后忌辰齋戒。
大殿·中宮殿·世子宮·嬪宮·世孫宮,政院·玉堂口傳問安。答曰,知道。朝廷二品以上·六曹堂上單子問安。答曰,知道。
中宮殿,藥房口傳問安。答曰,知道。
洪良漢達曰,卽者司書李在協,以其親病,陳書徑出,原書以國忌齋戒,纔以退却矣。所當直捧禁推徽旨,而此與無端徑出有異,推考警責,何如?令曰,依。
李思觀達曰,領議政金尙魯上書到院,而國忌齋戒,留院之意,敢達。令曰,入之。
藥房都提調臣李,提調臣李昌壽,副提調臣具允鈺啓曰,展拜陵園,情禮俱伸,歷日動駕,侵夜還宮,伏未審聖體調攝,若何?勞動旣多,不瑕有損乎?寢睡·水刺諸節,亦何如?劑入湯劑已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。雖伸情禮,心則一倍,而氣亦一樣矣。
具允鈺啓曰,京畿監司尹汲,各務差員廣州府尹元景濂,楊州牧使李之億,長湍府使具鼎煥,通津府使金光白,高陽郡守李泰遠,加平郡守徐有寧,良才察訪梁禹恒,濬川堂上金聖應·李昌誼,依昨日下敎來待矣。傳曰,藥房入診,同爲入侍。
傳于洪麟漢曰,今番隨駕軍兵,及留都留營扈衛廳軍兵,疾病有無,問啓。
洪麟漢達曰,明日次對,兩司當爲進參,除在外外,未肅拜不爲行公人員,竝待開門牌招,以爲推移入對之地,何如?令曰,依。
李思觀,以侍講院言達曰,本院司書李在協,連日入直矣。以親病陳書徑出,下番闕直,事甚未安。說書鄭履煥,卽爲牌招入直,何如?令曰,依。
又以吏曹言啓曰,今此宗廟夏享大祭親祭時,大祝以下諸執事,當以侍從塡差矣。前銜中時無職名人員,令該曹卽爲口傳付軍職,何如?傳曰,允。
鄭尙淳,以禮曹言啓曰,來四月初九日太廟夏享大祭親行時,王世子亞獻之禮,旣命置之,出還宮時,王世子闕門外祗迎之節,何以爲之?敢稟。傳曰,爲之。
洪麟漢,以兵曹言啓曰,依傳敎內吹螺赤及龍虎營吹打手等處,依例以木綿施賞之意,敢啓。傳曰,知道。
又以訓鍊都監意啓曰,今番陵幸時,御前前排軍及吹打手等處,依傳敎施賞之意,敢啓。傳曰,知道。
又以禁衛營言啓曰,依傳敎本營吹打手四十名,各木綿二疋施賞之意,敢啓。傳曰,知道。
又以御營廳言啓曰,依傳敎本廳吹打手四十一名,各木綿二疋施賞之意,敢啓。傳曰,知道。
又以摠戎廳言啓曰,依傳敎本廳吹打手四十二名,各木綿二疋施賞之意,敢啓。傳曰,知道。
又以摠戎廳言啓曰,依傳敎北漢僧軍賞試射,明日設行於鍊戎臺本營之意,敢啓。傳曰,知道。
又以守禦廳言啓曰,因傳敎本廳南漢吹打手施賞後,卽爲還送之意,敢啓。傳曰,知道。
領議政金尙魯上書曰,伏以,天氣朗淸,百靈衛護,大朝殿下,展禮陵園,回駕萬安,臣民抃喜,如何名諭?顧臣情苦疾劇,跧伏田里,洊逋召命,尙寬嚴誅,冒控哀懇,未蒙矜兪,臣誠惶隕悚蹙,寤寐待譴。當此遠途行幸之日,旣不得進身陪扈,又未克祗候路左,情禮廢矣,臣分蔑矣,卽此而臣之罪,尤合萬隕,國有常憲,其敢幸逭?伏乞离明,遄降威罰,以彰其罪,千萬之幸也。答曰,覽書具悉卿懇。以疾未參,其何所傷?近日鼎席俱備,心切喜矣,而然卿職在首揆,造朝無期,寔用憫焉。卿須體大朝懃懇之盛意,顧小子日夕之望,安心勿復控辭,其卽入來造朝焉。仍令曰,史官往諭。
三月二十八日巳時,上御熙政堂。藥房入診,畿伯·各務差員·濬川堂上同爲入侍時,都提調李,提調李昌壽,副提調具允鈺,京畿監司尹汲,楊州牧使李之億,長湍府使具鼎煥,通津府使金光白,高陽郡守李泰遠,加平郡守徐有寧,良才察訪梁禹恒,濬川堂上金聖應·李昌誼,記事官任希孝·金夢華·鄭彦暹,醫官金履亨·方泰輿·許礈·金德崙·李以楷·金履貞·鄭允協,以次進伏訖。李曰,勞動之餘,聖候諸節夜來,何如?上曰,一樣矣。曰,寢睡·水刺,亦何如?上曰,亦一樣矣。李昌壽曰,昨日煎入湯劑,果已進御乎?上曰,姑未進御矣。昌壽曰,登陟之餘,脚部微痛之候,何如?上曰,步蹀猶勝於前日矣。曰,丸劑連爲進御乎?上曰,便同生面,未及進之矣。曰,日前臣伏奉丸劑間進之敎,而不勝喜幸矣。湯劑雖爲一時之速效,其致遠之力,則丸劑尤勝,間間進御,豈不爲好耶?昌壽曰,丸劑則受效長遠,不可不進御矣。曰,中宮殿氣候,何如?上曰,一樣矣。曰,王世子氣候,何如?上曰,亦一樣矣。曰,嬪宮氣候,何如?上曰,一樣矣。曰,王世孫氣候,一樣平順乎?上曰,好在矣。曰,日刻漸長,講學必優矣。上曰,日前問於世孫曰,朴聖源勸汝讀書,於汝何如云,則以欲善成就。爲對,稚兒讀書,豈有好着者,而其所對誠不泛矣。成就在講官,朴聖源,果至誠爲之矣。曰,聖源有學問工夫,且不染於時俗,講官誠得人矣。請診候。上曰,可矣。金履亨·方泰輿·許礈·李以楷·金德崙·李泰遠·金履貞·鄭允協,以次診候訖。履亨曰,左右三部不沈不浮,度數調均,而左寸關胃脈虛軟之候,如前一樣矣。諸醫所奏竝同。上曰,黃河有可淸之期,而左寸關虛軟,則難以復常矣。曰,瓊玉膏等劑,連爲進御,則豈無復常之理乎?惟在於調養矣。上曰,昨日還宮時,見川路廓淸,都城血脈,始得相通,今世人心,若如此川之通豁,則豈不好耶?濬川堂上,能開川渠,而若使之開世道,則必難之矣。曰,濬堂皆是重宰,豈不可以此期待耶?曰,湯劑之繼進當否,當議定矣。上曰,依爲之。履亨曰,此政丸劑可進之時,若至六七月,則似宜停止,八味元雖無加入,亦涉不妨,前方中加入材料,姑爲拔去劑入,六七月前間間進御,似好矣。曰,首醫所奏如此,必於盛夏前,進御伏望矣。上曰,理中建功湯五貼,依前方劑入,加減八味元依前前方一劑劑入。出榻敎具允鈺曰,臣則以監煎事,先爲退去矣。上命注書召入他承旨。同副承旨李思觀進伏。上曰,陽智年事,何如?可耕處亦已盡耕,而勸農節次,何以爲之?奏達,可也。德崙曰,不待勸耕而査陳之後,頗爲廣耕,春秋之牟亦得茁茂矣。上曰,德崙之治邑,何如耶?尹汲曰,吏民俱便云矣。上曰,陽智戶口幾何?德崙曰,七千餘戶矣。上曰,淸安亦已安集,汝須着心,勸民入居,可也。道臣旣聞此敎,汝若不能,則都政必爲中考矣。上曰,高陽年事,何如?泰遠曰,今年節序差早,秋牟則已爲發穗,春牟之早者,亦有發穗處,而稻畓已耕四分之三,田畓各穀,俱有豐徵矣。臣方留意於起陳,而樹木成林,沙石堆圮處外,皆欲勸耕矣。上曰,有民瘼乎?泰遠曰,別無可奏者,而今番陵幸時凡需,皆以儲置米會減,故動駕三日,民不知之,於渠爲大惠矣。上曰,楊州年事,何如?於卿別無可飭之言,須善爲之。李之億曰,春秋兩麥俱有豐徵,堤堰六處,皆得儲水,而久陳處則査陳之後,亦得廣闢,故雖深山窮谷間,有入居之民,此由於隨起隨稅之效矣。上曰,廣州則何如?元景濂曰,昨年年事豐登,故陳田無多,而今年隨起隨稅之後,以分給種子見之,起耕處頗爲夥然矣。上曰,通津何如?金光白曰,通津則專耕牟麥,而牟麥有善成之望,且洞畓則卄三日雨後幾盡付種,野畓則待乾乾破,故今始間間爲之矣。上曰,旣言于道臣,而祖江娼妓,何以逐之?此食國穀之蠹也。汲曰,其逐去不難,不過一號令間事。上曰,予則欲逐巫女而不能矣。汲曰,巫女則數多,而此則逐之不難矣。上曰,長湍年事,何如?具鼎煥曰,春秋牟麥,皆有豐登之望矣。上曰,隨起隨稅後有效乎?鼎煥曰,果有實效矣。上曰,予以副望,除汝此府,汝旣孝於親,宜忠于國矣。予以長湍赤子,付汝着念,善爲可也。上曰,加平何如?徐有寧曰,牟麥皆好矣。上曰,査陳後,何如?有寧曰,隨起隨稅後,多有入來之民矣。上曰,非私於汝也。予於丁丑見汝,而已知汝能堪當,故除汝此郡,汝勿忘丁丑,可也。有寧曰,臣年少才疎,實有不逮之歎,而聖敎如此,豈敢忘之乎?至梁禹恒。上曰,位田先睹地賣食之弊,禁之耶?禹恒曰,臣連爲禁斷,而道臣亦爲關文申飭,故有效矣。上曰,有弊瘼乎?禹恒曰,近來驛弊,莫過於路卜矣。一自炭幕路卜禁斷之後,其弊歸於驛卒,大小別星過去時元定外,每每急時責督,故驛卒不能支撐矣。上曰,聞甚可駭,此後若此者,令道臣隨現重治。出擧條上命守令·醫官先退。汲曰,曾有八道道臣·節度使·大司憲,凡於動駕時,懸玉頂子於笠前,以復舊規之命矣。臣於今番,亦依下敎懸之而心甚不安,舊規之中廢,亦未必不由於此矣。臣意則仍爲寢止無妨,舊規終不可廢,則以銀易玉似好,敢此仰達。上曰,過矣。諸備宰之意,何如?曰,臣則以畿伯之所奏,爲是矣。聖應曰,畿伯所達,誠有意見矣。昌誼曰,此雖舊例,中廢已久,心之不安,義所不可,道臣旣以此陳達,則宜有變通之道矣。昌壽曰,雖是舊規,寢止恐無妨矣。上曰,此乃故規,故下敎而忘之。今番果行乎?今卿所奏,實由衷曲,古禮雖可惜,嘉其心,特寢其命焉。出擧條上曰,君臣之間如此矣。昨見懸玉,意以爲如何,欲問而未果,今聞所奏,覺有前敎,畿伯所陳,其心是矣。前日趙,讀御諱,低微而被論,子讀父名,其心豈得安乎?今番陵所任㻐,讀至御諱,亦低聲讀之,此非一時人事,其心眞有所不安而然矣。予於小次,以其是之之意,言于承旨,而畿伯所奏,與此同矣。上曰,懸玉頂,載於續典矣。汲曰,似然矣。汲曰,廣州,卽關防重地,臣於春巡時,聞諸將校言,則前有久勤四窠,每都目除送邊將,而近來窠闕甚窄,間都政除送,只是一窠云,雖滿久勤,亦多不參,故武士輩之入居城內者,比前甚少,此專由於不用久勤之致,而重地武士,不可不塡充矣。大臣·兵判旣爲入侍,下詢處之。四窠雖不得復舊,必於每都目除送,以爲慰悅之道,似好矣。曰,道臣所奏,誠爲得宜,而領相之新變通屬耳,不可遽然復改矣。昌壽曰,廣州亦有自辟之一窠矣。上曰,欲令備局稟處,而國家政令之朝變夕改,亦難矣。汲曰,臣有所懷,敢達矣。京畿,卽王畿也,與諸道自別,而各道罪人之編配者,或爲取遠,定配於畿內。凡有罪者,屛諸四裔,不與同中國,而今反自四裔而屛中國,事體豈不未安乎?且妖惡之類,尤不可近置畿內。此後則分付諸道,俾勿定配於畿內,何如?曰,畿伯所陳,誠有意見矣。上曰,所奏是,依爲之。出擧條上命注書持入西北廳上言,思觀讀奏訖。上曰,西北內外地,爲氷炭矣。昌壽曰,昨年變通之後,互相猜隙云矣。上曰,昔在西北廳試射時見之,則只是六鎭七邑人,而嗣服後因御史·道臣之陳請,許入內地,故今則漸至於多矣。其實則邊地爲主,而內地付料旣許三窠,則內地武士豈敢如此乎,?昌壽曰,日前內地武士輩來見臣告歸曰,三都政三窠付料,難可等待云,故臣以爲汝輩設或上言,以俟處分則可也,而旣有將幕之分,則何敢告歸於將前乎?仍爲決棍矣。上曰,決棍則得體,而上言則卿果指使爲之矣。上曰,承旨書之。傳曰,西北武士昔年設置,蓋愛恤武士之盛意,而嗣服後或御史陳請,或道臣狀請,皆入內地。今則主爲客,客爲主,紊亂莫甚,故頃者欲爲釐正。因下敎,乃知此非渠廳之濫入,由御史·道臣陳請而然。此則非徒御史·道臣之輕請,卽予過爲許施者。旣知之後,一竝沙汰,近於不敎而治,而三十年同廳者其亦健兒,亦不忍命汰,幾番下詢,幾番商量?今則主爲重,客爲輕,雖有輕重之分,待之之道一也。此乃體昔年之盛德,顧南武之落莫,則渠何敢稱冤?往者東郊西北邊地人,有此擧。噫,撫恤勅勵,俱是愛之之道,曲盡爲北,則其所猥濫,不可不懲,故初則沙場欲爲決棍,命兵判決棍,亦爲寬典,而其後事尤帖然,內地武士之三窠許料,豈比沙汰?三都目一擬,比諸勿施,其若霄壤,則內地武士之今又上言,非徒猥濫,昔年愛恤西北邊地之盛意,不能遵奉,以御史·道臣之陳請,濫開其路,今則仍此而內外之武士,互相若此,成一猜隙。噫,愛恤之盛意,反歸於相爭之端,豈不懍然?凡此等事,勿論强者·弱者,竝治而後,其端可息,而上言措語,有若立隻,尤涉無據,令該房承旨持隨者,意蓋已施外地武士之棍,獨不施於內地武士乎?命兵判欲爲決棍,今聞所奏,渠等往者下直兵判云,此不滿之意。其所棍治,可謂得體,而何言上言二字,導其猥濫乎?聞其所奏,比諸外地武士,自辦上言者有間。人君勅勵,宜先所重,此事若不嚴隄防,西北可悶,兵判之旣已嚴治,反許上言,不審甚矣。今者上言,近於使爲,豈可徒棍於無識此輩乎?兵曹判書李昌壽,下義禁府推考。出傳敎上曰,如是然後,可戢武士之心矣。昌壽曰,處分誠好矣。昌誼曰,今此處分,有勝於罪責武士輩矣。昌壽退出。曰,處分固好,而兵判旣施棍治,則足懲武士,且上言則不過語次間攙入者,非指使爲之,則重臣禁推,其罰太過矣。上曰,欲令該府處之,而以推考爲之,此不過勅勵之意矣。曰,大祭不遠,而纔經陵幸,勞動之餘,不必親行矣。上曰,今此大享,何可不參乎?曰,更當仰陳矣。曰,領相尙在江外,姑無動靜。當此客使臨境之時,廟務外,多有相議事矣。且臣等同被罪罰,重卜之後,適値訊囚,臣等則出肅,而領相則以在外尙未造朝,臣等尤爲不安矣。上曰,予欲敦諭而未果矣。向來事,非領相之過也。昌誼曰,濬川今爲訖功,而不可以一番濬川置之,戶曹·備局·軍門句管爲之之說,誠好矣。聖應曰,如此然後,濬川必有功效矣。今則用木柵爲之,而四五年後木柵必朽,以石築之,然後可以有效矣。上曰,領相之議亦如此,而禁川橋雖有石築,亦已塡塞矣。昌誼曰,不一開濬,豈不塡塞乎?以禁川橋濬開事,有所仰達者,當於後日筵中,與戶判·判尹同入稟正矣。上曰,可矣。諸臣遂以次退出。
上在昌德宮。常參以代理停,經筵停。
貞僖王后忌辰。
李思觀啓曰,卽者副應敎徐命天,以其親病,陳書徑出,原書以國忌正日纔已退却矣。所當直捧禁推傳旨,而此與無端徑出有異。推考警責,何如?傳曰,允。
傳于李思觀曰,受誓戒仁政殿爲之。
令于洪麟漢曰,大臣·備局堂上引接。
傳于洪良漢曰,飭已行矣,兵判處下敎,分付該曹放送,旣已分揀,勿捧傳旨。
洪良漢曰,兵曹判書李昌壽旣已分揀放送,卽爲牌招傳授命召,何如?傳曰,允。
以大司諫宋瑩中,持平李得培等牌不進罷職令旨,令于洪良漢曰,推考徽旨捧入。
李思觀,以侍講院言達曰,本院下番連日闕直,事甚未安。說書鄭履煥旣有只推之令,卽爲牌招入直,何如?令曰,依。
李思觀達曰,明日常參,諫院無進參之員。大司諫宋瑩中旣有只推之令,待開門牌招,何如?令曰,依。
又達曰,明日常參,政府西壁及工曹堂上,無進參之員。禮曹·兵曹長官,不爲進參,右參贊金相奭,工曹判書鄭亨復,參判朴相德,禮曹判書鄭暈良,兵曹判書李昌壽,竝待開門牌招,何如?令曰,依。
備忘記,傳于洪良漢曰,今番隨駕武藝別監林秀雄,三中五分,巡令手金鼎郁,書字的姜泰英,挾輦軍金天興·金重弼·金泰成·尹夢昌·李泰成·黃尙民·梁時萬·李泰興·蔣泰福·朴尙瑞·柳慶良,三中六分,牢子曹阿只,三中五分,竝直赴殿試。
庚辰三月二十九日辰時,王世子坐時敏堂。大臣·備局堂上引見入侍時,右議政閔百祥,左參贊洪象漢,行副司直李益輔,吏曹判書韓翼謩,行副司直吳彦儒·金尙翼,吏曹參判徐志修,禮曹參判金相福,行副司直元仁孫,掌令黃冣彦,校理金華鎭,左副承旨洪麟漢,記事官李性遂,事變假注書任光鉉,編修官李壽鳳,記事官鄭彦暹,以次進伏。百祥曰,日氣不調,睿候何如?令曰,一樣矣。百祥曰,伏聞以感氣有欠安之節云。近日加減,如何?令曰,姑無顯差之道矣。百祥曰,寢睡·水刺之節,何如?令曰,一樣矣。百祥曰,睿候不平之時,必召醫官,使之診察,湯劑及茶飮,亦爲進御,如何?上曰,依爲之。百祥曰,大朝屢日動駕,且行親祭,勞動之餘,聖體如何?令曰,連日動駕,連夜將事,下懷甚憫。回鑾後聖體一向平安,區區忭悅之忱,曷可勝諭?百祥曰,中宮殿氣候,如何?令曰,一樣矣。百祥曰,嬪宮氣候,亦如何?令曰,一樣矣。百祥曰,王世孫氣候一向安順乎?令曰,好過矣。百祥曰,此江原監司金孝大狀達也。以爲江陵·平海兩邑邑底民家一時燒燼者,至於二百六十八戶,而人物燒死者,亦至十名之多矣。嶺東諸邑結後,春以麻布上納,例也。正當練絲織成之時,盡歸於燒燼之中,將以何物辦備以納乎?兩邑失火民人等,所納田稅大同,待秋成上納事,請令廟堂稟旨分付矣。田稅大同,乃是惟正之供,事體甚嚴,雖値歉歲,特恩外,不敢直請停退。而今且失火之民,其數不甚多,蕩殘赤立,萬無收捧之狀。道臣之言,似不爲過,朝家矜念之道,比他有別,且於此等處,從前亦多有別施優恤之例。依狀請,使之待秋上納,何如?令曰,依爲之。百祥曰,道臣狀達中二百六十八戶所納田稅大同之數,不爲開錄以達,事涉疎忽。當該道臣推考警責,何如?令曰,依爲之。百祥曰,兩邑燒死人等,自本道恤典擧行,似當依例,分付矣。令曰,依爲之。出擧條百祥曰,此卽濟州牧使許瑬狀達也。以爲大靜·旌義兩邑新還,沒數畢捧,而州三面凶荒尤甚,弩末之勢,準捧無路,一邊分糶,一邊捧還,實非朝家優恤之意,牧倉還上未捧折米一百十二石零,姑爲停捧,爲請矣。還穀停捧,外方雖不敢直請,濟州則以涉海路遠之故,曾有直請之事,而朝家已有許施之例矣。目今設賑窮民,在所矜恤,且其未捧之數,不甚夥然。依狀請姑爲停捧,使之待秋準捧,何如?令曰,依爲之。又達曰,奉朝賀兪拓基,向以領府事在郊外時,以其不從職之故,屢辭常廩,連有令本道輸送之令矣。兪拓基之固辭,雖有所執,邸下之特令更爲輸送,不害爲優待大臣之意,而今則兪拓基已致仕矣,尤不當苟受謝事。前所辭之祿,朝家之一向强責其領受,反有欠於禮待之道,姑爲還寢,似好矣。令曰,依爲之。諸臣退出。
上在昌德宮。常參以代理停,只晝講。
備忘記,今下弓矢,惠山僉使金得麟處給送。
傳于鄭尙淳曰,上旬晝講,今日爲之,時刻依前擧行。
傳于李思觀曰,戶判·判尹·訓將,來待于明光門。
李思觀啓曰,戶曹判書洪鳳漢,漢城判尹洪啓禧,訓鍊大將具善行,依下敎來待矣。傳曰,入侍。
傳于洪良漢曰,誓戒時雲寶劍受點人,動駕時仍侍。
吏曹口傳政事,尹師國爲檢閱。
鄭尙淳達〈曰〉,檢閱尹師國,旣已付職,卽爲牌招,何如?令曰,依。
注書任希孝病,代以金履禧爲假注書。
鄭尙淳啓曰,假注書金履禧,時無職名,令該曹依例付軍職,冠帶常仕,何如?傳曰,允。
以寶劍望筒,傳于李思觀曰,以之次人爲之。
鄭尙淳,以侍講院言達曰,本院新除授兼司書沈履之,旣付軍職,卽爲牌招察任,何如?令曰,依。
鄭尙淳,以禮曹言達曰,因右議政閔百祥陳達,以閔百昌子濟烈,爲閔百行之後,俾奉故大臣之祀事,允下矣。依聖敎,故承旨閔百昌之子濟烈,立爲其同生兄故參議百行之後事,立案成給之意,敢達。令曰,知道。
鄭尙淳,以禮曹言達曰,卽接成均館所報,則今三月初三日儒生課試,今月內無故日退行事,曾已頉報矣。大提學金陽澤,同知館事李鼎輔·尹東度,俱未肅拜,今月已盡,不得爲之,而本館,時無行公堂上,自本曹,依例頉稟云矣。敢達。令曰,知道。
鄭尙淳,以吏曹言達曰,本曹正郞李顯祚呈狀內,身病甚重,勢難察任云。依例改差,何如?令曰,依。
鄭尙淳,以吏曹言啓曰,今此宗廟夏享大祭親行時,許多執事,當以侍從塡差,而在京無故者數少,勢難分排。違牌坐罷人,合有變通之道。何以爲之?敢稟。傳曰,竝敍用。
李思觀,以御營廳言啓曰,依傳敎,今番隨駕將校軍兵等犒饋,以乾物磨鍊分給之意,敢啓。傳曰,知道。
李思觀,以摠戎廳言啓曰,北漢僧軍等,依傳敎,試射放後,入格之類,別單書入,而施賞,待判下擧行之意,敢啓。傳曰,知道。
傳于李思觀曰,施賞,自本廳爲之,而今日內卽爲擧行。
李思觀,以摠戎廳言啓曰,施賞自本廳爲之,而今日內卽爲擧行事,命下矣。北漢僧將校·僧軍入格之類,依判下,分等施賞之意,敢啓。傳曰,知道。
李思觀,以義禁府言啓曰,梟示罪人廷奭妻孥,嶺沿爲奴事,命下,而卽接全羅監司牒報,則罪人廷奭妻子女,査出成冊以來矣。妻大阿希,女三暹等,慶尙道泗川縣竝爲婢,子璟,機張縣爲奴,妾桂梅,熊川縣爲婢,而右罪人等,時囚於泰仁縣,依例發遣府羅將,仍令押送于各其配所,何如?傳曰,允。
以江原監司狀達,橫城等官井谷等面居武學李莫大等,囕死燒死事,令于李思觀曰,囕死人燒死人等,令本道恤典擧行。
洛昌君樘箚子曰,伏以,我大朝殿下孝思罔愆,展謁陵園,日氣淸和,無撓返蹕,臣民慶幸,容有其極?仍伏念臣以萬萬無似,猥忝諸宗之首,前後恩眷,迥出尋常,區區一念,只在於筋力奔走,粗效涓埃之報。而第臣犬馬之齒,今望八旬矣。衰老轉深,精力已耗,加以素患脚痛,近復發作,滿腹積聚,又從以添劇,落席㱡㱡,作一僵屍。以此病勢,轉動無路,旣不得陪扈於動駕之時,又未能趨參於起居之班。有臣如此,生不如死,病裏惶懍,不敢晏然,玆敢疾聲哀籲於貳極之下。伏乞离明,亟降威罰,以警具僚,千萬幸甚。取進止。答曰,覽書具悉卿懇。以疾未參,其何所傷?卿須安意善攝焉。
咸鏡監司李彛章書曰,伏以,天休滋篤,茀祿鼎臻,我大朝殿下受封謝命之寶甲重回,臣民歡忭,中外惟均。臣於見職,豈有一分承當之望,而辭不獲命,逃遁無路,遂不得不冒沒納身。滾到半載,一味憒憒,無所猷爲,而此猶近例讓,不敢張皇。最是因病瘝職,卽目下罪戾,玆敢冒死自列焉。臣本以孱脆之質,素抱癃痼之病,眩癖兩症,互相侵加,循環四時,寧日恒少,已成平生貞疾。而年來衰謝,殆無餘地,儀形神用,頓覺銷減,不但臣心之自危,卽通朝之所共慮者。而昨年三冬,積困於痰癖,狂叫哀楚六十餘日。及夫陽生,眩氣又乘之,其始發也,忽若煙霧之成羃,其方苦也,茫如風輪之渾轉。當是時也,生人百爲,都不省記,如是而尙可責之以按重藩而管機務耶?道臣之職,無大於巡省,至於本道,則上奉陵殿,春秋奉審,尤是不敢廢者,而春後以南陵殿,尙未得遍審。顧此病情,漸就危重,萬無自力之望,職守都曠,誠禮俱虧,是其罪誠大矣。病裏惶悶,益復耿耿,臣方欲治書,引疾祈免之際,卽伏見備局關文,則以臣營債錢蕩減事,致勤大朝殿下,特敎重推。筵席語祕,雖不得其詳,擎讀擧條之頒下者,誨責丁寧,辭敎嚴重,臣始覺其徒知將順之美,不思覆難之義者,爲大失職體,惶懍愧悔,無地自容。卽此一着,亦可見其昏愚茫昧,全不事事之狀,問備薄罰,誠不足以贖其罪。玆敢倩人構書,仰首鳴呼。伏乞离明,俯加諒察,卽賜鐫削,仍治臣瘝職瀆擾之罪,以肅朝綱,千萬幸甚。臣無任激切屛營祈懇之至,謹昧死以聞。答曰,覽書具悉。邦慶無彊,聖上封爵謝恩之日重回,慶忭曷有其極?卿其勿辭,從速察任。
執義金元行上書曰,伏以,臣以至愚不肖,猥被我大小朝殊遇,至於前夏聖批,尤曠絶千古,幽明受恩,與天無極,所宜感激趨承,以死圖報,而猶情窮疾痼,終又陷於棄德負義之誅,至今思之,萬殞莫贖。伏蒙寬假,幸逭鈇鉞,而匪分職名,尙復經年虛帶,罪上添罪,日夕靡容。乃今復有中丞特授,仍下馹召之令,臣奉此恩旨,驚惶跼蹙,益不知所言。臣之自來情私,固不敢每瀆崇聽,而今且以病言之,十餘年風痰宿症,已成膏肓,冬春以來,一倍添劇,委頓澌綴,精神昏眩,肢體不仁,筋骸俱痛,跬步行動,亦須人扶。近又喪慘悲苦,益又㱡㱡,無復有毫分生意。惟此一事,雖欲勉强鞭策,以效奔走之勞,亦何可得也?噫,淸朝風憲之寄,兩宮勸講之責,此何等重任。而況今時勢之憂虞方殷,睿學之成就日急,尤須擇賢授職,俾有實效,而顧委之空疎癃癈如臣之人,一任其瘝曠者,豈其理也?伏乞邸下,特垂哀憐,亟許將臣本職及進善勸讀兼銜,一竝鐫改,以幸公私,千萬大願。臣無任隕越祈懇之至,謹昧死以聞。答曰,覽書具悉爾懇。屢次別諭,招致漠然,心實忸怩,今覽爾章,尤愧余誠之淺。況爾以世祿之臣,兼乎山林宿德之士,今當竭誠招致山林儒賢之時,捨爾而誰,捨爾而誰?爾其思余日夕佇立之望,其勿固辭,卽速上來,補我不逮。
正言盧聖中書曰,伏以,臣伏奉十一日承政院所下有旨,以臣爲司諫院正言,斯速乘馹上來者,臣望闕拜稽,隕越無地。伏念臣家本單寒,質甚疎騃,不合時用,自量已熟,故念不到於榮觀,分自甘於泥塗,而只以家貧親老,菽水難繼,區區所望,惟在於得沾升斗之祿,以效烏鳥之情而已。猥分一麾,幸過三考,甘旨溫煖,獲伸至願,恩造罔極,私分已足,意外新命,又及此際,登仙之行,昔人所艶,榮動下邑,驚惶感激。而第伏念所叨之職,卽淸朝耳目之任,官以諫名,實爲言責,則諒非如臣陋劣所可玷汚。但以科第久次,不欲終棄,望注艱乏,姑且充擬,至有此誤恩,則臣何敢若固有之,晏然僥冒也哉?顧臣不稱之實,難進之義,已不暇勝陳,而目下情私,又有萬萬煎迫者。臣之病母,素抱貞疾,衰敗已極,纔當望七之年,無異篤老之人,床席委頓之餘,初登行路,重得寒感,症情危苦,寸寸扶曳,僅到平壤地,諸症越添,咳喘尤劇,昏眩頻作,飮啖全廢,氣息澟綴。臣方左右扶護,憂遑焦灼,以此情勢,萬無趲程前進之望,玆敢猥從縣道,疾聲哀籲。伏乞离明,俯垂矜察,亟削臣職,以便救護,仍治臣僭越煩瀆之罪,以安賤分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,俟母病少間,從速上來察職。
庚辰四月初一日辰時,王世子坐時敏堂。常參入對時,右承旨鄭尙淳,記事官李性遂·李壽鳳·鄭彦暹,以次進伏,記事官李性遂,出立階。上曰,有達辭者陞堂,無達辭者退去。右議政閔百祥進達曰,昨日次對,諫院無進參之人,已極未安,而今日常參,又是大朝會,則大司諫宋瑩中,以行公臺官,無端違牌,事體尤涉未安。罷職,何如?令曰,依爲之。又達曰,向者李普溫·申應顯·申思運,大朝處分之後牌不進,徽旨以只推勿罷,追後混下。大朝投畀之人,以只推下院,則承旨,事當微稟還納,而泛然頒布於朝紙,終涉不審。當該承旨,從重推考,何如?令曰,依爲之。吏曹判書韓翼謩達曰,大祭親享時,陪祭諸執事,當以侍從塡差,其數夥然,無以分排,在鄕人催促上來之意,日前草記,蒙允矣。誓戒漢宵,尙無來者,極爲未安。姑且少待,終若不來,則其在事體,不可不請罪,敢此預達矣。令曰,依爲之。翼謩曰,今此達辭所奉下令,爲先出擧條申飭,何如?令曰,依爲之。掌令黃冣彦達曰,請干連罪人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收罪人柱泰·昌翼酌處之命,更加嚴鞫得情,依律處斷。請定配罪人孝曾·孝舜,稟于大朝,亟令王府,更加嚴鞫得情。請稟于大朝,還收罪人崔守仁定配之命,更加嚴鞫,期於得情。請仰稟于大朝,爟·爣諸子,竝令絶島移配。請還收罪人應昌酌處之令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏放送之命,依本律,還令仍前定配。請殺獄罪人老秋,僞造印信罪人梁德秋,稟于大朝,竝命依律勘斷。措辭見上新除授司諫院司諫趙,時在忠淸道連山地,獻納李憲默,時在慶尙道慶州地,正言朴相老,時在江原道通川地,請竝斯速乘馹上來事,下諭。令曰,勿煩。下諭事,依達。諸臣退出。
庚辰四月初一日午時,上御延喜門。戶判·判尹·訓將入侍時,戶曹判書洪鳳漢,漢城判尹洪啓禧,訓鍊大將具善行,左副承旨洪麟漢,記事官李性遂·金夢華·鄭彦暹,以次進伏。上曰,濬川今至幾境耶?鳳漢曰,大川則幾盡爲之,而上流,略有未盡處矣。上曰,判尹地圖若持來,則上之,可矣。啓禧奉上地圖,仍進曰,大隱巖水漲,則入於毓祥宮前路,仍過於中學橋矣。鳳漢曰,鮒魚橋水道全塞,蓋以橋邊左右家,有此塡塞矣。上曰,兵曹參知入侍。參知洪樂性進伏。上臨禁川橋上,下敎曰,初不知如此塡塞矣。樂性曰,宣仁門內,尤甚矣。具善行曰,闕內濬川,形地雖小,土頑石多,人力當倍入矣。上曰,然矣。上曰,金昌五之言,不必過矣。鳳漢曰,此處人力之倍入,無異於小廣通橋矣。上曰,鮒魚橋邊人家時入者誰也?鳳漢曰,兵曹書吏與闕內所屬也,此家不可不毁撤,而渠輩事亦可矜,以寧失於民之意,準價給之,似好矣。上曰,好矣。鳳漢曰,臣有區區所懷敢奏矣。於矣洞本宮南墻外,全爲菜田,此可寒心。城中片土,似不得起耕,然後當有益於水道,而且以事體言之,城裏起田,事甚如何?臣意則東村菜田,若給價本,全屬於濬川所,其他起耕處,一竝嚴禁,似好矣。上曰,龍興舊宮近處,皆爲士夫家菜田,寒心矣。戶判所奏,是矣。鳳漢曰,東村若出廛,則小民必有依賴,人家多入矣。上曰,何廛出之乎?鳳漢曰,此則姑未有料量,而當從民願,移廛,好矣。上曰,所奏是矣。命書傳敎曰,今聞舊闕南水口下越川造家,令濬川所,準給其價,聞其家空撤可惜。噫,本宮南墻,古則人家稠密,今則便成菜田,龍興舊宮,若在野村,尋常寒心。大抵東村士夫,嫌其隱僻,更得要處於其地,菜田爲業,此莫重都城之地,爲士夫者,一擧兩得也。其習不是,固此時勸入人家,則其亦體昔年本宮東墻之外漢村之義,亦令濬川所買田後,令此民,更建於此地,鮒魚橋下民村,亦依此例擧行,而大抵賣其村於廛人,因其地而興利,亦非士夫美習,此後城內此等空垈,勿許私田。屬之濬川所事,添入節目,平市提調判尹,旣承下敎,勸入一廛於東村,以示爲民之意。諸臣退出。
庚辰四月初一日午時,上御熙政堂。晝講入侍時,同知事黃景源,特進官金相福,參贊官鄭尙淳,檢討官金華鎭,記事官李性遂·金夢華·鄭彦暹,武臣姜啓周,以次進伏。上讀前受音,自第二十一章自誠明謂之性,至二十四章至誠之道可以前知。華鎭讀第二十五章誠者自誠也,至二十六章詩云維天之命於穆不已。上讀新受音訖,華鎭陳文義曰,誠者,大學一篇中要旨,故朱子易簀前一日,極言誠字之意,始以毋自欺三字,換定訓義,聖人一生工夫,無出於此一節,程子以愼獨二字,謂學問之要旨,此亦誠字之意也。聖學高明,別無仰勉之事,而戒愼恐懼,然後工夫無所間斷,至於至誠之域,臣之區區所望,在於愼其獨而至於至誠也。上曰,顯廟朝,以愼獨二字爲齋名,欲法堯舜,當法祖宗,此之謂也。景源曰,儒臣所奏獨字之義深矣。人君接臣僚之際,自然收斂矣。及其燕居,易致怠肆,恐懼戒愼於不覩不聞之時,然後玆謂有誠,而其效至於心廣體胖矣。上曰,此乃仰不愧天,俯不怍人之道也。心廣體胖,則道成德立而後然矣,難矣。景源曰,然矣。上曰,誠意章,亦大學之要旨也。相福曰,三綱領八條目,若無誠意二字,則亦無工夫進就之道矣。上曰,非知之難,行之難矣,蓋以物慾而然矣。尙淳曰,法講體重,儒臣不可不備,而元義孫,病勢卒重,故通於在家儒臣,使之推移入侍,而無一人入來,事體極爲未安。不參儒臣,一倂從重推考,何如?上曰,事體寒心,竝禁推。儒臣以下,陳文義訖。黃景源曰,法講事體自別,而元義孫,則見之病果重矣。政院事當請牌,無故儒臣,使之備員,而臨講煩稟,致有不備之歎,當該承旨推考,何如?上曰,依爲之。華鎭曰,元義孫以身病,回駕時落後,舁歸入直,而今日開講有命,必欲强疾入參,胸腹痛卒添,不能入侍,故未及推移於外間儒臣,外間儒臣之未及入參,勢似然矣。上曰,凡事皆無紀綱矣。暮年法講,豈有不備道理乎?承旨雖不言,予固欲下敎矣。此豈予讀書之時,而予猶自强,諸臣若體予意,則豈不亦自强,而今日事,固無紀綱之致也。尙淳曰,該房所管,有不達者矣,陞學之當等爲之,曾已申飭,而大司成及兼官,無故行公,不卽擧行,竝重推,何如?上曰,事體寒心,依爲之。上曰,大提學在京乎,在鄕乎?尙淳曰,頃見上書,以果川呈來至,而書意,無三除前例云矣。華鎭先退。上曰,儒臣讀書幾何?尙淳曰,聞已沒帙讀之,而不能成誦云矣。上曰,予亦非必使成誦也,若盡讀,當臨講矣。仍命李性遂,使華鎭,持入尙書第七卷,性遂出去傳命,卽與華鎭,更爲進伏,則上命華鎭讀康誥,華鎭讀訖。上曰,果讀之矣,聽其書聲,則可知其讀不讀矣。仍命書傳敎曰,頃命二儒臣,入直讀書,鎖直已久,月已新,故特爲試講所讀,今講下推其讀,可尙,其令自今日替直。一人若此,同直可知。且有七耋其親,不講儒臣,亦令一體替直。諸臣退出。
上在昌德宮。常參以代理停,經筵停。
傳于李永暉曰,外方上言先下,斯速擧行,無令遠民久待,如免賤爲父母等事順下,如干恩之類拔去。
庚辰四月初二日子時,上御仁政殿月臺。親臨受誓戒入侍時,行都承旨具允鈺,左承旨李永暉,右承旨鄭尙淳,左副承旨洪麟漢,右副承旨洪良漢,同副承旨李思觀,假注書金履禧,記事官鄭彦暹·尹師國,以次進伏訖。上具冕旒冠·絳紗袍,出仁化門。仁政殿月臺,受誓戒罷後,乘輿還入時,命書傳敎曰,大祭,當爲致潔,而戶判,今管濬川所,故前月初八日大祭時,薦俎官,以亞堂爲之矣。今番亦一也,而戶曹參判鄭彦儒,今難行公,許遞。今日誓戒入參中宰臣行副司直黃仁儉除授,依前月例擧行。上曰,禮房承旨,入侍于宣政殿。上還入大內後,諸臣以次退出。
庚辰四月初二日子時,上御宣政殿。禮房承旨入侍時,右承旨鄭尙淳,假注書金履禧,記事官鄭彦暹·尹師國,以次進伏訖。上命書傳敎曰,初八日萬安門乘轎,由敦化門行,初九日回駕時,有看審處,以衮龍袍,由弘化門,春塘臺下輦,以此分付儀曹。上命書傳敎曰,旣行誓戒,宜卽察任,新除授戶曹參判黃仁儉,待朝牌招察任,諸執事致齋,另加申飭。上命書傳敎曰,初九日回駕時,當登東門,見濬川處,訓局先後廂,龍虎營留駐,一依永禧殿酌獻禮時擧行,詣東門時,禁衛營兩行排立,訓鍊大將禁御兩將,方兼濬川堂上,其時令中軍,代領入侍事,分付。上命書傳敎曰,頃者太僕,今番太常,於卿何有?而方帶都提擧,故其所處分,不過公體,況今番所重在焉,故而更以思之,玆事卽壇司所管,故典祀官,旣已分揀,昨今二年,卿連以公體若此,爲卿悶焉。雖然此非過爲撕捱者本事亦若此,則何可一向撕捱?而郊外動駕,親祭迫頭,而逡巡近郊,尙不登途,故慨然之意,已諭左揆,而今行誓戒,亦無消息,此何由乎?但以卿恒日體國之誠,今者此擧,一何過哉?且勅使牌文將不遠,此時元輔,旣在鄕之時乎?玆令史官,諭予此意,仍命偕來,卿其體小子之慇懃,顧今日之國事,安心勿復撕捱,卽爲偕入事,遣史官傳諭于領相,期於偕來。上曰,入侍注書,往領相處傳諭後,期於偕來,可也。諸臣以次退出。
上在昌德宮。常參以代理停,經筵停。
具允鈺達曰,右副承旨洪良漢今日不爲仕進,卽爲牌招,何如?令曰,依。
傳于洪麟漢曰,肄儀相値,次對今日爲之。
洪麟漢達曰,今日次對爲之事,命下矣。兩司除在外呈辭入達外,掌令黃冣彦,持平李得倍,卽爲牌招,以爲推移入侍之地,何如?令曰,依。
假注書金履禧偕來,代以李永中爲假注書。
李思觀啓曰,假注書李永中,時無職名,令該曹依例付軍職,冠帶常仕,何如?傳曰,允。
傳于洪麟漢曰,大臣·備局堂上引見。
傳于鄭尙淳曰,冬至使留待。
傳于洪麟漢曰,使臣入侍。
傳于李思觀曰,疋緞入于廂庫,獤皮下戶曹。
具允鈺啓曰,啓下遠道上言一百二十八張內,三十四張,分下各該司,猥濫九十張,疊呈四張,啓字爻周次,還入之意,敢啓。傳曰,知道。
傳于李思觀曰,外方之人,此等違格,不是異事,此上言四張,一體下該曹。
洪麟漢,以兵曹言啓曰,今番陵幸時,隨駕禁軍及各差備等犒饋,依下敎,以乾物分給之意,敢啓。傳曰,知道。
具允鈺,以宗簿寺提調意達曰,今此明陵幸行時,宗臣安昌令燝,每品啓下之後,不爲進參於陪從之列,事之駭然,莫此爲甚。從重推考,以懲日後,何如?令曰,依。
洪良漢,以兵曹言達曰,去春三朔能麽兒考講時,武臣兼宣傳官洪弼涵,連二次病不進,殊無勸課之意。推考警責,何如?令曰,依。
洪良漢,以訓鍊都監言啓曰,今番隨駕將校·軍兵及武藝別監·別破陣等犒饋,依傳敎以乾物,自戶曹磨鍊,錢文一千二十兩四錢九分輸來,今日分給之意,敢啓。傳曰,知道。
兵曹判書李昌壽書曰,伏以,臣猥以疎迂,謬膺重寄,本非其任,卒陷大戾,搶頭圓扉,惟誅殛是竢。不意恩宥遄降,官職自如,臣誠且惶且感,靡所容措。噫,西北武士釐正之擧,仰惟聖念,寔出於體先朝設置之本意,軫近歲紊亂之末弊。而旣又憫內地人之全然除汰,稍加裁損,許其因屬,恩恤之厚,可感豚魚,而秪緣如臣無似,忝居中權,不能宣布德意,牖曉迷頑,致令濫冒之類,輒懷落莫之心。不職之已無所逃,至於駕前妄訴,卽邇來謬習之最可惡者,而臣又耳目不長,旣未果預爲禁斷,辭令不審,反歸於導其瀆擾。律以邦憲,合被重何,有非禁推薄罰所可自贖。雖蒙前席溫諭,曲垂恕諒,特敎顯赦,備示開釋,而悚愧之忱,歷日靡定。矧今國體不尊,師律浸弛,武夫驕悍,誠非細慮。苟不因此事會,重勘臣罪,則何以使遐荒跗注之輩,稍識朝家法紀之嚴哉?此臣所以怵然憂歎,不敢以苟免爲幸者也。命召祗受,事體至重,親享臨戒,陪衛爲急,俱不得不冒昧出膺,而區區私義,決不容晏然於職次。伏乞离明,亟賜鐫遞臣本兼諸任,仍令攸司,繩以當律,不勝大願。臣無任屛營祈懇之至。答曰,覽書具悉。卿其勿過辭,從速察任。
庚辰四月初三日午時,上御熙政堂。大臣·備局堂上引見入侍時,右議政閔百祥,行判中樞府事李益炡,禮曹判書鄭翬良,吏曹判書韓翼謩,行副司直吳彦儒·金尙翼,兵曹參判金善行,吏曹參判徐志修,禮曹參判金相福,司直元仁孫,工曹參判朴相德,左副承旨洪麟漢,應敎任㻐,掌令黃冣彦,假注書李永中,事變假注書任光鉉,記事官鄭彦暹·尹師國,以次進伏訖。上命承旨書傳敎曰,三旬次對,予豈樂爲?因其三講,强而行之者也。大抵凡事,長者爲一,則幼者必倍。君臣之道亦一也,虞殿賡歌,豈不云乎?君若叢脞,股肱惰哉,萬事墮哉?噫,白首代理之年,三講三對,或恐闕一,而初旬次對外,備局坐不坐,其令書進,意在勉飭,而月三初對之外,下旬三對,本司坐單,一月之內,僅見一二次。噫,光武云有志者事竟成。今日國事,若今濬川,甚事不做?且昔人云,臣勞君逸,予則曰周公無逸篇,豈欺我哉?君何敢逸乎?此皆由於予之徒爲其名,不能擴充之致也。自恧之外,不耐其慨,臨次對而先呼寫。吁嗟,諸臣政事堂所付王禹偁待漏院記體,勿爲樑中休紙焉,則國事其庶幾,吾民其庶幾哉?頃者下敎之後,今日次對,兩司亦不備,亦雖慨然,何苦言敎,以助其憊焉?百祥曰,近者風氣乖常,連日勞攘之餘,聖體若何?上曰,一樣矣。百祥曰,湯劑連爲進御乎?上曰,雖進,而無效矣。百祥曰,近來脚部證候,何如?上曰,行步時則雖未覺得,而坐時則甚覺其難矣。百祥曰,中宮殿氣候,何如?上曰,一樣矣。百祥曰,王世子曁王世孫氣候,亦何如?上曰,善過矣。百祥曰,近日風氣如此,夏享親臨,終極悶迫,領左揆,曾已陳懇,而終靳允許,臣亦誠淺言拙,終不感回,臣實憫然矣。上曰,期日已迫,誓戒亦過,無容更議矣。百祥曰,頃以當日入小次爲敎,依此爲之,是所望也。上曰,當觀勢爲之矣。百祥曰,徹宵將事,將又歷臨東城,尤切憫迫矣。上曰,霎時可以歷來矣。百祥曰,此乃黃海監司鄭玉狀本也。備陳道內鄕戰之弊,仍以爲平山鄕人,設置影堂,模揭先正臣宋時烈畫像云。故以影堂新設,旣有朝禁,奉還畫像,撤去齋堂之意,發關平山府,而地方官,不爲禁止,鄕人輩,反爲齊發通文,此豈朝家立法設禁之意哉?此而不懲,則海西一道,將作鬪鬨之場,而莫可調定,畫像移安石潭書院,新創影堂撤去,首倡儒生,依事目定罪,當該守令拿問事,請令廟堂稟處矣。朝家設禁之下,儒生之創建影堂,果如道臣之狀,則極爲非矣,而聞西來消息,則此非別創影堂,乃是儒生輩講讀之書堂云,而其在遵守朝令之道,道臣之如是狀請是矣。但凡事各有所司,道臣之所請,該曹稟處,以令廟堂稟處爲請,有違格例,道臣推考警責,令禮曹更爲稟處,何如?上曰,海伯之直請廟堂稟處,似出於不得已也。旣已狀聞,何必多費節拍?依狀請許施,可也。百祥曰,此乃慶尙監司趙曮狀本也。以爲東萊府邊情馳聞,若使道臣封達,則自致遲滯,本府府使,雖被罪罰,仍佩印符,不差兼官,亦不得越境一步地者,正爲邊情狀聞之一時爲急。自今爲始,東萊府使,勿論拿問與削職,未交龜之前,則邊情狀聞,依舊例擧行之意,更爲定式事,請令廟堂稟處矣。東萊非在任身故,則雖被重罪,邊情去來,依例擧行,舊例則然,道臣之替行邊情狀聞,不但事有掣肘,體段亦甚苟艱,依狀請,更爲定式施行,何如?上曰,依爲之。已上出擧條百祥曰,頃日廣通橋殿座時,拿入兵判,此旣非軍務事,則似涉過矣。上曰,禁喧,亦豈非軍務事,而豈可以此,拿入郞廳乎?此不過體例間事矣。百祥曰,以上言事,禁推兵判,亦似過矣。上笑曰,使之上言,烏得無罰乎?翬良曰,此則兵判失言矣。百祥曰,兵判常時愼樞機,雖値備坐,亦罕言語矣。今爲此語,亦似怪矣。上曰,此則出於沓沓而然矣。上又曰,其上言,予以爲過甚,而觀其措語,語意甚緊,亦不無可慮者矣。翬良曰,此不過年少輩一時所爲,而聖慮則過矣。翬良又曰,大臣已陳達,而兵判,是六卿之一,爲任甚重,事面自別,而以此等事拿入,恐非得宜,故臣亦敢達矣。上曰,所奏是矣。此後則當體念矣。翼謩曰,武科壯元,訓鍊院去官,是吏批末仕,而此有朔數,朔數若滿,而如無當窠,則自歸作散,甚矜悶矣。聞兵批,北道各鎭邊將,軍門人多不願云,以此窠,區處此等人似好,故敢達矣。上曰,大臣之意,何如?百祥曰,北道邊鎭中軍門人不願處,區處此等人,亦似爲疎通之道。後日兵判入侍後,詢問處之,似好矣。翬良曰,吏批雖越之,兵批似不用之矣。上曰,其勢似然矣。吏判忠厚,故不忍其無故作散,而有此陳白,渠輩聞之,必喜悅矣。百祥曰,頃日皇壇親祭還宮時,百官祗迎,出於儀注,而各司官員,以大駕還入齋室時祗迎,誤認爲還宮祗迎,不爲留待,仍卽散去,臣推治各司長吏,押班監察蔭武二人,草記拿處矣。金吾議讞,一則有功儀,故帶職放送,一則無功儀,故至於解見任云。此不過一時規警之意,而竟使遐方武士,落職而歸,極爲可矜,且罪同而罰則異矣。似宜有參酌勿遞之道,故敢達矣。上曰,所奏是矣,依爲之。出擧條黃冣彦曰,臣有區區所懷,敢此仰達。殿下方當倦勤之時,復行三講三對,聖意勤勵,孰不欽仰?而又有次第復行之事,目今國家大小事,旣有陳書之路,則非無進言之階,而第伏念以閭閻言之,人不得以父兄之言,言於子弟,而況至尊至敬之地乎?是以雖有願忠之誠,欲陳之懷,諸臣不敢畢其說於小朝,小朝亦以煩稟爲難,殿下何由以得聞讜言乎?自復對之後,往往有所懷之草草仰陳者,而大凡君臣之間,以恩愛則藹然猶父子,以分義則截然如天地,昵侍前席,忠愛之心雖發,而咫尺天威,嚴畏之心倍切,不惟不敢盡言,每加摧折,輒皆逡巡而退,是豈淸朝之氣象也哉?頃日憲臣特遞之命,卽令還收,實仰包荒之聖意,而古者進言,有工瞽執藝之諫,聖人有芻蕘必擇之規,工瞽之言,芻蕘之見,聖人必取者,欲其廣開言路,明目達聰之意,而含默之風,未有甚於近日,今殿下欲開言路,則必優容言事之臣,時下求言之敎,以廣聰明,事有不可不直陳於殿下者,則特許疏章之路焉。上曰,章奏之際,多有黨習,予甚厭苦,不欲爲黨習聽訟矣。若無登對之事,則臺臣所請,猶或可也,而旣許方寸之地,則何爲此言?子曰擧直措諸枉,王者之政,不過如斯矣。冣彦曰,雖許方寸之地,固難盡言,而咫尺嚴威,每患囁嚅而不發矣。上曰,此則臺言是矣,而若使臺臣眞有慷慨之懷,則豈難盡言也?咫尺之地,能爲盡言,然後方可謂眞箇讜言,而若以疏陳之,則間多有挾雜之說矣。益之毋若丹朱傲,汲黯之內多慾外施仁義云者,亦以書陳之者耶?麟漢曰,守令曠官,曾有申飭之敎,而卽今未下直,至於五六員之多,其中亦有未署經,故敢此仰達矣。上曰,薇垣無行公者乎?麟漢曰,一員未差,其餘則皆在外矣。百祥曰,旣有未署經守令,則憲府方有行公臺官,足可備員,政院似當稟旨催促,而不此之爲,都憲辭單,徑先捧入,事涉不當。當該承旨,推考警責,有不可已矣。上曰,都憲呈辭捧入承旨,從重推考,呈辭則勿施,仍卽一司署經,可也。百祥曰,首揆姑未行公,左相前後備坐,一不進參,誠悶然矣。上曰,左相之自劃過矣。百祥曰,聞領相明日入來云,爲國事誠幸矣。諸臣以次退出。
庚辰四月初三日未時,王世子坐時敏堂。持公事入對時,同副承旨李思觀,記事官李性遂·鄭履煥·鄭彦暹,以次進伏。李思觀曰,此乃江華留守元景淳殺獄狀達也。令曰,承旨讀之,可矣。思觀讀訖。令曰,踏達以下,可矣。諸臣退出。
庚辰四月初三日未時,上御熙政堂。冬至上·副使引見入侍時,上使海春君栐,副使趙明鼎,左副承旨洪麟漢,假注書李永中,記事官鄭彦暹·尹師國,以次進伏訖。上曰,卿等往時甚遼遠,遽已竣事而還矣。栐曰,專荷聖念,一行上下,無事還來,幸甚幸甚。經年歸來,不審聖體,若何?上曰,別無所損矣。栐曰,陵園動駕,三日而還,風日甚不好,聖體能無所損乎?上曰,一樣矣。栐曰,中宮殿氣候,何如?上曰,安過矣。栐曰,王世子曁王世孫氣候,亦何如?上曰,善過矣。栐曰,臣等奉使,不審莫重奏文,有觸諱之事,幾乎辱及國家,幸得無事,而此罔非臣等之罪,將欲待罪矣。今乃循例復命,尤切惶悚矣。上曰,査對時幾人見之,而終不審察乎?其亦異矣。上又曰,前後累次入去,彼中凡百,與前,何如?上·副使曰,耳目所及,別無所異,但皇城內道路左右,宮室連亘,或以六面,或以四面,翬甍翼翼,皆以五色瓦覆之,故煒煌於眼目。且以磚石,鋪於道路,延亘於四十里,可謂壯矣。上曰,太子已有定名者云乎?明鼎曰,姑不定名云,而路見其第四子,百姓稱之曰天壽爺,此係太子之望者矣。年今十八,氣貌夙成,眼多精神,而道上,駐馬見臣等,慰以好歸,可知其稍有人事,而亦可想名望之有屬矣。栐曰,今行持來樂善堂集,此乾隆所製矣。上曰,比康熙·雍正之文,果何如?明鼎曰,文如儒士,別無氣象之可論,而亦不無意見之可觀處矣。明鼎又曰,彼爲乾隆壽五十,且以討平設宴而速之,故臣等果參之,而名曰太平宴矣。上曰,饌品,何如?明鼎曰,無實果,只有餠數器,而所謂肉,則只羊脚一而已,所謂宴樂,只供蟢子,而元無可聞者矣。栐曰,聞皇太后今年六十九,明年又當有勅行云矣。上曰,文山廟,卿等見之乎?上·副使曰,見之矣。上曰,塑像乎?明鼎曰,以石刻之,而着以官服,神威頗懍峻矣。上曰,在何處乎?明鼎曰,在皇城東邊矣。上曰,彼中亦濬川乎?上·副使曰,非爲濬川,乃修繕橋梁矣。上曰,卿等聞鸎聲於何處?明鼎曰,近瀋陽時聞之矣。上曰,今行譯官中,誰最宣力?栐曰,金昌祚·張彩維兩人,而李命稷,亦勤實矣。明鼎曰,金昌祚,頗膽大矣。兩使臣先爲退出。上命承旨,書傳敎曰,奏請三使臣以下,依例書啓。仍敎曰,聞領相入來云,明日入侍時,三使臣書啓持入,而考謄壬午前例以入,可也。上又曰,今番上言必嚴揀,而爲親上言,則雖或有違格,勿拔好矣。麟漢曰,今番上言,大抵太濫,謹當依敎嚴揀矣。承史退出。
上在昌德宮。常參以代理停,經筵停。
巳時,日暈。夜三更四更,坤方有氣如火光。
藥房提調李昌壽,副提調具允鈺啓曰,伏未審日間,聖體調攝,若何?寢睡·水刺諸節,亦何如?劑入湯劑,已盡於昨日。臣等卽與諸御醫入侍,診察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。
中宮殿,藥房口傳問安。答曰,知道。
鄭尙淳達曰,明日肄儀,再明日國忌齋戒,初七日正日,初八日親祭齋戒,初九日正日,此五日常參頉稟。令曰,知道。
李思觀達曰,大司憲鄭弘淳呈辭,執義金元行在外,掌令黃最彦呈辭,一員,持平二員未差,今日以監察茶時之意,敢達。令曰,知道。
具允鈺達曰,左副承旨洪麟漢今日不爲仕進,卽爲牌招,何如?令曰,依。
洪良漢,以都摠府言達曰,副摠管李景祜,以漢城府右尹,本府坐起,晝仕出去之意,敢達。令曰,知道。
具允鈺,以校正廳言啓曰,譜略中草進上,待下敎擧行,爲先入梓事,命下矣。依傳敎,付板開刊,刊役今幾垂畢,而璿譜印行,事體至重,未印之前,中草之一經睿覽,恐不可已,何以爲之?敢稟。傳曰,再明日陪進。
以校正廳草記,傳于具允鈺曰,誓戒後,只儀仗擧行。
傳于李思觀曰,奏請使賞單子,卽速入之。
李思觀啓曰,卽者議政府錄事來言,領議政金尙魯,自果川地,今日入城云。係是大臣去就,敢啓。傳曰,知道。
李思觀達曰,卽者議政府錄事來言,領議政金尙魯,自果川地,今日入城云。係是大臣去就,敢達。令曰,知道。
傳于李思觀曰,副應敎呈辭捧入,當該承旨,依昨日下敎擧行。
有政。吏批,判書韓翼謩進,參判徐志修病,參議金尙喆進,行都承旨具允鈺進,以權瑞東爲掌令,李鎭衡爲持平,尹得孟爲吏曹正郞,柳薰爲禮曹正郞,李潚爲刑曹正郞,沈履之爲西學敎授,李瀰爲南學敎授,沈鏞爲內贍主簿,柳煥猷爲典牲直長,宋可相爲繕工假監役,尹東暹爲大司諫,金養心爲持平,黃榦爲司書,安復駿爲洪州牧使,李益蔓爲伊川府使,學諭單禹禎鳳,承文副正字單鄭錫台。兵批,判書李昌壽病,參判金善行入直進,參議李萬宗呈辭在外,參知洪樂性內濬川所進,左副承旨洪麟漢進,副護軍李寅徽·徐命天,副司直李燮元·李翼元,副司正李永中,副司果李在協。
吏批啓曰,海南縣監鄭趾新,以軍器別備之功,加資事,命下矣。雖已資窮,未經準職,何以爲之?敢稟。傳曰,特爲加資。
傳于李思觀曰,俄者旣已下敎,故副應敎望單子拔之。
李思觀,以兵曹言達曰,訓鍊院判官李榮,近得輪疾,差復無期,時月之內,無望供職,呈狀乞遞,身病旣如此,則不可强令察任,今姑改差,何如?令曰,依。
又以義禁府言達曰,江原監司狀達據,刑曹粘目內,三陟營將李惟天,移本府處之事,達下矣。李惟天,時在任所,交代後,發遣府書吏拿來,何如?令曰,依。
傳于李思觀曰,今番御製編次人蔡濟恭,使之入來,禁川橋濬川堂上兵曹參知洪樂性,承旨入侍時,同爲入侍。
李思觀啓曰,編次人蔡濟恭,兵曹參知洪樂性,依下敎來待矣。傳曰,入侍。
說書鄭履煥書曰,伏以,臣性質愚鈍,才學空疎,其於胄筵講官之任,萬不近似,自知甚明,而迫於嚴召,冒沒承膺,隨行逐隊,月已三改,一日二日,未忍便訣,久妨賢路,自顧慙恧。已不可勝諭,而迺於前月念間,得接鄕信,臣之老母,素患痰癖之證,近又添加,臣實焦惶,卽欲歸護,而其時我大朝殿下動駕迫近,臣怵分畏義,不敢言私,伊後連値番次之苟艱,忍情含默,式至今日。卽於再昨,鄕書又到,臣母病勢,越添奇症,氣升眩發,昏倒落席,日夕叫苦,飮啖全廢。臣於是,焦煎罔措,按住不得,略陳短章,徑尋鄕路,臣罪至此,實難容貸。伏乞离明,曲垂矜察,遞斥臣所帶之職,以安私分,因治臣擅行之罪,以肅朝綱,千萬幸甚,臣無任屛營祈懇之至。答曰,覽書具悉。爾其勿辭,往護母病焉。
全羅道儒生進士臣吳時裕·金俰·李元瑞·金景復·梁學淵·鄭德洙·丁·宋道孫·廉處泳,生員吳時垕·李鼎烈·任昌郁·曺後振,幼學丁以纘·羅處大·金天定·李疇錫·蘇東軾·李壽膺·孫啓玄·白徹源·閔胤洙·姜柱國·吳泰源·成道淵·曺夏東·曺夏重,鄭晉煥·金應南等書曰,伏以,先師之廟,腏享其門人弟子,此事理之當然,古今之通義也。故夫子之廟,遍在於天下,棋置之州郡,而七十子之徒,無不隨所在而配食於兩廡焉。至若程朱之祠,曁我東儒賢之宮,亦皆以授道傳心者而腏食焉。此非直爲士子依仰矜式之所,實帝王所以極致其崇儒尊道之意,賁飾文治,而修明世敎者也。苟或使顔曾,而不得配於闕里之堂,楊黃,而不得從於河南閩中之祠,則其爲儒林之至恨,國家之欠典,當如何哉?竊惟先正臣文純公權尙夏,爲先正臣文正公宋時烈之嫡傳,則其於文正之廟,固宜隨所在而配享矣。文正俎豆之所,遍在於諸道州縣者,非止一二所,而一無以文純公配之者。噫,文純之設,已四十餘年,而當聖朝休明之世,有此闕典者,實由於搢紳章甫之一不以此,仰籲天聰故也。如或有以此仰陳者,則邦禁雖嚴,此與建祠請額有異,事體亦不甚重大,以邸下隆師尊道之誠,有何吁咈之音乎?嗚呼,考巖書院,在湖南之井邑縣,卽文正受命之所也。文純,親受文正付托於畢命之際,而以手書遺之,其言曰學問,當以朱子爲法,事業當以孝廟所欲爲者爲之,其傳心授道之法,炳若日星,而文純,涕泣拜受,至今爲士林之宗仰,與文正無間者也。噫,文純之道德學問,非臣等淺見薄識之所可容議,而若言其淵源所自來,則自朱子沒後,吾道東矣。粵自麗季,文忠公鄭夢周,始倡程朱性理之學,逮至我聖朝,儒賢輩出,紹述闡明,而列聖朝褒揚尊尙之方,無所不容其極焉。前有五賢之從祀聖廟,後有三賢之相繼從享,而先正臣文正公宋時烈,文正公宋浚吉,實承其傳,此所以頃在丙子之春,館學諸生,封章陳請,而我聖上,特許從享於文廟者也。文正,以一身擔負之重,專付文純於臨沒之際,則其曰學問者,以朱子集群賢之大成,爲之準則,而不失其門路也,其曰事業者,以孝廟內修外攘之方,明春秋之大義也。文正之所以授,文純之所以受,旣在井邑,則此書院之所以創建,肅廟之所以賜額也。其爲詖淫距闢之辭,尊攘繼開之功,自任以世道之責者,一無愧於文正之所托,故雖在山林肥遯之中,而洪惟我肅宗大王,以堯舜則哲之明,殷聘不絶,旌招累下,至有爰立之命,固守丘壑之志,一未承膺,而聖考之眷顧冞篤,禮遇愈勤,及至丁酉溫泉幸行之日,特遣史官,敦召不已,終得禮羅之恢張,進詣於行宮,前後睿批,蓋嘗屢致意焉。有曰一自浴溫初定,以爲卿之德容可見,予之必致之心可遂,心自欣幸,屈指企待矣。又曰昨於前席,親見德容,幾切思想之餘,欣慰良深,病若去體。又曰卿以先正之嫡傳,爲士林之矜式,以先師平日事我聖考,事寡躬,是予所以企待於卿者。以此見之,雖以文正三朝禮遇之隆,何以加此哉?若言其薰陶作人之功,則見今山林之宿德,明庭之羽儀者,率多親炙興起之徒,雖世道益下,人心日渝,而彝倫得以不墜,善人賴而不懼,奸邪爲之屛氣,亂賊爲之授首。此豈非文純距闢尊攘,儼然爲一世山斗之致耶?文正之付托旣如此,文純之樹立又如彼,此其爲功,不下於文正,而瞻彼楚山,文正俎豆之宮,巋然獨存,以文純親炙之賢,尙稽配食之禮,此豈神理之所安,人心之所說乎?在朝家崇奬儒賢之道,亦不可但已也?嗚呼,古人有言曰,法設大綱,禮循人情,人君陶鎔世敎之術,自有弛張之大權,雖在法禁隄防之日,不無裁酌作興之方矣。若以近日書院私享之禁,至使山林,不得伸尊賢之誠,則亦豈非王政之所可軫念者乎?臣等觀感於先正之遺風,激切於草莽之中,而竊伏念本院,朝家之所許建,御賜之所扁額,則體貌甚重,有非他院之比,故臣等不敢擅行,敢以文純,追享於考巖之意,千里裹足,相率來詣,仰籲於天閽之下。今此臣等之請,初非創建之事,又非別立之例,只望以儒林傳道之賢,追配於先師已建之院宇而已,旣不甚害於法禁,允合士林之顒望。伏乞邸下,察事宜之當行,念臣等之微悃,仰稟大朝,快賜兪音,斯文有光,世道幸甚,臣等無任屛營祈懇之至。答曰,覽書具悉。先正之學行,余雖知矣,事體重大,故煩稟爲難,爾等退修學業。
庚辰四月初四日戌時,上御熙政堂。編次人·兵曹參知同爲入侍時,編次人蔡濟恭,兵曹參知洪樂性,左承旨李永暉,假注書李永中,記事官鄭彦暹·尹師國,以次進伏訖。上命承旨,書志喜小識。仍命濟恭讀之訖。命承旨,書三使臣以下頒賞傳敎曰,冊封奏請正使海春君栐,旣資窮,廏馬一匹面給,奴婢五口,田二十結。副使行司直趙明鼎加資,奴婢四口,田十五結。書狀官權噵加資,奴婢三口,田十結。譯官資憲張采維·李命稷,嘉義金昌祚·金在鉉竝加資,奴婢中各一口,田三結。先來譯官嘉善金賢瑞,軍官前正張潚,同知李寅賓竝加資,上通事金鼎燮·金漢奎,押物通事李城·朴達孫,各熟馬一匹。譯官安世濟·韓致弘,敎誨通事申漢禎·洪愼憲,年少聰敏趙學東·玄啓根·李命白,次上通事趙是愚·崔漢得·趙徽緖·洪德潤,被選洪達河,各半熟馬一匹。新遞兒白任大,別差丁好信,御醫秦興白,軍官金景軫·崔挺岦·金得臣·金福壽·柳弼模·趙明需,各兒馬一匹。醫員崔宗說,寫字官金昌瑞·彭淳,畫員李必成,各上弦弓一張賜給。仍敎曰,今此賞典,政後乃下,其令吏·兵曹,卽爲口傳啓下。出榻敎命承旨,書贈趙贊成致祭文及贈崔領相致祭文,仍命濟恭讀之訖。上曰,贈趙贊成家,贈崔領相家致祭,以初九日擧行事,分付。上又曰,五月初十日皇壇望拜禮,已下敎乎?永暉曰,已下敎矣。樂性曰,再昨,軍人數十名來門外,自願赴役,故問之,則以爲渠輩,曾受濬川所役價,而濬川所方停役,故趁此休歇,而來願赴役云矣。臣以爲闕內,異於闕外,旣有定軍,不可以汝等自願而使之,汝須退去,當俟登筵,告汝等自願之誠矣。上曰,其誠誠可嘉矣,今番動駕前,可以訖役乎?樂性曰,數日爲之,則禁川橋以上,似可訖功矣。上曰,予欲先觀東門濬川,而入明光門由春塘臺以入,盡觀內外濬川矣。上又曰,此闕禁川橋,旣已濬之,慶熙宮禁川橋,不可不濬,令濬川所看審,而此闕濬川訖役後始之,可也。仍命書傳敎曰,此闕禁川橋濬川,今幾垂畢,慶熙宮禁川橋,令外濬川所看審,一體洗滌,此後隨堆洗滌,令衛將所擧行事,添節目。又命書傳敎曰,今番守宮,參知爲之,參知今管濬川,除本仕專意擧行。出榻敎樂性曰,頃下米六十石中軍人六十名,已爲分給,四十名,則未及分給。明日四十名來役時,使之勿食渠之點心,以其餘米,添炊以饋之意,已爲分付矣。上曰,依爲之,而募軍之饋點心,已成規例,古則無此規矣。上命書傳敎曰,聞卿入城,若見卿焉,而入城之後,猶不詣闕,史官相守,一何過乎?待朝入來,予當肄儀後召見,須體此意入來事,令偕來史官,傳諭于領相。諸臣以次退出。
上在昌德宮。常參以代理停,經筵停。
洪良漢達曰,大司憲鄭弘淳,掌令黃最彦牌不進,權瑞東,執義金元行,持平李鎭衡·金養心在外,今日以監察茶時之意,敢達。令曰,知道。
具允鈺達曰,右副承旨洪良漢,今日不爲仕進,卽爲牌招,何如?令曰,依。
又達曰,守令署經,尙未擧行,事甚未安。大司憲鄭弘淳,卽爲牌招,何如?令曰,依。
李思觀,以弘文館言啓曰,本館上番校理臣洪趾海,以宗廟夏享親祭時大祝,今日肄儀,晝仕出去之意,敢啓。傳曰,知道。
李思觀,以侍講院言達曰,本院新除授司書黃榦,時在忠淸道報恩地,書筵入番事緊,斯速乘馹上來事,下諭,何如?令曰,依。
洪麟漢,以都摠府言達曰,副摠管李景祜,以宗廟夏享大祭肄儀時侍衛事,議政府晝仕出去之意,敢達。令曰,知道。
又以都摠府言達曰,今此太廟擧動時,侍衛不可不備員,而副摠管安南君·洪得厚,身病俱爲危重,勢難進參,不可無變通之道。令政院稟旨變通,以爲備員侍衛之地,何如?令曰,依。
又達曰,因都摠府草記,今此太廟擧動時,侍衛不可不備員,副摠管南君·洪得厚,身病危重,勢難進參,令政院稟旨變通事,依下矣。合有變通之道,何以爲之?敢稟。令曰,竝改差。
李思觀啓曰,因本院達辭,今此太廟擧動時,侍衛不可不備員,副摠管南君·洪得厚,身病危重,勢難進參,令本院稟旨變通,竝改差事,依下矣。摠管有闕之代,令該曹口傳差出,何如?傳曰,允。
兵批口傳政,以咸溪君櫄·曺命采爲副摠管。
傳于李永暉曰,大臣肅謝後留待。
傳于李永暉曰,戶判,見慶熙宮禁川橋入來。
傳于洪麟漢曰,大臣引見,戶判追後入侍。
洪良漢啓曰,戶曹判書洪鳳漢,慶熙宮禁川橋看審後來待矣。傳曰,入侍。
李思觀啓曰,今此宗廟夏享大祭親祭祭文,當爲製進,而大提學金陽澤在外,藝文提學黃景源,明日待開門牌招,使之製進,何如?傳曰,允。
吏批口傳政,以洪鑑輔爲洪州牧使。
李思觀,以校正廳言啓曰,譜略中草,再明日陪進事,命下矣。取考謄錄,則當日本廳堂上·校正官·郞廳,陪進仁政殿,與承旨請承傳色,由正門捧入,而國朝御牒中草,一體陪進之意,敢啓。傳曰,知道。
李思觀,以吏曹言啓曰,司僕寺正朴相喆呈狀內,身病甚重,勢難察任云,依例改差,何如?令曰,依。
庚辰四月初五日巳時,上御熙政堂。大臣引見入侍時,領議政金尙魯,同副承旨李思觀,假注書李永中,記事官鄭彦暹·尹師國,以次進伏訖。尙魯曰,臣久處郊外,曠闕承候,其間且經陵園行幸,連伏見朝紙,無日不入侍,可想聖體之安寧,伏不勝懽忻,伏聞昨夜入侍,又將四更而罷,伏不審氣候,若何?上曰,一樣矣。尙魯曰,行幸屬耳,夏享將又躬臨,左右揆相繼有懇,而終未感回,今則期日已迫,肄儀且過,雖不敢請攝,實不勝其焦憂抑菀之忱矣。上曰,予已許身於祭奠與民國,過享後雖歸臥齋殿,亦何憾焉?尙魯曰,伏聞當日許入小次,此雖末節,不勝幸甚,亞終獻時,則仍入小次,是所望也。上曰,予當量力而爲之矣。尙魯曰,中宮殿氣候,若何?上曰,一樣矣。尙魯曰,王世子氣候,何如?上曰,善過矣。尙魯曰,王世孫氣候,何如,而近日講學,亦爲漸進乎?上曰,連爲善過,而講學,則朴聖源之效不少矣。日昨命讀大學首章,在止於至善之在字,能知間讀,可知其近來文理之漸通矣。尙魯曰,聖源至誠勸講,其心誠貴矣。然或恐因此而有厭症之生矣。上曰,此人文義陳達,亦不支離,實合於講官,而長直好矣。但守令,則難期其善治矣。尙魯曰,不然,曾聞兩邑政治,多有條理而可觀者矣。上曰,浩然之氣,亦出於穀氣,此人豈可只縻此任乎?尙魯曰,聖敎至當,若爾則時以食物,從厚題給似好,而古亦有此等事矣。上曰,卿連年再有是事,誠異矣。尙魯曰,臣雖愚騃,亦知其體例則然矣。譬若負重擔者,每有顚仆之慮,若因此而卸免,則豈非幸甚者乎?上曰,卿則雖欲因此倖倖,必往果川爲幸,而予則爲卿慨然。尙魯曰,其時事,專由於守僕之生疎,而壇司,亦甚不明矣。上曰,暮年皇壇失禮至此,予甚惶悚矣。前後屢經是享,而簠簋之有蓋,今始見知矣。尙魯曰,臣之至今未造朝者,誠以職名自如,且添得重病,郊外動駕,不得祗迎,癈闕常禮,萬萬惶悚,而以臣之不卽入城,至有偕來之命,臣罪尤大矣。第伏見向來恩諭,有不忍聞之敎,其中歸咎等句語,臣實冤傷,君臣譬猶父子,子豈敢致嫌於父乎?此實聖上未察小臣之衷情,自聞此敎,竊不勝其痛傷矣。臣愚死罪,下敎中四字,伏願抹去,俾安小臣之心。上曰,卿言過矣。今番事,非爲卿罪,不過體例間事矣。一時免相,其亦異矣。今以此爲陳,尤涉過矣。漢之蕭何,曾無引咎事矣,然所奏如此,當刪去矣。仍命還入別諭,刪去緣予誠淺,莫重祭享不能致察,歸咎相臣,乃至于此,自恧之外,其何復諭二十八字以下?上曰,洪州牧使,予欲以金仁大差送,而問于政院,則曾無蔭官爲之者云,故未果矣。尙魯曰,不然。年前韓德弼,亦以蔭而爲之矣。上曰,然乎?尙魯曰,臣於洪州新牧使事,敢陳愚見。洪州,乃是湖西第一難治之弊邑也。雖擇最善治者差遣之,猶患其不得蘇完,而安復駿,曾於外任,坐不法被罪,積年癈痼,近始調用,以其人則潦倒沈滯,臣亦矜憫,而在銓曹,則以此人擬此邑,不可謂極擇矣。當該政官,從重推考,洪州牧使安復駿改差,其代令該曹勿拘文蔭,各別擇差,何如?上曰,此人,予亦以爲如何?欲爲下敎,而旣已點下故置之矣。今卿所奏誠是,依爲之。仍敎曰,洪州牧使安復駿改差。出榻敎又敎曰,洪州牧使有闕代,勿拘文蔭,各別口傳擇差事,分付銓曹。又敎曰,吏判此任之後,用人務公,心常嘉之,昨日監役望,噫,宋可相雖不申飭,自可備擬,而以六十一歲之人,餘日無多,則其宜首擬,而充於副擬,故昨日初則注意,點下之際,因其神耗不覺,而非恒日所望於冢宰者,吏曹判書韓翼謩推考,其人,日後監役,待闕首擬。上曰,卿聞李得培事乎?卿意則以爲何如?尙魯曰,臣在鄕時,只見朝紙所出者,而第其虛頭太多,殊乖臺臣奏事之體矣。上曰,蔓引而注之,故然矣。以魯之削弱,齊之簒弑等說,作爲頭甲,而終之以爵祿使臣,臺臣之爲言,誠非矣。尙魯曰,此不過語言之間,泛然援引者。旣無深意,則亦不必看之深緊矣。其中大奸巨慝之說,未知有何指的而發,而重言複言,終無末梢實際語,此誠非矣,而臺言,設或不槪於聖心,固宜畢受。其中有誨責者則誨責之,嘉納者則嘉納之,可也,而今乃未畢其說,先加處分,竊恐有欠於虛受之量矣。上曰,此則卿言,是矣。大奸巨慝之說,雖或有甚麽意思,此則非大非處,故予使畢陳,而以爵祿使臣四字開端,語意轉緊,予欲處分,而含忍未果,仍令退坐,則敢爲分疏,此極非矣,故予果處分矣。尙魯曰,臣只見朝紙所出者,不識筵中實狀之如何矣。今承聖敎而知之矣。上曰,見其氣象,轉入邪逕,此與金時粲,一而二,二而一也,白首暮年,聞此爵祿使臣之譏,予欲無言矣。頃以李泰和除同義禁,黃仁儉除戶參,此亦人必爵祿使臣譏之也。黃仁儉,右相則稱其癯奇,而予則以其貌似鄕人,貴之矣。尙魯曰,右揆所引兩人儘好,而俱是可用者矣。黃仁儉,則已爲陞擢,而鄭宲亦以故相之孫,爲人恬靜,閉門讀書,當此申飭躁競之時,如此之人,不可不擢用矣。上曰,其爲人之可用,予亦知之,而恐或有來歷矣。尙魯曰,不然,此人本非爲黨習之人矣。尙魯又曰,臣以李最中事,每擬一陳,而未果矣,近聞士友之言,則罕出入絶交遊,多有自中之望,蓋其爲人恬介,守靜讀書,以其處地,爲此恬靜者誠貴矣。此等有望之人,不可不奬用矣。上曰,頃日爲水原府使時,卿已陳之,予亦知矣。但見其爲人,頗似沓沓矣。尙魯曰,見其外貌雖如此,爲人剛明,且有才器,終是可用之人,雖任以大事,優可當之矣。上曰,終不恢通,而其兄李明中,則勝於其弟,予冀其登科矣,今則漸不易矣。尙魯曰,講規出後,自期停癈云矣。上曰,今亦有一條登科之階,而若以停癈自期,則未免懶矣。李時中,亦有才而有氣,三兄弟皆各異矣。尙魯曰,李裕身可用之狀,前已仰陳,而若無自上拔擢之事,則何以收用乎?上曰,予欲用於喬桐而未果,頃以承宣見之,頗老矣。尙魯曰,外似衰耗,精力則可以當劇務矣。上曰,卿入來時,見濬川乎?尙魯曰,臣來時,見大小通橋,其所濬滌,甚好矣。上曰,此非予所初料也,昨聞洪樂性之言,則東村民人,又有自願者云,誠異矣。尙魯曰,於此民心,大可見矣,若使朝廷如此,則可無憂矣。上曰,予亦謂朝廷若此,國事必有庶幾之望矣。諸臣以次退出。
庚辰四月初五日午時,上御熙政堂。戶判引見入侍時,戶曹判書洪鳳漢,同副承旨李思觀,假注書李永中,記事官鄭彦暹·尹師國,以次進伏訖。上曰,其後濬川軍,又有自願來赴者乎?鳳漢曰,各道守令,連有隨多少送來赴役者矣。上曰,今番濬川時所入財力都數,爲幾何?鳳漢曰,舍價石價軍價雜費所入,合爲萬餘兩矣。上曰,軍則前後都數,合爲幾何?鳳漢曰,自願軍十五萬名,雇軍萬餘名矣。上曰,慶熙宮禁川橋,卿見之乎?鳳漢曰,見之矣。當初善鋪其橋,故若干有壅閼處,而役處不大,不過用百餘名,而爲兩日之役,則足以疏滌矣。上曰,大抵此役,不可一濬而止,此後連爲隨閼隨濬,然後可無棄前功之患矣。鳳漢曰,聖敎允當。此多係於各道參軍,令參軍看審檢飭,似好矣。上命承旨,書傳敎曰,內外旣已濬川,則其本宜正,此後闕中水道,若有壅閼之處,則非徒重處於守直中官及衛將差備,內則當除雇軍代鄕軍,以此添入濬川節目,三道參軍,旣令句管,則先知頭緖,然後後可檢飭,未竣事前,雖不啓下節目,一體看役事,分付。鳳漢曰,慶熙宮禁川橋,令內濬川所濬之乎?上曰,卿其濬之,參知亦頗勞苦矣,鳳漢曰,樂性雖年少,頗能解事矣。鳳漢又曰,諸處川渠,旣皆濬之,大小橋梁,多有修改完築處,而石材甚難,故方以爲憫矣。上曰,公家有可以推移先用之物乎?鳳漢曰,年前爲闕內營建時所用,自戶曹,有買得石材,方置於訓鍊院者矣。上曰,然乎?以此姑爲取用,而前頭闕內用時,則更爲貿用,好矣。諸臣以次退出。
上在昌德宮。常參以代理停,經筵停。
洪良漢達曰,大司憲鄭弘淳,掌令黃最彦牌不進,權瑞東,執義金元行,持平李鎭衡·金養心在外,今日以監察茶時之意,敢達。令曰,知道。
傳于洪麟漢曰,領相若來本司坐起,則中旬次對,今日爲之。
傳于洪麟漢曰,中旬次對,今日爲之,領相若不入來,則遣史官,領左相入來事傳諭。
洪麟漢達曰,次對今日爲之事,命下矣。兩司除在外外,大司憲鄭弘淳,掌令黃最彦,竝卽牌招,以爲推移入侍之地,何如?令曰,依。
洪麟漢啓曰,大臣·備局堂上,依下敎來待云矣。傳曰,引見。
傳于鄭尙淳曰,元良欲令調息,俄者攝行下敎置之,祗迎亦置之。
洪麟漢,以司僕一二提調言啓曰,再明日宗廟擧動時,進輿差備,不可不備員,而本寺正朴相喆,旣已改差,其代令該曹以在京無故人口傳差出,何如?傳曰,允。
具允鈺啓曰,吏曹判書韓翼謩,參判徐志修,參議金尙喆牌招不進,推考傳旨及罷職傳旨。今方捧入,而開政命下之後,不卽擧行,事甚未安。判書·參判,竝更卽牌招開政,何如?傳曰,允。
以吏曹參議金尙喆牌不進罷職傳旨,傳于具允鈺曰,只推,一體牌招。
傳于具允鈺曰,夜深則酬應難矣。政院申飭,使之趁早開政,太僕正前望單子入之。入之,朴盛源落點。
李思觀啓曰,吏曹判書韓翼謩,參判徐志修再牌不進,推考傳旨,今方捧入,而開政命下之後,尙不擧行,事甚未安。所當更請牌招,而一日三牌,有傷事體,何以爲之?敢稟。傳曰,今日下敎之後,何敢若此乎?更爲牌招開政。
具允鈺,以吏批言啓曰,本曹佐郞元啓英呈狀內,身病甚重,勢難察任云,依例改差,何如?傳曰,允。
有政。吏批,判書韓翼謩三牌不進,參判徐志修進,參議金尙喆進,都承旨具允鈺進。以金應濂爲掌令,李行源爲禮曹佐郞,柳觀鉉爲軍資正,李錫奎爲禁府都事,權必稱爲瑞山郡守,李廷默爲海美縣監,鄭景曾爲大興郡守,李爲牙山縣監,魚錫文爲靑陽縣監,朴敬行爲結城縣監,李蓍廷爲吏曹佐郞。兵批,判書李昌壽進,參判金善行病,參議李萬宗入直,參知洪樂性濬川所進,同副承旨李思觀進。兵批啓曰,黃海水使·永宗僉使,今當差出,而擬望之人乏少,本道守令及他道守令·邊將,竝擬,何如?傳曰,允。以李命稷爲知事,洪樗爲曹司衛將,韓後裕爲衛率,柳惠基爲黃海水使,金光白爲永宗僉使,金尙培爲吾叉浦僉使,李雄載爲彌助項僉使,具善修爲東里僉使,張日起爲赤梁僉使,吳廷熙爲德積僉使,劉宗翼爲智島萬戶,宋重泰爲龜山僉使,崔道浹爲古突山別將,崔道涵爲長木浦別將,柳元茂爲舒川萬戶,林億柱爲南村別將,尹亨理爲德浦僉使,黃錠爲訓鍊判官,具秉五爲宣傳官,金貞漢爲助泥浦萬戶,李聖師爲內禁衛將,金元禮爲馬梁僉使,李漢昌爲兼內乘,栗浦權管單李熙春,副司直鄭彦儒。
傳于李思觀曰,守令·邊將,有下敎事,望單子留中。
傳于洪麟漢曰,旣行濬川,郊外隨駕,今番步軍六哨,馬軍二哨,禁軍二番隨駕事,分付。
以太廟親祭祭文,傳于具允鈺曰,御筆改書中三年身衰之年字,改以載字,俯臨洋洋之俯臨二字,改以昭昭。
洪麟漢,以兵曹言達曰,宣傳官曺學臣·洪啓穟呈狀內,日昨內試射時,得蒙直赴殿試之恩命,所帶之職,旣是南行窠,依例遞改云,竝今姑改差,何如?令曰,依。
庚辰四月初六日巳時,上御熙政堂。大臣·備局堂上引見入侍時,領議政金尙魯,右議政閔百祥,行判中樞府事李益炡,禮曹判書鄭翬良,吏曹判書韓翼謩,行副司直李益輔·吳彦儒·金尙翼,兵曹參判金善行,禮曹參判金相福,司直元仁孫,工曹參判朴相德,左副承旨洪麟漢,校理洪趾海,假注書李永中,事變假注書任光鉉,記事官鄭彦暹·尹師國,以次進伏訖。麟漢曰,左相以實病,今日次對,不得進參,使之微稟故敢達矣。尙魯曰,聞近日瘡疾有加云,大祭亦似難參矣。上命承旨,書傳敎曰,左相安心調理事,遣史官傳諭,亞獻代以預差,陞實爲三獻。又命書傳敎曰,徽寧殿祭,命官攝行已多,今日卽致齋日也,大祭元良攝行,諸執事以受誓戒人仍用,祗迎置之。尙魯曰,夜來,聖體,若何?而脚部症候,亦何如?上曰,近日行步不健,而連爲習步則頗勝矣。尙魯曰,今番大祭,雖强以行禮,在板位時,則俯伏似好,故敢達矣。上曰,量予氣力,可以爲之,則何必如是耶?尙魯曰,丸劑連爲進御乎?上曰,姑不開弦,而雖進,何勝之有?尙魯曰,中宮殿氣候,何如?上曰,連爲惺惺,而無愆候矣。尙魯曰,平日稟受,可以仰揣,而不勝幸甚矣。尙魯曰,王世子曁王世孫氣候,亦何如?上曰,善過矣。上曰,大提學何爲辭免?一人曾無再典文衡之事乎?尙魯曰,故判書宋相琦,前後凡四典,而文衡,與他職有異,每以圈點爲之,或以前望落點爲之,而於文苑故事,本無除授之事,故必欲辭遞云矣。上命書傳敎曰,今聞大臣所奏,有文苑故事云,若此,難以强迫,大提學金陽澤,今姑許遞。尙魯曰,此京畿監司尹汲狀本也,以爲本道上年農事,未免不實,開春以後,接濟專靠於分糶一事,而各邑還穀,本來不敷,除其半留,則不過爲四五巡分俵之資,折半留庫中參酌加分事,請令廟堂,稟處矣。還穀半留之法甚嚴,有難輕議,而畿內本來穀少,民事亦不可不念,令道臣精抄不足之邑,另加商量,分數加分事,申飭分付,何如?上曰,依爲之。尙魯曰,此前全羅右水使沈鳳徵狀本也,以爲黑山島漂到人問情虞候柳聖協,初不詳細看檢,彼人服物之見漏者,爲三百四十六件,雖與問情之失錯,有所差間,疎忽不審之責,在所難免,其罪狀,請令廟堂,稟處矣。異國之人,漂到我地,則看檢等事,所當十分詳愼,而其所遺漏,至於此多,其在懲後之道,不可不嚴責,當該虞候柳聖協,拿問定罪,何如?上曰,依爲之。尙魯曰,此安眠島松田摘奸郞廳李溵手本也,犯斫如是狼藉,誠寒心矣。上曰,李溵應必善爲之矣。尙魯曰,見其手本,條理明白,極其精詳,此人之日後奬用,將不知至於何境,爲國家誠幸矣。見此手本,則前後帥臣之犯科如此,姦細輩之恣肆如此,朝家所以專靠而取用者,在於此島,而許大幅員大松蕩盡,目下餘數之可合樑材者,爲數千株,可合船材者,爲數萬株云者,萬萬寒心,如使有一分紀綱,則豈至於是乎?旣經摘奸之後,若不嚴法以繩,則法禁尤益解弛,人心尤益狃安,其爲害,反有加於初不摘奸矣。前水使張志豐所犯,多至近千株,而未限滿八船之稱以退船,添材發賣,亦係犯法之一條目,此外親裨親傔之一任舞奸,若是狼藉,施以極邊定配之律。前前水使具秉勳所犯,亦爲近五百株,作板之說,尤涉可駭,施以遠地定配之律。前前水使任時倜,視二帥臣,株數少,且無私用之見捉者,而身爲帥臣,不能守法,亦有其罪,施以奪告身之律。裨將安德楫,傔從崔破回,締結欺蔽,從中作奸,極其無嚴,雖死無惜,竝令該曹嚴刑一次後,絶島定配。土校金亨運及申處達罪犯,與德楫等,少無異同,亦令本道竝嚴刑一次後,絶島定配。私帖專管之朴有萬,偸斫最多之金允才,竝令本道嚴刑一次後,邊遠定配。馬梁前僉使羅浣,受人指使,成給僞狀,請得七株松者,極爲駭然,施以遠配之律。前虞候尹泓,雖托公用,請得之數,未免夥然,施以奪告身之律。舒川·保寧·大興·瑞山·牙山·靑陽·海美·結城等八邑及安興·馬梁·舒川浦等三鎭之報請若干株,修補官廨,雖曰流來謬例,冒禁請得,亦不可無飭勵,當該守令邊將,竝拿問處之,何如?上曰,依爲之。孟子牛山章,豈不云乎?古賢,庭草猶不除,況莫重封山。且此木,其豈自運?亦用民力,剝民肥己,律猶重矣,偸木肥己,律可輕乎?身爲帥臣,有此犯禁,而此二人,不思報國,若是放恣,俱涉無狀。任時倜,則以邊地武臣,奬用若何,而雖與二人有間,前聞其能守法云矣,循謬若此,雖非私用,旣已牽私,私則一也,亦涉可駭。張志豐,則以年少武夫,不思乃祖乃父,焉敢若此?諸葛爲將,不私馬謖,此等之類,宜施軍律,以礪諸帥臣。此非徒渠辜,年少之人,過爲奬用之致。噫,其若細究,廣定年限,予則曰其漏者無矣,此恒日不能嚴飭之致也。近於不敎而治,相五旣逭王章,則獨施軍律於志豐,其亦斑駁,雖然律不可止於二人竝擬律外,張志豐限十年禁錮,具秉勳限五年禁錮,任時倜施以三等告身之律,當該守令·邊將,不聞則已,旣聞之後,噫,若時倜之固執,其亦循謬請强,可知其宜端本,若無其請,有何許題,不可循例拿問而止,竝先罷後拿,限五年勿復檢擬於守令·邊將,此後此等封山,備局間三年,遣文郞廳摘奸。尙魯曰,此長山串松田摘奸郞廳手本也。上曰,郞廳誰也?尙魯曰,兵曹佐郞李長泰也。上曰,黃海道則比於忠淸道,八字好矣。尙魯曰,見此手本,雖欠別白,以大體言之,其犯禁冒斫之數,大下於安眠島矣。然旣經摘奸,有此見捉,事極可駭,其在嚴松政之道,不可無懲勵,吾叉浦·助泥浦兩鎭戊寅己卯當該僉使萬戶,竝施奪告身之律,前後水使,亦難免不能檢飭之責,竝罷職,何如?上曰,忠淸道法旣嚴,亦不可懸殊,當該邊將,徒三年定配,當該帥臣,施以告身之律。已上出擧條湖西松田請斫大興·瑞山·牙山·靑陽·舒川·保寧·海美·結城·安興·馬梁·舒川浦等守令邊將,竝先罷後拿,限五年勿復檢擬於守令·邊將,黃海水使李觀祥,施以告身之律,當該邊將,徒三年定配事,下敎。出榻敎百祥曰,聞李溵之言,水營之責懲雜物於山直輩,名目甚繁,地方官,從以侵懲,到處彌縫之需,皆自犯禁中出來,其所以設置禁任,適足爲誨盜之歸,如生漆·獐皮等物,又非島産,而强令納之,尤不勝支堪云。事之寒心,莫此爲甚,宜有別樣嚴防之道,故敢達矣。上曰,一體嚴飭,可也。尙魯曰,年前監牧官變通時,依察訪例,直爲守令事,明有定式,而定式之後,一不擧行,近來法令之不信,類是矣。事雖小,極涉未妥,申飭銓曹,使之隨窠調用,何如?上曰,依爲之。尙魯曰,治腫敎授,乃是內醫院·典醫監輪差久勤之窠,而惠民署之獨爲見漏,殊不免爲稱冤之端。此後則以三醫司官,隨窠輪差事,定式施行,何如?上曰,依爲之。麟漢曰,以監牧官事,言端旣發,臣有區區所懷,敢此仰達矣。監牧官,雖是牧馬之任,有民人焉,有糴糶焉,實兼牧民之責,馬政能否,雖有太僕之句管,而本道監司,不可專無檢察,臣意則監牧官殿最,亦令道臣兼管,恐合事宜,下詢大臣而處之,何如?上曰,大臣之意,何如?尙魯曰,牧官之職,專掌馬政,而馬政,自是太僕句管也。至於道臣,不管馬政,而使行殿最,有違法例,不可爲矣。上曰,承宣所奏,雖是係是官方,仍舊貫。尙魯曰,牧官殿最,道臣雖不可爲,而旣在道內,且太僕所聞,亦難遠及,監牧官,如有不法不職之事,則道臣,推治下吏,或論移太僕,或狀聞請罪,未爲不可矣。上曰,依爲之。出擧條申飭,可也。以上出擧條上曰,大司憲,則今番似不可不一番陳書而出矣。麟漢曰,昨已承牌矣。上曰,誠是矣,而今日則何不入來耶?翬良曰,今日有實故云矣。尙魯曰,掌令黃最彦,日昨參次對,而今日公然不入來,誠非矣。上命書傳敎曰,代理後陳書,乃是舊規,而若無次對,則所謂杜言路,其猶可也。有一月三次次對,此開無隱之路,而爲今日耳目之臣者,陳書無聞,不肯詣臺,次對入侍,非徒不備,其闕者多,可謂寒心。三昨入侍時,掌令黃最彦,以許陳章爲請,故旣借文陛,何不面陳爲敎?噫,其君日事酬應,不覺其憊,而申飭之後,連爲備坐,故欲爲以身先之,中旬次對,特命進定,而兩司之臣,三昨則僅一入侍,今則無一人入侍,其日憲臣,已爲涉於惶畏,面奏不若陳章云,故予以益之戒舜,汲黯之戇言,俱非其書云矣,今於入侍,亦惶畏而然乎?若此,豈三對之意哉?非徒慨然,事體寒心,實故外不入侍臺臣,罷職不敍。上曰,洪州牧使首望,何如?尙魯曰,欲善治守令,而三望俱好矣。上曰,頃日政事,吏判爲之乎?尙魯曰,然矣。上曰,日昨傳敎推考,而吏判,不彈而入來,誠貴矣。尙魯曰,朝臣皆如此人,則國事庶幾矣。尙魯曰,守令多窠,開政差出似好,故敢達矣。上命書傳敎曰,農事方殷,守令多窠,政官牌招開政。尙魯曰,水使有闕,兵批亦令開政,何如?上命書傳敎曰,兵曹判書李昌壽,一體牌招開政。上曰,今番兩儒臣,入直多讀矣。能以不懸吐冊,讀康誥,其不熟讀,何能如是?趾海曰,臣與金華鎭同直,見其讀書至夜半,爲人甚醇謹矣。尙魯曰,臣以尹冕東事,有仰達者矣。凡同姓遠族之以同行而異名者,旣非異事,且聞冕東科時秘封,初無以得字書之者云。設或有改之之事,其所改否,旣不關於本事,則今者魏興祖之爲言,專出於誣辱,此大關後弊,不可不禁斷,故敢達矣。上曰,此誠非細憂,嚴禁,可也。上顧謂相福曰,昨日監役副望金厚澤,與卿爲幾寸乎?相福曰,爲再從叔矣。上曰,昨命檢擬,能不衰老,而可以供仕乎?相福曰,姑不衰老,而雖懸以六十一歲,實則六十二歲矣。上曰,若是多乎?麟漢曰,莫重政注,年旣誤懸,吏判推考,何如?上曰,置之。上命宣傳官二人入侍,沈,鄭彦衡進伏。上命沈曰,汝往南道,命鄭彦衡曰,汝往北道,松根有無,詳細摘奸,以書啓奏之。諸臣以次退出。
上在昌德宮。常參以代理停,經筵停。
夜一更,月入軒轅星。
洪良漢達曰,大司憲鄭弘淳,持平李鎭衡牌不進,金養心,執義金元行,掌令權瑞東·金應濂在外,今日以監察茶時之意,敢達。令曰,知道。
又達曰,憲府連日監察茶時,事甚未安。除在外外未肅拜不爲行公人員,竝卽牌招,何如?令曰,依。
以持平李鎭衡牌不進,罷職令旨,令于洪良漢曰,推考徽旨捧入。
傳于具允鈺曰,領右相入來事,遣史官傳諭,戶判·判尹·禮判·判敦寧·宗簿提調,亦爲入來,昨日摘奸宣傳官二人待令。
傳于鄭尙淳曰,禮判·禮房承旨,先爲入侍。
具允鈺啓曰,領議政金尙魯,右議政閔百祥,戶曹判書洪鳳漢,漢城判尹洪啓禧,判敦寧李昌誼,宗簿提調綾昌君橚·李昌壽,依下敎來待矣。傳曰,入侍。
鄭尙淳達曰,明日太廟擧動時,侍臣當爲備員,兩司除在外外,持平李鎭衡,待開門牌招,以爲進參之地,何如?令曰,依。
具允鈺啓曰,明日宗廟擧動時,何承旨留院乎?敢稟。傳曰,左承旨留院。
洪麟漢,以訓鍊都監言啓曰,都監從事官四員內,軍色從事官朴盛源,金銳色從事官金鳴魯,火藥色從事官鄭槳,俱爲差祭,糧餉色從事官鄭一祥,以戶曹正郞,入直本曹,都監省記,無以推移,在前如此之時,有把摠代直之規,今亦依前例,以把摠代直之意,敢啓。傳曰,知道。
又以濬川所言啓曰,本所都廳·郞廳以下移職諸人,明日肅拜後,仍察事,下敎矣。其中三陟營將柳,令該曹口傳付軍職,何如?傳曰,允。
吏批口傳政,以李晟爲金川郡守。
庚辰四月初七日巳時,上御熙政堂。禮判·禮房承旨入侍時,禮曹判書鄭翬良,右承旨鄭尙淳,假注書李永中,記事官鄭彦暹·尹師國,以次進伏訖。上問禮判曰,向來其事考之,則何年乎?翬良曰,癸巳年七月,而卽艮坐坤向矣。上命書傳敎曰,弘陵右岡艮坐坤向今番親審處,懸註置簿於觀象監,凡諸等節,一依癸巳年下敎擧行事,禮曹·觀象監,其令知悉。仍諭翬良曰,禮曹謄錄,亦爲錄置,可也。禮判退出。上命賤臣曰,領右相及判敦寧·判尹·戶判,使之入侍。領議政金尙魯,右議政閔百祥,判敦寧李昌誼,漢城判尹洪啓禧,戶曹判書洪鳳漢,以次進伏訖。尙魯曰,夜來,聖體,若何?上曰,一樣矣。上曰,今日則欲休矣,召卿等,意有所在,昨日不知其守令邊將之若是太多,而爲處分矣。將欲問卿等而爲之,故望單子留中矣。上又曰,予公然使吏判爲撕捱,其所撕捱,誠過矣。昨日不彈而登筵,予以爲是矣。予之下敎,反爲提醒矣。然則瓚爵官,誰可爲之?尙魯曰,吏判之昨日三牌不進,誠過矣。然大祭時,則豈敢不出乎?上曰,昨日守令·邊將,殆多於都目矣。許汲,今番濬川時效勞最多,而今擬會寧首望,似如何矣?尙魯曰,會寧雖是陞資之窠,許汲則已經南兵使,今擬此邑,似涉不緊矣。上曰,許汲,旣爲嘉善,則今此擬望,甚野俗矣。尙魯曰,副望元重會則雖好,而有七十老母云,雖爲之,亦難赴矣。末望申命相,亦老不堪任矣。上曰,此外誰有可合者乎?尙魯曰,金聖遇有之矣。上曰,誠好矣。此人甚恢通,而亦於濬川事,竭誠爲之,故予欲酬勞矣。仍命書傳敎曰,會寧府使首望,纔經南兵使,今番濬川勤苦之人,意外備望,副望。今聞大臣所奏,親年七十云,而末望,則以已踰年限者,苟充備擬,其涉不察,當該銓官,從重推考。會寧府使,前兵使金聖遇除授,依例加資,濬川竣事不遠,仍令察任。上曰,領右相就坐。上問濬堂曰,初橋盡濬乎?啓禧曰,以編結之,故姑未訖役矣。尙魯曰,東村之許入市廛,聖敎誠好矣,而爲慮此村之漸至空曠,欲令民家多入,則一廛,猶爲不足,自該署,以門外數廛,量宜從便,加數許入,則尤似有效矣。上曰,所奏誠是,依爲之。出擧條上曰,濬川都廳及郞廳,誰最效力而勤幹乎?鳳漢曰,都廳閔百福,郞廳鄭景曾·柳鎭保·柳·李纘徽諸人,最勤幹而多效力矣。上曰,其中可以爲守令者,卿其陳之。鳳漢曰,李纘徽最勝矣。上曰,此誰也?鳳漢曰,是李儁徽之族弟矣。上曰,李廷喆,卽孝純之內舅,而曾聞孝純之言,則可知其爲人之善,而今爲宗簿正,將爲陞資矣。其侄儁徽之死,亦可惜矣。纘徽輩,皆願爲守令乎?鳳漢曰,似不願矣。尙魯曰,以特敎除之,則雖薄邑,渠輩必榮寵矣。尙魯又曰,今番濬川,雖以堂上言之,皆以誠心,逐日效勞,誠可嘉,而亦爲可悶矣。上曰,予亦爲悶,而近見判尹,頗似疲敗矣。鳳漢曰,判尹貌似疲敗,而筋力則好矣。上曰,判尹近日入侍,每低頭而有睡意,可知其漸老矣。百祥曰,判尹自少,閑居無事,則輒低頭合眼,而若當事爲,則精神倍人矣。上曰,然則無可憂,而予於近日,頻有坐睡時,以予觀之,可想其衰徵矣。上又曰,昨日望單之留置,蓋欲爲濬川人酬勞,而恐又有爵祿使臣之譏矣。仍命書傳敎曰,濬川旣畢,凡諸賞典,卽早晩間事,而承傳沈滯,作爲休紙,其何酬勞?今番吏·兵曹窠多,宜先調用,以酬其勞。噫,以酬其功,奚不愈於循例備擬?三陟營將有闕,代,昨望勿施,郞廳柳除授,仍爲加資。防踏僉使有闕,代,別看役李仁培除授。廣梁僉使有闕,代,牌將兵曹敎鍊官崔尙郁除授。舒川郡守有闕,代,郞廳前縣監李纘徽除授。皆依都廳例,仍令察任。上曰,今番行幸時,環見弘陵右岡,則甚好矣。俄下傳敎,今後則預除民力矣,參奉安載健手法,亦頗善矣。尙魯曰,聖敎儘好,而載健以爲,其處樹木最多,稍令疎剔,則爲好云矣。上命書傳敎曰,弘陵右岡今番親審處端午祭,只告由,本陵陵官,與參奉安載健眼同,可以去木處去之,舖莎事,分付。百祥曰,昨日黃海水使,政院只以當該水使捧傳旨,而戊寅以後水使,似當皆入矣。上曰,誰也?百祥曰,濟州牧使許瑬,慶源府使李國賢兩人,而國賢,則赴邊邑未久矣。上曰,國賢莅邊屬耳,以此卽遞則可惜矣。仍命書傳敎曰,黃海水使下敎中所謂當該者,卽戊寅以後水使,政院依此捧傳旨,而濟州牧使許瑬,代今番亦以武臣中擇差,李國賢赴閫不過三月,邊地數遞可惜,特爲分揀。上曰,金川郡守有闕,代,令該曹口傳擇擬事,分付。上曰,莫重單子,不卽以稟,事之無據,莫此爲甚,當該中官,越捧五等。尙魯曰,臣見昨日兵批政事,則皆用各軍門久勤爲政,誠好矣。鳳漢曰,聞物議,則皆以公道稱之矣。百祥曰,兵判簡約公平,近日爲政,唯以至誠爲之,故人皆稱道矣。上曰,兵批頗新新矣。大臣及濬堂先退。上命賤臣曰,宗簿堂上率入。宗簿提調綾昌君橚,副提調李昌壽,以次進伏。上曰,譜役幾何成就?橚曰,非久當訖工矣。上曰,今番亦連以千字字塡之乎?橚曰,今番則以千字字塡之,而此後,若又改譜,則字數似必不足矣。上仍命書傳敎曰,今番譜略中無懸註見處紙頭,千字勿書,見某張,八卷衣題,書凡例,御牒,某朝內外孫事,分付。頒賜件,翁郡主·諸尉·宗臣見存人及時·原任大臣·政府·六曹·敦寧府·耆社·忠勳府·承政院·京兆·玉署長官·柏府·薇院長·時任注書·翰林·春坊·講書院·五處譜閣·五處史庫,依例安寶擧行。餘件,曾經侍從以上,書單受點。橚曰,今番譜役,最爲速成,而直長柳義養,竭心效勞矣。上曰,此曾入三揀者,而今已年壯矣。昌壽曰,此人甚精詳,而亦該博矣。橚曰,臣極爲惶恐,有所懷,故敢達矣。宣廟朝外祖贈領相鄭世虎祠宇及神道碑物力,曾有自戶曹劃給之命,而已過數年,尙不擧行云,故仰達矣。上曰,令該曹顧助,可也。昌壽曰,數日來日炎始熾,聖體若何,而親享迫近,湯劑連爲進御乎?上曰,氣則一樣,而湯劑,臨時可以進御矣。昌壽曰,丸劑亦爲進御乎?上曰,姑不開弦矣。昌壽曰,諺曰始作爲半,且丸樣甚小,宜於呑嚥,時時進御,是所望也。上曰,當觀勢爲之矣。昌壽曰,問候日次,卽初十日,而有待下敎擧行之敎,故敢達矣。上命書傳敎曰,藥院日次問候,初十日爲之。昌壽曰,靑坡蘆原兩驛卒,陵幸後,有米太題給之規矣。今番行幸後,畿驛卒,自本道狀請,米太各一百石,已爲題給,京驛卒,似當有一體顧恤之道,故敢此仰達矣。上曰,米太各五十石題給,可也。出擧條諸臣以次退出。
上在太廟齋室。常參以代理停,經筵停。
辰時,日暈兩珥,白氣一道,起自乾方,直指艮方,長竟天,廣尺許,良久乃滅,巳時午時申時酉時,日暈。夜一更二更,月暈廻火星。
洪良漢達曰,大司憲鄭弘淳呈辭,執義金元行,掌令權瑞東·金應濂,持平金養心在外,李鎭衡牌不進,今日以監察茶時之意,敢達。令曰,知道。
以持平李鎭衡牌不進罷職令旨,令于鄭尙淳曰,推考徽旨捧入。
大駕入太廟齋室後,王世子遣宮官,口傳問安。答曰,知道。王世孫遣講官,口傳問安。答曰,知道。政院·玉堂·藥房口傳問安。答曰,知道。
大駕詣太廟奉審後,政院·玉堂·藥房口傳問安。答曰,知道。
以承傳色,口傳下敎曰,今番朔祭,前後殿神榻奉安,有不謹之事,太廟大祝及宮闈令推考,永禧殿大祝及宮闈令,從重推考。
傳于鄭尙淳曰,禮房承旨入侍。
以承傳色,口傳下敎曰,凡動駕時軍職,水刺間供饋,自古爲之者,旣非尋常,故供饋摘奸則駭然,事之寒心,莫此爲甚。當該都薛里,越俸一等,薛里越俸二等。
李思觀達曰,都摠府郞廳來言,闕內各處入直軍兵夜巡檢之意,敢達。令曰,依。
又達曰,兵曹郞廳來言,闕內各處入直軍士夜巡之意,敢達。令曰,知道。
洪麟漢,以兵曹言啓曰,在前經宿擧動時,大內巡檢等事,使入直兵曹·都摠府堂上申飭事,例有啓稟分付矣。今亦依此擧行之意,敢啓。傳曰,知道。
又以御營廳言啓曰,本廳分授五間水門及二間水門鐵門,今已改懸,把守軍撤罷之意,敢啓。傳曰,知道。
兵批口傳政,副護軍柳。
上詣太廟齋宿。
洪良漢達曰,大司憲鄭弘淳呈辭,執義金元行,掌令權瑞東·金應濂,持平金養心在外,李鎭衡牌不進,今日以監察茶時之意,敢達。令曰,知道。
李永暉達曰,兵曹郞廳來言,闕內各處入直軍士夜巡檢之意,敢達。令曰,知道。
又達曰,都摠府郞廳來言,闕內各處入直軍兵夜巡檢之意,敢達。令曰,知道。
鄭尙淳,以侍講院言達曰,本院兼司書沈履之入直矣,以宗廟夏享大祭祭官進去。司書黃榦,說書鄭履煥在外,兼說書未差。下番將未免闕直,事甚未安。輔德李德海,文學金尙集,竝卽牌招,以爲推移姑降入直之地,何如?令曰,依。
庚辰四月初八日辰時,宗廟擧動出宮入侍時,行都承旨具允鈺,右承旨鄭尙淳,左副承旨洪麟漢,右副承旨洪良漢,同副承旨李思觀,注書李性遂,假注書李永中,記事官鄭彦暹·尹師國,以次陪從。上具遠遊冠·絳紗袍,由仁和門出宮時,麟漢曰,今日擧動,摠管固宜盡參,而公然不參,不參摠管,從重推考,何如?上曰,不參者誰也?兵曹判書李昌壽進曰,李應協,而有實病云矣。上曰,勿推,可也。上出進善門。上曰,永禧殿南墻外,亦皆下馬。今出此門,眞殿俯臨,咫尺乘輿過此,心甚不安。自今以後,此處下輿事,永爲定式,可也。仍下輿而過,上到杷子橋。問麟漢曰,此橋已濬乎?麟漢問橋左居民而奏曰,已濬云矣。上曰,所濬甚不善矣。上進詣太廟,入版位展拜訖,仍奉審省器,次詣永寧殿,奉審省器。省器時,尙淳曰,永寧殿第三室第五室齋祝,有不謹之失,推考警責,何如?上曰,依爲之。出擧條上詣省牲所,省牲訖,入齋室,承史退出。
庚辰四月初八日巳時,上御太廟齋室。禮房承旨入侍時,右承旨鄭尙淳,假注書李永中,記事官鄭彦暹·尹師國,以次進伏訖。上命承旨,書傳敎曰,親祭祭文中不可不較正處,已爲書下,而今日親押時且覺。噫,望七親禴,其唯追慕,何敢求福?衰耄日甚,旣欠致潔,心竊瞿然,尤何敢望仰格,而錫祉無疆之語,非予親享之意,初較正句語,其欲推考而泯默。此則不可不示意,旣已正書,故不敢刀擦。藝文提學黃景源,從重推考。仍敎曰,錫之遐福之句,非特黃景源用之,古亦多用之者,而今予欠潔,安敢求福,而況自爲其祝者乎?此非予本意故推考矣。尙淳曰,詩曰求福不回,子孫若以至誠享祀而仰格,則祖先之錫福,乃理之常矣。上曰,若是祔太廟頌,則爲此句語,容或可也,而此旣親祭祭文,則似不當如是矣。承史退出。
上在昌德宮。常參以代理停,經筵停。
宗廟夏享大祭親祭罷後入齋室後,王世子遣宮官口傳問安。答曰,知道。王世孫遣講官口傳問安。答曰,知道。政院·玉堂·藥房口傳問安。答曰,知道。朝廷二品以上·六曹堂上·宗親單子問安。答曰,知道。
大駕詣五間水門,入幕次後,王世子遣宮官口傳問安。答曰,知道。王世孫遣講官口傳問安。答曰,知道。政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
李思觀達曰,明日常參,取稟。令曰,停。
又達曰,大司憲鄭弘淳呈辭,執義金元行,掌令權瑞東·金應濂,持平金養心在外,李鎭衡未肅拜,今日以監察茶時之意,敢達。令曰,知道。
鄭尙淳達曰,左議政李箚子到院,而親察正日,留院之意,敢達。令曰,入之。
傳于鄭尙淳曰,十五日徽寧殿望祭,當親行,以此分付。
傳于鄭尙淳曰,中旬晝講,明日爲之,時刻依前擧行。
洪麟漢,以濬川所言啓曰,今日雨勢如此,姑爲停役,待晴擧行之意,敢啓。傳曰,知道。
左議政李箚曰,伏以,日吉辰良,大朝殿下,親行大享,還宮萬安,臣民慶祝,曷勝言諭?臣之半年瘡腫,浸淫不已,少失將攝,輒致添篤,乃者受戒肄儀,義重駿犇,力疾趨赴,諸證陡劇,膝脊新發,尤爲熾肆,坐立俱妨,殆同籧篨,加以頭疼呟暈,若無省覺。幸蒙天地父母,特垂矜怜,旣降享官變通之命,又下安心調理之諭。恩出生成,寵踰常格,祗奉感泣,伏地隕越而已。念臣待罪揆地,且帶保護之任,閟宮利禴,而未參顯相之列,鑾輿宿戒,而莫效陪扈之誠,禮廢分缺,罪在難逃。玆陳短章,仰請威譴,伏乞亟賜重勘,以警具僚,以安私分,不勝幸甚。取進止。答曰,覽箚具悉卿懇。卿之疾,尙今未瘳,心用慮念,以疾未參,其何所傷?卿須安心,勿辭善攝焉。仍令曰,史官往諭。
庚辰四月初九日四更一點,宗廟夏享大祭親祭入侍時,行都承旨具允鈺,右承旨鄭尙淳,左副承旨洪麟漢,右副承旨洪良漢,同副承旨李思觀,注書李性遂,假注書李永中,記事官鄭彦暹·尹師國,以次陪從。上具遠遊冠·冕服,詣殿內至第三室,奠爵訖。領議政金尙魯,右議政閔百祥入侍奏曰,第十一室大祝嚴璘,神位奉安時,不謹周旋,致有椅子傷折之事,故不勝驚惶,敢此仰達矣。上曰,緣何而致此?尙魯曰,聞璘之言,則見礙於袖端,仍仆榻上而致此云矣。上曰,若仆於榻上,則榻上旣有褥席,必不如此,此必墜於床下矣。予當初獻禮畢後奉審矣。尙淳曰,十一室大祝嚴璘,爲先從重推考,何如?上曰,姑置之。上奠爵禮訖,仍爲奉審,親持椅子而出楹外,示領·右相曰,仆于榻上而致折云者,實理外矣。向祀皇壇,旣不啓簋,今享太廟,椅子致折,皆予不敏之罪。俄以改備奉安後還歸之意,已爲口奏,其將何以則好耶?尙魯曰,昨年祔廟時,椅子有副件,而在於尙衣院云,故使其郞廳持來矣。上曰,然乎?雖有之,何期其相符也?奉納神位時,予當親爲矣。三獻禮畢後,其卽奏予。仍入小次。上曰,領議政金尙魯入侍,入侍時。上曰,椅子折傷事,終是理外,而不能無疑矣。此必朔祭大祝,有所不謹之失,而爲此彌縫,今乃巧着於嚴璘矣。尙魯曰,今承聖敎,事勢似然,而亦何知其必然也?上曰,今朔朔祭大祝誰也?良漢問守僕而奏曰,任鏡觀·李東泰矣。大臣及承史姑退,俄而三獻禮畢,上進詣殿內,承史如前陪從,上親納仁元王后神位。上曰,大抵奉主最難,侍臣之欲免大祝,固無怪矣。上又曰,宗廟都提調金尙魯,遣史官,使之入侍,入侍。上曰,俄者副件椅子持來乎?尙魯曰,已持來矣。上命尙衣院郞廳,進椅子,上親執椅子,與舊件相較,大小無參差。上喜曰,是不偶然矣。大臣及承史皆曰,是誠不幸中幸矣。上曰,今而後,予可休息矣。尙魯曰,撤曉將事,聖體勞攘,不瑕有損,而脚部諸節,何如?上曰,今番左脚頗痛,漸覺其衰,而今過此享,亦是料外矣。予今日,親納慈聖神位,能事畢矣。上詣望瘞位,瘞祝焚幣訖,還入齋室,大臣及承史退出。
庚辰四月初九日卯時,宗廟夏享大祭親臨後還宮擧動入侍時,行都承旨具允鈺,右承旨鄭尙淳,左副承旨洪麟漢,右副承旨洪良漢,同副承旨李思觀,注書李性遂,假注書李永中,記事官鄭彦暹·尹師國,以次陪從。上具翼善冠·衮龍袍,乘輿時,上曰,侍衛百官雨具。藥房提調·諸儒臣請對入侍,諸承旨同爲入侍時,藥房提調李昌壽,副提調具允鈺,應敎任㻐,校理洪趾海,修撰金應淳·金華鎭,副修撰李商芝次第奏曰,撤曉將事之餘,今日雨勢如此,歷臨城上,實非愼重之道,伏願直爲還宮,以副臣等區區之望。上曰,旣已有命,霎時可以歷來,卿等其止之。仍駕詣五間水門,入城上幕次。上曰,禮曹判書鄭翬良入侍,入侍時。上曰,明日昭寧園奉審,卿往之乎?翬良曰,臣與參判相議,可以往矣。上曰,使參判往審,而階莎修補時,另飭善爲事言送,可也。禮判退出。上曰,諸司預備。上乘輿時敎曰,濬川諸堂入侍。領敦寧金漢耉,判敦寧李昌誼,判尹洪啓禧,戶曹判書洪鳳漢,知訓鍊金聖應,訓鍊大將具善行,御營大將鄭汝稷,刑曹參判具善復,以次進伏。上曰,今番更爲環視,則濬川事,可謂善爲,而莫非卿等之效力矣。可以支幾年乎?聖應曰,臣意則可以支十餘年矣。鳳漢曰,臣謂若使濬川所,連爲隨閼隨濬,則可以支百年矣。上曰,何間當訖工乎?聖應曰,限今朔爲之,則可以畢矣。鳳漢曰,不必若是太遠,念間似可訖矣。上曰,卿等之效勞多矣。諸堂退出,駕到初橋,駐輦敎曰,戶判·訓將,使之入侍,入侍時,上曰,此是本宮下流乎?鳳漢曰,然矣。上曰,金聖遇待令乎?鳳漢曰,聖遇已爲待令,而柳,亦爲隨到矣。上曰,兩人入侍,入侍。上顧謂兩人曰,汝其回立。兩人回立。上笑曰,一金而一玉矣。仍敎曰,汝等效力而善濬矣。上問聖遇曰,此橋水多於惠政橋乎?聖遇曰,此橋之水,有混於惠橋,而若其水勢之急,則似不如此橋矣。二人退出,駕到第二橋敎曰,戶判·訓將更爲入侍。入侍時,上曰,此橋最善濬矣。韓尙訥隨到乎?鳳漢曰,待令矣。上曰,使之入侍,入侍。上顧謂韓尙訥曰,今則濬事垂畢,汝其善訖此役,可也。兩臣及尙訥退出,駕由弘化門,入到熙仁門敎曰,內濬堂入侍。兵曹參知洪樂性入侍。上曰,此橋亦善濬,而大異於昔矣。樂性曰,此橋石築,頹圮無餘矣,此處曾有勿傷之敎,而排石築土之際,自不得不犯傷,不勝惶悚矣。今日雨勢如此,濬役姑爲停止,役軍放送,何如?上曰,放之。樂性,令領役牌將二人,進詣駕前。上曰,汝亦善濬矣。上命宣傳官,授標信曰,龍虎營·禁衛營,先爲解嚴,挾輦軍,則駕入映花堂後,解嚴事,分付。仍入映花堂,諸臣退出。
上在昌德宮。常參以代理停,只晝夕講。
未時,日暈。初昏,流星出天中淡雲間,入艮方天際,狀如拳,尾長二三尺許,色赤。夜一更二更,月暈。
藥房提調李昌壽,副提調具允鈺啓曰,伏未審夜來,聖體調攝,若何?昨日親享太廟,撤曉將事,冒雨還宮,勞動之餘,不瑕有損,寢膳諸節,亦何如?劑入湯劑,已盡於再昨,且承日次今日爲之之敎,臣等卽與諸御醫入侍,診察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。
中宮殿,藥房口傳問安。答曰,知道。
洪麟漢達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,明日常參,取稟。令曰,停。
李思觀達曰,大司憲鄭弘淳牌不進,執義金元行,掌令權瑞東·金應濂,持平金養心在外,李鎭衡牌不進,今日以監察茶時之意,敢達。令曰,知道。
具允鈺達曰,左承旨李永暉,右承旨鄭尙淳今日不爲仕進,卽爲牌招,何如?令曰,依。
洪麟漢達曰,憲府連日監察茶時,事甚未安。除在外外未肅拜不爲行公人員,竝卽牌招,何如?令曰,依。
鄭尙淳啓曰,今日吾叉浦僉使金尙培,肅拜單子入啓之後,未及於肅謝之時,誠極未安。推考警責,使之明日肅謝,何如?傳曰,允。
以持平李鎭衡牌不進罷職令旨,令于李思觀曰,推考徽旨捧入。
鄭尙淳,以侍講院言達曰,本院上番,連日姑降入直,事甚未安。兼司書沈履之,卽爲牌招入直,何如?令曰,依。
洪麟漢啓曰,臣依聖敎,今日進詣仁政殿月臺,入直禁軍等軍裝服色點考,則皆無頉。仍以傳敎內辭意,依例勞問,則俱皆好在云矣,敢啓。傳曰,知道。
以賓廳講書望單子,傳于李思觀曰,屢經動駕,置之。
傳于具允鈺曰,戶判晝講,同爲入侍。
傳于洪麟漢曰,入侍已久,予見之,入侍之意,遣史官傳諭于兪奉朝賀。
洪麟漢啓曰,奉朝賀兪拓基,依下敎來待矣。傳曰,入侍。
注書李性遂病,代以姜趾煥爲假注書。
李思觀,以備邊司言達曰,會寧府使田雲祥,在任卒逝。秩階二品,職經閫任,喪柩上來時,依法典,擔軍題給之意,分付所經各道道臣,何如?令曰,依。
洪麟漢,以兵曹言達曰,昌慶宮禁川橋北西邊柳木二株,因風雨拔根云,令該所斫去之意,敢達。令曰,知道。
李思觀,以兵曹言啓曰,都摠府經歷徐弘遠,今日二所監軍受點矣,卽者本府下吏來告,徐弘遠受由在外,而草省記中,不爲懸頉,以致受點云,莫重監軍,初不縣頉於草省記中,受點之後,始爲來告之狀,極爲可駭。當該下吏,自本曹,從重決棍,元單子中改付標以入之意,敢啓。傳曰,知道。
洪麟漢,以義禁府言達曰,黃海前水使許瑬·李觀祥等,施以告身之律,全羅右水虞候柳聖協,拿問定罪事,傳旨啓下矣。李觀祥,時在任所,發遣府都事,交龜後拿來。許瑬,以濟州牧使,時在任所,柳聖協,時在任所云,發遣府書吏·羅將,交代後竝拿來,何如?令曰,依。
以慶尙監司狀達四月令薦新生竹筍,限內不得封進,惶恐待罪事,令于鄭尙淳曰,勿待罪事,回諭。
檢閱金夢華書曰,伏以,臣父年近七旬,素抱痰濕之症,委身床笫,居常凜綴,顧臣情理,豈有遠離供職之望?含恩畏義,不敢言私,持被就直,凡五閱月,預備供役,且旬有日矣。卽接鄕信,則臣父宿病,越添於換節之辰,食飮全廢,藥餌罔效,病裏倩書,促臣歸見。臣於積月離違,夙宵憂繫之餘,聞報煎灼,按住不得,玆敢略控辭懇,遄尋鄕路,歸護是急,分義都虧,臣情蹙矣,臣罪大矣。伏乞离明,俯垂矜諒,亟削臣職,仍治臣擅行之罪,以肅朝綱,以便救護,千萬幸甚,臣無任血祝屛營之至。答曰,覽書具悉。爾其勿辭,往護父病焉。
吏曹判書韓翼謩書曰,伏以,庸下如臣,冒居選部,隨處顚錯,無往非罪,尋常惶懍。若隕淵谷,日昨大朝殿下,以注擬失次,誨諭諄切,旣肅且溫,非威伊恩,臣奉讀以還,惶愧感激,藏諸心腑,翌日次對,不敢引伏,張皇趨參,夫豈或一毫自阻於慈覆之下哉?惟是大臣請推,實有萬萬不自安者,臣素昧安復駿,但聞其能文藝著樹立,且其才諝,有過人者,立朝三十年,積被人齮齕,一不得自效,臣固以是惜之。該司臺望,前後收檢者屢矣,適於是時,洪州擇倅,而難其人。又聞復駿,年已望七,過此三四年,則雖欲試之外用,有不可得,故不疑檢擬。臣則自謂察之於衆惡之中,而二十年前名登繡啓,初不念及矣。今者大臣,咎臣以不能擇差。噫,銓選之職,惟在用人,生民休戚,實係守令。臣不能選擇,苟然以不法者差送,此其罪,豈但以何問薄罰,蔽之也哉?宜卽以一書自首,請伏不職之罪,連値淸齋,呼籲路阻,一日三召,特敎截嚴,亦未克趨承,論其罪負,誅殛猶輕,玆敢疾聲哀籲於貳極之下。伏乞离明,亟降威譴,鐫削臣本兼諸任,重勘臣逋慢之罪,以安賤分,以昭法紀,千萬幸甚,臣無任屛營祈懇之至。答曰,覽書具悉。卿其勿辭,從速行公。
庚辰四月初十日午時,上御熙政堂。晝講,戶判同爲入侍時,戶曹判書洪鳳漢,知事李昌壽,特進官蔡濟恭,參贊官具允鈺,侍讀官洪趾海,檢討官金應淳,假注書李永中,記事官鄭彦暹·尹師國,武臣白東俊,以次進伏訖。上讀前受音,自所謂誠其意者,至功不可闕如此云。趾海讀,自所謂修身在正其心者,至傳之八章釋修身齊其家。上讀新受音訖。趾海曰,庸學連爲反復,抽繹文義,別無所達,而聖賢用工,不出於存養·省察·力行三者。此章之旨,各有分屬,章內所謂必自慊無自欺處,已有此工夫。至此則使此心鑑空衡平之體,寂然不動,以爲應物之本者,存養也。以此心鑑空衡平之用,隨處體認,以爲應物之要者,省察也。旣存養旣省察,而敬以直之,以盡修身之道,則此所謂力行也。正心修身之工,不越乎此三者,三者必分屬而看之,然後尤當有味,伏願殿下加意焉。上曰,此章非謂正心之效,專言不爲正心之弊矣。趾海曰,章句中一有之而不能察,此一字,有以一二事之一看者,有以一二番之一看者,有以一或之一看者,有以專一之一看者。臣意以爲,若曰一番,則其義疎,若曰一或,則是些少之意,亦非正義,若曰專一,則何必專一,然後爲病哉?恐四事中一事有之,而不能察則爲病,如此看最長矣。上曰,參看最好矣。仍顧謂應淳曰,下番其陳之。應淳曰,上番所陳,好矣。大學一書,專是省察工夫,中庸則存養之工也。殿下以庸學輪講,其於存養省察之工,可謂盡之矣。第伏乞進進不已,蓋有體驗之實效,幸甚。上曰,所陳是矣。趾海曰,庸學相爲表裏,儻殿下周而復始,克盡存養之工,則若其省察,卽次第事,而不可以廢一矣。應淳曰,聖賢千言萬語,不越乎一誠字,蓋聖學之極工,專在於誠故耳。上曰,所奏俱切實矣。趾海曰,親愛處,固當極其親愛,而辟則爲病,子之於父,有過而不能諫,父之於子,有失而不能敎,則爲辟矣。賤惡人傲惰人,在人雖非好事,而於所當賤惡傲惰者,不知所以賤惡傲惰,則失其當然之則矣。畏敬人哀矜人,在人雖是好事,而於所不當畏敬哀矜處,過加畏敬而哀矜,則亦非處物之宜也。此爲聖明,尤當體念者也。上曰,所陳是矣。應淳曰,五者之病,孰非爲害,而賤傲親愛之辟,尤當警察。可惡者固所可惡,而苟或辟焉,則是實爲病。況其未必可惡者,而出於一時喜怒之過焉,則尤豈非可悶者乎?上曰,然矣。仍又曰,知事·特進·參贊官,其各陳之。昌壽·允鈺曰,上下番旣皆陳之,更無所達矣。濟恭曰,儒臣以誠意章,分屬於存養省察而看得云者,臣意則似涉如何,存養省察,已包乎誠意一件事,則其所分屬,無或矛盾於聖訓乎?上曰,特進之言,亦似然矣。應淳曰,今此特進之言,多有東賢之論。臣見故師傅李顯益與學者往復文字,則省察存養,不可分看於誠意修身云,其言誠然矣。上曰,李顯益,亦以此有發問者,而其文集,已爲刊行乎?應淳曰,雖未刊行,而已爲正書云矣。趾海曰,臣之所陳,非爲專以分屬爲是,或有以體用言之者,或有以存養省察言之者,故臣亦有所陳,而特進之言,大體亦好矣。上掩卷仍敎曰,夕講爲之,而儒臣先退,習講後,時刻入之,武臣亦爲退去,趾海曰,臣以職掌所管,有仰達者矣。四學之不成樣,蓋久矣。前則捧用奴婢貢,一自給代之後,所捧頓縮,每於四月後,則所謂供士之需,庫直輩稱貸苟充,此固寒心。前有海西·京畿·湖西鹽稅捧用之規矣,太學則如前許給,四學獨不許之。此不過十石之鹽,在均廳,亦非大損,伏乞下詢均堂,依前許給似好,故敢達矣。上曰,李顯重,曾以儒臣屢請,而亦不許矣。予非以十石之鹽爲貴,法旣一定,若隨請隨許,則其弊難防矣。儒臣及武臣先退。允鈺曰,勞動之餘,夜來,聖體,若何?上曰,已伸情禮,氣亦勝矣。昌壽曰,近來,眼候,何如?上曰,右眼開睫,近甚有妨,故連以黃連水薰洗,則頗有勝矣。上又曰,戶判進伏。仍敎曰,今番濬川,若是速成,誠非初料所及,今予之氣,頓覺惺惺,此亦濬川之效矣。鳳漢曰,以聖上四十年愛民之誠,今爲民而除害,孰不欣悅也?上曰,此非但卿等之功,多是百姓之力也。鳳漢曰,元重會爲人精詳,此役始終,多在此人之功矣。鳳漢又曰,都廳金聖遇,有特除會寧之敎,本所事將狼狽矣。若事訖後辭朝,則此是死亡之代,其間爲日亦多,事勢誠難矣。上曰,雖不赴任,加資則自在乎?鳳漢曰,此在處分矣。上曰,會寧難其人矣。仍命書傳敎曰,會寧府使適有窠,故金聖遇,雖無此窠,應爲加資者,而欲爲先勸特除,訖工雖不遠,本所凡事末梢了當,豈可付諸生手?特爲加資,府使下敎勿施,會寧府使,代堂上中令銓曹,問于大臣,口傳擇擬。鳳漢曰,濬事尙多未了,郞廳鄭景曾,亦姑爲仍任,使之專察似好,故敢達矣。上命書傳敎曰,本所有擧行者,該堂旣奏,大興郡守鄭景曾,遞外任,專意本所。鳳漢曰,郞廳李仁培,爲僉使中第一窠,渠方感祝聖恩,而第聞渠之祖母,年今八十有二,無他兄弟,有難捨去云,亦甚矜惻矣。上曰,然則不足爲酬功之道矣,近地有可合相換之處乎?鳳漢曰,平薪稍近矣。上命書傳敎曰,人君以孝爲治,今聞李仁培,有八十祖母云,其令赴任,非酬功之意,令該曹口傳相換近地善窠僉使。鳳漢曰,昨日金川郡守首望,聞有相避,雖爲,不可往云,故敢達矣。上命索金川望單子,末望李晟點下。上曰,動駕時別軍職,令水刺間供饋者,聖意非偶,一人之一升米亦不少,而今番摘奸見之,誠寒心。仍命書傳敎曰,噫,軍職設置後,凡動駕時其供饋,付諸水刺間,而今聞竝饍價以下亦厚,欽仰盛意,而凡事怠慢莫甚,故今番摘奸,一盤之饋,不若濬川所募軍點心,事之寒心,莫此爲甚。時任都薛里中官,不能檢飭,竝越俸三等,時任薛里內官,事當令該府,施以制書有違之律,而十分參酌,越捧五等,此後復若此,當施徒配之律,以此嚴飭。上曰,昨日大祝·宮闈令推考傳旨,置之。上又曰,昨日椅子折傷事,決非今番大祝之罪也。鳳漢曰,事勢似然,而亦何知其必然也?嚴璘則期被重罪云矣。上命書傳敎曰,今番事似非今大祝之事,而其在重事體,不可無飭,大祝嚴璘,從重推考。允鈺曰,方當農隙,守令以未署經,旣有未下直者。且以松田事,湖西守令,亦多見罷而新差者,此時曠官,實爲可悶,道臣亦爲狀達,以擇差從速下送,爲請矣。竝令申飭署經,卽爲辭朝似好,故敢達矣。上曰,其中有已爲一司署經者乎?允鈺曰,保寧·金化兩邑守令,已經一司之坐云矣。上曰,諸守令,夕講後入侍。出榻敎知事·特進官姑退。允鈺曰,奉朝賀兪拓基,已爲來待而仰稟矣。上命賤臣曰,奉朝賀偕入。奉朝賀進伏。上曰,予見卿久矣,欲見而召之,設席已久,而中官不卽以稟,致有稽滯,此非待大臣之道,予竊恧焉。拓基曰,陵幸屬耳,又過太廟親享,聖體不瑕有損。上曰,情禮已伸,氣無所損。拓基曰,中宮殿氣候,何如?上曰,一樣。拓基曰,王世子曁王世孫氣候,何如?上曰,善過矣。上仍問曰,卿休退而安養,神氣有勝乎?拓基曰,聖恩天大,特許休致,爲聖世閑民,此如人家老僕,累世服役,得放良而退,實不勝私心之喜幸,而猶有耿結一念,憧憧不捨,亦甚缺然,而狗馬之疾,日漸浸痼,夜不能寐,氣益衰薾矣。上曰,今見卿喘,果無所勝,而外貌則好矣,欲遂卿志,雖允其請,予亦缺然,故向召李喆輔而見之。卿以先朝舊臣,雖已休致,勿以奉朝自處,予若欲見而有召,則卿輒入來,可也。拓基曰,若無病故,敢不承膺?上曰,卿見濬川乎?今則視前,何如?拓基曰,城中川渠漸湮,水土從以不好,臣亦每以爲疏濬爲宜,而終無好樣去沙之道而難之矣。今幸濬滌,而臣來時,見大小廣通橋,則其所疏濬,雖似有勝於前,而第其去沙不遠,置諸岸上,幾何而復湮也?且城中則地形漸汚,江上則水勢漸高,前頭亦不無害及之慮矣。上曰,卿則猶有未盡底意也。拓基曰,臣前日待罪藥院時,亦已屢陳,而當此漸熱,苦口湯劑,雖難進御,若瓊玉膏,則進御似不難矣。殿下方講大學,臣恐誠意之工,反有欠於服藥矣。上笑曰,予於服藥,誠果不足矣。建功湯則雖似有效,瓊玉膏則實無益矣。奉朝賀退出。上命賤臣曰,夕講講官,使之入侍,時則申時也。知事·特進官·上下番儒臣及武臣,如前進伏訖。趾海讀,自治國必先齊其家,至傳之九章釋齊家治國。上讀新受音訖。上曰,予有疑處,故先問之矣。其曰父子兄弟足法而後人法之,若父賢則子固當法,而父或不賢,則子將何以取法,父亦豈可取法於其子耶?此最可疑矣。趾海曰,此非如是爲說者,亦不必如是看得。蓋以其家道,足令人取法,然後人固可法,此爲齊家之道矣。應淳曰,此蓋泛言之者,而父當取法於其子云爾,則只當曰父盡其道而子法之,然後理順而辭不悖矣。昌壽曰,此只當謂父爲子法,兄爲弟法,如或反是,則理與辭,俱不免窒礙矣。趾海曰,此可以活看,不必如是泥見矣。上曰,父子兄弟,皆各足法,而後家道成,而人亦法之,如是看得,儘好矣。予自二十後讀大學,今至六十七,而始覺得此義耳。允鈺曰,父爲父之道,子爲子之道,兄弟亦各爲其道,夫如是,則人皆法之,以此看得,似好矣。上曰,參贊之言,是矣。上又曰,此大文最好矣。章內所謂身不修,不可以齊家云者,誠好底語矣。趾海曰,此章旣曰成敎於國,又曰心誠求之,末乃三引詩而結之,與上章多所發明,三致其意,聖賢牖後學之意,深且切矣。克體此章之旨,推以將去,則凡政事做爲,顧何所難,而治國,可以如反掌矣。伏願殿下,益宜勉勵焉。上曰,所陳誠切實矣。然日已漸暮,予實難矣。仍敎曰,下番陳之。應淳曰,宜其家人,而後可以敎國人,此正體驗處也。其身不能修,則雖其家人,亦不爲法,況可以治國乎?殿下若於修身上,無一毫未盡,而國人有不得其所者,則固未必爲殿下之歉德,而苟或有不然者,伏願殿下,反求而加勉,毋或少忽焉。上曰,所奏是矣。應淳曰,堯舜帥天下以仁,而民從之。桀紂帥天下以暴,而民從之。蓋仁與暴之間,其機甚微,在上者,苟不明察而帥下以暴,則民之從之,殆如桴鼓之應,豈非大可懼者乎?其曰所令,反其所好,所謂好字,卽明明德之事,惟在明察而加勉之矣。上曰,所奏好矣,而若率之以暴,則當謂民叛之,而今謂從之者何也?應淳曰,只言其從上敎令之易,故如是爲言矣。上曰,此是上行下效之謂也。上又曰,未有學養子而後嫁者也,此譬甚切近矣。使爲守令者,皆用此道,則實好矣。凡化民之道,其效甚速,故相臣閔鎭遠,謫居星州時,多以義敎導,故曾於戊申之變,星州一境,獨無作變者。一人之效,猶尙如此,況在君上者乎?應淳曰,聖敎允當矣。應淳又曰,下之所以責難於上,則每欲盡善盡美,而上之所以使下者,則未必量能而授任,故其國,鮮有治者。雖以聖朝言之,如臣庸騃,非但不能修身,亦不識入德門路,而遽語以齊家治國之道,此何異於鸚鵡之能言也?殿下苟欲盡治國之道,必先擇修身之士,置諸左右,朝夕問難,則其爲效,亦豈淺淺也哉?上曰,儒臣之引嫌過矣。仍掩卷,昌壽曰,徽寧殿望祭,又將躬行,不過四五日之間,連爲親享,實非聖人保嗇之道,故敢達矣。上曰,一番酌獻之後,在此咫尺,更未躬與,此與大祭有異,時可以過矣。然亦無憧憧必行之意,臨時當觀勢爲之矣。昌壽曰,昨今連爲勞動,聖體不瑕有損。上曰,氣無所損矣,前則親享後,必經數宵,氣乃有勝,今番則過夜,而益惺惺矣。昌壽曰,縷縷陳白,固知惶悚,而當此漸熱,連爲躬行,終非愼攝之道。伏乞命攝,以副區區之望。上曰,旣命元良,亦爲調攝而停止,則予之行,顧何妨也,而亦不欲强行之矣。昌壽曰,承此不爲强行之敎,幸甚幸甚。昌壽又曰,日昨金聖遇,特除加資之命,固知專出於酬勞之聖意,而第不赴其任,只存其資,非但有違於格例,且有關於後弊,故敢達矣。上曰,所陳是矣。仍命還入傳敎,改敎曰,金聖遇特爲加資,府使傳敎勿施。昌壽曰,臣見三陟營將李惟天罷狀,則極爲寒心。蓋其措語,殆近嘲戲,殊無下官待上使之體貌,此必是厭避鬱陵島搜檢之行而然矣。此等之習,不可不嚴懲,以杜後弊矣。上曰,狀辭旣駭然,則何必拿問?待供辭而處之也。仍命書傳敎曰,前三陟營將李惟天近來紀綱,不可循例處之,旣有報狀,其何復問?令該府特配關東,以勵後人。知事·特進及儒臣先退,上命允鈺,書記懷小識。又命書徽寧殿望祭祭文,上命賤臣曰,守令先爲入來者,隨到率入。舒川郡守李纘徽進伏。上曰,汝與儁徽,爲幾寸乎?對曰,六寸矣。上曰,汝甚勤幹,旣多效勞,今此特除,非但酬功,意亦有在,汝須速了濬事而下去,善爲牧民,可也。仍命先退,伊川府使李益蔓進伏。上曰,汝誰族乎?對曰,讓寧大君後裔矣。上曰,汝年今幾許,而居在何處?對曰,年爲六十三,而居安城矣。上曰,李益蔓,雖初登筵席,頻發咳嗽,殊涉未安,推考,可也。上又曰,咫尺筵席,旣多慢態,且其奏對,全不純實,善治之餘,難期其爲治矣。予欲處分,而汝是璿派,姑徐之,以觀來頭,汝須下往,善爲之,可也。仍命退出。命書傳敎曰,伊川雖曰峽邑,不爲擇差,當該銓官,從重推考。海美縣監李廷默進伏。上曰,汝則宣傳官時,予已見之矣。李廷烈,是爲汝兄乎?對曰,然矣。上曰,見汝而思汝父矣。汝之兄弟,俱以文武入仕,亦貴矣。汝將何以治邑?對曰,盡心爲之矣。上曰,盡心好矣。盡心則甚事不做,須善爲之。仍命退出。泰安郡守姜始顯進伏。上曰,汝以兼春秋,曾爲入侍乎?對曰,屢次入侍矣。上曰,汝曾經守令乎?對曰,曾經兩邑,而保寧則在任在喪,鏡城則以權噵補外之故,遞歸矣。上曰,此則非汝辜矣。將何以治邑?對曰,謹當竭誠撫民矣。上曰,汝其善爲之。仍命退出,靑陽縣監魚錫文進伏。上曰,汝與咸原,爲幾寸乎?對曰,七寸矣。上曰,汝年爲幾許,而是初倅乎?對曰,年今五十六,而是初守令矣。上曰,汝將何以治邑?對曰,謹當隨事奉公矣。上曰,靑陽赤子,付於汝,汝其善爲撫恤。仍命退出,洪州牧使洪鑑輔進伏。上曰,予曾見汝乎?對曰,年前待罪高陽時,適値動駕,兩次入侍矣。上曰,汝曾爲幾邑乎?對曰,前後凡爲九邑,而五赴矣。上曰,汝知洪州弊瘼,而將何以蘇之?對曰,臣赴任後,謹與道臣相議,隨事矯弊矣。上曰,汝其效力,可也。仍顧謂允鈺曰,貌似少㾛,而爲人則甚精詳矣,仍命退出,保寧縣監朴孝源進伏。上曰,汝則曾以兼春秋見之矣。已知其爲人之勤實,無可更言,而汝生長鄕曲,則治邑長短,似當明知矣。對曰,臣才雖魯劣,敢不竭力奉公乎?上曰,汝其善爲之。仍命退出,金溝縣令鄭杺進伏。上曰,汝是益河之族乎?允鈺曰,然矣。上曰,此爲初倅乎?對曰,曾經鎭岑矣。上曰,汝將何以治邑?對曰,謹當隨事盡心矣。上曰,今見汝爲人,甚精詳矣。纔過法講,召見汝等,意非偶爾,金溝赤子,都付於汝,其加意撫摩,可也。仍命退出,牙山縣監李進伏。上曰,此誰也?允鈺曰,此是府使李垣之弟也。上曰,汝兄以善治稱焉,汝效汝兄,可也。予曾見汝乎?對曰,曾以度支郞入侍矣。上曰,爲人甚善,治邑無憂矣。仍命退出,金化縣監韓光綮進伏。上曰,此誰也?允鈺曰,承旨韓光肇之弟也。上曰,予曾見汝乎?對曰,待罪尙瑞郞,親政時入侍矣。上曰,頗似乃兄之有氣矣。汝效汝兄,懋哉懋哉?仍命退出,結城縣監朴敬行進伏。上曰,汝今初倅乎?對曰,曾爲陽德,遭喪而遞矣。上曰,汝父之名,何也?予忘之矣。對曰,道郁矣。上曰,是矣。汝之處地雖卑,克體今日召諭之意,必效汝祖,努力爲之。仍命退出,上命書傳敎曰,奉朝賀,設席而不入,故意或不來,今聞以來待已稟云,而中官不奏,其涉無據,當該中官,越捧三等。金川郡守望,尙今寥然,故亦爲㤉之,欲爲下問,其亦混置,當該中官,一體從重推考。又命書傳敎曰,此時守令,豈可曠官?守令中不爲署經者,一司署經人,其令明日辭朝,牙山·靑陽,頃者下敎,都憲自在分揀之中,則以此撕捱,其涉太過。明朝在京憲臣,一竝牌招,署經後一司除署經,其令當日辭朝,瑞山郡守權必偁,其遞雖可惜,此時瑞山,不可等待遐方人遞差。其代以不爲署經者,口傳擇差,亦令當日辭朝。會寧府使·大興郡守,亦爲待下批,其令再明日辭朝。承史退出。
上在昌德宮。常參以代理停,經筵停。
下直,洪州牧使洪鑑輔,泰安郡守姜始顯,金溝縣令鄭杺,金化縣監韓光綮,海美縣監李廷默,保寧縣監朴孝源,結城縣監朴敬行,瑞山郡守申得文。
鄭尙淳達曰,明日常參,取稟。令曰,停。
洪良漢達曰,大司憲鄭弘淳牌不進,執義金元行,掌令權瑞東·金應濂,持平金養心在外,李鎭衡牌不進,今日以監察茶時之意,敢達。令曰,知道。
又達曰,諫院許久闕達,事涉未安·除在外外,正言盧聖中,卽爲牌招,何如?令曰,依。
具允鈺啓曰,假注書姜趾煥,時無職名,令該曹依例付軍職,冠帶常仕,何如?傳曰,允。
洪麟漢,以都摠府言達曰,都摠管咸溪君櫄,以譜略校正官,宗簿寺今日晝仕出去,而逐日赴坐,煩達未安,入番間依例除草記往來之意,敢達。令曰,知道。
鄭尙淳,以弘文館言啓曰,本館下番修撰臣金應淳,以中學兼敎授,今日儒生試取事出去,而一日之內,勢難畢考,每每草記,事涉煩瀆,限畢考間除草記往來之意,敢啓。傳曰,知道。
傳于洪麟漢曰,勅使牌文,尙無消息,自備局,分付灣府,使之詳探鳳城。
以兼司書沈履之牌不進罷職令旨,令于鄭尙淳曰,推考徽旨捧入。
鄭尙淳,以侍講院言達曰,本院上番姑降入直,已至多日,事甚未安。兼司書沈履之,旣有只推之令,卽爲牌招入直,何如?令曰,依。
傳于洪良漢曰,左副承旨馳往太學,夕食儒生到記,摘奸以來。
又傳于洪良漢曰,太學到記,四學儒生明日明政殿殿講時刻,辰正二刻爲之,儀注侍衛,一依昨年熙政堂例擧行。
又傳于洪良漢曰,曾前則殿講·製述,竝爲之矣。今則科規已定,一依科規,只殿講爲之,今日朝夕食堂到記,自政院抄出擧行。
又傳于洪良漢曰,試官望,卽爲擬入。
具允鈺,以吏曹言啓曰,會寧府使,堂上中問于大臣,擇擬事,命下矣。他道閫帥,竝擬以入,而李漢膺,則方在罷職中,係是大臣薦,故破格備擬之意,敢啓。傳曰,知道。
吏曹口傳政事,以李景說爲會寧府使,申得文爲瑞山郡守,朴聖煥爲大興郡守。
洪麟漢,以備邊司言啓曰,新除授會寧府使李景說,方在兵閫任所,與新兵使交龜,然後可赴會寧矣。邊邑空曠,一時爲悶,黃海兵使有闕之代,卽令該曹以無故人口傳擇差,一兩日內使之辭朝,何如?傳曰,允。
洪良漢,以吏曹言達曰,通禮院右通禮具壽國呈狀內,身病甚重,勢難察任云,依例改差,何如?令曰,依。
又以義禁府言達曰,卽接月令醫員李仁浩手本,則時囚罪人沈鳳徵,素患痰病,添劇於處濕之餘,食飮全廢,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
又以義禁府言達曰,忠淸前水使任時倜,忠淸前水虞候尹泓,舒川郡守鄭運維,大興郡守金恒魯,瑞山郡守宋德中,靑陽縣監李琰,牙山縣監朴師近,海美縣監李光國,結城縣監南玉,保寧前縣監李斗運,安興前僉使安允文·李喜集,馬梁僉使李德霖,舒川浦萬戶崔華徵等拿問處之事,傳旨啓下矣。任時倜·尹泓·鄭運維·安允文等,今方待令於本府,拿囚,而金恒魯·宋德中·李琰·朴師近·李光國·南玉等時在任所,李斗運下去平安道定州地,依例發遣府書吏·羅將拿來。李喜集·李德霖·崔華徵等,時在任所,依例發遣府書吏羅將,交代後拿來,何如?令曰,依。
司直趙明鼎書曰,伏以,臣於日前,伏奉大朝傳敎,以臣忝叨奏請使价,命加一資,又特賜田結奴婢,寵錫便蕃,恩數曠絶,臣誠惶隕恧蹙,莫省攸措。噫,臣之今行,只出往役之義,而初無可紀之勞,至於奏請之得準,亦不過舊例應行之典,則濫賞之誤加,實非意慮之所到。愧懼之極,宜卽有自引之章,而慘慼之餘,神魄遁喪,驅馳之後,疾病沈淹,數行文字,亦無以自力搆成,床笫宛轉,悚忸冞切。今始略陳短書,仰暴微懇,伏乞离明,俯賜諒察,亟許收還恩賞,以安賤分,不勝幸甚,臣無任屛營祈懇之至,謹昧死以聞。答曰,覽書具悉。今玆賞典,式遵舊例,卿勿過辭,從速行公。
全羅道幼學羅處大·丁以纘·李壽膺·金天定·李疇錫·金俰·吳時裕·蘇東軾·白徹源·金光遇·閔潤洙·崔述門·高萬彦·金憲邦·盧廷良·尹陽昇·趙瓘·柳匡漢·吳時燮·鄭泰逵·鄭師復·金時震·李元瑞·金景復·曺後振·姜柱復·李旼瑞·柳頤根·李正訥·朴景欽·金德懋·丁彦儒·李以烈·金德敷·曺景湑·丁以大·李世欽·朴必謙·曺弘績·李宗喆·曺啓周·河廷喆·李鎭甲·金命休·金喆明·金佐賢·閔師憲·金·朴良直·愼昌晉·崔奎煥·金百源·崔學存·曺潤洛·崔宗健·崔顯門·文在絅·柳文鵬·朴秀埰·黃挺榟·吳允泰·姜瀁·趙龍大·柳學性·羅廷贊·趙龍化·羅處仁·黃挺柑·吳濯·安泳萬·任慶垕·羅廷弼·安鍵·趙藺著·柳春性·趙彙震·姜潑·李泰孫·尹世亨·吳洵·尹世翊·尹赫·吳時卨·李泰演·羅廷栻·柳益顯·林泰一·崔岳齊·洪若漢·金德鼎·張宇鳳·羅誼·廉達瑞·吳時潤·朴光胄·金泓德·宋啓明·沈宅洙·柳胤徵·李益煌·李學曾·柳亨徵·李翼龍·金汝樂·宋啓遠·鄭宅東·李達升·李敏好·李倚桂·徐秉玉·朴成胄·李道淵·李光錫·黃瑠·鄭麟輝·林柱國·李敬基·郭鎭雲·申宅權·金必器·朴鳳朝·金景祖·金樂賢·李鎭福·金普浹·金德文·尹彦佐·金維寬·宋仁慶·朴尙純·金載元·李宗馥·羅得絅·李宗益·趙儻·丁復爀·李泰鎭·趙道震·吳大謙·趙弘命·吳德漢·李亨鎭·柳增源·李奎玉·趙瓛·柳命虎·洪重五·安珪·孫繼重·鄭萊憲·金舜孝·韓道宗·鄭萊緖·金舜若·李漢綱·鄭碩普·徐宗大·鄭來晉·徐潤鼎·金乃胄·李彦杰·姜逸來·張泳·李枰·吳大益·洪建東·任逢·李義集·宋汲·崔嗚岐·洪得仁·羅纘一·金德垕·趙世震·金天鍾·朴重新·崔宗濟·鄭栢·梁學淵·李後元等書曰,伏以,臣等頃以先正臣文純公權尙夏配享於考巖書院之意,有所仰陳,而及承諭旨,有以先正學行,余雖知矣,而煩稟爲難爲敎,臣等雙擎伏讀,始焉欣忭,而終焉悶菀也,何者?先正道學,睿鑑旣已洞燭,則其於是院,配而享之者,宜也非僭也,此臣等所以欣忭也。至於煩稟爲難之敎,則旣未斷自睿衷,其所愼重,固當如是,而顧此遐土多士,裹足遠來,斯文大事,竟違所望,此臣等所以悶菀也。臣愚以爲,先正之德,不足配享於是院也,則無容擬議,而其道德之如彼其盛,淵源之如彼其正。今玆臣等之請,實循公議,苟或一番仰稟,以正可否,則臣等亦當退無餘憾,而孰不欽仰於尙賢之德,右文之治哉?臣等仍伏念,先正臣文正公宋時烈,卽我東之考亭,而已爲躋享於文廟,則其道德與事業,不待臣等之敷陳,而睿鑑,亦已俯悉矣。惟彼文純,受其衣鉢,竟爲吾道之嫡傳,克開斯世之來學,則亦猶考亭之門,有黃榦也。其師弟之相得,何如,而後學之尊慕,亦何如也?況其文純之際遇於肅廟,亦猶文正之於孝廟,位至輔相,契合昭融。昔在溫泉幸行之日,諭以卿以先正之嫡傳,爲士林之矜式,以先師事我聖祖,事寡躬,是予所以期待於卿者,其君臣之相遇也,亦不世矣。顧玆井邑,卽文正考終之地,而其時文純,亦從而相守焉。其師弟間授受之終,果在於是地,蓋嘗特起院宇,已享文正,則配以文純者,義無所妨,禮亦然矣,而尙今闕焉,斯豈非昭代之欠典而後學之慨惜也哉?玆敢冒萬死更籲,伏乞离明,俯察文純之德,克紹文正,吾道之寄,亦在是地,特爲仰稟,俾之配享,以光睿德,以幸斯文,千萬幸甚,臣等無任屛營祈懇之至,謹昧死以聞。答曰,覽書具悉。業已諭矣,爾等其退修學業。
上在昌德宮。常參以代理停,經筵停。
自昧爽至辰時,有霧氣。未時,日暈。
夜三更四更,月暈。
鄭尙淳達曰,明日常參,取稟。令曰,停。
李思觀達曰,大司憲鄭弘淳牌不進,執義金元行,掌令權瑞東·金應濂,持平金養心·李鎭衡牌不進傳旨未下。今日以監察茶時之意,敢達。令曰,知道。
洪良漢達曰,憲府連日監察茶時,事甚未安。除在外傳旨未下外,大司憲鄭弘淳,卽爲牌招,何如?令曰,依。
以兼司書沈履之牌不進罷職令旨,令于鄭尙淳曰,推考徽旨捧入。
鄭尙淳,以侍講院言達曰,本院上番姑降入直,已至多日,事甚未安。兼司書沈履之,旣有只推之令,卽爲牌招入直,何如?令曰,依。
傳于具允鈺曰,右副承旨留院。
鄭尙淳啓曰,今此試官望中時無職名人員,令該曹口傳付軍職,何如?傳曰,允。
考官改付標望筒,傳于鄭尙淳曰,兵曹判書爲之。
洪良漢啓曰,禮曹判書鄭翬良,有稟達事,來詣請對矣。傳曰,入侍。
兵曹口傳政事,以許汲爲黃海兵使,李泰祥爲禁軍別將。
右承旨鄭尙淳書曰,伏以,臣竊抱區區烏鳥之私,常欲一番陳懇,而泯默不發,以至于今者,自以一物至微,而異恩實嫌於再干,睿照至明,而私情尙恐其難盡,畏忌囁嚅,不敢遽瀆於崇高之聽,此臣之從前實情也。第念西暉如飛,寸草難報,人子懇迫之心,日深一日,終有所不能按抑者。況今孝理之化,湛濊區內,無物不遂,有願必從,而在前陳私乞養之章,未嘗有一人見阻於仁覆之天者,聖朝不匱之恩,固已許開此一路,而如臣情急者,宜不欲自後於人,臣不以此時仰首一呼,備申肝膈之懇,而徘徊顧瞻,有不逮及,則臣雖今日,不犯瀆擾之罪,抑恐他日,永不免爲臣母之罪人耳。念至於此,怛然潛懼,誠不知所以爲心,玆敢冒萬死,瀝血而哀籲,惟邸下垂憐焉,臣賦命奇釁,幼失所怙,秪與偏母,相依爲命,臣母素嬰痼疾,積傷喪慼,今於望七之年,已如篤老之人,長時床席,凜然有朝夕之憂,而臣本謀生計拙,家事旁落,歲制器服,子職之宜所豫備者,而平居衣衾,已有不煖之歎,調病藥餌,醫人之勸所長服者,而尋常茶飮,每以難繼而停,竝與朝夕菽水之供,而有時乎不及,老病之人,尤何以支堪?臣方彯纓束帶,翺翔禁闥,前呵後騶,呼唱道路,在臣一身,榮耀已多,而歸視其家,庖竈冷落,口體之養,亦不猶人,比諸古人體無完衣而親極滋味,山樵水漁而上堂甘旨者,其得失賢不肖,果如何哉?臣每誦斯語,竊自悲爲子無狀,而不覺愧汗之沾背也。臣素乏才學,自期甚薄,早習艱窶,所望不奢,竊嘗以爲雖關柝之仕,負米之養,苟可以粗有衣食,使親而忘其貧,則吾之私分足矣。少日志願,蓋不過如斯而已。適會僥倖,遂竊科名,夤緣濫冒,歷徧榮塗,釋褐未十年,居然至于下大夫,況於年前,厚蒙國恩,幸霑官食,少備牲物之養,獲伸反哺之願,至今母子,感祝如天,以臣向日所自期望之心律之,便已有福過災生之憂,此而不足,於何而足,然而小人之情易汰,人子之心無窮,狃於固有,而不思旣往之已溢,急於欲報,而遽傷目前之不足,今以一哺一養之故,而乃敢煩聒如此,以跡論之,誠難免濫畏之誅,而究其情實,良亦慼矣。況臣母床笫之言,每以爲吾及此餘年,一復見汝官養,則更無所恨,語畢仍悽然疚懷,蓋婦人之情,以專城爲榮,老病之懷,以短日爲慼,爲其子者,聞此悲切之言,苟有可以少稱其意者,雖喫人唾罵之任,望門乞貸之事,尙可忘廉冒恥而爲之。今臣身沐恩波,跡忝邇列,凡有懷蘊,有足自達,況國典可仰據,近例可旁照,一傾悃愊於离明之下,而庶可以得之者,臣復何嫌而不爲哉?第伏念世之匹士單民,終身勤苦,家貧不能養其親,而輒嘆嗟自悼者何限,彼雖有苦情至懇,其將何由自達於上,而雖聖朝錫類之澤,溥博無垠,亦何能一一而濟之也?如臣不肖,乃是何人,居家而安逸,立朝而尸素,其所猷爲,反不若一士一民之各執其業,而徒藉侍從之名,仰恃恩庇之慈,凡於自己情事迫急之時,輒敢伸喙自陳,覬要恩典,爲玆士民之所不得爲者,睿德寬大,雖不以此罪臣,而在臣私心,寧敢自安?俯仰慙悚,若無所措。伏乞邸下,恕其僭猥,察其情悃,特令選部,畀以一縣,俾遂便養之願,兼責字牧之事,則臣當詠恩蹈德,隕結思報,亦當盡心愛民,不敢以私而害公也。臣無任涕泣祈懇之至,謹昧死以聞。答曰,覽書具悉。書辭,令該曹考例,稟處。
司直金聖應書曰,伏以,臣天地間窮人耳,生未一朞,慈父見背,爲人子而不能識父之顔,人孰無孤露之痛,而若臣情事,世實罕比,鮮民之生不如死久矣,而惟與老母,相依爲命,苟延視息,迄至于今,自叨掌兵,無暇抽身,四時香火,每憑子姓之替奠,數息松梓,徒有涕淚之遙灑,幸賴大朝逮下之恩,得解重任,乞暇有路,區區感祝之私,不但爲安養偏親之遂願而已。臣於是,可得以言私矣。是年庚辰,適丁臣喪父之周歲,四月十七,又是讎日,而荏苒星霜,忍覩此時,臣心崩冤,當復如何?切擬歸依楸下,追伸至哀,而家有百歲老母,不忍許久離違,只欲以是日,往省墳塋,留得一兩日,以洩至痛之萬一,而臣方受命於濬川,事役未訖,遽爾請暇,有非分義之所敢出也。然臣於是役,旣與數臣之專管有異,今玆陳懇,又非循例請由之比,則公私之分,雖曰有間,孝理之下,宜蒙矜念。玆敢泣血哀籲,伏乞离明,俯垂愍憐,特許臣數日恩暇,俾得以小伸含恤之痛,不勝大願,臣無任悲迫懇禱之至,謹昧死以聞。答曰,覽書具悉。卿其依所陳往省焉。
兼司書沈履之書曰,伏以,臣姿實魯下,學則空疎,擬諸經幄胄筵,何異猿冕鶴軒,而內乏操守,外怵分義,忝竊歷揚,首尾三載,至於兼銜,居然再綰,初登講席之密邇,親承英音之響亮,忠愛之發,倍激臣子之常情,慶幸之切,儘覺儒者之至榮,而其於剖釋精微,啓發聰聽,則蔑如也,臣退而惶愧,不敢復以宮官自居,且臣之母病,老益沈痼,新添感寒,症情危綴,涉旬無減,醫藥寢噉,非臣則無人看護,以此情理,豈可以離側就直乎?兩日牌召之下,不得趨承,實出於萬不獲已,而睿度至慈,例勘猶靳,惟此私心之悚隕,越添旣亂之方寸,又不免隨詣禁扃,復犯違慢之科,冒控短章,略陳懇迫之私,伏乞离明,俯垂矜諒,罷臣之職,俾伸至情,治臣之罪,以嚴常憲,臣無任惶恐祈祝之至,謹昧死以聞。答曰,覽書具悉。爾其勿辭,救護母病焉。
庚辰四月十二日辰時,上御明政殿。到記儒生殿講入侍時,行都承旨具允鈺,左承旨李永暉,右承旨鄭尙淳,左副承旨洪麟漢,同副承旨李思觀,記事官任希孝,假注書姜趾煥,記事官申益彬·尹師國,諸臣以次進伏訖。上曰,今此殿講,科規釐正後初科也,昨日朝夕食堂到記儒生,無論講製,一竝赴擧爲宜。只講儒抄出之敎,當該中官誤傳之致也,從重推考,可也,到記儒生之竝爲應講,乃古規也。又曰,製述之中,有應講者,而或至於比較,則不無僥倖之望也。上曰,注書出去,大司成入侍事,分付,可也。賤臣趾煥,出而傳命,大司成韓光肇入侍。上曰,到記儒生製述者,或已盡散耶?講雖未精,必使之入來,其自不者,書自不,亦無妨矣。上曰,入庭諸生,以食堂次入來應講,可也。諸試官進伏訖,右議政閔百祥曰,近日聖體,若何?上曰,安矣。百祥曰,丸劑連爲進御則好矣。上曰,當進御矣。百祥連問,中宮殿·王世子·王世孫氣候,若何?上竝答曰,一樣矣。上曰,兩掌議入來乎?又曰,掌議誰也?韓光肇曰,一人乃李駿祥也。上曰,誰也?洪麟漢曰,故守令李重彦之子也。上曰,一人誰也?韓光肇曰,卽成德朝,而故承旨成震齡之子也,方呈單云矣。上曰,齋任俱不入來乎?韓光肇曰,然矣。上命書傳敎曰,頃年申飭之下,掌議·色掌之食堂,其涉稀闊之中,今日則無一人來待,事體寒心,大司成韓光肇,從重推考,在京不參人,竝停擧。上曰,多士中一人之背坐殿庭者誰也?知名以入,而事體可駭,停擧,宜矣。命書傳敎曰,士習不恭,頃者申飭之下,不遵定式,其多不擇,當該大司成,越俸一等。上曰,此後進善門外望眞殿處,當下輦,以此分付該曹。出傳敎上曰,兵曹參知洪樂性入侍。出榻敎上曰,參考官韓光會·李福源,誤爲出栍,從重推考。出擧條上曰,參考官任㻐·李商芝,誤爲出栍,從重推考。出擧條李思觀啓曰,講紙講章,注書兩次誤書,推考警責,何如?上曰,依爲之。出擧條上曰,注書出去,禮判入侍事,分付。賤臣趾煥,承命引禮判鄭翬良入侍。鄭翬良曰,徽寧殿望祭親行事,命下矣。曾前則每以單獻磨鍊以入,而今番則依傳敎,三獻磨鍊以入之意,敢稟。上曰,依爲之。幼學尹鳳徵,講車攻章純通。上曰,純通儒生,似有比較之擧,姑爲待令於闕門之意,注書出而分付。賤臣趾煥,出而分付于成均館。上曰,居首幼學尹鳳徵·金致恒,竝直赴殿試,之次幼學金台顥,幼學梁禹漸,生員金光遇,幼學閔潤洙,竝直赴會試,幼學蘇東軾·安再來·許鍒·林象采·朴思郁,各給二分,幼學任玉,給一分。出傳敎右議政閔百祥所啓,伊川府使李益蔓,旣有不擇銓官推考之敎,則宜不可使之赴任,新除大興郡守朴聖煥,家在大興,渠不敢赴任云。且見西邑爲政,亦不無憒憒狀,遞之無可惜,亦爲改差,此時守令,不可許久稽曠,兩邑之代,竝口傳擇差,催促下送,何如?上曰,依爲之。出擧條上曰,伊川府使李益蔓,大興郡守朴聖煥竝改差,卽爲口傳擇差。出榻敎閔百祥又啓曰,日前安眠島摘奸郞廳手本中擧論之人,幾皆被罪,而獨庇仁土班李浣見漏,蓋聞李溵之言,李浣圖得報狀,轉囑水營,斫取松木,自來伎倆云,其在懲他之道,不可不繩罪,而成給僞狀之羅浣,旣被重勘,則李浣之罪,亦不宜異同,令本道,一體遠配,何如?上曰,依爲之。出擧條上曰,士習不可不正,故南學儒生李忠源,有所下敎,今日殿講,非徒遵舊,科規後欲樹其法之意也,其意深焉,其他宜活看,似由於鄕儒未諳事體之致,下敎後觀其擧措,其惶悚可知,不參今講,可示飭礪,特爲分揀,仍置本學事,分付,大司成,則其儒參酌,宜一體參酌,而頃者下敎時,不過金日淳一人,今番新入者,若日淳者夥然,非遠攬鄕儒之意,亦非嚴定式之道,不可無飭。以此越俸,下敎因施,此後殿講時,其復若前,當嚴繩,申飭太學。出傳敎兵曹判書李昌壽曰,臣有所懷,敢達矣。凡科擧,京人多以製述爲之,鄕人多以明經爲之,近來以明經登第,位至崇班者,只有古相臣鄭錫五及臣之族人李春躋而已,此實京華之人,明經素少故也。明經之科,非欲京人不參,必使鄕人獨占,而大抵鄕人登科,只有明經一條路矣。今此講規新創後,京人必欲冒屬齋學,鄕人則雖雄經,難免退步,此後嚴勅受講,齋學許入之際,俾勿有濫雜之弊,似宜矣。上曰,然矣。閔百祥曰,自講規釐正之後,京儒輩希望僥倖,必欲圖入於齋學,多有紛紜之弊,此後則受講精抄,以充闕額好矣。上曰,然矣。韓光肇所啓,今日殿講,齋學多有闕額矣,方當塡充,而自前以講記次第許入事,定式矣。臣亦待罪本職之後,以講記許入者二人,而大抵前年通讀,臨歲末始爲之,不得已了當於數日之內,故主試者,亦無善處之道,使郞廳分所受講,故講抄出,終未免或濫。今若一從講記,則京鄕雄經,似有稱冤之端,臣意則只就講記中人,更爲受講,以優等者,許塡闕額之地,何如?上曰,所奏誠是,依爲之。出擧條上曰,唱禮畢,可也。具允鈺曰,今番科規,用熙政堂前例,而熙政堂則無唱禮畢之事矣。上曰,然則置之。上還入,諸臣以次退出。
上在昌德宮。常參以代理停,經筵停。
鄭尙淳達曰,明日國忌齋戒,再明日正日,十六日月食齋戒,此三日常參,頉稟。令曰,知道。
洪麟漢達曰,大司憲鄭弘淳牌不進,執義金元行,掌令權瑞東·金應濂,持平金養心在外,李鎭衡牌不進,今日以監察茶時之意,敢達。令曰,知道。
鄭尙淳達曰,右副承旨洪良漢,今日不爲仕進,卽爲牌招,何如?令曰,依。
洪麟漢達曰,憲府連日監察茶時,事甚未安。除在外牌不進外,大司憲鄭弘淳,卽爲牌招,何如?令曰,依。
傳于鄭尙淳曰,前大提學命招,使之圈點,圈點牌招,依例擧行,今日開政。
鄭尙淳啓曰,大提學圈點事,命下矣。大臣及政府西壁·六曹長官·判尹,卽爲牌招,以爲圈點之地,何如?傳曰,允。
賓廳啓曰,大提學圈點以入,而前大提學金陽澤,嫌不自書其名,依前例,添書圈點之意,敢啓。傳曰,知道。
傳于鄭尙淳曰,明日詣齋殿正時,三更五點爲之,單子書以詣齋殿正時,此後皆依此書入,侍衛仍。
鄭尙淳啓曰,吏曹有行公堂上,則特敎開政之下,不得請牌,曾有定式矣。今日開政命下之後,判書韓翼謩,謂有身病,參判徐志修,謂有服制,屢度催促,終不入來,其在事體,誠極未安。竝從重推考,使之卽速開政,何如?傳曰,允。
以備忘記,傳于洪麟漢曰,入直武兼部將守門將柳葉箭一巡試射時,守門將康宙,以海西人,三中四分,邊將待闕擇差。
洪麟漢,以備邊司言達曰,慶尙右兵使兪胄基,以其身病,屢呈辭狀,故連以調理察任之意,題送之矣。今又呈狀內,症形轉益沈篤,重務一向廢閣云,實病旣如此,則閫職甚重,不可强令察任,今姑許遞,何如?令曰,依。
吏曹口傳政事,以李昌友爲大興郡守,鄭重百爲伊川府使。
兵曹口傳政事,防踏僉使李仁培,平薪僉使黃武秀相換。
鄭尙淳啓曰,吏曹判書韓翼謩,參判徐志修,推考催促,尙不入來,成命之下,不得開政,將至經宿,何以爲之?敢稟。傳曰,待朝牌招開政。
又以承文院官員,以都提調意啓曰,本院提調見帶之人絶少,揀擇之坐,不得備員矣,行判中樞府〈事〉李益炡,判敦寧府事李昌誼,行司直李鼎輔,行漢城判尹洪啓禧,禮曹判書鄭翬良,司直李益輔,兵曹判書李昌壽,吏曹判書韓翼謩,行司直趙雲逵·金尙翼,行副提學尹東度,行司直黃景源·曺命采,兵曹參判金善行,司直南泰耆·鄭光忠·南泰會,吏曹參判徐志修,禮曹參判金相福,司直李應協·金陽澤·徐命臣竝還差,行司直趙明鼎,大司憲鄭弘淳,司直趙暾,刑曹參判李吉輔,行都承旨具允鈺,行司直元仁孫,工曹參判朴相德,戶曹參判黃仁儉,漢城右尹李景祜竝差下,金陽澤,使之仍察有司之任,何如?傳曰,允。
又以吏曹言達曰,副司果李瀰呈狀內,日昨政,除拜南學敎授,而與本曹參判,有四寸娚妹應避之嫌,不可仍帶,乞卽遞改云。除拜時,旣與政官相避,則揆以格例,不可仍置,依例改差,何如?令曰,依。
慶尙左水使狀達東萊居禹文興,率弟世柄等渰死事。令于李思觀曰,渰死人等,令本道恤典擧行。
洪麟漢,以義禁府言達曰,慶尙·平安監司狀達據刑曹粘目內,興陽縣監趙時謙,興陽前監牧官李喜復,价川前郡守金乃衍等,移本府處之事,達下矣。李喜復,今方待令於本府,卽爲拿囚,而趙時謙,時在任所,金乃衍,下去黃海道安岳地,依例發遣府書吏·羅將,竝拿來,何如?令曰,依。
三道儒生具福奎·李光一·趙潤國·柳達海·張台衍·李益彩·宋學相·李光國·沈廷賓·鄭德明·崔宇·金宗漢·申處仁·邊日就·李濟垕·宋載源·梁命顯·尹有星·李東昌·洪·沈鎭·姜舜臣·李衡·具德奎·崔載淵·金光運·李哲運·趙光淳·吳恒運·申彦伯等書曰,伏以,臣等再昨年,以尼山縣魯成山闕里村孔夫子影堂賜額事,瀝血齊籲者,亶出於慕聖尊道,重事體備儀文之至懇,齋誠顒祝,恭俟一兪,及承徽批,以不可輕議,不得煩稟爲敎,臣等聚首擎讀,愕眙失圖,自知其誠淺語拙,無以上格天聽之致也。抑塞悶歎,惶愧交中,宜不敢更有所陳列,而第伏念玆事之不容而已,固已离明之所洞燭,雖以事例之重大,未蒙準施,臣等豈可自阻於察邇之聽,而不盡其未卒之辭乎?嗚呼,萬古宗師,巍乎夫子,而一區影堂,依然闕里,則其後學之瞻仰,斯文之係關,實爲國家之所增重,而營建以來,五十餘年之間,儒化之賴以大行,士習之賴以丕變,民風鄕俗之賴以爲覿德觀善之所者,蓋莫非珠衡玉斗之像,輝暎肅穆於偏海晩生之所髣髴,而第其灑掃之節,漸至墜壞,崇奉之方,未免疎略,春秋奠獻之需,只令零落後孫,自備設享,匱乏艱窘,不成儀節,是豈非儒林之竊歎而昭代之缺章乎?目今變通,難容私力,劃卽處分,惟在朝命,況且中廟朝,旣賜江陵丘山影堂之額,則此是列聖所已行之典,有非今日所創始之擧。故臣等敢因法祖宗之義,猥瀆尊聖師之悃,伏願邸下,亟將群情,仰稟大朝,特許賜額之請,使事體終至嚴重,儀文得免苟簡,是臣等區區之望也,臣等無任屛營祈懇之至,謹昧死以聞。答曰,覽書具悉。其所再請者重矣,不可輕議,故事體爲難,爾等退修學業。
上在昌德宮。常參以代理停,經筵停。
洪良漢達曰,大司憲鄭弘淳牌不進,執義金元行,掌令權瑞東·金應濂,持平金養心在外,李鎭衡牌不進,傳旨未下,今日以監察茶時之意,敢達。令曰,知道。
李思觀達曰,左議政李箚子到院,而以國忌正日,留院之意,敢達。令曰,知道。
有政。吏批,判書韓翼謩進,參判徐志修服制,參議金尙喆受由在外,行都承旨具允鈺進。
吏批啓曰,濟州牧使,今當差出,而可擬之人乏少,本道及他道閫帥,竝擬,何如?傳曰,允。
又啓曰,通津府使今當差出,未準朔禁軍將,竝擬,何如?傳曰,允。
又啓曰,新除授會寧府使李景說,時無加資之命,何以爲之?敢稟。傳曰,加資。
以金魯鎭爲正言,李鼎輔爲工曹判書,洪重厚爲敦寧都正,曺命采爲同春秋,金鍾卨爲刑曹正郞,李弘稷爲右通禮,朴浚源爲奉常僉正,洪樂命兼南學敎授,南台老爲義盈奉事,李昌運爲濟州牧使,尹秉淵爲通津府使,兼弘文館大提學藝文館大提學金陽澤,甕津府使單柳惠基,兼春秋四單柳薰·崔台衡·鄭琂章·朴敬行,會寧府使李景說今加嘉善加資事承傳。
兵批,判書李昌壽病,參判金善行入直,參議洪樂性進,左副承旨洪麟漢進。
副護軍兪胄基·金聖遇·柳世模·李益蔓·權噵,副司直鄭亨復·趙明鼎,副司正姜趾煥單付,訓鍊主簿單鄭熙世,南漢留營別將單李泰夏,南漢城機別將單徐宅善,以趙復彬爲興陽監牧官。
洪良漢達曰,憲府連日監察茶時,事甚未安。除在外牌不進傳旨未下外,大司憲鄭弘淳,卽爲牌招,何如?令曰,依。
傳于李永暉曰,皇壇夏享,濬川堂上不參,今番亦勿參事,分付。
傳于鄭尙淳曰,召對爲之。
又傳于鄭尙淳曰,遠接使·問禮官入侍。
傳于李思觀曰,戶判趁留門入來事,分付。
李永暉啓曰,戶曹判書洪鳳漢,依下敎來待矣。傳曰,入侍。
李思觀,以兵曹言達曰,今此勅使出來時,平安道補把咸鏡道驛馬四十匹,黃海道補把江原道驛馬二十匹,急急分定,罔夜定送之意,兩道監司處,發馬知委,何如?令曰,依。
又以兵曹言達曰,在前勅使時館所立待馬,例以三南驛馬輪回矣,今此勅使時,則慶尙道驛馬限六匹,今四月二十五日京中逢點之意,本道監司處,發馬知委,何如?令曰,依。
又以備邊司言啓曰,卽者勅牌來到矣。新除授黃海兵使許汲,金川郡守李晟,竝待明朝辭朝,何如?傳曰,允。
左議政李箚曰,伏以,臣之瘡疾,亦已久矣,腫汁日夜不止,眞元日漸消削,精神日漸昏耗,宛轉叫苦,凜凜有朝夕之憂,陳章控急,輒蒙暇由,恩慈所及,得延殘喘,而若其症形,則一向無減,所管職事,未免曠廢,國體有損,義分全壞。從前積罪,已在罔赦,而來頭辜犯,又不知爲幾何,㱡㱡床褥,無非俟勘之時。病裏惶霣,如添一病,與其虛縻而兩妨,不若一解之俱便,而上可以不虧朝綱,下可以安意調息,玆敢不避煩瀆,疾聲仰籲。伏乞离明,察臣危病,憐臣至懇,將臣本兼諸任,先許罷免,仍治臣違慢之罪,俾得從便將理,以圖再生之路焉。取進止。答曰,覽箚具悉卿懇。卿之所患,尙今未瘳,心用慮念,卿須安心勿辭,俟其少間,卽起視事焉。仍令曰,史官往諭。
庚辰四月十四日辰時,上御熙政堂。召對入侍時,參贊官李永暉,侍讀官嚴璘,檢討官李商芝,假注書姜趾煥,記事官鄭彦暹·尹師國,諸臣以次進伏訖。上命書傳敎曰,國之所以爲國,卽紀綱也,頃者大臣,請推吏判,不過政例間事,其所撕捱,已涉過矣,而況一時有特推之事,則人臣分義,尤不敢撕捱,而往者撕捱,事體已非,則圈文衡開政,曾無踰日,而終不擧行,其何分義?且今日承牌開政,則昨何不爲,不可以已承牌而不飭,判書韓翼謩,從重推考。上曰,昔則凡大小人君起動,爲中官者,不敢退處,今則稽慢莫甚之中,當暮年將事之時,不入直者多,事之寒心,莫此爲甚,內侍府行首中官,越俸一等。出傳敎上曰,待朝開政命下,則中官以稟,故下敎曰,今已夕矣,朝豈非明乎?以待朝分付,則誤以明朝分付,下敎做錯,其皆若此,當該中官,越俸一等。出傳敎上曰,其所斫根雖不多,不可無飭,四道參軍,濬川後,令兵曹參酌決棍。出傳敎上曰,徽寧參奉南台老,曾有陞職之特敎矣。仍問曰,參奉朔數幾何?李永暉曰,陵參奉,乃三十朔也。上曰,奉事亦幾朔乎?永暉曰,十五朔也。嚴璘曰,兩參奉,一朔分十五日入直,故以日計之,則參奉,亦十五朔也。命書傳敎曰,古則雖承傳,不敢遲滯,而今則特敎之事,不爲擧行,事體寒心,吏曹政官,從重推考。上親讀聖學輯要修己篇正心章,自孟子曰在其心,止檢身章爲山九仞功虧一簣。命儒臣讀之,嚴璘讀,自臣按上二章工夫莫非正心,止惟陛下之所欲爲無不如志矣。上曰,下番儒臣讀之。李商芝讀,自程子曰身有之身,止自檢束則日就規矩。上曰,聖學輯要小註,誰所爲乎?是先正之自爲註釋乎?嚴璘曰,乃先儒之註釋也。上曰,撰輯要時錄之乎?嚴璘曰,然矣。上曰,敬工夫有四條,而整齊·嚴肅·惺惺,法其心收斂,不容一物之謂,是三條也,竝前覺軒蔡氏主一之說而爲四條耶?曾有見處矣,今忘之矣。諸臣無所奏。上曰,承旨讀之。李永暉讀,自程子曰敬勝百邪,至其等豈可躐哉。上曰,注書讀之。賤臣趾煥讀,自朱子曰詩之言善者,止中虛而有主宰者是也。上曰,儒臣書入敬義齋記,可也。上曰,二十一板小註中有御諱,而不爲付籤者,非矣。仍命書傳敎曰,御覽冊子,當籤而不籤,當該儒臣推考。上曰,上番翰林讀之。鄭彦暹讀,自臣按正心所以治內,止言威儀容止之則。上曰,下番翰林讀之。尹師國讀,自蔡氏曰動容周旋皆中禮,止願留睿思焉。上曰,說文義,可也。嚴璘曰,李延平嘗使學者靜中看喜怒哀樂未發時氣象如何,朱子則以爲靜中體認大本,今此輯要書,則以爲纔有所思,便是已發,旣云體認,便是省察,非未發氣象,此語誠然矣。但其下又云,靜時輕輕照顧未發氣象,則於進學養心,必有益,此指涵養工夫也。大抵未發時,旣無外物之來觸,則此心澹然淵靜,自無一毫偏係之累,靜中察此氣象而體驗之,及其已發之後,常以此未發之氣象處之,則喜怒皆得其中,而此心之澹然淵靜者,與未發時無異矣。殿下聖學高明,宜有平日體驗之功,而每當應行接物之際,必須反觀於未發時氣象而處之,是臣區區之望也。上曰,所陳誠好矣。當體念焉。嚴璘曰,惟聖罔念作狂,聖豈有罔念?蔡氏以爲一念之差,狂之理在是,一念之差,何至於作狂,而聖人之言如此者,蓋雖堯·舜之聖,一念之差,容或有之。若以一念之差,謂之小失而不省,則終必累聖人之大德,故直以罔念作狂爲言,其誡誠嚴矣。上曰,誠然矣。若使成湯有一念之差而不改,則安知不歸於罔念作狂乎?夏桀之暴,非昏庸者,若能克念,則亦必有成就作聖之理矣。嚴璘曰,勿謂聖學之已至,而益加省察,俾無一念之差,則豈非聖益聖之道乎?李商芝曰,此章大旨,只是一敬字。朱子奏箚中所云一念之萌,必謹而察之,天理則敬以擴之,人欲則敬以克之,推以至於言語動作,用人處事,無不以是裁之者,豈非至要之言乎?苟於一念將萌之初,必明辨其善惡而存遏之,則及其旣發之後,政令事爲,無不一出於天理之公,涵養省察之工,實不外乎一敬字矣,伏願益加勉焉。上曰,所陳是矣。此是謹獨工夫也。嚴璘曰,此乃人所不知,己所獨知之事,惟在聖上之一心而已。上曰,漢成帝,帝王中最下者,而其色莊可怪也。嚴璘曰,內無操守,只神采動人而已矣。上曰,趨時歌采齊,行時歌肆夏,如此而豈有不至成德者乎?嚴璘曰,內無其實,則此近於色莊,而內有實德,故自中乎采齊肆夏也。上曰,近世則珮玉,似無徵角宮羽之分也。嚴璘曰,旣不知音律,豈知何者爲徵角何者爲宮羽乎?上曰,然矣。上曰,浮念最是難克,先正所釋,誠爲該備矣。予則今無浮念,蓋已衰耄,浮念亦無,非浮念淨盡之謂也。又曰,晉惠帝應無浮念也。嚴璘曰,亦豈無浮念乎?上曰,昏庸已甚,亦似無浮念矣。上曰,詩云維鵲有巢,維鳩居之,鵲巢堅甚,此果何理,而螻蟻之穿入堅土,鴻鴈之春北秋南,亦未知其何意也。以此觀之,可謂人而不如物乎?嚴璘曰,禽獸皆有一竇明處故也。李商芝啓曰,修撰金華鎭,向因特敎,入直讀書矣,替出之後,謂有歉愧,尙不行公,處義殊涉太過,似當有申飭之道矣。嚴璘曰,儒臣之如今番殿講者,前後何限,而自上飭敎,有異於前,故初雖不敢撕捱,到今以循例行公,爲不安矣。上曰,過矣。若此則無行公之人乎?儒臣之讀書,好矣,豈可以此撕捱乎?申飭行公,可也。出擧條上曰,左承旨留院。出榻敎
庚辰四月十四日酉時,上御宣政殿。遠接使·問禮官入侍時,遠接使沈星鎭,問禮官鄭遠達,同副承旨李思觀,假注書姜趾煥,記事官鄭彦暹·尹師國,諸臣以次進伏訖。上曰,勅牌出於去月二十三日,而灣尹之啓,則謂以今月內,當於京中下馬云,似是臆料也。上命中官,出給賜物,沈星鎭·鄭遠達,起伏而受。上仍下敎曰,今日發行乎,明日發行乎?星鎭曰,今日當發行矣。上曰,然則當宿高陽矣。又曰,風和日晴,行役保無他憂,是可幸也。沈星鎭·鄭遠達退出。李思觀曰,勅牌已到,戶曹判書,宜有入侍事矣。上曰,今夜當下敎矣。諸臣以次退出。
上在昌德宮。常參以代理停,經筵停。
徽寧殿親臨望祭罷後,政院·玉堂·藥房口傳問安。答曰,知道。
大殿,朝廷二品以上·六曹堂上單子問安。答曰,知道。
中宮殿,藥房口傳問安。答曰,知道。
下直,金川郡守李晟。
李永暉達曰,大司憲鄭弘淳呈辭,執義金元行,掌令權瑞東·金應濂,持平金養心在外,李鎭衡牌不進,傳旨未下,今日以監察茶時之意,敢達。令曰,知道。
藥房提調李昌壽,副提調具允鈺啓曰,伏未審夜來,聖體調攝,若何?親祭徽寧殿,將事勞動之餘,不瑕有致損之節乎?劑入湯劑,已盡於昨日,臣等卽與諸御醫入侍,診察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。
鄭尙淳啓曰,在前春塘臺別試射時,有宗宰入侍之例矣,今番則何以爲之?敢稟。無批答啓下
洪良漢啓曰,在前春塘臺別試射時,有時原任大臣入侍之例矣,今番則何以爲之?敢稟。無批答啓下
又啓曰,時·原任大臣·宗宰入侍,取稟。傳曰,只相臣入侍。
傳于洪麟漢曰,帿箭·柳葉箭·騎芻中應射人員,問啓。
鄭尙淳,以迎接都監言啓曰,臣等與諸郞廳,會同開坐,檢飭迎勅諸事,而啓下郞廳八員外,不足郞廳六員,依前例,別單書入之意,敢啓。傳曰,知道。
又以迎接都監言啓曰,本都監都廳郞廳,前司諫李壽德,昨已差下,而時無職名,令該曹依例口傳付軍職,冠帶常仕,何如?傳曰,允。
兵曹口傳政事,副司果李壽德。
鄭尙淳,以迎接都監言啓曰,本都監郞廳鄭一祥,身病甚重,今姑改差,其代戶曹佐郞尹象厚差下,使之察任,何如?傳曰,允。
又以迎接都監言啓曰,本都監公事郞廳孫相龍,方帶濬川所郞廳,勢難兼察,今姑改差,宣傳官李邦和差下,使之察任,何如?傳曰,允。
又以迎接都監言啓曰,都監事役煩重,不分晝夜擧行矣,在前都監撤罷間,成給勿禁帖,俾三軍門·兩捕廳·左右巡廳毋得拘禁矣。今亦依此例,分付各軍門·捕廳·巡廳,何如?傳曰,允。
庚辰四月十五日辰時,上御養志堂。禮房承旨入侍時,右承旨鄭尙淳,假注書姜趾煥,記事官鄭彦暹·尹師國,諸臣以次進伏訖。上曰,三日製過限矣。向者人日製,京鄕皆觀光耶?鄭尙淳曰,然矣。上曰,只以圓點儒生,再明日設場,可也。仍命書傳敎曰,三日製過限,再明日大提學命招,圓點儒生明政殿,禮房承旨眼同試取,科次,崇文堂入侍爲之。上曰,其雖爲民,幾年經營,用心用民,諸堂以下竭心,衆民竭力,濬川功訖,是誰之賜?陟降攸賜,旣視其勤,豈可只洗草鍊戎而止?明日當臨春塘臺試射賜饌,堂上帿箭,都廳與郞廳看役柳葉箭,牌將騎蒭擧行,堂上中文臣黑團領,將臣·武臣戎服,承旨,左承旨留院外,皆入侍,侍衛入直擧行,時刻,辰正一刻爲之。出傳敎上曰,兵曹參知入侍。出榻敎上曰,承旨出,與兵曹參知,由摠府後門入來,可也。臣等退出,與兵曹參知洪樂性,趨而入,上先已御於養志堂西墻門,顧其門外開川曰,此幾訖役乎?洪樂性曰,姑未畢功矣,當有略略更濬矣。上曰,參知出去,招入役軍,可也。俄者已告陟降,予欲親見其役矣。洪樂性出,而引役軍入來。上曰,此處異於他處,不敢以曠日爲之,速速了當,可矣。役軍雖有用力之聲,須勿高聲,可也。上曰,圓點儒生中,亦必有鄕儒矣。鄭尙淳曰,鄕儒亦等待三日製而留之者多云矣。上曰,講規以三日製爲限,今則想必有善講者矣。鄭尙淳曰,似然矣。鄭尙淳曰,京畿守令中通津府使,尙未下直,故已爲付標矣。上曰,使之明日辭朝。上還入,命臣等退出。
庚辰四月十五日四更一點,上詣徽寧殿望祭入侍時,行都承旨具允鈺,右承旨鄭尙淳,左副承旨洪麟漢,右副承旨洪良漢,同副承旨李思觀,記事官任希孝,假注書姜趾煥,記事官鄭彦暹·尹師國,諸臣以次陪進。上初獻訖,入小次,命禮曹判書鄭翬良曰,昭寧園莎草後,久無雨澤,其令園官灑水,可也。鄭翬良曰,已使之灑水矣。上曰,勅行上使稱子,是或功臣,而伯子男之子也。副使,卽內閣學士,比諸他勅,此則頗擇送矣,此由於冊封勅而然矣。鄭翬良曰,內閣學士,位高者也。上曰,勅行來後,當有頒赦乎?鄭翬良曰,似然矣。上又曰,然矣。上回鑾,住轝殿後,兵曹判書李昌壽曰,明日爲日次,許令入診,好矣。上曰,休息則反復勝矣。具允鈺曰,連日勞動之餘,不得入診,誠切悶菀矣。上曰,頃者有康宙邊將除授之命,而更思之,以守門將爲邊將,則於渠,更無餘望,武兼除授,可乎?李昌壽曰,旣爲守門將,則必不願武兼矣,訓鍊主簿,好矣。上曰,右職調用,則自當爲主簿矣。仍命書傳敎曰,康宙右職調用。上顧戶曹判書洪鳳漢曰,濬川今可訖役耶?洪鳳漢曰,濬則旣訖,而橋梁之役,尙餘矣。上曰,然則今幾訖役矣。竣役草記,明日爲之,可也。洪鳳漢曰,成均館食堂橋,亦當竝濬,而其第末橋,昔有今無,故欲置之矣。典僕數百來訴曰,霖潦之時,祭官受杳而來,則或有負越之事云,計其物力,則所入不至夥然,欲使軍門給役價作橋矣。上曰,以濟不通,則況祭官乎?上曰,濬川旣已畢役,內外濬川所堂郞以下,書啓。出傳敎上曰,書啓中軍門大將,亦竝入乎?洪鳳漢曰,軍門大將,皆兼濬堂矣。上曰,然則堂郞二字,可以包之矣。上曰,洪樂性入來乎?同爲書啓,可矣。上曰,四道參軍松木斫根,旣已見捉於摘奸,故有決棍之敎,自兵曹,參酌決棍,可也。李昌壽曰,傳敎中已有參酌之敎矣。上住轝於明政殿,有戶判入侍之命。李昌壽曰,戶判以爲,濬渠都廳·郞廳,則可爲書啓,而至於堂上,則不必書啓云矣。上曰,今番之役,豈可比他?至若藥院都提擧,亦有書啓之規,則今此濬堂,豈可不爲書啓耶?洪鳳漢進前。上曰,濬川物力,或有餘存者乎?洪鳳漢曰,初計則夥然,而今則頗有餘數矣。陳穀四萬石磨鍊折價,則爲十萬錢,而只用三萬兩矣。上曰,儲置米及軍餉,皆甚重大,不爲作錢者,仍置本色,可矣。勅行今方出來,明年以太皇后七十歲,又有勅行云。其時經費,以此補用可乎,當歸於戶曹乎,歸於惠廳乎?洪鳳漢曰,旣知聖意所在,當商量更稟於後日筵中矣。上曰,勅行入來後設三宴,而下馬宴,設於仁政殿,翌日宴,設於館所,餞宴,設於鍊戎臺,可也。上曰,守令有在京者乎?具允鈺曰,未署經守令之方在京者,乃牙山縣監也。上曰,牙山則非關於勅行者也,或有京畿·海西守令乎?具允鈺曰,黃海兵使及金川郡守,已自備局催促,使之明日辭朝矣。上還入賓陽門。諸臣以次退出。
上在昌德宮。常參以任理停,經筵停。
李永暉達曰,明日常參,取稟。令曰,停。
又達曰,大司憲鄭弘淳,持平金養心牌不進,李鎭衡牌不進,傳旨未下,執義金元行,掌令權瑞東·金應濂在外,今日以監察茶時之意,敢達。令曰,知道。
洪良漢達曰,憲府連日監察茶時,事甚未安。除在外牌不進傳旨未下外,不爲行公未肅拜人員,竝卽牌招,何如?令曰,依。
以持平金養心牌不進罷職令旨,令于洪良漢曰,推考徽旨捧入。
試官望改付標,傳于洪麟漢曰,之次人爲之。
洪良漢達曰,明日親臨明政殿,圓點儒生殿講時,兩司侍臣,無進參之員,除在外牌不進傳旨未下外,持平金養心,待開門牌招,何如?令曰,依。
以持平金養心牌不進罷職令旨,令于鄭尙淳曰,推考徽旨捧入。
洪麟漢,以兵曹言啓曰,參考官朴相喆,時無職名,卽爲口傳付軍職,何如?傳曰,允。
又以兵曹言啓曰,四道參軍,濬川後令兵曹,參酌決棍事,命下矣。依傳敎,東道參軍李柱華,西道參軍李邦仁,南道參軍李壽弘,北道參軍金德厚等,各決棍十度之意,敢啓。傳曰,知道。
有政。吏批,判書韓翼謩進,參判徐志修服制,參議金尙喆受由在外,都承旨具允鈺進。
以權噵爲兵曹參知,以林正浩爲工曹佐郞,以韓光燮爲校書校理,以李壽圭爲典設別提,金思穆爲徽寧殿參奉,李商芝兼南學敎授,泗川縣監金喜誠單付嘉義,依觀武才例,守令除授事承傳,行副司直鄭汝稷今加嘉義。春塘臺親臨試才時,濬川堂上帿箭四中,加資事承傳,黃海兵使許汲,行副護軍元重會以上今加嘉義,資憲李義培以上濬川所別監蕫,折衝鄭翊大·文世興·印纘起·金兌福·李東建·卞德基·韓得樞·李廣基·李東新以上今加嘉善,濬川所別監蕫,兵曹參知洪樂性今加嘉善,內濬川所堂上,以元重會爲寧邊府使。
兵批,判書李昌壽進,參判金善行入直,參議李萬宗病,參知未差,左副承旨洪麟漢進。
以趙光鎭爲內禁將,李泓兼司僕將,李邦綏爲五衛將,崔鶴齡爲慶熙衛將,元厚鎭·張志謙·李潤慶爲宣傳官,張志恒爲慶尙右兵使,朴載河爲慶尙左水使,全命佐爲安興僉使,鄭翊大爲古今島僉使,高世喆爲西北僉使,李漢謙爲文殊山城別將,金允弼爲正方山城別將,印時周爲笠巖山城別將,閔百福爲全羅左水使,僉知韓尙訥單付,副司果孫相龍·金興商·李東郁單付,訓鍊主簿鄭勗世單付,及第李世柱·鄭以崇·白兌起·安得文·李世重·李枝成·金俊盛·權順慶·李鳳興·安時梓·河重圖·金廷礪以上今加折衝,德浦僉使尹衡,許沙僉使鄭運杓竝單付,以上除授事承傳,口傳政事,副司直洪樂性單付。
鄭尙淳,以承文院官員,以都提調意啓曰,月食咨文,旣自禮部出來矣,回咨,依例撰出,正書安寶後,別定禁軍,給馬下送于灣府,使之傳給鳳城將處,以爲轉送燕京之地,何如?傳曰,允。
洪良漢,以濬川所言啓曰,本所堂上以下,依傳敎書啓,而都廳具秉勳,方在罪謫,故不得書入之意,敢啓。
親臨春塘臺試射罷後,政院·玉堂·藥房口傳問安。答曰,知道。
庚辰四月十六日辰時,上御春塘臺。親臨試射入侍時,行都承旨具允鈺,右承旨鄭尙淳,左副承旨洪麟漢,右副承旨洪良漢,同副承旨李思觀,記事官任希孝,假注書姜趾煥,記事官鄭彦暹·尹師國,諸臣以次進伏訖。上曰,濬川堂上應射人,皆使之陞臺上,可也。濬川堂上領敦寧府事金漢耉,判敦寧府事李昌誼,行漢城府判尹洪啓禧,行戶曹判書洪鳳漢,守知訓鍊具善行,行副司直具善復·鄭汝稷,內濬川堂上參知洪樂性,以次進試射。右議政閔百祥曰,日間,聖體,若何?上曰,一樣矣。百祥曰,脅間流注之氣,若何?上曰,一樣矣。百祥曰,中宮殿氣候,若何?上曰,一樣矣。百祥曰,王世子·王世孫氣候,若何?上曰,一樣矣。兵曹判書李昌壽曰,昨日日氣稍寒,聖體,若何?上曰,一樣矣。昌壽曰,劑入湯劑,或已進御乎?上曰,姑未果矣。上曰,四道參軍,旣罪其罪,今日試射時,一體許入,可也。戶曹判書洪鳳漢曰,軍士中勤勞者,亦竝許射,何如?上曰,許射,可也。上曰,蔡濟恭進前。又曰,諸臣皆進前。仍下御製四言詩二章,令蔡濟恭讀之,一章則下洪鳳漢曰,濬川諸堂,摸本各置,此本則卿置之,一章則命入侍諸臣,賡韻以進。鄭尙淳曰,昨日傳敎,有圓點儒生試取之命,而新創科規中圓點,則先講後製,傳敎則以製,而不以講,恐非科規之意也。上曰,然乎?然則依科規,先講後製,可也。仍命書傳敎曰,今聞圓點儒生有講規云,依講規,明日明政殿親臨,先講後製,時刻,辰正三刻,侍衛,以入直擧行。上曰,今日當爲頒賞,其令開政。出傳敎上曰,寧邊府使有闕,代,今日政,以武臣備擬。出榻敎上曰,全羅左水使有闕,代,今日政,卽爲擧行。出榻敎上曰,鍊戎臺試放後,三中以上書啓,其餘則卽其處,本所施賞後草記。出傳敎上曰,今番牌將中駕後鄭運杓,曾於丁丑,爲山陵領役部將之人,今日政,特爲僉使除授。出傳敎上曰,宣傳官孫相龍,待窠卽爲調用。出榻敎上曰,今番部官中最勤苦者繕工分差員,其令濬川所書啓,三道參軍·三軍門看役將校,一體許試,勤勞軍士洗草時,令三大將其令試放。出傳敎上曰,凡諸都監,毋得疊授例也,有此下敎,而濬川賞格親臨試射,事體異焉。差等施賞者,一體擧行,加資二下,濬川加資施行,試射加資,代熟馬面給,馬面給二下者,一則豹皮一令擧行。出傳敎上曰,今番濬川所賞格及試射時,一人雖兼數事,毋得疊授,加資及面給,以賞試射擧行。出傳敎上曰,濬川所堂上領敦寧府事金漢耉,廏馬一匹面給,判敦寧府事判尹洪啓禧,判書洪鳳漢,行副司直鄭汝稷竝加資,行司直金聖應,守知訓鍊具善行,訓鍊都正具善復,各熟馬一匹面給。都廳兵使許汲,行副護軍元重會·閔百福竝加資,金聖遇已加勿論。行副護軍梁世絢·韓尙訥,各熟馬一匹,兵使趙威鎭,兒馬一匹賜給,郞廳營將柳,已加勿論。經歷李邦鵬·李鼎炳,都事柳春馪·李纘徽,竝準職除授,主簿洪雨輔·南舜喆,副司果柳鎭普·鄭景曾,竝右職除授。宣傳官孫相龍陞六,別監蕫前縣監李義培,僉使李仁培竝加資,李義培其勞最高,豹皮一領賜給。堂上軍官金喜誠,旣有守令承傳,依觀武才例,今日政擧行,鄭勗世陞六,牌將僉使崔尙郁,已下敎勿論。待邊將遞來,卽爲調用,高時元·李恒胤·白時采·金興商·吉世柱·文世興·鄭以崇·白兌起·張大羽·安得文·鄭翊大·印纘起·金兌福·李世重·李枝成·金俊盛·李東建·金兌炯·金世徵·卞德基·鄭運杓·林萬擧·韓得樞·李廣基·權順慶·李鳳興·安時梓·河重圖·李東臣嘉善以上及閑良,邊將除授,其餘竝加資。策應敎鍊官朴道亨·南胤正·沈鐏,竝邊將除授,其餘別看役,各軍門將校試射人,各兒馬帖一隻賜給,貢役以下工匠·下人等,令該曹米布從厚題給。出傳敎上曰,御營廳敎鍊官河宗海三中,階是閑良,直赴殿試,馬帖置之。出傳敎上曰,今番濬川所郞廳中時在外任者待瓜,京職卽爲調用,時無職名人,令兩銓待闕卽爲復職,若或踰窠,此挾私而慢君命也。以此分付,其於復職,右職調用,一從今單次第,勿爲先後事,一體申飭。出傳敎上曰,東部奉事李壽圭,繕工奉事金履基竝陞六,北部都事黃槃陞敍。出傳敎上曰,內濬川所堂上參知洪樂性加資,監蕫五衛將田昌雨·李邦鳳,各熟馬一匹。牌將鄭翊大,兩處勤勞,已有邊將承傳,今日政,依觀武才例擧行。韓以敬,半熟馬一匹賜給,下人等,令該曹米布題給。出傳敎上曰,濬川賞格,今日行之,予若釋大負也。向者人有不滿之言,而予則曰仁者見之謂之仁,智者見之謂之智也,此後人之行於路者,免其水溢之患,則可知其好矣。上曰,昨日予臨養志堂西墻外,召入役軍,則見我,輒有欣然之色矣。李昌誼曰,民情有可見者矣。上曰,濬所堂郞,雖已頒賞,而小民赴役之功,則無所施恩之道,何以則可能賞其勞耶?再三憂歎矣。李昌誼曰,臣等受國厚恩,位至崇班,而今以寸勞,濫蒙輔國之恩資,臣等何心奉承乎?且資至輔國,則例不得參於備坐,臣與洪啓禧·洪鳳漢,不參備坐,則無復有一毫做國事之道矣。聖上幸加矜察,而亟寢輔國加資之命,則是臣等可生之路也,涕泣而陳之。上曰,聽其言如見其心,然而國家,則可以酬功而已矣。洪鳳漢曰,臣等所以報國厚恩,惟在效誠於備堂,而至於輔國之階,則自先輩,不行備堂云,臣等輔國以後,則亦不可行備堂矣。上曰,然乎?仍命書傳敎曰,今番賞典,實酬其功,而三重臣所辭,其懇可尙,於國事,不無掣肘之端,特循其願,各熟馬一匹面給,豹皮一領加給。閔百祥曰,閔百福,於濬渠之際,只有一時之勞而加資,賞典似涉過矣。李昌誼·洪鳳漢·洪啓禧皆曰,閔百福之功,初不甚大,而加資之命,則實是過濫矣。上曰,閔百福,大臣·濬堂旣有奏,特寢加資之命,其功可尙,其令銓曹備擬閫任。出傳敎閔百祥曰,小臣所奏,只言閔百福賞資之過濫,而至有擬閫之敎,於渠過矣。上曰,此勝於加資,過則過矣,而亦何妨乎?上曰,頃者特遞,雖存國體,其時下敎,徒爲文具,若此而君命何信?水使今適有窠,前水使朴載河,其令復擬。出傳敎上曰,南學敎授洪樂命遞差。出榻敎上曰,今日施賞,何等施賞,而付標誤爲擧行。仍命書榻敎曰,當該中官記過。上曰,當該中官拿入。上曰,所當依法,而今日異於他時,決棍則參酌,越俸三等。上顧閔百祥曰,卿見禁淸橋乎?百祥曰,臣亦見之,胸中爽豁矣。洪良漢曰,大臣之言,誠善形容矣。百祥曰,當初始役之時,人皆未必其有成,而戶判雖擔當爲之,亦未能必其有今日也。洪鳳漢曰,濬川所員役米布題給,自本所擧行,何如?上曰,依爲之。上曰,噫,濬川旣畢,試射賜饌諸堂郞牌將,小酬其勞,而吁嗟,衆民爲國效力之誠,何時酬乎?況諸刹僧徒,外方民丁,新迎鄕人之料表效功,予亦目覩,咨京外親民之官,從今以後,視此民,若視之以其子之效勞於其父者,撫之恤之,另加着意。今年則凡諸侵民之政,一切除之,至於僧徒,除義僧之後,雖小除弊,僧徒之難堪,曾已知之,人君施政,其宜推廣,勿論今番赴役與否及近畿遠道,諸般侵僧之弊,一切嚴禁,以示予意事,內而京兆·秋曹,外而八道·兩都,一體分付。出傳敎上曰,注書出去,引吏判入侍開政,賤臣趾煥承命,引吏判韓翼謩入侍開政。上曰,兵曹佐郞鄭彦輝,帳殿出入之際,擧止稽慢,從重推考,可也。出擧條洪麟漢啓曰,今日頒賞時,旣下一人毋得疊授之敎,則得除邊將於西銓者,又授加階於吏批,此雖出於倥傯中未得照檢之致,而難免不察之失,當該政官,推考警責,鄭翊大加資敎旨,卽爲還收,何如?上曰,依爲之。出擧條上曰,明日殿講時,左承旨仍爲留院。出榻敎
上在昌德宮。常參,以代理停,經筵停。
鄭尙淳達曰,明日常參,取稟。令曰,停。
洪良漢達曰,大司憲鄭弘淳呈辭,執義金元行,掌令權瑞東·金應濂在外,持平李鎭衡牌不進傳旨未下,金養心牌不進,今日以監察茶時之意,敢達。令曰,知道。
藥房提調李昌壽,副提調具允鈺啓曰,伏未審夜來,聖體調攝,若何?昨日親臨試射,晩後還內,勞動之餘,不瑕有損乎?臣等不任區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
傳于鄭尙淳曰,儒生數多,時刻進定,承旨卽爲來詣。
又傳于鄭尙淳曰,參考官兪彦民改付標,望單子之次爲之。
鄭尙淳啓曰,今此試官中,時無職名人員,令該曹口傳付軍職,何如?傳曰,允。
兵曹,口傳政事,以鄭光漢爲副司果。
傳于鄭尙淳曰,人君着衣以待,而朝鮮大提學,有何尊重,何敢慢忽乎?先入侍後謝恩。
洪麟漢,以備邊司言達曰,軍餉未捧守令邊將,居末拿問,居二決杖,居三推考,還上未捧,居末決杖,居二推考,乃是法例也。今觀各道軍餉還上捧未捧狀本,京畿新還上,則驪州牧使趙濟泰居末,南陽府使崔晟居二,忠淸道新軍餉,則居末之泰安前郡守洪若泌身故,今無可論,而瑞山前郡守宋德中居二,新昌前縣監李命啓居三,新還上,則瑞山前郡守宋德中居末,海美前縣監李光國居二,平安道新還上,則植松萬戶丁道明,多有未捧,當以居末論矣。昨年年事,旣非慘凶,則毋論軍餉還上,新捧條未捧之數,若是夥然,誠極可駭,不可與一時薄過,比而同之。今若以宥旨前事,有所寬恕,則殊非嚴令甲杜後弊之道,當該守令邊將,竝令依法例勘罪,以示重餉還之意,道臣亦難免不能檢飭之責,竝從重推考,至於全羅道舊還上,則旣入於因特敎停捧之中,雖有未捧,不可論責,置之,何如?令曰,依。
洪麟漢,以兵曹言啓曰,四月十七日,武臣堂上朔試射日次,而親臨殿講相値,不得爲之之意,敢啓。傳曰,知道。
又以兵曹意達曰,僉知中樞府事洪樗,素患痰病,近益添重,無望供職,呈狀乞遞,西樞雖是閑局,不可一向虛帶,今姑改差,何如?令曰,依。
鄭尙淳,以奉常寺官員,以都提調·提調〈意〉達曰,今四月宗廟夏享親祭時,永寧殿攝行大祭及七祀功臣祭所用中脯三十八貼,就春等元數中,先爲封進,而來頭所用,不可不措備待令,及今造成,以爲封進之地,何如?令曰,依。
殿座罷後,政院·玉堂·藥房問安。答曰,知道。
庚辰四月十七日辰時,上御明政殿。圓點儒生殿講入侍時,行都承旨具允鈺,右承旨鄭尙淳,左副承旨洪麟漢,右副承旨洪良漢,同副承旨李思觀,記事官任希孝,假注書姜趾煥,記事官鄭彦暹·尹師國諸臣,以次進伏訖。上曰,禮畢後講經處所,以崇文堂爲之,講畢後製述,亦以此處爲之,只執冊與禮房承旨入侍,侍衛,依便殿例擧行。出榻敎上曰,殿內入侍,事體重矣,而五衛將金相正,着白靴子而侍衛,從重推考,可也。出擧條兵曹判書李昌壽曰,昨日勞動之餘,聖體,若何?上曰,一樣矣。李昌壽曰,劑入湯劑,伏望進御矣。上曰,將爲服之矣。上曰,儒生入庭者多,能有應講之具乎?竝持製述之具而入者,可謂早矣,如彼者,可謂內足者乎?具允鈺曰,聖上還御崇文堂後,侍衛則還出,而臣等何以爲之?上曰,皆退去,禮房承旨及諸試官入侍。具允鈺曰,史官亦入侍乎?上曰,注書不爲入侍,則何以書講紙乎?入侍,可也。上曰,大小科釐正節目芸閣所在一件,取置政院。出榻敎上曰,平山府使李長燁,分揀放送,明日下去。出榻敎右議政閔百祥曰,昨經試射,日事勞瘁,湯劑,當此時加意進御,何如?上曰,可以進御矣。閔百祥連問曰,中宮殿·王世子·王世孫氣候,何如?上答曰,皆一樣矣。大司成韓光肇曰,從前圓點之科,齋任一倂應擧,今番則何以爲之?上曰,其在嚴科規之道,若不滿圓點,則雖齋任,勿許,可也。韓光肇曰,掌色皆是圓點儒生,而未及齋會,故姑未入來,何以爲之?上曰,亦竝許入,可也。上曰,講周易易乎?金善行曰,周易六十四卦六二九二等字及無咎等字,辨之甚難,豈曰易乎?李思觀曰,周易難,故講儒尤爲致力矣。上曰,見向日殿講,則詩傳極難矣。上曰,受講時,以五人次次入來,可也。先製後講,則雖精抄,易有僥倖之歎,而先講後製,則必無僥倖之望矣,法甚好也。上還入崇文堂。右承旨鄭尙淳,右副承旨洪良漢,記事官任希孝,假注書姜趾煥,記事官鄭彦暹·尹師國及諸試官·侍衛入侍。上曰,此乃講規後初科也。閔百祥曰,受講當峻乎?上曰,然矣。趙明鼎曰,今番則不可不峻受也。上曰,作法之初,豈可輕受乎?上曰,掌色先入應講,可也。賤臣趾煥出,而引入應講儒生。閔百祥曰,新除授通津府使,使之明日辭朝,何如?上曰,依爲之。又曰,通津府使誰也?閔百祥曰,乃尹秉淵也。上曰,何如人也?是其短小者乎?金善行曰,非也。其人卽尹景淵也。仍命書榻敎曰,通津府使,除歷辭,明日辭朝。上曰,受講時,大臣只見諺解,諸試官勿見之,可也。儒生徐浩修,講訓詁,止於三字。上曰,以講規而言之,則此不滿規矣,固守講規可乎?閔百祥曰,定規雖五六字,而此則已成單訓也。上曰,然矣。趙明鼎曰,訓詁之規,從當有小改者矣。上曰,講法豈不美乎?又曰,講時誤讀,而更卽直誦者,講可踰矣。閔百祥曰,一誤而仍卽直誦者可踰,而一處再誤,則不可矣。上曰,然矣。上曰,此後講規,一字訓只有三字,而其下有長而難絶者,只以三字定式,可也。上曰,今日,乃知講規之好而有滋味也。閔百祥曰,講法,改誦再次則可,而至於三次,則不可容貸矣。上曰,予亦謂然矣。趙明鼎曰,只看口讀,不取文義,則有專尙口讀之弊,文義不可不歸重也。上曰,然矣。上問趙明鼎曰,今此受講,大體與別試受講,同乎異乎?趙明鼎曰,大體則同,而比別試頗峻也。上曰,今日爲濬役乎?鄭尙淳曰,然矣。上曰,洪樂性入來乎?鄭尙淳曰,入來矣。上命賤臣趾煥,引洪樂性入侍。上曰,洪樂性進來。問洪樂性曰,頃日予所見處,已訖役否?樂性曰,初意則明日內了當,而役事漸出,明日則似難畢役,卄日前,可以畢之矣。鄭尙淳曰,儒生之夕食堂,當於殿庭爲之乎?上曰,依食堂例,行之於予所見處,可也。仍命賤臣趾煥,出言之。上曰,今日見太學儒生殿庭夕食堂,規模井井,予用嘉尙,大司成韓光肇,特賜虎皮一領。出傳敎上曰,儒生善講之多,曾是料外也。趙明鼎曰,年年必設圓點,而每每如此,則其爲擧措,甚張大矣。上曰,雖然事甚好也。上曰,受講姑停。閔百祥曰,試記封置,似宜矣。上曰,依爲之。上曰,宣傳官持標信出去,試官儒生,皆由宣仁門出,可也,今日儒生,終日辛苦,幾至三更,豈可使金虎門出耶?上曰,儒生讀書頗多矣,居齋儒生,旣應製述之講,又待殿講,則爲兩鞍之計也。上曰,明日殿座時刻,辰正初刻爲之。出榻敎四更二點,諸臣退出。
上在昌德宮。常參以代理停,經筵停。
夜一更,流星出房星下,入南方天際,狀如拳,尾長二三尺許,色赤。
李思觀達曰,全羅左水使閔百福,寧邊府使元重會,再昨日春塘臺帳殿謝恩,而中宮殿及三宮肅拜,今始爲之,事體誠極未安,竝推考警責,何如?令曰,依。
洪良漢達曰,憲府連日監察茶時,事甚未安。除在外牌不進傳旨未下外未肅拜,不爲行公人員,竝卽牌招,何如?令曰,依。
洪良漢達曰,注書李性遂,卽爲牌招,何如?令曰,依。
鄭尙淳,以禮曹言啓曰,今此迎勅時儀註,當爲磨鍊,而王世子隨駕及闕門外祗迎之節,何以爲之?敢稟。傳曰,置之。
鄭尙淳,以禮曹言啓曰,取考冊封勅使時謄錄,則迎勅翌日,大殿·中宮殿,不爲進箋,只致詞陳賀,頒敎中外矣,今此冊封迎勅翌日,大殿·中宮殿致詞陳賀頒敎等節,依此磨鍊擧行,何如?傳曰,允。
鄭尙淳,以迎接都監言啓曰,本都監郞廳金相戊,身病猝重,今姑改差,其代掌樂院主簿李聖源差下,使之察任,何如?傳曰,允。
洪良漢,以義禁府言達曰,驪州牧使趙濟泰,瑞山前郡守宋德中,植松萬戶丁道明等拿問勘罪事,徽旨達下矣。趙濟泰,時在任所,依例發遣府書吏拿來,宋德中,前以他罪,旣已請拿,拿來後,以此添問取招,丁道明,時在任所,交代後,發遣府羅將拿來,何如?令曰,依。
持平金養心達曰,干連人英梅,更令鞫廳,嚴刑窮問,期於得情,請尹宅履·德喜等,更令王府拿鞫嚴訊,以正王法。請島配罪人鼎九,亟令王府依律正刑,請還收罪人桂永放送之令,亟令攸司依律處斷。請罪人彦杓·陽祚等,仰稟大朝,更加嚴鞫得情,請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府更加嚴鞫得情,請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配,請還收罪人應昌酌處之令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏放送之命,依本律,還令仍前定配。請殺獄罪人老秋,僞造印信罪人梁德秋,稟于大朝,竝命依律勘斷。措辭見上風憲之長,地望甚重,有非人人濫授,而前大司憲李得宗,賦性愚騃,行己賤陋,從前踐歷,已多物議,而向來燕行,多行鄙瑣之事,厚招貪汚之名,象譯唾罵,搢紳傳笑,如此之人,不可置之於長憲之任,請前大司憲李得宗改正。都承旨具允鈺,爲人輕淺,本不合於知申之任,而下僚陞資,長官引疾,自是院中流來之美事,而諉以序陞之匪其人,隱忍蹲冒,無意解免,一院傳笑,吏隷竊譏,淸朝禮讓之風,雖不可責之於此類,而其喪廉愧而羞搢紳,則極矣,至於槐院提擧,亦係名選,而濫被新差,物議愈激,請都承旨具允鈺,削去仕版,所帶承文提調,亦令改正。兩司處置,亦可見言議風裁,而李壽德·閔塾之處置兩臺也,遣辭苟簡,全失臺體,請前司諫李壽德,前掌令閔塾,罷職不敍。亞諫納言,自是兩司之淸望,而李聖檍之鄙微,南彦彧之疲劣,夤緣濫通,物情俱駭,請李聖檍·南彦彧,勿復檢擬於亞長納言之望。胄筵勸講,何等重任,而前輔德沈益聖,全沒文識,且甚昏庸,前文學尹冕東,本以輕詐之輩,惟事趨附之態,及叨是任,大拂公議,請前輔德沈益聖,前文學尹冕東改正。記注之薦,雖非極選,而苟非參下之稍有名稱者,則不可亂參於掄選之中,而鄭文柱之鄙屈,金樂洙之寒微,權師彦之麤雜,俱是人望之外,而夤緣圖囑,濫入薦剡,向來臺書,旣論是薦,而只擧鄭煥猷爲言,煥猷之地閥凡百,豈下於此數輩,而其所駁正,獨及於煥猷,物情駭笑,久而愈激,請鄭文柱·金樂洙·權師彦,竝令削薦。主薦之人,亦施譴罷之典,近來反詈之習,已非搢紳之美風,而囚供醜辱,亦係世變之大者也,鄭益良,魏興祖之誣辱繡衣於問目之外者,情狀可痛,後弊不貲,而鄭益良之善地薄竄,猶爲末勘,魏興祖之永刊仕籍,尤是寬典,不可罪同而罰異,請仰稟大朝,亟施魏興祖竄配之典。新除掌令權瑞東,時在江原道江陵地,掌令金應濂,時在慶尙道榮川地,司諫院大司諫尹東暹,時在京畿水原地,正言金魯鎭,時在漣川地,竝請斯速乘馹上來事,下諭。答曰,不從。李得宗·具允鈺事,卿宰之削版改正,何等重事,而一筆竝論,少無顧藉,論人豈可若是乎?李聖檍·南彦彧事,殊涉過矣,鄭文柱·金樂洙·權師彦事,所論亦未知其穩當,魏興祖事,大朝當初處分,旣出於體下之聖意,則今此請竄,極爲未安矣。李壽德·閔塾·沈益聖·尹冕東事及下諭事,依達。
持平金養心達曰,臣學識鹵莽,言議巽軟,本不合於淸朝耳目之任,而濫叨是職,豈有堪承之望?第以庚牌之下,累犯違逋,分義是懼,黽勉出肅,不敢爲辭避之計,略進蕘說,以效一日之責矣。及承睿批,得蒙李壽德·閔塾·沈益聖·尹冕東事聽納之敎臣,雙擎奉讀,實不勝欽仰惶感之至,其餘數件事,則不惟不賜察納,或以論人豈可若是爲敎,或以殊涉過矣爲敎,或以未知其穩當爲敎,或以極爲未安爲敎,臣瞿然慘悚之餘,繼之以訝惑也。臣之今日所論,亶出於礪廉恥·重官方·杜後弊之意,而言雖草草,俱是一世之公議,則在邸下虛受之道。恐不宜以人廢言,而睿意漠然,批旨嚴截,如臣無似,固不足恤,而竊恐言路自此而愈塞,人心自此而益下,反躬自省,益竊歉愧,此莫非臣人微言輕,不能見孚於离明之致,臣何敢一刻晏然仍冒於臺次乎?請令遞斥臣職。答曰,勿辭。
以全羅監司狀達羅州等官居閑良崔路奉等渰死事,令于李永暉曰,渰死人等,令本道恤典擧行。
兵曹參知權噵上書曰,伏以,天休滋至,景運無疆,我大朝殿下受爵謝恩之歲重回,臣民慶幸,曷有其極?仍念臣猥以無似,濫叨小行人之任,觸事憒憒,已多慙恧,而査對不愼,幾乎生事,雖幸妥帖,罪實自如,不惟不加之誅,乃者恩資寵賚之典,出於意外,繼又畀之以淸禁宿衛之職,臣誠感隕悚蹙,罔知攸措。今此卷請,係是常典,循例得準,顧臣何力,若夫數朔原隰之勞,卽人臣職分之當然,以此蒙賞,不勝惶愧,在朝家綜核之政,亦豈不大舛也哉?伏乞邸下,俯垂鑑諒,特命還收賞典,仍治臣當事不審之罪,以安微分,以警具僚,不勝萬幸,臣無任屛營祈懇之至,謹昧死以聞。答曰,覽書具悉。邦慶無疆,聖上封爵謝恩之日重回,慶忭曷有其極?今玆賞典,式遵舊例,爾其勿辭,從速察職。
司諫趙上書曰,伏以,日候淸和,百靈衛護,大朝殿下,展禮陵園,回鑾萬安,臣民喜抃,曷有其已?臣於本月初六日,祗受有旨,以臣爲司諫院司諫,令臣斯速乘馹上來者,臣聞命驚惶,罔知所以自措也。仍念臣本以庸魯,最居人下,而濫蒙洪造,誤玷淸顯,殆將十年于玆矣,不但情勢之難强,惟其自知者甚明,卽無論館職臺銜,積費撕捱,屢速譴何,此實离照之所俯燭,通朝之所共悉,而報蔑絲毫,罪積丘山,每自循省,寤寐惶惕。不意今者,亞諫除旨,又下於月前纔遞之餘,是何恩命之洊疊,有若獨偏於臣身,臣誠惝怳隕越,不知所以致此之由也。噫,感激恩數,臣子常性,斂避榮途,昔人所難,臣是何人,乃敢有除輒辭,屢召未赴,一向逡巡退縮,以自陷於不測之誅哉?揆諸義分,極知惶懼,而誠以株守難變,艮限猶在,區區微諒,終不敢爲冒沒承膺之計也。況今言路久閼,直聲無聞,大爲朝廷之憂歎,屢煩聖上之勅敎,則宜簡剛方正直之士,畀以繩愆糾繆之責,而乃以如臣庸碌者,苟然充擬,徒致瘝曠,此豈淸朝綜核之政,而尤爲臣難進之端也。反復思惟,斷無轉動之勢,而且臣目下情理,有萬萬焦迫者,臣之老母年迫七旬,素抱沈痾,長在床褥,進退無常,寧日恒少矣。自去月,重患毒痁,間日發作,痛勢漸劇,眞元大陷,氣息如線,臣以獨身,夙宵扶護,孤寄客土,無他親屬之在傍者,坐臥起居,惟臣是須,食飮療治,無人可托。臣於是時,雖欲離側登途,其可得乎?分義都虧,罪戾增積,有臣如此,生不如死,玆敢疾聲哀籲於貳極之下,伏乞睿慈,俯賜矜諒,亟削臣職名,以便救護,仍治臣辜恩慢命之罪,以昭法紀焉,臣無任屛營祈懇之至,謹昧死以聞。答曰,覽書具悉。爾其勿辭,俟少間,卽速上來察職。
庚辰四月十八日辰時,上御崇文堂。圓點儒生殿講入侍時,右承旨鄭尙淳,右副承旨洪良漢,記事官任希孝,假注書姜趾煥,記事官鄭彦暹·尹師國諸臣,以次進伏訖。右議政閔百祥曰,昨日勞動之餘,聖體不瑕有傷損之節乎?上曰,安矣。上曰,此後講儒,不問小註,可也。上曰,今見申光履之講甚善,心竊嘉美也。成天柱曰,聽其所奏文義,則非止爲應講而讀也。上曰,然矣。上曰,予今年老之後,有此講規,尤覺三經之甚好也,且以胤征觀之,是古文也,文體可觀矣。趙明鼎曰,儒生讀書,如是之多矣,講規以後,豈曰無效乎?上笑曰,此乃矜功之言也。上曰,三次誤讀,則卽爲收栍,以爲定式,可也。上曰,參考官金華鎭身病,代,入直玉堂嚴璘爲之。出榻敎上曰,翌日頒敎仁政殿門,當親臨,禁軍以入直擧行。出傳敎午時,命諸臣小退
庚辰四月十八日午時,上御崇文堂。圓點儒生殿講入侍時,右承旨鄭尙淳,右副承旨洪良漢,記事官任希孝·李性遂·鄭彦暹·尹師國,命官右議政閔百祥,大提學金陽澤,司直趙明鼎·徐命膺·成天柱,司果鄭光漢,校理嚴璘,以次進伏。上曰,洪龍漢之擧止非常。百祥曰,龍漢多讀書,且勤製述,頗有文名矣。上曰,洪樂仁,何如?百祥曰,樂仁亦留意於詞翰,科文,則似不如龍漢矣。上曰,洪樂命則何如?百祥曰,樂命以文章,略有名字於知友中,想必善文矣,然科文則策文外,亦非所長矣。上曰,戶判所讀,與龍漢,何如?百祥曰,臣雖未詳知,鳳漢所讀亦多矣。上曰,尹勉升爲之乎?百祥曰,已爲矣。上曰,尹勉憲,尹陽來之孫乎?百祥曰,然矣。上曰,申光履,亦足爲經工矣。百祥曰,光履之精神實難矣。諸生講經訖,上命鄭光漢,書濬川渠賦題。仍敎曰,日勢已晩,應赴儒生,使之卽爲入場。上見儒生曰,彼相近坐者,是乃同接乎?徐命膺曰,然矣。所謂同接者,不必用他人文,排布與解題,自有相議處矣。百祥曰,如此場中,雖欲用他人文字,無暇未及見矣。上曰,然乎?命膺曰,至於策文,尤無暇隙,同接不得見矣。上曰,策文難乎?百祥曰,策文,文體浩大,若非神速才分,實難早呈,臣爲儒生時,趙明鼎於策文,實爲大手筆矣。上曰,然乎?上曰,自作自筆,亦難矣。百祥曰,今番則譯書筆,則無難矣。上曰,時刻已晩,儒生呈券,使之申飭。上曰,居首進士李榮鳳,直赴殿試,之次生員南致心,直赴會試,進士柳雲翼·李昌伋,生員柳夢弼,各給二分。出傳敎上曰,今日入格五人,明日食後來待事,分付。諸臣退出。
上在昌德宮。常參以代理停,只晝講。
卯時辰時,日暈右珥,自巳時至酉時,日暈,夜自三更至五更,月暈。
下直,寧邊府使元重會。
鄭尙淳達曰,明日常參,取稟。令曰,停。
李思觀達曰,大司憲鄭弘淳牌不進,執義金元行,掌令金應濂·權瑞東在外,持平李鎭衡牌不進傳旨未下,金養心避嫌退待,今日以監察茶時之意,敢達。令曰,知道。
李思觀達曰,持平金養心引避退待,已至經宿,尙未處置,事甚未安。除在外,牌不進,傳旨未下外,大司憲鄭弘淳,卽爲牌招,一爲處置之地,何如?令曰,依。
傳于鄭尙淳曰,下旬晝講,今日爲之,時刻依前擧行,同經筵徐命臣下敎後,尙不行公,申飭,其令入侍。
李思觀啓曰,昨日入格人居首李榮鳳,之次南致心·柳雲翼·李昌伋·鄭夢弼依下敎來待矣。
傳于李思觀曰,判尹及儒生,晝講同爲入侍。
以校理朴弼燧,持平李鎭衡等牌不進罷職傳旨,傳于李思觀曰,推考傳旨捧入。
李思觀啓曰,吏曹判書韓翼謩,參判徐志修牌不進推考傳旨,今方捧入,而特敎開政之下,如是達牌,事甚未安。判書·參判更卽牌招,何如?傳曰,允。
傳于李思觀曰,金虎門仍留,以待政官入來,卽爲開政。
有政。吏批,判書韓翼謩進,參判徐志修牌不進,參議金尙喆受由在外,同副承旨李思觀進。洪樂性爲都承旨,任㻐爲同副承旨,徐命膺爲大司諫,李堣爲司諫,具壽國爲掌令,李光溭爲掌令,吳奉源爲獻納,李東泰·任珹爲正言,趙明鼎爲刑曹參判,韓光會爲戶曹參議,元仁孫爲副提學。折衝卞慶瑞·具善鳴·尹弘敎·金宗柱賞加。
兵批,判書李昌壽病,參判金善行病,參議李萬宗病,參知權噵入直進,同副承旨李思觀進。李邦綏·洪樗·趙·金應濂·權瑞東爲副護軍,尹東度·李吉輔·尹東暹·洪麟漢·金選慶·李憲默爲副司直,金魯鎭·朴相老爲副司果。
李思觀,以弘文館言啓曰,修撰金華鎭,飭敎之下,不爲行公,事甚未安。卽爲牌招察任,何如?傳曰,允。
李思觀達曰,明日次對,兩司當爲進參,大司憲鄭弘淳,待開門牌招,以爲進參之地,何如?令曰,依。
李思觀達曰,持平李鎭衡,旣有只推之命,待開門一體牌招,以爲次對推移進參之地,何如?令曰,依。
李思觀達曰,卽者別監等來告本院以爲,別監崔大中與龍哥·金哥爲名漢等,相鬪於院洞近處,被打狼藉云,故使之率來看審,則果多傷痕,雖未知相鬨曲折之如何,而掖庭下人,任自毆打,極爲駭然。令攸司捉囚査問後,依法從重科罪,何如?令曰,依。
李思觀,以兵曹言啓曰,御營廳敎鍊官·禁軍遞兒窠,今方有闕,依節目禁軍別將與本營中軍眼同,各番禁軍中取才,以居首者塡差之意,分付,何如?傳曰,允。
李思觀,以備邊司言啓曰,當此勅行壓境之時,西路守令赴任,一日爲急,新除授寧邊府使元重會,使之當日內辭朝,給馬下送,何如?傳曰,允。
李思觀,以內濬川所言啓曰,闕內濬川役事,今已完畢,軍人一倂放送,堂上及看役等,亦爲退去之意,敢啓。傳曰,知道。
李思觀,以濬川所言啓曰,敦化門外水門鐵門及曜金門外水門鐵門破傷處,今方修改,把守圍排等事,令兵曹稟旨擧行,何如?傳曰,允。
李思觀,以兵曹言啓曰,因濬川所草記,敦化門水門鐵箭及曜金門水門鐵箭,今方修改,把守及圍排,令兵曹稟旨擧行事,允下矣。兩處圍排,令紫門監依例擧行,敦化門水門把守,則金虎門入直砲手二十名除出,曜金門水門把守,則西營入直禁衛軍二十名除出,限修改間,各別守直之意,敢啓。傳曰,知道。
藝文館待敎申益彬書曰,伏以臣母,素抱痰癖之病,咳喘諸症,添劇於換節之際,臣之區區情理,實無離捨供職之勢,而揆以分義,不敢言私,下僚徑歸,承膺預備,亦已多日矣。臣母,宿病之外又添暑病,轉成關格,食飮全却,胸膈痞塞,呼吸莫通,委頓床席,藥餌罔效,若不保朝夕。晝講有命,宜卽趨承,而臣母病情,萬無離側之望,冒死陳章,玆敢哀籲於貳極之下。伏乞离明,俯賜矜察,鐫削臣職,以便救護,仍治臣傲慢之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
庚辰四月十九日午時,上御熙政堂。晝講,判尹·儒生同爲入侍時,特進官曺命采,同知事徐命臣,參贊官洪良漢,侍讀官鄭晩淳,檢討官金應淳,記事官李性遂·鄭彦暹·尹師國,判尹洪啓禧,儒生進士李榮鳳,生員南致心,進士柳雲翼·李昌伋,生員鄭夢弼。上讀前受音,自所謂治國必先齊其家至右傳之九章釋齊家治國,晩淳讀自所謂平天下在治其國者,終其章,上又讀新受音,晩淳曰,生財之道,在於生之者衆,食之者寡,今則生之者寡,而食之者衆,申飭外方,使無遊民,量入爲出,則必有所益矣。上曰,所奏是矣。命臣曰,儒臣所奏,誠好矣,治國之道,專在於生財用財,而近來農民,輒生濫心,略有錢穀,卽捨耒耟,或生意於軍官,或生意於發身,民無守分,自然廢農,此不可不申飭矣。上曰,非但外方,京中亦然,朝廷,四方之表,而朝廷之上,無守分之人,是則予之過也,此所謂在予一人者也。應淳曰,挈矩章,以大體言之,則恕字工夫也。雖積心而得之一時,卽以驕泰失之,此非但有位者然,在上位者,尤可惕念處也。上曰,所奏是矣。驕之一字之實爲亡國之本,而今日終大學,而書自書我自我,未見其效,眞歉然矣。應淳曰,大學一篇要旨,無過於首一章矣。上曰,此,學問要約之處也。命臣曰,入德成德之事,皆在於一章內矣。上曰,成德不可論,書自書我自我,無入德之效,實愧矣。命臣曰,知之如此難矣,功效必多矣。上曰,非知之艱,行之惟難,予爲大學,其數亦多,而無實效,無異於句讀之學,以是爲愧。今則許身民國,予豈倦而不爲乎?但愧不見三講之效。應淳曰,大學,誠也,中庸,敬也,誠敬二字,尤宜留念,故敢奏矣。上曰,然矣。今則予使儒臣問予曰,某事能體行乎否乎?上下以體行加勉焉,予爲體行者,則答曰,已體矣,若未體行,則以爲未矣云矣。何必爲句絶間講乎?召公作旅獒,以戒成王,如戒小子焉,當如此矣。三代之都喻吁咈,豈非誠心而徒爲外面哉?啓禧曰,使儒臣仰問體否之敎,誠好矣。國家之治否,全在於用人用財,人君若以私好用人,則非民之所好也,若以私好用財,則亦非民之所好,人之所好,好之,人之所惡,當惡之矣,敢以此仰問體行矣。上曰,予亦豈爲循公哉?然民之所好亦不同,以濬川言之,濬川未成之前,卿與戶判,民必誚之矣。啓禧曰,民亦有好惡之公私,而畢竟則民之好惡,皆歸於公,濬川事,初則不無好惡之異,畢竟歸之於一,則其好惡之出於公,可見矣。上曰,今番濬川,民心可見,彼民,何以報之乎?應淳曰,報民之道,不過使之以道,以父使子,亦何以報之?使民以道,則是亦報之道也。啓禧曰,儒臣之言,誠是矣。所惡惡之,所欲欲之,是亦報之之道也。上曰,講規後,果有效乎?啓禧曰,有效矣。上曰,初則不無所慮,以今番見之,讀書者多矣,士習之非,今士子之過,國無紀綱而然矣。以小學講,言之,拘於顔面,撥其大篇,出其小章,以至於學·禮講耳,今此講規,若囚其子閉門而使讀,然亦講一經,是亦好矣。臨講之規,非不好矣,而不見諺解,則同歸於照訖講矣,兪領府事欲爲面試,而面試則如何矣?啓禧曰,面試猝然爲之,則近於迫切,而預定試規則亦好矣。上曰,不然。若爲面試,則爲士子者,當不見矣,予若爲之,士必坐停矣,面試不見,是矣,召試之不見,極爲非矣。啓禧曰,今則亦無異於面試也。上曰,然矣。上曰,若臨講,則可以致力於文義,而今則全力於誦,殆同句讀之誦,是甚可欠。昨見食堂,有三代氣象矣,士習之不美,卽予之過,若擇大司成則不然乎?啓禧曰,大司成爲吏議通淸階,故不擇其器,古之用人,不如此也。良漢曰,國初則不必擇大司成,司成與學官等,皆擇其才,又爲久任,故培養之效,多矣。上曰,學製,誰爲之耶?應淳曰,有聖敎,故臣亦爲之,而他敎授,聞亦爲之云矣。上命書傳敎曰,通讀升補,曾已申飭,而必於歲末爲之,十一朔前,人若或爲有故,可勝惜哉?此後依頃日下敎,另加申飭,昨年通讀,分所爲之云,一所則有大司成,於他所則館官員代行,其同均乎?雖因事勢而若此,此亦嚴飭,將有令館官員專爲代行之弊,當該大司成罷職,以懲日後。應淳曰,臣文義有未盡達者,敢奏矣。其心休休,如有容焉,此等之人得用,則不勞而治矣。上曰,然矣。然斷斷兮無他技,然後其心休休焉。上曰,大司成,何以爲之,則有效於培養耶?諸臣奏之。晩淳曰,大司成若別擇,則必有實效矣。應淳曰,古判書金昌協,爲吏議則不多,爲國子則多,古之用人如此,若不擇,則其害甚矣,全在於銓曹矣。晩淳曰,知臣莫如主,自上擇之,好矣。應淳曰,古之用人之道,惟循其才。以權慄言之,不得爲通淸,而直爲都元帥,今則銓曹不善擇人,因循至此,隨其人才而用之,然後可責其效。命臣曰,古者兪好仁,三十年直於玉堂,以特敎,爲山陰縣監,且以善待,分付監司,而其時監司,初殿最置之下考,故復直於玉堂,古之用人之道如此。上曰,何爲分付於監司也?命臣曰,好仁,雖長於文學,爲人迂闊,故特慮其見罷之故也。上曰,朴聖源,至誠敎導,優於文學,而亦疎於治民矣。啓禧曰,聖源則不然,治民亦善爲矣。上曰,然乎?命臣曰,然殷山之民,至今思之矣。啓禧曰,淸白故然矣。上曰,經筵官先退。上曰,儒生進伏。李榮鳳進伏,上曰,汝誦文。榮鳳誦後,上曰,汝,誰家人也?曰,孝寧大君七代孫也。上曰,太學士習,近如何?榮鳳曰,今則讀書稍勝矣。榮鳳先退,南致心進伏誦文後,上曰,太學多士,比之外方鄕校,何如?致心曰,何可比於外方鄕校矣?上曰,何以則士習正乎?致心曰,在於大司成。良漢曰,士能從之乎?致心曰,不從則曲在士矣。上曰,其言好矣。致心退出,柳雲翼進伏誦文後,上曰,汝兄弟當爲之耳,予則衰矣,雖汝等,益勉着工焉。雲翼退,李昌伋進伏誦文後,上曰,汝父年,幾何?昌伋曰,六十九也。上曰,老矣。上曰,汝文,用三角山,白岳則猶可,三角沙石踰白岳,而何以塡川乎?昌伋曰,山名習於口,故無心用之矣。昌伋退,鄭夢弼進伏誦文後退出。上曰,科規之後,果有效乎?啓禧曰,多有之矣。上曰,募軍用人數,幾何?啓禧曰,日用百餘名,而今則濬川幾畢,而橋梁,未及盡修矣。上曰,洗草宴,何日欲爲之耶?啓禧曰,二十四日當爲之,而欲以草記奏之,臣旣入侍,草記置之,何如?上曰,節目已正書乎?啓禧曰,姑未爲矣。上曰,正書後待下敎入侍,可矣。啓禧曰,物役之多入,全入於橋梁改築與諸門鐵箭處,而至於募軍,雖萬名,不過三千兩,亦不多矣。上曰,今則水色淸,而豚犬不得入乎?啓禧曰,然矣。上曰,臺達承旨讀之。良漢讀李得宗事,上曰,搢紳傳笑,果有何許言乎?啓禧曰,臣亦未聞矣,臺達出後聞之,則有言云矣。上曰,此等事則宜爲之矣。前有愼無逸事,南泰良,決棍其軍官矣。上曰,臺達近無之矣,今有之,可貴矣。啓禧曰,臣亦聞之,以爲可貴矣。上曰,雖有挾私,今則可貴,且其挾私,非李正吾·金養心之過也,世道浮囂而然矣。至於具允鈺事,上曰,頭辭非矣,而甚野俗矣,不遞都承旨事,予其時有下問處之之事,故不遞也。啓禧曰,前者臣亦以行左承旨,久爲行公,而其時趙明履,以都承旨不遞,古則多有之矣。良漢曰,古者亦有行右承旨云矣。上曰,然矣。其勘律太過矣,欲用之,則每如此誠難矣。李泰和事,誠野俗矣,以非其人爲言,李泰和亦豈欲爲行公也哉?此乃諸葛連弩之法也,一擧而逐二,誠非矣。允鈺若以非其人之說,爲言於稠坐,則是借他人言也,今則爲他心通以爲其心,必以此云矣,他人之在心中不言之事,何以知之乎?予今何以知承旨之心以何知此也,承旨亦何以知予之以何處分也哉?上曰,勿復檢擬之言,亦野俗矣。啓禧曰,近來臺臣之論人,多有辱說,而今臺達則無此矣。上曰,都承旨李得宗則緊矣。上曰,李壽德·閔塾事則是矣。上曰,沈益星,何許人也?啓禧曰,此人出已久矣,而未知誰家人也。上曰,輔德則太驟矣。至冕東事,上曰,元良不聽注薦事,而從冕東事,冕東經春坊,故見其不是而似然矣,注薦之人,元良不知,冕東知之,故彼則不從,此則從之矣。上曰,鄭文柱,誰也?啓禧曰,此故判書思湖之玄孫,家世則可爲矣,其人則臣不知,而臺臣想必有所聞,故爲之矣。上曰,金樂洙,是樂祖之族耶?至鄭煥猷事,上曰,以武之弟,論武之子,稱以地閥,可笑,他人雖云云,渠則不可。上曰,輔德,峻望耶?啓禧曰,通淸後,更通春坊講官,稍重於兩司,而文學·說書,尤爲峻望也。上曰,冕東,爲文學乎?予在銅闈時,則文學極擇矣。上命書傳敎曰,昨日夜闌留門,故訝問,乃知近者耳目寥寥之時,新入臺地,陳六事劾十五人,其若喑啞之開通,聞却蹶然,而惜乎,諍諍之中,何挾私意?知申則已有問筵臣而下敎,其時事實,予已見矣。況行左承旨,多日行公,古亦有之,以此譏斥,已涉過矣。設或過斥,何至於此?其意專在於初頭下語,已涉不美,而托彼心中,自爲下語若此,傳所謂愼獨之義,焉在?所謂獨字,卽人所不知,己所獨知之處也。己所獨知之處,雖若見肺肝,難以形容,心之所謂,人何知之?此托知申之言,譏宰臣之意也,爲宰臣乎否乎?此一射而兩中也,心尤不正,且槐院提擧,其人才識,豈不入於卅餘人長望之中,而尹冕東事,重其任而惜其望,其雖可也,方非興祖,用興祖之言,斥之,孰扶孰抑?可謂手脚忙亂。雖然,寥寥之中,旣已諍諍,宜惜鳥卵,其不深非於注書薦事,其句語之不無令人代笑者,而亦不言矣。其所自慨者,暮年爲國,或欲用其才,或疏通沈滯,而用一人斥一,至用二人斥二,至今日若此,明日倍焉,是誰之過?因其衰耄,雖講大學,不能治平之故,拊心自歎,其何復諭?吁嗟,浮囂之輩,其宜三復挈矩章秦誓,各自勉焉。噫,其君雖耄,彼蒼昭昭,莫曰人孰知之,心自現於其文,照魅之鏡,其習,何敢逃也?上曰,欲用則每如此難,具允鈺之初頭措語,過矣。啓禧曰,允鈺,只被自天降之恩而久在,故然矣。命書傳敎曰,雖已下敎,其在禮使,宜使一伸,藥院行公,只有提調,勅使渡江,其亦不遠,知申與受由承旨,一體許遞,其代,今日政以在京無故人擧行。上又命書傳敎曰,此後動駕道路中橋名,一依今番濬川事實中詳考,而以輿地勝覽故名載錄者,擧行事,分付。又命書傳敎曰,守令未署經者多云,兩司在外人員,抄選外倂遞差,其代,政官牌招開政,以在京無故人備擬,待下批牌招署經後,其令卽爲辭朝。上又〈命〉書傳敎曰,下旬次對,明日爲之。諸臣退出。
上在昌德宮。常參以代理停,經筵停。
下直,伊川府使鄭重百,大興郡守李昌友,龜山僉使宋重泰,赤山僉使張日起。
鄭尙淳達曰,明日常參,取稟。令曰,停。
又以達曰,備邊司郞廳來言,今日,賓廳坐起日次,而大朝次對相値,頉稟。令曰,知道。
李思觀達曰,大司憲鄭弘淳,掌令具壽國牌不進,李光溭,執義金元行在外,持平李鎭衡牌不進,金養心引避退待,今日〈以〉監察茶時之意,敢達。令曰,知道。
洪良漢達曰,今日持公事入對,而時無公事,頉稟。令曰,知道。
藥房提調李昌壽,右承旨鄭尙淳啓曰,伏未審日間,聖體調攝,若何,寢睡·水刺諸節,亦何如?劑入湯劑,已盡於昨日,臣等卽與諸御醫入侍,診察聖候,議定繼進當否,爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼加劑以入,下敎日入侍,宜矣。
中宮殿,藥房口傳問安。答曰,知道。
鄭尙淳達曰,新除授同副承旨任㻐,今日不爲肅謝,卽爲牌招,何如?令曰,依。
任㻐啓曰,領議政金尙魯,依下敎來待矣。傳曰,入侍。
傳于李思觀曰,大臣·備局堂上詣閤,注書任希孝病,代以李中權爲假注書。
任㻐啓曰,假注書李中權,時無職名,令該曹依例付軍職,冠帶常仕,何如?傳曰,允。
兵曹口傳政事,以吳爲右邊捕盜大將。
任㻐啓曰,右邊捕盜大將吳,卽爲牌招,命召及大將牌·傳令牌傳授,何如?傳曰,允。
任㻐,以都摠府言達曰,副摠管李景祜以文臣堂下朔試射試官,訓鍊院晝仕出去之意,敢達。令曰,知道。
任㻐,以備邊司言啓曰,譯官有功勞未論賞者,曾有滿十人後,自本司抄啓之定式,其後又有不必待滿十人,隨卽論賞可也之敎矣,譯官之有功勞希望論賞者,極其夥然。就其中關係緊重,前規明白,可合加資者十一人,相議抄出,別單書入,令該曹加資施行,何如?傳曰,允。
任㻐,以禮曹言啓曰,自前勅使在我境,如遇節日,則所到處,例有遣官問慰設宴之擧矣。今此勅行,端午節日,當爲經過於我境,依前例令該曹問慰官差出,御貼禮單,照例磨鍊,下送所到處,依例設行之意,知委,何如?傳曰,允。
任㻐,以迎接都監言啓曰,本都監都廳·郞廳李聖檍·李壽德有頉代,成均館司成任鏡觀,通禮院翊禮許采差下,郞廳李行源,身病方重,今姑改差,其代禮曹正郞柳薰差下,公事郞廳李邦和,亦有身病,一體改差,其代宣傳官具秉五差下。竝令察任,何如?傳曰,允。
任㻐,以吏曹言啓曰,前後啓下老職上言中准格者,覆啓以入,而其餘或初不現身,或不納戶口,或年歲相左者合六十二張,依例勿施之意,敢啓。傳曰,知道。
以忠淸監司狀達,禮曹參議鄭宲病重,上去不得事,令于任㻐曰,調理上來察職事,回諭。
行都承旨洪樂性書曰,伏以臣,無才無德,百不猶人,前後踐歷,罔非踰涯,居常愧懼,若隕淵谷,乃者恩資之命,遽下於千萬夢想之外,臣誠惝怳恧感之,不知所以措躬也。命德之器,固非如臣無以所可濫叨,而顧玆濬川之役,實出於我大朝爲民盛念,則在下之奔走奉承,自是職分內事,有何毫分可紀之勞,而況彼諸臣,發謨畫策,閱月操鍊者,竝寢陞資之典,以臣過數日監董,而獨蒙誤恩,此尤臣惶愧不安者也。帳殿體重,不被辭遜,董役事急,冒役趨進,陳懇乞免,亦自稽滯,反復循省,兢懼冞增,玆於辭本將上之際,又有知申新除。臣於是,益不勝感激惶隕之至。知申之任,爲一院之長,職責自別,尤無堪承之然,其何敢徒然寵靈,揚揚冒進哉?伏乞离明,俯察愚悃,匪出於例讓,啓稟大朝,收還臣新授資級及職名,以安私分,以重賞典,千萬幸甚。臣無任屛營祈懇之至,謹昧死以聞。答曰,覽書具悉。今玆陞資,聖意攸在,卿其勿辭,從速察職。
吏曹判書韓翼謩書曰,伏以臣,脚部灸瘡,失治肆毒,八九日以來,兩膝焮赤,浮疼且癢,房闥跬步,猶艱運用。日者特敎開政之下,末由趨承,喉司不諒,煩稟催促,一則曰,謂有身病,二則曰,謂有身病,有若臣初無疾病,托辭不進者然,追思歷日,尙餘悸懍,不有春臺之入侍,仁覆之天,聽之雖卑,亦何由俯燭其實狀也?昨因多臺差出,嚴召再臨,扶舁病軀,拚死趨命,蹣跚之狀,呻楚之聲,聽聞俱駭,抑臣病狀之外,更有情勢之大段難安者。日昨臺達,彈論李得宗·李聖檍·南彦彧,或曰,濫授,或曰,濫通,語意深重,有非尋常。此三臣者之前後通擬,實在近日,則臣以主事者,獨安得晏然而已乎?忝居銓地,政注多濫,論其罪罰,誅殛猶輕,適會兩僚之有故,政牌荐下,推諉無處,雖不得不冒沒趨詣,此心愧恥,有甚撻市,玆敢略暴危懇,哀籲於貳極之下。伏乞离明,憐臣病狀之苦重,察臣情地之危蹙,亟許鐫遞職名,仍令重勘罪負,以謝臺議,以安賤分,不勝幸甚。答曰,覽書具悉。臺臣過中之語,其何足撕捱?今勿過辭,俟其少間,從速行公。
領議政金尙魯箚曰,伏以臣於憲府新達中槐院提調具允鈺事,有悚惕不敢安者。允鈺之有才華,臣固取之,所以與於新堂啓差之中,而緣臣擧似失秤,猶使名選濫,而物議激者若此,則他餘事之憒憒不識,推此可知。顧何可厭然仍冒於廊廟之上哉?下旬次對有命,而情勢兢蹙,不得進身,惶恐惶恐。乞賜鐫斥,以謝臺議焉。答曰,覽書具悉卿懇。臺臣過中之語,何足掛念?卿須安心勿辭,亦勿引咎,卽起視事焉。仍令曰,史官往諭。
左議政李箚曰,伏以臣,床簀危喘,曠廢職務,日夕惶懍,威罰是竢,而竢間視事之令,又降於千萬意外,是离明之照,未燭賤疾實狀,故猶以枯木之陽,謂或庶幾於雨露之澤也,臣九頓感涕,益不知所喩。目下奄奄之勢,旣無起動之望,罪積違慢,憂懼添疾,惟宜亟許斥罷,以嚴國體,是臣區區之望也,卽聞憲臣新達,有及於槐院提擧之選,而首揆,以此不安,至於陳箚云,此亦臣所與聞,則今之引義,理無異同。伏乞亦賜照察,特降處分,以謝臺議焉。答曰,覽書具悉卿懇。卿之所患,尙今未瘳,心用慮焉。臺臣過中之語,何足掛念?卿須安心勿辭,亦勿引咎善攝焉。仍令曰,史官往諭。
庚辰四月二十日巳時,上御熙政堂。大臣·備局堂上引見入侍時,領議政金尙魯,右議政閔百祥,禮曹判書鄭翬良,兵曹參判金善行,江華留守元景淳,禮曹參判金相福,校理鄭晩淳,左副承旨洪良漢,假注書李中權,事變假注書任光鉉,記事官鄭彦暹·尹師國進伏訖。閔百祥曰,天時向熱,聖候,若何?上曰,一樣。百祥曰,中宮殿氣候,若何?上曰,一樣。百祥曰,王世子氣候,若何?上曰,一樣。百祥曰,王世孫氣候,若何?上曰,一樣。上曰,領相,何不入參於入侍耶?百祥曰,不爲陳箚,故今未入侍矣。上曰,領相受答後入侍之意,令傳諭史官傳諭。出榻敎百祥曰,此江原監司金孝大狀本也,以爲,道內各樣還穀都數,爲三十四萬三千餘石,而春秋牟唐稷,爲十三萬餘石,此是荐値凶歉,雜穀代捧者,而耗上加耗,其數漸增,不出十年,將爲無用之穀。其中春秋牟麥,限三分二,從民願以大小米,待秋換捧,眞麥及皮唐·皮稷,除置種子後,亦以他穀代捧事,請令廟堂稟處矣。聞關東牟麥糶糴之數,其數甚多,民不勝支堪,而如原州等邑最甚,一年耕作,盡充官庫而猶不足,貿取他境者亦有之,安得不愁怨乎?至於皮唐·皮稷·眞麥之無所緊用,而數漸滋多,則亦必有前頭之弊,若以大小米,依詳定申飭換捧,則公無所損,而民則受惠,竝依狀請施行。災年代捧,皆因道臣之請,而朝家之許施也,每以待明秋還作本色,申明知委,則不遵朝令,因循置之,殊涉未安。前後道臣,竝從重推考,今後則另加嚴飭,何如?上曰,依爲之。出擧條鄭翬良曰,自前冊封迎勅時誥命,或內侍或尙衣院官,盛龍亭內入,而誥命,係是勅書之所領。今番則依癸未年,使承文院官員捧入事,磨鍊,何如?上曰,依爲之,而勅書盛龍亭,入于協陽門。誥命及賜物,入于端陽門。出擧條上曰,實注書不爲入侍,推考申飭,可也。出榻敎百祥曰,此黃海監司鄭玉狀本也。枚擧白川郡守閔百奮牒報,以爲,本郡還穀,爲二萬八百餘石,此已難堪,而松都·大興城餉穀,本郡民人糶糴之數,亦爲五千六百餘石,本郡之距本城,累越險津,凍寒流澌之際,覆沒之患,比比有之。若就金川陸路,則數百餘里複嶺棧道,牛馬難通,男負女戴,民力蕩殘,今此泰安倉處,在松營之地,穀是畿軍之需,而捨該道附近連陸之諸邑,越屬他道隔浦絶遠之邑,以貽一邑生靈無限之弊,誠無意義,及今從便區劃,上存法意,下順民情,斷不可已,該倉穀物,移屬地方營後,使之分排糶糴於近邑事,請令廟堂稟處矣。聞此穀創出,在於二去丙辰年本郡武科出身赴防米所捧,而本郡出身,作隊於大興城,此穀屬之於城倉,以爲作隊出身軍糧之資,而出身,則今無一人見存,而穀物,則無所用,而年年加耗,以至於半萬餘數云矣。本郡之至今糶糴,便是皮不存之事,民弊之罔有紀極,誠如道臣所論,不可不一番變通,而領相之意,亦以爲然,竝依狀請施行,似好矣。上曰,依爲之。出擧條百祥曰,備局堂上尹東度向來所遭,虛詤孟浪,上下之所共知,而至今撕捱,不爲行公,誠過矣。此宰臣之文雅才諝,誠可惜,決不可一任其撕捱,申飭行公,何如?上曰,將欲下敎而未果矣,依爲之。出擧條百祥曰,備堂在外之人甚多,使之催促上來,今日懸病備堂,實病外,竝推考申飭,何如?上曰,依爲之。出擧條翬良曰,近來破養之弊,尤甚,而向來沈一鎭上言事,情所惻然,日後則防杜其破養之痼弊,宜矣。百祥曰,一鎭之一家議論,有瑕疵者,何以繼後乎云?以此言之,則世間,安有爲後者哉,又安有人倫哉?金相福曰,翔雲以臨陂遞歸時,內行入於恩津,而聞洪述海啓辭,翔雲之祖母,因以血書,翔雲之父一鎭,又作血書,其情甚可矜矣。上曰,人倫重,一定之後,不可更之也。戊申以後,其弊已有,而乙亥以後弊益甚,父之於子,夫之於妻,尋常爲焉,頃聞一事,心自非矣,今聞沈師淳妻,沈一鎭之血書陳情,聞來不覺惻傷,因一事,母子有此擧,卽古所未聞也。此後父子夫妻之間,法外此擧,一切嚴禁,此等上言,政院切勿例下,雖或登聞呈單,亦令該曹直爲勿施,頃日金光進下敎,雖嘉其人,亦關後弊,勿施。出榻敎俄而領議政金尙魯,依下敎來待,上命賤臣李中權,入侍之意,下敎。尙魯進伏曰,大廟親祭之後,累日動駕,聖候若何?上曰,一樣。尙魯曰,中宮殿氣候,若何?上曰,一樣。尙魯曰,王世子氣候,若何?上曰,一樣。尙魯曰,王世孫氣候,若何?上曰,一樣。尙魯曰,臣向日,自廣沖橋至永渡橋,歷觀川功,兩涯廣闊,水無會同之弊,民無墊溺之患矣。上曰,其功多入矣。何以則有報八路百姓之功乎?爲挈矩之道然後,乃可以報民勞耳。尙魯曰,曩者筵中所奏石築斯好云,而今以木築,軍門所費,果不些矣。上曰,以石築之則好矣,而頹圮似易。尙魯曰,石雖頹,其石則不走,後有更築之擧,必無費力之多矣。尙魯曰,行司直曺命采,才以外任遞歸矣,備局堂上還差,何如?上曰,備局堂上曺命采還差事,榻前下敎。出榻敎尙魯曰,捕將鄭汝稷,除拜已久,且於所帶將任,多有相掣之端,捕將之任,今姑許遞,何如?上曰,捕盜大將鄭汝稷許遞事,榻前下敎。出榻敎尙魯曰,行司直吳彦儒,意外作古,甚可惜也。上曰,其爲人,如何也,其年數,幾何也,其立朝,何年也?尙魯曰,彦儒之爲人,超然,而且以年未六旬而死,情所惻怛矣,立朝之日,則今方二十年矣。上曰,行司直吳彦儒,以忠烈公之孫,事我卄年,首尾若一,心常嘉之。今聞頃日便殿入侍之人,已作古人,傷悼曷喩?其令該曹凡諸等事,從厚擧行,以表予意。噫,其隱若此,九原難作矣。出榻敎尙魯曰,判義禁洪象漢,受暇在外,爲日已久,暑月獄囚,多滯可慮,催促上來,何如?上曰,依爲之。出擧條元景淳曰,昨年陵幸時,以本府殺獄罪人金佑碩等妻上言事,秋曹移關本府,使之詳査論啓,故正犯及干連各人,一一取招,考閱文案,備陳意見論啓矣,秋曹勿施,今又上言,下該曹更使本府査啓,而獄事首末,臣之意見,已悉於昨秋査啓之中,今無別般意見。使秋曹堂上,持入昨秋査啓稟處,似好,而文案結辭,臣有所謄來者,俄於賓廳,以梗槪問議於右相,則右相之意,亦以爲可傅生議,而領相則未及問矣。上曰,承旨取讀其結辭,可也。景淳曰,當初檢狀不分明,故尤爲疑案矣。上曰,領相之意,何如?領議政金尙魯曰,殺獄肯綮,專在檢驗,而檢狀之違錯如此,守臣反復詳閱,而意見又如此,似當用罪疑惟輕之義,而當該檢官,則不可不罪矣。上曰,其果疑也。金佑碩,特爲參酌邊配,當該初檢官,朦朧莫甚,令該府處之。出擧條上曰,江都兩囚中金佑碩,雖酌處,朴完實,大臣之意,已聞其宜詳審,令在京次堂,待下敎持文案入侍。出榻敎景淳曰,江都舊牧場,庚寅年間,留守故相臣閔鎭遠,狀請折受,軍兵募入耕食矣。今則次次轉賣,幾盡爲富民之兼竝,秋收之穀,間有出去水外者,殊無當初分授軍兵,俾作世業之意,有違江都穀物,不許出送水外之節目。若依船頭堡例,付之本府,立法句檢,若干收稅,則可以禁私相轉賣之弊,防穀物出送之患矣,丙辰年間,守臣狀請收稅,而頗過重,不無民怨,丁巳年,守臣還請罷其收稅之法。今番則一負只收一斗租,付之修城所,以爲公用之地,似好,下詢大臣而處之,何如?右議政閔百祥曰,自本府句檢然後,可除轉賣他境之弊,而亦可補保障修繕之資矣。領議政金尙魯曰,使本府薄其稅收,作爲公用,似好矣。上曰,依爲之。出擧條尙魯曰,都庫之弊,曾有禁令,而近來法綱解弛,奸民少不畏戢,江上此弊,愈往愈甚,居民及船漢,不能支堪,以至呼訴紛然,故自廟堂分付秋曹,使之捉致都庫之類,嚴刑定配,知有法禁,而該曹不爲擧行,乃反推捉江民,有若與都庫輩接訟者然,事甚可駭。當該堂上罷職,何如?上曰,依爲之。出擧條以次退出。
上在昌德宮。常參以代理停,經筵停。
夜一更,火星入太微西垣內。
鄭尙淳達曰,明日常參,取稟。令曰,停。
洪良漢達曰,大司憲鄭弘淳牌不進,執義金元行,掌令李光溭在外,具壽國傳旨未下,持平金養心引避退待,一員未差,今日以監察茶時之意,敢達。令曰,知道。
洪良漢達曰,持平金養心引避退待,已至多日,尙未處置,事甚未安。除在外牌不進傳旨未下外,大司憲鄭弘淳,卽爲牌招,以爲處置之地,何如?令曰,依。
傳于洪樂性曰,判敦寧·戶判·判尹,使之入來,編次人,以今番編次人入來。
鄭尙淳啓曰,編次人蔡濟恭身病猝重,不得入來事,微稟。傳曰,他編次人入來。
鄭尙淳啓曰,判敦寧李昌誼,戶曹判書洪鳳漢,判尹洪啓禧,編次人趙明鼎依下敎來待矣。傳曰,詣閤。
傳于任㻐曰,右承旨入侍。
傳于鄭尙淳曰,承旨入侍。
鄭尙淳,以禮曹言啓曰,今此冊封迎勅翌日,親臨陳賀頒敎時,王世子進致詞行禮之節,依例磨鍊乎?敢稟。傳曰,置之。
任㻐,以兵曹言啓曰,今日武臣賓廳講書時,御營廳哨官金宗爀,通鑑初卷不通,推考警責,何如?傳曰,允。
鄭尙淳,以奉常寺官員,以都提調·提調意達曰,本寺祭享所用水芹畓,皆在於五間水門外,而今番濬川時,或埋或存,水芹則全以水生之物,濬川後,畓高川深,不通水道,萬無種芹之勢,而當此用芹之節,他無所出之處,永橋以下私畓多有之,而水芹亦且滿畓,可供祭享之用矣。依癸酉年例,尺量代定後,其土價及水芹價,竝爲論價折給之意,分付戶曹,何如?令曰,依。
大司成韓光肇書曰,伏以臣於見職,卽軒鶴梁鵠耳,豈有一分承當之望,而怵迫嚴命,腓艮不牢,仍因蹲據,非臣素計,月初長單,見阻喉司,每朔課試,廢閣不行。揆以新式,宜速重戾,適値大朝親臨講試之擧,義分是懼,黽勉趨參,而臣之無似,忝居師儒之任,竟不訓迪多士,勸課經生,講讀之未熟,士習之不古,論其罪咎,臣實爲首,聖度天大,罰止越俸,私心之感惶雖深,而不職之實則著矣。至若皐比之特恩,益增微臣之愧赧,仍伏聞日昨筵中,大臣·諸臣以國子長得人久任事,有所陳達,筵席嚴祕未詳,而其爲言,識時之先務矣。學校之政,若因此而少振刷焉,則士風之渝弊,庶幾可變,而作成之效,可期於來許矣,夫如是而如臣之空疎不學者,尤豈可擬議於是任也哉?緣臣見帶之遽難汰遣,徒妨賢路,則恐非聖朝綜核之政,亦非器使之道,今臣一遞之義,不待臣辭之畢,而較然明甚矣。況臣以考講事,略陳愚見,而致有該堂特罷之命,言旣由臣,罪及前任,此尤臣難冒之一端。且臣素患痰癖之症,添劇於數日奔走之餘,落席叫痛,不省四到,飮啖不入,氷火交中,雖非右方所陳,目今病形,時月之間,實無蠢動之勢,玆敢略構短章,仰瀆离明。伏乞睿慈,諒臣情病之萬萬難强,冀賜鐫免,以便公私,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,俟少間從速察職。
吏曹參判徐志修書曰,伏以臣昏庸疎率,百無肖似,而忝叨見職,居然半載矣,久於匪據,日夕憂悶。向者以政注之不察,至煩特推,迄今惶汗,靡所容措。又於日昨憲達中,益有所悚懍不安者,蓋其臺望通擬之際,臣實參論可否,則人言之來,無論其言之得失,其不敢晏然也決矣。長僚旣已引義,則臣尤不容仍冒,玆敢冒死自列。伏乞睿慈,亟令鐫遞臣職名,以謝臺議,以安私分。臣無任屛營祈懇之至,謹昧死以聞。答曰,覽書具悉。臺書過中之語,何足撕捱?卿其勿辭,從速察職。
庚辰四月二十一日申時,上御熙政堂。判敦寧·戶判·判尹·編次人入侍時,判敦寧李昌誼,戶判洪鳳漢,判尹洪啓禧,編次人趙明鼎,同副承旨任㻐,記事官李性遂·鄭彦暹·尹師國以次進伏。上曰,濬川事實,判尹讀之。啓禧讀至上命判尹正洪啓禧處,上笑曰,判尹,果主人矣。上聽讀書聲,下敎曰,意謂判尹氣衰矣,聞其聲,氣不減矣。上又曰,導水文法,無異於禹貢也。上顧謂明鼎曰,此文文法,如何?明鼎曰,其文法甚好,而導水處,頗有禹貢法,筆力雄健,如古文矣。上曰,予以謂衰敗矣,今不然,難矣。啓禧讀畢後,上曰,節目,承旨讀之。承旨讀至軍門各出錢數,上曰,三軍門各出百兩,似好矣。鳳漢曰,訓局則百兩外誠難辦,而禁·御兩營,則雖三百兩,亦足辦出也,至十年,則其數殆至萬兩,至萬然後,可以爲防後弊矣。讀至城裏禁耕處,上曰,此則不可不爲之矣。鳳漢曰,誠然,永橋前濬川時,雖名士·宰相,不敢曰有田云矣,今則漸漸來責價直,人心之狃安如此,城裏耕田,不可不嚴禁也。上曰,然矣。上曰,移廛,何以爲之?鳳漢曰,將欲別設一二稧,而元役輩,晝夜效勞,故新設稧,將欲付於元役矣。上曰,好矣。上曰,昨日領·右相,亦言石築,而石築,則何以爲之乎?鳳漢曰,雖有物役,亦不可一時爲之,後日城役時,自有餘石,略略修築,則亦好矣。上曰,典涓司,亦有之乎?鳳漢曰,典涓司,有則有矣。昌誼曰,工房承旨例兼也。節目讀畢後,上曰,節目果好矣,但三百兩,難矣。鳳漢曰,不然,一時若出三百兩,則亦或似難,而限一年備出,則不難矣,十年後至於萬兩,則亦可以石築矣。昌誼曰,適急入侍,故節目,未送見於大臣,勢將送之相議矣。上曰,濬川事實,果善做矣,都城中諸水,暸然於目中矣。鳳漢曰,甲冑米尙有餘者,蓋節目故,有所餘存,而武士等,今番效勞甚勤,其所餘存者,承傳敎,分給酬勞,似好,故敢奏矣。上曰,好矣。仍命書傳敎曰,下濬川所甲冑米,意爲濬川今番之事,皆牌將·衆民之力也,雖有所餘,其豈已給而復受?所餘者,令本所分給牌將·員役,以示酬勞之意。明鼎曰,越川家之越字,意不襯着,以跨字改之,似好矣。鳳漢曰,跨字亦越字之意,而越字,亦時行文字,越字勝矣。明鼎曰,不然,越川與跨川,其意不同矣。上曰,以犯字書之,亦好矣。昌誼與明鼎曰,犯字之意,果好矣。上仍命改以犯字,上曰,都監自有契屛,今番濬川,則不必有稧屛,而親臨東門,春塘試射,訓戎洗草,圖畫作帖,一則內入,而卿等各持一本,似好矣。鳳漢曰,臣等亦有此意矣。啓禧曰,然則以製下御製韻,爲首弁,其下,圖畫諸節爲屛,誠好矣。上曰,依爲之。上曰,編次人,亦見濬川處乎?明鼎曰,臣病不得出入,只見二橋,大體疏鑿,好矣。上曰,明日雖塡,今則亦可謂濬川矣。上曰,今番殿講後,可謂立法云乎?領相則以爲,不如臨講,而七篇爲之云,豈非難堪之言乎?今番科文少雜文,是則以講抄出之故也。諸臣曰,然矣。上曰,濬川事實,不必文好,水道出放,不見可知,後人見之,則易知其形勢也。明鼎曰,開卷暸然矣。上曰,難哉,氣不減矣。上曰,今則都城水色,果淸潔乎?明鼎曰,淸矣。上曰,白蓮池甚汚,而儒生輩,飮如甘水矣。鳳漢曰,凡水深三尺,則汚下而淸浮,故皆可食矣。上曰,天下之物,元無精潔者,以食言之,穀出於穢矣。上曰,備宰入矣,承旨亦入矣。濬川甚難,而已爲之,且均役·濬川,皆已了當,而國家根本,在於靑衿,彼靑衿,將何以爲之乎?大〈司〉成則果有效乎?昌誼曰,有至誠則必成,以濬川事言之,年前則以漠然不可爲之事,知之。今則已成之,推此爲之,自强不息,臣實望之,靑衿若至誠爲之,則豈不有效乎?上曰,如得純實大司成,則豈不好乎?啓禧曰,爲士子時,尤不可不善導,浮囂之習,出自爲士時矣。上曰,然矣。鳳漢曰,以極道言之,則其說甚長,而若擇大司成,則大體好矣。上曰,宰臣之意,如何?明鼎曰,難矣,濬川則川不言,故能用力而爲之,士子不然,誠難矣。然欲救其弊,則其勢,擇國子之外,更何爲之乎?上曰,誠難堪者,士子也,浮囂必生於士子,濟濟多士,文王以寧,此則不敢望。然多士欲其濟濟之心,油然而生,而但無術矣,予曾見貴人矣,徐命耉之父判決事宗一,予於潛邸,不見其面矣,曾往府院君家見之,而宗一,聞少輩評論戶判之言,責之曰,一國戶曹判書,汝輩何敢如此云?其人之言,實忠厚可貴矣。陽城以司業,能敎士子,國子長若擇,則豈無效乎?上曰,事實記文,幾日爲之乎?啓禧曰,自然往來濬川所,故歸家則略略記之矣。昌誼曰,雖曰畢役,自然多事,今日亦往會於平市署矣。上曰,不爲鞭楚而使之,故能得歡心矣,若鞭楚,則決不爲踴躍樂從矣。鳳漢曰,鞭楚者,雖或善爲,許多人,豈盡鞭乎?今所未盡爲者,小廣通橋新橋,而又有小小諸橋矣。上曰,勅使前,可不爲之乎?鳳漢曰,必欲爲之,則可爲矣。上曰,爲之,好矣。鳳漢曰,廣橋若立法水頭則好矣,明鼎曰,立石刻橋名,則亦好矣。啓禧曰,有闌干云矣。上曰,闌干則誠好,馬雖驚逸,亦有防限,誠好矣,而何可爲也?鳳漢曰,法水頭,則物力亦不多入矣。上曰,若涉好事,置之,可也。鳳漢曰,景福宮石麟奇異,古匠手技異常矣。上曰,以不神奇見之,卿見則果好乎?鳳漢曰,以臣所見,實如生活矣。上曰,過見矣,以予所見,無異於睡貌矣。上曰,以彼見之,國祚尙遠矣,而以時象見之,不然,誠寒心矣。卿等見後當言之,卿等隨彼中官,上彼臺上,望彼後脈,昌誼以下及承·史,隨中官上望春門臺上。上御楹邊指示曰,卿等見彼脈乎?昌誼·鳳漢曰,見矣。仍還入侍,上歎曰,如彼後脈,實爲壯哉,松都,亦無如此後脈矣。鳳漢曰,景福宮後脈,亦不如此矣。上曰,景福宮後脈,不足矣。上曰,予已衰矣,美哉,山河之固,此魏國之寶,魏武之言也,在德不在險,吳起之答也,君臣之言,皆是矣,如此後脈,予非誇矜,實爲壯哉。以此見之,國祚尙遠,而後之嗣王若放心,則是無異於負祖先也,大報壇後脈,亦奇哉。上曰,皇華殿與仁政殿,如何?明鼎曰,其高二倍,其大二倍矣。上曰,輝煌乎?明鼎曰,然矣。上曰,雖五彩玲瓏,予無所愧,而但鍾樓近處,新門外村,彼人見之,則必歇看矣。上曰,不見松都時,予亦不知,見後見之,此實錦繡山川也。上曰,端午新穴伐木時,安載健,不可不去矣,予之所見,則不過殘風向陽,而載健則微妙云矣。上曰,後丁字閣,戶判善爲周處矣,予開見其所藏處矣,予往明陵時,有隨應事除民役之意,今則得此穴,可除民弊矣。啓禧曰,其際片片金云矣。上曰,載健亦云矣。上曰,彼脈如此,而人事未盡,則此負祖先,思之至此,常懍然矣。上曰,濬川首尾,幾日也?啓禧曰,六十日也。明鼎曰,速成矣。上曰,誠意外也。上曰,女人亦來觀光云,然乎?明鼎曰,關西厥女,又來矣。上曰,至惡哉,卿何以知之?明鼎曰,臣之歸路,厥女蓋頭還去矣。忽然披蓋見臣曰,國家有役,故往赴役事矣,陵幸之日,又値忌辰,故往哭於陵外而還云矣。上曰,異常矣。其貌狀,何如?昌誼曰,獰惡矣。上曰,見使臣而誇之多氣矣。上曰,度支奉審修報,而中官不奏,而此等之事,不可不飭,當該次知中官,越俸一等。出傳敎諸臣退出。
庚辰四月二十一日四更一點,上御熙政堂。承旨入侍時,右承旨鄭尙淳,記事官李性遂·鄭彦暹·尹師國以次進伏。上曰,注書出去,入直宣傳官與護衛將,使之入侍。賤臣出去,與宣傳官·護衛將,更爲入侍,上曰,今番濬川內吹打,雇軍爲之耶,渠自親爲耶?宣傳官曰,雇軍者,不過十餘人,而其餘則皆親自爲之矣。護衛將曰,小臣廳中人,或有率丁者,則出丁爲之,無率丁者,雇軍爲之,而初無親自操鍤者矣。上仍命承旨書傳敎曰,今番濬川用坊民,雖名編行伍之役,當以坊民用之。渠亦以坊民應役,而皆以軍門應赴,故其誠可嘉許之,殿坐日,先爲赴役者,予已目覩,其他可知。噫,夙宵此心,惟在軍民,而目覩其勞,只試射乎監董之人,渠等,豈無向隅之歎?雖然,身赴與否,不可不問,故先問入直人等,此禁軍中雇軍人,皆合許赴,則曾經軍門禁旅者,以貢人應赴者,亦豈無向隅之歎乎?意蓋此也。今問禁軍,皆雇軍云,勿論步軍,皆身自濬川云,五軍門勿論,標下元軍,龍虎營,只標下軍今番赴役之人,再明日慕華館,當爲親臨試放,諸軍門濬川時編結時,領率監董將官不參於春塘臺者,柳葉箭一巡,步軍鳥銃三放試取。勅使渡江不遠,次次修正座目應試,而都監軍摠許多,若爲一時修正,則必多曠日,哨哨修啓,禁·御兩營,亦依此擧行,而觀武才時應試人,內吹·扈輦隊等諸色名目中今番濬川者,一體許赴。武藝廳,亦令其廳身赴人許赴,而時刻三嚴,寅正初刻爲之,明政門乘輦,由敦化門·敦義門行,以此分付,儀曹侍衛·守宮,明日受點,仍用於迎勅事,亦爲分付。元良祗迎,隨駕,宗宰入侍,置之,大臣依例入侍,禁軍二番,馬軍二哨,步軍六哨隨駕,入直三營軍,以先試射放人,替代應試,同副承旨留院,南北漢應役之軍與僧軍,一體許赴,扈衛軍官·馬軍三局將所領人有廳軍及兩營騎士,只許赴身自應役之人事,分付。柳葉箭立八貫革,鳥銃立二十貫革,而一日之內,難以畢試,鍊戎臺洗草,依定日擧行,其日停試事,分付。先試柳葉箭,前命下鍊戎臺三軍門試放之人及禁·御兩營先試雜色軍,末梢擧行,服色戎服磨鍊,除揷羽,侍衛堂郞服色,一依陵幸例擧行,承·史·百官靑衣只佩劍事,分付,副駕轎安徐,前排伍雙擧行。出傳敎上曰,諸軍纔經濬川,迎勅餞勅正日外,習儀及館所擧動時,禁軍二番,馬軍二哨,步軍五哨替代擧行事,分付。出傳敎上曰,今則軍民之效勞者,幾可盡酬矣。尙淳曰,軍門將士,見此下敎,則歡聲若雷矣。諸臣退出。
上在昌德宮。常參以代理停,經筵停。
夜三更,坤方有氣,如火光。
以承傳色口傳下敎曰,暮年爲軍之事,爲洗草越日,事體若何,而此則其皆默默,予當自守國綱,洗草則雖來月,畢試後爲之事,分付。
以承傳色口傳下敎曰,深夜酬應,中官擧行寒心。吳命來·李夢良記過,明政門待令。
鄭尙淳達曰,明日動駕相値,常參,頉稟。令曰,知道。
任㻐達曰,大司憲鄭弘淳牌不進,執義金元行,掌令李光稷在外,具壽國傳旨未下,持平金養心引避退待,一員未差,今日以監察茶時之意,敢達。令曰,知道。
任㻐達曰,持平金養心引避退待,已至多日,尙未處置,監察茶時,亦且連日,事甚未安。除在外牌不進傳旨未下外,大司憲鄭弘淳,卽爲牌招,何如?令曰,依。
鄭尙淳達曰,待敎申益彬由限已過,卽爲牌招,何如?令曰,依。
鄭尙淳,以弘文館言啓曰,校理朴弼燧,旣有只推之命,卽爲牌招察任,何如?傳曰,允。
以大司諫徐命膺,司諫李堣,正言李東泰,掌令具壽國,校理朴弼燧,修撰金華鎭等牌不進罷職傳旨,傳于任㻐曰,竝推考傳旨捧入。
任㻐啓曰,兵曹判書李昌壽,明日親臨試射,有稟定事,來詣請對矣。傳曰,入侍。
傳于任㻐曰,挾輦,一依城動駕例擧行事,只分付該曹。
傳于任㻐曰,迎勅布幕,旣置之,今番三軍門布幕,亦置之。
傳于任㻐曰,時刻進定,以寅初三刻擧行。
傳于洪樂性曰,禮房承旨入侍。
傳于任㻐曰,三嚴,以寅初三刻爲之,承旨來詣後,初嚴前刻入之。
鄭尙淳,以禮曹言啓曰,明日親臨慕華館試射傳敎中,有明政門乘輦之敎矣。儀注,依此書入,而服色,旣以戎服擧行,則係是軍行,出還宮時,軒架鼓吹及侍臣節次,依前例不爲磨鍊之意,敢啓。傳曰,知道。
李思觀,以兵曹言啓曰,今日將官朔試射時,闕內入直訓鍊都監把摠哨官及禁衛營哨官等,依定奪以他員代直,出射之意,敢啓。傳曰,知道。
李思觀,以兵曹言啓曰,訓鍊都監砲手鄭老郞,內中日試才時,鳥銃無間連三次,三發三中,似當依法典直赴殿試,所受賜馬之帖,亦當還收,而係干恩典,自下不敢擅便,上裁,何如?傳曰,原單子入之。
李思觀,以兵曹言啓曰,明日慕華館擧動時,本曹郞廳·侍衛及各差備,不可不備員。正郞有闕之代,今該曹以在京無故人口傳差出,以爲備員侍衛之地,何如?傳曰,允。
任㻐,以御營廳從事官,以都提調意啓曰,明日慕華館擧動時,本廳軍兵,依節目結陣,仍爲隨駕事,纔已啓下,而大將臣鄭汝稷,身病猝重,末由運動,決無領兵進參之望。在前如此之時,多有中軍代行之例,今亦不可無變通之道,何以爲之?敢稟。傳曰,中軍代行。
任㻐,以摠戎廳言啓曰,今此慕華館親臨試射時,五軍門毋論,標下元軍,今番濬川者,鳥銃三放試取,南北漢應役之軍與僧軍,一體許赴事,命下矣。本廳別破陣標下軍·北漢軍卒·僧軍濬川赴役之類別單及編結所使喚軍,別單書入,而當其應試之時,若或有頉者,則依前例懸頉以入之意,敢啓。傳曰,知道。
任㻐,以迎接都監言啓曰,本都監郞廳李聖源啓下之後,不爲仕進,仍爲任自下鄕,規避之習,極爲未安。令該府拿處,何如?傳曰,允。
任㻐,以義禁府言啓曰,明日慕華館擧動時,大駕各差備都事,不可不備員。黃海水營出使都事金光默,令該曹口傳換差,都事林正浩遷轉之代,亦令差出,以爲推移分排之地,何如?傳曰,允。
吏曹口傳政事,金相戊爲禁府都事,尹光國爲兵曹正郞。禁府都事金光默,司饔奉事具善長相換。
吏曹口傳政事,李行源爲兵曹佐郞。
任㻐,以義禁府言達曰,卽接月令醫員李弘齊手本,則時囚罪人李琰,素患關格之症,輒復發作,飮啖全廢,精神昏迷,不省人事,有難保之慮云。自前罪人病勢如此,則有保放救療之規,敢此仰稟。令曰,知道。
李思觀,以司僕寺內乘,以一二提調意啓曰,明日擧動時,兩內乘,不可不備員,而內乘郭禎垕,受由下鄕矣。假內乘一員,卽令該曹口傳差出,使之備員隨駕,而還宮後,卽爲減下,何如?傳曰,允。
兵曹口傳政事,申大顯爲假內乘。
左議政李箚曰,伏以臣於床席涔涔中,伏聞有明日親臨慕華館之命,此實出於聖上均恩酬勞之至意。凡在瞻聆,孰不感泣,而第念頃日春臺親試,已施天地普徧之澤,又有各軍門試射之敎,則奉命諸臣,亦必遍閱精抄,以體殿下一視之聖念,如是而大小軍民,似無向隅之歎,國家恩意,亦無未盡之慮矣。見今風氣,日晩輒作,郊原本多風,早動法駕,竟日試閱,得不有乖於聖人愼護之道乎?臣卽求對,備陳區區之忱,而委頓㱡㱡,旣無自力之望,敢煩文字,跡涉慢蹇,臣尤死罪。伏願亟加三思焉。且臣職忝藥院,責在保護,而前後候班,俱未趨參,一味虛帶,曠廢至此,此是前所未有,分義惶悚,姑不暇論,而國體虧壞,尤當如何?邦憲之嚴,雖失於已往,負犯之重,豈可每每容貸?一日虛縻,徒積一日之罪。伏乞聖慈,察臣濱危實狀,先解臣內局提擧,俾得備員於起居之列,使朝體無損,仍將臣本兼諸任,竝行刊罷,以正法紀焉。取進止。答曰,〈省箚具悉〉卿懇,旣諭於領·右相之批矣,卿其安心勿辭焉。仍傳曰,史官傳諭。
大提學金陽澤上書曰,伏以臣於文衡之任,曩被特授之命,仰愧殊恩,俯懼失格,引義丐免,不敢爲冒膺計。惟我大朝日月之明,下燭其難强之狀,特許鞶褫,不但臣一身之幸,實文苑之大幸,攢手感頌,公私喜甚,曾未旬月,復辱是命,臣誠惝怳駭惑,左右視而莫曉其故。噫,是職也,何等重任,何等名器,歷數先輩屢典者,僅若而人,至於三次連典,則一未有焉。其授受之難愼若此,而今臣三歲之中,四奉除旨,不間一人,自占其代,龍斷之利,今歸獨擅驢磨之跡,每踏故步,其將無此身而後已,天下寧有是理?臣之前書陳懇,不徒爲特授一事,蓋亦提論其不可連授之狀,而惜乎筵臣,無以盡言導達,遂致乍解而旋縻,是臣只避特除之名,反就復叨之階,縱不自媒其進,亦將何辭以解?臣之從前辭免,連章屢牘,專擧不稱之實,而以今視之,此猶緩聲,恩數之屑瀆,比前益加,公器之累玷,於此益甚。若謂非臣莫可,則圈中群彦,皆賢於臣也,若謂姑使好縻,聊復爾爾,則黼黻華國之任,豈爲一人把玩之具而已乎?國體所損,誠非細故,倘邸下俯察于斯,必不待臣言之畢,而有以處之也。抑臣又有恧蹙不自安者,臣之再次擧代,實副宿望,而前後準圈,每歸臣身,事體苟簡,聽聞訝惑,擧賢自代之意,其果焉在?此是臣恬不知止,善用副急之致,自知多愧,尙復何言?顧玆譾劣,本不近似於是任,而人旣誤擧,恩亦誤加,又自不能抵罪力辭,一出而有次點冒據之失,再出而有遽當薦事之譏,三出而妨賢屢據,廉義掃地,轉身擧足,無往非過,撫躬追思,悔恨何及?日昨會圈命下時,竊擬陳章提暴,而臨事先瀆,亦涉惶懼,趑趄未果,今則剡擧屢煩,榮銜獨占,於此而又無一言訟尤,則包羞含默,人將謂何?以書自列,未卽登徹,而適値親臨試士,見差考官,特敎督出,勢難違逋,未免冒沒暫膺,而因仍盤礴,斷無此理,玆將未徹之章,敢干蓋高之聽。伏乞离明,俯諒難冒之義,亟令鐫削臣所帶提衡之任,以重文柄,以安微分,不勝幸甚。臣無任屛營祈懇之至,謹昧死以聞。答曰,覽書具悉。卿勿過辭,從速察職。
領議政金尙魯,右議政閔百祥等箚曰,伏以臣等,卽伏見夜下傳敎,有各營門軍卒濬川赴役者親臨試放之命,此實出於一視均施之盛意也。第念,今番濬川之役,只依定奪役坊民三日,而坊民使役之際,爲慮無所管攝,各以其所屬,彙分付役,故各營軍卒,雖以該軍門名色領付,而其實則坊民之役也。以坊民三日赴役,與他坊民,少無異同,且其身赴之類,姑未知的爲幾人,而要之,必出入萬數矣。雖以從前觀武才言之,除初試各名色外,先行初試,然後許赴例也,而今若使以萬計之軍卒,直爲應試,恐太過也。其赴坊役三日者外,若別有勞苦,而見漏於日昨試射者,則使各其軍門,精抄試才,似或得宜,敢陳愚見,伏候裁處焉。取進止。答曰,省卿等之箚,噫,白首暮年,濬川豈樂爲?軍兵初若以坊民通用,則予豈此敎,各自軍門應赴,此亦不忘昔年愛恤之意,目覩其勞,只試射乎監董人,三軍,豈無向隅之歎?連爲酬應,勅行亦近,豈不欲休,而有志不諭,此亦不體昔年愛恤之意,雖若此,只試才乎身自應赴之人,昨夜下敎已諭,意蓋深矣。且除初試,已有戊申古例,非予創開,至於銃藝,命官爲之,雖有前例,噫,恭默閤服正氣湯時,惟此一心,在乎軍民,以此心,用無前之事,其不親臨,是君自君軍自軍,亦忍爲此?雖費多日,或親或否,心自定,予不爲矣,況用三軍濬川,古豈有哉?古亦有而無此例,其可行也,況無古例者乎?人君一諭,若綸若綍,期獵,身自往諭,況酬勞乎?故不肯服八味元,爲三軍服,其欲頒焉,卿等,諒予意顧三軍。仍傳曰,遣史官傳諭。
副校理鄭晩淳,修撰金應淳等箚曰,伏以佚道使民,勞而不怨,卽理之常耳,今者濬川,役巨功速,實緣使之以佚道,則雖曰勞止,乃渠之職也。況彼軍兵之自赴者,亦是與坊民之子來者等耳。傳曰,不患寡,患不均,今此試射之命,雖出於慰悅之聖意,而軍民旣不可異同,則亦安得以博施乎?恩賞不可不愼,財用不可不節。伏乞更加三思,特寢成命焉。取進止。答曰,已諭於相箚之批,而吁,今番川渠,以書生之筆,濬之乎?今日書生之言,大率若是矣。
判敦寧李昌誼,漢城判尹洪啓禧,戶曹判書洪鳳漢等箚曰,伏以臣等,於明日親臨試才之命,竊有區區所懷,敢附執藝之義,略此冒陳焉。今番濬川時,各營軍校之首尾勤苦者,其數甚多,而書啓承傳,試射入格者外,未及盡霑於賞典,惟此赴役之軍卒,不過自願坊民中三日同役者,而爲便使役,雖使各其營分屬,此亦一般坊民也。赴役坊民四萬餘人之內,獨使名屬軍伍者,試放受賞,則許多坊民,其將何以處之?況三日役者,蒙此格外之賞,則若彼首尾勤苦者,又將何以處之耶?臣等待罪本所,請以本所事實,言之,今此試放軍卒之數,當在萬名內外,其得中被賞,亦當不止累百同木,視諸募軍,得失相懸,倘聖意只出於慰悅將士,如常時試才之爲,則臣等固不敢以費財多少,有所煩論,而役係本所,事異常例,則臣等安敢囁嚅而不言乎?且軍卒出役之時,身赴與代立者,易於混淆,到今區別,濫僞必滋,此亦豈非可念處耶?殿下如以前日賞典,猶未足以洽慰軍情,則姑寬期日,亟令各軍門,更抄勤勞之多少,分等施賞,實合事宜。伏願殿下,深量而裁處焉。臣等極欲求對面奏,而嚴畏不敢,玆不得不齊聲箚陳,跡涉濫猥,惶恐俟罪之至。取進止。傳曰,頃日若以通用坊民,雖名編行伍者,卽坊役,予豈分而二之乎?請以各赴分所之後,編結之役,軍門專當,此坊民之所不爲,今者此敎,焉可已乎?旣請分用,欲使君命將歸於忘軍之科。凡事周量之中,此何不審於前,靳持於後乎?目覩三軍之誠,若是陳章,其欲飭勵,何以慰三軍?戶曹判書洪鳳漢,從重推考,其章給之,此後餘役,勿令軍門爲之,其令濬川所擧行。
庚辰四月二十二日寅時,上御熙政堂。承旨入侍時,右承旨鄭尙淳,記事官李性遂·鄭彦暹·尹師國以次進伏。上曰,注書出去,俄者傳敎持來,可矣。賤臣出去持入,則上命承旨,添書堂郞服色,一依陵幸例擧行十一字,仍敎曰,出去卽爲頒布,可矣。承·史退出。
庚辰四月二十二日申時,上御熙政堂。兵曹判書請對入侍時,兵曹判書李昌壽,左承旨李永暉,記事官李性遂·鄭彦暹·尹師國,以次進伏。上命承旨,書濬川堂上李昌誼等聯名箚子批答。錄在李昌誼箚子下又命書領·右相箚子批答。亦錄在原箚子下又命書玉堂聯名箚子批答。亦在箚下李昌壽曰,堂箚批答,有今番川渠以書生之筆濬之乎十二字,玉堂與小官自別,下敎似甚過中,敢達。上曰,大臣之箚,猶可,玉堂則不緊矣。大臣有箚,而自歉其不爲,有此陳箚,甚不緊矣,然重臣所奏,誠是矣。仍命書傳敎曰,堂箚之批,不可不諭矣。經筵官所奏,是矣,只存已諭於相臣之批七字,餘皆抹去。昌壽曰,勅行當前,又當連爲勞動矣,八味元加爲進服。不然則瓊玉膏進御,似好矣。上曰,爲軍民事,雖爲疲勞,亦何辭也?昌壽曰,臣等雖愚迷,聖上之垂恤三軍之意,亦何可不知乎?臣待罪保護之地,當此累日親臨之時,不敢不仰達,而又未承開納之敎,豈不悶哉?上曰,予身已許於軍民,何暇自念保嗇乎?昌壽曰,兵曹郞廳不備,口傳差出,何如?上曰,兵曹郞廳不備云,令該曹以在京人口傳備擬。諸臣退出。
上在慶熙宮。常參以代理停,經筵停。
大駕詣慕華館入幕次後,王世子遣宮官問安。答曰,知道。王世孫遣講官問安。答曰,知道。
大駕入慶熙宮後,王世子問安。答曰,知道。王世孫問安。答曰,知道。政院·玉堂·藥房口傳問安。答曰,知道。朝廷二品以上·六曹堂上問安。答曰,知道。
兵曹口傳政事,金聖遇爲副摠管。
鄭尙淳,以弘文館言啓曰,校理朴弼燧,修撰金華鎭,旣有只推之命,卽爲牌招察任,何如?傳曰,允。
任㻐,以講書院言達曰,本院實兼官四員內,左贊讀李徽中有身病,右贊讀鄭晩淳試官進,右翊善未差,左翊善朴聖源一員,方爲入直,今此慕華館親臨試射時問安官,將爲專當,而大駕限畢試前,當留慶熙宮,有敎問安之節,一日之內,合爲三次,一員之奔走往來,非但苟艱之莫甚,講學將不以時。且於慶熙宮還入後問安時,若値侵昏,則往來之路稍間,而禁鑰有限,莫重守直之地,經夜闕直,理所必至,不可無急急變通之道。令政院稟旨擧行,何如?令曰,依。
李思觀,以兵曹言啓曰,今四月二十三日大駕詣慶熙宮時,前廂御營軍兵,則進陣於夜晝古介前路,禁衛軍兵,則進陣於興化門外,後廂訓局軍兵,則落後結陣於京營庫前路,竝待標信解嚴,翌日詣慕華館時,前廂訓局軍兵,則結陣於京營庫前路,而大駕進發時,作門環衛於出馬石橋,後廂禁衛軍兵,則結陣作門於興化門外,御營軍兵,則結陣於夜晝古介前路,大駕進發後,禁衛軍兵,則落後結陣於京營庫前路,御營軍兵,則落後結陣於敦義門外,而畢試後還宮時,則一依出宮時啓下節目擧行之意,分付各軍門,何如?傳曰,允。
李思觀,以兵曹言啓曰,今此大駕入慶熙宮後入直等事,依自慶熙宮·昌德宮觀武才時例擧行事,命下矣。取考丙辰年謄錄,則闕內宿衛與宮城外各營守直軍兵等別省記入直,每日巡邏等事,一依時御所例擧行,而畢試還宮後,竝除標信罷出矣,今亦依此擧行之意,分付,何如?傳曰,允。
李思觀,以訓鍊都監言啓曰,因兵曹草記,大駕入慶熙宮後,闕內宿衛與宮城外各營守直軍兵等別省記入直,每日巡邏等事,一依時御所例擧行,而畢試還宮後,竝除標信罷出事,允下矣。內外入直及每日巡邏等事,依此擧行之意,敢啓。傳曰,知道。
李思觀,以禁衛營言啓曰,今此慕華館親臨試射,限畢試仍御慶熙宮時,闕內宿衛與宮墻外各營守直軍等,別省記入直,每日巡邏等事,一依時御所例擧行,而還宮後,竝除標信罷出事,自兵曹定奪矣。延和門入直軍一百名,南營入直軍四十名,各其將官領率,今日爲始入直,而宮墻外巡邏等事,竝依時御所例擧行之意,敢啓。傳曰,知道。
李思觀,以御營廳言啓曰,今此慕華館親臨試射,限畢試仍御慶熙宮時,宮墻外各營守直巡邏等事,一依時御所例擧行,而畢試還宮後,竝除標信罷出事,自兵曹定奪矣。北二營則哨官領率步軍五十名,今日爲始入直,而宮墻外巡邏等事,亦依例擧行之意,敢啓。傳曰,知道。
洪樂性,以司饔院官員,以提調意啓曰,本院葦魚所監捉官奉事具善長,昨日口傳政事,與義禁府都事金光默相換,而方在漁所矣,其代監捉官,以直長李鎭翼差出,今日內辭朝下送之意,敢啓。傳曰,知道。
兵曹口傳政事,以許任爲假內乘。
上在慶熙宮。常參以代理停,經筵停。
任㻐達曰,限畢試間常參,頉稟。令曰,知道。
又達曰,大司憲鄭弘淳牌不進,執義金元行,掌令李光稷在外,具壽國牌不進,持平金養心引避退待,一員未差,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,夜巡檢之意,敢達。令曰,知道。
又達曰,都摠府郞廳來言,闕內各處入直軍兵,夜巡檢之意,敢達。令曰,知道。
又達曰,守令署經,不卽擧行,事甚未安。持平金養心引避退待,已至多日,尙未處置,亦涉未安。兩司除在外引避退待外未肅拜,不爲行公人員,竝卽牌招,何如?令曰,依。
以大司諫徐命膺,司諫李堣,正言李東泰,掌令具壽國等牌不進罷職令旨,令于任㻐曰,竝推考徽旨捧入。
任㻐,以義禁府言達曰,卽接月令醫員李仁浩手本,則時囚罪人李喜復,本以抱病之人,累日處濕之餘,痰癖之症,猝然發作,食飮專廢,不省人事,實有頃刻難保之慮云。自前罪人,病勢如此,則有保放救療之規,敢此仰稟。令曰,知道。
副應敎徐命天書曰,伏以臣有望八病母,居常澟綴,轉側須人,臣之不宜離捨從宦之狀,已悉前後章牘,不必更事覶縷,而第春夏之交,諸般症形,日益沈重,焦遑罔措之中,幸蒙恩遞,賴以便意扶將矣,忽伏承我大朝特爲勿施之恩敎,驚惶感激,措躬無地。噫,以臣無狀,何以得此於聖明也?宜卽供職,稍寓叩謝之忱,而情理之懇迫,視前尤切,萬無鎖直禁廬之勢,已不勝其悚蹙悶阨,而明日動駕,亦末由趨參,若論其辜恩瘝曠之罪,則萬戮猶輕。伏乞睿慈,特削臣職名,以便救護,以嚴邦憲,不勝大願,臣無任屛營祈懇之至。答曰,覽書具悉。爾其勿辭,救護母病焉。
庚辰四月二十三日寅時,上幸慕華館。親臨試時入侍時,都承旨洪樂性,左承旨李永暉,右承旨鄭尙淳,左副承旨洪良漢,右副承旨李思觀,記事官任希孝·李性遂·申益彬·尹師國以次隨駕。上御通明殿,命禮房承旨先入侍,右承旨鄭尙淳,記事官李性遂·申益彬·尹師國進伏,上命承旨書傳敎曰,畢試必多日,試前當留於慶熙宮,以便軍民之驅馳,入慶熙宮後,依例解嚴入直等事,依自慶熙宮·昌德宮觀武才例擧行。慶熙宮,只開興化門·開陽門·興元門,畢試後頒賞,當御明光門爲之事,以此分付,軍號省記,慶熙宮入直騎堂擧行。承·史退出。上乘玉轎出賓陽門,由建陽門詣眞殿展拜後,具戎服乘玉轎,出仁政門,乘馬由敦化門,出敦義門,殿坐於慕華館,諸臣以次入侍。上曰,今日無風,武士頗善射矣。昌壽曰,昨日則多有風氣,臣甚慮之矣。上曰,今日亦似有晩後風氣矣。上曰,大臣入侍。領議政金尙魯,右議政閔百祥進伏,上曰,寶劍中官,帳內遲滯,極爲寒心,從重推考,可也。出擧條尙魯曰,今日日氣頗好,聖體,若何?上曰,一樣。日氣如此,武士當善射,可喜。樂性曰,下番翰林尹師國,實病猝重,似難入侍,何以爲之乎?上曰,守宮翰林,出來入侍,預備兼春秋守宮事,分付。守宮翰林鄭彦暹出來,追後入侍,上曰,今番軍兵砲賞,令濬川所擧行。出傳敎上曰,戶判·判尹·守禦使使之入侍。戶曹判書洪鳳漢,判尹洪啓禧,守禦使鄭翬良追後入侍,上曰,副摠管曺命采許遞,其代口傳備擬事,下敎。上曰,侍講院官員,變通草記勿施。榻前下敎鄭翬良曰,守禦廳出鎭時,京中營舍,自均廳作爲庫舍,本廳旣作外任,無所事於爭難,而今則旣已入來,如干軍物所儲之庫,不可不添造,其他旗幟等屬,亦當次第修改,而卽今事力,無處藉手,一分救急之道,惟在舊營舍之責價,雖以均廳言之,如欲創建新庫,則當費幾萬財力耶?揆以共濟之義,宜有從便還報之道。且均廳財力,則不但主事者,不欲輕動,臣亦何敢獨爲守廳地,容易仰請乎?均廳別下庫之財,乃是元捧之外,而用下於廳中諸需者,年年用餘,所儲頗多,就此割報,事理當然,而大臣·均堂適皆入侍,下詢而處之,何如?上曰,其價,當爲幾何?翬良曰,若以其價論之,當不止萬兩,而然折半之數,則恐不可減給矣。洪鳳漢曰,所謂營舍,非守廳之私物,朝家旣已劃給於均廳,則均廳,元無給價之義,而年前判尹洪啓禧,爲守禦使時,有所筵達,故臣爲其修補公廨,稟給五百兩,此已過矣,而重臣之今又生意於加得,誠是意外,設或加得,通前所給,出入數千,容或無怪,乃以半萬爲言,尤萬萬不當,別下庫與元庫,無甚異同,亦不當分二而看,重臣方爲僚堂,而爲此言者,豈不慨然乎?翬良曰,雖以摠廳言之,營舍移屬惠廳之後,自惠廳,亦給其價矣。鳳漢曰,是誠均廳所樂聞之例也。其時摠廳庫舍之價,何減於守廳,而所給者甚零星,以此爲例,則守廳尤無更請之端矣。閔百祥曰,守廳旣失其營,則今於還入之後,欲推準價,固自有據,且均廳別下庫,乃剩米作役價等鳩聚儲積者,則果與元庫有異,量宜劃報,似無不可矣。上曰,領相之意,何如?尙魯曰,以朝家言之,雖曰均是公廨,以衙門言之,各有所管,而當初均廳之不給一文錢,公取他許大營舍,宜爲爭執之端。且近來守廳財力凋殘,事多可慮,本主之要推舍直,不是異事,而欲給一千兩太廉,欲得五千兩太多,若以別下庫所在錢二千兩,劃給守廳,則似好矣。上曰,以三千兩劃給,可也。出擧條尙魯曰,臣於在鄕之時,伏見傳敎之出於朝紙者,濬川堂上,以兵曹判書·漢城判尹及三軍門大將例兼事,下敎矣。此事之首尾管檢,自有主人,使之見帶,然後尤可以有成效,例兼五堂上外,以戶曹判書洪鳳漢,特爲加差,何如?上曰,所奏誠是,依爲之。百祥曰,然則依堤堰堂上例,以備堂中一人,別爲啓下之意,添入於節目,似好矣。上曰,依爲之。鳳漢曰,今番砲賞,自本所擧行事,命下,而本所姑無木儲,前頭請得條上來後還報次,兵曹木一半,禁·御兩營木合一半,依大臣稟定,貸來頒下,何如?上曰,依爲之。出擧條上曰,軍兵濬川之勞,今方親臨試才,而軍兵外人,無他可施之道,目覩其勞,豈無酬應之道乎?各貢人頭目,亦依禁軍正領例,舊遺在,各限一年條蕩減,各市民及頭目,該署一年所納,特爲除減,各司員役頭目,限二年除役,太學典僕頭目,三司所納贖錢,限二十日勿捧,三官祿官,令各其衙門,高品付祿,以示予均視酬勞之意。出傳敎具善行曰,日已向曛,放射停之乎?上曰,以五人作隊,一巡放射,可也。李昌壽曰,非但日暮,應放人已散云矣。金尙魯曰,下敎之前,應放人之先爲放送,誠極駭然。試官推考,何如?上曰,依爲之。上還宮時,明日出宮時刻,寅正初刻爲之事,駕前下敎。諸臣以次隨駕入敦義門,還御慶熙宮。諸臣退出。
上在慶熙宮。常參以代理停,經筵停。
王世子·王世孫朝問安,政院·玉堂·藥房朝問安。皆答曰,知道。
大駕詣慕華館入幕次後,王世子·王世孫問安。答曰,知道。
大駕入慶熙宮後,世子·世孫問安,政院·玉堂·藥房·朝廷二品以上問安。答曰,知道。
吏曹口傳政事,以柳薰爲兵曹佐郞。
李□□,以兵曹言啓曰,來五月初一日入番騎兵點考坐起,當於今月二十五日,依例爲之,而親臨試射相値,以無故日退行之意,敢啓。傳曰,知道。
鄭尙淳,以迎接都監言啓曰,自前勅使,若減宴享,則有別雌牛間日入給,別茶啖逐日排入之例矣,今此勅使,旣減宴享,則別雌牛別茶啖,不可不待令,依前擧行之意,敢啓。傳曰,知道。
鄭尙淳,以迎接都監言啓曰,卽接遠〈接〉使上送路程記,則勅行,今月二十一日渡江,義州府止宿,來五月初六日入京云,此是禮曹所擇吉日,以此日入京之意,遠接使處回移,諸道道臣及各該司,亦爲知委,而路程記正書以入之意,敢啓。傳曰,知道。
鄭尙淳,以迎接都監言啓曰,勅使入京後,仁政殿接見時宴禮,館所宴禮及餞宴擧行事,旣承下敎矣。依例待令之意,分付司饔院及各該司,何如?傳曰,允。
鄭尙淳,以迎接都監言啓曰,卽接遠接使移文,則曉諭文一度,謄送都監矣,謄書封入之意,敢啓。傳曰,知道。
鄭尙淳,以迎接都監言啓曰,卽接遠接使移文,則勅使齎來匹緞數爻,謄送都監矣,謄書封入之意,敢啓。傳曰,知道。
鄭尙淳,以迎接都監言啓曰,卽接遠接使移文,則軒架儺禮減除事,停當云,儺禮郞廳減下之意,敢啓。傳曰,知道。
鄭尙淳,以迎接都監言啓曰,卽接遠接使移文,則京外宴享,歌舞童遊觀,牛軒架,儺禮駝駱及上來時護行軍威軍,竝爲減除云矣。在前京外宴享,若有減除之事,則每有中路別問安使差遣之例,令政院照例差出,下送於勅使所到處,以沿路除弊之意,措辭致謝,何如?傳曰,允。
上在慶熙宮。常參以代理停,經筵停。
任㻐達曰,大司憲鄭弘淳牌不進,執義金元行,掌令李光溭在外,具壽國令旨未下,持平金養心引避退待,一員未差,今日以監察茶時之意,敢達。令曰,知道。
又達曰,都摠府郞廳來言,闕內各處入直軍兵,夜巡檢之意,敢達。令曰,知道。
又達曰,憲府連日監察茶時,持平金養心引避退待,已至多日,尙未處置,俱涉未安。兩司除在外牌不進令旨未下外,大司憲鄭弘淳,卽爲牌招,何如?令曰,依。
以全羅監司狀達五月朔朔膳物種中竹筍,未及産出,限內不得封進,惶恐待罪事,令于任㻐曰,勿待罪事,回諭。
以全羅監司狀達五月令薦新進上大小麥,節候尙早,未及登熟,限內不得封進,惶恐待罪事,令于任㻐曰,勿待罪事,回諭。
以全羅監司狀達三月令藥材進上物種中,馬藺花及玄胡索,未及産出,限內不得封進,惶恐待罪事,令于任㻐曰,勿待罪事,回諭。
以黃海監司狀達載寧居李格妻金召史等燒死事,令于任㻐曰,燒死人等,令本道恤典擧行。
庚辰四月二十四日寅時,上幸慕華館。親臨試射入侍時,都承旨洪樂性,左承旨李永暉,右承旨鄭尙淳,左副承旨洪良漢,右副承旨李思觀,記事官任希孝·李性遂·申益彬·鄭彦暹以次隨駕。上具戎服乘玉轎,出廣達門乘馬時,李昌壽曰,此與時御所,無異,各處入直軍兵,各別申飭,何如?上曰,依爲之。上曰,吹螺時,乘輿馬恐有驚逸之慮,此後則到敦義門內,先爲稟啓吹螺。上詣慕華館殿坐,金尙魯曰,昨日勞動之餘,經宿於空闕,今日霧氣,若是不好,聖體,若何?上曰,戊辰以後,初來經宿,予心愴感矣。上曰,昨日試官推考勿施。上曰,勅使渡江狀啓,今日似當入來矣。李思觀曰,纔至政院矣。上命陪持使之進前曰,何時離發乎?對曰,再昨日晡時,離發矣。上曰,北京宴享時,飮食,何如?權噵曰,市上賣餠,以沙糖水和之,故味甘可啖,宴享之餠,以冷水和合作之,故極爲無味,未及撤床,家丁輩爛入偸去,使臣初不下箸矣。訓鍊大將具善行曰,臣適於本局軍兵私習事,切有所慨然者,玆以仰達矣。本營之設都監訓鍊者,專爲敎成之意也,而本營軍兵私習之規,與禁·御兩營私習,有異,該哨哨官,初無敎習哨隊鍊之事,故進退坐作,不及禁·御鄕軍者,多矣。今後則每次私習,該哨官身敎軍卒,如禁·御兩營私習例,爲之,恐合事宜,大臣今方入侍,定式之意,惶恐敢達。上曰,大臣之意,何如?尙魯曰,平時不敎之兵,將焉用哉?此則將臣之言,是矣,依其所達,定式嚴飭,宜矣。百祥曰,私習之規,中間廢閣,可怪,將臣所達,得體矣。上曰,所奏是,依施之。此後當召入直哨官,受講考勤慢,有警飭之道矣。出擧條上曰,古之訓將柳赫然,眞將材矣。與申汝喆,何如?尙魯曰,柳赫然,亦有將材,而似不及申汝喆矣。上曰,訓將爲人,太良善,具善復亦然矣。鄭汝稷,何如?尙魯曰,皆可用之人也。善行則規模從容,亦有固執,所守若是,則雖十斫不折,萬牛難回矣,善復,規模與善行,稍異,而亦確矣,鄭汝稷,守法不變,爲國盡心矣。百祥曰,鄭汝稷,臣亦見其爲兵使時,多有寬弘之量,而至於守法處,則太牢確矣。上曰,試放賞,以何年條擧行乎?昌壽曰,年年謄錄,相考書來矣。鳳漢曰,貫邊施賞,大觀武才與別試才,有異,今番則當用別試才例矣。昌壽曰,守禦廳僧軍,上來云矣。崔鎭海曰,北漢僧軍,亦上來矣。上曰,僧軍使之先爲試放,可也。崔鎭海曰,臣於本廳事,有所達者,敢奏矣。兩西添餉米,自賑恤廳定價三兩,以錢輸送於本廳,米則自賑廳取用,事係兩便,故敢奏矣。鳳漢曰,摠戎使之指揮,每每無力於外方,故所謂以米作錢,未免有名無實,今此摠使所請,在賑廳,添一酬應,而在摠廳實爲永久之幸矣。上曰,大臣之意,何如?尙魯曰,此則在兩廳,俱涉便好,而以利害言之,摠廳尤爲幸矣,許之,恐不妨矣。百祥曰,兩西添餉米,久爲京外防納之資,臣亦尋常駭悶矣,摠使所達如此,在賑廳則無所損,而於摠廳,大有益焉,許施,恐好矣。上曰,其所區劃,誠是,依爲之。出擧條昌壽曰,臣聞宣傳官,至有巧避傳命,在相推諉云,事極駭然,故敢達矣。上曰,予當先爲推考卿矣。大抵宣傳官之可堪傳命者,鮮矣。洪啓遂之爲宣傳者,卿亦以顔情爲之矣,君臣之間,貴不欺心,故予言之矣。昌壽曰,聖敎及此,臣不勝感泣矣。洪啓遂,啓禧之至親,亦與臣相熟,而善射六兩云,故爲之矣。日月之明,如是俯燭,臣何敢不直陳乎?上曰,鄭弼臣,亦善誦兵書云,而趙雲逵,必見欺矣。樂性曰,侍衛諸臣,任自離次,海運君外,盡爲出去,推考,何如?上曰,依爲之。鳳漢曰,今此勅需丁銀,本曹猝難辦備,與諸將臣有所相議矣,禁·御兩營銀各千兩,都監及守摠兩廳各五百兩,先爲貸用,從市直計報,事甚便好,下詢大臣而處之,何如?百祥曰,戶曹有吹鍊地銀,以此還報,亦似無妨矣。上曰,領相之意,何如?尙魯曰,丁銀之代,以地銀還報,可也,以錢折價計報,可也。此則惟在戶曹量宜處之,而見今北勅入境,事勢甚迫,戶曹旣無丁銀,則推移先用之外,無他道,依所報許施,似宜矣。上曰,依爲之。出擧條尙魯曰,赤裳山城史庫,多有雨漏處云,遣春秋館郞廳,使之修改,何如?上曰,依爲之。出擧條上見伏地人,使宣傳官問之,對曰,小臣姓名,金景淵也,以戊申軍功,有邊將承傳,而尙未蒙恩矣。上曰,金景淵以戊申軍功,邊將承傳,而尙不調用云,未知何故,而其若遺漏,非其時酬功之意,分付該曹,卽爲調用。出傳敎上曰,都監多有擧行事,濬川苦勞之軍兵,動駕不遠,連日待令,明日加設五貫革事,分付。出傳敎上曰,兵曹佐郞李行源改差,口傳差出。出榻敎上曰,明日時刻,寅正初刻爲之。出榻敎李思觀曰,試官崔鎭海,身病猝重,似難爲監試,敢達矣。上曰,許遞,其代李泰祥爲之。出榻敎上還宮,乘馬由敦義門入興化門,還御慶熙宮。諸臣退出。
上在慶熙宮。常參以代理停,經筵停。
王世子·王世孫朝問安,政院·玉堂朝問安。答曰,知道。
大駕詣慕華館入幕次後,王世子遣宮官問安。答曰,知道。王世孫遣講官問安。答曰,知道。
大駕入慶熙宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房問安。答曰,知道。
藥房都提調臣李昌壽,副提調臣洪樂性啓曰,伏未審夜來,聖體調攝,若何?連日臨試,侵昏還宮,勞動之中,不瑕有損乎?劑入湯劑,已盡於昨日,臣等卽與諸御醫,趁動駕前入侍,診察聖候,議定繼進當否,爲宜。臣等不任區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。
洪樂性啓曰,吏曹參判徐志修有稟達事,來詣請對矣。傳曰,入侍。
有政。吏批,判書韓翼謩病,參判徐志修進,參議金尙喆進,行都承旨洪樂性進。沈履之爲持平,鄭光漢爲應敎,鄭光漢爲兼右翊善,李允恒爲禮曹正朗,金履基爲掌樂主簿,李重海爲典籍,安載健爲東部奉事,李憲鎭爲全州判官,蔡廷夏爲禮曹佐郞,李柱海爲慶興府使。兵批,判書李昌壽進,參判金善行侍衛,參議李萬宗守宮,參知權噵侍衛,行都承旨洪樂性進。金相台爲全羅右水虞,李彦培爲部將,金景淵爲金烏山城別將,洪駿漢爲洗馬,李道燮爲忠翊將,李春華爲首陽山城別將,權命貴爲威鳳山城別將,安瑛爲部將,田昌雨爲曹司衛將,鄭文璘爲龍津萬戶,崔鶴齡爲同知,池友翼爲僉知。
上在慶熙宮。常參以代理停,經筵停。
中宮殿,藥房問安。答曰,知道。
任㻐達曰,大司憲鄭弘淳牌不進,執義金元行,掌令李光溭在外,具壽〈國〉上書入達,持平金養心引避退待,一員未差,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士,夜巡檢之意,敢達。令曰,知道。
又達曰,守令署經,不卽擧行,持平金養心引避退待,已至多日,尙未處置,俱甚未安。兩司除在外,引避退待外,未肅拜不爲行公人員,竝卽牌招,何如?令曰,依。
掌令具壽國書曰,伏以天休滋至,邦慶無疆,我聖上封爵謝恩之日,重回,臣民抃幸,曷有其極?仍伏念,臣之出入臺地,殆近十年之久,而不稱之實,自知已審,故每於除目之下,輒事逡巡,不敢爲冒進之計矣。昨秋特除,適在親臨鞫囚之時,沐浴義重,不暇他顧,不得不出肅,而旣當匪據,果致僨敗,蓋永除追律之命,雖出於爲萬世立法之聖意,而第其前達中已發之論,關係甚重,有不可遽然收殺,故咫尺前席,敢效力爭之忱,辭不達意,未格天聽,荐承不敢聞不忍聞之嚴敎,卒不能固守所執,自壞三百年臺閣之風。至今追思,惶恧冞深,臺端一步,實無抗顔復進之勢,鐵畫在前,艮限難踰,卽因署經有命,召牌荐臨,而揆以廉義,轉動無路,坐積違傲,益增罪戾。玆敢隨詣陳懇,仰瀆崇聽。伏乞睿慈,亟削臣職,以爲溺職者之戒,仍治臣逋慢之罪,以肅朝綱,千萬幸甚。臣無任屛營祈懇之至。答曰,覽書具悉。邦慶無前,聖上封爵謝恩之日,重回,歡忭曷有其極?爾其勿辭,〈從〉速察職。
庚辰四月二十五日寅時,上幸慕華館。親臨試射入侍時,都承旨洪樂性,左承旨李永暉,右承旨鄭尙淳,左副承旨洪良漢,右副承旨李思觀,記事官任希孝·李性遂·申益彬·鄭彦暹以次隨駕。上具戎服乘玉轎,出廣達門,由敦化門詣慕華館殿坐。上曰,各處僧軍盡來乎?洪鳳漢曰,未及盡來。待軍門畢格後擧行,何如?上曰,依爲之。上曰,僧軍來者,幾何?鳳漢曰,寶光寺·報恩寺·奉元寺諸僧皆來,而奉元寺僧,不能放砲云,故使之還歸矣。李昌壽曰,雨後風氣不佳,衣襨加御,何如?上曰,當入小次休之矣。尙魯曰,今日雨勢旣如此,此後一日內,似難畢試,今日早爲還宮,何如?上曰,已告眞殿而來矣。尙魯曰,積廢空闕,連爲臨御,誠爲萬萬切迫矣。自今日加設貫革,明日內使之畢試,何如?上曰,加設則好矣。仍下敎曰,洗馬臺,設十五貫革,分試官,行司直金善行,判敦寧李昌誼,訓鍊都正具善復,校理嚴璘,宣傳官許任·權侙爲之。出傳敎洪啓禧曰,濬川事實,今已入刊,內入之數,當爲幾件乎?上曰,三件入之,可矣。尙魯曰,赤城史官之行,御製冊子未及奉安者,兼爲齎往奉安,何如?上曰,依爲之。上曰,守令·邊將除授之人,其各一人云,親臨試射,已有前例,政官牌招開政。出傳敎上曰,迎勅翌日頒敎,送勅罷後,卽日爲之,明日時刻,依前爲之。出榻敎上還宮,乘馬由敦義門入興化門,還御慶熙宮。諸臣退出。
上在昌德宮。常參以代理停,經筵停。
大駕還宮後,政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。
以承傳色下敎曰,中官擧行,極爲駭然,爲先記過。
以承傳色口傳下敎曰,都監哨官,以庸劣如此之人,差出,若前訓將差出,則前訓將,從重推考,時訓將差出,則時訓將,從重推考。
任㻐達曰,大司憲鄭弘淳,掌令具壽國牌不進,李光溭,執義金元行在外,持平金養心引避退待,沈履之牌不進,今日以監察茶時之意,敢達。令曰,知道。
任㻐達曰,憲府連日監察茶時,持平金養心引避退待,已至多日,尙未處置,俱甚未安。除在外引避退待外,未肅拜不爲行公人員,竝卽牌招,何如?令曰,依。
以大司諫徐命膺,司諫李堣,正言李東泰,掌令具壽國,持平沈履之等牌不進罷職令旨,令于任㻐曰,竝推考徽旨捧入。
鄭尙淳,以弘文館言啓曰,新除授應敎鄭光漢,卽爲牌招察任,何如?傳曰,允。
傳曰,明日頒賞時,三營門敎鍊官使之待令。
吏曹口傳政事,以柳善養爲楊根郡守。
鄭尙淳,以迎接都監言啓曰,本都監郞廳柳薰有頉代,禮曹正郞柳梓差下,使之察任,何如?傳曰,允。
庚辰四月二十六日寅時,上幸慕華館。親臨試射入侍時,都承旨洪樂性,左承旨李永暉,右承旨鄭尙淳,左副承旨洪良漢,右副承旨李思觀,記事官任希孝·李性遂·申益彬·鄭彦暹以次隨駕。上具戎服乘玉轎,出廣達門,乘馬出敦義門詣慕華館殿坐。金尙魯曰,連日勞動,聖體,若何?上曰,一樣。尙魯曰,勅使入京不遠,畿邑守令,不可久曠。楊根有闕代,口傳差出,卽爲辭朝,何如?上曰,依爲之。上曰,今番見之,僧軍皆可得力矣。尙魯曰,僧徒忍飢耐寒,且習山川,可以得力矣。洪啓禧曰,洗草宴,旣已命下,則不可踰月,以十九日爲之,何如?上曰,依爲之。上曰,洗馬臺,加設五貫革。出榻敎上曰,爲軍兵分所之後,恐或催促,其令摘奸一貫革·二貫革·十一貫革·十二貫革·十五貫革,連爲催促云,雖過今日,其豈若此?當該試官,從重推考,五貫革衛將所書員,令兵判決棍。出傳敎上曰,李提督之後,雖十世宥之,可也,而武弁驕蹇之習,不可以長,此亦愛武士之道。宣傳官李萱儀者,下敎之後,若少有嚴畏之心,雖在侍衛,其宜低頭,而下視擧子之時,隨其君眼,其敢熟視,事之無嚴,莫此爲甚,令兵判,決棍汰去。出傳敎上曰,奉元寺,其令該曹定界以給。出傳敎上曰,奉恩寺,今聞猶有尙不重建者云,內需當該次知中官,從重推考,其令卽爲顧助。出傳敎上曰,普光寺,頃者顧助後,有尙不重建者云,賑廳木一同,錢百兩,卽爲劃給事,分付。出傳敎上曰,摠府·兵曹·承旨·翰注各一員,以守宮仍爲入直,其餘,以小省記入之。出榻敎上曰,松都別迎慰使,右副承旨進去。出擧條上曰,自作門外,至敦義門,捧上言。出榻敎上曰,明日頒賞時殿坐時刻,辰正一刻爲之。出駕前下敎上曰,宣傳官,皆不能傳命,當該兵判,從重推考。出擧條上曰,明日頒賞,當以衮龍袍殿坐,承旨以黑團領爲之,侍衛以入直擧行。出駕前下敎上曰,回駕時,進善門下馬,仍以玉轎自景光門入,入拜後,景光門乘馬,明光門下馬,以此分付。出駕前下敎上還宮,乘馬由敦義門入敦化門。賤臣以病重,落後退出。
上在昌德宮。常參以代理停,經筵停。
大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。中宮殿,藥房口傳問安。答曰,知道。
藥房提調臣李昌壽,左承旨臣李永暉啓曰,伏未審夜來,聖體調攝,若何?屢日臨試,昨始還宮,勞動旣多,不瑕有損乎?臣等不任區區伏慮,敢來問安。答曰,知道。氣則一樣矣。
鄭尙淳達曰,明日常參,取稟。令曰,停。
又以達曰,守令署經,未卽擧行,持平金養心因避避退待,已至多日,尙未處置,俱涉未安。兩司除在外式暇引避退待外,未肅拜不爲行公人員,竝卽牌招,何如?令曰,依。
任㻐達曰,大司憲鄭弘淳,持平沈履之牌不進,金養心引避退待,執義金元行,掌令李光稷在外,具壽國式暇,今日以監察茶時之意,敢達。令曰,知道。
傳于李思觀曰,頒賞,當於明政殿月臺爲之,以此分付。
任㻐啓曰,副修撰李商芝以其親病,陳書徑出,原書纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
注書李性遂病,代以金履禧爲假注書。
洪良漢啓曰,假注書金履禧,時無職名,令該曹依例付軍職,冠帶常仕,何如?傳曰,允。
親臨頒賞罷後,政院·玉堂·藥房口傳問安。答曰,知道。
鄭尙淳達曰,檢閱尹師國,日昨帳殿,身病出去之後,已至多日,尙不入直,卽爲牌招,何如?令曰,依。
任㻐啓曰,修撰金應淳以無故行公之人,不爲入直,以致下番之闕直,依定式禁推傳旨捧入之意,敢啓。傳曰,允。
鄭尙淳,以迎接都監言啓曰,卽接遠接使移文,則勅書二度,別紙謄送于都監矣,謄書封入之意,敢啓。傳曰,知道。
李思觀,以守禦廳言啓曰,依傳敎吹打手等處,木綿分給之意,敢啓。傳曰,知道。
又以摠戎廳言啓曰,依傳敎吹打手等處,木綿施賞之意,敢啓。傳曰,知道。
任㻐,以義禁府言達曰,罪人張齊白,勿拘日次,嚴刑取服事,大朝命下矣。今方擧行,而同義禁李泰和,不爲進參,令政院卽爲稟旨牌招,以爲同參之地,何如?令曰,依。
又以達曰,因義禁府草記,罪人張齊白,勿拘日次,嚴刑取服事,命下矣。今方擧行,而同義禁李泰和,不爲進參,令本院稟旨牌招事,依下矣,同義禁李泰和,卽爲牌招,以爲進參之地,何如?令曰,依。
李思觀,以義禁府言達曰,卽接月令醫員李仁好手本,則保放罪人沈鳳徵·李琰·李喜復等病勢,今已向差云,還囚之意,敢達。令曰,知道。
任㻐,以義禁府言達曰,本府公事,事體嚴重,故郞廳親自回公,不敢使皁隷代行者,自是不易之典也。今日大朝特敎傳旨,事體尤別,而回公,自有入直交代兩都事,則不爲親自持來,只使羅卒來示,事之寒心,莫此爲甚。其在杜後弊之道,不可置之,當該回公都事,竝拿問定罪,何如?令曰,依。
李思觀,以內乘,以一二提調意啓曰,聖駕今已還宮矣,假內乘許任,依例減下之意,敢啓。傳曰,知道。
領府事李天輔箚曰,伏以大朝殿下,親臨試射,四歷日還宮,而聖候諸節萬安,下情不勝欣幸。念臣床簀餘喘,自經今春重病,胃土先壞,食路全阻,强進粥飮,終日痞滯,夜輒失睡,居然已浹兩朔,而積敗元氣,餘者無幾。素患眩氣,乘虛益劇,乍有起動,左顚右仆,伏枕昏瞀,如在煙霧,一肅西樞,無路自力,而聖駕出郊,旣不能祗迎路左,累日候班,又未免一切闕禮,臣罪至此,實合萬死,臣虧廢常分,凡幾遭也。國有常憲,豈容每賜曲恕?伏乞离明,亟命攸司,重勘臣罪,以肅朝綱焉。取進止。答曰,覽書具悉卿懇。聖候康寧如昔,歡忭,曷有其極?卿之所患,尙今未瘳,心用慮念。以卿之疾未參,其何所傷?卿須安心,勿辭善攝焉。
副修撰李商芝書曰,伏以臣於直中,得接家信,臣母猝得重感,宿症兼發,委頓不省,全廢食飮,雖試藥餌,有加無減云,臣自聞此報,方寸如灼,按住不得,玆敢忙投短章,徑出禁門。伏乞睿慈,俯垂矜諒,亟削臣職,以便救護,仍治臣罪,以肅綱紀,不勝幸甚。答曰,覽書具悉。爾其勿辭,救護母病焉。
副修撰元義孫書曰,伏以臣,曲荷恩暇,下來楸鄕,經紀妻窆,山事狼狽,勢將更求他阡,改卜時日,而由限,今將過矣,畏分怵義,不敢淹滯,將欲治任還程之際,忽自昨夕,渾身灑淅,頭疼如碎,胸膈間痰塊橫亘,宛轉叫死。蓋臣關格宿病,每發於春夏之交,而冒炎登岡,失寒過多,重觸風冷,感氣兼劇,舊恙新症,種種危惡,昏倒床簀,傍觀代悶,鄕廬旣無醫藥,旅次亦難調病,目下形症,雖跬步之地,蠢動無望,下鄕過由,朝禁至嚴,玆敢冒死,從縣道瀝血陳懇。伏乞离明,曲賜矜諒,亟許鐫遞,俾延危喘,千萬幸甚。答曰,覽書具悉。爾其勿辭,俟少間,卽速上來察職。
庚辰四月二十七日辰時,上御明政殿月臺。親臨頒賞入侍,都承旨·濬川堂上追後入侍時,左承旨李永暉,右承旨鄭尙淳,左副承旨洪良漢,右副承旨李思觀,同副承旨任㻐,記事官任希孝,假注書金履禧,記事官金載順·鄭彦暹以次進伏訖。上命書傳敎曰,都承旨洪樂性,今姑許遞,其代行司直李應協除授,先入侍後謝恩。上曰,堂下侍衛及繖扇下中階。上命書傳敎曰,堂下中官挾侍,三百年所無之事,內班院堂上以上中官,令該府處之。上曰,六承旨,各掌一營所屬軍兵頒賞。兵曹判書李昌壽曰,西北廳別付料所任軍宮官申萬熙·張齊白等,捉代射人裵廷玉,納於兵曹,而係是親臨試射,臣不敢擅斷,故敢稟。上曰,裵廷玉·申萬熙·張齊白拿入。上曰,親臨試射時代射,三百年所無之事,方欲治廷玉之際,忽然思之,西北內外地,近來互相爭鬨,此必有疑端矣。上命書傳敎曰,西廳所任軍官申萬熙,令該曹嶺南沿定配。出榻敎上曰,申萬熙,旣以誣告遲晩,而張齊白則終不直招,決棍可也。上命書傳敎曰,近來西北內外地若水火,業已知矣。西北邊地所任,西北內地各一人,以代射,捉納兵判云,不問而其心可知,拿入嚴問,西廳所任軍官,以誣陷旣已自服,而北廳所任張齊白,含憾害人,親問之下,不爲直招,下該府南間囚,勿拘日次,嚴刑取服。上曰,濬川堂上入來乎?昌壽曰,朝者入來矣,今則不知矣。上曰,使問之,可也。任㻐曰,玉堂上下番,方闕直云矣。上曰,牌招,可也。鄭尙淳曰,今初六日頒敎文,大提學當製進,而大提學金陽澤,自前避之,若臨時違牌,則似有苟艱之患,何以爲之?上命書傳敎曰,初六日頒敎文,藝文提學製進。出榻敎上曰,注書出去,三軍門大將·濬川堂上入侍。臣履禧,承命趨出,與禁衛大將金漢耉,判敦寧李昌誼,漢城判尹洪啓禧,戶曹判書洪鳳漢,訓鍊大將具善行,行副護軍具善復以次進伏,洪鳳漢曰,濬川節目,當先爲啓下後,送于大臣,相議爲之矣。上曰,奉元寺首僧招入,給賑廳錢一百兩,使之修葺刹宇,此後則各別禁山,墓所樹木,申飭善護事,分付,可也。昌壽曰,同中樞金夏九,頃有問其上來與否以奏之命,而卽者以老病在鄕,無望上來之意,呈狀乞遞。西樞,雖是閑局,不可一任其虛縻,李齊華,亦在鄕病重,不得上來云,係是宰臣進退,自下不敢擅便,而此兩人,宜有變通之道矣。上曰,竝許遞,可也。出擧條上乘輿還入後,諸〈臣〉以次退出。
上在昌德宮。常參以代理停,經筵停。
自午時至酉時,日暈。
李應協達曰,明日常參,取稟。令曰,停。
又以達曰,左承旨李永暉,左副承旨洪良漢,今日不爲仕進,竝卽牌招,何如?令曰,依。
任㻐達曰,持平金養心引避退待,已至多日,尙未處置,事甚未安。除在外式暇外,大司憲鄭弘淳,卽爲牌招,以爲處置之地,何如?令曰,依。
又以達曰,大司憲鄭弘淳牌不進,執義金元行,掌令李光稷在外,具壽國式暇,持平金養心引避退待,一員未差,今日以監察茶時之意,敢達。令曰,知道。
李思觀,以都摠府言達曰,都摠管咸溪君櫄以譜略校正官,宗簿寺今日晝仕出去,而逐日赴坐,煩達未安,入番間除草記往來之意,敢達。令曰,依。
以應敎鄭光漢,校理朴弼燧,修撰金華鎭牌不進罷職傳旨,傳于任㻐曰,竝只推,更爲牌招。
傳于李思觀曰,今番訓鍊院差備官,食後使之待令于光政門。
傳于任㻐曰,禁府公事,中官混下,當該中官,令該府處之,君父下敎之下,王府如是遲滯乎?卽爲擧行,期於得情以奏,遲晩後,中官勘律。
傳于任㻐曰,義州付料所任軍官,令該曹擧行矣,未及擧行,則待下敎爲之。
以備忘記,畫員趙興瑀,昨日下敎三官生時見之,此人多有功,而白首徒老,近來雖年少之人,一都監加資者有之,而此則若此,豈酬功施公之道乎?其日欲諭,日暮今諭,特爲加資。
傳于任㻐曰,領·右相·騎判·判金吾入侍。
領議政金尙魯,判義禁洪象漢,兵曹判書李昌壽依下敎來待矣,傳于任㻐曰,詣閤。
傳于洪良漢曰,兵判入侍。
傳于洪良漢曰,承旨先爲入侍。
傳于任㻐曰,不知國恩之人,置之無用,張齊家族屬,騎曹及諸軍門,今日內一倂除汰事,卽爲分付。
傳于任㻐曰,俄者下敎,兵判已爲擧行乎?問啓。
任㻐,以迎接都監言啓曰,自前勅使,若減各宴,則入京第三日,大臣有請行茶禮之例,今亦依前例備待之意,敢啓。傳曰,知道。
任㻐,以刑曹言達曰,今四月二十七日親臨頒賞時,西廳所任軍官申萬熙,令該曹嶺南沿定配事,榻前下敎,據罪人申萬熙配所單子,纔已入達矣。卽伏聞申萬熙,曾經山羊會萬戶云,係是朝官,移義禁府處之,而臣曹初不審愼之責,在所難免,惶恐待罪之意,敢達。令曰,知道。
任㻐,以刑曹言達曰,西廳所任軍官申萬熙,曾經山羊會萬戶云,係是移義禁府處之,而初不審愼之責,惶恐待罪事。令曰,勿待罪。
文學金尙集書曰,伏以臣,賦性狷滯,文質無當,釋褐五六年,一味蟄伏,不敢爲榮進之計,區區微諒,自知已審,而月前除旨,遽下於東邑歸省之日,繼以馹召遠降,榮光所被,感惶交切。銜恩畏義,冒沒承膺,間嘗昵瞻离光,親聆英音,私心榮幸,粗伸延頸之忱,而祇緣文識陋寡,曾未能闡發經義,裨補睿學,每胄筵講退,自不覺騂面汗背,仰惟睿照,亦已俯燭,而抑臣情私,又有萬萬懇迫者。臣之老母,年迫七耋,而宿抱貞疾,閱歲沈痼,不離床褥,似此情理,夫豈有久離供職之望,而適値睿度愆和,不敢言私,抑情就直,居然月已周矣,卽接衙信,則近因換節之交,風氣乖常,臣母宿病,一倍添劇,食飮全却,眞元益惙。臣於離違之餘,得聞此報,方寸焦灼,按住不得,非不知將攝之中,瀆擾爲罪,而衷情所迫,亦不能自抑,玆敢冒死哀籲,仍尋鄕路,臣情雖慼,臣罪冞增。伏乞睿慈,俯垂矜察,亟令鐫削臣職名,以便救護,仍治臣擅行之罪,以肅朝綱焉。答曰,覽書具悉。爾其勿辭,往護母病焉。
右議政閔百祥箚曰,伏以臣,卽伏聞大朝殿下有特召之命,而臣於昨日,脫着失宜,風氣外襲,渾身灑淅,頭疼如碎,達夜叫苦,有飮輒嘔,自今日午後,一倍添劇,房闥之內,猶難蠢動,趨造召命,其勢末由,玆敢倩人構書,略暴悚蹙之情。乞伏嚴誅,以肅朝綱焉。取進止。答曰,覽書具悉卿懇。卿之所患若此,心用慮念,卿須安心,勿辭善攝焉。
左尹李泰和書曰,伏以臣,以千無能百無似之身,且當衰耗之年,豈足備數於淸朝任使之末,而我大朝殿下拂拭之恩,今古敻絶,拔擢之除,前後相續,數年之間,歷踐名途,罔非溢分而踰涯,又於今年,格外陞擢,出於夢想之所不到,居然致身於宰列,京兆·金吾寵除薦至。臣於是,驚惶駭惑,五內失守,直欲循墻匿影,幸免過福之災,而秖是一則含恩,一則畏義,惟以陳力奔趨,爲少伸忱誠之計,黽勉供職,且數箇月矣。朽鈍之神精,已耗於劇務之繁委,敗殘之筋力,殆盡於公故之洊沓,憊頓無餘,頹廢不振,不能者止,政爲臣今日而道者也。噫,辦職了事,有裨國家,初非臣憃愚所可論,供劇效勞,奔走爲恭,又因衰朽,而無以自强,則一身所被曠絶之恩數,終無以報酬其萬一矣。臣方撫躬自悼,只有橫襟之涕而已,日昨臺達之過去攙說,又添臣難冒之端。臣宜亟上自引之章,哀籲於貳極之下,而適値連日動駕之時,不敢言私,趨參於導駕之列,昨始略控文字,仰暴危懇,而喉司不諒,終至退却。繼以金吾開坐,庚牌下降,而以臣情病,萬無承膺之路,坐犯違慢之科,臣罪至此,尤萬萬矣。伏乞离明,察臣祈免,匪出飾讓,亟許鐫削臣本兼兩職,以便公私,千萬幸甚。答曰,覽書具悉。卿勿過辭,從速察職。
楊州幼學李修亨·李養誠·金一默·李廷仁·金安默·具以遠·李賢齊·李世彬·李世柱·任哲·兪彦容·魚周德·李修顯·任謇·李瓘·魚道海·金允重·李修勉·尹淹·具命柱·吳汲·任褧·李修敏·魚用雨·兪漢禎·李箕顯·姜文遇·李酇·吳偉·姜在寬·李修存·李百祿·閔始大·李修道·趙儀逵·魚周冕·尹東赫·李範躋·申浣·姜在堯·宋煥心·吳儼·姜在寅·申·魚致搏·申在洙·李祥運·柳敏裕·李震崇·李碩運·李鎭默·尹得寅·任保·趙槃·高命聖·曺得雲·李鉉·趙景逵·李猶龍·李致郁·鄭時大·趙命夔·高漢箕·鄭時泰·李世輔·尹觀洙·李修默·禹鼎復·朴泰源·李敬德·李世英·禹鼎銘·李厚奎·吳曄·李光魯·禹鼎祿·李濟英·李光進·趙英漢等書曰,伏以臣等,竊嘗觀自古以來,弘儒碩士之見稱於世者,多矣,或以志節之卓犖,踐履之純篤也,或以問學之精深,文章之淵博也。然而尙其志節者,往往病於簡禮,而見諸踐履者或疎,專其問學者,往往欠於修辭,而發諸文章者或短,故其志節雖高,而或不足於範俗,其問學雖精,而或不足於立言,是必竝四美而無虧,然後方可謂精粗俱該,文質彬彬,而上下古今,蓋亦鮮其人矣。以臣等所覩,記言之,近故徵士臣金昌翕,其庶幾乎。蓋昌翕,資性峻潔,品格淸高,少卽卓然有奇志,一切貨利聲色,初不入其心,當門戶鼎貴之日,已浮雲軒冕,有遐擧物表之想,而及其中罹家禍,矢心自廢,窮山絶壑,鹿豕爲群,草衣木食四十年,晩被旌招之禮,而固守東岡之陂,其高風峻節,澟然絶俗,而在昌翕,此猶粗迹耳。若言其爲學大致,則惟其氣豪而志大也,故少嘗泛濫於詞章莊佛之間,及讀中庸,始悟吾道之在是,遂反之醇如,沿溯姚姒,出入濂洛,靡不咀嚼其言,貫穿其義,而至其發揮論說,尤一以考亭爲準。病世儒拘攣故常,實未有超脫自得,故處靜積久,思索精專,老而喜易,至忘飢渴,高明灑落,默契道妙。近自日用事物之細,遠至陰陽造化之大,內卽身心性情之德,外及古今理亂之原,參互契勘,透徹玲瓏,理事圓融,鮮有礙滯,而眼目旣高,充養愈密,旣不以物慾邪穢,自累,又不以虛僞私吝,自蔽,實與夫濂溪之濯纓,百原之整襟,異世同符,而所造者,蓋深遠矣。是以,夷考其言行,則孝悌通於神明,操履確乎金石,接其胸襟,則月臨萬川也,望其氣像,則壁立千仞也。規模宏大,而綜理微密,節文簡約,而持守嚴謹,坦易而無所藩飾,直截而無所牽礙,雖其闇然自修,不屑以標望自高,而剛健篤實,輝光日新,有不可得以掩者。及其發爲文章,崇深博大,包括百家,而歸宿乎儒道,蒐羅萬象,而根極乎理妙,闡明前經之蘊奧,辯析群言之異同,蓋多發前人之所未發,而其憂世衛道之切,距邪扶正之嚴,一皆於是乎形焉。橫豎錯綜,造極入微,古所稱子厚筆力,殆不是過,而卽其一吟一詠,亦無不邂逅天機,洋洋乎發鳶魚之趣,而驗性情之眞,千載之下,有足想見其所存,吁,亦盛矣。嗚呼,語其遯世無悶,高尙自適,則志節之卓犖如是也,語其存省功深,査滓脫落,則踐履之純篤如是也,語其精思力詣,洞見大原,則問學之精深如是也。語其命辭無差,名理爛熟,則文章之淵博如是也。向所謂竝四美而無虧者,玆豈非其人耶?惟其如是,故光範蓋乎一世,聲名溢乎四裔,勿論親炙覿德之士,至於包羞異調之類,兒童走卒之微,亦皆想其文采,挹其風韻,而亹亹而不已,則凡今之人,其孰不誦其詩而讀其書,高其名而尙其人也哉?若是者,生而皐比之尊,歿而俎豆之奉,自是士論輿誦之所同然。夫孰曰不可,而訖玆遷就,未及擧論於一處祀典者,蓋以朝家,方有令甲,申禁院祠之疊設新創,故趑趄泯默,嚴不敢有請耳。然苟其事異新創,祠非疊設,而在朝家,自不失令甲之意,在章甫,亦可伸崇報之道,則顧亦何嫌,而不一陳暴於貳極之下哉?惟玆臣等所居之鄕,有所謂石室書院者,首祀故相文忠公臣金尙容,故相文正公臣金尙憲,卽昌翕之曾祖若從曾祖也。其後,繼以故相文忠公臣金壽恒,故相文忠公臣閔鼎重,故副提學文貞公臣李端相,故判書文簡公臣金昌協配食,壽恒·昌協,卽昌翕之父若兄也,鼎重·端相,卽昌翕之所嘗從游師表者也。況此院者,昌翕之兄弟,實嘗聯床而講學,絃誦之韻,今猶在耳,而後人之撫迹,咨嗟,久而不衰,頃年昌協之配食,亦由是耳。使昌翕而非其人則已,今昌翕之賢,旣足以光前繩武,一門堂構之美,師友講授之盛,郁郁乎後先相接,而獨不得躋享於其間,則豈非大段闕典而爲士林無窮之憾哉?今若因其故,而追配昌翕,則旣無新創之嫌,又無疊祠之瀆,朝家許之有光,而無罷格之拘,臣等請之有辭,而無犯禁之懼,其於聖朝崇儒之典,後生慕賢之道,有司守法之義,誠可謂上下無欠,而十分允當矣。嗚呼,如昌翕之卓節偉行,高文邃學,眞所謂聖朝之逸民希世之名儒,則方當世敎日下,士風不振之時,所以表章而報祀之者。雖爲之出常格而處之,固不爲過,而今臣等之所請,初非有常格之可礙,而此院之不可無此人,又有如上所陳者,則臣等竊謂,朝家於此,有不容不許,而有司者,亦不必格也,玆敢相率以來,齊籲於九閽之外。伏乞邸下,察此事理,仰稟大朝,俯詢在廷,亟允昌翕配食之請,以光睿德,以幸士林,不勝大願。答曰,覽書具悉。事體重大,故煩稟爲難,爾等退修學業。
左議政李箚子。答曰,省箚具悉。旣慰三軍,何不畢試?已諭於領·右相矣。原書留中。
庚辰四月二十八日酉時,上御熙政堂。領相·騎判·判金吾入侍時,領議政金尙魯,兵曹判書李昌壽,判義禁洪象漢,同副承旨任㻐,假注書金履禧,記事官鄭彦暹·尹師國以次進伏訖。尙魯曰,連日勞動之餘,聖體,若何?上曰,一樣矣。尙魯曰,聖體累日勞攘,而豈如平日乎?寢睡·水刺之節,亦若何?上曰,今則差勝矣。尙魯曰,寢睡,果安寧乎?上曰,安寧矣。昌壽曰,湯劑,連爲進御乎?上曰,進矣。尙魯曰,中宮〈殿〉氣候,若何?上曰,一樣矣。尙魯曰,王世子氣候,若何?上曰,一樣矣。尙魯曰,王世孫氣候,若何?上曰,一樣矣。昌壽曰,近日眼部不安之節,若何?上曰,尙爾矣。上問于象漢曰,張齊白所招,如何?象漢曰,渠以爲北方之人,雖愚蠢,而平生但知不欺君父,代射之人,分明捉之,而劫於刑杖,以誣陷納招,則何以歸見老父云云,而刑推一次,終不遲晩,至二次施威,乃遲晩矣。上曰,昨日決棍時,已知其難矣。然誠若曖昧,則必終始忍杖,何乃一次刑而遽遲晩耶?渠以北道之人,國家待之,如何,而渠何敢如是乎?故召卿等者,意有在也。昔宋太祖,豈不恤民,而爭功之軍,則必梟首而懲礪之,初則欲斬齊白,以礪北人,更思之,人命至重,當下送本道,決棍定配,西北廳,亦自今日罷矣,不罷此廳,則無以爲國矣。尙魯曰,渠之心術雖無狀,若代射的實,則代射者,亦當有罪矣。上曰,齊白旣誣告受罪,則代射者,當自脫矣。尙魯曰,此後愚氓,若以爲代射者亦無罪云,則其弊亦不少矣。上曰,西北人,豈不能自射,而借人代射乎?尙魯曰,此則不可恃也,內地之人,亦有不能善射者也。且齊白,雖强頑,不卽遲晩,如此之人當亂,則或有立節者矣。上曰,不然。欺君者,豈能立節乎?尙魯曰,以一人之故,罷西北廳,豈不惜乎?此廳一罷,則西北之人,似必落莫矣。上命書傳敎曰,噫,西關七邑,北關六鎭人作廳,名曰西北付料,許以料射,時或試射,只取居首一人加資,一人直赴,此乃顧恤邊地之盛意,而其或筵奏,其或書啓,六鎭七邑,遍於北關淸北,其猶不足。嗣服之後,泛濫南關淸南,若此不已,北將至於安邊,西將至於中和,以此之故,邊地久勤沈滯,其或弛張於邊地外武士,則淸南南關之人,不無向隅之歎,故仍而泯默矣。公然惹鬧,互相紛紜,便成爭端,噫,是誰之過?其時請開其路之諸臣,循顔私要譽之致,雖有此事,備局·兵曹一例嚴塞,則豈有此弊?奉使之臣,爲要譽而干請,備局該曹,容易許施,欲一時之生色,起一道之爭端,可謂不審矣。雖然,到此地頭,靑是藍也,南關,雖曰內地,豐沛故鄕,淸南,雖曰內地,武士府庫。今若一倂沙汰,非均視西北之意,故頃者處分,一則重邊地,一則慰內地,可謂至矣,而外地之人,先爲上言,故沙場欲決棍,而因其日暮,令兵判決棍,伊後內地之人又上言,故欲爲一體決棍,問于兵判,不無聞知,只兵判下禁府推考,以警武士,內地外地處分,旣曲盡,其所嚴飭,內外地亦一也,意謂遐方無識武夫,其雖作此,從今以後,復何紛競,其爭,自可止息,可無慮矣。昨聞兵判所奏,付料軍官中有代射者云,故其涉可駭,問之,代射人裵廷玉,受賞次呼名入庭,初則拿入,仍付秋曹,使之嚴査用律,拿出之後,未到外門,忽然覺之,其涉殊常,故更爲拿入後,西北所任軍官及所謂代射二人其名,問于兵曹,所任軍官,西北邊地人,所謂代射者二人,皆西北內地人,予之忽然覺之,卽此也。所任軍官義州申萬熙,拿入問其曲折,則其所對,極涉恍忽,而初則渠以目覩云,而復曰,聞于張齊白,俄頃之間,手脚忙亂,事之無據,莫此爲甚。欲爲施棍,不下一棍,遲晩自服,旣有下敎,何欺幺麽武士乎?事當重棍而參酌,只嶺沿定配。次問北道所任軍官張齊白,辭氣强暴,棍問而不爲直招,申萬熙遲晩之後,渠之恃其本氣,不爲遲晩,節節無狀,故下義禁府,嚴刑鞫問矣。一次猶敢忍杖,其於二次,不下杖而自服,噫,其所爭端,不過一慾字,互相上言,已涉放恣。今番試射,何等慰悅,而乘此機,欲售其憾,是可忍也,孰不可忍也?況齊白,渠之族屬,受恩,若何,而不思報國。其無狀,一也,其敢挾私,其無狀,二也,乘機售計,其無狀,三也,欺君罔上,其無狀,四也,恃强不服,其無狀,五也。惟此一事欺君罔上,足爲一律,況有五者乎?初則下送北兵營,大張軍威回示後,梟首轅門,以礪北塞之人,而十分參酌,下送北營,陳軍威回示三軍後,決棍三十度,三水府限己身充軍。噫,昔年愛恤西北之聖意,猗歟盛哉,則雖一郡一人,可謂加不得減不得者,而因下狹私,公然增加,以致于此,是誰之咎?往事,雖不可說,到此之後,隄防不可不嚴,後弊不可不杜。易曰,履霜堅氷,至于今欺君逞憾,奚比霜也?今不處分,日後內試射時,居首施賞之掣肘,卽第二件事也。今日外地之人,以代射誣陷,而欲售計,日後內地之對擧逞憾,必倍于此。噫,昔年慰悅之意,今反爲樹隙,今來武士,其猶若此,來頭武士,亦將各隨其地而相爭,今之爲百者,將至于萬,若此不已,付料廳,非慰悅之廳,將作尋戟之廳。噫,以書生之筆,作黨弊國,況武士乎?不可不防微杜漸,此亦細事,欲爲慰悅,而反爲相呑,一弛一張,亦人君之造化也。其習不可不抑,君綱不可不樹,成多而處分,亦不若早,予之尤爲痛駭者,渠等亦朝鮮武士也,不思昔年之盛德,乃敢逞私而欺君也。西北付料廳,自今日特罷其名,以示嚴懲礪之意。噫,今觀所爲,豈特張齊白·申萬熙二人也?內外之人,其皆無狀矣。連日殿坐,氣雖憊薾,事當下軍令,親臨沙場,此等武士,一倂回示三軍,重棍後,當日內逐送,使遐方武士,少知有國有君,而只罷廳名者,豈衰耗而然乎?亦體昔年之意也,若復有作梗者,莫曰君老,劊刺手之刀不鈍矣。宋太祖雖仁厚立國,爭功之士,不貸矣,復爲下敎,使西北武士,莫犯軍律焉。上曰,注書出去,宣傳官召入。臣履禧承命趨出,與入直宣傳官入侍,上曰,宣傳持標信,往光熙門留鑰,張齊白出送然後,下鑰。尙魯曰,張天用,可用之人,而方沈滯在鄕,邊地守令擢用,似好矣。上命書傳敎曰,前府使張天用,今聞瓜滿後,徑歸本鄕云,頃見其人,特敎之後,一府使而止,則豈錄用之意哉?日後邊地防禦使有闕代,卽爲錄用事,分付吏曹,其前先擬內將事,一體分付兵曹。上曰,李萱事,何以爲之耶?尙魯曰,凡用人,自上待之太過,則其志濫矣。漸次成就加用,似好矣。上曰,所奏誠好矣。上曰,判金吾往該府,以傳旨辭意,曉諭後,卽爲出送齊白,可也。上曰,近來將才絶無,誠可悶矣。尙魯曰,近來新進武弁,臣多見之,而無一可任爲將者矣。上曰,玄永祚,考講時見之,則身手頗好矣。尙魯曰,然則用之,何難乎?上曰,姑置之,渠科擧若蹉跎,則勸武用之,可也。諸臣以次退出
庚辰四月二十八日戌時,上御熙政堂。承旨入侍,兵判追後入侍時,同副承旨任㻐,注書金履禧,記事官鄭彦暹·尹師國以次進伏訖。上命書傳敎曰,史官纔到熙仁門,命承旨入侍,而中官聽若不聞不傳,當該中官,越捧三等。上命書傳敎曰,相箚之到三日,中官混置不奏,事之無據,莫此爲甚。當該中官,令該府處之,而中官之慢蹇若此,不可尋常處之,過一朔後勘律。上曰,兵判入侍。臣履禧趨出,與兵曹判書李昌壽進伏,上下問西北廳付料人額數。諸臣以此退出。
上在昌德宮。常參以代理停,經筵停。
李思觀達曰,備邊司郞廳來言,今日,賓廳坐起日次,而睿候方在調攝中,頉稟。令曰,知道。
任㻐達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
任㻐達曰,明日常參,日食齋戒相値,頉稟。令曰,知道。
以承傳色口傳下敎曰,西北廳付料軍官輩,不知昔年之恩,負今番試才之意,此不足道,而以此觀之,無所不爲,若有闕門外或備局或騎判家,作駭擧之事,分付騎判,以龍虎營標下軍,竝驅送於訓鍊院,卽爲來奏,則當殿坐後用軍律,以此分付。
任㻐達曰,持平金養心引避,已至多日,尙未處置,連日監察茶時,俱涉未安。除在外外,大司憲鄭弘淳,掌令具壽國竝卽牌招,以爲處置之地,何如?令曰,依。
又以達曰,大司憲鄭弘淳牌不進,執義金元行,掌令李光溭在外,具壽國牌不進,持平金養心引避退待,一員未差,今日以監察茶時之意,敢達。令曰,知道。
任㻐,以弘文館言啓曰,本館上番,連日姑降入直,事甚未安。修撰金應淳,旣已帶職蒙宥,卽爲牌招入直,何如?傳曰,允。
又以啓曰,日食日無他事故,則親臨救食一節,臨時取稟,擧行事,前已定式矣。來五月初一日酉時,日有食之,親臨救食一節,何以爲之?敢稟。傳曰,權停。
又以迎接都監言啓曰,卽接遠接使移文,則副勅本有眼病,行路添劇,願見行中醫官,看察病情,故入送問疾官,使之看病後,以黃柏膏劑給云矣。在前如此之時,有別遣問慰使之例,令政院稟旨差送,何如?傳曰,允。
又以啓曰,因迎接都監草記,副勅有眼病,行路添劇,問慰使,令本院稟旨差出事,允下矣。問慰使,令該曹差出,卽爲發送,何如?傳曰,允。
又以兵曹言啓曰,臣昌壽,依傳敎進龍虎營,三水府充軍罪人張齊白,金海府定配罪人申萬熙捉來,西北別付料軍官等,一體招致,以傳敎辭意及特罷廳名之意曉諭後,張齊白,出付金吾書吏,使之押去,而傳敎,別爲謄書,分給西北武士之意,敢啓。傳曰,知道。
又以訓鍊都監言啓曰,依傳敎張齊〈白〉家族屬本局哨官張齊斗,汰去之意,敢啓。傳曰,知道。
李思觀,以禁衛營言啓曰,來五月當十番右部後司屬全羅道五哨軍兵逢點實數六百五十二名,旣爲點閱整齊,來五月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來七月當十一番後部前司屬慶尙道五哨軍兵,來六月二十五日,京中逢點,依例準二朔立番之意,本道監·兵使處,預爲知委,何如?傳曰,允。
任㻐,以御營廳言啓曰,依傳敎張齊〈白〉家族屬本廳哨官張宅夏,汰去之意,敢啓。傳曰,知道。
李思觀,以御營廳言啓曰,本廳來五月六月兩朔應立後部中司屬京畿右道三哨,黃海道二哨合五哨軍兵六百七十名,已爲逢點整齊矣,五月初一日,與左司軍兵替代後,舊軍放送之意,敢啓。傳曰,知道。
又以御營廳言啓曰,本廳來七月八月兩朔應立後部右司屬黃海道五哨軍兵,六月二十五日京中逢點,與中司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
任㻐,以義禁府言啓曰,今此勅使在館時,三門把守假都事三員,令該曹預爲差出,以爲習儀時分差之地,何如?傳曰,允。
又以義禁府言達曰,刑曹達辭內,今四月二十七日親臨頒嘗時,西廳所任軍官申萬熙,令該曹嶺南沿定配事,榻前下敎,而罪人申萬熙,曾經山羊會萬戶,係是朝官,移本府處之事,達下矣。申萬熙,慶尙道金海府定配,依例發遣府羅將,押送配所之意,敢達。令曰,知道。
上在昌德宮。常參以代理停,經筵停。
酉時,日有食之。
李應協達曰,明日勅使習儀,再明日國忌齋戒,三明日正日,此三日常參,頉稟。令曰,知道。
藥房提調臣李昌壽,副提調臣李應協啓曰,伏未審日間,聖體調攝,若何,寢睡·水刺諸節,亦何如?劑入湯劑,已盡於昨日,臣等率諸御醫入侍,診察聖候,議定繼進當否,爲宜。臣等不任區區伏慮,敢來問安,竝此仰稟。答曰,知道。氣則一樣,湯劑五貼加劑以入,下敎日入侍,宜矣。
中宮殿,藥房口傳問安。答曰,知道。
李應協達曰,右承旨鄭尙淳,今日不爲仕進,卽爲牌招,何如?令曰,依。
任㻐達曰,持平金養心,引避退待,已至多日,尙未處置,事甚未安。除在外,牌不進令旨未下外,大司憲鄭弘淳,卽爲牌招,以爲處置之地,何如?令曰,依。
鄭尙淳達曰,大司〈憲〉鄭弘淳牌不進,執義金元行,掌令李光溭在外,具壽國令旨未下,持平金養心引避退待,一員未差,今日以監察茶時之意,敢達。令曰,知道。
傳于鄭尙淳曰,晝講,過勅使後更稟。
鄭尙淳,以兵曹言達曰,明日迎勅習儀時,本曹堂上一員,當以侍衛進參,而參判金善行,參議李萬宗俱有身病,不得進參,參判·參議竝待開門牌招,以爲進參之地,何如?令曰,依。
上在昌德宮。常參以代理停,經筵停。
午時,日暈。
下直,德浦僉使尹衡,西北僉使高世喆,智島萬戶劉宗翼,馬梁僉使全有禮,廣梁僉使崔尙郁,安興僉使全命佐,舒川郡守李纘徽,平薪僉使李仁培,吾叉浦僉使金尙培,許沙僉使鄭運杓。
任㻐達曰,大司憲鄭弘淳牌不進,執義金元行,掌令李光稷在外,一員未差,持平金養心引避退待,一員未差,今日以監察茶時之意,敢達。令曰,知道。
又達曰,持平金養心引避退待,已至屢日,尙未處置,連日監察茶時,俱涉未安。大司憲鄭弘淳,卽爲牌招,何如?令曰,依。
鄭尙淳啓曰,端午帖製述人,旣已抄啓,大提學金陽澤,待明朝牌招,使之出韻科次,何如?傳曰,允。
又啓曰,端午帖製述人中時無職名人員,令該曹口傳付軍職,何如?傳曰,允。
傳于李應協曰,俄已下敎挾侍,而前後廂待令已久,行禮卽速擧行,雖習儀,凡節次勿爲草草,依正日例擧行事,申飭。
傳于鄭尙淳曰,勅使入來後,先後廂卽爲解嚴。
鄭尙淳啓曰,今此勅使接見時說話,依例書入,而或不無未盡之處,令廟堂增刪,以備睿覽,何如?傳曰,允。
傳于任㻐曰,入直注書待令,騎馬三匹卜馬二匹立之。
任㻐,以都摠府言達曰,副摠管金聖遇以濬川所儀軌修正事,今日晝仕出去,而逐日仕進,煩達未安,入番間依例除草記往來之意,敢達。令曰,知道。
備忘記,傳于任㻐曰,今下弓矢,西北僉使高世喆,廣梁僉使崔尙郁等處給送。
鄭尙淳,以弘文館言啓曰,本館上番,屢日姑降入直,事甚未安,副修撰李商芝,由限已過,卽爲牌招入直,何如?傳曰,允。
又以禮曹言啓曰,奉元寺定界以給事,傳敎矣。發遣本曹郞廳,與懿昭墓守衛官,西道參軍眼同,自原垓子西退百餘步,定爲新垓子界限之意,敢啓。傳曰,知道。
又以禮曹言啓曰,今五月初九日,儲慶宮·毓祥宮夏享祭香祝親傳,取稟,有奉敎敬依之敎矣。儀註當爲磨鍊,而傳香處所,以何殿擧行乎?敢稟。傳曰,仁政殿擧行,若値餞勅,當攝行矣。
又以吏曹言啓曰,今五月初五日,行宗廟各陵殿端午祭獻官,實無推移分排之路,不得已刑官通融塡差之意,敢啓。傳曰,知道。
任㻐,以兵曹言啓曰,今此迎勅擧動時,領軍之將,不可不備員。兼司僕將一員未差之代,卽爲口傳差出,以爲備員侍衛之地,何如?傳曰,允。
鄭尙淳,以司饔院宴享廳郞廳,以檢擧提調意啓曰,今日仁政殿宴享習儀時,先行茶禮習儀,而館所茶禮習儀,則例於翌日設行於宴享廳矣,以國忌齋戒權停之意,敢啓。傳曰,知道。
又以迎接都監言啓曰,卽接遠接使移文,則因勅使送言,沿路各站朝茶啖停減云矣,敢啓。傳曰,知道。
任㻐,以義禁府言達曰,江原監司狀達據,刑曹粘目內,伊川前府使金尙重,移本府處置之事,達下矣。金尙重下去京畿朔寧地云,依例發遣府書吏,拿來,何如?令曰,依。
又以義禁府言達曰,時囚罪人保寧前縣監李斗運,照律決杖事,達下矣。所當決杖,而法典內極熱時,贓盜外,杖一百以下收贖云,李斗運,杖一百收贖放送,何如?令曰,依。
又以漢城府言啓曰,因張鳳祥上言,兵曹覆啓內,近來拯活,虛實相蒙,其矣呼籲,有難準信,令京兆詳査啓聞後稟處事,啓下矣。更加査實後,別單以啓,令該曹依例稟處,何如?傳曰,允。
兵曹口傳政事,以張天用爲兼司僕將。
兵曹判書李昌壽上書曰,伏以臣,近患毒感,浹旬彌留,而自力奔走,不敢少休,又於昨日藥院候班,扶舁入參,以致諸症陡劇,肥烘如火,頭疼如鑽,膈痞而呼吸未通,胃敗而嘔泄交作,僵臥床玆,不省四到者,已越宿矣。念臣,尫羸叨此劇任,驅策陳力,恰過半年,尙今支吾,曾所不意,表氣爲祟,積瘁兼發,實非偶然感傷之比。當此動駕在邇之時,强起陪扈,萬無其望,如不早賜變通,必致臨時狼狽,玆不得不構成短章,疾聲哀籲於睿慈之下。伏乞特垂鑑燭,亟令先遞臣本兼諸任,仍治臣瀆擾之罪,以幸公私,不勝幸甚。答曰,覽書具悉。卿勿過辭,從速行公。
江原監司金孝大上書曰,伏以天休滋至,景運無疆,我大朝殿下封爵謝恩之年,一甲重回矣。臣民頌忭,曷有其極?仍伏念臣,猥以無私,偏荷隆造,拔之蔭吏之中,委以方岳之重,揣量人器,豈有一分堪承之望,而聖飭屢勤,微諒莫遂,終不免黽勉冒赴,循省愧惶,至今靡容。至若特許眷率,尤是格外異恩,咫尺前席,溫音鄭重,臣是何人,寵眷至斯,以養以祭,莫非洪私,非臣隕結所可圖酬。噫,人臣之遭遇盛際,受恩深厚者,今古何限,而豈有如臣之百無一長,而僥冒至此者哉?日月之明,恐有遺察,雨露之澤,若偏一物,臣豈不欲感激銘鏤,竭誠自效,而其奈才性庸下,識慮淺短,受任六朔,一味憒憒,設施振刷,固無可言,而尋常簿會,輒患疎謬,以此而尙可望彈壓旬宣之責也哉?抑臣私義,又有所惶蹙不自安者,曩於待罪水原也,不自量度,冒當改量,畢竟僨誤,終至改査之擧,論臣罪戾,合被重誅。又於頃者,以江陵·平海失火民人稅布停退事,狀請,而當停數目,略未別白,致勤問備之罰,其觸事疎暗之失,於是益著。私心悚恧,尤當如何?以此以彼,俱難晏然蹲冒,宜卽控章自列,冀被誅譴,而向於巡路,素患膈痞之病,挾感重發,症情危惡,未免中路徑還。首尾數旬,幾殊僅甦,春巡之仍停,營務之多滯,無往非罪,而申籲文字,亦末由隨意自治,今始力疾構書,仰暴衷懇於貳極之下。伏乞睿慈,俯諒臣病狀之難强,才分之不逮,亟令鐫遞,仍降威罰,以安私分,以肅公紀,不勝幸甚。答曰,覽書具悉。邦慶無疆,聖上封爵謝恩之日,重回,歡忭曷有其極?卿其勿辭,調理察職。
左議政李箚子曰,伏以臣,罪積曠職,病在濱死,惟威譴是俟,一切世事,都無省覺,卽因朝報,始伏聞以張齊白事,處分至嚴,本事顚末,雖未得詳,而乘機含憾,情節巧惡,宜聖上之深惡痛嫉,置之重律,以礪末路也。天地造化之默運,有非愚夫淺識所可窺測,而第伏念西北廳之設,本出於爲遠人深長之謨,凡其來赴入屬者,固未必兩界豪俊,可能爲國家用,然其爲聳動收拾之方,則誠不尋常矣。彼裹足千里,忍饑寒歷歲年,以冀幸末宦者,皆以寸祿爲命,其情可矜,而生於絶塞之外,視王城爲依歸之所者,賴有此耳。今忽罷其廳,逐其人,景色愁沮,道路傷歎。臣伏覩聖化旁達,無物不遂,下至蛸蝡之微,莫不咸囿於太和之中,而獨此輩,棲遑狼狽,比如雨露旣濡,草木皆春,而遽以霜雪加之,是豈天地生物之仁也哉?且其近百武士,豈盡齊白,而今乃一切視之以齊白,則又豈無抱冤鬱而莫伸者乎?臣嘗以三南人才之未克收用,敢進廣搜之議矣。三南已旣不能得,而又復與西北而失之,遐方絶徼,數十年收養之人,竊恐一朝渙散,則豈不可惜哉?且其族屬除汰之敎,又未免過中矣。雖在凶孽族戚,苟非同惡,則朝家之擧用,未或有礙,至於軍門,初非顯仕。況其心不必盡與齊白同,則豈可一例罪之,而不少差別乎?齊白則聖明固已處決矣。其外諸人,竝命齊會一處,洞諭嚴飭,明示好惡之意,則雖平日與齊白無異者,將必頓然悔恨,仰體國家之恩,若其有異者,亦當加意勉戒,以不負聖主優恤之澤矣。易曰,包荒,詩曰,不大聲以色,惟聖慈體念二經,更加三思,是臣愚區區之望也。臣病未登筵,敢煩文字,僭猥狂妄,無所逃罪。伏乞特施寬恕而省覽焉。取進止。答曰,噫,夙夜一心,武士軍民,而今者之擧,渠等釀成,爲國體爲國綱,今卿此箚,爲卿慨歎焉。仍傳曰,遣史官傳諭。
應敎鄭光漢上書曰,伏以臣,於日前,忽伏奉侍講官除命,牌旨繼降,屢逋是懼,謹已祗肅持被,而念臣前後叨館職,而登法筵者,亦旣屢矣。空疎短拙,已蒙聖鑑之俯燭,臣不敢費辭覶縷,惟是以文學,則幾不辨於杕杜,以疾病則殆無間於矇瞽,投置冗散,乃分之宜,而猶且有除輒應,冒進不已,靜言思之,赧在中心。矧今所叨,視前稍別,因仍蹲冒,私義尤恧。且臣於直中,猝得毒感,渾身灑淅,咳喘苦劇,頭目眩而如墜煙霧,肢節搐而若被砧杵,達宵叫楚,頃刻難支,苟不及今調治,誠不無汚穢淸禁之慮,玆敢疾聲哀籲於貳極之下。伏乞离明,許臣鞶帶之褫,治臣瀆擾之罪,以便調息,以肅朝綱,不勝幸甚。答曰,覽書具悉。爾其勿辭,調理察職。
上在昌德宮。常參以代理停,經筵停。
自昧爽至辰時,有霧氣,辰時,日暈。
任㻐達曰,大司憲鄭弘淳牌不進,執義金元行,掌令李光稷在外,一員未差,持平金養心引避退待,一員未差,今日以監察茶時之意,敢達。令曰,知道。
鄭尙淳達曰,左副承旨洪良漢,今日不爲仕進,卽爲牌招,何如?令曰,依。
任㻐達曰,持平金養心引避退待,已至累日,尙未處置,連日監察茶時,俱涉未安。除在外外,大司憲鄭弘淳,卽爲牌招,何如?令曰,依。
鄭尙淳啓曰,今此頒敎文,令藝文提學製進事,命下矣。藝文提學黃景源,待明朝牌招,使之製進,何如?傳曰,允。
以洪景顔爲假注書。
洪良漢達曰,事變假注書任光鉉,身病猝重,勢難察任,今姑改差,何如?令曰,依。
傳于鄭尙淳曰,問禮官入侍。
兵曹口傳政事,副司果李萬育·李厚達·李普觀·李運海·李命植·李壽勛·李瀰·洪樂命·安杓·李宅鎭·李仁培·鄭昌聖·南玄老·鄭昌順·李顯泰·權穎·徐有良·朴志源·鄭枋·金蓍耉·邊得讓·蔡緯夏·鄭述祚·洪述海·趙台命·柳敍五·李世演·洪相直·元啓英·朴漢暉·李之晦單付,副司正朴取源單付。
鄭尙淳,以吏曹言啓曰,今此端午祭,宗廟各陵殿典祀官兼大祝,皆以侍從塡差,而時無職名人員,令該曹口傳付軍職,何如?傳曰,允。
又以吏曹言啓曰,今五月初五日,行懿昭墓端午祭獻官,以前承旨洪樂性塡差事,曾有下敎矣。時無職名,令該曹卽爲口傳付軍職,何如?傳曰,允。
兵曹口傳政事,副司直洪樂性,副司果張淀·李堉單付。
鄭尙淳,以承文院官員,以都提調意啓曰,日食已過矣。禮部回咨,依例撰出,別定禁軍,給馬下送于義州府,使之傳給鳳城將,轉送于北京,何如?傳曰,允。
副修撰李商芝上書曰,伏以臣,得蒙恩暇,省護母病,感戴洪私,圖報無地,第臣母病,不但一時輪感,宿症仍以層加,今至多日,少無所減。目下情理,萬萬焦迫,而臣又猝得似瘧之疾,寒熱交作,頭疼如碎,嘔泄兼發,昏眩不省,湯焫無效,喘喘叫死,顧今症勢,時月內起動,實無其路。此際以上番屢日姑降,天牌下臨,而母病旣難暫時離捨,賤疾亦如是危劇,萬無承膺之望,玆敢略控短章,仰伸疾痛之號。伏乞离明,俯賜矜察,亟削臣職,俾便救護,仍得調治,以被生成之恩,不勝幸甚。答曰,覽書具悉。爾其勿辭,俟少間,先察職後護焉。
庚辰五月初三日申時,上御宣政殿。問禮官入侍時,問禮官鄭遠達,左副承旨洪良漢,記事官任希孝·鄭彦暹·尹師國以次進伏。上曰,儀注中三件事,勅使竝許聽施乎?鄭遠達曰,皆爲聽施,而以闕庭二字,勅使輩必欲改之,故改以皇庭矣。上曰,上·副勅爲人,何如?遠達曰,館所祗迎時,始得見之,而上勅以蕃王出來云,年纔三十餘,其爲人頗暸暸,副勅則鬚髮已白,似已老矣。上曰,聞禮判所奏,上勅爲人,頗勁勁云然否?遠達曰,似然云矣。於鳳城,自前留一日出來,故今番徐宗孟懇請留之,而以二十二日不吉,必於二十一日,倍道出來,以此擧行之事,多有窘急云矣。上曰,遠接使以下,皆得無事還朝耶?遠達曰,皆無事還歸矣。上曰,其節樣,何如?遠達曰,通官言內以爲,節鉞,重於勅書,宜出差員云,故箕伯以土校之精俊者,擇出代差員,例持節立來矣。上曰,其節見之否?遠達曰,未及見之矣。良漢曰,以古史看之,持節云者,必手持之物,而其製樣似短矣。上曰,還爲持去乎,仍置而去乎?遠達曰,聞渠輩言,以爲送節於本國云矣。上曰,古則持節而來,今番則送節於此矣。良漢曰,上番翰林,不卽待令,追後入侍,推考,何如?上曰,旣已入來,勿推,可也。諸臣以次退出。
上在昌德宮。常參以代理停,經筵停。
洪良漢達曰,大司憲鄭弘淳牌不進,執義金元行,掌令李光稷在外,一員未差,持平金養心引避退待,一員未差,今日以監察茶時之意,敢達。令曰,知道。
鄭尙淳達曰,明日常參,取稟。令曰,停。
洪良漢達曰,持平金養心引避退待,已至多日,尙未處置,連日監察茶時,俱涉未安。除在外外,大司憲鄭弘淳,卽爲牌招,何如?令曰,依。
李應協達曰,注書李性遂,卽爲牌招,何如?令曰,依。
任光鉉改差,代以朴道天爲事變假注書。
傳于洪良漢曰,中官具都薛里,竝一體放送。
洪良漢,以都摠府言啓曰,今此迎勅擧動時,侍衛不可不備員。摠管二員未差之代,令該曹以在京無故人,口傳差出,以爲備員侍衛之地,何如?傳曰,允。
又以備邊司言啓曰,因政院啓辭,勅使接見時說話,依例書入,而令廟堂增刪,以備聖覽事,允下矣。就政院書入措語,略加修潤,還送政院,改書以入之意,敢啓。傳曰,知道。
又以迎接都監言啓曰,卽接遠接使移文,則今此勅使仁政殿接見時,所持來黃節一柄,交與通官,只揷於機上事,纔已停當,而停當文字,謄送都監矣。所揷機子,精造以待之意,分付該所,而停當文字,謄書以入之意,敢啓。傳曰,知道。
兵曹口傳政事,以靈川君壄爲都摠管,洪樂性爲副摠管。
鄭尙淳啓曰,卽者校理洪趾海以其親病,陳書徑出,原書以國忌正日,纔已退却矣。所當直捧禁推傳旨,而此與無端徑出,有異,推考警責,何如?傳曰,允。
上在昌德宮。常參以代理停,經筵停。
鄭尙淳達曰,勅使回還間常參,頉稟。令曰,知道。
洪良漢達曰,大司憲鄭弘淳牌不進,執義金元行,掌令李光溭在外,一員未差,持平金養心引避退待,一員未差,今日以監察茶時之意,敢達。令曰,知道。
又達曰,持平金養心引避退待,已至累日,尙未處置,連日監察茶時,俱涉未安。大司憲鄭弘淳,卽爲牌招,何如?令曰,依。
傳于李永暉曰,明日出宮時刻三嚴,以辰初一刻爲之。
李應協啓曰,明日迎勅擧動時,何承旨留院乎?敢稟。傳曰,左承旨留院。
洪良漢啓曰,事變假注書朴道天,時無職名,令該曹依例付軍職,冠帶常仕,何如?傳曰,允。
傳于李永暉曰,頒赦百官加爲之,明日一依前例擧行,藝學今日牌招,赦句書入。
又傳于李永暉曰,雜犯以下竝宥赦文,今日內安寶。
注書任希孝病,代以李宗榮爲假注書。
李應協,以吏曹言啓曰,今此獻陵端午祭獻官,以行副司直尹坊,都預差行副司直金時默,啓下矣,尹坊稱以在外,金時默謂有身病,終不入來,不得已以行副司直南泰會,更爲改付標以入,而莫重受香,如是遲滯,事極萬萬未安。宜有警責之道,而本曹請推之外,他無可施之罰,何以爲之?敢稟。傳曰,只推。
洪良漢,以兵曹言啓曰,新除授兼司僕將張天用,時方在鄕,未及上來云,當此動駕之時,領軍之將,不可不備,而旣已奉承傳擬差,不敢循例變通,何以爲之?敢稟。傳曰,許遞,其代卽爲口傳差出。
兵曹口傳政事,以沈仁希爲兼司僕將。
洪良漢,以訓鍊都監言達曰,卽者左部左司左哨軍安世最來告內,樂林君以工匠事,招致論價之際,怒其多寡之不如意,使其奴子,以眞木圓杖,重打二十度,被傷狼藉云,故捉來其奴子,査問事實,則果如世最所告矣。本營砲手,卽輦下親兵也,雖有罪犯,移送法司,進來推治,卽法例也,而因一微細事,以法外圓杖,私自亂打,至於重傷,事未前有,誠極驚駭。樂林君埏,令該府拿問嚴處,何如?令曰,依。
又以兵曹言啓曰,禁軍別將李泰祥身病猝重,勢難察任,當此動駕之時,合有變通之道,今姑改差,何如?傳曰,允。
兵曹口傳政事,以金聖遇爲禁軍別將。
以承傳色口傳下敎曰,莫重迎勅,身爲中官在外,安厚徵記過。
雲寶劍望,傳于洪良漢曰,以之次人爲之。
洪良漢,以司僕寺內乘,以一二提調意啓曰,今此迎·送勅及館所擧動時,內乘不可不備員,而內乘郭禎垕,受由下鄕,時未上來,假內乘一員,卽令該曹口傳差出,送勅後減下,何如?傳曰,允。
兵曹口傳政事,以柳達源爲假內乘。
洪良漢,以吏曹言達曰,敦寧都正洪重厚戶奴呈狀內,矣上典本來痰火之疾,近添毒感,全廢寢啖,時月之內,萬無起動之勢,斯速入達遞改云。身病旣如是危重,則不可强令察任,依例改差,何如?令曰,依。
又以迎接都監言啓曰,卽接遠接使移文,則勅行初吹卯初,二吹卯正,三吹辰正書出矣,敢啓。傳曰,知道。
又以迎接都監言啓曰,卽接遠接使移文,則今此勅使齎來紬緞三十一疋,使譯官韓致洪,領送都監矣。依前例盛於彩輿,明日迎勅前,預置闕中,行禮後與誥命同入之意,敢啓。傳曰,知道。
又以迎接都監言啓曰,卽接遠接使移文,則勅使以爲,儀註中勅使二字,高行書之,小呼萬歲之萬歲二字,乃是祈祝皇帝之意,則低行連書,於心不安,前例,雖爲連書,今番則別行擡書事,縷縷爲言,累次往復,終不回聽云。萬歲二字,本非高行可書者,而勅使別生意見,如是爭執,此不必相持之事,只勅使所見件儀註中萬歲二字,依其言擡行書送之意,分付該曹,何如?傳曰,允。
又以兵曹言達曰,慶熙宮衛將崔鶴齡,素患痰癖之症,近甚添劇,旬月之內,無望供職,呈狀乞遞,病狀旣如此,則不可等待其差復,今姑改差,何如?令曰,依。
敎中外大小臣僚·耆老·軍·民·閑良人等書。王若曰,翟儀居體,光被端闈,鸞誥疏封,喜溢宗國。寅承懿慶,敬稱彛章。念眇躬紹烈祖之休,而暮齡資哲妃之助。奏嘉止於文母之寢,斯正大倫,贊孝思於昭考之庭,聿中令度。珩佩靚穆,佇交警於德音,褘衣肅雝,與共將於禋事。陽煇賴以永耀,柔敎從而丕熙。自床琴之聲闃應門,而六宮待帝子之聖,迨筐藻之禮見淸廟,而九服歌天妹之仁。祗率典常,遂請誥命。繢總備珠軒之飾,名數旣隆,紫廷徼金冊之榮,奔走是亟。儼然使華之狎至,爛乎制詞之遠頒。錦采炫鮮,奉茝函而凱澤旁洽,璽書優渥,啓芝泥而景雲下融。籲告輒勤,申一邦俟命之意,寵靈遄降,荷四牡宣詔之恩。龍光所施,蠕動胥悅。八埏流峙,咸資博厚之功,百郡垢瑕,溥霑滌蕩之惠。自本月初六日昧爽以前,除謀反大逆,謀叛,子孫謀殺毆罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚,强竊盜外,雜犯死罪以下,徒流付處,安置充軍,已至配所,未至配所,已發覺,未發覺,已決正,未決正,咸宥除之,敢以宥旨前事,相告言者,以其罪罪之,在官者各加一資,資窮者代加。於戲,縟禮則終始竝吉,庶見邇遐之同歡,徽猷則內外相成,式賴陟降之敷佑。故玆敎示,想宜知悉。藝文提學黃景源製進。
上在昌德宮。常參以代理停,經筵停。
午時未時,日暈。
洪良漢達曰,大司憲鄭弘淳牌不進,執義金元行,掌令李光溭在外,一員未差,持平金養心引避退待,一員未差,今日以監察茶時之意,敢達。令曰,知道。
中宮殿,藥房口傳問安。答曰,知道。
藥房提調李昌壽,副提調李應協啓曰,伏未審日間,聖體調攝,若何,寢睡·水刺諸節,亦何如?劑入湯劑,已盡於昨日,臣等卽與諸御醫,趁動駕前入侍,診察聖候,議定繼進當否,爲宜。臣等不任區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。
洪良漢達曰,持平金養心引避退待,已至累日,尙未處置,連日監察茶時,俱甚未安。除在外外,大司憲鄭弘淳,卽爲牌招,何如?令曰,依。
又啓曰,頒赦百官加爲之〈事〉,命下矣。未承受推考傳旨及徽旨,自本院依例爻周之意,敢啓。傳曰,知道。
傳于鄭尙淳曰,館伴都監堂上入侍。
大駕入慕華館幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。朝廷二品以上·六曹口傳問安。答曰,知道。
陳賀罷後,政院·玉堂·藥房口傳問安。答曰,知道。
任㻐啓曰,臣承命馳往館所問安,則上·副勅以爲,俄接陪宴,半日爲勞,心甚不安,又遣近侍,如是慰問,不勝感激云矣,敢啓。傳曰,知道。
鄭尙淳啓曰,勅使館所接見時說話,依例書入,而或不無未盡之處,令廟堂增刪,以備聖覽,何如?傳曰,允。
傳于鄭尙淳曰,百官入來後,三嚴皆以單嚴入之。
又傳于鄭尙淳曰,百官見官禮後,卽當入來,而君父在小次之時,偃然休息乎?紀綱解弛,申飭。
傳于任㻐曰,明日動駕時,軒架鼓吹,初勿擧行事,分付。
有政。吏批,判書韓翼謩進,參判徐志修病,參議金尙喆病,右副承旨李思觀進。啓曰,新除授通禮院相禮朱炯質,內贍主簿沈鏞除授後,過限未肅拜,竝依例改差,何如?傳曰,允。以沈墢爲大司諫,柳思欽爲司諫,朴海潤爲掌令,權穎爲持平,李仁培爲正言,洪樗爲敦寧都正,朴孝參爲典籍,李宜馣爲兼司書,徐命天爲兼西學敎授,兪漢喆爲慶基殿參奉,海恩君槤爲謝恩使,徐命臣爲副使,趙爲書狀,金鍾秀爲戶曹正郞。伴送使單韓翼謩。
兵批,判書李昌壽進,參判金善行侍衛,參議李萬宗守宮,參知權噵入直,右副承旨李思觀進。副護軍金夏九·洪重厚·尹彝復,副司直李齊華,副司正朴道天·李存正單付。
任㻐,以吏曹言啓曰,在前頒赦時,例有別歲抄書入之事矣。今則何以爲之?敢稟。傳曰,依例爲之,而凡諸蕩滌,依昨年六月例擧行,居中居下,一體蕩滌。
李思觀,以兵曹言啓曰,在前別歲抄時,有準期不敍書入之例。今番則何以爲之乎?敢稟。傳曰,依例書入。
鄭尙淳,以迎接都監言啓曰,勅使到紅箭門,家丁十二名使之落後,先入館所矣,敢啓。傳曰,知道。
任㻐,以迎接都監言啓曰,卽者勅使來入館所矣,敢啓。傳曰,知道。
又以迎接都監言啓曰,勅使館所茶啖,依例排入之意,敢啓。傳曰,知道。
又以迎接都監言啓曰,勅使卽入館所,各色郞廳,輪回直宿之意,敢啓。傳曰,知道。
又以迎接都監言啓曰,卽者差備譯官來言,上勅率家丁二名,登明雪樓云矣,敢啓。傳曰,知道。
又以迎接都監言啓曰,卽者使差備譯官,百官及都監堂郞,當爲見官禮之意,言于勅使,則勅使以爲,見官禮一倂停免云矣,敢啓。傳曰,知道。
又以迎接都監言啓曰,卽者差備譯官來言,勅使以爲待令進止官,竝退送云矣,敢啓。傳曰,知道。
又以迎接都監言啓曰,卽者差備譯官來言,勅使以爲,三田渡不爲出往,碑文前後面淸·漢書各七件,謄書以來云,故依其言分付承文院·司譯院,使之精寫入給之意,敢啓。傳曰,知道。
又以迎接都監言啓曰,卽者差備譯官來言,勅使以爲,開閉門鼓吹云矣,敢啓。傳曰,知道。
又以迎接都監言啓曰,卽者差備譯官來言,勅使以爲,間日入給別雌牛減除云矣,敢啓。傳曰,知道。
又以迎接都監言啓曰,卽者差備譯官來言,上勅往副勅房云矣,敢啓。傳曰,知道。
弼善李壽鳳書曰,伏以臣於直中,素患痞結之病,挾感頻作,而講筵出入,猶能自力矣,自數日大寒戰大叫痛,啖塞塞而頭目眩轉,氣縮而呼吸煩促,神精耗散,不省四到。雜試救急之藥,而未有分效,死生之憂,實在目前,如是而仍留禁直,揆以事理,萬萬惶悚,玆敢急構短章,仰籲貳極之下。伏乞睿慈,俯賜矜諒,亟許鐫遞,俾得歸家調治,以尋生路,仍治臣瀆擾之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
庚辰五月初六日辰時,上詣慕華館。迎勅擧動入侍時,行都承旨李應協,右承旨鄭尙淳,左副承旨洪良漢,右副承旨李思觀,同副承旨任㻐,假注書李宗榮,事變假注書朴道天,記事官申益彬·尹師國,諸臣隨駕。上入幕次後,上曰,畿伯·遠接使入侍。京畿監司尹汲,遠接使沈星鎭進伏,上曰,勅使自弘濟院離發云乎?汲曰,已離發云矣。上曰,上·副勅人物,何如云耶?星鎭曰,上勅則人物不便便云矣。上曰,敦化門內,錄事外,若入一人,則兵曹郞官記過事,分付。出榻敎召編次人入侍,編次人蔡濟恭進伏。上曰,所掌之事,再明日爲之,可矣。濟恭曰,再明日,臣謹當奉敎爲之矣。上曰,百官加下政事,當日爲之。出榻敎召館伴·延接都監堂上入侍,館伴鄭翬良,延接都監堂上洪鳳漢進伏。上曰,初十日,欲行皇壇望拜禮,送勅九日爲之,則好矣。鳳漢曰,上·副勅·通使自前例有給銀之數,而一依前例擧行矣。上曰,每人,幾兩乎?鳳漢曰,每人千兩矣。上曰,若千兩則渠輩當喜之矣。鳳漢曰,上·副勅言曰,勅使尊而書之,萬歲亦尊而書之云矣。上曰,勅使或尊書,而萬歲之尊書,何意?鳳漢曰,勅之言曰,萬字,旣是祈祝之意,則不可不尊,亦君之年數也,尊之可也云矣。上曰,然則從渠所願,爲之,似好矣。鳳漢曰,勅有言曰,汝國,何其多人也?蓋厭喧嘩之意也。上曰,申飭,可也。上曰,傳語稽緩,爲先申飭,差使員起過。出榻敎諸臣退出。
庚辰五月初六日午時,上具翼善冠·衮龍袍,御仁政殿。接見勅使入侍時,行都承旨李應協,右承旨鄭尙淳,左副承旨洪良漢,右副承旨李思觀,同副承旨任㻐,記事官李性遂·申益彬·尹師國,事變假注書朴道天以次入侍。上於殿內,受覽勅書,下敎曰,殿內受勅書時,中官多入,竝推考,可也。上覽勅書後,入幕次,政院·玉堂·藥房問安。答曰,知道。少間,上出幕次下敎曰,勅使接見時,大臣依例入侍,都監堂上·館伴,亦爲入侍。上復於殿內西壁東向御,引禮導上·副勅東壁西向坐。上曰,副勅引禮,袖手隱避,不爲擧行,極爲駭然。事過後,令該府處之。上命御殿通使勞問勅使,仍請宴享,上又曰,侍衛私酬酢,非矣,禁之,可也。領議政金尙魯曰,侍衛之列,私相酬酢,極爲未安。竝從重推考,何如?上曰,依爲之。宴享罷後,上送勅使至仁政殿月臺,三讓後還入小次,下敎曰,行禮卽爲擧行。小間,上復御仁政殿,受百官賀,下敎曰,百官加政事,當日爲之,使臣,今日政差出,正使,以宗臣備擬,明日館所擧動時,馬軍除之。出榻敎禮畢,上還入大內,諸臣退出。
庚辰五月初六日未時,上御仁政殿。親臨陳賀入侍時,行都承旨李應協,左承旨李永暉,右承旨鄭尙淳,左副承旨洪良漢,右副承旨李思觀,同副承旨任㻐,記事官李性遂,假注書李宗榮,記事官申益彬·尹師國以次進伏。上曰,都監軍士,已解嚴乎?㻐曰,俄者臣承命出去,則已解嚴矣。上曰,今日軍號,其涉矇然,當該堂上從重推考。出榻敎陳賀頒敎禮畢後,兵曹判書李昌壽曰,今日迎勅動駕,明日又爲館所擧動,連日勞動,聖體恐有傷損,湯劑進御,何如?上曰,姑止之。昌壽曰,館所擧動,例無馬軍,而明日則何以爲之?上曰,馬軍置之,可也。上仍回玉轎,住仁政殿後月臺,召編次人入侍,編次人蔡濟恭進伏。上命讀所製綸音,濟恭俯伏高聲讀畢,上曰,何如?濟恭曰,臣之愚見,更無他辭,仰達矣。上曰,持而出去,同爲編次,可也。上曰,明日館所擧動時,三嚴以辰正初刻爲之。出榻敎諸臣退出。
上在昌德宮。常參以代理停,經筵停。
洪良漢達曰,大司憲鄭弘淳牌不進,執義金元行,掌令李光溭·朴海潤,持平權穎在外,金養心引避退待,今日以監察茶時之意,敢達。令曰,知道。
中宮殿,藥房口傳問安。答曰,知道。
藥房提調李昌壽,副提調李應協啓曰,伏未審夜來,聖體調攝,若何,昨日動駕行禮,臨殿受賀,勞撓之餘,不瑕有損,寢饍諸節,亦何如?臣等不任區區伏慮,敢來問安。答曰,知道。氣則一樣矣。
迎勅翌日,大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
大駕入館所幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
入小次後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
洪良漢達曰,持平金養心引避退待,已至多日,尙未處置,連日監察茶時,事甚未安。除在外外,大司憲鄭弘淳,卽爲牌招,何如?令曰,依。
鄭尙淳,以侍講院言達曰,本院弼善李壽鳳,連日入直矣,以身病陳書受由,上番闕直,事甚未安。兼文學鄭晩淳,卽爲牌招,何如?令曰,依。
鄭尙淳啓曰,宰臣樂城君壇,馳往館所問安,則上·副勅以爲,連遣宰臣,屢次慰問,不勝感激云矣,敢啓。傳曰,知道。
李應協啓曰,臣承命使首譯措辭請留,則勅使以爲,國王尙留館所,又遣近侍,請留甚勤,俺等深切感謝,而爲慮阻潦,歸奏亦急,一日勉留,亦副國王面懇之至意,而不敢復淹,末由奉許,尤切不安云矣,敢啓。傳曰,知道。
傳于洪良漢曰,茶禮時,大臣依例入侍。
傳于鄭尙淳曰,禮房承旨入侍。
傳于李思觀曰,諸司預備。
平安監司狀達,殷山官奴千澄及其妻私婢惠賓等燒死事,令于李思觀曰,燒死人等,令本道恤典擧行。
吏曹口傳政事,以張天用爲昌城府使。
李思觀,以備邊司言啓曰,因政院啓辭,館所接見時說話,依例書入,而令廟堂增刪,以備聖覽事,允下,今此書入措語,別無可改者,故還送政院,依此書入之意,敢啓。傳曰,知道。
鄭尙淳,以迎接都監言啓曰,大臣承命使首譯措辭請留,則勅使以爲,國王尙留館所,又遣大臣,請留勤懇,俺等深感至意,而爲慮阻潦,歸意甚急,不得奉許,心切不安云,而再次請留,終不加許云矣,敢啓。傳曰,知道。
又以迎接都監言啓曰,臣等依下敎使首譯措辭請留,則勅使以爲,奉命之行,不可遲稽,暑節雨潦,亦恐阻滯,昨今國王,連爲懇勸,其在道理,雖不得不加留兩日,而行意着急,已極悶菀,都監今雖勤請,決不可更留云,都監請留之後,有承旨·大臣·中使請留之例,次第擧行之意,敢啓。傳曰,知道。
又以迎接都監言啓曰,卽者差備譯官來言,上勅邀副勅,同見中使云矣,敢啓。傳曰,知道。
又以迎接都監言啓曰,卽者差備譯官來言,上勅率家丁三名,登北樓云矣,敢啓。傳曰,知道。
又以迎接都監言啓曰,卽者差備譯官來言,上勅率家丁二名,登小亭云矣,敢啓。傳曰,知道。
又以迎接都監郞廳,以領議政意啓曰,臣承命使首譯措辭請留,則勅使以爲,國王尙留館所,又遣大臣,請留勤懇,俺等深感至意,而爲慮阻潦,歸意甚急,不得奉許,心切不安云,而再次請留,終不加許矣,敢啓。傳曰,知道。
又以迎接都監言啓曰,明日,乃是勅使入京第三日,依前啓稟,大臣茶禮請行之意,敢啓。傳曰,知道。
李思觀,以禁衛營言達曰,本營分授崇禮門北邊體城崩頹處,去二月十六日始役,今已畢築之意,敢達。令曰,知道。
以承傳色口傳下敎曰,薛里中官,持御饌不待問安中使而去,卽爲分付都監,使之留待問安,中使之去,始傳御饌,自政院爲先問啓。
庚辰五月初七日辰時,上具翼善冠·衮龍袍,乘輦詣南別宮。接見勅使入侍時,行都承旨李應協,右承旨鄭尙淳,左副承旨洪良漢,右副承旨李思觀,同副承旨任㻐,記事官李性遂·申益彬·尹師國,事變假注書朴道天,以次隨駕。上幸館所,駐輦館門外,命戶判入侍,下敎曰,舊日通官中,只有福祿敦一人,諭予此意,加給贈物,可也。上下輦入幕次時,命鄭尙淳送御帖,上曰,茶禮時,大臣依例入侍。上出幕次與勅使接見,行茶禮時,領議政金尙魯,右議政閔百祥入侍。百祥曰,今番使號,以進賀兼謝恩使,頃於筵中,有所稟定,而出擧條矣,昨日政,三使臣望筒,只以謝恩使書出,故査問於該曹,則蓋緣政院之初不頒布,漠然不知之致云,事甚未安。當該承旨,從重推考,望筒使之卽爲改付標,何如?上曰,依爲之。出擧條尙魯曰,前府使張天用邊地擬望事,有敎矣,昌城府使適有窠,而天用前任邑解由未出云矣。上曰,勿拘解由,昌城府使有闕代,口傳擬差事,分付。出榻敎上還入幕次,政院·玉堂·藥房口傳問安。答曰,知道。館伴都監堂上,請對入侍。入侍筵話及擧條傳敎,皆在事變日記,入侍注書朴道天上乘輦出館還宮時,歷臨徽寧殿。入侍筵話傳敎,在於廳注書日記,廳注書李宗榮
庚辰五月初七日午時,上御館所小次,禮房承旨·首譯入侍,館伴·都監堂上追後入侍時,右承旨鄭尙淳,事變假注書朴道天,記事官申益彬·尹師國,首譯邊櫶,館伴鄭翬良,都監堂上洪鳳漢以次進伏。上曰,勅使,大臣請留後,承旨繼爲之,可也。尙淳曰,都承旨已爲請留矣。上曰,次第爲之耶?都監亦當爲之矣。櫶曰,大臣及都監·承旨,皆已請留,而俱不聽矣。尙淳曰,館伴·都監堂上,有稟定事,請對矣。上命尙淳書之曰,館伴·都監堂上入侍事。出榻敎上曰,注書出去,使之入侍。臣道天承命出來,館伴鄭翬良,都監堂上洪鳳漢偕入進伏。鳳漢曰,俄承下敎後,勅使以下禮單及贈物,已爲磨鍊矣。上曰,今番則比前,何如耶?翬良·鳳漢曰,視前例加減爲之矣。鳳漢曰,勅使所求中,可時木六條,依前例取用於尙方,何如?上曰,依爲之。出擧條上曰,禮判旣入侍,初十日望拜禮,權停,可也。仍命書傳敎曰,初十日望拜禮,權停,明日親傳香,明政殿月臺爲之。又命尙淳書之曰,還宮時,歷臨徽寧殿事。出榻敎又命書之曰,徽寧殿歷臨時,百官行禮置之事。出榻敎諸臣以次退出。
庚辰五月初七日未時,上歷臨徽寧殿。出御齋室,殿參奉李益烇入侍時,都承旨李應協,左承旨李永暉,右承旨鄭尙淳,左副承旨洪良漢,右副承旨李思觀,同副承旨任㻐,假注書李宗榮,記事官鄭彦暹·尹師國以次進伏。上曰,李益烇頃爲奉事末擬,而尙今不遷,準朔後至二朔云,無特敎調用之意矣。南台老,何官?㻐曰,今爲義盈奉事矣。上命承旨書傳敎曰,義盈奉事南台老,陞職命下之後,頃日申飭奉事備擬,而伊後參奉李益烇,又爲末擬,故若此非陞敍之意,心甚訝之。今日下問南台老,下敎後遲滯,故爲奉事之日,已準朔云,而李益烇亦準朔後,又二朔云,然則特敎調用之命,焉在?南台老,其令該曹陞敍。出傳敎諸臣退出。
上在昌德宮。常參以代理停,經筵停。
任㻐達曰,大司憲鄭弘淳牌不進,執義金元行,掌令李光溭·朴海潤,持平權穎在外,金養心引避退待,今日以監察茶時之意,敢達。令曰,知道。
中宮殿,藥房口傳問安。答曰,知道。
藥房提調李昌壽,副提調李應協啓曰,伏未審夜來,聖體調攝,若何,昨日駕臨館所,晩後還宮,勞動之餘,不瑕有損,寢睡·水刺諸節,亦何如?臣等不任區區伏慮,敢來問安。答曰,知道。氣則一樣矣。
親傳香罷後,政院·玉堂·藥房口傳問安。答曰,知道。
洪良漢達曰,持平金養心引避退待,已至多日,尙未處置,連日監察茶時,事甚未安。除在外外,大司憲鄭弘淳,卽爲牌招,何如?令曰,依。
李思觀啓曰,臣承命馳往館所問安,則上·副勅以爲,連遣近侍有此慰問,不勝感謝之意,敢啓。傳曰,知道。
鄭尙淳啓曰,明日送勅擧動時,何承旨留院乎?敢稟。傳曰,依前擧行。
又啓曰,今此郊外送勅時,接見說話,依例書入,而或不無未盡之處,令廟堂增刪,以備聖覽,何如?傳曰,允。
傳于任㻐曰,明日中使往高陽,御帖及名帖,修正入之。
以兼文學鄭晩淳牌不進罷職令旨,令于鄭尙淳曰,推考徽旨捧入。
鄭尙淳,以侍講院言達曰,本院上番,連日闕直,事甚未安。兼文學鄭晩淳,旣有只推之令,卽爲牌招入直,何如?令曰,依。
又以迎接都監言啓曰,卽者首譯來言,禮單馬,折銀以去云矣,敢啓。傳曰,知道。
又以迎接都監言啓曰,勅使明日離散時,自京至慕華館,乘轎子作行云矣,敢啓。傳曰,知道。
又以迎接都監言啓曰,卽者差備譯官來言,上·副勅房別監中禁,竝爲出送云矣,敢啓。傳曰,知道。
又以迎接都監言啓曰,勅使元禮單,例贈·別贈·都求請·別求請,通官元禮單·都求請·別求請各項物種,或以本色持去,或折銀持去之意,敢啓。傳曰,知道。
又以迎接都監言啓曰,勅使回程路程記書出,而初九日自京離發,坡州止宿,今月二十日當到義州云。以此分付伴送使及開城府·三道道臣處,何如?傳曰,允。
又以迎接都監言啓曰,卽者差備譯官來言,勅使以爲,弘濟院旣是過站,大臣·承旨勿爲出來云矣,敢啓。傳曰,知道。
又以迎接都監言啓曰,勅使回程牌文,以初九日辰時書出,爲先發送之意,敢啓。傳曰,知道。
又以迎接都監言啓曰,勅使明日回程,軍令初吹寅正,二吹卯正,三吹辰正書出之意,敢啓。傳曰,知道。
又以迎接都監郞廳,以領議政意啓曰,臣承命來詣館所,使首譯先呈御帖,請行茶禮,則勅使以爲,昨日親臨,設行茶禮,從容陪話,心甚多幸,今早又遣大臣,請行茶禮,尤不勝感激,而身方憊困,不能出受,願依近例床排入送,停免行禮云,故依其言床排入送,臣則退歸之意,敢啓。傳曰,知道。
又以迎接都監言啓曰,大臣承命來詣館所,使首譯先呈御帖,請行茶禮,則勅使以爲,昨日親臨,設行茶禮,從容陪話,心甚多幸,今早又遣大臣,請行茶禮,尤不勝感激,而身方憊困,不能出受,願依近例床排入送,停免行禮云,故依其言床排入送,大臣則退歸之意,敢啓。傳曰,知道。
又以迎接都監言啓曰,卽者首譯來言,勅使回還時,一路宴享軍威·軍歌·舞童禮樂,一倂減除,軍樂及朝夕茶喫,依例擧行云。以此知委摠戎廳·開城府·三道道臣處,而在前如此之時,有遣中使申謝,三處別遣問安使之例,令政院考例擧行,何如?傳曰,允。
李思觀,以摠戎廳言啓曰,今此出來勅使護行軍威軍二百名,上來時則守禦廳當次,回還時則南陽擧行之意,前已啓聞,分付於守禦廳及南陽府使處矣。卽接迎接都監移文,則回還時,依上來時例,軍威軍減除云,依迎接都監關施行之意,南陽府使崔晟處,更爲知委緣由,敢啓。傳曰,知道。
庚辰五月初八日辰時,上御明政殿月臺。儲慶宮·毓祥宮親傳香入侍時,行都承旨李應協,左承旨李永暉,右承旨鄭尙淳,左副承旨洪良漢,右副承旨李思觀,同副承旨任㻐,記事官李性遂,假注書李宗榮,記事官申益彬·鄭彦暹進伏,懿昭墓香官張聚五,不能趨不能跪,上曰,駭然矣。命祭報府入之,覽畢,有當該郞廳推考之命,而旋卽還收。尙淳曰,臣於儲慶宮節祀祝文中,有可稟定者,敢此仰達矣。乙亥封園時,知製敎撰進祝文,其時多有以御筆改定處,而其中令辰二字,改以今辰,雖未知聖意之攸在,而似是令字矣。上曰,此後則改以令字書之,可也。出擧條上仍回玉轎,顧謂尙淳曰,吏曹郞廳,推考旣止之,承旨馳往摘奸,而各別申飭,可也。兵曹判書李昌壽進曰,連日動駕,聖體恐有傷損之節,湯劑進御,何如?上曰,姑止之。諸臣退出。
上在昌德宮。常參以代理停,經筵停。
太宗大王忌辰齋戒。
鄭尙淳達曰,明日國忌正日,常參頉稟。令曰,知道。
洪良漢達曰,大司憲鄭弘淳牌不進,執義金元行,掌令李光溭·朴海潤,持平權穎在外,金養心引避退待,今日以監察茶時之意,敢達。令曰,知道。
李永暉達曰,左議政李箚子到院,而國忌齋戒,留院之意,敢達。令曰,入之。
洪良漢達曰,持平金養心,引避退待,已至多日,尙未處置,連日監察茶時,事甚未安。除在外外,大司憲鄭弘淳,卽爲牌招,何如?令曰,依。
大駕入慕華館幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大駕入懿昭墓幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大駕還宮後,政院·玉堂·藥房·朝廷二品以上·六曹口傳問安。答曰,知道。
鄭尙淳啓曰,宰臣南泰會,承命馳往館所問安,則上·副勅以爲,纔遣中使,又遣宰臣,如是慰問,不勝感激。今日郊外,謹當面謝云矣。敢啓。傳曰,知道。
李應協·李永暉·鄭尙淳·洪良漢·李思觀·任㻐啓曰,卽伏見別歲抄傳旨之啓下者,被謫蒙放人宋瑜,亦入於給牒中矣。宋瑜之當初負犯,關係甚重,逆魁正法之後,肆然贅入,略無顧忌者,究其情狀,萬萬叵測,而薄竄旋宥,已是寬典,則到今混入於給牒者,實非嚴防懲後之道。宋瑜給牒之命,亟令還寢,斷不可已,惶恐敢啓。傳曰,依啓。
李思觀,以備邊司言啓曰,今此送勅時,接見說話,政院所撰出者,別無合刪潤處,還送政院,依此書入之意,敢啓。傳曰,知道。
傳于李思觀曰,迎接都監堂上·館伴,使之留待。
李永暉,以侍講院言達曰,本院上番,連日闕直,事甚未安。弼善李壽鳳,由限已過,兼文學鄭晩淳,旣有只推之令,竝卽牌招,推移入直,新除授兼司書李宜馣,除拜累日,尙不出肅,亦爲牌招察任,何如?令曰,依。
傳于李思觀曰,諸司預備。
傳于任㻐曰,承旨入侍。
傳于李思觀曰,諸司預備。
鄭尙淳,以迎接都監言啓曰,卽者勅使,離發館所出去矣。敢啓。傳曰,知道。
又以迎接都監言啓曰,宴享色郞廳,持茶禮床,馳往黔巖遞馬所,傳給之意,敢啓。傳曰,知道。
又以迎接都監言啓曰,勅使到沙峴底,臣等所住處,使臣等回避,故臣等避入幕中,則通官徐宗孟等,入見臣等,以爲久留館中,貽弊不少,而見待優厚,不勝感謝云矣。敢啓。傳曰,知道。
左議政李箚曰,伏以臣,强策癃病,冒赴朝班,蓋欲粗伸分義,少贖前愆,而澌敗之氣,已無收拾之望,添劇之勢,更作諸般之證,今日郊外動駕,末由趨參,委頓床簀,一味涔涔,疾痛則憂死,曠廢則懼罪,凜凜不知所措。輔相之重務,保護之緊任,豈臣養病之所,而一任虛帶,是豈國體也哉?以庶僚而廢其職,則爲大官者,固當擧劾之不暇,況身自犯之,而乃復恃崇秩憑寵靈,晏然而不知自處,則恐朝綱由臣而頹,公法不可以行矣。論臣負犯,自有常憲,臣豈敢辭?伏乞离明,憐臣危病,察臣苦情,亟將臣本兼諸任,盡行罷免,仍令嚴勘其罪,俾得安意調治,以卒生成之澤焉。取進止。答曰,覽書具悉卿懇。卿之所患若此,心用慮念。以疾未參,其何所傷?卿須安心勿辭善攝焉。仍令曰,史官往諭。
庚辰五月初九日辰時,上幸慕華館。送勅使,仍歷臨懿昭墓入侍時,行都承旨李應協,右承旨鄭尙淳,左副承旨洪良漢,右副承旨李思觀,同副承旨任㻐,記事官李性遂·申益彬·尹師國,事變假注書朴道天,以次隨駕。上具翼善冠·衮龍袍,乘輦出仁政殿,命兵判入侍。兵曹判書李昌壽進伏。上曰,送勅後,當歷臨懿昭墓。仍命承旨書傳敎曰,今日歷臨懿昭墓時,侍衛依例,百官仍着黑團領,駕轎馬五雙待令,副駕轎及輦輿置之,前排五雙待令,軍兵依例擧行,百官祗迎事,分付。上至把子橋,洪良漢曰,勅使今已二吹云矣。上曰,知道。大駕至新門外,良漢曰,勅使離館草記來到矣。上曰,知道。仍敎曰,勅使鼓吹,依例爲之。上入幕次時,上曰,勅使入作門後,直請外辦,送勅後,各務差使員退去事,分付。上出幕次,乘玉轎時,上命李昌壽曰,禁軍之家在郊外者多,軍服似難取來,仍以戎服隨駕事,分付。上與勅使相見,行茶禮罷後,仍爲送勅,還御幕次。金尙魯曰,連日勞動,聖體若何?日氣蒸鬱,又有懿昭墓歷臨之敎,誠甚悶切矣。上曰,今日雖有雨意,何可恃也?過來日後,欲爲祈雨矣。尙魯曰,似急矣。上曰,頃問入直軍,則以爲將至過時云矣。尙魯曰,進賀兼謝恩使所齎去冊封謝恩,及討平進賀·頒詔謝恩,有方物三表,令詞臣預爲撰出,而豐川·龍川兩處漂民出送謝恩,免議方物,移准謝恩,奏請方物,發回謝恩,無方物四表,亦令詞臣撰出,竝順付於今番使行,何如?上曰,依爲之。出擧條上曰,使行何當離發耶?尙魯曰,以七月間擇出,則似好矣。上曰,予意亦然矣。閔百祥曰,頃以使號之不依當初稟定,書出於政望事,査問該曹,該曹則專諉於政院之初不頒布,使該吏往問於政院,而政院亦無別白語,故有當該承旨重推之請矣。聞自政院,昨日始搜得頒布文跡云。然則矇然之失,專在於該曹矣。承旨則勿推,吏曹當該堂上,從重推考,何如?上曰,依爲之。出擧條洪良漢曰,吏曹郞廳,不可無罪矣。百祥曰,郞廳則罪遞已久,又非其責,而其日參政承旨,亦當推考矣。上曰,此則過矣。李昌壽曰,懿昭墓洞口,環衛甚穿,先後廂結陣,次次解出,何如?上曰,依爲之。上入幕次後,命戶判·禮判入侍。戶曹判書洪鳳漢,禮曹判書鄭翬良,承旨洪良漢,記事官李性遂·申益彬·尹師國進伏。上曰,今番勅使,極爲順便。鳳漢曰,然矣。上曰,徐宗孟果無不足之意耶?鳳漢曰,自都監加意爲之,故渠亦知之矣。福祿敦不敢望之餘,以特敎言之,加給·增給之物,渠有大感之意矣。上曰,副勅雖老,有精神矣。凡干贈給之物,果有親執之擧耶?鳳漢曰,今番勅不然,而上勅尤爲不然。所給之物,一倂出給於家丁,而不顧矣。鄭翬良曰,今日則有雨意矣。上曰,何可必也?欲見明日,如不雨,則當行祈雨祭矣。翬良曰,姑似急矣。鳳漢曰,姑觀三四日,似好矣。翬良曰,事神之道,亦有節次,不可不次第爲之矣。上曰,諸司預備。上乘駕轎,至紫烟巖,命洪良漢曰,使政院書吏,彼三世孝子旌門,使之謄來也。大駕至懿昭墓洞口,命召近處農人五六人,下詢農形。上至墓所,降轎乘步輦,詣丁字閣看審後,仍上墓所,命守墓官入侍。守衛官高明輝·徐道賢進伏。上問明輝曰,汝之除此職,今已幾朔?明輝曰,十月當爲仕滿矣。上曰,誰家子孫也?明輝曰,開國功臣高呂之後孫也。上曰,徐道賢今幾朔也?道賢曰,戊寅六月都政,同時爲之矣。上曰,汝則誰家子孫也?道賢曰,徐居正之後孫也。上曰,今則樹木蔥鬱,依然成墓貌矣。諸承旨曰,今則樹木,比前茂盛矣。上於墓後,乘玉轎至主峯下。上曰,寺在何處?守僕曰,距此隔一岡矣。上曰,已定境界耶?守僕曰,已爲之矣。上自後谷,還御幕次,命戶判·禮判入侍。洪鳳漢·鄭翬良進伏。上曰,樹木一年之內,如此茂盛矣。仍命承旨書傳敎曰,頃者觀植木勤慢勸懲事下敎,故怠慢守衛官,業已申飭矣,今臨一年之間,頓然蔥鬱,誠是意想之外。如綍之義,其敎當信。守衛官高明輝·徐道賢,令該曹參奉不待都政,待窠卽爲調用。上曰,諸司預備命下後,外辦卽爲入之。上乘駕轎還宮時,下敎曰,自勒坊橋至崇禮門,捧上言。大駕至敦寧府前,命宣傳官曰,入敦化門後,汝持標信,往都監與龍虎營,竝卽解嚴事,分付。上入敦化門,駐輦於仁政殿月臺。命承旨書傳敎曰,今年節序差早,而頃者微雨之後,頗有旱氣,今日欲雨不雨,晩後凄風。傳云凡事預則立。凡祈雨之道不豫,故於農過時。早耕之畓,仲夏將半,爲農民心奚弛乎?其觀一兩日,其若不雨,十二日初次祈雨祭,依例請行事,分付該曹。出傳敎上製述懷文,命蔡濟恭讀之,仍命使之爲編次。還入大內。諸臣退出。
上在昌德宮。常參以代理停,經筵停。
太宗大王忌辰。
擧動翌日,大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。大殿,朝廷二品以上·六曹口傳問安。答曰,知道。
中宮殿,藥房口傳問安。答曰,知道。
藥房副提調李應協啓曰,伏未審夜來,聖體調攝,若何?昨日送勅郊外,仍臨墓所,向夕還宮,竟日勞動,不瑕有損乎?寢睡·水刺諸節,亦何如?臣等不任區區伏慮,敢來問安。答曰,知道。氣則一樣。今日入侍宜矣。
鄭尙淳達曰,睿候方在調攝中,常參頉稟。令曰,知道。
李思觀達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
鄭尙淳達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
任㻐達曰,大司憲鄭弘淳牌不進,執義金元行,掌令李光溭·朴海潤,持平權穎在外,金養心引避退待,今日以監察茶時之意,敢達。令曰,知道。
洪良漢達曰,持平金養心引避退待,已至多日,尙未處置,連日監察茶時,事甚未安。除在外外,大司憲鄭弘淳,卽爲牌招,何如?令曰,依。
傳于任㻐曰,戶判·判尹,使之留待。
傳于鄭尙淳曰,戶判·判尹,內局入診,同爲入侍,入直編次人,亦爲入侍。
以校理朴弼燧,修撰金華鎭·金應淳等牌不進罷職傳旨,傳于任㻐曰,竝禁推傳旨捧入。
以兼文學鄭晩淳,兼司書李宜馣牌不進罷職令旨,令于鄭尙淳曰,竝推考徽旨捧入。
鄭尙淳達曰,卽者檢閱尹師國,以其親病,陳書徑出,原書以國忌正日,纔已退却矣。所當宜捧禁推徽旨,而此與無端徑出有異,推考警責,待敎申益彬,卽爲牌招,推移入直,何如?令曰,依。
任㻐,以奉常寺官員,以都提調意啓曰,東籍親耕田所種大麥,今五月十四日間,當爲成熟之意,敢啓。傳曰,攝刈。
庚辰五月初十日辰時,上御養心閤。藥房入診,戶判·判尹·編次人同爲入侍時,副提調李應協,記事官李性遂·申益彬·鄭彦暹,戶曹判書洪鳳漢,判尹洪啓禧,編次人蔡濟恭,醫官方泰輿·許礈·李以楷·金履貞·鄭允協·慶絢,以次進伏。李應協曰,昨日竟日勞動之餘,聖體若何?上曰,一樣矣。上曰,旣問候,診脈可矣。方泰輿診候後退伏曰,脈候左右三部,雖不數,度數虛軟,有不足之欠矣。許礈曰,左右三部,雖不數,亦甚不調,右寸關則一樣虛軟矣。李以楷曰,脈候左右三部,度數不調,右三部則虛軟,顯有不足矣。金履貞曰,脈候左右,度數遲緩,而又有不調,右寸關虛軟,則有加矣。鄭允協曰,脈候左右三部,雖無數候,右三部則虛軟不足矣。慶絢曰,脈候左右三部,雖不數,右三部則虛軟一樣矣。應協曰,診候已訖,湯劑何以爲之耶?上曰,湯劑依前,加劑五貼以入。今日旣已入侍,以此爲日次問候。出傳敎上曰,副提調先退,他承旨入侍。同副承旨任㻐追後入侍。上曰,懿昭墓樹木茂盛,前有十年後出六之敎矣。十年前樹木茂盛,故特除參奉,參奉於渠幸矣。鳳漢曰,然矣。上曰,濬川節目,示於大臣乎?鳳漢曰,示之矣。上曰,川邊所柵木,能支幾年乎?鳳漢曰,閭家以小木爲之者,亦支十五年,此則可支三十年矣。上曰,南門外大路,亦有狹小處,可怪。鳳漢曰,雖鍾樓大路,年復年小小侵出,故比前稍狹矣。上曰,豈然乎?鳳漢曰,閭家之新造時,則每每稍侵,故實然矣。上曰,予前日下敎曰,鍾樓大路路廣,人民漸多,路傍若割許人民,則國必亡矣。近來道路,甚狹云,寒心矣。開陽門,乃是朝臣所行之門,而頃見門路,則寒心矣。人家接於宮墻,故墻外巡邏,巡行於厥漢家外,豈不寒心哉?鳳漢曰,濬川所,權設都監似好,而別定衙門則有弊矣。三軍門有直房,逐年分定於軍門直房,則下人輩便有待令處,輪回於三軍門直房,而兵曹·漢城府,則擧行事甚多,似難同入於輪回中,故拔之似好矣。上曰,輪回於三軍門,好矣。上曰,濬川圖,今已爲之耶?啓禧曰,臣等姓名當列書,而戶判又製跋文,而未及正書矣。上曰,跋文若持來,則讀之可矣。鳳漢讀之。上曰,好矣。啓禧曰,臣等所持者,則畫之,而郞廳與軍士輩,知以原從錄,至有納價欲得之人,而欲以畫給,則不可勝數,故不得已入梓刻畫,以爲印本以給之計矣。上曰,印本則似無難矣。鳳漢曰,然矣。上曰,今日卽聖祖忌辰也。年年雨來,故名之曰太宗雨。今年則今日又不雨,聖祖豈忘此民哉?以予否德,故如此矣。鳳漢曰,臣於闕門外,見郊民問之,則以爲七八日內,若雨來,則猶可及之云矣。鳳漢曰,東門外燕尾亭之水,連於永渡橋上,日漸堙塞,若値大水,則汎濫於關王廟西墻外,此亦不可不一體疎濬,故頃與禁·御兩營大將,已爲停當。該營新番軍,限數日,依前除中日私習,赴役事,分付,何如?上曰,依爲之。出擧條鳳漢曰,官帽變通,實是殘譯回生之至渥,依節目遵行,則可以永久蒙惠,但奸猾之類,漏洩於彼人,不無高價操縱之慮。再昨與昨年,則因使臣之嚴飭,能免刀蹬之弊,而如無救弊之策,則使臣之空言申飭,將無實效。此後彼人若有高價之意,則行中所費,直以官銀中劃給五六千兩,至於帽子,則更不貿來,以杜其弊。而如是定式之後,若或增價買賣,則使臣論罪,首譯施以當律,使彼我國人,曉然知節目之至嚴,斷不可已。今因言端,敢此仰達矣。上曰,所奏誠是,依爲之。出擧條施行,可矣。鳳漢曰,然則添入於節目,何如?上曰,依爲之。出擧條鳳漢曰,今番勅使時,通官凡於贈給銀及雜物折價之銀,謂之天秤,輕於渠之稱子,責徵稱縮之銀,名之曰加計,蓋其創規,亦已久矣。今番則使譯官邊憲,居間責諭,使不至如前作弊,而大抵各種別求請,雖或有之,銀貨之加計,名不正,貢市人之貽弊亦極矣。上曰,此後如有加計之事,譯官繩以重律事,出擧條,可也。出擧條上曰,卿等先退,可矣。洪鳳漢·洪啓禧退出。上曰,編次人進前。蔡濟恭進伏。上製述懷,命濟恭讀之,仍命校整。濟恭校整後仍退出。上曰,宣傳官二人入侍。宣傳官進伏。上曰,汝一人往東郊,一人往西郊,看審農形以來。宣傳官先退,承史繼又以次退出。
上在昌德宮。常參以代理停,只晝講。
自昧爽至辰時,有霧氣。巳時,日暈。
下直,熊川縣監黃仁燮,古今島僉使鄭翊大。
鄭尙淳達曰,明日常參取稟。令曰,停。
李思觀達曰,大司憲鄭弘淳牌不進,執義金元行,掌令李光溭·朴海潤,持平權穎在外,金養心引避退待,今日以監察茶時之意,敢達。令曰,知道。
鄭尙淳達曰,左副承旨洪良漢,今日不爲仕進,卽爲牌招,何如?令曰,依。
李思觀達曰,持平金養心,引避退待,已至踰月,尙未處置,連日監察茶時,俱涉未安。除在外外,大司憲鄭弘淳,卽爲牌招,何如?令曰,依。
李思觀,以都摠府言達曰,都摠管咸溪君櫄,以譜略校正官,宗簿寺今日晝仕出去,而逐日赴坐,煩達未安,入番間依例除草記往來之意,敢達。令曰,知道。
又以弘文館言啓曰,本館上番,連日姑降入直,事甚未安。副修撰李商芝,由限已過,卽爲牌招入直,何如?傳曰,允。
又以弘文館言啓曰,本館上番校理臣洪趾海,以東學兼敎授,今日儒生試取事,晝仕出去,而一日之內,勢難畢試。每每草記,亦涉煩瀆,今後則除草記往來之意,敢啓。傳曰,知道。
又以侍講院言達曰,本院司書黃榦,連日入直矣,以親病,陳書徑出,下番闕直,事甚未安。新除授兼司書李宜馣,旣有只推之令,卽爲牌招入直,何如?令曰,依。
鄭尙淳達曰,卽者司書黃榦,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
鄭尙淳,以校正廳言啓曰,璿源譜略,開刊印出,旣已粧䌙矣。御覽吉日,令日官推擇,則今月十二日爲吉云,以此日本廳堂上校正官·郞廳,具儀仗鼓吹,陪進仁政殿,大殿進上,與承旨請承傳色,由正門捧入,世子宮進獻,與侍講院官員,請承言色捧入,世孫宮供獻,則講書院官員,請傳言色捧入等事,分付各該司。國朝御牒,亦爲正書矣,一體陪進,御覽還下後,以爲五處奉安之地,何如?傳曰,允。
傳于鄭尙淳曰,璿源譜略內入時,由敦化門,入于明政殿。
鄭尙淳,以吏曹言達曰,本曹正郞尹得孟呈狀內,身病甚重,勢難察任云,依例改差,何如?令曰,依。
又以吏曹言達曰,通禮院左通禮安正仁呈狀內,身病甚重,不得察任云,今姑改差,何如?令曰,依。
李思觀,以義禁府言達曰,蔚山兼任機張縣監韓命天拿來憑閱處之事,徽旨達下矣。韓命天時在任所云,依例發遣府羅將,拿來,何如?令曰,依。
任㻐達曰,明日次對,兩司當爲進參,除在外·引避退待外,大司憲鄭弘淳,大司諫沈墢,竝待開門牌招,以爲入侍之地,何如?令曰,依。
左承旨李永暉書曰,伏以,臣百無肖似,偏蒙洪造,地本疎逖,而得知遭於明時,跡甚畸孤,而荷覆燾於聖慈,遂得廁身近聯,猥從大夫之後。不知蟣蝨之微,何以得此於君父?恩浹項踵,感結心髓,每一念至,不覺涕淚之被面。由是才未稱職,而不敢爲辭巽之計,病難供劇,而未暇恤顚赴之患,區區自效之圖,惟在隨分殫竭,筋力奔走,故今又强策疲鈍,夙夜供仕者,已四箇月矣。數日以來,素患耳風之症,挾感重發,咫尺之間,語音莫辯,俯仰之頃,頭目俱眩,昨日庭候,忍死趨參,而諸般症形,觸風添劇,旬日之內,實無自力之勢。出納重地,不宜緣臣久曠,玆敢不避猥越,疾聲呼籲於貳極之下。伏乞睿慈,特賜照察,快許鐫免臣職名,俾得及時調治,以尋生路,仍治臣冒瀆之罪,以肅朝綱,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,調理察職。
司書黃榦書曰,伏以,臣之望八老母,素患勞症,較歲益甚,長委枕席,寧日恒少。臣之情勢,豈有離捨供職之望,而適値宮官不齊,嚴畏分義,抑情就直,洽爲二十餘日矣。此際得聞家家,則臣母宿病之外,又添重感,寒熱交作,呼吸煩促,食飮專廢,氣息綿綴。臣纔聞此報,方寸如灼,按住不得,玆敢忙搆短章,徑出禁門。伏乞睿慈,俯垂矜諒,亟許鐫免,以便救護,仍治臣擅離之罪,以肅朝綱,公私不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
洛昌君樘書曰,伏以,臣以三朝舊物,老而不死,徒費廩祿,絲毫莫補,居常愧懼,若隕淵谷。迺者千萬意外,所遭非常,謬辱罔測,此不但臣家之羞恥,亦足以觀世變矣。臣略擧事實,冒死陳聞。臣於月前病伏中,臣之所帶府隷,來告以何許閑良,歐打臣之皂隷云,臣不勝怪駭,使之招來矣。移時後,忽聞叫嚷之聲,浪藉於房闥之外,急起視之,則有一惡少年,兩手執石,突入臣所居之廳,擧臣爵號,凌辱萬端。觀其擧措,不計死生,直欲手犯臣身。變出蒼黃,事在急迫,而臣子益光在傍,掩護防遮,僅免其打傷之患,而當其時危怖罔措之狀,洞中老少,孰不目擊而驚駭乎?事過之後,問其人,則卽臣所居洞中李寧鎭爲名人,而與臣有戚分者也。又聞其委折,則臣之下人,欲招其閑良,則李寧鎭者,隱匿閑良,渠自替當,結縛臣之府隷,故以上司府隷,不可私門結縛之意言之,則寧鎭轉輾激怒,以至於此境云。噫噫痛矣。渠以士子爲名,則替當閑良,歐打府隷者,固已萬萬無識,而假令臣之皂隷,誠有可罪之端,從容來告於臣,則臣以戚分同閈之誼,何愛其一隷,而不此之爲,白晝挐石,作此駭擧?閭里作亂,國法尙嚴,臣雖疲劣,年望八旬,秩躋崇品,則渠以幺麽一少年,安敢乃爾乎?臣於其時,非不知擧實書陳,論其罪狀,而其兄安鎭,來到臣家,百般哀乞,願受笞罰,毋使上聞於朝,故妄悖人事,不欲深責,瀆擾睿聽,分義是懼,臣果治書而不上,仍令歸之於法司,以爲科治之地矣。渠反荷杖,欲免當勘之律,至謂以渠則自在於其家,而臣之子益光,送奴捉去,無端歐打云,人之巧惡,胡至於此?假使益光,果有狂悖之性,氣力勢焰,足可以捉來士夫,渠若自在於其家,無所干涉,則豈有公然捉來之理也?送奴縛來者,何能執石突入,惟意作挐乎?擧此一款,可見其欲巧反拙,而至於歐打云者,不無所由矣。當其擧石突入之時,左右風靡,則爲其子者,豈可望視其父之受傷,而不爲之救乎?益光蒼黃抵當,使不得近逼於其父之際,其所被傷,不是異事,到此地頭,爲人子者,其心當如何哉?彼寧鎭初旣辱臣,又欲手犯臣身,則不可以免其罪矣。辱人父兄,又欲傷人父兄,反爲其子之所傷者,亦不可謂無端被打矣。必也使益光,送奴捉去爲言,然後可以有辭於法司,而洩其狠毒,故忍能構捏,白地成說,已極痛駭,而彼法司全沒本事,偏護李家,臣之三奴,一時重刑,此而不足,又發牌捉去益光,威脅遲晩,終施杖配之律,黑白倒置,輕重相反,司寇按法之意,果如是乎?當初歐打皂隷者,卽閑良,而招來閑良者,卽臣也,則彼寧鎭,初何有無於其間,而益光使之捉來乎?隱匿閑良,挺身替當者,何也,歐打府隷,激怒府隷之言,擧石攔入,凌辱作亂者,何也?自在於其家者,其果如此乎?渠若無罪,則其兄何爲哀乞於治書將上之際,而自願受罪於臣乎?事之曲直,罪之輕重,於此數者,可以立辨,而法司不少稱量,其所勘斷,扶抑偏係。法文所載,臣未知其如何,而爲人子弟,擊遂其欲害父兄者,反有重於辱人父兄·傷人父兄者之罪耶?今者法司,以益光捉來士夫,勒捧遲晩,已施刑施於法司之庭,則凌辱崇品宗親之家者,又何以畢竟無事,但至於杖一百收贖而止乎?臣竊痛之。此莫非臣見輕一世,無所顧藉之致,貽累璿派,已無餘地,撫躬自悼,卽欲溘然而不可得矣。且臣抑有所悶蹙者。臣之子益光,今已杖配,則法已伸,而案已了矣。今日法司,有何餘怒於臣家,而謂以臣家婢僕之侵辱刑官,刑吏四散,烈如風飛,六名婢子,牢囚刑獄,其他餘存者,擧皆驚散。目下景色之愁慘,固不暇言,而朝夕爨汲,亦無其人,似此擧措,前萬古後萬古之所未聞者也。噫,彼兩刑官,亦是臣同閈之間也。今以橫來之厄,反遭其無限凌踏,臣以白首殘年,無復氣力,一任其束縛,則又不知此後駭機,將至於何境,臣之情私,到此萬萬悲苦矣。不得已撤家眷,出往丘墓之下,以爲畢命之計,而臣身旣係于朝,行止不得任自擅便,玆以扶曳病軀,未伏闕下,敢以文字,涕泣陳懇。而仍伏念臣,生於聖世,老於聖世,一身頂踵,莫非陶甄之化,而恩深報蔑,福過災生,疾病沈綿,死亡無日,筋力奔走,亦無其路,瞻望雲闕,常切犬馬之忱。今當便訣之日,咫尺天陛,末由一襯耿光而退,此臣所以獨不瞑泉下之目,而將未免千古之恨矣。誠忱所激,言不知裁。伏乞离明,恕其僭而憐其衷焉。臣無任屛營祈懇之至,謹昧死以聞。答曰,覽書具悉。今卿所陳若此,身爲士子,詬辱崇品宗宰,誠極驚駭,令該曹嚴査重勘。卿方年老病痼,因此事而捲往鄕外,未免太過,事體亦不當如是。卿其安心善攝焉。
庚辰五月十一日午時,上御熙政堂。晝講入侍時,知事李益輔,特進官具善復,參贊官李思觀,侍講官徐命天,侍讀官嚴璘,武臣李漢昌,假注書李宗榮,記事官申益彬·鄭彦暹,以次進伏訖。上講大學傳十章第一大文,止讀者不可以其近而忽之,又講御製中庸序,自予於暮年,止歲甲戌題。命上番讀之,陳文義。命天曰,中庸累次進講,別無可達之文義,而三代之際,中庸之道,煥然如日中天,別無作爲也。及其子思之際,唐·虞遠矣,異端橫流,往往務歸於偏僻奇怪之域,故子思憂夫子之道,泯沒不傳,乃作中庸,而朱子曰,中庸卽上達工夫,而與大學下學處有異,故初看時,難於理會,屢看然後理會云。以今御製序文推之,則第三次進講後,製此文字,臣則以爲殿下,先已理會矣。聖學造詣極處,以臣魯莽,不得窺測,而其理會者,實無他事,實不出於一中字。中字雖是一字,而其義則有二焉。何者?未發之中,卽指人心虛靈,東西南北,無所窒礙,不偏不倚之謂也,已發之中,卽指無過不及之差矣,一中字體用兼備。人君御國出治之道,以一中字做去,則他餘無難,御序亦有念念在玆之句語。伏願益加勉勵推移,至於致中和之境,實爲區區之望也。中庸今至六七次進講,臣亦屢次持入,而至於御製序文,則今始侍講矣。其中徒位徒壽之句語,雖出於聖上撝謙之德,而在臣子之道,其四字恐不宜循例講讀矣。上曰,古有无若丹朱傲之語,儒臣所達過矣。益輔曰,以群下顒祝之誠,讀此下四字,事甚未安。御製序文雖重,法講事體自別,進講御序,似甚如何矣。上曰,過矣。上曰,氣之困憊,已十餘日,恐有書自我自之歎矣。益輔曰,奉讀御序,則聖學高明,中庸一部之義,敷陳無餘,如臣淺見,別無仰達者,而序文中,此非高遠難行者,實得中庸之大體。凡人之動作云爲,罔非人心道心中事,故易曰,百姓,日用而不知,是所謂道者,不可須臾離者。道心雖至大至廣,其端甚微,故察之不明,則微者益微,守之不固,則危者益危,人心道心之際,尤不可不明別。故易曰,憂悔吝者,存乎介,介者辨別之間也。殿下政注施措之間,動靜語默之際,深別人心道心之分,益加勉焉,則可以無書自書我自我之歎,而當此以身敎之時,其爲燕翼之謨,當如何?伏望殿下,深加留意焉。璘曰,中之不能守者多,或稱月一至焉,或不能旣月守,至誠無息,然後可以做中庸之極工矣。益輔曰,玉堂之奏,誠好矣。上曰,頃見殿講儒生,則能誦者多,儒生多讀書矣。益輔曰,儒生之參講者,至於百餘人。新令之下,如是數多,是固可喜,而徒尙口誦,則無益於文章,恒讀一書,則恐不能泛濫他書矣。上曰,使讀書,則無浮囂之習,不有博奕者乎?爲之猶賢乎己也。璘曰,以番次煩稟,極爲惶恐,而下番之姑降入直,將近一望,事甚未安。〈其〉中元義〈孫〉則以亡妻歸葬,受由下鄕,有病陳書,上來無期。金華鎭則向來入直,讀書替出之後,雖有飭敎,而連爲違牌,方在禁推。李商芝則連爲無故入直矣,以其親病,陳書徑出,由限旣滿之後,又爲陳書,繼而連値淸齋,今日始爲牌招,纔又違牌,而聞有實病。金應淳頃者與上番鄭晩淳,聯名陳箚,至承嚴敎,故惶蹙不敢行公,亦違牌禁推矣。上曰,一時飭敎,何敢撕捱?各別申飭行公,元義孫,則以過限不來,禁推可也。出擧條上曰,朴弼燧之處置,難矣。以不文爲言奈何?重臣奏之。益輔曰,朴弼燧事,臣不知顚末,不敢仰達,而臣於堂箚,有所懷,玆敢仰達。殿下今番事,誠過擧。玉堂若箚子,則匡救動駕,可矣,而以大臣已陳之事陳箚,大失箚體,臣實不取,而聖敎則極爲過中。承此嚴敎之後,勢難行公矣,不必勉出矣。上曰,重臣之言,是矣。上曰,濬川堂上在此,其編結能久支乎?益輔曰,今此濬川,實是大役。臣躬往見之,則深高且廣,都民可蒙聖澤,而沙土不能遠置,臣以爲運沙一節,不如濬川。至於編結,則初頭雖美,不久朽傷,似將有後弊,是爲慮矣。上曰,注書出去,召摘奸宣傳官入侍。宗榮承命出去,與宣傳官入侍。上曰,高陽·衿川·陽川三邑農及及農民惜雨之狀,何如?對曰,臣承命往觀三邑,則皆野地乾種處,姑無旱災之切急,而農民曰,望間若得雨,則可以免凶云矣。上曰,宣傳該備矣。諸臣遂退出。
上在昌德宮。常參以代理停,只晝講。
自辰時至酉時,日暈。
下直,德積僉使吳廷熙。
李應協達曰,今日所當持公事入對,而睿候方在調攝中,頉稟。令曰,知道。
李思觀達曰,大司憲鄭弘淳牌不進,執義金元行,掌令李光溭·朴海潤,持平權穎在外,金養心引避退待,今日以監察茶時之意,敢達。令曰,知道。
鄭尙淳達曰,明日常參取稟。令曰,停。
以承傳色口傳,下敎曰,校正廳堂上以下,依例書入。
傳于李思觀曰,大臣·備局堂上引見。
傳于鄭尙淳曰,中旬晝講,今日爲之,習講後,只正時入之。
傳于任㻐曰,騎判,訓·御兩將,晝講同爲入侍。
鄭尙淳啓曰,兵曹判書李昌壽,訓鍊大將具善行,御營大將鄭汝稷,依下敎來待矣。傳曰,入侍。
以大司諫沈墢牌不進罷職令旨,令于鄭尙淳曰,推考徽旨捧入。
鄭尙淳,以弘文館言啓曰,校理朴弼燧,修撰金華鎭·金應淳,旣已帶職蒙宥,卽爲牌招察任,何如?傳曰,允。
又以侍講院言達曰,本院下番,連日闕直,事甚未安。兼司書李宜馣,旣有只推之令,卽爲牌招入直,何如?令曰,依。
又以禮曹言啓曰,頃者微雨之後,頗有旱氣,其觀一兩日,其若不雨,十二日初次祈雨祭,依例請行事,命下矣。卽今旱氣轉甚,雨意猶邈,祈禱之擧,有不可緩。初次祈雨祭,三角山·木覓山·漢江等處,遣三品官,不卜日來十四日設行之意,分付,何如?傳曰,允。
李思觀,以備邊司言達曰,黃海水使柳惠基,昌城府使申,在任身死矣。返柩時,依法典擔軍題給之意,分付所經各道,何如?令曰,依。
兵曹口傳政事,以沈義希爲黃海水使。
有政。吏批,判書韓翼謩奉命在外,參判徐志修受由在外,參議金尙喆進,右承旨鄭尙淳進。吏批啓曰,判書韓翼謩奉命在外,參判徐志修受由在外,小臣獨政未安,何以爲之?敢稟。傳曰,只出緊任。又啓曰,本曹正郞李世孝呈狀內,身病猝重,勢難察任云。依例改差,何如?傳曰,允。以尹鳳五爲大司憲,趙雲逵爲內局提調,徐命應爲副提學,安兼濟爲吏曹正郞,李命植爲兼弼善,南鶴宗爲左通禮,安興君椒,全恩君墩,今加興祿,咸溪君櫄,今加綏德,順義君烜,綾安君槇,今加嘉德,樂城君壇·銀溪君楔,今加承憲,宗簿正李廷喆,今加通政,前府使朴奎晃,今加嘉善。
兵批,判書李昌壽入侍進,參判金善行晝講入侍進,參議李萬宗入直進,參知權噵病,同副承旨任㻐進。同知單朴昌郁,僉知二單李聖師·鄭志勗。副護軍李漢膺·柳徵龜·沈鳳徵·韓光國·金光泰·金鼎相·金得煋·趙德濬·蔡挺夏·李樀·李時中·李光國·金國杓·鄭承萊,副司直鄭弘淳·李得宗·李吉輔·元仁孫·徐命膺·任㙔·李衡萬·尹得雨·李宜哲·黃柙·宋瑩中·金光國,副司果李命龍·郭鎭純·宋述孫,副司正任希澤·金彦國。已上單付。
李思觀,以兵曹言啓曰,禁軍秋冬等都試,因政府及本曹有故,不得設行,今已過時,當此盛暑,勢難擧行。自前如此之時,有仍停都試,代行祿試射之例,今亦依此擧行,何如?傳曰,允。
檢閱尹師國書曰,伏以,臣於日昨直中,得聞母病添重之報,情理懇急,章皇徑出。適値淸齋,書未登徹,猥荷睿慈,罰止問備,惶隕感激,靡所容措。第臣老母,年迫七耋,衰敗已甚,本來注夏之症,每當炎節,發作如期,而近又重患輪感,宿症兼劇,輾轉彌留,有加無減,臣方左右扶將,焦遑罔措。多日曠職,極知其萬萬惶悚,而顧今情私,實無頃刻離捨之勢,玆不得不冒死哀籲於貳極之下,伏乞离明,亟令先削臣職名,仍治臣瀆擾之罪,以昭法紀,以便救護,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
副應敎徐命天,校理洪趾海等箚曰,伏以,持平金養心,以臣學識鹵莽,言議巽軟,本不合於淸朝耳目之任,而濫叨是職,豈有堪承之望?第以庚牌之下,累犯違逋,分義是懼,黽勉出肅,不敢爲辭避之計,略進蕘說,以效一日之責矣。及承睿批,得蒙李壽德·閔塾·沈益聖·尹冕東事聽納之敎,臣雙擎奉讀,實不勝欽仰惶蹙之至。其餘數件事,則不惟不賜察納,或以論人豈可若是爲敎,或以殊涉過矣爲敎,或以未知其穩當爲敎,或以極爲未安爲敎,臣瞿然慙悚之餘,繼之以訝惑也。臣之今日所論,亶出於礪廉恥重官方杜後弊之意,而言雖草草,俱是一世之公議,則在邸下虛受之道,恐不宜以人廢言,而睿意漠然,批旨嚴截。如臣無似,固不足恤,而竊恐言路自此而愈塞,人心自此而益下,反躬自省,益竊歉愧。此莫非臣人微言輕,不能見孚於离明之致,臣何敢一刻晏然仍冒於臺次乎?引嫌而退。有懷斯陳,臺體則然,睿批未安,不必爲嫌。請金養心出仕。取進止。答曰,覽箚具悉。處置事依達。
庚辰五月十二日辰時,上御熙政堂。大臣·備局堂上引見入侍時,領議政金尙魯,右議政閔百祥,行司直金聖應,漢城判尹洪啓禧,戶曹判書洪鳳漢,左參贊洪象漢,禮曹判書鄭翬良,司直李益輔,刑曹參判趙明鼎,司直鄭汝稷,知訓鍊具善行,兵曹參判金善行,江華留守元景淳,禮曹參判金相福,行副司直趙暾,工曹參判朴相德,應敎徐命天,右副承旨李思觀,假注書李宗榮,事變假注書朴道天,記事官申益彬·鄭彦暹,同爲入侍進伏訖。尙魯曰,日前勅行迎送,連爲勞動,又歷臨懿昭墓,聖候不瑕有損?上曰,欲爲少息而不能矣。臨懿昭墓,則樹木叢蔚,初期以十年,而今觀局內盡蔽,是可慰懷處也。尙魯曰,以傳敎觀之,墓所樹木之長養可知矣。上曰,今則旱氣已甚,是可悶也。尙魯曰,時時灑雨,旋霽極慮矣。上曰,九年之水,無日不晴,七年之旱,無日不雨,時時微雨,此乃旱徵也。上曰,昨聞宣傳之言,則兩麥幾盡可食,農民其免阻飢耶?尙魯曰,今則庶可免飢矣。上曰,初十日欲行皇壇望拜禮,而其時不忍以跪彼人之膝,行禮姑止之矣。尙魯曰,寢睡·水刺之節,何如?上曰,睡則爲之,而水刺則全不進御矣。尙魯曰,瓊玉膏·湯劑難强之,時時御茶飮,何如?上曰,自奉甚疎,亦能忍耐矣。尙魯曰,不知不覺之中,易致傷損矣。百祥曰,脾胃之氣,忍則致傷矣。尙魯曰,中宮殿氣候,何如?上曰,一樣矣。王世子氣候,何如?上曰,善過矣。王世孫氣候,何如?上曰,好在矣。上曰,濬川之役告畢,戶判·判尹必伈伈矣。尙魯曰,戶判·判尹積勞於今番濬川,今幾告功,庶可少休矣。上曰,聞洞內呼邪之言,則必知濬川,而不能安矣。上曰,川邊編結,雖折木爲之,似過數十年矣。尙魯曰,不朽之前無慮,而年久木朽,則似難支矣。上曰,日新又新,更爲節目則好矣。尙魯曰,今番誥命在內,字行之高低,無以詳審,下于政院,看准後還入,何如?上曰,依爲之。上曰,西北武士,留京者幾人?尙魯曰,在京者尙多云矣。上曰,此輩欲盡逐,以懲後日,而猶爲不忍矣。上曰,張哥過甚矣。百祥曰,張哥所爲,誠過甚矣。上曰,古無此患,而御史往來後,致此患也。上曰,雖更開西北廳,而所任則以兵曹堂上軍官,領之好矣。尙魯曰,渠等雖有罪,而一朝革罷,則殊非綏遠人之道,且先朝之特設此廳,聖意攸在。今因先朝所設而存之,則似無稱冤之端矣。上曰,雖更設,而閑良·出身,分窠定額,然後可無相雜之患矣,西·北遐蹤,離親戚棄妻子,積年留京,一朝下去,景色愁慘,今爲混沌開闢之後,取才入之則好矣。聖應曰,武士廳內地存之,故有此弊矣。上曰,內地·外地,嚴爲界限,而使帥臣取才上送,好矣。啓禧曰,臣之所見,則北道十二邑,西道十二邑,出身閑良之數,亦依節目塡補,而有窠則使帥臣取才上送,如抄上禁軍則好矣。鳳漢曰,武士之下去,皆渠之咎,而若北道,則明·吉·不可拔也。百祥曰,內地則甚狹,入廳之人,今日爲所任兵房,明日爲僉使,故相怨矣。翬良曰,臣之所見,內地·外地,狼狽下去,情甚可憐,不如依前置之。象漢曰,若禮判之言,則似苟矣。上曰,使兵判,內外地取才入之則好矣。命書傳敎曰,噫,西北廳設置,昔年聖意深矣,而在下之人,不能導揚,一自庚子以後,窠路大開。以此之故,互生爭端,內外之武士,戈戟相尋,甚至於今番,其在嚴懲之道,不可不處分。頃者下敎,一欲混沌,體昔年之盛意,一欲開闢,靜以思之,物極則反,理之常也。渠等雖無狀,許多武士,一朝擧皆負鼎尋鄕,亦非體昔年之意。初意則此輩盡逐,然後更欲弛張,思之及此,不可不今諭,故旣諭入侍大臣。噫,孔聖存羊愛禮,渠等雖無狀,廳名豈不顧惜?特存其廳,而亦不可循例復設,一遵舊制。西·北不挈眷邊地武士在京人,令兵判再明日開場試取,西·北各取四十人,合爲八十人,入廳料窠,西·北各十窠,合爲二十窠,久勤,每都目,西·北各取一人,親臨觀武才及試射時,付料軍官,除初試,雖入廳未付料者,各技初試,一依扈衛軍官例擧行。所任軍官,不可付諸此輩,一任操縱,西·北合一人,以兵曹堂上軍官十五人外一窠,以曾經防禦使人擇差,領率於內試射時,只以付料軍官擧案。西·北八十人定數中,若有闕,其勿依前自京顔差,令西北帥臣,一依抄上禁軍例取才,報兵曹塡充。試射之後,見漏還歸之類,分付西北帥臣,料窠調用,俾無落寞之歎。西·北各四十窠中,二十窠爲出身,二十窠爲閑良,至於付料二十窠,各取其才。內試射時出身·閑良,加資·直赴勿論,西·北只取居首,而噫,泛濫內地,頃已諭,在下者顔私開倖之致。雖然渠等無作爲,則其誰轉奏?亦渠等之咎,而此非時武士之過,則多年在京之人,一朝見汰而歸,景象不佳,亦非體昔年愛恤武士之意。今訓·御兩軍門大將,亦於再明合坐,今番內地見漏之武士試才,兩營各取十人,別爲置付軍官給料,料窠則兩營各定二人,有闕勿補,只此十人事,令備局節目啓下。此後若有依前濫越之事,則覆奏之時,非徒勿施,干請之人,施以制書有違之律事,節目中一體添入。出傳敎尙魯曰,東萊府使洪名漢,以潛商事,前後狀啓三到,竝請令廟堂稟處,而其一,卽潛商罪人小通事權順澤,則初以免債之心,敢生犯禁之計,持蔘一斤,符同奸倭,放恣潛賣,所犯情跡,箇箇自服。玉浦倭學劉克和,則鄭三忠之持蔘往草梁時事,及買賣一節,渠旣不知,則似當施以未入館現發之律,而身爲倭學,不有法禁,締結京鄕,指揮貿蔘,不可以買賣時不爲預知,有所容貸。京居鄭三忠,則受克和之書札,貿禁物而下來,此不過隨人指揮者,而末梢持蔘而往,受銀而歸,皆在渠手,則亦不可以當初貿蔘,非渠之所自辦,有所參酌,竝以一律,具格結案。小通事兪明才,則居間主張,指示往復,而蔘銀交易,旣不由渠,似當施以減死島配之律。草梁居河道滿,則希覬貰利,甘心使喚,居間去來,無不參涉,似當嚴刑遠配。小通事金大成,則受克和之指揮,與明才而往復,意實在於分利,罪不止於知情,亦當遠配。其時假訓導崔壽仁,假別差韓景錫,所當依法典請罪,而壽仁等,方以罪倭捉出事,擔當責諭,如其不効,則竝與前罪,而從重科治。發告人折衝成胤良,捕捉將校文聖老,依例論賞事也。其一,卽藥契人白師閔,渠蔘旣入於潛賣,價銀又捧於三忠,故捉來究問,則知其爲潛商之事,而折價捧手標之狀,誠極痛駭,似難免定配之律。至於潛商銀子,三忠之換錢取用,明白無疑,徵出屬公一款,今無可論事也。其一,卽潛商倭安右衛門,願與權順澤一番面質云,故本府軍官及任譯等,眼同領入於禁徒倭處,與之面質,而罪倭之容貌·年歲,旣已符合於前招,則順澤之猝然變辭,以爲此非買蔘之倭人者,必有和應之跡,故嚴加究覈,次次盤問,則陪通事李根,與罪倭之同謀下禁徒倭平吉者相親,往復館中,表裏通路,陪通事張斗億,往復順澤,以圖變辭,其符同罪倭,疑亂獄情者,萬萬巧惡。上項兩人之罪,竝令嚴勘事也。權順澤·鄭三忠等,表裏符同,肆行潛商,情節昭著,承款狼藉,國有常刑,無容更議,竝依律正法。劉克和締結奸徒,首先指揮,旣出於渠手,身爲譯學,所犯若此,究其情狀,雖死無惜,參以法意,則末梢潛賣,渠不與知,宜用不入館之律,而其在嚴懲之道,亦不可只施本律,減死絶島定配。兪明才銀蔘交易,渠雖無犯,主張奸謀,罪實難逃,嚴刑二次後,絶島定配。河道滿·金大成等,希覬分利,居間往來之狀,誠亦無嚴,竝嚴刑二次後,遠地定配。白師閔,同情射利,渠已自服,此等之類,懲礪宜嚴,嚴刑二次後,邊遠定配。李根·張斗億等,潛相和應,符同罪倭,慫慂順澤,使之變辭者,情旣巧惡,事極切痛,雖用一律,固無足惜,而十分參酌,竝嚴刑三次後,減死絶島定配。至於罪倭,則締結我人,潛與買賣,其間情節,綻露無餘,而館倭之首尾掩護,托辭延拖,萬萬駭惋,嚴飭任譯,另加責諭,期於斯速取服,依約條正法。假訓·別崔壽仁·韓景錫等,竝當依法勘罪,而守臣狀辭如此,姑令戴罪任責,以觀來頭,處之爲宜,竝以此分付道臣·守臣,發告捕捉人等,令該曹考例施賞,何如?上曰,依爲之。出擧條上曰,洪名漢之治績,何如云耶?尙魯曰,臣聞之則善治矣。雖以人論之,必善爲矣。上曰,其爲人極詳明矣。尙魯曰,平日素知其詳明,而觀此狀本,其所條列,果知萊伯之得人矣。上曰,然則前者御史生疎之說,是誤聞也。尙魯曰,兵曹判書李昌壽,本來病弱,而見帶本·兼兩任,極其煩劇,勢難許久兼察。近因積勞,病狀轉加,昨日診筵,亦未入侍云。其在惜使之道,宜有所軫念,其所帶內局提調,今姑許遞,何如?上曰,依爲之。出擧條啓禧曰,部官變通之後,不但無實效,近來各衙門之推捉部隷,視前尤甚,部隷不能支當,將有渙散之勢矣。癸亥坊役事目時,以諸上司各軍門,毋得推捉部隷,必移文京兆,使之知委,若直爲推捉者,則該府勿施之意定式,而諸上司各衙門推捉之弊,猶復如前。今不必別爲變通,只以癸亥〈事目〉,更爲各別申飭,如有犯者,自本府草記,或報備局,以爲嚴禁之地,何如?上曰,依爲之。出擧條相福曰,臣以司圃署事,有所仰達者矣。本署位田畓,在於東大門內外,而入於今番濬川時築沙之中,自戶曹打量,爲二結四十餘卜,此數則戶曹當給代土矣。鳳漢曰,內農圃·奉常寺芹田之被害於濬川者,當給代土之價,而戶曹則經費蕩然,以濬川所餘財,計送戶曹,使之移給事,前已稟達。司圃署所失,未知多小之如何,而當依內圃·太常例施行矣。上曰,依爲之。出擧條鳳漢曰,臣纔經兩勅,有所懷敢達。譯官邊憲,能以漢語,且甚勤幹,今番支勅時,臣果一委而責效,多有功勞。歷數一院,前頭可以得力者,無出其右。如此之人,宜有別般激勸之道。曾前李樞·金時瑜,皆付司直祿,而及其身故之後,其料仍留該院,輪回受食,而聞其時定奪,則待可合人,更付事判下云。今此邊憲,實爲可合於永料,以其一窠,依當初定奪付給,好矣。上曰,大臣之意,何如?尙魯曰,該院果有兩人永付之祿窠,而身故之後,因定奪移給於常仕廳,使之輪回付祿云。以此一窠,還推永付,則似不妨,而邊憲方帶訓上之任,自有應受之祿,日後見遞訓上後,永付此窠,恐好矣。上曰,依爲之。出擧條鳳漢曰,今番濬川後,貢人頭目一年舊遺在,蕩減事,命下矣。詳問其事狀,則所謂遺在,或有或無,雖其有者,多寡不一之中,難於區別,强而行之,徒致煩撓,全無實效。貢人例有各該司所納,若依平市署減給於市人頭目之規,使各其司,分數減給,則最爲簡要,而亦爲實惠矣。上曰,此可爲實惠耶?大臣之意,何如?尙魯曰,各其有貢物衙門,必有收捧於貢人者,各爲分數減給,如平署之例,則果可以均被實惠,戶判所達好矣。上曰,依爲之。鳳漢曰,然則各該司減給之數,使之修成冊報備局,何如?上曰,依爲之。出擧條鳳漢曰,大差倭先聲已久,所入之蔘,當爲六十餘斤。前年筵稟,略略分定於西·北兩道,西蔘其時卽來,北蔘則仍筵臣陳達,移定西路,又因西伯狀聞,還移於北道,月前又因北伯狀聞,勿爲卜定於北道事,命下矣。差倭不時出來,則蔘事將若之何?及時變通,然後可無狼狽之患,下詢大臣而處之,何如?上曰,大臣之意,何如?尙魯曰,北道則更難卜定,勢將移送於關西,而關西蔘路亦艱貴。當此非節,使之貿納,則實爲行不得之事也。徐待蔘節,卜定恐宜矣。鳳漢曰,然則姑先以二十斤,卜定於關西,使之趁今秋上納,何如?上曰,依爲之。出擧條鳳漢曰,別使行官銀劃給當否,問於大臣後,待次對提稟事下敎矣。臣果議於大臣,大臣入侍,下詢處之,何如?上曰,大臣之意,何如?尙魯曰,節使行所付官銀元數,決不可取用於別使之行。勢當以他銀,別爲劃給,而節使時官帽之價,元數外餘數,捧在戶曹,以此銀,量宜許給,似宜矣。上曰,此果好矣。鳳漢曰,然則再昨與昨年餘數之爲報本銀,而留於應辨色者,將爲八千餘數,就其中四千五百兩,當劃給矣。上曰,依爲之。出擧條啓禧曰,各軍門·諸衙門所屬各樣色目中,應免出役之類,使各其所,謄送本案,自該府相考,出役之類漸少,誠極寒心。使各衙門·各軍門,列書各樣色目姓名·居住,以送本府,如有代頉,則隨卽移文付標,以爲考見出役之地,何如?上曰,依爲之。出擧條啓禧曰,動駕時,有導駕衙門,以道路事督責部隷,固其職也。至於軍門,則曾無督責當部之例,而近來軍門之招呼歐捽,殆令部隷難支。此後則導駕衙門外,督責當部者,一切嚴禁,何如?上曰,依爲之。出擧條尙魯曰,軍兵所受官馬,雖自太僕分給,而年年所給,多少不一,其定數之滿不滿,無所與知,故兵曹之禁軍,訓局之馬兵,禁營之別武士,御廳之別抄外,各色將校之假名冒受者,亦多有之。馬政甚重,而法綱漸弛,奸弊若此,事極無嚴。當此馬種太縮之時,雖一二匹,尤不可一任其冒濫。且受官馬者,八年內致斃,則使渠備立,有病還納,在於三年之內,則移法司科治,法例也,而近來此法亦解弛,軍兵等不識官馬之嚴重,或至於私自貰借,轉相載卜,以致受去屬耳,旋卽病傷,此亦可駭之甚者也。自今爲始,與各軍門往復相議,釐正官馬匹數,定數之外,使不敢濫受,係定數之內,非應給色目,則亦不許之,而毋論病傷與致斃,如在八年之內,則渠自備立,必準八年之限,然後始許改給事,永爲定式,嚴飭施行,何如?上曰,依爲之。出擧條尙魯曰,大司憲鄭弘淳之撕捱本職,臺體固然,而日事違牌,徒傷國體,以此之故,亦妨兼帶矣。本職今姑許遞,使之行公於備局之任,何如?上曰,依爲之。出擧條尙魯曰,行司直趙雲逵,前副學元仁孫,備局堂上還差,而趙雲逵使之仍察堤堰堂上,何如?上曰,依爲之。出擧條尙魯曰,今此西北別付料廳復設節目,令備堂洪鳳漢·李昌壽相議成出後,啓下,何如?上曰,依爲之。出擧條尙魯曰,李萱,可用之武弁,而頃者宣傳官汰去之後,其妻子無料生之道,方痛哭云,情境可憐矣。上曰,殘忍矣。百祥曰,張齊白事,亦有分揀之道矣。尙魯曰,宜有分揀之道。上命承旨書之曰,張齊白之事,雖無狀,經豈不云乎,罰不及嗣。況其族乎?頃者張哥在京之人,竝汰下敎,特爲勿施。出傳敎上曰,頃者欲決棍李萱,而思李提督,不忍加杖矣。命承旨書之曰,頃者旣諭,李提督之後,可謂十世宥之,而其所處分,卽玉成于渠也。今聞大臣所奏,其涉可矜。前宣傳官李萱,特爲勿汰。出傳敎尙魯曰,赦令新頒,告身以下皆蕩滌,可知聖意之攸在,而任師夏之未蒙恩宥,宜有分揀之道。臺體申飭已久,一番用罰則誠宜矣,而旣經赦典,申應顯·李普溫,亦有分揀之道。上命承旨書之曰,旣經赦典,任師夏·申應顯·申思運·李普溫竝放送。出傳敎尙魯曰,臣於司僕馬政,有切悶事,敢此仰達矣。各邑牧場所養之馬,通計雌雄,不過七千匹,而其中牡馬,未滿千匹,以濟州所貢之馬,近來太縮而然矣。貢馬二百匹,其數甚少,而上來之後,賞賜甚多,故不無後弊,有此仰達矣。上曰,古則中官·醫官,多有特賜,而庚子以後則少矣。所奏是矣,留念焉。上曰,黃海水使柳惠基沈滯武弁,纔爲帥臣,遽作古人,其涉惻傷。喪葬等需,令本道特爲題給,擔軍令該道依例題給。出榻敎上曰,黃海水使有闕代,口傳差出,催促下送。出榻敎諸臣退出。
上在昌德宮。常參以代理停,只晝講。
鄭尙淳達曰,明日常參取稟。令曰,停。
洪良漢達曰,大司憲尹鳳五,執義金元行,掌令李光溭·朴海潤,持平權穎在外,金養心牌不進令旨未下,今日以監察茶時之意,敢達。令曰,知道。
鄭尙淳達曰,今日所當持公事入對,而睿候方在調攝中,頉稟。令曰,知道。
又達曰,同副承旨李思觀,今日不爲仕進,卽爲牌招,何如?令曰,依。
傳于任㻐曰,宣傳官二員,分遣東西郊,雨澤形止,看審以來。
傳于鄭尙淳曰,祈雨祭,今姑停止。
傳于任㻐曰,中旬次對,今日爲之。
洪良漢達曰,中旬次對今日爲之事,命下矣。兩司除在外·牌不進令旨未下外,大司諫沈墢,卽爲牌招入侍,何如?令曰,依。
傳于鄭尙淳曰,下旬晝講,今日爲之,次對前當爲之,只習講,直入正時。
傳于鄭尙淳曰,次對待下敎詣閤,單子置之。
李思觀,以弘文館言啓曰,本館下番校理洪趾海,姑降入直矣,纔已奉命出去,修撰金華鎭·金應淳,副修撰李商芝牌不進傳旨未下,副修撰元義孫,方在禁推中,下番將未免闕直,事甚未安。應敎鄭光漢,副校理鄭晩淳·嚴璘,竝卽牌招,以爲推移姑降入直之地,何如?傳曰,允。
又以侍講院言達曰,本院下番,連日闕直,事甚未安。新除授兼司書李宜馣,旣有只推之令,卽爲牌招入直,何如?令曰,依。
以兼司書李宜馣牌不進罷職令旨,令于鄭尙淳曰,推考徽旨捧入。
李思觀,以御營廳言啓曰,張哥在京之人,竝汰下敎,特爲勿施事,傳敎矣。本廳汰去哨官張宅夏,仍存之意,敢啓。傳曰,知道。
洪良漢,以義禁府言達曰,全羅道潭陽府投畀罪人任師夏,海南縣投畀罪人申應顯,康津縣投畀罪人申思運,興陽縣投畀罪人李普溫等,放送承傳啓下矣。竝放送事,分付道臣之意,敢達。令曰,知道。
又以義禁府言達曰,副修撰元義孫禁推傳旨啓下矣。元義孫下去京畿驪州地云,依例發遣府羅將,拿來,何如?令曰,依。
刑曹參判趙明鼎,參議沈鏽等書曰,伏以,臣等卽伏見洛昌君樘書本,則以李益光·李寧鎭等推治勘律事,大致憾怒,或謂之全沒本事,偏護李家,或謂之捉去益光,威脅遲晩,終又曰,黑白倒置,輕重相反。臣等於此,竊不勝駭歎之至。玆事自有本末曲直,臣等之所推勘者,煞有斟量,而今旣推上於公車,則臣等亦安得默然而已乎?蓋寧鎭之侵辱宗宰,固可駭,而實則由於益光之傳來而激怒也。益光之捉致寧鎭,雖或出於錯認誤中,而其縛打士子,則十目之所共睹矣。事出之初,輿情咸憤。臣等適忝刑官,不可不一番査治,故試爲推捉,則益光者堅閉大門,驅逐刑吏,使不得接足,及聞臣等治書之報,始乃黽勉自現。平問之下,其所納招而服罪者,一如所聞,遂據律文,以杖六十徒一年勘罪後,徒年全贖,杖則半贖,以示飭罰之意,寧鎭之罪,亦依本律照勘,而以其重被敺打,傷處未完之故,不得不許贖。臣等之兩造均勘,自以爲不失刑法之中,而益光者無所懲畏,多縱其婢僕,詬辱臣等於街路之上,畢竟益光之母,又跨坐近家墻上,斥呼姓名,極口醜詆。臣等固不足恤,以益光一時被罪之故,而其親屬奴僕之詈辱法官,略無顧憚,此實前古所未聞之變怪。臣等將欲擧實陳章,仰請處分,則宗臣送書引咎,益光造門待罪,而其詬辱之婢屬,一一捉送,以待臣等之査治矣。今宗臣之書忽出,而其爲言與事實,一切相反,吁亦異矣。崇品宗臣,雖曰尊重,固不可私護奴屬,縛致士子,所謂益光者,安敢乃爾?況其恣意敺打,流血淋漓之狀,人皆見之,渠亦自服,則宗臣之替當自引者,恐有乖於愼畏公法,檢束門庭之義,臣等竊爲之慨惜也。噫,彼益光者,驕恣悖戾,殆無人理,久爲一世之所指目,則今番事,特其薄物細故,笞罰示警,俾有懲悔,在渠未必非福,而今日宗臣,乃反發怒於臣等之按治,張皇分疏,猶恐或傷,無乃溺愛之甚,莫知其惡而然耶?抑知之而故爲此掩護周遮,以緩其罪耶?宗臣於此,誠亦不深思也。然臣等旣被其偏係之斥,則義不可晏然,且使老宗臣,不能奠居京輦,將欲逬出荒郊,則臣等之不自安,尤大矣。玆敢冒入文字,略暴事情,伏乞离明,俯賜鑑燭,亟治臣等不職之罪,以謝人言,以安私分,不勝幸甚。臣等無任屛營祈懇之至,謹昧死以聞。答曰,覽書具悉。卿等其勿過辭,從速察職。
刑曹判書沈星鎭書曰,伏以,臣年衰病痼,本不合於詞訟之任,而黽勉供劇,今已五箇月矣,觸事憒憒,勢難久冒。日前灣上往來,星夜疾馳,重觸風冷,患感非細,忍死歸來,一倍添劇,頭疼如碎,肢節如束,咳喘苦劇,晝夜叫痛,食飮傳廢,眞元大脫,委頓床席,㱡㱡欲絶,前後動駕,俱闕陪扈,病裏惶隕,靡所容措。呈單請急,蓋出於不得已,而喉司不諒,一例退却,公私狼狽,尤切悶蹙。且臣於李寧鎭査事,有不敢冒當者。蓋當初宗親府,以弓匠皮,李兩人,詬辱崇品宗宰事,關移請治,臣不知爲誰某,第以推問例題矣。有一年少士人,謂以被打於宗臣家,擔舁來訴於曹門外。旣曰被打,則不得不看審,而傷處果狼藉矣。欲知其事狀,捉問宗臣家奴子,備得其委折,則益光之敺傷士子,旣係變怪,而寧鎭之醜辱宗宰,在法當懲,故臣方欲嚴覈輕重,兩行勘治,而適値齋戒,未得開坐,其日臣適又奉命西下,而其間宗臣未撤之書,至以徒循圖囑,不爲査治,歸咎於臣云,臣竊不勝駭惑也。雖然身爲法官,旣被循囑之斥,而晏然冒當於査事,萬無是理。令旨之下,無由奉行,臣罪大矣。伏乞离明,俯賜諒察,亟許鐫罷臣職,俾査事無滯,私義粗安,不勝幸甚。臣無任屛營祈懇之至,謹昧死以聞。答曰,覽書具悉。卿勿過辭,俟其少間,從速行公。
兵曹參議李萬宗書曰,伏以,臣於直中,重添毒感,寒熱交作,肢節刺痛,頭疼而如椎碎,肌烘而如火熾,晝宵叫痛,水飮不能近口,委頓床席,氣息奄奄,而昨日開政命下之後,推移無路,力疾進參,昏不省事,至於前大司憲李得宗,臺達未收殺之前,不得付之軍銜,而東銓誤爲抄送,臣又未能覺得,循例竝付,其矇然不察,其罪無以自解。且臣政席往來之際,重觸外風,病情一倍添劇,加以素患關格之症,乘虛衝逆,頃刻之間,昏窒者數,症情危惡,實有汚穢淸禁之慮。玆敢露章自列,兼陳疾痛之呼,伏乞睿慈,俯垂察諒,亟許鐫免,重降威罰,以警具僚,以尋生路,不勝幸甚。臣無任屛營祈祝之至,謹昧死以聞。答曰,覽書具悉。一時做錯,其何過嫌?爾其勿辭,從速察職。
以咸鏡監司狀達,安邊等官居金召史等,燒死·囕死·渰水死事,令于李思觀曰,渰死·燒死·囕死人等,令本道恤典擧行。
以平安監司狀啓,仍病廢事,隨勅使帥臣替行,惶恐待罪事,傳于李思觀曰,勿待罪事,回諭。
庚辰五月十三日辰時,上御熙政堂。晝講入侍時,知事洪象漢,特進官金聖應,參贊官洪良漢,侍講官徐命天,侍讀官洪趾海,武臣申胤光,假注書李宗榮,記事官申益彬·鄭彦暹,以次進伏訖。上講中庸序一篇畢,又講首章,自天命之謂性至右第一章而止。命天曰,莫見乎隱,莫顯乎微,皆聖人用工處,而重言之,惟聖上體念焉。上曰,此是中庸第一義,而萬物皆該括于中矣。趾海曰,昨日已陳達,而參贊位育之切,皆在於此矣。上曰,庸字釋以平常,似若泛然,而實有深意矣。命天曰,此是日用所當行之事也。上曰,大臣·備局堂上入侍。出榻敎注書宗榮出去傳命。右議政閔百祥,漢城判尹洪啓禧,戶曹判書洪鳳漢,禮曹判書鄭翬良,行副司直鄭汝稷,知訓鍊具善行,禮曹參判金相福,司直鄭弘淳,事變假注書朴道天,入侍進伏。百祥曰,日氣蒸鬱,聖體何似?上曰,氣則一樣矣。寢睡·水刺之節,何如?上曰,寢則爲之,而水刺一樣矣。百祥曰,日再講筵,聖體不瑕有損?上曰,讀書則不知疲困也。百祥曰,中宮殿氣候,何如?上曰,一樣矣。百祥曰,王世子氣候,何如?上曰,平安矣。百祥曰,王世孫氣候,何如?上曰,好在矣。上曰,晝講久未行之,日前晝講時,講聲甚難矣。今日有顯效,是知一日不讀書,口中生荊棘也。爲士者,其可一日不讀書乎?百祥曰,昨日領相,欲陳達而未及,今日則有實病未入來,故臣敢此仰達矣。金時粲之恩譴,已近周年,且聞宿病添劇,實有生行死歸之慮。今番大霈之典,各犯死罪以下者,皆得蒙宥,而彼金時粲,則獨未蒙恩宥。雖未知聖意之所在,而若病死於荒陬,則殊非聖世之美事,特許放釋,何如?上曰,難矣。其止之。百祥曰,此黃海監司鄭玉狀本也。枚擧谷山·遂安·新溪·瑞興四邑守令牒報以爲,稅米太,當初作錢時,小米一石,定以五兩,太一石,定以三兩矣。乙丑年審理使時,米減一兩,太減五錢,而至於長山以北十一邑田稅米太,則壬申年變通作錢,米一石定價三兩五錢,太一石定價一兩七錢。一道賤役,宜無異同,四邑稅米太作錢,依北各邑例,以詳定折價,收捧上納事,請令廟堂稟處矣。四邑稅米太作錢,旣用續大典永作錢邑定式之數,則固不必移易,而必審理使書啓,許其減數,已不無開後弊之慮,而惠則莫大矣。長山以北,壬申變通時折價之如是太歇,雖未知委折之如何,而必欲效此爲例,又欲減數於審理使所減之餘者,誠是難繼之道,道臣之如是狀請,亦非審量大體之意,狀內辭緣,置之,何如?上曰,依爲之。出擧條百祥曰,此慶尙監司趙曮狀本也。以爲敗船拯劣米,以本色責捧,稅船添納,則許多未收,萬無盡捧之勢。今若以錢許代,一齊徵納,則在京司可捧累年之逋欠,於海民亦除難運之巨弊。乙亥以後,至戊寅條,各年敗船拯劣米及欠縮未收穀物,一依市直,特許以錢代捧,以爲諸般舊逋,一竝收殺之地事,請令廟堂稟處矣。拯劣米,亦是惟正之供,關係固不輕,而每爲積逋收殺無期,不但督納之際,隣族受弊,過數添載,輒復臭載,還捧本色,或至再徵三徵,稍致歉歲,則停捧之請,又極紛紜。今此以錢代捧之請,似爲公私兩便之道。有司之臣方入侍,下詢處之,何如?上曰,戶判之意,何如?鳳漢曰,大同拯劣米之作錢,實難創開,而嶺南則專恃漕運之法,此後無拯米之可論,則所謂作錢之擧,只行於今年而已。他道大同,旣不漕運,又無援例之慮,許之似爲便民祛弊之要道,而但其從市直之請,未甚分明,略倣戶曹作錢例而許施,宜矣。上曰,依爲〈之〉。出擧條啓禧曰,京兆帳籍,隨宜積於北倉事,前已定奪,而帳籍不可如積穀者然,必須略設庋閣然後,可以入積,且京兆舊庫,雨漏傾圮者,亦當移置帳籍後修改,而此皆當用營繕之力,一番筵稟後,可以擧行,故敢達。上曰,依爲之。出擧條鳳漢曰,各津屬於軍門後,津船材木,以漕船退材,分排劃給事,筵稟定式,而漕船旣不得平均盡取,雖得之之後,亦每每請斫於東道,殊非定法之意。此後則漕船舊退者,自戶曹作井間,輪回分給於各軍門後,枚報備局,軍門若得漕船,則更勿請斫於東道事,明白定式,添入於節目中,何如?上曰,依爲之。出擧條百祥曰,今日次對命下之後,備堂中有或以進爲言,而未及入來者,事甚稽緩,推考警責,何〈如〉?上曰,其若書進不入來,或自外退去則非矣。從重推考,可也。出擧條上曰,注書出去,召副摠管洪樂性入侍。宗榮承命出去,與樂性入侍。上曰,喜雨崇朝,禁天橋水聲,何如?樂性曰,雨下時水聲頗有之矣。上曰,今則欲晴,悶矣。樂性曰,闕內東西禁天橋邊,有數處土圮處,故朝已言於兵曹入直堂上,出留營旅帥,使役修補矣。此後凡有壞圮處,使之依此例,隨卽修補似好矣。上曰,依所陳,申飭爲之。出擧條上曰,喬桐消息聞之乎?趾海曰,臣聞喬桐消息,則喬桐一府之民,率皆感泣曰,至今生民之保存,無非國恩之罔極云矣。上曰,汝以御史,往喬桐,觀賑政及農形·麥形以來,可也,趾海承命出去。上曰,沈瑴·李晉圭等,尙未分揀乎?良漢曰,禁推傳旨,留中不下矣。上曰,沈瑴·李晉圭·朴漢暉,禁推傳旨,混置不下,當該中官,越捧一等,旣經赦令,分揀。出傳敎上曰,注書出去,召兵判入侍。道天出去,與兵判入侍。昌壽曰,西·北料廳,明日開場矣。上曰,節目持來乎?昌壽曰,持來矣。上曰,上之。昌壽曰,在京人,纔過六十,臣之所見,一中以上,皆選之好矣。上命承旨書傳敎曰,今聞西·北在京人,合以計之,不過六十一人云。若此試才時,雖皆得中,未滿元數,柳葉箭定三巡一中以上,許入定式後,其法宜固,不準其數者,雖試才翌日上來,切勿許入。令西·北帥臣,未准數試取上送,而內地人亦不過十餘人云,若此,二十人,難以充數。分付兩營,亦以柳葉箭三巡試取,以一中以上,分入兩營,若未准數,此雖一人,不可添付,只入格人許赴,兩營有闕無補事,分付。出傳敎上曰,時囚崔華徽,未及拿來,許瑬·李喜集·李德霖竝放送,韓命天,事在赦前,一體放送。出傳敎上曰,伊時欲爲下敎,而未果矣。迎勅時引禮通事,分揀放送。出傳敎象漢曰,因宗簿提調綾昌君所達,有宗室權文案考稟之命,故考見戊申文案,則權以逆賊人燁三寸叔,依炤之例,卽放歸田里矣。甲子年,其子安豐君之封君也,以君號贈職於權。旣以緣坐,放歸田里,則以其子之封君,而贈職封君,事體未安,其在堤防之道,似當還收矣。上曰,其時吏曹,有不察之咎,而宗簿寺報之者非也。如此者,亦有順義·順悌矣。隄防之道,不可不嚴,而如起伏火,更不欲提說也。往者見人燁,則甚不平矣。終罹於罪,予初見而甚不平者,畢竟皆不免矣。隄防則不可不嚴,而環顧一世,蹙蹙者多,實不欲成說也。百祥曰,禁堂所奏,誠爲得體,似不可仍置矣。上曰,贈職雖非矣,而今已年久,欲爲未了之案而置之矣。吳遂采事,予以臺言爲晩矣。上曰,注書出去,召農形看審宣傳官入侍。宗榮承命出去,與宣傳官具秉五入侍。上曰,汝觀西郊乎?東郊乎?秉五曰,觀西郊矣。上曰,農形,何如?秉五曰,農民一邊鋤禾,一邊刈麥矣。上曰,有灌水者乎?秉五曰,農民雖得小雨,荷蓑荷笠,奔走灌水矣。上曰,似然矣。諸臣遂退出。
上在昌德宮。常參以代理停,經筵停。
任㻐達曰,大司憲尹鳳五,執義金元行,掌令李光溭·朴海潤,持平權穎在外,一員未差,今日以監察茶時之意,敢達。令曰,知道。
洪良漢達曰,明日常參,睿候方在調攝中,頉稟。令曰,知道。
又以弘文館言啓曰,本館上番副應敎臣徐命天,以西學兼敎授,儒生試取事,今日晝仕出去之意,敢啓。傳曰,知道。
任㻐,以都摠府言達曰,副摠管金聖遇,以濬川所儀軌修正事,今日晝仕出去,而逐日仕進,煩達未安,入番間依例除草記往來之意,敢達。令曰,知道。
以大司諫沈墢,兼司書李宜馣牌不進罷職令旨,令于任㻐曰,竝推考徽旨捧入
李廷喆,以侍講院言達曰,本院下番,連日闕直,事甚未安。司書黃榦,由限已過,新除授兼司書李宜馣,旣有只推之令,竝卽牌招,以爲推移入直,何如?令曰,依。
傳于洪良漢曰,應頒賜安寶,其徐待受點擧行,而年月以其時書之。
傳于任㻐曰,騎判,訓·御兩將,試才後,使之入來,旣爲入侍,內局日次,今日爲之,提調入來後,依前劑入五貼,同爲入侍。
任㻐啓曰,兵曹判書李昌壽,訓鍊大將具善行,御營大將鄭汝稷,內局提調趙雲逵,副提調李應協,依下敎來待矣。傳曰,詣閤。
李應協啓曰,今番兩次京外啓下上言一百八十四張內,猥濫八十四張,啓字爻周次還入,其餘分下各該司之意,敢啓。傳曰,知道。
李廷喆啓曰,八道監司及兩都留守·京畿水使處頒賜璿源譜略,今已安寶,依前例使院吏下送,何如?傳曰,允。
李思觀,以兵曹言啓曰,因傳敎西·北武士等試取,而西·北合六十一人外,西三人北五人,追到於未開場前,故竝爲試取,入格人別單書入之意,敢啓。傳曰,知道。
又以訓鍊都監·御營廳言啓曰,依傳敎今日合坐於南小營,西·北內地武士十人,柳葉箭三巡試取,一中以上入格者六人,分屬兩營,別單書入之意,敢啓。傳曰,知道。
又以刑曹言達曰,出身金福雲,平日行身處事,本以橫濫狡猾有名,前後赴燕,作弊多端,昨年又以皇曆齎咨官馬主入北,交結商胡,操縱物貨之價,以爲從中肥己之計,馬尾三四駄,公得載來之說,不啻狼藉,故今番臣行時,詳細採探,則其所干犯,果如傳說,情狀可惡,殺之無惜。將欲推捉査勘之際,伏見前秋所下傳敎,則雖常漢出身,依舊例移送該府事有令式。自本曹不敢循例覈處,依傳敎移送義禁府,以爲嚴査痛治之意,敢達。令曰,知道。
任㻐,以義禁府言達曰,刑曹達辭內,出身金福雲嚴査痛治事,依下於本府矣。金福雲今方待令於本府,卽爲拿囚之意,敢達。令曰,知道。
以平安監司狀達,病甚廢禮,頒敎文,假都事差定祗受,惶恐待罪事,令于李思觀曰,勿待罪事,回諭。
庚辰五月十四日申時,上御養心閤。藥房提調·兵判·訓將·御將同爲入侍時,藥房提調趙雲逵,副提調李應協,兵曹判書李昌壽,訓鍊大將具善行,御營大將鄭汝稷,記事官李性遂·申益彬·鄭彦暹,以次進伏。趙雲逵曰,日氣甚熱,聖候若何?上曰,一樣矣。眩氣二字,予不欲言之矣。今日又有眩氣,差晩後則差愈矣。李昌壽曰,或有外氣而然乎?上曰,非外氣而必是痰也。雲逵曰,寢睡之節,如何耶?上曰,半夜前則頗穩睡矣,夜後則全未睡矣。雲逵曰,水刺之節,亦如何?上曰,一日所進,不滿一升,以一時言之,則所進不過數匙。朝鮮之人,若予所食,則誰能作氣行步也哉?雲逵曰,中宮殿氣候,若何?上曰,一樣矣。雲逵曰,王世子氣候,亦若何?上曰,一樣矣。雲逵曰,嬪宮氣候,亦若何?上曰,安過矣。雲逵曰,王世孫氣候,一向安順乎?上曰,善過矣。昌壽曰,近有輪行感氣,外間無人不痛矣。上曰,予與內殿,亦皆經之矣。昌壽曰,向日天顔,有不平之氣,故仰問矣。上曰,其時予果患感,而亦不臥,內殿則累日重痛矣。雲逵曰,醫官入診,何如?上曰,可矣。方泰輿診候後退伏曰,左三部則沈,而右三部則虛軟矣。許礈曰,脈候左三部則雖不數,右三部則度數不足矣。李以楷曰,脈候左右三部雖不沈,脾胃脈則虛大矣。金履貞曰,脈候左三部沈安,右三部不沈,而胃脈虛軟矣。鄭允協曰,左右三部雖不沈,右寸關則虛軟矣。慶絢曰,脈候左三部雖不沈,右三部則度數不均矣。雲逵曰,診候已訖,使醫官更爲定藥,何如?上曰,蔘橘茶,服之,何如?方泰輿曰,蔘橘茶,不如建功湯,建功湯,若着實進御,則大勝於蔘橘茶,而八味元兼進好矣。許燧曰,此時蔘橘茶力綿,不如理中湯,而有眩氣時,則兼進八味元,宜矣。上曰,一亦難服,何可兼服乎?李以楷曰,湯劑連爲着實進御,丸劑亦兼進,好矣。金履貞曰,脾胃不足,理中湯不可不連進,而丸劑兼進,則亦有益於痰候矣。鄭允協曰,以脈候見之,脾胃虛軟,理中湯日再服,區區所望也。慶絢曰,諸醫已奏,臣別無所達,而湯劑與丸劑,俱爲進御,臣所望也。上曰,湯劑旣已製入,置之,蔘橘茶則煎入,可矣。雲逵曰,醫云湯劑勝於茶飮云。湯劑竝入,似好矣。上曰,今則快勝,何必煎入?予身旣許民國,思某事,心內沓沓,夜不得睡。俄者忽有眩氣,氣甚沮矣,少間卽愈,卽今則百里亦可往矣,可怪。懿昭墓往來以後,自謂必臥矣,今不然,國事宜有可爲之事矣。應協曰,悠悠萬事,莫如保嗇聖躬也。雲逵曰,湯劑煎入後,茶飮兼爲煎入,何如?上曰,湯劑依前製入,可矣。雲逵曰,明日又與醫官入侍診察,何如?上曰,明日問候置之,再明日以依下敎來待稟之,可矣。雲逵曰,湯劑煎入,實爲伏望矣。上曰,然則煎入也。仍命書傳敎曰,近因日氣蒸鬱,有微眩之氣,而今雖愈,旣入侍故下敎。煎入湯劑强請,難以相持,自今日限五貼煎入,時或代茶進御,蔘橘茶五貼劑入,自今日爲日次問候。雲逵曰,臣旣承煎入之命,當先退監劑矣。上曰,依爲之。雲逵先退。上曰,兵判進前。李昌壽進伏。上曰,西·北試射,善射之乎?昌壽曰,然矣。昌壽曰,西道三人,北道五人,往郊外矣,聞而追到,故亦使之入射矣。上曰,入於試記乎?昌壽曰,然矣。上曰,咸興人入格者幾人耶?具善行曰,四人也。上曰,關西與北道,多少,如何?善行曰,西人多矣。昌壽曰,試取後以傳敎言之,則擧皆感祝矣。上曰,兵房軍官誰也?昌壽曰,李命運爲之矣。上曰,其爲人甚佳矣。昌壽曰,然矣。上曰,西·北入格人,果幾何,而出身·閑良,亦幾人耶?昌壽曰,北人入格三十三人內,出身十三人,閑良二十人,西人入格二十五人內,出身十五人,閑良十人也。上命書傳敎曰,西·北廳久勤,一從今番啓下單子計之,未準數者,此後追到者,兵判三巡更試後,亦依此例,鱗次以付,一體計日,自夏都目,勿論日淺,西·北各一人用久勤,而此外西·北邊地京外,久勤不願,亦無承傳人差送之時,則或以本地人差遣,而亦爲試取差遣事定式。若是新法之後,久勤其或踰越,則當該兵房軍官,重棍汰去,不察銓長,亦爲重飭,而久勤外試取差遣事,或稱大政迫頭,未能試取,今番因循擇差事陳稟,則今年因循,明年亦然,法之不行,皆此等類。當該銓官,雖不行大政,當嚴處,而雖或未覺而從可自備,而草記勿施,嚴處事,一體添入節目。諸臣退出。
上在昌德宮。常參以代理停,經筵停。
夜四更五更,月暈。
任㻐達曰,明日常參,頉稟。令曰,停。
又達曰,大司憲尹鳳五,執義金元行,掌令李光溭·朴海潤,持平權穎在外,一員未差,今日以監察茶時之意,敢達。令曰,知道。
洪良漢達曰,檢閱尹師國,由限已過,卽爲牌招入直,何如?令曰,依。
以兼司書李宜馣,司書黃榦牌不進罷職令旨,令于李廷喆曰,竝推考徽旨捧入。
李廷喆,以侍講院言達曰,本院下番,連日闕直,事甚未安。司書黃榦,新除授兼司書李宜馣,旣有只推之令,竝卽牌招,以爲推移入直,何如?令曰,依。
又以弘文館言啓曰,本館上番,連日姑降入直,事甚未安。副修撰元義孫,旣以帶職蒙宥,卽爲牌招入直,何如?傳曰,允。
左議政李箚曰,伏以,臣不幸嬰病,沈淹床席,不得趨造問候之班者,今已一月餘矣。國體有損,分義都虧,伏地震悚,恭竢嚴誅,而伏聞昨日,有特命診筵,湯劑再煎之事,身帶藥院,焦煎有倍。顚倒趨入,備員承候,實是臣分之當然,而賤疾日間又復添劇,神精惝怳,頭如觸柱,欲起還仆,末由蠢動,中心如焚,惶懍罔措。伏乞离明,亟先遞臣內局提擧之任,仍治臣罪,以重保護之地,以嚴逋曠之勘焉。取進止。答曰,覽箚具悉卿懇。卿之所患若此,心用慮念。以疾未參,其何所傷?卿須安心勿辭善攝焉。仍令曰,史官往諭。
上在昌德宮。常參以代理停,經筵停。
自卯時至未時,日暈。
洪良漢達曰,明日常參取稟。令曰,停。
又達曰,大司憲尹鳳五,執義金元行,掌令李光溭·朴海潤,持平權穎在外,一員未差,今日以監察茶時之意,敢達。令曰,知道。
又啓曰,藥房提調趙雲逵,副提調李應協,依下敎來待矣。傳曰,詣閤。
傳于李應協曰,藥房入診,大臣同爲入侍,使入直注書,傳諭。
傳于洪良漢曰,大臣如已入來,則藥房提調詣閤。
傳于洪良漢曰,承旨入侍。
李廷喆,以兵曹言達曰,忠壯衛將李師重,素患痰病,近益添重,慶熙宮衛將朴昌郁,年老病痼,無望供職,俱以呈狀乞遞。身病旣如此,則不可强令察任,竝今姑改差,何如?令曰,依。
又以義禁府言達曰,因刑曹草記,出身金福雲,拿問捧招,纔已議處,亦將照律,而操縱物價,公得馬尾等事,雖無以憑覈於彼人,亦不可不査實於齎咨官。當該齎咨官李湛,卽爲拿問後,稟處,何如?令曰,依。
鄭尙淳,以漢城府言達曰,因及第尹光天及喪人尹彦輔等上言,所爭兩處墳山,發遣郞廳,摘奸後稟處事,覆達依下矣。本府郞廳,今方發送,郞廳及書吏所騎馬,令該曹依例題給,何如?令曰,依。
以工曹參判朴相德三度呈辭,令于李應協曰,只遞本職。
同副承旨李廷喆書曰,伏以,臣衰朽譾劣,望絶當世,倖竊耆科,已是夢想之外,而前後踐歷,罔非涯分之踰,自顧儱侗,常切愧恧。向來璿譜校正之命,義在往役,不敢圖避,雖不得不黽勉供職,初無微勞之可記,而聖眷愈隆,特資旋降,曾未數日,繼有銀臺寵擢之命,不知聖明,何所取,而輒有此誤恩也?聞命驚惶,誠莫知措躬之所。恩除之下,不暇他顧,章皇出肅,粗伸義分,而出納惟允之責,固非老悖昏憒者所可堪承,因仍蹲冒,斷無是理。玆敢略暴衷懇,伏乞离明,俯賜諒察,亟收新資,以安私心,仍遞見職,以重官方,不勝萬幸。臣無任屛營祈懇之至,謹昧死以聞。答曰,覽書具悉。今玆陞資,式遵舊例,爾其勿辭,從速察職。
綾昌君橚書曰,伏以,今番璿源譜略之役,旣盡釐改,而至若癸卯跋文,卽追奪罪人趙泰億所撰也。其在國體,不可仍錄,當卽稟裁拔去,而曾於乙亥年譜牒修改時,有所仰稟,旣承勿拔之敎,至被重推之命,今不敢復事煩稟矣。伏聞昨年列聖誌狀修正時,名在罪籍者之所撰文字,一倂刪去其職秩云。然則璿譜事體之重,宜無異同,而今此遽然入錄,事涉斑䮕,玆敢略陳愚見,伏乞邸下,稟于大朝,亟命刪去,以重事體,以嚴國法,仍遞臣宗正之任,以安私分,千萬幸甚。臣無任屛營祈懇之至,謹昧死以聞。答曰,覽書具悉。曾有乙亥下敎,且已陪進,則事體有重,余何可仰稟請改乎?卿其安心,勿引咎焉。
兼司書李宜馣書曰,伏以,臣素善疾病,痰癖主之耳。第在沖壯之時,則年富而强持之,氣充而勝制之,雖或作苦而未劇,爲患而不久,未嘗爲癃廢之慮矣,不幸近歲以來,荐經喪威,已多積損,而寢寢年氣,又異昔時,則制之者衰而患之者重,弱而闖之者肆,以身聽病,亦已久矣。忽自去夏,癖勢橫肆,亂厥症狀,幻變百出,胸腹痞隔而食飮不下,泄痢無算而氣息昏綴,淹淹澌頓,二年于玆。向叨館職之時,無階承膺,只俟逋慢之誅矣,仁天孔昭,克察難强之實,卽蒙遞改之恩,得以調治,以延殘喘,莫非我大朝生成之澤也。頌感之至,不知死所,不意今者,春坊除旨遽下,召牌荐臨,而目今宿病,視前轉益沈痼,作一食尸,而近添輪行重感,頭痛如碎,支節如折,委身床席,㱡㱡欲絶,日積違傲之罪,惶隕兢惕,罔知攸措。且臣之八耋老母宿病,自朝後挾感重發,諸般症情,十分危惡,老人元氣,一倍澌陷,殆不能省覺。臣焦神煎心,萬無暫時離捨之勢,則今此呼籲之章,臣之疾患,不遑顧恤而敢言之矣。玆不得不擔詣闕外,冒死陳懇於貳極之下,伏乞离明,矜垂憐察,亟許遞改臣職名,以便救護,仍治臣瀆擾之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
庚辰五月十六日辰時,上御養心閤。藥房入診,大臣同爲入侍時,提調趙雲逵,副提調李應協,記事官李性遂·鄭彦暹·尹師國,醫官方泰輿·許礈·李以楷·金履貞·鄭允協·慶絢,以次進伏,領議政金尙魯,右議政閔百祥,同爲進伏。趙雲逵曰,夜來,聖體若何?上曰,一樣矣。上曰,先爲入診,可矣。方泰輿〈診脈後〉退伏曰,脈候左右三部稍大,而虛則一樣矣。許礈曰,脈候度數俱遲,而右三部虛軟,則比昨稍加矣。李以楷曰,脈候雖不數,右寸關虛軟則一樣矣。金履貞曰,脈候左右三部不沈,而亦不調,右寸關亦一樣虛軟矣。鄭允協曰,脈候左三部,雖稍大,右寸關一樣不足矣。慶絢曰,脈候左右三部,度數則不數,而右寸關虛軟,則比昨一樣矣。雲逵曰,日昨下敎,眩氣少愈,今日則如何?上曰,差勝矣。金尙魯曰,臣等昨伏聞有眩氣之敎,伏不勝驚慮矣。連日勞動,下情甚悶,今日則更如何?上曰,今則愈矣。尙魯曰,眩氣近果始發乎?上曰,時或有之,而眩氣二字,不欲言之,故不言矣。尙魯曰,寢睡·水刺之節,如何?上曰,寢睡則安,而水刺則甚不進矣。尙魯曰,湯劑連爲進御乎?上曰,不進矣。尙魯曰,甚悶矣。上曰,蔘橘茶則進御,而湯劑則甚不欲服,故不進矣。尙魯曰,中宮殿氣候,若何?上曰,一樣矣。尙魯曰,王世子氣候,若何?上曰,一樣矣。尙魯曰,王世孫氣候,亦一樣安順乎?上曰,善過矣。上曰,今則自覺矣。一言而蔽之曰,氣與心,而又有痰而然也。尙魯曰,氣亦隨痰升降,而向者勞動過矣。上曰,氣雖少愈,雨又不來,故欲諭此心,使大臣入來,而兼爲內局入侍矣。自辛未冬,宜臥而不臥,丁丑以後,尤爲如何?見卿等,不着網巾矣,三對三講後,着網巾矣。恭默閤一日再次進藥,尙今思之,猶有餘苦。氣弱則眩發,以此病,累次大祭,無事行事,實怪異也。心平則氣勝,而心常不平,奈何?永感之人,豈獨予哉?兪奉朝賀,猶不如予懷。以常談言之,雖着金光大,無以少解此心。小兒顚仆,必呼母。予則常常呼母。如此而何以堪乎?便同心,豈不難哉?國事則無一可恃,此心則如此,忍何以堪乎?作氣爲國事之時,猶有忘時,而靜坐無事之時,無暫時或忘,可悶。尙魯曰,不必以國事言之,一向靜攝深坐,則於氣亦有害,不可不時時作氣,頻接臣僚,而但殿坐時,每事必欲盡爲,則時久事繁,氣必勞矣,且夜深酬應,不必爲之矣。上曰,夜酬應,果爲難,故不爲之矣。尙魯曰,頃聞入侍,四更後罷,如此事甚悶矣。上曰,使官爲其勞,雖三更,以四更言之矣。予聞鷄聲,則心猶豁矣。尙魯曰,是則夜不寢故然矣。上曰,國家有事,則雖不勸起,予當起坐矣。日熱如此,雖食建功湯,亦何益乎?雲逵曰,脈候虛軟,不可不議藥。尙魯曰,自前得效於理中湯,今雖不問於醫,理中湯必爲進御矣。雲逵曰,相臣之言,好矣。上曰,李以楷年幾何?以楷曰,年今五十四矣。上曰,老矣。以楷曰,以方書言之,虛則有眩氣,湯劑不可不進御矣。方泰輿曰,補則胃氣勝矣。理中湯正宜日再服,而今承下敎,尙今不進云,豈不沓沓哉?此後加意進御,區區所望也。上曰,少有作氣,則小便色赤。方泰輿曰,心·小腸,雌雄經,故心有勞,則小便赤矣。尙魯曰,勞動則想必然矣。上曰,然矣。李以楷曰,理中湯,早朝必爲進御,晨後則進蔘橘茶,好矣。許礈曰,補脾之藥,無過於理中湯矣。雲逵曰,諸醫所奏如此,湯劑日再進,好矣。上曰,一貼煎入,蔘橘茶,當自內煎服矣。尙魯曰,有症候時,不可不日再進矣。上曰,然則二貼煎入,蔘橘茶,加劑入之。上曰,雨意漸遠,可悶。尙魯曰,曉雨多注,根耕與有水根畓,想必無慮矣。上曰,此無異於解渴也。祈雨姑觀爲之乎?尙魯曰,今纔四日,事神之道,不可如此。臣近伏見京畿監司謄報,則諸邑亦多雨來處,姑爲觀勢爲之,似好矣。上曰,今日旣如此,明日之來,何可必也?諸臣退出。
庚辰五月十六日巳時,上御養心閤。他承旨入侍時,同副承旨李廷喆,假注書李宗榮,記事官鄭彦暹·尹師國,以次進伏訖。上曰,承旨今年幾何?廷喆曰,六十六矣。上曰,爲耆老科,而加資可貴。今觀其貌,亦不衰矣。命書傳敎曰,悶旱之際,雖得喜雨,犁雨之後,仍而日晴。有水根畓,其可得力,而無水根處,欲行祈雨,難以遲待。故今日問于大臣,得雨三四日,旋行祈雨,似近瀆褻云,當更觀二三日下敎,而此時勺水如金。其所堤堰,以備其旱者,而近者堤堰,其涉解弛。令備局爲先畿·湖堤堰處,遣備郞抽栍摘奸。出傳敎諸臣退出。
上在昌德宮。常參以代理停,經筵停。
任㻐達曰,大司憲尹鳳五,〈執〉義金元行,掌令李光溭·朴海潤,持平權穎在外,一員未差,今日以監察茶時之意,敢達。令曰,知道。
李應協達曰,明日常參取稟。令曰,停。
藥房口傳啓曰,微眩之候,夜來益爲差勝,而寢膳諸節,亦何如?昨日煎入湯劑,其已進御乎?今日臣等,率諸御醫,趁早入診,詳察聖候,千萬伏望。惶恐敢啓。答曰,快愈,下敎日入侍,宜矣。
李思觀,以都摠府言達曰,副摠管金聖遇,以濬川所儀軌修正事,入番間除草記往來事,依下矣。今日則以武臣堂上朔試射試官,慕華館晝仕出去,而自明日爲始,濬川所儀軌修正事入番間,依前除草記往來之意,敢達。令曰,知道。
李應協啓曰,注書李性遂,身病猝重,假注書李宗榮,姑令仍察,何如?傳曰,允。
傳于李廷喆曰,御史下敎日入侍。
以司書黃榦牌不進罷職令旨,令于李應協曰,推考徽旨捧入。
李廷喆,以侍講院言達曰,本院下番,連日闕直,事甚未安。司書黃榦,旣有只推之令,卽爲牌招入直,何如?令曰,依。
上在昌德宮。常參以代理停,經筵停。
夜五更,月暈。
洪良漢達曰,明日常參,取稟。令曰,停。
任㻐達曰,大司憲尹鳳五,執義金元行,掌令李光溭·朴海潤,持平權穎在外,一員未差,今日以監察茶時之意,敢達。令曰,知道。
洪良漢達曰,今日所當持公事入對,而睿候方在調攝中,頉稟。令曰,知道。
以司書黃榦牌不進罷職令旨,令于洪良漢曰,推考徽旨捧入。
洪良漢,以侍講院言達曰,本院下番,連日闕直,事甚未安。司書黃榦,旣有只推之令,卽爲牌招入直,何如?令曰,依。
傳于李思觀曰,下旬次對,今日爲之,單子置之,堂上中只備坐書進人,入侍。
李思觀達曰,下旬次對,今日爲之事,命下矣。兩司當爲進參,除在外外,未肅拜人員,竝卽牌招,以爲推移進參之地,何如?令曰,依。
傳于李思觀曰,大臣·備局堂〈上〉引見。
傳于李思觀曰,御史洪趾海,同爲入侍。
洪良漢啓曰,御史洪趾海,依下敎來待矣。傳曰,入侍。
又啓曰,卽者副修撰元義孫,以其親病,陳書徑出,原書以停朝市,纔已退却矣。所當直捧禁推傳旨,而此與無端徑出有異,推考警責,何如?傳曰,允。
又以弘文館言啓曰,本館下番副修撰元義孫,以其親病,陳書徑出,修撰金華鎭·金應淳,副修撰李商芝,牌不進〈罷職〉傳旨未下,下番將未免闕直,事甚未安。副應敎徐命天,校理洪趾海,副校理嚴璘,竝卽牌招,以爲推移入直之地,何如?傳曰,允。
以校理朴弼燧,修撰金華鎭·金應淳,副校理鄭晩淳,副修撰李商芝牌不進罷職傳旨,傳于洪良漢曰,推考傳旨捧入。
傳于洪良漢曰,今日開政。
有政。吏批,判書韓翼謩奉命在外,參判徐志修受由在外,參議金尙喆進,右承旨洪良漢進。吏批啓曰,判書韓翼謩奉命在外,參判徐志修受由在外,小臣獨政未安,何以爲之?敢稟。傳曰,只出緊任。又啓曰,本曹佐郞朴師海呈狀內,身病甚重,勢難察任云,今姑改差,何如?傳曰,允。
以李世孝爲持平,李蓍廷爲吏曹正郞,鄭翬良爲平安監司,李益輔爲禮曹判書。兼春秋單蔡廷夏,兼瓮津府使單沈義希。
兵批,判書李昌壽病,參判金善行三度呈辭留院,參議李萬宗入直進,參知權噵病,右承旨洪良漢進。副司直朴相德·韓光肇·李永暉,副司果李命植·鄭志益,已上單付。
以洪鳳漢爲守禦使。
以大司諫沈墢,司諫柳思欽牌不進罷職令旨,令于李廷喆曰,竝推考徽旨捧入。
李思觀,以備邊司言啓曰,濬川司節目講定,書入之意,敢啓。傳曰,知道。
庚辰五月十八日辰時,上御熙政堂。大臣備局堂上引見,御史同爲入侍時,領議政金尙魯,右議政閔百祥,判義禁洪象漢,行司直鄭汝稷,行司直鄭弘淳,副司直洪麟漢,應敎鄭光漢,喬桐御史洪趾海,左副承旨李思觀,假注書李宗榮,事變假注書朴道天,記事官鄭彦暹·尹師國,同爲入侍,進伏訖。上曰,欲雨不雨,旱災誠可悶矣。尙魯曰,今則日氣蒸菀,庶可下雨矣。上曰,注書出去,明日隨香之意分付。宗榮承命出去分付。尙魯曰,昨以快愈下敎,臣等之心喜幸矣。上曰,錯傳矣。予何有快愈之時乎?尙魯曰,湯劑連日進御,而果有效乎?上曰,似有效矣。瓊玉膏,白髮復黑云,而今豈望乎?昔年七年侍湯,觀藥院批答,則每一樣矣。今無快愈之時矣。尙魯曰,寢睡·水刺之節,亦何如?上曰,寢則爲之,而水刺則一向不進御矣。尙魯曰,中宮殿氣候,何如?上曰,善過矣。尙魯曰,王世子氣候,何如?上曰,一樣矣。尙魯曰,王世孫氣候,何如?上曰,善在矣。尙魯曰,十三日之雨,似有上天之孚感矣。上曰,聞宣傳之言,則二犁許,太不足矣。予則爲明年之慮矣。尙魯曰,何用預爲明年之慮乎?上曰,今日得雨,野農水滿,此心則不能解矣。百祥曰,思慮生於脾,思慮則氣傷矣。上曰,永感之下,尤用心如此,心甚難矣。尙魯曰,頃日下敎,有親禱太廟之意,果有之乎?上曰,有之矣。尙魯曰,不恤聖體之致損,聖體若致損,則如之何?上曰,有民然後,有君矣。周公壇告三王。予有親禱之意矣。尙魯曰,未可以戚我先王。太廟之親禱,不如靜俟。殿下格天之誠,足以方寸得雨矣。上曰,昨年則三次矣。尙魯曰,昨年親行過矣。上曰,今則庶可雨矣。尙魯曰,誠有雨意矣。尙魯曰,此江原監司金孝大狀啓也。以爲本道中營將及原州鎭討捕使,移屬於橫城縣,而設施之際,不得不變通者,條列仰稟,請令廟堂稟處,而其一,鎭營所屬給料之資,不過今番劃給雜穀耗二百石,實無分排之勢,其不足之數,別爲軫念事也。其一,諸將官等試射賞格之資,某樣錢穀中,別爲區劃事也。〈其一,本縣軍額三十名,移定於道內良丁有裕色事也。〉其一,臣營中軍,依他道例,兼察營下討捕事也。鎭營所屬料資,則當初所劃給者,雖曰雜穀,數旣不貲,隨請加許,實爲難繼之道,此則置之,試射賞格之資,則以本縣還耗一百石,年年劃給,使之取用,軍額三十名,移定於道內他邑事及監營中軍兼察營下討捕事,竝依狀請施行爲宜。以此分付,何如?上曰,依爲之。出擧條尙魯曰,此京畿水使權一衡狀啓也。以爲本營軍餉,太半停捧,見存之數,極其零星,今番海西移轉穀之還分者,會錄軍餉事,請令廟堂稟處矣。狀辭得宜,使之依此施行,何如?上曰,依爲之。出擧條尙魯曰,西伯之卒逝,不幸矣。殿下將大用,臣等之期待,亦過矣。不幸至此,誠爲可惜。百祥曰,爲人可惜矣。尙魯曰,其人無處不可,而意外奄忽,如此之臣,豈可更得乎?上曰,其可惜,胡可勝言?李顯謩予知之,故稱以故人之子矣。以趙明履·李成中觀之,人不可知也。今思李宗伯,爲人堅剛矣。拱默閤外,見之似殊常,非久奄忽矣。尙魯曰,其時氣已敗矣。上曰,老宰中惟可恃者,兪奉朝賀也。雖有喘氣,而氣稟凝重,曾使乾隆,扶而上之,豈不壯哉?尙魯曰,然矣。上曰,李顯謩,卿見之乎?尙魯曰,未見矣。上曰,爲人善矣。官至玉署乎?尙魯曰,然矣。上曰,顯謩曾爲龍岡,補外時聞之,則自以爲補外則不足恤,而以不知臣心爲愧,其言善矣。尙魯曰,李成中之爲西伯也,最善治矣。百祥曰,爲人明透矣。尙魯曰,其聰明才識,無當之者矣。上曰,有子乎?百祥曰,有子矣。上曰,知其名乎?弘淳曰,李商逸也。上命承旨書之曰,關西伯李成中,以雅亮之質,通敏之才,其所期待,不專在於此,今作古人。昔稱古人子之敎,今爲夢語,傷悼曷諭?凡諸等事,令該曹從厚題給,擔持軍,亦令諸道着實擧行,以示予意。噫,其父以銅龍桂坊,官至玉署,其子不過卿列而止,尤爲愴心。其子待闋服,卽爲調用事,分付。出傳敎上曰,西伯速爲薦望,可也。尙魯曰,西伯任重,而右相曾已釐正,李成中又善爲,其代不可不擇差。上曰,卿等有屬意之人乎?尙魯曰,鄭翬良也。守法律己,無過此人矣。百祥曰,分數甚明,此人可使也。上曰,西伯得人矣。僉曰,果得人矣。上曰,自外有酬酢乎?尙魯曰,俄與右相,有所酬酢矣。上曰,首薦以入,可也。上曰,觀南漢日記,三學士之忠貞貫日矣。洪學士子孫有之乎?百祥曰,奉祀孫有之矣。上曰,洪侃乎?百祥曰,洪侃已死,只有養孫云矣。上曰,吳彦儒,予陞之,而其心果善,終始如一矣。命承旨書之曰,三學士之忠,可謂百世不泯者也。尹集之後,今有冠冕,而洪翼漢之後,洪侃作故之後,尙無調用之人,其令該曹訪問調用。噫,故判書吳彦儒,以忠臣之後,其使多年,猶莫知焉。聞大臣所奏,乃知其心,而已作古人,傷惜曷諭?況忠臣之後,自可錄用,其子待闋服,卽爲調用事,分付。出傳敎上曰,喬桐御史進前。趾海進伏。上曰,御史奏之。趾海曰,喬桐一府,見小臣之來,老少咸聚,感祝聖恩矣。上曰,見此則小民雖至愚,亦有知矣。尙魯曰,民心至愚而亦神矣。上曰,喬東則心中忘之矣。趾海曰,臣往觀民情,則何爲而軫恤吾輩,若此之極乎?擧皆感泣矣。水使亦盡心於賑濟飢民,不負聖意矣。上曰,水使勤實矣。趾海曰,水使畢賑之後,有狀啓,昨年身布與田三稅,以蕩減爲望矣。尙魯曰,蕩減之政頻數,實關後弊矣。百祥曰,領相之言誠然矣。上曰,身布之蕩減,何如?尙魯曰,身布,不得已自均役廳給代,必欲除減,則異於田三稅,身布之蕩減權宜也。象漢曰,領相之言的確矣。麟漢曰,全數蕩減則似難矣。趾海曰,觀今歲則貧民所食軍餉米,每戶至十餘石,若捧舊逋,則貧民必致騷動,限六七年停捧,則似好矣。上曰,停捧則必至蕩減矣。尙魯曰,還上事體甚重,待秋可捧矣。上之,予之所欲,則舊逋,限今年停捧矣。百祥曰,全數停捧則過矣。上曰,予欲纔蘇之民,安心農作矣。命承旨書之曰,今聞喬桐御史所奏,賑事旣畢,麥事已登云,於本府庶可心紓,而纔蘇之民,其宜顧助。昨年身布,特爲蕩減,舊還今年特爲停捧,以示予再遣御史之意。出傳敎趾海又以府弊仰達,前水使南正五,以軍餉那移被罪,而公用每患不足,限三年取耗,以補公用則好矣。上曰,軍餉莫重,豈可犯禁乎?別爲申飭,可也。尙魯曰,軍餉那移之說,意外也。國之道理,軍餉不可那移。上曰,大臣之言,是矣。若一番許之,則每有南正五矣。若不嚴禁,謂以自上已知之,必犯用矣。百祥曰,那移之說怪矣。自前無那移之時,水使猶堪過矣。李泰祥,曾以那移之罪,遠謫矣。尙魯曰,徐志修下去,獨不犯手,而前日犯用之人,狀聞請罪矣。上命承旨書之曰,喬桐擅用軍餉之弊,其宜嚴禁,此後雖一石穀,若有擅用之事,自備局隨現重繩事,分付。出傳敎上曰,注書改圈云者,誰人也?象漢曰,安復駿也。上曰,注書公矣,各薦所知文筆俱備者二人,豈不好乎?若欲圈,則必循私不公矣。頃者趙錫穆,何爲而見屈於召試乎?尙魯曰,未知矣。上曰,趙錫愚爲人純實矣。拱默閤胡椒丸之事,至今思之,笑矣。尙魯曰,嶺人質實矣。上曰,問候批答錯傳,當該中官,從重推考。出榻敎上曰,一雨之後,欲雨不雨,農事可知,其何遲待?初次祈雨祭,再明日設行事,分付。出傳敎上曰,譜略尙餘五件云。五上司宜有府上,各賜一件。出榻敎諸臣遂退出。
上在昌德宮。常參以代理停,經筵停。
中宮殿,藥房口傳問安。答曰,知道。
藥房提調趙雲逵,副提調李應協啓曰,伏未審日間,聖體調攝,若何?微眩之候,益有差勝,而寢睡·水刺之節,亦何如?煎入湯劑,連爲進御乎?今日乃是日次,臣等卽與諸御醫,趁早入侍,詳察聖候,議定湯劑繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,蔘橘茶五貼劑入,建功湯煎入,下敎日入侍,宜矣。
洪良漢達曰,明日常參取稟。令曰,停。
任㻐達曰,大司憲尹鳳五,執義金元行,掌令李光溭·朴海潤,持平權穎·李世孝在外,今日以監察茶時之意,敢達。令曰,知道。
以司書黃榦牌不進罷職令旨,令于李廷喆曰,推考徽旨捧入。
李廷喆,以侍講院言達曰,本院下番,連日闕直,事甚未安。司書黃榦,旣有只推之令,兼司書李宜馣,由限已過,竝卽牌招,推移入直,新除授兼弼善李命植,一體牌招察任,何如?令曰,依。
洪良漢,以弘文館言啓曰,本館下番闕直,事甚未安。修撰金華鎭·金應淳,副修撰李商芝,旣有只推之命,竝卽牌招,以爲推移入直,校理朴弼燧,副校理鄭晩淳,亦有只推之命,一體牌招察任,何如?傳曰,允。
傳于洪良漢曰,禮房傳香後,三處摘奸。
傳于洪良漢曰,方有雨意。如此之時,尤宜虔誠,獻官諸執事以下,齋戒禁草之意,自政院另爲申飭。
傳于李廷喆曰,東部官員置之,自東門入來農民,使該部書員,多率來待于光政門外。
傳于李思觀曰,宣傳官四人,來待于光政門。
傳于洪良漢曰,四壇摘奸宣傳官四人,卽爲給馬。
鄭尙淳啓曰,將兵之任,不可暫曠,新除授守禦使洪鳳漢,卽爲牌招察任,何如?傳曰,允。
洪良漢,以奉常都提調·提調意啓曰,東籍親耕田所種小麥,今五月二十日間,當爲成熟之意,敢啓。傳曰,知道。
上在昌德宮。常參以代理停,經筵停。
下直,全州判官李憲鎭,龍津萬戶鄭文璘。
任㻐達曰,大司憲尹鳳五,執義金元行,掌令李光溭·朴海潤,持平權穎·李世孝在外,今日以監察茶時之意,敢達。令曰,知道。
李廷喆達曰,明日常參取稟。令曰,停。
李思觀達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
李廷喆達曰,今日賓廳坐起日次,旣已頉稟,所當〈持〉公事入對,而睿候方在調攝中,頉稟。令曰,知道。
任㻐達曰,守令署經,尙未擧行,事甚未安。憲府多官,俱在外,諫院除在外外,大司諫沈墢,司諫柳思欽,正言任珹,竝卽牌招,以爲署經之地,何如?令曰,依。
以大司諫沈墢,正言任珹牌不進罷職令旨,令于李思觀曰,竝推考徽旨捧入。
李思觀達曰,左承旨鄭尙淳,同姓六寸妹幼學洪冕漢妻孺人鄭氏身死,服制已行四日,出仕,何如?令曰,依。
傳于李廷喆曰,大臣入來事,使入直注書傳諭。
任㻐啓曰,領議政金尙魯,右議政閔百祥,依下敎來待矣。傳曰,詣閤。
傳于任㻐曰,宗簿提調,使之入來。
李廷喆啓曰,宗簿提調綾昌君橚,依下敎來待矣。傳曰,詣閤。
傳于李廷喆曰,舊編次人入侍。
以司書黃榦,兼司書李宜馣,兼弼善李命植牌不進罷職令旨,令于任㻐曰,竝推考徽旨捧入。
李廷喆啓曰,舊編次人李喆輔,依下敎來待矣。傳曰,詣閤。
李思觀啓曰,玉堂上下番俱空,事甚未安。副提學徐命應,卽爲牌招入直,何如?傳曰,允。
李廷喆,以侍講院言達曰,本院下番,連日闕直,事甚未安。司書黃榦,兼司書李宜馣,旣有只推之令,竝卽牌招入直,兼弼善李命植,亦有只推之令,一體牌招察任,何如?令曰,依。
又以校正廳言啓曰,璿源譜略修正,頃已奉進矣。第六卷二十一張,中廟朝王子錦原君名岭字,誤以齡字刊印。釐正之際,不善校檢,有此不察之失,臣等惶恐待罪。當張不可不改釐正,故改印來詣于闕中,進上三件,進獻一件,供獻一件,暫爲還下,以爲改編以入之地,而當該校正官,推考警責,何如?傳曰,依爲之。一時不察,勿待罪,亦勿推。
司諫柳思欽書曰,伏以,天休滋至,我大朝封爵謝恩之日重回,臣民慶忭之忱,曷有其極?仍伏念臣性本鹵劣,學又空疎,不合於淸朝耳目之任,而昨春忝叨憲職,以監試違牌,自犯重辜,遠投關外,泣血追愆,分作明時之棄物,聖度天大,賜宥還之霈澤,闔門聚首,感祝隆私。郊甸屛跡,念絶當世,迺者薇垣除旨,忽降於千萬夢想之外,聞命驚惶,莫省攸措。無似微身,本自無冒進榮塗之望,而負罪餘喘,尤安有復廁臺端之理乎?反復思惟,承膺無路。此猶近於例讓,不敢張皇,而目下情勢,誠有萬萬懇迫者。臣之老母,年今望八,居常筋力,凜凜綿綴,近添毒感,寒熱交作,飮啖全却,氣息奄奄,症形危篤。臣自聞家信,方寸煎灼,昨歸私次,省護母病,而見今諸症越添,一倍澌毁。臣以孑然單身,左右扶將,晝宵焦遑。若或暫離,替護無人,束帶供職,非所可論。昨者賓對,旣未能趨參,今於牌召,又未免坐違,臣罪至此,益無所逃。敢將臲卼之情懇迫私,疾聲呼籲於貳極之下,伏乞离明,特垂矜憐,亟削臣職,仍勘臣罪,以肅朝綱,以便救護,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
庚辰五月二十日午時,上御熙政堂。大臣·宗簿提調·舊編次人入侍時,領議政金尙魯,右議政閔百祥,宗簿提調綾昌君橚,舊編次人李喆輔,同副承旨李廷喆,假注書李宗榮,記事官鄭彦暹·尹師國,以次進伏訖。上曰,承旨進前。廷喆進伏。上曰,爲耆老科而加資,三兄弟承旨,正如領相三兄弟矣。尙魯曰,眩候,何如?上曰,小間矣。尙魯曰,寢睡·水刺之節,何如?上曰,寢則爲之,而水刺則胸若有結,實不甘味也。尙魯曰,中宮殿氣候,何如?上曰,善過矣。尙魯曰,王世子氣候,何如?上曰,善過矣。尙魯曰,王世孫氣候,何如?上曰,善在矣。上曰,守禦使望好矣。吾知洪鳳漢之可合,而其腰間則不離密符,其爲人極爲堅剛,而殫竭心力於國家事,勞悴極矣。是慮。尙魯曰,然矣,而非此人,莫可任也。尙魯曰,惠廳堂上有闕之代,以兵曹判書李昌壽差下,何如?上曰,依爲之。出擧條尙魯曰,開城留守南泰齊,文雅有才識,秉心公平,莅官廉約,且其踐歷最久矣。在朝家任使之道,似當陞擢,而業欲陳白,有意未果,今始仰達。上曰,右相之意同耶?百祥曰,領相所奏,好矣。上曰,所奏是矣,特爲資憲陞擢。出擧條上命承旨書傳敎曰,昨因御苑齋宿,見一獐之躍過,此進供之獐也。喟然歎曰,述篇旣云,京畿貢人之獐,明將殺獻,其在見其生,不忍食其肉之義,不爲下敎,是豈仁心?其令中官招畿營營吏,初日供獐,以生爲供,同放御苑。昔鄒聖於色於貨,皆以推廣,勸齊王。噫,以此心推廣于民,則民豈顚連,囹圄亦豈有枉罹?今者之旱,非徒欲雨不雨,昨日之雨,望切滂沱,旋止之後,終靳一霈。昔一東海婦,能致三年之旱。頃年審理八道,昨年審決滯囚,而亦豈無壅滯之慮?初意則召大臣率秋官,更察文案,霎時之間,若草草了當,則非予之意。令秋曹三堂上,宿於本曹,勿論日次與否,雖未入啓者,詳細考覽後,可疑者持奏。以應敎鄭光漢,爲京畿審察御史,與道臣會同畿營,道內錄啓與未及錄啓文案盡取,起疑以奏,而有不可不詳量處,招本郡守令同議,時或御史,馳進親問,以解今予憫旱靡不用極之意。秋曹輕囚,爲先放釋。出傳敎上曰,以憫旱諭秋堂審察御史綸音十一字,書於紙頭,可也。上曰,予在潛邸時,宗室中帶恩監兄弟至貧,負柴資生矣,今皆死矣。橚曰,臣聞之則帶恩之子,乞飯於淨土寺云矣。上曰,慘矣。命書傳敎曰,書云以親九族,九族旣睦,平章百姓。今講絜矩章,亦此意,而常訓旣有所云,且追思頃年恤四民之事,心自謂曰,昔在潛邸時,知郊外宗臣之有至窮者,卽帶恩監兄弟,完昌令也。知之者雖止此,此外若帶恩者,又未知幾人。不恤九族,只惠四民,其豈絜矩之道乎?思之及此,心不能耐。卽問宗簿提擧後,其令宗親府,纔親盡而飢寒纏身者,其子女之過年未婚者,特爲抄啓,亦令該曹衣資食物及婚需,從厚題給,以表予意。大抵此事,雖由於憫旱,曾亦諭矣,年過三十,若無咸恤之理,其於政令,亦豈非致旱之端乎?分付中外,過婚期者,隨聞顧助。且聞爲士夫者,以過婚期呈單,爲羞恥事云,此乃美事,其何爲羞?得布綿爲婚需,亦荊釵布裙之意也,又何愧哉?其令中外,將此意曉諭,俾有實效焉。出傳敎上曰,以諭宗親府綸音六字,書於紙頭,可也。上曰,此時秋堂,不可不備,今聞判書呈遞云。其代行司直趙雲逵除授,牌招察任。藥院連有煎入之事,提擧許遞,其代判尹洪啓禧除授。出傳敎上曰,注書出去,召鄭光漢入侍。宗榮承命出去,與鄭光漢入侍。上曰,汝卽往畿營,審察冤獄,而極加欽恤焉。光漢承命出去。橚曰,中廟王子錦原君名岭字,於譜略中,誤以齡字刊進,惶恐待罪。上曰,不怪矣。改之,可也。其覺之,亦神矣。誰人覺之耶?橚曰,兪奉朝賀,送人言之矣。上曰,兪奉朝賀譜學及如此等事,人所不當處矣。惜乎金奉朝賀若在世,則必先言之矣。命書傳敎曰,譜略誤字處,內入件,其張入之,頒賜件,勿爲洗補,中廟王子錦原君名岭字,誤書齡字處,其令各自校正。出傳敎橚曰,臣於譜略癸卯跋文事,有仰達者矣,此是追奪罪人之所撰也。今旣盡印,而事涉如何。今者大臣入侍,下詢處之,何如?上曰,其已盡印耶?橚曰,乙亥修正璿譜時,臣以癸卯跋文拔去事陳請,則敎以此等事,非宗臣所可知,且體例不當若是爲敎,故不敢更請矣。今番則事例實有異於向來者,蓋頃者修正列聖誌狀時,凡撰進人之干連者,其職名一倂去之。今者璿譜跋文,則拔之似宜,故臣日前果以此上書矣。上曰,事體重大,跋文則不當拔矣。尙魯曰,璿譜異於誌狀,誌狀則是裒集成書者,故書以某人撰進,而璿譜乃是記載修正事實之文也。跋文雖追奪罪人之所撰進,而恐難全拔,若不拔全文,則只書其名,亦似難處矣。上曰,誌狀則只以某人撰進書之,故去其職矣。橚曰,璿譜跋文,前後撰進者多矣。只此癸卯跋文,則雖拔之,亦無妨矣。百祥曰,跋文中有其時修正事實,其在重事體之道,跋文恐不可拔矣。上曰,已下敎。且事體不然,置之,可也。上曰,有一事體未安者,欲下敎矣。鄭晩淳之箚子批答,果有書生之筆濬川之敎,而李益輔亦奏以玉堂箚子,先失事體。金華鎭之撕捱則尤怪矣。年少文官,讀書之責,豈能免乎?尙魯曰,極爲未安矣。講不通,亦渠之所失,而以此撕捱,在事體尤爲無義矣。上曰,撕捱之人,予必欲行之矣。朴弼燧,亦何以處置乎?初不如因置守令矣。上曰,朴弼燧則初以不行爲主矣。百祥曰,朴世堂爲文任,弼燧以文翰家子弟,恐不如其先,故稱以不文,而不行云矣。上曰,曾前入侍,使讀夙夜箴,則誤讀一字,仍以爲不文而不行矣。上曰,朴泰輔,於弼燧,如何?尙魯曰,弼燧之叔也。上曰,泰輔果善文乎?尙魯曰,文章也。上曰,弼燧非浮囂之習,而欲不行公則兩美也,事則然矣。觀其爲人,非爲雜事之人也。尙魯曰,非但朴世堂,以泰輔之姪,何官不做乎?上曰,彼注書誰也?廷喆曰,李宗榮也。上曰,其兄弟同年者耶?廷喆曰,然矣。上曰,古相李陽元之後耶?廷喆曰,然矣。上曰,觀其屢次傳命之際,傳敎綸音之列置者,終不踰越,如此處,可以觀人。且其爲人,極爲精詳。忙急之時,能不踰者幾人?其折旋應對,可謂難人矣。上曰,注書出去,召安載健入侍。宗榮承命出去,卽與載健入侍。上曰,弘陵右岡內新占處,去木封標,長廣幾何?載健曰,東西南北,可二間許矣。上曰,被莎幾許?載健曰,穴處則以金莎被之,其餘則以雜草根被之矣。上曰,其局內,更有好穴乎?載健曰,臣屢進陵下,每每看審,更無餘地矣。上曰,此與明陵舊封標處,何如?載健曰,明陵舊封標處,當初看審時,小臣獨爲立異矣。此新占處,極盡無餘蘊,大相不同矣。上命內官,引載健登大庭石臺,使之觀大內右邊白虎。還奏曰,望見白虎,岡勢隆結,實爲異常矣。上曰,爲人純實矣,班閥,何如耶?尙魯曰,士夫也。文翰,何如耶?尙魯曰,亦有餘云矣。載健退出。上謂喆輔曰,耆堂時存者,幾人?喆輔曰,十五人,而洪鳳祚今亡矣。上命書傳敎曰,仍耆社臣入侍,問時存人之際,知洪鳳祚之已作故人,心甚傷悼。其令該曹凡諸等事,從厚擧行,以示予意。出傳敎上曰,玉堂之擧皆撕捱,尤爲寒心。命承旨書傳敎曰,因一時下敎,自劃其職,分義寒心。頃者重臣之所奏,伊後思之,事體不然。金華鎭之以其君勉飭之事,作爲羞事,必欲解職,此何臣分,此何道理?此三人,若遂其意,君何由勉飭,國亦何有綱?以此之故,互相效尤,闕直爲能事,噫,望七其君,三講之時,焉敢若是自便,若是自用?李商芝違牌,亦無意義。朴弼燧外,竝下義禁府,推考律勘律,卽爲牌招察任。今番禁推諸儒臣,凡諸辭單,〈留〉其章,限三朔勿爲呼望。出傳敎上曰,觀今日·明日,當稟再次祈雨。曾亦已行,龍山江遣宰臣,楮子島遣重臣設行事,分付。出榻敎諸臣退出。
上在昌德宮。常參以代理停,經筵停。
李思觀達曰,大司憲尹鳳五,執義金元行,掌令李光溭·朴海潤,持平李世孝·權穎在外,今日以監察茶時之意,敢達。令曰,知道。
又達曰,明日常參取稟。令曰,停。
藥房口傳啓曰,伏聞醫官所傳之言,則東宮感候,方在彌留中云。臣卽率諸醫官,入對診察爲宜。惶恐敢啓。答曰,入對診察,宜矣。
藥房口傳再啓曰,臣與諸醫,入診于東宮,則感氣尙未和解,寒熱時或往來,且有微泄之候。諸醫皆以爲加味和解散進服爲宜云,此藥五貼劑入之意,惶恐敢啓。答曰,知道。
任㻐達曰,守令署經,尙未擧行,事甚未安。憲府多官,俱在外,諫院除在外·陳書受由外,大司諫沈墢,正言任珹,竝卽牌招,以爲署經之地,何如?令曰,依。
李思觀達曰,刑曹判書趙雲逵,昨日特敎之下,不爲承膺,今日又出出肅,事甚未安,卽爲牌招察任,何如?令曰,依。
以大司諫沈墢,正言任珹牌不進罷職令旨,令于洪良漢曰,竝推考徽旨捧入。
以副提學徐命膺牌不進罷職傳旨,傳于洪良漢曰,只推,牌招,使之製進。
以副應敎徐命天,校理洪趾海,副校理嚴璘牌不進罷職傳旨,傳于洪良漢曰,只推。
洪良漢,以禮曹言啓曰,再次祈雨,龍山江遣宰臣,楮子島遣重臣設行事,命下矣。昨日之雨,通宵未已,姑無收霽之意,而再次祈雨祭,旣有當稟之敎,何以爲之?敢稟。傳曰,依例擧行。
傳于洪良漢曰,祈雨祭文,令副提學製進。
傳于洪良漢曰,昨日見水標單子,則過於所料,東·西郊,遣宣傳官二員,使之看審以來。
以兼弼善李命植,兼司書李宜馣,司書黃榦牌不進罷職令旨,令于洪良漢曰,推考徽旨捧入。
洪良漢,以侍講院言達曰,本院下番,連日闕直,事甚未安。司書黃榦,兼司書李宜馣,旣有只推之令,竝卽牌招,推移入直,兼弼善李命植,亦有只推之令,一體牌招察任,何如?令曰,依。
李思觀,以刑曹言啓曰,今五月二十日,本曹錄啓單子中,輕囚罪人朴聖起·金宗洙·景輝等放送事,命下矣。依下敎竝卽放送之意,敢啓。傳曰,知道。
平安監司鄭翬良書曰,伏以,臣於日前,伏奉藩任新除。臣聞命驚愧,不知所以自措也。臣之庸愚,百無稱似,過蒙恩造,致位至此,常恐久蹈盈溢,終陷罪戾,迺者西門鎖鑰之寄,復及於臣身。噫,八路按察,孰非重任,而至於本道,則掄揀之嚴,位望之隆,視他道自別。關防布置,久而益惰,財貨湊集,近之則膩,而舊政之經畫纔成,前伯之綜理未了,彌綸遵守,責在繼來之善後,則此時此任,其重何如,而以臣綿薄之力,疎迂之才,不自量度,遽然承當,則其所僨誤,可立而至也。且臣疾病深痼,衰謝無餘,眼視先減而殆不辨物,踝腫頻發而幾廢行步,簿書期會,難已自力,原隰周爰,斷無其望,以病以才,俱在必辭。玆將肝膈之懇,敢瀆离明之下,伏乞睿慈,俯垂諒察,亟行鐫遞,以幸公私,不勝大願。臣無任屛營祈懇之至,謹昧死以聞。答曰,覽書具悉。卿其勿辭,速往欽哉。
判尹洪啓禧書曰,伏以臣,蒲柳之姿早衰,狗馬之疾轉甚,近因風痰爲祟,遂致四肢癱瘓,行坐俱礙,便成癃廢,雜試砭焫,了無應驗。有言浴濕,差可收效,尋單受暇,戒塗有日,而猝患重感,宿證兼作,頭暈目眩,痰升膈痞,寒熱交攻,飮啖全廢,行未果發,作一僵尸。此際忽伏承藥院提擧特除之命。保護重任,不比他職,雖在常時,固不敢爲冀免之計,今當湯劑監煎之日,尤非臣子言私之時,而顧今一病沈淹,負玆呻喟,方有頃刻垂絶之形,萬無自力奔走之勢。反復思惟,計無所出,不得不露章請急,伏願邸下,俯加哀憐,亟許遞改,俾賤臣得延殘喘,重任毋至曠闕,公私幸甚。臣無任泣涕祈懇之至,謹昧死以聞。答曰,覽書具悉。卿其勿辭,調理行公。
庚辰五月二十一日申時,王世子坐景化堂。藥房入診入對時,副提調李應協,記事官任希孝,編修官李壽鳳,記事官尹師國,醫官方泰輿·許礈·李以楷·金履貞·柳重臨,以次進伏訖。李應協曰,日氣蒸鬱,調攝之候,近來,何如?令曰,重得感氣,尙未差愈,症勢有進退矣。應協曰,寢睡諸節,何如?令曰,一樣而或有未穩之時矣。應協曰,大殿氣候,何如?令曰,一樣矣。應協曰,中宮殿氣候,何如?令曰,一樣矣。應協曰,嬪宮氣候,何如?令曰,一樣矣。應協曰,王世孫氣候,亦何如?令曰,好在矣。應協曰,卽令諸醫,入診,何如?令曰,可矣。方泰輿·許礈·李以楷·金履貞,以次診候訖。泰輿曰,脈候左右三部,度數未能調均,而胃脈軟弱,掌心亦頗溫燥矣。諸醫所陳略同。令曰,安神丸等屬,亦種種進御,而別無見效,厭進飮食,去而益甚,何以則可以卽差耶?泰輿曰,此是感熱未退,而胃氣不足之致,加味和解散,加入陳皮·白朮,五貼劑進,以爲和解之道,爲宜矣。礈·以楷·履貞·重臨皆曰,橘皮治痰,白朮補胃,不可不進用矣。令曰,近日亦有泄瀉之症,尙未差勝矣。今此所議之藥,亦可合用於泄候耶?諸醫曰,白朮尤好於泄候矣。泰輿曰,胃氣未能運和,而有食滯則易爲泄候,白芍藥一錢,加入用之,則尤爲緊切矣。令曰,依爲之。諸臣遂退出。
上在昌德宮。常參以代理停,經筵停。
洪良漢達曰,明日國忌齋戒,再明日正日,此兩日常參頉稟。令曰,知道。
任㻐達曰,大司憲尹鳳五,執義金元行,掌令李光溭·朴海潤,持平李世孝·權穎在外,今日以監察茶時之意,敢達。令曰,知道。
傳于洪良漢曰,禮房承旨,祈雨祭傳香後,申飭虔誠。
以兼弼善李命植,兼司書李宜馣牌不進罷職令旨,令于洪良漢曰,竝推考徽旨捧入。
洪良漢,以侍講院言達曰,本院番次之苟簡,未有甚於近日。文學金尙集,說書鄭履煥,以親病陳書下鄕,上來無期,宮官不備,事甚未安。在外人員,似當有變通之道,令政院稟旨擧行,以在京無故人,待開政差出,何如?令曰,在外人竝改差,待開政差出。
李應協,以吏曹言啓曰,今此再次祈雨祭,楮子島獻官,以重臣塡差事,命下矣。獻官預差前判書沈星鎭,時無職名,令該曹卽爲口傳付軍職,何如?傳曰,允。
兵曹口傳政事,副司直單沈星鎭。
李思觀,以刑曹言達曰,因洛昌君樘上書,身爲士子,詬辱崇品宗宰,誠極驚駭,令該曹嚴査重勘事,令下矣。李寧鎭侵辱宗宰之罪,渠旣自服,故參判臣趙明鼎,參議臣沈鏽,前已依本律,以杖一百照勘,今無可以更査加罪之罪,惶恐敢達。令曰,知道。
左議政李箚曰,伏以,臣昨伏聞邸下感候彌留,至有入診之請,區區驚憂,曷勝下忱?竊聞表氣調治,尤重節宣,伏願深加睿念,務軫攝護之道焉。念臣以病則日就沈綿,以罪則積犯逋慢,屢牘控免,實出肝膈,而誠未上格,一切靳許,窮隘悶菀,添一心恙。煩猥是懼,雖不敢悉陳證形,而眞元一敗,百疾交攻,昨之所無,今日忽發,朝得少減,夕復如初,輾轉層仍,差歇無期,神精迷瞀,如在夢幻,半世奔走,若隔前生。福過則災,理固然。今疾至此,大限將迫,臣亦何恨,而但念國恩未酬,死難瞑目,中夜撫躬,不覺悲涕。三年相府,旣無一事之仰裨,半載床褥,徒以疾病而曠職,國綱頹矣,臣分虧矣。惟有早自罷去,使公務無滯,賢路無妨,差可爲目下塵刹之報。況臣所帶藥院,任重保護,一未趨參於起居之列,以至昨日診候之時,亦末由自力,終不得趨造備員。罪負若此,無以自贖。使臣雖欲淟涊虛縻,其將於國言何,朝綱何哉?伏乞离明,特垂矜憐,將臣本兼諸任,盡行刊削,使拭巾殘喘,得以安意將息,以終餘日焉。取進止。答曰,箚書具悉卿懇。卿之所患,尙今未瘳,心用慮念。以疾未參,其何所傷?卿須安心勿辭,亦勿引咎,善攝焉。仍令曰,史官往諭。
副提學徐命膺書曰,伏以,寶籙靈長,聖算彌邵,歲周封爵,日回謝恩,噫,實罕聞也,朝野慶忭。臣人則至愚,官則至榮,一之謂濫,抑又何再?自奉除命,泯默至今,非敢自以爲安,蓋有待乎公議云爾。昨因綾被無人,嚴召夜降,今又伏承祈雨祭文撰進之命,隨牌闕外,謹敢撰進,而區區去就,已悉春初之章。使臣前辭,果例讓也,則初雖逡巡,後必黽勉,豈宜終始自引,不憂今之迫隘也?不然而其言出於肝膈,則人是人官是官,前以匪分而引遞,後以匪分而冒進,是不惟後之冒進爲無據,又竝與前之引遞者而失之,顧何執而可哉?臣嘗愛羅仲素之言曰,名器之輕,由於不肖者居之,初辭館職,敢以是爲言。臣今病矣,縱不能裨益世道,忍以身壞淸朝之名器哉?特敎之下,進身無路,短章徑歸,臣罪尤大。懇乞早賜勘處,以重名器,以安私分焉。抑臣因祈雨文撰進,俾有執藝之見,敢此附陳焉。臣伏見我大朝傳敎,特命御史,審察畿邑獄囚。此周宣側身之誠也,大禹下車之仁也。天聽甚卑,靈應必速,但一視之德,不問內外。畿邑之囚,偶値旱朝,得此霈澤,而七路之民不與焉,則使幽圄之中,一有抱冤者,豈不曰何吾民之不恤哉?伏乞仰稟大朝,推畿邑以及於八路,一此惠澤焉。孟子曰,古之人所以大過人者,善推其所爲而已,此之謂也。臣無任屛營祈懇之至。答曰,覽書具悉。邦慶無彊,聖上封爵謝恩日重回,歡抃曷有其極?昨年大朝,以好生之盛德,命取京外疑案,一倂酌處,而今因憫旱之時,特遣御史於京畿者,聖意有在矣,余何可仰稟乎?爾其勿辭,從速察職。
上在昌德宮。常參以代理停,經筵停。
太祖大王忌辰齋戒。
初昏,流星出天中淡雲間,入西方天際,狀如拳,尾長三四尺許,色赤。
任㻐達曰,大司憲尹鳳五,執義金元行,掌令李光溭·朴海潤,持平李世孝·權穎在外,今日以監察茶時之意,敢達。令曰,知道。
傳于洪良漢曰,頃日入侍編次人,使之入來。
傳于洪良漢曰,承旨·編次人詣閤。
傳于鄭尙淳曰,凡事一誠字而已。其雖追慕爲民,近於較量,則欠於其誠,今日下敎之後,心自慊焉,幾講中庸,庶行一事矣。
傳于鄭尙淳曰,親祭時,皆以備三獻事下敎,靜思之,陵祭·別祈雨祭親祭,備三獻,古例,而於永禧殿六祭外,皆以酌獻單獻,今則仍此,徽寧殿大祭外亦三獻,其過於此。此掣肘之端,宜遵古例,此後陵祭與祈雨親祭外大祭外凡祭,雖親祭,單獻事,分付。
任㻐啓曰,刑曹判書趙雲逵,參判趙明鼎,參議沈鏽,獄案審理後,依下敎來待矣。傳曰,詣閤。
李廷喆,以吏曹言啓曰,卽接奉常寺牒報,則本寺正李聖檍,被臺論不得出仕,今此宗廟春享時,典祀官,不可不及時變通云。奉常正李聖檍,今姑改差,其代卽爲口傳差出,何如?傳曰,允。
副提學徐命膺箚曰,伏以,一霈尙靳,三農差晩,丙枕憂勤,將有事於太室,不知周宣憂民,果如何也。甚盛甚盛。然凡祈雨之禮,以其祭則先外而後內,故雲漢之第二章曰,自郊徂宮,靡神不宗。以其官則先下而後上,故雲漢之第六章曰,鞫哉庶正,疚哉冢宰。我國祈雨之祭,必先三角·木覓,次龍山·楮島,次山川·雩壇,次北郊社壇,然後至於宗廟。其官亦必先三品從·正,次二品從·正,次近侍次議政,然後始親行焉,蓋有考於經旨也。今四山三江,僅一祭焉,三品·二品,僅一行焉,而旋勞玉趾,薦圭璧于太室,不已遽乎?詩曰,大夫君子,昭假無贏,今有贏矣。又曰,靡神不擧,靡愛斯牲。今有所不擧矣。臣愚謂宜遣二品於雩壇·北郊,遣大臣於社稷·宗廟,祀五方之土龍,設池邊之蜥蜴。一准之于典序,如是而有不應,則親禱之禮,可以議也。臣雖不敢以見職自居,旣備其位,不敢不言。取進止。批答見筵說。
庚辰五月二十三日辰時,上御養心閤。編次人入侍時,左承旨鄭尙淳,編次人蔡濟恭,假注書李宗榮,記事官鄭彦暹·尹師國,以次進伏訖。上命承旨書之曰,旣定于心,已諭于相,陟降雖高高,已照此心。初次·再次,乍雨旋霽,猶靳一霈。昨日則朝雨,其望霈然,或雨或霽,心切焦悶。心自謂曰莫曰方寸之在我,陟降照焉,無乃待不肖之一拜耶?思之及此,心何抑乎?雖然晩後亦有雨徵,猶望雲漢,夕風一起,密雲皆捲。已問農民,五日之前,其若得雨,可冀有秋,若至晦日,雖可及也,登歉難料。聞此之後,予心一倍。況心有旣定,循此命官攝行祈雨乎?爲觀瞻乎?古人云不誠無物。物猶然矣,況事神乎?勿拘日次,已有舊例,爲民籲懇,何循常例?且爲民祈雨,其當以誠,其心焦迫,將籲于何?觀今日若不霈然,三次祈雨,將躬行于太室。親行時,命官同祭永寧殿,乃是前例。祭文當親製以下,令儀曹擧行,元良祗迎等節置之,步軍五哨·馬軍二哨·禁軍三番隨駕,侍衛以前前侍衛仍。回駕時,當見東門外農形,以弘化門擧行,三嚴辰初三刻爲之,諸執事另擇。出傳敎上命注書持傳敎出去,下于政院。宗榮承命持傳敎出去。上曰,彼注書,再昨入侍李宗榮?鄭尙淳曰,然矣。上命承旨,執筆呼寫祭文後,命書傳敎曰,下敎之際,有遺漏者,旣覺而不諭,則是欺神欺人欺心,呼寫祭文未了,先諭此意。噫,以不肖否德,卅載臨御,無一繼述,爲民祈雨,誠不感神,是誰之過?寔予之咎。初意昔周公雖曰未可以戚我先王,三壇之中,祀太王·王季·文王,此亦籲先王也。謝不肖籲悶旱,將先於何?況昨歲之後,此月何月?其在必呼父母之道,宜先太室。故非徒料于心,已諭于相臣,旣料于心,陟降已照,況諭乎?楮子島·龍山江,令重宰祈雨者,已示予意,三次則社壇·南壇,欲爲先遣大臣攝行,四次則必也親行太室,以此爲心,排日爲之,誠乎?否乎?若此而三次,此正若宋帝之某日將雨,當親禱者也。此所謂不誠無物者也。三次旣欲親行,則心猶不可欺,況陟降乎?旣覺而默則非誠也。復諭此意,大小臣工,知悉此意,助祭于予者,補予淺誠。出傳敎上曰,省牲·省器,依例親行,以此分付。出榻敎上曰,留院,同副承旨爲之。出榻敎上曰,再昨綸音中,食物下婚需二字漏之,添書以下,然後該曹擧行。上曰,微物若有知。頃者御苑所放之獐,今日齋宿,立予前而來矣。諸臣退出。
庚辰五月二十三日未時,上御養心閤。刑曹三堂上入侍時,刑曹判書趙雲逵,參判趙明鼎,參議沈鏽,右副承旨任㻐,假注書李宗榮,記事官鄭彦暹·尹師國,以次進伏訖。上曰,秋判進前奏之。雲逵曰,臣等旣奉聖敎,審理冤獄,敢不竭誠欽恤,而取考本曹文案,則皆無可赦之罪。刑官則執法而已,何敢仰請,而其中可疑者有三人矣。上曰,秋判讀文案。雲逵讀任昌周文案。上曰,任昌周兩班乎?雲逵曰,兩班矣。與李瀋潛自符同,僞造印信而見捉,承服於捕廳,變辭於刑曹矣。上曰,何謂變辭於刑曹?明鼎曰,昌周之言內,捕廳則示威嚴問,故不得已承服,而實爲冤枉,故變辭於刑曹矣。上曰,事或然矣。雲逵曰,昌周捉來,搜探文書,有李瀋之書札矣。上曰,其札,誠李瀋抵昌周之書耶?雲逵曰,然矣,而李瀋之僞造分明矣。上曰,李瀋安在?雲逵曰,李瀋則無矣,而李瀋之罪,則的實矣。鏽曰,御寶僞造,凡印信僞造,或有無其人,而意外冒名者矣。上曰,參議之言,好矣。雲逵曰,無書札,則昌周難免,而有札則容有可恕之道矣。上命承旨書傳敎曰,今聞秋曹審究,一則〈任〉昌周事也。身爲士子,交結此等之輩,欲爲分利之計,非徒眼無國法,不可以士治之,而其於本事,噫,古人云桁楊之下,何求不得。況捕廳乎?承服於捕廳,不服於秋曹者,心常矜惻。所謂援引,誠不可信,而此則昌周於訓局事,渠若僞造,豈可有令洪潝到付訓局乎?不待渠招,而已爲疑端,而末段書札一節,非任卽李,明白無疑。潝事果若此,則僧帖之事亦一也。不謹行身,二次刑訊,夫誰曰過矣,而悶旱心切之時,若不酌處,豈特敎之意乎?任昌周參酌島配。出傳敎雲逵又讀李三碩文案。上命書傳敎曰,秋堂所奏中,一則李三碩事也。此則檢狀殺人,毫無疑端,而其於本事,三碩以官差,尙云使酒揚惡,則結縛之際,其所歐打,勢固然,而其時若蹴實仍處,則尙云何到京兆門外?以此觀之,其疑一也。所謂最初看證,卽一紙匠,而夏澤亦爲邊手,解夏澤歸三碩,事勢卽然,而其他看證之莫敢異辭,殺人例套二也。欲定原犯,屍親之招爲重,而林召史三招,皆云夏澤,其疑三也。其若謂此,其所原犯,非夏澤誰,而旣無看證,其亦疑也。莫知某漢之蹴囊,則十七年之後,其難翻案,此政遵經,施以惟輕之典者也。今者審理,非欲得原犯也,乃求其疑,而其疑若此,同疑之中,其何釋一而刑一乎?李三碩特減一律,參酌邊遠定配。今聞夏澤捉囚云,雖不翻案,旣示予意,不可與三碩等律,島配。出傳敎雲逵曰,聖意雖在於罪疑惟輕,而三碩·夏澤之處決,似涉太輕矣。㻐曰,獄體則當爲翻案,而似涉太輕。夏澤亦爲嚴刑島配,何如?上曰,島配可也。雲逵又讀朴完實文案。上命書傳敎曰,頃者以朴完實事,有秋官持奏之命矣。今聞秋堂所奏,不無參差之議,意皆有所執,而雖然留守·秋官之意,不無意見,屍親之招,其難準信,亦無立證。啓聞中所引無冤錄,卽一可疑之端,而其所結語,亦甚精詳。皐陶曰殺,帝曰宥。況邂逅之中,不無疑端,宜施惟輕之典,而屍親之一例解之,其所用姦可知,不可循例酌處。減一律,嚴刑一次後,配海島。出傳敎鏽曰,臣於關東事,雖非職掌,有所懷,而入侍未易,敢此仰達。寧越一府,百弊俱興,莫可收拾,而庫無還穀,民皆流亡,臣之在營時,屢次擧實狀聞矣。時任府使金尙耉,素有聲績之人,及到本府,果能誠心做治,流民還集,邑弊盡祛,庶有蘇完之望矣。今聞尙耉受由上京,將欲圖遞云,越邑之事,萬萬可慮。臣意則促令還任,限瓜前勿遞,於越民萬幸矣。上曰,所奏誠是矣。令該曹催促下送,瓜滿前勿遞事,分付,可也。出擧條秋曹堂上及該房承旨退出。上曰,左承旨鄭尙淳入侍。出榻敎上曰,注書出去,與尙淳入來。宗榮承命出去,召尙淳入侍。上命書徐命膺箚批曰,省箚具悉。噫,殷湯之禱,其有次序乎?太史占之,成湯卽禱,此太上何以爲例,而我朝親禱,亦有不計其次之例。今番之事,非徒此也,追慕爲民,欲籲太室,已諭大臣,此心已徹陟降。今日下敎,一則意若此,而三次命大臣攝行,此事神以誠乎?二則分排次序,草草命攝,誠心祈雨乎?三則欲爲親行,不先太室,心不可欺,況陟降乎?此事先非誠也。噫,予雖誠淺,旣知一則非誠,二則非誠,三則非誠,而不爲下敎,則中庸之意焉在?故初諭·再諭·三諭,以示自慊之意,雖三尺童子,庶知予心,而況引經據義之玉署長官乎?噫,暮年一心,只在軍民,烈陽三軍,豈不恤也?三軍亦民也。祭文中旣誦爲民何惜之敎,澌綴之君,其欲爲先爲民强起,彼三軍亦豈不顧予心乎?若不得雨,初欲命攝之所,亦欲親行,雖或霈然,三次雖止,躬行朔祭,欲伸微忱,而不欺陟降,已自料焉。思之及此,心自慊焉者也。今日三巡下敎,罄竭方寸,而其猶不諒,不獲已復諭矣。是誰之過?卽書自我自,不能踐誠之過也。常時言行,其若有信,今日之敎,孰不感動哉?寔予之過,寔予之過也。上曰,不爲所當爲之事,而欲防爲民之至意耳。尙淳曰,禮判俄有陳書,而聞有實病云。然則莫重親祭,難以將祀,何以爲之?上曰,有病則許遞。今世宰相,皆欲自便而然也。徐命膺差堂上執禮,欲同往矣。沈星鎭無故乎?尙淳曰,無故在京矣。上曰,行世無風波,莅職無風波矣。命書傳敎曰,今聞禮判,難以贊禮云,許遞,其代前判書沈星鎭除授。出傳敎上曰,堂上執禮,以副提學徐命膺差下。出榻敎上曰,東宮有感候已屢日,而藥院何不趁卽問安耶?出言于知申,可也。承史遂退出。
上在昌德宮。常參以代理停,經筵停。
中宮殿,藥房口傳問安。答曰,知道。
藥房提調洪啓禧,副提調李應協啓曰,伏未審日間,聖體調攝,若何?寢睡·水刺之節,亦何如?煎入湯劑,連爲進御乎?今日乃是日次,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣。湯劑依例煎入,蔘橘茶五貼劑入,下敎日入侍,宜矣。
李思觀達曰,事變假注書朴道天,身病猝重,勢難察任,今姑改差,何如?令曰,依爲之。
朴道天改差代,黃樸爲事變假注書。
洪良漢,以禮曹言啓曰,今五月二十六日宗廟祈雨親祭時,自上逮至諸享官,例有散·致齋之規,而今此宗廟親祭,只隔二日,散齋則未及擧行。自今日殿下別殿致齋,不弔喪問疾,不聽樂,有司不啓刑殺文書,惟啓享事,諸享官及近侍之官,應從升者,竝自今日宿於本司,致齋一日於享所,陪祭百官諸衛之屬,守衛廟門者,各於本司,淸齋一宿事,知委,何如?傳曰,允。
洪良漢,以禮曹言啓曰,近來宗廟祈雨親祭時,侍臣節次及前後部鼓吹,竝爲減去矣。今此宗廟祈雨親祭時儀註節目中,侍臣鼓吹等節,依前例不爲磨鍊之意,敢啓。答曰,知道。
李應協,以吏曹言啓曰,今此太廟祈雨祭親行時,許多執事,皆以侍從塡差,而時無職名人員,令該曹卽爲口傳付軍職,何如?傳曰,允。
李思觀,以兵曹言啓曰,今此宗廟祈雨祭親臨擧動時,本曹堂上侍衛,不可不備員,參判有闕之代,令該曹以在京無故人,口傳差出,仍卽牌招,以爲侍衛備員之地,何如?傳曰,允。
吏曹口傳政事,洪樂性爲兵曹參判。
吏曹口傳政事,趙爲奉常正。
任㻐,以都摠府言啓曰,今此祈雨祭擧動時,侍衛不可不備員,而摠管一員有闕之代,令該曹以在京無故人口傳差出,以爲備員侍衛之地,何如?傳曰,允。
兵曹口傳政事,趙明鼎爲副摠管。
李思觀,以內乘,以一二提調意啓曰,明日擧動時,兩內乘不可不備員。內乘郭禎垕,受由下鄕,時未上來,假內乘一員,卽令該曹口傳差出,使之備員隨駕,還宮後卽爲減下,何如?傳曰,允。
任㻐,以刑曹言啓曰,本曹囚推印信僞造罪人任昌周,殺獄罪人洪夏澤·李三碩等酌處事,命下矣,任昌周,全羅道扶安縣帽島,洪夏澤,全羅道羅州牧智島,李三碩,慶尙道熊川縣,竝定配所,發配之意,敢啓。答曰,知道。
上在太廟齋室。常參以代理停,經筵停。
大駕入太廟齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房問安。答曰,知道。望廟禮省器省牲,還入齋室後,政院·玉堂·藥房口傳問安。答曰,知道。
以承傳〈色〉口傳,下敎曰,前已下敎,當來詣入時刻,而二嚴將至,尙不來詣,留院承旨外都承旨以下,竝推考,禁漏官員,亦一體推考。
以承傳色口傳,下敎曰,此時親祭,爲臣子者,焉敢若此?俄者三大祝禁推之令,今夜將行事,置之。來月朔祭,太廟及徽寧殿,連差大祝,而嚴璘則差於徽寧殿。執樽及大祝稱在外者,陵祭自今秋夕至明年端午,連爲差送,其時雖無職名,付軍職差送事,分付該曹。
以承傳色口傳,下敎曰,俄者諸執事已見之,禮房只摘奸進排官以來,稱在外者爲幾人耶?書入。俄以慶會池濬滌事,下敎矣,聞尙待役軍云。分付兵曹,衛軍三十名,卽爲定送,使之赴役。
以寶劍望筒,傳于李思觀曰,之次爲之。
傳于李思觀曰,大駕儀仗置之,以小駕儀仗爲之,副輦置之,正輦隨後。禁喧郞廳,摘奸其所特者,來告政院,而先自內侍府爲之。
傳于李思觀曰,未及廟門之前,南草諸具,使禁喧郞,自政院以下,竝內侍府摘奸嚴禁。
吏曹口傳政事,張淀爲左通禮,鄭述祚爲右通禮。
李思觀,以兵曹言啓曰,在前經宿擧動時,大內巡檢等事,使入直兵曹·都摠府堂上申飭事,例爲啓稟分付矣。今亦依此擧行之意,敢啓。答曰,知道。
上詣大廟齋宿。
李廷喆達曰,兵曹郞廳來言,闕內各處入直軍士,夜巡檢之意,敢達。令曰,知道。
又達曰,都摠府郞廳來言,闕內各處入直軍兵,夜巡檢之意,敢達。令曰,知道。
庚辰五月二十五日辰時,上幸太廟。擧動入侍時,都承旨李應協,左承旨鄭尙淳,右承旨洪良漢,左副承旨李思觀,右副承旨任㻐,記事官任希孝·李性遂·鄭彦暹·尹師國,以次隨駕。上具冕旒冠·絳紗袍,乘步輦出賓陽門。領議政金尙魯進曰,日熱如此,聖體又有眩氣,而今番親祭,不能挽止,臣等之罪也。得雨與否,不在於張傘,而如此暴陽,傘亦去之,豈勝焦迫?李應協曰,今日乃小暑也。上仍命張傘。大駕出弘化門,下敎曰,雖步輦擧動,乘馬已有前例,侍臣乘馬事,分付。又命李思觀書下傳敎曰,頃者闕中濬川之時,已爲下敎。靑陽門內有蓮塘,外則無塘,守直中官,欲爲觀瞻,作一小池,又作小島,偸御塘之蓮,竊御溝之水。今番申飭之後,猶復若前,依節目,來朔於此處入鄕軍,次知中官,不能檢飭,爲先從重推考。此乃古物,其所植者,令內苑今日內植於內塘。仍旱濬池,亦是古例,令景福宮衛將與中官眼同,卽濬慶會池,令參判洪樂性看審明光門內竊水處,分付衛將,卽復舊道。上詣太廟,奉審省器後,因步詣永禧殿。尙魯曰,如此極熱,不顧聖躬,且此處不必降輿處,而如是步詣,豈不悶迫哉?上曰,今日當盡予心矣。上自永寧殿,還詣省牲所。上曰,大祝十二人,三人不爲入來。如此親祭,不爲備員,極爲駭然。不入來大祝,誰也?注書知奏。賤臣出去,問知後入奏曰,嚴璘·朴尙老·徐有良也。尙魯曰,親臨省牲,事體至重,而大祝不爲齊進,誠極寒心。當該不進大祝,事過後竝令該府處之,何如?上曰,依爲之。任㻐曰,聞嚴璘,方此大祝,而以向來大祝時所遭,猶爲惶悚,不敢入參於省牲時云矣。洪良漢曰,嚴璘之以一時做錯,到今引義,誠爲過矣。推考,使之進參,何如?上曰,依爲之。上曰,雖非吏郞之過,不可無飭,令該府拿處,不能檢飭堂上,從重推考。上曰,假通禮,不知所導。莫重祭享,通禮有窠,又有在外而不爲變通,吏曹堂上,越俸一等,在外實通禮,先遞差後禁推,通禮有闕代,今日內口傳差出。上曰,吏堂越俸事置之,從重推考可也。上入齋室。諸臣退出。
上在昌德宮。常參以代理停,經筵停。
親祭罷後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。大駕歷臨先農壇,入幕次後,政院·玉堂口傳問安。答曰,知道。還宮後,政院·玉堂·藥房·朝廷二品以上口傳問安。答曰,知道。
李思觀啓曰,兵曹判書李昌壽,有稟定事,來詣請對矣。傳曰,入侍。
傳于李思觀曰,宣傳官不知而稟,內吹,先爲入去,郊外不可無前排,五雙待令,而服色如未待令,則一時服色擧行事,分付。回駕時入明光門,觀濬川後,靑陽門當下轎,以此知悉。
傳于李思觀曰,諸司預備。
傳于任㻐曰,建極堂守直中官,昨日旣已下敎,而令該府處之則置之。
傳于任㻐曰,審察御史,下敎日入來。
領府事李天輔箚曰,伏以,亢旱彌月,大朝殿下,有事太室,達夜勞動,靜攝之候,不瑕有損?臣風眩本症,遇暑添劇,委身床席,昏昏然如墜煙霧,而當此動駕,其在分義,不敢一向偃伏,扶舁殘軀,祗肅樞銜,拜跪之際,幾至顚仆,傍觀莫不憫然。終未得進參祭班,祗迎路左而止。中宵繞壁,仰慮聖體,俯念民事,不能成寐,而顧臣闕禮之罪,揆以邦憲,有不可容貸。伏乞离明,亟命攸司,重勘臣罪,以肅朝綱焉。取進止。答曰,覽書具悉卿懇。卿之所患若此,心用慮念。以疾未參,其何所傷?卿須安心勿辭善攝焉。仍令曰,史官往諭。
庚辰五月二十六日四更一點,上具冕旒冠·絳紗袍,出太廟齋室,步詣太廟。都承旨李應協,左承旨鄭尙淳,右承旨洪良漢,左副承旨李思觀,右副承旨任㻐,記事官任希孝·李性遂·鄭彦暹·尹師國,以次入侍。上行初獻禮時,下敎曰,罷祭後,當該宮闈令,從重推考,祝史行步稽緩,一倂從重推考,可也。上第八室獻酌後,下敎曰,執樽倦怠之聲,徹於廟內,從重推考,可也。第十室獻酌後,上曰,大祝錯解誤讀,從重推考,可也。初獻訖,上還詣板位,下敎曰,雨意漠然矣。尙魯曰,姑觀數日,可以知矣。尙魯以亞獻官,仍進廟內。上降板外俯伏。閔百祥進曰,板外但排單席,濕氣上昇矣。還御板位竊望矣。上曰,予已奏矣。情禮雖伸,孚感未易,雨意漠然。今日當盡誠,俯伏此處,以待終獻也。洪啓禧曰,濕氣如此,不少顧念,臣實焦迫矣。上曰,氣則少無勞悴矣。慼我先王,動我陟降,皆予之咎,豈不若是乎?閔百祥曰,憊眩之氣,尙未快祛,卽上板位伏望。上曰,祭文四十句,漏實題語,躁競世道,浮囂風俗一句宜入,而只言浮囂二字。今番以一誠爲之,而大祝之稱頉,豈不寒心哉?親祭之命,已下三日矣。雖在外,猶可上來。況今君父如是將事,而皆稱在外,極爲非矣。上曰,李潭之暫爲大祝,於渠何難,而卽見現告,其名亦在,今則無可恃之人矣。予俄以今番何不如翰林召試時爲敎矣。百祥曰,此時稱在外,極非矣。上曰,領府事亦謝恩矣。百祥曰,領府事以爲,此時不敢在家,雖病未能參事,欲參祗迎班,拜辭出肅矣。上曰,然矣。俄以黑團領參之,只爲祗迎而然矣。上曰,得雨與否,姑無論,昨年五月初六日,親祭於此處,今年五月二十六日,又以祈雨親祭,誠不偶然矣。啓禧曰,湯劑進御伏望矣。上曰,此處豈可進藥也?上曰,予已奏,社稷與南壇,當親禱,雖五六日勞瘁,如可得雨活民,則予不辭矣。啓禧曰,暫上板位伏望。上曰,此與板位何異?領議政金尙魯,行亞獻禮,右議政閔百祥,行終獻禮。上起上板位,行拜禮,因行飮福望燎禮,還入齋室。巳時,上具翼善冠·衮龍袍,出廟門下敎曰,今日先農壇歷臨時,百官服色,黑團領爲之。又命承旨書傳敎曰,昔丁酉年,雖聽政之後,承傳色二人入直,例也,而予則一自命元良代理之後,凡事務從省約,故令一人入直矣。近者月三對之後,其命依前擧行,則承傳色中官金明佑,乃敢欲闊狹以稟。大抵朝廷無紀綱,故此輩亦效尤若此。不可尋常處之,令該府施以三等之律。上又命書傳敎曰,不諭則已,旣諭之後,不可只鄕軍而止。建極堂守直中官,一倂施以制書有違之律,昨日一中官,有當稟而不稟者,越俸五等。尙魯曰,農壇擧動,以輦輿代玉轎伏望矣。上曰,至東門,以駕轎爲之矣。上曰,昨日已奏於十一室。旣行禮於太室,郊社,若遣卿等,則實非誠實之道,天雖欲雨,必不雨矣。姑觀今明,二十九日親祭南郊,初三日又當親祭於社壇矣。尙魯曰,每以口奏爲敎,臣等雖有所懷,不敢陳達,誠伏悶矣。上曰,此非抑制卿等而然矣。前日則每歸奏於慈聖矣,今則無所奏處,故奉審十一室,偶然以此口奏矣。尙魯曰,燮理之責,不足責於臣等,而今番致此勞動,臣心實無定着處矣。上曰,頃於徐命膺箚批,欲以責箚紙於貢人,而爲箚之意下敎,而還爲不爲矣。大抵今之讀書者,因經據義,每如此,豈但予獨勞乎?渠亦勞矣。大祝亦皆避而不入來。不念七十君父之如此勞動,兩班則避祭官,中官則又避番次,世道國事,可謂寒心矣。三講三對之外,豈有予不爲之事乎?予獨勞矣。然予已許身於軍民,豈曰衰耄而不爲也?大駕至興仁門,乘駕轎,詣先農壇,入幕次。政院·玉堂·藥房口傳問安。答曰,知道。上出幕次,奉審農壇,召農民問農形。民對曰,日昨驟雨後,水田則幾盡移秧,而高燥奉天畓,則姑未爲之矣。上乘駕轎還宮時,東門城上歷臨事及禮房承旨馳往懿陵,奉審陵官摘奸以來事,駕前下敎。大駕還入興仁門,歷臨城上,看五間水門水道,仍乘駕轎還宮,入弘化門,以步輦至靑陽門,下敎曰,諸臣皆退出,留院承旨,與編次人同爲入侍。上因御靑陽門。同副承旨李廷喆,記事官李性遂·鄭彦暹·尹師國,編次人趙明鼎·蔡濟恭以次進伏。上親製述懷,命明鼎·諸公,使之較正,仍命爲編次。諸臣退出。
上在昌德宮。常參以代理停,經筵停。
下直,靑陽縣監魚錫文,牙山縣監李,泗川縣監金喜誠,助泥萬戶金貞漢。
以承宣色口傳下敎曰,俄欲下敎矣。卽今則當只行民事。昨日守宮鄕軍事,置之,東邊城役,待霈下後更役事,只分付騎曹·御營,勿出朝報。
藥房提調洪啓禧,副提調李應協啓曰,伏未審夜來,聖體調攝,若何?親禱太廟,徹朝將事,冒炎還宮,不瑕有損?寢睡·水刺諸節,亦何如?臣等不勝區區伏慮,敢來問安。答曰,知道。氣則一樣矣。
傳于洪良漢曰,摠府入直編次人留待。
傳于洪良漢曰,編次人入侍。
禮房承旨洪良漢,以祈雨親祭祭文,有及時稟達事請對矣。傳曰,禮房承旨,先爲詣閤。
傳于李思觀曰,侍衛仍。
洪良漢,以侍講院言達曰,本院新除授兼司書李宜馣,旣有只推之命,卽爲牌招察任,何如?令曰,依爲之。
洪良漢,以禮曹言啓曰,今此南壇祈雨祭親行時,壇上修理等事,依前例別遣戶曹·工曹郞廳及本曹郞廳,眼同看檢,而亦令繕工監,別定監役官,急速擧行事,分付,何如?傳曰,允。
洪良漢,以禮曹言啓曰,親祭時,自上逮至諸享官,例有散·致齋之規,而今此親祭,只隔二日,散齋勢未及擧行。自今日殿下,別殿致齋,不弔喪問疾,不聽樂,有司不啓刑殺文書,,惟啓享事,諸享官及近侍之官,應從升者,竝自今日,宿於本司,致齋一日於享所,陪祭百官諸衛之屬,守衛壝門者,各於本司,淸齋一宿事,知委,何如?傳曰,允。
洪良漢,以禮曹言啓曰,曾前郊壇祈雨親祭出還宮時,侍臣節次及前後部鼓吹,竝爲減去矣。今亦依此擧行之意,敢啓。答曰,知道。
洪良漢,以禮曹言啓曰,自上旣御步輦之後,則陪從諸臣,當有步從之節,而近來郊壇祈雨親祭時,雖以步輦出宮,陪從百官,依常時擧動例,乘馬侍衛矣。今亦依此擧行之意,敢啓。答曰,知道。
任㻐,以兵曹言啓曰,今此南壇祈雨親祭時,禁衛營·御營廳中,何營留都乎?敢稟。答曰,禁營爲之。
任㻐,以兵曹言啓曰,今此南壇祈雨親祭擧動時,右邊捕盜大將吳,以都監中軍,領軍隨駕矣。限回鑾間,依例以左邊大將具善復,姑爲兼察,何如?傳曰,允。
李思觀,以兵曹草記啓曰,今此擧動時,右邊捕盜大將吳,以都監中軍,領軍隨駕矣。回鑾間,依例以左邊大將具善復,姑爲兼察事,允下矣。左邊捕盜大將具善復,待開門牌招,以爲聽傳敎之地,何如?傳曰,允。
李思觀,以兵曹言啓曰,明日南壇親行祈雨祭擧動時,本曹堂上侍衛,不可不備員,參判有闕之代,令該曹以在京無故人口傳差出,仍卽牌招,以爲侍衛備員之地,何如?傳曰,允。
吏曹口傳政事,南泰耆爲兵曹參判。
李思觀,以兵曹言啓曰,禁軍別將金聖遇,名登臺書,難以强令察任。明日動駕時,不可無領軍之將,今姑改差,其代卽爲口傳差出,以爲侍衛之地,何如?傳曰,允。
兵曹口傳政事,李泰祥爲禁軍別將。
李思觀,以訓鍊都監言啓曰,今此南壇擧動時,東營入直御營軍兵,令訓局軍兵,預爲替代,而還宮後,還入直事,自兵曹節目入啓矣。東營軍五十名,哨官鄭延率領,與御營軍兵,替代入直,還宮後,還爲替直之意,敢啓。答曰,知道。
李思觀,以御營廳言啓曰,今此南壇擧動時,本廳東營入直軍兵,以訓局餘軍替代事,自兵曹節目啓下矣。騎士仍爲入直,步軍則與訓局餘軍替代,而還宮後還爲替直之意,敢啓。答曰,知道。
洪良漢,以承文院官員,以都提調意達曰,本院寫字官前銜李彦茂·崔道吉·崔道行,陞實代,肄習金範龜·安命禧·金泰義,竝陞付前銜,付軍職冠帶常仕,肄習金範龜·安命禧·金泰義,陞補前銜代,生徒鄭國忠·朴祉錫·李希信,筆才頗有成就之望,竝屬肄習,使之鍊業,何如?令曰,依爲之。
李思觀,以御營廳言達曰,本廳軍器所在火藥一千一百斤,黑角弓四百十七張,鞭棍二百五十五柄,長箭八十五部,片箭五十七部,筒兒五十七介,大緞大旗幟三十八面,黃燭三千六百二十五柄,紙油衫二百六十五領,軍幕九十浮,挾袖一百五十二領,掛子一百五十二領,戰帶一百五十二介,號衣一百八領,油芚九十浮,木綿甲袋五十三領,皮瓢子一百介,旗雨備八十介,方絲紬旗三十五面,大緞號衣七領,瑣吶十雙,喇叭十二雙,靑邊帳幕七浮,令敎鍊官折衝韓弘謩,哨官出身鄭汝卨,監蕫新造矣。在前軍物監蕫人論賞,已多前例。今此韓弘謩,鄭汝卨監造之數,如是夥然,其在激勸之道,似當有論賞之典,令該曹考例稟處,何如?令曰,依爲之。
任㻐,以義禁府言達曰,咸鏡監司狀達據,刑曹粘目內,前縣監文天擎,移本府處之事,達下矣。文天擎,時在茂山地云。依例發遣府邏將,拿來,何如?令曰,依爲之。
任㻐,以刑曹言達曰,今因私奴壽岡告狀,其父必雄,爲點奉之被打致死云,故依例檢驗,而初檢則只有面部傷處,覆檢則面部外,又有小腹傷處。小腹乃是要害處,初檢所無之傷處,始發於覆檢,其在重獄體之道,不可不三檢而後處之。自本曹發遣郞廳,依法典三檢,何如?令曰,依爲之。
庚辰五月二十七日辰時,上御養心閤。編次人入侍時,左副承旨李思觀,記事官李性遂·鄭彦暹·尹師國,編次人趙明鼎·蔡濟恭,以次進伏。上曰,壬寅年,予以亞獻官,往于南壇,辛亥又爲親禱。今番祭文中,當入兩次所往之事矣。上曰,太廟祝文中,有三字所落,而予亦未察矣。此必是欲爲盡書後,塡書之意,而因爲忘却之致也。必呼父母四字,此是古文字,則父母二字,不必高行書之,而今皆高行書之,過矣。蔡濟恭曰,雖間字可書者,祭文則必爲上行書之矣。上曰,天字以間字書之爲敎矣,至於天顔之天字,亦間書,過矣。如此則李天輔之天字,亦間書耶?但屬於天之天字,間之可矣。濟恭曰,儒生試紙,天字亦間書矣。上曰,此則怯於違格矣。趙明鼎曰,祭祀時斟酌,事當一稟定矣。滿酌則易溢,且酌有深處,不必限邊斟之矣。上曰,卿言與趙明鼎爲對也。李周鎭雖滿酌,亦善步矣,何必更定?上曰,誤讀祝文,亦不甚怪,此太操心之致也。睿宗祝文誤讀云云者,亦出於怯,而流傳之言,雖不可信,安知其無是事?蔡濟恭曰,此言在於芝峯類說。上親製南壇三神位祭文。明鼎·濟恭校正後,上命承旨書下傳敎曰,雖伸追慕之心,微誠未孚,尙無霈澤,於戲陟降,何不恤民?究厥其由,諒由一人。若過今月,初伏不遠,四野將坼,雖霈何及?思之及此,彌切焦灼。定心已奏,不親而何?二十九日南壇四次祈雨祭,當親行。執事不多,自執樽至祝史,以時任儒臣塡差,捧俎官,勿循井間擇差事,分付。時刻門與軍兵隨駕,一依二十三日下敎擧行。祗迎·亞獻置之,留院承旨,亦依前下敎擧行。小駕儀仗擧行,而其中亦考前例減省,例當步輿,除副輦。壝壇修掃申飭,令部官看審,神位奉往來時致敬事,嚴飭太常。諸臣退出。
庚辰五月二十七日午時,上御養心閤。禮房承旨入侍時,右承旨洪良漢,記事官李性遂·鄭彦暹·尹師國,以次進伏。上曰,業已下敎,則分義道理,焉敢若是?事之寒心,莫此爲甚。若此不已,君無飭敎,然後其可使臣。無國則已,有國則決無是理。初意竝限得雨禁推,其在國體,不可若是。鄭晩淳·金應淳只推,塡差正位齋祝事,分付。出傳敎上又曰,今則執事倍焉,執樽·大祝·執禮,以時任儒臣塡差事擧行。出傳敎諸臣退出。
庚辰五月二十七日酉時,上御養心閤。禮房承旨請對入侍時,右承旨洪良漢,記事官李性遂·鄭彦暹·尹師國,以次進伏。洪良漢曰,親祭祭文中,山川城隍位,則以命攝爲敎,而禮曹謄錄,則同爲親祭矣。上曰,然乎?然則祭文中,命攝二字,改之可矣。上曰,我國無郊祀之禮,南壇乃事天之祭也。事體至重,今日不爲齋宿祭官,皆當投畀,分付備局,使之摘奸可矣。良漢曰,都承旨李應協遭彈,似不得行公,故敢奏矣。上曰,見彈於何人耶?良漢曰,持平李世孝爲之矣。上曰,似難强迫。承旨書傳敎,因下敎曰,今聞都承旨被彈云,勢難行公,許遞,其代參判洪樂性除授,牌招察任。上曰,李應協彈書,措語如何耶?良漢曰,以狂麤爲目矣。上曰,應協頃爲淮陽時,以不廉見辱,臺臣以此爲言則猶可,而今以狂麤爲目則過矣。李世孝,亦非爲過之人,而如此則必聞於他人而爲此矣。良漢曰,應協所守堅確,而如此見彈,大抵論人,易於過矣而然矣。上又命書傳敎曰,頃者已覩,今番執事稱在外者,令政院直捧大靜縣投畀傳旨。諸執事,其令一齊淸齋於吏曹直房,其當中官摘奸有頉者,政院直捧旌義縣投畀傳旨。時任儒臣,皆令入直本館。出傳敎上曰,京畿審察御史及同副承旨,來待閤外。諸臣退出。
庚辰五月二十七日酉時,上御養心閤。同副承旨,京畿審察御史入侍時,同副承旨李廷喆,記事官李性遂·鄭彦暹·尹師國,審察御史鄭光漢,以次進伏。上曰,御史進前。所得來者幾度乎?御史曰,二度矣。臣於伊日入侍,親承丁寧之聖敎,何敢食息弛心乎?區區愚見,常以爲如有不當死而死者,則其爲冤鬱,固無可言,而若或有不當生而生者,則被殺者之冤鬱,與彼等耳。以是之故,與道臣詳閱文案,有十分可疑之端,然後罪人始令上營矣。文案浩繁,獄情大略,臣當先奏乎?上曰,先讀書啓,次陳獄情,可也。御史讀書啓訖,仍曰,陽智罪人之所鉤覈者,在於私和一款,其生死亦從此而辨矣。屍親之以此受刑,亦累次,而終不得其端緖,私和非難知之事,苟有之則必已綻露矣。上曰,兩隻若密爲之,則孰得以知之乎?御史曰,隣里親戚,必不得欺,忘讎受賂,人情之所憤激者,傳說自不勝其喧藉矣。上曰,漢江致命,適在相鬪之後,而有嫉怨尙奉者,丁寧言之於其時御史,故有此成獄矣。御史曰,尙奉亦言失人心之所致云矣。朔寧李刈奉,卽朱萬石同宗弼己之奴,而以隊長當束伍望納之時,擧萬石之六寸三才而充定,故以此發憤,至於結縛打傷矣。上曰,刈奉所爲,極可痛,雖殺無惜矣。御史曰,此獄肯綮,專在於報毒一款。勿論被打之輕重,死者之死,明知其報毒,則萬石容有可議之道矣。刈奉之妻,今番推覈時,亦曰刈奉,氣窒於萬石門前,故雖不親見其報毒,而京商之過宿其家,刈奉之吐出毒水,渠所目見,而砒礵指半寸之說,其夫與太俊酬酢時,渠又傍聽云。以此觀之,服毒之說,恐不可全然歸之於太俊之指嗾矣。上曰,常漢愚迷,故初欲恐動,而終至不救者,亦或有之矣。推官所見,終有先入處,故如此矣。命禮之三次後遲晩,亦晩矣。以昨冬玄昶事言之,其承款節次,極爲分明,而末梢始得眞犯,故問昶以何爲遲晩,則對以不勝杖云。信乎桁楊之下,無不可爲者矣。御史曰,推官非有私好惡,其所見先疑於强弱之勢,故自然如是矣。因命書傳敎曰,今聞審察御史書啓及所奏,尙奉則以漢章之招推之,其初御史所聞,不無過矣。其招雖涉丁寧,而渠已物故,難以憑問,聞其曲折,亦不無參酌之道。百餘次訊問,宜施惟輕之典。萬石則刈奉所爲,可謂無狀,萬石歐打,理勢固然,推官過爲生疑,三次訊問,命禮之不勝其杖,隨問遲晩。以此觀之,此等之事,先着疑字,其弊可知。旣已審察,則亦不無參酌之道,竝特減一律,邊遠定配,干連諸人,卽爲放送。此乃憫旱之事,故不踰日而下敎,其令道臣,今日內卽爲分付,亦令守令,到關卽時,卽爲擧行事,一體分付。上曰,道臣卽爲發關,則今日可抵兩郡乎?御史曰,陽智爲百餘里,朔寧爲二百餘里地,恐不可達矣。上曰,古人有飮冷水而稱快者,其子在傍曰,宰相以金玉器,飮碎氷漿,比之於此,則其快何如耶云,則其父答曰,囹圄幽囚者,雖砂椀冷水,其可易喫耶云矣。予亦有此心,故旣放則必欲其速出矣。今日是齋戒,故不欲爲張皇之語。初欲以道臣·御史,旣與商確論啓,則不無意見,兩罪人特令減死邊配,書傳敎矣,更思之,此亦爲旱之事,故於傳敎中,提論其本事矣。日前秋曹堂上來言,非不欲傅之生議,而無一可疑者云矣。御史所見,則何如耶?御史曰,臣屢入侍於啓覈,故殺獄文案多見之。雖同是戕殺,而其涉輕重,亦有許多般分數矣。今臣所見京畿獄案,則其情節,多有窮凶極惡者矣。上曰,凡爲幾度乎?御史曰,合爲十五度,而於已錄啓·未錄啓中,各得其一矣。上曰,雖未錄啓者,旣始同推,則卽爲錄啓,曾有朝令矣。朔寧獄事,旣是昨年事,又已試同推,則何不入於錄啓耶?御史曰,似是新出之獄,故未及爲之矣。上因命書傳敎曰,昨年未錄啓之類,審決後,此後訊問者,卽爲錄啓事下敎,而今者〈朱〉萬石,訊問至三,而不爲錄啓,殊無申飭之意,當該道臣,從重推考。光漢先退。上曰,校理朴弼燧,其所自劃,雖曰過矣,聞大臣所奏,其心可尙。旣諭之後,難以一向强迫。官職雖撕捱,執事又何撕捱?遞本職差執禮事,分付。出傳敎上曰,史官一員待令,騎馬三疋立之。
上在南壇幕次。常參以代理停,經筵停。
大駕入南壇幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。壇上奉審後,政院·玉堂·藥房口傳問安。答曰,知道。
傳于洪良漢曰,時刻催促入之,飮草諸具申飭。
傳于李思觀曰,禁御兩營·龍虎營,依訓局例,吹鼓手除之。
傳于任㻐曰,中官趁不待令,竝從重推考,金德禧,事過後禁推。
傳于李思觀曰,左副承旨入侍。
傳于李思觀曰,承旨入侍。
傳于李思觀曰,動駕之時,宣傳官當爲備員,有闕之代,令該曹口傳備擬。
吏曹口傳政事,李彦忠爲宣傳官。
李思觀,以兵曹言啓曰,在前經宿動駕時,大內巡檢等事,兵曹都摠府堂上申飭事,例爲啓稟分付矣。今亦依此擧行,何如?傳曰,允。
上詣南壇齋宿。
李廷喆達曰,卽者禁府都事來言,領議政金尙魯,今方待命於金吾門外,係是大臣去就,敢達。令曰,知道。
以兼司書李宜馣牌不進罷職令旨,令于李廷喆曰,推考徽旨捧入。
又以侍講院言達曰,本院司書黃榦入直矣。以問安官下直出去,下番闕直,事其未安,兼司書李宜馣,旣有只推之令,卽爲牌招入直,何如?令曰,依。
又達曰,兵曹郞廳來言,闕內各處入直軍士,夜巡檢之意,敢達。令曰,知道。
又達曰,都摠府郞廳來言,闕內各處入直軍兵,夜巡檢之意,敢達。令曰,知道。
庚辰五月二十八日辰時,上幸南壇。擧動入侍時,都承旨洪樂性,左承旨鄭尙淳,右承旨洪良漢,左副承旨李思觀,右副承旨任㻐,記事官任希孝·李性遂·鄭彦暹·尹師國,以次隨駕。上具冕旒冠·絳紗袍,以步輦出賓陽門。領議政金尙魯進曰,連日勞動,聖體,若何?上曰,氣則好矣。尙魯曰,雨意如此,當大霈矣。此乃郊外擧動,切望乘輦矣。上曰,予以身已許軍民,如有活民之道,則亦不自恤矣。尙魯曰,雨傘則臣不敢請,而至於日傘,則實無所關於得雨與否,而亦爲去張,臣切焦迫矣。上曰,蒼蒼監臨,予已矢心矣,決難聽之矣。李思觀曰,內吹打停稟,亦依前爲之乎?上曰,此宣傳之所稟耶?頃日觀農時,亦爲停吹,今此祈雨之行,豈可更稟耶?宣傳官誰耶?思觀曰,李邦和也。上曰,此乃不知以匙食者之人事也,汰去,可矣。上顧謂兵曹判書李昌壽曰,李彦忠,頃因璿源譜略聞知,而前日又入於末望云。宣傳官有闕代,首擬以入,可矣。上至明政殿階下,下敎曰,天之錫雨,予也,不錫雨,亦予也,惟在予之誠一字,而俄者領相所奏非矣。如此慢忽,故來雨亦不來,天監昭昭,感應捷於影響,事神豈可如此耶?因降輿,露立庭中曰,得雨然後更出宮矣。尙魯進曰,臣愚迷不識,只恐聖體之或損,故不勝焦迫,敢有所稟矣。臣伏聞聖敎嚴截,以臣所奏,至於來雨卽止之敎,又露立於泥濕之中,臣罪至此,萬死無惜,臣何敢隨駕,而亦何敢參祭乎?當歸身司敗,以俟處分矣。上曰,所奏則非矣,如此則過矣。上曰,我國無郊天之禮,而南壇卽事天之所也,恐或不潔,而又恐其誠敬之未盡,以是恐懼,不敢數行於南壇,壬寅年予以亞獻參之,辛亥一次親祭之後,今始祭矣,予心常憧憧,惟恐誠意之不盡也。予於前年,過豐陽,知其有壇後,降轎步過,事神之道,必以誠爲之矣。李昌壽曰,農民之望雨,不至時急,而聖體以此勞瘁,故群臣切迫之意,反有甚於望雨,領相所奏,實出於區區之意也。上曰,事天之道,當以一誠字爲之,而我國人皆取便,故常時語品皆然矣,領相之言,亦率口而發也。洪良漢曰,壇祭則省牲·省器,無前例矣。上曰,雖無前例,亦當爲之。上曰,香室守僕,奉位板前行乎?良漢曰,然矣。上因步升月臺,只排單席於泥濕中,向殿俯伏曰,中官中有茹葷者,承傳色摘奸以奏,挾侍各嗅諸宦之口,終不得。洪樂性曰,或出於朝臣中乎?上曰,不然矣。出於左邊挾侍中矣。藥房提調洪啓禧,副提調洪樂性進伏曰,如此泥濕中,只排單席,水氣上徹,必有傷損之節矣,豈不切悶乎?上曰,天之不雨,必由於予之氣好,雖濕何妨?得雨與否,姑勿論,當盡予誠矣。啓禧曰,聖體必有損矣,加布褥席切望矣。上曰,雖致損傷,如活百姓,予何自愛?啓禧曰,殿下此擧,若出於過擧,則臣當牽裾折檻以諫,而今日之事,聖意實出於至誠,但恐聖體之或損,如是仰奏,加排褥席,千萬伏望矣。上曰,三十年,此壇之祭,只二次也,此乃太操心之故也。如可得雨,予可步往矣。啓禧曰,雨意漸止,當急詣壇所以待之,爲宜矣。上曰,判尹此言則是矣。旣爲謝過於天,亦當起去矣。中官中茹葷者,尙未現出,此若率入於壇中,則豈非不潔之甚乎?雖用一律,渠當自現,而今以落後爲敎,則何敢如是也?諸中官,復爲相覈,終未現出。上曰,此或汗臭耶?洪鳳漢以爲居齋諸生,汗氣成臭,甚妨於傍人,故不得滿圓點,而徑出云云,汗臭或似然矣。上卽乘步輦,出弘化門下敎曰,太廟親祭時,稱頉不參人,今番勿爲隨駕,亦勿參祭之意,分付。上至宗廟前路,降輿北向俯伏,有所口奏,而諸臣不得聞。少間,上復乘轎詣前路。李思觀奏曰,卽者禁府都事來言,領議政金尙魯,今方待命于金吾門外云,係是大臣去就,敢啓。上曰,勿待命隨駕事,遣史官傳諭,命召又當隨至,亦使史官,卽爲還授也。上至壇所。思觀奏曰,領議政金尙魯以爲,所遭萬萬惶悚,而此時與他時有異,當隨後進去,以俟進退之命云矣。上詣壇上奉審時,上曰,三位位板排設,以一字爲之,似涉,如何?風雲位,屬於上天,山川·城隍,乃是國中之神位,似不當竝列矣。良漢曰,五禮儀,無此設位圖矣。上曰,領右相·判尹·禮判入侍。領議政金尙魯,右議政閔百祥,漢城判尹洪啓禧,禮曹判書沈星鎭,以次進伏。上曰,禮判考奏五禮儀,可矣。星鎭持五禮儀奏曰,見圖本則有竝設神位之規矣。啓禧曰,我國無郊天之禮,當考大明會典,則可以知之,此無冊子,亦不可考矣。上曰,宜有等級,大臣之意,何如?尙魯曰,差等設位,似好矣。上曰,然則差前乎差後乎?尙魯曰,此則臣亦未知也。上曰,以品字設位,何如?百祥曰,旣爲主壁,則差等之體,當用品字矣。上曰,然矣。仍命以品字設位。上因入幕次,下敎曰,編次人·戶判·判尹入侍。承旨任㻐,編次人趙明鼎·蔡濟恭,戶曹判書洪鳳漢,判尹洪啓禧,進伏。上命任㻐書悶旱綸音曰,噫,卅載臨御,一無繼述,一無猷爲,尋常懍惕,夙夜罔懈,其雖衰耗,一念軍民,牟麥旣登,又望有秋,其雨其雨,一旱浹月,其於近日,豈曰無雨,而終靳一霈,親禱太室,雖伸追慕,微誠未徹,益切焦悶。昨日之雨,陟降攸賜,而因予否德,尙未周洽,徹宵油然,朝來下雨,小濕其衣,月臺見霽,密雲雖集,甘霔何時,何敢釋衣?惟望雲漢,日已向夕,心焉惔灼,今玆致旱,是誰之咎?寔予之咎。過爲戒懼,恐或欠潔,莫重郊祀,卅載之間,僅得兩行,此予之咎。雖親圭璧,衰耗誠淺,莫能感孚,此予之咎。祭不能虔誠,綱不能檢下,白首親祭,逡巡執事,其君若誠,臣何忍此?此予之咎。追慕于中,月雖三講,書自我自,莫能實踐,此予之咎。月三次對,不過觀瞻,政弛民困,一無其效,此予之咎。莫能導率,侈風日盛,財用日窮,此予之咎。表若其端,影何不直?躁競之習,日甚月盛,此予之咎,御下幾年,其若擧直,孰敢浮囂?非不嚴飭,而其弊轉甚,究厥所由,咎在一人,此予之咎。綱紀日頹,恬愒成習,若能擧綱,何至于此?此予之咎。私勝于公,慾勝于義,若問其咎,咎在厥辟,此予之咎。以此觀之,郊壇曠禮,其咎一也。衰耗誠淺,其咎二也。莫能檢下,其咎三也。講學不篤,其咎四也。政弛民困,其咎五也。侈盛財窮,其咎六也。躁競不戢,其咎七也。浮囂不悛,其咎八也。不能擧綱,其咎九也。公墜義掩,其咎十也。咎在寡躬,民何其辜?思之及此,心焉悚懍,以此之故,許多軍兵,方當盛暑,連爲驅馳,此豈恒日體昔年恤軍兵之意乎?此亦予咎,此亦予咎。悶旱飭躬,奚止一二,而竟夕瞻漢,若是焦心,其循例套,何以仰謝?自今日爲先,限得雨減膳,明日回駕,當召見近畿民人於南門外,例捧上言,不若親問困窮,其令京兆畿營知悉,金吾·秋曹輕囚,一竝放釋,以示予悶旱之意。上因命編次人校正。啓禧曰,聖意若此,殆同成湯之六事自責也。上曰,濬川事實及御製序文,作諺解以入,可矣。鳳漢曰,東門親臨時,軍門使役牛五隻,別爲留養事,前承下敎,聖意蓋由於見其生,而特推蓋帷之恩也,置諸軍門,亦足善養,不必送於內農圃,而政院所傳下敎,與臣所承聞有異,何以爲之乎?上曰,何擇於軍門與內農圃?只使之勿爲屠殺也。鳳漢曰,然則旣是軍門之牛,仍置各該軍門,好矣。上曰,依爲之。出擧條鳳漢又曰,濬川節目,有遺漏者,故敢此仰達。參軍巡川時,家前民人之事關巡川者,勿論上司所屬與軍門軍卒,無使進來,直爲推治事,定式施行,何如?上曰,依爲之。上命承旨書傳敎曰,今番國內山川,親製祭文中已悉。噫,神可欺乎?川渠旣已濬之,其本在於禁松,令濬川司,嚴加申飭參軍。上曰,關王廟越邊樹木下大家,是誰家耶?鄭彦暹曰,此讓寧大君家也。上曰,大君祠宇,在於路邊,今日始知,而大君節義卓然,實我國之泰伯也。彦暹曰,大君祠宇,以至德祠賜額矣。上曰,然乎?上曰,孝寧大君亦賢矣。讓寧之崇佛,是亦有意而然也。孝寧之自處以佯狂,亦有意也,誠難矣。啓禧曰,孝寧大君,長時擊鼓自樂,讓寧大君笑曰,何事可樂云,則孝寧答曰,生爲王兄,死爲佛兄,是可樂也。其時雖吏曹判書,過門不下馬,則讓寧大君,捉來歐打云矣。上笑曰,大君若然,則雖吏曹判書,亦無奈何矣,此蓋避世之道矣。啓禧曰,然矣。上曰,欲雨不雨,可怪矣。鳳漢曰,湖南則聞今成霖,而但湖西右道·畿內不足云矣。上曰,此壇,乃祀天之壇也,事體至重,予之操心,尤切矣。俄者領相所奏,亦率口發者也。予俯伏於月臺,以爲謝過,領相亦胥命於金吾,如此然後,可謂謝過矣。群下之以予勞動,爲之悶切,予豈不知?昨日予以領相望雨之眼欲穿爲敎,君·相之間,豈有礙滯哉?上又曰,事神之道,不可不誠,明日回鑾,歷臨太常,奉審神室矣。諸臣退出。
上在昌德宮。常參以代理停,經筵停。
巳時午時,日暈。
親祭罷後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。大駕歷臨關王廟後,王世子遣宮官問安。答曰,知道。王世孫遣講官問安。答曰,知道。大駕歷臨太常寺,神室奉審後,政院·玉堂·藥房口傳問安。答曰,知道。還宮後,政院·玉堂·藥房·朝廷二品以上·六曹堂上口傳問安。答曰,知道。
任㻐曰,臣依聖敎,取考秋曹囚徒案,則承傳罪人十二名,刑曹罪人二十四名,來關罪人九名內,私婢老郞偸出前夫之器物罪,私奴甲辰潛奸老郞罪,中樞府書吏庾世逸瞞告發關罪,竝放送,其餘罪人等,罪名,俱係深重,不可輕議,故竝爲仍囚之意,敢啓。答曰,知道。
傳于任㻐曰,輕囚旣已放釋,中官金德禧,禁推置之。
以兼司書李宜馣牌不進罷職令旨,令于任㻐曰,推考徽旨捧入。
傳于洪良漢曰,承旨考謄社稷祝式,待下敎入侍。
傳于洪良漢曰,承旨與摠府入直編次人入侍。
傳于洪良漢曰,祭文草,旣已留置,明日待下敎入侍。
洪良漢,以奉常寺官員,以都提調意啓曰,東籍親耕田所種大麥打作,所出八石之意,敢啓。答曰,知道。
庚辰五月二十九日四更一點,上親祭南壇入侍時,行都承旨洪樂性,左承旨鄭尙淳,右承旨洪良漢,左副承旨李思觀,右副承旨任㻐,記事官任希孝·李性遂·鄭彦暹·尹師國,以次入侍。上具冕旒冠·絳紗袍,出幕次入詣壇所,行初獻禮。亞獻官領議政金尙魯,終獻官右議政閔百祥,以次行禮。上詣望燎位,望燎後還入幕次,命任㻐讀昨日所下悶旱綸音。洪啓禧曰,辭敎如此,臣僚不勝惶恐矣。上曰,三風十愆,究厥所由,皆予之咎也。洪樂性曰,是皆群下之罪也。上命任㻐書下傳敎曰,金吾有下敎,然後可以擧行。吏曹正郞李蓍廷,中官金命佑,竝分揀放送。至德祠,遣承旨致祭,祭文當製下矣。回駕時,歷臨太常,奉審神室事,分付。以上出傳敎上曰,諸司預備。上以步輦還宮,過關王廟前路,上,下敎曰,豈可過其門而不入乎?因歷臨,行再拜禮,還御步輦,出桃渚洞。王世子遣宮官問安。答曰,知道。王世孫遣講官問安。答曰,知道。上因下敎曰,此後凡動駕時,常例問安外,歷臨處,勿爲問安事,分付侍講院·講書院。出傳敎大駕至崇禮門外,召農民與坊民,問農形及民瘼。一民進曰,方以冒錄充軍事,閭巷有騷動之言。上曰,可怪矣,判尹必知之矣。洪啓禧曰,此不無苗脈,而充軍云云者,亦訛言也。蓋以癸亥例,欲爲修正坊役,而閭間誤知騷動矣。上命書傳敎曰,今聞冒錄成冊稱冤之說,下詢判尹,果有苗脈。噫,濬川始役時,已有下敎,濬川時成冊,亦已洗草。子曰,民無信不立。民可欺乎?今年則凡諸係民者,一切勿問,使民安堵,而癸亥節目,不先不後,欲爲施行,豈不若此?訛言之本,在乎京兆,不可無飭,該府堂上,從重推考。啓禧曰,傳敎中,添入坊役二字,然後可以解惑矣。上笑曰,判尹自爲分疏,推考,可也。大駕入崇禮門,詣太常寺,上奉審神室,行再拜禮,上見大明征東陣亡官軍神位板。敎曰,此位板,前未聞知矣,今忽見之,蓋異矣,然置之神室,似涉不當,移置宣武祠,似好矣。上曰,初意則神室,不能如此云矣,今見之,果精矣。奉常提調兪最基進曰,自臣待罪之後,親自奉審,故自然如此精潔矣。上顧謂廟司曰,神室如此精潔,可喜。廟司曰,奉朝賀金在魯,改建神室,頻頻申飭於入直官及守僕等處,故能得如此精潔矣。上曰,金奉朝賀甚勤幹,每事誠有難及處矣。上曰,廟司爲人,亦甚精矣,姓名誰耶?對曰,本寺主簿金鳳著也。上命書傳敎曰,旣拜神室,卽三百年初有之事,其所精潔,誠非恒料,入直郞廳主簿金鳳著,守令陞敍,守僕等,令該曹米布題給。上還御步輦,出夜晝峴,至于宗廟前路,降輿俯伏,見洪樂性奉審廟內。洪啓禧進曰,濕氣如此,加布褥席,區區所望也。上曰,兩日不進水刺,暫時伏此,亦何害也?右議政閔百祥進伏曰,勞動之餘,俯伏於濕處,臣切悶焉。上曰,予過咫尺之地,先后想必以予之來此,有敎矣,予則以都承旨奉審,予有何心?小兒之顚跌,不呼父而必呼母,至慈之故也。予心常如小兒,亦何堪哉?樂性奉審後還奏曰,殿內無事,入直官及守僕等,皆無頉闕矣。上還御步輦,由梨峴洞,入弘化門,御明政殿月臺。命承旨書傳敎曰,圭璧南壇,冥應愈邈,瞻望雲漢,如惔如灼,親祭之後,該曹不敢例稟,業已奏矣,何敢顧身?觀今日若不霈然,初三日,當代犧復禱於社壇,令儀曹知悉,祭文當製下矣。又命書傳敎曰,南壇親禱而回,仍詣太常,奉審神室,北有一位板,書曰大明東征官軍。嗚呼,何見之晩也?丙·丁越二年見此,予心一倍。噫,彼官軍,隨皇將而來,戰亡於我東。興惟及此,冞切愴然,予有所思,此則當追後下敎。明日露梁設壇,令副護李泰祥,爲獻官致祭,而祭文待製下擧行,大祝以宣傳官李萱爲之,李泰祥卽忠武之孫,李萱卽李提督之後也。上曰,內局日次,明日爲之。上還入大內,諸臣退出。
庚辰五月二十九日申時,上御養心閤。承旨·編次人同爲入侍時,右承旨洪良漢,記事官李性遂·鄭彦暹·尹師國,編次人趙明鼎,以次進伏。上親製祈雨祭祭文。趙明鼎曰,昨日纔行親祭,姑觀今日,明日製之,似好矣。上曰,雖製下,若甘霈,則亦當止之,何害之有?上製祭文訖。上曰,昨見奉常寺,金奉朝賀之功,不少矣,奉朝賀甚勤故然矣。明鼎曰,臣亦聞金奉朝賀修理之言,以爲有功於國家矣。上曰,奉常寺址基,亦好矣。洪良漢曰,自古有名,以爲無學所占處云矣。上曰,官軍位版,幾百年後,今日始顯,可異矣。明鼎曰,靜而思之,則亦有感愴者,此是無主之鬼,今其所置,又是不當之處,而累百年後,殿下因此旱氣,始爲見之,顯晦之理,豈非偶然,而亦似有感應之道矣。上曰,此亦有理矣。洪樂性以爲,關王廟有靈驗,故村巷婦女,爭集祈禱云,此亦似有理矣。壬辰年顯聖之事,果信乎?洪良漢曰,野史有之矣。上曰,然則精魄,尙今不泯矣,可異也。上曰,丁丑年,慈聖以皇曆示予,此則慈聖寶藏之久矣,而宮中又有玉璽,此則自何處來耶?兪奉朝賀以爲,聞申晦言,則黔川民,得之以納云,黔川民,亦何處得之耶?可怪也。良漢曰,安知非新羅·高麗間所做耶?上曰,書以廣公之寶,此豈偏邦所做耶?必是中國玉璽也。良漢曰,我國又有皇帝塚矣。上曰,是則有之,五穀城,有之矣。良漢曰,於關西,又有之矣。上曰,是則初聞也。果是誰皇帝耶?良漢曰,所謂皇帝則亦不知云矣。上曰,官軍位版,欲置於宣武祠,問於騎判,則以爲配食,似好云,卿等之意,如何?明鼎曰,一朝廷之人,同是壯士,則配食無妨,若有甲乙之論,更建一間,移置之,亦似好矣。良漢曰,小臣之意,則將卒有同甘苦之義,配食少無妨矣。上命承旨書下傳敎曰,豈意幾百年後,見東援官軍位版於太常神室乎?事非偶然。噫,昔年宸心愴惜,制版設祭,而一祭之後,藏於神室,甲申與頃年,有司不奏,徒勞其版,只祭雨漏,名實不副,可謂貿貿。予意則或配享宣武祠,或建一間宇於宣武祠庭東,宣武祠設祭日,一體行祭,一則繼述先志,一則不忘皇恩,而今者詢問者,配食與建宇,其令宗伯之臣,往問於在京時任大臣以奏。上又親製至德祠祭文,明鼎較正後,同與承史退出。
上在昌德宮。常參以代理停,經筵停。
夜自三更至五更,坤方·巽方,有氣如火光。
大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂問安。答曰,知悉。中宮殿,藥房口傳問安。答曰,知道。
藥房提調臣洪啓禧,副提調臣洪樂性啓曰,欲雨不雨,蒸熱轉甚,伏未審夜來,聖體調攝,若何?親禱再擧,甘霈尙靳,聖情焦勞,曷有其極?達夜將事,冒炎還宮,不瑕有損寢睡·水刺之節,亦何如?臣等旣伏承以今日爲日次之命,與諸御醫入診,詳察聖候,議定湯劑繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,建功湯依前煎入,蔘橘茶五貼劑入,下敎日入侍,宜矣。
任㻐達曰,憲府監察茶時,諫院許久闕達,俱涉未安,兩司除在外·陳書未承答外,未肅拜不爲行公人員,竝卽牌招,何如?令曰,依。
以掌令李光溭,持平權穎,司諫柳思欽,正言任珹等牌不進罷職令旨,令于任㻐曰,竝推考徽旨捧入。
吏曹口傳政事,檢閱單李在簡。
洪良漢達曰,檢閱李在簡旣已付職,卽爲牌招,何如?令曰,依。
判義禁洪象漢三度呈辭。令于洪良漢曰,加給由。
傳于洪良漢曰,承旨持編次草來詣。
任㻐達曰,持平李世孝上書到院,而係是言事,持入承答之意,敢達。令曰,承旨詣閤。
傳于洪良漢曰,明日動駕時刻,依前擧行。
洪良漢啓曰,禮曹判書沈星鎭,依昨日下敎,時原任大臣處,收議後來待矣。傳曰,下敎日入來。
洪良漢,以侍講院言達曰,本院兼司書李宜馣,旣有只推之令,卽爲牌招察任,何如?令曰,依。
洪良漢,以禮曹言啓曰,社稷壇祈雨親祭時,自上逮至諸享官,例有散·致齋之規,而今此社稷祈雨親祭,只隔二日,散齋則勢未及擧行。自今日殿下別殿致齋,不弔喪問疾,不聽樂,有司不啓刑殺文書,唯啓享事,諸享官及近侍之官應從升者,竝自今日,宿於本司,致齋一日於享所,陪祭百官諸衛之屬,守衛壝門者,各於本司,淸齋一宿事,知委,何如?傳曰,允。
洪良漢,以禮曹言啓曰,近來社稷壇祈雨親祭時,侍臣節次及前後部鼓吹,竝爲減去矣。今此社稷祈雨親行時,儀註節目中,侍臣鼓吹等節,依前例不爲磨鍊之意,敢啓。答曰,知道。
洪良漢,以禮曹言啓曰,今六月初三日社稷壇祈雨親祭時,省牲·省器,依例以親臨磨鍊擧行乎?敢稟。答曰,依例擧行。
李思觀,以備邊司言達曰,諸道各邑,每年自備穀分等賞罰,旣有定式矣。取考己卯自備穀數,則居首之慶州府尹鄭存謙,東萊府使洪名漢,俱是堂上侍從陞敍之典,無所可施,竝勿論,居末之安城郡守李聖模,越五等,未滿十石之利川府使韓德一,德川前郡守張志濟,竝越三等,何如?令曰,依。
李思觀,以義禁府言達曰,前左通禮南鶴宗禁推事,傳旨啓下矣。南鶴宗時在忠淸道溫陽地云,依例發遣府羅將,拿來,何如?令曰,依。
江華府留守元景淳書曰,伏以,天休滋至,邦慶無疆,我大朝殿下封爵謝恩之日重回,臣民忻祝,曷有其極?仍伏念,臣以譾劣無似之姿,荷聖上揀拔之恩,待罪重任,今已周歲,素乏才具,且値大歉,上而旣不能綢繆保釐,昻承委寄之盛意,下而又不能董飭句檢,簿領催科之末務,軍餉體重,而未捧之數,極其夥然,闔境呼飢,而賙濟之資,專藉請得,尸素之罪,誅戮猶輕,前後問備,不足以贖其萬一矣。今則兩麥登場,賑事粗畢,而若論職務之所管,則沿城之崩塌,軍器之蠱弊,官廨之傾圮,舟楫之朽壞,其所修治繕改,時日爲急者,不可殫數。而本府物力,近漸凋弊,便同無麪之不飥,計沒着手,一竝抛置,徒費捧廩,坐妨賢路,一日在職,添一日瘝廢之罪,臣心之惶愧,姑不須論,其在明廷綜核之政,亦宜極施黜幽之典,不容少緩,此臣之必欲速解重務,不得則不止也。抑臣又有情理之萬萬切急者。臣之偏母,衰謝癃痼,在子惟臣之狀,睿鑑或已俯燭,通朝所共愍憐。去歲之秋,將來任所,骨肉團會,甘旨無闕,老孺含恩,感戴靡極,忽自春初,臣母宿病之外,又添新症,咳嗽漸劇,咯血不止,問之醫人,皆以爲痰火本症,重以受傷於風氣而然。環海之地,風瘴長塞,霧嵐之所恒陰少晴,蒸鬱墊濕,惟夏尤甚。以臣母綿薄之氣,添以重症,若經溽暑於玆土,疾勢之增篤,必無餘地。乃於月前,送還鄕家,擔曳扶擁,寸寸作行,費了旬許,僅僅抵達,長程勞頓之餘,老人氣息之一倍澌綴,蓋可想知。隱憂在中,魂夢屢驚,昨得家信,則臣母宿病新症,挾感添苦,寢睡全失,食飮頓減,神識有時昏迷,坐臥間多須人,病裏心弱,思戀臣益切。臣自聞此報,方寸錯落,有難按住,而所叨之職,異於郡邑,不得任意離次,引日淹滯,有非人理之所可堪,玆敢疾聲呼籲於貳極之下。伏乞睿慈,俯垂鑑諒,亟賜遞改,俾得及時歸護,以伸人子至情,千萬幸甚,臣無任瞻望祈懇之至,謹昧死以聞。答曰,覽書具悉。聖上封爵謝恩之日重回,慶忭曷有其極?卿其勿辭,往來救護焉。
司憲府持平李世孝書曰,伏以,天休滋至,我聖上封爵謝恩之日重回,臣民慶祝,曷有其極?伏念臣之庸愚空疎,最居人下,本不合於淸朝耳目之任,而前後叨冒言地,莫補絲毫,居恒兢懼,若隕淵谷。乃者柏府新命,又降於因事出郊之日,臣誠驚惶感激,莫知收措,義分所在,惟當竭蹶趨承之不暇,而已試蔑效之地,決不可苟然冒進。且臣向忝諫職,草草數條之達,誠亦巽軟,而其中安相五·李殷春·金聖遇,卽貪佞之尤甚者,公議所同,不可不論,而伊時諫長,無所可否,一倂卽停,其所以爲相五等地則極矣,而獨不念臺體之放倒也哉?相五則後因繡衣之啓,終至刑配,而殷春·聖遇則略無懲戢,乃反揚揚增氣,良可駭嘆。事往之後,不必更爲已甚,而職在臺閣,言不能仰槪,又復見輕於僚席,則豈不亦羞恥之甚者乎?適當聖上愍旱親禱之日,他不暇顧,蒼黃入肅,仍參駿奔之列,而本職去就,更無可論,玆敢略陳短章,仰暴必遞之義。伏乞离明,亟許鐫削臣職,以安私分,不勝幸甚。臣不以言責自居,而適有所懷,敢此尾陳焉。都承旨李應協,本來狂麤,爲世指目,頃叨憲長,物議喧藉,況此近密之地,豈宜一時暫據,而不知自處,冒沒仍蹲,誠甚可駭。臣謂都承旨李應協,不可不亟令遞罷,而仍刊憲長之望也。前持平姜必履,門閥才華,何所拘礙,而虛悖特甚,全無所操,外似謹厚,內實陰險,自欺欺人,人皆嗤點。前正言盧聖中,曾在郞署,已多鄙瑣,纔莅腴縣,全事肥己,況復饋遺侈汰,自取賤汚,如此之類,不可置之於法從之列。臣謂姜必履·盧聖中竝爲改正,不可已也。臣無任屛營祈懇之至,謹昧死以聞。答曰,覽書具悉。聖上封爵謝恩之日,重回慶忭,曷有其極?前知申事下語,未免慘刻,論人豈可若是乎?如此過中之言,余不取也。姜必履事,亦涉過矣,而盧聖中事,肥己餽遺等說,旣登臺章,則虛實之間,不可置之黯昧之中,令該府査處。金聖遇·李殷春,若是齗齗,此等之習,余不欲聞,爾其勿辭,從速察職。
庚辰六月初一日辰時,王世子坐德盛閤。承旨入對時,同副承旨李廷喆,記事官李性遂·黃榦·尹師國,以次進伏。李廷喆曰,此乃持平李世孝上書也。令曰,承旨讀之可矣。廷喆讀之。令曰,承旨書其下答,可矣。廷喆奉敎書後,諸臣退出。下答在於草記軸李世孝上書下
庚辰六月初一日午時,上御眞殿齋室。承旨入侍時,右承旨洪良漢,記事官任希孝·鄭彦暹進伏。上曰,祭文草,承旨持來乎?洪良漢曰,昨有置之之敎,故姑不持來矣。上曰,中官誤傳而然矣,注書出去,召編次人入來,可也。良漢曰,下番翰林方入對於小朝,預備翰林,亦不卽入來,今日入侍史官不備,預備翰林申益彬,推考,何如?上曰,勿推可也。編次人趙明鼎,記事官尹師國進伏。上曰,以李世孝上書,求對於東宮耶?良漢曰,然矣。上曰,姜必履誰耶?必愼·必慶之近族乎?良漢曰,其一家矣。上曰,盧聖中誰耶?良漢曰,振滯之政,除龍岡者矣。上曰,兼史時,予必見之,而忘未記得矣。良漢曰,爲人好而且善文矣。上曰,李世孝卽三世紅門之子孫耶?爲人從容,故見李應協如此矣。良漢曰,應協卽先正外孫,有來歷而有所守矣。上曰,注書出去,持入明年崇陵擧動傳敎,可也。上曰,雨勢只欲解渴,而七年之旱,無日不雨云,誠然矣。趙明鼎曰,豈有七年之不雨乎?只旱於農時,故謂以七年矣。上曰,然矣。上曰,承旨書之。傳曰,再昨已諭社稷五次祈雨親祭依例擧行,時刻已下敎,門與軍兵祗迎留院侍衛守宮等節,亦依前下敎擧行,此後凡祈雨祭侍衛等節,以初次受點人,限得雨,仍爲擧行事定式。出傳敎上呼寫社壇親祭祭文,命編次人釐正,明鼎釐正讀奏訖。上曰,承旨書之。傳曰,噫,今月何月,明年何年。嗚呼,今月龍髥莫攀之月。嗚呼,明年聖后禮涉之年。嗚呼,庚子予年卄七,今逢此月,六十有七,昨年逢此月,已是料外,豈意又逢此月?追慕冞切。嗚呼,重光,予年甫八,方在沖歲,縗麻之節,未能若禮,冥然食息,近七之年,將逢此歲。噫,爲帝王,過六臨七,漢唐所罕聞者,況冥然重逢,若予之君,漢唐其誰,雖不能效,士庶服縗,守墓之禮,亦何忍尋常過?明年仲秋十三日,詣明陵,宿齋室,行忌辰祭,而服色當依今季春,明春謁陵,已有下敎。若此一年之內,將爲春秋謁陵,於秋展謁往來,皆當日,明儲置會減,亦有舊例。噫,雖爲先追慕,體昔年恤民之道,焉敢忽也?此則當臨時下敎,其何預諭?但逢此月,拜眞殿,憶明年予懷難抑,故坐齋室召承宣,先示予意。明年自歲首至季冬,國雖有賀儀,只頒敎,庭樂陳而不作,自八月至季冬,大小等禮,一倂撤樂。噫,王公匹庶,禮雖異,心則同。吁嗟,諸臣莫效滕之群臣,我先君莫之行焉,莫沮我此敎。滕之世子,從鄒聖之言,洗戰國之陋,大者猶然,況小者乎?噫,漢唐之後,三年之制,復明於我國,此遵庚子遺敎而然也。否德嗣位,無一繼述,而吁嗟,補編揄揚聖德,朞年之制,已復古禮,六十八逢此歲,豈無此節,呼寫于此,日將晝矣,遙望西郊,心焉欲墜矣,歲庚辰六月朔識。上曰,題則以述懷,先示予懷書之。上命編次人釐正,明鼎讀奏。上曰,注書持入孟子第三卷。仍命良漢讀喪禮章。上曰,滕世子賢矣,復見孟子,非但氣像之美,文勢亦好,而其是誠在我之言,亦賢矣。上曰,故判書金有慶,服縗果畢三年耶?趙豐原則爲守墓矣。明鼎曰,或有如此之事,而豈可人人盡爲之乎?上曰,一人爲之,則人皆隨而效之矣。明鼎曰,又有鄭匡濟矣。上曰,補編撰述時,彼宰臣亦參校乎?明鼎曰,然矣。上曰,予欲撰此書久矣,而適値丁丑,書始成矣。今則已爲圓好,而漢唐以後所無之書也。明鼎曰,小小節目,姑不敢知,而天下必來取法矣,且釐正之後,經費亦有除減者矣。明鼎曰,傳敎中,儲置會減事,不必預爲下敎矣。上曰,預爲如此,然後民必忘置矣,不然則京邑守令必生㤼,而民亦搔首矣。判尹欲爲癸亥前例,而民人輩不但以冒錄誚之,至以將受一疋爲言云矣。良漢曰,今番動駕時,留營何以爲之乎?上曰,社壇祈雨,旣有前例,何稟之有乎?良漢曰,自兵曹有所報矣。上曰,此是京內動駕乎?郊外動駕乎?兵曹之稟正留營,可謂鄕闇矣,予初欲下敎,而更思之則不然矣。良漢曰,官軍致祭文,當書崇禎年號矣。上曰,然矣。良漢曰,箕伯鄭翬良,當於初五日下直,而敎文連以齋戒,未及入啓矣。上曰,入啓可矣。諸臣以次退出。
上在社稷幕次。常參以代理停,經筵停。
大駕社稷壇所奉審入幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
以承傳色,口傳下敎曰,長番內官洪碩海,令該府置之。
以承傳色,口傳下敎曰,中官昏睡,竝令該府處之。
傳曰,禮房承旨諸執事摘奸。
李思觀,以兵曹言啓曰,在前經宿擧動時,闕內巡檢使入直,兵曹都摠府堂上申飭事,例爲啓稟分付,今亦依此擧行之意,敢啓。答曰,知道。
上詣社稷齋宿。
以兼司書李宜馣牌不進罷職令旨,令于李廷喆曰,推考徽旨捧入。
李廷喆達曰,明日親祭正日相値,常參,頉稟。令曰,知道。
又達曰,兵曹郞廳來言,今日闕內各處入直軍士等,夜巡檢之意,敢達。令曰,知道。
又達曰,都摠府郞廳來言,闕內各處入直軍兵,夜巡檢之意,敢達。令曰,知道。
庚辰六月初二日辰時,上幸社稷。親臨祈雨祭入侍時,行都承旨洪樂性,左承旨鄭尙淳,右承旨洪良漢,左副承旨李思觀,右副承旨任㻐,記事官任希孝·李性遂·尹師國·李在簡,以次隨駕。上具翼善冠·衮龍袍,以步輦出賓陽門。藥房提調洪啓禧進曰,如此老炎,連爲勞動,聖體,若何?上曰,神氣則好矣。啓禧曰,湯劑果進御乎?上曰,豈可進藥?蔘橘茶則進之矣。上召宣傳官李彦忠下敎曰,汝父誰也?彦忠曰,故宗臣海昌君也。上曰,汝則今番爲宣傳官,汝妹則又入於助婚記矣。彦忠曰,臣有幼妹矣。上笑曰,二十歲,豈可謂幼也?上出弘化門,至宗廟前路,下輦俯伏,命都承旨洪樂性,奉審宗廟殿內,仍摘奸入直與守僕等。樂性奉命進去,奉審摘奸後還奏曰,殿內無事,入直官員與守僕等,皆無頉闕矣。上復御步輦,由夜珠峴詣社稷壇下敎曰,壇上奉審後,省牲·省器,當爲之,飮草諸具,各別申飭,今番百官乘馬,到夜珠介步入。出傳敎上詣壇所奉審後,仍省器,復詣省牲所。右議政閔百祥進曰,連日勞動之餘,聖體,若何?上曰,一樣矣。百祥曰,湯劑連爲進御乎?上曰,此時豈可進藥?茶飮則亦進服矣。上仍詣典祀廳,奉審祭器庫,還御幕次。上曰,禮房承旨及禮判入侍。禮房承旨洪良漢,禮曹判書沈星鎭進伏。上曰,大臣收議,持來乎?星鎭曰,果持入矣。上覽受議,下敎曰,右相之意,與李領府事相同矣。上曰,編次人及奉常寺官員一人入侍。編次人趙明鼎·蔡濟恭,奉常正趙進伏。上親製述懷文,命編次人校正。又敎曰,領·右相·戶判入侍。賤臣出去,入侍事傳諭於領·右相。領議政金尙魯,右議政閔百祥,及戶曹判書洪鳳漢,以次進伏。上命承旨書諭太常。傳敎曰,噫,孟子觳觫章,鄒聖稱齊宣王以仁心,奚謂齊宣?昔年親享之後,月餘不御牛肉,予嘗仰覩,凡祭奠大享之外,親臨則備三牲,若攝行則只用豕牲。噫,否德致旱,田疇將坼,民將溝壑,寔予之咎。當此盛暑,軍兵勞攘,寔予之咎,親禱至再,尙未周洽。今日又詣社壇,軍民無辜,其尤牛羊,欲爲奉審祭器,入神廚門,未後不至,而犧牲已捧,故牛在其中,衆軍環立,此將爲宰牲而然也。看來矜惻,奚徒齊宣之心?受膰體重,不可闕也。今番膰肉,只封其羊,以示予體昔年盛德之意。出傳敎金尙魯曰,連日將事勞動,而雨則尙不快注,聖上憫旱之念,伏想益加,聖體,若何?上曰,身何可論?民將顚壑,以予親祭,軍兵勞瘁,又及於無辜之牛羊,此心無他慮矣。尙魯曰,昨與再昨,連有大雨之意,而終靳霈然,不勝悶迫矣。閔百祥曰,親祭後,雖不得霈然,連有略干所來,靈應則有之矣。上曰,祭後二日,雖小亦來矣。尙魯曰,亦不可以全無靈應言之也。臣且見全羅道狀啓,則雨澤周洽,而至於鳥嶺近處,則成霖阻路。戶判曰,兩南雨澤周足,但海西不足云矣。上曰,江原道民以爲,雖旱亦不爲災云矣。尙魯曰,江原·平安兩道,亦未周洽,而此兩道則全以黍粟爲主,故雖不足,不必大妨,而但畿內之不足可悶,而廣州尤甚,至於水原則大雨云矣。鳳漢曰,雖畿內或有來處,或有不來處云矣。尙魯曰,民間則姑無遑遑之心矣。百祥曰,雖有旱災處,田穀則方有大登之望,故民亦以此恃之也。鳳漢曰,右相所奏誠然矣。尙魯曰,雖未得一霈,於田穀則亦不爲不足也。鳳漢曰,親禱已至累次,連爲小雨,不可以不得言之也。上曰,俄者奉審祭器庫,適見犧牛之縛束,心甚不忍矣。攝行則不用牛,如非親祭,無此屠殺,而以予親祭之故,軍兵積日勞瘁,無辜之牛羊,亦至見殺,心甚惻然,故今番膰肉,以猪代入爲下敎,是乃齊宣之仁心,而亦揄揚昔年之盛德也。綸音,大臣見之,可也。尙魯曰,殿下之仁心仁聲,至於如此,實爲欽仰,推此心以往,則何物不被聖澤乎?君子之遠庖廚,良如是也。上曰,卿不在於再昨班行,欲爲敦勉,而欲使卿休息,故不爲之矣,卿非慢天,予意在於謝過,故有所下敎,然卿心予豈不知?卿言出於沓沓而然矣。予實知卿心,故頃日下敎以爲,今日又不雨,領相望雨之眼欲穿矣。前者春塘臺,卿之兄藥院提調,語次間至有嚴敎,辛亥初雨後,宰臣尹東度之父故判書尹惠敎,於次對以爲,殿下立暴烈陽,而天尙靳霈,豐陵則以爲,不能無憾於天地之大,兩言皆阽野俗矣。卿旣胥命,予亦於月臺謝過,此足以謝蒼蒼矣。俄者省牲時,右相則入來問候,卿則不入來,卿意以參祭爲重,而有猶難安之意,是則過矣。君相之間,不能相孚,則何以感回天心耶?如此則天必不雨矣。尙魯曰,臣亦不敢以此撕捱,而亦不敢晏然者,故至有胥命矣。殿下爲民禱天,事天之誠,無所不至,而臣等則以殿下爲天,爲民亦第二件事矣,臣豈不知悶旱,而只恐聖體之或損,臣子之道,亦當如是矣。臣之此言,雖似分疏,而只爲民事,不慮君父之傷損,則不必以臣言之,凡爲人臣之義,豈有如此之道哉?上曰,卿言是矣。上曰,予見奉常神室甚淨潔,初以爲必薄陋矣,今乃如此,金奉朝賀之功,誠多矣。尙魯曰,臣亦聞其精矣。鳳漢曰,今則五方神位,井井方方矣。上曰,卿亦見之乎?鳳漢曰,臣爲禮判時見之矣。上曰,太常則奉朝賀陳達改建之矣。尙魯曰,雖改建,而若自上不爲申飭,則今何可如是耶?上曰,頃見壽進宮,亦如太常矣。尙魯曰,前後聖敎,申飭非再,而於祀典則聖上之至誠,雖無知之,下輩亦且知之,故如是耳。上曰,征東軍官位版,今始見之,誠異日似有指導者矣,聞雨漏後,始乃祭之云,若此則當初何不埋之,而尙置於神室耶?百祥曰,當初不埋者,誠怪矣。尙魯曰,若設壇祭之,則神位自當埋之,而今之置之者,其必在應祀之典而然矣。上曰,欲配享而卽思戶判,頃日北漢僧之言矣。戶判以爲,北漢僧將,初則見之,若訓將矣。及見其軍卒同處一幕之後,始知爲僧軍也。此言似不經而實襯着,卽考香室祭文,其祝式過矣。其以謹遣臣伏以,書之者,豈不過耶?百祥曰,此則過矣。趙明鼎曰,官軍之中,或有主將而然矣。上曰,此必主將位版矣。尙魯曰,旣書官軍,則其非主將矣,旣稱官軍,則是非一人之位版,乃衆卒之位版,何可配享耶?趙明鼎曰,將帥卽有與士卒同甘苦之義,恐無不可矣。尙魯曰,士卒之同甘苦云者,卽主將之事也。今若配享,而使之同甘苦云爾,則豈可成說乎?趙明鼎曰,領相之言是也。鳳漢曰,太常卽有溺水死者神位,此位版,亦依此例,置之太常,亦無妨矣。上曰,官軍位版則別置矣。太常旣無可祭之處,別建一間於宣武祠,似無弊矣。上曰,位版書以征東云者,似涉如何矣,若謂之東援則可也,而謂之征東則不可矣。鳳漢曰,位版改之,何如?上曰,何可改也?尙魯曰,祝式之伏以似過矣。上曰,此亦何害也?上曰,皇壇祭時守僕,汰去矣,其後一竝汰去,故俄以前前汰去者,有闕塡差之意,分付矣。都提誰耶?尙魯曰,李領府事矣。鳳漢曰,臣於守僕事,有仰達者矣,永禧殿則以刑曹下典差定,太常則以太常下典爲之矣。今則雖非太常下典,皆爲之,此則問於領相而申飭,何如?上曰,然乎?太常本與太學同,守僕皆以下典爲之矣。領相曰,臣已爲申飭矣。上曰,此則確守之,可也。鳳漢曰,掌樂院亦然矣。上曰,此則非矣。非下典而差之,則將何以爲之耶?鳳漢曰,差定之時,始爲置簿於奴名而差之矣。上曰,提擧之傔人輩,公然爲太常奴矣。上曰,太常·掌樂,若以他人差之,則後必當如太學安文成之奴矣。鳳漢曰,樂生則自外方貢之矣。尙魯曰,太常則事體重大,恐不可如是矣。此雖細事,爲官長,不守法至此,誠可慨矣。傳曰,太常有同太學,其於員役,非本寺典僕則不敢爲者,所重在焉,而今聞方外之人,亦爲圖占云,事之寒心,莫此爲甚,爲官長若是墜法,而何顔典僕?此後嚴飭,俾無此弊,因此而聞掌樂院亦如太常云,一例嚴飭。出傳敎上曰,如此則其中自然含包矣。尙魯曰,他人冒入者,皆使之退去矣。上曰,今日公然申飭太常,此則道理是矣,太學守僕則皆習於祭享。鳳漢曰,齋任使習講矣。尙魯曰,臣亦見之矣。上曰,如是習講,故善爲之矣。上曰,掌樂提調,誰也?尙魯曰,李昌誼·韓翼謩也。上曰,善爲之矣。奴婢置簿云者,予實未曉矣。尙魯曰,欲以他人差定,而有闕則臨時置簿於奴婢案中,因以差出矣。上曰,今聞此言,予實赧然矣。旣曰堂上,而推見奴婢案,使之公然置簿,他人豈不面發騂耶?上曰,我國貿貿官軍,位版雖在,而甲申·丙子,俱不致祭,可慨也。尙魯曰,今者官軍建祠事,雖云小事,實是大事矣。宣武祠之以邢軍門配享者,極爲非矣。上曰,洪啓禧曾言之矣。尙魯曰,邢軍門則爵秩甚高,將士之逗留者,自邢軍門出來後,畏忌用命矣。上自皇朝征東官軍建祠綸音曰,噫,豈意幾百年之後,見皇朝征東陣亡官軍之位版於太常神室乎?特建一宇於宣武祠左傍,祭宣武祠時,一體行祭,以示予追先志報皇恩之止。又命書傳敎曰,建宇時,先告事由於宣武祠,建宇奉位版後,亦爲設祭事,分付儀曹。上曰,再昨一民,以冒錄生怯,判尹亦以爲有苗脈,而公然搔擾矣。百祥曰,臣亦有所聞者矣。尙魯曰,有何搔擾之端耶?百祥曰,臣之所聞於民間者,則異於此,極爲搔擾矣。上曰,誠如右相之言,動撓則不緊矣。尙魯曰,其所冒錄,欲免坊役而然也,宜有一番釐正之事矣。百祥曰,京中之民,亦有一疋之役,若抄出時,京兆下輩,豈不作挐民間耶?極爲不緊矣,臣欲一番陳達而未果矣。上曰,然矣。民何可使之搔擾耶?尙魯曰,臣則以爲,今者坊民,一竝稱頉免役,宜有釐正之擧矣。鳳漢曰,此不可不釐正者,而釐正之時,亦不無造言者矣。上曰,搔動則搔動矣。百祥曰,雖以市民言之,一家之有三四子者,皆當有一疋之役,如此而豈不搔擾耶?尙魯曰,今之應役者,亦何辜也?無告殘民,則皆爲坊役,右相則雖欲陳白,而臣則以爲不可也。釐正也,扈衛軍官之屬,亦有冒錄者,故判尹曾言於臣,而欲沙汰矣。鳳漢曰,禁衛軍汰去之時,欲推腰牌,則皆願得腰牌,此無他也,欲免坊役之意也。諸臣退出。
上在昌德宮。常參以代理停,只晝講。
親祭罷後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。
李廷喆達曰,明日常參,睿候方在調攝中,頉稟。令曰,知道。
洪樂性達曰,今日持公事日次入對,而睿候方在調攝中,頉稟。令曰,知道。
傳于洪良漢曰,百官服色,黑團領爲之。
傳于洪良漢曰,承旨入侍。
傳于洪良漢曰,晝講時刻單子,入侍單子,自止單子,竝置之,隨時詣閤。
傳于李思觀曰,諸司預備。
大駕歷臨彰義宮入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
以承傳色,口傳下敎曰,前有下敎,有不爲留陣之例,訓局則旣連爲替運,而禁御兩營三次連爲留陣,旣臨於此,此標信傳于禁御兩營,卽令解嚴。
傳于李思觀曰,諸司預備。
大駕還宮後,政院·玉堂·藥房口傳問安。答曰,知道。
傳于李思觀曰,大臣·備局堂上引見。
傳于李廷喆曰,中官處分下敎,竝置之。
司諫柳思欽,掌令李光溭達曰,臣等年紀衰邁,言議巽軟,本不合於淸朝耳目之任,而適値聖上憫旱親禱之日,他不暇顧,黽勉出肅,奔走陪扈之列,粗伸義分而已。乃者有月臺次對之命,猥隨諸臣之後,入參前席之末矣。大朝殿下,以臺閣之上,無官師相規之事,至有慨然之敎,辭旨鄭重,誨責備至,有若慈父之詔迷子,臣等不勝惶感,無地自容。臣等忝居臺地,旣無一言一事之論列,則今此聖敎,實是臣等之藥石,而旣承未安之下敎,則揆以臺體,其何敢一刻晏然冒據於臺次乎?請令遞斥臣等之職。答曰,勿辭。
庚辰六月初三日四更一點,上詣社稷壇。上行祈雨祭入侍時,行都承旨洪樂性,左承旨鄭尙淳,右承旨洪良漢,左副承旨李思觀,右副承旨任㻐,記事官任希孝·李性遂·尹師國·李在簡,以次進伏。上具冕旒冠·絳紗袍,詣壇行初獻禮。領議政金尙魯爲亞獻官,右議政閔百祥爲終獻官。上仍行受胙禮,詣望燎位,禮畢後,還下幕次。上曰,禮房承旨奉審位版奉安後,仍爲入侍。禮房承旨洪良漢奉審後還奏曰,臣奉審奉安,則神位奉安於神轝時,大祝爲之,而至於神室納柱時,大祝亦爲之云矣。臣見其閉神轝門後,卽爲還來矣。上曰,爲民躬禱,誠淺不得雨,位版還奉安後,當留彰義宮,以俟雨來矣。初旬晝講,今日爲之,時刻以辰正初刻爲之,午後還宮後,將行次對於明政殿月臺矣,以黑團領因爲入侍事,下敎。上曰,領右相入侍。領議政金尙魯,右議政閔百祥進伏。上曰,廟社南壇,具不得雨,日明則實無顔於還宮。尙魯進曰,達夜將事之餘,聖候,若何?上曰,氣何足喩?今則盡予當爲之道,不以得雨爲期矣。尙魯曰,如此盛熱,親行三次祈雨,春秋幾至七十,如此勤勞,筋力雖好,臣等焦悶則切矣。上曰,此後則當攝行矣。尙魯曰,今明若不雨,則以命臣等之意,將欲仰請矣。下敎如此,不勝欣喜也。尙魯又曰,水刺果爲進御乎?上曰,昨夕進粥後,尙無所進矣。上曰,奚減玉食?百祥曰,如此之時,尤當顧念聖體之時也,何必進粥乎?上命承旨書傳敎曰,噫,殷湯乃聖也,一言未已,得方千里之雨,而以予誠淺,三次代犧,微誠未字,霈然逾邈,神非不惠,咎在一人,徒勞軍兵,自悚自恧,將何顔日明踰廟門?金縢屛璧與圭之意,卽詣舊邸,以竢其雨,而至午若不雨,三軍豈可經夕,已謝于壇,忍恧回駕,當修我道,初旬次對,當於明政殿月臺爲之,其講先行于此,而勿設椅,以表自過之意。上曰,今日待令前仕守僕四人,依次第待闕單付。出榻敎上仍步過社稷北神門,俯伏口奏曰,神非不惠,咎在一人,姑詣舊邸以竢之,而至午若不雨,則當含恧回駕,以修在予之道矣。上仍顧謂賤臣曰,奏語載於日記可矣。上仍御步輦,歷臨彰義宮,入宮門,政院·玉堂口傳問安。答曰,知道。諸臣退出。
庚辰六月初三日卯時,上御彰義宮齋室。晝講入侍時,知事洪象漢,特進宮南泰耆,參贊官鄭尙淳,侍讀官洪趾海,檢討官金華鎭,武臣李漢昌,記事官任希孝·尹師國·李在簡,以次進伏。上讀中庸篇題,仍讀第一大文及章下註。洪趾海讀自仲尼曰君子中庸,至第五章。上更讀第二章,至第五章訖。洪趾海曰,徹夜將事,今又開講,不勝欽仰,此書進講,循環不撤,已有躬行心得者,臣不必仰陳文義矣。上曰,今日有愧中庸矣。金華鎭曰,連以不雨,聖慮煩悶,臣等豈不仰揣,而唐有九年水,殷有七年旱,時適然矣,何關於堯湯之德耶?聖上連日將事,必多傷損,臣民焦迫,甚於望雨矣。以中庸言之,過不及皆不中,則殿下爲民誠心,固已至矣,而其於中之一字,此是過處矣。惟願節財用廣儲蓄,申飭於廊廟及諸道,以爲先事之計伏望矣。洪象漢曰,天之過旱過雨,亦天道之不中而然也。殿下誠力所及,豈有不雨之理乎?成湯以女謁盛·苞苴行,爲自責之目,成湯之時,非眞有如此之事也。伏見昨下綸音,有十事自責之敎意,各有條目,遂以此行實政,則豈不爲好也?雖安居九重,亦遍將圭璧,其方寸之得雨則一矣,而其中亦有一中字矣。上曰,予旣許身於民,何恤予躬乎?象漢曰,臣見外方年事,間有豐登處,而小小凶歉,亦豈可免乎?南泰耆曰,湖南則雨澤洽足云矣。上曰,特進官聾病差減乎?能聽細言矣。鄭尙淳曰,近者快減矣。華鎭曰,殿下每以許民爲敎,聖意孰不欽仰,而年事設或失稔,聖明在上,群臣在下,豈無拯濟之策乎?趾海曰,下番旣有所達,不必煩陳,而臣頃奉上下交勉之敎,退而欽仰矣,今日次對有命,必爲廣詢諸臣,亟擧實政,則豈不顯於聖德乎?象漢曰,臣有慨然者,而法講體重,講後當陳達矣。上仍掩冊曰,陳之可也。象漢曰,水旱之災,必有所召,近來兩司之傳達,雖是臺體之當然,而經年閱歲,久未收殺,或有酌處之惠澤,而輒不得下施,或有年久者,當蒙霈澤,而拘於臺達,不得均被,此亦感傷和氣之一端矣。上曰,然。故近來啓覆,必親臨爲之矣。象漢曰,每當啓覆必夜深乃罷,聖意所在,臣等已仰揣,而此外豈無其他乎?上曰,置人於非黑非白之間,誠難矣。上曰,臺達猶有餘存者乎?象漢曰,近日則久無傳達之事,而似有尙存者矣。上曰,諸臣雖勞憊,入侍則輒有其效,昨日始聞太常典僕事矣。近以書員爲之云,此是士夫之羞恥,而耳目之官,不爲規正,誠可慨然。戶判獨提醒如此事,可貴矣。上曰,以傔從爲之,仍爲典僕乎,掌樂院樂生,亦然云矣。象漢曰,有書吏名色,故不無此弊云矣。上曰,雖大於此者,亦必無官師相規矣。趾海曰,末世嫌路太廣,雖推考啓辭,亦難爲之,故竝與官師相規,亦無之矣。象漢曰,如其就事論事,則雖請罷職,受之者,亦當安而受之矣。華鎭曰,好惡人之所不免,而近來雖就事論事,亦少無心之事矣。上曰,近來躁競之習,末如之何矣,至於典僕而亦爲躁競,果有其利而然矣。華鎭曰,臣頃以程伊川之言仰達,而求者得之,不求者不得,政是躁競之本矣。一資一級,旣自躁競中得之,則安得不然乎?大抵近來寡廉恥少氣節,雖有可言之事,而不得爲之,惟在自上導率之如何也。象漢曰,儒臣之言是矣,然而儒臣旣奏於聖上,則儒臣亦以此自勉爲好矣。華鎭曰,臣於重臣之言,實有所慊愧,而此亦在於在上者導率矣。上曰,所奏是矣。華鎭曰,近來以言獲罪者,設或有挾雜之事,苟非關係不輕,則豈可終身坎坷乎?象漢曰,此言誠好矣。上曰,其所論人,必欲陷之難矣。上曰,俄於神門外,以忍恧回駕,當修在我之道爲告矣。今日如已得雨,則此處晝講,不必爲之,而觀今日勢,月臺次對,亦恐畢竟爲之矣。諸臣遂以次退出。
庚辰六月初三日午時,上自彰義宮還宮入侍時,行都承旨洪樂性,左承旨鄭尙淳,右承旨洪良漢,左副承旨李思觀,右副承旨任㻐,記事官任希孝·李性遂·尹師國·李在簡,以次隨駕。上具翼善冠·衮龍袍,以步輦出彰義宮門,至景福宮前路,命判尹入侍。漢城判尹洪啓禧進伏。上曰,欲見三淸洞下來水道,卿前行指示可矣。啓禧導玉轎,至淑字監橋。上覽濬川形地,仍下敎曰,舊宮內濬川基地,亦可一見矣。仍歷臨景福宮內禁川橋,上覽濬川形址後,仍爲還宮,過宗廟前路,下輦俯伏。少間,上還御步輦,仍爲還宮,賤臣以病落後。
庚辰六月初三日未時,上御明政殿月臺。大臣·備局堂上引見入侍時,領議政金尙魯,右議政閔百祥,知事李益炡,判敦寧李昌誼,工曹判書李鼎輔,判尹洪啓禧,戶曹判書洪鳳漢,左參贊洪象漢,兵曹判書李昌壽,禮曹判書沈星鎭,司直金尙翼·尹東度,護軍崔鎭海,刑曹參判趙明鼎,御營大將鄭汝稷,訓鍊大將具善行,司直鄭弘淳,吏曹參判徐志修,行司直金相福·金陽澤·元仁孫·朴相德·洪麟漢,校理洪趾海,司諫柳思欽,掌令李光溭,左副承旨李思觀,記事官任希孝,事變假注書黃樸,記事官尹師國·李在簡進伏。上曰,入侍承旨,皆勿退去,竝卽就座,可也。都承旨洪樂性,左承旨鄭尙淳,右承旨洪良漢,右副承旨任㻐,同副承旨李廷喆進伏訖。金尙魯曰,回駕時烈陽甚酷,聖候,何如?上曰,氣則少無憊矣。尙魯曰,聖心方爲民憧憧,故未能覺察聖體之損傷而然也。洪鳳漢曰,伏聞南壇行幸時,水刺終日不進御云,臣等焦迫,曷可勝言?今番則果已進御乎?上曰,祭文已及玉食奚甘之語,豈可慢神乎?尙魯曰,水刺初不進御,則有何甘苦之可言乎?上曰,今日次對之進定無他,以精白一心四字,欲勉於輔相矣。尙魯曰,聖敎及此,臣誠惶感,而殿下晩政,亦宜以自强加勉矣。臣等旣不及古人,一二日內,難責實政,而以精白一心相勉,則豈不爲好耶?上曰,今日備堂多數入來矣。尙魯曰,臣俄與右相相謂曰,備宰若是濟濟,國事無可慮云矣。上曰,予於卿等,旣勉四字,卿亦以視國如家四字,勉於諸宰,可也。尙魯曰,聖敎誠甚好矣,視國如家,豈特諸宰之事乎?上親書精白一心視國如家八字下之。閔百祥曰,凡所事爲,不外於此八字矣。尙魯曰,此八字儘好矣,此則當揭諸籌司,常目在之矣。上曰,然矣。尙魯曰,此黃海監司鄭玉狀啓也,備陳道內山城糶糴,大爲民弊之狀,仍以爲,其中大峴·九月·長壽·首陽四山城,則所屬各邑之距山倉,遠爲百餘里,近不下八九十里,其輸納往來,動費二三日,當納一斛之民,幾費二包之穀,依兩南山城例,減耗捧上事,請令廟堂稟處矣。有山城則有餉穀,有餉穀則有糶糴,有糶糴則輸去運納之際,爲民弊不貲者,誠如道臣之言,而若論其弊,他道山城亦同然。且兩南減耗之規,各司不同,有難引例,然道臣爲慮民弊,狀請如此。程途遠近,不必細加較量,所納一石米耗中,使之特減三分一爲宜,以此定式施行事,分付,何如?上曰,依爲之。出擧條尙魯曰,此平安前監司李成中狀本也。以爲,殷山縣失火衙舍三十餘間及民家一百八十餘戶,一時燒燼,人物爛死,多至九口,振救蠲恤之典,考例擧行事,請令廟堂稟處矣。民戶之失火,人物之被死,若是數多,誠極驚慘,其所蠲恤,旣有前例,本道所在管餉穀二百石,特爲許劃,使之均給於失火民人等處,當年身貢身米布,毋論其人之存歿,一倂蕩減爲宜,以此分付,何如?上曰,依爲之,而田稅·身貢·身米布,一體蕩減。出擧條尙魯曰,此京畿監司尹汲狀本也,枚擧水原府使尹東昇牒報,以爲,本府量田,今方釐正,而許多監官等糧資及正案時物力,獨責本府,其勢誠難,依近例本府當年結錢參量區劃事,請令廟堂稟處矣。今番該邑量政,名雖釐正,實則與改量同,所入許多物力,以該邑形勢,旣無辦出之道,則其將責出於民矣。在朝家軫念小民之道,不可無變通,令均廳依近例以該邑結錢,量宜劃給,何如?上曰,均堂方入侍陳達,可也。戶曹判書洪鳳漢曰,昨年水原改量時,旣給結錢,長湍亦用此規,此後改量邑,便將引例,今番水原踏驗時,物力無他出處,結錢之援例請得,不是異事,朝家亦難全塞,此與擧一邑改量有異,本府所納結錢一千二百兩劃給,似爲便當矣。上曰,依爲之。出擧條上曰,耳目之官,予欲勉飭,使之知臺廳之存,然後可爲官師相規矣。雖以太常典僕事言之,極爲寒心,至於傔從,亦有如許之事,何以抑躁競耶?董子所謂,正朝廷正萬民,是不易之言矣。上曰,承旨書之。傳曰,微誠未格,甘霈猶邈,顧我元元,心甚焦灼,有下敎者,明當諭矣。而此則預爲下敎,然後擧行閔旱之事,當靡不用極。金吾·秋曹再明日疏決事,分付。出傳敎上曰,昨日召卿等而知太常事,君臣相見,則必有其效,此後則勿以塞責爲之可也。備宰二十人入來,而其中尹東度亦入來,此後若以爲其時,則聖上憫旱之時,故不得已入參爲托,復爲撕捱,則非視國如家之道也。尙魯曰,臣等旣已仰奏,還內後,必思調攝之道伏望矣。聖體安然後國事可做矣。百祥曰,水刺必爲勉進爲宜矣。上曰,今日晝講次對,實有意矣,兩司之無一言,豈不慨然乎?今日欲休而不得不言之矣。雖以自强二字,略略陳戒可也,而不此之爲,尤爲慨然,今聞此敎,必往臺廳,有所爲矣。避嫌則必善爲之矣,再明疏決時,臺臣之入來,未可必矣,雖然當只與卿等爲之矣。尙魯曰,臺臣事誠慨然,而今番則未及周旋而然矣。上命兵判進前。上曰,頃日宣傳官李邦和,當其憫旱之時,不當稟而稟之,殊涉非矣,而汰去亦可矜,待後政擬望,可也。洪樂性曰,臣於官軍位板事,有仰達者矣,自天朝設忠愍壇於慕華館東邊祭之,而宣廟朝辛巳年,亦行祈雨祭於此處者,載於禮曹謄錄,邢軍門之享於宣武祠者,載於芝峯類說矣。昌壽曰,見官軍位板,則分明是天朝文蹟矣。上曰,然則其配享於宣武祠,宜矣,夫孰曰不可?上命承旨,書大明官軍宣武祠配享綸音。傳曰,皇朝官軍位板,得見於太常神室,而今聞故事,此乃皇朝製置者也。今配享宣武祠,於理當然,令該曹擇日擧行,祭文當製下矣。出傳敎上命大臣·備局堂上先退。上還入大內,承·史侍衛以下,以次退出。
上在昌德宮。常參以代理停,經筵停。
下直,慶興府使李柱海。
藥房提調洪啓禧,副提調洪樂性啓曰,伏未審夜間,聖體調攝,若何?八日之間,三次親禱,若將有雨,尙遲大霈,仰惟聖情,焦勞何極?徹夜將事,冒炎還宮,不瑕有損,寢睡·水刺之節,亦何如?臣等不勝區區伏慮,敢來問安。答曰,知道。氣則一樣矣。中宮殿,藥房口傳問安。答曰,知道。
李廷喆達曰,司諫柳思欽,掌令李光溭引避退待,已至經宿,憲府監察茶時,諫院許久闕達,事甚未安。兩司在外·陳書未承答外,持平權穎,正言任珹,竝卽牌招,何如?令曰,依。
洪良漢達曰,明日疏決相値,常參頉稟。令曰,知道。
李思觀達曰,大司憲尹鳳五,執義金元行,掌令朴海潤在外,李光溭引避退待,持平李世孝書批未下,權穎牌不進,今日以監察茶時之意,敢達。令曰,知道。
洪樂性達曰,左副承旨李思觀今日不爲仕進,牌招,何如?令曰,依。
傳于洪良漢曰,平安監司鄭翬良,入侍于宣政殿。
又傳于曰,編次人詣閤。
洪良漢,以侍講院言達曰,本院兼司書李宜馣旣有只推之令,卽爲牌招察任,何如?令曰,依。
注書李性遂病,代以李奎德爲假注書。
傳于李思觀曰,今番則攝行易致泛然,諸執事齋宿與否,使備局入直郞廳,摘奸以奏,位版旣多,奉常正兼大祝,使之陪進奉安。
傳于洪良漢曰,明日傳香後,禮房馳往壇上奉審後,諸執事至進排官,摘奸以奏。
李思觀達曰,明日疏決入侍時,兩司無進參之員,除在外·引避退待·陳書受由外,大司諫沈墢,持平李世孝,竝待開門牌招進參,何如?令曰,依。
令于洪良漢曰,大朝憫旱焦憂,至有避正殿減膳撤樂之命,余亦當自今日,避正堂減膳,此意知悉。
有政。吏批,判書韓翼謩奉命在外,參判徐志修進,參議金尙喆式暇,右承旨洪良漢進。吏批啓曰,判書韓翼謩奉命在外,參議金尙喆式暇,小臣獨政未安,何以爲之?敢稟。傳曰,仍爲之。
吏批啓曰,新除授敦寧都正洪樗戶奴呈狀內,矣上典除拜本職,而旣無敦寧,不可仍帶,卽爲入啓遞改云。果無敦寧,則揆以格例,不可仍置,改差,何如?傳曰,允。
吏批啓曰,徽寧殿參奉金思穆,受由過限未上來,依例改差,何如?傳曰,允。
政事,李潭爲校理,以李世演爲文學,以金載順爲說書,以李景祜爲工曹參判,以沈星鎭爲知春秋,以沈星鎭爲司饔提調,以南玄老爲吏曹佐郞,以邊得讓爲吏曹佐郞,以尹養厚爲工曹佐郞,以閔塾爲宗簿正,以金鍾協爲內贍主簿,以李益烇爲繕工奉事,以李禧遠爲江界府使,以尹東度爲淸風府使,以崔普興爲長城府使,以金應文爲慶尙都事,以趙文宇爲連源察訪,校書副正字二單,洪啓謹·李就復,東學訓導單,吳德一,開城留守南泰齊嘉善,今超資憲加資事承傳,以李蓍亨爲敦寧都正。
兵批,判書李昌壽病,參判南泰耆入直進,參議李萬宗病,參知權噵呈辭受由,左副承旨李思觀進,副護軍安宗奎·趙,副司直李益輔·金善行·李應協·朴昌潤·鄭基安·朴弼燧·金尙集,副司果李樸,副司正鄭履煥,南漢留營別將單鄭與曾。
同副承旨李廷喆,以兵曹言達曰,全羅左水使閔百福,素患眩暈之症,觸暑重發,症狀危惡,時月之內,萬無起動赴任之望,呈狀乞遞,病勢如此,則不可等待其差復,今姑改差,何如?令曰,依。
又以兵曹言啓曰,去五月朔,各廳堂下武臣等朔試射,連因有故,今已逾月,不得爲之之意,敢啓。傳曰,知道。
又以兵曹言達曰,今此進賀兼謝恩使一行赴燕時,所把驛馬四十三匹內,忠淸道七匹,全羅道八匹,慶尙道二十匹,來六月十五日,京中逢點,江原道四匹,咸鏡道四匹,同月二十日,直送安州逢點之意,各道監司處,分付,何如?令曰,依。
又以兵曹言達曰,五衛將李邦綏,猝得輪疾,時月之內,無望供職,呈狀乞遞,宿衛輪直之任,不可久曠,今姑改差,何如?令曰,依。
洪良漢,以禮曹言啓曰,徽寧殿參奉金思穆,受由過限,已爲遞職,參奉李益烇,今日政,移拜他職,時無入直之員,參奉二員,未差之代,以在京無故人,令該曹卽爲口傳差出,以爲入直之地,何如?傳曰,允。
洪良漢,以校正廳言啓曰,璿源譜略旣已進上矣,初中草及改張濃墨紙,自本寺依例洗草後,仍爲撤局之意,敢啓。傳曰,知道。
左議政李箚曰,伏以,臣伏覩我聖上爲民憂旱,不憚炎熱,親秉圭璧,是宋宣仁太后所謂,苟有利於百姓,吾何愛髮膚之意也。高天聽卑,至誠昭格,桑林方千之雨,臣方顒祝,而徹夜將事,不瑕有傷損乎?憂心如焚,遑遑靡定。仍伏念災異警告,比歲荐仍,雖以殿下明聖,輒致天心底豫,而乃若修省之方,宜無所不用其極,爲國之謨,莫先於節用,傷農之源,最在於糜財。今夫度支是一國之正供,而不能支一年之用,歲輸惠廳米三萬,關西米木錢十許萬,猶不足則稱貸於各衙門,無異於乞丐生活,是則經費司已竭矣。惠廳是八方之常賦,而新捧不給,取舊儲以補舊儲,亦幾告罄,不出數年,勢必乞貸於他司,他司又若窮竭,其將何處得來?是則惠賑兩廳,又枵然矣。世之稱財賦之入者,必曰,地部·惠廳,而今乃如此。兵曹軍門,則僅能各自調度,其餘各司庫無遺儲,國家昇平百年,大小儲蓄,宜皆豐衍,而在處蕩殘,破東補西,架漏牽補。外方則有儲置軍餉常賑各樣名色,道帥臣營門,又有木錢。按其簿有足誇多,而求其實,未必盡在。若或不幸,而八路告饑,大賑竝開,又不幸而加之以師旅,則此無可劃之穀,彼無可移之地,未知朝家將何以設施,終必束手嗟嘆而止矣。宋臣眞德秀之言曰,古之善爲治者,恒備於未荒之先,捄之已患之後,則策斯下矣。嗚呼,今則捄之亦沒策,策之爲下,不可論矣。目前且若此,則其可謂億萬年深遠之圖乎?爲今之憂,不但一時之旱而已,天之生財有限,人之輕費無節,則安得不然也?伏願明籲中外,愛惜財用,禁抑糜費,省一分之用,可得一分之儲,節一物之費,可得一物之蓄,庶有補於廣儲之策矣。京外民生之困瘁,亦孔哀矣。目今遠近收納及期米木輸置,輻湊京師,似乎下有遺利,民有餘力,而從而究之,則賣鼎鬻牛者,十之七八,侵隣徵族,又居其半,秋糴春稅,閭里騷然,囚繫鞭扑,逃匿相續。昔之富村,半成荒墟,破壁疎籬,生理蕭條,徒見舊里之已空,未聞新居之更卜,是必散而之四,或至溝壑之塡,豈不大可矜憐者也?此專由於稍有勢力者,輒必具衣冠稱學生,闊步長揖,公然作白徒閑遊,而身役之所把定,則反歸於無告無依無恒心無恒産者流故也。外方旣然矣,至若京城小民,本無耕桑可供衣食,朝謀夕夕謀朝,以餬其口。自夫各廛契廣設之後,百物有主,擧皆壟斷榷利,稱以新設,而操切之亂廛而勒奪之。彼蚩蚩之氓,入則無可賴之産,出則無可資之業,空往空來於街路市坊,飢寒切身,烏得無怨。而市廛物價之倍踴,閭閻日用之苟艱,亦由於此。泛視之,雖無燃眉之急,深究之,實爲厲民之本。伏願明飭銓曹,選擇守宰,厥有守法愛民,崇儉勵操,卓然著績者,特加簡擢,以爲矜式,又飭市署,汰其瑣細廛契,平其贏利,禁其泰甚,則庶有裨於明勸懲保生民之道矣。搜才揚陋之說,臣嘗槪陳於筵席矣。諸道才彦,負抱空老,實爲慨惜。若夫出身之類,則至曰,無勢無力,何以做官?不如耕吾土與妻子老於鄕之爲得云,此實朝廷之過也。豈其間無一可用之才,未足收拾而然乎?伏願申明舊典,使道臣從公抄進,使銓曹審擇取舍,庶有得於不遺遠之旨矣。凡此數條,皆人事之有失,而亦足爲仁愛之不豫,此非聖明之所不知也,但殿下知之明而患行之不力,故駸駸然以至朝著之上,恬嬉爲習,上下之間,奢侈成風,紀綱日頹,虛僞相襲,百千弊源,皆從此出。必得簡儉廉靜端方正直之人,布列內外而求才於擯棄之中,簡賢於疎遠之臣,然後可以鎭浮議矯末世,而應天以實之道,亦在其中矣。臣病在垂死,罪積闕禮,嚴勘是俟。安有神識論及世事,而仰瞻聖心之焦憂?不敢無一言之獻愚,亦恐他日殿下見國計之哀痛,民憂之孔棘,則亦必䀌然興嘆,深有嘅於在廷諸臣,曾無一人言者矣。然凡所以致此,莫非群下之罪也。況臣尸居竊位,孤負罪大,上天示警,安知不在此乎?伏乞克遵古事,策免臣職,以答天譴。殿下亦宜痛加警惕,省浮費而恤民隱,愼官方而求賢良焉。以殿下至明至仁,三代之治,何患不做?況此一隅小邦,正由反掌,取此所陳,一齊整理,雖有小小出入,至治之隆,可指日而待也。噫,殿下誠心愛民,仁聲仁聞,浹洽于民,雖愚夫愚婦,莫不感戴如父母,而若至父子不相保,凍餒顚連之時,則又安能不失其常性也?其有不可恃者亦如此,惟殿下念哉念哉。臣構箚入寫,見此霈然,一德享天,冥應不違,理所然者,慶忭之心,若將舞蹈,而人心易於狃安,災異忽於已過,懷保之政,尤切此時矣,深長之慮,有倍常日矣,戒懼凜惕,如在未得雨之前,則亦古人無忘在莒之志也。敢將已成之箚,稽首以進。伏乞竝留神思,恕其僭妄焉。答曰,省箚具悉。憫旱之時,箚陳切實,深用感歎,可不服膺,卿辭過矣,卿其安心勿辭焉。傳曰,頃者左相下答,有無請而爲答者,更書以下,原箚尙今混置,當該中官,越俸一等。
正言任珹書曰,伏以,臣母素抱疾病,屢經喪慼,氣息綿綴,長在床褥,近患毒感,浹旬進退。在臣情理,夫豈有暫時離捨之勢,而適當我聖上憫旱親禱之日,職忝邇列,不敢言私,抑情出肅,奔走陪班,粗伸義分,而定省多曠,將攝失宜。宿症觸暑重發,蛔氣乘虛肆劇,委頓涔涔,有時昏窒,勺水不下,眞元日陷,諸般症形,一倍危篤。臣無他兄弟,獨自扶護,煎灼罔措之際,伏聞大朝,以近日臺閣之無官師相規,慨然之敎,屢發於講筵,賓對之時,辭旨鄭重,誨責備至。昨日有兩臺臣引避之擧,今以處置,庚牌俯臨,而臣於言地,前後叨冒,凡幾遭矣。曾未嘗出一言論一事,則其含默之辜,臣實爲首,尙何顔面冒沒承膺,晏然立落,不知所以自引之義乎?謹此隨詣闕外,而目下母病,一味沈劇,晝宵憂遑,方寸焦灼,片時違側,實無其路,玆陳懇迫之私,兼暴難冒之忱。伏乞离明,俯賜諒察,亟削臣職,仍治臣違慢之罪,以肅朝綱,以便救護,不勝幸甚。答曰,覽書具悉。爾其勿辭,救護母病。
守禦使洪鳳漢書。王若曰,三輔重鎭,國通才,八座崇班,人係宿望,方謀詩書之帥,乃眷休戚之臣,卿惟克諧,予故申命。惟卿,溫玉風範,游刃才猷,秉性祥和,神所勞於愷悌,奉公精白,予每嘉其忠勤。自妙齡而參宥密之謨,以小心而居盈盛之地,三持藩節,攬轡之風采可觀,再入銓衡,循墻之雅意足尙,均八路之役,精力殫簿書之間,濬百年之渠,忱誠見版鍤之際。蓋夷險之歷試,簡在中心,雖政事之一埤,沛有餘裕,旣別盤錯之器,屢畀旗鼓之權,節制殆遍於諸營,縱違儒雅之本色,恩威素孚於列伍,實伏文武之全材。惟玆南城之符,亦卿前日之佩,山谿形勝,卽裘帶嘯詠之餘,幕府規模,皆韜鈐範圍之內,屬制度之還舊,仍節目之煩卿。俯仰十年,營府之離合再變,環顧群彦,終始之諳練一人,肆當議代之辰,迺紆托重之眷,玆授卿云云。卿其祗服予訓,勉卒乃功,乘簡閱之必嚴,恒存玩愒之戒,財賦計會之必謹,毋忽緩急之須,昔暫膺君留,爲朝廷而惜去,今遙加管領,想部曲之喜來,身兼七衙,豈無賢勞之歎?地異三局,庶藉臥護之威,於戲,久矣昇平,慨文恬武嬉之已甚,勖哉保障,貴地利人和之交修,克殫綢繆之謨,毋替倚仗之意,故玆敎示,想宜知悉。知製敎李福源製進
平安監司鄭翬良書。王若曰,自昔重連帥之權,才難於軡轄,今輟宗伯之座,責殷於旬宣。旣廟議之僉諧,故邊事之一畀,屬時內謐,念彼西維,化遠檀·箕,民俗但事乎商賄,壤接遼薊,使蓋相望於道途,海戍嶺關,嘅戎政之未詰,江椏灣貨,睯邦禁之多踰。蓋前後按撫之至難,矧昇平恬嬉之日甚,邊籌多暇,或狃浿水之繁華,塞塵不驚,允疎桑土之備禦,所以諸路中最重一路者,宜於無事時常若有事然。興言及玆,眷焉有位,惟卿,高文透識,雅標淸規,物我不留胸中,弱貌有恢弘之量,精神常超事外,片言得裁斷之宜。名祖賢兄,樹立之相傳,家法遠矣,銓部詞苑,颺歷之殆遍,時望蔚然,惟徇國忘家以爲心。故守法律己之有素,戎壇推轂,爭稱春秋之敦詩,金甌卜名,政期朝夕之登俊,朝廷之倚毗方重,豈宜煩卿一行,邊門之機務孔殷,咸謂非此莫可,玆授卿云云。卿其思予暫屈之意,殫卿欲報之誠,屐精當,宜先乎一心蘇弊,裘帶整暇,毋忽乎千里折衝。惟簡約固有成規,遇事則更須奮勵。若公平無待加勉,考績則貴在嚴明,承昨年釐正之餘,宜一遵於約束,莅今春儐接之地,想備諳於風謠。凡機宜或難遙裁,伊稟斷厥有恒典。於戲,同元凱之繼叔子,尙匹美於前人。若安道之按益州,庶寬憂於西顧,不煩多誥,尙克往欽,故玆敎示,想宜知悉。知製敎鄭晩淳製進
庚辰六月初四日辰時,上御宣政殿,平安監司入侍時,平安監司鄭翬良,右承旨洪良漢,記事官任希孝·尹師國·李在簡進伏。上曰,西伯得人矣,敎文已悉,今卿之行,予無加勉者矣。翬良曰,西藩卽國家重地,以臣不才,恐負聖鑑,而且當前伯善治之餘,安能善爲之耶?以是爲悶矣。上曰,今則雨始來矣。翬良曰,俄見完伯狀本,則雨澤周洽云矣。良漢曰,全羅道則有川反之慮云矣。上曰,京畿則雨苦不來矣。翬良曰,連次祈雨,聖體勞動,下情焦迫,何可仰達?臣前以保嗇之意仰陳,而今者殿下之過爲用心,固出於對越之誠,然保嗇之方,對越之誠,竝行不悖,然後天心民事,可以感孚矣。上曰,所奏是矣,予當銘心矣。翬良曰,臣下去後,大事當爲狀聞,小事當往復於備局而爲之矣。今雖無事,西邊甚重,邊地得人,然後可以無憂。江界·義州,物衆地大,最爲緊要,俱已得人。而至若朴昌潤則爲人恬靜謹拙,無所不可,而年紀已衰,邊地則似難矣。上曰,其爲人從容,而卿之所陳,亦眞知之言也。其人亦潔矣。翬良曰,此人到處善治,試於他邑,無適不可,而至於邊地,似爲不足矣。上曰,承旨書之。傳曰,道臣旣奏江界府使朴昌潤遞差,其代另加擇擬事,分付。出傳敎上曰,今番江界爲武臣交差之窠乎?當以曾經閫帥者擬之矣。翬良曰,古則江界爲單防禦營,故例陞者皆得除之,而今則以腴邑,曾經閫帥者輒爲之矣。上曰,卿旣下去,武臣中有將來者,使之差送則好矣。翬良曰,旣有另擇之命,銓曹自當善爲之矣。領相與臣,曾爲酬酢,而亦謂無人云矣。上曰,領相有歷擧之人乎?翬良曰,只有李禧遠等數人云矣。上曰,李禧遠爲人好矣,而近頗沈滯矣。翬良曰,旣經閫帥,方爲亞將,何可謂沈滯乎?翬良曰,臣非職掌內事,而旣以其代下去,故敢達矣。李成中之本末心事,殿下似不及盡燭矣。上曰,予果不知,卿其陳之。翬良曰,成中爲翰林時,參搢紳疏而多被責敎,其後偏論二字,不但不發於口,亦不萌於心,此則臣實知之。臣兄在時,期待不泛,臨終時邀見,多有酬酢,以調劑之責付之矣。出身後自有一副當規模,公平簡靜,而才諝亦有難及處矣。上曰,成中之父,予於桂坊時見之,其爲人質實,卿亦見之乎?翬良曰,臣於兒時見之,而果爲質實矣。上曰,成中之才局,頃因領右相所陳,始爲知之,而至於文才,雖入於文衡圈點之後,予亦不意其如此。予則只以乃父之子,良善之人,知之矣。良漢曰,成中之出處語默,與彼重臣同矣。翬良曰,其文辭則操紙筆立成,其聰明則與具鳳瑞·金佐明竝稱矣。上曰,頃日旣聞其才局,今番又聞其心事,君臣之間,始得相知,九原之下,成中若有知,必感卿矣,卿之所奏是矣。翬良曰,臣下去之後,別無可爲之事矣。右相曾爲西伯時,多有釐正者,故前伯遵而不改云,臣亦不欲出入於其間矣。上曰,曹參之一遵何約束固美矣,而今卿所奏亦如此矣。上曰,出送卿於外藩難矣,敎文亦有所及者,予不言行且召之意,而卿亦勞悴久矣,必善爲休息而歸焉。仍命承旨宣諭訖,翬良先退。上曰,承旨書之。傳曰,守令多窠,政事,當日爲之。出傳敎上曰,頃日入侍編次人,待下敎入侍。出榻敎諸臣遂退出。
庚辰六月初四日未時,上御熙政堂。編次人入侍時,編次人趙明鼎,右副承旨洪良漢,假注書李奎德,記事官尹師國·李在簡,以次進伏訖。上曰,初六日北郊六次祈雨祭,當遣一品重臣致祭,諸執事另擇,其宜致潔,祭文當親製,注書出去,祈雨祭文謄錄,取來於香室。奎德出往,祈雨祭謄錄冊,敬奉以進。上命良漢呼寫,命明鼎討論,北郊祭文,旣親製後,東方東海,南方岳海瀆,中央岳瀆,西方岳海瀆,北方岳瀆祭文,次第製下。宣武祠先製告由文,邢軍門·楊經理位致祭文製下,而大明官軍位版配享宣武祠祭文,親製以下,山川祭文,五位一版,又製下。
上論前代衣服之制,若曰,趙武靈王始胡服,習俗可怪。明鼎曰,高麗忠烈王時,朝鮮之人亦胡服事,見芝峯類說矣。上曰,注書出去,取芝峯類說以來。奎德出來,奉持而進。
上曰,噫,三次親禱,皆已翌日小雨,霈澤愈邈,此豈偶矣?況都下近畿不霈,亦非泛然,苟求其由,良由否德,親製祭文,其若親祭,而當修在我之道,旣謝于壇,復何遲待?自今日不御正殿撤樂等事,依例擧行。頃者減膳時,有限得雨之命,凡復御殿復樂,例在報秋之後,今則減膳·撤樂,亦一例,減膳亦依前例限立秋,供獐亦在減膳之中,一體擧行事,分付。前則此等之時,例有排設擧行之事,而此亦文也,曾前時敏堂月臺視事也,遮日等物廣備,反費輕費,亦非自飭之意,今番勿爲擧行事。出傳敎上曰,今番注書誰也?良漢對曰,故相臣文景公李稷十一代孫前正言奎徽三從兄弟也。又問何如。在簡對曰,且與前知申李應協族兄弟也。
上曰,注書出去,宣武祠擇日草記催促。上曰,注書出去,內局掌務官招來。招入後,上問曰,藥材何不上納耶?掌務官伏而對曰,外方尙未來到,故未及納上矣。上厲聲曰,斯速退去,及期修納。上曰,官軍位版宣務祠配享,無節操之事,而下敎之後,尙不擇日,該堂從重,位版本有紙櫝,不必新造,床卓,戶曹自有舊儲,可以修補以用,其令卽爲擧行。出傳敎諸臣以次退出。
上在昌德宮。常參以代理停,經筵停。
夜三更四更,坤方有氣如火光。
李廷喆達曰,明日常參,睿候方在調攝中,頉稟。令曰,知道。
任㻐達曰,大司憲尹鳳五,執義金元行,掌令朴海潤在外,李光溭引避退待,持平李世孝牌不進,一員未差,今日以監察茶時之意,敢達。令曰,知道。
以大司諫沈墢,持平李世孝牌不進罷職令旨,令于李思觀曰,竝推考徽旨捧入。
李思觀達曰,今日疏決入侍時,兩司不可不備員,大司諫沈墢,持平李世孝,旣有只推之令,竝更卽牌招,以爲進參之地,何如?令曰,依。
傳于李思觀曰,竝詣閤。
傳于洪樂性曰,今日疏決入侍時,諸承旨入侍。
洪良漢,以弘文館言啓曰,新除授校理李潭,時在京畿驪州地,經筵入番事緊,請斯速乘馹上來事,下諭。傳曰,知道。
又以禮曹言啓曰,卽接光陵參奉所報,則近來虎患特甚,十餘猛虎,自遠來穴於陵內,白晝噉人於陵寢至近之地,奉審巡山,不得如常爲之,急速變通云。陵寢至近之地,有此噉人之患,極爲驚心,卽令該軍門發遣軍校,期於捕捉,何如?傳曰,允。
李思觀,以御營廳言啓曰,因禮曹草記,光陵陵內,虎患特甚,白晝噉人於陵寢至近之地,極爲驚心,卽令該軍門發遣軍校,期於捕捉事,命下矣。本廳將校率領砲手五十名,今日出送之意,敢啓。傳曰,知道。
任㻐,以義禁府言啓曰,疏決單子啓下,而各道定配罪人中德源府李興仁,此則自戊申,予意則審愼本事,已有可疑,卅餘載定配,今雖酌處,渠不過止此,特爲放送。端川府林龜夏,旣無端緖,亦已多年,放,靈光縣法聖鎭金承倜,係是雜犯以下,放,興陽縣吳世琓·金二紊等,此亦雜犯以下,竝放,宜寧縣崔鎭崗,博川郡金行一,礪山府李廷翼,肅川府鄭益陽,鐵山府尹僖東,昆陽郡金鳳瑞,錦山郡鄭錫垕,東萊府張志豐,全州府具秉勳,益山郡羅浣,通川郡李惟天,金海府申萬熙,三水府張齊白,金溝縣鄭梡,中和府吳璹等,竝放,徒配罪人中海南縣今奉,熊川縣老郞,全州府金重禹·閔得成,竹山府金龜祥,鐵原府張天柱,稷山縣朴萬楷,金川郡康命淳,春川縣金東彬,寶城郡林女阿只,金化縣金福雲等,竝放,定配身死,未蒙放罪人中興陽縣申弼誨,此與給牒有間,旣已物故,放,羅州牧智島趙東星,茂山府金光海,巨濟府沈聖泗等,竝放,未及拿來罪人前縣監文天擎,前左通禮南鶴宗等,放送事,付標啓下矣。竝放送之意,分付於各該道臣,何如?傳曰,允。
洪良漢,以奉常寺官員,以都提調·提調意言啓曰,東籍親耕田所種小麥打作,所出二石之意,敢啓。傳曰,知道。
庚辰六月初五日辰時,上御熙政堂。疏決入侍時,領議政金尙魯,右議政閔百祥,判義禁洪象漢,刑曹判書趙雲逵,刑曹參判趙明鼎,同義禁朴相德,同義禁李泰和,同義禁黃仁儉,刑曹參議沈鏽,校理洪趾海,右副承旨任㻐,假注書李奎德,事變注書黃樸,記事官鄭彦暹·李在簡,以次進伏訖。尙魯曰,近來日氣蒸鬱,聖體,若何?上曰,一樣矣。寢睡·水刺之節,亦何如?上曰,一樣矣。尙魯又曰,累日觸暑,親禱社壇,氣力似未如常,藥餌當進御矣。上曰,霈澤尙靳,何用藥餌乎?百祥曰,連日勞動之餘,玉候康寧,若有冥應矣。尙魯又達曰,各道農形審問,則雨澤連降,有水根畓,幾盡移秧,田穀有豐登之望矣。上曰,何從聞之乎?尙魯曰,備邊郞李海文,自長湍等地還言,禾穀無不移種,黍粟有大熟之漸矣。上曰,苗雖得雨,終未蘇枯,何望有秋乎?上又曰,欲雨不雨,此心憧憧,因吟皇明太祖詠虹詩曰,誰把靑紅線兩條,和雲和雨繫天腰,此詩可謂善於形容矣。㻐曰,大司諫沈墢牌去來催促,則又爲病不進矣。上曰,圖遞之時,何足怪也?因命疏決,諸臣各持文案,輕者放,重者仍,以次考訂。上曰,李殷春·金聖遇,雖坐贓汚,旣經洗滌之後,憲臣之提出此說,無已太甚乎?泰和曰,渠若能痛革自新,豈至此乎?上曰,李應協事,東宮批答,何如?象漢曰,所論過於慘刻,論人豈可若是乎?此等之事,予所不取,爲敎矣。上曰,可謂善處矣。疏決時,前縣監文天擎,左通禮南鶴宗等放送,至興陽縣申弼誨。尙魯曰,旣已物故,似當參酌矣。相德曰,此路一開,將有謄丹書之變,斷不容貸矣。尙魯曰,嚴堤防之道,此言誠爲得體。上曰,弼雲入之,則弼誨亦入之說,此言,何如?趾海曰,其時事,臣則不記矣。上曰,此與給牒有間,旣已物故,放。閔允昌事,尙魯進曰,此乃妖逆,得保首領,可謂失刑之大者,置仍秩。順川申弼仁,忠原朴景淳,仍之。趙東星·金光夏,放,鍾城柳綏·李載夏·安就尙,竝仍,昆陽閔孝達·孝述,鎭海必得·南泰績,昆陽金柱厦,竝仍,巨濟府沈聖泗,放。德源府李興仁事,上曰,此則自戊申,予意則審愼本事,已有可疑,卅餘載定配,今雖酌處,渠不過止此,特爲放送。南海鄭亮輔,仍,巨濟李慶濟·安道行,碧潼李養中·柳懋·洪雄太·鄭今乭·朴東亮·金昌大·羅允學·金柱恒·柱泰,竝仍。端川林龜夏事,上曰,旣無端緖,亦已多年,放,三陟鄭熙普,三水申致億,竝仍。長城金時粲則,上曰,所爲雖無謂,今當疏決,何不參酌?尙魯曰,聖意甚盛,此人雖更試,無不可,而用舍之道在上,臣等何敢擬議?金化金福雲事,百祥曰,此人,彼國人問吾邦銀價,節節言之,誠可痛也。尙魯曰,受苞之事,誠極虛妄矣,特放。李應崇事,上曰,酌處已久,非人非鬼,其敢曰有開淸乎?靈光金承倜,興陽吳世琓,係是雜犯,放,宜寧崔鎭崗,博川金行一,礪山李廷翼,肅川鄭益陽,鐵山尹僖東,昆陽金鳳瑞,錦山鄭錫垕,東萊張志豐,全州具秉勳,益山羅浣,放,李匡垕·李聖望,竝仍。至安相五則,上曰,烹安相五,天乃雨。通川李惟天,金海申萬熙,三水張齊白,金溝鄭梡,中和吳璹等,竝放,海南今奉,熊川老郞,全州金重禹·閔得成,竹山金龜祥,鐵原張天柱,稷山朴萬楷,金川康命淳,春川金東彬,寶城林女阿只,竝放,明火殺越罪人邊太奉,御寶僞造罪人金麗珍,竝仍,李信坤·朴東英,仍。洪得源事,尙魯曰,意者有隨從事,仍。李春番·安壽敏事,雲逵達曰,右人等尸親私婢連伊·岳伊,打殺其矣夫甘龍·七才者也。上曰,相鬪則從前打者,被打則從後殺者。百祥曰,壽敏,似是春番雇工上典,而共一家居者也。諸臣皆曰,壽敏似是元犯者,春番嫁禍於壽敏也,議論相持未定,命小退,有頃,更入侍。上命實官入侍。記事官任希孝進伏,臣奎德退出
申時,上復命入侍,承史先入熙仁門。上不設席,而已伏於庭中,大臣請問其由。上曰,諸臣退伏。少頃,上起伏曰,當謝過於眞殿門外,而恐或喧鬧,臣旣踐其位行其禮,此堂卽昔日所御之殿也,何異於殿門乎?且頃年宣化門事,入于門內,則慈聖擁爐而坐門內,問臣曰,此何擧措?臣泣對曰,若此然後,可見臣兄,慈敎勤摯,不獲已勉承,入見于熙政堂,慈聖執臣手而下敎曰,更不爲此乎,臣但唯唯而對,翌朝慈聖又敎曰,爾已更不爲此爲應,予當奏于殿矣,到此地頭,更無奈何,故垂涕陳懇,往臣舊邸。其時慈聖亦臨此殿矣,今日疏決,只循舊例而爲,則此豈誠乎?不孝不肖,而知事親無貳心,事君無貳心,黨習之至此,其本由何?伊時家禮源流,在於此堂楹外東邊,故命臣持來一卷,其卷卽第一卷也。以此之故,慈聖每垂涕而敎曰,聖候眼視,專由乎此時章奏相鬧而然,常訓之作,其何日乎?至於卿等來否之敎,不覺隨呼流涕矣。若此而猶無其效,此已小子之不孝。於乙亥大覺一邊,相繼陳章,此亦其中,有本來操心者,或有大加自訟者,而訟中不無過酸者,而一邊則自曰我何有過?猶尙不悛,一擧措之後,投章紛紜,故奏于眞殿,藏章史閣。而其時又奏曰,此後若復踵黨習之人,當以戊申輩處之,曾於永禧殿,已奏曰,入庭諸臣,其復黨習,不齒搢紳,不負陟降,顧謂世子曰,不齒搢紳,我國無免爲庶人之法,爲民,其猶禁錮終身云矣。其後猶復若前。尹蓍東·柳戇輩,相繼而起,徐迥修,又起於侍湯焦遑之時,此亦臣之不孝,若此而李存中輩,揚揚無枳礙,尹蓍東輩,亦放其配,亦臣負陟降也。金時粲箚中滿朝二字,卽逆志之語也。卽此一事,於渠斷案,而此猶細故,雖朋友之間,不弔則更不相問,人子之道也。時粲以法從之臣,職在副提學,此與陳箚處置有間,旣以有懷陳箚,則雖不致慰於貞聖,何敢不致慰於慈聖?若此,漢臣於陛下縱自輕之下,豈不曰於諸臣何云,而何曰奈高廟太后云乎?後聞渠初不覺云,而此等事覺不覺,非所可論。頃年李義淵之投章,不稱景廟禮陟,以此爲首案,昨年大臣建白,知申涕奏,雖解島謫,伊後思之,此亦不肖,此則猶有配名,而今日疏決時,群下雖請,臣當堅執而特放,少退之後,因其氣憊,少睡隨覺,忽覺丁丑二字,今日卽丁丑日也。此日忘丁丑年,此尤臣不孝,此尤臣不肖,一放一仍,不過一號令事,其何費心,而思之及此,心切悚焉。況夢裏追慕,旣已復講,恒言不稱老,聞於古訓,何敢曰衰,而以臣之氣,旣勉自强,其於一事,自異其心,臣所不欲,乃敢叩謝庭中,蒼蒼高照,陟降亦照,臣何敢欺乎?旣謝過,復坐殿當仍時粲,右議政閔百祥,臣之初意,於卿宰時,莫料于此,嶺藩已知其心,大拜之後,一心精白,其於他日,臣有所托,其豈以戚臣致此乎?奏畢,上欲爲起伏,復伏免冠曰,頃於宣化門爲此,今何不爲?仍爲叩地,因大臣之請,陞坐殿中。金尙魯曰,烈陽下曝,磚石如燃,多時俯伏,不顧聖體之傷損,何不念宗社之重耶?欲爲處分而召臣等,從容下敎,則臣等何敢有他議,而每爲如此過擧,臣不勝悶歎矣。上曰,予受而爲過矣,此不過在於一政令之間,而予旣悟之,謝過然後可矣。今番事,予雖過矣,而尹蓍東·柳戇輩處分之後,今可謂不置朝籍耶否乎?金尙魯·閔百祥曰,旣付籤於侍從案,與不齒搢紳何異乎?百祥曰,不思聖躬之傷損,臣誠罔措矣。都承旨洪樂性曰,臣惶恐敢達矣。臣在於院中,伏聞有此過擧,五內震慄,蒼黃入來,則不過仍與放一下令矣。大臣諸臣,旣已入侍,下詢處之,何所不可,而聖躬勞攘之餘,傷損必多,何爲此過中之擧也?頃日社壇還宮時,以當盡在我之道,下敎,臣等生㤼矣。上曰,卿等生㤼,故予以減膳下敎矣。樂性曰,千萬意外,每爲此過擧,臣等未聞下敎之前,豈不生㤼乎?以今日事言之,誠萬萬意外,何不思保嗇之道乎?上曰,所奏是矣。樂性曰,該房承旨旣已入侍,臣則退去矣。上曰,可矣,洪樂性先退。上曰,今日事,卿等雖於夢中,必不能料之矣。尙魯曰,豈夢寐所到耶?少退更入之際,命臣退伏,故不知爲何擧矣。聞金時粲三字,臣始知之矣,誠是過擧矣。上曰,金時粲非爲大段,而予旣悟之後,不可不如此矣。尙魯曰,受以爲過之敎誠好矣,此後勿爲如此過擧之地伏望矣。上曰,予之臨事做錯,如是矣,予旣放之,氣憊臥睡,而忽覺丁丑二字,不勝懍然,奏以謝過矣。予非欲終枳人,故每言李嚴·廖立之事矣。上曰,有其友而不爲弔狀者,不以爲怪,而更與之交,則非子道矣,予豈忘丁丑耶?洪象漢曰,臣以獄官,持文案入侍,見此過擧,此亦臣罪,當受重譴矣。上曰,所奏是矣,重臣言予之過,而重臣亦過矣。洪趾海曰,受以爲過之敎,實仰不遠復之義,而此後勿復如此,伏望矣。上曰,初非忘之,何復之有乎?予望諸臣精白一心矣。上命秋曹堂上讀文案,或仍或放,至金千運事,尙魯曰,此是衝火棘圍者也。趙雲逵曰,衝火之罪亦重矣。上曰,如此之漢,雖放之,必無得雨之理矣。上曰,犯釀者不可放矣,如此疏決,不得見放,足可懲戢矣。近來則酒禁,何如?趙明鼎曰,今則嚴禁,故無之云矣。百祥曰,犯釀者,竝當仍之矣。上曰,殘忍而其實則不如代射之罪矣。領相爲臺諫時,曾有所爲矣。尙魯曰,有武夫,父死不奔喪,故刑推矣。雲逵曰,偸食國穀之罪,不可放矣。沈鏽曰,國穀盡入於奸吏之手而無餘矣,今若特放,則奸吏輩將無所懲戢,誠可爲悶矣。上曰,所奏是矣。上曰,非理好訟者,及押良爲賤之類,竝皆仍之,可也。至崔繼孫等事,雲逵曰,此是潛商同坐罪矣,旣于連於潛商,則不可放矣。崔永仝·金益大則此是下流,固不足責,而至於繼孫,則私出其財,使之販商,似宜仍之矣。百祥曰,此與司空燐無異矣。上命少退,諸臣更爲入侍。上曰,卿等見中庸衍義乎?象漢曰,有九經衍義矣。上曰,此冊下之,卿等見之,予亦今始見之矣。趾海曰,聖上方講中庸,而復得此冊,誠不偶然矣。上曰,其圖見之乎?是誰所作也?尙魯·百祥曰,有九經圖,此卽先正臣李彦迪謫在江界時撰之者,而未及畢工矣。象漢曰,來百工以下三件事,未及撰之矣。尙魯曰,嶺南有九經衍義板矣。上曰,注書持此冊,出給玉堂,後日知稟之意,分付可也。秋曹堂上讀文案,至申進道誣人母子淫烝事。上曰,噫,悶旱疏決之時,其宜加律,而此則不忍正視,貸其命亦寬典,黑山島定配。上曰,干連殺獄·僞造·犯越·倫紀者,竝皆仍之。至安德楫事,尙魯曰,此事則不可放矣。上曰,張志豐旣皆放之矣。尙魯曰,此與官長有異,偸斫之事,摠是軍官輩所爲矣。明鼎曰,崔德昌亦同矣。尙魯曰,少異矣。上曰,桂永事,臺臣尙今爭之乎?尙魯曰,此則無臺達,然後可以擧論矣。至金宗七事,百祥曰,此乃北道武倅金處行事也,處行多貸營錢,不爲還償,而推諉於金宗七矣。上曰,此乃薄物細故,放之,可也。明鼎曰,李春蕃事,當詳問委折後處之,而聞安壽敏,似爲曖昧矣。上曰,春蕃欲爲刑推,而至於戕殺則不能矣。上曰,秋曹明日開坐可也。雲逵曰,明日則是不得開坐之日,而近日聖上,方在避正殿之中,故各司亦皆廢坐矣。尙魯曰,至於刑·漢城府則不得開坐,可悶,自上一番下敎,然後可以爲之矣。傳曰,今番疏決時,李春蕃事,其涉殊常。秋官旣聽下敎,初九日開坐,詳問諸人後,登對以奏?金吾·秋曹·京兆,不可循例不坐,依常例開坐。出傳敎雲逵曰,在前疏決時,逆獄緣坐外,雜犯爲奴定配之類,自臣曹區別仍放,有別單書入之列,而卽今爲奴定配之類,俱是犯釀者,何以爲之乎?敢稟矣。上曰,今番則別單書入之例,置之可也。出擧條象漢曰,廣州人金峻者有上言,而其祖故兵使金煥,卽與金益勳,同時冤死之人也。甲戌後宜卽復官,而尙未爲之云,誠爲可矜矣。上曰,判義禁往問于諸大臣,後日登對以稟,可也。尙魯曰,祈雨祭旣爲三次親行,初十日雩壇,臣等當攝行矣。上曰,旣奏之,豈可不行耶?雖然,其間雨豈不來,計其日字,則初十日尙遠,而若至初伏後,則豈不辦歉乎?尙魯曰,如退霜期,則年事無過歉之慮矣。旣已撤樂·減膳,對越之誠,臣固欽仰,而至於雩壇,則決不可親禱矣。上曰,社壇回駕時已告,以當盡在我之道矣。尙魯曰,朝廷自有體統,以備堂宰外邑,而不使廟堂知之者,事涉未安。新除授淸風府使尹東度改差,備局堂上還差,當該政官,從重推考,何如?百祥曰,徐志修初無差送之意,臨政倉卒擬望,故未及聞知於廟堂云,事勢似然矣。上曰,私勝於公,義掩于慾。旣載祭文,今日庭中,已白予意,今予之意,恐或違,幸銓官初意若此,其公可知,臨政必擬,此亦私勝公也,而方當躁競,申飭之時,此人此任,豈曰躁競,而至于若此,不躁而何?凡私意雖非陷慾者,欠於公則私也,銓曹·備堂若此,何以勵世,已訟過于神,亦何不踐言?此亦綱墜之一端也。吏曹參判徐志修,淸風府使尹東度,竝罷職。出擧條尙魯曰,尹東度是湖中之人,而方營其兩親窆事,故求之云。雖來問於臣等,臣等必欲念其私情,亦或許之矣。上曰,頃日尹東度入參次對,予以爲,悶旱之時,故此人亦入來云矣,渠則有出外之意而然矣。明鼎曰,副提學旣已遞解,豈不行公於備局耶?上曰,右相則有分揀銓官之意,而事體不可不顧矣。尙魯曰,此非創行之事,臣之請推,亦商諒爲之矣。趾海曰,臣於臺臣避辭,有仰達者矣。日前聖上親臨月臺,求助之聖意藹然,而以兩司之終無一言,至有慨然之敎矣。卽見兩臺臣避辭,則乃以無官師相規之敎,引以爲嫌,此或由於聽瑩,而以聖敎引避,所當十分審愼,而措辭之錯誤如此,其在臺體,極爲未安。司諫柳思欽,掌令李光溭,竝罷職,何如?上曰,所奏得體,依爲之。出擧條上曰,以節財用,趙明鼎曾有所陳白,而頃以內局芙蓉香事,問于掌務官,則其所浮費亦爲不少,今欲酌定,未知,何如?曾見黃燭所供,則殆近百封,明政殿建仁門·正陽門,皆用之,而甚至於太和堂,亦皆燃之,故已爲除減矣,近來戶曹定例之蕩然,可以擧一而反三矣。尙魯曰,雖以惠廳言之,舊供則蕩減,新推則不足,甚爲苟簡,誠爲可悶矣。百祥曰,戶曹惟於惠廳,以時貸用,而古則惠廳留儲,常爲二十餘萬石,新舊相繼矣。今則該廳所儲,只餘八九萬石而已。惠廳舊儲旣爲垂竭,故戶曹之貸用,亦無其路矣。上曰,戶曹當貸用於均廳乎?惠廳是根本,而見今如此,誠可悶也。上曰,欲召見戶判,而先除浮費矣。尙魯曰,除去浮費,則豈不爲好乎?百祥曰,定例之後,豈有除減者乎?芙蓉香亦是帳殿所用者也。上曰,殿坐時雖用,而今則不揷之,動駕時,亦雖用之,而何必遍揷於八方乎?芙蓉香今若酌定,則自可除減矣。百祥曰,定例宜可遵守矣。上曰,守令皆已下去,而金喜誠亦已下直耶?任㻐曰,已爲下去矣。尙魯曰,張天用催促下送,好矣。上曰,昌城府使張天用,雖明日,使之辭朝,可也。出榻敎諸臣遂退出,時已四更。
上在昌德宮。常參以代理停,經筵停。
肅宗大王忌辰齋戒。
中宮殿,藥房口傳問安。答曰,知道。
以承傳色,口傳下敎曰,今日群下,莫知蒼梧山色,朝者下敎,而吏曹郞廳,不知祭官分排,寒心矣。當該吏曹郞廳,令該府處之,過今朔後照律,御營廳留陣,旣已下敎,則宜卽稟旨,而尙今不稟,扈衛廳亦然,御營大將鄭汝稷記過,扈衛別將回駕後,令兵曹重棍,騎判亦不申飭,爲先從重推考。
以承傳色,口傳下敎曰,聞今日下敎之後,人臣事君之道,豈若此乎?況使君父不孝,求對諸承旨,竝遞差,儒臣回駕後,竝禁推傳旨捧入。
以承傳色,口傳下敎曰,豈可事同而飭異?況儒臣以此道理,輔君父寒心,先遞差後禁推,過今朔後,照律徽旨,卽爲捧入。
以承傳色,口傳下敎于賓廳曰,當今日心有一倍,心在於陵所,何可酬應他事乎?以留都有稟達事云,以承傳色,口達宜矣。
賓廳口傳啓曰,臣尙魯雖承留都之命,而卽今時任中,行公者,只臣等二人耳。一人留都,一人以先農壇祈雨,待命下進去,則今此陵幸時,將無陪從大臣,故以留都,則改命他大臣之意,欲爲仰稟,纔有求對矣。以承傳色,口傳下答曰,以李領府事,留都大臣隨駕。
以承傳色,口傳下敎曰,都承旨,亦似一體遞差,其代工曹參判李景祜除授,牌招察任。
以承傳色,口傳下敎曰,頃已下敎,執事儒臣,當入直齋宿而不爲之,極爲駭然,事過後禁推,過今朔後擧行。
安〈〉達曰,大司憲尹鳳五,執義金元行,掌令朴海潤在外,李光溭引避退待,持平李世孝令旨未下,一員未差,今日以監察茶時之意,敢達。令曰,知道。
李景祜達曰,明日國忌齋戒,再明日正日,此兩日常參頉稟。令曰,知道。
藥房提調臣洪啓禧,副提調臣洪樂性啓曰,伏未審日間蒸熱,聖體調攝,若何?昨日憫旱慮囚,竟夕酬應,不瑕有損,寢睡·水刺之節,亦何如?煎入湯劑,連爲進御乎?今日臣等與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,湯劑依前煎入,蔘橘茶五貼劑入,下敎日入侍,宜矣。
李景祜達曰,左承旨鄭尙淳,右承旨洪良漢,右副承旨任㻐,今日竝不仕進,卽爲牌招,何如?令曰,依。
李景祜達曰,假注書李奎德身病猝重,勢難强令察任,今姑改差,何如?令曰,依。
以大司諫沈墢,持平李世孝再牌不進罷職令旨,令于安曰,竝推考徽旨捧入。
傳曰,承旨入侍于萬安門。
李景祜啓曰,藥房提調洪啓禧,副提調洪樂性,以湯劑有稟定事,來詣請對矣。
尹東暹啓曰,諸承旨有稟達事請對矣。
尹東暹啓曰,玉堂上下番有稟達事,來詣請對矣。
安啓曰,領議政金尙魯,以留都事有稟達者,來詣請對矣。
備忘記,司果李裕身·尹東暹·安·李福源,承旨除授,牌招察任。
傳于李景祜曰,承旨謝恩,何如?是遲,申飭。
吏曹口傳政事,以朴師厚·朴久榮爲徽寧殿參奉。
傳于洪麟漢曰,玉堂上下番旣入直,而其外儒臣中有執事者,亦爲省記入直,徽寧殿參奉方闕直,新除授參奉,使之卽爲謝恩,省記入直,承旨房望筒·副提調望筒稽滯,申飭注書。
洪麟漢啓曰,新除授同副承旨李福源身病猝重,勢難察任,當此動駕,隔宵之時,承旨不可不備員齋宿,合有變通之道,何以爲之?敢稟。答曰,改差。
李景祜啓曰,因本院達辭,同副承旨李福源身病猝重,變通事,改差矣。承旨不可不備員齋宿,政官所當牌招,開政差出,而親祭齋戒相値,何以爲之?敢稟。答曰,遞差,其代洪麟漢除授,卽爲牌招入直。
傳于安曰,今番皆以敦義門往來,分付該曹。
傳曰,如此之時,湯劑煎進而已,何爲煩稟乎?
傳于安曰,三軍門吹打安徐,內吹器械置之,只隨駕。
傳于安曰,經宿擧動,所當前一日結陣,而尙不結陣,不但而已,當以軍律施行,卽爲擧行。
李裕身,以侍講院言達曰,本院新除授文學李世演時在京畿龍仁地,書筵入番事緊,斯速乘馹上來事,下諭,何如?令曰,依。
安,以都摠府言達曰,今此明陵幸行時,侍衛不可不備員,而副摠管蔡濟恭·金聖遇身病猝重,勢難進參,一員未差,侍衛將不得備員,身病人員,合有變通之道,令政院急速稟旨變通,竝與未差之代,仍令該曹以在京無故人,卽爲口傳差出,以爲備員侍衛之地,何如?令曰,改差。
安,因都摠府草記啓曰,今此明陵幸行時,侍衛不可不備員,而副摠管蔡濟恭·金聖遇身病猝重,勢難進參,一員未差,侍衛將不得備員,令本院稟旨變通,改差事,依下矣。身病之代,未差之代,令該曹口傳差出,何如?答曰,允。
兵曹口傳政事,以綾安君槇·李益炡·趙雲逵爲副摠管。
李景祜,以禮曹言啓曰,皇朝官軍位版宣武祠配享吉日,卽令日官推擇,則今六月十一日辰時爲吉云。以此日時擧行,宣武祠先告事由祭,同日曉頭設行,奉位板,只設祭於官軍位版,而床卓排設等事,令繕工監別定監役官,看檢擧行事,分付,何如?答曰,允。
李景祜,以禮曹言啓曰,禮文內,若陵所遙遠經宿處,則動駕前二日,遣大臣告宗廟事載錄,而今此明陵親幸,只隔一宵,動駕經宿,告宗廟祭,今日受香,明日曉頭設行之意,敢啓。答曰,知道。
洪麟漢,以兵曹言啓曰,今此陵幸時,右邊捕盜大將吳,以訓鍊都監中軍,領軍隨駕矣。依前例限回鑾間,左邊捕盜大將具善復,姑令兼察,何如?答曰,允。
洪麟漢,因兵曹草記啓曰,今此陵幸時,右邊捕盜大將吳,以訓鍊都監中軍,領軍隨駕,依前例回鑾間左邊捕盜大將具善復,姑令兼察事,命下矣。左邊捕盜大將具善復,卽爲牌招,以爲聽傳敎之地,何如?答曰,允。
安,以兵曹言啓曰,今此動駕時,闕內入直訓鍊都監局別將·把摠·哨官·內三廳將·守門將·建陽門禁衛營哨官,例以中日受點替直,而今番則擧動與中日相値,番單子例不得入啓,依舊例,以初六日入直人員,十一日至入直,仍爲侍衛,禁軍不可不點擇以行矣。各番禁軍中,新受馬及病蹇不能致遠之類,今初六日推移替直,監軍巡將,亦前例,初六日受點人員,初八日至,竝爲仍察,何如?答曰,允。
洪麟漢,以兵曹言啓曰,今此明陵幸行時,陵所周圍結陣處設布帳,令禁衛營·御營廳次知擧行事,分付,何如?答曰,允。
洪麟漢,以兵曹言啓曰,經宿陵幸時,留都營循例狀啓,則付撥以送,如有時急狀啓,則別定京驛馬以送事,曾已定奪矣,今亦依此擧行,何如?答曰,允。
洪麟漢,以兵曹言啓曰,今年三月明陵幸行時,摠戎使率訓局餘軍留都矣。今番陵幸時,亦依此擧行之意,節目中磨鍊,何如?答曰,允。
安,以訓鍊都監言啓曰,今此明陵幸行時,建陽門西營兩處入直禁衛軍兵及東營入直御營軍兵,依前例,令訓局餘軍,前期替代,還宮後,還入直事,自兵曹節目入啓矣。建陽門軍一百名,哨官沈洸,西營軍四十名,哨官李光紹,東營軍五十名,哨官金德重率領,與禁御兩營軍兵替代入直,而還宮後,還爲替直之意,敢啓。答曰,知道。
安,以訓鍊都監言啓曰,今此明陵幸行時,都監軍兵隨駕之外,外處各營,亦有入直軍兵,依前例,局別將一員,別爲入直於北營,使之摠察,以重宿衛之意,敢啓。答曰,知道。
洪麟漢,以禁衛營言啓曰,今此明陵幸行時,本營騎士及五哨軍兵隨駕矣。本營則千摠南瑞五,把摠尹勉亨,哨官尹弼成,敎鍊官徐益昌,騎士二十五人,工匠牙兵三十名,露梁牙兵十五名,率領入直,火藥庫則哨官李慶瑞,別破陣十三名,率領入直,南別營則哨官朴性源,別騎衛三人,露梁牙兵十名,率領入直,城外屛門把守,則別騎衛二十人,軍則別破陣二十名,標下軍四十名,亦爲分排定送之意,敢啓。答曰,知道。
洪麟漢,以禁衛營言啓曰,今六月初七日明陵擧動時,建陽門入直軍一百名,西營入直軍四十名,以訓鍊都監砲手前期替把事,自兵曹節目入啓矣。初六日與訓鍊都監砲手,依例替把,而還宮後,以本營軍兵,還入直之意,敢啓。答曰,知道。
安,以御營廳言啓曰,今此陵幸時,東營入直步軍,以訓局餘軍替代事,自兵曹節目入啓矣。東營入直步軍,與訓局餘軍替代,而還宮後,還爲替直之意,敢啓。答曰,知道。
安,以扈衛廳別將,以留都大臣領中樞府事意啓曰,明日大駕擧動後,都城各門,向曛而閉,啓東時開門事,已自兵曹啓下矣。城門開閉,旣已趁早,則巡邏發巡,亦當差早,待南山擧烽火,卽爲發巡,還宮後停止,宜令漢城府知委各部,使閭巷之人,預知此意,亦爲分付留都軍門,何如?答曰,允。
安,以扈衛廳別將,以留〈都〉大臣領中樞府事意啓曰,臣承命留都,一依啓下事目,率領扈衛三廳軍官軍士,今日戌時,結陣於金虎門·曜金門外,至大報壇前路,排列扈衛之意,敢啓。答曰,知道。
安,以守禦廳言啓曰,今此明陵幸行時,守禦廳諸色標下軍,量宜作隊,將官領率留待入直事,自兵曹節目入啓矣。本廳兼中軍柳世復,別破陣及標下餘軍,量宜作隊,領率將校及作隊軍兵,今初六日爲始,依例留營入直之意,敢啓。答曰,知道。
洪麟漢,以內乘,以一二提調意啓曰,今此明陵幸行時,內乘二員,當隨駕矣。假內乘一員,令該曹口傳差出,使之入直,而還宮後,依例減下,何如?答曰,知道。
兵曹口傳政事,以閔惠洙爲假內乘。
左議政李箚曰,伏以,臣卽伏見傳敎下者,有明日明陵動駕之命矣。當此炎熱蒸鬱之時,大朝殿下屢次勞動於親禱矣。而引對臣僚,咨訪民國,未嘗有一日之休息,又有此忌辰日親享幸行之敎,下忱憂慮,曷罄狀言。顧臣所帶本兼,義當竭蹶奔走於陪扈問候之列,而濱死危喘,末由起動,未免曠廢,揆以邦憲,辜犯已大。今若不罪臣,則朝綱無以振,國體無得尊,臣分亦無由立矣。病裏兢惶,莫省所措,玆敢疾聲仰籲,伏乞罷削臣職名,重勘其罪,仍卽變通內局之任,以爲備員隨駕,無使朝體虧闕焉。取進止。答曰,覽書具悉卿懇。卿之所患,尙今未瘳,心用慮念。以卿之疾未參,其何所傷,卿須安心勿辭,亦勿引咎善攝焉。仍令曰,遣史官往諭。
庚辰六月初六日辰時,上御養志堂。承旨入侍時,同副承旨李廷喆,假注書李奎德,記事官李在簡·鄭彦暹,以次進伏訖。上曰,噫,予於二十一歲十月忌辰日,求差獻官,昨年三月,今年三月忌辰日,親祭園陵,明年八月忌辰日,欲行親祭,而惟於此月八日,則辛丑練日,壬寅祥日,或陪祭,或亞獻于孝昭殿,故于今四十年,一不拜謁於陵,此豈孝乎?況今明年三月八日,皆行親祭,惟於是月,命官攝行,此予之不孝也。明當詣明陵,親行忌辰祭,祭文當親製,往來皆以晨朝,則於軍兵,其將免晩陽,京外亦無植炬之弊。今日躬拜涕奏于殿,動駕時當先拜于殿而行,乘輿當於萬安門外,乘馬當於進善門,路由敦化門,回駕亦依此例。入拜于殿,三嚴寅初初刻,侍衛·守官·留院仍。予則當淺淡戎服,承史百官,皆只佩劍,堂下服色,勿論侍衛隨駕皆靑戎服,前陪各五雙,夾輦只百名,而皆令替運,馬軍三哨,步軍九哨,禁軍三番隨駕,御營留都,留都大臣,領相爲之。陵所植炬,治道之役,以儲置米會減差員,只都差員地方官,而道路橋梁差員,令地方官兼之,傳語差員兼夫馬差員,斥堠伏兵,以近畿將校,比前減半以差,水刺間·晝停所,勿爲待令,只陵所擧行,而除氷丁,凡諸等物,問于水刺間從略,只不可不爲之者擧行。太僕馬草與軍兵馬草,令該寺·該營運去。政院以下,百官假家,務從省約,有軍幕衙門,勿設假家,宮城與闕門開閉與仍開,一依三月例爲之。三日軍號,今日啓下守宮省記外,大小省記,行在處入之,展謁奉審,先行本陵,次翼陵,次敬陵展謁,而順懷墓春行,今番置之,昌陵·弘陵,只行攝祭,元良祗迎隨駕,置之。噫,昔漢明夢見太后,卽日拜陵,況四十年之來,卅載臨御之間,于今初拜園陵於忌辰日乎?雖然,當此憫旱之時,宜體昔年恤軍民。凡事不拘常例,皆節約,若是下敎之後,其若有一毫徵民侵民之事,則回駕時,當於弘濟院,道路摘奸,兵曹郞廳,道路兼司僕畿伯與地方官,當施軍律,以謝陟降。內而水刺間,外而各司下人,若有操縱濫徵侵民之事,則其下人,分付訓將,回駕後,卽於沙場,決棍百度,當該官員,勿論上司·三司,當施十年禁錮之律,一以伸追慕莫逮之意,一以除元元受困之弊。噫,幾聞昨日便殿庭中之事,予雖衰耗,不踐其言,決不爲矣。以此嚴飭問安官·春坊講官,各一次爲之,各殿宮中官問安,只一次擧行,而宮官·講官,一依城內動駕例,乘京驛馬而除聲,中官以馬牌擧行,隨駕中官,竝與寶差備,夾侍寶劍只八人,司謁一人,書房色一人,兼宮房司鑰·排設司鑰二人,替運隨駕,今番勿爲分定外驛,只令太僕與兵曹擧行馬單子,指揮以下,依此擧行。晝停所三吹,依三月例,以砲擧行。出傳敎他承旨入侍。上曰,爲人君申飭之處,當申飭,可取之處,宜可取。今日同副承旨擧措,誠由乎新到生疎之致,而所重之事,不敢泯默,雖已處分,此人三兄弟,皆以近侍見之,意或過善。頃者文臣殿講時,今日入侍時,其文其心,俱可取,飭已行,動駕在明,今聞參知再度受由云,許遞,其代前承旨李廷喆除授,李廷喆出來,左承旨鄭尙淳入侍。上曰,曾已下敎,承旨新到,未聞固然,祭文呼寫之際,莫重之字,徑先下筆,重其事之道,不可無飭。當該承旨遞差,其代參議沈鏽除授,牌招察任,仍爲守宮。出傳敎上曰,秋曹將有擧行之事,此時此任宜擇,參議有闕,代行副司直李重祜除授,牌招察任。出傳敎上親製明陵祭文,又製翼陵祭文,而翼陵遣大臣攝行事,命下。
上曰,若有寸分傷禾穀之事,當該守令兼司僕,以軍律施行。
上曰,明日謁陵時,注書以實官隨駕事,分付。臨退時,鄭尙淳起而進曰,聖孝之不匱,臣民孰不欽仰,而方此庚炎,勞動聖駕,恐有玉體之虧,小臣之慮,於此切矣。上曰,予意已決,奈何?諸臣以此退出。
上在明陵齋室。常參以代理停,經筵停。
肅宗大王忌辰。
大駕晝停入幕次後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大駕入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房·朝廷二品以上·六曹長官問安。答曰,知道。
明陵·翼陵·敬陵奉審入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
以承傳色,口傳下敎曰,郊外擧動,雖守宮,當爲戎服,而至今全然自在,府郞廳中官記過,中官金德禧,時刻稽滯,一體記過。
以承傳色,口傳下敎曰,進排官皆已待令,而祭物亦爲精備與否,卽爲奉審,敬陵字內,竝爲摘奸。
傳于安曰,軍兵饋粥事,分付三軍門,挾輦前排,亦爲饋粥事,分付訓鍊都監。
上詣明陵齋宿。
沈鏽達曰,大司憲尹鳳五,執義金元行,掌令朴海潤在外,一員未差,持平李世孝呈辭,一員未差,今日以監察茶時之意,敢達。令曰,知道。
又達曰,守宮從事官來言,闕內各處入直軍兵等晝巡檢云矣,敢達。令曰,知道。
又達曰,守宮從事官來言,闕內各處入直軍兵夜巡檢云矣,敢達。令曰,知道。
又達曰,兵曹郞廳來言,闕內各處入直軍士夜巡檢云矣,敢達。令曰,知道。
又達曰,都摠府郞廳來言,闕內各處入直軍兵夜巡檢云矣,敢達。令曰,知道。
以同副承旨李福源牌不進罷職令旨,令于沈鏽曰,推考徽旨捧入。
庚辰六月初七日辰時,上幸明陵擧動入侍時。都承旨李景祜,左承旨尹東暹,右承旨李裕身,左副承旨安,右副承旨洪麟漢,記事官任希孝·李性遂·尹師國·李在簡,以次隨駕。上具戎服,以步輦出仁和門,詣眞殿展拜後,復以步輦出仁政門,乘駕轎出敦化門。下敎曰,大臣班行後,有帽帶者,必是錄事也。戎服之日,何敢爲帽帶?回駕後,令都監決棍,可矣。上曰,七次祈雨祭,先農壇,遣大臣設行,諸執事另擇事,分付。出傳敎摠府守宮,判中樞府事李益炡爲之事及別雲劍綾安君代,元望中朴相德爲之,仍爲隨駕事,駕前下敎。大駕入晝停所,下敎曰,中官吳命來越捧一等,隨駕承傳色二人越捧三等,內班院房直,回鑾後,令訓局決棍。出駕前下敎上出幕次,下敎曰,三吹後,外辦不卽擧行通禮院書員,令兵曹決棍五度,可矣。大駕至陵所,上入齋室,具淺淡服,以步輦詣明陵,行望拜禮,仍上陵上奉審後,詣碑閣·丁字閣,竝爲奉審,仍御步輦,詣翼陵,亦行望拜禮,仍奉審陵上及碑閣·丁字閣,又以步輦詣敬陵,行望拜禮,奉審陵上及丁字閣·碑閣,仍御步輦,還入明陵齋室。下敎曰,有不謹擧行事,當該通禮,汰去,可矣。諸臣退出。
庚辰六月初七日四更一點,上詣明陵。親祭入侍時,都承旨李景祜,左承旨尹東暹,右承旨李裕身,左副承旨安,右副承旨洪麟漢,記事官任希孝·李性遂·尹師國·李在簡,以次入侍。上具淺淡服,詣明陵,行初獻禮。右議政閔百祥爲亞獻官,宗臣海春君爲終獻官。上詣望燎位,望燎後,仍詣幕次,下敎曰,撤饌後,當回還矣。小間,仍行辭陵禮,復御步輦,藥房提調洪啓禧煎理中建功湯奉進。上曰,此日豈可進藥?啓禧曰,連日勞動,達夜將事,不知不覺中,聖體必有損傷矣,如此而又不〈爲〉進藥,則豈不悶迫?上曰,予之今日參祀,實是料外,情禮雖小伸,豈有進藥之意?東暹曰,聖體必有損傷,何不顧見也?右議政閔百祥進曰,達夜將事之餘,聖候必有損矣,此時不可不進藥。上曰,予當望陵少服矣。上仍降轝,望陵所進御,仍以步輦,還入齋室。卯初三刻,上曰,諸司豫備。上具戎服乘馬,出明陵洞口,下敎曰,二儒臣禁推外,其他記過及決棍·禁推·汰去·越捧等事,一竝分揀,都承旨馳進昌陵·弘陵,奉審後,來待于晝停所。出駕前下敎大駕入晝停所,下敎曰,小次咫尺之地,喧譁特甚,禁喧郞廳,拿處可也。上曰,御史入侍。嚴璘進伏曰,各邑進排,全出於自備,故民弊則無有矣。上曰,然乎?上曰,奉審承旨入侍。李景祜進伏曰,兩陵陵上,具無事入直,則一員各爲入直,其他祭器,亦無頉矣。上曰,諸司預備。上乘駕轎時,下敎曰,薛里內官越捧三等,承傳色及當該信箭差備中官,竝從重推考。大駕至慕華館,下敎曰,北岸所立碑,是何如碑也?判尹想應知之,問啓可矣。洪啓禧進曰,此天將楊經理之碑,而故相臣李廷龜所撰者也。上仍命駕進碑閣前,臨覽碑文,仍爲還宮,由崇禮門入敦化門。命宣傳官,下敎曰,入明政門後,汝以信箭往各營,卽爲解嚴事,分付。上復御步輦,還入萬安門,諸臣退出。
上在昌德宮。常參以代理停,經筵停。
肅宗大王忌辰齋戒。
政院·玉堂·藥房·朝廷二品以上·六曹堂上口傳問安。答曰,知道。
親祭罷後,政院·玉堂·藥房口傳問安。答曰,知道。
朝廷二品以上·六曹堂上口傳問安。答曰,知道。
晝停入幕次後,政院·玉堂·藥房口傳問安。答曰,知道。
還宮後,政院·玉堂·藥房·朝廷二品以上·六曹堂上口傳問安。答曰,知道。
中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
中宮殿,藥房口傳問安。答曰,知道。
中宮殿,朝廷二品以上·六曹堂上口傳問安。答曰,知道。
沈鏽達曰,大司憲尹鳳五,執義金元行,掌令朴海潤在外,一員未差,持平李世孝呈辭,一員未差,今日以監察茶時之意,敢達。令曰,知道。又達曰,明日常參,睿候方在調攝中,頉稟。令曰,知道。
傳曰,禮房承旨入侍。
傳曰,軍兵好在與否問啓。
傳于安曰,今日時刻差緩,軍兵朝飯於此處,糧米如已出去則置之。
傳于李景祜曰,自黔巖晝停,至京營橋捧上言。
傳于沈鏽曰,中官徽旨,有下敎事,姑待之。又傳曰,留院承旨進往先農壇,諸執事摘奸,而位版只二位奉審後,致精奉安事,申飭以來。
傳于尹東暹曰,戶判明日食後,使之入來。
安,以兵曹言啓曰,隨駕禁軍及駕後別抄與標下軍兵等,依傳敎,饋粥之意,敢啓。答曰,知道。
安,以訓鍊都監言啓曰,依傳敎,隨駕將校軍兵及挾輦前排,設粥分饋之意,敢啓。答曰,知道。
安,以禁衛營言啓曰,依傳敎,本營隨駕軍兵等處,設粥以饋之意,敢啓。答曰,知道。
沈鏽,以闕內無事爲白乎旀,兵曹今六月初七日一二所巡將,各更各度行巡無事,烽燧單子各一度,監封上送爲白臥乎事是良爾,詮次善啓向敎是事。
上在昌德宮。常參以代理停,只晝講。
大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。大殿,朝廷二品以上·六曹堂上單子問安。答曰,知道。中宮殿,藥房口傳問安。答曰,知道。
李景祜達曰,明日常參,睿候方在調攝中,頉稟。令曰,知道。又達曰,大司憲尹鳳五,執義金元行,掌令朴海潤在外,一員,持平一員未差,李世孝牌不進,今日以監察茶時之意,敢達。令曰,知道。
藥房提調臣洪啓禧,副提調臣李景祜啓曰,伏未審夜來,聖體調攝,若何?將事先陵,情禮具伸,而冒炎勞動,不瑕有損,寢睡·水刺之節,亦何如?今日雖非日次,而臣等久未入診,卽與諸御醫入侍,詳察聖候,恐爲得宜,臣等不勝區區伏慮,敢問安,竝此仰稟。答曰,知道。噫,四十年間,初行忌辰祭,小伸微忱,而追憶庚子,心焉欲墜,氣則一樣,下敎日入侍,宜矣。
安,以都摠府言達曰,副摠管趙明鼎,以刑曹參判,今日本曹坐起,晝仕出去,而逐日赴坐,煩達未安,入番間,依例除草記往來之意,敢達。令曰,依。
沈鏽達曰,憲府連日監察茶時,諫院許久闕達,俱涉未安,除在外外,持平李世孝,正言任珹,竝卽牌招,何如?令曰,依。
安,以弘文館言啓曰,副校理鄭晩淳,修撰金應淳,祭官進參後,謂有情勢,不爲行公,竝卽牌招察任,何如?答曰,允。
傳于李裕身曰,中旬晝講,今日爲之,時刻依前擧行。
傳于安曰,晝講後中旬次對,當爲之,單子置之,六曹堂上中,兼帶備堂及惠廳兼帶堂上,有司堂上入侍。
安啓曰,大臣·備局堂上,依下敎來待矣。刑曹判書趙雲逵,參判趙明鼎,參議李重祜,持罪人申思忠供辭,依下敎來待矣。
尹東暹啓曰,戶曹判書洪鳳漢,依下敎來待矣。
尹東暹達曰,今日次對爲之事,命下矣。兩司當爲進參,持平李世孝,正言任珹,旣已出牌,大司諫沈墢,卽爲牌招,以爲推移入侍之地,何如?令曰,依。
李裕身,以大司諫沈墢,正言任珹,持平李世孝牌不進罷職令旨,令于李裕身曰,竝推考徽旨捧入。
安,以備邊司言啓曰,西北別付料軍官復設節目,講定書入之意,敢啓。答曰,知道。
安,以刑曹〈言〉啓曰,今番幸行時,傳敎罪人決杖放送事,命下矣。同罪人朴壽宅·朴重才等,各決杖五十度,放送之意,敢啓。答曰,知道。
安,以訓鍊都監言啓曰,今番陵幸時,御前前排軍等處,依傳敎施賞之意,敢啓。答曰,知道。
李景祜,以宗簿寺官員,以提調意達曰,今此明陵幸行時,宗臣安恩君,鶴林君焴,安昌君燝,每品啓下之後,偃然在家,不爲隨駕,事之駭然,莫此爲甚。安恩君,鶴林君焴,安昌君燝,竝罷職,以懲日後,何如?令曰,依。
開城府留守南泰齊上書曰,伏以,臣冒膺居留之任,歲已周矣。坐飽厚廩,無一猷爲,惟以苟逭罪戾爲幸,尋常愧惕,若隕淵谷,迺者特超資秩之命,忽下於千萬意象之外,臣誠惝怳震越,歷屢日而不自定也。臣本無才蔑識,倥倥一庸人耳。幸際明時,過蒙殊遇,前後敭歷,莫非臣夢寐之所敢期者,竊自點檢臣本末,以寒素之門,而猥占華膴之仕,以孤畸之跡,而每偪睢盱之塗,以迂拙之姿,而濫受任使之重,恩造愈隆,而報效全蔑,榮祿有加,而稱塞無路。臣嘗中夜起坐,撫躬若驚,怵焉以滿溢爲戒,而豈意復有此不近似不敢當之誤恩也?噫,班視八座,是何等爵秩?上之所授,必待其人,則其難其愼,自昔然矣,而下之膺是擢者,苟非望實俱隆,蔚爲世需,則其累宸簡而玷名器,又何如也?臣無似,驟叨至此,不惟冥升之災,萃臣一身,其大有舛於聖朝棕核之政,夫豈細故也哉?臣自承新命,量才揆分,以榮爲懼,循墻二字,在臣猶歇後語耳。玆敢略暴肝膈之懇,仰瀆离明之下。伏乞睿照,俯賜諒察,亟收臣新授資級,以重官方,以安微分,不勝幸甚。臣無任屛營祈懇之至,謹昧死以聞。答曰,覽書具悉。今玆陞資,聖意攸在,卿勿過辭,從速察任。
吏曹判書韓翼謩上書曰,伏以,臣脆疾貞病,本不在完健之類,再昨扈駕園陵,重感毒暑,膈間痞塞,腹部絞痛,實有頃刻難支之形,陪祭禮畢,言于大臣,徑還私次,急灌藥物,多般醫治,幸得少定其急勢,委頓床褥,宛轉叫苦,人事都絶。此際大朝殿下,有六曹堂上中兼帶備堂入侍之下敎,臣方忝長銓,且兼籌司,固當不俟駕屨,竭蹶趨承,顧此症形,萬無自力蠢動之望,病裏惶隕,尤增死罪。向日大僚,以使號做錯,至請重推,當該銓官,當日參政者,臣實其人,則不可以已經薄勘,晏然仍冒,而疾痛之呼,亦不敢拖長。伏乞离明,亟遞臣職名,重勘臣罪負,以昭法紀,以安賤分,千萬幸甚。臣無任屛營祈懇之至,謹昧死以聞。答曰,覽書具悉。一時做錯,其何過嫌?卿勿過辭,調理行公。
庚辰六月初九日午時,上御熙政堂。晝講入侍時,同知事黃景源,特進官南泰耆,參贊官李裕身,侍講官徐命天,檢討官元義孫,記事官李性遂·尹師國·李在簡,武臣南瑞五,以次進伏。上讀前受音,自第二章仲尼曰君子中庸小人及中庸,至第五章,子曰道其不行矣。夫命天讀今受音,自第六章,子曰舜其大知也至,子曰回之爲人也。命天諱回字讀某。上曰,過矣。有壓尊處,孔子言下,則似當讀如字,如何也?景源曰,似然矣。命天讀訖,上又讀新受音。命天曰,回鑾之後,中旬次對,卽爲進定,講筵又爲先行,臣實欽仰舜好問而好察邇言,此舜之所以爲中庸之道者也。殿下暮年開講,罔倦于勤,此實好問之道也。好問好察,擇乎中庸,則亦如大舜矣。上曰,中庸·大學累次講矣,亦無效,可悶。義孫曰,中庸,以大舜·顔淵·子路事,分言智仁勇,而惟大舜用其中於民,此列聖朝傳受心法,而殿下之所以服膺處也,臣伏望益加聖念矣。上曰,所奏,是矣。景源曰,舜好問好察,故用中於民,中庸之道,無過不及之謂也。殿下欲法大舜,必體好問好察之道,無一過不及之事,則亦至於舜矣。上曰,予何敢望舜,而讀書亦不見,益可歉矣。景源曰,殿下悶旱,累次祈雨,必爲親臨,無千古帝王如殿下矣,春秋之時,勤勞於民事,誰有如殿下也?臣實欽仰,而至於筋力之過用,臣等亦不勝憂慮,凡事有過,則亦非中庸之道也。上曰,然矣。義孫曰,慶恩府院君文集,方開刊於江原監營云,使之印上,置之本院,似好矣。上曰,睡谷有文集乎?義孫曰,有之。而以物力之不足,尙未印出矣,關東伯方今始開刊矣。上曰,金孝大不先他,而先爲此是矣,開刊後,使之印上,置之本院,一件則內入,可矣,李裕身曰,明陵懸板,今已模刻矣。臣當往揭矣,懸於何壁乎?上曰,懸於右壁中間,可矣。上曰,大臣·備局堂上引見。秋曹堂上·戶判同爲入侍,諸臣退出。
庚辰六月初九日未時,上御熙政堂。大臣·備局堂上引見入侍時,右議政閔百祥,戶曹判書洪鳳漢,兵曹判書李昌壽,禮曹判書沈星鎭,刑曹判書趙雲逵,刑曹參判趙明鼎,禮曹參判金相福,行司直朴相德,左副承旨安,副應敎徐命天,記事官李性遂,事變假注書黃樸,記事官尹師國·李在簡,以次進伏。閔百祥曰,孝思無窮,如此熱陽,陞降陵上,聖體,若何?上曰,今番參忌辰祭,豈是所料之事?情禮則少伸矣。歸後自謂必臥,今不然,筋力如常,國家必有可爲之事矣。百祥曰,臣等於紅箭門外,瞻望聖體之勤勞,孰不爲焦迫哉?寢睡·水刺,則亦何如?上曰,穩睡而食,亦稍勝,國家有可爲之事,然後如此矣。百祥曰,脚部痰氣加減,亦何如?上曰,不妨於行步,而但久坐則屈伸之際,節間甚痛矣。百祥曰,甚悶矣。湯劑,藥院提調,以至誠奏之,其後連進御乎?上曰,昨日何可進藥?雖茶飮,進之則亦非爲子之道也,而初料憊困,今不然,予亦惡其不然而不飮矣。百祥曰,不知不覺之中,旣無損傷之道乎?湯劑與茶飮,連爲進御,臣切望矣。右相仍爲三殿問安後,上曰,朝雨亦能入地否?百祥曰,然矣。上曰,初伏已過,亦食一歲六七次初雨後,更入三角山乎?鳳漢曰,然矣。再次回還後,當而蜥蜴鞭龍矣。上曰,鞭龍事涉慢神,故已爲永廢矣。百祥曰,江原道遠水之邑,大同皆爲作布上納,而平康獨不然,故道臣有狀請,戶判·領相之意,皆以爲可施之事云,依狀請施之,何如?上曰,依爲之。百祥曰,濟州三邑牟麥,酷被災害,尤甚面牟還,待秋成捧納事,有狀請矣。前者如此之時,亦多許施,依狀請施之,何如?上曰,依爲之。出擧條上曰,比苞,頃者問於沈鏽,而未及問於宰臣,宰臣之意,如何?趙明鼎曰,書狀爲此,落後於栅門外,留三四日,而無一毫所益之事,亦不無奸僞之弊,故舌官輩亦笑之,且書狀以行臺,計其卜駄,論其價直,亦涉如何矣?鳳漢曰,比苞初意則不然,而近來則便同文具,然若嚴飭則豈無所益乎?百祥曰,臣承命前爲比苞矣,若依節目爲之則果好矣,而近者不如節目,故反爲無益矣。百祥曰,臣有所懷,惶恐敢奏。今番陵行,實爲可貴之事,而何臣孰不欽仰哉?彼承宣·玉堂,亦有何心哉?但恐玉體之損傷,有此請對之事,至有嚴敎,臣切望其還收焉。上曰,是則不然。今年三月,旣參祭祀,明年八月,又當往參忌祀,而今年六月,若不參祭,則四十年來,一未參於忌祀,故無睡之時,忽然思之,以往參之意,先奏于眞殿,此乃當爲之事,而以爲不可,豈不非哉?諸臣之有沓沓之意,則是矣,已奏於陵所,而若無沓沓意,亦非臣道也。大臣藥院,請之可也。至於承旨受而書之,出而頒布之後,又畏人觀瞻而求對,非矣。承旨容或可恕,而至於儒臣,乃是引經據義之職,文具自有用處,何可用之於此等處乎?近來玉堂,以不請對爲歉,然日昨御題,腐儒改以俗儒,俗之一字,眞實題也。近者專畏外間之言,可爲之事,專事喑啞,如此之臣,亦何用乎?百祥曰,臣等亦惶悚矣。臣等亦爲求對而入來矣。見傳敎後,領相獨以留都事求對矣。上曰,口奏之後,決不聽之事,欲爲求對,是乃畏人言也,實爲庸俗也。以文字言之,故庸俗云,而其實直爲庸劣也。百祥曰,政院·玉堂,宜無異同矣。上曰,問安則共爲之,而不當爲之事,何可同爲耶?李商芝,固不足道,鄭光漢則非矣。頃者儒臣,使之讀書囹圄中,已以限今朔不放之意,奏于陵所矣。上曰,頃者因宰臣所奏,始聞芙蓉香之價矣。近來浮費,推此可知,欲爲釐正,而召戶判矣。靈城則正例後,三年不貸惠廳米矣。鳳漢曰,若使新舊宮免稅條,皆出三手糧,則庶可收拾,而此在殿下處分矣。上曰,予當許之。仍命書傳敎曰,度支經費,可謂無謂,而惠廳庚午以前,露積者多,意謂決不大縮,近因憫旱,聞宰臣所奏,問于該堂,可謂寒心。雖無今旱,不可不更張,三手糧,爲輦下軍而設也,與田大同有異,亦奚異於結錢乎?自毓祥宮至四宮,新舊宮家,與京外各樣免稅中,所謂三手糧條,勿爲免稅,各司元貢釐正,一依戶判商量擧行。大抵此事,昔年以先正所奏,裁減吉更價而然也。以芙蓉香一條言之,昔之吉更價之費,至於近千石,今之芙蓉價之費,至於二千兩,其所孟浪尾閭,擧一而三隅反也,知者先減。此後動駕時,輿輦所用及法殿殿座與三講三對外,其他諸臣入侍時,一例減之。元材中齋殿幕次芙蓉香進排者,白檀香亦爲除之,以此推之,從中消融者,想必夥然,令戶判詳考,類此者奏減。噫,三手糧則自至重處,予不惜焉。至於濫費,便殿之用,其亦減除,況抑其次者乎?嗟,有司之臣,體此意擧行,而戶曹自戶曹,惠廳自惠廳,度支不足,則雖貸用於惠廳,此不常有之事,而度支每以不報,近年惠廳三萬石,度支三萬兩,逐年換用之定式,其名不正,自今除之,度支其可繼用,則不足道也。若有稟定取用之事,則其所代送,一依此例爲之事,分付,而今番下敎等事,皆令度支成節目,登對以稟後擧行。上曰,戶曹之貸惠廳米,自何時定式乎?百祥曰,領府事爲相,申左相爲惠堂時,以戶曹送三萬兩于惠廳,貸來三萬石,爲定式矣。上曰,前者庭試時,慈聖欲爲觀光,闕內燃燭,不過一雙,而戶曹內入之數,殆至萬雙,誠無狀矣。上曰,今日次對後,怨卿者多。上曰,頃者冒錄事,卿與領相,意見不同矣。百祥曰,然矣。上曰,不先不後,欲依癸亥例爲之者,宜有民怨矣。百祥曰,都下之民,不可如此,京中亦有一疋之役,豈無生㤼騷擾之端乎?鳳漢曰,講筵次對,事體至重,豈可盡減?且一國之內,皆藉內局得用,亦不可全然減之矣。鳳漢曰,提調洪啓禧以爲,芙蓉香官封,使提調出納,似好云云矣。上曰,又欲食辱於掌務官也。鳳漢曰,算員事,亦有可奏者矣。古則擇人甚重,今則只許其族之入,而雖金履亨之子,非其族則不入,故取人之路甚窄,不成貌樣之人,甚多入參,此亦爲節目,何如?百祥曰,其弊實可痛,而若廣取而堂上又用行下,則其弊反甚於前矣。上曰,然矣。鳳漢曰,廣取則事勢實然,渠輩十六派皆算員,然後始爲許入。臣則以爲,以十二派爲定,則稍廣其取人之道云矣。上曰,勿使玉堂·翰林知之,恐用此法也。李昌壽曰,禁旅事,有可奏者矣。近來都試之法,廢之久矣。弓馬身手,不可不擇,而或稱先賢後裔,功臣子孫,除取才入之,雖先賢之裔,亦不當於弓馬之才,而況其所裔,不可知乎?以此之故,納馬取才之人,或過十年二十年,而不得口傳,豈不可矜哉?上曰,當嚴飭矣。仍命書傳敎曰,今聞兵判所奏,其涉寒心。噫,七百禁旅設置,聖意非偶,而近來解弛莫甚。頃者因故靈城君所奏,有所釐正,今聞大臣騎判所奏,所謂先賢功臣之後,除取才除納馬,已涉駭然,而龍虎將之受囑,苟差心肚,若思昔年設置之聖意,則焉敢若是?此後龍虎將外任外,勿爲數遞,其復若此者,令兵曹草記,重勘龍虎將循私,則坐地雖可合,其何擬將望?此等之人,若至將任,豈曰有籌司?噫,身居九重,莫知世事。頃者聞請囑捉虎,人心猶慨歎,爲士夫,於莫重親兵,豈爲此乎?聞來尤不覺寒心,以此觀之,奚徒龍虎將之過也?雖然,其本將也,若不受囑,囑可自無,不飭而何?以此嚴飭。上曰,吳彦儒·李成中,可惜矣。百祥曰,然矣。李成中,用處甚多矣。鳳漢曰,聰明才藝,無過於此人矣。昌壽曰,有向國之情矣。上曰,李宗白,則昨冬判爲異人,故予訝之,果不久矣。鳳漢曰,然矣。上曰,漢學敎授,予當一次試講矣。金相福尙知漢語乎?相福曰,今已忘矣。上曰,捉虎事,趙榮進奏之,故果爲申飭,趙榮進善矣。鳳漢曰,今則一切無之矣。李昌壽曰,勅行時,灣府陪持軍官之持來牌文者,或因特敎,或因上言,皆蒙加資之典矣。陪持金采西·白慶裕,俱以昨今年勅牌持來之人,請蒙恩典,援例號籲,而凡係請賞上言,纔有嚴禁之特敎,故不敢循例覆奏矣。上曰,一體許施,此後亦勿拔,可矣。沈星鎭曰,官軍位配享,當於第三間爲之,而楊經理·邢軍門,何以爲第次乎?昌壽曰,臣有所懷,敢奏矣。官軍位版,雖是皇朝造送,便是無祀之鬼,終不合於配享矣。上曰,諸臣之意,何如?皆曰,然矣,上命書傳敎曰,官軍位建祠,一依最初下敎擧行,祭文亦以初祭文擧行,神室告由,置之。上曰,靈城子久榮來直云,使之召來。久榮入侍。上曰,汝父爲春坊時,予已使之,豈不知汝父之心乎?向來置對面質之事,尙今悔之。仍命書傳敎曰,故靈城君子朴久榮入直,故召見,追思其父,予心愴然,問其母年,已過七十云。漢文云,老者,非肉不飽,非帛不煖,況帶礪勳臣之命婦乎?令該曹衣資食物,從厚題給。百祥曰,殿下以節財用下詢,至於先減至重處,此千古聖德事也。臣從曾祖右相臣,上書以爲,財用不節,內歸於奢,肅廟優批嘉奬矣,臣亦以臣從祖之言,仰勉矣。上曰,卿言,好矣。趙雲逵曰,昨日犯蹕者以爲,渠之祖先,有壬辰節死者,有祠於聞慶地,而若干墓田,見失於官家,故欲爲上言矣。爲禁將軍士之所逐云矣。上曰,然則放之。上曰,京外殿最,雖不御正殿之前,依例擧行。上又曰,觀今日雨勢,若不周洽,八次祈雨祭,雩祀壇,遣一品重臣設行。噫,今者之旱,非民之咎,況童子乎?今番蜥蜴祈雨,置之。出傳敎諸臣退出。
上在昌德宮。常參以代理停,經筵停。
李裕身啓曰,卽者副修撰元義孫,以其親病,陳書徑出,原書纔已捧入矣。所當直捧禁推傳旨,而此與無端徑出有異,推考警責,何如?答曰,允。
沈鏽達曰,卽者持平李世孝,承牌詣臺,以日前睿批,引以爲嫌,來呈避辭,而事在多日,今難捧入之意,往復退却,則不爲傳達,旋卽出去,誠甚未安,推考警責,更卽牌招,何如?令曰,依。
李景祜達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
尹東暹達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
李景祜達曰,明日常參,睿候方在調攝中,頉稟。令曰,知道。
李景祜達曰,右承旨李裕身不爲仕進,卽爲牌招,何如?令曰,依。
沈鏽達曰,憲府連日監察茶時,諫院許久闕達,俱涉未安,兩司除在外外,持平李世孝,正言任珹,卽爲牌招,何如?令曰,依。
以正言任珹牌不進罷職令旨,令于沈鏽曰,推考徽旨捧入。
傳于沈鏽曰,趙明鼎旣聽下敎,入來編次,而今番祭文,當親製,留待,與禮房承旨,同爲入侍。
備忘記,今番隨駕內乘以下試射時,南行宣傳官李潤慶騎芻四中,駕後閑良李德潤三中四分,武藝別監申益輝鳥銃貫三中,直赴殿試。
李裕身,以講書院言啓曰,王世孫,小學畢講不遠,繼講冊子,問議於師傅·諭善,何如?答曰,允。
李裕身,以禮曹言啓曰,皇朝官軍位建祠,一依最初下敎擧行事,命下矣。依最初下敎,官軍位奉安之宇,特建於宣武祠左傍,而開基吉日爲先,卽令日官推擇,則今月二十六日之內,土旺用事,不得爲之,二十七日辰時爲吉云。以此日時擧行,而始役先告事由祭,同日曉頭設行之意,知委,何如?答曰,允。
李裕身,以禮曹言啓曰,昨日傳敎中,觀今日雨勢,若不周洽,八次祈雨祭,雩祀壇,遣一品重臣設行事,命下矣。昨日之雨,猶不周洽,依聖敎,八次祈雨祭,雩祀壇,不卜日來十二日,遣一品重臣設行之意,敢啓。答曰,允。
沈鏽,以訓鍊都監言啓曰,依傳敎,挾輦軍等鳥銃,一次三放試取,而無三中五分入格者,故別單子不得書入,其餘得中之類,從其分數,依例自本營仍卽施賞之意,敢啓。答曰,知道。
安,以兵曹言達曰,翊衛司洗馬洪駿漢,素患痰病,日漸添劇,時月之內,無望供職,呈狀乞遞,陪衛輪番之任,不可久曠,今姑改差,何如?令曰,依。
副修撰元義孫上書曰,伏以,我大朝殿下冒炎動駕,展禮園陵,回鑾萬吉,欣忭曷極?臣於直中,卽接家信,臣母素患風痰之症,自昨重添暑感,委頓床簀,食飮全廢,連試藥餌,了無分效,病中心弱,促臣歸視。臣自聞此報,方寸煎灼,按住不得,玆敢冒陳短章,徑出禁門,伏乞离明,俯賜矜察,亟許鐫遞,仍治臣擅離之罪,以昭法綱,以便救護,千萬顒祝。臣無任屛營之至,謹昧死以聞。答曰,覽書具悉,爾其勿辭,救護母病焉。
庚辰六月初十日辰時,上御熙政堂。編次人入侍時,編次人趙明鼎,右承旨李裕身,記事官李性遂·尹師國·李在簡,以次進伏。上曰,元義孫以爲,聞金孝大之言,則原州地,旱災孔慘,四野龜坼云,可悶。明鼎曰,驪·利亦大旱云矣。上曰,驪·利自昨年連爲凶年,可悶。上仍親製雩壇祭文,明鼎校正後,上命書傳敎曰,初伏旣過,霈然愈邈,冞切焦悶,初欲躬行,何命重臣?明日雩壇大臣攝行事,分付該曹。諸臣退出。
上在昌德宮。常參以代理停,經筵停。
李裕身達曰,明日常參,睿候方在調攝中,頉稟。令曰,知道。
洪麟漢達曰,大司憲尹鳳五,執義金元行,掌令朴海潤在外,一員,持平二員未差,今日以監察茶時之意,敢達。令曰,知道。
藥房提調洪啓禧,副提調李景祜啓曰,伏未審日間,聖體調攝,若何?寢睡·水刺之節,亦何如?煎入湯劑,連爲進御乎?今日係是日次,臣等與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑依前煎入,蔘橘茶五貼劑入,下敎日入侍,宜矣。
中宮殿,藥房口傳問安。答曰,知道。
傳于沈鏽曰,明朝禮判,使之入來。
傳于沈鏽曰,丹鳳門留門出送宣傳官二人,待城門馳往東西郊,高燥畓周洽與否,摘奸以來。
上在昌德宮。常參以代理停,經筵停。
以承傳色,口傳下敎曰,非親祭則油遮日似不多,設六位版,雖一位版,無霑濕之患,而奉常寺官員,其已善爲奉來,還安與否,卽爲問啓。
以承傳色,口傳下敎曰,雩祀壇獻官以下書啓,先農壇亦在三日內,一體書啓。又下敎曰,爲民志在將欲報謝,而身爲中官,觀其不讀書之學士,擧行之事杳然,事之寒心,莫此爲甚,當該掌務官,爲先越捧十等。
以承傳色,口傳下敎曰,雖曰紀綱解弛,中官尤甚,李夢良,令該府處之。
以承傳色,口傳下敎曰,政院聞爲見此備忘而便息,儒臣亦在此下敎中而尤無,可謂代學士自忸,儒臣之請對批答,不知爲答矣。
以承傳色,口傳下敎曰,藥房求對之意知之,而如此之時,酬應旣勞,且諭於政院矣。爲民悶旱焦切之時有異,建功湯,明日再煎以入。
李裕身達曰,明日常參,睿候方在調攝中,頉稟。令曰,知道。
洪麟漢達曰,大司憲尹鳳五,執義金元行,掌令朴海潤在外,一員未差,持平二員未差,今日以監察茶時之意,敢達。令曰,知道。
以修撰金應淳,副修撰鄭晩淳等牌不進罷職傳旨,傳于李裕身曰,竝只推。
傳于李裕身曰,再昨日編次人入來。
李裕身啓曰,禮曹判書沈星鎭,依下敎來待矣。傳曰,禮判·編次人及摘奸宣傳官詣閤。
傳于尹東暹曰,戶判,使之入來,太廟守僕·奉常寺守僕各一人,亦爲來待。
沈鏽啓曰,戶曹判書洪鳳漢,依下敎來待矣。傳曰,入侍。傳曰,東西郊農民,亦爲來待。
傳于李裕身曰,江水加漲,雖一尺,使之手本,禮判知此入侍。
李景祜啓曰,諸承旨有稟達事,請對矣。又啓曰,玉堂上下番有稟達事,來詣請對矣。
李裕身啓曰,藥房提調洪啓禧,副提調李景祜,有稟達事,來詣請對矣。
李裕身啓曰,禮曹判書沈星鎭有稟達事,更爲請對矣。傳曰,入侍。
李景祜啓曰,右議政閔百祥有稟達事,來詣請對矣。
傳于沈鏽曰,今日謂以得雨,凡事必多慢忽,贊謁者諸執事,使之齋宿,承旨·儒臣,亦入省記,祭報府入之。
傳于李裕身曰,中官金德禧,令該府處之矣。依薜里中官例,越捧三等。
傳于安曰,中官李夢良令該府處之,置之。
李裕身啓曰,卽者宗廟署官員來言,今日宗廟雨漏處,提調當卽奉審,而都提調金尙魯所帶衙門褒貶進,提調李鼎輔方有實病,不得擧行云。提調李鼎輔,合有變通之道,何以爲之?敢稟。答曰,改差。
李裕身因本院達辭,今日宗廟雨漏處,提調當爲奉審,而都提調金尙魯所帶衙門褒貶進去,提調李鼎輔方有實病,不得擧行,提調李鼎輔,令本院稟旨,變通改差事,依下矣。提調有闕之代,令該曹卽爲口傳差出,以爲趁卽奉審之地,何如?答曰,允。
注書李性遂病,代以任觀周爲假注書。
吏曹口傳政事,以洪鳳漢爲宗廟提調。
李裕身,以禮曹言啓曰,雩祀壇報謝祭親行時,自上逮至諸享官,例有散致齋之規,而今此雩祀壇報謝祭親行,只隔二日,散齋則勢未及擧行,自今日殿下別殿致齋,不弔喪問疾不聽樂,有司不啓刑殺文書,唯啓享事,諸享官及近侍之官應從升者,竝自今日宿於本司,致齋一日於享所,陪祭百官諸衛之屬,守衛壝門者,各於本司淸齋一宿事,知委,何如?答曰,允。
安,以兵曹言啓曰,今此雩祀壇擧動時,右邊捕盜大將吳,以都監中軍,領軍隨駕矣。限回鑾間,依例以左邊捕盜大將具善復,姑爲兼察,何如?答曰,允。
安,以兵曹言啓曰,卽接西所衛將牒報,則所屬曜金門南邊宮墻二間許,因雨頹落云。令紫門監爲先把子圍排,急速修築,而金虎門入直砲手十五名,依例除出,限修築間,守直之意,敢啓。答曰,知道。
安,以兵曹言又啓曰,卽接南所衛將牒報,則內禁淸橋水口西邊鐵門一隻,去夜雨水,漂去云。爲先令紫門監把子圍排,急速修改,而金虎門入直砲手十名除出,限修改間,各別守直之意,敢啓。答曰,知道。
以承傳色,口傳下敎曰,后稷氏以主位,親行於雩祀壇·先農壇,雖攝行云,神農氏一位,豕牲之分二,似如何?以全體用之事,分付奉常寺。
傳于安曰,訓局軍,今番隨駕者,勿爲隨駕。
傳于沈鏽曰,今已得雨,百官·軍兵,使之雨具,雖動駕相値,先農壇位版先爲奉往事,分付奉常寺。
沈鏽,以禮曹言啓曰,卽接宗廟署所報,則去夜大雨,宗廟第二室·第三室·龕室上滲漏,犯漬於龕內,仰面塗紙者如大掌,下磚石西邊階砌三間許,亦爲崩頹,永寧殿第一室第二室北邊道里上滲漏,犯流於地衣上云。臣曹與本署提調,眼同奉審後稟處,而西邊階砌石崩頹處,不可無慰安之擧,慰安祭,不卜日來十四日設行,崩頹處,待七月節後,擇日修改,何如?答曰,允。
安,以禁衛營言啓曰,因兵曹草記,本營分授崇禮門南邊體城二間·女堞一間崩頹處,令該營卽速修築,而定送軍兵,限完築間,着實把守事,允下矣。將校一員,出番鄕軍二十名定送,着實把守,以待霖雨快晴,改築之意,敢啓。答曰,知道。
安,以兵曹言又啓曰,卽接南道參軍牒報,則崇禮門南邊體城二間·女堞一間,今日平明崩頹云。令繕工監爲先把子圍排,亦令分授禁衛營,急速修築,而多定軍士,修築間把守之意,分付,何如?答曰,允。
安,以訓鍊都監言啓曰,今此雩祀壇擧動時,東營入直御營軍兵,令訓局軍兵替代,而還宮後還入直事,自兵曹節目入啓矣。東營軍五十名,哨官鄭震彦率領,與御營軍兵替代入直,還宮後,還爲替代之意,敢啓。答曰,知道。
安,以御營廳言啓曰,今此雩祀壇擧動時,本廳東營入直軍兵,以訓局餘軍替代事,自兵曹節目入啓矣。騎士仍爲入直,步軍則與訓局餘軍替代,而還宮後,還爲替直之意,敢啓。答曰,知道。
以承傳色,口傳下敎曰,雖得雨,尙在撤樂中,訓局·御營·龍虎營吹鼓手,竝除之,此處路狹,若五馬作隊,則似踐禾穀,以二路〈馬〉作隊,而若踐傷一禾穀,則中軍以下,當施軍律,以此嚴飭,謂以報謝,易致弛心,分付禁草。
備忘記,欲爲親行之壇,得雨躬自報謝,禮固當然,若猶靳霈,十次將欲代犧,爲民焦心,奚特一次?意欲更再更三,萬萬料外,顧我恤我,旣賜甘霈,自謂得霈,臥令攝行,此慢神也,忘民也。且將幾次,而今將一次,何心命官,而向於祈雨,旣不顧身,其於報謝,抑何心命攝?噫,服正氣湯時,爲民之心,其猶眷眷,況浹月焦心之餘,得此甘霈,不謝何惜乎?讀書學士,於官跟隨,予雖有聞,當然之事,何心堂堂學士,跟隨承宣乎?噫,予雖暮年三講,書自我自,此等儒臣,不欲學也,良可笑也。保護之臣,近密之人,諒我休我。噫,其若不霈,欲行報謝,焉可得也?一番報謝,比諸暮年焦心,輕重何?旣諭月臺,其若沮我,皆命攝行,望祭當拜陟降慰陟降,諸臣須量焉。
庚辰六月十二日辰時,上御明政殿月臺。禮判·編次人·摘奸宣傳官同爲入侍時,禮曹判書沈星鎭,編次人趙明鼎,左承旨尹東暹,記事官任希孝·尹師國·李在簡,宣傳官李潤慶·具秉五進伏。上曰,宣傳官先奏之,郊外雨澤,何如?李潤慶曰,臣往見東郊,則雖高燥畓,雨澤無不周洽矣。具秉五曰,臣則摘奸於西郊,而雨澤周足,民人輩或慮雨勢之不止矣。上命東西郊農民,分立於殿庭,命承旨下詢曰,夜來之雨,雖高燥畓,亦皆周洽而已,爲移秧耶?民曰,昨夜雨甚霈然,今方移秧矣。上曰,卽今移秧者,亦可成實乎?民曰,固不如早移之秧,而若退霜期,則當出一石處,可食十斗穀矣。上曰,西郊,何如?民曰,近日未移秧者,惟高燥畓,而今番之雨,可以移秧矣。上曰,新移之秧,如乳兒待哺之狀,今番之雨,可以蘇生耶?民曰,今雨之後,自當着根,此則無慮矣。趙明鼎曰,此後日勢,若雨順風調,則當與早移之秧,將無異同矣。上命召入太廟奉常寺守僕各一人。上曰,太廟有報謝之例乎?對曰,無之矣。上曰,報謝祭物,何以爲之乎?對曰,以告由祭例爲之矣。上曰,若親祭則與攝行祭物有異乎?對曰,三牲外,又有六器矣。上,下詢奉常寺守僕曰,昨日罷祭後,神室位版,已爲還安乎?對曰,然矣。上命守僕及農民退去。上曰,報謝祭,必待立秋設行者,待其西成而然乎?若至立秋,則雨雖不來,當還御正殿乎?明鼎曰,立秋後則雨澤已收,故始行報謝,而亦當御正殿矣。沈星鎭曰,報謝祭,行於立秋前,亦多有例矣。上曰,報謝祭,當行於雩壇,而農壇祈雨,旣在三日之內,當歸重於何處乎?明鼎曰,於兩壇,皆可爲之矣。上曰,旣有受香前後,雩壇當爲歸重,而農壇亦不可不報謝矣。上命承旨,書悶旱之餘倖得一霈綸音。傳曰,噫,烈陽杲杲,雲漢藐藐,古雖有之,報尺旋止,密雲風散,浹三朔以旱,誠是四十年初睹,此予所以晝夜焦悶者。況自初次,皆第二日,乍雨旋止,亦非尋常,尤切惔灼。嗚呼,悶旱之中,追慕難抑,躬謁園寢,四十年來,初行忌辰祭,而回來迫黔巖,始逢微雨,其後或灑或霽,猶有霈然之意,竊望陟降之眷佑。噫,農壇·雩壇,雖命攝行,此心憧憧,三次親祭,五次攝祭,冥應漠然之際,昨夕聞霈,寔也望外,其何以得?明神攸賜,相臣虔誠。噫,雖無其例,幾月焦悶之餘,其宜一謝,況有例班班者乎?儀曹舊例,行於立秋後,而近年以來,其皆趁行,蓋得雨報謝,遲待立秋,事神欠誠故也。噫,此壇,初欲親行,便殿庭中,已奏,而適有動駕,爲軍兵弛張之意,奏于陵寢,亦諭三軍,故不獲已命攝,心在壇所,文則親製。其文中,旣曰虔誠致潔,故不敢異於親祭,得霈之後,心自謂曰,予若得霈而弛心,此非古人之意。自祭時至曉鍾,不臥坐待,此則少伸予忱,旣賞執事,不謝其神,此輕重倒置,且昨若親行,祭文當添報謝句。噫,爲民焦灼之時,其欲代犧,望霈之餘,得此甘霈,而命官亦豈仰體昔年事神以誠之道乎?雩壇則十四日當行報謝,而祭物與儀節,一依太室親行告由祭例,旣在三日之內,先農壇,亦爲遣大臣同日報謝,而后稷氏位版,從主位壇事,亦令儀曹,擧行望祭,大室祝文,當親製,仰慰陟降,政院知悉。傳曰,旣得甘霈,祈雨祭停止。出傳敎傳曰,七次祈雨祭獻官領議政金尙魯,八次祈雨祭獻官右議政閔百祥,各熟馬一匹面給,典祀官房喆謩·朴俊源,大祝任瑎·趙,各半熟馬一匹,祝史·齋郞,各兒馬一匹,贊謁者,各上弦弓一張賜給。出傳敎傳曰,明日動駕,三嚴·道路侍衛·祗迎·隨駕·門開閉,皆依前下敎擧行,步軍六哨·禁軍二番隨駕軍號,入于元良,大小省記,入于行在,御營廳隨駕·禁衛營留陣,旣已得雨,不必步輿,而其於乘輦,非繫于苞桑之意,亦涉遽然,而方在不御正殿之中,當乘駕轎·除副轎·前排等節,亦置之。出傳敎上曰,明日擧動時,同副承旨留院。出榻敎上命承旨書報謝祭文,仍命編次人釐正訖。上曰,明日受香節目,當出儀註,禮判出去爲之,可也。星鎭退出。上曰,戶判來待耶?注書召入,可也,洪鳳漢進伏。上曰,川渠摘奸別軍職,已爲還來耶?對曰,已爲來待矣。上命召入,李義培進伏。上曰,川渠有衝傷處乎?對曰,夜雨猝至,故略有傷處矣。上曰,濬川事實,何以爲之,而諺解,亦爲之乎?洪鳳漢曰,聞判尹之言,昨日似已內入云矣。傳曰,今雨之後,內外濬川所,不無衝傷處,令本司其令卽爲修補。出傳敎上曰,戶判一次巡審後,察其多少,卽爲擧行,可也。鳳漢曰,臣今當出去巡審矣。鳳漢曰,川渠修補時,當以家前及軍門爲之,而內濬川則依節目,自兵曹會減爲之,好矣。上曰,依爲之。上命戶判別軍職退出。傳曰,十四日入來後,當親傳太廟香於明政殿月臺,諸香一體擧行。出傳敎上命召入香室官員。上曰,太廟朔望祭祝文式,何如?香室官員任光鉉,進前誦奏,仍爲退出。上曰,禮判求對,注書出去召入,可也。沈星鎭進伏曰,臣出去問前例,則親祭時,皆爲三獻矣。上曰,此則誤以祈雨祭知之故然矣。今番則以單獻擧行,可也。諸臣遂退出。
上在雩祀壇齋宿。常參以代理停,經筵停。
自昧爽至卯時,有霧。
李裕身達曰,明日常參,動駕相値,頉稟。令曰,知道。
沈鏽達曰,大司憲尹鳳五,執義金元行,掌令朴海潤在外,一員未差,持平一員未差,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士夜巡檢云矣,敢達。令曰,知道。
又達曰,都摠府郞廳來言,闕內各處入直軍兵夜巡檢云矣。令曰,知道。
大駕入雩祀壇幕次後,王世子遣宮官問安。答曰,知道。
王世孫遣講官問安。答曰,知道。
政院·玉堂·藥房問安。答曰,知道。
李景祜啓曰,假注書任觀周時無職名,令該曹依例付軍職,冠帶常仕,何如?傳曰,允。
傳于安曰,寶劍望筒,以之次爲之。
傳于李裕身曰,禮房承旨進排官,摘奸祭井,奉審祭物,精備與否,亦爲摘奸以來。
傳于安曰,明日回鑾時,歷臨宣武祠位版,有下敎事,先後廂路上留住隨駕事,分付禮判,戶郞使之來待。
安啓曰,因兵曹草記,今此雩祀壇擧動時,右邊捕盜大將吳,以都監中軍領軍隨駕,限回鑾,以左邊捕盜大將具善復兼察事,允下矣。左邊捕盜大將具善復,待開門牌招,以爲聽傳敎之地,何如?傳曰,允。
李裕身,以禮曹言啓曰,宗廟·永寧殿雨漏處奉審事,臣星鎭進詣本署,而提調有故,變通差出,尙未下批。日已曛暮,勢將侵夜,莫重殿內,明燭奉審,事體未安,在前如此之時,亦有待朝奉審之例,臣則姑爲退去,待明朝奉審之意,敢啓。傳曰,知道。
安,以兵曹言啓曰,在前經宿擧駕之時,闕內巡檢使入直,兵曹·都摠府堂上申飭事,例爲啓稟分付矣。今亦依此擧行之意,敢啓。傳曰,知道。
上幸雩祀壇齋宿。
沈鏽達曰,大司憲尹鳳五,執義金元行,掌令朴海潤在外,掌令一員,持平二員未差,今日以監察茶時之意,敢達。令曰,知道。
又達曰,兵曹郞廳來言,闕內各處入直軍士夜巡檢之意,敢達。令曰,知道。
又達曰,都摠府郞廳來言,闕內各處入直軍兵夜巡檢之意,敢達。令曰,知道。
庚辰六月十三日辰時,上具翼善冠·衮龍袍,詣雩祀壇擧動入侍時,行都承旨李景祜,左承旨尹東暹,右承旨李裕身,左副承旨安,右副承旨洪麟漢,記事官任希孝,假注書任觀周,記事官尹師國·李在簡,以次隨駕。上乘輿出賓陽門,詣進善門外乘駕轎,水標橋歷臨事。駕前下敎上過笠洞李溵家。上曰,此紅門,孝子·烈女,萃于一家,可謂稀貴矣。駐駕水標橋。上曰,今雨川塞如此,可謂築沙堤矣。上曰,戶判·判尹入侍,戶曹判書洪鳳漢,判尹洪啓禧侍立訖。上曰,水標直之,虛名手本,甚怪矣。鳳漢曰,水標直前,則雖似無用,今則甚緊,使濬川司庫直兼察,令兵曹給價,何如?上曰,依爲之。出擧條鳳漢曰,五間水門,例待雨注後,始請開鑰,故往來之際,自致遲延,浮流雜物,全塞鐵門,以致折傷,今番新排之門,亦未免此患矣。上曰,然則開鑰逢授於部將,則無此患耶?鳳漢曰,門鑰體重,不可預授於部將,此後則凡於雨下時,自兵曹不待部將之請鑰,別定軍人,趁速傳送,使之卽爲開門,而如有開門遲滯之弊,則當該郞廳論罪事定式,似可爲要道矣。上曰,卿奏是,以此分付該曹。出擧條鳳漢曰,五門鐵門修改,自是營繕事,而今番則自濬川所改排矣。此後修補之役,依前定奪,一依城堞修築例,當該分授軍門,擔當擧行,戶料·兵布,磨鍊輸送,鐵則亦自戶曹量宜輸送事,更爲出擧條申飭,何如?上曰,依爲之。出擧條鳳漢曰,濬川司,以三軍門朝房輪回入處之意於節目,而以今番雨後看審時事觀之,堂郞與下屬,彷徨川邊,未有坐處,不可不定一屋子,以爲信地。本司濬役時,爲其積沙,有買置之家,以此推移,足可變通稟定,然後始可自下擧行矣。上曰,依爲之。出擧條上命書傳敎,覽水標之時,道傍有紅門,而有李周鎭與閔氏字,故駐駕視之,其果故判書李周鎭妻貞敬夫人閔氏旌門也。噫,其常追思之中,意外見其第,貞敬夫人,亦聖后至親也。予心一倍,回駕後,遣禮官致祭,故李左相,一體遣承旨致祭,祭文當製下矣。上曰,左承旨進往南壇,奉審以來事。駕前下敎上詣壇所,奉審省牲·省器後,入幕次。上曰,判尹入侍。上曰,今番雨未周洽耶?高燥處,似多有未移秧矣。判尹洪啓禧進前曰,高燥處皆豐,則汚下處亦棄矣。上曰,戶判入侍。戶判洪鳳漢進伏訖,上命承旨書故李相致祭文。鳳漢曰,當年能斥眞儒,惟此故相,言論極好矣。上曰,其心可知,而李周鎭能繼其父,其子溵·瀰,亦甚嘉矣。鳳漢曰,溵尤多有儼然之風,可大用矣。上曰,故左相家致祭時,右副承旨進去事。出榻敎上曰,戶判卽爲入去,濬水標橋上下,命書傳敎,於水標橋,有疎滌之敎,明日回駕時,當見。回駕時,自銅峴由笠廛洞行,以此分付京兆及諸軍門。鳳漢承命入去,諸臣以次退出。
庚辰六月十三日四更一點,上具冕旒冠·絳紗袍,親祭入侍時,行都承旨李景祜,左承旨尹東暹,右承旨李裕身,左副承旨安,右副承旨洪麟漢,記事官任希孝,假注書任觀周,記事官尹師國·李在簡,以次侍入。上出幕次,詣壇上板位,行禮畢後,上曰,雖行報謝,此心未懈,神位奉安後,還幕次,意有存焉,盡在我之道故也。上命書報謝祭,依古例,行於立秋後綸音,報謝祭之待立秋,意或欠誠,故近年以來,皆令卽行。今日思之,其義微妙,一則恐或更有祈雨之事,一則待其年事之畢也。當遵舊禮,此後一依古禮,立秋擧行事,分付儀曹。上命書宣武祠行再拜禮綸音,昔年武安王廟,始行入臨,伊時以拜禮節次,詢問諸臣,皆曰,武安位相敵當揖,故强從而行,其後以再拜爲可之意有敎,只載御製,而嗚呼,未果。予嗣服後,臨關廟時,述先志行拜禮,近有若此者,頃年道上,見迎恩門,風泉之心一倍,欲臨宣武祠,而拜禮當否,問于大臣,當揖云。故循例而行,終涉不然。今春更問,則對以與平日相對有異,旣無答拜,其拜過云,故亦行揖禮。今日乃覺漢史豈不云乎,長揖不拜,禮之慢也,無答之說,亦無意義,於敵以下之祭神,豈有答而拜焉?噫,送使拜門,禮之當然也。于今更無拜皇華之路,而兩公之祠,惟在靑丘,入其祠而不拜,是豈思皇恩待皇華之道乎?噫,揖禮今行於何,何忍用此於宣武祠乎?遵昔年拜關廟之聖意,自今日入臨宣武祠,行再拜禮事,定式施行。噫,穆廟御製中,有邢軍門揭帖,揭帖中,必書御諱,何以知其然也?使价之來,問安官持去之帖,有姓諱,故稱御帖,此乃與世之名銜同也。御帖旣書,揭帖必當書故也。噫,近者御帖亦書,而獨於兩公祝文不書,於禮何,亦非匪風下泉之意。此後祝文中書御諱事,分付香室。嗚呼,歲月寢久,不若此,則尊周之義,將晦於靑丘,今者二事,意蓋深也。夫式故相李㙫家,書示後昆。金奉朝賀謂予曰,道傍或有召大臣勉諭之事,其時或低輦或駐輦,可也。仍誦禮記,勸以敬大臣之義,尙猶思焉。況昔武王,式商容之閭,勝國之賢猶然,況國相乎?今日輦過故李左相家,特式轎中,此思故相之言,而敬故相之意,蓋所以垂裕後昆也。上命書傳敎曰,今世之人,從俗爲事,不辨義理,近者一二求對事,可見藥院之臣。職在保護,雖禮之當然者,或在靜攝之中,或値隆冬盛暑之時,請寢亦職分,而政院與藥院有異,玉堂尤非政院之比。引經據義,藥院雖請寢,於禮當然者,則宜當請予。亦豈曰,玉署之臣,只誦經義,不顧君老乎?雖請憫迫之心,帶其中則職分當然也,近者不然,一或動也,衆皆靡然。噫,漢明卽日拜陵,臣有復難者,而頃日之敎,近密之臣,引經之官,所當請行者,而不待大臣藥院之請,紛然求對,不顧義理之當然,政院恐或後於玉署,玉署恐或後於政院,此何景象?今番則禮雖當行,藥院近密之臣,一欲陳懷,事勢固然,而引經據義之臣,若鼎足之三,一齊求對。予雖涼學,自諒于心,決不爲此,不可不示意,而雖然,惜鳳凰之不來。古人旣云,同是請對,或從容而答,或示譏嘲之意。此雖儒臣自致者,當今泄泄之時,豈忍開後君訑訑玉署之道乎?旣只言藥院近密,已示弦韋。再昨下敎中,諒我休我以下,皆刪焉。上曰,禁喧郞廳記過,明政殿待令事。駕前下敎諸臣以次退出。
上在昌德宮。常參以代理停,經筵停。
報謝祭罷後,王世子遣宮官問安。答曰,知道。王世孫遣講官問安。答曰,知道。政院·玉堂·藥房問安。答曰,知道。朝廷二品以上·六曹堂上單子問安。答曰,知道。大駕還宮後,政院·玉堂·藥房·朝廷二品以上·六曹堂上口傳問安。答曰,知道。
領議政金尙魯箚曰,伏以冒炎動駕,聖體萬安,區區下忱,忭喜曷旣?惟我聖上,爲民憫旱,親禱廟壇,三薦圭璧,一霈尙遲,玉色之焦憂,辭敎之惻怛,每一承聆,臣心如灼,而以聖上對越之至誠,終致孚格,獲此甘澍。臣方欽頌攢忭,而意外錫馬之命,忽及於臣,則其所以悚隕兢惕,當如何也?噫,貪天爲功,猶爲人臣之大罪,況冥應之由乎?上而受賞之在於下者,於事義,安乎否乎?於臣分,安乎否乎,此誠皇天之所俯監,陟降之所下臨也。爲臣子而何敢當千不敢萬不敢之僭賞乎?聖上雖以志喜之意,欲施賞典,而今玆得雨,在臣攝事兩日之後,有不可與雩壇獻官同其賞,則其不容冒受也,亦明矣。昨因陪扈,玆始拜箚。伏乞聖明,特垂諒察,亟命反汗焉。臣不勝伏地懇祈。取進止。答曰,省箚具悉卿懇。今玆賞典,亦是古例,卿其安心領受焉。
右議政閔百祥箚曰,伏以大朝殿下有事郊壇,冒炎還宮,積日勞動之餘,聖體不瑕有損,睿情憂慮,當如何哉?伏見大朝傳敎,有祈雨祭獻官賞賚之命,臣不勝驚惑焉。日昨之雨,雖在於臣之受香雩壇之後,而此莫非我大朝至誠格天而致此也。臣雖欲貪天爲功,何可得也?且始雨旣在於未及行祀之前,而遠邇之均霑,又未可知,則今此廏馬之賜,在臣豈不萬萬愧惶,而亦豈不有駭於四方之聽耶?伏願邸下,俯察臣之所陳,非出於私讓,劃卽仰稟大朝,收還成命,以重賞典,以安微分,千萬幸甚。取進止。答曰,覽書具悉卿懇。今玆賞典,聖意攸在,卿須安心勿辭焉。
沈鏽達曰,明日常參,睿候方在調攝中,頉稟。令曰,知道。
又達曰,大司憲尹鳳五,執義金元行,掌令朴海潤在外,一員未差,持平二員未差,今日以監察茶時之意,敢達。令曰,知道。
傳于沈鏽曰,明日該房承旨持殿最入侍時,入侍。
傳于沈鏽曰,旣爲報謝,飭已行矣,中官二人事,置之。
沈鏽,以侍講院言達曰,本院司書黃榦入直矣,以問安官出去,下番闕直,事甚未安。兼司書李宜馣,卽爲牌招入直,何如?令曰,依。
庚辰六月十四日寅時,上具翼善冠·衮龍袍,還宮入侍時,行都承旨李景祜,左承旨尹東暹,右承旨李裕身,左副承旨安,右副承旨洪麟漢,記事官任希孝,假注書任觀周,記事官尹師國·李在簡以次隨駕。上曰,玉堂嚴璘,馳往典牲署,犧牲摘奸以來事。駕前下敎畿伯入侍事。駕前下敎上曰,今番雨澤周洽耶?尹汲曰,以諸邑所報,觀之,或有周洽處,或有未洽處,而以大體論之,則雨澤周下矣。上曰,掌務中官記過事。駕前下敎上曰,宣武祠歷臨時,禮曹判書·戶曹郞廳入侍事。駕前下敎上曰,牌房中官記過事。駕前下敎上曰,都承旨馳進永禧殿奉審後,殿司以下摘奸以來事。駕前下敎上曰,右承旨馳進宗廟奉審後,祭官以下祭物摘奸以來事。駕前下敎上御明政殿月臺後,洪啓禧進伏曰,蒸炎若此,徹夜將事,冒炎還宮,聖體,若何?上曰,一樣矣。上曰,頃者陵幸時,旣有申飭下敎,則今番壇所作門內,內寺所騎人馬多入,不能禁斷,事當決棍,而纔經報謝祭,故今姑參酌,內班院掌務中官,越捧三等。國網雖解弛,牌房中官動駕時,不爲隨駕,極爲駭然。事當重棍,而纔經報謝祭,令該府處之,飮草嚴飭之下,各色匠等飮草諸具,敢爲持去,而薛里中官,不能禁斷,極爲駭然,一體令該府處之。上曰,靑藍田民人及於義洞契人招入。命戶判諭傳敎,藍田民人,以靑藍一駄欲賣次,馱入城中,則京兆贖公事稱冤,上曰,此與向日冒錄成冊,同矣。
上命傳敎,此後凡亂廛,依法懲贖,物件勿爲贖公事,京兆·平市,奉承傳施行,違令者,隨現施以制書有違之律。上曰,今聞靑藍田民人所告,馱藍入城之際,自京兆謂以亂廛乃有贖懲贖之事,不先不後,適在靑藍契變通之時,民人輩呼訴,不足怪矣。京兆當該堂上從重推考,贖公之物,還爲出給事,分付,可也。李景祜曰,今因敬大臣之下敎,有區區所懷,敢達,日昨右相請對,口傳下敎,有欠於敬大臣之道,故敢此仰達矣。上曰,承宣所奏,誠是矣。上命書傳敎,再昨有右相之敎,下敎之時,未能詳審朝報,書以退去云,聞甚歉然。更以旣諭政院,惟卿諒焉事,令史官傳諭于右相,因下敎勉予,其得惟允之道。都承旨李景祜,特賜虎皮一令。上曰,昨日太廟奉審,戶判亦進去陳達,可也。洪鳳漢曰,正殿雨漏處,待擇日自當擧行,至於西邊月臺,所頹,雖數間許,而他餘階石之不正,圮將傾者,一面則幾皆如此,事役雖浩多,趁此修改之時,可改處,一倂修改,何如?上曰,依爲之。上御明政殿月臺。宗廟各殿親傳香後,乘輿入大內。諸臣以次退出。
上在昌德宮。常參以代理停,經筵停。
自辰時至午時,日暈。
大殿·中宮殿·世子宮·嬪宮,政院·玉堂問安。答曰,知道。世孫宮問安。答曰,知悉。中宮殿,藥房口傳問安。答曰,知道。
李裕身達曰,明日常參,睿候方在調攝中,頉稟。令曰,知道。
洪麟漢達曰,大司憲尹鳳五,執義金元行,掌令朴海潤在外,一員未差,持平二員未差,今日以監察茶時之意,敢達。令曰,知道。
藥房提調洪啓禧,副提調李景祜啓曰,伏未審夜來,聖體調攝,若何,報祀郊壇,撤夜將事,冒炎還宮,不瑕有損,寢睡·水刺之節,亦何如?臣等不勝區區伏慮,敢來問安。答曰,知道。氣則一樣,今日爲日次煎入劑入,依例擧行。
傳于李裕身曰,內局日次,下敎日爲之,判尹使之留待。
傳于安曰,戶判·承·史入侍。
傳于李景祜曰,該房承旨持殿最入侍時,同爲入侍事,傳于藥房。
傳于李裕身曰,詣閤。
李裕身,以弘文館言啓曰,副校理鄭晩淳,修撰金應淳,特敎申飭之下,謂有情勢,又違召命,不爲行公,事甚未安。竝更卽牌招察任,何如?傳曰,允。
李景祜,以吏曹言啓曰,今庚辰年春夏等褒貶,當爲等第,而堂上有故,限內不得磨勘之意,敢啓。傳曰,知道。
又以戶曹言啓曰,今春夏等褒貶,限內當爲磨勘,而連有公故,不得擧行,以無故日退行之意,敢啓。傳曰,知道。
又以禮曹言啓曰,本曹今春夏等褒貶,堂上有故,限內不得爲之之意,敢啓。傳曰,知道。
又以兵曹言啓曰,本曹今庚辰年春夏等褒貶,堂上連日有公故,限內不得磨勘之意,敢啓。傳曰,知道。
又以刑曹言啓曰,今庚辰年春夏等褒貶,當爲磨勘,而堂上有故,限內不得爲之之意,敢啓。傳曰,知道。
又以工曹言啓曰,本曹今庚辰年春夏等褒貶,當爲磨勘,而參判未差,參議臣尹鳳九在外未肅拜,堂上未備,限內不得爲之之意,敢啓。
又以備邊司郞廳,以三公意啓曰,本府今庚辰年春夏等褒貶,當爲等第,而臣等或有身病,或有公故,限內不得磨勘之意,敢啓。傳曰,知道。
又以宗親府郞廳,以有司堂上意啓曰,本府郞廳今庚辰年春夏等褒貶等第,當爲磨勘,而首堂上有故,限內不得爲之之意,敢啓。傳曰,知道。
又以儀賓府言啓曰,本府郞廳今庚辰年春夏等褒貶,當爲磨勘,而堂上有故,限內不得爲之之意,敢啓。傳曰,知道。
又以敦寧府言啓曰,府郞廳等今春夏等褒貶,當爲磨勘,而首堂上有故,限內不得爲之之意,敢啓。傳曰,知道。
又以忠勳府言啓曰,今春夏等褒貶,當爲磨勘,而本府有司堂上豐恩君臣趙載浩今方在外,限內不得爲之之意,敢啓。傳曰,知道。
安,以中樞府言啓曰,本府郞廳及醫員錄事等今庚辰年春夏等褒貶,當爲磨勘,而領府事臣李天輔身病,判府事臣趙載浩在外,判府事臣李益炡身病,限內不得爲之之意,敢啓。傳曰,知道。
又以訓鍊都監從事官,以都提調意啓曰,本都監從事官,禁松參軍及諸將官等褒貶,當爲等第,而連有公故,限內不得磨勘,無故日退行之意,敢啓。傳曰,知道。
又以御營廳言啓曰,本廳從事官及諸將校今庚辰年春夏等褒貶,當爲等第,而都提調臣李天輔身病,限內不得磨勘之意,敢啓。傳曰,知道。
又以御營廳言啓曰,因禮曹草記,光陵陵內捉虎事,本廳將校率領砲手出往矣,連接將校手本,則陵內外山谷遍踏窮搜者,已至多日,竟無蹤跡云,旣無虎跡,則當此暑熱,軍兵之累日行獵,致傷可慮,今姑撤還之意,敢啓。傳曰,知道。
又以禁衛營從事官,以都提調意啓曰,本營從事官及諸將官今春夏等褒貶,當爲等第,而臣李有故,限內不得磨勘之意,敢啓。傳曰,知道。
又以摠戎廳言啓曰,本廳所屬京外將官等今庚辰年春夏等褒貶等第,當爲磨勘啓聞,而臣崔鎭海以身病,限內不得磨勘之意,敢啓。傳曰,知道。
李景祜,以宣惠廳郞廳,以都提調意啓曰,本廳郞廳及均役廳郞廳今庚辰年春夏等褒貶,當爲等第,而臣等或有公故,或有病故,限內不得設行,今月內以無故日退行之意,敢啓。傳曰,知道。
安,以兵曹言達曰,卽接慶熙宮衛將牒報,則都摠府門內中松一株,去夜風雨折落,卽令該所依例斫去之意,敢達。傳曰,知道。
司書黃榦書曰,伏以臣,向蒙恩暇,歸護母病,闔門感祝,糜粉難酬。臣母以篤老之年,疾病危苦,長在床褥,臣之情理,豈有一刻離捨之望,而屢違召旨,非但義分之所不安,適値睿候欠寧,本院行起居之禮,他不暇顧,抑情就直,亦已三十日。其間老母病情之進退,非止一二,而不敢言私,黽勉至今矣,卽接家信,臣母本病之外,又添暑癨,嘔泄無算,神識昏迷,若不保頃刻云。臣聞此,精爽飛越,按住不得,玆敢急構短章,仰暴私情,瀆撓靜攝之罪,萬死猶輕。伏乞睿慈,俯賜矜諒,特許恩遞,以便救護,以安微分,千萬幸甚。答曰,爾其勿辭,救護母病。
庚辰六月十五日午時,上御景福殿臺上。戶判入侍時,戶曹判書洪鳳漢,右承旨李裕身,記事官任希孝·尹師國·李在簡進侍。上指堂前彩亭曰,紙遮陽,是難繼之道,若欲一年加油,則遂爲後弊,戶曹將年年供油矣,以木遮陽爲之,則可好耶?欲依翠雲之制,懸簷爲之,而以棟撑立,則似無妨矣。以狗皮爲之,則可爲久支之道乎?洪鳳漢曰,狗皮固好矣,懸棟似好,而雖加油於木遮陽,不過爲五六年之計矣。上曰,彰義宮遮陽猶在,此是善造者也。鳳漢曰,至今無傷弊之事,果是善造故然矣。上曰,雖不懸棟,亦可爲木簷耶?鳳漢曰,難矣。若以草芚高懸四遮,則風雨雖至,似無傷汚之慮矣。上曰,然則去此紙簷,而草芚則每年一次爲之,可也。上曰,使戶郞金鍾秀入來,而守直中官眼同,撤此簷以藏,可矣。鳳漢曰,宗廟南楹外地衣,常時排置,故漸致弊汚,所見誠爲不潔,似宜改造矣。上曰,姑令撤去,只展謁奉審時,鋪之,可矣。鳳漢曰,將出擧條擧行矣。上曰,承旨書之。傳曰,太廟南楹外鋪席,常時勿排事,分付。齋殿前簷勿設,永禧殿·社稷,一體擧行。出傳敎上曰,頃見靑藍廛,周繞作家矣。鳳漢曰,此是靑藍廛所建之舍,市丁今方入處矣。上曰,戶判留待,藥院入侍,同爲入侍。出榻敎上曰,高陽郡守,果川縣監·衿川縣監,今日內入侍。出榻敎諸臣退出。
庚辰六月十五日未時,上御養心閤。吏·兵判·承旨持殿最入侍時,行都承旨李景祜,左副承旨安,記事官任希孝·尹師國·李在簡以次進伏。上曰,各衙門草記,承旨讀奏,各道狀啓及守令殿最,竝上之。李景祜讀奏儀賓府·宗親府·兵曹·備邊司·吏曹·敦寧府·宣惠廳·均役廳·戶曹·禮曹·工曹·刑曹·忠勳府殿最,限內不得封啓草記,上曰,知道。上曰,六曹殿最,皆不爲之矣。景祜曰,動駕相値,各司皆不得開坐云矣。傳曰,京司殿最,皆不爲,其於中旬前,卽爲擧行事,分付。出傳敎安讀奏訓鍊都監·禁衛營·御營廳·摠戎廳·中樞府·守禦廳殿最,限內不得封啓草記,上曰,知道。景祜讀奏北伯殿最,上曰,申一淸,爲人不泛,而年已多矣。景祜曰,其登科,已久矣。至徐赫修,上曰,其褒題壯矣,常時未知其如此圓熟矣。至李廷重,上曰,到處如此矣。景祜讀奏海伯殿最,上曰,金漢禎,居下乎?年已多矣,海伯之善爲道伯,於此可見矣。景祜曰,延安年年居下,怪矣。上曰,前官,誰也?景祜曰,故相之子李徽之矣。至趙榮克,上曰,誰也?景祜曰,故相之孫矣。上曰,庄或有私之私字,何意也?景祜曰,見其文勢,則似於新溪,有其庄土矣。上仍爲點下,讀奏黃海水使及平安兵使殿最,上曰,閔百祿與右相,爲幾寸乎?曰,似是遠寸矣。景祜讀奏完伯殿最,至田見龍,上曰,夜行云者,何事耶?景祜曰,似與衙妬有謗之目,同矣。上曰,旣不廉察,則夜行怪矣。仍爲點下,至珍島,上曰,李薰,予以殊常見之,今能善爲之矣。景祜曰,有誠則必能善爲之矣。上曰,金漢吉,果善治矣。此是向來有人言者耶?曾有善治之名矣。景祜曰,曾爲十考十上,而果是善治之人矣。至沃溝,上曰,李秀逸,誰也?景祜曰,卽故相山海之後孫矣。傳曰,今覽湖南道臣殿最,沃溝縣監李秀逸殿最題目,申飭之下,其涉無狀,不可循例下等而止,令該府處之,口招以奏。出傳敎上曰,其濫刑,何事耶?景祜曰,似是亂杖等屬矣。上曰,長水,又居下矣。李道輔,誰也?景祜曰,李喆輔之四寸,而年近七十矣。上曰,以睡字爲題,必長睡而然矣。至趙時謙,上曰,以房昵猾狡,爲目矣。房字若是房直之房,則狡字宜在於猾字上,而今反言之矣。景祜曰,以外隻山叱濫斛之句,觀之,似是房中昵近猾狡之意也。上曰,然矣。山叱等語,豈可謄諸貶目耶?景祜曰,以山叱,固不可知守令之治否矣。傳曰,興陽縣監趙時謙,房昵猾狡,其闇,宜也。其雖濫斛,山叱有關風敎,則何書末考?若有山叱,宜治其民,反誦以聞,事體寒心。全羅監司朴道源,緘辭推考,其民卽令嚴治。出傳敎至古阜,上曰,趙得慶,亦似太善,而能善治矣。李薰爲人,曾以徒善知之,今果善治,奇特矣。至井邑,上曰,此是韓光會之兄乎?頃年帳殿,予特放之,其爲人,純實矣。至和順,上曰,洪應盛,予欲用之,爲守令,久耶?爲人,似欠安定,而能善治矣。讀奏黃海兵使殿最,上曰,其平平云者,何意耶?曰,似是不足之意矣。景祜讀奏忠淸監司殿最,至庇仁,上曰,文命龜,卽北道文官而可貴矣。上曰,淸安,是洪景海安集處耶?景祜曰,淸安與丹懷矣。上曰,崔福,誰耶?景祜曰,似是儒家之人而蔭仕矣。上曰,此邑之數遞,可悶,不待都政,擇送,好矣。傳曰,淸安以纔蘇之邑,若是數遞,何望蘇殘,亦豈頃日再遣御史之意乎?其於爲民,何循常例?崔福下等代,令該曹,卽爲口傳擇差,仍令辭朝。出傳敎讀慶尙左水使殿最,景祜讀嶺伯殿最,至陜川,上曰,徐命善,誰也?景祜曰,卽徐宗玉之子,而爲人,勤幹善治矣。至金鍾正,上曰,以學士治郡,爲目,此學士則好矣。景祜讀江原監司褒貶,上曰,東伯,不偶然矣。今見殿最,二人居下,如此處,有可見者矣。景祜曰,在殿最,不書下等者,以其新莅之初,未能深知守令治否,故不爲之云,而今番則書下等,可見深處矣。上曰,然矣。景祜曰,初則緩之,今則如此矣。上曰,旣緩而後,復如此,尤善爲之矣。上曰,趙載翰,以置之守令可惜,爲言,誠然矣。景祜曰,此是豐原期待之子矣。上曰,近來中考之自吏曹降置下考者,太多矣。景祜曰,聖敎之下,臣有所仰達者矣。凡殿最之中下考,道臣自有斟量,或出於警飭責後之道,非必有欲遞之意,而近來吏曹開坼之坐,以宜置下考草記,請罷者多,所易新吏,未必皆賢,而守令數遞者,爲民弊則大,誠爲可悶矣。上曰,今後開坼坐起後,草記承旨,持奏,可也。出擧條景祜讀京畿監司殿最,上曰,徐有寧居上,果善治矣,爲人安詳矣。景祜曰,臣亦聞之,果爲善治矣。至抱川,景祜曰,以光陵捉虎事,發軍,而畿伯則非之云矣。上曰,無前例之事,豈可創之乎?景祜曰,光陵,間於楊·抱,故御營廳則謂之有前例,監營則以不當發軍而發,爲非云矣。至白尙絢,上曰,陽川欲爲圖遞,過甚矣。傳曰,今覽畿伯殿最,陽川縣監白尙絢,頃者御史連稱之。噫,邊地之人,得百里之任,其宜竭誠,何求遞之?爲非情理則意不是,宜飭,此等之人,令該府處之,照律時,勿解見任。出傳敎讀奏各道兵·水使褒貶,至統制使殿最,上曰,效固二字,可謂武弁之文矣。景祜曰,潤成,善於文翰,不可以武責之矣。至李茂春事,傳曰,統制使李潤成殿最中,李茂春題目,首稱提督之裔。雖是末稱,獨未見擢,事近干恩,近者此等之事,不可不嚴飭,罷職。出傳敎上曰,如此然後,方可爲之矣。景祜曰,尙未見擢云者,豈是謄諸殿最之言乎?此則不善爲之矣。上曰,慣聞其稱冤,故如此書之,而事涉干恩矣。景祜讀奏各樣殿最訖,景祜曰,殿最體重,而咸鏡監司李彛章今春夏等褒貶,守令無一人居下,黃海監司鄭玉,全羅監司朴道源殿最中,致勤點下,殊無嚴明殿最之意,竝推考,何如?上曰,依爲之。出擧條曰,殿最體重,而卽伏見今春夏等褒貶啓下,則統制使李潤成,南兵使洪泰斗,慶尙左水使李昌運,忠淸水使金範魯,京畿水使權一衡,邊將無一人居下,全羅右水使申光翼,邊將中,致勤點下,殊無嚴明殿最之意,竝推考,何如?上曰,依爲之。出擧條景祜曰,卽伏見黃海道驛學等褒貶,則題目之下,不書上中下考,莫重殿最,若是疎漏,殊甚未安。黃海監司鄭玉,推考警責,何如?上曰,依爲之。出擧條景祜曰,今十二日備忘記中,自惜乎以下下敎,似如何矣。上命注書持入備忘記,自惜乎讀書學士至良可笑五十二字,刪下,上曰,戶判·判尹及三邑守令,使之入侍,他承旨入侍,可也。景祜·先退,戶曹判書洪鳳漢,漢城判尹洪啓禧,右承旨李裕身,高陽郡守李泰遠,果川縣監徐覺修,衿川縣監申暿進伏,洪啓禧曰,近來欲雨不雨,日氣蒸熱,聖體,若何?上曰,一樣矣。啓禧曰,湯劑連爲進御乎?上曰,姑未進御矣。上曰,高陽年事,何如,而雨澤,果能周洽耶?泰遠曰,十三十九卄七日,連爲雨來,高燥畓亦爲移秧矣。第今年年事,便是穴農,有水根早移秧處,已有農登之漸,而移秧之差晩者,難保成實,而霜期稍退,則庶有望矣。上曰,査陳後,有效乎?泰遠曰,果有效矣。上曰,果川,何如?徐覺修曰,雨澤之後,田穀則無欠,而晩移秧則姑未知前頭將如何矣。上曰,徐覺修,誰也?洪鳳漢曰,故監司徐命珩之子也。上曰,聲音則克肖,而貌樣則似異矣。鳳漢曰,貌樣亦酷似矣。上曰,此是領相所奏善治者耶?啓禧曰,然矣。今日亦出野看農,故入侍有命,而最晩來待矣。上曰,牟麥市直,何如耶?覺修曰,近日則以八斗爲之矣。上曰,申暿,誰也?申左相之族乎?鳳漢曰,申旼之近族,而其父宗夏,曾以善治,自上特有嘉尙之敎矣。上曰,高燥處則雖難可食,若折長補短,則衿川年事,果何如耶?暿曰,日前雨澤後,聞民人等言,則可與上年相捋云矣。上曰,頃見新移之秧,如饑兒待哺之狀,如是者亦可着根乎?暿曰,臣亦問于農民,則以爲,漸生新根,自可茁長云矣。上曰,申暿,爲人頗暸暸矣。命三守令先退,上命注書,持入殿最開坼時傳敎,以示啓禧曰,此是卿子之事,而洪景海之自請再往,是矣。淸安之數遞有弊,故如是下敎耳。鳳漢曰,下敎,誠好矣。上曰,以山叱,爲貶目,故推考完伯矣。鳳漢曰,朴道源,豈不知如此事例,而似出於生疎之致矣。上曰,李茂春事,何如?啓禧·鳳漢曰,見擢云者,卽自上用之謂也,而書於殿最者,非矣。上曰,成天柱爲沁都御史時,見李勉而來,只奏其可用矣,今此見擢云者,誠非矣,此不過欲爲生色而書之矣。鳳漢曰,此非生色之事,而事體殊涉,非矣。上曰,欲爲拿處,未知何如?啓禧曰,徑遞,雖可惜,先朝以出自郞官等語,罷職監司,如此等處,不可不嚴矣。鳳漢曰,拿處似過,以罷職施行,爲好矣。上曰。然矣,罷職,可也。啓禧曰,藥院所用白淸,改定式後,有不足之患,每有加分定之事矣。今年亦乏絶,而事甚緊急,關東及兩西,依前例分定,何如?上曰,當朔所捧之時不遠,姑置之,可矣。啓禧曰,御藥所用,一時爲急,故不得已仰白,以分定最小例爲之,似好矣。上曰,從略爲之,可也。鳳漢曰,關東,詳定則甚不足,只爲分定於兩西,而秋卜定之上來不遠,今此別卜定,則比前稍減,爲宜矣。上曰,然矣。上曰,俄於景福殿,大體問知,而靑藍廛新造之家,廛人方入居,而何以爲之耶?啓禧曰,入於此處,以爲賣買矣。上曰,頃日擧動時,於路望見,其中渠流,多數入處矣。啓禧曰,雜穀廛及立草廛,亦入之矣。上曰,日昨見之,卿等,用力多矣。鳳漢曰,靑藍廛盡入之後,將爲收稅,而此則當付於濬川所,以爲濬川主財矣。上曰,如燻造稧之專當治道之例矣。其稅爲幾數耶?鳳漢曰,每名三兩,十名爲三十兩矣。上曰,橋梁有頹傷處,則修補之時,用募軍,好矣。頃日內濬川時見之,募軍輩皆樂赴矣。啓禧·鳳漢曰,募軍一枝,若得入役,則自相勸入矣。上曰,沙石雖堆積,若用募軍則似不難矣。前頭修濬時,必準給其價,然後可矣。上曰,梨峴亦有廛矣。鳳漢曰,此是下米廛也。上曰,靑藍廛房,亦造立乎?鳳漢曰,以瓦家造之,而入廛有利,故民多隨入云矣。上曰,頃日呼訴之民,過甚矣。鳳漢曰,此是中都輩所爲矣。啓禧曰,靑藍一甕,廛人以十四貫定價,而渠流則謂以價小,終必受之,至於來訴云矣。上曰,今番厥民,必生劫而去矣。鳳漢曰,渠之不受罪,亦已多幸矣。上曰,此後靑藍價,可以少降乎?鳳漢曰,靑藍則毋論貴賤,此是常服之物,而元價若太峻,則染價恐或有騰貴之慮矣。上曰,靑藍廛,卽爲濬川設置者也,其稅則旣屬於濬川所,不必以廛稱之,以稧置之,可也。鳳漢曰,不用他財,善爲拮据,則足可備用於修補之時矣。上曰,軍民三百,亦多矣,日計雖不足,月計則將有餘矣。雖然,昨見川橋,多有崩堆處,三百兩易盡用之矣。鳳漢曰,今番濬川時見之,善於濬役者,莫如鄕軍矣。禁·御兩營軍各一番,限三日赴役,而其糧資則自濬川所備給,則誠爲便好,而亦可爲小費財力之道矣。上曰,用募軍,宜矣。頃日濬川時,聞呼邪之聲,輒爲起坐,心以爲,此果樂赴之聲,則可矣,而若其冤聲,則豈不懍然乎?曾以此意,亦及於御製中矣。鳳漢曰,人主一心,萬化之源,下敎,誠好矣。鳳漢曰,賞格布則自戶曹責應,侍女衣資布則自濟用監責納,而近來則凡於納布之事,濟用監專當爲之,遂爲謬例,每以六升布一疋責應,而必於戶曹,徵去五升三疋,此亦浮費之一端,此後則自戶曹責應,爲好矣。上曰,此亦省一弊,此後則自戶曹爲之,可也。鳳漢曰,若然則濟用監貢人,將至於空手之境,亦涉可矜。宜以他貢物,換給其代,而臣等出坐後,當相議爲之矣。上曰,依爲之。鳳漢曰,此後則紬木布,皆自戶曹責應,爲宜矣。上曰,可矣。鳳漢曰,後日筵中,當更爲稟定矣。諸臣遂退出。
上在昌德宮。常參以代理停,只晝講·夕講。
李裕身達曰,明日常參,睿候方在調攝中,頉稟。令曰,知道。
安達曰,大司憲尹鳳五,執義金元行,掌令朴海潤在外,一員,持平二員未差,今日以監察茶時之意,敢達。令曰,知道。
安,以義禁府言達曰,沃溝縣監李秀逸,陽川縣監白尙絢等,令該府處之事,傳旨啓下矣。白尙絢今方待令於本府,卽爲拿囚,而李秀逸時在任所,依例發遣府羅將,拿來,何如?令曰,依。
又以義禁府言達曰,弘文館校理李潭禁推事,徽旨達下矣。李潭下去京畿驪州地云,依例發遣府羅將,拿來,何如?令曰,依。
又以宣惠廳郞廳,以都提調意言啓曰,本廳郞廳今春夏等褒貶等第,磨勘以入,而己卯秋冬等褒貶,今已過時,郞廳亦皆遞易,依前例不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員今庚辰春夏等褒貶,依前例磨鍊以入,而司䆃寺·內贍寺·內資寺·軍資監·司宰監·司圃署,都提調·提調有故,未及磨勘,至於司䆃寺·內贍寺·內資寺·軍資監·司圃署,去己卯秋冬等褒貶,因各其司都提調·提調有故,不得限內磨勘矣。今則其時官員,旣多遷轉,有難考續,依前例蕩滌,何如?傳曰,允。
又以兵曹言啓曰,今六月十七日,武臣堂上祿試射日次,而當此減膳之時,不敢循例擧行,今姑停止之意,敢啓。傳曰,知道。
李景祜達曰,右副承旨洪麟漢不爲仕進,卽爲牌招,何如?令曰,依。
傳于李裕身曰,下旬晝講,今日爲之,時刻依前擧行。
李景祜達曰,弘文館校理李潭,下諭後,過限不上來,依定式禁推徽旨捧入之意,敢達。令曰,知道。
傳于安曰,農民待令,則每以東郊民待令,今番則以南郊民待令于協陽門。
傳于李景祜曰,延安府使連爲下考,今番則以十考十上人擇差,淸安縣監謝恩後,晝講同爲入侍。
又傳曰,延安府使,依淸安縣監例備擬。
傳于安曰,宣傳官旣聽下敎立馬事,分付。
吏曹口傳政事,以李寬鎭爲淸安縣監,閔百奮爲延安府使。
李裕身,以侍講院言達曰,本院司書黃榦連日入直矣,以親病陳書徑出,下番將未免闕直,事甚未安。兼司書李宜馣,卽爲牌招入直,何如?令曰,依。
安達曰,明日次對,兩司當爲進參,除在外,呈辭受由外,大司諫沈墢待開門牌招,今日政新除授臺諫,待下批一體牌招,以爲推移入侍之地,何如?令曰,依。
有政。吏批,判書韓翼謩進,參判未差,參議金尙喆,左副承旨安進。以南惠老爲司諫,李運海爲掌令,沈勖之·朴師海爲持平,李溵爲副修撰,曺命采爲吏曹參判,申思建爲工曹參判,柳謇爲右尹,李濟海爲禮曹佐郞,李弘稷爲相禮,李衡中爲淸風府使。司饔奉事尹皓,典牲奉事兪彦璿相換,兼漢學敎授單洪趾海,承文正字單鄭錫台。
兵批,判書李昌壽司僕褒貶進,參判南泰耆入直進,參議李萬宗病,參知李廷喆病,左副承旨安,副護軍閔百福·許瑬·洪樗,副司直洪樂性·鄭尙淳·洪良漢·李思觀·任㻐·權噵,副司正任觀周,副司勇宋必得。
洪麟漢,以禮曹言啓曰,臣相福進詣宗廟,與本署提調行戶曹判書洪鳳漢,眼同奉審,則宗廟第二室·第三室龕室上滲漏,犯漬於龕內,仰面塗紙者如大掌,永寧殿第一室·第二室北邊道里上滲漏處,果如本署官員所報,兩殿滲漏處,趁當修改,而今月二十六日前,以土旺用事,例有拘忌,不得修改。來二十七日入節後,卽爲擇日修改,何如?傳曰,依。
安,以備邊司言啓曰,本司武郞廳尹重淵,奔走勤仕,又滿十五朔,依例守令除授事,奉承傳施行,何如?傳曰,允。
李裕身,以吏曹言啓曰,延安府使,以十考十上人擇差事,命下矣。十考十上中可合備擬者,只有二人,而方帶外任,不拘朔數擬入之意,敢啓。傳曰,知道。
庚辰六月十六日午時,上御熙政堂晝講。淸安縣監同爲入侍時,特進官李益炡,同知事徐命臣,參贊官洪麟漢,侍讀官嚴璘,檢討官金華鎭,假注書任觀周,記事官尹師國·李在簡,武臣李敬懋,淸安縣監李寬鎭進伏訖。上曰,彼武臣,誰也?洪麟漢曰,李敬懋也。上講中庸,自舜其大孝也與,止惟聖者能之,讀訖。上曰,費隱二字,朱子解以用之廣體之微,朱子以前,果有何註乎?嚴璘曰,集註時,古註有可用則用之,不可用則改,十三經本註,臣未能記得矣。徐命臣曰,亦當以體用爲註矣。中庸進講,今至七次,別無文義之可以敷衍仰奏,而此章曰,寬柔以敎,章句曰,誨人不及,此所以爲南方之强君子之道也。向來諸臣之求對,一倂不爲引接,而辭氣不無過中,陵幸時儒臣之求對,誠非矣,而其心,豈有他哉?當此庚炎,猝然有動駕之命,擧國臣民,孰不焦遑?內局喉院,相繼請對,而儒臣以焦遑之心,欲隨諸臣之後,以陳一言,不覺其求對之不當,此則所見不逮而然也。若有爭執陵幸之意,則豈有三月不爲求對,而今番獨爲求對之理乎?壇所幸行時求對,有異於此,欲以祀典事,有所仰奏矣。若或不愜於聖心,則召見而誨責之,實是誨不及之意,而初不引接辭意過中,日昨備忘,纔有刪改之命,故下番儒臣,亦不敢爲引嫌之計,今日亦爲入參矣。嚴敎之還收,孰不欽仰,而王言一出,傳播八方,豈若初無是事之爲愈乎?此後則益加聖思,以寬柔以敎誨人不及之義,自勉,伏望。上曰,儒臣之有懷無隱,予實嘉之,初無是事四字,尤是矣。予則以中立不倚自勉,而儒臣亦以和而不流自勉,可也。予之工夫不足,致有辭意之不平,而至於南方之强,則予不欲學也。儒臣之言則是矣,而文義則不襯矣。嚴璘曰,臣亦非以此爲中庸之道也。上曰,有懷無隱,貴矣,近來則無此事矣。嚴璘曰,鄭光漢·李商芝之求對,誠非矣,而其心則與藥院少無異同矣。上曰,予亦知其心之同於藥院,而必欲隨衆求對,非矣。徐命臣曰,保護之言,奚特藥院爲之哉?儒臣亦可爲之矣。上曰,古者有高廟太后何之語,同經筵之言,亦是矣。金華鎭曰,臣則前後所被嚴敎,萬萬惶悚,今雖冒沒入侍,至於文義,則有不敢陳達矣。上曰,筵體至嚴,推考,可也。獜漢曰,法講體重,從重推考,何如?上曰,依爲之。徐命臣曰,中庸之與大學相表裏者,則一誠字也,動靜施措之間,以誠字加勉,伏望。上曰,所陳,是矣。嚴璘曰,三次動駕,臣民焦迫求對,諸臣,豈有他意,而一倂不爲引接,亦有欠於誠字矣。上曰,是矣,而明日有事,而今日,何以酬應乎?俄者儒臣,以南方之强,陳戒,雖近於抑揚,而意則好矣,質實矣。上曰,經筵諸臣,先爲退去,夕講爲之,可也。上曰,淸安縣監,使之進前。上曰,汝雖初除守令,而予則期以善治,汝若思與予周旋於孝昭殿事,則當視民如子矣。李寬鎭曰,聞本邑尙未安集,臣之無似,恐負聖恩矣。上曰,年事,如何云耶?李寬鎭曰,昨年設賑云矣。上曰,明當辭朝乎?對曰,當辭朝矣。仍命退出,上曰,徐命臣年,幾何?獜漢曰,六十矣。上曰,今已至此乎?將過回甲於北京矣。上曰,夕講爲之,座目單子及時刻,置之,只習講爲之事。榻前下敎傳于李景祜曰,都政,豈可踰月?當親政,今月內擧行事,分付。
傳于李景祜曰,政事,當日爲之,淸風府使另擇事,分付。上曰,儒臣之以私義陳達,筵體不然,推考。洪麟漢曰,法講體重,下番儒臣之引嫌,太涉煩屑。修撰金華鎭,從重推考,何如?上曰,依爲之。出擧條諸臣以次退出。
庚辰六月十六日申時,上御熙政堂。夕講入侍時,特進官李益炡,同知事徐命臣,參贊官洪麟漢,侍讀官嚴璘,檢討官金華鎭,假注書任觀周,記事官尹師國·李在簡進伏訖。上讀中庸,自子曰道不遠人,止反求諸其身,上曰,及其至也,至極之理,隱微之意耶?聖人必無不知不能之理,此必謙辭也。嚴璘曰,能知能行,不知不能,皆言其費,若以不知不能,爲隱,則能知能行,獨爲費也,此則大不然,言費則隱在其中也。上曰,然則至字,何意也?金華鎭曰,至是極至之謂,非曰,費隱之各有所指至中,似含隱微之意也。上曰,如下番所言,則文理似順,而上番之言,則大以爲不然。同知事之意,如何?徐命臣曰,下番之言,似然矣。嚴璘曰,費之淺近,則夫婦能知能行,及其廣大無窮,則聖人亦有不知不能也。洪麟漢曰,以無窮釋至,則似然矣。嚴璘曰,此下第十三章註,明指夫婦所能,聖人所不能,而曰,皆費也,卽此可知,至字,非極至謂也。上曰,今日承旨適與上番儒臣同入,可各言之,湖南之降等降續,湖西之隨起隨稅,同乎,異乎?洪麟漢曰,法雖異而事則同矣。嚴璘曰,前道臣金尙喆還朝入侍時,以大體相同,仰達,則自上以終未了然下敎云,而事有不難知矣。湖南則査出永不可墾田,而入於永頉,其傍可墾者,不憂移徵之弊,而隨力起墾,故民無白徵而有實惠,湖西則無論可墾不可墾,隨其見陳而査出,不爲徵稅。明年又就其中,還起則徵稅,不起則不稅,畢竟不墾者盡起,而不可墾者,永不收稅,故民無白徵而有實惠矣。上曰,右承旨牌招入直事。榻前下敎上曰,備局下旬次對,明日爲之。上曰,飭已行,前參判徐志修,前府使尹東度敍用,復差備堂。
傳于□□□曰,莫重奉審草記,今已四日,混置不下,事之無據,莫此爲甚,當該中官,一倂越捧四等。
左議政李初度呈辭,答曰,噫,今番之旱,曾所未覩。噫,人事修於下,何能致旱?小子否德,卅載無爲,三公不備,莫能敦勉,紀綱日墜,莫能振刷,浮囂日甚,莫能禁戢,躁競日盛,莫能糾正,吾民日困,莫能濟活。有一於此,其足致旱,況五者乎?噫,白首衰年,只自徒勞,朝紙之中,政院日記,只載三對,此何異於隋文衛士傳餐?尤切恧焉。噫,雖得甘霈,日後雨暘之時,若誠難豫料,一霈之後,恐或復旱,心猶未解,夜聞雨聲,心自謂曰,得霈之後,復聞雨聲,吾民庶幾。仍覺不寐,特召農民,問其雨之多小。吁嗟,此心可質彼蒼,爲民用心之際,萬萬料表,卿單遽上。噫,卿謂此時何時,此世何世?且一霈之得,可能占豐,不顧鼎席之不備,不思小子之用心,欲遂恒日之心,有此免相之意乎?噫,第三之講,進定今日,第三之對,欲行明日,而意蓋深矣。不先不後,單適到此,望雨之心小弛,而憫國之心復代,以卿體國之心,何忍爲此,何忍爲此?愕然之極,良欲無語。噫,爲民祈雨,不循常例,爲國敦勉,何循例套?噫,相單啓于予,豈曰不衰而然乎?噫,曾於此等之單,幾番酬應,因此衰老,旣有古事,則代理之後,予何心樂爲此乎?悠悠此心,彼蒼臨照,今者此單,予自召矣,而惟於此時,卿不眷予,應行此對,其猶挽止,益衰其君,其何不顧?此亦無效而徒自强,故卿亦意謂庶無疾而若此矣,此亦予召。噫,昨日酬應,心豈不衰而然?亦何氣剛而能乎?此等之氣,一字呼書,其亦難矣。不允批答,乃是古禮,不許下答,今復爲不允批答,心何太費?當循舊例,而旣命奏予,何用文具,以示元良乎?兩講纔畢,復召承宣,强忍呼寫。噫,以卿恒日之心,職在保護,其須諒焉。不爲此擧,豈不若建功湯一貼乎?且有一言感于卿者,卿祖延陽,若在此世,爲此乎,否乎?卿須以乃祖之心,爲心,白首暮年,決不爲此外飾矣。特遣承宣,諭予此意,仍令偕來,卿若固執。噫,疾君視之,魯論已載,禮記亦云,見卿已久,敬大臣之道,欲垂後昆,何惜一問?此非欲動卿之意,昔年相臣敦勉之批,亦諭,今當自强,若不踐言,何以御國?卿若諒此而幡然,非徒不致君於過中,於國於民,豈不大有益也哉?罄渴小子之意,卿其安心收單,卽日偕來,用副至望。仍傳曰,遣承旨傳諭,仍爲偕來。諸臣以次退出。
上在昌德宮。常參以代理停,經筵停。
李裕身達曰,明日常參,睿候方在調攝中,頉稟。令曰,知道。
安達曰,大司憲尹鳳五,執義金元行,掌令朴海潤·李運海在外,持平朴師海在外,沈勗之牌不進,今日以監察茶時之意,敢達。令曰,知道。
李景祜達曰,今日持公事入對,而睿候方在調攝中,頉稟。令曰,知道。
安,以訓鍊都監從事官,以都提調意言啓曰,今庚辰年春夏等褒貶,磨勘以入,去己卯秋冬等褒貶,亦當追磨勘,而其時從事官·將官,已多遞易,今無擧論之事,依例蕩滌之意,敢啓。令曰,知道。
又以吏曹言達曰,本曹褒貶坐起,定行於明日矣,堂上不可不備員,而新除授參判曺命采,自鄕纔已上來。令政院待開門牌招,以爲同參之地,何如?令曰,依。
李裕身,以弘文館言啓曰,新除授副修撰李溵,卽爲牌招察任,何如?傳曰,允。
又以大司諫沈墢,持平沈勗之,兼司書李宜馣等牌不進罷職令旨,令曰,竝推考徽旨捧入。
李景祜啓曰,注書任希孝身病猝重,勢難察任,假注書任觀周,姑令察任。何如?傳曰,允。
判尹洪啓禧書曰,伏以臣於日昨公退之後,重患暑感,宿病兼發,證形危篤,頭暈而精神迷瞀,膈痞而水飮不下。蓋臣素有風痺之症,自春委頓者,屢矣,而事役所縻,不遑醫治,輾轉添加,遂成痼疾,尋單請浴,亦非獲已,適仍藥院有命,不敢遽然辭朝,黽勉强疾,仍至於是。此非一時外感之疾,可以責效旬日之內者,而藥院之任,與他自別,況當逐日監煎,不容一任瘝曠。且日次問候時,不得備員,尤萬萬惶恐,玆敢略具短章,仰暴私懇。伏乞邸下,特加照察,亟賜變通,以爲備員問候之地,仍令鐫遞臣本兼諸任,俾臣得以隨便調息,以全生成之澤,千萬幸甚。答曰,覽書具悉。卿其勿辭,調理行公。
左副承旨洪麟漢〈所啓〉,臣敬奉聖批,卽爲馳往傳諭于議政府李處,則以爲,疾病之勢,日就難醫,瘝曠之罪,尤係罔赦,冒呈辭單,冀賜處分,千萬意外,近密之臣,臨宣聖敎,諄諄誨諭,辭旨優異,有非臣子所敢承聞者,震澟悚惕,五內失守,不覺惶汗浹背,感淚被面。噫,人臣之遭遇明時,蒙被眷遇,終古何限,而未有如臣受恩罔極者,生殞死結,猶不足以仰酬萬一。苟其勢有足可强,乃以何心,甘犯違傲,自阽重誅,而累朔針藥,元氣漸敗,飮啖殆廢,神耗形脫,朝夕奄奄,拭巾待盡,策勵駑鈍,無望此生,身任保護,不得趨參於陪扈問候之班者,居然三易月矣。此實挽近所未有,以臣之故,朝章益頹,臣分都壞,振紀綱存國體,臣所仰勉,而臣自犯之,殫誠力奉職事,臣所自期,而臣自廢之,孤負之罪,實甘萬戮,而每有一番控懇,輒被一番異渥,徒使聖眷虛辱,國綱損傷,何莫非臣之罪也?病旣癃痼,無計蠢動,而誠意淺薄,未免孚格,偕來之命,至及於床簀澟澟之中,瞻望雲天,稽首悲號而已。倘蒙體下之仁,卸免職名,則庶幾安息一時,以待符到,又或賴天之靈,枯木回陽,則殫竭愚魯,蹈赴湯火,臣豈敢辭?惟願天地父母,曲加哀矜,許臣所控,俾得從便調治,以圖再生之路,而螻蟻之微,卒被生成之澤,則君臣之間,豈不兩全其美哉?伏地隕越,不知所達云矣。旣承偕來之命,姑爲仍留之意,敢啓。
庚辰六月十七日辰時,上御熙政堂。大臣·備局堂上引見入侍時,領議政金尙魯,右議政閔百祥,行判中樞府事李益炡,行戶曹判書洪鳳漢,行議政府左參贊洪象漢,兵曹判書李昌壽,吏曹判書韓益謩,行副司直金尙翼,刑曹參判趙明鼎,行副司直鄭汝稷,守知訓鍊院事具善行,行副司直鄭弘淳,行副司直金善行,行副司直金陽澤,行副司直元仁孫,副校理嚴璘,左副承旨安,假注書任觀周,事變假注書黃樸,記事官尹師國·李在簡以次進伏訖。金尙魯曰,聖體,若何?上曰,一樣。中宮殿氣候,若何?上曰,一樣。王世子氣候,若何?上曰,一樣。尙魯曰,當此盛熱,連日將事,聖體必有損傷,事過後,尤爲愼攝。上曰,予則歸後頹臥爲期,不然亦異矣。尙魯曰,連爲得雨,聖心似可小弛矣。上曰,我國之人,心燥矣,雖待雨之時,雨注小過,則輒曰,支離,此非矣。一陰一陽,尙未快焉,予實澟然,彼蒼知之矣。尙魯曰,水刺·寢睡,向日承有厭食之症,爲敎矣,今則何如?上曰,不過數匙,輒厭矣。尙魯曰,茶飮與湯劑,續續進御,而聖心切勿過用,伏望也。上曰,世孫當暑不健,悶矣。尙魯曰,沖年當暑,生病可慮,勸課之道小弛,似好矣。上曰,然矣,而今日世孫所講之冊,欲議定矣。大臣及諭善,次第以奏,可也。洪象漢曰,向日朴聖源問于臣,故臣有所答矣。小學旣已畢講,熟讀則似好,史略,不可不早講,以一二行式間日兼讀,爲好矣。金陽澤曰,小學,旣盡熟習,大學則似早矣。史記,姑未學,故人物出處未詳知,此誠可悶,史記兼讀,似急矣。金尙魯曰,當此盛熱,兼讀恐難矣。閔百祥曰,帝王家講學工夫,宜循次第,次讀大學,似好矣。洪鳳漢曰,不讀史則堯舜爲何如君,桀紂爲何如君,未能知之,此誠悶矣。史記兼讀,似好矣。上曰,講學,宜循次第,小學熟讀後,大學勸講,好矣。予亦晩學,而大學後論語爲次,先讀史記,予意則爲非矣。比若史爲用,經爲體,大小學次第讀之然後,節目詳然矣。閔百祥曰,左翊善朴聖源之特命久任,臣誠喜其得人,而此人本來貧窘,再典外邑,依舊窮餓,其淸操亦可貴矣。近聞寄食水供,亦難繼給云,臣意則厚給食物,似好,故敢達。上曰,依爲之。出擧條金尙魯曰,頃以司僕官馬事,有所仰達,而纔始釐正,作爲節目,然此等事,如非啓下,則行之久遠,有未可必,淨書一通,卽爲啓下,以爲永久擧行之地,何如?上曰,依爲之。出擧條閔百祥曰,臣於頃日先農壇受香時,承旨傳祝文二度,故臣循例祗受,而及到壇所,奉來位版,只一位,祭物亦一位,心甚怪之,問于太常,則在前竝祭后稷氏,而今番則位版,奉往于雩壇親祭所云,太常吏又示傳敎謄本,而傳敎中先農壇,今番則只行一位犧牲,以全體用之事,分付奉常寺矣。臣始知一位之祭,明白無疑,故祝文一度,則還納香室,旣爲洗濯,而承旨則政院奉承傳敎,頒布該寺,而祝文則循例以二度傳之,終有不察之失,當該承旨,從重推考,何如?上曰,依爲之。出擧條金尙魯曰,此濟州前牧使許瑬狀本也。以爲,島民種子,專靠還上,而其中豆太數小,若値災年,則每每請得,今此移轉種太九百九石零,會錄於本島常平倉,糶糴取耗,一以爲三邑種子之資,一以除價藿徵送之弊事,請令廟堂稟處矣。此則依狀請施行,何如?上曰,依爲之。出擧條金尙魯曰,祈雨祭獻官,若有遣重臣之特敎,則以從一品·正二品通融塡差事,定式施行,何如?上曰,依爲之。出擧條尙魯曰,前參判徐志修,有復差備堂之命矣。有司堂上,亦爲還差,何如?上曰,依爲之。出擧條尙魯曰,移秧,本來禁令至嚴,而近來小民,懶於農而貪於利,爲其廣作,逐歲增加,今則遍滿諸道,莫可盡禁,而年年四五月之間,輒値旱暵,不得及期移種,使許多田土陳棄,以今年見之,此弊不可不嚴禁矣。有水根有引水處外,奉天高燥之地,使之一倂乾播,其中土性堅硬,或山高水冷,不合乾播處,則作爲旱田,隨起隨稅,如査陳之例,則自可無移秧愆期田土陳廢之患。自明年爲始,各其守令一一親檢,依此擧行事,嚴飭分付於八道道臣,兩道守臣,何如?上曰,所奏誠是,依爲之。尙魯曰,此全羅右水使申光翼狀啓也。以爲,梨津萬戶李命善,謂以戰船改造儲置米之擅自那移,多至二百十三石,其所犯科,不可容貸,故爲先決棍罷黜,而其罪狀,請令廟堂稟處矣。戰船儲置,乃是待變軍餉也,事面嚴重,尤有加於他儲置,則該鎭萬戶之肆然擅用,誠極可駭,而此等事,該廳在焉,攸司存焉,何可以一邊將應勘之罪,至請廟堂稟處乎?事甚未妥。帥臣從重推考,當該萬戶罪狀,令該廳稟處,何如?上曰,依爲之。出擧條閔百祥曰,臣有區區所懷,敢達。有懷必陳,臣之祖先傳來家法,以臣之無似,果被厚渥,位至大僚,常爲悚悶矣。向日太廟行祭時,有口奏之擧,太廟則異於眞殿,皇壇則事體尤異,口奏,恐未得當矣。上曰,所奏誠是矣。百祥曰,前排之入於殿庭,此乃列聖朝所未有之擧,又有欠於貽燕之謨矣。上曰,是矣,當銘心焉。洪象漢曰,向日疏決時,以金煥之孫儁上言事,陳達,有問議大臣之命,故就議於三公,則左相以爲,金煥事本末,與光南君金益勳,一般,益勳伸冤之後,煥不可異同云。領·右相今方入侍,下詢處之,何如?金尙魯曰,當初金煥廉察,出於光南君金益勳之所指揮,而居間敎誘,雖不無罪過,璽瑛之逆節昭著,承款伏法,乃是煥之功也,朝家刑政,當觀大體,金益勳伸雪之後,煥之獨未復官,似未免斑駁矣。閔百祥曰,臣曾聞故參贊金鎭商言,則金煥之廉察璽瑛逆節,蓋因光南君金益勳之所指使,分明矣。己巳後金益勳被禍時,煥亦同時被禍矣,甲戌後金益勳伸雪時,煥之獨爲見漏,人多冤之,而故相臣南九萬,亦有稱冤之言云矣。上曰,今聞予意亦如大臣之意,特復官爵。上命書傳敎曰,前縣令盧聖中以元良下答,令該府拿問,今已供辭云,此則判義禁,當稟於元良處之,而其中饋遺侈汰四字,此等末世,果有是事,與者受者,不可不嚴懲,果無是事,於與於受,不可置之黯黮之中。臺臣所聞,其若風聞,本事無可問,若或眞問,不可不嚴査。前持平李世孝處,自政院問啓。上命書傳敎曰,義城縣令金鍾正,自經幄已知其人,奚徒本縣?此人此縣之後,予自無憂,而殿最之目,稱以學士,學士自學士,守令自守令,殿最嚴重,則不可無飭。慶尙監司趙曮,從重推考。上曰,前參判徐志修備局有司堂上還差事。榻前下敎上命書傳敎曰,講書院草記,命置而混下,當該中官,越捧一等。上命書傳敎曰,宣傳官摘奸時,捕捉潛釀人申益弘,令該曹依法科法。
上命書傳敎曰,親政命下之後,窠闕雖窄,其何以奏?兵曹判書李昌壽推考。上曰,摘奸宣傳官入侍事。榻前下敎上命書傳敎曰,筵中旣有下敎,冬至正使以一品重臣,備擬。諸臣以次退出。
上在昌德宮。常參以代理停,經筵停。
嬪宮誕日。
大殿·中宮殿·世子宮,政院·玉堂口傳問安。答曰,知道。
嬪宮單子問安。答曰,知道。世孫宮口傳問安。答曰,知道。
李裕身達曰,卽者假注書任觀周以其親病,徑先出去,所當直禁推徽旨,而此與無端徑出,有異,推考警責,何如?令曰,依。
李裕身達曰,明日常參,睿候方在調攝中,頉稟。令曰,知道。
安達曰,大司憲尹鳳五,執義金元行,掌令李運海·朴海潤,持平朴師海在外,沈勗之上書入達,今日以監察茶時之意,敢達。令曰,知道。
李景祜達曰,同副承旨沈鏽同姓六寸妹,延安府使閔百奮妻淑人沈氏身死,服制已行四日,出仕,何如?令曰,依。
安達曰,憲府連日監察茶時,事甚未安。除在外外,持平沈勗之,卽爲牌招,何如?令曰,依。
傳于李裕身曰,明日相家臨問,藥房日次,今日爲之。
傳于李裕身曰,編次人趙明鼎,藥房入診同爲入侍,成均館堂上,亦同爲入侍。
李裕身啓曰,藥房副提調,依下敎來待矣。傳曰,編次人·成均館堂上若入來,姑爲退去,下敎日入來,藥房日次,自今日計,爲日次下敎日入侍。
李景祜達曰,卽者議政府錄事來言,左議政李,伏見所下傳敎中明日之敎,萬萬非常,戰懍罔措,不敢偃息私室,走伏金吾門外,以請斧鉞之誅云,係是大臣去就,敢達。答曰,知道。
安達曰,卽者義禁府都事來言,左議政李待命於金吾門外云,係是大臣去就,敢達。答曰,知道。
安,以兵曹言達曰,文臣兼宣傳官李胤恒,日昨政,除授禮曹正郞,勢難兼察,呈狀乞遞,不可强令察任。所帶文兼之任,今姑改差,何如?令曰,依。
安,以義禁府言達曰,右邊捕盜廳移文,據刑曹達辭內,前萬戶韓宗大,移本府處置事,依下矣,韓宗大今方待令,卽爲拿囚之意,敢達。答曰,知道。
安,以刑曹言達曰,卽接右邊捕盜廳移文,則韓宗大爲名人,犯夜橫行,欲奸有夫女云,故自本曹嚴加査問,則其所納供,果如移文辭緣,所當依律照勘,而宗大旣是出身,且經萬戶云,係是朝官,移送義禁府處之,何如?令曰,依。
漢城府左尹柳謇上書曰,伏以臣,跡疎才鈍,百無肖似,猥蒙聖朝揀拔之恩,前後踐歷,罔非踰分,居常愧懼,若隕淵谷,月前寵擢之命,忽下於咫尺昵侍之時,天語鄭重,隆恩驟加,臣驚惶感激,莫省攸措。迺者京兆佐貳之新除,又下於夢想之外,臣祗奉恩旨,感泣無地。噫,臣之譾劣,日月之明,宜有俯燭,螻蟻賤臣,有何可取,而誤恩荐疊,遽置宰列,不圖淸朝命德之器,一輕至此也?顧此所叨之職,乃是詞訟劇地,以臣衰老庸愚,尤不可堪承者,明矣。臣含恩畏義,雖欲趨承,其於玷汚名器,何哉?臣之才望不稱,旣如是,兼有衰病當暑,食飮全廢,轉側須人,百爾思度,萬無承膺之勢,玆不得不疾聲仰籲,略暴至懇。伏乞离明,俯垂諒察,亟賜鐫遞,以重公器,以安私分,不勝幸甚。臣無任屛營祈懇之地,謹昧死以聞。答曰,覽書具悉。卿其勿辭,從速行公。
司憲府持平沈勗之上書曰,伏以臣本鹵下,百無肖似,學識滅裂,備講官而不能裨補於睿德,言議巽軟,忝臺職而不能激揚於淸朝,尋常愧懼,無以自措。且念臣嚮於嶺南試士,殫竭魯才,思效選擧之責,而意外所遭,反爲人機括之資,遂至對吏,將不知事機之至於何地。幸蒙我大朝日月之孔昭,俯燭無餘,乃止薄勘,臣闔門聚首,感泣天恩,掩戶屛蟄,祇訟愆尤,曾未幾何,恩敍旋下,除旨繼至。臣是何人,叨此殊眷,撫躬惶蹙,萬隕難報,揆以分義,固當蹶趨承,而此固已試蔑效,自劃有素,則今不可苟然冒膺。況臣情勢,亦不可以聖明之已爲昭擇,而有難自恕,玆於召牌之下,自速違傲之誅,臣罪至此,尤無所逃。伏乞离明,亟賜鐫遞,以安私分,以肅朝綱,幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
上在昌德宮。常參以代理停,經筵停。
安達曰,憲府連日監察茶時,事甚未安。除在外,持平沈勗之,卽爲牌招,何如?令曰,依。
以持平沈勗之牌不進罷職令旨,令于洪麟漢曰,推考徽旨捧入。
洪麟漢達曰,大司憲尹鳳五,執義金元行,掌令朴海潤·李運海,持平朴師海·沈勗之牌不進,今日以監察茶時之意,敢達。令曰,知道。
安啓曰,卽者義禁府都事來言,左議政李待命於金吾門外云,係是大臣去就,敢啓。傳曰,知道。
又啓曰,卽者議政府錄事來言,左議政李,伏見所下傳敎中明日之敎,萬萬非常,戰懍罔措,不敢偃息私室,走伏金吾門外,以請鈇鉞之誅,仍納命召,何以爲之?敢稟。
傳于安曰,承傳色方下于大臣待命所,史官持命召隨往,與偕來承旨,依賓廳接待例擧行。
左議政胥命所,以承傳色口傳下敎曰,其君臨問,則爲臣古有如此事乎?更入命召,則欲親傳矣。卿雖固執,予亦有固執,當親傳矣。
傳于李景祜曰,大臣肅拜後詣閤。
假注書任觀周親病,代以兪彦脩爲假注書。
李裕身啓曰,假注書兪彦脩時無職名,令該曹依例付軍職,冠帶常仕,何如?傳曰,允。
沈鏽,以禮曹言啓曰,宗廟署·各陵殿園墓及本曹郞廳·四學·童蒙敎官·奉常寺·觀象監·通禮院·司畜署·禮賓寺·東西活人署·司譯院·典醫監·東西氷庫·圖畫署官員等今庚辰年春夏等褒貶,等第以入,而社稷署·弘文館·藝文館·春秋館·承文院·成均館·校書館·掌樂院·內醫院·典牲署·歸厚署·惠民署·東南關王廟官員等褒貶,各其司領事·提調·堂上有故,不得一時磨勘之意,敢啓。傳曰,知道。
李景祜,以吏曹言啓曰,今日本曹開坼坐起時,考見諸道褒貶啓本,則寶城郡守田見龍,咸平縣監田晉祥,新溪縣令趙榮克,旣已點下,竝罷黜,慶安察訪張達星以有傷廉隅,爲目,則宜置下考,而置之中考,殊無嚴明殿最之意,當該道臣,推考警責,張達星,罷黜,何如?傳曰,允。
又以吏曹言啓曰,曹所屬司饔院·宗簿寺官員等今庚辰年春夏等褒貶,當爲等第,而因本司提調有故,不得磨勘之意,敢啓。傳曰,知道。
洪麟漢,以兵曹言啓曰,本曹今庚辰年春夏等褒貶等第追磨勘以入,而所屬訓鍊院·軍器寺·典設司官員等褒貶,因各其堂上及提調有故,不得一體磨勘之意,敢啓。傳曰,知道。
安,以兵曹言啓曰,龍虎營今春夏等褒貶,行於今六月十九日矣。入直禁軍將,依例除標信替代來參後,還爲入直之意,敢啓。傳曰,知道。
洪麟漢,以兵曹言啓曰,本曹今庚辰年春夏等褒貶啓本中,刀擦一處之意,敢啓。傳曰,知道。
又以兵曹言啓曰,今日貶坐,坼見諸道褒貶啓本,則全羅右水使申光翼啓本中,馬島萬戶曺漢臣旣以禁斫或疎,爲目,則宜置下考,而置諸中考,致勤點下,水使申光翼所當推考警責,而旣自政院請推允下,置之,曺漢臣以下考施行,黃海兵使許汲啓本中,所己萬戶柳啓運旣以禁弛偸斫,爲目,南兵使洪泰斗啓本中,雲寵萬戶金弘濟旣以邊事或疎,爲目,則宜置下考,而置諸中考,殊無嚴明殿最之意,許汲·洪泰斗,竝推考警責,柳啓運·金弘濟,竝以下考施行,何如?傳曰,允。
安,以御營廳言啓曰,今日本廳褒貶時,東營入直騎士將及把摠哨官,當爲來參,而宿衛重地,不可一時暫曠,以將校替代後,使之進參之〈意〉,敢啓。傳曰,知道。
又以御營廳言啓曰,今庚辰年春夏等褒貶,依例磨勘以入,而去己卯年秋冬等褒貶,因都提調有故,不得磨勘矣。其時從事官·將官等,多有已遞之人,不爲磨勘之意,敢啓。傳曰,知道。
李景祜,以刑曹言啓曰,曹屬掌隷院郞廳等今庚辰春夏等褒貶等第,當爲磨勘以入,而判決事金朝潤病不進,不得同爲磨勘之意,敢啓。傳曰,知道。
又以工曹言啓曰,本曹郞廳今庚辰年春夏等褒貶及屬司中尙衣院·掌苑署·瓦署庚辰春夏等褒貶合四度,磨勘以入,而尙衣院·掌苑署·造紙署·瓦署去己卯春夏秋冬等,繕工監·典涓司己卯秋冬等褒貶,旣不得行於限內。且其時官員,亦多有遷轉者,依例蕩滌,而繕工監·造紙署·典涓司今庚辰春夏等褒貶,因其各該司提調之有故,亦不得磨勘,尙衣院啓本中一字刀擦之意,惶恐敢啓。傳曰,知道。
李裕身達曰,工曹參判申思建,除拜後,過三日不爲出肅,依定式推考警責,卽爲牌招察任,何如?令曰,依。
又以□□□達曰,卽者說書金載順以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
說書金載順上書,伏以,臣於史閣奉命之日,獲承除旨,猥叨見職,臣誠惝怳慙恧,莫省措躬之所也。揣分量力,豈有一毫堪承之望,而祇緣反面義重,冒沒肅命,仍卽黽勉就直矣,夫國家之設置宮官,蓋所以出入离筵,輔導睿德,其爲任也,不輕而重。苟非學術見識爲世所推者,莫宜居之,豈是如臣空疎所可僥冒者,而徒以由翰苑移除,新有定式,不揆人器,循套塡補,非但在臣身有踰分之愧,其於聖朝量能授官之道,果何如哉?屢屢淹直,內省冞恧,因仍盤礴,斷無是理。惟願卽許鐫免,以重官方焉。抑臣又有所萬萬懇迫者,臣之偏母,素抱貞疾,居常澟澟,長委床簀,臣浹日在外,久缺將護,卽接家信,則臣母宿病之外,又添暑感,諸般證形,一倍沈篤。臣方在直,傍無扶將,病裏思戀,如添一證,急伻相續,促令歸視,臣方寸煎灼,按住不得,目今睿候久愆,起居未輟,此豈人臣言私之時,而情事所迫,不得不投章徑出,罪犯擅離,合被大何。伏乞睿慈,俯垂矜諒,亟削臣職,以便救護,仍治臣罪,以警具僚,千萬幸甚。臣無任屛營祈懇之至,謹昧死以聞。
答金載順書曰,覽書具悉。爾其勿辭,救護母病焉。
吏曹參判曺命采上書,伏以近因亢旱,大朝聖體,頻勞於親禱,甘霈旋降,少弛宵旰之憂,而伊時臣民之焦灼,曷有其極?念臣待罪下邑,倏已三年,重入脩門,欣甚逖違之餘,而乃者天官佐貳之命,遽下於千萬夢寐之外,簪履不遺,寵渥如新,未知疎外賤臣,何以得此於聖明也?臣雖至愚至昧,亦其心腸,頌恩知感,豈不欲亟伸叩謝之忱,而第此所叨之職,卽臣戒轍之地耳。鑑識之全昧,蹤跡之孤畸,曾不自諒,而只思涓埃之報,忘涉睢盱之場,末梢人言,便同自招,身名謬辱,餘悸猶存。今於誤恩之下,不思吹虀,揚揚冒出,視若尋常宿硏之地,則臣身之自喪廉防,猶不足恤,其於累聖簡而辱名器,何哉?艮限熏心,承膺無路,昨違召令,罪合萬死,玆陳肝膈之懇,仰瀆离明之聽。伏乞睿慈,曲賜諒察,亟命鐫削臣職名,仍治臣違慢之罪,以肅朝綱,不勝幸甚。臣無任屛營祈懇之至,謹昧死以聞。
答曺命采書曰,覽書具悉。卿其勿辭,從速行公。
弘文館副校理臣嚴璘,修撰臣金華鎭等〈上書〉,伏以臣等,伏見朝下傳敎,有明日相家臨問之命,誠不勝驚遑憂歎之至。當此三伏極熱,若復有勞動之擧,則聖體必致傷損,臣等焦迫之情,當復如何?臣等伏未知殿下此擧,以大臣之病在危劇,而欲親臨歟?抑以敬大臣之意,而欲加禮貌歟?噫,大臣之以疾引入,已至屢月,昨因辭單之上徹,十行宸諭,丁寧懇至,在大臣之道,所當俟間造朝,仰答殊眷,而忽有此臨問之敎者,無已遽乎?近來冒炎動駕,亦已屢矣,今此之擧,輕重緩急,比前不啻逈然,則不顧靜攝,必欲親臨,誠非擧措之得中者也。傳敎之下,臣等卽當冒死請寢,而竊意大臣,聞此下敎,顚倒承命,無所事於爭難矣,迺者大臣胥命金吾,迄無動靜,門鑰已下,成命猶在,延至明日,轉爲難處,則豈不有損於國體乎?臣等徊徨終日,不勝憂悶,敢此深夜冒瀆。伏願亟收明日臨問之敎,以重王言,以副群情焉。取進止。
答曰,雖大臣·儒臣,亦執法之官,往牒有如此事乎?不爲規正,徒務文具,寒心,給之。
庚辰六月十九日午時,上御熙政堂。大臣入侍時,左議政李,同副承旨沈鏽,記事官李性遂·尹師國·李在簡以次進伏。上曰,見卿歉然矣,所恃者而君相相依爲之矣。近來爲民悶旱,僅得甘霈,而今番之敎,非恐動卿也,昔年於東門外相臣之家,有欲臨未果之敎,而大臣卽日入來矣。頃者式故左相之門,其時以武王式商容之閭,稱之矣。魏文式段干木之廬,向來金奉朝賀家欲臨之敎,非爲觀瞻也。內局下敎,實是思卿之意,而卿之又爲此擧措,果予誠淺之致也,何必盡言實而歉然矣?曰,臣病後耳鈍,下敎不得詳聞,而皆是臣之不忠不肖之致也。歷數朝臣,被聖恩者,豈有如臣者乎?今番下敎,臣罪萬萬,嶺海鈇鉞,臣所甘心,豈有復入文階之意哉?明日下敎之後,不敢入來者,蓋以病狀難能,轉動於私室,不敢曳入於天威咫尺之下,故胥命金吾,欲被大何,今日又伏承千萬意外,人臣所不敢當之敎,臣之前後罪犯,擢髮難贖,臣之震蕩姑勿論,雖使他人觀之,其心,當如何?人臣被君上之恩,至於如此,而未有不死者也。殿下不知臣不肖,前後恩命,至於如此,臣實罔措,不知所達。上曰,卿晩後登第,予於擢榜時,李某何以事予云矣。今至於大拜,予則已許身於民國,恭默閤已言之矣。今則予已衰矣,三公備矣。君相相依,有庶幾之望,而卿之尋單,予之所爲也,安得不歉然?卿已肅謝,予復何憂?卿之小心,予已知之,而今番固執則過矣。予甚慨然,命召之不卽下,亦有意焉,敬大臣雖重,而紀綱亦不可不顧矣。卿之胥命,蓋以其處爲決不可臨,而予亦知其不可往,故欲坐敦化門,使知申親傳命召,更思之,以卿固執,若或不來,則紀綱尤頹矣。古亦以承傳色,傳之,故今亦爲之,是亦顧國體也,今則入來,不須更言,而尋單則非其時矣。予則以爲,三公得人,努力,可也。卿祖爲國之忠,如何?卿須思之,卿爲內局提調時,慈聖有下敎,及卿大拜,慈聖未及見之矣。慈聖每敎曰,李則可爲國事,今卿入來,而無可奏處矣。曰,臣久未承候,聖體,若何?上曰,一樣。上曰,予以一身,代萬民之意,奏于象設,卿之擢自承宣,至于大拜,非私也,乃爲國也。上自大臣,下至大夫·小官,有可用之人,則予開眼而銘心,彼承旨初不知本末,領相言之,一自道臣之後,予始知其共做國事之人也。曰,凡於京職,則有難知人,而方伯,歷試之後,可以知之。上曰,卿兄與故判書趙尙絅,未及大拜,予常惜之矣。卿爲國之誠,謹愼之志,予已知之,卿之固執至此,非所望也。曰,臣前後罪犯,在國綱則不可赦矣。上曰,領相之太僕提擧時事,卿言之故予從之,卿之欲扶紀綱,予已知之。曰,臣本無寸長,而欲樹紀綱之素心也。上曰,玉堂之所爲,予實未曉矣。金奉朝賀家欲臨之時,洪趾海以爲,此擧,是矣,或慮聖體之損傷云,此言,是矣,儒臣於初次下敎之時,若曰臨門,過矣。若或出於恐動之言,則欠誠云爾則是矣,而再次下敎之後,始爲之,予實未曉矣。今日堂箚之答,蓋以動卿而發也,亦爲國體而然也,予若以所諭於儒臣者知之,則今日決不召卿矣。以太上論之,敦諭後,不經夜,卽爲入來,是矣,而卿之固執,一入之後,凡事蔽矣,至於敦化門事,予有所思量矣。卿之私次事則有欠,而今日事則是矣,若聽卿之請罪言,則白首暮年,予何忍爲此?卿實不知予心矣,此槪予誠淺之故也。曰,旣不能得請,則退出後當胥命於闕門外,以待處分矣。上曰,予有所慨然,則必爲過擧,而聞戶判之言後,予之苦心,一竝忍之,若如前日,則今日見卿,不當坐此,而必臥見之矣。每事必推從容爲之,故此則不爲之矣,卿若胥命,予當使卿,將以內局入來矣。曰,然則承傳色過重之敎,還收爲望。上命書傳敎,今日令承傳色,傳諭左相之敎,刪南面羞對百姓六字。曰,臣之病勢,久爲入侍,恐有汚穢筵席之慮,請退去矣。上曰,予氣日益澌下,此時三公,何可如此耶?卿必思卿之祖也。諸臣退出。
上在昌德宮。常參以代理停,經筵停。
李裕身達曰,明日常參,睿候方在調攝中,頉稟。令曰,知道。
李景祜達曰,備邊司郞廳來言,今日,賓廳坐起日次,而睿候方在調攝中,頉稟。令曰,知道。
又達曰,賓廳坐起,旣以頉稟,所當持公事入對,而睿候方在調攝中,頉稟。令曰,知道。
又達曰,左副承旨安不爲仕進,卽爲牌招,何如?令曰,依。
洪麟漢達曰,憲府連日監察茶時,事甚未安。除在外外,持平沈勗之,卽爲牌招,何如?令曰,依。
以持平沈勗之牌不進罷職令旨,令于安曰,推考徽旨,捧入。
李裕身,以侍講院言達曰,本院說書金載順,連日入直矣,以親病陳書徑出,下番將未免闕直,事甚未安。司書黃榦,兼司書李宜馣卽爲牌招,以爲入直,何如?令曰,依。
以司書黃榦牌不進罷職令旨,令于安曰,推考徽旨捧入。
安,以都摠府言達曰,副摠管全春君堦以內三廳將鬼薦取才坐起事,慕華館晝仕出去之意,敢達。令曰,知道。
又以兵曹言啓曰,今六月二十一日,武臣賓廳講書日次,而當此減膳之時,不可循例擧行,今姑停止之意,敢啓。傳曰,知道。
又以兵曹言啓曰,今六月二十日,文臣朔試射日次,而當此減膳之時,不敢循例擧行,今姑停止之意,敢啓。傳曰,知道。
又以兵曹言啓曰,禁軍秋冬等祿試射,今六月二十一日,設行於慕華館矣,入直禁軍,依例除標信出試後,還爲入直之意,敢啓。傳曰,知道。
講書院左翊善朴聖源上書,伏以臣,不學濫叨見職,始也强顔膺命,未敢固辭者,只欲隨衆自效於章句之間而已,終焉瀝血陳懇,必求鞶褫者,誠以大朝殿下前後筵敎,寄意過隆,有不敢晏然承當故也。及至今春,聖上命世孫,侍坐讀書,深喜文理之稍進,仍命筵臣傳宣聖意於賤臣,又於輦過直廬之日,特命進前,假顔申諭,所以委屬而責勉之者,丁寧諄至,視前有加,臣尤萬萬惶隕,直欲循墻而不得,非不知連章控懇,期於遞免之粗安私分,而勤敎之下,劃卽瀆撓,亦有所猥越不敢者。且念,世孫德性日就,問學寢將,臣亦低徊戀慕,未忍便辭,而小學之講,時未了訖,容俟此書之畢,作爲瓜限。今則畢講,只在數日之內,將以一書,復申前懇,庶幾鐫解,臣方默禱矣,不意今者,聖上因相臣筵白,有此食物之命,臣於是,益自惝怳,不覺五內之失守。臣固知大僚陳請之意,聖朝宣賜之恩,特出於軫念賤臣之貧難供職,榮感之極,宜不敢辭,而參以事理,實有所不可冒受者。國家設官,自有常廩,食常廩供常仕,是臣職耳。厥或特賜於常廩之外者,歷稽前牒,非爲惠養耆臣,則必在禮遇儒賢,施之旣罕,當者猶悚,未有如臣常調末官,與叨斯榮也。臣誠迂拙,策蔑資給,而一生窮約,習熟爲常,朝飧暮粥,隨分經過,區區私屑之言,本不足仰塵崇聽,而乃有此萬萬格外之恩匪分之懼,過福之憂,固不可言,而其在朝家事體,果何如也?況此時此職,至重且緊,人必可堪而後,可使久居,久居其職而後,可語供之難易。臣旣自知不稱,一遞爲期,則貧與不貧,又非可慮,臣以何說,敢當是命哉?今若一邊求退,一邊受賜,則天下恐無如許廉恥矣。聖恩愈隆,而兢蹙愈深,匪頒之命,適添臣難冒之一端,玆不得不罄悉微悃,仰于离照。伏乞睿慈,俯垂矜諒,晨昏之暇,轉爲導達,許解臣職名,無使賢路久妨,仍又收還寵錫,以安賤分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
上在昌德宮。常參以代理停,經筵停。
洪麟漢達曰,憲府連日監察茶時,事甚未安。除在外外,持平沈勖之卽爲牌招,何如?令曰,依。
以持平沈勖之牌不進罷職令旨,令于沈鏽曰,推考徽旨捧入。
傳于沈鏽曰,成均堂上入來,戶判·判尹前日入來,編次人使之入來。
李景祜啓曰,戶曹判書洪鳳漢,判尹洪啓禧,成均館堂上金陽澤,編次人趙明鼎依下敎來待矣。傳曰,詣閤。
沈鏽啓曰,今六月二十五日都目政事爲之之意,敢啓。傳曰,知道。
李裕身,以講書院言啓曰,王世孫繼講冊子,本院官員,承言問議於師·傅·諭善,則師洪象漢以爲,以古人爲學次第言之,小學之後,當以大學繼之,無容更議,而大學一書,精微深奧,惟以窮格爲本,則課讀多少,不可與小學等。今若以大學爲元講,每日進讀一二大文,俾便爛熟曉解之道,以其餘暇,逐日別召見,進讀史略,而簡其行數,論難已往之跡,則似合於先儒兼課經史之法矣云,傅趙榮國以爲,與師議同。右諭善金陽澤以爲,王世孫小學之講,今旣垂畢,以大學繼之,允合於朱夫子讀書之法,而竊瞯講席酬酢之際,文理漸有將就,而聞見猶欠周洽,此由於全闕史學之致,先儒必以兼治史記,爲課學之要,良由以也。爲學次序,自有定法,當以大學爲原講,依前日次先講,一二行須於誦習,而間日別召見,取史略冊子,量其行數多寡,討論歷代事蹟,則講規可以優遊不迫,而功效庶有長進之實矣云。諭善一員未差,不得問議之意,敢啓。無批答啓下
沈鏽,以弘文館言啓曰,校理李潭,旣已帶職蒙宥,牌招察任,何如?傳曰,允。
李景祜,以侍講院言達曰,本院下番闕直,事甚未安。司書黃榦,旣有只推之令,卽爲牌招入直,何如?令曰,依。
以司書黃榦牌不進罷職令旨,令于沈鏽曰,推考徽旨捧入。
以戶曹參判黃仁儉三度呈辭,令于沈鏽曰,只遞本職。
庚辰六月二十一日未時,上御熙政堂。成均堂上·戶判·判尹·編次人入侍時,行戶曹判書洪鳳漢,行漢城判尹洪啓禧,知成均金陽澤,編次人趙明鼎,左副承旨安,假注書兪彦脩,記事官尹師國,記事官李在簡以次進伏訖。上曰,注書招成均館守僕以來。賤臣承命而出,招一守僕以入,上曰,頃者守僕所云講冊,果是何冊耶?金陽澤對曰,別無他冊,大司成與儒生,小學·近思錄中,輪回講習矣。洪啓禧曰,此法始於故相臣閔鼎重矣。上曰,知成均出去楹外,問于守僕,可也。金陽澤還奏曰,問諸守僕,則以爲,頃日所奏,非儒生之講,乃渠輩所講云,守僕輩所講,則五禮儀中,抄出釋采,入學謁聖等條,大司成或掌議,時時受講矣。上曰,其法,誠好矣,知成均則先退,可也。金陽澤退出,上曰,戶判·判尹進伏。戶判洪鳳漢,判尹洪啓禧進伏,上曰,靑藍之價貴,不可不申飭矣。仍命承旨,抽草紙書傳敎曰,頃者旣已申飭,而若不嚴立隄防,都下之弊,可勝言哉?靑藍契人,輕價以買,重價以賣,俱宜嚴飭,此後若此者,其須嚴刑定配事,分付契人,不爲高價,而本家之人,欲爲沮戲,其欲高價,亦爲隨現,以此律施行。上曰,漢城府平市等處,此傳敎分付申飭,可也。上問于趙明鼎曰,紋段旣禁,無文形亦貴乎?明鼎曰,人物甚繁,故非但錦段之爲貴,百物亦甚貴矣。上曰,今番齎咨官,其誰入去乎?明鼎曰,洪大成,率其飄海人入去矣。上曰,金福雲,當初該府照律太輕,旣已徒年,故法不可低昻。今番疏決時,雖已放送,渠非無端常漢,則投托馬主,交結彼商,受賂肥己,雖灣府梟示,不足惜也,而旣減旣放,雖不可論,決不可全然置之。此等之人,亦不可以頃者下敎,付諸該府,令秋曹嚴刑一次,且分付該曹及諸軍門,凡調用武士時,永勿擧論。出傳敎鳳漢起伏曰,以濬川司事,有所仰達矣。仍啓曰,濬川司堂上,皆有實職,或帶緊務,勢難專意於疏濬之事,郞廳,雖勤於巡川執頉,而自是年少未經事者,當其董役之時,不無生疎之慮。且本司便是權設都監,而小小濬役,無時無之,都廳一窠,姑勿減下,以三軍門別將·千摠中解事勤幹者,自本司啓下,使之句管司事,久任責成,則必有實效,敢此仰達矣。上曰,依爲之。出擧條鳳漢又啓曰,慶尙道漕船五十餘隻,一時齊泊,此專由於嶺伯任謗做事之誠,而捧上實監色,擧皆騎船上來,其中或有時任座首,此不但尊事體重惟正之意,如此然後,國穀可無逋欠之患。兩湖漕船,則設置已久,久益生弊,船隻之臭載居多,上納之無面漸增,所謂監色,皆是借名雇送之愚騃無知者,船人之弄奸故敗,肆然犯穀,其勢固然,若不大懲創,則無以救其弊。今以嶺南漕船,觀之,倉卒設施,猶見成效,如使兩湖道臣,申明節目,董責列邑,則豈有其弊滋甚之理哉?以此意嚴飭兩道道臣,取其漕倉前例。且倣嶺南新規,凡係弊端之自本道禁斷者,一一裁定,如其關由於地部者,文移往復,務從消詳,又或可以稟裁者,亦爲論列狀聞,以俟裁處,期於大段振刷,俾有實效,而明年漕運虛疎,又復如前,則當該道臣,宜有規警。以此豫爲知委兩道,何如?上曰,依爲之。此後不騎船差員,五年禁錮,實座首·色吏,嚴刑邊配。鳳漢曰,湖南差員,以法城·群山兩僉使永定,湖西則以邊將中擇差事,載於續大典,而近來湖西則或不無守令圖差,而仍有不騎船之弊,此後差員之不騎船者,自當以今此下敎之律,施行。如或不以邊將差送,則當該道臣,勢將以不遵續典,據實草記,以請處分矣。上曰,依爲之。出擧條啓禧起伏啓曰,臣前以久遠戶籍移置時,庋閣及本戶籍庫雨漏處修改事,竝令營繕擧行,爲請蒙允矣,戶判以京兆之不入於九營繕,不許修改,其不許者固有執,而京兆事則極可悶矣。戶判方入侍,下詢處之,何如?鳳漢曰,籍庫不可不修改,頃者判尹與臣同入時,請自營繕擧行,臣意謂入於九營繕分排中,不爲爭難矣,退考事例,則京兆元不入於九營繕中,無例之事,不可創開,以啓後弊,無已則京兆請得物力,自本府修改,事似便當矣。上曰,依戶判所奏,可以顧助事,令備局稟處。出擧條上曰,懿陵忌辰祭,當親傳香,以此分付儀曹。出傳敎上曰,屢次祈雨,今雖得雨,至於高燥處,則已無及矣。明鼎曰,雨雖晩矣,水畓與田穀則多有豐徵云矣。上曰,雨勢如此,日氣又甚薰烝,雨必多來矣。上曰,戶判·判尹先退,可也。鳳漢·啓禧退出,上曰,編次人進伏。明鼎進伏,上述興懷問答,以示警世之文一篇,上曰,孝廟入銅闈之年二十七歲,承大位之年三十一歲,而猶未其詳,注書出考璿源譜略以奏,可也。賤臣承命出考還奏,上曰,是矣。孝廟銅闈之年,大位之歲,適與寡躬之建儲承位,其期相符,甚可異也。著篇訖,上命編次人讀之,讀訖,明鼎袖出一幅草紙,起伏曰,此乃向者左相李㙫,故判書李周鎭賜祭文也,略有校正者,玆敢仰達矣。上曰,其文讀之。明鼎讀訖,祭文中詳覩二字,改以諦看,何?見之晩,改以若復見卿,臨標,改以水標之臨。上曰,溵·瀰字,戶判則以爲貴矣,而文則如何矣?致祭,何日爲之云耶?安曰,其時卽已行之,而李溵,春夏以來,病勢不輕,而今番恩數,逈出尋常,渠不勝感激之至。除職後,卽力疾入肅,方在直矣,其家且有傳來奇異之事,李溵之八代祖故相臣李荇之母,以五子登科,中廟朝,特命致祭云矣。上曰,奇異矣。上曰,編次人更讀式閭綸音,可也。予於此綸音中,有添入者矣。明鼎讀至況國相乎,上曰,其下添入魏文侯式段干木之閭九字。上曰,溵·瀰,同在故相之家耶?明鼎曰,其弟則在於竹洞不遠之處矣。上曰,李溵方在入直,注書出而招來,賤臣彦脩承命招溵以入,明鼎先退。上曰,在院承旨,持李世孝緘辭入侍。賤臣彦脩出而傳命,承旨沈鏽趨入,欲讀李世孝緘辭,上曰,儒臣方入來,姑置之,可也。他承旨入侍後,安又先退,溵趨入。上曰,直爲進伏,可也。溵進伏,上曰,頃日路傍見之,而未盡諭矣,意外爲見水標而去,見儒臣家孝烈旌閭,追念儒臣父與祖,一倍愴然矣。李瀰來問於政院云,故貞敬夫人,一體奠酌之意,下敎矣。今番致祭時,果得爲奠酌乎?聞方入直,故欲爲問此而召之矣。溵曰,臣家所被恩數,曠絶今古,感泣摧咽之外,將以何辭仰達乎?聖心追念臣父祖,又起感棹楔,致祭之恩,至及於臣母,尤是曠世不常有之異數,命下之第二日,業已同日受祭,闔門感泣而已。上曰,祭物,其果各設而來乎?溵曰,祭物,以一床二位備來,故祗受矣。上曰,一床二位之說,謂何?溵曰,二位祭物,竝設於一卓子之謂也。上曰,盞亦各設乎?溵曰,然矣。臣祖及父母同時受祭,恩數之曠絶,不知所云。上曰,欲問此事而召之,先爲退去,可也。鏽曰,儒臣家所被恩數,出尋常萬萬,今其病重,而欲伸感激叩謝之忱,道理,誠宜矣。上曰,見其入來,可知其有病矣,爾其見予出去,調病,可也。又下敎曰,省記雖入,凡以身病受調理之批者,例爲卽時出去,特敎事體,又與書批有別,今日出番調病,可也。溵退出時,上曰,見其儀容,洪鳳漢之言,是也,果成器也。溵仍退出,鏽進讀李世孝緘辭,上曰,後日金吾堂上入侍時,更爲持入,可也。上曰,世孫講書,以大學爲定,除釋除註,而其不務多,其於休日,時或臨講,前讀小學,亦不務多,而以講確爲務。出傳敎諸臣以次退出。
上在昌德宮。常參以代理停,經筵停。
夜一更,流星出天津星下,入南方天際,狀如拳,尾長三四尺許,色白,五更,有霧氣。
李裕身達曰,明日常參,睿候方在調攝中,頉稟。令曰,知道。
洪麟漢達曰,憲府連日監察茶時,事甚未安。除在外,持平沈勖之卽爲牌招,何如?令曰,依。
以持平沈勖之牌不進罷職令旨,令于洪麟漢曰,推考徽旨捧入。
洪麟漢達曰,大司憲尹鳳五,執義金元行,掌令李運海·朴海潤,持平朴師海在外,沈勖之牌不進,今日以監察茶時之意,敢達。令曰,知道。
李景祜達曰,卽者注書任希孝以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
李裕身達曰,注書任希孝以其親病,陳書出去,其代假注書,例爲自望,而親臨大政,期日迫頭,故臣等以實薦中人擬差之意,有所往復,則强執己見,終不回聽,屢次催促之際,以致日晏,省記則不得已以事變注書,煩稟書入,誠極未安。新進慢蹇之習,不可無飭,本院請推之外,無他可施之罰,何以爲之?敢稟。〈令曰〉禁推。
又以侍講院言達曰,本院下番連日闕直,事甚未安。司書黃榦,旣有只推之令,說書金載順,由限已過,竝卽牌招,以爲推移入直,何如?令曰,依。
注書任希孝書曰,伏以臣母,素有痰癖之症,轉成痼疾,少或失攝,發作無常,臣於直中,卽接家信,則宿病猝劇,又挾癨氣,胸腹刺痛,吐瀉無算,達夜辛苦,不能交睫,諸般症形,比前尤劇。臣得聞此報,方寸煎灼,玆陳短章,徑出禁門。伏乞离明,亟治臣擅離之罪,以肅朝綱,仍削臣職,以便救護,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
校理李潭書曰,伏以天休滋至,邦慶無疆,我聖上封爵謝恩之年,重回,臣民慶幸,曷有其極?仍竊伏念,臣於前冬,受命入北,區區寸忱,只在於守法而嚴市事,任怨而戢邊吏,庶不負特簡之盛眷,而目見守土匪人,奸贓狼藉,不得不援例封庫。按法馳啓,擬待反面之日,畢奏駭憤之狀矣,不料慘被其反噬,臣則竟以罪踰嶺,其爲辱使命而羞淸朝,殆若自臣身始,屛伏田廬,慙愧欲死,乃者恩敍誕降,除書遠宣。臣感激洪造,固當蹶趨謝,而第以臣所遭之奇怪,有不敢昧然冒進,遂不免自速置對,圓扉纔脫,召牌儼臨,兢惶之極,益不省所措。噫嘻,鄭益良之罪,可勝誅哉?渠亦自知其罪犯至重,殆同几上之肉,死中求生,計無他出,惟以誣陷臣,侮辱臣爲事,敢謂天日可蔽,朝廷可欺,恣意構捏,滿紙醜詆,其所以發明渠罪,則不過曰,由吏之所爲,衙客之所爲。至如近十同細布去處,渠之手筆文書,在臣篋中,而不能明白說破,一例漫漶,渾歸之零瑣之科,其心之急於辱臣,而不暇自辨,據此可知。臣雖疲劣,名以御史,治一不法之吏,固何足過費聲氣,而其粧撰構誣之言,至以發軍爲說,人之巧譖,胡至此極?臣之當日所帶驛卒,只是七人,行營之距會寧,實爲四十里,臣於行營開門後,馳往會寧,天且明矣。顧無藉於火光,則伊時光景,一城之人,孰不見之,而乃敢曰,調發軍校,吶喊明炬,將以此恐動天聽,誣罔一世,人皆欲如是而免罪,則世豈有被罪之人哉?搢紳間反詈,尙云駭悖,渠是何人,乃敢白地造言,肆言反詈,若是放恣乎?良可痛惋,至於奪符逐送,自有可據前例。曾在丁巳,監賑御史臣趙榮國,以慶源府使具僖之不法,奪符逐送,差出假將,其後丙子,按査御史臣趙儼,以穩城府使李世馨之犯禁,奪符逐送,差出假將,此不但北路耳目之所覩記,狀牒之在備局者,班班可考。況臣猥受暗行之命,則封庫固其職耳,封庫之後,益良爲一罷散人,其行其止,臣不必照管,而時當淸差在館,以益良而久留邑底,則實有洩機誤事之慮,故果使之移送行營,以竢朝家處分,而初無領付押送之事。蓋臣去時,與道臣相議凡事也,四邑守令中,若有罪關交市者,輒卽移送行營,使不得接待彼人,旣有所停當,故臣果信心直行,略倣前規而處之而已,渠之賤畜之留在衙中者,許令乘轎出去,則臣之不入其內衙,亦不足多辨矣。其所謂加給營贈云者,尤不滿一哂,罷邑贈而加營贈,以海蔘而代紅蛤,臣曁道·帥臣,俱有啓聞,聖明之所已燭,廟堂之所已悉。從前淸差之四邑所入,合爲布四百餘同,紅·海蔘八十餘石,而今番所贈,只是布三同,海蔘十六石,則依前多給之說,益見其全沒事實,狂叫亂嚷,臣豈忍與此輩人,較絜得失,以汚筆舌乎?噫,北路開市,積爲生民之痼弊,惟我聖上,斷自震衷,嚴立科條,斂民潛商,尤係大禁,已具於道臣辭陛時擧條。凡爲北守者,雖毫末之微,何敢染指之計,而彼益良之橫斂豬口,潛占馬匹,或有傳令,或有眞贓,卽此數事,實爲渠大案,而如皮物扇子之屬,亦禁中物一也。其俱收竝畜,以待市場之狀,臣旣目覩,不敢不竝論,而半世譁然,輒謂之此物細物,何可論也,邊上重任,何可逐也?其亦不諒之,甚矣。臣本孤蹤,性又愚率,通籍五年,〈行〉動崎屹,衆怒群訕,莫非自取,今又爲無識靺韋之流所極口詬詈,撫念身世,誠亦慼矣。內而言事,拳踢交至,外而奉使,侮辱不細,上累聖知,下負初志,只有退伏丘壑,粗守本分,尙何論於飄纓結綬,復進榮途也哉?隨牌陳懇,自外徑歸,臣尤死罪,伏乞离明,亟遞臣職,仍治臣罪。以安微分,以肅朝綱,千萬甚幸。臣無任屛營祈懇之至,謹昧死以聞。答曰,覽書具悉。邦慶無疆,聖上封爵謝恩之日,重回,歡忭曷有其極?爾其勿辭,從速察職。
上在昌德宮。常參以代理停,經筵停。
中宮殿,藥房口傳問安。答曰,知道。
李景祜達曰,同副承旨沈鏽不爲仕進,卽爲牌招,何如?令曰,依。
洪麟漢達曰,憲府連日監察茶時,事甚未安。除在外外,持平沈勖之卽爲牌招,何如?令曰,依。
安,以司書黃幹,持平沈勖之等牌不進罷職令旨,令于安曰,竝推考徽旨捧入。
李裕身,以弘文館言啓曰,校理李潭書答已下,卽爲牌招察任,何如?令曰,依。
傳于李裕身曰,領·右相·藥房入診,同爲入侍事注書傳諭。
傳于李裕身曰,編次人蔡濟恭,使之入來。
傳于沈鏽曰,戶判·判尹使之入來。
沈鏽啓曰,判尹洪啓禧,戶曹判書洪鳳漢依下敎來待矣。傳曰,詣閤。
備忘記,前月中官春等試射時,差備內官皮尙厚,片箭三中,而尙未下批,特爲加資。
李裕身,以弘文館言啓曰,本館上番副校理嚴璘纔已奉命出去,校理李潭牌不進,副校理鄭晩淳牌不進傳旨未下,上番將未免闕直,事甚未安。修撰金和鎭卽爲牌招,以爲姑陞入直,何如?答曰,允。
安,以兵曹言達曰,卽接西所衛將牒報,則明禮門外生松二株,猝然折落云,令該所依例斫去之意,敢達。令曰,依。
沈鏽,以內醫院官員,以都提調·提調意啓曰,議藥同參尹亨理有頉代,醫人徐命緯術業精明,以此人差下,付軍職冠帶常仕,何如?答曰,允。
庚辰六月二十三日巳時,上御熙政堂。藥房入診,領·右相·編次人同爲入侍時,藥房都提調李,提調洪啓禧,副提調李景祜,領議政金尙魯,右議政閔百祥,編次人蔡濟恭,記事官李性遂·尹師國·李在簡,醫官金履亨·方泰輿·許礈·李以楷·李泰遠·金履貞·金世彦以次進伏。尙魯曰,日氣甚熱,聖候,若何?上曰,向者不知熱矣,今則甚熱,於農事,則似好矣。尙魯曰,水刺·寢睡之節,亦何如?上曰,寢食,比前差勝矣。尙魯曰,湯劑進御乎?上曰,近則進御矣。曰,丸劑,何以爲之乎?上曰,予之厭藥,比如小兒之厭讀書,服之甚難,故不服矣。尙魯曰,中宮殿氣候,何如?上曰,一樣矣。尙魯曰,王世子氣候,亦何如?上曰,善在矣。尙魯曰,王世孫氣候,亦一向安順乎?上曰,好在矣。曰,瓊玉膏,進御乎?上曰,姑未進服矣。曰,醫官使之診候,何如?上曰,依爲之。金履亨診候後退伏曰,脈候不沈而帶數,右三部虛軟,甚矣。方泰輿曰,脈候比前調均,脾胃之弱,一樣矣。許礈曰,脈候左右三部,不沈而帶數,右寸關不足,一樣矣。李以楷曰,脈候左右三部,不沈而有數體,右三部虛軟不足矣。李泰遠曰,脈候左右三部不沈,而右寸關不足矣。金履貞曰,脈候左右三部不沈,而右三部虛軟而一樣矣。金世彦曰,脈候左右三部,不沈而帶數,右寸關不足矣。曰,診候已畢,使醫官更爲議藥,何如?上曰,何必更議?理中湯果是已試之藥,則想必不出於此矣。上曰,編次人,讀前日御製文,諸臣竝聽之。濟恭讀御製,尙魯曰,聖懷盡書矣。上曰,許身民國,故自然到底書之,今則無寓心處,農事若善成,則此心庶安矣。上曰,金履貞所宰之邑,雨澤,果如何?履貞曰,雨霈連日,故今則幾盡移秧,以未移處言之,一大面內,不過一石落,甚不大段矣。上曰,高陽,何如?李泰遠曰,高陽之邑,野面八面,山面三面,而今皆移秧,以未移處言之,不過十分之一矣。上曰,高陽地方,至於何處耶?泰遠曰,至於梨太院矣。上曰,村名與主倅之名,同矣。泰遠曰,字則不同矣。上曰,梨太院民,呈訴於何處耶?泰遠曰,田結則納於本邑,相訟則呈于京中矣。上曰,世孫方讀大學,註釋除之,何如?尙魯曰,大學,此後又將更讀,除註無妨矣。百祥曰,初讀之時,兼讀註釋亦難,姑爲除之,似好矣。啓禧曰,以朱子讀書次第言之,則小學後當讀大學,而史記亦急,兼讀,似好矣。上曰,此時兼讀亦難,姑爲除註讀之,無妨矣。上曰,藥院諸臣先退。他承旨入侍事,下敎,右承旨李裕身追後入侍,上曰,靑藍契契人,以輕價買之,以重價賣之,則當嚴刑定配,而子曰,人存政擧,今則卿等當申飭無弊,而久則必有弊矣。尙魯曰,然矣。百祥曰,靑藍契,今則雖申飭,使之不得重價賣之,久則必然有弊矣。上曰,靑藍,諺所謂敎之長子婦,而不敎次子婦云者,蓋以家家所着求者,甚多也。若久遠則豈無操縱之弊?百祥曰,然矣。上曰,官銀帽子,若重價買來,則使臣以下當施罪,而自官雖失銀子,重價貿來帽子,盡爲贖貢,可矣。尙魯曰,好矣。啓禧曰,卽今一事,有所當申飭者,而尙此欠闕,故仰奏矣。農桑竝稱之,而桑一節,無所申飭,可欠矣。上曰,判尹又欲聽人言也。若以謂勸樹桑,收貢付之於濬川所云,則豈不悶哉?上又曰,予聞己巳親耕時,仍勸親桑云,若親桑則當具九嬪,故因此欲祟其奸計,而此乃吳貞昌所爲云,然乎?尙魯曰,然矣。上曰,吳貞昌,誰也?百祥曰,吳竣之子孫也。上曰,近來士夫家不爲桑蠶,何也?尙魯曰,任便故然矣。百祥曰,不然。雖欲養蠶,無桑,故不得爲之矣。啓禧曰,今者勸桑,不必騷撓爲之,只依經國大典所載,申飭,似好矣。尙魯曰,臣聞忠淸左道堤堰郞廳李文燮言,切有驚慘者,故敢奏矣。文燮曰,渠之往忠州時,忠州民人皆以爲,若有天理,則吾州天豈雨之?仍以爲,邑民一漢,驅迫其父,至有自縊而死,死後亦不免藁葬,其小子則捉囚官獄,仍爲致斃,而其長子則自是元犯,而尙此無恙,忠州之赤地,豈不宜乎云云矣。上曰,此豈人之所爲哉?極爲凶慘矣。入直儒臣,誰也?裕身曰,嚴璘·元義孫也。上曰,嚴璘使之入侍。上曰,忠州有弑父罪人,儒臣問其委折於領相,馳往廉問後,卽爲狀啓。璘曰,若如所聞,則仍爲省鞫乎?上曰,然矣。尙魯曰,臣於太僕事,有所仰達者矣。昨年因兩南沿海年事告歉,本寺稅入大縮,一年應下不足之數,爲五百餘石,而貢人所受之米,事面苟簡,不欲與之買賣,故累百包無貿取市肆之道。聞禁·御兩營,自有餘儲,足可推移云,分半送價換用,如何?上曰,依爲之。出擧條李裕身曰,官軍位版,旣入於宣武祠,則依宣武祠例春秋祭享,當有祝文,而香室儀軌則無祝文所錄,如有神室告由祭,則隨時撰用云矣,今則依宣武祠例,別撰春秋祝文,錄於儀軌,永久遵行,恐合事宜。且官軍位前用祝式中頭辭,伏以二字及下段謹以二字,下語過中,至於牲幣粢盛等語,所不用於宣武祠者,而用於官軍祠,其在祝式祭禮,未免輕重倒置,臣意則伏以二字刪去,謹以二字,改以玆以,牲幣醴齊等語,改以淸酌庶羞,比之宣武祠祭與祝,隆殺明白,事面稍正。下詢大臣處之,何如?尙魯曰,承旨所達,誠好矣。上曰,予亦以伏以二字,爲訝矣,所達誠好矣,依此擧行,祝文則令藝文館撰進,可也。裕身又曰,宣武祠告由祭祝式,有不得不稟定者,敢達矣。宣武祠祝文中,以牲醴庶品,式陳明薦,載錄於香室儀軌,至今以此書塡,而考見續五禮儀,則以牲幣醴齊,粢盛庶品,式陳明薦錄之,香室之不用五禮儀所載,而用此儀軌所錄者,未知其由然矣。以祭禮言之,則自有輕重大小之別,牲幣醴齊,粢盛庶品,自是大祭所用,宗廟·皇壇·社稷,旣用此禮,則宣武祠之用此禮,似爲太過。況以皇壇所用之禮,用於此祠,則受祭之人,亦豈安乎?尙魯曰,國家祀典,有大小之別,何可以大祀所用之句語,用於小祀乎?承旨之言,極是矣。上曰,所達誠是,以儀軌所載牲醴庶品,仍用之,可也。以上出擧條上曰,高價貿帽事,不可不嚴飭矣,譯官輩切痛,使臣以下若無論罪,則無以禁止。仍命書傳敎曰,每年使行,許令帶去官銀,爲蒙譯之白地聚斂也,而因此不無帽價騰踊之弊,此後彼中若價高,使臣勿許買賣。只帶本銀而來,而譯官欺使臣,有私自高價買來,貽弊國中之事,特罷許給官銀之令,其令依前行中用之。噫,其帽一國所着,而爲多少蒙譯之弊,啓一國億兆之弊乎?令備局嚴飭使行。若或不遵此令,若或不爲現聞,其時使臣,施以制書有違之律,齎咨官之行,若有此弊,令灣尹卽爲狀聞,當該譯官遠配,永除譯院,雖非蒙譯,行中若有高價私買者,到灣府後,府尹·書狀眼同嚴刑定配事,分付。上曰,如此然後,可以禁止矣。尙魯曰,好矣。上曰,予爲龍興舊宮,仍爲民弊,則是豈予心哉?靑藍契必有後弊矣。仍命書靑藍廛,特罷傳敎。傳敎,酉時戶判·判尹入侍時,以特寢之敎,更爲內入而不下上曰,今二十八日親傳香,當於仁政殿爲之,以此分付。裕身曰,注書任希孝方在就理中,而大政不遠,且其本事,不過一時警責,故敢奏矣。上曰,飭已行矣,分揀,可矣。諸臣退出。
庚辰六月二十三日酉時,上御養心閤。戶判·判尹入侍時,戶曹判書洪鳳漢,判尹洪啓禧,同副承旨沈鏽,記事官李性遂·尹師國·李在簡以次進伏。上曰,今予爲百姓思慮,不能忘之,故召卿等矣。靑藍廛人旣造家,又買許多器皿,今日下敎後,渠輩想必狼狽,以此心不安矣。雖罷靑藍契,渠輩引其造家,有何生理之道耶?鳳漢曰,他無可爲之事,且費累千金,已貿甕器,此則非藍無所用矣。上曰,欲利於民,而若貽弊於民,則豈不悶哉?俄者下敎,果以此也。旣罷之後,若入他廛則好矣,而如不入則亦何以爲之也?是甚難處也。靑藍契,果無他日之弊耶?今則都下騷擾云矣。鳳漢曰,他日之有弊無弊,臣不敢質言,而以今事勢量之,亦似無弊,至於人心不然,上意若堅持,則人心亦安矣。上曰,頃者欲使儒臣見之,而不如目見,故予果往之,親見其造家設施矣,右相慮其有弊,而不請其罷,領相慮其有後弊,而亦無請罷之言矣。判尹俄者入侍,無一言默默而去矣,而外間必以爲,判尹有所奏而然矣云矣。漢高祖刻印燒印之意,豈不好哉?上仍命承旨書傳敎,鏽進曰,臣有賤見,敢奏矣。俄者大臣入侍,旣爲下敎,後日大臣入侍,更爲下敎,似好矣。上曰,不然。此非大臣所奏,予所詢問者,而旣知廛人之狼狽,則豈過今日乎?上仍曰,中都衛則果無之乎?鳳漢曰,若置此廛,則中都衛則永無矣,此則無弊矣。上曰,中都尉亦有價本所入乎?鳳漢曰,有之而其價甚些矣。鏽曰,不禁中都衛則水價當高矣。鳳漢曰,雖不禁,自然自付於廛矣。啓禧曰,廛人使中都衛,是則無慮矣。上仍命書傳敎曰,噫,予雖衰暮,夙宵此心在民,頃者嚴飭靑藍契人,意蓋深矣,而今日下敎,已諭人存政擧,人亡政息,卽是聖訓,因此而若或貽弊於京外民人,則此白首暮年,垂弊于民也。心猶憧憧,右相之意,政若予意,故下敎。靜而思之,下敎者,卽無形之弊,靑藍契人之造家,予已目覩,聞此命其若撤去,此有形之弊。噫,宜問其堂,造家之人,雖無靑黛,其可仍爲結構而奠居,可謂兩便,其或不然,不可踰今日,思之及此,何爲便息?噫,盛暑半日酬應,氣薾然更難着衣,而追思付托,身許民國,亦何敢自便?朝食纔食,不數匙而止,召濬川兩堂詳問,今日始知非徒造家,亦有經營者多,已造之家恃此契,想必有多,貸物力者,特召欲問奠居與否,蓋此也。且不然,今日下敎,不可經宿,其何忍便臥?聞此之後,近三十戶民,其將引陷於狼狽之坑,其於伊尹一夫不獲所之義,何?昔漢高刻印銷印,意在謀國,而今者卽寢,意實爲民,今日之敎,非相臣之所請,因予心憧憧而然也。其所弛張,非予其誰?有此敎然後,近百民人,其將弛心而穩睡,若此而後,予能成無睡之眠。噫,一則爲民,二則爲民,深慮無形之事,貽弊有形之民乎?特寢今晝下敎,入侍兩堂,卽往於義洞口,曉諭契民,以鎭其心。輕價而買,重價而賣者,其所定律,昨且下敎。至愚而神者民也,聞此敎,若不顧億兆之民,此非予負民也,民自負予也。焉逭定律?一體嚴飭,其他可以申飭者,節目間擧行者,兩堂親承下敎,何復煩諭?噫,强薾被衣,呼寫于此,不覺涕隨言下,悠悠此心,彼蒼臨照,吁嗟,大小臣庶,幾知予意。上曰,注書出去,俄者禁帽下者及靑藍廛罷契下敎持入。賤臣出來,持兩下敎還入,則上曰,帽子下敎,承旨讀之。上曰,如此然後,可以禁之。鳳漢曰,好矣。上曰,濬川後,人心可見,而予則無德惠,可愧,以濬川事言之,亦可以守城矣。啓禧曰,雖使之入於水火中,亦可入之矣。上曰,予無德而使民守城,是可愧也,而民心則亦可恃矣。啓禧曰,辛未年以守城事,下詢於臣,臣高聲仰對曰,殿下若守城,則此民亦守城,殿下不爲守城,則民亦不守矣。上敎曰,予當堅守不去矣,臣卽起,分付下敎於將士矣,其後聞之,武臣以爲,某日聞下敎後,心有所恃云矣。上曰,日已晩矣,此傳敎不可踰日,卿等持此傳敎,直往於於義洞口,曉諭廛人,可矣。諸臣退出。
上在昌德宮。常參以代理停,經筵停。
洪麟漢達曰,憲府連日監察茶時,事甚未安。除在外外,持平沈勖之卽爲牌招,何如?令曰,依。
李景祜啓曰,今番京外上言一百張內,二十八張,分下各該司,其餘猥濫七十二張,啓字爻周次還入之意,敢啓。答曰,知道。
備邊司薦望,以李泰祥爲統制使。
安,以兵曹言啓曰,禁軍來秋冬等祿試射時沒技人,別單懸註以入之意,敢啓。答曰,知道。
洪麟漢,以兵曹言啓曰,來朔入番騎兵,當於今月二十五日點考,而親臨都目政事,相値,以二十六日退行之意,敢啓。答曰,知道。
上在昌德宮。常參以代理停,經筵停。
夜五更,月犯畢星。
李裕身達曰,自明日二十九日至,國忌齋〈戒〉正日相値,此四日常參,頉稟。令曰,知道。
洪麟漢達曰,大司憲尹鳳五,執義金元行,掌令李運海·朴海潤,持平朴師海在外,沈勖之令旨未下,今日以監察茶時之意,敢達。令曰,知道。
注書任希孝受由,代以李永中爲假注書。
李景祜啓曰,假注書李永中時無職名,令該曹依例付軍職,冠帶常仕,何如?傳曰,允。
以持平沈勖之牌不進罷職令旨,令于洪麟漢曰,推考徽旨捧入。
李裕身,以禮曹言啓曰,今六月二十七日,乃是入秋節,還御正殿復常膳等事,依例擧行事,分付,何如?傳曰,允。又以達曰,今六月二十七日,乃是入秋節,大殿還御正殿復常膳依例擧行事,纔已啓稟,允下矣。邸下還座正堂,復常膳等事,同日一體擧行事,分付各該司,何如?令曰,依。又以達曰,圖畫署有司果祿窠,畫員之效勞國役者,使之付祿矣,付祿人金有聲,纔遭母喪,而畫員趙興瑀,非但國役之有勞,以濬川時本署任官,旣有高品付祿承傳。今此祿窠,依前例許付,何如?令曰,依。
安,以兵曹言達曰,五衛將洪樗,素患關格之證,近又添劇,時月之內,萬無起動供仕之望,呈狀乞遞。病狀旣如是,則宿衛輪番之任,不可久曠,今姑改差,何如?令曰,依。又達曰,知中樞府事李命稷,景福宮衛將康恒道俱以暑病,證狀甚重,無望供職,呈狀乞遞。不可强令察任,今姑改差,何如?令曰,依。
親臨都目政。吏批,判書韓翼謩進,參判曺命采進,參議金尙喆進,正郞安兼濟進,李蓍廷病,佐郞邊得讓進,南玄老居中,行都承旨李景祜進。以金履亨爲敦寧主簿,金履一爲造紙別提,辛宅寧爲瓦署別提,金鍾協爲監察,李錫奎爲丹城縣監,黃槃爲眞寶縣監,沈公猷爲高城郡守,趙戇爲全義縣監,鄭存成爲新溪縣監,朴贇爲利仁察訪,鄭宗周爲重林察訪,徐志修爲大司成,鄭昌聖爲吏曹正郞,柳敍五爲吏曹佐郞。兼左諭善單徐志修,奉敎單金載順。以韓聖得爲內贍主簿,朴東最爲禁府都事,文鳳集爲典籍,李趾光爲漢城參軍,李命玉爲尙衣直長,柳錫麟爲內資直長,李德鳳爲漢城判官,鄭彦輝爲務安縣監,柳鎭說爲雲山郡守,金廷遇爲興陽縣監,蘇大恒爲參禮察訪,金世珩爲黃海都事,尹光國爲咸平縣監,李天穆爲禁府都事,趙載述爲司饔主簿,尹晧爲平市直長,金光默爲禧陵直長,鄭寅煥爲義盈直長,柳聖發爲內資奉事,權泰彦爲中部奉事,李萬協爲司饔奉事,尹得孟爲兵曹正郞,蔡挺夏爲兵曹佐郞,徐命敷爲長水縣監,沈鑌爲白川郡守,申光履爲麟蹄縣監,洪鳳咸爲咸鏡都事,權燧爲抱川縣監,趙德浩爲尙瑞直長,韓命玄爲典牲奉事,李白圭爲司饔奉事,趙漢鎭爲平市奉事,洪啓祥爲公州判官,徐命瑞爲戶曹佐郞,柳德由爲思陵令,李濟海爲兵曹佐郞,李顯輔爲典簿,李策爲寶城郡守,黃錠爲南海縣監,朴整羽爲光陽縣監,權必稱爲長鬐縣監,李長泰爲沃溝縣監,李俊永爲尙瑞副直長,李龜應爲司僕主簿,李昌中爲典牲主簿,朴師宓爲軍資主簿,金相直爲天安郡守,文衡中爲祥雲察訪,兪彦摯爲礪山府使,朴孝參爲監察,申益彬爲說書,柳薰爲全羅都事,李宗明爲工曹正郞,林正浩爲眞寶縣監,鄭尙淳爲江陵府使,李德海爲安州牧使,李敬懋爲三和府使,安允福爲長湍府使,趙長鎭爲廣興副奉事,李永培爲儀賓都事,申鏶爲司䆃僉正,尹養厚爲刑曹正郞,李弘濟爲兵曹佐郞,金德元·李晩榮爲禮曹佐郞,房喆謩爲直講,金鍾秀爲江西縣令,李恭華爲沙斤察訪,申斗七爲居山察訪,崔道興爲工曹佐郞,趙德行爲監察,朴祥馨爲社稷令,李濟海爲宗廟令,南公弼爲平昌郡守,鄭克淳爲平壤庶尹,李基德爲輔德,趙德浩爲禁府都事,宋載中爲戶曹正郞,朴大有·任濟遠爲典籍,金梓爲草溪郡守,洪啓禧爲冬至正使,趙榮進爲冬至副使,鄭晩淳爲冬至書狀,宋煥世爲禮安縣監,李俊永爲尙瑞直長,朴誠一爲貞陵令,黃榦爲正言,曺命采爲典設提調,徐志修爲典牲提調,李碩載爲校理,沈履之爲修撰,金履禧爲栗峯察訪,任光鉉爲靑巖察訪,馬之徽爲慶安察訪,安暻爲兼引儀,徐有慶爲尙瑞副直長,李復圭爲濟用判官,任邁爲工曹佐郞,朴大有爲監察,李晩榮爲兵曹佐郞,申敬文爲刑曹正郞,李文燮爲海南縣監,金道鼎爲迎日縣監,徐命臣爲戶曹參判,金百鍊爲平市令,趙重鼎爲南海縣監,趙明勖爲廣興守,朴師訥爲大司諫,李興宗爲江東縣令,李昌中爲刑曹佐郞,朴相老爲司書,李厚達爲綾州牧使。金海府使朴時佐仍任。以申鉐爲內資直長,嚴球爲濟用副奉事,柳義養爲北部都事,金唯魯爲懷德縣監,南台老爲宗簿直長,趙載述爲監察。典籍三單,金載順·金載玉·文始龍,奉常主簿單金台一,已上四館去官,嘉山郡守李永輔仍任,學生具集今超通政,年七十四,閫帥前水使具鼎煥父加資。李彦中爲工曹正郞,李存誠爲司宰奉事,吳道源爲義盈奉事,辛宅寧爲司饔主簿,李顯喆爲漢城主簿,金德元爲兵曹佐郞,朴大有爲禮曹佐郞,李宗恒爲尙衣僉正,李宅鎭爲司書,崔弘輔·李昌郁爲引儀,李行元爲假引儀,金宅礪爲禮曹佐郞,趙載述爲刑曹佐郞,李厚坤爲濟用主簿,李彦愼爲掌苑別提,李寬徵爲典牲主簿,李湛爲造紙別提,洪應壽爲瓦署別提,黃槃·任濟遠爲監察,李得一爲禁府都事,金履安爲童蒙敎官,洪綺漢爲英陵參奉,李基昌爲光陵參奉,韓尙默爲厚陵參奉,尹尙泰爲獻陵參奉,金始烈爲長寧殿參奉,柳光翼爲昌陵參奉,朴宗植·沈載鎭爲弘陵參奉,高明輝爲順康園守奉官,徐道賢爲禮賓參奉,李性遂·李永中爲典籍。
兵批,判書李昌壽進,參判南泰耆進,參議李萬宗進,參知李廷喆進,正郞尹光國進,李昌任進,佐郞金世珩進,鄭彦輝進,左副承旨安進。以李殷錫·金履貞·朴性善爲同知,許儼·沈佖爲僉知,柳爀爲忠壯將,申晛爲全羅監營中軍,白時彩爲景福宮衛將,朴弼燧爲北評事,鄭運一爲五衛將,李命峻爲慶尙右兵使,陳世恒爲會寧浦萬戶,李禧仁爲景福將,兪彦鐸·黃運河爲五衛將,梁聖濟爲碧團僉使,朴時佐爲全羅左水使,崔孝昌爲薪智島萬戶,宋昌明爲知事,李宇平爲平安監營中軍,洪澤遠爲潼關僉使,朴聖浹爲忠原營將,李寅徽爲五衛將,鄭遠達爲文兼,崔震漢爲包伊萬戶,朴再郁爲天城萬戶,崔啓崙爲馬島萬戶,林遇幹爲黔毛浦萬戶,申鼎煥爲全羅左水使。同知單安聖履,僉知三單,林世茂·邊聖澤·金象鼎,副護軍兪嶈·高道成·徐命天,副司直尹東度·徐志修·黃仁儉·沈·徐命膺·洪趾海,副司果金應淳·任珹。以田時贊爲慶熙將,兪彦鐸爲曹司衛將,趙鏻爲同知,李永輔爲訓鍊院正,李裕遠爲羽林將,李邦鵬爲訓鍊副正,李文德爲訓鍊正,韓尙訥爲大丘營將,柳春馪爲都摠經歷。副司正李永中,副司勇徐命緯·李思景。以朴秀馨爲幕嶺萬戶,金德重爲德津萬戶,都聖就爲保山別將,李東亮爲濟物萬戶,金時亨爲草芝萬戶,金由河爲所已萬戶,張彦博爲林土別將,趙爲滿浦僉使,李樀爲多大浦僉使,洪雨輔爲都摠府都事,李藎輔爲梨津萬戶。副司果鄭遠達,哨官鄭汝卨,慶尙左水虞候尹守喆,前虞候李奎文,副司勇韓啓和,以上今加折衝賞加。副護軍尹守喆·李奎文,五衛將韓尙訥仍任。全羅左水使望單子還入,李明運改落點。以金挺藎爲江華監牧官,吳爲禁軍別將,李夏祥爲慶尙左水虞候,鄭錫曾爲植松萬戶,崔始仁爲梨洞萬戶,尹相殷爲首陽別將,閔惠洙爲訓鍊判官,李邦鵬爲慶尙左兵虞候,南舜喆爲訓鍊判官,金鳴大爲防垣萬戶,黃運河爲曹司衛將,李儒弘爲五衛將,李興遠爲大丘營將,金麗海爲訓鍊僉正,鄭趾新爲尙州營將,鄭碩蕃爲長壽別將,李鼎炳爲訓鍊副正,沈釋之·李壽弘·李命時爲訓鍊主簿,申大顯爲都摠經歷,李廷老爲訓鍊判官,具明謙爲宣傳官,張德紹爲江華中軍,權鎭夏爲武兼,尹得毅爲洗馬,柳錫麟爲侍直,鄭東漸爲都摠都事,朴獜老爲慶熙將,鄭聖三爲部將。副護軍李興遠。成碩臣爲內禁衛將。權管秩,舊乫波知池日浩,楸仇非崔世淸,廟洞金漢昌,雲頭里李聖泰,於汀灘朴淳亨,雙靑金德興,乾川金重河,安原崔尙弼,黃拓坡·李致大。副護軍鄭徽世,副司勇李得齡。以許任爲訓鍊副正,尹重淵爲訓鍊正,南宮㯖爲訓鍊僉正,李海文爲中樞經歷,洪相宇爲都摠都事,李文德爲公州營將,李惟康·李球·沈應昌爲訓鍊主簿,黃錠爲訓鍊判官,閔徽洙爲平南萬戶,李眞協爲楸坡萬戶,梁益祖爲雲寵萬戶,李海文爲宣傳官,李鎭璧爲訓鍊副正,李希松爲都摠經歷,李亨耉爲武兼,柳鎭普·鄭景曾爲訓鍊主簿,金相勳爲訓鍊判官,李邦和·李徽遠爲宣傳官,孫相龍·鄭紘爲武兼,申載文爲南道參軍,鄭汝益爲羅暖萬戶,金宗炯·鄭勖世·徐命國爲部將,權伋爲武兼,李夏績爲守門將。中樞經歷李海文,宣傳官許任仍任。
李裕身,以侍講院言達曰,本院說書金載順,連日入直矣,今日都政,移拜奉敎,下番將未免闕直,事甚未安。司書黃榦,卽爲牌招入直,何如?令曰,依。
庚辰六月二十五日卯時,上御熙政堂。親臨都政入侍時,吏曹判書韓翼謩,參議金尙喆,都承旨李景祜,吏曹正郞安兼濟,佐郞邊得讓,兵曹判書李昌壽,參判南泰耆,參議李萬宗,參知李廷喆,左副承旨安,兵曹正郞尹光國·李昌任,佐郞金世珩·鄭彦輝,注書李性遂,假注書李永中,記事官尹師國·李在簡以次進伏訖。上命都承旨書傳敎曰,莫重親政,政官不可不備員。吏曹參判曺命采,卽爲牌招入侍,使之先入侍後肅拜。翼謩曰,戶曹·刑曹·工曹·漢城府·監察·禁府都事未準朔人,依例竝擬於守令,何如?上曰,依。翼謩又曰,承文院·成均館久勤仕滿之人,以堂上有故,未經殿最,自前亦有遷轉之規。今番,何以爲之乎?上曰,依例遷轉,可也。翼謩又曰,直長仕滿未準十日者,自前亦有陞六之規,今亦依此爲之,何如?上曰,依。翼謩又曰,外邑瓜代,前期三朔而差出,已有前例,今若依此爲之乎?上曰,依。翼謩又曰,平安道四邑守令,方當瓜滿,一邑則六月爲瓜限,三邑則七月爲瓜限,意外道臣身故,未經殿最,今番將不得差出,若待殿最而出代,則將爲八月,事有掣礙,何以爲之乎?上曰,今日政差出,可也。昌壽曰,邊將中四五窠,亦如此,故臣,亦敢達矣。上曰,依常例擧行。翼謩曰,臺諫·玉堂·春坊·闕員,今當差出,而擬望之人乏少,承旨外任,竝擬,何如?上曰,依。翼謩曰,平壤庶尹今當差出,而擬望之人乏少,他道有聲績守令,竝擬,何如?上曰,依。翼謩曰,今日祿都目政事兼行之意,敢達。上曰,依。翼謩曰,本曹郞廳李蓍廷,莫重親政,謂有身病,終不入來。蓋聞果有實病,而其在事體,不可置之,李蓍廷改差後,拿處,何如?上曰,事體寒心,依爲之,先罷後拿,準期不敍。昌壽曰,參下官未滿十日者,陞六已有前例,部將中有未滿二日者,依例陞六,何如?上曰,依。昌壽曰,慶尙兵使張志恒與前兵使兪胄基,有婚嫁應避之嫌,依例改差,何如?上曰,依。上命都承旨書傳敎曰,十考十上,五考五上純褒抄啓邊將·守令錄用事,西北人·松都人廉吏及爲國效節人錄用事,每都目申飭,作一文具,況親政乎?另加錄用事,分付兩銓。又命書傳敎曰,生民休戚,係於守令,近來每爲親政,意專在於此,初入仕另擇,然後日後可陞爲字牧,另飭銓曹。上顧謂兵判曰,曺學臣,隨闕調用,可也。昌壽曰,學臣,雖已直赴,方無職名,似難調用矣。上曰,然乎?上命都承旨書傳敎曰,吏曹正郞李蓍廷,先罷後拿,準期不敍,其代今日政擧行,先入侍後謝恩。吏曹參判曺命采追後進伏,上命都承旨書傳敎曰,入侍注書,尙瑞院官員依例陞六。上顧謂兵判曰,韓尙訥,爲內禁將乎?調用於營將,好矣。昌壽曰,久勤人朴聖浹,先爲調用後,可以次第甄用矣。上曰,營將中無可以內遷者乎?昌壽曰,或不無內遷者而無窠,故方以爲難矣。上曰,五衛將通融擬遷則好矣。仍命都承旨書傳敎曰,營將窠窄,今番則五衛將,一依內將例通擬。昌壽曰,臣有所懷,敢達矣。迎日縣監金梓以兩代殉節之後裔,爲人精詳,固合可用,而久爲沈滯,年前洪象漢爲兵判,觀豐閣親政時,檢擬於都摠都事,以末擬受點,自上特爲召見,其後李成中爲東銓時,以迎日弊殘難治,擇差以送,今已四年,聞其治績,菀有可觀,以今番殿最題目,觀之,亦可驗矣。如此之人,固當奬用,而本曹無相當窠調用之道,故敢達矣。上曰,與他有異,其績可尙,特爲加資,可也。景祜曰,加資,重典也,因一重臣傳聞之言,有此特恩,恐非愼惜爵賞之道,故敢達矣。昌壽曰,承宣所奏,誠然矣。上曰,然則令吏批右職調用,好矣。翼謩曰,兵判以金梓調用事,仰達,臣亦有所懷,故敢達矣。草溪郡守兪彦摯,爲人勤恪,治極精詳,聲績藉甚矣。上曰,此誰也?翼謩曰,此奉朝賀兪拓基之族,而故統制使李載恒之外孫也。前任寶城時,菀有聲績,趙雲逵爲完伯時,知其善治,移伯嶺南也,以褊裨使之,多所稱道,固合奬用,而以其陞資爲雜技之故,拘於此而未能調用,誠甚可惜矣。上曰,騎判之意,何如?昌壽曰,臣雖未能詳知其人,每於備坐,諸堂以金梓與兪彦摯可用而沈滯之事,多稱道而不已矣。上命都承旨書傳敎曰,草溪郡守兪彦摯,迎日縣監金梓,今聞治績可尙,特爲右職調用。上曰,頃者金仁大,欲用於黃州,慮有傷於水土而未果矣。今番調用,可也。景祜曰,金仁大纔遭其母喪矣。上曰,然乎?上見大司成望而問曰,此卿議於大臣而擬之者乎?翼謩曰,然矣。上曰,若取純實,則首望爲好,若取勤幹,則副望趙明鼎爲好,末望李最中則隘矣,若以隘敎士則難矣,而三望互有長短矣。仍點下首望,上見高城郡守望而問曰,南公弼,是有容之侄乎?翼謩曰,然矣。上曰,副望沈公猷,誰也?翼謩曰,此故參判聖希之子也。上曰,公弼雖好,而守令數遞,可悶,今番則越之無妨,且公猷之父,曾知其精詳,而今有其母云,使之便養,亦好矣。向來公猷之見罷於繡衣,亦過矣,而今已消融矣。仍點下副望,上命都承旨書傳敎曰,新除授全羅左水使點下之後,今聞蒜山之事,豈可付諸生手?遞差,仍任金海府使。上召行首宣傳官敎曰,前日吳爲行首宣傳時,不許文兼之許參,蓋近來文兼,多有不似者爲之,故其所不許,固無足怪矣,而今番以玉署之人,特敎擇差,汝其許參,可也。宣傳官承命而退,仍敎兵判曰,此後文兼,不必每以玉署人差出,間以依前爲之,以爲疎通,可也。仍命都承旨書傳敎曰,文兼望,頃者申飭之時,或以侍從備擬,近無是事,今日政,文兼望,不點以下,以曾經玉署人,備擬。昌壽曰,全羅左水使,今當差出,而擬望之人乏少,他道未準朔防禦使,竝擬,何如?上曰,依。上曰,武兼中亦有七八年隨行者云,此甚可惜,雖難每每調用,今番爲先檢擬調用,好矣。昌壽曰,窠闕甚窄,自吏曹若有越來之窠,則謹當調用矣。昌壽又曰,營將十五朔後遷轉,已有前例,依例遷轉,何如?上曰,依。昌壽曰,濬川郞廳中,有準職調用之命,訓鍊院有正與副正,而正則自是極選之窠,若自上有特除,則無容更議,而若以準職承傳,至爲正,則恐非惜名器之道,故敢達矣。上曰,此則特敎勿拘,而依例擧行。翼謩曰,臣以各道都事之竊有所懷,敢此仰達矣。都事自是未通淸遷轉之窠,而近來便成漫職,自本道不送夫馬,雖欲下往,其勢無由,此非設官之意,亦欠忠厚之風,誠爲慨然。今有兩道都事差出已久,尙未下去,其中平安都事,除授稍近,前伯有故,猶有說焉。至於咸鏡都事,見除最久,營門亦無故,而不生不滅,長時虛帶。不送夫馬之道臣推考,都事改差,何如?上曰,此非都事之罪也。翼謩曰,旣不送夫馬,則亦不可勒令赴任矣。上曰,依爲之。一道,今何問之?勿推,可也。昌壽曰,嘉山郡守李永輔以副望爲訓鍊正,邊邑數遞,可悶,故敢達矣。上命都承旨書傳敎曰,訓鍊正李永輔點下之後,因所奏,乃覺赴任屬耳,仍任前郡守。昌壽曰,兵馬·水軍虞候,若已經守令者,則仍陞爲堂上,明有定式,而不然則朔滿後,便爲無故作散之窠,此甚可惜矣。上曰,此後另擇已爲守令者,令吏批調用,好矣。昌壽曰,本曹新除授郞廳尹得孟·蔡挺夏,使之先入侍後肅拜,何如?上命都承旨書傳敎曰,新除授吏·兵曹郞廳,竝先入侍後謝恩。吏曹正郞鄭昌聖,佐郞柳敍五,兵曹正郞尹得孟,佐郞蔡挺夏以次進伏,昌壽曰,武臣堂上祿試射,例於來月初爲之,而今番則與淸齋相値,晦日設行,已有前例,今亦依此擧行之意,敢達。上曰,依。上見公州首望洪啓祥而問曰,此誰也?尙喆曰,此人,年紀雖滿,氣力尙强,臣待罪湖藩時,見其爲政,甚精詳而勤慤矣。吏判以此首擬,故臣亦以爲好矣。上曰,此判尹之族乎?景祜曰,四寸矣。上仍點下。上命諸臣少退,未時,復如前入侍。翼謩曰,新除授眞寶縣監黃槃以濬川有功,檢擬受點矣。聞有八十老父云,親年七十,不赴三百里外,自是法例,依法典改差,何如?上曰,依。翼謩曰,長湍府使,今當差出,而擬望之人乏少,未準朔他道守令,竝擬,何如?上曰,依。上見司僕主簿望而問曰,李龜應,誰也?翼謩曰,先正臣李滉之後矣。昌壽曰,大丘營將韓尙訥,亦親年七十云,依法典改差,何如?上曰,依。仍命左副書傳敎曰,前營將韓尙訥,仍任五衛將。上曰,堪輿人金道鼎調用事,曾有下敎矣,果已擧行乎?翼謩曰,臣則未知其已有傳敎,而不得擧行矣。尙喆曰,此人以山陵時功勞,有調用之命,爲玉江萬戶而卽遞云矣。上曰,今番守令調用可也。昌壽曰,全羅水使,今當差出,而擬望之人乏少,他道守令,竝擬,何如?上曰,依。上見宣傳官首望具明兼而問曰,此誰也?昌壽曰,具聖任之孫矣。上曰,此已經勸武者乎?使騎郞知入,騎郞問而入奏,上命左副書傳敎曰,近者年少武弁,不肯爲勸武軍官,有南行宣傳之事,故此後南行望,必行勸武然後備擬事,曾已下敎,其一行字意,蓋深矣。若得一傳令,自謂勸武,則何異捷徑?今日南宣望下問者,蓋此也,此後一遵下敎,而雖點問于本廳,有無行而得者,銓官當重飭,其人必汰,而不復以宣薦施之,以此嚴飭。上見平壤首望尹東涵而問曰,此誰也?翼謩曰,此曾經善治者,而臣有欲用之意,故今果首擬矣。上曰,副望鄭克淳,曾知爲政之有力而甚好矣,仍點下。尙喆曰,鄭克淳爲箕尹,於平壤可謂得人,而懷德以弊邑,今纔蘇醒,若不另擇,則臣恐反復如前矣。上命都承旨書傳敎曰,庶尹副望,曾知其人,故點下於庶尹,可謂得人,而今覺克淳卽擇差者,其代不可不擇。且夫馬之弊,亦不可不念,懷德代,以曾經署經有聲績人擇差,其令明日辭朝。上見懷德首望李敬而問曰,此誰也?翼謩曰,此曾經善治者,而以十考十上,至陞爲府使矣。上曰,卿見之乎?翼謩曰,未見矣。上復問曰,副末望任守寬·洪應辰,卿見之乎?翼謩曰,皆未得見之矣。上曰,三望俱不見而點下,甚重難矣。尙喆曰,臣有所懷,敢達矣。懷德爲湖西弊邑之第一,而其弊專由於數遞,今此首擬者,亦曾經府使者,則似難久處矣。臣意則以曾經縣監而聲績最著者,差遣,以爲久任責成,則似必有效矣。上曰,所奏是矣,仍還下前望,使之改擬以入。上復見懷德首望金鳴魯而問曰,此誰也?翼謩曰,此乃首揆之六寸,而曾任三嘉而善治,且昨冬以都監郞廳,有準職承傳矣。上曰,好矣,仍點下。上見侍直末望柳錫麟而問曰,此誰也?景祜曰,故判書儼之孫矣。上曰,然乎?仍點下而敎。景祜曰,此人肅謝時,政院微稟,使予知之,可也。上命都承旨書傳敎曰,懿陵祭文當製下,以此正書,代押後只傳香。上曰,編次人趙明鼎入侍。又敎曰,南海縣監黃錠入侍,錠進伏,上曰,汝年幾許?對曰,六十四矣。上曰,汝將何以爲治?對曰,臣欲模倣七事而爲之矣。上曰,汝欲爲良吏乎,能吏乎?對曰,良吏爲好,能吏亦好,謹當觀勢爲之矣。上笑曰,能之一字,全不識矣。上又問曰,汝何以恤民?對曰,務爲勸農紡績,使不得一時閑遊矣。上笑曰,南海男女百姓,將不勝其苦矣。觀汝之狀,權管猶難,況守令乎?予豈忍付南海赤子於汝也?汝其退老,可也。趙明鼎進伏,上命都承旨,書懿陵祭文,明鼎校正訖。上命都承旨書傳敎曰,懿陵忌辰祭獻官,以宗臣海興君塡差。編次人先退,上命居山察訪申斗七入侍,斗七進伏,上問曰,汝居何處?對曰,居在嶺南矣。上曰,能吏好乎,良吏好乎,對曰,良吏好而能吏亦好矣。上曰,此與黃錠一般,而全不識能良之義矣。於汝武兼,何?誠若守令,則決不可爲,而一時乘馹,顧何傷也?汝其退去。上曰,黃錠,守令則實不可堪,而因此作散,亦非暮年親政之意,今日政,卽爲甄用,好矣。仍命都承旨書傳敎曰,訓鍊判官黃錠,沈滯爲首云,而南海備擬點下,而過六十沈滯,爲人像想,故爲南海之民,特召以見,聞其所奏,奚謂百里?十里其難,旣見旣聞,若不下敎,南海之民,何辜?特遞其職。噫,恒日體昔愛恤惟武與民,靑藍廛人,其欲投箸而下敎,渠雖若此,戊申軍功可尙,其命錄用,若無故作散,非徒非申飭之意,於諸武之心,其將解弛,於渠亦不若不除,令兵曹今政相當窠,卽爲調用。上顧謂吏判曰,十考十上官案,修入已久,其中作故與年滿者居多,不可以憑考,其欲改修以入。上命左副書傳敎曰,頃者濬川郞廳下敎時,陞敍下敎旣嚴,而今日望中,一人遺漏,君令當信,宣傳官許任中樞經歷,李海文仍任,其令更擬以入。上見全羅水使副望具鼎煥而問曰,此孝子云者乎?昌壽曰,然矣。其父有狂易之疾,年今七十四云矣。上曰,鼎煥能以至誠,不變子道,可謂孝矣,仍點下。景祜曰,鼎煥,雖爲閫帥,其父年過七十,法不當赴矣。上曰,然乎?雖不赴,以閫帥用之乎?昌壽曰,然矣。上曰,鼎煥改差,可也。景祜曰,鼎煥旣經閫帥,則其父以閫帥父,當爲加資矣。上曰,然乎?然則尤爲孝子矣。旣當加資,則不可遲待,明日使騎郞卽爲探其父名,今日政安寶敎旨,可也。仍命都承旨書傳敎曰,前水使具鼎煥父閫帥父陞資,今日政依例擧行。翼謩曰,工曹正郞李彦中,誤知其已爲受點,徑出,其代司書朴相老今番居中,而臣亦不察,循例擬望而受點,惶恐待罪,而司書朴相老則改差之意,敢達。上曰,依。景祜曰,吏判有做錯之失,推考警責,何如?上曰,此乃一時做錯,勿推。上命左副書傳敎曰,全羅左水使前望中首望,爲人可堪,亦爲沈滯,而副望非徒治聲,其孝旣聞,故點下矣。今以親年七十遞職,前望復入,前望復入,李明運點下。又命都承旨書傳敎曰,礪山府使兪彦摯,草溪郡守金梓,其人可堪沈滯云,故今日特令陞差,其中兪彦摯,頃聞其人有可惜之敎,而名武之雜岐陞資,勿許淸職,已有下敎,意槪深矣。今者此任,非爲閫帥階梯也,其令銓曹知悉。賤臣以傳命方出楹外,上問曰,此注書,誰也?景祜曰,卽故郡守李顯道之子,而故判書李成中,前承旨李最中之三從矣。上笑曰,今番出六,亦一飽之數也。景祜曰,實官任希孝,非但年少而不肯出,且以親病受由,故院中以實薦中人,相議差出,李永中以年紀之最多當之,此是公議之所歸矣。上曰,然乎?年多者今番橫出,可謂善爲矣。翼謩曰,眞寶前縣監黃槃以親年七十,見遞,將爲無故作散之人,此則非渠之罪,謹此甄用而擬望矣。上曰,依。上命都承旨書傳敎曰,曾已下敎,七年內樹木能長,陞六事,有敎,今番懿昭墓守衛官,三年內叢蔚,依例陞六,此人卽爲陞六,其若瓜遞,不若次陞,故有參奉調用之命,而同功一體之人,或爲或否,非特敎之意,已觀其人,爲守奉官副擬點下,高明輝順康園守奉官備擬事,分付。昌壽曰,靑坡·蘆原兩驛卒,陵幸後,有米太題給之規矣。今番則何以爲之乎?上曰,前後以幾許石題給耶?昌壽曰,米太各百石或各五十石矣。上曰,米太各五十石題給,可也。上曰,都政畢後,例有宣饍,而予方在避正殿減常膳之中,故未果矣。吏·兵判進伏曰,臣等依例下直矣。上曰,依。諸臣以次退出。
上在昌德宮。常參以代理停,經筵停。
自昧爽至巳時,有霧氣,夜五更,月暈。
沈鏽達曰,大司憲尹鳳五,執義金元行,掌令李運海·朴海潤,持平朴師海在外,沈勗之未肅拜,今日以監察茶時之意,敢達。令曰,知道。
中宮殿,藥房口傳問安。答曰,知道。
藥房提調臣洪啓禧,副提調臣李景祜啓曰,昨日親臨大政,夜深乃罷,伏未審聖體調攝,若何,寢睡·水刺之節,亦何如?臣等不勝區區伏慮,敢來問安。答曰,知道。氣則一樣矣。
安,以都摠府言達曰,副摠管趙明鼎以騎兵軍士點考事,外兵曹晝仕出去之意,敢達。令曰,知道。
李裕身,以弘文館言啓曰,新除授校理李碩材,時在平安道江東縣任所,經筵入番事緊,請期速乘馹上來事,下諭,何如?傳曰,知道。
又以侍講院言達曰,本院下番闕直,事甚未安。新除授司書李宅鎭,說書申益彬竝卽牌招,推移入直,新除授輔德李基德亦爲牌招,一體察任,何如?令曰,依。
尹東暹啓曰,戶曹判書洪鳳漢,判尹洪啓禧,楊州牧使李之億依下敎來待矣。傳曰,詣閤。
傳于李景祜曰,楊州牧使·陽川縣監·懷德縣監及趙宗鉉使之入來,戶判亦於食後入侍。
傳于安曰,侍直柳錫麟,入來桂坊,則判尹·戶判入侍時,同爲入侍。
又傳于曰,判書趙雲逵之子,何名何官?問啓後留待桂坊,判尹·戶判入侍時,同爲入侍。
又傳于曰,秋曹堂上竝入侍。
李裕身啓曰,刑曹判書趙雲逵,參判趙明鼎,參議李重祜,依下敎來待矣。傳曰,入侍。
又以禁衛營言啓曰,來七月當十一番後部前司屬慶尙道五哨軍兵逢點實數六百五十二名,已爲點閱整齊,來七月初一日,與內外各處入直軍兵等依例替代後,舊軍放送之意,敢啓。傳曰,知道。
又以禁衛營言啓曰,來九月當十一番後部左司屬慶尙右道五哨軍兵,來八月二十五日京中逢點,依例準二朔入番之意,本道監·兵使處,豫爲知委,何如?傳曰,允。
又以御營廳言啓曰,本廳來七月八月兩朔應立後部右司屬黃海道五哨軍兵六百七十名,已爲逢點整齊矣。七月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳來九月十月兩朔應立後部後司屬黃海道五哨軍兵,八月二十五日京中逢點,與右司軍兵當爲替代立番,趁期調送事,本道監·兵使處,依前知會之意,敢啓。傳曰,知道。
又啓曰,卽者副修撰元義孫以親病,陳書徑出,原書以國忌齋戒,纔已退却矣。所當直捧禁推傳旨,而此與無端徑出,有異,推考警責,何如?傳曰,允。
庚辰六月二十六日午時,上御熙政堂。戶判·判尹·守令·侍直·洗馬同爲入侍時,行戶曹判書洪鳳漢,行漢城判尹洪啓禧,楊州牧使李之億,懷德縣監金鳴魯,洗馬趙宗鉉,侍直柳錫麟,同副承旨沈鏽,事變假注書黃樸,記事官尹師國·李在簡以次進伏訖。上曰,柳錫麟進前。汝年,幾何?錫麟曰,二十九歲矣。上曰,每思汝祖,故欲見汝而召之矣。汝是奉祀孫乎?對曰,然矣。命退出,上曰,趙宗鉉進前。仍敎曰,汝入簡擇時,眇然小兒,今則儼然長成矣。聞汝善書,然否?鳳漢曰,果善書矣。上曰,娶誰家?對曰,李判府事家也。上曰,汝年,幾何?對曰三十矣。上曰,汝爲科工乎?對曰,不能篤實矣。講工讀何經?對曰,讀書傳矣。上曰,書傳,易乎?讀書傳者,多矣。鳳漢曰,以易者,言之,莫如詩傳而以其章句之相同,而註亦難誦而然矣。上曰,汝方何官?對曰,待罪洗馬矣。仍命退出,上曰,楊牧進前。卽今農形,何如,而高燥處,盡爲移秧乎?之億曰,高燥之地,未移者多,而其所未移者,多在貧民,早移者及田穀茂盛矣。上曰,茂盛者,或慮其蹲縮矣,前日色黃者,今已向靑耶?之億曰,今則盡靑,而此後日氣調順,則庶免大歉矣。上曰,昨雨今暘若如是,則予之所望,惟在免凶矣。鳳漢曰,臣見高陽老農,問農形,則此後風調霜退,則庶可免凶云矣。上曰,楊州邑內,在於何方?之億曰,非直北而路由道峯,逶迤而近北矣。上曰,予則知以在東矣,果在北也。上曰,懷德進前。問履歷,鳴魯對以監役,因大報壇役事,特命別工作出六矣。上曰,然乎?予始思得矣。彼領相家族乎?鳳漢曰,六寸矣。沈鏽曰,故承旨橰之侄也。上曰,然乎?聞其聲,有相似者矣,捨曾經府使人,以汝特除矣。汝爲能吏乎,爲良吏乎?鳴魯曰,不願爲能吏,願爲良吏,而臣才駑下,何敢當聖揀也?上顧左右曰,善哉其對也,昨日黃錠,以能吏在七事中,當奉行爲言,又問治民,則曰,敎民紡績云,如此者,豈能當百里哉?雖十里,決難治矣。鳳漢曰,守令則本非其責,而雖如此,有軍功,付料饋之無妨,今番處分,極好矣。啓禧曰,臣亦知其爲人,非百里才也。沈鏽曰,臣於院中見之,則爲人殊常殊常矣。上曰,承旨亦見而接談乎?對曰,聞其言語,知其不了了矣。上曰,此後則稱以縣監,縣監之稱,於渠足矣。若知如此,初何召見耶?上曰,卿等,見李長泰乎?予雖落點,而心甚澟惕矣。鳳漢曰,鄭克淳,可謂得人矣,得如此之人,然後可以分憂矣。上曰,果得人矣。仍問鳴魯曰,懷德,素稱弊邑,而今聞弊已盡祛云,汝亦聞之否?對曰,臣則新除,故姑未知如何,而舊逋蕩減後,姑無大段之弊云矣。上曰,懷德則委之於汝,汝體予此意,善爲之,可也。命誦七事,上曰,頃聞儒臣之言,則關東新方伯,以年事失稔爲憂云,承宣亦有所聞否?沈鏽曰,纔聞東來人之言,則原·橫·洪等數三邑,多有奉天畓,故未移者頗多,而其外早付者及田穀,勿論嶺東西,庶有登稔之望,若無風霜災則多幸云矣。上曰,楊州有蟲災云矣,近則如何?欲遣宣傳,拾來見之而未果矣。之億曰,楊州初有蟲漸矣,今則無矣。鳴魯退出,啓禧進伏曰,親政,夜深乃罷,聖體,若何,湯劑連爲進御乎?上曰,罕進矣。啓禧曰,連爲進御,毋或間斷,千萬伏望矣。上曰,卿等往諭靑藍契人時,民人輩有感喜之色乎?鳳漢曰,往諭時,雖夜深,廛人男女多來會,聞傳敎,擧皆感泣曰,吾王之軫念,若此,吾屬不體聖意,則雖梟示,無所辭云矣。啓禧曰,往聞則廛人輩初聞特罷之命,相顧失色,殆有離散之意,誠殘忍矣。上曰,無至高價,不使貽害於民之意,分付乎?鳳漢曰,染家若高價,而有害於民,臣等,豈敢不卽爲奏罷乎?上曰,濬川破毁處,今已完役乎?鳳漢曰,先改其編竹破傷處,待秋潦霽後,疏鑿爲計矣。命書傳敎,啓禧·之億,先爲退出。上曰,昨日濬川所郞廳下敎,梯有三次,日後不無或漏之弊,今以三巡下敎,一體添潤書下,以此奉承傳于兩銓。慶尙兵虞候望李邦鵬,有右職調用之命,故點下,曾聞此乃亢窠,豈調用之意哉?已躡其梯,赴任後營將待窠調用,訓鍊正極選,名器宜惜,君令亦信,李鼎炳·柳春馪,旣經內三品,外職則勿論,吏·兵批待窠備擬。李纘徽旣除外職,內外三品中擬差後,不可勞同而賞異,依李邦鵬例,次第營將備擬。鄭景曾·柳鎭普·孫相龍,今雖復職,旣非右職,洪雨輔·南舜喆,循例陞品,亦非右職。此後隨窠次第,卽爲右職調用,而依前下敎,雖有例陞者,此承傳不爲擧行之前,勿先。噫,以予心氣,難以記憶,營將內外三品,與外職內外右職望,勿拘常例,皆懸註以入。出傳敎鳳漢曰,本曹正·佐郞各一窠,朝家許以自本曹自辟者,蓋以曹務浩繁,使自另擇故也。今番都政時,正郞金鍾秀移拜外任代,該曹不用臣曹自辟之望,直以他人擬差,自辟見格,事未前有,流來令甲,不可不守。新除授宋載中改差,以自辟擬望之意,分付,何如?上曰,依爲之。出擧條鳳漢曰,太廟滲漏處,秋節後卽爲修改,而朔祭不遠,頻頻移奉,亦甚未安,朔日之前,其間不過一兩日,若兼告則事甚便好,都提之意,亦如此矣。上曰,至敬之地,不可不趁修,而至敬之處,頻頻奉位,心常澟然,故曾已下敎,此何意乎?有頉則不敢遲滯,有司之道,故勿論巨細,隨頉擧行,而予則所重在於此,而不在於彼云,況一兩日之間乎?其前待秋,亦已多日,其若過爲滲漏,則何敢待秋,亦何擇日?今番太廟,雨漏處修補,朔祭兼告由擧行事,分付。出擧條沈鏽曰,今因守令引見,上敎縷縷,臣於此,竊有所懷,敢此仰達矣。守令差遣,三百六十州,孰非可擇,而至於弊邑另擇,前後聖敎,尤爲申嚴,雖有善治者,莅任未久,旋卽移除,彼邑之民,雖云幸矣,此邑之民,寧不可悶?法典旣有朔數,而未見遵行,弊邑蘇殘,難望責效,臣謂另加嚴飭矣。上曰,所奏誠是,申飭銓曹。出擧條鳳漢曰,今有驚駭之事,敢此仰達矣。李文純者,以川海四寸孫,稱以鍼醫,肆然行世,京中士夫,無不往來,誠極痛駭,臣謂刑推島配,可矣。上驚問曰,天海,何等逆賊,而渠以至親,乃敢以恒人自處,揚揚行世,欲爲謀進之計乎?不可置諸京輦,秋判入侍,當有下敎矣。承旨亦見之乎?對曰,臣自前知之,而頃聞戶判之言,心甚驚駭,卽爲招問,則不敢隱諱,故一自厥後,雖有疾病,更不率來矣。上曰,今聞天海至親文純,敢以醫術,匿其本行于世云,噫,天海,何等逆賊,而旣無應坐之律,雖逭法律,渠當縮伏,不敢以恒人自處,而亦焉敢放恣行世乎?究其心,不無謀進之意,其心所在,可謂叵測。旣聞之後,不可置諸輦轂之下,不拘常例,令秋曹合坐,嚴刑一次後,大靜縣定配。出傳敎上命戶判退出,秋曹三堂上追後入侍。沈鏽以玉堂違牌傳旨久不下,上番不得請牌之意,仰達,則命書推考傳敎。上曰,副校理鄭晩淳,其所撕捱,分義所在,其攝寒心。金應淳之分義,寒心一也,而故爲居中,先爲解職,尤涉無謂,其本,卽君父飭勵,則以宰臣筵奏,分爲二事撕捱,決無是理。此兩儒臣,其若一向違牌,此將至於綱不綱,鄭晩淳只從重推考,牌招察任,前修撰金應淳,居中蕩滌,復授校理,亦爲牌招察任。守令數遞,可悶,李碩載江東縣監仍任,其代望勿施,校理李潭以御史之事,撕捱館職,亦涉無義,只推,一體牌招。出傳敎上曰,注書出去,招秋曹三堂上入侍。臣樸退出,招秋曹三堂上入侍,上以殺獄事,下詢秋曹後,以李文純事,下敎,判書趙雲逵,參判趙明鼎,參議李重祜皆曰,臣等曾亦相知,今聞此敎,萬萬驚心,當合坐嚴刑一次後,今日內出送配所矣。上曰,江界府使李禧遠,此時此任,不可遲滯,其令明日辭朝,新除宣傳官入侍事,榻前下敎。諸臣以次退出。
上在昌德宮。常參以代理停,經筵停。
卯時辰時,有霧氣,巳時午時,日暈。
洪麟漢達曰,大司憲尹鳳五,執義金元行,掌令李運海·朴海潤,持平朴師海在外,沈勗之未肅拜,今日以監察茶時之意,敢達。令曰,知道。
李裕身,以侍講院言達曰,本院下番連日闕直,事甚未安。新除授司書李宅鎭,說書申益彬,旣有只推之令,竝卽牌招,推移入直,新除授輔德李基德亦有只推之令,一體牌招察任,何如?令曰,依。
以輔德李基德,司書李宅鎭,說書申益彬牌不進罷職令旨,令于李裕身曰,竝推考徽旨捧入。
注書李性遂陞六,代以金相翊爲假注書。
假注書李永中陞六,代以趙德亮爲假注書。
李景祜啓曰,假注書趙德亮,時無職名,令該曹依例付軍職,冠帶常仕,何如?傳曰,允。
李景祜達曰,注書任希孝由限之過,已至多日,卽爲牌招,何如?令曰,依。
注書任希孝罷職,代以洪景顔爲假注書。
李裕身,以禮曹言啓曰,太廟雨漏處修補朔祭兼告由擧行事,命下矣。永寧殿雨漏處修補先告事由,祭亦當一體設行,兩殿修改始役吉時,令日官推擇,則同日卯時爲吉云,以此時擧行之意,知委,何如?傳曰,允。
洪麟漢,以刑曹言啓曰,罪人文純,令秋曹嚴刑一次後,大靜縣定配事,命下矣。罪人文純,依傳敎各別嚴刑後,大靜縣發配之意,敢啓。傳曰,知道。
全羅監司狀達,六月令薦新新稻米,限內不得封進,惶恐待罪事,令于李裕身曰,勿待罪事,回諭。
副修撰李溵書曰,伏以臣一病三朔,尸居床簀,頃伏聞天仗儼過門外,顚倒衣冠,蒲伏路左,仰瞻式閭之異禮,躬承致祭之溫命,近侍先臨,禮官踵辱,使陋巷棹楔,遂爲千古之改觀,俯仰今昔,但覺涕血之無從,此際玉署除命,又下匪意。顧臣病狀濱危,束帶趨簉,非可與議,而區區一身,殆非已有,急於叩謝,拚死入肅,靑綾三宿,危兆屢見,及登前席,聖鑑俯燭,至有出番調治之命,恩實罕聞,事異常格。噫,天地生成,固不以微物有遺,而雨露之澤,似若獨偏於臣身,每一承奉,跼蹐徊徨,實不知死所也。第自蒙恩調治,亦旣有日,而目下症形,有進無退,最是吐血腹脹,卽醫家所謂不治之症,旣不可收效於一丸散,亦不可獲痊於一時辰,喘喘焉去死無幾,當此晉接頻煩,番次苟簡之日,經幄重地,便成臣養病之坊,臣心惶恐,固不足言,而揆以朝體,豈有是哉?鞶帶之褫,惟日顒首以竢而已,懇乞遞臣職名,許臣長暇,俾得安意調治,以卒生成之澤,不勝大願。且臣於向來檢松事,有做錯之失,今則前後帥臣,雖已蒙宥,而亦不得不因書首實焉,泰安郡濫請,至於五十株之多,而臣於任時倜弛禁之語,略綽提及者,蓋將竝論於諸守令論列之際也。及其守令論列之際,則偶失照檢,不免見漏,至於舒川·保寧兩邑之仍民訴請,得二朽木,臣非謂可罪也,只欲明其請得,多少滾說及之,今二朽木之請得,混被重勘,而五十株之請得,獨晏然無罪。朝家法律,雖微當謹,而緣臣疎率,致有此班駁,此亦可見臣侏儒一節之驗也,臣謂泰安郡當該守令,令本道査問,一體論罪,恐不可已也。臣無任屛營祈懇之至。答曰,覽書具悉。所陳依施,而一時做錯,其何過嫌?爾其勿辭,調理察職。
上在昌德宮。常參以代理停,經筵停。
宣懿王后忌辰齋戒。
藥房提調臣洪啓禧,副提調臣李景祜啓曰,伏未審日間,聖體調攝,若何,寢睡·水刺之節,亦何如?煎入湯劑,連爲進御乎?今日是日次,臣等卽與諸御醫入侍,詳察聖候,議定繼進當否,爲宜。臣等不勝區區伏慮,敢來問安,竝此仰稟。答曰,知道。予則一樣,煎入劑入,依前擧行,下敎日入侍。
中宮殿,藥房口傳問安。答曰,知道。
親傳香罷後,政院·玉堂·藥房口傳問安。答曰,知道。
傳于安曰,侍衛雨具。
李昌祜達曰,大司成徐志修,除拜後,過三日不爲出肅,依定式推考警責,仍卽牌招,何如?令曰,依。
以承傳色口傳下敎曰,俄者中官下敎中,更爲聞知,李夢良時刻擧行,非渠所爲,拔去。
李景祜達曰,卽者檢閱尹師國以其親病,陳書徑出,原書以國忌齋戒,纔已退却矣。所當直捧禁推徽旨,而此與無端徑出,有異,推考警責,檢閱鄭彦暹,卽爲牌招入直,何如?令曰,依。
以輔德李基德,司書李宅鎭牌不進罷職令旨,令于沈鏽曰,推考徽旨捧入。
傳于沈鏽曰,入直注書,馳進太廟見入直官員,雨漏處詳問以來。
洪麟漢,以兵曹意啓曰,卽接東所衛將牒報,則內司僕東邊宮墻五間許,今日因雨頹落云,令紫門監爲先把子圍排,急速修築,而弘化門入直砲手二十名除出,限修築間各別守直之意,敢啓。傳曰,知道。
庚辰六月二十八日辰時,上御仁政殿。親傳香入侍時,行都承旨李景祜,左承旨尹東暹,右承旨李裕身,左副承旨安,右副承旨洪麟漢,同副承旨沈鏽,假注書趙德亮·洪景顔,記事官尹師國·李在簡以此進伏訖。上具翼善冠·無揚黑團領袍出仁化門,御仁政殿,懿陵忌辰大祭傳香後,上曰,當該中官金德禧有做錯之事,越俸五等。出榻敎上曰,濬川郞廳李海文待窠調用事,傳敎爻周事。出榻敎上曰,雨勢如此,月廊禁軍解嚴。景祜曰,玉堂今方違牌矣。上曰,金應淳,適中其願矣,鄭晩淳,違牌太酸矣,李錫載則好爲之矣,仍任江東,勝於違牌矣。仍命承旨書之曰,二十六日玉堂只推傳敎中,前修撰金應淳,居中蕩滌,復授校理,亦卽牌招事,改書出。出榻敎上曰,禮房承旨馳往懿陵,摘奸以來。上曰,近者武弁,若經閫任,不操弓者多,尋常慨然。且武臣朔試射,稱頉者多,故頃者一番親臨矣,今番朔試射,適行於晦,再明日武臣堂上朔試射,當親臨,侍衛入直擧行試官,一依前例書入,旣行於闕中,入直將校,皆令入射。出榻敎上曰,予於四賢事,不覺興感矣。仍命承旨書之曰,表節旌直,人君之先務。噫,唐太學生何蕃·宋太學生陳東·歐陽澈事,在昔年,因覽韓文·宋史,曠世興感於幾百年之後,特命建祠於成均之傍,至於作文干祿而已,聖敎可謂靑衿百世之莊誦者,猗歟盛哉,而惜乎,因有司之未遑,建祠於庚子之後,若非御製之刊行表直之聖意,將泯於後世矣。董養則因最初大臣之獻議,同祠一宇,卽崇節祠也,蓋建祠之本,旣在於昔年,中夜興思,不覺感慨,頃日筵中,有下問者矣。以流芳我東四字特書,命揭於其祠,今番展謁之回,當歷臨而來。噫,旣興感於昔年,一臨視於今日,亦追慕繼述之意也。回駕時禁軍馬軍,皆解甲事,分付。旣見之後,豈無表意?特爲遣禮官致祭,祭文當製下矣。出榻敎上曰,春夏已過,秋節已報,且太廟滲漏處,修補朔祭兼行,初意秋展謁,欲行於朔日,兼以修補後親行奉安祭,更思之,權安時展謁其難,故依常例,初三日當行展謁,三嚴辰正三刻爲之,侍衛·守宮仍留院,左承旨,元良今番當爲隨駕,而方在調攝,置之,馬軍二哨,步軍五哨,禁軍三番隨駕,門則弘化門擧行。出榻敎上曰,守令雖得人,署經然後,可以臨民,兩司各有人,何時署經?在外掌令李運海遞差,左通禮張淀除授,薇垣長在外,亦許遞,其代參議韓光會除授,與在京人一體卽爲牌招,今日內署經,此時守令,亦豈遲滯?亦令三日內辭朝。出榻敎上還入大內後,諸臣以次退出。
上在昌德宮。常參以代理停,經筵停。
宣懿王后忌辰。
沈鏽達曰,明日武臣朔試射相値,常參,頉稟。令曰,知道。
又以達曰,大司憲尹鳳五,執義金元行,掌令朴海潤,持平朴師海在外,沈勗之,掌令張淀呈辭,今日以監察茶時之意,敢達。令曰,知道。
李景祜達曰,右承旨李裕身,左副承旨安不爲仕進,竝卽牌招,何如?令曰,依。
以校理金應淳·李潭,副校理鄭晩淳等牌不進罷職傳旨,傳于沈鏽曰,竝只推。
李景祜啓曰,明日親臨武臣堂上朔試射,以何承旨留院乎?敢稟。傳曰,以同副承旨。
安啓曰,明日親臨武臣堂上以上朔試射試官望,兵曹當爲磨鍊以入,而判書李昌壽方在呈告中,屢度催促,終不擧行,以致日勢之漸晩,何以爲之?敢稟。傳曰,次官擧行。
李景祜啓曰,明日親臨武臣堂上朔試射時,例有宗宰入侍之規,何以爲之?敢稟。又啓曰,明日親臨武臣堂上朔試時,例有時·原任大臣入侍之規,何以爲之?敢稟。傳曰,今番與謁聖異,竝置之。
李裕身,以弘文館意啓曰,本館上番連日闕直,事甚未安。校理金應淳·李潭,副校理鄭晩淳,旣有只推之命,竝卽牌招,以爲推移入直之地,何如?傳曰,允。
李景祜,以禮曹意啓曰,卽接宗廟署所報,則宗廟北階二間,因雨水頹落,朔祭兼告修改云,頹落處,來七月初一日正殿滲漏處修改時,當爲一體擧行,朔祭祝文中,修改之由,措辭添入撰出,始役吉時,同日卯時爲吉云,以此日時擧行事,分付,何如?傳曰,允。
洪麟漢,以兵曹意啓曰,卽接南道參軍牒報,則崇禮門北邊女城一堞,今日崩頹云,依例令繕工監爲先把子圍排,亦令分授禁衛營,急速修築,而多定軍士,修築間各別守直之意,分付,何如?傳曰,允。
沈鏽,以兵曹意啓曰,卽接東道參軍牒報,則肅靖門南邊體城三間半許,今日頹落云,依例令繕工監爲先把子圍排,亦令分授御營廳,急速修築,而多定軍士,修築間各別守直之意,分付,何如?傳曰,允。
又以禁衛營意啓曰,因兵曹草記,崇禮門北邊女城一堞崩頹處,令該軍門卽速修築,而定送軍兵守直事,允下矣。體城頹毁處,分授軍門,例有定送軍門把守之事,而女堞崩頹處,則元無把守之前例,故守直軍兵,勿爲定送,女城頹毁處,待雨晴改築之意,敢啓。傳曰,知道。
上在昌德宮。常參以代理停,經筵停。
李裕身達曰,明日常參,睿候方在調攝中,頉稟。令曰,知道。
尹東暹達曰,備邊司郞廳來言,今日,賓廳坐起日次,而親臨武臣堂上朔試射殿坐相値,頉稟。令曰,知道。
李景祜達曰,今日賓廳坐起,旣已頉稟,所當持公事入對,而親臨殿坐相値,頉稟。令曰,知道。
安達曰,大司憲尹鳳五,執義金元行,掌令朴海潤,持平朴師海在外,掌令張淀,持平沈勗之呈辭,今日以監察茶時之意,敢達。令曰,知道。
親臨試射罷後,政院·玉堂·藥房問安。答曰,知道。
沈鏽達曰,卽者說書申益彬以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
李裕身,以弘文館意啓曰,修撰沈履之自鄕上來,卽爲牌招察任,何如?傳曰,允。
又以弘文館意啓曰,本館上番連日闕直,事甚未安。副修撰李溵由限已過,卽爲牌招,以爲推移姑陞入直之地,何如?傳曰,允。
又以弘文館意啓曰,本館上番連日闕直,事甚未安。校理金應淳·李潭,副校理鄭晩淳牌招不進,上番將未免闕直,副修撰元義孫由限已過,卽爲牌招,以爲姑陞入直之地,何如?傳曰,允。
沈鏽,以侍講院意達曰,本院新除授輔德李基德,司書李宅鎭,旣有只推之令,竝卽牌招察任,何如?令曰,依。
兵曹口傳政事,同知單高廷燁。
尹東暹,以戶曹意達曰,田稅漕運,事目至重,每於歲初,達下申飭,亦不啻申嚴,而今番牙山貢津倉漕船,分劃各倉,使之捧上,則米色極其麤劣,元數亦不準入,船人之不畏國法,恣意作奸之狀,固已萬萬痛駭。姑待改色準納,當依律重勘,而當該差員,初旣監捧,仍令領運,則莫重惟正之供,一任船漢,而無所檢飭,致此無限幻弄者,尤極可駭。揆以法例,不可置之,差使員牙山前縣監朴師近,令該府拿問嚴處,何如?令曰,依。
沈鏽,以吏曹意達曰,本曹正郞鄭昌聖·安兼濟等呈狀內,身病猝重,勢難察任,今姑改差,何如?令曰,依。
又以兵曹意達曰,今六月二十九日,幼學李興甲稱名人,自丹鳳門入來,差備門外擊錚,極爲駭愕。令攸司囚禁科罪,同門守門將金道光,常時不能禁斷雜人,以致闌入,亦難免其責,推考,何如?令曰,依。
安,以御營廳意啓曰,因兵曹草記,本廳分授都城肅靖門南邊體城三間半許頹落處,卽速修築,把守軍,令該軍門多數定送,嚴加守直事,命下矣。修築則待晴擧行,而今日爲始,本廳將校,率領鄕軍二十名,限修築間晝夜輪回守直之意,敢啓。傳曰,知道。
大司成徐志修書曰,伏以臣,頃忝銓職,政注有失,因大僚陳達,聖敎截嚴,至有特罷之命,臣誠悚汗,至今靡措,曾未幾何,特命甄敍,復廁籌堂,繼又有國子新除,臣轉罪爲榮,以惶以感。臣於伊日,只憑前例之可援,自謂有所酌量,而不覺反陷於損體之科,其昏謬憒憒之不復堪職事也,明矣。況此所叨,異乎常格,至於司大臣擇差,則不知誤恩,奚爲而及於臣也?夫今之所以擇之者,何居?將以敎胄造士也,則臣無學術矣,將以支傾補弊也,則臣無才能矣。藉曰,前說尙矣,只可責以後所云者然,臣於見職,亦已試蔑效之人也,今豈可不量己力,諉以宿趼,而遽然承膺也哉?薄勘不可自恕,新命理難僥冒,日昨嚴召,竟至違傲,臣罪滋大,只俟重誅。伏乞睿慈,俯垂諒察,亟許鐫臣本兼諸任,仍治臣逋慢之罪,以嚴朝體,以安私分,不勝萬幸。答曰,覽書具悉。卿其勿辭,從速察職。
司書李宅鎭書曰,伏以天休滋至,邦慶無疆,我聖上封爵謝恩之年,重回,臣民忭幸,曷有其極?仍伏念臣,年少學蔑,最居人下,胄筵侍講,自知不稱,頃忝是職,迫於嚴召,不敢抵罪力辭,數旬盤礴,絲毫莫補,至今追思,惶懼在中,不意玆者,新除又下,聞命增愧,益不知所措。顧臣空疎湔劣,已試蔑效之狀,不待臣之費辭,庶幾睿鑑,俯燭無餘,而且臣老母素患痰癖之症,近挾暑感,諸般症情,十分危惡,實無一刻離捨之勢,召牌累降,承膺無路,坐積違傲,益增罪戾,玆敢隨詣陳懇,仰瀆崇聽。伏乞睿慈,亟遞臣職,俾便救護,仍治臣逋慢之罪,以肅朝綱,不勝幸甚。答曰,覽書具悉。邦慶無疆,聖上封爵謝恩之日,重回,歡忭,曷有其極?爾其勿辭,救護母病焉。
說書申益彬書曰,伏以臣倥侗顓蒙,最居人下,倖竊科第,自犯古人不幸之戒,過蒙洪造,猥廁淸朝珥筆之列,榮寵已極,涯分已溢,居常愧懼,若隕淵谷,迺者春坊除旨,遽下於千萬夢想之外,臣聞命惝怳,益不省所以自容也。夫胄筵陪講之任,其選極華,其責極重,苟非文華學識,有足以討論經史,輔導睿德,則決不可以膺是選而副是望,此豈一毫近似於如臣者,而徒以臣之職忝翰苑,憑依近例,苟然塡補,定式之本意,豈亶使然哉?朝廷,雖或假借,淸議,亦必嗤點,臣若貪饕恩榮,不自揣量,昧然仍冒於講肆之末,則其爲玷名器而駭聽聞,果如何哉?向者忝叨,幸蒙卽遞,今又濫竽,冞增惶蹙,荐召之下,怵畏分義,不敢不冒昧祗肅,仍爲就直,愧甚虛受,有靦于面,玆敢陳暴血懇,仰瀆睿聽,惟願卽遞鞶帶,以重官方焉。抑臣又有懇迫者,臣母素抱貞疾,居常澟澟,卽接家信,臣母宿症之外,又添暑癨,症情危急,促令歸視,臣於直中,得聞此報,方寸煎灼,按住不得。目今睿候久愆,起居未輟,此豈人臣言私之時,而情事所迫,不得不投章徑出,罪犯擅離,合被大何。伏乞离明,俯垂諒察,亟遞臣匪據之職,以便救護,仍治臣罪,以警具僚,千萬幸甚。答曰,覽書具悉。爾其勿辭,救護母病。
校理金華鎭書曰,久忝經幄,而短拙畢露,屢承責敎,而逃遁無路,黽勉隨行,凡幾月矣。臣本蒙騃,百無肖似,徒藉先蔭,厚蒙國恩,揚歷已踰於涯分,微忱常切於自效,故不敢以區區私懇,遽然陳乞,一日二日,隱忍至今,誠恐衷情自阻而夙願莫伸,玆不得不冒死哀籲焉。臣之生養兩偏母,荐經喪禍,夙抱貞疾,年齡雖未甚衰,而筋力無異篤老,藥餌爲命,澟澟有朝夕之慮,而臣以了然單身,傍無弟兄,凡有疾病,獨自憂灼,間或有抑情就職之日,而每禁漏初傳,門鑰已下,則輒不覺方寸交亂,神爽飛越。顧臣此情,亦豈人理之所可堪哉?噫,春暉之短,昔人所悲,板輿之奉,人子至願,臣旣猥通朝籍,出入邇列,縱以爲一身榮,未效專城之養,徒貽尸饔之憂,殆不如林烏之反哺,則抑恐劬勞之靡報而子職之有虧,重得罪於仁孝君子矣。伏惟我邸下,上奉兩殿,以孝爲理,朝臣之援例陳懇,輒蒙矜許,則一視均霑,宜無異同,仰恃體下之仁,敢暴由中之懇。伏乞睿慈,俯垂哀憐,許令選部,畀臣一邑,使臣將母之餘,得以專意於吏事,上不負民社之寄,下以遂便養之願,則雨露之澤,旣不枉於一物,塵刹之報,庶有期於他日。答曰,覽書具悉。書辭,令該曹考例稟處。
庚辰六月三十日辰時,上御春塘臺。武臣堂上試射時,行都承旨李景祜,左承旨尹東暹,右承旨李裕身,左副承旨安,右副承旨洪麟漢,假注書趙德亮·洪景顔,記事官鄭彦暹·李在簡,試官沈星鎭·鄭汝稷·具善復·金華鎭·柳春馪·洪雨輔以次進伏訖。藥房提調洪啓禧,副提調李景祜問候訖,啓禧曰,蔘橘茶今日進御,好矣。上曰,煎入,可也。啓禧曰,來初三日,有崇節祠歷臨,下敎矣,歷臨時,輦路若過香橋,則於聖廟似當有展拜之節,臣方待罪京兆,當往泮村,看審道路以奏矣。上曰,所陳是矣。今日馳往看審來奏。上曰,纔經入侍,編次人入侍。出榻敎臣德亮,承命引趙明鼎進伏,上親寫流芳我東四字,命麟漢揭板崇節祠,上曰,此亦追慕繼述之意也。前忠義朴師東·任時蕃以付料事,伏地,上曰,未滿十五矢,而欲爲付祿,無據矣,兵曹則苟且,而伏地則猥濫矣。仍命拿入,上曰,爾等極爲無據矣。事當重罪,而今日是武士勸奬日,故十分斟酌矣。仍命拿出,善復曰,朴師東·任時蕃,拔去矢記,何如?上曰,拔去,可也。上曰,李吉儒,爲人頗可,而果善射矣。麟漢曰,判尹洪啓禧看審四賢祠路,方來待矣。上曰,注書出去,使之入侍。臣景顔,承命引洪啓禧進伏,上曰,崇節祠果在香橋下乎?啓禧曰,於香橋差不及矣。上曰,然矣。上曰,今番歷臨時,儒生必來會,而與見太學通文而來者勝矣。麟漢曰,今番崇節祠揭板,如宣武祠再造藩邦揭板例,懸于內間,何如?上曰,然矣。上謂沈星鎭曰,禮判之衰與不衰,予實未知,外貌雖衰白,極甚精明矣。曰,近來見其行公,則精神筋力,少不衰矣。刑判趙雲逵曰,精神不衰,筋力亦强,誠難矣。上曰,安詳,故亦能不衰,而自玉堂時,亦是此貌樣,誠貴矣。上曰,崇節祠致祭時執事,依聖廟從享例,以學生爲之事,分付。出榻敎上曰,前營將李泓以嶺南健武,特敎調用,今日見之,其衰可矜,日後昌·吉兩府,待窠懸註首擬事,分付。出榻敎上曰,前僉使高廷燁,其爲國效忠,若何,而一自邊將以後,尙今作散,今日乃見,此豈酬功之意乎?分付該曹,卽爲同知作窠,今日單付,而其令入直堂上擧行,帳殿謝恩。出榻敎上曰,宣傳官具命謙·李徽遠,使之入侍,同爲對立。上曰,具命謙則强矣。明鼎曰,兵判李昌壽大贊矣。李徽遠則洪啓禧亦大贊,而徽遠雖少,有斤重矣。上曰,然矣。仍命退去,試官星鎭等進伏曰,親臨試射事體,何等嚴重,而金聖遇矢記,與封箭相左,故使差備官問其矢數,則初以四中爲言,故復以請對論罪爲言,然後始以一中自服,渠雖武弁,職是亞將,則莫重親試,有此誤載矢數,欲免不滿四矢之罪者,誠可駭矣。上曰,極爲駭然矣。仍命記過,華鎭曰,以聖遇事推之,此不必有如此之事,皆令武士自首,以重親試之體,似宜矣。上曰,皆令自首,可也。麟漢曰,聖遇則旣發覺,此則嚴査重勘,而其外則旣不發覺,使之自首,似涉太苛矣。上曰,所陳,誠是矣。仍命承旨書之曰,近者凡事太細太苛者多,而右副承旨洪麟漢,已知其人之若此,今日所奏,其涉可尙,特賜虎皮一令。出榻敎上命拿入聖遇,又命拿入差備官,使之各陳本事。華鎭進伏曰,聖遇職是亞將,則與差備官帳殿親問,殆同面質,似損國體矣。上曰,此與面質有異,而欲爲明査以處矣。上曰,修撰金華鎭,職雖儒臣,今日則以試官入侍,而所奏輕先推考,可也。出擧條拿入後,聖遇以當初所答之誤傳,仰對,差備官以聽瑩,仰對,上,下敎曰,爾以不緊疏答,以至差備官之聽瑩,至於帳殿親問,而今則黑白已分,此後則各別效力,仍竝命拿出。上曰,今日武臣堂上朔試射,資憲李泰郁,片箭三中,依例加資崇政,李泰寬,親臨試射貫五中,循例加資,而此則連貫三中,其涉可嘉,特爲加資。出榻敎上曰,未滿四矢類無分人,已有前例,而旣已拿入嚴飭,依頃者親臨時例,竝分揀。出榻敎上曰,崇節祠,有遣禮官致祭之命,而旣已追慕奬直,特遣修撰金華鎭致祭。出榻敎禮曹判書沈星鎭曰,儲慶宮·毓祥宮,孝章墓·懿昭墓秋享祭,今年則與秋夕節日相値,而禮無一日再祭之文,似當只行秋享祭,而不可不稟定,故敢達。上曰,兼行,而歸重於別祭,可也。出擧條上曰,皇壇展拜禮,孟春十五日,孟秋初一日爲之,而以衮龍袍奉室行禮,百官來參,當奉室壇所凡節,一依昨年例擧行,明日太廟奉安祭後,隨時只入正時,右副承旨留院,路由延立門,此後皆依此擧行。出榻敎景祜曰,親臨試射,事體嚴重,而執冊參試官柳春馪·洪雨輔,誤錄試冊,至有煩達之事。雖曰,錯聽而誤錄,旣有封箭相準之規,則封箭所無之矢數,事宜刪削,而不此之爲,誠甚未安。輕重間不可無責罰,而諸試官亦有不能檢飭之失,推考,何如?上曰,執冊參試官從重推考,諸試官推考,可也。出擧條景祜曰,親臨帳殿之時,以假通禮待令,事甚未安。動駕隔日,左通禮有闕之代,令吏曹口傳差出,何如?上曰,依爲之。出擧條上還入大內後,諸臣以次退出。
上在昌德宮。常參以代理停,經筵停。
夜一更,流星出天津星下,入南方天際,狀如拳,尾長二三尺許,色赤。
下直,江西縣令金鍾秀,延日縣監金道鼎,興陽縣監金廷遇,禮安縣監宋煥世,全義縣監趙戇,抱川縣監權煫。
李裕身達曰,明日常參,睿候方在調攝中,頉稟。令曰,知道。
洪麟漢達曰,大司憲尹鳳五,執義金元行,掌令朴海潤在外,張綻,持平沈勖之牌不進,朴師海在外,今日以監察茶時之意,敢達。令曰,知道。
藥房提調臣洪啓禧,副提調臣李景祜啓曰,昨日親臨試射,侵夜還內,伏未審聖體調攝若何,寢睡·水刺之節,亦何如?臣等不勝區伏慮,敢來問安。答曰,知道。氣則一樣矣。
中宮殿,藥房問安。答曰,知道。
皇壇奉審後入齊室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。還宮後,政院·玉堂·藥房口傳問安。答曰,知道。
洪麟漢達曰,憲府連日監察茶時,諫院許久闕達,俱涉未安,兩司除在外外,未肅拜·不爲行公人員,竝卽牌招,何如?令曰,依。
以掌令張淀,持平沈勖之,正言李仁培·黃榦等牌不進罷職令旨,令于洪麟漢曰,竝推考徽旨捧入。
李裕身達曰,大司成徐志修,書批已下,卽爲牌招察任,何如?令曰,依。
又達曰,檢閱尹師國,由限已過,卽爲牌招察任,何如?令曰,依。
傳于李裕身曰,奉室展拜時,帳幕上香一節置之,此後依此擧行事,分付該曹。
傳于李裕身曰,上旬晝講,明日爲之,時刻,辰初初刻入之。
以輔德李基德牌不進罷職令旨,令于李裕身曰,推考徽旨捧入。
吏曹口傳政事,以韓宗濟爲左通禮。
李景祜,以吏曹意啓曰,今此宗廟·永寧殿·徽寧殿秋享大祭,執禮大祝,今以侍從塡差,而時無職名人員,令該曹口傳付軍職,何如?傳曰,允。
庚辰七月初一日申時,上詣大報壇。奉審擧動入侍時,行都承旨李景祜,左承旨尹東暹,右承旨李裕身,左副承旨安,同副承旨沈鏽,假注書趙德亮·洪景顔,記事官尹師國·李在簡,以次陪從時,上俱翼善冠·衮龍袍,出延禧門。上曰,初三日,卽內局日次,湯劑一貼,爲先煎進,日次,以初四日爲之。出榻敎上詣大報壇,行展拜禮。仍詣奉室奉審,次詣壇所奉審訖,還詣齊殿。少頃,出齋殿門外,乘輿後,命承旨書之曰,三十年一心,其惟體昔年武士與軍民矣。其雖誠淺,豈以一疑字待武士三軍乎?故內試射與親臨試射時,其於矢數,常日渠豈欺事云?故頒賞之時,多寡其或做錯,渠皆伏地自現矣。噫,金聖遇,頃年之事,渠已白脫,往事勿說,欲用雖飭旋卽調用,則其人自宣傳官熟知,此人豈忘恩負國之人乎?況濬川之時,其誠亦知,貪佞之目,已知過矣。特爲陞資,已登亞將,則親臨試射時,何區區於三箇之矢乎?昨日試官初奏,其涉訝之,自曰此人豈爲是事親問矣?雖莫重下敎,中官·宣傳官,誤聽做錯者,十之八九,支蔓以對,誤聽以傳試官,則以眞箇聖遇前後異對云。大抵從鼓施行,呼名做錯者,自古有之,雜沓之際,誤錄試記,古亦有之,試冊與封箭,若或做錯,試官以聞査問都廳,從封箭施行,乃是舊例,則試官之私問聖遇,已涉非矣。而旣以不察推考,更何問備,噫,若非親問,何分黑白?雖然誤聽之試官,則猶以置之於疑信之科,誤廳差備官,帳前雖已自服,於外或曰然不然,則近者浮囂之世,焉知無葛藤起疑?予不洞諭,豈滌垢調用之意哉?因此不覺自歉者,何則予自幼疑人二字,不着於心肚之中,況爲君臨御乎?伊時試官,聖遇若此,其他可知,請査故予亦爲子産之見欺圉人而査,則故其若有之,自首勿問爲敎,若非承宣之匡救,白首暮年,自歸於疑人之科,疑人猶不可,況武士乎?中夜思之,從今以往,許多武士三軍,其將解心,復依於誰,此非予負武士也。寔負昔年也,豈忍爲此,豈忍爲此?思之及此,所謂自覺歉然,可謂歇後語也。且其所伏地,此其若記過後,予先曰駭然云,其問之後,乃知記過前,其若記過後伏地,凡武所不爲,此等道理,聖遇若不知,何至亞將?此亦已見欺於本事,故觸事推類者,旣悔而何不諭乎?駐輿呼寫,以謝武士三軍。出榻敎上曰,儒臣自儒臣,試官自試官,勿論文武試官,若有所見,畢試後,以試掌陳請,可也。昨日修撰金華鎭,以試官行儒臣之事,可謂越職,此後,申飭。出榻敎上曰,禁推儒臣,今已踰月,竝放。出榻敎安曰,卽伏見北兵使李邦佐今春夏等褒貶啓本,則邊將無一人居下,殊無嚴明殿最之意,推考,何如?上曰,依爲之。出擧條上歷後苑,駐輿東臨崇節祠路,下詢曰,崇節祠,果在香檀下矣。仍命校理金華鎭入侍。上曰,儒臣家在於何處?華鎭指對曰,在底間矣。上曰,自儒臣祖世居耶?華鎭曰,然矣。上曰,魚咸原府院君家,在於此處耶?景祜指對曰,在於崇節祠南墻不遠地矣。上曰,然耶?上至延禧門外,命承旨書之曰,今日欲見崇節祠矣。奉審之回,望見問知,故判書金始炯家,其所忠孝,中夜尙惟,況若昔日,特爲遣禮官致祭,祭文當製下矣。上還入大內後,諸臣以次退出。
上在昌德宮。常參以代理停,經筵停。
下直,綾州牧使李厚達,三和府使李敬懋,寶城郡守李策,高城郡守沈公猷,長水縣監徐命敷,務安縣監鄭彦輝,南海縣監趙重鼎,沃溝縣監李長泰,光陽縣監朴整羽,咸平縣監尹光國。
李景祜達曰,明日常參,動駕相値,頉稟。令曰,知道。
洪麟漢達曰,大司憲尹鳳五,執義金元行,掌令朴海潤在外,張淀,持平朴師海·沈勖之牌不進,今日以監察茶時之意,敢達。令曰,知道。
李景祜達曰,右承旨李裕身,同副承旨沈鏽,不爲仕進,竝卽牌招,何如?令曰,依。
洪麟漢達曰,憲府連日監察茶時,諫院許久闕達,俱涉未安。兩司除在外外,未肅拜·不爲行公人員,竝卽牌招,何如?令曰,依。
吏曹判書韓翼謩,兵曹判書李昌壽三度呈辭。令于李景祜曰,加給由。
以掌令張淀,持平沈勖之·朴師海,正言李仁培·黃榦牌不進罷職令旨,令于沈鏽曰,竝推考徽旨捧入。
安啓曰,明日太廟擧動時,本兵多有擧行之事,兵曹判書李昌壽,旣有三度呈辭加給由之令,卽爲牌招察任,何如?傳曰,允。
又以啓曰,兵曹判書李昌壽牌不進推考傳旨,今方捧入矣。動駕隔宵,本兵多有擧行之事,更卽牌招,何如?傳曰,允。
傳于安曰,明日動駕,三嚴,辰初初刻爲之,單子勿爲書入。
傳于安曰,今日晝講,戶判同爲入侍。
李景祜,以侍講院意達曰,本院下番,連日闕直,事甚未安。司書李宅鎭,說書申益彬,以親病陳書受由,兼司書·兼說書俱未差,他無變通之員,輔德李基德,旣有只推之令,弼善李壽鳳,竝卽牌招,推移姑降入直,何如?令曰,依。
判義禁洪象漢,持沃溝前縣監李秀逸口招,依下敎來待矣。傳于洪麟漢曰,入侍。
傳于沈鏽曰,前儒臣鄭晩淳·金應淳·李潭·李溵敍用,鄭晩淳·金應淳·李潭,復授前職,牌招察任,李溵代,李瀰除授,一體牌招。
傳于李裕身曰,金虎門仍留,新除授儒臣,承牌入肅後下鑰。
李裕身達曰,明日動駕時,兩司侍臣,無進參之員,除在外外,未肅拜·不爲行公人員,竝待開門牌招,以爲進參之地,何如?令曰,依。
沈鏽啓曰,兵曹判書李昌壽再牌不進推考傳旨,今方捧入,而動駕隔宵,如是違牌,事甚未安。所當更請牌招,而一日三牌,有傷事體,何以爲之?敢稟。傳曰,其在分義,焉敢若此?待開門牌招。
沈鏽,以兵曹意啓曰,卽接西所衛將牒報,則大報壇朝宗門下南邊宮墻二間許,頹落云,令紫門監,爲先把子圍排,急速修築,而西營入直禁衛軍十五名除出,限修築間,各別守直之意,敢啓。傳曰,知道。
以黃海水使狀達,荒唐船狀達,大雨瀑注,中間稽滯,莫重邊情狀達,何等時急,而若是遲滯,惶恐待罪事,令于安曰,勿待罪事,回諭。
右議政閔百祥箚曰,伏以,惟我肅宗大王,特降綸音,命建何蕃·陳東·歐陽澈祠者,誠是曠百代所罕有之擧,發前人所未發之義,猗歟盛哉。孰不感歎?綸音中,又有古今可祀者同祀之命,仍許相臣竝享董養之請,特因有司因循,以致歲月寢久,畢竟成命之行,乃在遏密之後,而請行先王成命者,太學生尹志述也。同享是祠而還轍者,亦太學生尹志述也。夫志述之死,殆甚於陳·歐之罹禍,實合於古今之同祀,及至乙巳,轍享於四賢之廟,可見公議之所同,而因丁未柳綎之疏,請遂至腏享,公議之抑鬱,至今未已。今者聖心,興感於昔年之事,至有歷臨其祠之命,旣享旋腏之尹志述,還復舊享,此其時也。志述,以太學生,不顧死生,書陳所懷者,其危忠孤節,與歐·何·陳·歐,未嘗不同,其死之冤旣同,而又何可腏其同享乎?嗚呼,董·何·歐·陳,地之相去也累千里,世之相後也累千年,而聞其風聲,尙可以觀感,若尹志述,則居同一國也,生同一世也,其觀感之切,又非曠世中炯之人所可比,臣以爲先朝之命建崇節祠,使諸生觀感者,固千載之盛事。旣有崇節祠,則尹志述配享,斷不可已。伏願殿下,亟降明命,追復尹志述崇節祠俎豆之享,以聳動一國士氣,千萬幸甚。答曰,省箚具悉。噫,四賢之同享泮水之傍,流芳百世後我東寔聖算攸曁,猗歟盛哉。噫,其節,雖董生等比,豈敢一人追入於此祠乎?若此起章甫之紛紜,啓末世之巨弊,今日請一人,明日請一人,其將與聖廟東西廡等,往日同配,尙今追悔,予則當遵守昔年聖敎而已,一猶然矣,況再乎?今卿箚請,非予頃日庭輿之意,遙望象設,予懷一倍,卿何爲此?爲卿慨然。仍傳曰,史官往諭。
庚辰七月初二日辰時,上御熙政堂。晝講,戶判同爲入侍,判義禁追後入侍時,特進官金聖應,同知事黃景源,參贊官尹東暹,檢討官金華鎭,假注書洪景顔,記事官尹師國·李在簡,武臣李宅胄,戶曹判書洪鳳漢,以次進伏訖。上曰,戶判進前。鳳漢進伏。上曰,太廟修改處,已爲之耶?鳳漢曰,殿內滲漏處及墻,已爲修葺,而西邊階,尙未修葺矣。上曰,似多日矣。鳳漢曰,明日則幾至畢役矣。上曰,埋安處無傷乎?鳳漢曰,此則無傷處矣。上曰,欲問其處矣。上讀新受音,自君子之道費而隱,至章下以明之。華鎭,讀自道不遠人,至章下放此。上受而讀之訖。華鎭曰,道不遠人,承上章而言,君子之道四,某未能一者,事親如大舜,事君如周公然後,方可謂君子,而卽聖人自勵勉人之辭,而殿下聖德卓越,聖學高明,大舜則五十而慕,而殿下則七十而慕,以昨日展拜皇壇事見之,亦盡事君之誠矣,而孔子以大聖,其所加勉猶如此。伏望殿下,勿以聖學之已高,治化之已成,而尙有有餘不足之心,益加自强不息之工焉。上曰,所陳是矣,當體念焉。上曰,孔子非但謙辭,以文王望道未見,視民如傷觀之,此聖人加勉之意也。景源曰,此則聖人自勉之辭,而今日來日,爲不能慥造,非但謙辭,自勵之辭多矣。上曰,然矣。罔念作狂,克念作聖,今日來日之說然矣。事君盡禮,時人以爲諂,而孔子則事君盡禮,孔子則嘗自知不足矣。凡人一事爲之則自足矣。上曰,下語結句,好矣。言顧行,行顧言,尤好矣。景源曰,此章雖不言長幼夫婦,而義在此中矣。上曰,經筵所奏,好矣。景源曰,根本專在於人主一身,克綏厥后,以人治人,改而止,亶在人主敎化之先明,伏乞體念焉。上曰,經筵之言,誠是矣。景源曰,今日晝講,玉堂不能備員,此後則使之備員入侍,申飭,何如?上曰,申飭,可也。華鎭先退。上曰,金聖遇事,予不下敎,世必疑之,卿等亦疑之矣。鳳漢曰,臣亦疑之,果招問,今日又見傳敎,始釋然矣。上曰,聖遇豈爲此等事耶?若非承宣之言,白首暮年,幾歸於疑彼武士之科矣。鳳漢曰,其必以三矢加錄,以滿四矢之數者,極爲殊常,故臣亦曾以此疑之矣。上曰,此實烏飛梨落也。欲曉諭於卿等,故如是耳。聖應曰,俄聞金華鎭言,則參試官則無疑云矣。上曰,然耶?金華鎭如此,則尤無疑矣。鳳漢曰,武士昨日下敎後,盡有一死之心矣。上曰,予豈望此而然乎?昨呼一句語涕垂,而今番着一疑字於武士,予甚恥矣。鳳漢曰,御將甚忠厚,前頭營門,尤得力矣。上曰,爲人甚不偶然矣。聖應曰,確實矣。鳳漢曰,以濬川時觀之,極忠厚矣。上曰,堂下時則氣多矣。聖應曰,惡矣。上笑曰,然矣。上曰,判義禁洪象漢入侍。臣景顔承命,引洪象漢進伏。上曰,該府幾人有乎?象漢曰,以李蓍廷·盧聖中等仰達。上命承旨書之曰,陽川縣監白尙洵,因一時飭礪滯囚,故欲爲下敎,今聞決放云,今無可論,前吏曹正郞李蓍廷,何待議處?分揀放送,其時處分後所奏推之,不無參酌,準期不敍四字抹去,盧聖中·李世孝對問,尤涉殊常,以此今日,亦爲嚴問口招,待下敎持奏,所謂金姓人,其所爲極涉無狀,問于聖中,令秋曹嚴問後,亦待下敎持奏。出擧條象漢,以韓宗大行盜事,仰達。上曰,此韓宗大·羅天期乎?象漢曰,然矣。上命承旨書之曰,今聞韓宗大事,不可尋常處之,今日卽爲口招,待下敎持奏。出擧條上曰,今番秋曹事,過矣。秋曹之杖,雖大,何至於一次徑斃乎?予則以一次足矣爲敎,秋判請加三次,參判則以爲不在一二次云,故予固慮之,欲爲下敎,而因齋戒事未果矣。果川狀聞來到矣。象漢曰,臣亦以爲過矣。嚴刑一次之命,聖意未必在於致斃,而一次刑問,豈有致斃之理乎?上曰,厥漢心術,甚於天柱,殺之固不足惜,而幾乎入於內局矣。然而杖斃則過矣。卿等亦見厥漢乎?象漢曰,臣亦見之矣。東暹曰,臣爲禮議時,以藥房見之,以罪汰去矣。上曰,其爲藥房,則其必爲內醫,明矣。象漢曰,近來非緣坐罪人而如此之類多,極爲危懍矣。上曰,如此之人,不知其幾人,而人人當自危矣。至於天海,卽是戊申之根本,而此漢之名,以淳字爲之於其姓者,尤極痛惡矣。伊日入侍,秋判嗔目,參判則不在,一次云予固慮其必死,故使之門閉前出送矣。予心亦以爲趙雲逵當殺之矣,果然矣。文純,固不足惜,而予心尙如此矣。仍命承旨書之曰,昔於己亥年,一漢手裂書啓,無狀不測故,予則在心制中而宗簿草記,嚴刑二次後,送于秋曹,其時代理時,故此人照律,至於一律,持公事入對時,其若持奏,減一律判下之意,付諸案而擧行事下敎,其盛德尙今欽誦,而伊時過爲刑推,其漢物故,其本由予,矜惻之心,已過四十年而尙不解矣。豈意今有李文純乎?渠以逆海之至親,敢以欺世揚揚,旣聞之後,其所刑配,焉可已也?而下敎之後,恐或有往事,欲命待下敎,而親臨鞫囚,一次無物故之事,其何至于此?雖不諭,心猶耿耿,纔到果川,物故狀果報,往事不忘,況此乎?文純雖無狀,杖殺則過矣。其在欽哉之道有欠,其心可尙,此路宜禁,秋堂從重推考,文純,令本縣葬布題給。出擧條上曰,傳敎旣曰可當云,則便是賞也。若無殺之之心,則是無臣分也。象漢曰,雨露霜雪,無非敎也。上曰,崇節祠,流芳我東,御筆印本作一帖,昔年御製及今番製下者,入侍承宣,繕寫作一帖,同盛一樻子,藏于藏經閣事,分付太學。出榻敎上曰,崇節祠致祭,明日親臨後,卽爲設行。出榻敎上曰,明日太廟展謁時,本署提調入侍事。出榻敎象漢,讀李秀逸供辭。上曰,李秀逸爲人,如何?象漢曰,爲人頗精矣。上曰,守令用亂杖乎?象漢曰,小小盜賊則用亂杖矣。上曰,如韓宗大則可矣,用於女人則過矣。後日更爲以奏。上曰,明日歷臨崇節祠時,鄕儒亦上來耶?今番則儒生來會,可矣。諸臣以次退〈出〉。
上在昌德宮。常參以代理停,經筵停。
李裕身達曰,明日常參,睿候方在調攝中,頉稟。令曰,知道。
洪麟漢達曰,大司憲尹鳳五,執義金元行,掌令朴海潤在外,張淀,持平朴師海·沈勖之牌不進,今日以監察茶時之意,敢達。令曰,知道。
安啓曰,兵曹判書李昌壽牌不進推考傳旨,今方捧入,而動駕在卽,一向違牌,事體誠極未安,更卽牌招,何如?傳曰,允。
大駕宗廟入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房問安。答曰,知道。大駕入毓祥宮後,政院·玉堂·藥房問安。答曰,知道。大駕入崇節祠小次後,政院·玉堂·藥房問安。答曰,知道。大駕入大成殿展拜後,政院·玉堂·藥房問安。答曰,知道。還宮後,政院·玉堂·藥房問安。答曰,知道。
以掌令張淀,持平沈勖之·朴師海,正言李仁培·黃榦,弼善李壽鳳等牌不進罷職令旨,令于沈鏽曰,竝推考徽旨捧入。
傳于安曰,諸司預備。
尹東暹,以侍講院意達曰,本院上番,姑降入直,事甚未安。司書李宅鎭,說書申益彬,由限已過,竝卽牌招,推移入直,何如?令曰,依。
傳于安曰,諸司預備。
吏曹口傳政事,宗廟令李濟海,禮曹正郞柳梓,相換。
慶尙監司趙儼書曰,伏以,天休滋至,我大朝殿下封爵謝恩之年重回舊甲,臣民頌忭,容有其極?仍念臣,待罪南藩,今過歲餘,觸事憒憒,絲毫夢效,其常愧懼,如隕淵谷。迺者以褒貶等第中學士二字,致有大朝特推之命,臣於是,不勝驚惶震悚之至。殿最題目,何等嚴重,而下語之際,不敢致謹,論臣罪犯,譴削猶輕,豈可以問備薄罰之已勘,晏然仍冒於職次乎?且臣素有數十年沈痼之痰病,乍失調治,輒復發作,矧今四載南方,重傷水土,今春幾危纔甦,而爲了漕事,巡到海邊,久觸瘴嵐,及當潦炎,重患輪症,兼以暑感,舊疴新之外,猝發眩暈之症,頭如觸柱,脚不貼地,坐立不能耐久,神思隨以昏霧,日事刀圭,臥席涔涔,如是而其安可蹲據於藩任乎?以情以病,宜在一遞之科,玆敢仰籲於离明之下,伏乞睿慈,亟令遞罷臣職名,以便公私,不勝萬幸。答曰,覽書具悉。邦慶無疆,聖上封爵謝恩之日重回,歡忭曷有其極?卿其勿辭,從速察任。
庚辰七月初三日辰時,上詣太廟。擧動入侍時,行都承旨李景祜,右承旨李裕身,左副承旨安,右副承旨洪麟漢,同副承旨沈鏽,假注書趙德亮·洪景顔,記事官尹師國·李在簡,以此陪從訖。上具遠遊冠·絳紗袍,出賓陽門,至弘化門外,駐輦。上曰,莫重動駕,騎判不可不備,聞有實恙云,許遞,其代,判尹洪啓禧除授,牌招傳授命召。出駕前下敎上曰,太廟展謁後,仍詣毓祥宮展拜事。出駕前下敎上曰,宣傳官李彦忠,近日傳敎稽延之中,其所詳盡初見,其涉可嘉,免新後,其令該曹特爲陞六。出駕前下敎上詣太廟入齋殿,具冕服,步出齋殿,入廟門詣版位,行展拜禮,仍詣第一室,以次奉審,至十二室訖。出殿門看審祭器時,提調洪鳳漢曰,祭器欌,若干變通事,日昨筵中,已仰達矣。大祭祭器欌內,若設一小欌,俾置簠簋之蓋,朔望祭器欌中,加設一層,以爲樽罍籩豆整齊安排之地,且廟內所在鍮東海,卽和羹之〈器〉,自典祀廳盛來者,而因其體少,不能多盛,每於大祭時,不無苟艱之患,前後殿東海中,各六介,移送戶曹,添鐵改造,而大小,則限以可容十餘鉶分盛之羹爲宜,鉶羹,則牛羊豚,三羹也。東海外面,略依三鼎像物之例,各刻牛羊豚等者,俾無相混之弊,何如?上曰,所奏是矣,依爲之。出擧條鳳漢曰,朔望祭欌,北邊爲防雨濕,遮以茅芚,所見未安,別築陪墻,務以堅緻,好矣。上曰,依爲之。東邊限欌廣,一體爲之。出擧條上詣七祀看審訖。上曰,七祀位版之北向,事甚未安,依五禮儀,東向移奉,而所奉之處,別設內戶,戶外置祭器,可也。鳳漢曰,事係變通,正殿,當爲告由,望祭兼告,當位亦當有告由,依還安祭,以此分付,何如?上曰,依爲之。出擧條上仍詣永寧殿,入廟門詣版位,行展拜禮,入殿內,以次奉審訖,入小次,改具翼善冠·衮龍袍。少頃,還出乘轝時,上曰,領相使之入侍。出榻敎金尙魯進伏曰,日炎如此,勞動之餘,聖候,何如?上曰,一樣矣。上曰,昨日右相箚,甚慨然矣。尙魯曰,右相以箚批之過,不敢晏然隨駕,方祗迎矣。上曰,右相慨然,初批答不得不然矣。尙魯退出。上曰,旣見其室,配享首功臣趙浚家,遣承旨致祭。出榻敎上命承旨書之曰,書曰以親九族,述編亦自我祖宗視云,故廟庭班,宗臣則序昭穆,噫,宗臣零替,莫若近日,而若非戊申庚戌,豈使予,有中夜飮涕之事乎?噫,其由何非我宗戚矣。昨一金聖遇,欲不置於黑白之間,況宗臣乎?朝臣則復官之後,例有致祭而宗臣故當未擧行,且其宗,自戊戌熟知之,一自庚戌以後,亦在於中夜飮涕之中,丹書旣雪,意亦若此。贈完川君家,送禮官致祭。頃者因宗簿提調所奏,有詢問,昨聞又有上言云,戊申擬律非矣,更何復諭?特爲勿問。噫,駐輿下敎,寔由於夢拜廟見,興懷一倍而然矣。出榻敎上出宗廟門,降輿乘輦時,上曰,廟司入侍。宗廟令李濟海進伏。上曰,雨漏處,連爲奉審,可也,仍曰,廟司老矣。命承旨書之曰,莫重廟令,不擇,當該詮官從重推考,其令換差出。上曰,毓祥宮展拜時,百官行禮置之。出駕前下敎上詣毓祥宮入內,諸臣以次退出。上還出乘輿時,命承旨呼寫御製述懷。上曰,編次人入侍。出榻敎編次人趙明鼎進前,上命明鼎讀一遍,校正訖。明鼎退出。上歷六曹前路時,上命臣景顔曰,開心之敎,何過撕捱?安心隨駕之意,口傳傳諭于右相祗迎所。臣景顔承命趨出,傳諭于右議政閔百祥祗迎所,還至下輦所復命曰,臣承命口傳傳諭于右議政閔百祥祗迎所,則今方隨駕云矣。上歷臨崇節祠看審訖。入小次,上命臣景顔曰,今日崇節祠路,望見大成殿,心自起敬,欲爲展拜,則事體重大,欲於新門外,祗行望拜禮,於禮,如何?此意問議于大臣以來。臣景顔,承命趨出,口傳問議後還奏曰,領議政金尙魯,以爲旣有楹外展拜之所,則何必於南門外平地上行禮乎?臣意楹外展拜,恐合事禮云,右議政閔百祥,以爲臣意與首相無異議云矣。上曰,然則服色以衮龍袍行禮,何如?此意更爲問議以來。臣景顔,承命趨出。問議後還奏曰,領議政金尙魯,以爲以衮袍行禮似涉苟且,以冕服行禮,似合於禮云,右議政閔百祥,以爲臣意與首相無異議云矣。上笑曰,已知其然,故冕服俄已持來矣。上臨崇節祠。綸音,噫,有命八十年來,今臨崇節祠,三朝四公,或過千年,或近千年,設俎豆之享於我東泮水之傍,若非我聖考曠世相感,豈有此哉?四賢之靈,若在祠中,正若昔年下敎,不覺起敬,相臣之批,盡諭予意,而設或有直節,逾於四賢者,決不添配,逾志猶然,況其他乎?大抵此意,非徒表節之不可濫,何·陳·敺陽三公聖敎先擧?西晉董公因大臣獻議,亦命竝配,吁嗟,四賢卽一也。旣命於癸亥年,乃建於庚子年,今臨於庚辰年,此亦繼述之意,庶有他日歸奏之語,予意若此,孰敢復請添一位乎?故入審當中擧手曰,追先志入臨,不設添一位,以光四公云,此十四字,幾特四公之聞之也。聖廟在前,陟降臨照,仍召學生,均整四位床卓,坐祠傍,特書予意,以示于後,命書置于太學。出榻敎上曰,聖廟展拜禮時,只承·史以黑團領入參,百官行禮置之。出榻敎上入幕次,改具冕服,入大成殿東神門時,上曰,當此謁聖,使儒生不爲入庭,其卽分付入庭序立。上曰,大司成徐志修推考。出榻敎上詣版位行展拜禮,仍爲奉審訖。出殿門詣殿庭碑閣。上曰,儒臣入侍。出榻敎校理李潭·李瀰,副修撰鄭晩淳·金華鎭進前。上命李潭碑文讀奏後,上還出東神門,詣南神門外,入幕次,改具衮龍袍。上曰,編次人入侍。出榻敎編次人趙明鼎進伏。上命承旨書之曰,祗謁先聖,望南神門傍,諭儒生綸音。噫,瞻彼崇節祠,予已久矣,而望七暮年,中夜興思。嗚呼,昔年曠世相感,命建此祠,猗歟聖德,至今欽誦。噫,命建後近八十年,躬臨以視,追憶昔日,愴懷一倍,初意則其時下敎有作文干祿四字,回駕之後,欲召今日守聖廟諸生,親臨熙政堂殿講,今入太學洞口,望見大成殿,噫,頃日判尹看審而回也。予則曰太廟洞口輦過時多,雖或輦過,何有欠於禮節云矣?望見乃覺,此非尋常行過之道,有事則入,旣入洞口,望見聖殿而其不展謁,豈尊聖廟之道乎?詢問大臣,特以冕衣展謁廟庭,仍爲奉審,而許多諸生,東西入庭,若此之後,只殿講守齋之人,事體,如何?且昔之董仲舒,以漢之大儒,三策登庸,昔年下敎,乃飭浮文。噫,八十年來駕臨其祠,仍謁聖廟,而若是慰諸生之擧,則亦豈揄揚昔年慰多士之聖意乎?今日崇節祠執事諸生,先賜紙筆墨,明日春塘臺儒生製述,入洞口侍衛將士,一體試射,諸生知悉,崇節祠傍,亦有下敎。予雖否德,位在君師,其亦銘心焉。出榻敎上曰,大司成徐志修入侍。出榻敎徐志修進伏。上曰,大司成持此綸音,出立儒生班前,宣讀,可也。上曰,今日崇節祠執事儒生,紙二卷·筆三枝·墨二笏賜給。出榻敎上曰,還宮時刻,待下敎爲之。出榻敎上曰,大成殿正殿朱簾及碑石豎立處,塗灰竝卽修改。出榻敎上曰,自昔年重到記儒生殿講者,乃重聖廟也,近者稱到記食堂儒生,圓點儒生,亦然,此後到記儒生殿講時,稱守聖廟儒生殿講,圓點儒生,亦稱守聖廟圓點,以示重聖廟待章甫之意。出榻敎上曰,明日親臨試射時,製述試官,右相·大提學金陽澤,大司成徐志修,參試官行司直徐命膺·兪彦民,校理李潭·金應淳,試所承旨同副承旨,武試官兵判洪啓禧,御將鄭汝稷,訓將具善行,參試官修撰李瀰,宣傳官朴載漢,經歷金處坤爲之,殿坐時刻,辰初三刻,侍衛,只入直擧行,右承旨留院。出榻敎上曰,明日洞口內入將士隨駕,至駕前駕後,柳葉箭一巡,旣已試射,同入砲手,不無向隅之歎,武藝廳挾輦軍·先後運軍器寺軍創劍軍,扈輦隊先後運入直外,摠府兵曹堂郞,依中日例,景福宮試放後,只得中人書入事,分付。出榻敎上曰,大司成出去,捧儒生擧案。上曰,此與圓點有異,亦與凡製述有間,只許捧擧案儒生入庭,雖入格,若擧案外則拔去。今番其首中,若有曾徑圓點殿講中入格者,製述後殿講欲試講否,此則已講可知,更不試講,以此分付。出榻敎上還出乘輿,至香橋外,降輿乘輦時,上曰,試官右相代,騎判洪啓禧爲之,武試官騎判代,秋判趙雲逵爲之。出駕前下敎上曰,明日試紙,以大戶紙用之事。出駕前下敎上曰,差備官,以頃日差備官爲之。出駕前下敎上曰,春塘臺入侍時,大臣·宗宰入侍,置之。出駕前下敎上還入大內後,諸臣以次退出。
上在昌德宮。常參以代理停,經筵停。
自昧爽至辰時,有霧氣。
下直,眞寶縣監林正浩,江陵府使鄭尙淳,平壤庶尹鄭克淳,白川郡守沈鑌。
李裕身達曰,明日常參,睿候方在調攝中,頉稟。令曰,知道。
洪麟漢達曰,大司憲尹鳳五,執義金元行,掌令朴海潤在外,張淀,持平沈勖之呈辭,朴師海未肅拜,今日以監察茶時之意,敢達。令曰,知道。
藥房副提調臣李景祜啓曰,伏未審夜來,聖體調攝,若何?昨日冒炎動駕,躬行展禮,侵夜還宮,不瑕有損,寢睡·水刺之節,亦何如?日次有今日爲之之敎,臣卽與諸御醫,殿座前入診,詳察聖候,議定繼進當否爲宜。臣不勝區區伏慮,敢來問安,竝此仰稟。答曰,知道。氣則一樣,依前劑入煎入,下敎曰入侍,宜矣。
以司書李宅鎭,說書申益彬牌不進罷職令旨,令于李裕身曰,竝推考徽旨捧入。
安,以都摠府言啓曰,臣等來會于景福宮,築場試放,而武藝則別監近仗軍士·內吹·日傘差備·俠輦軍·先運左右列,纔爲畢試,單子連續書入之,後運右列十名,未及試放,日勢已暮,不得已撤試,其餘十名及扈輦隊各軍門標下,依下敎待明朝設行之意,惶恐敢啓。傳曰,知道。
傳于沈鏽曰,洪啓禧,代李昌壽爲之,承旨先詣,時刻入之,殿坐後,儒生使之入庭。
傳于沈鏽曰,參試官金應淳代,金華鎭爲之。
沈鏽啓曰,試官李昌壽,時無職名,令該曹卽爲口傳付軍職,何如?傳曰,允。
兵曹口傳政事,副司直李昌壽單付。
李裕身,以兵曹意達曰,本曹正郞李昌任,身病猝重,勢難行公,累度呈狀,宿衛重地,不可久曠,正郞李昌任,今姑改差,何如?令曰,依。
中宮殿,藥房口傳問安。答曰,知道。
春塘臺親臨儒生製述罷後,政院·玉堂·藥房問安。答曰,知道。
海運君槤書曰,伏以,天休滋至,景運無疆,我大朝受爵謝恩之日重回,凡在臣庶,慶忭曷有其極?念臣父母墳山,在於京畿楊州地,而祖父母·曾祖父母兩代先塋,同在一局,高祖母溫嬪墓,相距不遠。且臣之本生祖父母墳山,在於京畿廣州地,瞻望松楸,感結霜露,今當往役,辭陛在邇,怵畏分義,何敢言私?而計其出疆往還,省掃久隔,其在人子情理,悲觖一倍,儻蒙恩暇,歷省丘壟,則幽明感激,當如何哉?玆陳短章,敢暴至懇,伏乞离明,俯垂鑑諒,特許暇由,俾伸至情,千萬幸甚。答曰,覽書具悉。卿其依所陳往省焉。仍令曰,給由馬,饒奠床備給。
兵曹判書洪啓禧書曰,伏以,臣卽一滓穢之蹤耳,宜不敢遲徊盤礴,而迄未得引義便訣,畢命丘壑者,誠以受恩罔極,報答無地,追逐行隊,殫竭筋力,庶欲以涓露之微,仰酬河海之萬一,以是疏濬有役,則京兆不可免也。保護爲重,則藥院不當辭也。非不知廉防之全壞,譏誚之厚積,而黽黽墨墨,行有年矣。循顧初心,尙自慙懍,至於重擔要務之不可復受,不惟賤分之自劃,實係公議之共知,不料夏官除授之命,遽下於太廟隨駕之際。噫,高天下覆,肖蝡咸覩,獨於賤臣之私,抑尙有遺照耶?恩數曠絶,若出夢寐,情勢迫隘,只有涕淚,惝怳危蹙,罔知攸措。第緣事出急遽,無以陳暴血懇,不得不姑且承命,以備一時陪扈而已,至於因此竊寵,苟然冒據,臣雖無狀,萬萬無此理也。假使臣誴地平泰,玷累不到,三掌重兵,當求解脫之不暇,況此黥劓甫息,雨露偏注,權要之地,處之晏如,則負心喪性,災必其身,不可强而强之,則有去而已。在朝家任使之道,無寧不棄一物,使之陳力就列於閑司漫職之爲愈,臣之此言,刳瀝肝血,非敢有毫分飾讓之情。且臣纔遭慘慼,雖不敢臨染喪次,而亦不當自同平時,內局之任,宜所鐫免,玆敢疾聲呼籲於貳極之下。伏乞离明,俯燭危懇,遞臣本兵重任,解臣藥房兼帶,以安微分,千萬幸甚。答曰,覽書具悉。卿勿過辭,從速行公。
持平朴師海書曰,伏以,天休滋至,邦慶無疆,我大朝殿下封爵謝恩之日重回,臣民慶忭,曷有其極?臣才識鹵莽,性氣巽懦,本不合於淸朝耳目之任。且臣苫塊餘喘,萬念都灰,年益邁而志益頹,雖漫職閑司,尙懼不稱,況復臺閣責任之重者乎?萬萬夢想之外,柏府新命,忽下於病伏鄕廬之際,臣竊自念榮感則至,而職是非據,豈敢有一毫進身之計?而顧分義是懼,寧犯違傲之罪,不敢久偃於外,力疾登途,來伏私次,再違召令,罪合萬殞,罰靳例勘,益增惶蹙。此際伏聞日昨筵中,大朝殿下,以諸臺臣輒稱在外,屢下未安之敎,臣亦在外諸臺中一人也。惶悚無地自容,此臣難冒之一端也。伏乞邸下,亟賜規避之罪,以肅朝綱焉。臣方辭免之不暇,豈宜拖及他說,而目下一事,有不敢泯默者,玆敢附陳焉。守令之歷辭臺臣,法意有在,便成不易之典,是以勿論行公與不行公,一臺不見,則不得辭朝,例也。非有給馬或明日內辭朝之命,則必歷辭而去,卽接小報,平壤庶尹鄭克淳,白川郡守沈鑌,眞寶縣監林正浩,竝不見臣,遽已辭朝,自大朝雖有催促署經,二三日內下直之敎,而署經亦已過七日,況其中前已署經者乎?間有以嫌不見而去者,則囚禁下吏,曲循解釋而後去,此亦謬例也。今此三守令,無他端而不見臺臣而去,前所未有之事,其不有法意,蔑視臺閣之罪,不可置而不論,臣謂三守令,宜令有司,拿問處之焉。此莫非如臣無似,苟然充數,厚被輕侮之致,臺閣之重,緣臣而掃地盡矣。臣何顔面,以臺自居乎?自來情病之外,又此一端,實爲難冒之大關捩,伏乞睿慈,亟降譴罰,以明貽羞臺閣之罪,仍令選部,刋名臺籍焉。臣無任屛營之至。答曰,覽書具悉。邦慶無疆,聖上封爵謝恩之日重回,慶忭曷有其極?所陳事有關朝體,竝令該府處之。爾其勿辭,從速察職。
黃海監司鄭玉書曰,伏以,臣於本職,義所難冒,因循荏苒,已閱周歲,此豈臣始慮之所及,而亦豈非物情之所駭也哉?夫人臣事君之節,以分義爲重,去就行止之義明然後,可以無累於官方,無愧於義分,而如臣者,執守不固,見識未透,徒知分義之爲嚴重,而不知士君子行己之大方。故一蹉脚跟,便墮坑坎,逃遁不得,脫出無路,苟然奇贅於布政之理而自處以朝夕必遞,人亦視之五日京兆,本領已誤,百事不理,虛費廩祿之厚,而無一毫猷爲,徒應簿書之末而無一分振刷,惠政不及於疲癃,威令不足於憚壓,一日二日,泄泄憒憒,職事已隳,分義已缺,而人言之譏議,中心愧恧,久矣。祗宜遄自引退,早避賢路,以爲桑楡息補之圖,而向來連値客使,自春徂夏,奔走道路,未暇爲陳章祈免之計,但有一歸字,着在肚裏,行止之窘遁狼狽,亦已極矣。且以公事言之,則春秋巡審,道臣之事,而昨秋連事乞遞,閉閣蹙伏,今春又拘支勅,沿路往來,不爲不多,而巡審一事,廢閣不行,溺職之罪,臣實難免,殿最大政,何等嚴重,而適當都事不在,獨自手啓,等弟開錄,有所闕遺,戒謹之至,偶致顚錯,則昏謬之失,其何敢辭乎?中下課目,自有稱重,一縣官政治,非無可取,而庄奴于私之飭,出於風傳,則略示責備之意,反致大朝點下之勤,以此兩罪,罰止問備,亦云末減矣,臣何敢自謂已勘而抗顔自在於按察之地乎?臣之難安情勢,有此許多罪過,揆以邦憲,義在必遞。況臣積病痰症,老而成癖,少或失攝,便卽添劇,一自支勅勞悴之餘,累次祈雨露處之後,本症大段加苦,飮啖全却,呼吸喘急,呻喟度日,公務多廢,以官爲養病之場,在分義,尤所不安。伏乞离明,俯賜鑑諒,察臣情勢之難冒,憐臣病勢之難强,亟許卸解重擔,調息病軀,俾得職事無廢,私分獲安,實天地父母生來罔極之澤也。答曰,覽書具悉。卿其勿辭,調理察任。
庚辰七月初四日辰時,上御春塘臺。儒生製述入侍時,行都承旨李景祜,左承旨尹東暹,左副承旨安,右副承旨洪麟漢,同副承旨沈鏽,假注書趙德亮·洪景顔,記事官尹師國·李在簡,試官大提學金陽澤,大司成徐志修,刑曹參判趙明鼎,副提學徐命膺,兵曹參知李廷喆,校理李潭,修撰金華鎭,以次進伏訖。上曰,試官李昌壽代,趙明鼎,兪彦民代,韓光肇爲之。出榻敎上曰,試官韓光肇代,參知李廷喆爲之。出榻敎上曰,內吹一體許赴。出榻敎上曰,日傘奉持八人,一體許赴。出榻敎上曰,近仗軍士,一體許赴。出榻敎上親製故判書臣金始炯祭文時,上曰,此人兄弟忠孝可尙,而三兄弟入於耆社矣。李益炡曰,皆以一品入之矣。上曰,然耶?甚罕有事,而兄弟中純然心善者,第二頗優,而今則子弟中判書金尙翼所爲事,甚似乃叔矣。仍親製魚咸原府院君家祭文。命承旨書之曰,昨臨其洞,追憶昔年,分付本道,致祭於咸原府院君家。出榻敎上曰,兵曹參議受由云,許遞,其代,前承旨任㻐除授,卽爲牌招入直。出榻敎上曰,彼侍衛,誰也?益炡曰,五衛將李寅徽,而前正言東泰之父矣。上曰,甚强矣。曰,亦有老母矣。上曰,年幾何?寅徽進奏曰,九十四矣。上曰,貴矣。筋力,何如?寅徽曰,尙今不扶杖而行矣。上笑曰,甚難且貴矣。上曰,彼侍衛,誰也?益炡曰,五衛將黃運河,而此亦前正言榦之父矣。上曰,甚確礫矣。年幾何?運河進奏曰,年七十三矣。上曰,乃叔則弱矣。此人則極純實矣。向見黃榦面傳而有乃父樣矣。上曰,景福宮設六貫革事,分付。出榻敎上曰,頃者中日停止之命,槪爲濬川,則濬川畢後,宜卽稟行,而尙今矇然,此後依例擧行。出榻敎上曰,懿昭墓守衛官二人,今番都政有窠,其欲特差。今日帳殿忠義二人,一人卽靖國功臣柳洵十代孫,一人卽宣武功臣壬辰爲國效節人李億祺七代孫,亦璿派,竝特差,其令着意守護。出榻敎上曰,武兼李光宅,爲人可謂武士,聞以宣薦,旣入參下宣望云,此等之人,其何沈滯乎?此後前宣傳官李海文,未行公而遞,先爲備擬後,其次光宅,卽爲懸注備擬事,分付。出榻敎上曰,試事未畢,備局日次,再明日爲之。出榻敎訓鍊大將具善行曰,挾輦軍賞格綿布,自訓局擧行,而有違前例,前日戶曹判書洪鳳漢見臣言曰,地部經費,雖不可不慮,此等賞格,例自地部擧行矣。一番進達,似好,故今因事端,惶恐敢達矣。上曰,然則訓局置之,分付戶曹,可也。出擧條麟漢曰,親臨帳殿,事體嚴重,而副摠管趙明鼎,以侍衛移差試官之後,他堂上,終不入來,以致侍衛不備,誠極未安,摠府諸堂上,一竝從重推考,何如?上曰,依爲之。出擧條景祜曰,親臨試士,事體至重,而殿座之後,試官之以病煩稟者多,終使侍衛入侍人爲之,事之苟艱,莫此爲甚。今日病不進試官,竝推考,何如?上曰,依爲之。出擧條上曰,明日設十貫革,勿爲催促事。出榻敎上曰,明日殿坐時刻,辰正初刻爲之,試所承旨與試官,入直靑陽門外。出榻敎上還入大內後,諸臣以次退出。
上在昌德宮。常參以代理停,經筵停。
□□,雲山郡守柳鎭說。
尹東暹達曰,明日常參,睿候方在調攝中,頉稟。令曰,知道。
洪麟漢達曰,大司憲尹鳳五,執義金元行,掌令朴海潤在外,張淀,持平沈勗之呈辭,朴師海未肅拜,今日以監察茶時之意,敢達。令曰,知道。
以承傳色口傳下敎曰,記過中官分揀。
尹東暹,以侍講院意達曰,本院上番,連日姑降入直,事甚未安。司書李宅鎭,說書申益彬,旣有只推之令,竝卽牌招,推移入直,何如?令曰,依。
以司書李宅鎭牌不進罷職令旨,令于尹東暹曰,推考徽旨捧入。
傳于沈鏽曰,連日酬應,次對,再明日爲之。
李裕身,以吏曹意達曰,新除授丹城縣監李錫奎呈狀內,矣身老母今年七十六歲,疾病沈痼,其常澟澟之中,近添暑痢,多般症形,實無時日差蘇將往之望,卽速入達處置云,篤老親疾,旣如是危重,則不可彊令赴任,依例罷黜,何如?令曰,依。
洪麟漢,以兵曹意達曰,禁衛營哨官禁軍遞兒窠,今方有闕,依節目各番禁軍中,本營中軍與禁軍別將,眼同取才後,以其居首者,塡差之意,分付,何如?傳曰,知道。
又以濬川司意啓曰,本司都廳,以三軍千別將中差下事,定奪矣。御營廳千摠梁世徇,本司都廳差下,使之察任,何如?傳曰,允。
兵曹口傳政事,副司果三單,申·沈瑴·李之晦。
以平安監司狀達,中和等官其軍官奏謁直等渰死·燒死事,令于李裕身曰,燒死人等,令本道恤典擧行。
庚辰七月初五日辰時,上御春塘臺。親臨科次入侍時,行都承旨李景祜,左承旨尹東暹,左副承旨安,右副承旨洪麟漢,同副承旨沈鏽,假注書趙德亮·洪景顔,記事官尹師國·李在簡,試官大提學金陽澤,大司成徐志修,刑曹參判趙明鼎,副提學徐命膺,兵曹參知李廷喆,校理李潭,修撰金華鎭,以次進伏訖。上曰,君父連日殿坐之時,中官出番,出番中官,竝記過。出榻敎上曰,莫重殿坐,武兼不爲待令,竝記過。出榻敎仍命拿入武兼。上曰,今番則十分參酌矣。仍命拿出,頒賞時,戶郞不爲待令。上曰,戶曹郞廳記過。出榻敎仍命拿入戶曹佐郞金處謙。上曰,爾是色郞耶?處謙仰奏曰,臣以武郞,替行色郞廳矣。命拿出。上曰,戶曹佐郞金處謙,以武郞廳,替行色郞廳事,極爲無據,令該府處之。出榻敎上曰,戶曹郞廳,不爲待令,該色郞廳,爲先記過待令,戶判從重推考事。出榻敎上曰,莫重親臨頒賞,色郞廳,代以末仕武郞,苟充待令,此非恒日期此重臣也,其涉寒心。戶曹判書洪鳳漢,從重推考,戶曹郞廳金處謙,分揀,色郞廳,記過,置之。出榻敎景祜曰,戶曹色郞廳,以太廟修改處,連爲進去監蕫,故以武郞替行云矣。上曰,今聞其勢固然,戶判推考勿施。出榻敎上曰,諸試官進前。陽澤等進伏。上曰,中庸之道,忠恕而已。予之今日試士,專爲得人,而科次旣經日,則恐或有怠心,着意科次,期於得人。陽澤等僉曰,敢不盡心焉。上曰,雨來,玉轎差備·月刀差備退去。拆榜時,上曰,柳雲翼,敍五之子耶?予俄忘今覺矣。能善文,而向者,講時,予已知其爲弟矣。今日科次,心不弛矣。拆榜後,予心弛矣。上曰,彼試所承旨,必久壽矣。以今番觀之,足知其心而且非俗態矣。上曰,入格儒生四人,卽令來待。出榻敎上曰,來待儒生入侍。出榻敎臣景顔,承命引柳雲翼·鄭擇·吳濬根·申敬日,進伏。上敎鄭擇曰,爾居何地乎?擇對曰,居在公州矣。上曰,爾有冠冕乎?擇曰,曾祖爲牧使矣。上曰,柳雲翼,爾追父可謂奇矣。各以所作文誦奏,可也。上敎雲翼曰,爾篇終克艱,足知事君不艱矣。上敎鄭擇曰,爾之誦聲,果孰儒矣?上曰,吳濬根,爾父爲何科乎?濬根對曰,尊經閣銘爲第矣。上曰,申敬日面甚緊矣。上曰,三代以前,雖無中庸而爲至治,三代以後,雖有而爲亂,何也?雲翼曰,三代以前,自然爲至治,擇曰,臣意與雲翼,同矣。敬日曰,臣愚見三代以前,亦有中庸矣。上曰,此別聲矣。敬日曰,乾二坤二,此中庸矣。上曰,自强不息,何以則好耶?濬根曰,誠矣。上曰,僉奏,可也。僉對曰,中庸過不及之差,無然後,能自强不息矣。上曰,然矣。上敎在簡曰,爾上下番,出北邊帳外,呼新來,可也。俄而上曰,翰林上下番,其令入侍,可也。上命承旨書之曰,噫,今番策士,雖誠淺,豈無文具?若此之後,亦何循常例?京居首進士柳雲翼,鄕居首生員鄭擇,竝直赴殿試,京之次進士吳濬根,鄕之次生員申敬日,竝直赴會試。出榻敎明鼎曰,臣今日幸參盛擧矣。八十年後,歷臨崇節祠,不出賦表而出策題,親臨試士,論難文義,若非樂聞之聖意,何以至此乎?景祜曰,儒生輩以自强不息等語,仰勉,甚盛擧矣,伏乞體念焉。上曰,好矣,當體念矣。上曰,今日予心,示其策士矣。使翰林呼新來,意有在矣。又令召入翰林,亦是中矣。上曰,俄者中官記過事,置之。上還入大內後,諸臣以次退出。
上在昌德宮。常參以代理停,經筵停。
李裕身達曰,明日常參,睿候方在調攝中,頉稟。令曰,知道。
沈鏽達曰,大司憲尹鳳五,執義金元行,掌令朴海潤在外,張淀,持平沈勖之呈辭,朴師海未肅拜,今日以監察茶時之意,敢達。令曰,知道。
藥房副提調李景祜啓曰,日候蒸熱,伏未審夜來,聖體調攝,若何?連日親臨帳殿,侵夜還內,寢睡·水刺之節,不瑕有損乎?臣不勝區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
李景祜達曰,左承旨尹東暹,左副承旨安,右副承旨洪麟漢,不爲仕進,竝卽牌招,何如?令曰,依。
安達曰,明日次對,兩司當爲進參,除在外·呈辭受由外,未肅拜·不爲行公人員,竝待開門牌招,以爲推移入侍之地,何如?令曰,依。
傳于李裕身曰,中夜有興懷者,予只與內殿御慶熙宮,若同侍昔年,而留數朔而來,修理只慶熙,一節待下敎略略擧行。闕內外司,只政院·弘文館·翰院·香室·尙方·內局·廚院·尙瑞院·太僕·軍職廳·宣廳·武兼廳修理,中官以下入接處,只慶熙字內修理,侍衛仍馬步軍禁軍,一依初三日例擧行。禁御兩營,昔有留陣之例,今番安徐,吉日旬前旬後,只吉日二三日擇入,敦義門依例仍開。
傳于李裕身曰,昨日雖有請浴定式之敎,溫浴之後,予亦追悔,君猶若此,其況臣哉?且爲一官,不顧萬民乎?雖曰古例,濫則宜整,此後凡請浴章與單,大官以下,一例禁之,以示予爲三道元元之意。
李裕身,以禮曹言啓曰。傳曰,予與內殿御慶熙宮吉日,旬前旬後擇入事,傳敎矣。大殿·中宮殿移御吉日,卽令日官推擇,則今七月初八日·十一日,爲吉云,而此外俱有拘忌,以何日定行乎?敢稟。傳曰,以初八日擧行。
洪麟漢,以禮曹言啓曰,今此大殿·中宮殿移御時,王世子祗迎及陪行之節,何以爲之?敢稟。傳曰,猶若頃日下敎,置之。
傳于洪麟漢曰,初八日移御時,三嚴,以辰初三刻爲之。
傳于洪麟漢曰,再明日自熙政堂,入興政堂,而中宮殿,亦當如此,分付儀曹,依此擧行,軒架置之。
傳于尹東暹曰,修理中官,今方進去,戶曹堂郞,亦卽往待。
傳于李裕身曰,噫,丁卯起懷,今年夢見,是豈偶然?親策中庸,其本誠也,昨日諭政院之敎,蓋爲元元,自此以後,溫陽·高城·平山之民與沿途之民,庶可息肩,若此爲民省弊者,令備局講究,明日次對以奏。
傳于李裕身曰,崇節祠執事儒生,旣以賞,其時守僕,令該曹米布賞給。
傳于洪麟漢曰,大提學牌招入來。
洪麟漢啓曰,大提學金陽澤,依下敎入來矣。傳曰,詣閤儒臣製進,則春坊官員入侍,如不製進,則儒臣。
庚辰七月初六日二更三點,上御熙政堂。大提學·儒臣入侍時,大提學金陽澤,校理金應淳,右副承旨洪麟漢,假注書趙德亮,記事官尹師國·李在簡,以次進伏訖。上命書傳敎曰,戶曹多有擧行之事,郞廳作窠代,令該曹卽爲口傳備擬。上製下告由祭二句祝文,命書傳敎曰,頃者下敎,豈敢瀆屑?告由祭其文製下,大祭兼行,在院承旨入侍,香室官員及宣傳官一人,入侍。出榻敎在院承旨安,香官李就復,承命入侍。上命麟漢,馳進太廟。又命就復,急詣徽寧殿,以此告由祭文,揷入于原祭祝文中事,下敎。上命陽澤科次文臣應製十韻排律。幾畢,麟漢自太廟入侍奏曰,大祝申·李之晦,皆年老眼暗之人也。燭下不能精書,故僅得永寧殿大祝金載順以書之矣。上曰,後殿大祝則得人矣。大祭正時已迫,承宣雖急往,予猶慮其不能及矣。果能及時善處而來,予心今乃紓矣。上親坼祕封,命書傳敎曰,居首都承旨李景祜,豹皮一令,之次刑曹參判趙明鼎,右副承旨洪麟漢,各虎皮一令,副校理鄭晩淳,檢閱李在簡,各貂皮笠耳掩一部,兵曹參知李廷喆,修撰金華鎭,檢閱尹師國,兵曹佐郞蔡廷夏,各紙三卷·筆三枝·墨二笏,同副承旨沈鏽,校理李潭,副修撰李瀰,兵曹正郞尹得孟·李弘濟,假注書李德亮,各紙二卷·筆二枝·墨二笏賜給。上曰,安之文,曾聞其善矣,何如?是違律乎?麟漢曰,曩時才士也,精神,或有所不及時也。陽澤曰,一時得失,未可論其文也。上曰,沈鏽之文,何如?陽澤曰,其本文亦善矣。上曰,徐志修,大司成久任擇差,而見屈於此,亦異事也。陽澤曰,其文則本已善矣,人或有矢旨之時矣。上曰,趙明鼎之文,頃則落之,而今則爲之,得失果其然矣。其飛點之句,極好矣。觀以徐志修之文,則趙明鼎之作超勝矣。徐志修則何其老也?昨見判若異人矣。人是可用,而衰老已形,正可惜也。騎判亦老矣,其徑慘戚而然歟。麟漢曰,騎判曾任兵吏判時,則酬應極煩,對客談笑之中,亦能看書考字矣,其精神則不衰矣。上曰,果其然乎?上曰,蔡廷夏之文,何如,而人亦何如者?應淳曰,蔡緯夏之四寸而明經科也。上曰,金華鎭,當致祭之日,予慮其不能作矣。其何能暇而製進乎?麟漢曰,移御已迫,而院中多有區處之事矣。上曰,予方思之矣?明日次對,當與大臣相確處之耳。麟漢曰,太廟享官,事體嚴重,今番大祝,皆以年老之人塡差,誠極未安,不可無飭,吏曹當該郞廳,從重推考,何如?上曰,依爲之。出擧條諸臣退出。
上在昌德宮。常參以代理停,經筵停。
下直,安州牧使李德海,淸風府使李衡中,連源察訪趙文宇,幕嶺萬戶朴秀馨。
李景祜達曰,明日常參,動駕相値,頉稟。令曰,知道。
又達曰,今日所當持公事入對,而睿候方在調攝中,頉稟。令曰,知道。
洪麟漢達曰,大司憲尹鳳五,執義金元行,掌令朴海潤在外,張淀,持平沈勖之牌不進,朴師海上書,今日以監察茶時之意,敢達。令曰,知道。
又達曰,大司諫韓光會,再達煩瀆,退待物論矣。令曰,知道。
以承傳色口傳下敎曰,莫重中日標信,尙今稽滯,使諸軍等待,當該中官,令該府處之。
以承傳色口傳下敎曰,聞前禮判所奏,自惠民署來云,惠民署當該提調,一體捧徽旨。
洪麟漢,以都摠府意啓曰,今日入直內三廳武兼·禁軍及軍兵等,中日習射,請出標信。傳曰,知道。
李景祜達曰,右承旨李裕身,同副承旨沈鏽,不爲仕進,竝卽牌招,何如?令曰,依。
以右承旨李裕身,右副承旨沈鏽牌不進罷職令旨,令于尹東暹曰,竝推考徽旨捧入。
傳于洪麟漢曰,大臣·備局堂上詣閤。
以別雲劍望筒,傳于李裕身曰,之次爲之。
令于尹東暹曰,承旨持原書入對。
李景祜,以侍講院意達曰,本院新除授司書李宅鎭,旣有只推之令,卽爲牌招察任,何如?令曰,依。
以司書李宅鎭牌不進罷職令旨,令于尹東暹曰,推考徽旨捧入。
李裕身,以講書院意啓曰,本院兼右翊善鄭光漢,時無職名,令該曹口傳付軍職,何如?傳曰,允。
加出假注書,以金性天爲之。
傳于尹東暹曰,今日秋等試射時,南行宣傳官張志儉,柳葉箭十巡,居首能射,近來初見,其涉可尙,直赴殿試。
李景祜,以禮曹意啓曰,今此慶熙宮移御時,中宮殿前部鼓吹,依近例以振作磨鍊以入之意,敢啓。傳曰,知道。
李景祜啓曰,禮曹·兵曹·工曹·兼春秋有闕之代,令該曹卽爲口傳差出,何如?傳曰,允。
洪麟漢,以兵曹意啓曰,今此移御時,本曹郞廳侍衛及各差備,不可不備員,而正郞一員未差,正郞李師曾呈辭在外,未及上來,今姑改差,竝與未差之代,而令該曹以在京無故人口傳差出,以爲備員侍衛之地,何如?傳曰,允。
李裕身,以兵曹意啓曰,在前移御時,昌德·昌慶兩宮墻,各三軍門別巡邏,各隨信地,達夜巡邏,毋或怠忽之意,別爲嚴飭矣,今亦依此擧行之意,分付,何如?傳曰,允。
吏曹口傳政事,以李昌禮·李東泰爲兵曹正郞,兼春秋三單李胤恒·李宗明·蔡廷夏。
李裕身,以兵曹意啓曰,今此移御時,昌德宮入直人員,以小省記書入于東宮,金虎門入直訓鍊都監哨官及守門將等番單子,每中日,依例入啓,受點替直,何如?傳曰,允。
吏曹口傳政事,待敎單申益彬,以鄭一祥爲戶曹正郞。
兵曹口傳政事,副司果鄭光漢。
李景祜,以成均館員,以知館事·同知館事·行大司成意達曰,今七月初七日,儒生上旬輪次,當爲設行,而同知館事一員未差,限內不得爲之,今月內無故日退行之意,敢達。令曰,知道。
洪麟漢,以內乘,以一二提調意啓曰,從前移御時,慶熙宮內寺馬廊狹隘,數多馬匹,勢難容接,故行用馬二十匹,移養以待,其餘則竝爲仍留於昌慶宮內廏,而內乘一員加出,與時內乘,輪直兩處矣。今亦依前例,內乘一員,卽令該曹口傳差出,何如?傳曰,允。
兵曹口傳政事,以李海文爲分內乘。
洪麟漢,以司僕寺官員,以一二提調意啓曰,濟州山馬監牧官金錫倫,己卯庚辰兩年條,封進馬二匹,今纔上來,禾毛色別單書入,而依例內廏立養之意,敢啓。傳曰,知道。
李裕身,以訓鍊都監意啓曰,今此慶熙宮移御,後訓局軍兵一百名,依前例除出,將官率領,五十名則昌德宮金虎門內入直,五十名則廣智營·南營兩處分定,依時御所例,巡邏事目·兵曹節目,啓下矣。金虎門軍五十名,哨官一員率領入直,廣智營·南營兩處軍各二十五名,哨官各一員率領入直,依節目擧行之意,敢啓。傳曰,知道。
又以訓鍊都監意啓曰,今此慶熙宮移御後,昌德宮·昌慶宮兩宮墻外,三軍門別巡邏,各隨信地,達夜巡邏事,自兵曹草記,允下矣。昌德宮宮墻外,別巡邏字內,例牌外加出牌將一員·邏卒十名,本局巡邏日次,依前例別爲定送,專意警巡之意,敢啓。傳曰,知道。
又以禁衛營意啓曰,丙辰年啓曰,慶熙宮移御後,內外各處入直軍兵,當爲移入於時御所矣,建陽門入直軍一哨,則移入於慶熙宮延和門南月廊,西營入直軍四十名,則移入於宮墻外南營,而本營入直軍三十七名及騎士二十五人,則闕內外無容接處,依前仍直於本營之意,敢啓。傳曰,知道。
又以禁衛營意啓曰,丙辰年慶熙宮移御後,昌德宮旣是本大闕,則與時御所無異,分付三軍門及左右捕廳巡廳,各別申飭巡邏事,有成命矣,而今則與前尤有異焉。宮墻外巡邏,事體至重,不可以字內例巡兼行,故牌將一員·軍卒十名,加定,每當本營日次,別爲定送,使之專意巡邏,亦有已行之例矣,依此擧行之意,敢啓。傳曰,知道。
沈鏽,以義禁府意啓曰,今初八日,移御擧動時,大駕各差備都事九員,本府入直都事一員,當直都事一員,中宮殿左右禁喧都事二員,合以十三員分差,而無以備數,假都事三員,令該曹差出,以爲推移分排之地,何如?傳曰,允。
大司諫韓光會達曰,臣等今日賓筵,以前騎判事,伏承大朝耳目不察之聖敎,臣方待罪言職,不勝瞿然,略陳慙悚之忱矣。榻前引嫌,有違格例,致煩責敎,至有承宣之請推,臣之昏謬不職之失益著矣,其何敢一刻仍冒於臺次乎?請令遞斥臣職。令曰,勿辭。
以全羅監司狀達,臨陂等官西施浦里居私婢得每等渰死事,令于尹東暹曰,渰死人等,令本道恤典擧行。
持平朴師海書曰,伏以,臣日昨書陳三守令事,得蒙開納,不勝感歎之至。第臣引罪祈免之意,不少仰槪於睿聽,只以勿辭例批下答,臣於是茫然失圖,繼以抑鬱。噫,臺閣激揚,責任甚重,有非如臣鹵莽蔑劣者,所可堪承,區區自劃之義,略暴前書,不敢疊陳,目今賤疾遇暑越添,宛轉病席,萬無自力之勢,大朝次對有命,召牌儼臨,擔曳詣闕,拜章徑歸,有臣如此,實合萬殞。伏乞睿慈,亟賜譴罷,以正逋慢之罪,臣不敢以臺閣自處,而竊有草草數語,敢此尾陳焉。京兆詞訟,關係都民,而右尹柳謇,昏謬憒憒,全不事事,除目之下,物情俱駭,生民休戚,全係守令,而新除授抱川縣監權燧之疲殘不似,南海縣令趙重鼎之蠢愚無識,俱不能字牧之任,當此守令擇差之時,民社之責,不可畀之此輩,討捕非人,則害及平民,順天營將趙世逑,儱侗尸居,爲人傳笑,如此之人,不可付以治盜之政,臣謂右尹柳謇,抱川縣監權燧,南海縣令趙重鼎,順天營將趙世逑,倂宜改差也。齋郞,卽字牧之階梯,厚陵參奉韓尙默,素無名稱,而濫通仕路,有駭物情,臣謂厚陵參奉韓尙默,汰去,可也。春坊僚屬,責任不輕,前弼善閔塾,庸愚憒劣,貽羞搢紳,不可置之於輔導之列,臣謂前弼善閔塾改正爲宜。親臨試射,何等嚴重,而行副護軍金聖遇,身爲亞將,載矢之際,不能謹愼,致有濫錄之擧,雖有原恕之聖敎,而其在嚴試法杜後弊之道,終不可無警,臣謂行副護軍金聖遇,宜施譴削之典。繡衣廉問,事體自別,而鄭益良·魏興祖供辭之反詈醜詆,事未前聞,關係國綱,輿情駭惋,久而未已。益良則已徑竄配之罰,而至於興祖,則不過薄勘而止,豈宜罪同而罰異,臣謂魏興祖,施以投畀之律,恐不可已也。日昨大朝,有入格儒生入侍之命,而不出朝紙,臣謂當該承旨,從重推考,宜矣。答曰,覽書具悉。右尹事,權燧·趙重鼎·趙世逑等事,及韓尙默·閔塾·當該承旨事,竝依施,金聖遇·魏興祖事,大朝處分,聖意有在,俱不當若是矣。爾其勿辭察職。
校理李潭書曰,伏以,臣於見職,有萬萬必辭之義,無一分可進之勢,而例勘半〈月〉,特降復授之命,繼以有入來後下鑰之敎,以微臣去就,深夜煩稟,亦涉惶恐,冒沒出肅,隨詣陪扈之班,又添參試之列,徑年離違之餘,獲近耿光,親承玉音,臣心感幸,當復如何?而仍因蹲冒,自同無故,亦非臣私分之所敢出也。臣之自來情地,顧何可復玷金華一步,而聖上所以敦迫不置者,特以臣昨年一出耳,當帳殿訊囚之日,特捧省記,實出格外之恩,事在蒼卒,逃遁無路,雖不得不勉承,而反顧初心,已多慙恧,今又夤緣倖會,淟涊不去,則何有乎從前力辭之意哉?旣出之後,復此控訴,臣亦自知其處義之卽當,而不如此,將何以暴此心於天日之下也?一番陪從,分義粗伸,兩日昵侍,私願又畢,今雖退顚丘壑,實無所憾,則循次就直,挾冊登筵,非所可論於今日,臣所帶春秋兼銜,與校理臣金應淳,有內外兄弟應避之嫌,以實職則私義難冒,以兼帶則公格有妨,竝令選部,照例遞改焉。答曰,覽書具悉。書辭,令該曹考例稟處。爾其勿辭,從速察職。
庚辰七月初七日辰時,上御熙政堂。大臣·備局堂上引見入侍時,領議政金尙魯,左議政李,右議政閔百祥,判中樞府事李益炡,行司直金聖應,左參贊洪象漢,刑曹參判趙明鼎,司直鄭汝稷,知訓鍊具善行,司直鄭弘淳·金善行,禮曹參判金相福,大司諫韓光會,校理金應淳,右副承旨洪麟漢,假注書趙德亮,事變假注書黃樸,記事官尹師國·李在簡,以次進伏訖。尙魯曰,移御促迫,而廢置空館,想必漏濕,下情憂慮矣。上曰,火則連爲之矣。曰,雖云火而必未極盡,伏望旬後多日,追擇移御,何如?上曰,凡事久則解弛,明日,好矣。尙魯曰,下敎中有數朔之留,似不久矣。上曰,旣費戶曹物力,則何必數朔也?且今此移御,已無前規,則今日入侍,與大臣相議處之之事多,爲先承旨,何以處之乎?注書·翰林,亦何以處之乎?初定厥議然後可行矣。尙魯曰,臣等外議,亦有難處矣。然而承旨則輪回入直,而注書則雖曰三人,而一則事變也。二人分處,則長番而無出入之道矣,翰林則預備,不可不置之。上曰,翰林則例有預備,而注書則不可不加出一人也。上命書傳敎曰,預備翰林,不可不備,說書申益彬,令該曹口傳更付藝文館,昌德宮則承旨一員,注書一員,翰林一員,摠府·兵曹郞廳各一員,武兼二員入直,而注書一人,御慶熙宮間加差,金虎門一體開閉,衛將·部將各一人,北所入直事,分付。尙魯曰,翰林金夢華,受由下鄕,已過屢朔,當此史官苟簡之時,不可一任其淹留,使之催促上來,何如?上曰,太涉怠慢,上來後禁推,可也。出擧條上曰,戶曹郞廳,待落點,卽爲謝恩。出榻敎上命書傳敎曰,明日禁軍及馬軍,以軍服隨駕事,分付。上曰,明日中宮殿隨駕,左承旨進去。出榻敎上命書傳敎曰,內局日次,再明日爲之事,分付。上曰,明日中宮殿前後牌軍,勿爲加定,正時,以同時擧行,宗親·百官,亦爲合班隨駕事,分付。出榻敎上命書傳敎曰,右承旨李裕身,聞有實云,許遞,其代,前承旨趙榮進除授,牌招察任。上曰,曾已下敎。此後凡告由,雖預先若相値祭焉,依今番例兼行事,分付。出榻敎尙魯曰,從前慶熙宮移御時,春秋館所奉藏實錄,擇日移安矣,今亦依此擧行,何如?上曰,移御時,必爲移安,何也?尙魯曰,前則移御之後,本館一空,莫重實錄,無守直之人,故不得不移安矣。上曰,今番則此處旣有史官,仍置,可也。出擧條曰,昌德宮,旣有入直醫官,則不可無去來之掌務官矣,掌務官一人,加出,何如?上曰,依注書例加出,可也。出擧條尙魯曰,此忠淸監使具允明狀本也,以爲洪州·公州·忠原三邑,一自均役詳定之後,雜役米見減之數,或爲八百餘石,或爲七八百石,或爲九百餘石,故凡百酬應,莫可支計,若不急急變通,則不過一二年,將至於收拾不得之境,量其三邑形勢之緩急,某樣穀中參酌加劃事,請令廟堂稟處矣。此事日昨備局坐,與均堂有所相議,而三邑緩急之勢,臣未詳悉,曾經道臣之宰臣,今方入侍,先使陳達後,臣以心所商量者,繼陳,何如?上曰,使之先陳,可也。明鼎曰,湖西改詳定後,四長官,無不受病,而洪州爲尤甚,蓋其舊捧中所減削者,至於八百石之多,而凡百責應之節,與前無異,旣無他自官補用之道,則其勢不得不更斂於民結。以此之故,人皆厭避,未有終一年淹者,該邑事,誠甚悶迫矣。詳定若難復舊,則必以某樣穀,從優劃給然後,邑可以成樣,民可免加斂,臣意則以爲,趁今變通,俾得支保,斷不可已矣。尙魯曰,忠原則自有許多官耗,公州則當初以營下邑,加劃七百石,此外又有可以添補者,此兩邑,姑可枝梧,不必汲汲加劃,而惟洪州一邑,失此八百石之後,旣無補用之官耗,又無推移之他穀,大邑形勢,果無以收拾牽補,日益凋弊,不能成樣者,正坐此耳。此其勢不可無及時變通,誠如宰臣所達,而所謂變通之策,只是改詳定與加劃穀物二條路矣。然改詳定,非不爲第一政,而旣減之數,到今加徵,有難輕議,舍此則以附近邑常賑耗米,限四百石逐年劃給之外,恐無他道,以此分付道臣,何如?上曰,他大臣之意,何如?曰,在外時,有所相議矣。百祥曰,洪州受弊之最甚,誠如道臣狀辭,宰臣所達,不可不及今變通,而改詳定間,或有加徵之邑,此是從前應納者,不過復舊而已。比諸責役與別斂,民情不必甚怨,賑耗之劃補列邑需用,事係創開,後弊不可不慮,臣意則改詳定,似好矣。尙魯曰,以大體言之,改詳定固是當然之道,而此令一下,列邑必將紛起加賦,終涉重難,劃給穀物,雖爲可悶,臣意則以爲猶勝於改詳定矣。上曰,依爲之。出擧條尙魯曰,此京畿監司尹汲狀本也。以爲長湍府使具鼎煥,日昨都政,移拜全羅左水使,而旣有治蹟,非但徑遞之可惜,災年迎送之弊,尤不可不念,姑爲仍任事,請令廟堂稟處矣。守令之仍不仍,乃有該曹在,而道臣之襲循近來謬例,欲使廟堂,下行該曹事者,事體未安,推考,狀辭,令該曹稟處,何如?上曰,依爲之。請仍事,勿施,可也。出擧條尙魯曰,此平安兵使尹泰淵,黃海兵使許汲,秋操狀稟,而毋論狀稟之來不來,酌量年事之被災與否,其行其停,預爲知委然後,軍民可無臨時騷擾之患,關西·海西·嶺南·湖南·北道,水陸城操,竝令依例擧行,而城營將·節制使巡點,竝姑停止,京畿·湖西·關東,則水陸城操,城營將巡點及江都習操·南漢城操·摠戎使習操,一竝停止,只令各其邑,依近例聚點,至於諸道都試,竝令擧行,校生考講,一倂停止爲宜,以此分付,何如?上曰,依爲之。出擧條聖應曰,臣方待罪武庫提調,敢以職掌事有所仰達矣。戊寅年洪鳳漢爲提調時,弓子一千四百張,陳請加造,而戶曹無黑角所儲,未能盡推來故,弓子不得如數加造,多有推移於各軍門,甚可悶矣。依戊寅年例,弓子一千四百張,又爲加造,何如?上曰,依爲之。出擧條尙魯曰,訓鍊副正,卽武參上淸選,故望次,例不得倒錯,則銓格之嚴,可知也。今番都正柳春馪,以承傳而通擬者,有違政例,且關後弊,此後則申飭銓曹,何如?上曰,所奏是矣,依爲之。出擧條尙魯曰,臣以沃溝前縣監李秀逸,照律事有所仰達,而今承下敎,始知判禁之失對矣。身爲法官,奏辭殊涉不審,判義禁洪象漢,從重推考,何如?上曰,依爲之。出擧條尙魯曰,日昨吏判問政時,以平壤庶尹,雖未經五考,瓜期只餘一月,欲爲出代問之故,臣以守令瓜限,載在續典,待瓜出代事,纔有筵稟申飭,而此則姑勿言,故奉朝賀常以未經十考五考,而銓曹爲用其窠,徑先出代,大以爲非,曾於筵中,陳白嚴飭,已作令甲,五考之前,決不可出代靳之,都政前一日,吏判送政吏,又以爲都政時,守令之前期一二月出代,便成近例,平壤之代,當筵稟出之云。故臣又以問政時執不許者,乃守法之言也,大臣之所不許,而政官必欲出代,又有往復有關體統,如果欲筵稟,則宜以大臣靳持之意,仰達云矣。及登前席,全沒事實,循例泛稟,終至出代,此無令甲也,無體統也,莫非如臣無似,忝居廟堂,見其輕侮之致,臣實自愧,而政官自顓之習,不可不飭礪,吏曹判書韓翼謩,罷職,何如?上曰,所奏誠得體,依爲之。出擧條尙魯曰,兵判問政時,以朴時佐陞擬水使事,有所酬酢,仍及與戶判洪鳳漢相議之言,故臣答以閫帥重任也。政官惟當爲官擇人而已,前職之請仍當否,廟堂在焉,有司在焉,非政官所當關慮云矣。及其政眼之出,全羅左水使以朴時佐首擬者,其心誠公矣而自我擬望受點,自我旋請仍任,殊失政官之體,今雖遞職,不可無飭,前兵曹判書李昌壽,從重推考,何如?〈上〉曰,所達,誠是矣。百祥曰,向者賓廳,前兵判問朴時佐水使假銜當否,臣以水使自是不輕之職,決不當假銜答之,兵判以有前例爲言,臣以爲設或有前例,銓官則不當直以假銜爲言而差出云矣。政目之出,時佐果假銜矣。都政前,若以時佐差水使,待有司請仍前職,都政更差他人,則此猶未安,外面亦可有爲說者,而咫尺親政之日,自我擬望,自我請仍,此實前所未有之事,一閫任而用手如是其多,政格之苟艱,莫甚於此,吏判旣已罷職,臣謂前兵曹判書李昌壽,一體罷職,宜矣。上曰,依爲之。出擧條上曰,予雖老矣,尙不聾不矇,而近來耳目寥寥矣。光會曰,事雖已經,而敢達,日昨聖上,親臨崇節祠,誠盛擧也。文廟事體不輕,事當擇日謁聖而後歷臨爲宜,而因便展謁,殊涉未安。至於試士,只受儒生觀光,擧案未免苟簡,亦不無混雜之弊矣。上曰,臺臣所奏,是矣。其展謁文廟,在所不已,予初欲殿講,而要爲此擧矣,臺臣必聞方外之言也。出擧條光會曰,罪人文純,敢以兇逆至親,托以醫術,揚揚於輦轂之下,究其心跡,萬萬痛駭,刑推島配,雖出於聖人好生之德,而嚴杖致斃,亦不足惜,至於恤典擧行,該堂推考,臣固知聖意之有在,而論以刑政,殊涉過當,恤典擧行,該堂推考之命,還寢,宜矣。上曰,臺臣所奏,是矣。秋曹杖殺,雖出公心,後弊所關,推考則宜矣。臺臣亦宜請推,而反請還收則非矣。出擧條光會曰,臣待罪言職,苟有耳目不察之失,慙悚何達?麟漢曰,臺臣苟有可引之嫌,退去引避,未爲不可,而大司諫韓光會之前席引咎,有違格例,推考警責,何如?上曰,依爲之。出擧條尙魯曰,李文純見差藥房之事,旣登筵席,則兇逆至親之差定藥房,極涉寒心,不可事往而置之,當該禮曹堂上,罷職,何如?上曰,所奏是矣,依爲之。出擧條上命書傳敎曰,頃者李秀逸判付中,公律二字,可謂太寬,故以私律施行事,欲爲下敎,而忘之,今日大臣所奏得體,噫,此路若不嚴禁,吁嗟,遐民何以支堪?其治若龔黃,若是濫杖,不可以贖,沃溝前縣監李秀逸,徒三年投畀,初判付勿施。上命書傳敎曰,吏曹判書韓翼謩,前兵曹判書李昌壽罷職。諸臣退出。
庚辰七月初七日申時,王世子坐德成閤。承旨持持平朴師海上書入對時,右承旨安,假注書洪景顔,編修官李壽德,記事官李在簡,以次進伏訖。曰,此持平朴師海上書也。令曰,讀奏。讀奏,仍爲下答後,以次退出。
上在慶熙宮。常參以代理停,經筵停。
慶熙宮,大殿·中宮殿移御後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。申後,王世子遣宮官問安。答曰,知道。王世孫遣講官問安。答曰,知道。
傳于李裕身曰,中旬晝講,明日爲之,時刻,午三刻爲之。
傳于沈鏽曰,市民一日之役猶難,捧其所入,自內欲爲之矣,中官不無役民之弊,入侍時當下敎,而市民則卽今放送。
王世子在昌德宮。常參停。
右承旨安達曰,明日國忌齋戒,再明日正日,此兩日常參,頉稟。令曰,知道。
右副承旨沈鏽達曰,大司憲尹鳳五,執義金元行,掌令朴海潤在外,一員,持平一員未差,朴師海書批未下,今日以監察茶時之意,敢達。令曰,知道。
趙榮進,以侍講院言達曰,本院下番闕直,事甚未安。司書李宅鎭,旣有只推之令,卽爲牌招入直,何如?令曰,依。
以司書李宅鎭牌不進罷職令旨,令于趙榮進曰,推考徽旨捧入。
趙榮進,以侍講院言達曰,本院下番,連日闕直,事甚未安。司書李宅鎭牌不進,兼司書·說書·兼說書,俱未差,他無推移之員,不得已以上番,姑降入直之意,敢達。令曰,知道。
又達曰,假注書洪景顔,身病猝重,勢難察任,今姑改差,何如?令曰,依。
沈鏽,以義禁府言達曰,卽接月令醫員李贊國手本,則時囚罪人林正浩,素患伏暑之症,猝然添劇,症情甚重,沈鑌,重得暑感,又添毒痢,飮食全却,氣息奄奄云。自前罪人病勢如此,則有保放救療之規,敢此仰稟。令曰,知道。
右副承旨沈鏽書曰,伏以,臣連日奔走之餘,飮暍忒重,昨者不得循例仕進,致勤牌召,惶蹙靡安之中,忽聞臺書,以入格儒生入侍,不出朝報之失,請罪喉院云,臣旣掌試所,則疎漏之責,臣實有之,豈可諉之以罷場後事,而恬然自在也?以情以病,有難晏如,坐犯違傲,恭竢重勘,只推之令,忽下意外,動駕在卽,變通無路,雖不得不冒沒入肅,揆以廉隅,不可仍據。伏乞离明,俯垂諒察,亟賜鐫免,以安私分,不勝幸甚。臣無任惶恐祈懇之至,謹昧死以聞。答曰,覽書具悉。爾其勿辭,從速察職。
副修撰李瀰書曰,伏以,臣於陪班之路,忽中暑瘧,胸膈否塞,上吐下泄,急灌藥物,少無分效,僵臥直廬,症情危惡,以此病狀,實有汚穢淸禁之慮,玆不得不疾聲仰籲於貳極之下。伏乞离明,亟賜變通,以便調息,千萬幸甚。且臣春秋兼銜,與監事閔百祥,有內外兄弟應避之嫌,亦令該曹照例遞改焉。答曰,覽書具悉。書辭,令該曹考例稟處。爾其勿辭,調理察職。
戶曹參判徐命臣書曰,伏以,臣猥膺副价之命,辭出之期,只隔旬餘矣。臣之父母墳山,在於京畿陽城地,遠離松楸,不勝依戀之私,敢將微悃,仰瀆貳極之下。伏乞睿慈,特許臣省掃之暇,俾伸至情,千萬幸甚。答曰,覽書具悉。卿其依所陳往省焉。
庚辰七月初八日辰時,上幸慶熙宮。移御擧動入侍時,行都承旨李景祜,左承旨尹東暹,右承旨安,左副承旨洪麟漢,右副承旨沈鏽,假注書趙德亮·洪景顔,記事官李在簡·尹師國,陪從。上具翼善冠·衮龍袍,出協陽門乘輦時,領議政金尙魯進前曰,伏未審夜來,聖候,若何?上曰,一樣矣。藥房都提調李,提調洪啓禧,副提調李景祜進前曰,聖體調攝,若何?上曰,一樣矣。上詣慶熙宮,降輦時,景祜啓曰,降輦乘輿之際,通禮,不爲待令,不得啓請,事甚未安,當該通禮,從重推考,何如?上曰,依爲之。出擧條兵曹判書洪啓禧曰,在前移御慶熙宮時,慶熙宮衛將,則移直於昌德宮內兵曹矣。今番則兵曹堂郞,如前入直本處,衛將則使之入接於南所乎?敢稟。上曰,依爲之。出擧條啓禧曰,今此移御時,昌德宮守直,依丁酉年例,訓局軍一百名,除出五十名,金虎門內入直五十名,廣智·南營兩處分定事,節目啓下,而取考丙辰謄錄,則坤殿御昌德宮時,訓局軍二百名,分定於闕內外,而西營禁衛軍三十名,東營御營軍三十名,亦爲守直矣。今番守直,雖與丙辰有異,而只以訓局軍一百名,分定,終涉疎忽,禁御兩營軍,竝不守直,亦甚未安,三營軍守直等事,依丙辰年例擧行,而建陽·銅龍兩門把守,不可不定禁衛軍二十名,亦令定送,似合事宜,故敢稟。上曰,依爲之。建陽門把守則置之。出擧條景祜曰,承旨若有不爲仕進之事,例爲請牌於小朝,而今則往來之際,似致遲延,何以爲之乎?上曰,自此直爲請牌,可也。出擧條景祜曰,昌德宮,當爲輪直,而替職之際,不可無一定之規,故院中相議,仰達矣。諸承旨,仕進本院,停當番次後,巳時替直,而替直後,仍令仕進本院事,定式施行,凡院規無牌招則例不得無時仕進,而替直便是公故,不待牌而循例仕進,何如?上曰,依爲之。出擧條
上在慶熙宮。常參以代理停,只晝講。
元敬王后忌辰齋戒。
藥房都提調李,提調洪啓禧,副提調李景祜啓曰,昨日動駕移御,伏未審夜來,聖體調攝,若何?寢睡·水刺之節,何如?湯劑連爲進御乎?今日爲日次,臣等卽與諸御醫入侍,詳察聖候,議定繼進當否爲宜,中宮殿氣候,何如?臣等不勝區區伏慮,敢來問安,竝此仰稟。答曰,知道。予與內殿,氣候一樣,依例劑入煎入,下敎日入侍,宜矣。
中宮殿,藥房口傳問安。答曰,知道。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
政院·玉堂口傳問安。答曰,知道。
中宮殿,朝廷二品以上·六曹堂上單子問安。答曰,知道。
假注書洪景顔改差,代以安寬濟爲假注書。
李景祜啓曰,假注書安寬濟,時無職名,令該曹依例付軍職,冠帶常仕,何如?傳曰,允。
傳于安曰,自內問安,旣有之,春坊及講書院問安,五日一次爲之,而只一員兼進。
沈鏽,以訓鍊都監言啓曰,今此慶熙宮移御時,昌德宮守直,依丙辰年例,訓局軍二百名,分定於闕內外事,自兵曹更爲稟定矣。金虎〈門〉軍五十名,把摠一員率領入直,弘化門軍五十名,哨官一員率領入直,廣智·集春·南營三處軍一百名,分定哨官,各一員,率領入直,巡邏等事,依例擧行之意,敢啓。答曰,知道。
沈鏽,以禁衛營言啓曰,昌德宮內外守直,依丙辰年例,西營禁衛軍三十名守直事,自兵曹陳達,蒙允矣。今七月初八日爲始,哨官率領鄕軍三十名,依前西營入直之意,敢啓。答曰,知道。
沈鏽,以御營廳言啓曰,依兵曹定奪,哨官一員,率鄕軍三十名,東營今月爲始,輪回入直之意,敢啓。答曰,知道。
王世子在昌德宮。常參停。
元敬王后忌辰齋戒。
趙榮進達曰,大司憲尹鳳五,執義金元行,掌令朴海潤在外,一員,持平一員未差,朴師海書批未下,今日以監察茶時之意,敢達。令曰,知道。
庚辰七月初九日午時,上御興政堂。晝講入侍時,同知事徐命臣,特進官具善復,參贊官沈鏽,侍讀官嚴璘,檢討官金華鎭,假注書安寬濟,記事官尹師國·李在簡,武臣護軍閔趾烈,以次進伏訖。上指武臣曰,彼誰也?具善復曰,閔趾烈也。上講中庸第十三章前受音畢。嚴璘誦第十四章。上曰,日熱如此,夕講自止,竝讀之。嚴璘講至第十七章。上又講自十四章止十七章。上曰,序文所以徒位徒壽言之,而予每讀大德者,必得其位以下之文,未嘗不自愧矣。今見此論,以爲舜年百有十歲,以此言之,予年僅過其半,猶可自慰也。嚴璘曰,御製序固出於自謙之意矣。然聖德之所成就,聖上必自知,若曰吾德已至,而姑爲此謙辭云爾,則亦非聖德之至也。以大禹之德,猶稱不自滿暇,益懋聖德,無少謙退,則其所以保佑命之,自天申之者,尤必有享膺之美,而聖德亦豈不增光乎?上曰,文王之望道未見者,固必實有此意,而予之此言,亦非自謙也。金華鎭曰,聖上臨御三十餘年,治化已成,年彌高德彌邵,旣得其位祿名壽,則臣等固無仰勉之語,以大舜之聖,伯益猶以儆戒無虞陳勉,殿下之敎,雖出自謙,必以猶有所未至爲憂,或恐有一毫之未盡,而常以儆戒無虞,益加勉勵,則尤有光於聖德矣。徐命臣曰,德之一字,爲十七章大旨,旣曰德爲聖人,又曰大德必得位祿名壽,結之以大德者,必受命,然則舜之爲大孝,其本在於德之一字。今承下敎,以無德爲辭,其謙抑之德,孰不欽仰,而此敎眞是德爲聖人之磁基也。頃日講筵,臣豈不以知得如此是藥爲達乎?儒臣所陳,尤好矣。不自滿假,進進不已,優入聖域,則其效必至於受祿于天,自天申之,當如詩人所錄,而直與大舜竝美於千載矣。上曰,德其易乎,父母其順矣乎?戊辰則與貞聖,奉慈殿移御于此矣。今則中壼雖不虛,長樂永閉,今無父母順矣之樂矣。上曰,儒臣,以御史新自外方上來,農形,果何如?嚴璘曰,忠州·利川·竹山等邑,皆是相近處,農形一般,田穀則好矣,而畓穀好處,臣未之見矣。金華鎭曰,外來玉堂六人,違牌坐罷中,四人蒙敍,二人見漏,事甚斑駁矣。上曰,四人誰也,二人誰也?金華鎭曰,四人,金應淳·鄭晩淳·李溵·李潭,二人則元義孫·沈履之矣。上曰,今番下敎時,遺焉。前修撰沈履之·元義孫,一體敍用,沈履之,修撰除授,李商芝,副修撰除授,牌招察任。出傳敎金華鎭曰,元義孫·沈履之,有私嫌,俱不行公矣。上笑曰,是矣,是矣。元義孫之欲避沈履之無怪矣,沈履之之違牌,亦以此耶?沈鏽曰,履之,卽臣之姪也。其時有實病,不得應命矣。上曰,元義孫代,李商芝除授,可也。上曰,鄭光漢有職乎?金華鎭曰,以左翊善,今日以問安來矣。上曰,翊善則不遞矣。嚴璘曰,李潭事,旣有言端,故敢達矣。當初引義,則中間旣已行公,今無可論,而近而繡衣事,引嫌於館職,旣已遞職,又有嚴敎,故肅謝後,仍爲試官,而其後又不入直,事甚非矣。上曰,今聞李潭,雖已應命,尙不行公云,分義事體,其涉寒心,從重推考,卽爲牌招察任。出傳敎上曰,中旬次對,明日爲之。出傳敎儒臣先退。沈鏽曰,惠民署提調,一體捧傳旨事,有下敎,而文純則元無入屬之事云矣。上曰,李益炡,言自惠民署送薦狀云矣。沈鏽曰,元非惠民署生徒云矣。上曰,然乎?提調誰也?沈鏽曰,金相奭矣。上曰,今聞惠民署元無干涉云。提調一體捧傳旨,下敎,置之。出傳敎沈鏽曰,盧聖中供辭中,金姓人事有所仰達者矣。上曰,明日次對,當下敎矣。沈鏽曰,持平朴師海,言事書已受下答矣。上曰,下敎日持入,可也。上曰,徐命臣年幾何?沈鏽曰,辛巳生,今年六十矣。諸臣以次退出。
上在慶熙宮。常參以代理停,經筵停。
元敬王后忌辰。
沈鏽,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。答曰,知道。
傳于沈鏽曰,大臣·備局堂上引見。
趙榮進啓曰,藥房都提調李,提調洪啓禧,副提調李景祜,依下敎與醫官入對東宮後,來待矣。
以承傳色口傳下敎于藥房曰,丁酉年亦有甲乙,今番非尋常,諸醫意見,各各問知書入。
以承傳色口傳下敎于藥房曰,書入姑置之。
傳曰,只藥房提調入侍。
傳于趙榮進曰,明日點下講書武臣,當親臨殿講,試官右相·訓御兩將·入直儒臣·騎郞·都監文郞廳,時刻,辰正初刻,侍衛,只入直摠府騎堂。
傳于趙榮進曰,明日當殿坐于景賢堂,時刻單子,卽爲書入。
執冊承旨望筒,傳于趙榮進曰,同副承旨爲之。
吏曹口傳政事,左尹李泰和,右尹洪麟漢。
趙榮進啓曰,吏曹參判曺命采,參議金尙喆牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判曺命采,更卽牌招開政,何如?傳曰,允。
以吏曹參議金尙喆,副修撰李商芝等罷職傳旨,傳于趙榮進曰,竝只推,更爲牌招。
王世子在昌德宮。常參停。
元敬王后忌辰。
尹東暹達曰,備邊司郞廳來言,今日賓〈廳〉坐起日次,而大朝次對相値,頉稟。令曰,知道。
明日常參,睿候方在調攝中,頉稟。令曰,知道。
今日賓廳日次,旣已頉稟,所當持公事入對,而睿候方在調攝中,頉稟。令曰,知道。
大司憲尹鳳五,執義金元行,掌令朴海潤在外,一員,持平一員未差,朴師海書批未下,今日以監察茶時之意,敢達。令曰,知道。
行都承旨李景祜達曰,藥房三提調,親承聖敎,率醫官來詣請對矣。
庚辰七月初十日巳時,上御興政堂。大臣·備局堂上引見入侍時,領議政金尙魯,左議政李,右議政閔百祥,司直金聖應,行工曹判書李鼎輔,行兵曹判書洪啓禧,行戶曹判書洪鳳漢,左參贊洪象漢,司直金尙翼,刑曹參判趙明鼎,司直鄭汝稷,知訓鍊具善行,司直鄭弘淳,行大司成徐志修,左副承旨洪麟漢,校理嚴璘,假注書安寬濟,事變假注書黃樸,記事官尹師國·李在簡,以次進伏訖。金尙魯曰,移御後,下情憂慮,不能釋,夜來,聖體調攝,若何?上曰,一樣矣。金尙魯曰,湯劑連爲進御乎?上曰,進御矣。金尙魯曰,寢睡·水刺之節,亦何如?上曰,善爲之矣。金尙魯曰,中宮殿氣候,何如?上曰,一樣矣。金尙魯曰,眼部加減,何如?上曰,右邊差勝矣。李曰,五行湯,甚有效矣。上曰,連試之矣。金尙魯曰,王世子氣候,何如?上曰,予當有下敎矣。二行刀割李曰,臣不能領會聖敎矣。上曰,予於此,爲卿慨然矣。脚部濕痰,難於乘輿,故今番亦不得率來,外間不知如此,而將以爲何如耶?醫官入診後以告,可也。而每事必欲待予言而爲之,方泰輿以下,予實非之矣。今番淸浴之禁,意槪深矣,而如薰洗有益,則何可不爲耶?戶判則似當知之矣。薰洗,果何如耶?洪鳳漢曰,臣亦何以詳知?而大抵薰洗,宜於濕痰矣。洪啓禧曰,臣等非不知請診之爲宜,而小朝,每以恐貽惟疾之憂,不欲張大,故不得爲之,只自憂慮而已。上曰,予實慨然矣,李曰,臣等卽與諸醫,馳往入診,似宜矣。上曰,此非時急之事,而入診則今日不可不爲之矣,往診後來稟,可也。李及洪啓禧退出。金尙魯曰,臣亦有心思慮,故敢達矣,溫行之後,闕內似空虛矣。上曰,嬪宮與世孫,當卽率來,而以元良之在彼,故若私家之有家長,世孫與郡主,予實悵然,而不爲率來矣。聞世孫,見中官而問予安否云矣。金尙魯曰,朝臣禁浴傳敎中,有若此省民弊者,令備局講究次對以奏之命,而倉猝未及思得,三昨筵中,不得仰達,臣不勝惶恐。瑣細之事,本不足以上煩聖聽,而惟乘轎一事,爲民弊不少矣。堂下官乘轎,自是禁令,前後申飭,非止一再,而近來紀綱解弛,法禁不行,殆至於無人不乘轎,若言其弊,守令爲尤甚。以此之故,道路往來之間,雖小小丘峴,預先相報,出待轎軍,以人夫擔轎而行,所謂轎軍入式丁也。村里小民,以此不堪其苦云。此弊之至此者,專由於守令之躬自犯之,道臣專不察飭之致也。此後如有此弊,當該犯者及地方官,各別嚴處,不檢之道臣,亦爲論罪,定式嚴飭,而此弊之本在於乘轎,亦自今爲始,不但犯禁守令,隨現重勘而已,道臣一體勘處爲宜,故敢達。趙明鼎曰,守令之乘轎則只貽弊於本邑,未必爲治路之害,而至於別星往來時,雖小峴短麓,輒以藍輿出待,此甚爲民弊,大嶺陒不堪騎馬處外,藍輿勿爲出待事,定式嚴飭,則似或爲一分除弊之道矣。上曰,宰臣所奏,誠是。此則出擧條申飭,而若有犯禁者,道臣論罪,當該守令,施以制書有違之律。上曰,近來未聞道臣,以守令乘轎犯禁,有狀聞者,法令之解弛,無足怪矣。洪麟漢曰,旣發言端,臣亦敢此仰達矣。臣之待罪湖南也,有一名官,旣犯濫把之科,又載有屋之轎,兩罪俱發,故果爲狀聞矣。就理未幾,旋卽蒙放,如是而朝廷法令,安所施乎?臣於其時,欲爲復申其犯罪之狀,而聞卽道臣之職,朝家處分之後,不必煩請,故果不爲之矣。上曰,然乎?此則予實有愧矣。洪鳳漢曰,濫騎徒年,自是金石之典,道臣一番狀聞之後,則犯之者不敢圖免,議處者不得提法,而數年前,忽以不能飭下,創改其律,仍成謬例,所謂濫騎濫把者,卽濫數入把於元定之外也。除非一人乘兩馬,則勿論古今,加把之有,實是下輩之所騎也,而古之濫把,罪在官員,今之濫把,罪歸下屬,祖宗朝典章,將何所施?臣實駭之矣。上曰,此後若此,照律之判義禁,施以制書有違之律。洪鳳漢曰,畿內察訪中,張達星,施以不饒於濫騎之法有稱,而今則已遞其職,誠可惜矣。上曰,予不知之矣。果執法矣,中考勿施,可也。洪麟漢曰,題目旣不及本事虛實,且殿最事體,極其嚴重,中考勿施,恐有關於後弊矣。上曰,旣聞之後,不可不特爲處分,中考蕩滌,令該曹郵官待窠調用。金尙魯曰,此平安監司鄭翬良狀本也。以自北移定單蔘十五斤及加卜定五斤,實無辦得之狀,反復備陳,仍請令廟堂稟旨還歸矣。當初分西北卜定之令,公然變改,以至於輾轉難處,西伯有言則送於北,北伯有言則送於西,便作兩道互爭之端,大差倭出來之期,旣未知在於何時,而徒使朝令轉倒,國體損傷而已,毋論西北,今姑置之,何如?上曰,所奏誠是,依爲之。金尙魯曰,取見京畿·湖西堤堰摘奸郞廳手本,則抽栍中,畿之金浦·陰竹兩邑,湖之公州·淸州·忠原·韓山·舒川·稷山·懷德·燕岐·鎭川·陰城·石城·禮山·保寧等十三邑,或有覆沙者,或有潰決者,或有陳廢不疏者,或有植木稀疎者,或有民田之混入者矣。前後朝令,申飭,何如?而近來列邑,全不奉行,漫忽若此,誠極寒心,特敎摘奸之後,不可不嚴加責勵。當該守令,竝稟處,當該道臣,竝從重推考,執頉各處,使之待農歇,一一修築疏浚植養釐正。其中尼山·天安,則着意奉職,善爲修治,無一堰執頉處云。凡事賞罰竝行然後,可以勸懲,此兩邑當該守令,竝施陞敍之典,此後摘奸,如有執頉之事,該邑守令,從重勘罪,不檢飭之道臣,亦當譴責,竝他道以此嚴飭。至於畿邑之堰監考,稱以例債,堰下田夫處,隨卜斂錢,以爲賂給營屬之資,而此事流來已久云,旣未知創自何年,則雖難査出論罪,而事之可駭則甚矣。自今爲始,令道臣痛禁此弊,而若或禁斷不嚴,有所現發,則該邑守令,各別重繩,道臣亦爲論罪爲宜,而畿內如此,則他道之無此弊,有未可必,他道一體申飭分付,何如?上曰,依爲之。金尙魯曰,各道今年覆災,依昨年例,令道臣擧行,何如?上曰,依爲之。鄭汝稷曰,臣營鄕軍白川居申者斤孫,七月初一日下番,而京兆發差,推捉於江頭,仍爲拘留,初三日渠自刺腹致斃,極爲驚慘,問其委折,則京居崔姓人,以田畓相訟事,呈訴京兆,致有拘囚自斃之境,京兆所爲,誠非矣。當該郞廳,令該府處之,崔姓人亦令該曹從重科罪,何如?上曰,京兆堂上,誰也?汝稷曰,左尹柳謇矣。上曰,甚聞矜惻,當該京兆堂郞,先罷後下義禁府處之,捧供後登對以奏。所謂京中作俑人,令該曹嚴問口招後,亦爲登對以奏,當該鄕軍,令該軍門恤典擧行,下去後,令該道妻孥顧恤,其子永除軍役,以示予意。此後若復侵他役,令道臣狀聞,當該守令,施以制書有違之律。汝稷曰,此後則鄕軍下番時,法司無得推捉拘留事,定式施行,恐好矣。上曰,此後若有此弊,勿論京兆·秋曹,施以制書有違之律。徐志修曰,本館庫舍,今年雨水,盡爲頹毁,所見甚悶,庫舍必自本館修改,而卽今本館事勢,末由措辦,欲望自賑廳,上下其物力,敢此仰達。上曰,此則已盡頹毁,異於將傾,給其物力,可也,洪鳳漢曰,配定其容入之數然後,可以上下矣。志修曰,使郞廳召匠,極從簡略而計之,則當入二百餘兩云矣。鳳漢曰,然則以二百兩上下,何如?上曰,依爲之。徐志修曰,臣待罪大司成屬耳,遽爲請得之言,極爲惶悚,而本館目下事勢,實爲渴急,故敢此仰達矣。蓋本館每年貸得賑廳錢一千兩酬用,而每六月均廳漁鹽稅給代時,直爲還報,已成前例矣。今六月,亦爲給代還報,而若干餘數,盡入於五六月應下,依舊蕩然無以支用,賑廳錢一千兩,不可不依前請貸,故敢達。上曰,大臣之意,何如?金尙魯曰,賑廳貸下之物,輒以均廳給代者,移報已作近例,今雖許貸,自可無未推之慮,而太學事勢,則果爲渴悶,許之似不妨矣。上曰,依爲之。洪麟漢曰,大司諫韓光會,引避退待,兩司無處置之員,玉堂今當爲之,而相箚一節宜有稟定,故敢達。上曰,移御間入啓,可也。洪鳳漢曰,今番七祀神位奉安時,望祭兼告,旣已稟定,正殿祭器欌修補與北壁築墻事,前已告由,今方擧行,而禮曹一體啓下,此則勿爲告由事,更爲分付,何如?上曰,依爲之。七祀移奉安,不當告由於正殿矣。洪鳳漢曰,然則只告由於當位乎?上曰,有壓尊之嫌,置之,可也。洪鳳漢曰,頃因全羅右水使申光翼狀聞,當該邊將,該廳稟處事,備局覆奏矣。戰兵船儲置,事目至嚴,而邊將之船移廳數夥然,事之驚駭,莫此爲甚,梨津前萬戶李命善,拿問嚴處,何如?上曰,依爲之。以上十條出擧條上曰,大臣·儒臣姑留,備堂先退,他承旨入侍。同副承旨趙榮進入侍。上命儒臣,讀御史書啓。嚴璘承命讀奏。上顧謂領相曰,頃聞金尙喆之言,異於卿等所聞矣。金尙魯曰,所聞本來如此矣。仍命書傳敎曰,頃者命御史之後,問前道臣已知,今聞御史所奏,亦覽書啓,斗乙昌,則殺之無惜,而相白雖不可謂之以孝,斷以不孝之律,過矣。噫,有二子經自斃,何異於無乎?其在正倫之道,不可已施嚴諭而止,黑山島限己身定配。噫,若斗乙昌之無狀,有此妻可見秉彝之心,令該道食物題給。上曰,以今番柳謇事觀之,秋曹·京兆,關係民隱可知,今適有窠,此時亦不可不擇,亞尹有闕代,承旨洪麟漢除授,仍差備局有司之任。以上二條出傳敎上曰,其人規模,大於其兄矣。頃日所奏中,自首後,將何以處之云者,是矣。予語于嬪宮曰,爾之叔父,將大用於國云矣,此人之有根基,勝於其兄矣。金尙魯曰,備局副提調,太倏忽矣。閔百祥曰,何必副提調然後爲國事耶?上曰,承旨有闕代,政官牌招開政。出傳敎上曰,京兆當該堂郞,先罷後,下義禁府處之。出榻敎諸臣以次退出。
庚辰七月初十日未時,王世子坐德成閤。藥房三提調入對時,都提調李,提調洪啓禧,副提調李景祜,假注書全性天,記事官李世演·鄭彦暹,醫官金履亨·方泰輿·許礈·李以楷·李泰遠·金履貞·朴泰均·白文昌,以次進伏訖。曰,臣等俄承大朝下敎,不勝惶恐,敢來求對矣。近日睿候若何,脚部症患,亦何如?令曰,一樣。曰,臣等率諸醫入對,診察,何如?令曰,宜矣。首醫金履亨曰,脈度沈數之中,脾胃脈尤弱,脚部瘡候,則比前益爲熾盛,亦且硬硬,毒氣不爲消散,以臣賤見,以溫水洗之,好矣。方泰輿等所達,與首醫同。曰,諸醫所達如此,請頻頻以溫水洗之。令曰,體念。啓禧曰,惟望善爲調攝,毋貽大朝惟疾之憂。令曰,留念。諸臣以次退出。
庚辰七月初十日酉時,上御惜陰堂。藥房三提調入侍時,提調洪啓禧,副提調李景祜,假注書趙德亮,記事官尹師國·李在簡,以次進伏訖。啓禧曰,蒸熱尙酷,聖候,若何?上曰,一樣矣。啓禧曰,中宮殿氣候,若何?上曰,一樣矣。上曰,都提調何不入侍乎?啓禧曰,傳敎中有只提調入侍之敎,故不敢入矣。上笑曰,只字爲醫官而發也。注書出去,以入侍之敎,傳于都提調,可也。賤臣出傳命,都提調李入侍。上曰,卿親見東宮乎?曰,臣始見瘇處,則或成瘇或破決矣。上曰,東宮能坐而言乎?曰,似依案而坐矣。啓禧曰,示瘇時有痛聲矣。上曰,頃日卿等,只進湯藥云,予則不念其如是也。此豈尋常?實卿等之大憂也。曰,莫非臣等之罪,有所何達?上曰,諸醫云何?曰,溫浴爲宜矣。上曰,諸醫皆食祿之徒也,豈知溫浴之必有效,而設或有效?此症種種復發,將何以繼之乎?啓禧曰,今日下敎,有冷水之害云,且以溫湯洗之,則少有效矣云。上曰,不見其形,願察其影,果其試矣,然則諸醫何不早達乎?曰,非渠等之所敢仰達矣。臣待罪藥院者,最久而實昧診察調和之方,至有今日之憂,臣實死罪惶惑,莫知所措矣,待罪二字則歇後矣。上曰,勿爲過念,可也。上曰,諸醫以溫浴何時爲宜云?曰,此時爲好云。上曰,諸醫之言,極非矣,獨不念軍民乎?且禁浴之敎,昨日纔下矣,以吾子而旋許其浴,則百姓謂予信乎,仁乎?啓禧曰,禁浴之敎,寔出愛民之聖德,人皆感恩,今聞溫浴之敎,則民必曰聖上不得已之致也。上命書傳敎曰,元良尙在調攝之中,心切悶焉,下敎今聞所奏諸醫,皆請溫浴云。噫,此意予已有之,而昔年仰覩昔年仰聞,予亦追悔。今者左脚之痰,其年已深,行步雖不難,於坐追辛,庚午效溫之癢,冬則復作,其若常人,宜乎復浴,而往事猶悔,何敢再乎?故以硫黃湯代溫水,是心何心,爲元元也,以此心命其浴,心不忍也,意或有效而不諭,亦豈爲父之道?以此氷炭交中,食不甘而寢不便,諸醫若此之後,所重在,夫何持難?雖若此,諸臣禁浴之敎纔下,命元良往浴,民何信令?吁嗟,此心蒼蒼照臨,旣皆曰浴之後,不爲下敎,是亦不忍也。而玆當盛暑,調攝之中,何以驅馳?軍兵之盛暑勞傷,農民之輟鋤待候,若恫在己,亦豈不顧?擇日處暑生涼後擧行。噫,昔年仰覩,予亦行焉。凡諸供上,一依庚午年例擧行,軍兵則不可比諸庚午,令該曹持庚午謄錄昔年大殿則不爲同臨謄錄,登對稟定,差員傳語軍斥候伏兵,問于京畿·忠淸道,依此例令備局取來謄錄以稟,陪衛之人,春·桂坊官員,昔年,詳聞爲守令若有饋遺之事,則噫,供上不爲進排,而私自與受,非徒民弊,豈爲臣子所可爲乎?隨現與者受者,依贓法施以禁銅之律,春·桂坊陪從之數,問安官之數,亦爲稟定,行宮有二,一則丁酉以後御室,一則丁酉以前御室,今番只修葺舊御室,而溫室與一路站室丹靑凡事,切勿復修,只塗牕戶,設舊鋪陳事,分付。上命書傳敎曰,再明日,大臣·禮兵判入侍。上命書傳敎曰,元良悶煩問候,加差分提調一員,與留院承旨,只當宮三日一次問候,入對溫浴時,以此陪從事,分付。景祜曰,注書任希孝,方在罷職中,敍用,何如?上曰,依爲之。上曰,注書出去,以在院承旨,持臺諫上書入侍事,分付。賤臣出傳命,承旨趙榮進入侍,三提調退出。上命榮進讀持平朴師海書已訖。上命書傳敎曰,命讀朴師海之書,柳謇則可謂先見之明,守令·營將事,所請是矣,而金聖遇事,若入格儒生入侍,不聞下敎而然耶?下敎旣備盡,則今者之請歸於不信之科,臣分不當若此。魏興祖事,渠雖無狀,其所下敎,以孝爲治之道也,亦非絜矩之意也。韓尙默事,興感於昌陵,有所下敎,沈涕之中,遵敎備擬,謹以得之,有何名稱?噫,使臺臣追思睿廟,何敢輕先下筆?況特敎之下,事體,寒心,元良例循未諳本事之致,事體若何?噫,興感錄用,敢欺陟降,勿㑀仍任。榮進曰,傳敎中閔塾之事,漏矣。上曰,予則不知本事也,疑者當闕之。承史退出。
上在慶熙宮。常參以代理停,只晝·夕講。
李景祜啓曰,承旨有闕之代,以在京無故人差出,待下批,仍卽牌招察任,何如?答曰,允。
趙榮進啓曰,今日武臣堂下親臨殿講時,部將李厚善,守門將朴希胤,御營哨官沈墩·具善萬,摠戎哨官李偦等,不通,推考傳旨捧入之意,敢啓。答曰,知道。
有政。以李昌誼爲吏曹判書。
傳于李景祜曰,吏判命招開政。
以鄭存謙爲吏曹參議。
李景祜啓曰,吏曹判書李昌誼,參判曺命采再招不進推考傳旨,今方捧入,而開政命下之後,如是違牌,不卽擧行,其在事體,極爲未安,所當更請牌招,而一日三牌,有傷事體,何以爲之?敢稟。答曰,待明朝牌招開政。
安,以禮曹言啓曰,傳曰,元良溫浴擇日,以處暑涼生後擧行事。命下矣,卽令日官推擇,則今七月十五日·十六日·十七日·十八日,爲吉云,以何日擧行乎?敢稟。答曰,以十八日擧行。
安,以弘文館言啓曰,新除授修撰沈履之,時在京畿楊州地,經筵入番事緊,請斯速乘馹上來事,下諭。答曰,依啓。
金尙喆,以備邊司言啓曰,本司武郞廳沈璧賢,奔走勤仕,已滿十五朔,依例六品遷轉事,奉承傳施行,何如?答曰,允。
以承傳色口傳下敎曰,今日殿講居首,半熟馬賜給,其下居末,分揀。
以承傳色口傳下敎曰,春坊官員實官五員陪從,桂坊翊贊·翊衛·司禦,洗馬陪從,陪從人員,雖兵曹·摠府,筒介揷羽除之,堂下靑天翼爲之事,分付儀曹。嬪宮在焉,春坊兼官一員入直,桂坊在京人一員,亦爲入直,而省記則入于大朝,問安旣定,而春坊官員一員,兼行兩殿問安。
巳時,日暈。
下直,多大浦僉使李樀,會寧浦萬戶陳世恒,德津萬戶金德重。
王世子在昌德宮。常參停。
安達曰,明日常參,睿候方在調攝中,頉稟。令曰,知道。
沈鏽,以侍講院言達曰,本院上番,連日姑降入直,事甚未安。司書李宅鎭,旣有只推之令,卽爲牌招入直,何如?令曰,依。
又以宗簿寺官員,以提調意達曰,今此慶熙宮移御敎是時,宗臣銀溪君楔,每品啓下之後,終不進參於陪從之列,事之駭然,莫此爲甚,銀溪君楔罷職,以懲日後,何如?令曰,依。
持平朴師海達曰,臣以草草數語,敢陳愚見,略效一日之責矣。及承睿批,幾盡開納,又伏見大朝下敎,首許以先見之明,繼以所請,是矣爲敎,大小朝察邇之聰,虛受之量,竊不勝欽仰感歎。第於金聖遇·魏興祖事,邸下以不當若是爲答,大朝殿下,又以此二人及韓尙默事,縷縷聖敎,至爲嚴截,喩之以不信,責之以臣分,以至絜矩興感,事體寒心等敎,無非臣子所不敢聞者,惶懍悚汗,繼以慨然。夫聖遇之濫載矢數,跡涉欺瞞,興祖之醜辱繡衣,事關變怪,國人皆曰可罪,輿憤久而愈激,旣在言地,安得不論?尙默人職不稱,物情駭笑,便成公案,臣之所陳,不過得之輿誦,寂寥數事,只欲去其太甚者,日昨隨牌,卒卒口呼,全沒一半分可觀,臣誠羞愧欲死,此猶未蒙開可,返速嚴敎。此莫非臣人微言輕,不能見孚於君父之致,臣何顔面,一刻仍冒於臺次乎?請令遞斥臣職。答曰,勿辭。
全羅監司朴道源書曰,伏以,臣猥以匪才,謬膺重寄,威望未足以彈壓,而列邑無儀式之效,政術不能以綜核,而文簿多疎忽之失,尤悔交積,瘡疣百出,早晩獲戾,固已自料,迺者以貶題句語之有謬,大朝責敎,極其截嚴,至承緘推之命。臣於是惶蹙震懍,不知措躬之所也。本事顚末,已悉於緘辭之中,不察之失,臣固自訟,今不敢更煩崇聽。而第念道臣之責,莫過於考績之政,此而有失,他復何說?自惟愚昧素乏才能,謀謨設施,無一報效,獨於是事,竊欲甄別臧否,據實題評,自謂庶免浮溢之譏,而字句之間,未能照檢,終不自覺其有欠於謹嚴之體。跡涉昏謬,咎著失職,縱荷寬假之恩,得免誅責,一時何問,何足以贖其愆尤之萬一哉?玆敢仰陳短章,略申私懇。伏乞离明,俯賜照諒,特許鐫削臣職,仍令重勘臣罪,以嚴國綱,以安微分,不勝萬幸。答曰,覽書具悉。卿勿過辭。從速察任。
庚辰七月十一日辰時,上御景賢堂。武臣殿講入侍時,試官右議政閔百祥,御營大將鄭汝稷,訓鍊大將具善行,校理李潭,修撰金華鎭,訓鍊都監郞廳朴盛源,兵曹正郞李昌禮,行都承旨李景祜,左承旨尹東暹,右承旨安,同副承旨趙榮進,假注書趙德亮·安寬濟,記事官尹師國·李在簡,以次進伏訖。閔百祥曰,近日日氣蒸炎,今日雨濕,聖體調攝,若何?上曰,以下六行半刀削上曰,吏曹判書李昌誼,參判曺命采,牌招開政。承旨有闕代,參議金尙喆除授,牌招入侍,承旨順房,參議有闕代,前單入之。出傳敎李景祜曰,吏曹判書李昌誼,參判曺命采推考徽旨今方捧入,而開政命下之後,不卽擧行,事甚未安。判書·參判,更爲牌招,何如?上曰,吏曹判書李昌誼,參判曺命采,更爲牌招。出榻敎吏曹參議前望單子入之,鄭存謙落點。閔百祥曰,金尙喆久勤矣,登科已二十五年矣。上曰,然矣,果是久勤矣。武臣殿講畢後,上曰,儒臣進前。校理李潭,修撰金華鎭進伏。上曰,戊辰年行晝講於此堂,其後以代理不復行,今日殿講,適坐此堂,事不偶然矣。下旬晝講,以今日爲之,時刻,依前擧行。出榻敎承旨於上前,將修整殿講榜目。上曰,出外爲之。上曰,大臣·禮兵判,今日晝講,同爲入侍。出榻敎諸臣以次退出。
庚辰七月十一日午時,上御景賢堂。晝講,大臣·兵禮判同爲入侍時,同知事黃景源,特進官南泰耆,參贊官尹東暹,侍讀官李潭,檢討官金華鎭,假注書安寬濟,記事官尹師國·李在簡,武臣副護軍閔百福,以次進伏訖。上講中庸第十四章·十五章·十六章·十七章,李潭讀十八章·十九章,上講十八章·十九章。李潭曰,武王·周公,其達孝矣乎?帝王之孝,與匹庶不同,制禮作樂,爲繼述之大端,而天下可法,後世可傳,此所以天下之人,通謂之孝。雖以其下明乎郊社之禮,禘嘗之義,治國其如示掌者見之,因聖人之孝而無難於治國者可知,殿下盛德,固知無一毫之歉矣。繼志述事之至行,孰不欽仰乎?因此道而措之,則於治國有自然而化者矣,伏願加勉焉。金華鎭曰,舜其大孝矣乎。旣以德爲聖人,言於第一句,則其下四句話,卽聖人盡中庸之德之效,而事有自然而然者矣。殿下,晩年盛德,旣造於大德地位,位祿名壽,卽必得之驗也。伏願殿下,益加聖功而以致保佑之實焉。上曰,大德必得其位祿名壽,而以予涼德,夫豈堪當此地位乎?黃景源曰,儒臣所奏,誠好矣。繼志述之事之德,殿下已至矣,而位祿名壽之得,亦有驗於大聖人大德之得者矣。然孔子曰,若聖與仁則吾豈敢?抑爲之不厭,斯可謂云爾,此雖聖人之所自謙,而亦可見聖人之所以爲聖人處矣。伏願殿下,無過謙而益加勉焉。上曰,所奏,誠好矣,予實歉然矣。上曰,儒臣讀壁上御製堂銘。李潭承命讀訖。經筵官先退。上命注書出去,大臣·兵禮判入侍事,傳諭。賤臣承命傳諭還入,右議政閔百祥,行兵曹判書洪啓禧,禮曹判書沈星鎭入侍。洪啓禧曰,取見謄錄,則代理後,軍兵八百名矣。上曰,庚午年,以五百名爲之矣。啓禧曰,然則以四百爲定,何如?上曰,都監二百名,御營二百名爲定,可也。洪啓禧曰,京兵甚弱,不如鄕軍矣。上曰,注書出去,禁衛營入番哨官,率三旗摠來待事,分付。賤臣承命出去分付,則以無標信,不敢離信地云,故以此入達。上笑曰,誠不偶然矣。洪啓禧曰,軍門本來如此矣。上曰,注書出去,召宣傳官以入。賤臣率宣傳官還入。上命出給標信,禁衛哨官及三旗摠來待事,分付。上曰,今番元良行溫時,挾輿軍·訓局軍替運擧行,前後廳軍四百名,禁營二百·御營二百擧行,令旗三雙,黑號衣·黑旗紅字只朱杖手二雙,紅氊笠黑號衣,令守禦廳替運擧行,自城門外,前導宿所開閉門六角,則令各其本官擧行,而六角則渡涉後擧行,三吹以放砲擧行,而令軍器寺待令,陪衛一依常例,分承旨二員,分都摠府·分兵曹·分五衛將,令吏兵曹差下陪從,史官一員受點,兼春秋一員啓下,其令遞直。入溫湯後,挾輿軍百二十名中,三十名式替直,禁·御軍各十五名式替直,行船時,只乘船砲·擧碇砲·下船砲,而與動駕時有異,依經宿陵幸時例,各道道臣境上待候安徐,只該道道臣境上待候,帥臣則置之,差員只都差員,夫馬差員差定,而道路差員,以各其地方官兼行,其他守令,切勿待令。噫,今者下敎,其雖不獲已,思農時之民,幾乎忘食,凡諸擧行等事,皆以儲置米會減,今無植炬之事,京外植炬,初不待令,斥候伏兵,比庚午半減,過涉後,勿爲傳語,只宿所,令道臣狀聞。入溫湯後,令本道道臣,逐日狀聞,春坊問安,到果川後問安,到稷山後問安,到溫陽後五日一次,而侍講·誦書院騎馹,中官內侍馬,馬牌擧行問安,京問安當隨時爲之。只畿甸·湖西兩道驛馬待令,太僕·兵曹,與動駕時有異,外驛補把馬,切勿分排,陪從諸臣所帶下人,內侍府·別監·水刺間下人,若有貽弊外方者,令御史廉問後,當嚴訊勘處,斷不饒貸,預爲嚴飭。出傳敎上曰,今番船艙左右及駕船,比諸庚午半減,昔之大船者,今用中船待令,船陪從之人甚鮮,量入酌定,啓下後擧行,而若有過濫操縱之弊,則該曹堂上,當施制書有違之律,當該下人,嚴訊照律,一體嚴飭。出傳敎宣傳官還納標信,禁衛營哨官來待之意,仰達。上曰,注書出去,哨官等率入。賤臣承命率入。上曰,汝等何處人,而本土農形消息聞之否?禁衛軍等曰,慶尙道人,而農形消息,姑不詳聞,然不至旱甚,優免凶年云矣。御營軍等曰,黃海道人,而農形,以旱災不得免凶云矣。上命退出。沈星鎭曰,禮曹別無擧行之事,而今番東宮溫行出宮時,告廟一款,不可不急時,稟定矣。上曰,告宗廟,事涉何如,只徽寧殿爲之。閔百祥曰,雖徽寧殿,亦不必告由矣。上曰,似然矣。沈星鎭曰,取考謄錄,則仁祖朝乙酉年中宮殿移御時及肅廟朝辛卯年中宮殿移御時,有王世子朔望問安之例矣。今此移御時,王世子今七月望日爲始,當有兩殿問安之節,而方在調攝,不敢循例取稟。故敢此仰達矣。上曰,方在調攝,置之。出擧條沈星鎭曰,今番王世子溫行吉日,令日官推擇入啓,纔已還下矣。涼生後擇日,則似有窘迫之患,不可不預爲稟定矣。上曰,以晦間擇入。上曰,今番與庚午有異,整理使號置之,令戶曹參議,往審道路,略略修治道路,事知鳳頭別監,若或濫爲治道,貽弊外方,則隨現,分付道臣,一體嚴訊重繩,亦爲嚴飭。出傳敎洪啓禧曰,醫官不可不定數定奪矣。上曰,今番世子溫浴時,方泰輿·鄭允協·朴泰均,分掌務官及內醫一人隨往,李世珪加定隨往,南道守令中金德崙,一體隨往。出傳敎右相·兵禮判先退。上曰,醫官傳敎,提調持去,解毒丹,優製以去,可也。上曰,夕講爲之。出榻敎上曰,注書出去,夕講筵臣入來事,分付。賤臣還入,同知事黃景源,特進官南泰耆,侍讀官李潭,檢討官金華鎭入侍。李潭講中庸二十章訖,上講二十章。李潭曰,知仁勇,三達德,不言知仁二字之義,而必言勇字,末章結之,以雖愚必明,雖柔必强,殿下,雖有生知之德,伏願加勉。上曰,所陳,好矣。金華鎭曰,殿下爲治之要道,不出乎誠之一字,而凡治天下國家,所以行之者一也。一者,誠也,伏願益加勉勵焉。上曰,幾年後爲此講,而方寸消鑠,今何以勉强乎?黃景源曰,儒臣所奏皆是,而上番所奏無勇則不可行仁知之說,下番所奏爲治之要,在於誠之一字。伏願殿下,凡事,凡先立乎誠,而以勇字做去焉。上曰,勇而誠,誠而勇,雖無愧,可也。曾於戊辰年,坐此堂行此講,而今知方寸消鑠,未免書自我自之歎矣。黃景源曰,其時臣與趙明鼎,以儒臣,入侍于此堂矣。上曰,誠異矣。其時儒臣,今又以筵臣入侍矣。上曰,承旨俄者許多傳敎中,繡衣廉問以下,可以嚴訊勘處,斷不饒貸,令當該道臣境上梟示二句抹去,下敎如此,則水刺間所屬,及凡事,自然操心矣。諸臣以次退出。
上在慶熙宮。常參以代理停,經筵停。
夜五更,有霧氣。
下直,碧團僉使梁聖濟,植松萬戶鄭錫曾,馬島萬戶崔啓崙。
安啓曰,卽者修撰金華鎭,以其親病,陳書徑出矣。所當直捧禁推傳旨,而此與無端徑出有異,推考警責,何如?傳曰,允。
傳于金尙喆曰,中廟·仁廟兩朝中興功臣後,操弓之人及名係軍門人,待令。
傳于沈鏽曰,皇朝人及功臣子孫,卽爲來待于通陽門。
傳于沈鏽曰,皇朝人中,軍職及宣傳官拔之,其外操弓人,爲先待令于通陽門。
備忘記,今日兩朝功臣後召見,意蓋深矣,靖國功臣十一代孫姜五成,特差別軍職,靖社功臣六代〈孫〉申大觀,南宣將有窠代窠,懸註首擬,皇朝人王志華,武藝別待窠直爲差下事,分付。
李景祜啓曰,吏曹判書李昌誼,參判曺命采牌不進推考傳旨,今方捧入,而開政命下之後,尙不擧行,事甚未安,竝卽更爲牌招開政,何如?傳曰,允。
有政。吏批,行判書李昌誼牌不進,參判曺命采進,參議鄭存謙在外,未肅拜,行都承旨李景祜進。啓曰,判書李昌誼牌不進,參議鄭存謙在外,少臣獨政未安,何以爲之?敢稟。傳曰,仍爲之。
又啓曰,臺諫闕員,今當差出,而擬望之人乏小,外任竝擬,何如?傳曰,允。
又啓曰,新除授海南縣監李文燮呈狀內,矣身素患關格之證,當暑發作,食飮全廢,委頓床笫,轉倒須人,以此病狀,萬無赴任之望云。身病旣如是危重,則不可强令遠赴,依例罷黜,何如?傳曰,允。
以呂善應爲掌令,趙台命爲持平,徐有良·金載順爲正言,權正忱爲說書,朴聖源爲兼弼善,金應淳爲兼文學,沈履之爲兼司書,黃仁儉爲副提學,鄭遠達爲兼右贊讀,李普赫爲判敦寧,韓師得爲判尹,韓光肇爲戶曹參議,金陽澤爲同義禁,李昌誼爲同成均,洪啓禧爲軍器提調,趙雲逵爲分內醫院提調,任瑞·李心源爲分承旨,李宜喆爲分兵曹參議,李長夏爲分兵曹參知,黃處浩爲分兵曹正郞,韓宗纘爲分兵曹佐郞,李仁倍·邊得讓爲吏曹正郞,李激爲兼中學敎授,李樸爲監察,尙雨澤爲軍器僉正,金相翊爲注書,洪良漢爲慶州府尹,李世佑爲善山郡守,金彭齡爲南海縣監,曺時泰爲海南縣監,尹謐爲丹城縣監,洪益喆爲抱川縣監,洪象漢爲左副賓客,訓鍊都監提調洪啓禧,禁衛營提調洪啓禧,御營廳提調洪啓禧,成均博士單趙慶輔,校書博士單成大中,兼執義單趙,奉敎單申益彬,養賢庫主簿單文始龍,直長單趙慶輔,成均學正單金躍河。宗簿直長南台老,禧陵直長金光默相換。江東縣監李碩載,仍任事承傳。崇政李泰寬,今加崇祿,資憲李泰郁,今加正憲,竝加資事承傳。
兵批,行判書洪啓禧進,參判南泰耆病,參議任㻐入直進,參知李廷喆昌德宮入直,右副承旨沈鏽進。啓曰,文臣兼宣傳官鄭遠達,素患伏暑之證,近又發作,差復無期,宣傳官張志謙,日昨內試射時,旣蒙直赴之恩典,所帶之職,係是南行窠,不可仍帶,俱爲呈狀乞遞,竝今姑改差,何如?傳曰,允。
又啓曰,新堂雲頭里權管李聖泰,素患風病之症,近甚危劇,時月之間,萬無自力登途之望,呈狀乞遞,邊上重鎭,不可久曠,依例罷職,準期不敍,何如?傳曰,允。
以李邦綏爲都摠管,樂城君壇·李殷春爲分副摠管,具世義·李宗漢爲分都摠都事,曺命杰·金珩爲分五衛將,趙德濬爲順天營將,昌德宮衛將三單林麟器·田時贊·鄭志勖,副護軍張志恒·李運海,司直朴師訥·李萬宗·李裕身,副司果李仁培·徐好修,副司正安寬濟·趙德亮·尹範恒。
傳于沈鏽曰,下旬次對,明日爲之。
傳于趙榮進曰,今日政除授守令,明日來待,次對,同爲入侍。
傳于趙榮進曰,注書一員待令,騎馬三匹立之。
沈鏽啓曰,卽者副修撰李瀰,以無故行公玉堂,不爲入直,事甚未安,依定式禁推傳旨捧入之意,敢啓。傳曰,知道。
沈鏽啓曰,注書金相翊在外,假注書趙德亮,姑爲仍察,何如?傳曰,允。
趙榮進,以禮曹言啓曰,今此王世子詣溫泉時,溫井祭,依例設行事,筵稟定奪矣。溫井祭香祝幣及祭物,自京使典祀官,前期陪往,獻官·諸執事及犧牲排設等事,竝令本道差定進排,而行祭則王世子詣溫泉日曉頭先行事,分付,何如?傳曰,允。
沈鏽,以御營廳言啓曰,本廳分授肅靖門南邊體城頹毁處,今當改築,而所入石子浮出,然後可以始役,自前築城時,東郊蘆原近處所在石子,連爲浮出以用矣。今亦依前例浮出之意,敢啓。傳曰,知道。
以承傳色口傳下敎曰,隨往官員及中官服色,昨日下敎仍置之,元良,依祗迎服色爲之,昨日下敎刪去。
王世子在昌德宮。常參停。
沈鏽達曰,明日常參,睿候方在調攝中,頉稟。令曰,知道。
大司憲尹鳳五,執義金元行,掌令朴海潤在外,一員未差,持平朴師海引避退待,一員未差,今日以監察茶時之意,敢達。令曰,知道。
以司書李宅鎭牌不進罷職令旨,令于金尙喆曰,推考徽旨捧入。
金尙喆,以侍講院言達曰,本院上番,連日姑降入直,事甚未安。新除授司書李宅鎭,旣有只推之令,卽爲牌招入直,何如?令曰,依。
明日次對爲之事,命下矣。兩司當爲進參,除在外·引避退待外,未肅拜人員,竝待開門牌招,以爲推移進參之地,何如?令曰,依。
新除授分承旨任瑋,注書金相翊,時在京畿廣州地,斯速乘馹上來事,下諭,何如?令曰,依。
又以戶曹言達曰,今此溫泉擧動敎是時,行宮修理看檢次,本曹郞廳一員,先爲下往時,給馬供饋等事,依例擧行之意,分付,何如?令曰,依。
趙榮進,以禮曹言達曰,卽接昭顯宮守直內官所報,則今日大雨,正堂北邊第十一椽間,南邊第九椽間,滲漏,仰土剝落,北邊內墻一間許崩頹,移安廳左右月廊及香大廳典祀廳,庫庫雨漏云。正堂至近之地,有此墻垣崩頹之患,不可無慰安之擧,慰安祭,不卜日來十三日設行,而崩頹雨漏等處,待晴擇日擧行,何如?令曰,依。
金尙喆,以刑曹言達曰,今番慶尙道編配罪人等放未放修達時,南懸縣定配罪人安德楫,混入於減等中,覆達蒙準矣。德楫所坐,係關松禁,有難輕議,而緣臣未克詳審,有此循例回達,不勝悚懍之至。減等一款,今姑置之,臣亦惶恐待罪之意,敢達。令曰,知道。勿待罪。
又以義禁府言達曰,卽接月令醫員李順華手本,則保放罪人林正浩·沈鑌等,病勢今已向差云,竝還囚之意,敢達。令曰,知道。
京畿監司尹汲書曰,伏以,臣年衰病痼,冒據重任,絲毫無補,罪戾徒積,尋常兢惕,若殞淵谷,乃者因守令請仍時稟處失當,大臣筵請問備。臣於此,益增愧悚,靡所容措。蓋自近年以來,長湍一府,凋弊特甚,殆不可支,前府使具鼎煥,莅任經年,一心勤礪,許多弊瘼,庶有蘇完之望,故臣狀請仍任,而依臣營近例,請令廟堂稟處矣。大臣斥之以有違格例,仍稱新府使安允福之可合,大朝殿下,亦令勿施,臣請,此緣臣只陳前人徑遞之可惜,不及新代聲績之蔑稱,以至於此,此亦臣之罪也。又伏聞昨日筵中,重臣語及前察訪張達星執法之能,以置中考,謂之害及其身,夫達星之執法,何惡於臣而用意斥去,有若報復者然哉?達星以遐方之人,其所居官,不無可稱,而第於去就之際,有些疵謗,故臣參其長短,俾自知警,臣則自謂煞有商量,而重臣之言如此,臣誠訝惑,莫究其所以也。黜陟之政,道臣之大節,而遽以循私見疑,臣何晏然在職,自同無故乎?且今年事失稔,民憂罔涯,以臣沈淹之疾綿薄之才,萬無拯濟之望。伏乞睿慈,俯諒臣情病之難强,亟許鐫削,俾民事無霣,微分獲安,公私兩幸。臣無任屛營祈懇之至。答曰,覽書具悉。卿勿過辭,從速察任。
修撰金華鎭書曰,伏以,臣之無狀,偏蒙不世之聖渥,賜祭之命,至及臣祖,九原有知,亦必躑躅而感泣。況在臣心,尤作何懷,區區所自勉者,惟欲憑依日月,持被禁廬,期或效一分叩謝之忱,而第臣情理,實有萬萬悲切者。臣之偏母宿病,入夏以來,長在床褥,當此換節之交,寧日恒少。卽接鄕信,則本病之外,又添恧痢,度數無算,眞元澌鑠,急足踵至,促臣歸護。臣以孑然單身,自聞此報,方寸靡定,忙投短章,徑出禁門。伏乞睿慈,亟遞臣職,以便救護,仍治臣罪,以肅朝綱,不勝幸甚。答曰,覽書具悉。爾其勿辭,救護母病焉。
上在慶熙宮。常參以代理停,經筵停。
自昧爽至辰時,有霧氣。
下直,滿浦僉使趙。
沈鏽,以兵曹言啓曰,闕內各處入直軍兵,夜巡檢之意,敢啓。傳曰,知道。
沈鏽,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
以承傳色口傳下敎曰,昔年爲行在,溫陽近處設場矣。今番設場,則民必爲難,元場外,勿爲設場之意,卽爲分付。有庚午年例,故以爲聽政後,而儒生·武士,冀其僥倖,公然來會,則市直必高,分付道臣,亦爲禁之,隨往承旨回還後,下詢,若有儒武聚會之擧,則來會之人,日後科擧,當爲停擧,以此分付。
傳于沈鏽曰,大臣·備局堂上,詣閤。
沈鏽,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
傳于沈鏽曰,宣傳官,溫陽道路看審次,出去,使之給馬。
沈鏽,以兵曹言啓曰,今此王世子溫行時,問安馬步從及各差備入把之數磨鍊,別單書入,而取考謄錄,則本曹驛馬與京畿驛馬入把,到溫井後,放送,回駕時,以忠淸道驛馬入把,至京城矣。今亦依此例擧行之意,兩道監司處,分付,何如?傳曰,允。
沈鏽,以司僕寺官員,以提調意言啓曰,今此王世子溫行時,入把馬匹數,旣無前例之可據,一依陵幸隨駕時例,別單書入,而其中應入驛馬之自兵曹依例入把之數,分付該曹,何如?傳曰,允。
傳于安曰,入直玉堂李潭,入侍。
校理金應淳箚曰,伏以,大司諫韓光會,以臣於今日賓筵,以前騎判事,伏承大朝耳目不察之聖敎,臣方待罪言職,不勝瞿然,略陳慙悚之忱矣。榻前引嫌,有違格例,致煩責敎,至有承宣之請推,臣之昏謬不職之失,益著矣,其何敢一刻仍冒於臺次乎?持平朴師海,以臣以草草數語,敢陳愚見,略效一日之責矣。及承睿批,幾盡開納,又伏見大朝下敎,首許以先見之明,繼以所請是矣爲敎,大小朝察邇之聰,虛受之量,竊不勝欽仰感歎。第於金聖遇·魏興祖事,邸下以不當若是爲答。大朝殿下,又以此二人及韓尙默事,縷縷辭敎,至爲嚴截,喩之以不信,責之以臣分,以至絜矩興感,事體寒心等敎,無非臣子所不敢聞者,惶懍悚汗,繼以慨然。夫聖遇之濫載矢數,跡涉欺瞞,興祖之醜辱繡衣,事關變怪,國人皆曰可罪,輿憤久而愈激,旣在言地,安得不論?至於尙默,人職不稱,物情駭笑,便成公案,臣之所陳,不過得之輿誦,寂寥數事,只欲去其太甚者,日昨隨牌,卒卒口呼?全沒一半分可觀,臣誠羞愧欲死,此猶未蒙開可,反速嚴敎,此莫非臣人微言輕,不能見孚於君父之致,臣何顔面,一刻仍冒於臺次乎?竝仍嫌而退,一時飭敎,不可爲嫌,帶推行公,新有定式,有懷必陳,臺體固然,匪怒之敎,何可過引?請大司諫韓光會,持平朴師海,竝命出仕。取進止。答曰,依啓。
王世子在昌德宮。常參停。
金尙喆達曰,明日常參,睿候方在調攝中,頉稟。令曰,知道。
大司憲尹鳳五,執義金元行,掌令呂善應·朴海潤,持平趙台命在外,朴師海處置箚子批答未下,今日以監察茶時之意,敢達。令曰,知道。
今日所當持公事入對,而睿候方在調攝中,頉稟。令曰,知道。
三日一次問候入對事,大朝下敎,藥房分提調趙雲逵,留院承旨金尙喆,來詣求對矣。令曰,入對。
趙榮進,以侍講院言達曰,本院新除授右贊讀鄭遠達,除拜之下,不爲出肅,卽爲牌招察任,何如?令曰,依。
安,以侍講院言達曰,本院新除授兼弼善朴盛源,除拜之下,不爲出肅,卽爲牌招察任,新除授說書權正忱,時在慶尙道安東地,書筵入番事緊,斯速乘馹上來事,下諭,何如?令曰,依。
趙榮進,以義禁府言達曰,梨津前萬戶李命善,拿問處之事,傳旨啓下矣。李命善,時在任所云,依例發遣府羅將,交代後,拿來,何如?令曰,依。
趙榮進達曰,右尹洪麟漢,除拜後過三日,不爲出肅,依定式推考警責,仍卽牌招察任,何如?令曰,依。
戶曹判書洪鳳漢書曰,伏以,臣卽見京畿道臣書本,以臣日前筵奏,引咎頗深,此誠意外,近來郵官中,張達星,以不撓濫騎之法見稱,而人多惜其徑遞,故臣於筵席,適因言端,擧所聞而提及而已。至於本道之置中,該曹之啓罷,臣實未詳其委折,何嘗言其可否,而道臣之執以爲嫌,不亦過乎?論事,有有心無心,聽言,有可怒可恕,今乃提臣所不言之害及其身四字,至以用意斥去等語,謂之見疑,無乃無心之言,傳之有心,因此不必怒之端,有此不相恕之事耶?又況達星之居中,由於他事,而道臣之示警,別有其意,則人何與焉?且其中考,不在應遞,則設令臣,果有惜其遞之言,未必箚着於道臣,而道臣之不自安至此,臣誠訝惑也。然緣臣言語之不審,以致道臣之陳章求遞,臣何可自諉無所失而晏然居職乎?且臣素患痰癖之症,每當夏節,如期而至,今年暑濕,挽近所無,臣之奔走,比前尤劇,冒炎積瘁之餘,宿痾重發,委席涔涔,了無生意。似此病狀,亦無强策供仕之望。玆敢陳籲於貳極之下,伏乞邸下,憐臣之疾,察臣之情,亟賜遞改,以安微分,不勝萬幸。答曰,覽書具悉。卿勿過辭,從速行公。
右尹洪麟漢書曰,伏以,臣愚魯譾劣,無足比數,而幸逢盛際,過蒙拂拭,內外踐歷,罔非踰涯,有除輒膺,蓋出圖酬,而每自循省,愧懼恒積,迺者京兆特擢之命,遽下於筵席纔退之餘,臣於是,警駭震懍,章皇逬出,五內失守,歷屢日而靡定。夫貳卿之秩,名位益高,責任愈重,古所稱命德之器,而前輩之躋是列者,或以久次而進焉,或以宿望而居焉,有非人人之所可濫竽者。若臣以才識則最出人下,以年紀則未及强仕,又言其通籍,則亦未滿十載,未知大朝殿下,何取於臣而有此誤恩也?噫,升高易顚,持盈易溢,固是必然之理,而臣之無似,夤緣幸會,躐遷不已。至于今日,受此不敢當之命,其所以榮臣身者,只足以災臣身,而恩出中批,旣切私心之悚恧,職係詞訟,亦非生手之剸理,臣苟徒恃寵靈,揚揚冒出,若固有之,則其爲累聖簡而玷名器,當如何哉?況臣家,本以寒素,世受國恩,及至臣兄,眷遇最深,致位隆顯,臣又隨後濫廁華膴,而同堂之間,卿列相聯,私門盛滿,憂懼交集,此亦臣逡巡怵惕,不敢爲進身之計者也。百爾思量,無路承膺,玆不得不仰首疾號於貳極之下。伏願离明,深念由中之懇,克恢體下之度,將臣新授職秩,亟行鐫改,以重官方,以安賤分,不勝萬幸。答曰,覽書具悉。卿勿過辭,從速察職。
司書李宅鎭書曰,伏以,臣曲荷恩暇,省護母病,感戴洪私,圖報無地,顧今母病一昧沈篤,諸般症情,有進無退,臣方左右扶將,晝夜焦迫,目下情理,實無離捨供職之勢。且新除授兼文學臣金應淳,卽臣之姨兄,相避之法,在下當遞,其不可周旋於一院之中者,亦明矣。玆隨召牌,短章控籲,懇乞亟令該曹照法遞改,以存公格,不勝幸甚。答曰,覽書具悉。書辭,令該曹考例稟處。
庚辰七月十三日巳時,上御景賢堂。大臣·備局堂上·守令,同爲入侍時,領議政金尙魯,行兵曹判書洪啓禧,行戶曹判書洪鳳漢,左參贊洪象漢,刑曹參判趙明鼎,行副司直鄭汝稷,知訓鍊具善行,吏曹參判曺命采,行副司直鄭弘淳,行大司成徐志修,行副司直趙曒·元仁孫·朴相德,右副承旨沈鏽,校理金應淳,假注書安寬濟,事變假注書黃樸,記事官尹師國·李在簡,慶州府尹洪良漢,益山郡守李世佑,抱川縣監洪益哲,南海縣監金彭齡,海南縣監曺時泰,丹城縣監尹謐,以次進伏訖。金尙魯曰,雨後日氣猶熱,聖體,若何?上曰,一樣矣。金尙魯曰,寢睡·水刺之節,何如?上曰,一樣矣。金尙魯曰,湯劑·茶飮,連爲進御乎?上曰,以下五行半刀削上命注書,持入昨日所下傳敎。賤臣承命持入。上曰,承旨改書之矣。沈鏽曰,以御筆書下,故難於捧承傳,都承旨,俄者改書之矣。上笑曰,非徒爲捧承傳矣。金尙魯曰,使客亦有延逢矣。上曰,若有延逢,則當爲鼓吹乎?洪鳳漢曰,異於鼓吹矣。金尙魯曰,所謂延逢,不過六角矣。上曰,使行所用,何可用之於儲君乎?命添書渡涉後六角擧行事。金尙魯曰,黑旗軍門無之,今當新造,而代以靑色無妨矣。上曰,以燭籠言之,予則用紅,元良則用黑,臣下則用靑,有意矣。金尙魯曰,旣有令旗,則不可無巡視旗矣。上曰,此則軍門所用也。金尙魯曰,令旗二雙太草草,加定,何如?上曰,以三雙改書,可也。金尙魯曰,前排以守禦廳擧行之敎,非不知聖意所在,而禁御兩營軍,旣已隨駕,以禁御軍爲之,何如?上曰,御營廳則名目,似如何矣?洪鳳漢曰,朱杖則上下通用之物矣。上曰,烏杖手,改以朱杖手,可也。只字有意,戶判知而擧行,可也。上曰,此傳敎,當爲法於後矣。金尙魯曰,以傳敎觀之,殿下之斟量,果深遠矣。金尙魯曰,此東萊府使洪石漢狀本也。以爲倭館出入之路,旣有六伏兵,而所謂釜大峴一路,直通於守門外,蕩然空虛,無一遮攔,非但潛路之難防,閑雜人之無時往來,亦無以禁斷,六伏兵內,南二伏兵,旣非呼應之處,且無看望之要。以此伏兵,移設於釜大峴,實合事宜,請令廟堂稟處矣。今此狀語,誠得其要,使之依此施行,何如?上曰,依爲之。出擧條金尙魯曰,卽見京畿監司報狀,以爲庚午溫行時,以水原馬兵排站,時急公事,使之替傳,而今番則何以爲之云,故敢此仰稟矣。上曰,予將爲元良除弊矣。上曰,元良溫浴以回前,大小公事,入于予,逐日道臣狀聞,騎驛,水原馬兵排站,勿爲擧行事,分付。出傳敎金尙魯曰,臣等有意而不敢仰達矣,聖敎,誠好矣。金尙魯曰,東宮溫行之後,昌德宮春秋館,將無入直之人,實錄勢將移安於時御所矣。吉日,問于日官,則今十七日爲吉,以此日移安,何如?上曰,依爲之。金尙魯曰,湖西堤堰執頉諸守令拿處事,命下,而其中稷山縣,處於溫陽往來之直路矣,今當王世子溫行之時,該邑守令,不可離官,事過後拿處,何如?上曰,依爲之。金尙魯曰,武臣摠管,自是重選,而昨日政,以僅經水使之沈鳳德,遽擬下望,雖曰承乏充擬,終難免政注不審,兵曹判書洪啓禧,從重推考,何如?上曰,依爲之。金尙魯曰,新除守令之私自分付,使勿赴任,曾有禁令,而近來間或有此事云,此禁令不行也。此後如有此弊,則施以制書有違之律事,定式嚴飭,何如?上曰,依爲之。當該犯禁人,不可以令前而置之,下義禁府推考。以上四條出擧條沈鏽曰,然則當捧現告矣。洪鳳漢曰,朝廷命吏何可人人而使不得赴任耶?上曰,如是而何以立紀綱乎?洪鳳漢曰,旣捧現告,則當有限定而守令呈狀,不言本事,此實難處矣。金尙魯曰,戶判之言,誠然矣。上曰,以自今以後,犯禁人捧現告,可也。洪啓禧曰,今此東宮溫行時,陪衛官·軍兵·員役下去時,則皆令自持飯,到溫泉後及回還時,則自戶曹散料題給,何如?上曰,依爲之。洪鳳漢曰,放料之數,比庚午雖小,而亦依前例,先以儲置米上下,仍以常賑米還報,何如?上曰,依爲之。洪啓禧曰,雖是已過之事,而有不得不仰達者矣。頃日太學歷臨時,洞口內侍衛軍兵賞木,禁御兩營軍則當自該營上下,而因傳敎,自兵曹上下矣。其時臣適有故,不得入侍,故未能仰稟,而此等事,易爲後弊,故今於事過之後,敢此仰達矣。上曰,日後,令該營擧行。洪啓禧曰,臣以使行事,有欲仰達者矣。譯書釐改之事,必得人然後,可以善了,而臣行中,無可以任此者,臣固知別啓請之不可爲,而不得不仰達矣。上曰,卿止之。此則決不可許矣。金尙魯曰,單冬至使,則一行減於別使者四五人,雖添一人,視別使行則大減,故似有此請矣。洪鳳漢曰,旣不得別啓請,則謝恩使行中邊憲,以冬至使行中譯官一人,換去,好矣。上曰,好矣。依此爲之,可也。洪啓禧曰,陪衛官及軍兵·員役炊飯柴及馬草,沿道則令該道該邑進排,到溫泉後,軍兵,自該軍門擧行,從官·員役,自備事,分付軍門及兩道道臣,何如?上曰,依爲之。洪啓禧曰,考見前例,則守門將分四門入直矣。今番則與前例有異,禁軍中四人式,輪回除出,分定入直,何如?上曰,依爲之。洪啓禧曰,前例則有部將四人入直巡更之事,而今番則部將無陪往之事,何以爲之?敢稟。上曰,置之。洪啓禧曰,挾輿軍三十名,禁御兩營軍各十五名式,分番直宿事,命下矣。禁軍一番中,亦以幾人,分番入直,恐爲得宜,敢達。上曰,置之,洪啓禧曰,道路事知,看審入來後,例遣本曹郞廳摘奸,今番日子甚急,未知兼司僕之何日入來,而待其入來,發遣本曹郞廳,何如?上曰,廚傳有弊,限江頭發遣,可也。以上出擧條上命承旨,書鄭晩淳書狀官仍任傳敎。金尙魯曰,鄭晩淳罷職前,以難赴之意,送言於臣矣。上曰,似以其叔之故也。金尙魯曰,臣則以爲過矣。上曰,猶子猶父之間,無怪其如此矣。命注書,持入書狀官昨日政望單子。賤臣持入。上落點於李徽中曰,此人使之一番往來,好矣。上曰,此後三使臣,雖因事罷職,勿出其代,待敍用復差事,分付。出傳敎上命判義禁,讀奏柳謇供辭。洪象漢讀奏。上曰,今聞柳謇供辭,不待其供,偏聽一邊之言,作此無前之擧者,明白無疑,而以曾經法從之臣,位登亞卿,不事報效之道,其敢若此,況供辭少無惶蹙之意,泛誦訴招以供,尤涉無謂,此可謂以刃刺人而非我也刃者也。雖不償命,若不嚴懲,何以謝冤魂?柳謇,勿限年海南投畀,判官李德鳳,不爲自現,其令無故郞廳代囚,此亦紀綱攸在,令該府施以告身三等之律,下吏則受囑而舞弄其官,欺瞞而放恣逃走,令該曹嚴訊一次後,珍島郡定配,柳謇之供勿施,參軍李趾光,分揀放送,仍任前職。出傳敎洪象漢曰,金姓人事,前已仰達矣。金尙魯曰,旣欲査覈,則不可不問於臺臣而處之矣。上曰,盧聖中,金姓族人姓名,令政院更問于其時臺臣,令秋曹嚴問取招後,登對以奏。出傳敎洪象漢讀奏韓宗大供辭。金應淳曰,旣是兩班家畜之妾,則不可不嚴處矣。沈鏽曰,此而不嚴懲,閭巷小民,無以保其妻妾矣。上曰,今聞韓宗大供辭,其涉無狀,其在目不見非禮之道,不可判付於渠之供辭,以本律照律,而身爲駕前武士,有此悖戾之擧,以極邊擧行。出傳敎上命儒臣,進讀臺諫處置箚子。金聖淳讀奏。上曰,處置,是矣,依啓。洪鳳漢曰,今番洪州加劃,終未免過多,而旣已定奪,不敢有所爭難,然所謂常賑穀之年年分給之際,必有掣礙之端,毋寧自均廳句管,毋論常賑穀儲置米,同入於詳定磨鍊中,而計給後,該廳還報時,只此加劃之數,勿爲還報,則事涉便順,以此定式施行,何如?上曰,好矣,依爲之。趙明鼎曰,所謂崔姓人,昨日三堂上合坐,推捉査問,則非崔姓,乃是柳處性,而於崔哥爲外孫也。其招以爲,崔哥有未推田畓於白川地,而元隻申者斤孫,適上京,故果有呈訴推提之擧云云,判書臣趙雲逵,方以藥房分提調,請診於小朝,捧招文案,則待令於閤外矣。上曰,嚴訊三次島配。已上出擧條上曰,守令,以次進前,可也。洪良漢進伏。上曰,別無勉飭之事,七事亦不問之矣。李世佑·金彭齡·曺時泰·尹謐進伏。上各問職姓名及七事。洪益喆進伏。上曰,見爾而思爾祖,予心興懷,爾其勉之。沈鏽曰,東宮溫行時,春坊實官,不可不備員,而昨日政,說書柳正忱,以末擬受點矣。今聞正忱,非但時在嶺外,且是在喪之人云。當該銓官,難免不察之失,推考,說書,宜卽變通,故敢達。上曰,一時做錯,勿推,更令差出,可也。
庚辰七月十三日巳時,王世子坐德成閤。藥房分提調入對時,分提調趙雲逵,左副承旨金尙喆,假注書全性天,記事官李世演·鄭彦暹,醫官金履亨·方泰輿·許礈·李以楷·李泰遠·李世珪·鄭允協·朴泰均,以次進伏訖。雲逵曰,日炎如此,睿候若何,脚部症患加減,亦何如?令曰,一樣。雲逵曰,臣等率諸醫入對,診察,何如?令曰,宜矣。首醫金履亨曰,脈度沈數,與前一樣之中,脾胃脈尤弱,脚部瘡候,比前日似漸熾蔓,又益硬硬矣。方泰輿等所達,與首醫同。雲逵曰,溫行旣定,洗浴則必得效矣,此實臣民之慶也。履亨等曰,臣等賤見,卽今行幸,當期加進水刺,以爲養胃補元之地,似宜矣。雲逵曰,諸醫所達如此,水刺各別加進,何如?令曰,留念。諸臣以次退出。
庚辰七月十三日酉時,上御惜陰堂。入直玉堂李潭入侍時,校理李潭,右承旨安,假注書趙德亮,記事官尹師國·李在簡,以次進伏訖。上命書傳敎曰,下敎做錯中官·門差備中官,一體令該府處之。上曰,今番溫行,勢所不已而。以下七行半刀削上曰,如是方可有效也。金塘月夜聞蛙聲之句,今如目見齋室北邊柱環,予曾以索親封環,則舊物,而索則躬自做懸,其封在與否,亦知而來奏,可也。予之付儒臣者,三者而已,一民之濫役,一穗之覆土,六角外加用,則必爲上聞,又有不緊待令及私自與受之事,則亦可以奏也。庚午年,則載下食物,而馬草·柴木外,一切禁斷之意,州州洞諭矣。儒臣今行,亦以予不忘元元之意,布諭民間,可也。潭曰,臣敬奉聖敎,詳審奏聞,而且於民間,備布德意矣。諸臣以次退出。
上在慶熙宮。常參以代理停,經筵停。
卯時辰時,有霧氣。
下直,包伊萬戶崔震漢。
藥房提調洪啓禧,副提調李景祜啓曰,伏未審日間,聖體調攝若何,寢睡·水刺之節亦何如,湯劑連爲進御乎?今日是日次,臣等與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,依例劑入煎入,下敎日入侍,宜矣。
中宮殿,藥房口傳問安。答曰,知道。
大殿·中宮殿,王世子遣宮官問安。答曰,知道。王世孫遣講官問安。答曰,知道。
金尙喆啓曰,卽伏見黃海水使沈義希褒貶啓本,則邊將無一人居下,殊無嚴明殿最之意,推考警責,何如?傳曰,允。
金尙喆啓曰,臣依定式進詣崇政殿月臺,入直禁軍等戎器·服色點考,則竝無頉,而仍以傳敎內辭意勞問,則俱皆好在云矣,敢啓。傳曰,知道。
傳于金尙喆曰,元良溫行時,前排自城內擧行,六角,則城外五里程擧行。
備忘記,今日新舊軍職徐好進,片箭二中加資,南行軍職姜五成,十五矢一巡,全布居首,直赴殿試。
金尙喆啓曰,卽者武藝別營等來訴於本院,以爲別監韓益源,昨被重打於禁府羅卒五人等處,滿身傷痕狼藉云。故自本院,招見査驗,則其所被傷,果爲的實,侍衛別監之如是見打,事甚驚駭。當該羅卒等,令攸司指名査出,從重科罪,何如?傳曰,允。
金尙喆,以兵曹言啓曰,今此王世子溫泉擧動時,陪衛官及領軍之將,當爲備員,而翊衛洪益喆,日昨政,移拜抱川縣監,翊衛李心輔,翊贊徐日修,身病甚重,勢難陪衛,分五衛將曺命傑在外未上來,內禁衛將成碩臣,亦爲領軍當次,而以前任公州營將,時在任所,未及上來,不可無變通之道,竝今姑改差,與翊衛未差之代,一體口傳差出,以爲陪衛·領軍之地,何如?傳曰,允。
兵曹口傳政事,以李廷煌爲翊贊,李復祥·李謙鎭爲翊衛,李漢膺爲內禁衛將,黃暹爲分五衛將。
金尙喆,以兵曹言啓曰,今此王世子溫行之日迫近,而分兵曹正郞黃處浩,時在外方,勢難及期上來云。今姑改差,其代,令該曹以在京無故人,卽爲口傳差出,以爲陪衛備員之地,何如?傳曰,允。
王世子在昌德宮。常參停。
趙榮進達曰,明日常參,睿候方在調攝中,頉稟。令曰,知道。
大司憲尹鳳五,執義金元行,掌令朴海潤·呂善應,持平趙台命在外,朴師海傳旨未下,今日以監察茶時之意,敢達。令曰,知道。
注書金相翊,自鄕上來,卽爲牌招,何如?令曰,依。
尹東暹,以義禁府言達曰,淸州牧使金聖梓,公州前判官沈鑌,韓山郡守沈澥,舒川郡守李纘徽,石城縣監尹東柱,懷德前縣監鄭克淳,鎭川縣監尹得說,保寧縣監朴孝源,禮山縣監韓警,燕岐縣監鄭錫達,陰城縣監張學龍,忠原縣監李宗德,金浦郡守金謹行,陰竹縣監李敍中等拿處事,傳旨啓下矣。李宗德·金謹行,待令於本府,卽爲拿囚,金聖梓·沈澥·李纘徽·尹東柱·尹得說·朴孝源·韓警·鄭錫達·張學龍·李敍中,俱在任所,發遣府羅將,竝拿來,沈鑌·鄭克淳,前以他罪,方在時囚,以此添問,何如?令曰,依。
注書金相翊書曰,伏以,天休滋至,我聖上封爵謝恩之年重回,臣民慶忭,曷有其極?臣於意外,伏承堂后除命,惝怳感激,莫省攸措,蓋注薦之不得越次付職,自是院中不易之規。故間或有誤被天點者,輒皆辭免,不敢爲冒出之計,誠以官職之不可苟冒,而格例之不可壞了也,則今臣必遞之義,不待縷縷而較然矣。玆於召牌之下,隨詣闕外,略暴微懇,伏乞离明,俯垂鑑諒,亟命遞臣新授職名,以存院例,不勝幸甚。答曰,覽書具悉。邦慶無前,聖上封爵謝恩之年重回,欽忭曷有其極?爾其勿辭,從速察職。
尹東暹達曰,注書金相翊,書答已下,卽爲牌招,何如?令曰,依。
左贊讀鄭遠達書曰,伏以,臣顓蒙魯莽,百無一長,前後忝竊,莫非誤恩,絲毫無補,愧懼罙積,不意贊讀新命。又下此際,召牌儼臨,在臣分義,固當蹶趨承,而顧臣難進之勢,非但人器之不稱,職責之難塞而止。吏曹判書臣李昌誼,卽臣姑母夫也。該曹旣有相避之例,則揆以法典,自在當遞。伏乞睿慈,亟令照例遞改,以存公格,不勝幸甚。答曰,覽書具悉。書辭,令該曹考例稟處焉。
上在慶熙宮。常參以代理停,經筵停。
下直,梨洞萬戶崔始仁。
備忘記,今下弓矢,梨洞萬戶崔始仁處,給送
沈鏽啓曰,卽者校理金應淳,副校理鄭晩淳,謂有難安情勢,陳書徑出矣,所當直捧禁推傳旨,而此與無端徑出有異,竝推考警責,玉堂上番俱空,事甚未安。牌不進·傳旨未下及禁推·在外外,無他推移之員,副提學黃仁儉,卽爲牌招入直,何如?傳曰,允。
以副修撰李商芝牌不進罷職傳旨,傳于沈鏽曰,只推,一體牌招。
尹東暹啓曰,副提學黃仁儉,副修撰李商芝牌不進推考傳旨及罷職傳旨,今方捧入,而玉堂上下番俱空,事甚未安,副提學,更卽牌招入直,何如?傳曰,待明朝牌招。
沈鏽,以備邊司言啓曰,京畿監司尹汲,以王世子溫行時,節目間事,狀稟矣。道路摘奸,則依京兆例,令差員擧行,初站肅拜則常時無別肅拜之例,前導則京兆亦無此事例,竝安徐,留待一款,則事多掣礙,依傳敎限境上陪從後,姑爲還來,臨時更爲弛進待候之意,分付,何如?傳曰,允。
趙榮進,以吏曹言啓曰,卽接通禮院牒呈,則相禮李弘稷,除拜後過限未上來云,依例改差,而王世子溫行不遠,相禮不可不備,其代,卽爲口傳差出,何如?傳曰,允。
吏曹口傳政事,以黃最彦爲通禮院相禮。
沈鏽,以禮曹言啓曰,卽接永禧殿參奉所報,則今日大雨,正殿此邊內墻三間許崩頹云。正殿至近之地,有此墻垣崩頹之患,不可無慰安之擧。慰安祭,不卜日來十七日設行,而崩頹處,待晴擇日擧行,何如?傳曰,允。
吏曹口傳政事,以李廷烈爲分兵曹正郞。
王世子在昌德宮。常參停。
趙榮進達曰,明日常參,睿候方在調攝中,頉稟。令曰,知道。
大司憲尹鳳五,執義金元行,掌令呂善應·朴海潤,持平趙台命在外,朴師海傳旨未下,今日以監察茶時之意,敢達。令曰,知道。
安,以備邊司言達曰,今日本司之坐,許多堂上,懸病紛然,僅得備員,事體極爲未安,懸病諸堂,竝從重推考,卽爲牌招參坐,何如?令曰,依。
安達曰,判敦寧府事李普赫,漢城府判尹韓師得,除拜後過三日,不爲出肅,竝依定式推考警責,仍卽牌招察任,何如?令曰,依。
上在慶熙宮。常參以代理停,經筵停。
下直,楸坡萬戶李眞協。
備忘記,今下弓矢,楸坡萬戶李眞協處,給送。
金尙喆,以都摠府言啓曰,今日入直內三廳武兼·禁軍及軍兵等,當爲中日習射,而雨勢如此,不得爲之之意,敢啓。傳曰,知道。
注書金相翊罷職,代以申光輔爲假注書。
傳于趙榮進曰,政丞·惠堂入侍。
金尙喆啓曰,領議政金尙魯,右議政閔百祥,惠堂洪鳳漢,依下敎來待矣。傳曰,詣閤。
安啓曰,玉堂上下番俱空,事甚未安,校理金應淳,副校理鄭晩淳,書答已下,竝卽牌招入直,何如?傳曰,允。
趙榮進啓曰,副提學黃仁儉牌不進推考傳旨,今方捧入,而玉堂上下番俱空,事甚未安,更卽牌招入直,何如?傳曰,允。
安啓曰,副提學黃仁儉再招不進推考傳旨,今方捧入矣,玉堂上下番俱空,事甚未安,所當更請牌招入直,而係是一日三牌,何以爲之?敢稟。傳曰,明朝牌招。
傳于趙榮進曰,水標直,不知水標而然耶?該房承旨申飭,這這書入,而此後若復如前,則當令該曹決棍事,分付。
傳于趙榮進曰,政官牌招,置之,春坊前望單子入之。
安,以禮曹言啓曰,卽接宗廟署所報,則今日大雨,宗廟第十二室東邊靑斑子,自北第三井·第四井·第五井,微有滲漏,而西邊靑斑子,自北第五井小欄隙,大段滲漏,點滴於地衣上,東門下內墻六間許崩頹,永寧殿第八室西邊靑斑子,自北第三井及第十室靑斑子,自北第三井俱爲滲漏犯漬者,如二掌許,第十二室西邊靑斑子,自北第三井滲漏穿破,圓經一寸許北階上東墻二間與層臺石,俱爲崩頹,典祀廳北邊階石三間,亦謂崩頹云。正殿至近之地,有此墻垣崩頹之患,不可無慰安之擧,兩殿慰安祭,不卜日來十八日設行,而滲漏處,臣曹與本署提調,眼同奉審後,稟處,崩頹處,待晴擇日修改,何如?傳曰,允。
安,以禮曹言啓曰,臣星鎭,進詣宗廟署,與本署提調行戶曹判書洪鳳漢,眼同奉審,則宗廟第十二室東邊靑斑子,自北第三井·第四井·第五井,微有滲漏,而西邊靑斑子,自北第五井小欄隙,大段滲漏,點滴於地衣上。永寧殿第八室西邊靑斑子,自北第三井及第十室靑斑子,自北第三井,俱爲滲漏犯漬者,如二掌許,第十二室西邊靑斑子,自北第三井滲漏穿破,圓經一寸許,果如本署官員所報,兩殿滲漏處,差待潦水少霽,擇日修改,何如?傳曰,允。
安,以禮曹言啓曰,卽接儲慶宮守直內官所報,則今番大雨,本宮正堂內西邊墻垣崩頹云。正堂至近之地,有此墻垣崩頹之患,不可無慰安之擧,慰安祭,不卜日來十八日設行,而崩頹處,待晴擇日擧行,何如?傳曰,允。
趙榮進,以兵曹言啓曰,卽接北所·南所衛將牒報,則開陽門西邊宮墻二間許,及武德門西邊宮墻三間許,東邊宮墻四間許,因雨頹落云。令紫門監,爲先把子圍排,急速修築,而開陽門西邊頹落處,南營入直禁衛軍十五名,武德門西邊頹落處,西營入直砲手二十名,東邊頹落處,北二營入直御營軍二十名,竝除出,限修築間,守直之意,敢啓。傳曰,知道。
金尙喆,以兵曹言啓曰,卽接東所衛將牒報,則興元門北邊宮墻二間許,今日因雨頹落云。令紫門監,爲先把子圍排,急速修築,而北二營入直御營軍十五名除出,限修築間,各別守直之意,敢啓。傳曰,知道。
趙榮進,以御營廳言啓曰,因兵曹草記,興元門北邊宮墻二間許,因雨頹落處,北二營入直御營軍十五名除出,限修築間守直事,允下矣。今日爲始,北二營入直鄕軍十五名除出,限修築間,輪回守直之意,敢啓。傳曰,知道。
王世子在昌德宮。常參停。
安達曰,明日常參,睿候方在調攝中,頉稟。令曰,知道。
大司憲尹鳳五,執義金元行,掌令呂善應·朴海潤,持平趙台命在外,朴師海傳旨未下,今日以監察茶時之意,敢達。令曰,知道。
今日,乃是三日日次,分提調趙雲逵,留院承旨安,來詣求對矣。令曰,今日日勢如此,勿爲入對。
都承旨李景祜三度呈辭。令于沈鏽曰,加給由。
吏曹判書李昌誼書曰,伏以,臣於病蟄中,忽伏奉天官恩旨,臣誠惝怳驚惑,莫知所以自措。夫是職也,卽臣所嘗引義力辭,終至被譴乃已者,則今玆之命,又奚爲而至哉?豈以官職出處,各自有時,前者之所不出而今或可以冒出歟?就以昨年事觀之,臣之目下處義,不難知矣。數旬之間,除書再辱,半日之內,責敎洊下,恩至渥也,命至嚴也,使臣徒知寵祿之可懷,罔念廉防之有截,則耐彈彈冠,正其時也,顧何待乎?今日旣其未也,則人乃是人,職又是職,時望之不叶,情勢之難强,又豈有前與後之異乎?臣本常調出身,性又不屑邊幅,有除輒膺,每卽必赴,乃其平生伎倆,而獨於此職,抵死違逋,甘自陷於辜恩慢命之科者,夫豈樂爲,亶非獲已。至今追思,尙有餘悚,而幸於其時,微誠上格,鞶帶再遞,仰惟聖意,奚但爲一賤臣也?蓋所以崇四維之張而勵群下之節耳。然則臣之區區辭受,非止一己之得失,實關世敎之汚隆,雖欲自侮其身而亦有不可得者矣。今於一朞之後,儻作兩截之人,則向之積費撕捱,冒抗威尊者,適歸於欺天要君,而重負聖明禮使之恩也,無論有識之譏議,其辱淸朝而玷風化,果何如哉?噫,一有人言,豈必自劃於其職,而至於如臣所遭,而厭然抗顔,獨未之前聞,良以登剡被斥,有非居職遭劾之比故也。臣雖無狀,誠不忍以身創行,爲一世笑端,臣之去就,於是乎益無可論矣。荐違嚴召,罪戾日積,玆敢畢瀝肝血,冒瀆崇聽,伏乞睿慈,俯察由中之懇,亟削匪據之任,俾聖朝生成之澤,無替於始終,微臣咫尺之守,有辭於前後,不勝萬幸。答曰,覽書具悉。卿勿過辭,從速行公。
吏曹參判曺命采書曰,伏以,臣年衰跡畸,本不合佐銓之任,瀝陳血懇,未蒙鞶帶之遞,積逋召命,幸逭鈇鉞之誅,徊徨悶隘,逃遁不得,副急一出,儘非獲已,倉卒排擬,醜拙輒露。卽伏見贊讀臣鄭遠達書本,則以政官親嫌之不爲啓請注擬,引義陳章,臣之矇未覺察之失,已不勝其萬萬惶愧。至若說書之擬,例當以前通若干人備望,而其中有居中者,有在鄕者,推移末由,不得不以權正忱末擬,至受天點,此實事勢之無奈何,而承宣之至請問備,無乃未及聞知其限制之已過而然耶?雖荷大朝曲恕之恩敎,而臣心之悚蹙不安,當復如何?玆控短章,仰瀆离明之下,伏乞睿慈,亟令鐫削臣職名,俾安私分,千萬幸甚。答曰,覽書具悉。一時做錯,其何掛念?卿勿過辭,從速察職。
校理金應淳,副校理鄭晩淳等書曰,伏以,臣等於僚臣現告,有不可獨爲晏然者,方其僚臣之以李文燮事,往復大僚也。臣等實爲與聞,而文燮之私治館吏,有駭聽聞,本館之要示警責,意尊朝體,則大臣之反咎諸僚,可謂相待之太薄也。至於僚議之不許文燮赴邑者,只欲使渠,少挫其外麤妄之氣耳,臣等之見,亦豈有異同,而適於其時,有區區惶蹙之情,不敢以見職自居,無所可否於其間。故今於成命之下,雖不得隨衆自首,其所處義,有難獨殊,玆敢短章自引,徑出禁門,伏乞离明,亟降譴罰,以安私分焉。答曰,覽書具悉。爾等其勿過辭,從速察職。
庚辰七月十六日巳時,上御惜陰閣。政丞·惠堂入侍時,領議政金尙魯,右議政閔百祥,行戶曹判書洪鳳漢,左副承旨金尙喆,假注書安寬濟,記事官尹師國·李在簡,以次進伏訖。上曰,問候前當先問矣。第十二室雨漏處,何如云耶?洪鳳漢曰,龕室外斑子云矣。上曰,未及奉審乎?洪鳳漢曰,今方爲之計矣。金尙魯曰,雨來而蒸炎,聖體,若何?上曰,一樣矣。金尙魯曰,日候猶熱,寢睡·水刺之節,何如?上曰,甚不安極矣。金尙魯曰,眼部差勝後,加減,何如?上曰,一樣矣。金尙魯曰,中宮殿氣候,何如?上曰,一樣矣。金尙魯曰,王世子濕瘡之候,何如?上曰,一樣云矣。金尙魯曰,王世孫氣候,何如?上曰,好在云矣。上曰,戶判入侍,則外間恐有驚動之慮,故以惠堂召之,而儲置事,亦欲問之矣。上曰,水原禦牧軒,自是衙舍,而至於華祝館靈沼殿,元良入處,似如何矣?金尙魯·閔百祥曰,聖敎然矣。上曰,華祝館靈沼殿,卽昔年御室也。兩郡縣,皆以東軒修理事,分付,溫泉行宮,則以夾門擧行事,分付。出傳敎上曰,儲置米,當自京先爲劃給耶?洪鳳漢曰,用後追後計給矣。上曰,戶判先出奉審,可也。洪鳳漢先退之際,上曰,水標橋上,水過三尺,可謂壯矣,卿當復爲濬川矣。洪鳳漢曰,不可不一番更疏矣。仍退出。上曰,卿等旣入侍,有何稟定之事耶?金尙魯曰,春坊闕員,不可不卽速差出矣。上曰,政官牌招開政。出傳敎金尙魯曰,日氣猶熱,湯劑茶飮,雖不敢力勸進御,而瓊玉膏丸劑,則以時進御,何如?此非問候後循例陳白之事,伏望留念。上曰,當進御矣。金尙魯曰,雨勢今明若不開霽,則道路與江水,問於畿伯,溫行差退數月,恐合事宜矣。上曰,雨勢若如此,則自然退定矣。素沙之水,今則似難矣。金尙魯曰,非但素沙,江水亦可怕矣。上曰,卿之往北道時,定關防之邑,何邑耶?金尙魯曰,吉州也。金海府使,今則兼蒜山僉使,似宜另擇矣,朴時佐之後,以武臣擇定,何如?上曰,金海府使,下敎前,連以武臣擇差事,分付。出傳敎上笑曰,外間見此傳敎,必以爲金海作窠,而一場騷擾矣。諸臣以次退出。
上在慶熙宮。常參以代理停,經筵停。
巳時午時,日暈。
下直,潼關僉使洪澤遠。
以備忘記,傳于趙榮進曰,今下弓矢,潼關僉使洪澤遠處,給送。
安啓曰,修撰沈履之,自鄕上來云,卽爲牌招入直,何如?傳曰,允。
又啓曰,因侍講院草記,今此溫行時,三處問安官,當爲分定,而兼右翊善鄭光漢,方在禁推中,左贊讀·兼右贊讀未差,令本院稟旨擧行事,依下矣。有闕之代,似當差出,而旣有政官牌招置之之命,不得循例請牌,何以爲之?敢稟。傳曰,政官牌招開政。
李景祜啓曰,吏曹判書李昌誼,參判曺命采牌不進推考傳旨,今方捧入,而特敎開政之下,如是違牌,不卽擧行,事甚未安,竝更卽牌招開政,何如?傳曰,允。
有政。吏批,行判書李昌誼牌不進,參判曺命采進,參議鄭存謙在外未肅拜,行都承旨李景祜進。吏批啓曰,判書李昌誼牌招不進,參議鄭存謙在外,小臣獨政未安,何以爲之?敢稟。傳曰,仍爲之。
再啓曰,龜城府使,今當差出,未準朔禁軍將,竝擬,何如?傳曰,允。以金時默爲大司諫,以鄭昌順·任瑎爲正言,李鎭衡爲司書,朴取源爲說書,李仁培爲左贊讀,李商芝爲右贊讀,朴弼均爲知敦寧,趙暾爲禮曹參判,洪鳳漢爲知經筵,元仁孫爲同經筵,尹東度爲同義禁,李鼎輔爲弘文提學,李昌誼爲司僕提調,李之晦爲吏曹佐郞,權瑜爲漢城判官,具光泰爲典籍,任希孝爲注書,李宗榮爲翼陵別檢,洪重一爲襄陽府使,李啓祥爲龜城府使,軍器直長單朴彬,成均博士單孟儒龍,奉常參奉單洪啓謹,折衝玄再芳,今加嘉善賞加,兼持平單李徽中。
兵批,行判書洪啓禧病,參判南泰耆入直進,參議任㻐病,參知李廷喆昌德宮入直,同副承旨趙榮進進。副司直金相福·韓光會,司果李宅鎭·李徽中·徐有大·李文燮。
傳于趙榮進曰,司書·說書落點望單子,還入。
又傳于曰,司書·說書,以在京無故人,更爲擬入。
又傳曰,司書李鎭衡勿拘,說書望爻周次,還入做錯,則當草記以稟,而以口傳煩稟,駭然矣。開陽門仍留,卽爲開政。
備忘記,傳于趙榮進曰,書題有闕代,奉承傳尹光世差下。
有政。吏批,參判曺命采更進。以申益彬爲說書,書題單尹光世。
傳于趙榮進曰,大小公事,入于予矣,不緊公事,回還間留政院。
趙榮進啓曰,刑曹參判趙明鼎,參議李重祜,持金益堅捧招,依下敎來詣矣。傳曰,下敎日入侍。
又啓曰,守門將秦益封,昨日入直受點後,呈辭下鄕,以致煩稟付標之擧,事極駭然,本院請推之外,無他可施之罰,何以爲之?敢稟。傳曰,只推。
又以吏曹言啓曰,卽接通禮院牒呈,則相禮黃最彦,時在江原道鐵原地云,今姑改差,其代口傳差出,而前相禮李弘稷之除拜後,終不上來者,旣甚未安,當此王世子溫行隔宵之時,黃最彦之亦稱在外,俱涉駭然,不可無警責之道,竝拿處,何如?傳曰,允。
又以禮曹言啓曰,卽接弘陵參奉所報,則今番大雨,本陵陵上外階下北邊二處,廣二間·長四五間許,沙汰,御井東南墻垣,亦爲崩頹云,自前曲墻外面崩頹處,曾無慰安之擧,依例發遣本曹郞廳,進去奉審後,稟處,何如?傳曰,允。
又以禮曹言啓曰,卽接徽陵參奉所報,則今番大雨後,本陵陵上南邊曲墻十一尺,去夜頹落云,陵寢至近之地,有此曲墻頹圮之患,極爲驚心,不可無慰安之擧,慰安之祭,不卜日來十九日設行,而依前例,本曹堂上·郞廳,進去奉審後,稟處,何如?傳曰,允。
又以兵曹言啓曰,明日王世子溫行時,陪衛官分都事李宗漢,在鄕未及上來云,不可不變通,今姑改差,卽爲口傳差出,何如?傳曰,允。
傳于趙榮進曰,今日政受點人,在外稱頉,則禁推,待溫行回還後,擧行。
趙榮進,以兵曹言啓曰,今此王世子溫行時,道路,依例以靑坡大路磨鍊,啓下矣。發遣本曹郞廳摘奸,則昨日潦水,道路穿破,勢難修治云,改以典牲署前路磨鍊以入,而卽令京兆,依此治道之意,分付,何如?傳曰,允。
又以兵曹言啓曰,今此王世子溫行時,旣有累百軍兵,不可無軍號,而旣無前例,該曹不敢擅便,依經宿陵幸時宮城軍號,達下東宮之例,溫行軍號,入達受省字,頒布於在行軍卒,何如?敢啓。傳曰,知道。
又以工曹言啓曰,今此王世子詣溫陽溫井時,駕粧船及各樣應把船隻,依傳敎比庚午幸行減半,昔之大船者,今用中船,船隻之數,別單書入,而許多軍兵與各司下人,爭渡之際,不無亂雜之弊,量其人馬容載,計其船隻,分把整齊而後,可無紛爭墊溺之患,而以本曹數三使令,決無號令禁亂之勢。故自前大駕過涉粧船時,守禦·摠戎兩廳旗手軍牢,各十雙,使其哨官,領率來待津頭,以爲排立禁雜矣。今則旗手軍牢,減半各五雙分定,而趁期定送之意,分付守禦·摠戎兩營,何如?傳曰,允。
又以兵曹言啓曰,卽接北所衛將牒報,則武德門西邊宮墻四間及同近處三處各一間許,因雨頹落云,令紫門監爲先把子圍排,急速修築,而西營入直砲手二十名除出,限修築間,各別守直之意,敢啓。傳曰,知道。
又以兵曹言啓曰,卽接昌德宮·昌慶宮衛將牒報,則曜金門南邊宮墻八間,北邊十間,同近處七間,同近處六間合三處,丹鳳門東邊七間,同近處六間合二處,集春門北邊十間,宣仁門南邊一間,小東門西邊一間許,因雨頹落云,令紫門監爲先把子圍排,急速修築,而金虎門入直砲手四十名除出,曜金門南邊頹落處,二十名,北邊三處頹落處,二十名,丹鳳門東邊頹落二處,西營入直禁衛軍二十名,集春門北邊頹落處,集春營入直砲手二十名,弘化門入直砲手二十名除出,宣仁門南邊頹落處,十名,小東門西邊頹落處,十名分排,限修築間,守直之意,敢啓。傳曰,知道。
又以兵曹言啓曰,卽接西道參軍牒報,則仁王山北邊體城五間許,今日頹落云,依例令繕工監爲先把子圍排,分授訓鍊都監,急速修築,而多定軍士,修築間,各別守直之意,分付,何如?傳曰,允。
又以兵曹言啓曰,卽接東道參軍牒報,則惠化門南邊體城十一間許及鷹峯北邊體城九間許,今日因雨頹落云,依例令繕工監爲先把子圍排,分授御營廳,急速改築,而多定軍士,改築間,各別守直之意,分付,何如?傳曰,允。
又以訓鍊都監言啓曰,因兵曹草記,都監分授仁王山北邊體城五間許頹落處,令該軍門,急速修築,把守軍多數定送,限修築間守直事,允下矣。今日爲始,砲手二十名,將校率領,限畢築間,輪回守直之意,敢啓。傳曰,知道。
又以御營廳言啓曰,因兵曹草記,武德門東邊宮墻四間許,因雨頹落處,北二營入直鄕軍二十名除出,限修築間守直事,允下矣。北二營入直鄕軍二十名除出,今日爲始,限修築間,輪回守直之意,敢啓。傳曰,知道。
又以御營廳言啓曰,因兵曹草記,本廳分授惠化門南邊體城十一間及鷹峯北邊體城九間許,因雨頹落,急速改築,而多定軍士,改築間,各別守直事,允下矣。改築則待晴擧行,而今日爲始,兩處本廳將校各一員,率領本牙兵十五名式,限改築間,晝夜輪回守直之意,敢啓。傳曰,知道。
兵曹口傳政事,以李基恢爲分都摠都事。
吏曹口傳政事,以許采爲相禮。
王世子在昌德宮。常參停。
沈鏽達曰,明日常參,擧動相値,頉稟。令曰,知道。
大司憲尹鳳五,執義金元行,掌令呂善應·朴海潤,持平趙台命在外,朴師海傳旨未下,今日以監察茶時之意,敢達。令曰,知道。
判尹韓師得,右尹洪麟漢,除拜已久,尙不出肅,事甚未安,竝卽牌招察任,何如?令曰,依。
金尙喆,以侍講院言達曰,今此溫泉擧動時,宮官不可不備員,今日政,新除授待下批,竝卽牌招,以爲備員陪從之地,何如?令曰,依。
又以講書院言達曰,今此溫泉擧動時,問安官,不可不備員,今日政,新除授待下批,仍卽牌招,以爲備員之地,何如?令曰,依。
沈鏽,以講書院言達曰,今此溫行時,本院問安一節,依侍講院例爲之,果川·稷山·溫陽三處問安官,爲先今當分定,而本院實兼官四員內,兼右翊善鄭光漢,方在禁推中,兼右贊讀鄭遠達,以相避今已改差,左贊讀李徽中,呈辭受由,只有左翊善朴聖源一員,今方入直,四員俱存然後,入直與三處問安官,可以分排,而日子迫急,左贊讀李徽中,合有變通之道,令政院,竝與未差之代而稟旨擧行,待下批仍卽牌招,以爲推移分排之地,何如?令曰,依。
金尙喆,以兵曹言達曰,今此詣溫陽溫井時,道路,依例以靑坡大路磨鍊,啓下矣。發遣本曹郞廳摘奸,則昨日潦水,道路穿破,勢難修治云,改以典牲署前路,磨鍊以入,而卽令京兆,依此治道之意,分付,何如?令曰,依。
咸鏡監司狀達,安邊等官居金成國收養女造時等,爲虎囕死事。令于金尙喆曰,囕死人等,令本道,恤典擧行。
金尙喆,以工曹言達曰,今此溫泉擧動敎是時,駕粧船及各樣應把船隻,別單書入之意,敢達。令曰,知道。
又以司饔院官員,以監膳提調意達曰,卽者漁夫貢人等呼訴內,近當霖雨之時,昨又大雨暴注,江水大漲,漁船不得往來,設網捉魚,其勢末由,逐日供上,萬無繼封之路,雨霽水退間,以可合雜魚及活鷄,參半代封事,入達變通云。在前如此之時,亦有參半代封之例,而莫重御供,自下不敢擅便,惶恐敢達。令曰,參半代捧。
又以義禁府言達曰,慶尙監司狀達,據刑曹粘連內,古群山僉使金重煒,移本府處之事,達下矣。金重煒時在任所,依例發遣府書吏,交代後拿來,何如?令曰,依。
又以義禁府言達曰,時囚罪人漢城府判官李德鳳,不爲自現,其令無故郞廳代囚,此亦紀綱攸在,令該府施以告身三等之律事,傳旨啓下矣。李德鳳,杖八十三等奪告身,而杖則依法典,收贖放送之意,敢達。令曰,知道。
上在慶熙宮。常參以代理停,經筵停。
以承傳色,口傳下敎曰,中官吳命來,莫知其君,令該府從重勘處。
大駕入寧嬪房後,王世孫遣講官問安。答曰,知道。政院·玉堂·藥房口傳問安。答曰,知道。
大駕,貴人房歷臨後,王世孫遣講官問安。答曰,知道。政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
安,以弘文館言啓曰,本館上番,多日闕直,事甚未安,副修撰李瀰,旣已帶職蒙宥,卽爲牌招,以爲姑陞入直之地,何如?傳曰,允。
傳于尹東暹曰,元良溫行時刻,依前擧行。
李景祜啓曰,注書任希孝,卽爲牌招察任,何如?傳曰,允。
傳于金尙喆曰,騎曹·摠府堂郞,侍講院官員,棍一軍困一民,當推問,以此分付。
傳于金尙喆曰,一心在軍,軍若驅馳,太僕官員,當施制書有違之律,鳳頭理馬番,軍律,以此分付。
傳于金尙喆曰,丹鳳門·宣仁門竝閉,鎖鑰,依前以衛將擧行。
傳于金尙喆曰,身雖在此,心裁軍民,今番下敎,着實分付。
傳于安曰,夙宵此心,憶昔而爲民矣。二十一日崇政殿月臺,當行望拜禮,儲慶宮享祭,尙今闕焉,秋享當親行,毓祥宮冬享,當行於初六日,此闕而憶昔庚子後,仁壽宮,只有寧嬪貴人,而今來咫尺,其欲一瞻,夜夢臨見,朝來何抑?今日先臨寧嬪房,次臨貴人房,皆在咫尺,百官祗迎馬軍·禁軍隨駕,禁御兩營留陣,安徐,興政乘轎,只鼓吹擧行,道由夜晝古介,三嚴午正初刻,侍衛仍,左〈承〉旨留院,挾輦,以入直御營軍擧行。
傳于金尙喆曰,守宮摠府兵曹,以李益炡·李萬宗代差人爲之。
傳于金尙喆曰,溫陽下去,宣傳官遲滯,記過催促。
傳于安曰,步軍三哨隨駕,時刻單子,斯速入之。
傳于安曰,禮曹堂上,不知門名而爲儀注乎。
傳于金尙喆曰,駕前駕後,依例隨駕。
傳于金尙喆曰,巡將監軍仍。
安啓曰,今日動駕時,兩司侍臣,無進參之員,除在外牌不進傳旨未下外,正言任瑎,卽爲牌招進參,何如?傳曰,允。
傳于金尙喆曰,中官李夢良記過,前排,建明門外待令。
傳于金尙喆曰,爲元良問于司僕下人,則兩般仰對,事極駭然,當該養馬,令騎曹決棍十度。
傳于金尙喆曰,駕轎傳語落漏,當該部將,還宮後自政院分付兵曹,決棍十度後,草記以稟,此後傳語,各別申飭,卽今所到處,卽爲知入。
傳于金尙喆曰,侍衛守宮竝仍。
傳于金尙喆曰,諸司預備。
金尙喆啓曰,卽者議政府錄事來言,左議政李,傳敎之下,不勝惶悚,走伏金吾門外,恭俟嚴勘,仍納命召,何以爲之?敢稟。
沈鏽啓曰,卽者禁府都事來言,左議政李,今方待命於金吾門外云,係是大臣去就,敢啓。
傳于金尙喆曰,左議政,勿待命,命召,遣史官傳授。
傳于金尙喆曰,崇禮門·興仁門,觀日勢仍留事,預爲分付。
傳于金尙喆曰,諸司預備。
傳于趙榮進曰,明日欲殿座於廣達門矣,轎子及侍衛,當入以崇賢門擧行,侍衛置之。
沈鏽,以兵曹言啓曰。傳曰,爲元良問于司僕下人,則兩般仰對,事極駭然,當該養馬,令該曹決棍十度事,命下矣。依傳敎養馬金完碩,決棍十度之意,敢啓。傳曰,知道。
金尙喆啓曰,卽者議政府錄事來言,左議政李,雖承勿待命之敎,而罪旣未勘,不敢退歸,仍爲胥命,更納命召,何以爲之?敢稟。
沈鏽,以兵曹言啓曰。傳曰,駕轎傳語落漏,當該部將,還宮後,自政院分付兵曹,決棍十度後,草記以稟事,命下矣。依傳敎當該部將金麟瑞,決棍十度之意,敢啓。傳曰,知道。
沈鏽,以備邊司言啓曰,今此王世子溫行時,畿驛人馬,多數聚待,而近來畿驛凋殘特甚,旣無自官給糧之道,難免積日飢困之患,賑廳米戶曹太各三十石,參酌劃給,以爲接濟之地,何如?傳曰,允。
沈鏽,以義禁府言啓曰,中官吳命來,結城縣投畀,當日押付事,命下矣。以傳敎內辭意,具罪目依例發遣書吏,當日押送配所之意,敢啓。傳曰,知道。
金尙喆,以兵曹言啓曰,卽接昌德宮衛將牒報,則西所前中松二株,因風雨折傷云,令該所斫去之意,敢啓。傳曰,知道。
安,以禮曹言啓曰,卽接順康園官員所報,則今番大雨,園上東邊臺石下廣二十五尺·長三十尺頹落,水刺間半壁,亦爲頹圮云,依例發遣本曹郞廳,奉審後,稟處,何如?傳曰,允。
庚辰七月十八日午時,上具翼善冠·衮龍袍,寧嬪房擧動入侍時,行都承旨李景祜,右承旨安,左副承旨金尙喆,右副承旨沈鏽,同副承旨趙榮進,記事官任希孝,假注書申光輔,記事官尹師國·李在簡,以次隨駕。上乘輿出廣達門,命拿入中官李夢良。上曰,君父一意憧憧軍民,而汝不能奉承,事當嚴懲,而適當動駕,故參酌,越俸二等矣。因命拿出。又命拿入內乘郭禎垕。上曰,本是嶺人,意謂純實,而今當事則陰陽以對,極爲非矣。決棍二度後,命拿出。因命書傳敎曰,中官吳命來,所爲無狀,噫,渠以幺麽中官,一年之內,腰金頂玉,乃敢若此,其在懲一礪百之道,不可不嚴處。結城縣投畀,當日押付。上乘輿過社稷洞下敎曰,路傍有着蓑笠而向予攢手者,問啓。金尙喆曰,問之則以爲城內菜田,今有禁令,故敢請限今年耕食云矣。上到寧嬪房門外下輦時,上曰,依幕鋪行步席,當該官員,令該府處之之。駕前下敎上出寧嬪房,歷臨貴人房時,召入訓局敎鍊官下問曰,新營入直軍幾名耶?敎鍊官曰,雜色軍四十名矣。上曰,北營亦有入直軍乎?敎鍊官曰,步軍四十名矣。上曰,新營屋宇,與北營孰優?敎鍊官曰,間數則新營爲多,而庫舍居多,故入直處所則不如北營矣。上曰,都監庫舍,專在新營耶?尙喆曰,然矣。路傍有老民,高聲呼籲,請獻其家藏御賜硯,上命別監持來。兵曹判書洪啓禧曰,彼民,曾以此白活於臣,而臣却之矣,旣無可考,何以準信耶?上曰,第問其名。尙喆曰,問之則海州柳河淡爲名人,而硯則其先祖夢照,受賜於元宗大王云矣。上曰,固難憑信給之。上還宮入侍時,命書傳敎曰,中官所爲雖無狀,昨年大禮時有功勞,自內侍府,旣已嚴處,投畀下敎勿施。沈鏽曰,俄者遣史官傳授命召於左相,而又使錄事來納命召,因爲胥命云矣。上曰,予見其行步席,而適有羅將守其依幕,意謂禁府都事,故有所下敎矣,乃是左相依幕耶?鏽曰,左相則在班列,而其依幕中,適有禁府都事來憩,故有羅將云矣。上曰,宣傳官尙不復命,可怪矣。諸臣曰,似緣水未盡落矣。上曰,然則畿伯,何無狀聞耶?尙喆曰,臣直昌德宮,故朝見畿伯狀達入來,而言江水之尙漲,船倉之未及成矣。上曰,然則諸臣何無一言及此耶?大臣亦慨然矣。上到興化門外,下敎曰,大駕入興化門後,訓局禁軍,不待標信,解嚴,可也。上到廣達門外,下輦乘輿時,命書傳敎曰,班行莫見卿焉,內局只有提調,故意謂卿則不來,因申飭之敎,乃知卿到,初無深意,卿何若此?況大臣依幕,例有此鋪,於卿何有?初則以金吾郞有此敎,旣聞〈其〉故,其下敎勿施,尤何若此?命召更爲傳授,勿待命事,令史官傳諭于左相,傳授命召。啓禧曰,臣俄聞菜田民駕前呼許之事矣,城內禁田,法意攸在,而敢冀僥倖,民習狡惡,駕前呼籲,尤爲猥濫矣。上曰,明日當殿座于廣達門,大臣京兆堂上入侍,五部坊民及東南村父老及今日駕前呼訴民人,使之來待,侍衛入直擧行,承旨以時服入侍。駕前下敎上曰,呼訴者,豈盡是田主,而眞是耕夫耶?似是爲兩班所衝動,其着蓑笠粧作農人樣子者,尤無狀矣。因還入大內,諸臣以次退出。
上在慶熙宮。常參以代理停,經筵停。
巳時午時,日暈。
下直,草芝萬戶金時亨。
沈鏽啓曰,大司憲尹鳳五,執義金元行,掌令朴海潤·呂善應,持平趙台命在外,朴師海牌不進傳旨未下,今日以監察茶時之意,敢啓。傳曰,知道。
藥房提調洪啓禧,副提調李景祜啓曰,伏未審夜來,聖體若何?昨日動駕,侵夜還宮,勞動之餘,不瑕有損,寢睡·水刺之節,亦何如?湯劑連爲進御乎?今日是日次,臣等與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣。依例煎入劑入,下敎日入侍,宜矣。
中宮殿,藥房口傳問安。答曰,知道。
大殿·中宮殿·王世子遣宮官問安。答曰,知道。
王世孫,遣講官問安。答曰,知道。
金尙喆,以都摠府言啓曰,今日入直內三廳武兼禁軍及軍兵等,當爲中日習射,而殿座相値,不得爲之之意,敢啓。傳曰,知道。
傳于尹東暹曰,今日入侍,戶判·騎判同入,而騎判,則煎入後入侍。
傳于安曰,編次人,使之入來。
傳于金尙喆曰,召對爲之。
沈鏽啓曰,編次人蔡濟恭,依下敎來待矣。傳曰,入侍。
以文臣朔試射試官望筒,傳于金尙喆曰,今番置之。
金尙喆,以守禦廳言啓曰,本廳軍士權世漢,依傳敎決棍十度之意,敢啓。傳曰,知道。
沈鏽,以義禁府言啓曰,通禮院相禮李弘稷·黃最彦等,稟處事,傳旨啓下矣,李弘稷下去忠淸道公州地,黃最彦下去江原道鐵原地云,依例發遣府羅將,竝拿來,何如?傳曰,允。
庚辰七月十九日辰時,上具翼善冠·衮龍袍,御崇賢門殿座入侍時,行都承旨李景祜,左承旨尹東暹,右承旨安,左副承旨金尙喆,右副承旨沈鏽,同副承旨趙榮進,記事官任希孝,假注書申光輔,記事官尹師國·李在簡,領議政金尙魯,戶曹判書洪鳳漢,兵曹判書洪啓禧,漢城判尹韓師得,左尹李泰和,右尹洪麟漢,諸臣以次進伏訖。上命書傳敎曰,挾侍中官,不爲待令,從重推考。金尙魯曰,聖體若何?上曰,一樣矣。尙魯曰,臣伏聞昨日,以船倉事有大臣慨然之敎,臣誠不勝惶恐,而第有不然者,故敢達矣。昨者承旨,以畿伯狀達,有所仰達,而此狀達,則出於十七日矣。其後船倉,此邊則工曹當之,越邊則富平當之,而富平所造者,反勝於工曹云矣。昨日王世子溫行,進到江上,而工曹堂上,未及待令云,事體誠寒心矣。在外之參議外,竝罷職,何如?上曰,極爲非矣。依爲之。出擧條尙魯曰,朝家大小事,皆有典章,而戶曹判書洪鳳漢,兼帶肅拜之用時服,雖由於事勢忙遽,有違常例,殊涉未安,推考,何如?上曰,依爲之。出擧條命拿入宣傳官李彦忠。拿入後。上曰,承敎幾日?今始復命,何如?是稽滯耶?彦忠曰,爲分付於兵使,馳往淸州,因阻鵲川水,未免日子差遲,今始復命矣。上曰,各該邑,待吹打,而勿用兵營吹打之意,詳爲分付耶?彦忠曰,詳細分付矣。上曰,事勢果然矣,拿出後,因爲入侍,可也,卽命拿出,彦忠入侍。上謂曰,到溫陽,何以爲之耶?彦忠曰,一依聖敎擧行矣。上命彦忠退。上謂鳳漢曰,令部官率呼訴民及父老入來,部官率民人父老入庭。上曰,是民欲恐動予矣。觀其衣服動止,必非耕種爲業之類,而着蓑笠呼訴駕前,以冀僥倖,誠無狀矣。上令鳳漢,問于菜田民人曰,昨聞呼訴,故慮有民冤,今日特召爾等矣。着蓑笠入來者,果眞是農民耶?鳳漢曰,以下敎,詢于民人,則以爲再昨始見禁耕甘結矣。纔已付種,故敢冀限今年爲業矣。蓑笠則是平日常着云矣。上曰,噫,眞是耶?甚可疑也。令鳳漢,問于父老曰,召入爾等,欲知彼民等,着蓑笠眞僞也。毋隱詳奏。鳳漢曰,問之則以爲蓑笠,不過耕鋤時雨具,而本非常着,彼民之俱着蓑笠,似是呼訴而粧出耕夫樣子云矣。上曰,父老言,是也。命書傳敎曰,噫,夙宵雖爲民,其可規正者,亦不可忽,昨日着蓑笠之民,十百爲群,以菜田之弊呼訴,頃者城內禁耕,欲守舊法,噫,城中菜田,皆是士夫之物,此民非作者,則必是受囑而來,十百民人之皆着蓑笠,其亦恐動之意,尤涉殊常,故其命與父老待令矣。奸狀綻露,狀頭卽守禦軍,棄軍服着農衣,其習無狀,宜先飭大將,守禦使洪鳳漢從重推考,其所勸懲,亦愛民之道,狀頭權世漢,令守禦使,闕外決棍,以礪他人。上謂鳳漢曰,此不過申飭,勿爲重棍,可也。鳳漢曰,聖敎誠至當矣。上曰,禮判肅拜後,因爲入侍。禮曹判書沈星鎭入侍。上曰,曲墻幾間許崩頹耶?星鎭曰,崩頹處十一間矣。上曰,世孫離予已久,故有時泣思予云,明日欲率來見之矣。尙魯曰,此是秉彝之心,藹然於沖年者也。從此擴充則誠好矣。上曰,世孫先後牌軍幾名耶?取考節目。洪啓禧曰,取考節目,則四百名矣,因命書傳敎曰,明日世孫來時,集賢門外乘轎,由敦化·興化西夾,入崇賢夾門,時刻卯正三刻爲之。回時,當臨時下敎,隨駕軍,其亦爲軍減數,今番前後牌軍,合一百名擧行。回日,以他軍替行事,分付。留此闕之間,講書院衛從司,兼入於翊衛司之意,一體分付。尹東暹曰,講書院兼官苟艱,有闕直之慮云矣。上曰,鄭光漢放送,可也。尙魯曰,以李文燮事,禁推非一人矣。當初李文燮之所爲,亦是妄着,而至於分付不得赴任者,亦未免過矣。上曰,年少官,何敢以私嫌,分付命吏,使不得赴任乎?因命書傳敎曰,今聞大臣所奏,今番禁推諸儒臣所爲,國綱所在,不可循例勘處,其習亦不可長,竝罷職放送。上曰,十七日政,新除授人員禁推傳敎,置之。榻前下敎命書傳敎曰,世子回還間,春·桂坊外,摠府·兵曹以下,減省記。又命書傳敎曰,各殿問候,一從時御爲之。上曰,中官金德禧放送。榻前下敎命書傳敎曰,李商芝,其所違牌,分義寒心,只推,更爲牌招。上還入大內。諸臣以次退出。
庚辰七月十九日申時,上御景賢堂。召對入侍時,參贊官沈鏽,檢討官沈履之·李瀰,假注書申光輔,記事官尹師國·李在簡,以次進伏訖。上曰,注書出去,召編次人偕入來,可也。光輔,承命率編次人蔡濟恭入侍。上讀大文,沈履之·李瀰·沈鏽·光輔·尹師國·李在簡,鱗次讀註訖。上曰,醉益恭,是動也。可與位高動心者比耶?履之曰,卑謙,因是好道,而至於過恭則亦非禮矣。此與醉者之心動而益恭,似無異同矣。瀰曰,在有心無心之間,益則是出於作爲矣。上曰,位高而益卑謙,豈非善道乎?承旨之意,何如?鏽曰,非謂卑謙爲病痛,病在益字上,是亦過字意思矣。上曰,宰臣所見,何如?濟恭曰,病處在益字,至若虞舜之袗衣二女,若固有之,則可見聖人之大德量矣。上曰,儒臣陳文義。履之曰,說命曰,啓乃心沃朕心,臣等心無知識,安有沃殿下之心乎?然人君聽言之道,則固不當問其言之大小虛實,而開納採擇之,伏望殿下加勉焉。上曰,予有愧矣。每當事爲,常恐有違於道,而或有遺忘而違道者矣。履之曰,聖慮或有遺忘,而從諫不吝,則終自不違於道矣。瀰曰,不遠復固善矣,而不如初無過失也。凡百事爲,愼初尤善矣。上曰,儒臣之言,誠是矣。程子之從容宴語,誠是討問啓沃之好道矣。瀰曰,頻頻對卷討論,則自有裨益者矣。上曰,儒臣所奏,誠是矣。因命儒臣退,命鏽書寧嬪房奠祭文訖,命濟恭校正,又命書貴人房祭文,命校正訖。鏽曰,講書院官員,明日王世孫移次時,不可不備員,而李商芝則違牌,鄭晩淳·金應淳,亦撕捱云矣。上命書傳敎曰,今聞李商芝撕捱,分義所在,其涉寒心,不可循例罷職而止,禁推,過今朔後照律。又命書傳敎曰,修撰沈履之,兼右翊善除授,副修撰李瀰兼右贊讀除授,書訖。上曰,少年輩太酸矣。若一次洗滌,而此後復除,則更以何辭撕捱耶?因命諸臣退,諸臣以次退出。
上在慶熙宮。常參以代理停,經筵停。
下直,濟物萬戶李東亮,所己萬戶金由河。
沈鏽啓曰,大司憲尹鳳五,執義金元行,掌令朴海潤·呂善應,持平趙台命在外,一員未差,今日以監察茶時之意,敢啓。傳曰,知道。
安,以弘文館言啓曰,本館上番修撰臣沈履之,下番副修撰臣李瀰,以講書院兼官,今日王世孫移次時,陪從事,進去之意,敢啓。傳曰,知道。
傳曰,世孫回駕,待下敎擧行。
傳曰,世孫今日欲令留宿,昌德只有嬪宮,若見其心,絜矩之道,予心亦然,爲世孫導孝之道,宜令回見。今日酉正三刻,當回昌德,時單置之,正時待諸司預備入外,整前後牌軍五十名,以北營新營軍擧行,禁軍休者,待令敦化西夾,仍開以待事,分付。
王世孫入慶熙宮後,政院·玉堂口傳問安。答曰,知悉。
李景祜啓曰,知敦寧朴弼均,禮曹參判趙暾,除拜後過三日不爲出肅,依定式推考警責,竝卽牌招察任,何如?傳曰,允。
傳于金尙喆曰,回駕時,挾輿軍,替代擧行。
傳于安曰,方物封裹表筒·狀筒·白綿紙席外,皆待令,而御前·皇太后前·中宮前,各一件式,明日待令于崇賢門事,只分付禮曹。
又傳于曰,今日入來編次人,使之入來開陽門,仍留待,編次人入來後,下鑰。
傳于金尙喆曰,宣傳官下去溫陽,給馬事,分付。
傳于趙榮進曰,夜對爲之,昨日入來編次人,同爲入侍。
安,以吏曹言啓曰,宗簿寺正閔塾呈狀內,身病甚重,勢難察任云,依例改差,何如?傳曰,允。
金尙喆,以兵曹言啓曰,明日方物封裹時,本曹堂上一員,當爲進參,而判書臣洪啓禧,望拜禮別侍衛進參,參判南泰耆,有身病,參議任㻐今方入直,參知李廷喆式暇,不得進參,參判參知,竝待開門牌招,以爲推移進參之地,何如?傳曰,允。
趙榮進,以兵曹言啓曰,卽接昌德宮衛將牒報,則明禮門北邊宮墻十間許,今日頹落云,令紫門監爲先把子圍排,急速修築,而西營入直禁衛軍二十名除出,限修築間,各別守直之意,敢啓。傳曰,知道。
安,以奉常寺官員,以都提調·提調意言啓曰,東籍親耕田所種皮黍,今七月二十二日間,當爲成熟之意,敢啓。傳曰,知道。
又以司譯院官員,以都提調·提調意言啓曰,自本院,另擇世譯子技之有才華可任使者十人,彙作一廳,名之以別選遞兒,每使行,差送一人,學習漢語事,頃已草記定奪矣。出疆之行,自備糧馬,使之往回者,其在事體,極爲苟簡,且非創設激勸之道,自今番別使行爲始,騎卜馬一依他譯官例,定式許給,何如?傳曰,允。
庚辰七月二十日夜一更,上御景賢堂。夜對,編次人同爲入侍時,參贊官趙榮進,檢討官沈履之·李瀰,假注書申光輔,記事官尹師國·李在簡,編次人蔡濟恭,諸臣以次進伏訖。上命趙榮進,書神皇忌辰日行望拜禮記懷文,因命蔡濟恭讀訖,又命書書示世孫文,書訖。命濟恭校正後,上因讀夙夜箴,命沈履之讀序文,命李瀰讀圖下小識,命榮進讀卷末疏辭訖。上曰,予幾講是書,而每爲昏氣所乘,甚有愧於對冊矣。此箴字數雖不多,而深切於帝王之學矣。瀰曰,極是切近,而其用且大矣。上曰,然矣。夜久云者,卽是入夜乃寢之意也。瀰曰,養以夜氣,又是操存之要道,天理流行,人慾淨盡之機,正在此矣。上曰,作此箴者,其知道乎,未有躬行心得而立言能若是乎?瀰曰,誠如聖敎矣。作此箴者,果是眞實踐履者也。朝乾夕惕,無非琢磨之工,而討論發揮之益,尤在入夜息慮之際,故有夜對勝晝訪之言矣。益留聖念,是所望也。履之曰,臣等猥承講讀之命,無以稱塞萬一,方深悚惶矣。第念王世孫,方在沖年,輔導之方,尤宜審謹,而接講官之時少,接宦寺之時多,則將有一曝十寒之慮,講讀固宜加勉,至於宦寺,擇其忠直純實,使於宴居之時,勿示機巧猥褻之物,則此是輔導之要方,古所謂左右前後,罔非正人之意,不外乎此,益垂聖念,宜矣。瀰曰,小學所載擇乳母保母之意,亦以此也。上曰,昔衛武公,不但警飭於朝,使褻御獻箴,瞽矇奏誦,其所自修,無時可弛,此豈非可法耶?大抵自修,惟在其人,堯與虞舜,豈因父敎而爲聖耶?予之學問,固無可以導敎我世孫,心自愧恧,而所望於講讀之臣則深矣。諸臣旣受講讀之命,而不能導我世孫,致之於賢哲之域,則何異於受人明珠,投于塵埃耶?須體此敎,毋孤期待之意也。明日望拜禮後,持此文往世孫宮,入對講讀,宜矣。因謂濟恭曰,宰臣亦見世孫乎,體貌自成,誠異常矣。濟恭曰,臣祗迎而瞻謁矣。儼若成人,誠不勝歆歎之忱矣。前日移次回還時,通街觀光,士民塡咽。諭善徐志修陳奏曰,觀光之人,皆望閣下之爲善道云爾,則王世孫,怡然嘉納矣。虛受之量,群下方皆歆誦矣。上曰,其所陳奏,果得諭善之體矣。其人純實,故其言亦純實矣。履之曰,果爲得體矣。上賜諸臣饌後,書下蒼蠅月光押光七律題,因謂諸臣曰,鷄鳴章警戒之意,予每歆誦,而今夜所講冊子中,亦有槪見,旣講此箴,故因命此題矣。諸臣明日製進,可也。因命退,諸臣以次退出。
上在慶熙宮。常參以代理停,經筵停。
下直,天安郡守金相直。
金尙喆啓曰,大司憲尹鳳五,執義金元行,掌令朴海潤·呂善應,持平趙台命在外,一員未差,今日以監察茶時之意,敢啓。傳曰,知道。
以承傳色,口傳下敎曰,入直禁軍給馬,溫陽隨往承旨處,注書日記,限昨日封上事,分付,今日內上來,聞留於振威,以橋梁而然耶?未知將留幾日,使之知來,振威所封狀啓,昨夜入來稽滯矣。申飭事,分付道臣。
以承傳色,口傳下敎曰,如此事,皆爲軍民之弊,往彼時,侍講院·講書院,令騎馹,而中官及問安安否,俱騎太僕馬,探知後若騎馹,則當施濫騎之律矣。昨日問安之來,乘何馬乎?知入,嬪宮·世孫宮,則亦自此知入。
望拜禮罷後,政院·藥房口傳問安。答曰,知道。
以謝恩使文書,考覈承旨望筒,傳于李景祜曰,左承旨·左副承旨爲之。
傳于金尙喆曰,明日中日時,昨日挾輿將,同付於柳葉箭試射時,挾輿軍,同付於放砲時。
趙榮進,以禁衛營言啓曰,本營分授崇禮門南邊體城崩頹處,待晴改築事,前已定奪矣。來八月十三日,始役改築,而所入石子,則依例西郊大碌磻近處,浮取以用之意,敢啓。傳曰,知道。
庚辰七月二十一日辰時,上具翼善冠·黑圓領袍,御崇政殿月臺皇壇。望拜禮入侍時,行都承旨李景祜,左承旨尹東暹,左副承旨金尙喆,右副承旨沈鏽,同副承旨趙榮進,記事官任希孝,假注書申光輔,記事官尹師國·李在簡,以次侍立。上行望拜禮訖。上曰,殿內排設,使之撤去可也。上乘輿。上曰,編次人入來耶?使之入侍可也。編次人蔡濟恭進伏。上因命尹東暹,書神皇忌辰日,行望拜禮於崇政月臺,望藝文館興懷文。上曰,予於庚子,五朔居廬於藝文館矣。命濟恭校正訖。上曰,書示世孫文持來耶?趙榮進曰,纔已正書持來矣。命濟恭讀之。上曰,講書院兼官入侍。出榻敎兼右翊善沈履之,兼右贊讀李瀰進伏。上曰,持此御製,與朴聖源同爲問答於世孫後,來奏可也。命尙喆書傳敎曰,儲慶宮秋享親行時,禁軍二番,馬軍二哨,步軍五哨,隨駕事,分付。李景祜曰,天安郡守金相直,今始謝恩,而方當王世子溫行之時,直路守令,不可不趁卽下送矣。上曰,使之入侍。相直進伏。上曰,七事,誦之。相直誦訖。上曰,其處農形何如云耶?相直曰,臣於昨夕始入來,聞諸村人,則未免赤地云矣。上曰,然則當爲設賑矣,將何以措置耶?相直曰,還穀則雖歉年,當督捧而至於各樣上納,恐難捧出,他無生穀之道,誠甚憂悶矣。上曰,當問于大臣而有所下敎矣。因命榮進讀宣諭。上曰,天安郡守金相直,仍爲下直。出榻敎上還入大內,諸臣以次退出。
上在慶熙宮。常參以代理停,經筵停。
辰時巳時,日暈。
安啓曰,大司憲尹鳳五,執義金元行,掌令朴海潤·呂善應,持平趙台命在外,一員未差,今日以監察茶時之意,敢啓。傳曰,知道。
傳于安曰,大提學牌招。
傳于沈鏽曰,大提學置之,藝文提學牌招,左副承旨,率宣傳官·禁軍入侍。
又傳于曰,兩儒臣,同爲入侍。
傳于金尙喆曰,藝文提學·儒臣·左副承旨·講書院官員·宣傳官·禁軍詣閤。
又傳于曰,今日命左副承旨入侍之意,溫陽御室,有問知事矣。日已暮,明日入侍之時,入侍。
金尙喆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
庚辰七月二十二日申時,上御景賢堂。藝文提學·兩儒臣,同爲入侍時,藝文提學黃景源,修撰沈履之,副修撰李瀰,左副承旨金尙喆,記事官任希孝·尹師國·李在簡進伏。上曰,提學進前,應製詩,先爲科次,可也。黃景源,以次讀奏訖,仍書等第。上曰,上番儒臣,爲壯元矣。傳曰,居首修撰沈履之,豹皮笠耳掩一部,之次行司直蔡濟恭,虎皮一令,同副承旨趙榮進,鹿皮一令,藝文館檢閱李在簡,紙二卷·筆五枝·墨二笏,副修撰李瀰,紙二卷·筆三枝·墨二笏,檢閱尹師國,注書申光輔,紙一卷·筆二枝,墨一笏,賜給。出傳敎上曰,曾聞提學,善於詩律云,卽席製進,可也。故時南龍翼則卽爲製進,而李宜顯則屢次下敎,不爲製進,此人於事物,雖欠分明,至於文字,聰明過人矣。吳瑗曾於私覿時,使之製進,則甚爲昏澁矣。金尙喆曰,人之文翰,自有鈍敏之異矣。少頃,景源製進蒼蠅月光七律。上曰,所聞果不虛矣。誠敏速也。親書三上,更爲御批一句。尙喆曰,倉卒之間,如是成篇,誠難矣。上曰,然矣。上命承旨謄上一本訖。上曰,本草則提學持去,可也。傳曰,藝文提學黃景源,曾聞文翰之敏速,今日科次入侍,依南龍翼故事,其令應製,卽席製進,其勉可尙,今知前聞之果矣,物賜豹皮一令。出傳敎上曰,儒臣進前,昨日問答,詳細陳達,可也。沈履之曰,臣等奉御製,卽往世孫宮,先以臣等奉命來此之意,稟之,則卽許入見,故臣等與入直官員朴聖源,同爲入見於謹獨閤,則世孫當中設書案,起迎御製,跪而受之,一次先覽後,臣等,更爲讀陳,遂逐句而陳文義,至爾爲益友損友之句。臣等仰問曰,閤下欲得益友乎?欲得損友乎?世孫答曰,益友好矣。朴聖源曰,御製中有曰國之興替,亶在乎爾,將何以則興,何以則替乎?世孫答曰,爲善則興矣。朴聖源又曰,何事爲善也?世孫答曰,惟孝是矣。朴聖源又曰,孝有養志養口體之異,閤下欲爲何孝乎?世孫答曰,養志爲大矣。朴聖源又問曰,大朝殿下,望閤下以何道乎?世孫答曰,望以養志之道矣。朴聖源曰,然則大朝之勉飭如此,奉承是爲養志矣。答曰,然矣。朴聖源又曰,昨日道傍觀光之民如雲,百姓之望於閤下者,將何如耶?世孫答曰,望以仁道矣。上曰,其四字之答好矣。若能擴充,豈不爲幸耶?履之曰,陳奏文義之際,若有識處,則輒笑之而有領會之意矣。李瀰曰,臣等更爲仰問曰,歸奏之時,大朝若下詢,則將何以爲對耶?世孫曰,如是戒飭,敢不服應乎?以此仰對,可也。如是爲答矣。上曰,人事通透矣。如是字,好而且有力矣。尙喆曰,昨日闕中祗迎時,始得仰瞻,今伏聞儒臣所陳之言,臣等喜不自勝矣。履之曰,三講官迭陳文義,至於移時,而坐儀聳直,無疲倦之意,其問答之言,出於尋常萬萬,下情欣忭,曷可勝達?瀰曰,仰問於難處而下答不錯,臣等誠欽仰矣。上曰,亦問常訓自省編乎?履之曰,臣等臨退時仰問,則世孫答曰,自省編則已知有之,而常訓則曾未聞知矣。臣等更以事親爲政之道,俱在此冊,以時披覽之意仰陳矣。上曰,常訓竝續編一件,印進于世孫宮。出榻敎上曰,其所擴充,在於講官矣。朴聖源已爲久任,而講官得人矣。上命持入中庸,仍命儒臣,讀父母其順矣乎?一大文,履之讀訖。仍命兩儒臣先退,上命召入宣傳官李徽遠。上曰,勞問軍兵乎?對曰軍兵別無疾病者矣。上命禁軍金世杓,立於階上。上曰,汝於何時入去耶?對曰,入去於酉時矣。上竝命退出。上命承旨讀分注書草冊。上曰,承旨二員,而只書承字,何以知之?且果川·水原之間,有沙斤晝停,而亦無所記矣。注書之䑃朧可知也。傳曰,曾行已知,意或有民隱,取來注書日記,記注可謂寒心,代理初行,此等注書,其何備擬宜飭不察?當該承旨,從重推考,其注書遞差,另擇其代。出傳敎諸臣遂退出。
上在慶熙宮。常參以代理停,經筵停。
金尙喆啓曰,大司憲尹鳳五,執義金元行,掌令朴海潤·呂善應,持平趙台命在外,一員未差,今日以監察茶時之意,敢啓。傳曰,知道。
大殿·中宮殿,王世子遣宮官問安。答曰,知道。
以金光岳爲分假注書。
以挾輿將以下試射放單子,傳于金尙喆曰,弓則以軍器弓擧行,木則以都監擧行。
又傳于曰,夙宵用心,惟在軍民,纔入溫陽,夜聞雨聲,此蒼蒼眷顧三營五百六十名京鄕軍之意矣。蹶然而坐,予心悚然,宜體蒼蒼眷顧之意,另加顧恤事,自政院下諭于承旨及二道道臣,途傍民人,若或杖逐,當該金吾郞,回來後,當以軍法處之,一體卽爲,下諭。
又傳于曰,宣傳官下去溫陽,使之給馬。
又傳于曰,今番馬必疲困,下去宣傳官,限六日往還事,畿營吏給馬下送,以此分付。
金尙喆,以訓鍊都監言啓曰,今番內中日入格挾輿軍等賞格,依傳敎,以都監木分給之意,敢啓。傳曰,知道。
上在慶熙宮。常參以代理停,經筵停。
金尙喆啓曰,大司憲尹鳳五,執義金元行,掌令朴海潤·呂善應,持平趙台命在外,一員未差,今日以監察茶時之意,敢啓。傳曰,知道。
中宮殿,藥房口傳問安。答曰,知道。
大殿·中宮殿,王世孫遣講官問安。答曰,知道。大殿·中宮殿,王世子遣宮官問安。答曰,知道。
以承傳色,口傳下敎曰,俄見摘奸單子,別軍職則朝夕問安,而中官矇然,摘奸推考。
下直,抱川縣監洪益喆,羅暖萬戶鄭汝益,梨津萬戶李藎輔。
藥房都提調臣李,提調臣洪啓禧,副提調臣李景祜啓曰,老炎未已,伏未審此時,聖體調攝,若何?寢睡·水刺之節,何如?湯劑連爲進御乎?五貼之數,已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,依例煎入劑入,下敎日入侍,宜矣,問候批答遲滯,當該中官,越捧二等。
安啓曰,今日拜表時,兩司當爲進參,而兩司多官,俱在外,憲府則監察,例爲代行矣。雖無諫院,亦有行禮之例,今亦依此爲之乎,敢稟。傳曰,依爲之。
傳于安曰,三使臣詣閤。
備忘記,傳于李景祜曰,承傳色文益大,自前年六月,同一官承傳色,今月輦侍加資。
傳于趙榮進曰,入直史官二員,待令。
傳于安曰,大司成,率掌議色掌,明日來待,而居齋儒生中,以熟習大學人,亦爲來待。
又傳于曰,童蒙敎官,明日率弟子,使之來待。
傳于趙榮進曰,前知中樞府事李益炡,前判書韓翼謩·李昌壽,飭已行矣,竝敍用。
又傳于曰,入直儒臣,只有一人,下敎儒臣,竝敍用,復授前職,待開門牌招察任。
沈鏽,以兵曹言啓曰,卽接昌慶宮北所衛將牒報,則集春門北水門南邊宮墻三間許,今日頹落云,令紫門監爲先把子圍排,急速修築,而集春營入直砲手二十名除出,限修築間,各別守直之意,敢啓。傳曰,知道。
庚辰七月二十四日辰時,上御景賢堂。三使臣入侍時,上使海運君槤,副使徐命臣,書狀趙,左副承旨金尙喆,假注書申光輔,記事官尹師國·李在簡,諸臣以次進伏訖。上曰,注書出去,擧條紙一丈入之。申光輔,承命出去持入。上曰,承旨筆及注書鍮硯上之。上書面賜海運君四字文曰,奏請謝恩,昆季後先,追憶卿祖,予心倍焉,二句賜槤。上曰,幾日當往還耶?槤曰,卽爲竣事,則十二月間,似當復命矣。上曰,去時暑猶未盡,歸時當値極寒,爲卿等慮念矣。槤曰,若未卽竣事,不能歲前出來,則區區下懷,將不勝耿絶矣。上賜諸臣饌。上曰,日勢開霽,拜表勿用雨具。因謂尙喆曰,溫室鋪陳尙在否?金尙喆曰,然矣。上曰,溫宮有御製矣。環索尙有而柱間御筆,亦依舊否?金尙喆曰,然矣。上賜三使臣藥物後,命退。諸臣以次退出
上在慶熙宮。常參以代理停,經筵停。
夜一更,流星出危星下,入南方天際,狀如拳,尾長三四尺許,色赤,光照地。
沈鏽啓曰,大司憲尹鳳五,執義金元行,掌令呂善應·朴海潤,持平趙台命在外,一員未差,今日以監察茶時之意,敢啓。傳曰,知道。
下直,雲寵萬戶梁益祖。
金尙喆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
安,以弘文館言啓曰,新除授副校理嚴璘,修撰金華鎭,時在京畿長湍地,經筵入番事緊,請竝斯速乘馹上來事,下諭。傳曰,知道。
傳于安曰,敎官弟子,各持所讀冊子入來。
又傳于曰,敎官及童蒙書入大學冊,則御覽件,弘文館待令,講冊校書館待令,試官及牲筒,置之。
又傳于曰,童蒙敎官,率學徒來詣。
傳于李景祜曰,御史肅拜後留待。
備忘記,傳于李景祜曰,中官金明佑,職牒還給,仍爲敍用,
趙榮進啓曰,吏曹判書李昌誼,參判曺命采牌不進,推考傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招開政,何如?傳曰,允。
又啓曰,吏曹判書李昌誼,參判曺命采再牌不進,推考傳旨,今方捧入,而開政命下之後,如是違牌,不卽擧行,事甚未安,所當更請牌招,而一日三牌,有傷事體,何以爲之?敢稟。傳曰,待開門牌招開政,而吏判尙今若此,其何分義?事體寒心。
金尙喆啓曰,集春營入直軍三十五名內五名,集春門守直二十名,前因兵曹草記,本營近處宮墻頹毁處,除出守直,所餘者,只是十名,而北水門南邊宮墻頹落處,又以本營軍二十名,除出守直事,自兵曹草記允下,而本營入直軍數不足,砲手二十名,別爲添入,依例輪番,宮墻改築後,還罷之意,敢啓。傳曰,知道。
趙榮進,以御營廳言啓曰,本廳分授肅靖門南邊體城頹毁處,修築事,前已啓下矣。今日爲始修築之意,敢啓。傳曰,知道。
戶曹參判徐命臣上疏曰,伏以,臣猥以匪才,膺專對之命,昨已辭陛而出矣。所帶本兼諸任,俱非閑慢差遣,決不可一日虛縻。伏乞聖慈,亟命照例許遞,以安微分,不勝大願。答曰,省疏具悉。疏辭,令該曹稟處。
海運君槤上疏,伏以,臣今方奉命出疆,而所帶摠管之任,係是宿衛重地,不可一日虛曠,玆敢陳章自列。伏乞聖明,特許遞改,以便公私,不勝幸甚。答曰,省疏具悉。疏辭,令該曹稟處。
以平安監司狀啓,熙川校生成道仁等渰死事,傳于尹東暹曰,渰死人等,令本道恤典擧行。
庚辰七月二十五日巳時,上御景賢堂。童蒙敎官,率學童入侍時,童蒙敎官鄭志喆·李龍中·權彝性,左承旨尹東暹,假注書申光輔,記事官尹師國·李在簡,諸臣以次進伏訖。上曰,敎官,各引其所敎童蒙,以次進前。志喆進伏。童蒙李成極,進前讀小學一章後。上曰,善讀矣。命就次。李彭興進前,讀小學題辭。上曰,先敎灑掃何意也?彭興曰,欲先修人事故也。上曰,童蒙云者,是指何等人耶?彭興曰,指後世兒童也。上曰,伶敏矣。注書識其名,因命彭興就次,顧謂光輔曰,最初進讀者,亦精明矣。問其名竝識之,可也。韓興得進前,自願誦奏。上曰,誦之,興得誦小學一章。上曰,小學之書,何樣人可以讀之耶?興得曰,少長皆可讀之矣。上曰,注書識其名,因命興得就次,權曾達進前,讀小學題辭訖。上曰,爾見今世之人,良乎不良乎?曾達曰,有良者,亦有不良者矣。上曰,善對矣。注書識其名,因命曾達就次,龍中進伏。上曰,爾父舊爲予師傅矣。今見汝誠貴矣。李宗甲進前,讀小學一章。上曰,兼挾何冊耶?宗甲曰,書傳初卷矣。上曰,讀篇題,宗甲讀之。上曰,篤工矣。能爲製述乎?宗甲曰,作科詩矣。上曰,以秋蟬爲題,押蟬製小詩,可也。命就次,顧謂光輔曰,識其名。尹甲範進前,讀小學一章訖。上曰,爾亦製秋蟬詩可也。因命就次,申恧壽進前,讀小學題辭。上曰,兼持何冊耶?恧壽曰,書傳第二卷也。上命讀大禹謨二大文後,命就次,姜貴甲進前,讀小學二大文訖。命就次,申墨同進前,讀小學一章訖。命就次,李墨興進前。上曰,年幾何?墨興曰,十一歲矣。上曰,最小矣,誰之子也?墨興曰,順悌君之子也。上曰,有乃父典型矣。墨興,讀小學篇題後,命就次,權樂性進前,讀小學首大文訖,上命就次,宋煥應進前,讀小學一大文訖。上曰,兼挾何書?煥應曰,詩傳周南矣。上曰,讀之,煥應,誦周南葛覃章訖。命就次,李益孫進前,讀小學一章訖。上曰,呂榮公事何爲而冠於善行耶?益孫曰,善故也。上曰,其中何事最善耶?益孫曰,侍立終日,最善也。上曰,何意也?益孫曰,侍立者,是必俟長子之有命也。上曰,對答甚詳明矣,注書識其名。因命益孫就次,彝性進伏,李商菜進前,讀小學一章訖。命就次,金曷勤進前,讀小學一章訖。上曰,讀小學何爲也?曷勤曰,有仁義之端而且文好故也。上曰,獨不爲科規乎?命曷勤就次,閔曾金進前,讀小學一章訖。上曰,灑掃應對,不過爲細事,何以推至治平耶?曾金曰,以敬長之義,推去也。上曰,言亦有理矣,注書識其名。因命曾金就次,閔應烈進前,彝性曰,是右相亡弟百增之子也。應烈讀小學題辭二大文訖。上曰,體貌已成矣。因謂曰,隨感而見者何也?應烈曰,自心而發動也。上曰,仁義禮智在何處耶?應烈曰,在人矣。上曰,旣有仁義,則何以爲善惡之別耶?應烈曰,乃頹其綱故耳。上曰,爲人非常矣,注書識其名。因命應烈就次,製蟬詩。柳恒謨進前,誦小學一章。上曰,懿德在何處?恒謨曰,在人矣。上曰,兼持何冊耶?讀之。恒謨讀論語一大文訖。上命就次,顧謂光輔曰,識其名。上曰,有作詩者進奏,宗甲奏五絶,甲範奏一句,應烈不押韻奏七絶。尹東暹曰,諸蒙童,已成學徒樣子,非猝然會聚者也。上曰,皆佳矣。前者童蒙入侍,多挾雜家書矣。今則皆讀小學,可知科規之有效矣。或有兼持兩經者,卽是兼治大小之意,甚可喜也。一出令而自然入於彀率矣。上召識名九童蒙,賜以紙筆墨,謂曰爾等善讀善誦,故賞以勸之,益自勉礪宜矣。又召墨興謂曰,觀爾所讀,別無可賞,而爲是順悌君之子,特賜筆墨,且爾在予前而不能安坐,爾須歸語爾父,使之抑其氣而敎訓也。因謂東暹曰,童蒙皆能講讀,敎官可謂擧其職矣。尤可尙者,不擇某樣人而竝爲敎悔也。因謂志喆·龍中·彝性曰,爾等守此心,使毋界限可也。命書傳敎曰,今覽童蒙,庶有飭礪之效,尤有嘉尙之意,敎官鄭志喆·權彝性·李龍中,各特賜鹿皮一令。因命敎官,率童蒙退。謂東暹曰,今日則敎官當不愧矣。上曰,大司成率居齋生,與御史同入。榻前下敎大司成徐志修,率齋生,與御史李潭入侍。上曰,齋任進伏。掌議任冕周,色掌李胄永·申光緝·徐好修·朴相岳,進伏。上曰,國之大事,在賢關另擇師儒之長,予意有在,召爾等下詢,實非文具,士習今則何如耶?冕周曰,臣未行公,故不能知矣。上曰,非但太學,今世儒習,蓋何如耶?予當設弊矣。浮囂躁競,大爲弊風,何以則可以矯捄耶?其各奏之,冕周曰,惟在培養矣。上曰,卅載臨御,不能善爲培養,予不覺自恧,培養之道,其要何在?冕周曰,在於擇師儒之長及齋任矣。上曰,色掌亦奏之。光緝曰,擇師儒之長,則士習可正矣。好修曰,在於大司成與掌議之導率矣。相岳曰,在於擇師儒之長矣。胄永曰,別無可以仰達者矣。上曰,諸生亦奏所懷,可也。鄭夢弼曰,救弊之方,在於恢公道矣。上曰,所奏是矣。朴東楫曰,正士習,惟在人主之導率矣。上曰,是矣。顧謂志修曰,大學序分五段,使掌色,鱗次讀之,可也。冕周·光緝·好修·相岳·胄永,以次讀訖。上命諸生鱗次各讀一章後,謂志修曰,大司成,與儒生起疑問難,可也。顧謂儒生曰,非殿講,非製述,而召見儒生,極似無味,而實則意味深長,有似陶潛之琴,無絃而趣益深矣。此亦所以抑浮囂躁競之俗也。志修謂儒生曰,以氣質,分屬於陰陽,則何者爲陰,何者爲陽?冕周曰,氣爲陽,質爲陰也。志修曰,不曰窮理修身而曰正心修身,何意也?光緝曰,心正而後身修,故也。志修曰,性分何謂也?好修曰,各有條理之謂也。志修曰,萬物皆備於我之意也。好修曰,先生言非矣。志修奏曰,小臣言是矣。上笑曰,甚好矣。志修曰,曲禮·少儀,是亦孔子誦傳之文耶。好修曰,小學是亦孔子之所誦傳矣。志修曰,惑世誣民,充塞仁義,指何者耶?相岳曰,異端矣。上曰,齋任,問難大司成可也。好修曰,知·定·靜·安·慮·得,何者是知,何者是行?志修曰,知止,是知,定·靜·安·慮·得,是行也。冕周曰,伏羲·神農·黃帝之時,亦有司徒·典樂耶?志修曰,此總言君師繼天之事也。好修曰,能安以上,則是知之謂也。志修曰,知止則知之盡矣,何爲復言知耶?上曰,此知字則其意大矣。志修曰,然矣。胄永曰,放失指何處耶?志修曰,是格物致知章也。上曰,問難諸生,可也。志修曰,明德·峻德,是兩件耶?梁宗大曰,明德,是得乎天而虛靈之本體,而至若峻德,則指其全體也。志修曰,成湯,以洗濯其心,比之沐浴去垢,銘以自警,則聖人之心,有何汚垢之可滌耶?夢弼曰,慮其或愆也。志修曰,邦畿千里者,何謂也?東楫曰,擧其遠也。上曰,與禹貢何如耶?東楫曰,甸服五百里,則是千里矣。上曰,諸生亦問難大司成宜矣。申敬日曰,誠意之方,在何等功夫耶?志修曰,致知也。上曰,欲其誠意,莫如公字也。志修曰,聖敎極大矣,仁之一字,不出乎公字矣。上曰,小人見君子而掩不善,亦何益哉?加工於公字上可矣。今世之浮囂躁競,亦是私勝公也。夢弼曰,道學則以切磋比之,自修則以琢磨比之,獨不可以切磋比自修而琢磨比道學乎?志修曰,以治骨角玉石之有易有難,分屬於知行也。上曰,卿以爲行難於知耶?志修曰,行似尤難矣。問于諸生曰,衆物,表裏·精粗,何謂也?宗大曰,格物之謂也。上曰,問于好修,志修謂好修曰,可得形容詳言歟?好修曰,以木譬之,表裏言其本支也,精粗如木理之好否也。上曰,日氣頗熱矣。諸儒退待于典設司,予當賜西瓜及醍醐湯,分喫而退散宜矣。因謂志修曰,今日之擧,甚好矣。師生相孚之道,正在此等矣。因命潭,讀書啓及別單訖。上曰,御室則封之乎?潭曰,封之矣。上曰,李宬鎭誰也?潭曰,李憲鎭之弟也。上曰,以軫念之意,諭于民人耶?潭曰,詳細宣諭矣。上曰,不阻水耶?潭曰,到水原三日阻水,故復命亦以少遲矣。上曰,昨日入來耶?潭曰,今曉入來矣。上曰,王世子溫行,觀光者多耶?潭曰,不多矣。上曰,吹六角者,着何服色耶?潭曰,着軍服而色則各異矣。上謂志修曰,元孫儼若成人,予不勝喜悅矣。輔導之道,尤當加意爲之也。志修曰,世孫講明德章也。臣仰問其義,則答以明我之德,以明人之德,臣心自驚異矣。上曰,朴聖源職任,甚重矣。長在講席,世孫能無厭倦之意耶?志修曰,善爲敎導,而世孫誠意講讀,故未有厭倦之色矣。上曰,儒臣亦曾參於世孫講席耶?潭曰,未得侍講矣。上曰,讀大學則想有勝於讀小學之時矣。志修曰,近來則講問尤敏矣。上曰,徐好修極佳矣,兄弟幾人?志修曰,有稚弟矣。上曰,以純實導諸生,可也,以卿爲師儒之長,予意有在也。謂潭曰,今番儲置米,則卽爲分給,皆無稽滯之弊耶?潭曰,各邑皆卽時分給矣。上曰,治路農形,何如?潭曰,天安頗歉矣。上曰,今番雨後,木花,何如?潭曰無傷云矣。上曰,鄕民已食新稻耶?潭曰,已有刈食處矣。上曰,晩稻幾盡結實耶?潭曰,幾盡結實矣。上曰,晩稻何當收獲耶?潭曰,似在秋夕際矣。上曰,溫室鋪陳,何如?潭曰,無傷損矣。上曰,屛風亦有乎?潭曰,皆善爲藏置矣。上曰,御製懸板,何如耶?潭曰,依舊矣。東暹曰,來月當付翰林,而檢閱金夢華,以有禁推之敎,故不得循次陞付,他無變通之道,敢此仰達矣。上命書傳敎曰,開政命下,中官不傳,當該中官,從重推考,政官卽爲牌招開政。又命書傳敎曰,檢閱金夢華,飭命已行,特爲分揀,令該曹今日政,依次付職。命東暹,讀戶曹參判徐命臣疏,因命書答訖。尹師國曰,臣以職掌,有所仰達者矣。五朔居廬,實是藝文館一大古事也。望拜禮時,御製,刻揭本館,似不可已也。御製書示世孫文,亦依訓諭例,作帖奉安於史館,恐合事宜,故敢此仰達矣。上曰,御製書示世孫文,依訓諭例,作帖奉安於史館,望拜禮時御製,揭板於藝文館。榻前下敎命書傳敎曰,其雖時御之前,正堂之庭,植雜草,以周濂溪庭草之義,其長之草,雖不除,此後嚴飭中官,俾無此弊。因命諸臣退,諸臣以次退出。
上在慶熙宮。常參以代理停,經筵停。
下直,益山郡守李世佑,薪智萬戶崔厚昌。
金尙喆啓曰,大司憲尹鳳五,執義金元行,掌令朴海潤·呂善應,持平趙台命在外,一員未差,今日以監察茶時之意,敢啓。傳曰,知道。
安啓曰,卽者修撰沈履之,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李景祜啓曰,吏曹判書李昌誼,參判曺命采牌不進,推考傳旨,今方捧入,而開政命下之後,連違召命,不卽擧行,已極未安,判書李昌誼,特敎申飭之下,又爲違召,事體分義,尤涉未安,竝更卽牌招開政,何如?傳曰,允。
傳于安曰,相臣戶判入侍,相臣遣史官傳諭。
又傳于曰,闕內入直內三廳外,皆待令。
李景祜啓曰,領議政金尙魯,右議政閔百祥,戶曹判書洪鳳漢,依下敎來待矣。傳曰,詣閤。
傳于安曰,召對爲之。
傳于金尙喆曰,刑曹參判趙明鼎,頃已下敎,同爲入侍
安,以弘文館言啓曰,本館下番修撰沈履之,以其親病,陳書徑出,下番未免闕直,事甚未安,今日政新除授玉堂,待下批仍卽牌招,以爲推移入直之地,何如?傳曰,允。
有政。吏批,啓曰,判書李昌誼牌招不進,參議鄭存謙在外,小臣獨政未安,何以爲之?敢稟。傳曰,仍爲之。
又啓曰,卽接通禮院牒呈,則右通禮鄭述祚,受由過限未上來云,依例改差,何如?傳曰,允。
又啓曰,玉堂闕員,今當差出,而擬望之人乏少,外任竝擬,何如?傳曰,允。
又啓曰,玉堂闕員,今當差出,而曾經出入之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。
吏批,判書未差,參判曺命采進,參議鄭存謙在外,行都承旨李景祜進,以鄭枋爲持平,以申景濬爲正言,以徐命天爲副應敎,以洪趾海爲校理,以朴盛源爲副校理,李敬玉爲副修撰,鄭光漢爲兼輔德,李瀰爲兼文學,金尙翼爲工曹判書,元仁孫爲參判,趙榮國爲兼右賓客,柳敍五爲吏曹正郞,具壽國爲宗簿正,沈益聖爲翊禮,鄭光漢爲兼南學敎授,安復駿爲右通禮,兪漢泰爲禁府都事,金漢佑爲中部都事,柳源爲典牲奉事,金坦行爲瑞興縣監,趙鵬逵爲兔山縣監,待敎單金夢華,成均學錄單禹貞鳳,校書正字二單洪啓同·李就復,折衝楊處維今加嘉善,朔試射片箭三中,內官文益大加通政加資事承傳,以李益輔爲吏曹判書。
兵批,行判書洪啓禧病,參判南泰耆病,參議任㻐病,參知李廷喆入直進,左副承旨金尙喆進。
金尙喆,以兵批言啓曰,內禁衛將李聖師,素患痰癖之症,挾感危篤,五衛將韓尙訥,素患痰病,近甚添劇,時月之內,萬無起動供仕之望,俱爲呈狀乞遞,宿衛輪番之任,不可久曠,竝今姑改差,何如?傳曰,允。
判府事李益炡,副護軍尹守泰,副司直韓翼謩·李昌壽,同知單朴麟器,副司正權正忱。
趙榮進啓曰,新除授待敎金夢華,時在慶尙道善山地,斯速乘馹上來事,下諭,何如?傳曰,允。
弘文館修撰沈履之疏曰,伏以,臣有偏母,年迫七耋,而抱奇疾二十餘年,居常懍懍,轉側須人,臣終鮮兄弟,單身孑然,病母非臣則無以爲命,臣之情勢,豈可以一時離側,而含恩沐義,不敢言私,黽勉持被,居然十日,適當金火遞節,早暮異候,母疾失於將攝,症勢越添。昨今以來,轉就沈篤,病裏思見,伻報相續,臣旣直深嚴,何敢擅離,而瀆撓之誅,宜止臣身,歸護之情,實出民彝,方寸已辭,終難按抑,冒控短章,徑出禁門,臣添居經幄,首尾三載,而其於啓沃論思之責,未效涓埃裨補之忱,徒將烏鳥之私,猥煩黈纊之聽,負國尸職之罪,萬死而不足塞矣。伏乞聖慈,特賜矜諒,亟降威罰,以安微分,以嚴公憲焉。答曰,省疏具悉。爾其勿辭,救護焉。
金尙喆,以兵批言啓曰,新差廟洞權管金漢昌,老母今年七十六歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。
庚辰七月二十六日巳時,上御興政堂。相臣·戶判同爲入侍時,領議政金尙魯,右議政閔百祥,戶曹判書洪鳳漢,右承旨安,假注書申光輔,記事官尹師國·李在簡,諸臣以次進伏訖。金尙魯曰,聖體若何?上曰,一樣矣。尙魯曰,寢睡·水刺之節,若何?上曰,亦一樣矣。尙魯曰,頃日王世孫移次時,臣家少輩,皆往瞻望,而夾道士民之觀光者,無不歆歎云,臣誠不勝歡忭矣。上曰,其日回還時,諭善徐志修,告于世孫曰,夾路觀光之人,咸望閤下之爲善云矣。此可謂因事善導而深得諭善之體矣。尙魯曰,果是善導矣。上曰,昨見童蒙,皆讀小學矣。予深喜其自入於矩律矣。因謂百祥曰,卿之姪甚如人矣,順悌君之子則頗多氣矣。尙魯曰,閔百增,以望士而早夭矣。上曰,童蒙皆成樣矣。昨賞諸敎官而最可尙者,不擇何狀人而竝敎之也?昨日,令大司成與諸儒生,互相問難,是誠好事,師弟相孚之道,亦在於此等事矣。謂尙魯曰,新設別選廳何如耶?尙魯曰,厭避譯學,便成痼弊,故臣提擧譯院後,許久商量而設此廳,以爲勸奬矣。譯院規例,徑等第後,始許敎誨薦,而入此廳者,則定以勿拘等第,直爲參薦矣。上謂百祥曰,卿之從祖,曾設偶語廳矣。百祥曰,設偶語廳者,是臣之從曾祖矣。上謂尙魯曰,不徑等第,則無乃爲驟陞之徑乎?尙魯曰,只勿拘等第,而登科然後方許入薦,故別無驟陞之事矣。上曰,取才時,以何文耶?尙魯曰,如科文矣。上曰,奸僞似難防塞矣。尙魯曰,以講爲之則頗勝矣。上曰,彼我國通語,只任譯官,其任顧不重歟?尙魯曰,果然矣。洪鳳漢曰,除冠帽故譯官,大以爲幸,而又有特敎,賜官銀四千五百兩矣。尙魯曰,近來則願屬淸譯者,稍有之矣。百祥曰,彼人造官帽,非我國則無可賣處,我國人若示以價高不貿之意,則彼人安敢輒騰其價乎?上曰,官銀戶判主之,雖遞職後,亦宜句管此事也。鳳漢曰,臣以比包事,頃有所仰達矣,此固不可已也。上曰,承旨曾作燕行矣,亦知此事乎?安曰,比包極難矣。鳳漢曰,比一包則可以懲他包之奸僞矣。上曰,物價成冊,未必無低仰,何以防奸耶?百祥曰,雜物外皆有不易之價矣。尙魯曰,法以大體然後,可以久遵,比包則設法太密,難於久行,且書狀官,親爲解包算價,則彼人必也蔑視,臣則以爲不可行矣。上曰,天安農事頗歉云矣,軍身布間,或可以除減耶?尙魯曰,二匹應役時,亦無災減之例矣。百祥曰,農事小歉,則民輒有希望,亦是弊也。尙魯曰,道臣是主人,姑待其狀聞似好矣。上曰,依爲之。尙魯曰,臣頃日以船倉之已成,有所仰奏矣。臣其時使敎鍊官,數次往視,的知其已成,而伊後問于畿伯,則畿伯亦言其善成矣。曰,畿伯入來肅拜時,與諸承旨,有船倉酬酢,而善成云矣。尙魯曰,分注書日記中,船倉未成云者,極爲昏謬矣。上曰,有可奏之事耶?百祥曰,吏判雖有情勢,而尙不出仕則太過矣。上曰,何事耶?百祥曰,以頃年趙曮之言,有所撕捱,而業已兩次遞其職,以伸廉隅矣。因以自劃於吏判,則似不可矣。上曰,故相洪致中,亦行公矣。左相人言後,亦爲行公耶?尙魯曰,遞矣。上因命書傳敎曰,吏判違牌,莫知某事,今聞大臣所奏,乃知曾遞其職,已伸廉隅,一向撕捱,其涉太過,而旣聞之後,其在禮使之道,不可不其使一伸廉隅,特爲許解本職,其令今日政薦望。命,讀修撰沈履之疏訖,命書答。尙魯曰,黃海監司鄭玉,以本道年事種種被災,一年之內,且徑再勅,狀請停操矣。秋農成就,姑難預決,而一年再勅,果貽民弊,今此狀請,勢所固然,本道水陸城操及城營將巡點,竝許停止,而各其邑聚點,依新式爲之,都試則使之擧行,校生考講,一體停止爲宜,以此分付,何如?右議政閔百祥曰,關西雖不失稔,支過兩勅,與海西無異,而兩勅之行,軍民之受弊極矣。臣意則水陸城操營將巡點停止,只都試擧行及各其邑聚點之依式,校生考講之竝停,一體分付於關西,好矣。上曰,依爲之。出擧條上曰,備堂·惠堂·句管堂上,今番敍用諸宰,仍帶。榻前下敎鳳漢曰,本曹形勢,本來苟艱,惠廳米三萬石移用之又爲防塞,目下經用,萬無措手之路,關西大小米合二萬石,木三百同,不可不先爲取來,下詢大臣而處之,何如?上曰,大臣之意,何如?領議政金尙魯曰,關西稅收米,摠數爲三萬石,而戶曹之年年取用,輒踰其半,在本道一年支放,尙患不給,添餉一事,有其名而無其實,誠爲可悶,而目下該曹事勢渴急,無他着手之處,雖不可不許之,至於別餉木,何可一時竝許乎?右議政閔百祥曰,臣意亦與領相所陳無異矣。上曰,米則依爲之,木則置之。出擧條鳳漢曰,臣曾以司憲府事,有所仰達者矣。本府大廳及廨舍,盡爲頹圮,行路見之,誠可愁悶,其勢不可不趁今修改,物力當自本曹區劃,使營繕色郞擧行,而本府亦宜有主管之人,臺臣體重,監察中一人,別爲主人,眼同檢飭,俾速完役,何如?上曰,依爲之。出擧條尙魯曰,捕將吳,以今八月將行其父母遷葬云,依前例許由,使之帶職往來,何如?上曰,依爲之。出擧條鳳漢曰,今年動駕頻數,幕次物力,定例外頗爲加給,何如?上曰,依爲之。曰,大臣入侍爲命,而左議政,以爲病勢添劇,末由趨命,惶恐竢罪云矣。上命諸臣退,諸臣以次退出。
庚辰七月二十六日未時,上御興政堂。召對入侍時,參贊官安,侍讀官李潭,假注書申光輔,記事官尹師國·李在簡,諸臣以次進伏訖。上讀大文,諸臣鱗次讀註訖。上曰,論語一貫章,宰予晝寢章,諺解持入,光輔承命持奏。李潭曰,理一故爲能通天下之志,人君聽言之道,亦有上下相通之理矣。願留聖念焉。上曰,所奏是矣。與天地參然後,方是學問之終條理,克念作聖,以成王比太甲,則成王勝矣。周公居東,則是成王沖年過失也。潭曰,改過爲貴矣。上曰,雖惡人,所受於天則同,只在用工與不用耳。當晉代之昏汙而董養能識大義,以此觀之,不在時世,惟在其人矣。假使漢高祖,當曹操之時,必能撥亂矣。至若崇禎皇帝之時,天運已去,而自成,甚於曹賊矣。儒臣以呂留良,爲何如人?潭曰,未能詳知矣。曰,以留良爲名,深有義意,觀錢牧齋文集可知矣。上掩卷,因謂潭曰,天稷農形果,何如,而淸安丹懷,亦何如云耶?潭曰,天稷俱未免凶,而淸安免凶,至於丹懷則未得聞知矣。上曰,內入直各司官員及溫陽還來宣傳官入侍。榻前下敎刑曹參判趙明鼎,五衛將李寅徽·黃運河·金廣允·金象鼎,忠壯將李潚,忠翊將趙景天,兵曹佐郞金德元,尙衣主簿鄭亮臣,尙瑞直長李俊永,司饔奉事兪彦,典設別提李壽圭,承文權知鄭槃,司僕內乘李漢昌,武兼金漢謙·朴洙·安復和·陳泰恒·李亨耉·鄭綋諸官入侍,摠管亦入來。上笑曰,摠管使之退去,是有似前日內摘奸之混同擧行也。凡云各司官員者,皆指堂下也。前日摘奸,只欲問軍卒安否,而軍職摠府,亦未免摘奸云,甚可笑也。尹師國曰,摘奸政院·玉堂時,中官謂有特敎,故臣爭執而終不得矣。上曰,政院何不能以無前例拒塞耶?明鼎曰,中官謂有特敎,則似不可拒塞矣。上曰,中官之過也。命書傳敎曰,頃者以內摘奸時,別軍職混同擧行事,中官雖已推考,尤爲甚者,玉署騎郞及摠府郞廳,一體誤爲擧行,政院·騎堂·摠堂,亦爲列錄,事異前規,其涉寒心,當該中官,從重推考,此猶三十年前後所未聞之事,復豈有是事而末世之弊,不可不糾正,以此內府堂后翰苑宣傳官廳,書付,俾無誤爲擧行之弊。又命書傳敎曰,自前內外各司官員入直命下者,卽指堂下官也。故內三廳外下敎者,意蓋在矣,而今日五衛將及內將,一體分付,而甚至於入直摠管,其涉不察,與頃日內摘奸做錯無異,當該承旨,從重推考。又命書傳敎曰,頃者處分四儒臣,旣命敍用,復授前任,則本事更無可論,而四人中二人,不參於復授之中,其宜一體,兼輔德鄭光漢應敎除授,更思之,李敬玉則其雖下諭,不無更爲撕捱之端,特除之人,不若因爲莅民,遞本職仍前任,而其代鄭晩淳除授,校理朴盛源,春坊兼官,只有一人,遞本職,其代金應淳除授,一體牌招察任,而人臣分義,以一時特敎,何敢一向撕捱,其敢違牌?此國不國綱不綱,其章勿爲呼望,申飭應命。又命書傳敎曰,頃者雜技加資申飭時,此後譯官,當品備擬事下敎,而當品譯官中,皆經實職而金在鉉·金昌祚,尙不檢擬,此後待窠,一體檢擬事,分付。上謂明鼎曰,昨見童蒙講,可知小學之有效矣。然而至於老儒之未及爲小科者,則亦難誦一帙矣。明鼎曰,凡事豈有無欠之理耶?科規初定,儒生輩多以是怨臣,而今則辭說漸息,或有言於臣曰,數字註釋,別無大關於文義,而誦之則甚難,若或稟請除註,則庶可背講云矣。上曰,更無辭說,而只願除註者,心已入於小學,是予初欲使之臨講,而恐其如學禮講,故定以背講矣。昨者儒生之大學問難,尤可貴矣。予諭諸生曰,此等事,似若無味,而實則有味,卽亦抑躁囂之一端也。予欲興學校而何以則好耶?明鼎曰,昨逢徐志修,言及此事,而臣則曰,正士習爲先,竊聞今日大司成出令,設再抄而以諸生之不盡庭揖,罷坐出去,更以明日出令云矣。上曰,大司成果善爲之矣。明鼎曰,大司成,律己率下,則士習安得不正耶?曰,香室官有所重,不敢離直所,局別將·扈衛別將,則是領軍也。無標信故不得與諸官同爲入來云矣。上曰,例則然矣。因命諸官,以次進前。各問職姓名居住後,命退。謂明鼎曰,卿讀金益堅招辭,明鼎讀訖。上曰,疑其不見待於盧聖中而出謗言也。明鼎曰聖中之所資送,亦不小,似非含嫌造言者矣。上曰,爲推奴云者,甚可疑也。臺言旣丁寧,亦豈有無薪生烟之理乎?明鼎曰,人物謹拙雅潔,似非虛浪多慾,以推奴爲業者也。上因命書判付訖。謂明鼎曰,下政院賜海運君二御製,明日書入。命書完川君致祭文。曰,親製祭文,自是曠絶之恩典,如此祭文,不必親製矣。上曰,待令宣傳官召入。光輔承命召入。上曰,勞問諸軍乎?李徽遠曰,勞問矣。上曰,兵曹摠府堂郞禁御千把摠哨官處,皆傳諭乎?徽遠曰,依聖敎一一傳諭矣。上命諸臣退,諸臣以次退出。
上在慶熙宮。常參以代理停,經筵停。
沈鏽啓曰,憲府連日監察茶時,事甚未安。除在外外,持平鄭枋,卽爲牌招,何如?傳曰,允。
又啓曰,大司憲尹鳳五,執義金元行,掌令朴海潤·呂善應,持平趙台命在外,鄭枋牌不進,今日以監察茶時之意,敢啓。傳曰,知道。
以校理洪趾海,持平鄭枋牌不進罷職傳旨,傳于安曰,推考傳旨捧入。
安,以弘文館言啓曰,校理洪趾海,旣有只推之命,卽爲牌招察任,何如?傳曰,允。
又以弘文館言啓曰,新除授應敎鄭光漢,時在京畿高陽地,副應敎徐命天,時在忠淸道槐山地,副校理金應淳,時在洪州地,經筵入番事緊,請竝斯速乘馹上來事,下諭。傳曰,知道。
尹東暹啓曰,配享功臣趙浚家,二十九日遣承旨致祭事,禮曹單子啓下矣。何承旨進去乎?敢稟。傳曰,右副承旨進去。
傳于沈鏽曰,騎馬六匹立之,宣傳官二員待命。
傳于沈鏽曰,訓將與能麽兒堂郞,持取才諸具,使之來待。
傳于安曰,宣傳官二員待令。
沈鏽啓曰,刑曹參判趙明鼎·金益堅更招後,依下敎來待矣。傳曰,入侍。
又以兵曹言啓曰,卽接部將廳牒報,則新除授部將金宗炯,與部將馬之好,爲四寸娚妹,之好,,在下當遞,而始與宗炯,欺瞞一廳,未稱自首,互相推擠,如此之類,不可仍置,金宗炯·馬之好,竝汰去,何如?傳曰,允。
又以禁府言啓曰,黃海監司狀啓,據刑曹粘目內,兔山前縣監李復泰,瑞興前縣監趙靖世等,移本府處之事,啓下矣。李復泰·趙靖世等,今方待令於本府,卽爲拿囚之意,敢啓。傳曰,知道。
行戶曹判書洪鳳漢上疏曰,伏以臣,早衰多病,夫豈有强策供劇之勢,而秪緣眷毗之隆摯,惟期筋力之奔走,所帶諸司,皆係緊務,雖使數人而分之,猶可謂鞅掌,而臣不量才分之不逮,有餘輒承,有兼輒管,一味兜攬,未嘗言勞,心雖出於圖酬,跡反涉於饕榮,知臣與不知臣者之憂且笑,久矣。乃於此際,忽奉經筵之命,臣於年前,旣已一再承膺,今又冒昧出肅,何敢別爲引義,以事巽讓,而蓋其爲任之重,非如有司簿書之責。況我聖上自强於倦勤之時,益勵於晉講之工,臣或因事登筵,仰聆玉音如昔,討論彌精,心焉欽誦,未嘗不歸詑於廷僚,而益知今之經筵,尤榮且貴矣。如臣魯莽,諉以宿趼,復廁挾冊之列,以備顧問之數,則人之嗤點縱不暇顧,臣心愧恧,當復如何?假使臣,或有一分可堪之望,前帶已繁,新兼易瘝,況固陋譾劣,本不合於經席之任者哉?仍念臣,過蒙殊遇,濫躋崇跌,繼以一門至親,聯武翺翔,咸囿於雨露陶甄之中,聚首感戴,每切履滿之憂。今此華銜,又與臣之從兄臣象漢,同時竝帶,在臣私義,豈不萬萬不安也哉?人臣受職,貴在自審,臣於此任,以才而旣不容虛縻,以情而又不可仍冒,則控微懇以祈處分,是豈可已,而尺疏見阻,登徹無路,昨於筵席,略陳悶慨之意,玆又不避煩瀆,仰首鳴號於宸嚴之下。伏乞聖慈,俯賜諒察,亟遞臣知經筵之任,以安賤分,不勝幸甚。答曰,省疏具悉。噫,元良代理之後,章奏則於予,若前事,初見本曹僉堂之疏,其雖例章,自顧其心,不覺動焉。至于再今至于三,白首暮心,大違苦心,昨已喩,欲命給之,而位登卿列,陳章于予者,卽初禮使之道,不獲已賜批,而及今不諭,更何喩乎?兼示予意,卿之所帶諸任,其托非輕,而非卿則誰先乎?雖然每於筵席下敎,爲卿惜者,有限精神,爲卿悶者,鬢髮已白也。若於謾職爲許辭意已諒矣,而至於經筵,不過三講,或有問者,則乘入而下問,其何許遞,而六經筵兩帶,卿之陳章,非爲過也。故雖無典例,特許所請,以安卿心焉。
庚辰七月二十七日申時,上御景賢堂。訓將·能麽堂郞同爲入侍時,訓鍊大將具善行,御營中軍金聖遇,禁衛營別將申思彦,左副承旨沈鏽,記事官任希孝·尹師國·李在簡,能麽郞廳趙康逵·李得齡,兼郞廳金文祥·李益成,進伏。上曰,內資寺·司宰監·濟用監·司䆃寺·長興庫·繕工監官員入侍。出榻敎上曰,申思彦,卽注書申光輔之祖乎?其典刑有之矣。年前以黃海水使見之,其時若滿十度棍,則安保其有今日乎?自有定限,無可奈何矣,年今幾何?具善行曰,今爲七十而爲人精强,筋力亦好矣。上曰,今始更見,爲人果精矣。豈可以一時之事,可能知人乎?此可爲擧一反三處也。上曰,功臣趙浚家,在於何處耶?沈鏽曰,在於高陽云矣。上曰,刑參,使之入侍,可也。趙明鼎進伏。上曰,金益堅招辭持來乎?明鼎曰,持來矣。上命明鼎讀奏,至給錢十貫,有何不滿之語?上曰,渠言,亦是矣。大抵,此事,何如?李世孝,豈爲虛妄之言,以爲欺君乎?鏽曰,臣於玆事,業有區區淺見,而嚴査命下之後,不敢陳達,今又更推,故敢奏矣。臺閣之職,許以風聞者,法意有在,則李世孝處査問,有損國體,已無可言。且於爲守令者,窮族之求乞,自是例事,若不滿意,則到處毁謗,比比有之,此輩必欲以構陷爲計,則何辭不可乎?其若因此,一開窮竅之路,則其所爲弊,將無所不至,臣於盧聖中·李世孝,不知面目,而今此査事,終涉過矣。上曰,所奏,是矣是矣。臺書中,旣有饋遺二字,故有此査問之擧矣。承旨所陳,是矣。但金姓人之誣其至親,有關風化,今則嚴處此人然後,世孝可免欺君之科,而且可以懲戢推奴之類矣。明鼎曰,朝家査問,專在饋遺一事,而以臺緘觀之,金姓人,只言其貪,不言饋遺矣。上曰,貪與饋遺,自是一事矣。做出謗言之際,何所不至耶?上命承旨書判付曰,果若所供,臺臣,豈白地指渠乎?此可謂決無無薪生煙之理者,噫,旣非風聞,則彼臺臣,必無欺眩之事,是稱尋奴下往,傍縣之令至親,渠已往來,又云渠名,梨已落矣,烏何自白?當訊問是乎矣。本事元非大段,不過饋遺二字,仍爲杖問,亦爲已甚。大抵,禁推奴之時,冒禁下往,不愼樞機,無中生有,此等末世,不可不懲一勵百,施以杖八十之律爲乎矣。從呂刑金作之文。上曰,小學有疑事毋質直,而勿有之文,其義,何如?仍命持入小學諺解,明鼎讀奏。上曰,嶺人撰諺解,而誠爲要約矣。明鼎曰,藝文館懸板,今當揭之,而御製下無年月,何以爲之乎?上命承旨,書庚辰七月二十一日題九字。上曰,亦可知神皇忌辰矣。仍命明鼎先退。上命具善行,使哨官布哨隊鍊,善行曰,三才·鴛鴦·兩儀,三陳中,當布何陳乎?上曰,先布兩儀陳,而三才·鴛鴦,次第布設,可也。上命宣傳官入侍,李彦忠·李徽遠進伏。上命能麽堂上,先使郞廳講兵學指南,次講宣傳官訖,仍命李彦忠·趙康逵,布陣法。上曰,康逵誰也?聖遇曰,秋判之族矣。上曰,申飭已久,而今番則頓勝於前矣。傳曰,能麽兒郞廳趙康逵,頃者飭勵之下,非徒鍊熟,爲人精詳,其所用人,不過勸懲,特爲陞敍,宣傳官李彦忠,其亦解習,兒馬一疋賜給,哨官尹心恒哨隊鍊,申飭之下,其熟可尙,右職調用。出傳敎善行曰,康逵年少聰敏,果善爲之矣。臣於少時,亦熟習兵指,幾能背誦,而今盡忘之矣。鏽曰,訓將方在將任,專忘兵指云者,誠非矣,推考,何如?上曰,承旨言,是矣,而訓將只言不能成誦,勿推,可也。上命訓將·能麽堂郞·宣傳官退出。鏽曰,副應敎徐命天,校理洪趾海,方在中考,而除拜見職,故不爲行公云矣。傳曰,徐命天·洪趾海,中考蕩滌,洪趾海牌招察任。出傳敎上命注書召入各司官員入侍,濟用監主簿李厚坤,內資寺奉事柳聖發,司宰監奉事李存誠,繕工監監役曺命徽,司䆃寺僉正申鏶,長興庫直長朴玄源,進伏。上以次問職姓名履踐及職掌遺在訖。上曰,有所懷乎?竝對曰,別無可陳者矣。至李存誠,上曰,誰之子孫耶?存誠曰,故判書大簡公睟光,卽臣六代祖矣。上曰,芝峯類說外,又有他書乎?對曰,又有文集矣。至曺命徽,上曰,與吏參,爲幾寸乎?命徽曰,四寸矣。上曰,金壽增,於文忠公曺漢英,爲誰耶?對曰,卽爲女婿矣。上曰,壽增,止於何官耶?對曰,工曹參判矣。上曰,繕工素有弊端,豈無所懷耶?對曰,與提調,每每相議變通,故無可達之言矣。至朴玄源,上曰,誰之子孫耶?玄源曰,先正臣故左相朴世采之玄孫矣。上曰,有玄石集乎?對曰,有六禮疑輯,而自嶺營刊行事,曾有下敎矣。上曰,玄石則其別號矣。故贊成則,居則黎石乎?其號爲何?對曰,黎湖矣。上曰,其文集刊行乎?鏽曰,姑未聞知矣,上命各司官員先退。上命承旨,讀戶曹判書洪鳳漢上疏,仍命書批答。出日記上曰,戶判之爲國勞悴,多矣。不可不一諭也。諸臣遂退出。
上在慶熙宮。常參以代理停,經筵停。
沈鏽啓曰,大司憲尹鳳五,執義金元行,掌令朴海潤·呂善應,持平趙台命在外,鄭枋牌不進,今日監察茶時之意,敢啓。傳曰,知道。
金尙喆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈鏽啓曰,憲府連日監察茶時,事甚未安,除在外外,持平鄭枋,卽爲牌招,何如?傳曰,允。
傳于安曰,吏文製述,昔年勸譯者,今日欲爲試焉,被抄人中在京無故人書入,當抽牲命取,殿座時刻,午正三刻,試官,承文提調備入參考官,皆以堂上備望,承旨吏禮房入侍,侍衛入直擧行。
尹東暹啓曰,今日吏文製述殿座時,承旨吏禮房,入侍事,命下,而吏房承旨李景祜,以式暇不爲仕進矣。所當牌招,而拘於廳規,不得請牌,何以爲之?敢稟。傳曰,同副承旨入侍。
傳于安曰,參考官韓師直有頉代,以權噵爲之。
金尙喆,以都摠府言啓曰,今日入直軍兵等,中日習射事,標信,命下矣。吏文製述親臨殿座相値,不得爲之之意,敢啓。傳曰,知道。
行副司直尹東度上疏曰,伏以,臣自被嚴譴,杜門追愆,不謂大慶包荒,不欲棄臣於廉恥之外,薄飭未幾,旋加收敍,籌堂復差,又出特恩,臣轉罪爲榮,惝怳感惕。蓋臣徒思營改先墓之爲便,求補薄邑之無嫌,遂以懇急之私,自犯躁競之科,聖誨郵罰,何以自解?慙侮兢惶,殆無所容,邇來泯伏,不敢復廁周行,金吾新除,引日稽謝,雖其罪戾層積,無以自贖,然亦得以是少酬息補黥劓之願耳。抑臣親山緬祔之禮,期日且近,不可中輟,將謀下去徑紀,而釁尤之蹤,不一自引,率爾徑行,終有所不敢者,玆敢披暴微悃,于溷崇聽。伏乞聖慈,俯垂鑑諒,亟命勘臣辜負,遞臣兼銜,俾得任便往來,以伸區區至情,千萬幸甚。答曰,省疏具悉。往事不過飭礪,旣無深意,卿何撕捱?卿其依所請往來焉。
庚辰七月二十八日午時,上具翼善冠·衮龍袍,御景賢堂。親臨吏文製述入侍時,右承旨安,同副承旨趙榮進,記事官任希孝,假注書申光輔,記事官尹師國·李在簡,考官右議政閔百祥,禮曹判書沈星鎭,刑曹參判趙明鼎,參考官行副司直徐命膺·尹得養·權噵,兵曹參議任㻐,諸臣以次進伏訖。上曰,宣傳官軍職,退去繖扇。懸題後退去,閔百祥曰,聖體若何?上曰,一樣矣。百祥曰,湯劑茶飮,連爲進御乎?上曰,進御矣。百祥曰,中宮殿氣候,何如?上曰,亦一樣矣。百祥曰,伏見忠淸監司狀啓,王世子氣候,一樣矣,下懷誠不勝欣幸,王世孫氣候,何如?上曰,亦一樣矣。上曰,今此吏文製述,欲使諸文臣,知其程式矣。上曰,吏文冊,自三卷錄我朝文報耶?趙明鼎曰,然矣。上曰,初卷自何時耶?明鼎曰,初卷則失於壬辰兵亂矣。上命書題謝,賜所御絛環寶帶表揭之,上諭製述人曰,行文四六,惟在述者之能,而首尾則用吏文規式,可也。徐命膺曰,吏文式是節該欽此以下矣。上曰,今玆命題,怳意皇明日月,臨照東土,旣製表文,無處可奏,予懷尤爲悲感,予每當接勅,心未嘗不歉然矣。明鼎曰,此固天運所關,而事之以皮幣,則周太王,亦不得免矣。上曰,示之以解題然後,當有向方,解題冊,出給製述諸臣,可也。絛帶,是皇明宣宗所賜,而英廟受之,此與賜蟒龍衣,同一殊恩也。中州陸沈之後,蟒衣則尙今奉安於眞殿東邊室中,而此帶則未有傳焉,可勝惜哉?蟒衣則且入於御製中矣。曰,宣德元年,是世宗大王卽位之八年也。上曰,此場中應試人,亦當以立落關心耶?明鼎曰,年少文臣,安得不校勝於製述乎?榮進曰,臣見大典,有講製給分加階之文矣。當初設施,固重矣。上曰,大典該卷持入,光輔承命持奏,上命讀吏文製講條訖。上曰,法意則甚不輕矣。上曰,頒紙,書寫書吏許入。上命榮進,書景賢堂起懷文訖,命明鼎較正訖。上曰,少退。還爲入侍時,上命書傳敎曰,來十五日,儲慶宮行秋享祭後,其日卽誕彌之辰也。詣昌德眞殿展禮而回,入昌德後,禁御兩營,除標信解嚴事,令該曹添入節目。上曰,吏文製述,廢却甚久矣。曾於何時?有親臨命製之事耶?諸臣曰,未得聞知矣。上曰,考諸實錄,則似可得之。因命書傳敎曰,實錄有吏文製述相考之事,明日春秋堂郞擧行。上曰,諸臣似未喫夕飯矣。少退。還爲入侍時,上命榮進,書儲慶宮秋亨親祭文訖,命明鼎讀,因命較正。上曰,吏文呈券,參考官,輪次讀之。命膺曰,呈券中,行文多不能成樣,以四六爲之然後,易以藏拙,故故相崔鳴吉製咨文也。初以行文構出,聞其時典籍言,以四六改作,載於承文院謄錄中矣。科次坼封,校理李潭,爲三上,副修撰鄭晩淳,爲三中。上曰,吏文製述,設行於幾年廢却之餘,而玉堂上下番,適俱中,是亦異常矣。因命榮進,讀同義禁尹東度疏。上曰,其引嫌以何事耶?榮進曰,遞罷淸風事矣。上命書批答後,命書傳敎曰,凡事庶幾咸擧舊典,而猶於吏文製述,獨未果焉?今日雖行,追憶昔年,興懷冞切,今初乃行,其於命題,予亦爲艱,其能應製,從此以後,其可爲式,居首校理李潭,特賜熟馬一匹,之次副修撰鄭晩淳,半熟馬一匹賜給,其餘外違不呈券人,今番特爲勿問。沈星鎭曰,昌德宮擧動回還時,以三嚴擧行乎?上曰,依爲之。星鎭曰,每年八月初一日,各陵展謁,定式取稟,而今年二月初二日所下傳敎中,有今春旣已謁陵,秋展謁,安徐之敎矣。本曹則初一日,當以不得循例取稟之意,措辭稟啓,而今適入侍,故敢此仰稟矣。上曰,前已下敎,勿稟可也。出擧條上命諸臣退,諸臣以次退出。
上在慶熙宮。常參,以代理停,經筵停。
下直,海南縣監曺時泰,平南萬戶閔徵洙。
金尙喆啓曰,大司憲尹鳳五,執義金元行,掌令朴海潤·呂善應,持平趙台命在外,鄭枋牌不進傳旨未下,今日監察茶時之意,敢啓。傳曰,竝知道。
藥房都提調李,提調洪啓禧,副提調李景祜啓曰,朝晝異候,伏未審此時,聖體調攝,若何?寢睡·水刺之節,何如?湯劑連爲進御乎?五貼已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,依例劑入煎入,下敎日,入侍宜矣。
以承傳色,口傳下敎曰,都提調留待,編次人入侍,同爲入侍。
中宮殿,藥房口傳問安。答曰,知道。大殿·中宮殿,王世子遣宮官問安,王世孫遣講官問安。答曰,知道。
安啓曰,吏曹判書李益輔,工曹參判元仁孫,除拜後過三日,不爲出肅,依定式推考警責,仍卽牌招,何如?傳曰,允。
以持平鄭枋牌不進罷職傳旨,傳于金尙喆曰,推考傳旨捧入。
傳于安曰,禮房承旨與編次人,待下敎入侍。
又傳于曰,禮房承旨·編次人,入侍。
又傳于曰,明日望位禮奉審後,入小次,仍行酌獻禮,分付該曹,添入儀註,挾輦軍,以休者爲之。
以寶劍及武兼守宮望筒,傳于金尙喆曰,皆以首爲之。
安啓曰,明日擧動時,兩司侍臣,無進參之員,除在外外,持平鄭枋,待開門牌招,以爲進參之地,何如?傳曰,允。
傳于趙榮進曰,月已更,餘署未已,時下往軍,日氣稍涼,月已更,夙宵奚弛于心,挾輿軍,亦令訓局將官領率,徐行而往,交替來軍,亦令徐來之意,分付。若無路費,亦令儲置米上下,禁御兩營軍,以下番之軍,在溫陽,忽而思之,心甚可矜,新番軍,將官率領下往,交替其軍,令道臣以儲置米,厚給回糧,自其處卽放事,分付,交替軍,亦勿倍道,休站下往交替事,一體分付兩營。
又傳于曰,守禦廳軍,一體替番。
李景祜,以吏曹言啓曰,卽接奉常寺牒呈,則明日儲慶宮親臨酌獻禮時,典祀官,例以本寺正塡差,而正趙,今已赴燕,急速變通云,奉常正趙,今姑改差,其代,卽爲口傳差出,何如?傳曰,允。
金尙喆,以司僕寺郞廳,以一二提調意啓曰,明日儲慶宮擧動時,莫重差備,不可不備員,正有闕代,令該曹卽爲口傳差出,何如?傳曰,允。
吏曹,口傳政事,以沈瑴爲奉常正,以李宜老爲司僕正。
兵曹,口傳政事,以李漢膺爲黃海兵使。
金尙喆,以兵曹言啓曰,今番王世子溫行時道路,依例以靑坡大路,磨鍊啓下矣。因潦水穿破,勢難及期修治,故改以典牲署前路,磨鍊啓下,而今則潦雨快霽,回還時,則依當初節目,以靑坡大路擧行之意,分付,何如?傳曰,允。
安,以成均館官員,以行大司成意啓曰,今七月初七日,儒生上旬輪次,今月內無故日退行事,曾已達下矣。大提學金陽澤受由在外,同知館事李昌誼未肅拜,同知館事一員未差,今月已盡,限內不得爲之之意,敢啓。傳曰,知道。
李景祜,以忠淸監司狀啓,八月令早紅柿子,向黃尙遠,進上限內,不得封進,惶恐待罪事,敢啓。傳曰,勿待罪事,回諭。
庚辰七月二十九日辰時,上御景賢堂。藥房都提調·編次人同爲入侍時,藥房都提調李,編次人趙明鼎,右承旨安,假注書申光輔,記注官李宗明,記事官李在簡諸臣,以次進伏訖。上命書傳敎曰,精神索漠,只記儲慶宮秋享日,未能覺動駕之在前一日,動駕之日,値明陵忌辰日,服色難便,噫,封園行祭之後,數次只行展拜,此豈以章廟之心爲己心之義乎?秋享祭其令攝行,明日行酌獻禮,少伸此懷,而十五日其日朝,當行眞殿展禮,三嚴皆以辰正初刻爲之,侍衛仍,禁御留營皆安徐,步軍皆以五哨·馬軍二哨·禁軍二番,一體擧行,其於朔望,皆以替運隨駕事,分付。皆以興政堂乘轎,於昌德,則進善門外下輦,仍以乘轎,萬安門入,而回時乘轎,當於宣政殿,依此擧行。因命趙明鼎,讀昨日御製儲慶宮祭文。改題以酌獻禮祭文,李曰,方當換節,聖體若何?上曰,一樣矣。曰,八味元·瓊玉膏,其已進御乎?上曰,姑未始服矣。,曰,黃連煎水,連爲煎入乎?上曰,黃連水無效矣。眼睫開闔,尙未如常矣。曰,今日是日次,且伏承眼部未如常之敎,令醫官診察,斷不可已也。上曰,置之可也。予厭其煩擾矣。曰,聖意若厭煩擾,則只令首醫以下三員入診,何如?上曰,只令三醫官入侍,可也。注書出去,召入,光輔,承命出回奏曰,問之則醫官已盡退散云矣。上曰,置之。因謂曰,再昨見申思彦,甚精剛矣。曰,非徒精剛,凡諸國事,殫誠爲之,曾任忠淸水使時,爲念戰船之常時未浮,創築船倉,設施甚壯,計慮長遠,臣於均稅奉命時,過此而見之矣。上曰,甲戌唐船事,初疑其不善周旋矣。今觀其人,自非不善周旋者也。如此人,豈易知耶?因命書傳敎曰,內局入侍。再明日爲之。又命書傳敎曰,今後內局日次,茶飮停止,建功湯,依前劑入。又命書傳敎曰,右副承旨守宮,兵曹參判守宮。又命書傳敎曰,明日動駕時刻,永寧殿祭畢後,隨時單嚴擧行。又命書傳敎曰,申飭之下,大祝,以不爲通淸人苟差,當該郞廳,從重推考。又命書傳敎曰,昌德宮入直省記,以小省記,一體入啓事,分付。又命書傳敎曰,有考實錄之敎,則其當卽爲擧行,而今聞尙不擧行云,此亦紀綱攸在,春秋館諸堂,從重推考。又命書傳敎曰,月已盡,前修撰李商芝,付過放送,洪趾海,其所撕捱,分義太過,只推,牌招察任。又命書傳敎曰,諸承旨持留院公事入侍。因謂光輔曰,入侍奉命承旨,所掌公事,竝爲持入事,分付。光輔承命,分付,行都承旨李景祜,左承旨尹東暹,左副承旨金尙喆,同副承旨趙榮進,入侍,以次進伏。上命以次讀奏公事訖。竝命入啓,因命書傳敎曰,聞京兆啓目,其涉矜慘,令該曹各別顧恤。又命書傳敎曰,今覽忠淸水使狀聞,濫數裝載可駭,令該廳察治。又命書傳敎曰,黃海兵使許汲,非徒爲人可用,今番濬川,大有功勞,何聞此報,心用傷䀌,凡諸等事,從厚擧行,擔軍依例題給,其代,不可稽滯,依頃者水使例,今日內口傳擧行。又命書傳敎曰,黃海監司申聞中,未準三次守令,其同推官,從重推考,此後嚴飭。書傳敎訖。上曰,此後外方申聞中,關係薦新物種事。隨到入啓,景祜曰,注書金相翊,以違牌坐罷矣。實官例不得越次行公,此如他違牌有異矣,敍用,何如?上曰,注書金相翊敍用。榻前下敎因命諸臣退,諸臣以次退出。
上在慶熙宮。常參以代理停,經筵停。
沈鏽啓曰,大司憲尹鳳五,執義金元行,掌令呂善應·朴海潤,持平趙台命在外,持平鄭枋進,今日監察茶時之意,敢啓。傳曰,知道。
大駕入儲慶宮齋室後,王世孫遣講官問安。答曰,知道。政院·玉堂·藥房口傳問安。答曰,知道。
酌獻禮罷後,政院·玉堂·藥房·朝廷二品以上·六曹堂上口傳問安。答曰,知道。
傳于安曰,今日易致怱怱,禮房承旨進去,行禮畢後,卽爲來啓,則當下嚴矣。
吏曹口傳政事,檢閱單姜趾煥。
傳于金尙喆曰,令中官知入矣。中官誤知而奏,中官當下敎,而傳敎置之。
大駕還宮後,政院·玉堂·藥房口傳問安。答曰,知道。
安啓曰,檢閱姜趾煥,旣已付職,卽爲牌招察任,何如?傳曰,允。
庚辰八月初一日午時,上具翼善冠·衮龍袍,詣儲慶宮。擧動入侍時,行都承旨李景祜,左承旨尹東暹,右承旨安,左副承旨金尙喆,同副承旨趙榮進,記事官任希孝,假注書申光輔,記事官尹師國·李在簡,諸臣以次隨駕。上出廣達門下輿乘輦時,藥房都提調李曰,聖體若何?上曰,一樣矣。上命書傳敎曰,吏文製述,古雖有,二百年來今再行,其豈偶然?宜遵昔年,居首校理李潭特爲準職除授。又命書傳敎曰,百官軍兵,雨具。上曰,回駕時敦義門殿坐。駕前下敎上曰,訓將入侍于敦義門,京畿都事率民人來待。駕前下敎上曰,戶判入侍。駕前下敎上曰,儲慶宮宮墻頹圮處,卽爲修補。出榻敎上詣儲慶宮,行酌獻禮後,上曰,此宮基地甚高矣。地脈自南山來乎?諸臣曰,然矣。回駕時,記事官姜趾煥謝恩後,追後入侍。上殿坐敦義門,訓鍊大將具善行,戶曹判書洪鳳漢入侍。上謂善行曰,南邊城形,似雉城矣。善行曰,因地形築之,故似雉城矣。上曰,自此門,以南以西,地勢漸高耶?善行曰,漸高矣。上曰,當殿坐于廣達門,戶判·訓將隨駕入來。上殿坐廣達門,右議政李曰,動駕行禮,冒雨回駕,聖體不瑕有損乎?上曰,旣伸情禮,氣卽一樣矣。,曰,王世子,以來月初一日,自溫泉離發還宮事,忠淸監司狀啓入來矣。上曰,雨勢如此,可悶矣。諸臣曰,雨勢頗如驟雨,似不支離矣。兵曹判書洪啓禧曰,王世子還宮時,道路,審其地勢平坦處,從便而修治,何如?上曰,依爲之。上曰,京畿都事,率各邑民人入來。上命尹東暹問農形。東暹曰,問之則以爲,楊州早稻,頗已刈食,晩稻幾盡穗,木花或已摘取,而雨勢如此,有傷木花之慮矣。統言之則頗勝於前年矣。上曰,霜若晩降,則最晩移者,亦可食乎?東暹曰,問于民人則以爲晩移秧者,則不待霜而已判全災云矣。上曰,他邑亦如楊州乎?東暹曰,問之則與楊州無異云矣。上命都事率民退。上謂善行曰,俄見敦義門,南邊城似雉城形矣,西邊城亦足可守矣。自前有重城之議,卿意如何?善行曰,臣父在時,亦有此議矣。城大則圍攻難而扞禦易,故古法亦有十則圍,倍則攻之文矣。大抵我國扞禦之具,太疎闊矣。至於钁砲·造化循環砲等器,所不可無而亦未有之,故臣待罪禁衛大將時,造循環砲二坐矣。上曰,厥砲製造法書入,造化循環砲一坐入之,予將觀其模樣矣。洪鳳漢曰,大器因是緊具,而訓局軍兵,皆見解放,惟軍器寺別破陣,粗解其法,而數不多,臣意則除去都監軍二哨,付於軍器寺,使之習放,似好矣。上曰,徐議之,可也。上曰,戶判與訓將,明日入侍。出榻敎上還入大內,諸臣以次退出。
上在慶熙宮。常參以代理停,經筵停。
下直,丹城縣監尹謐。
中宮殿,藥房口傳問安。答曰,知道。
沈鏽啓曰,大司憲尹鳳五,執義金元行,掌令呂善應·朴海潤,持平趙台命在外,持平鄭枋呈辭,今日監察茶時之意,敢啓。傳曰,知道。
藥房都提調李,提調洪啓禧,副提調李景祜啓曰,昨日動駕,冒雨還宮,伏未審夜間,聖候調攝,若何?寢睡·水刺之節,亦何如?今日入侍,旣承下敎,臣等卽與諸御醫入診,詳察聖候爲宜,臣等不勝區區伏慮,敢來問安,竝此仰稟。答曰,知道。氣則一樣矣。
傳于趙榮進曰,藥房入診,待下敎詣閤。
金尙喆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李景祜啓曰,戶曹判書洪鳳漢,訓鍊大將具善行,依下敎來待矣。傳曰,竝詣閤。
李景祜啓曰,兼弼善朴盛源今方入直,而時無職名,令該曹卽爲口傳付軍職,何如?傳曰,允。
沈鏽,以弘文館言啓曰,副修撰李瀰以問安官,纔已上來,而以兼銜未肅拜,不爲行公,卽爲牌招察任,何如?傳曰,允。
傳于沈鏽曰,明日朝講爲之,時刻,辰正初刻爲之。
又傳于曰,常參其闕已久,明日常參爲之,仍爲朝講,而時刻,辰初三刻。
又傳于曰,常參處所,景賢堂爲之,分付禮曹。
講書院左翊善朴聖源上疏曰,伏以,臣直一迂愚人耳。樣不入俗,動輒顚躓,通籍三十餘年,非錮謫則屛散,間或有一二甄錄之時,而在臣蹤地,則無非跼高蹐厚之日,況今景迫桑楡,心灰當世,退伏田里,以沒餘齒,卽臣本分也,素願也。乃者天心開釋,特示旣往之勿咎,大化陶匀,不欲一物之偏遺,或至本職久任之命,而聖恩益優異矣。申勅喉司,勿捧辭單,屢賜引接,特加責勉,問又寄意過隆,有若托付成就者然,不識聖明,何所取於釁負之賤,而乃有此非常之眷也。臣於是感激惶隕,逃遁無地,以臣從前違逋之蹤,不免黽勉一出者。蓋爲塵露之報,已負此生,記誦之末,猶可自效,只欲循例輪直,隨衆參講,以少伸延頸之忱而已。若其久居是職,仍責成效,則此乃德義茂著,學術精深,可以薰陶儀法者之所爲,非臣魯莽所可擬議,而聖上所以委屬而期望者,乃至於是,朝家擧錯,固已乖當,而在臣私分,其敢自安,欲辭則卸免無階,欲因則便同自當,徊徨悶蹙,罔知攸措,時月稍久而庶望鞶褫,小學已畢而作爲瓜限,瀝血陳懇於小朝者,非止一再,而一未靳許,尙此蹲冒,伈伈尸居,恰周一歲,此豈臣始料之所及哉?至於向日食物之命,又係聖朝曠絶之典,有非如臣微末所當得者,況臣一念,求遞不暇,格外恩賜,尤豈有冒沒之理,而辭不獲已,終乃祗受,感祝之餘,冞增愧懼,惟有圖報盛眷,糜粉爲期,而不能當止,如右所陳。且臣受氣虛薄,素多疾病,未滿七耋,便成篤老,腰夤酸楚,起步艱澁,講席拜跪,全未成儀,最是關格危證,無時發作,汚穢淸禁恒有其慮,加以番次常艱,儤直偏多,受傷於風寒暑雨者亦深。今當金火之交,又添泄痢,僵臥直廬,㱡㱡欲盡溫宮問安之役,亦未輪行,顧此病狀,非比一時偶感,從今雖欲筋力爲效,而其勢末由,才旣不稱,疾又難强,則爲臣之計,有退而已。臣若徒以猥越爲懼,而不一號籲,則是自阻於天地父母之仁也。臣豈敢爲是哉?伏乞聖慈,曲諒臣言之非出於飾讓占便,亟許鐫免,以幸公私焉。抑臣於日昨宸製之下,竊有所感激不已者,一篇累言,聖意深摰,旣勉我世孫,又戒我僚屬,明珠喬木之喩,丁寧懇惻,凡在瞻聆,孰不欽歎?臣旣昵陪講肆久矣。竊瞯其聰明仁恕,安重端莊,琅然誦音,若出金石,所讀之書,姑未甚多,而文理漸達,仰問之語,或入深處,而答應是當,苟能擴其德性,充其才分則崇廣久大,自可馴致矣。臣雖所學蔑裂,不能仰補其萬一,而愛慕之極,望其及時進德,不日作聖,以啓我東方萬世太平,斷斷此心,自謂不後於人,第念蒙養之方,不徒誦讀古書,要在一言一行之敬愼,講官之責,不止談釋文義,所貴隨事隨物而箴儆。然而以今日言之,則宮僚接見,只是一日一次,而討論之間,亦不過暫時耳。方其進對也,瞻望德容,則端坐而不邊也,仰聽下言,則愼出而不妄也。几案衣服之整肅,拜揖周旋之安祥,講官雖欲苛摘而深糾,少無罅隙之可乘,第未敢知罷講入內之後,無事居閑之際,其所自持者,果何如耳?臣等常以居內如外,處幽若顯之意,申申仰勉,固知英明之姿,不至邈聽,而知慮方未有定,筋骸猶難自束,設有怠慢放逸之習,判異,於坐閤對僚之時,則何從而知之,誰得而禁之,而況日夜之所親信,惟是近習,左右之所羅列,不止書冊,或奇巧侈靡之接於目,淫䙝鄙悖之入於耳,駸駸然不自知其漸染,則其有害於良知良能者,庸有極哉。及其病根已深,則雖有良師明傅,日以聖賢之言聞之,先入爲主,舊習難改,此或臣之過慮,而厥初惟愼之戒,又安可忽也?雖以閭巷敎兒之方言之,稚孫常在祖膝,朝吟暮誦,隨加鞭督,耳提面命,不出義方,不使頃刻離舍,任其遨遊,又勅家中,不以非禮聲色示之,乃所以愛之切而慮之遠也。敎子爲善,貴賤同情。伏想殿下,所以誘掖於家庭者,靡不用極,有不待臣言,而區區下情,更顧於燕閑之暇,晨昏之際,必使常常在旁,諄諄賜誨,或抽試所習之書,或誦說祖宗故事,或令侍坐於朝晝進講之筵,使過庭之時,多於獨處,戒謹之念,勝於怠忽,又嚴束左右,毋或以一毫不正之事,干於耳目,自然觀感漸漬,德器成就,此乃以家法爲敎,而非臣僚時見之所可及也。以聖躬爲率,而非文字書示之所可比也。惟殿下深留意焉,臣方求退而不勝耿耿,敢於辭疏之末,略此附陳。伏願恕其僭而察其愚焉。答曰,省疏具悉。噫,托若干尺之幼,望億百載之基,欲擇講官,舍爾誰先,其所久任,亦非小學,于今辭章,不亦過乎?疏中附陳,字字衷曲,句句切實,深用嘉尙,而其中一句語所陳,雖是曾諭相臣,予衰日甚,豈有觀感?講學時侍坐,所請是矣。其當留意,而噫,頃日觀若成人之貌,示益勸勉之意,此乃言敎,何望其效?今者所望,惟在爾等,于今所陳,可謂藥石,將此疏而書入,其令爲朝夕自勉之箴,而非徒勉飭,予亦不忘此章而勸勉,爾其勿辭,竭心輔導。
庚辰八月初二日辰時,上御景賢堂。藥房入診,戶判·訓將同爲入侍時,都提調李,提調洪啓禧,副提調李景祜,戶曹判書洪鳳漢,訓鍊大將具善行,記事官任希孝·李在簡·姜趾煥,醫官金履亨·許礈·李以楷·李泰遠·金履貞·金世選進伏訖。李曰,昨日冒雨動駕,聖候諸節,夜來何如?上曰,一樣矣。曰,寢睡·水刺之節,何如?上曰,亦一樣矣。曰,脚部痰候,何如?昨日儲慶宮升降之時,臣等仰瞻行步,而不勝欽仰矣。上曰,升降之時則無難,而但坐時似爲難澁矣。曰,眼候,何如?上曰,一樣矣。洪啓禧曰,頻頻熏洗似好矣。曰,湯劑連爲進御乎?秋意方生,丸劑,政宜趁此時進御矣。上曰,欲爲進御而未果矣。啓禧曰,瓊玉膏尤宜進御矣。曰,中宮殿氣候,何如?上曰,好過矣。曰,嬪宮氣候,何如?上曰,一樣矣。曰,王世孫氣候,何如?上曰,好在矣。曰,卽見忠淸監司狀本,則小朝昨已離發矣。上曰,昨日雨又來,素沙水可慮矣。啓禧曰,昨雨甚注,而今則快已開霽,可幸矣。曰,卽令諸醫入診,何如?上曰,依爲之。履亨等,以次診候訖。履亨曰,脈候左右三部,雖不沈不浮,而右寸關虛軟之候則一樣矣。諸醫所陳略同。曰,眼候宜卽調治,更令諸醫入察,何如?上曰,依爲之。諸醫及鍼醫,進前診察訖。履亨等曰,臣等診察眼候,則眼胞外略有眵汁,頻頻熏洗爲宜矣。上曰,以百沸湯洗之爲好耶?黃連水則連爲試用,而今姑止之矣。履亨曰,若不卽熏洗,則恐爲長久之慮,以臘雪水試用爲好矣。上曰,臘雪水果勝於黃連水矣。履亨曰,以臘雪水熏洗,以黃連巾拭之尤好矣。上曰,好矣。臘雪水,三日一次入之,而黃連巾則一次製入,可也。曰,凡劑宜卽進御,業以新材作末以置,從近劑入,何如?上曰,依爲之。曰,瓊玉膏旣是聖藥則豈不可趁卽進御乎?生地黃政當其時,亦許劑進伏望。上曰,依爲之。上曰,加減八味元依前方一劑,瓊玉膏三分一劑入。出榻敎啓禧曰,瓊玉膏當劑來於北漢矣。洪鳳漢曰,鍊戎臺近處,山水甚佳,且無鷄犬聲,於此處亦可劑之矣。上曰,造紙署近處亦好,劑於此處可也。上命承旨,讀左翊善朴聖源上疏。上曰,豈可以小學,爲其瓜限乎?久任於講院,在渠雖難,講學之責,宜付此人矣。曰,講書討論,自是榮華之事,人皆願之。今此聖源之陳疏,豈其眞欲圖遞而然耶?鳳漢曰,聖源久爲講官,故世孫已與之親熟,今番溫宮問安官,亦不劃送,蓋爲其年老而然矣。上曰,然乎?鳳漢曰,聖上連爲飭敎,世孫亦甚眷遇,渠雖欲退,無可奈何云矣。上曰,其疏中陳勉之語,誠是矣是矣。啓禧曰,誠字字憂愛矣。上命書批答訖。見日記上曰,以竭心輔導四字,激之可矣。曰,下敎誠好矣。啓禧曰,接賢士大夫時少,近宦官宮妾時多,此乃程子攸云,而雖欲長接賢士,其勢末由,贄御之中,亦必愼擇,其正直方正者,以時陳勉,或咈意以諫,無使非辟之事,從以聞之,則豈不爲好耶?上曰,贄御之中,今無以非理導之者,而若於言語之間,誤爲輔導,則予亦末由,奈何?第雖擇朝臣,亦爲難甚,如彼之輩,將何以擇之耶?啓禧曰,輔導太子之方,莫如周家,而其要不過前後左右之無非正士也。上曰,至使瞽矇,讀書以聞之矣。上曰,朴聖源爲人,純實矣。鳳漢曰,前後聖敎勤摰,渠則感激不敢當云矣。上曰,朴聖源之至此,亦世孫之德也。不然,不過爲鄕曲一文官而已,人不可知矣。申思彦若滿十度棍,則豈知其爲人之如何耶?鳳漢曰,思彦爲人,精强矣。許汲甚可惜也。期待不汎,而遽至於此,誠極矜慘,少時則爲浮氣,而近來則漸勝矣。上曰,予知之晩矣,可惜也。上曰,李漢膺今始爲兵使乎?啓禧曰,曾經者矣。上曰,漢膺爲人,何如?鳳漢曰,頗爲安詳矣。啓禧曰,黃海新兵使,催促下送,似好矣。上曰,黃海兵使李漢膺,其令趁卽辭朝。出榻敎上命戶判,讀三年糧節目。上曰,藥房入診則旣畢,他承旨入侍,諸臣亦少退,可也。諸臣遂以次退出。
庚辰八月初二日巳時,上御景賢堂。藥房提調·戶判·訓將小退後更爲入侍時,藥房提調洪啓禧,戶曹判書洪鳳漢,訓鍊大將具善行,同副承旨趙榮進,假注書申光輔,記事官李在簡·姜趾煥,諸臣以次進伏訖。上謂榮進曰,分注書日記封,開坼讀之。榮進讀訖。上曰,還宮有自下酬酢者矣。因謂鳳漢曰,奏事可也。鳳漢曰,校書館冊紙,名目不一,文書煩亂矣,貼冊紙,以貼冊次草奏紙,定名目,卷冊紙,以卷冊次齎奏紙,定名目似好矣。上曰,依爲之。鳳漢曰,各貢盡爲釐正,則餘四千石米矣。徽寧殿三年後祭物,昨年憑據前例,以多食床磨鍊,貢價因傳敎,因用藥果床,故貢價甚不足。今番變通時,勢當斟酌加磨鍊矣。上曰,依爲之。出擧條鳳漢曰,大同設立之前,凡諸土貢,各邑直爲上納,而有裕物種,自戶曹,或作米作木,用於不時之需矣。大同設立之時,雖以其時應進排者,酌量作貢,若其有裕物種價,則付諸戶曹如古之例,卽今所謂正布作米等類,是也。近年以來,法意蕩然,遺在則便爲貢人之私物,丁巳以後,蕩減至於四十餘萬石,加用則逐歲增加,數十年間所下,亦過累百萬兩,以此計彼,幾乎相等,而只緣不問遺在徒應加用,以致經費匱竭,莫可收拾。惠廳又以接濟戶曹之故,至於主客俱困,此非尋常細慮矣。儲置米一萬石及細作木一百同,劃給均廳,使之用於軍門給代者,蓋爲創設時,物力難繼也。今則均廳,雖無此米木,猶可成樣,惠廳勢方窘急,理宜還送。若其分劃軍門之規,雖不可變改,就其元數,自京廳磨鍊直報,而惠廳旣不出,戶曹例送三萬石,又得均廳米木,則似不無餘地,量宜區劃,以捄戶曹之急,固亦無妨,而若無所據,名甚不正。作貢後次次減罷之,貢價當不下萬石,論以法例,地部當推而因循未推,趁此時裁作彼此事勢,定以八千石,竝與今番釐正時所餘者,名之以庚辰作米,每年以惠廳已捧之米,輸送事定式,年例劃送三萬數,則旣依傳敎,嚴加防塞。戶曹如有萬分不得已之事,則惠·均兩廳米中,以均廳折價,相換取用事,亦爲定式,何如?上曰,依爲之。出擧條鳳漢曰,司宰監魚鹽不足之價,戶曹則稱以元貢,欲爲加定於惠廳,惠廳謂以別貿,不爲施行,互相爭難之,故乃以戶曹稅入,過十萬石則自戶曹上下,未滿十萬石則自惠廳上下事,曾已定奪矣。此果戶曹當下者,則稅入雖少,何可不下,如係惠廳當下者,則戶曹雖優,又何可推諉乎?事旣野俗,法亦煩瑣,臣意,則勿論戶曹稅入之多少,仍自戶曹上下,而近來地部稅入,絶無過十萬石之時,昨年年事,不至告歉,猶不滿十萬,毋寧較數歲之中,以其貢價折半八百石,每年劃送,以爲折補計給之地,何如?上曰,依爲之。出擧條鳳漢曰,貢物衙門,得以成樣者,專在役價,故從前役價權減時,殘司役價,或有不爲同減之時,今番釐正時,如禮賓寺·內資寺·司畜署·歸厚署·造紙署等諸司,役價之官取者,依前勿減,待前頭更議,何如?上曰,依爲之。出擧條鳳漢曰,尙衣院衣襨與串衣所入鄕獤皮之代,全以節使時所來唐獤皮充給者,雖或有益於戶曹,貢人之稱冤,勢所必至,故年前釐正時,更以貢價上下事定式,此誠益下之政,而蓋此唐獤皮,旣不給於貢人之後,仍作庫中腐棄之物,此亦大違於惜費之道。臣意則貢價磨鍊時,以唐皮若干分數參辨,則以貢人言之,雖或不如貢價之全數,比諸曾前以皮給代時,不啻大利,以地部言之,以無用作有用,此眞損益得宜,上下俱便者也,依此擧行,何如?上曰,依爲之。鳳漢曰,或三分一,三分二間,當明白定式矣。上曰,以三分之一爲之可也。出擧條鳳漢曰,近來掖屬與諸上司員役輩徵索之弊,日益甚焉,貢人不勝其苦,前有契房例債,又有別人情,而猶不足以充其慾,或點退而操縱,或囚禁而侵責,安有聖明在上,小民之受困,至於此極乎?此不矯正,前頭之害,將至於罷貢而後已,近年以來,濫費一節,各別嚴禁,此後復踵前習,則犯者隨聞嚴繩,官員亦爲論罪事,出擧條申飭,何如?上曰,依爲之。出擧條鳳漢曰,鷹師契日供生雉價,乃是大同元數之外替當,山行砲手之役,事甚無謂,而事係上供,今不可容議,而但進排元數之外,旣有加數磨鍊,國忌日不爲進排,而亦爲混同給價者,尤爲不當,元數進排外,加磨鍊及國忌日不進排之價,竝勿上下。此後則一從進排,加減貢價,亦爲從實數磨鍊事,永爲定式,何如?上曰,依爲之。出擧條鳳漢曰,三南所下送千步銃,只費其價,而無一可用,此後則換定以平銃,自各營門,收捧下送,則可以適用而事且着實矣。依此定式,何如?上曰,依爲之。因謂善行曰,卿所造砲法,書來耶?善行曰,書來矣。上曰,卿讀之。善行讀訖。上曰,千步銃一柄,自西班色入之。鳳漢曰,濬川司用餘物力二萬六千餘石內,一萬石還送惠廳,而摠戎廳不但責應之無異三軍門,春間許多錢割給三軍時,追後還報事,下敎矣。今不可如數劃給,姑以一千石覓送,三軍門之濬役時耗費一般,而禁御兩營,猶有財力,都監全無餘貯,不可不念,亦以五百石劃給,而此是元數中用下者,不必出擧條矣。上曰,然矣。啓禧曰,頃以禁軍口傳事有特敎,方與別將吳相議,欲一洗謬規,而自下議定者,有難永久遵行,前頭欲成出節目,啓下而行之矣。但卽今納馬未口傳者,甚多之中,稱以功臣子孫,有蔭子孫,無取才納馬者亦多矣。無取才納馬者,則所當還給其馬,而多年等待之餘,還給所納之馬,則便同罔民,亦涉可矜,欲於禁軍取才例規,減其步數,取才許入,則其見落於取才者,無可稱冤之端矣。上曰,依爲之。啓禧曰,陵役時,領役部將作故者,有其子特差禁軍之命,此則奉承傳特差,與他有異,不必取才矣。上曰,法旣一定,不可輕重勿施。啓禧曰,此亦一體取才,何如?上曰,此雖有所重,申飭之下,豈可異同,一體取才。出擧條鳳漢曰,各貢與各契之近年加設者,其數甚多,此專由於惠廳與各司,因目前需用之緊急,筵稟或草記,容易新設,此實尾閭之大竇。此後則凡新作貢時,惠廳與戶曹,往復消詳,以各司有裕之物,從便換定事定式,何如?上曰,依爲之。出擧條鳳漢曰,訓將以宮城事,有所議於臣者矣。宮城每當頹圮之時,營繕草草了當,以致不久還頹,若自軍門,分授界限,以戶·兵曹營繕所給之料布,移用而改築,一如城役之爲,則可無如前頻頹之患,亦有合於嚴宮城之道,其言誠有意見,其心亦甚可貴,下詢處之,何如?上曰,訓將陳之。善行曰,臣於向年宮城扈衛時,步審宮城,則疎虞莫甚,此蓋營繕之役草率,以致乍築旋頹,役無巳時,都城之役,三軍門旣已分當,宮城卽內城,亦爲分授各營,定將校申飭蕫役,則似有實效。戶兵曹給營繕之料布,雖或不足,一年一軍門所築,多不過數十間,如干物力之添補,有何不可。臣意則惟以宮城之完固,爲急務,因此而又有所懷,宮墻外巡邏,以限天明,新有定式,各營軍兵,一夜兩週,猶未天明,而巡卒有限,前者已過,後者未來之前,便成虛地。臣意則兵曹軍鋪軍罷送,本曹自三軍門分改軍鋪,一鋪各用五人,以五營入直軍士,分排守直,每鋪五人,輪巡一更,羅絡相望,終夜警守,將官率餘軍,巡其字內,則巡法頓勝於前,而軍兵之役,亦比前稍歇,依此變通,恐合事宜,故惶恐敢達。鳳漢曰,曾聞此議於訓將,臣亦以爲十分得宜,每更,自一處傳一栍,周而復始,尤似有條理矣。上曰,所陳俱好,自兵曹成節目,行之可也。啓禧曰,此是變通之事,兵曹不可獨成節目,臣與戶判及三軍門大將,同爲周審,尺量定界後,擧行,何如?上曰,依爲之。出擧條鳳漢曰,均廳所酬應者,甚多矣。內司,欲預受三年條,而均廳勢難趁今劃出,以賑恤廳物三千兩,貸送,何如?上曰,依爲之。固謂榮進曰,王世子今日當宿何站耶?榮進曰,屈計日子,王世子似當留宿振威矣。上曰,昨日雨,爲溫行甚悶矣。榮進曰,雨勢驟急,遍來與否,亦何以的知耶?上因命諸臣退,諸臣以次退出。
上在慶熙宮。常參只朝講。
下直,黔毛浦萬戶林遇幹。
以承傳色,口傳下敎曰,睡乎,何如?是駭然耶?
沈鏽啓曰,今日常參,兩司當爲進參,除在外外,持平鄭枋卽爲牌招,以爲進參之地,何如?傳曰,允。
安啓曰,今日常參時,各司長官當爲進參,判尹韓師得卽爲牌招,禮曹判書沈星鎭陵奉審出去,參判趙暾卽爲牌招,何如?傳曰,允。
傳于安曰,常參命行,意有所在,而稽延,何如?是入來者,先入侍後謝恩。
傳于沈鏽曰,金吾擧行二罪人,當更下敎,姑置之。
沈鏽,以都摠府言啓曰,明日朝參擧動時,侍衛不可不備員,而都摠管趙雲逵奉命在外,一員未差,奉命在外人員,合有變通之道,令政院稟旨變通,竝與未差之代,令該曹卽爲口傳差出,以爲備員侍衛之地,何如?傳曰,允。
又因都摠府草記啓曰,明日朝參時,侍衛不可不備員,都摠管趙雲逵奉命在外,令本院稟旨變通事,允下矣。都摠管趙雲逵,合有變通之道,何以爲之?敢稟。傳曰,依例改差。
又啓曰,明日朝參時,兩司當爲進參,今日政,新除授臺諫下批後,竝待開門牌招,以爲推移入侍之地,何如?傳曰,允。
李景祜啓曰,吏曹判書李益輔,參判曺命采牌不進,推考傳旨,今方捧入,而開政命下之後,不卽擧行,事甚未安,竝卽更爲牌招,開政,何如?傳曰,允。
傳于沈鏽曰,吏批望筒,催促入之。
李景祜,以吏批言啓曰,新除授長湍府使安允福戶奴呈狀內,矣上典,素患痰癖之症,近甚添痼,胸脅牽痛,轉動須人,旬月之間,差復無期,速賜變通,俾便公私云,身病旣如是危劇,則不可等待其差歇,依例罷黜,何如?傳曰,允。
又以吏曹言啓曰,工曹正郞金履信,軍資監正柳觀鉉等呈狀內,身病甚重,勢難察任云,竝依例改差,何如?傳曰,允。
有政。吏批,判書李益輔,參判曺命采進,參議鄭存謙在外,右副承旨沈鏽進,以洪準海爲大司諫,以朴盛源爲司諫,以趙重明·申大脩爲掌令,以李正吾·鄭昌聖爲持平,以金應淳爲獻納,以元啓英爲正言,以李昌誼爲判尹,以尹東度爲戶曹參判,以黃景源爲禮曹參判,以金相福爲同經筵,以韓翼謩爲尙衣提調,以李益炡爲掌樂提調,以趙榮國爲宗簿提調,以黃仁儉爲掌苑提調,以金尙翼爲活人提調,以任珹爲吏曹佐郞,以尹心宰爲工曹正郞,以李潭爲軍資正,以徐廣修爲司議,以金履基爲司評,以金相翊爲注書,以成天柱爲平山府使,以尹得養爲承旨。
安,以兵批言啓曰,僉知中樞府事許儼,素患伏暑之症,近甚添劇,新除授平安監營中軍李宇平,全羅監營中軍申晛,素患痰癖之症,猝然危篤,萬無登途之望,俱爲呈狀乞遞,竝今姑改差,何如?傳曰,允。
又以兵批言啓曰,昌德宮衛將田時賮,素患痰癖,近甚添劇,鄭志勖重得風病,差復無期,新差安原權管崔尙弼,黃拓坡權管李致大,老母今年八十歲,法不當遠離赴任,俱爲呈狀乞遞,宿衛輪番之任,不可久曠,邊將之親年七十五歲以上者,許遞其任,已有定式,竝今姑改差,何如?傳曰,允。
兵批,行判書洪啓禧進,參判南泰耆入直進,參議任㻐病,參知李廷喆病,同副承旨趙榮進進,以黃暹爲內禁將,以海春君栐·黃仁點爲都摠管,以柳春馣·李德耉爲五衛將,以李溵·李景行爲文兼,以邊鎭城·宋載明爲部將,以金在鉉·徐命宣爲昌德宮衛將,以金昌祚爲知事,以申大觀爲宣傳官,以李泰夏爲平安監營中軍,以梁世純爲全羅監營中軍,以姜宇柱爲古群山僉使,以宋載仁爲龍媒僉使,以金德纘爲善績僉使,以兪崇基爲僉知,以趙慶祥爲同知,副司直李昌誼·徐命臣·金尙喆,副司果趙肅心·李喆運·李彦忠,同知單李禧仁,壬海鎭別將單朴東秀,安原權管金永祚,黃拓坡權管南極東,廟洞權管南宅寬,雲頭里權管郭弼周。
弘文館校理李潭上疏曰,伏以,臣文識空疎,本無可取,而日前吏文製述時,僥倖在首,乃蒙錫馬之典,臣心惶感,已不勝言,至於昨下準職之命,尤是望外聖念,雖出於追昔,恩賞不可以疊受。伏願亟收成命,以安私分焉,且臣病母,爲就醫藥,自鄕上來,已有日,而臣旣奉命南出,歸又仍直,尙未相見,人子情理,實難按住,而煩瀆徑出,義所不敢,黽勉度日,遂至于今,卽聞病狀越添,神氣澟綴,臣無他兄弟,可以替臣將護者,玆因援例之章,兼陳請由之懇,更乞聖慈,特許恩暇,俾得以及時歸省,千萬幸甚。答曰,省疏具悉。其後賞典,寔體昔年,前後下敎,其果疊焉,特寢錫馬之典,爾其勿辭往視焉。
行判中樞府事李益炡上疏曰,伏以,仲秋月朔,殿下秪詣于儲慶宮,親行酌獻禮,伏惟宸心,益復追慕,大小臣僚,孰不欽仰我聖上孝思之靡極,而適當日候陰濕,冒雨動駕之餘,聖體調攝,不瑕有傷損之節乎?臣伏不勝憂慮之忱,仍念臣於頃日賓筵,因大僚陳白,以臣年前待罪春曹時,差出藥房事,至承罷職之命,臣咫尺前席,章皇逬出,驚駴震懍,歷日靡定,迺者聖度包容,恩敍遄降,樞府除旨,籌司兼任,相繼荐及於縮伏訟愆之中,臣誠惶霣感激,益不知措躬之所也。夫文純之自來根派,臣實不識其何狀,而聞已入屬於兩醫司,曾經醫監鍼醫,着帽隨行,亦有年所云。臣初未及致念於渠之爲凶逆切族,而只取其術業之稍有名稱,偶然差任矣。到今六七年之後,其所潛匿根脚,欺世咨行之狀,綻露無餘,則此固國人之所共憤惋,而臣心之愯然驚懍,尤當如何?論而不審之罪,合被重誅,今何可以已經薄勘,有所自贖也哉?噫,臣通籍殆近四十年,居常勉勵者,惟以粗守謹畏之戒,而今因幺麽一藥房之誤差,卒陷妄作之科,自速譴罷之罰,臣撫躬慙悔,寧欲無生,區區自靖之義,尤何敢徒恃寵靈,晏然復廁於周行乎?且臣又有私懇萬萬煎迫者,臣之老母,今年八十有五,夙嬰篤疾,長在床褥,氣息奄奄若下山之日,在臣憂危之情,將護之道,豈有一分從宦之念哉?猶且低徊未忍便訣者,誠以受恩罔極,報答無階,庶欲以筯力奔走,仰酬聖恩之萬一,而每念情私,未嘗不怵然兢悶也。見今母病,自經今度溽暑,一倍添劇,直元日鑠,轉側須人,臣方左右扶將,焦灼罔措,以此情理,尤難離於跬步之地,引日稽謝,罪戾層積,玆敢略暴微悃,仰首嗚號於宸嚴之下。伏乞聖慈,俯賜鑑諒,亟命鐫削臣所帶兩任,以便救護,仍勘臣前後辜負,以肅朝綱,千萬幸甚。答曰,省疏具悉。封園之後,今始行禮,雖往事,一時飭礪,何復介意?卿母雖老,此非奔走之職也。卿其安意,勿辭行公。
吏曹判書李益輔疏曰,伏以,臣病伏床笫,分作癃廢之物,天官之命,忽及於千萬夢想之外,臣惝怳踧踖,歷累日,而猶罔知所以自措。噫,臣以至庸極愚,遭逢聖明,頂踵毛髮,皆是洪造,而涉世昧方,中經危辱,固宜退守溝壑,永爲聖世之僇民,而惟其受恩如天,圖報無地,區區所自效者,只在閑司漫職之殫力奔走,至於世所稱權要之地,則矢心自畫,庶幾不失其本分,向來濫叨西銓,迫於嚴命,不能力辭,終未免冒膺。至今追思,惶汗浹背,顧今寵命,地望之淸,責任之重,視西銓尤有別焉。臣旣無名論之可以鎭壓世道,又蔑鑑識之可以甄別人物,文質無當,最居人下,而乃敢周流兩銓,有除輒承,若固有之,則環顧初心,豈不益增其愧,而其累聖簡而僨國事,爲如何哉?且臣所患類中之症,居然四箇月矣。雜試針灸,左臂之掉動麻木,乍劇乍歇,雖房闥之間,欲爲起動,則骨節牽引,殆至顚仆,束帶供職,恐無其期,藉使臣或有一分才力之可堪是任者,卽此病狀,實無以轉動,況左右揣量,萬無承當之望者乎?噫,福過則災,器滿則溢,理之必然者也。臣之前後踐歷,已踰涯分久矣。不有人忌,必有鬼猜,今者之疾,亦安知不由於此,而臣若驅策病軀,決性命而饕榮寵,則其身之斃,可立而待,臣之一身生死,有不足道,顧何補於國家哉?言出肝膈,非敢一毫飾辭,銓衡重地,不宜一日虛縻。伏乞天地父母,俯諒臣見職之不稱,實病之難强,亟賜鐫遞,以幸公私,千萬幸甚。答曰,省疏具悉。今者冢宰,予意有在,其何費辭以辭乎?卿其勿辭,從速行公。
庚辰八月初三日辰時,上御景賢堂。常參入侍時,行都承旨李景祜,左承旨尹東暹,右承旨安,右副承旨沈鏽,同副承旨趙榮進,記事官任希孝,假注書申光輔,記事官李在簡·姜趾煥,諸臣以次進伏訖。李景祜曰,左副承旨金尙喆暑瘧猝劇,僵仆直所,不得入侍矣。上曰,病勢旣劇,則何可强令供劇耶?從當許遞矣。領議政金尙魯曰,聖體若何?上曰,一樣矣。因命安書傳敎曰,噫,頃年聽政,卽予苦心,今日常參,其豈樂爲?一則常參之闕,槪已久矣。近因元良溫行,大小公事,其間摠察,承旨旣已持公事入侍,則因此時爲元良,與大小臣工勉飭之意,一則自强之意,陟降下臨,政院日記,史官時政,特書常參,其亦自强之一道故也。噫,十年未行之事,今辰復行,予則心懷一倍,而於諸臣之道,其當聳動之不暇,而時刻已晩,耳目之官,今日尤聾,呼聲不止,僅備一員,非徒臣分之寒心,不可使聞於隣國,此則垂畢,當爲下敎,政院不能預爲申飭,有此苟艱,諸承旨竝從重推考。予雖衰矣,心不太耗,白首暮年,決不可行苟且之事而止,明日當正門朝參時刻,卯初初刻爲之。噫,此乃諸臣之過,於我軍兵何有,禁軍只二番擧行事,分付。尙魯曰,臣忝在大臣之列,不能常時董率,致令諸臣,稽滯於特敎常參之時,誠不勝萬萬惶悚矣。上曰,耳目之官,常以開疏路爲言,而今當疏章許捧之時,亦無進一言者,是因誰之過耶?尙魯曰,晩政自强,較觀往古,孰有如殿下,而群下不能奉承,當此陳疏之時,亦無一人言者,是固言官之過也。連日酬應,寢睡·水刺之節,何如?上曰,食不過數匙矣。尙魯曰,中宮殿氣候,若何?上曰,一樣矣。尙魯曰,王世子回到稷山,榮安矣。誠爲多幸矣。上曰然矣。尙魯曰,王世孫氣候,何如?上曰,安過矣。尙魯曰,伏見傳敎,有次對代常參之敎矣。次對自次對,不可以常參代之矣。上曰,常參傳敎中,初旬次對代五字刪去。榻前下敎尙魯曰,今此常參,乃是十餘年後初行之盛儀也。在廷諸臣,孰不聳動欣喜,而臺臣之或晩到,或在外,至使聖敎,俯勤兩司不備者,雖極慨然,旣有垂畢下敎之敎,姑不敢仰請責罰,而此外應參人員,雖未知病故之如何,不爲書進,致煩請牌,以事體則寒心矣。漢城判尹韓師得,禮曹參判趙暾竝罷職,何如?上曰,依爲之。出擧條上曰,判尹韓師得,禮曹參判趙暾罷職。榻前下敎景祜曰,明日奠菜,而禮曹無看品堂上,可悶矣。尙魯曰,近來掃墳呈辭後,過限不上來,誠是弊端,今日臺臣,亦皆稱受由在外矣。上曰,頻捧呈辭,是都承旨之過也。過限而不致察,則吏曹之過也。命書傳敎曰,近來請由紛紜,大抵掃墳請由,自有年限,限內疊捧,承宣之不察,過限未來,亦有申飭,而雖至百日,其無提諭於政院,政院亦不致察,此該曹喉院,俱爲矇然者,此何嚴飭?近來受由下鄕之人,爲先察推。又命書傳敎曰,十年之後,復行常參,其豈應文而止乎?噫,民者國之本,而都下之民,倒懸日甚,八道之民,困窮日滋,貢市弊釐正,其豈偶然,而其亦欠白,臨門詢問,亦非一二,而拘於所憚,咸曰,無弊。噫,金科玉條,燦然六典,而閼而不行者,非法不美也。人不行也,六典猶然,況近者申飭乎?度支定例之不爲過行者,貢市釐弊後,猶不擧行者,令備局詳問當該官員草記,施以判書有違之律。噫,委以百里,乃爲赤子,而不顧其意,反侵元元,雖抱無限之冤,何訴九重,思之及此,若恫在己,且民以食爲天,農者民之本也。故有爲田畯之飭,而以農形狀聞觀之,守令一任面報,無親審之事。噫,頃者之旱,近日動民,玉食不甘,其猶或命御史,或命宣傳,廉察往審,爲百里之官,莅一邑之民,若不思焉,將焉用彼守令哉?道臣亦不飭焉,亦豈有宣化之意哉?噫,今年穡事,初有亢旱,近有雨水,秋成之前,此心何弛?以備不虞,國之先務,今日因領相所奏,其雖依施,此時一粒如金之時,軍作米爲民措置,儲置米及軍餉米,亦非偶而其果着實否。命御史廉問,其將不遠,予當抽栍摘奸,而先令備局,時或抽栍摘奸,俾有實效。尙魯曰,雖累豐之餘,保生民而備嗣歲者,莫如惜穀,況如此之歲乎?西南姑未可知,而其他各道,恐將不免爲穴農矣。京司則纔已下敎申飭,而外方之耗費濫用,甚於京司,目下先務,無過於此,雖一包穀,務加惜蓄之意,各別嚴飭於八道道臣,何如?上曰,所奏誠是矣。依爲之。出擧條左議政李曰,生民休戚,在於守令,守令擇差,責在銓曹,而人之才不才,其何能一見而辨之乎?要在考其政績,治有卓異,然後擢而用之,方可爲勸懲之道,而使列邑守宰,知所警飭矣。近見列邑移差者,不無有聲績之人,而亦多平平中移除,此則銓官,不免於循其顔情,而拘於形勢之致耳。以其數遞之故,大爲民邑之弊,勿論京外,宜申久任之法,而至於外方之爲弊有甚焉,不可不念矣。上曰,所奏誠是。嚴飭銓曹,名官乞郡亦太多,卿等亦爲申飭可也。李曰,保民之本,在於正朝廷,而欲正朝廷,鎭躁進抑奔競,爲今之要道,躁競甚則將必至於擠陷爭奪,乘機呈私之弊矣。欲祛此習,惟在飭勵銓官去一私字矣。上曰,左相所奏,誠今日藥石,予當銘心,亦爲嚴飭銓曹。出擧條尙魯曰,名官守令,例以十五朔爲限,而官事小不愜意,輒爲圖遞,以貽民弊,最可悶矣。上命書傳敎曰,此後名官之乞郡與其外外任者,雖玉署侍從之望,限內勿爲檢擬,俾無數遞之弊。曰,軫念民生之困瘁,有此傳敎,臣實欽仰,而卽今都下小民,實無資生之道,誠爲矜悶,蓋亦由於廛名甚多。凡百物種之可以賣買而爲生業者,皆爲廛人所專利故也。其中新設細瑣之廛,使之革罷,以爲都民生利之資,何如?上曰,旣設之廛,今若還罷,則似有反爲弊端之慮矣。金尙魯曰,此則誠如聖敎,而各廛都庫之弊,近來益甚,商賈不敢近,都民不能堪,此弊不可不嚴禁矣。上曰,今聞所奏,甚於亂廛矣。此則依爲之。金尙魯曰,從前非不禁斷,而法綱解弛,少無其效,自今爲始,復有此弊,則不禁之京兆平署官員,從重勘處,犯者,令該曹嚴刑定配,何如?上曰,所奏誠是,依爲之。出擧條右議政閔百祥曰,今春濬川,雖出於不獲已之擧,而耗費財力,亦已多矣。一經潦水,輒使三軍門,如前修築,則一年二年,軍需之滲泄,不知其幾許矣。當此京外俱竭之時,此不可不深慮,臣意則小小頹決者,使家前隨力修補,若其三軍門疎濬之役,則間十年,或間五年爲之,似好矣。上曰,家前之各自疎濬,何可已耶?金尙魯曰,家前之隨卽疎築,因是當爲之事,而右相所奏,乃指三軍門物力也。此則誠然矣。上曰,所奏誠是,依爲之。出擧條百祥曰,小小新設廛契之名,極其猥多,雖至賤之物,漸益踊貴,都民生理之艱難,亦由於此矣。旣往則雖不可一一革罷,以致騷擾,此後有司之臣,京兆之堂,如或憑藉事端,許其設廛設契之事,則各別嚴禁之意,定式申飭,何如?上曰,此後若有如此之弊,則施以制書有違之律。出擧條上曰,黃海兵使李漢膺,卽令辭朝,而朝講同爲入侍。榻前下敎兵曹判書洪啓禧曰,武臣之雜岐陞資者,勿許淸職事,曾有特敎,而猶未有明白定式,眩於奉行故,敢達。陞資者,有階梯及射賞,此其上也。善治善賑築城軍器別備,又其次也。惟捕賊拯活捉虎等加資,所當勿許淸職,而公廨修補,則當何以處之乎?上曰,公廨修補,與軍器修補同矣。洪啓禧曰,其見礙,當以內外將以上爲限,而五衛將以下,則勿礙,何如?上曰,依爲之。洪啓禧曰,傳敎中,有往事勿論之敎,傳敎已前,已行內外將者,不當復礙於內外將乎?上曰,然矣,而防禦使已上,則不可通擬矣。出擧條判義禁洪象漢曰,秋曹金益堅事,旣已處分矣。盧聖中有登對以稟之敎,故敢此仰達,何以爲之乎?上曰,分揀放送,可也。出擧條刑曹參判趙明鼎曰,雲山前前郡守金處恒在郡時,所逋欠官錢一千一百十一兩,新官李陽泰,勒懲於其時兵房金宗七,至於闔家囚刑敗産懲族之境,而處恒頓無還報之意。故宗七,具由來訴於臣曹,取見年前關西道臣按査之狀,則處恒所負一千一百餘兩,移懲於宗七。果是實狀,處恒與宗七,皆以此已經勘配,則處恒之至今延拖,無意備償,致令遠外之民,千里奔訴於京司者,情狀極爲痛駭,宜令處恒所在之邑,重治懲給,而該曹循例之關,似無惕念擧行之道,故敢此仰達矣。閔百祥曰,金宗七,乃是處恒之任使將校,處恒之那移公貨,宗七掌其料辦,則處恒固有罪矣。亦有逋矣,宗七亦豈無居間獲利之事乎?此事自該曹,足可發關徵給,不必如是煩稟也。上曰,自本道徵給事,發關可也。出擧條明鼎曰,臣有區區所懷,故敢此仰達矣。殿下以自强爲敎,臣實歆仰,而科條,是自强之表,而實行,是自强之本也。大要,在於開言路用人理財三件矣。疏路暫開,而無一人進實言者,是固群下之罪,然人主一心,萬化之源,殿下來諫之道,恐有所未盡矣。求言之擧,亦且久曠。伏願廣求直言,以盡來諫之道,用人則鎭浮囂抑躁競,爲今日之急務。近來登科之數,倍倍於前,而官職窠闕,依舊無增,則爭軋競先,勢所使然。今若罕設科擧,通籍之數,漸以減小,則可以塞其弊源矣。至於蔭官初授,自有年限,而近來幼學之奉承傳者補官於卄歲之前,而且因監造,徑出六品,則尤爲躁進之捷逕。臣以爲幼學之有承傳者,限三十補官,永爲定式宜矣。是亦擇守令之一道也。理財則縻費爲患矣,賜與之際,另加撙節,以衛文公大布大帛爲心,則財用何患不給哉?是三者,固爲自强之實,願留聖念焉。上曰,所奏,可謂今日藥石,而至於蔭官年限,則似難一切定式矣。明鼎曰,別致祭與親製祭文,事體甚重,隱卒而錄用支子,尤是曠絶之恩典,不可頻數爲之矣。上曰,所奏是矣。持平鄭枋曰,請其時干連人英梅,更命鞫廳,嚴刑窮問,期於得情。措辭見上上曰,尙今爭執,其涉過矣,不允。擧條枋曰,請尹宅履·德喜等,更命王府,拿鞫嚴訊,以正王法。措辭見上上曰,尙今爭執,其涉過矣,不允。擧條枋曰,請島配罪人鼎九,亟命王府,依律正刑。措辭見上上曰,今雖初聞,其時酌處意蓋深焉。今聞此請,殊涉太過,不允。擧條枋曰,請還收罪人桂永放送之命,亟命攸司,依律處斷。措辭見上上曰,噫,其時處分,非爲桂永,今幾十年,一向相持,慼我元良之心,已亦過矣。亟停今日,不允。擧條枋曰,請罪人彦杓·陽祚等,更加嚴鞫得情。措辭見上上曰,此啓,尙今爭之,專由不詣臺而然,此等孤雛腐鼠,何可一向强執,以傷國體乎?不允。擧條枋曰,請還收柱泰·昌翼酌處之命,更加嚴鞫得情,依律處斷。措辭見上上曰,有所酌處,意蓋深焉。尙今爭執,其涉太過,不允。擧條枋曰,請定配罪人孝曾·孝順,亟命王府,更加嚴鞫得情。措辭見上上曰,其涉太過,何可一向傳啓乎?不允。擧條枋曰,請還收崔守仁定配之命,更加嚴訊,期於得情。措辭見上上曰,其所酌處,意蓋在焉。鼎衍二字,豈可謄傳,以駭聽聞乎?今聞其名,自曰今日,何行此擧?復聞此啓,此心不能耐,盍爲亟停,以定君心。擧條枋曰,請爟·爣諸子,竝命絶島移配。措辭見上上曰,此啓終涉過矣,不允。擧條枋曰,請還收罪人應昌酌處之命,依律處斷。措辭見上上曰,此等之啓,其何若是?亟停今日。擧條枋曰,請還收減等罪人柳東垣·尹光纘·吳命佑·吳重觀·趙載敏放送之命,依本律還命,仍前定配。措辭見上上曰,減等意在,不允。擧條枋曰,請殺獄罪人老秋·印信,僞造罪人梁德秋,竝命依律勘斷。措辭見上上曰,酌處意在,其何相持?其令亟停。擧條枋曰,請前大司憲李得宗改正。措辭見上上曰,此於筵中,旣已酬酢,尙今相持,其亦過矣。雖然職在宰列,不可置諸黯黮。果若所陳,自有其律,下義禁府處之。擧條枋曰,請都承旨具允鈺,削去仕版,所帶承文提調,亦令改正。措辭見上上曰,削版之請,已是意外,槐院提擧,允合其人,因循其過,于今連啓,今日此坐,欲洗此習,不允。擧條枋曰,請鄭文柱·金樂洙·權師彦,竝命削薦,主薦之人,亦施譴罷之典。措辭見上上曰,其論已過,其何循例,不允。擧條枋曰,請亟施魏興祖竄配之典。措辭見上上曰,雖有意在,此非相持,依啓。擧條枋曰,新除授大司憲尹鳳五時在忠淸道德山地,掌令朴海潤時在溫陽地,掌令呂善應時在京畿廣州地,持平趙台命時在忠淸道淸州地,司諫院大司諫金時默時在京畿楊州地,司諫南惠老時在忠淸道忠州地,獻納吳奉源時在京畿果川地,正言鄭昌順時在高陽地,正言申景濬時在全羅道淳昌地,請竝斯速乘馹上來事,下諭。上曰,尹鳳五·申景濬,下諭依啓。近來除旨,輒稱在外,爲今痼弊,國之貳君。今方浴溫,而偃處外鄕,今日常參,宜先于此,先罷職後禁推。擧條枋曰,近來綱紀解弛,堤防不嚴,曩者璿源譜略改刊時,趙泰億之官爵,晏然刊進,泰億旣在刊削之中,則宗簿諸堂,略無顧忌,肆然不扷,固已萬萬可駭,而刊行之後,公議峻發。宗簿提調綾昌君橚,始知其不可掩置,上書于小朝,請其刊去,至於請對大朝之時,又爲請刊,而副提調李昌壽,則旣不聯名於陳書,又不同參於請對,其心所在,誠未可知也。當此堤防漸壞之時,如此無嚴之類,不可不嚴處,請前判書李昌壽,削去仕版。上曰,今日筵中,下敎勤摯,其於臺體,不傳啓而引嫌,與大臣酬酢,而矇然甚矣。予甚訝之,無乃志此啓而然乎?今日臺諫,雖曰聾瞽,咫尺筵席,其豈不知,亦不聞大僚所奏乎?此亦躁競之一段也,不允。擧條上曰,兩司下諭中,都憲及正言申景濬外,竝先罷職後禁推。榻前下敎校理李潭曰,持平鄭枋傳啓之際,下諭後又發新啓,有損臺體,罷職,何如?上曰,奚特損體,應避不避,挾雜私意,不可罷職而止,施以削黜之典。出擧條上曰,持平鄭枋不可罷職而止,削黜。榻前下敎潭曰,臺臣旣多做錯,待其畢奏,臣雖請罷,傳啓之際,臺臣做錯,承旨不爲察推,當該承旨推考,何如?上曰,臺臣方爲傳啓,承旨何以察推乎?儒臣,當爲而不卽爲,儒臣推考,可也。出擧條上謂諸臣曰,鄭枋挾雜私意,擧措慌亂,誠重難矣。璿譜刊進,稱以矇然,則猶之可也,而乃謂之可駭耶?意全在於欲逐矣。尙魯曰,專爲此一人而發也。百祥曰,綾昌入侍,初非請對也。上曰,相敬之道,亦不當稱以可駭矣。精神專在於此,故當避之事非一,而他不暇顧矣。潭曰,殿下暮年自强,以實心行實政,臣竊歆仰矣。常參固是盛擧,繼自今爲之,區區之望也。上曰,自有古事,決難聽從矣。副修撰鄭晩淳曰,今日常參,入庭不陞殿人,推考,何如?上曰,指名奏之可也。晩淳曰,臣之所見者,是漢城判尹韓師得,吏曹參判曺命采矣。上曰,依爲之。其中戶判,昨已畢奏,今何復奏?雖然,今日常參,宜先此人,一體推考。出擧條命書傳敎曰,多臺有闕,朝參有命,政官牌招開政。上曰,禮曹參判待下批,卽爲牌招。榻前下敎命書傳敎曰,左副承旨金尙喆許遞,今日政,以在京無故人擧行。因命讀吏曹判書李益輔疏後下答。又命讀李潭疏後下答,又命讀判府事李益炡疏後下答,命書傳敎曰,今聞李潭之章,情理雖固然,旣非請護,則循例捧入,有違格例,事當給之,而其在以孝爲治,雖許往視,其在杜後弊之道,不可無飭,當該承旨推考。又命書傳敎曰,今日三章,其雖批下,元良入京在近,此後以上書擧行。因命諸臣退,諸臣以此退出。
庚辰八月初三日午時,上御景賢堂。朝講入侍時,領事閔百祥,特進官洪啓禧·南泰耆,同知事元仁孫,參贊官尹東暹,侍讀官李潭,檢討官鄭晩淳,假注書申光輔,記事官李在簡·姜趾煥,黃海兵使李漢膺。諸臣以次進伏講訖。李潭曰,自誠明自然也,自明誠用功也。別無可以更奏者矣。鄭晩淳曰,誠則屬知,明則屬行矣。以聖學言之,雖是自誠明之時,而亦無忽於明之之功,是所望也。閔百祥曰,儒臣盡奏,文義別無可以更達者矣。元仁孫曰,誠是與天地參功夫也。洪啓禧曰,王者奉三無私,與天地參,然後方是極功矣。上曰,與天地參,然後方爲三才矣。至於無聲無臭章,則尤爲所重焉。予心力益衰,常有書自書我自我之歎,終恐不能盡人之道與天地爲參矣。人不能盡人道,則雖有面目,亦安可以人數也。但未知古來否德之君,皆爲正統,則亦可謂參天地乎?啓禧曰,雖爲人統,而不得與天地參矣。上掩卷,因謂諸臣曰,常參臺臣事,予於水刺時靜思之,其意極爲巧密矣,今日左相有所陳白,而以目下事論之,世道則無可奈何矣?李昌壽平日有所躁守,如此人,豈可以其心所在論之乎?意專出於欲逐,故語不暇擇矣。豈不巧密乎?今日十年後常參,露出渠之心腸,非醉非聾,而意專在於手中所把之新啓,故任他可避之端,而直爲傳啓矣。此必有指使者,予不盡諭,而今尙如比,來頭將何以爲之耶?百祥曰,初無請對之事,而設或不參於請對,豈可以其心所在,目之乎?此人謹愼公平,國家可仗之臣,而臺臣爲言,至於如此,誠是意外矣。上曰,其人無收牒之事矣。百祥曰,其時雖無追奪之敎,而削爵之命,則有之矣。上曰,然矣。其時亦有欲示弦韋之敎矣。仁孫曰,此重臣,自堂下持論公平,未嘗爲黨習,此則聖上亦嘗照燭矣。百祥曰,故判書李周鎭,嘗以心事之相同,期待李昌壽不泛矣。啓禧曰,方今急務,莫如開言路,而如此之言,不可以臺臣責之,以此等言,每每激惱聖衷,極可悶矣。此重臣則平日過於謹愼矣。上曰,過於謹愼矣。行事異於外貌矣。因謂光輔曰,宋鑑初卷持入。光輔承命持奏。上命仁孫攷出年號後,因謂曰,皇明三皇帝聖節,卿皆詳知耶?仁孫曰,太祖皇帝聖節,則九月十八日,而神宗皇帝·毅宗皇帝聖節,則未能詳知矣。上曰,退去後,攷諸冊子,書入于政院,可也。百祥曰,俄者兵判,以武臣雜岐陞資者,枳望事定奪,而只論西銓,不及東銓矣。東銓當以何職爲限乎?戶判洪鳳漢之言,則雖末縣,一切枳之爲宜云,而此則太過,領相金尙魯,則以爲府使以上,不可不枳云矣。兵曹判書洪啓禧曰,竝礙守令則太過,只枳府使以上,似爲適中矣。上曰,兼防禦府使外,竝使勿枳,可也。擧條上曰,政官入來與否,注書出去問之。光輔回奏曰,問之則判書·參判,皆初牌不進云矣。上命書傳敎曰,判書承批之後,不可一向撕捱,今聞判書·參判,皆違牌云。今日開政,異於他政,焉敢若此?參判今日請推,官師相規,事體固也。亦豈以此撕捱?今則疏爲書,元良回後,欲爲受答行公,亦豈有是理哉?撕捱之章,政院勿爲呼望申飭,卽爲開政。又命書傳敎曰,臺臣謄傳多寡,漠然未聞知,豈意盈握乎?故初頭英梅·宅履等事,幾年爭執,迄無了當意欲,若泰績·斗齡,允啓,酌處依啓,其後若二人者,不啻幾倍,不可不措辭,不允。十年之後,今初答臺,不無斑駁,且允二啓,十人疑焉,非鎭物之道,雖或酌處,事同之輩,亦不無何隅之冤,此時都事下去,人心必亦動矣。依啓二字爻周,皆以尙今爭執,其涉過矣,不允。書布命李漢膺進伏,命東暹宣諭後,賜臘藥椒箭命退。因命東暹書傳敎曰,噫,命元良代理,卽予苦心,不酬應章奏,非徒舊例,意亦深矣。近者,因元良之溫行,雖酬應,自顧其心,予懷一倍。雖然,今日朝講之命代理後,臺臣一事起爭,以年爲日,了當無期,二字勿煩,亦爲例套。噫,彼此輩,匪人匪鬼,亦非王者之道,欲一聞而逐條賜批,旣若此則常參·朝講,一也。因欲勉後,兼命常參,其所臺臣,僅備一人,而吁嗟,鄭枋曾見其人,常恐爲此,豈意十年後常參,逞奮習於咫尺前席乎?其心所在,巧且密矣。下語之不擇,於渠卽薄物細故,噫,此豈枋之所自主張乎?與尹蓍東,一串貫來,噫,所奏于何敢欺陟降,噫,十載一常參,承牌强入,當嫌不嫌,揚揚傳啓,一片精神,在乎擠陷,故手脚忙亂,是可忍也,孰不可忍也?是誰之過?卽予不能建極之致。近聞疏頭所書,不覺靦然,其在重庭奏之道,不可事同而飭異,付籤侍從案,一依尹蓍東·柳戇·徐迥修例施行,書傳敎訖。上謂趾煥曰,爾之登第之初,問汝世閥乎?趾煥曰,無下問之事矣。上曰,爾之祖先顯達者,誰也?趾煥曰,臣之祖父登第,年纔三十而下世,故官止承文正字矣。上曰,其名云何?趾煥曰,名浚溥也。上曰,雖遠祖,有大顯者乎?趾煥曰,臣之十世祖,右議政,名龜孫也。十一代祖,佐理功臣,名希孟也。上曰,予曾聞其名矣。姜樸,於汝族乎?趾煥曰,同宗之親,而寸數則遠矣。上曰,汝登何科乎?趾煥曰,己卯別試及第矣。上曰,然乎?因命諸臣退,諸臣以次退出。
上在慶熙宮。常參以代理停,只晝講·夕講。
大殿·中宮殿,王世子遣宮官問安。答曰,知道。
朝參罷後,政院·玉堂·藥房口傳問安。答曰,知道。
傳于尹得養曰,元良還宮後,隨往禁軍將,率正來待。
傳于安曰,旣有前例,承旨先拜除之。
以巡監軍單子,傳于沈鏽曰,巡監軍,仍昌德宮守門將兵二人爲之。
尹得養,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
傳于沈鏽曰,編次人使之入來。
尹得養,以吏曹言啓曰,今八月初六日,行文宣王釋奠祭,初獻官當以正二品塡差,而老病·公故外,實無推移之路,依近例以從二品塡差以入之意,敢啓。傳曰,知道。
尹東暹,以義禁府言啓曰,削黜罪人鄭榜,全羅道海南縣投畀事,承傳啓下矣。以傳敎內辭意,具罪目,依例發遣府羅將,押送配所之意,敢啓。傳曰,知道。
王世子坐昌德宮。常參停。
政院·藥房口傳朝問安。答曰,知道。
王世子,入霜草峴晝停幕次後,政院·藥房口傳問安。答曰,知道。
王世子,詣西氷庫渡津,入幕次後,政院·藥房口傳問安。答曰,知道。
王世子還入昌德宮後,政院·藥房口傳問安。答曰,知道。
安達曰,春坊上下番俱間,事甚未安,輔德李基德,弼善李壽鳳,文學李世演,司書李鎭衡,說書申益彬,竝卽牌招,以爲推移入直之地,何如?令曰,依爲之。
又達曰,明日次對時,兩司當爲進參,除在外外,不爲行公人員,竝待開門牌招,以爲推移入侍之地,何如?令曰,依。
庚辰八月初四日卯時,上具翼善冠·衮龍袍,出資政門,御金商門內。朝參入侍時,行都承旨李景祜,左承旨尹東暹,右承旨尹得養,左副承旨安,右副承旨沈鏽,同副承旨趙榮進,記事官任希孝,假注書申光輔,記事官李在簡·姜趾煥,諸臣以次進伏,領議政金尙魯曰,昨日終日酬應之餘,聖體若何?上曰,一樣矣。尙魯曰寢睡·水刺之節,亦何如?上曰,亦一樣矣。尙魯曰,中宮殿氣候,若何?上曰,一樣矣。尙魯曰,王世子,今日當還宮,而日氣甚好,誠爲歡幸矣。上曰,可喜矣。因謂諸臣曰,百官奏事,昨日多臺,何只有薇垣長入來耶?命書傳敎曰,昨日申飭之下,今日多臺,又爲違牌,事之寒心,莫此爲甚,竝只推,卽爲牌招,殿庭謝恩,其若違牌,竝南沿投畀,傳旨捧入,書傳敎訖。上曰,今日事,不可苟且矣。何隨衆而停啓?若是之難耶?但有鄭枋一隊,故不敢入來矣。鄭枋之意巧密矣。尙魯曰,昨日光景,爲世道可悶,非特爲李昌壽一人而已。上曰,鄭枋一人,何足道也?是必有根抵,將何以爲之耶?鄭枋之爲此言,豈由於渠欲爲吏判而然耶?沈鏽曰,凡入侍臺諫之擧條,不得徑宿,乃是法例,而昨日鄭枋啓辭中,綾昌君入侍一款,旣以請對爲辭,而簡通乃以入侍書送。此旣上下所共聞者,當該注書,自昨至夜,屢次往復,而終不改送。故擧條尙未啓下,事極未安,敢此仰達矣。上曰,尤極怪異矣。請對二字,予亦聞之,而乃欲改竄耶?注書則所執,誠是矣。酒雖無矣,鄭枋則尙醉而然耶?命書傳敎曰,人臣何敢以陰陽,事君乎?今聞所奏,鄭枋傳啓則曰以請對,簡通則書以入侍,欲以欺幻其君,此等末世,不可循例處之,海南縣投畀,使靑丘之臣,少知有君知經筵。洪象漢曰,臣方待罪經筵,故敢此仰達矣。旣爲朝講,則繼爲晝夕講,自有前規,再昨年,以此有所下敎,而昨日只行朝講,有違規例,惶恐敢達。上曰,所奏誠是矣。因命書傳敎曰,再昨年下敎,漠然不覺,昨日只行朝講,今聞知經筵所奏,可謂得體,而只自歉焉。今日晝夕講爲之,昨日不爲提稟,承宜儒臣,從重推考。吏曹判書李益輔曰,近來三司之臣,多在中考中蕩滌,何如?上曰,非中考而可擬望亦多矣。大司成徐志修曰,昨年儒生通讀講記,因前大司成韓光肇所啓,有更爲試講之命矣。講記,初頭三人,前已入齋,而殿講所出十餘窠,從次第姑入矣。凡講誦,每有得失,或有昨善而今不然者,故今此姑入之類,恐反見落,及臣待罪是任之後,頗以爲言,而臣以爲成命之下,不可不擧行。故頃出試講定日,而因服制姑停矣。儒生等,又以其前兩年通讀消融之故,齋學之窠,皆以單冊,或數經,試講許入,渠輩通讀講記,雖曰不善,猶是七冊通而有此更試之擧,反不如彼輩單冊講者之自有也云。此則其所爲言,宜爲稱冤之端,故敢達。上曰,旣已定式,則勿論單冊七冊,有何可論,而大司成,謂有儒生稱冤,有此所奏,從重推考。出擧條志修曰,養賢庫供士之米,遺在,比戶曹重記,虛錄甚多。故考見文書,則其中有戊申年分館廨修改時,以食婢之有無面者使役,而其無面米八十石蕩滌,報戶曹則戶曹不許會減,至今流來。故本庫重記,每朔末段,輒以此八十石,別錄一行矣。當初,直自本館蕩減,誠非得宜,而到今年久,似宜許其蕩減,議于戶判則亦以爲然,故敢此仰達。上曰,大臣之意,何如?領議政金尙魯曰,蕩減之政,雖重難事,實果如此,則此與無端蕩減有異,許之恐不妨矣。左議政李曰,下問戶判,而處之爲宜矣。右議政閔百祥曰,決知其不可捧,而事係應例之外,則戶曹之難愼於蕩減之政者,蓋出於一開其路,後弊可慮故耳。戶曹判書洪鳳漢曰,大司成以兩件事,相議於臣,一則食婢無面,一則庫直加下也。食婢,自本館役其身,足當其所負之數云,戶曹雖不知,役於官者丁寧,則其宜蕩減,至於庫直加下。渠雖以爲緣於食堂元數之倍多云,而凡食堂之規,或多或少,自可折補計用,何可以一時多員,便議其蕩減乎?此則決不可許矣。上曰,今聞所奏,關係典僕,特爲蕩減後,勿復開此路。徐志修曰,庫直之壬癸兩年加下米事,亦欲仰達矣。上曰,俄者下敎,卽竝指兩件也。洪鳳漢曰,俄已仰達,而食婢無面,雖可許之,至於庫直加下,後弊所關,斷不可輕議矣。上曰,人君爲典僕蕩滌,則戶判,豈可計其多少乎?推考戶判,竝卽蕩滌,可也。出擧條志修曰,粵在成廟,朝亦爲蕩滌矣。上曰,大司成,只當以目下事爲奏,而以古事藉重非矣。推考,可也。出擧條上曰,臺諫牌去來,連爲催促。漢城右尹洪麟漢曰,坐更之法漸弛,謀避者多,更爲申飭似好矣。上命書傳敎曰,坐更申飭,非不嚴矣,則其法解弛。今日朝參,至有更爲申飭之請,事體寒心,今日所奏京兆該堂及前後堂上,從重推考,更爲嚴飭。謂景祜曰,署經申飭,今日內爲之,可也。同經筵元仁孫曰,經筵事體,不輕而重,朝講之領事·知事·同知事入侍,乃是朝宗朝舊例,此則詳載於玉堂故事矣。近年朝講之經筵,二員入侍,有違於舊例,自今以後,依玉堂故事,朝講則必備經筵三員,以復舊例,何如?上曰,依爲之。出擧條曰,聞今番大雨沙汰中,近郊人葬,多有毁破,或至暴露云,申飭各部,使之着實埋置,何如?上曰,聞甚矜慘,另飭五部,特爲擧行。出擧條曰,漢城府拘留間外,又爲私拘於閭家中使令所接處,操縱之弊,不一其端云。自備局已爲嚴禁,而日後若復如前,則當該官員,隨卽論罪,何如?上曰,是涉可駭,爲先備郞,摘奸當該郞廳,施以制書有違之律。出擧條上曰,晝講時刻,以午正一刻,勿入單子。榻前下敎鳳漢曰,忠淸水使,以興陽縣稅船,唐津境致敗事狀聞,自上以濫載守令,察治事,命下矣。凡稅穀致敗,必待道臣狀聞回啓,而此則旣特敎,興陽縣監濫數裝載之罪,不可置之。令該府拿問嚴處,所敗之船,旣無沙格漂渰,又浮空石,其幻弄國穀,恣意故敗之狀,昭不可掩。近來國法解弛,船人之偸竊作奸,比比有之,而法未一施,無所畏戢,常所慨然,況此臭載,情節尤著,其在懲一勵百之道,決不可尋常例刑而止。令忠淸道臣,各別嚴問取招,具格狀聞之意,分付,何如?上曰,事極痛駭,依爲之。出擧條大司諫洪準海曰,臣於臺地,素有不敢進之情,間叨除命,輒皆引遞,以爲一分自靖之圖,而乃者朝參有命,召牌押臨,他不暇顧,雖不得不冒沒出肅,第臣於受由諸臣察推之命,實有所萬萬惶蹙者,臣亦蒙恩省墳,還家稍久,而賤疾累朔苦劇,不卽反面,其稽緩慢蹇之罪,固無所逃,身旣在待勘之中,則揆以臺體私義,決不可一刻仍冒,請命遞斥臣職。上曰,今日承牌,其雖尙矣。旣已犯禁,不可循常依啓。出擧條尹東暹曰,司諫朴盛源旣登筵席,而不爲傳啓,無端退出,有損臺體,推考,何如?上曰,此是姑犯,勿爲推考,使之更爲入來傳啓,盛源更爲入來。東暹曰,問于朴盛源,則以爲初不持笏記入侍,而大司諫引避退出,故替當傳啓,爲持笏記,不得已出去云矣。上曰,進伏傳啓可也。盛源曰,請充軍罪人李時蕃依律處斷。措辭見上上曰,尙今爭執,其涉過矣。其勿强煩。擧條盛源曰,請恒延·命垕,仍鞫廳嚴鞫得情。措辭見上上曰,此何爭持者?不允。擧條盛源曰,請卜連,亟命王府,拿鞫嚴問,以正王法。措辭見上上曰,其何爭執?不允。擧條盛源曰,請收還罪人天大,酌處之命,快正王法。措辭見上上曰,其時處分,意蓋在焉。不允。擧條盛源曰,請收還罪人益元定配之命,更加嚴鞫得情,夬正王法。措辭見上上曰,業已酌處。不允。擧條盛源曰,請罪人匡師,更加嚴鞫得情,夬正王法。措辭見上上曰,其時處分,意已在焉。爭執匡師,其亦過矣。不允。擧條盛源曰,請絶島安置罪人來復,還寢發配之命,仍爲嚴鞫得情,以正王法。措辭見上上曰,酌處意在。不允。擧條盛源曰,請故校理申致謹,故大司諫尹尙任,亟施追奪之典。措辭見上上曰,依啓。擧條盛源曰,請還收印信僞造罪人崔景進·李無應崇酌處之命,依律處斷。措辭見上上曰,此等之輩,尙今爭執,由於長鎖臺廳之故。不允。擧條盛源曰,請罪人張俊乞依律處斷。措辭見上上曰,尙今爭執,若右下敎。不允。擧條盛源曰,請罪人鄭得彪,依律處斷。措辭見上上曰,其有當律,酌處意在。不允。擧條盛源曰,請還寢罪人鄭起世酌處之命,依律處斷。措辭見上上曰,此則酌處意深,尙今爭執,其涉過矣。不允。擧條盛源曰,請李賢伋拿問嚴處。措辭見上上曰,依啓。擧條盛源曰,尹冕東請命本道,嚴査申聞。措辭見上上曰,査問御史,三百年所無之事,當初所請,不識臺體而然矣。其何强循?亟停勿煩。擧條盛源曰,新除授獻納金應淳時在忠淸道洪州地,正言元啓英時在京畿陽川地,請竝斯速乘馹上來事,下諭。上曰,依啓。擧條盛源曰,臣於言地,本有情勢,便成鐵限,新除之下,未免違傲,特敎再牌,分義是懼,不得不冒沒出肅,而入侍傳啓,自有長官,初不點檢矣。大諫,意外引避出去,臣猝然替當,而傳啓之際,生疎所致,多有做錯,致勤聖敎,揆以臺體,勢難晏然,請命遞斥臣職。上曰,特命朝參,初不膺命,入侍傳啓,擧措荒雜,此是惜鳥卵之時,其宜顧藉,而不可無飭,依啓。擧條掌令趙重明曰,請其時干連人英梅,更命鞫廳,嚴刑窮問,期於得情。措辭見上上曰,昨已諭,其勿强煩。擧條重明曰,請尹宅履·德喜等,更命王府,拿鞫嚴訊,以正王法。措辭見上上曰,昨已諭,其何强煩?擧條重明曰,請島配罪人鼎九,亟命王府,依律正刑。措辭見上上曰,昨已諭,其勿更煩。擧條重明曰,請還收罪人桂永放送之命,亟命攸司,依律處斷。措辭見上上曰,昨日下敎,爲臺臣者,當爲感動,何心復爭。其答不忍,更無他諭。擧條請罪人彦杓·楊祚等,更加嚴鞫得情。措辭見上上曰,昨已諭,其勿更煩。擧條重明曰,請還收柱泰·昌翼酌定之命,更加嚴鞫得情,依律處斷。措辭見上上曰,昨已諭,其勿更煩。擧條重明曰,請定配罪人孝曾·孝順,亟命王府,更加嚴鞫得情。措辭見上上曰,其所酌處,意蓋深矣。一命之後,予欲不聞,亟停勿煩。擧條重明曰,請還收崔守仁定配之命,更加嚴訊,期於得情。措辭見上上曰,昨已諭,今何復爭?勿煩。擧條重明曰,請爟·爣諸子,竝命絶島移配。措辭見上上曰,昨已諭,其勿更煩。擧條重明曰,請還收罪人應昌酌處之命,依律處斷。措辭見上上曰,昨已諭,今何復煩?擧條重明曰,請還收減等罪人柳東垣·尹光纘·吳命佑·吳重觀·趙載敏放送之命,依本律還命仍前定配。措辭見上上曰,其所放命,意雖攸在,臺臣爭執,其亦得體,此等相持,徒損國體,依啓。擧條重明曰,請殺獄罪人老秋,僞造印信罪人梁德秋,竝命依律勘斷。措辭見上上曰,昨已諭,其何更執?勿煩。擧條重明曰,請鄭文柱·金樂洙·權師彦,竝命削薦,主薦之人,亦施譴罷之典。措辭見上上曰,初請不公,昨諭之後,其爲更煩,强爲一套,其勿更煩。擧條重明曰,請亟施魏興祖竄配之典。上曰,昨已允啓,何爲復奏耶?重明曰,新除授司憲府掌令申大脩時在京畿衿川地,請斯速乘馹上來事,下諭,何如?上曰,依爲之。擧條上曰,收殺矣。諸臺之今日入來,擧措是矣。退去署經,可也。重明曰,俄見分撥鄭枋投畀矣。聖朝之待言官,何如是太過乎?放釋似好矣。上顧謂諸臣曰,旣以收殺爲是,則請放又何爲耶?尙魯曰,臺體則似然矣。上曰,雖然,何可從耶?持平鄭昌聖曰,近來言路杜塞,上下憂歎,而俄於下答司諫避嫌之批,有惜鳥卵之敎,臣等誠歆仰來諫之盛意,而前持平鄭枋,旣被罪罰之後,今以擧條中二字之異,更加投畀之典,律名未免太重,請還收前持平鄭枋投畀之命。上曰,意在飭勵,其何全釋。擧條尙魯曰,旣下請字,則便是啓辭,臺臣失體矣。上曰,一字之誤,亦何關係哉?昌聖曰,臣本來情地,自劃於臺端,而適値朝參殿坐,再牌押臨,分義是懼,他不暇顧,黽勉出肅,而以鄭枋事陳奏之際,所懷,誤以啓辭仰請,生疎不諳之失,著矣。請命遞斥臣職。上曰,旣已下敎,請之一字,何過撕捱?臺體則然矣,勿辭,亦勿退待。擧條持平李正吾曰,臣言議巽軟,自知不堪於耳目之寄,前後臺地,一例逡巡,向來鞫囚之日,義在沐浴,冒昧一出,適因目下有事,粗效無隱之忱,而睿批誨責,旣勤於前,聖諭諄復,益嚴於後。臣至今追思,餘悸在中,然霜雪雨露,無非上天陶甄之功,臣豈敢以此自阻,而惟是憲臣處置,遣辭顚倒,縉紳傳笑,尙爲臺閣之口實。噫,論人言事,自是臺體,以此見斥,曾是料外,又況三司處置,前後何限,而稱之以似難,置之以落科,前乎臣而未之多聞,等乎臣而未之多見,此莫非如臣無似,忝在言地,見輕同列,自取羞侮之致,更何顔面,揚揚彈冠,行呼唱於道路哉?卽因朝參有命,天牌狎臨,區區私義,有不敢顧,黽勉出肅,而終難晏然於臺次,敢效自劾之義。請命遞斥臣職。上曰,往事撕捱,其涉太過,勿辭,亦勿退待。擧條副修撰鄭晩淳曰,頃者,童蒙敎官入侍施賞之命,亶出於勸奬作成之聖意,而第聞近來,敎官訓蒙之法,漸不如前,常時未能敎習,或不無臨時苟聚,殆同塞責,事甚苟簡。此後則童蒙之聰明俊秀可以成材者,諸敎官各自分授,專意敎肄,而申飭禮堂,嚴明考講,俾有實效,何如?上曰,所奏是矣。依爲之。出擧條景祜曰,注書金相翊時在京畿廣州地,乘馹上來事下諭,何如?上曰,依爲之。出擧條景祜曰,昨有受由過限人,政院察推之命矣。大提學金陽澤,行副司直南泰會,行副司直兪漢蕭,俱爲過限不上來,竝推考,催促上來,何如?上曰,依爲之。出擧條因謂諸臣曰,今番則無微官奏所懷者,慨然矣。軍兵外,在庭諸臣中,若有所懷者,進伏敷奏之意,承旨高聲傳諭,可也。東暹承命傳諭,奉常奉事金壽咸進伏曰,臣有一策,國家不費一錢,而可待萬石穀矣。上笑曰,陳奏,可也。壽咸曰,臣北道人也。同鄕有六寸富饒者,若以王命借財,則可得五百兩錢,且旁求于隣邑富人,亦可得千兩,及豐歲貿穀,以待凶年賑救,則豈不好乎?上笑曰,何可公取民物耶?因謂諸臣曰,言雖無用,意則可尙矣。世俗,皆嗤笑此等人,故更無一箇上來者矣。因命壽咸退。上曰,元良入來後陪從,三軍門將官及旗摠,來待于崇賢門。榻前下敎兵批判書洪啓禧曰,昌德宮入直,自今日依前擧行,何如?上曰,依爲之。因謂尙魯曰,昨日事,幸爲收殺矣。尙魯曰,意外逢辱之人,自上宜有勉出之擧矣。上曰,此則予將爲之,而此等人言當之者,亦何足介意乎,卿亦爲鎭壓之道,好矣。尙魯曰,臣等亦將奈何?昨日光景,世道誠可悶矣。患生於所忽,聖心亦何以盡察耶?上曰,予雖衰矣。李昌壽一人,豈不能用之乎?如此者何限,而予皆用之矣,況又本事之皮不存者乎?尙魯曰,如李昌壽,豈易得哉?銓官爲政,難於潔淸,而李昌壽能之,必欲傷之者,豈不可悶乎?上曰,長養彼輩之習,將何以爲之耶?尙魯曰,每事必如今日,以爲挽回世道之地,至望,禮畢。上還入大內,諸臣以次退出。
庚辰八月初四日午時,上御景賢堂。晝講入侍時,特進官金聖應,同知事金相福,參贊官沈鏽,檢討官鄭晩淳·李瀰,假注書申光輔,記事官李在簡·姜趾煥,武臣李光國,諸臣以次進伏訖。上命沈鏽,書聖節望拜綸音曰,噫,昔有聖節使,而雖逢此月,奉表無路,尊周之義,何時少伸?風泉之懷,一倍難抑。噫,字小之德,再造之恩,思漢之心,惟在一拜,每年九月十八日,八月十七日,十二月二十五日,體昔年禁苑行望闕禮之事,三聖節日,當行望拜禮於殿庭,政院儀曹知悉擧行。上講讀未半,李瀰曰,似錯一字矣。上曰,一字果誤讀矣。當竝讀,釋以示悔矣。講旣訖。上曰,尊周之心,常結於中,而俄者呼寫綸音,懷尤難抑矣。皇明之亡,專由於李自成,而俄者所講章句中,有自誠二字,故忽然心惡,不能尋常讀過,拔自字而讀之矣。常時不必如此也。中庸以誠字爲主,而上言自誠,下言至誠,輕重可見矣。晩淳曰,自學問以至于化,惟自强功夫。伏願聖上,以是加勉焉。上曰,所奏是矣。至誠如神之義,豈不緊着乎?似是效驗矣。金相福曰,然矣。上曰,誠不誠,皆有見於外者,豈不可愼乎?因命儒臣退,夕講只入正時,只貼自止,單子則勿爲入之。顧謂光輔曰,王世子還宮後,分承旨使之入侍,光輔承命,分付。上曰,都承旨李景祜入侍,編次人入侍。榻前下敎命鏽書百世君鑑,因謂光輔曰,都承旨似已到閤外,爾須出去偕入來。光輔承命出,召景祜入侍。上謂景祜曰,元良問安下令,允合道理矣。雖然,浴溫之餘,多日驅馳,若來此而終日,則非調息之道,且相當在不遠,直還休息爲宜,而軍兵累日勤勞,早爲罷遣,於予心便矣。以此意,往傳元良行次所可也。景祜承命退出。上命鏽書曰,十六日之間,爲軍兵夙宵用心,早放其軍,使予心便,豈不勝於起居乎?書訖,上謂光輔曰,以此敎,傳授於都承旨處,竝與俄者下敎,傳之,可也。光輔承命傳授。上曰,若已習講,儒臣使之入侍,可也。夕講入侍時,特進官金聖應,同知事金相福,檢討官李瀰·鄭晩淳,以次進伏,講訖。李瀰曰,此章,亦以誠爲主矣。蓋誠在方寸之中,而至誠則至於博厚高明矣。鄭晩淳曰,至誠無息,則可以與天地參矣。殿下每以自强爲學,伏願以是加勉焉。上曰,彼天亦自强不息矣。天若有息,晝夜將必換錯,而日月亦何以往來乎?相福曰,聖敎誠深切矣。上曰,都承旨如已往來,則入侍。榻前下敎因命儒臣退,謂光輔曰,都承旨想已回來矣。出去召入。光輔承命,召景祜入侍。上謂景祜曰,傳命於何處路,而元良乘轎乎,乘馬乎?景祜曰,傳命於南大門外蓮地前路矣。王世子乘轎,而聞有下敎,稅轎後使傳之矣。臣以下敎陳奏。則令曰,下敎如此,當依敎爲答矣。上曰,有前排乎?景祜曰,有之矣。上曰,六角亦有之乎?景祜曰,無之矣。上曰,守令署經,已爲之耶?景祜曰,四邑守令,已署經云矣。上命書傳敎曰,今聞守令,旣一司署經云,一司除署經,皆令明日辭朝,次對同爲入侍。因命景祜退,謂鏽曰,殷太甲,是諡耶,名耶?鏽曰,未能詳知矣。上笑曰,退出後,令儒臣考出,可也,謂光輔曰,編次人催促入侍可也。光輔承命召編次人,元仁孫入侍。上曰,分承旨,王世子還宮後,催促入侍。命仁孫讀百世君鑑後,因爲校正,訖命退。命鏽書傳敎曰,以堤堰事,被囚諸守令,飭已行矣。竝分揀放送,其令明日,一體入侍。書傳敎訖,上曰,分承旨及軍門將校,已來待耶?注書出去問之。光輔承命回奏曰,皆未及待令云矣。鏽曰,凡係田政,俱不可歇後,而至於踏驗,尤難覈實,每患見瞞,以臣待罪江原道時事言之,原州近處,其年秋事,頗爲善成,而原州牧使鄭夏彦,謂臣曰,各面農形之報,有甚於乙亥,極爲罔措矣。臣疑其見瞞於面任,卽爲躬率面任,單騎往審,則農形,與文報大相不同。臣詰責面任曰,朝家信道伯之狀聞,道伯信守令之牒報,爾何爲欺罔本官,若是之甚耶?面任無辭伏罪,故刑推懲勵矣。今年農形,尤不可不詳審,申飭面報,似好矣。上曰,承旨確矣。謂光輔曰,將官軍卒頭目,似已來到矣,爾須出去問之。分承旨何尙今不來耶?使之催促。光輔承命出來回奏曰,分承旨未及來到,故連爲催促,而將官則率正領旗隊摠已爲來待矣。上曰,使之入來。禁軍將閔百福,都監把摠尹弼德·徐行德,哨官李鉉相,李運弘,禁衛千摠任時倜,把摠朴聖煥,哨官李延喆,朴敦行,行御營千摠金天相把摠趙垕,哨官鄭運樞·李珍聃,以次入侍于階上,正領旗摠挾輿隊長,入于庭下。上曰,諸軍皆無故回還耶?百福等齊奏曰,皆無病故矣。上謂百福曰,軍士無事回還,予心始弛矣。爾須以此敎,傳諭於所領禁軍,可也。因命百福率正領退。謂弼德曰,軍士交替入番耶?弼德曰,交替矣。上曰,十六日之間憂念諸軍寢食不便,而幸賴天雨開霽,意外涼生,諸軍得以無事回還,予可自今宵安寢矣。爾須將此敎,傳諭於在庭旗隊摠,旗隊摠退出後,各自傳諭於凡軍,可也。命弼德·行德,率哨官旗隊摠退。謂時倜曰,爾參聽諭訓局之敎矣。依敎詳爲傳諭,可也。因命時倜,率把摠·哨官旗摠退。謂天相曰,依諭訓局之敎,一一傳諭,可也。因命率把摠·哨官旗摠退。謂光輔曰,分承旨似已來到矣。出去召入,守御廳隨輿敎鍊官,亦爲召入。光輔承命,召分承旨任瑋·李心源,敎鍊官張斗樞·崔尙逵入侍。上謂斗樞·尙逵曰,爾等所領軍士,亦皆無故往還耶?斗樞曰,皆無病故矣。上曰,爲爾等憂念不淺矣。今聞無事回還,予心始弛矣。因命退出。謂瑋·心源曰,東宮連爲乘馬,而氣候則何如耶?瑋曰,不爲乘馬矣。心源曰,氣候則連以一樣,答問安矣。上曰,無乘馬之事乎?瑋曰,水原邑後,路甚平坦,故只乘馬十里許矣。上曰,旣乘馬則旋復乘轎,何也?或有自下稟請耶?心源曰,無自下稟請,而下令復乘轎矣。上曰,何故而然耶?心源曰,似以調攝中,乘馬不如乘轎之便故也。上曰,出宮時,至西氷庫乘馬耶?心源曰,然矣。上曰,上馬之際,不爲艱澁耶?心源曰,臣等侍立之處稍間,故不能詳知矣。瑋曰,稍間故不能詳知矣。上曰,前排,自何處立之耶?心源曰,節目,定以自闕外立之,故自宣仁門外立之矣。上曰,來時則何以爲之耶?心源曰,亦依前至宣仁門外矣。上曰,節目雖如此,而其後以鍾閣前路下敎矣。心源曰,此下敎,則臣等未及承聞矣。上曰,六角,自何處立之耶?心源曰,節目中,定以五里程,而京城外則元無五里指的處,故臣等相議,以關王廟前路立之矣。上曰,乘船後吹六角耶?心源曰,依行路例,爲之矣。上曰,道路觀光者多乎?心源曰,不甚多,而邑站近處則稍增矣。瑋曰,觀光者少矣。上曰,溫宮近處有一峙,其名云何?心源曰,未能問知矣。上曰,其處觀光人,亦如何?心源曰,比他處爲多,而以勿踏禾穀事,申禁至嚴,故無遍散之事矣。上曰,素沙則何如?瑋曰,亦不多矣。鏽曰,今番大水,道路不通,故似未及多聚矣。上曰,無呈訴之事乎?心源曰,道臣,預以此爲慮,來問於臣等。故臣等曰,今此溫行,專爲浴溫,而方在調攝之中,若有煩瀆,則誠可悶矣,道臣善爲禁之則好矣。道臣果爲申勅,故無呈訴之事矣。瑋曰,雖有道臣之禁,民若有冤,則豈盡見阻於道臣,而不得呈訴乎?上曰,往時渡津也,何以爲之耶?心源曰,其時江水大漲,故僅成船倉,而右右排立之船,則輒爲水勢所驅,不得穩立,而繕工監,且不納武索,故不能曳之矣。上曰,武索則非繕工之所納矣。然則何以渡涉耶?心源曰,其時京畿監司及楊州牧使來言,使諸船俱張帆席,引索結之於上船,因風行船,則可以利涉云。故依此爲之,而適會西風,遂得直泊於越邊船倉矣。上曰,然則賴此耶?瑋·心源曰,然矣。鏽曰,臣亦聞直至船倉矣。上曰,船上平穩乎?瑋·心源曰,平穩矣。上曰,彼兩承旨,行路困頓之色,見於外貌矣。因命諸臣退,諸臣以次退出。
上在慶熙宮。常參以代理停,經筵停。
下直,慶州府尹洪良漢,襄陽府使洪重一,龜城府使李啓祥,瑞興縣監金坦行,兔山縣監趙鵬逵,南海縣監金彭齡,長鬐縣監權必稱。
大殿,王世子遣宮官問安。答曰,知道。中宮殿,王世子遣宮官問安。答曰,知道。
以承傳色,口傳下敎曰,昌德宮省記,非爲元良溫行而書入,蓋欲見之矣。不知君父今不爲之,當該郞廳,明當下敎,而當該書吏,卽令該曹決棍,以奏省記,俾卽書入,分守軍兵,內局拔之,當該承旨,騎曹堂上推考。
藥房都提調李,提調洪啓禧,副提調李景祜啓曰,伏未審夜間,聖體調攝,若何?寢睡·水刺之節,何如?湯劑連爲進御乎?五貼已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,建功湯五貼劑入,待下敎入侍宜矣。
尹得養,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李景祜啓曰,右副承旨沈鏽,不爲仕進,卽爲牌招,何如?傳曰,允。
傳于尹得養曰,大臣·備局堂上詣閤。
尹得養,以弘文館言啓曰,本館下番,姑陞入直,事甚未安,應敎鄭光漢自鄕上來云,卽爲牌招入直,何如?傳曰,允。
注書金相翊在外,代以任一源爲假注書。
以李胤伋爲加出假注書。
傳于沈鏽曰,今番溫陽往來,宣傳官李彦忠·李徵遠,同付禁軍試射事,分付。
又傳于曰,例於帳殿入侍,前排待令,分付龍虎營,訓鍊都監,今番勿爲待令。
又傳于曰,庚午之行,貽兩道之民弊,尙今在心,豈意農時溫行乎?十六日之間,身雖在於廈氊,心卽在於元元,蒼蒼顧民料表涼生,昨日回來,庶可心弛,而官人村民,必多受困,今則便居作農,用副予意事,曉諭官吏民人之意,下諭兩道道臣。
沈鏽,以訓鍊都監言啓曰,都監分授都城仁王山北邊,體城頹落處五間許,改築所入石子,今月初六日爲始,東郊蘆原近處,浮出所用之意,敢啓。傳曰,知道。
王世子在昌德宮。常參停。
尹東暹達曰,明日常參,取稟。令曰,停。
又達曰,大司憲尹鳳五,執義金元行,掌令申大脩在外,趙重明,持平鄭昌聖·李正吾牌不進,今日以監察茶時之意,敢達。令曰,知道。
又達曰,今日持公事,日次入對,而時無公事,頉稟。令曰,知道。
以輔德李基德,弼善李壽鳳,文學李世演,司書李鎭衡,說書申益彬牌不進罷職令旨,令于安曰,駭然,只推,卽爲牌招。
尹東暹,以侍講院言達曰,本院司書李鎭衡,說書申益彬陳書入達,兼司書沈履之,以本職入直玉堂,兼說書未差,下番他無推移之員,不得已以上番,姑降入直之意,敢達。令曰,知道。
以義禁府言又達曰,泰安前郡守尹珖査問論罪事,徽旨達下矣。尹珖,以釜山僉使,時在任所云,依例發遣府書吏,交代後拿來,何如?令曰,依。
開城留守南泰齊書曰,伏以,靈泉奏效,睿候遄復,新涼滌炎,鑾馭穩旋,區區欣祝之誠,曷有其極?仍伏念臣之父母墳山,在於京畿廣州地,官守有限,省掃久曠,節屆秋夕,益切霜露之感,而近聞新經雨潦,墓莎頹剝,塋域圮傷,有不可不及時修治者。臣擬卽馳往,躬自相役,而竊稽臣營事例,旣與藩任有異,先壟之遠在他道者,輒皆蒙由往省,則矧此近京之地,計其來往,不過費若干日而已。揆諸公格,旣無妨礙,在臣情私,實爲懇迫。玆敢援例陳章,冒死哀籲,伏乞睿慈,俯垂矜諒,特賜恩暇,俾伸人子至情,不勝幸甚,臣無任屛營祈懇之至,謹昧死以聞。
令曰,覽書具悉。卿其依所陳往來焉。
說書申益彬書曰,伏以,神佑無疆,鶴駕穩旋,睿候康和,凡在從班,歡忭倍品。仍伏念臣母,素抱貞疾,居常凜凜,自顧情理,萬無供職之望,而揆以分義,不敢言私,勉參陪扈之班,而歸來省視,本病之外,又添別證,飮啖全廢,昏窒頻數,目今證形,實無須臾離側之勢。昨於召牌之下,坐犯違傲,今又隨詣闕外,投章徑歸,伏乞离明,俯垂諒察,鐫削臣職,以便救護,仍治逋慢之罪,以肅朝綱,千萬幸甚,臣無任屛營祈懇之至,謹昧死以聞。令曰,覽書具悉。爾其勿辭,救護母病焉。
以江原監司狀達,狼川等官居砲保朴二太等,爲虎囕死·燒死事。令于尹東暹曰,囕死·燒死人等,令本道恤典擧行。
庚辰八月初五日辰時,上御景賢堂。大臣·備局堂上引見,守令同爲入侍時,領議政金尙魯,右議政閔百祥,行司直金聖應,左參贊洪象漢,兵曹判書洪啓禧,工曹判書金尙翼,戶曹參判尹東度,行司直鄭汝稷,知訓鍊具善行,吏曹參判曺命采,行司直鄭弘淳·金善行·金相福,工曹參判元仁孫,行司直朴相德,漢城右尹洪獜漢,副修撰李瀰,右承旨尹得養,假注書申光輔,事變假注書黃樸,記事官李在簡·姜趾煥,龜城府使李啓祥,瑞興縣監金坦行,兔山縣監趙鵬逵,長鬐縣監權必稱,淸州牧使金聖梓,韓山郡守沈澥,舒川郡守李纘徽,保寧縣監朴孝源,燕岐縣監鄭錫達,鎭川縣監尹得說,禮山縣監韓警,稷山縣監趙恒彦,石城縣監尹東柱,陰竹縣監李敍中,陰竹縣監張學龍諸臣,以次進伏訖。金尙魯曰,聖體,若何?上曰,一樣矣。尙魯曰,中宮殿氣候,何如?上曰,一樣矣。尙魯曰,王世子溫行回還後,氣候萬安,誠伏幸矣。上曰,可喜矣。尙魯曰,王世孫氣候,何如?上曰,好在矣。尙魯曰,此慶尙水使朴載河狀本也,以爲倭船一隻,自對馬島,漂到機張境,而釜山別差李命和問情手本中,日時相左,其罪狀,請令廟堂稟處矣。倭船問情,事係邊政,日時錯違,罪在慢忽,別差李命和,令帥臣棍治,懲後,何如?上曰,依爲之。出擧條尙魯曰,此江原監司金孝大狀本也,以平昌·金城·楊口·金化等四邑,客舍修改時,常賑耗穀劃給事,請令廟堂稟處矣。東邑,雖曰殘薄,猶勝於畿縣,材木且有出處,則近來外邑之以公廨修補,請得國穀,便成常例,事甚未妥,狀辭置之,何如?上曰,依爲之。出擧條尙魯曰,臣以奉常寺事,有仰達者矣。籍田,事體甚重,而東籍之田,年年水衝沙覆,以至於全無形體者多,雖以今夏言之,暴水潰決,川邊田土,亦多被傷云。明春農作之前,一一修築之意,分付京畿監司,何如?上曰,依爲之。出擧條上曰,君臣之道,貴在交勉,知經筵洪象漢,旣陳所懷,而昨日晝講,不爲入侍,推考。出擧條洪啓禧曰,瓊玉膏監劑,當在非久,自前提調進去,而臣適待罪本兵,佩符出留城外,或以爲未安,而前例則亦多有之云矣。上曰,以副提調爲之,可也。出擧條啓禧曰,濟州漂海民人等,反貼草料於本曹,聞其有可矜情狀故敢達。渠等,漂到日本長崎島,由對馬島來,而渠等,自本州離發時,多載公物及解由債之屬,一倂漂失。若還本州,則必爲督懲,萬死生還之餘,反以不死於海中爲恨云,誠爲可矜。若自朝家,査問其所載者數爻,從便蕩減則好矣。上曰,大臣之意,何如?領議政金尙魯曰,渠輩之漂到日本,旣有馬島書契,虛實相蒙,非所可慮,載船物種,本州亦必有可考文蹟,絶海之民,萬死生還,固無可以査問者,則雖一物,何可推懲於渠輩乎?所謂公物,使之直爲蕩滌,解由亦令出給,恐宜矣。上曰,雖非耽羅,其在顧恤之道,固宜如此,況耽羅乎?一倂蕩滌。出擧條尹得養曰,臺啓卽日書入,事體當然,而昨日啓辭中,二條件不爲書送,以致落漏,經宿之後,始爲追後啓下,事體未安,前司諫朴盛源推考,何如?上曰,依爲之。出擧條因命大臣·備堂退去,守令進伏。啓祥進伏。上曰,有所懷奏之。啓祥曰,別無可奏矣。上命得養宣諭,命啓祥誦七事而退去。坦行進伏。上曰,勤愼秉公,毋負任百里之意也。命得養宣諭後,命誦七事後。因命退,鵬逵進伏。上曰,趙雲逵之族耶?得養曰,六寸矣。上謂鵬逵曰,以百里寄爾矣,惟公惟勤,毋負予意,毋忝乃祖。命得養宣諭後,命誦七事而退去。必稱進伏。上曰,有所懷奏之。必稱曰,臣未及赴任,姑無可以仰達者矣。上曰,爾俄者,參聽諭諸守令之敎矣,勉哉勉哉。命得養宣諭後,命誦七事而退去。聖梓進伏。上曰,本州穡事,何如?聖梓曰,以今夏旱災,未移處,五之二矣。今番水災,鵲川邊田畓,亦多受傷,而臣以拿命上來,故未及親審矣。上曰,昨聞承旨所奏,面任之瞞報農形,無處無之,踏驗時,爾當親審也。金門本來謹愼,愼於身,愼於民,則可矣。爾今番以堤堰事對吏矣,堤堰亦當另飭也。命退,澥進伏。上曰,本邑農形,何如?澥曰,得雨雖晩,而亦皆移秧矣。上曰,恪愼踏驗也。命退,纘徽進伏。上曰,本郡農事,何如?纘徽曰,大體免凶,而近聞東西北面,頗水沈云矣。上曰,須爲民親審也。孝源進伏。上曰,本縣農形,何如?孝源曰,以大小海溢,頗爲損傷,而臣以拿命上來,故未得目擊矣。上曰,務爲踏驗也。錫達進伏。上曰,爾邑農形,何如?錫達曰,六面傷於水矣。上曰,尤宜詳審也。命退,得說進伏。上曰,本縣農事,何如?得說曰,夏雖被旱,而亦有灌漑處,故得以移秧矣。至於今番雨水,多爲受傷云,而未及見之矣。上曰,勉哉。命退,警進伏。上曰,本縣農事,何如?警曰,夏旱而未種處多,今番雨水,又多受傷云矣。上曰,須加意於田政也。命退,恒彦進伏。上曰,稷山農形,則予已聞知矣,爾須另念也。命退,東柱進伏。上曰,爾邑農事,何如?東柱曰,幸得豐登矣,今番大水,多所傷損云矣。上曰,勉哉。命退,敍中進伏。上曰,本邑農事,何如?敍中曰,畓則被旱災,田則善成,而多爲水傷云矣。上曰,勉哉。命退,學龍進伏。上曰,爾邑秋成,何如?學龍曰,比上年稍勝,而今番大雨後,姑未聞消息矣。上曰,爾須親審之也。命退,因謂光輔曰,御製君鑑草持入。光輔承命持奏。上命書傳敎曰,今番十六日,蒼蒼眷顧,諸軍料外涼生,其免雨水,而其間爲諸軍,夙宵用心,昨雖解心,連日驅馳之軍,豈可無慰?明日金商門殿坐,將校諸軍,當試射放,侍衛入直擧行,將臣勿爲待令,乘轎往來,殿坐時刻,辰初初刻爲之,相臣·宗宰,入侍置之,銃則設三貫革,書傳敎訖。上曰,溫陽隨往武兼宣傳官,日傘奉持,一體入參。榻前下敎上曰,都監·禁御·守禦廳,今番隨往軍,當試之矣,大次,以日中場爲之。因命諸臣退,諸臣以次退出。
上在慶熙宮。常參以代理停,經筵停。
親臨試射罷後,政院·玉堂·藥房口傳問安。答曰,知道。
任一源在外,代以兪恒柱爲假注書。
備忘記,傳于安曰,中官曺壽喆,當爲莫重公事,誤踏啓字,從重推考。
安,以兵曹言啓曰,當該書吏,卽令該曹決棍事,命下矣。依傳敎當該書吏決棍十度之意,敢啓。傳曰,知道。
王世子在昌德宮。常參停。
左承旨尹東暹達曰,明日常參,取稟。令曰,停,以又達曰,大司憲尹鳳五,執義金元行,掌令申大脩在外,一員,持平二員未差,今日以監察茶時之意,敢達。令曰,知道。以又達曰,判尹李昌誼除拜後,過三日不爲出肅,依定式推考警責,仍卽牌招察任,何如?令曰,依。
以又達曰,藥房都提調李,今日率醫官入對事,昨已稟定於大朝,今方來待矣,敢達。令曰,入對。
以義禁府言,又達曰,因臺啓,平安道江界府減等罪人柳東垣,慶尙道巨濟府減等罪人尹光纘·趙載敏,金海府減等罪人吳命佑,熊川縣減等罪人吳重觀等,依本律,還命仍前定配事,依啓矣。罪人柳東垣·尹光纘·趙載敏·吳命佑·吳重觀等,因其配所,仍前定配事,發關分付於兩道道臣之意,敢達。令曰,知道。
以義禁府言,又達曰,前大司諫金時默,前司諫南惠老,前獻納吳奉源,前正言鄭昌順,前掌令呂善應·朴海潤,前持平趙台命等,禁推事,傳旨啓下矣。金時默·鄭昌順,今方待令於本府,卽爲拿囚,南惠老下去忠淸道忠源地,朴海潤下去溫陽地,趙台命下去淸州地,吳奉源下去京畿果川地,呂善應下去廣州地云,依例發〈遣〉府羅將,竝拿來,何如?令曰,依。
趙榮進,以兵曹言達曰,今此冬至使一行赴燕時,所把驛馬四十七匹內,忠淸道九匹,全羅道十一匹,慶尙道十九匹,來九月三十日京中逢點,江原道四匹,咸鏡道四匹,直送安州,十月初五日逢點之意,五道監司處分付,何如?令曰,依。
司書李鎭衡書曰,伏以,神佑無疆,鶴駕穩旋,睿候康和,凡在從班,歡忭倍品,念臣無似,猥忝宮僚,自顧知識茫昧,學術空疎,實無以藉手於胄筵勸講之地,請朝掄揀之匪人,固已可惜,而古人辭受之量已,粗能默誦,雖無可引之嫌,猶將循墻而走,況有區區私義,斷不可冒據者,相避之規,法意甚嚴。臣與吏曹參議臣鄭存謙,爲內外從兄弟,銓曹之無啓請而檢擬,事異常格,臣宜卽陳章自列,而深夜除旨,繼下勿拘之聖敎,倉卒陪扈,粗伸往役之微分,初非晏然承膺之計也。今則一時副急之用已了,而從古設規之意宜顧,彈冠承華,有壞廉防,臣雖至陋,實難冒沒。且臣天賦脆薄,居常抱痾,宿暍老癖,交苦於經暑之後,轉成泄痢,日鑠元氣,適當隨駕,不敢言病,羈靮憾頓之餘,蓋有危綴之形,臨食先嘔,以譫爲寢,神氣,厭厭在九地之下,以此病勢,萬無束帶供職之望,昨從闕外,徑歸投席,今朝候班,亦未趨忝,臣罪至此,生不如死。伏乞离明,俯垂諒察,特令該曹亟許遞改,以存公格,仍治臣廢闕常體之罪,以嚴朝綱,不勝幸甚,臣無任屛營祈懇之至,謹昧死以聞。
令曰,覽書具悉。爾其勿辭,從速察職。
庚辰八月初六日辰時,上御金商門外,親臨試射入侍時,行都承旨李景祜,右承旨尹得養,左副承旨安,右副承旨沈鏽,同副承旨趙榮進,記事官任希孝,假注書申光輔,記事官李在簡·姜趾煥,諸臣以次侍從。上具翼善冠·衮龍袍,乘輿出崇賢門,謂安曰,當歷臨摠府矣。上詣都摠府,御大廳謂諸臣曰,豈意今年,復臨此舊直所耶?追惟往昔,予懷一倍,因命承旨,上注書鍮硯及草筆,親書題摠府文訖,因命刻板揭于府壁。上乘輿時,命書傳敎曰,編次人使之來待,上御帳殿,藥房提調洪啓禧曰,夜回,聖體,若何?上曰,一樣矣。啓禧曰,湯劑進御乎?上曰,進御矣。啓禧曰,分摠府郞廳,分五衛將則未有許射之敎,何以爲之乎?上曰,一體許射宜矣。啓禧曰,隨輿捕盜軍官四人,亦何以爲之乎?上曰,亦爲許射。啓禧曰,宣傳官廳吹鑼赤,雖異於軍兵,而亦是陪從往還者,何以爲之耶?上曰,亦爲許放。啓禧曰,近仗軍,亦有企望之意云矣。上曰,竝爲許放可也。因謂都摠管海春君栐曰,此摠府屋宇,則雖不如昌德宮摠府,而地處甚好矣。栐曰,頗有幽趣矣。上曰,使臣當到何處耶?栐曰,纔有來書而無事到鳳山矣。啓禧曰,臣頃以禁軍之無取才,納馬年久者,略減步數試取事,仰稟蒙允矣。其後議于領相,則以爲雖因納馬年久者之難於區處,有此減步數試取之意,而此路一開,則必有憑藉授例之弊云,此誠守經之論也。納馬年久者,雖甚可矜,金石之典,亦難撓改,依例以一百十步,試取,何如?上曰,取才。依例以一百十步,爲之可也。出擧條啓禧曰,射畢後,當卽試放,何軍門當先乎?上曰,訓局當爲首矣。啓禧曰,次禁衛營·御營廳乎?上曰,依爲之。編次人元仁孫入侍,上命讀御製題摠府文訖,命校正。上謂啓禧曰,太甲,是諡耶,名耶?昨日起疑,而予未覺得矣。啓禧曰,殷之諸王,皆以六甲爲名,太甲則其名也。上曰,別軍職姜五成,各別調用可也。啓禧曰,臣奉命出疆不遠,從當遞職矣。上命書傳敎曰,頃者特差軍職姜五成,以南宣薦之人,豈可止此?放榜後,令該曹卽爲調用事,分付。上曰,閑良三中,直赴殿試人召入。直赴人入侍時,上命擧顔,因謂諸臣曰,甚開明矣。命退。上曰,丙辰萬科榜中人,尙有生存者耶?啓禧曰,今則皆已作故矣。其中多有致位者,如李基河者,亦其榜也。上曰,其時用帿貫乎,帿布乎?啓禧曰,用帿布云,而臣未能的知矣。上曰,洪聖民以吏文居首,陞嘉善,先朝勸奬之意至矣。李潭若非今番賞激,則姑無例陞準職之路耶?尹得養曰,新錄後,始陞舊錄人,有定式矣。上曰,吏文冊落卷,有塡充之道耶?啓禧曰,吏文,多是宣廟朝辨誣時所往復,而故奉朝賀金在魯,頗爲收輯,置於承文院云矣。上曰,洪聖民有文集耶?啓禧曰,有之矣。上曰,居首吏文,當在本集中,卿後日考來也。啓禧曰,經亂後裒集者,本多遺失,當爲詳考而難期,其必在於集中矣。上曰,直赴啓下混踏當該中官,從重推考。出擧條啓禧曰,藥房分提調,與分承旨有間,故姑未敢一體減下矣,何以爲之乎?上曰,藥房分提調減下。榻前下敎曰,同副承旨趙榮進,當往直昌德宮矣。上曰,依爲之。因謂曰,右邊宮墻門,何名耶?曰,問于五衛將,則是崇義門云矣。上曰,五衛將,誰也?曰,李邦鳳云矣。上謂啓禧曰,五衛將李邦鳳,今番濬川功勞不小,勿拘常格,直擬內外將。啓禧曰,試放賞格,何以磨鍊耶?上曰,三發四分以下,皆以賞格磨鍊,可也。訓鍊大將具善行曰,軍兵應試者,尙多餘數,而立的不多,明日內似難畢試矣。立的處右邊,頗有隙地,稍剪樹枝,開基計步,則可以加立二的矣。上曰,卽爲計步,趁明朝,開基立的,可也。因賜諸臣饌後,啓禧曰,前例則鳥銃二分·三四分,或有無區別同賞激之時,似未得當矣。上曰,今番則詳爲磨鍊,可也。上乘輿還入崇賢門,諸臣以次退出。
庚辰八月初六日巳時,王世子坐德成閤。樂房入對時,都提調李,左承旨尹東暹,加出假注書李胤汲,記注官李世演,記事官尹師國,醫官金履亨·方泰輿·許礈·李以楷·金德崙·李泰遠·金履貞·李世珪·朴泰均以此進伏。都提調李曰,溫行之後,寢睡諸節,何如?令曰,一樣矣。瘡處,何如?令曰,似有愈矣。中宮殿氣候,何如?令曰,未能侍側,不得詳知,而聞安寧矣。李曰,王世孫氣候,何如?令曰,一樣矣。令曰,大朝常參,何時爲之?李曰,其日辰時爲之矣。令曰,十五日擧動,只臨眞殿耶?曰,然矣。醫官診察後,首醫金履亨曰,脈候,胃脈虛弱則一樣,而今此溫浴屬耳,湯劑則姑停好矣。曰,諸醫之言如此,何以爲之乎?令曰,姑觀勢爲之,可也。曰,湯劑旣已姑觀,則瘡處,使鍼醫看審,何如?令曰,看審,可也。履亨曰,瘡處潰爛者,差愈矣。曰,然則依前薰洗,何如?令曰,依爲之。諸臣退出。
上在慶熙宮。常參以代理停,經筵停。
傳于安曰,明日,當取近資政殿出,還入時,當由崇政殿,而月臺頒賞,依此擧行。
又傳曰,軍兵想已待令,姑爲退去待晴,雖明日,待晴待令事,分付。
又傳曰,擧行而整待後,正時入之。
又傳曰,待晴待令時刻,亦待晴入之。
尹得養,以弘文館言啓曰,修撰金華鎭自鄕上來,卽爲牌招察任,何如?傳曰,允。
又以弘文館言啓曰,本館下番,連日姑陞入直,事甚未安,副校理嚴璘自鄕上來,卽爲牌招入直,何如?傳曰,允。
又以戶曹言啓曰,各司各貢,依筵稟,有餘者,參酌減下,不足者,量宜加定,別單書入,而分道則自臣曹,依例磨鍊擧行之意,敢啓。答曰,知道。
又以戶曹言啓曰,京外各樣免稅中,三年條出稅事目,磨鍊以入之意,敢啓。傳曰,知道。
又以戶曹言啓曰,算學生徒入屬節目,依筵中定奪磨鍊,別單書入之意,敢啓。傳曰,知道。
趙榮進,以奉常寺官員,以都提調·提調意言啓曰,東耤親耕田所種皮稷,今八月十一日間,當爲成熟之意,敢啓。答曰,知道。
又以奉常寺官員,以都提調·提調意言啓曰,東籍親耕田所種皮黍打作,所出三石一斗之意,敢啓。答曰,知道。
親臨試射罷後,政院·玉堂·藥房口傳問安。答曰,知道。
王世子在昌德宮。常參停。
沈鏽達曰,明日常參,取稟。令曰,停。
又達曰,大司憲尹鳳五,執義金元行,掌令申大脩在外,一員,持平二員未差,今日以監察茶時之意,敢達。令曰,知道。
又達曰,副摠管光興君橏,省記書入之後,終不入來,致有改省記之擧,事體未安,莫此爲甚,推考警責,何如?令曰,依。
海春君栐,掃墳呈辭。令于沈鏽曰,給由馬澆奠床。
以義禁府言,又達曰,前郡守李賢汲,拿問嚴處事,傳旨,啓下矣。李賢汲下去忠淸道忠源地云,依例發遣府羅將,拿來,何如?令曰,依。
以侍講院言,又達曰,本院上番,姑降入直,事甚未安,司書李鎭衡,書答已下,卽爲牌招入直,何如?令曰,依。
以司書李鎭衡牌不進罷職令旨,令于沈鏽曰,推考徽旨捧入。
左承旨尹東暹書曰,伏以,湯泉試浴,靑輅利旋,臣民忭幸,曷有其極?念臣望八病母,方在臣弟東昇水原官次,素患伏暑之症,終夏苦劇,食飮專廢,委頓度日,而臣身縻夙夜,適會多故,雖黽勉就列,而氷炭交中,卽聞臣母,近當節換,將攝失宜,重添外感,諸症越加,雜試湯藥,了無效應,積敗之氣,一倍凘綴。臣方寸攪亂,按住不得,方當親臨試才之日,有非近臣言私之時,而情懇所迫,他不假顧,投進短章,徑尋鄕路,臣罪至此,無所逃誅。伏乞离明,俯垂諒察,亟令鐫削臣所帶之職,重勘臣擅行之罪,以伸至情,以嚴公格,不勝萬幸,臣無任屛營祈懇之至,謹昧死以聞。令曰,覽書具悉。爾其依所陳往來焉。
右贊讀李瀰書曰,伏以,靈泉奏效,鶴駕穩旋,仰寬大朝之憂,俯悅臣民之情,幸甚幸甚。臣於日昨,伏奉兼文學除旨,而所帶兼銜,與監事臣閔百祥,有內外應避之嫌,在法當遞,不容虛縻,令該曹照例變通焉。臣無任屛營祈懇之至,謹昧死以聞。令曰,覽書具悉。書辭,令該曹考例,稟處焉。
庚辰八月初七日午時,上具翼善冠·衮龍袍,乘輿由崇賢門,出金商門外,親臨試射入侍時,行都承旨李景祜,右承旨尹得養,左副承旨安,同副承旨趙榮進,記事官任希孝,假注書兪恒柱,記事官李在簡·姜趾煥,以次進伏訖。曰,試官不爲預待,推考,何如?上曰,置之,朝者傳敎中,書下待晴二字,故軍士未及待令,初宜以霽字書之,而誤書以晴字,故致此未及預待之事,晴字·霽字之意,不無差別矣。景祜曰,然矣。上曰,該房承旨,不爲整待,徑先稟啓,推考,可也。出擧條景祜曰,左承旨尹東暹,陳書徑歸,許遞,何如?上曰,承旨書之。傳曰,左承旨尹東暹許遞,其代,前府使韓師直除授,解由勿拘,仍卽牌招察任。出傳敎傳曰,侍從堂上·堂下中考,竝蕩滌。出傳敎上曰,侍衛皆坐,使之放砲,可也。何其遲遲耶?第六貫革付帖,憲府書吏卽回兵曹,使郞廳,決棍十度,可也。佐郞金德元,決棍還奏。上曰,雖鄕軍,可謂熟手段矣。榮進曰,兩西則有朔操,故手法優於三南矣。上曰,此則何鄕軍乎?榮進曰,海西軍矣。呼名時,有甲寅者。上曰,此必甲寅年所生者?景祜曰,常漢,甲字之名多,而兩班,亦有之矣。上曰,冠名亦有之乎?景祜曰,然矣。右相之弟閔百甲,亦以甲字爲名,而右相之兄弟,皆以兒名,仍爲冠名矣。上曰,然矣。右相兒時,出入禁中,故予亦知之矣。曰,臣聞稀貴之言,故敢達矣。榮進之母,卽仁顯王后之姪女,而聖后遜位之時,六年侍過云矣。上曰,然乎?榮進曰,臣母於己巳年,年方九歲,遭聖后遜位之日,聖后率臣母而養育,甲戌復位後出來矣。上曰,予不知之中,得聞此言甚貴矣。榮進曰,臣母陪聖后於私宮之時,見聖后之未嘗梳洗,從旁諫曰,久廢梳洗之餘,若有復入宮之事,將何以爲之耶?以兒時狎愛之語,語及於此矣。甲戌後,聖后下手札于臣母曰,予入宮以後,每當梳洗之時,則輒思汝前言,爲敎矣。上曰,聖母手筆,尙在承旨家乎?對曰,然矣。上曰,聖母手筆,予未嘗親覩,今聞此言,心切愴感矣。承旨有子乎?景祜曰,內侍敎官趙昌逵,則承旨之長子矣。上曰,聖母手筆,不可使下人持來,其使承旨之子,奉進可也。內侍敎官趙昌逵入侍事。出榻敎俄而昌逵奉進,上雙手擎奉,覽訖奉還,〈謂〉承旨曰,須往靜處開視。因謂諸臣曰,予題小跋於帖下,又以諺書,書其下曰,聖母之從孫趙榮進家,有此帖,故使其子昌逵奉納,此則欲使承旨三代,共入於御帖中矣。因曰,儒臣李瀰,亦於聖后爲至親矣,副修撰李瀰入侍事。出榻敎瀰進伏。上曰,儒臣之母,於聖后何親?瀰曰,臣母則爲姪女,而臣則爲從孫矣。上曰,儒臣之母,奉謁於聖母耶?瀰曰,然矣。上曰,何年生乎?瀰曰,癸酉生矣。上又問榮進曰,承旨之母,何年生乎?榮進曰,辛酉生也。上曰,辛酉年,則是聖母入宮之年也,禮陟之時,其年,幾何?對曰,二十一歲矣。上曰,聖母手筆,右相見之耶?對曰,然矣。上曰,儒臣見之可也耶?兵判洪啓禧曰,儒臣與承旨,爲至親間也,一番奉玩似可矣。景祜曰,古亦有如此事矣。臣之五代祖母,則牧使金琜之女,而於仁穆王后,爲姪女,故幽閉西宮之時,侍過十年,癸亥始出來矣。上曰,然乎?今仍兩承宣,得聞聖后故事,甚貴矣。因親書,今日乃聞卿高祖母,昔年侍西宮之事,心用愴切,手書以賜,其令不泯古事焉。下景祜曰,見之。景祜曰,聖恩至此,感泣無地,而臣父方奉祀,而祠在臣家,歸傳御書,幽明之感,益不知所達矣。上曰,幾歲入侍西宮耶?景祜曰,十歲後,卽遭延興國舅家禍,侍過西宮幽閉之時,二十一歲,始出嫁臣家而早寡,得年九十四歲,故臣父以玄孫,亦於其喪被服矣。上曰,如此乎?奇矣。啓禧曰,侍講院書吏姜壽億子,曾有錄用承傳云,而無捧承傳之事,何以爲之乎?上曰,曾有下敎之事矣。壽億之子,屬在何軍門乎?使之來待,可也。上曰,試放之人,餘數幾許?曰,幾盡矣。上曰,此隊及未及來隊,使之饋飯,而以五盆飯分排,三軍門·禁衛營則給二盆,龍虎營則給一盆,御營廳則給二盆飯,飯若有餘,則使各持去。傳曰,來十三日,當親傳香,獻官以右副承旨啓下。出傳敎傳曰,明日殿座時刻,以卯正初刻爲之。出傳敎明日午後,崇賢門當親臨頒賞,軍兵待令于建明門事。出榻敎上入大內後,諸臣以次退出。
上在慶熙宮。常參以代理停,經筵停。
親臨試射,頒賞罷後,政院·玉堂·藥房口傳問安。答曰,知道。
趙榮進,以都摠府言啓曰,今日入直內三廳,武兼禁軍及軍兵等,當爲中日習射,而親臨試放相値,不得爲之之意,敢啓。傳曰,知道。
李景祜,以弘文館言啓曰,本館下番,連日姑陞入直,事甚未安,副應敎徐命天自鄕上來,卽爲牌招入直,何如?傳曰,依啓。違牌儒臣勅勵後,又爲特敎,則其在分義,焉敢若此?事體寒心,竝只從重推考,卽爲牌招察任。
以禮曹西果停封,取稟。單子,傳于李景祜曰,太早矣。
傳于李景祜曰,中旬晝講,明日爲之,時刻依前擧行,今日入侍,編次人明日同爲入侍。
敎統制使李泰祥書,王若曰,閫無內外,宜揀一代干城之材,智非韜靲,難責三方統禦之重。疇畀笠轂,鄕實爪牙,永念海徼開營,肇自忠武置鎭,總舟師於嶺湖堧三路,隱若萬斛龍驤,藏舳艫於閑山島一隅,遏彼千里蛇食,轅門之旗鼓無變,久作昭代之關防,節鎭之鞾袴相承,允爲名家之堂構。惟卿,隴西家種,證南公風,班定遠之投筆,初年已自期傳徼虜塞,馬伏波之裹革,壯志慨然,欲鳴劍伊吾。烈膽義肝,人稱忠愍之令從,熊韜豹略,世謂名將之肖孫。惟績庸克趾於前休,故倚毗冞篤於重寄,六州五閫之歷踐禦牧,何試不宜?副摠亞將之周旋望實,愈久益著,總禁旅而旌旗改色,譏關市而桴鼓不驚,二百年一門四人,所謂靑氊鎖鑰,數千里方面重地,何啻利器錯盤?玆授卿以三道統制使,兼慶尙右道水軍節度使,卿其勉懋宏圖,秪服寵命,樓櫓甲兵之組練,俾有如馬使船之稱,紀律約束之嚴明,毋失,若虎在山之譽。趙破羌便宜之策,豈遙度而指揮?王樓船繕禦之方,在臨機而設施。於戲,紫塞之砦堡尙在,莫曰百年昇平,靑冥之鈇鉞是傳,須念乃祖樹立,故玆敎示,想宜知悉。知製敎李瀰,製進
王世子在昌德宮。常參停。
安達曰,明日常參,取稟。令曰,停。以又達曰,大司憲尹鳳五,執義金元行,掌令申大脩在外,一員,持平二員未差,今日以監察茶時之意,敢達。令曰,知道。
以侍講院言,又達曰,本院上番,連日姑降入直,事甚未安,說書申益彬由限已過,卽爲牌招入直,何如?令曰,依。
以說書申益彬牌不進罷職令旨,令于安曰,推考徽旨捧入。
長溪君棅書曰,伏以,臣父儒川君臣濎墳山,在於衿川地,臣身縻職事,不得展省者,倏已經歲。今當節換,不勝雨露之感,冒陳私懇,乞蒙恩由,以伸至情焉。且臣所生父全山君臣深墳,在永平地,而私家力綿,墓儀未脩,鳩財拱辦,今始樹建。念臣孤露餘生,他無兄弟,非臣躬往,實難完事,悲懇所迫,不敢自阻,玆不避讀撓,疾聲呼籲於离明之下。伏乞睿慈,特許寬假,俾伸情私,千萬至祝,臣無任屛營祈懇之至,謹昧死以聞。令曰,覽書具悉。卿其依所陳往省焉。仍令于安曰,給由馬,澆奠床備給。
庚辰八月初八日卯時,上具翼善冠·衮龍袍,乘輿由崇賢門,出金商門外,親臨試射入侍時,行都承旨李景祜,左承旨尹得養,右承旨安,左副承旨沈鏽,右副承旨趙榮進,記事官任希孝,假注書兪恒柱,記事官金夢華·姜趾煥以次進伏訖。榮進曰,壽億之子,入來待令云矣。上曰,召入,可也。鳳喆趨入伏地。上曰,爲人可嘉矣。兵判洪啓禧曰,此人善兵書矣。上曰,一大文誦之。鳳喆誦訖。上曰,講聲亦好矣。渠相當最好之職,何耶?啓禧曰,最好之職,無過於別軍職,而壽億曾已見臣,以天道惡盈好謙等語,言之而過分之事,切不願也。上曰,然則何職可乎?啓禧曰,渠之所願,敎鍊官也。鏽曰,渠所願,兵曹敎鍊官也。啓禧曰,非但兵曹,兵曹與禁御三軍門中,隨闕塡差,何如?上曰,好矣。承旨書之。傳曰,姜壽億子鳳喆,令軍門執事調用,以示予追思渠五代祖之意。出傳敎訓鍊大將具善行所啓,近來鳥銃打造之法,多不如古,此已慨然,而其中尤可寒心者,銃穴丸制,大小不相當,或有銃穴大而鑄丸小者,或有鑄丸大而銃穴小者,此豈爲臨急輪放之用哉?此後丸體,必倣三錢重古法,銃穴鐵鑽,切勿或大或小,以丸周爲式,俾無大小不稱之患,而內以各軍門及外以諸道,別爲嚴飭,何如?上曰,依所達。出擧條申飭可也。編次人一員入來事。出榻敎俄而蔡濟恭,入來進伏,編次御製時,上又使榮進,呼寫聖后手帖御製跋,而語及於故判書閔鎭厚曰,此人爲國之誠,斷斷血忱矣。榮進曰,聖敎及此,惶恐敢達矣。臣之外祖,於臣母婚姻時,仁顯聖后下賜金葫蘆一部,臣之外祖還納矣。庚申年,故判書李周鎭之妻,入闕中時,仁元聖后,盡下仁顯聖后所用器用服飾等物於本家,而金葫蘆亦入其中,臣之外曾祖母豐昌府夫人,以爲初賜臣母婚姻時之物,歸之於臣母,故尙今在於臣家矣。蓋其葫蘆,非大段之物,而臣之外祖,辭而還納,其平日之儉愼,從可見矣。上曰,予亦見其下賜之時矣。於承旨之家,可謂寶藏矣。榮進曰,然矣。上曰,仁穆王后手筆,亦有存者乎?景祜曰,臣家則無有,而臣聞金剛山,聖后手筆,多在楡坫,而雖經火災,曾不入回祿云,可見天神之護持矣。鏽曰,臣亦聞其如此矣。上曰,其亦異矣。啓禧曰,臣有區區所懷敢達矣。皇坍增築之後,每於三皇諱辰,躬行望拜之禮。此乃無於禮而中於禮者,臣誠欽仰歎服。近因筵臣所達,有三皇聖節,亦行望拜之命,至於書下御製,已入編次云。此固出於追慕三皇之盛意,而率之以禮,則似有不當然者。臣子之於君父,事亡,異於事存。若論常時之禮,則在國家,有聖節獻賀之禮,閭閻之人,亦以父母生日,置酒燕樂,而事亡之禮則不然,在國家罷千秋之節,而無獻賀之禮,私家若於亡親生日,行奠酹,則先儒譏其失禮。故臣則以爲三皇聖節望拜之禮,似不當行矣。上曰,卿勿畢其辭,予已覺其非矣。御製使編次人,拔去於編中矣。試士罷後,上歷入泰寧殿,使侍衛諸臣,奉瞻潛邸時,甲午年御容曰,此中,誰有其時見之者乎?啓禧曰,臣於兒時,以溫幸時,瞻望矣。上曰,果有所肖乎?啓禧曰,依俙矣。兵曹參知李廷喆曰,臣曾亦幼時瞻望,而今果肖矣。上曰,聰矣。諸臣退出後,上御崇政殿,頒賞時,上曰,日色已暮矣,出表信,留興仁·崇禮·敦義等門。啓禧曰,軍士數多,日色漸晩,使之分左右頒賞,而都監禁軍則分左邊,御營訓鍊則分右邊,各使承旨分掌,何如?上曰,好矣。摠府揭板印出一本,內入一件,藏于本府,入直摠管,亦爲賜給事。出榻敎頒賞罷後,上入大內,諸臣以次退出。
上在慶熙宮。常參以代理停,只晝講。
下直,天城萬戶朴再郁。
藥房提調洪啓禧,副提調李景祜啓曰,伏未審夜來,聖體調攝,若何?親臨試射,三日勞動,不瑕有傷損之候乎?寢睡·水刺諸節,亦何如?臣等不任區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
安,以禮曹言啓曰,今八月十五日,眞殿展拜禮出還宮時,王世子昌德宮敦化門外,似當有祗送之節,何以爲之?敢稟。傳曰,昌德宮時有異,其何稟也?多事矣,置之。
又以禮曹言啓曰,今八月十五日眞殿展禮事,命下矣。雖以自內行禮,與常時動駕有異,前後部鼓吹,出宮時則似當陳而不作,自下不敢擅便,何以爲之?敢稟。傳曰,展禮一也,其何稟也?
傳于安曰,十五日擧動,當入仁政殿,軒架,殿庭爲之。
又傳曰,編次人蔡濟恭,以特進官入侍。
沈鏽,以備邊司言啓曰,本司武郞廳許任,奔走勤仕,人滿十五朔,依例守令除授事,捧承傳施行,何如?傳曰,允。
王世子在昌德宮。常參停。
尹得養達曰,明日常參,取稟。令曰,停。又達曰,大司憲尹鳳五,執義金元行,掌令申大脩在外,一員,持平二員未差,今日以監察茶時之意,敢達。令曰,知道。
又達曰,侍講院牌招草記,依下而闕門已閉,待明朝出牌之意,敢達。令曰,知道。
以侍講院言,又達曰,本院上番,連日姑降入直,事甚未安,說書申益彬旣有只推之令,卽爲牌招入直,何如?令曰,依。
以侍講院言,又達曰,本院上番,連日姑降入直,事甚未安,司書李鎭衡旣有只推之令,卽爲牌招入直,何如?令曰,依。
以司書李鎭衡牌不進罷職令旨,令于尹得養曰,推考徽旨捧入。
以吏曹言,又達曰,新除授靑巖察訪任光鉉呈狀內,身病猝重,旬月之內,萬無起動往赴之望云,今姑改差,何如?令曰,依。
庚辰八月初九日午時,上御景賢堂,晝講入侍時,同知事黃景源,特進官蔡濟恭,參贊官趙榮進,檢討官沈履之·鄭晩淳,假注書兪恒柱,記事官李在簡·姜趾煥,武臣李殷錫以次進伏訖。上讀中庸第二十七章後,履之又讀奏訖。仍奏曰,此峻極于天之意,正與董子所謂道之大原,出於天之意,相似矣。優優大哉之意,亦甚明白。禮儀威儀之用,此莫非人道之入於至小至微之間,而至於充足有餘之境,則豈不優優大哉?必待其人而後行,苟非至德之人,則至道安所凝聚耶?上曰,然矣。下番之意,何如?晩淳曰,上番旣奏,臣則別無意見,而善哉,優優大哉之意,三百三千,莫非天理自然之節,又何適而非此道也?誠無間斷則此道不息矣。上曰,然矣。知事奏之。景源曰,玉堂已奏,臣亦別無意見,而峻極于天之意,非道直峻天也,以誠行道則其高無窮,與天可比,而尊德性道問學之意,其義甚微,但尊德性則道問學不爲矣,而但道問學則反歸於佛老之高明矣,必於二者,相應相資而後,可責溫故知新之效矣。上曰,知新甚難,溫故亦難,此則可待其人而後行也。特進之意,何如?奏之可也。濟恭曰,儒臣旣奏,經筵體重,臣不敢奏矣。上曰,知事亦奏,特進官之奏,何妨?濟恭曰,今此第四大文云,待其人而後行,以今時言之,則殿下豈非其人?以德言之,則殿下亦豈非其人耶?仰體文王純亦不已之意,加勉屋漏無愧之工,而此不過一誠字工夫矣。上曰,三代以後,曾無其人,而唯文王行之。予豈望文王哉?凡人,參三才而成者也,予雖其人中一類,只欲面垢則洗之而已。如此大關節處,則予且老矣,安可溫故知新耶?榮進曰,誠不間斷,則聖學自然廣大矣。履之曰,一日萬機,心力豈全?至於夙興夜寐之時,必念玆在玆,則新者可知,故者可溫,勿以謙抑,只思待其人行之之道。上曰,然矣。晝講罷後。上曰,儒臣何事違牌乎?晩淳曰,果以李文爕公然毆打書吏之事,違牌,而其時聖敎嚴重,故一番陳暴之後,則欲爲行公云矣。上曰,儒臣皆非矣。履之曰,此則不過一伸廉隅之地矣。上曰,是亦私心矣。衆儒臣,若連名箚子則可矣,而不此之爲,偏爲一書吏之地,使武弁一守令,不得赴任,是豈非私乎?入侍兩儒臣,推考,可也。傳曰,昨日違牌儒臣,不可禁推而止,竝拿處,從重勘處。出傳敎榮進曰,其中洪趾海則臣聞其父兵判之言,則曰渠之職名,在於中考中,故今雖蕩滌,不敢偃然行公。若遞今職,則雖明日還差,將欲行公云。洪趾海則不必以李文爕事違牌矣。上曰,是豈然乎?榮進曰臣伏見泰寧殿感懷文御製時,有諸臣滌時習一乃心之敎,故敢達矣。殿下每以群下,有黨戰爲慮,臣何敢仰欺天聰乎?乙亥以前則以討復義理,期於回天,雖被罪不以爲懼,凡於疏章,有所干涉者,而至於乙亥處分以後,旣無討復義理之可爭,近來之事,皆係傾軋,則潔身自好者,誰肯參於傾軋之場哉?近來大臣,亦以浮囂躁競,爲悶陳達,而宦欲,人豈無之而或拘於宦欲,以傾軋爲事而媒進,則將焉用此臣哉?卽今則潔身自好者,實無干涉於傾軋之場,而殿下以乙亥之前,混疑以視之,亦豈無痛冤者乎?近來臺臣,一入筵中,無不被罪,臣亦以言路之阻塞,爲悶矣。日昨鄭枋事觀之,皆是群下之罪,實無可達,而以李昌壽事言之,則平日渠常嚴於隄坊,而今番宗簿事則其所不參者,似有委折,而以臺體論之,則其時提調請罷跋文削去,職號改之爲請則爲宜,而只請李昌壽之削版,如是而當之者,豈可心服乎?然而殿下混疑其傾軋,而言路不開則上自朝廷,下至守令,將無以畏憚,亦豈不可悶哉?聖明在上,無幽不燭,傾軋者與夫亶出於公心者,分而處之,務開言路,是臣之望也。上曰,然則傾軋之章,出自何處?榮進曰,出此穴,出彼穴,臣亦何以得知耶?上曰,其穴豈不可悶哉?榮進曰,其穴不過媒進者所爲而已,則殿下亦何憂乎?上曰,今番鄭枋事,非一人之事,予已知之,豈無其穴乎?榮進曰,未知其穴之如何,而潔身自好者,實無參於此等事矣。上笑曰,予亦知乙亥以後,有所變異矣。承旨之言是矣。上曰,藝文館御製懸版,其已刊出耶?榮進曰,已刊云矣。上曰,懸版持入可也。俄而持入,上使下番趾煥讀奏訖。上曰,尹師國善寫矣,承旨書之。傳曰,御製書寫檢閱尹師國鹿皮一令賜給。出傳敎傳曰,中旬次對,再明日進定。出傳敎諸臣以次退出。
上在慶熙宮。常參以代理停,經筵停。
藥房都提調臣李,副提調臣李景祜啓曰,秋雨連日,伏未審此時,聖體調攝,若何?寢睡·水刺之節,何如?劑入湯劑,已盡於昨日,臣等卽與諸御醫入侍,診察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,建功湯五貼劑入,下敎日,入侍宜矣。
中宮殿,藥房口傳問安。答曰,知道。大殿·中宮殿·王世子遣宮官問安。答曰,知道。王世孫遣講官問安。答曰,知道。
韓師直,以弘文館意啓曰,本館上番修撰臣沈履之,以今日小朝次對進參事,出去之意,敢啓。傳曰,知道。
李景祜,以承文院官員,以都提調意啓曰,製述官尹謐外任代,前縣監南玉差下,付軍職冠帶常仕,何如?傳曰,允。
韓師直啓曰,明日聖節望闕禮,依例爲之之,敢啓。傳曰,知道。
王世子在昌德宮。常參停。
趙榮進達曰,明日常參,取稟。令曰,停。又達曰,大司憲尹鳳五,執義金元行,掌令申大脩在外,一員,持平二員未差,今日以監察茶時之意,敢達。令曰,知道。
令于左副承旨沈鏽曰,大臣·備局堂上引接。
趙榮進,以侍講院言達曰,本院上番,連日姑降入直,事甚未安,司書李鎭衡旣有只推之令,卽爲牌招入直,何如?令曰,依。
以司書李鎭衡牌不進罷職令旨,令于趙榮進曰,推考徽旨捧入。
以義禁府言,又達曰,卽接月令醫員李贊國手本,則時囚罪人李得宗,素患痰癖之症,猝然發作,晝夜叫痛,食飮專廢,氣息奄奄,不省人事。自前罪人,病勢如此,則有保放救療之規,敢此仰稟。令曰,知道。
以忠翊府言,又達曰,忠翊衛,乃是宿衛之士,事體自別,近來外邑,視之尋常,闕番愆期,無月無之,逃老故僞頉,愈往愈甚,實爲駭然。至於甚者,凋殘忠翊,或以兼役,百般侵責,使之不能保存,而許多承蔭之人,無一修報,將至絶番之境。或本府考籍行査者,構辭坊報,無意擧行,旣屬番案者,前定之役,亦不卽頉下,稱以冒屬代盡,任自汰定之弊,間或有之。其爲守令者,尤極無狀,此專由於帥臣,全不檢飭之致,其在重宿衛之道,不可無警責。咸鏡·江原兩道外,各道帥臣,爲先從重推考,各邑守令,隨現論罪,何如?令曰,依。
正言元啓英書曰,伏以,邦運綿延,寶算無疆,而我大朝回封爵謝恩之年,鶴駕初動,靈泉奏效,而我邸下致勿藥有喜之慶,臣民歡忭,曷有其極?仍伏念臣遞免銓郞,歸護病父,今已五箇月矣。憂懼而焦心,奔遑而度日,自幸身無職名,專意醫藥,未暇念及人事,復從仕宦,不料玆者。乃有薇垣之除,繼下馹召之命,臣於是驚惶惘蹙,莫知所以拱躬也。夫耳目之官,地望自別,責任甚重,如臣譾劣,固不當冒居,而況臣之父,今年七十有九矣。夙抱奇疾,老益沈痼,數年以來,寧日恒少,而近又纔經毒痁。兼患泄痢,危症迭作,經月不止,呼吸催急,飮啖全廢,委頓床簀,轉動須人,氣息奄奄,凜然若朝夕難保。臣方晝夜在側,左右扶將,常多煎泣之時,以此情勢,其何忍晷刻相離?臣欲竭蹶趨承則離舍病側,情理之所不忍,欲專心救護則患逋君命,分義之所不安,遲回數日,憂悶罔拱。玆從縣道,敢暴微懇,自顧情私,雖不獲已?揆以臣分,罪戾難逭。伏乞离明,諒臣焦遑之狀,憐臣悶迫之勢,特遞臣職,俾伸至情,仍治臣罪,以警具僚,不勝萬幸。
乾隆二十五年庚辰八月初十日辰時,王世子坐時敏堂。大臣·備局堂上引接入對時,右議政閔百祥,行司直金聖應,吏曹判書李益輔,工曹判書金尙翼,行司直鄭汝稷,知訓鍊事具善行,行司直金善行,大司成徐志修,行司直金陽澤,工曹參判元仁孫,行司直朴相德,右尹洪獜漢,左副承旨沈鏽,修撰沈履之,加出假注書李胤汲,事變假注書黃樸,記注官李世演,記事官尹師國以次進伏。右議政閔百祥曰,溫行後,睿候調攝,何如?而試浴後,瘡處,亦何如?令曰,瘡處之潰爛者,差愈矣。百祥曰,大朝殿下,氣候,何如?令曰,聞安寧矣。百祥曰,中宮殿氣候,何如?令曰,安寧矣。百祥曰,王世孫氣候,何如?令曰,一樣矣。百祥曰,此江原監司金孝大狀達也,枚擧寧越府使金尙耉牒報,以爲本府,以陵寢所在之邑。使客之行,與他陪甚,見存奴婢,未滿十數。諸般使役,極甚苟簡,道內各邑所在寺奴婢中,各十口特爲移劃事,令廟堂稟處矣。本邑奴婢之零些,果如道臣所論,則決非殘邑可支之道,而奴婢各十口,其數太多,限奴婢各四口劃給之意,分付,何如?令曰,依爲之。出擧條百祥曰,此開城留守南泰齊狀達也,以爲本府,近年以來,加出名目,依備局關文,今方裁減,而其中審藥一窠,尤屬不緊。自今以後,永爲華減,允合事宜,而該署若以永罷爲難,則限本府蘇完間,勿令差送事,請令廟堂稟處矣,松都一歲支放,專賴債息,近年以來,尤益殘敗,一冗窠之存減,所關不些,如是狀請,誠出於不得已也。若令永罷則兩醫司所屬,亦必落莫,限本府蘇完間,勿爲差送之意,分付,何如?令曰,依爲之。出擧條百祥曰,今番溫行後,得聞道路之言,則以仁聲仁聞洽人,擧皆欣悅云。臣聞之,喜而不寐,惟願尤加睿念,以此擴充好矣。令曰,今番領左相,何爲不參耶?百祥曰,領相則方帶太廟都提調,以奉審事進去,左相,以藥房日次,不得入來矣。諸臣退出。
上在慶熙宮。常參以代理停,經筵停。
趙榮進,以都摠府意啓曰,今日入直內三廳,武兼禁軍及軍兵等,當爲中日習射,而聖節望闕禮習儀相値,不得爲之之意,敢啓。傳曰,知道。
傳于趙榮進曰,風高日冷,慮或霜降,此處則姑未有見,而郊外則或有霜降處乎?卽遣宣傳官二員於東西郊,看審以來,幾許刈食與否及今雖霜降,無傷與否,亦爲知來。
傳于趙榮進曰,大臣·備局堂上引見。
趙榮進,以都摠府意啓曰,副摠管全春君堦,以聖節望闕禮習儀時侍衛事,議政府晝仕出去之意,敢啓。傳曰,知道。
備忘記,今下弓矢防垣萬戶金鳴大處,傳于趙榮進,賜給。
傳于韓師直曰,御製書寫右相處,豹皮一領賜給。
有政。吏批,判書李益輔進,參判曺命采受由在外,參議鄭存謙在外未肅拜,行都承旨李景祜進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,長湍府使,今當差出,未準朔禁軍別將,竝擬,何如?傳曰,允。以李廷喆爲承旨,以洪重孝爲大司諫,以李堣爲司諫,以申爲掌令,以金致讓爲持平,以李昌任爲持平,以李潭爲副校理,以金履容爲司評,以金養林爲掌樂主簿,以金允謙·洪奎輔,爲典獄參奉,以沈仁希爲長湍府便,以金養正爲慈山府使,以李宗垣爲丹陽郡守,以李鼎炳爲祥原郡守,以李鼎秀爲郭山郡守,以張達星爲靑巖察訪,奉敎單申益彬,成均學諭單車鳳轅,分承旨任·李心源,分兵曹參議李宜哲,參知李長夏,分兵曹正郞李廷烈,佐郞韓宗纘,以減下戶曹判書望單子。傳曰,戶曹參判尹東度除授,訓鍊都監提調單尹東度。
兵批,行判書洪啓禧病,參判南泰耆入直進,參議任㻐病,參知李廷喆,昌德宮入直,左副承旨沈鏽進。啓曰,同知中樞府事朴性善素患痰癖之症,日漸危篤,新差安原權管金永祚老母,今年七十六歲。俱爲呈狀乞遞,西樞雖是閑局,不可一向虛帶,邊將之親年七十五歲以上者,許遞其任,已有定式,竝今姑改差,何如?傳曰,允。同知單金在鉉,副護軍許儼·李宇平·申晛單付,副司直洪鳳漢·具允鈺·尹東暹·安·洪準海·任璋·李心源·李宜哲·李長夏·朴盛源單付,副司果南玉·李景行單付,分都摠管壇李殷春,都事具世義·李宗漢,分五衛將金珩以上減下。
傳于沈鏽曰,戶判除授,備忘,行司直,以參判書之。
傳于韓師直曰,宣傳官二員待命,騎馬六疋立之。
趙榮進,以兵曹意啓曰,御營廳敎鍊官禁軍遞兒窠,今方有闕,依節目禁軍別將,與本營中軍眼同取才,以其居首者塡差之意,分付御營廳,何如?傳曰,允。
王世子在昌德宮。常參停。
尹得養達曰,明日常參,取稟。令曰,停。又達曰,大司憲尹鳳五,執義金元行,掌令申大脩在外,一員,持平二員未差,今日以監察茶時之意,敢達。令曰,知道。
又達曰,今日持公事,日次入對,而時無公事,頉稟。令曰,知道。
又達曰,司書李鎭衡牌招事,依下,而闕門已閉,待明朝出牌之意,敢達。令曰,知道。
以侍講院言,又達曰,本院司書李鎭衡旣有只推之令,卽爲牌招察任,何如?令曰,依。
右議政閔百祥箚曰,伏以,臣之父母墳山,在於廣州地矣。昨夕得聞山下奴子之言,今番雨後,階砌忽然頹圮,床石仍以傾仆。臣聞來不勝驚心,方營及時修築,而臣弟適在遠邑,又無子姪之替往者,須臣一往而後,可以省檢完了。至情所迫,猥陳私懇,於今日大朝筵中,特蒙聖恩,獲受旬日之暇,又承除下直往之敎,臣且惶且感,隕結是竢而已。在臣分義,宜亦爲關由於邸下者,敢以短箚仰陳,情私之憫急,冀被离明之俯察焉。取進止。
令曰,覽書具悉卿懇。卿其依所陳往省焉。仍令于尹得養曰,史官往諭,給由馬澆奠床。
海春君栐書曰,伏以,靈泉奏效,鶴駕穩旋,臣民忭幸,曷有其極?臣於日前,猥將狗馬之私,乞省父母之墳,伏荷睿慈,特許由暇,澆奠之賜,給馬之令,恩出尋常,榮動幽明,臣誠感惶霣越,不知攸謝。臣適於此際,見差明陵秋夕祭享官矣,顧臣先山,距陵下不滿一息而近。若於享禮告訖之後,得遂轉往省掃之計,則揆以私情,誠爲萬幸。玆敢不避煩猥,仰首控籲。伏乞离明,俯降恩命,俾伸至情焉。臣無任屛營祈懇之至,謹昧死以聞。令曰,覽書具悉。卿其依所陳歷省焉。
江華留守元景淳書曰,伏以,天朗日和,睿駕還宮安吉,臣民歡忭,曷有其極?臣於向者,猥陳懇迫之私,敢控乞免之章。伏承睿批,至降往護之旨,格外恩由,驚惶感泣,歸省病母,相對攢祝,老病之人,情同嬰兒,見臣之來,症若乍減,身佩密符,遠離職次,久淹鄕廬,萬萬惶悚,不敢挨待由限。抑情還任,離違病母於四日之程荏苒之頃,倏已三朔,顧臣方寸,固已亂矣。卽接鄕信,臣母近因秋候猝涼,調攝失宜,宿病之外,重添感氣,寒熱往來,咳喘苦極,齒痛兼發,半面浮高,寢噉全廢,眞元大脫,委席昏昏,莫省人事,神氣稍醒,則輒有思臣悲苦之辭。臣自聞此報,心魂飛越,五內焦迫,旣鮮兄弟,孑然單身,遠滯海口,藥餌扶護,無以自效,情理罔涯,爲難忍耐。玆敢疾聲仰籲於貳極之下。伏乞离明,俯垂矜憐,亟賜鐫遞臣職名,俾得及時歸護,以伸人子至情,千萬幸甚。臣無任屛營祈懇之至,謹昧死以聞。令曰,覽書具悉。卿其勿辭,往來救護焉。
庚辰八月十一日辰時,上御景賢堂。大臣·備局堂上引見入侍時,領議政金尙魯,右議政閔百祥,行司直金聖應,吏曹判書李益輔,工曹判書金尙翼,訓鍊都正鄭汝稷,知訓鍊具善行,司直金善行,工曹參判元仁孫,右尹洪麟漢,左副承旨沈鏽,記事官金相翊,事變假注書黃樸,記事官李在簡·姜趾煥,修撰李瀰,以次進伏訖。尙魯曰,日氣不調,聖體,若何?上曰,一樣矣。尙魯曰,中宮殿氣候,若何?上曰,一樣矣。尙魯曰,王世子氣候,若何?上曰,好在矣。尙魯曰,王世孫氣候若何?上曰,亦好在矣。尙魯曰,王世孫氣候,若何?上曰,亦好在矣。尙魯曰,丸劑待新劑乎?上曰,然矣。上曰,今番得見聖后手蹟,心事一倍愴感矣。見手札,想像其時,事尤覺愴然矣。伊日趙榮進之子,奉手札以進,故予始見之,與其父頗疑矣。趙榮進年,幾何?百祥曰,癸未生矣,榮進爲守令,常善治矣。尙魯曰,心事好矣。上曰,玉堂違牌,殊涉過矣。尙魯曰,今番已大段撕捱矣。此後則似不敢矣。上曰,頃者處分,意存定式。亦樹紀綱,則一番違牌,其猶不可,況再乎?大抵近來年少名輩,不遵申飭爲一義。慢君命爲能事,往日之事,所非在下,而設或不非,以人君申飭,何敢撕捱乎?初則不過務勝,而主則自以爲是,有飭礪而視若尋常,從時俗則反若聖訓。君命自此而輕,時俗自此而重,若此不已,將至於國不國,君不君,不可禁推而止。有所下敎,靜而思之,此皆在下者之自速其過,而雖然,若此之故,邊將補外,常例外處分,時或有之,渠雖無謂,職在儒臣,則其在垂裕後昆之道,不可示此,儒臣違牌,前例禁推,而今爲拿處。噫,其臣犯此爲高致,其君隨以加飭。噫,白首暮年,此亦無祿之臣,豈可啓荊棘於後乎?且誦昔年賜夜饌於玉署之御詩,追慕一倍,今番拿處諸儒臣,特爲分揀放送,更爲牌招察任。出榻敎命書傳敎訖。上曰,不曰名官,而曰名輩者,欲挫其氣也。尙魯曰,此黃海監司鄭玉狀本也,以爲今秋水陸操,旣軫民隱,一倂停止,則臣營牙兵入防,亦令停止事,請令廟堂稟處矣。在前習操停止之歲,牙兵入防之一體姑停,多有其例,依狀請施行,何如?上曰,依爲之。出擧條上曰,鄕軍善放,京軍遲放,近仗軍尤甚矣。束伍亦能知放砲乎?束伍則戊申年,無闕點之事,此則可尙矣。聞李章吾之言,則外方軍兵,不知放砲,或以口效砲聲云矣。尙魯曰,壬辰兵禍,出於百年昇平,軍務甚齟齬,我軍五十餘名,不能抵倭十人。丁酉則接戰之際,大勝於前,昇平日久,每患如此矣。百祥曰,平安道則多善放軍矣。尙魯曰,臣待罪關西時,見防軍無異京軍矣。上曰,北道親騎衛甚精云,然乎?尙魯曰,然矣。江邊武藝,尤精矣。百祥曰,北道軍兵,比南軍可以十當百矣。尙魯曰,日昨筵中,京兆堂上,以坐更事有所仰奏,而臣亦追聞之,則此外又有可駭之事故敢達。坐更之法,乃是各部各洞契計家坐輪回之役也。其法可嚴不可易,而近來部隷,奸計日滋,坊民之有勢者,輒受賂潛拔,無勢者,不但不得免。毋論南北東西,勒爲定送,故越其洞契,奔走偏苦云。其移換錯亂之弊如此,憑藉舞奸之習如此,都民難堪之慮又如此,聞來萬萬痛駭。今京兆一體嚴飭,而此後又有此事,則當該部官,從重勘罪,下屬之犯者,嚴刑定配,何如?上曰,依爲之。右尹洪麟漢曰,臣於日昨坐更事,有所陳請於筵中,以京兆之不能申飭,至被重推之命,臣誠萬萬悚蹙,而旣發言端,更此敢達矣。蓋其當初設法,非不均平,而近年以來,奸僞漸生,有力者圖免,無勢者偏苦,此所以窮民之不能支堪處,而闕然越次之弊,亦隨而生者也。究厥所由,上司及軍門所屬之稱以入直,必爲謀頉於當次之日,而仍欲漫漶其次序輪回之法也。此輩雖眞爲入直,其所雇立之道,有勝於貧寒無料布之類也。盲人獨女外,卿宰以下,一從家坐,依前令甲施行,而勿論諸上司所屬,各軍門校卒之入番與否,毋得越次之意,永爲定式,何如?上曰,依爲之。出擧條尙魯曰,吏文學官·能麽兒郞廳·觀象監兼敎授差下之法,皆有法典年限,而近來此法,亦解弛,年未滿三十者,間多混差。臣以此有所申飭,而今聞能麽郞趙康逵年亦未滿云,事極非矣。然康逵纔有陞敍之命,雖不得爲刊汰之請,而當該堂上。從重推考,此後則此三窠年未滿者,毋得差下事,各別嚴飭,如或不遵洪典,則隨現論罪,何如?上曰,依爲之。出擧條尙魯曰,察訪蔭窠,乃是中庶疏通之窠,而士夫老蔭間,多差遣,一切職事,都不着意,輒使完驛,凋弊無餘地矣。此後則士夫蔭官,毋得差除事,定式施行,何如?上曰,所奏誠是矣,依爲之。此後犯者,施以判書有違之律可也。出擧條尙魯曰,雜技加資中,如捉虎·拯活·捕賊,不但其資爲最賤,虛僞孟浪,莫甚於此,而以此資而爲守令,論以官方,濫且過矣。戶判所執,誠是矣,而臣議之下於此者,亦出於酌量之意也。府使則比郡縣有別,終不可許之,故敢又仰達。上曰,右相之意,何如?百祥曰,當初上敎之只許府使,臣意亦以爲好矣,今聞領相所奏,誠是矣。上曰,諸堂之意,何如?行司直金聖應曰,雜技加資者,勿許府使,大臣所奏,誠是矣。吏曹判書李益輔曰,雜技加資之爲府使,實有殽雜之弊,領相所奏,誠是矣。工曹判書金尙翼曰,大臣所奏誠然矣,官方由此而殽雜,宜有參定矣。行副司直鄭汝稷曰,雜技加資中,捉虎·拯活·捕賊極其虛僞,終不誠實。臣意則不但不可爲府使,雖郡守,亦以爲過矣。守知訓鍊院事具善行曰,臣常有所懷,今因下詢仰達矣。近來躁競之習,其所由來者有二,邊地防禦使之爲閫階,一也,雜技陞資之爲濫通,二也。不問人之當否,惟以經邊地防禦使,通閫望。故躁競之風,去而益甚,雖雜技加資,不拘履歷,一例通用,故殽雜之弊,愈往愈甚。臣以爲此兩弊,亟宜變通,而雜技陞資者之爲字牧之任,尤以爲過矣。行副司直金善行曰,臣則以爲雜技加資之人,則不宜爲守令矣。工曹參判元仁孫曰,臣於朝講,因下詢令陳愚見,而完豐府院君李曙,以捉虎加資,爲長湍府使矣。右尹洪麟漢曰,雜技加資,虛僞莫甚。官方之殽雜,直由於此,郡縣猶不可輕授,況可論於府使乎?上曰,依領相所奏施行,可也。出擧條百祥曰,臣之先山,在於廣州地矣,昨聞自經今夏雨水,床石欹傾云,而臣弟在遠,臣當往省,不過四五日,可以還歸,以此陳書,殊涉煩屑,故敢此仰達矣。上曰,依所請往來焉。百祥曰,戶判之病,甚可悶矣。上曰,何如?百祥曰,關格甚重云矣。上曰,右相之言,似有意矣。尙魯曰,重任不可以一時疚病,許遞矣。上曰,予以右相所奏,爲有意云者,以是矣。然禮使之義,亦不可强其病也。命書傳敎曰,恤悶此人之爲國勞瘁,今聞右相所奏,其在用人之道,豈可强迫?戶曹判書洪鳳漢,特解本職,其令安意調息。上曰,戶判有闕政事,今日爲之。出榻敎上曰,領右相進伏。戶判今已許遞,欲出其代,而難其人,卿等須薦之,今兵判,何如?百祥曰,出疆不遠,又將遞易,戶判尤不可數遞,數遞則本曹耗費,甚多矣。上曰,領相常已言之,戶判不可輕論矣。戶判前望,合爲幾人而誰某入之耶?李益輔歷擧前望。上曰,今若陞品則誰可爲之?百祥起伏。上曰,右相欲薦人,而領相未及發口,故以此趑趄耶?百祥曰,然矣。上曰,何傷乎?第言之。百祥曰,聖敎如此,臣當仰達矣。言與事適中者,金致仁·金相福也。尹東度爲人,甚謹儉矣。上曰,領相何不開口耶?尙魯曰,正卿升擢,事體重大,三公豈可各自薦望耶?右相旣有所達,而皆好矣,臣不可又有所薦矣。上曰,此外豈無可合者乎?尙魯曰,此時判度支之任,不可輕議,且右相已薦三人,亦已多矣。上曰,右相則薦人,而卿獨不薦乎。尙魯曰,下敎如此,臣當仰達矣。臣意則右相所薦,固皆好矣,而金陽澤·徐志修,皆可鎭長用之矣。上曰,金相福則故豐原,亦嘗薦之矣。相福爲人,甚精矣。金陽澤登科後,初見之則視厥父,似不足矣,久後漸覺其可用矣。尙魯曰,以外貌言之,則似無味矣,而內實綜核矣。百祥曰,領相所謂鎭長用之之說,正合臣意矣。尙魯曰,臣之所奏二人,皆有士夫之心矣。陽澤爲關西守令時,嘗善治矣。上曰,陽澤而不爲國事,則誰復爲之乎?厥父則廚院摠府予嘗與之同事矣。其固執,予甚服之。尙魯曰,尹東度·金相福,皆可用之人也。上曰,相福甚堅硬矣,百祥曰,然矣。上曰,以四人加望,何如?尙魯曰,俄者,殿下旣有下詢者,故臣等不敢不各陳所見,而正卿陞擢,何等重事,而今以四人之多,遽爾加望乎?上曰,首相當加望,而今乃持難,將奈何?尙魯曰,臣等旣陳賤見,惟在聖簡。上曰,卿以加望爲難,予當自擇矣。百祥曰,以履歷言之,則金陽澤方爲太學士,似勝於諸人矣。上曰,厥父爲戶判乎?李益輔曰,爲禮判矣。上曰,筵中酬酢如此,則外間,必以爲金陽澤,爲戶判矣。注書,須知此而記事可也,大臣·備堂皆退出。沈鏽曰,右承旨安受由。語未畢,上命書傳敎曰,右承旨安許遞,今日政,以在京無故人擧行。沈鏽曰,臣待罪近密,旣有區區所懷,何敢有隱於聖明之下乎?近來臺閣寂寥,官師相規,亦不得見焉。國無耳目,識者寒心,雖以向來惜鳥卵之敎觀之,來諫之聖意,未嘗不切,而終無一人進言者,鄭枋厪一出脚,而啓體擬律,俱不成說,至被削黜之典矣。請對與入侍,不過數字做錯,而至加投畀之律,臺諫之以言獲罪,不可使聞於遐方,亦非垂法於後世者,削黜,自是重律,而又此加罪,處分過中,伏望殿下深思焉。伊日臣豈不欲卽席陳白,而持參紛擾,不敢煩復,愚衷耿耿,今始仰達矣。上曰,其初處分旣嚴,旣與尹蓍東一體擧行事,亦爲下敎,則於本事,可謂嚴隄防,而末梢所爲,其雖無狀,勘律反重於本事,予亦謂推重倒置矣,所奏是矣,投畀之命,其寢焉。出擧條諸臣以次退出。
上在慶熙宮。常參以代理停,經筵停。
沈鏽啓曰,新除授右副承旨李廷喆牌招察任,何如?傳曰,允。
備忘記,承旨有闕代,戶曹參議韓光肇除授。
沈鏽,以兵曹言啓曰,本曹參判南泰耆入直慶熙宮,參知李廷喆入直昌德宮矣,廷喆今日政,移拜承旨矣。參議任瑗纔遭重制,方在犯染中,臣洪啓禧,所當入直,而宿病適發,奄日床席,不能强氣赴直,臣惶恐待罪,而宿衛重地之不能替直,事極未安,參議任瑗,不可無變通之道,竝與參判有闕之代,卽爲口傳差出事,令政院,稟旨擧行,何如?傳曰,允。
沈鏽啓曰,因兵曹草記,參判南泰耆,入直慶熙宮,參知李廷喆,移拜承旨,參議任瑗,方在犯染,判書洪啓禧,宿病奄日,不得替直。參議任瑗不可無變通之道,竝與參知未差之代,口傳差出事,令政院稟旨擧行,允下矣。參議任瑗不可無變通之道,何以爲之?敢稟。傳曰,任瑗·李廷喆代,擬入。
傳于沈鏽曰,兩陵承旨月臺親傳事,下敎。更思之,陵展謁服淡袍,故陵則以黑團領袍,前已傳香,明日三陵,予當景賢堂親傳,而只皆傳香,押則今日一體承旨精代。毓祥宮,向日儲慶宮欲爲親祭,故毓祥宮欲爲親傳香,以服色,旣行酌獻禮,傳香,再明日與各陵·殿·儲慶宮,一體攝行。
以假注書望筒,傳于沈鏽曰,近來飭礪解弛,注書尤甚,限三朔置之,承旨徒爲注書之隨從耶?駭然矣。
傳于沈鏽曰,今番撕捱,儒臣,限今年呈辭上書,毫末勿捧。
沈鏽,以兵曹言啓曰,本曹參知待下批,仍卽牌招,推移入直,何如?傳曰,允。
吏曹口傳政事,以金尙喆爲兵曹參議,以兪彦民爲兵曹參知。
王世子在昌德宮。常參停。
韓師直達曰,明日國忌齋戒,再明日正日,此兩日頉稟。令曰,知道。
又達曰,大司憲尹鳳五,執義金元行,掌令申大脩·申,持平李昌任在外,金致讓未肅拜,今日以監察茶時之意,敢達。令曰,知道。
左承旨尹得養,以義禁府言達曰,全羅道海南縣投畀罪人鄭枋,投畀還收事,命下矣。鄭枋旣已發配,放送事,分付,道臣之意,敢達。令曰,知道。
上在慶熙宮。常參以代理停,經筵停。
仁顯王后忌辰齋戒。
傳于韓師直曰,再明日動駕三嚴,以卯正初刻爲之。
韓師直,以侍講院意啓曰,今八月十五日徽寧殿望祭,王世子攝行事,有令矣,敢啓。傳曰,知道。
以侍講院徽寧殿望祭攝行草記微稟,傳于韓師直曰,今日適値傳香,自亦遲滯,或問於中官可也,而如是頉稟,極爲駭然矣。
韓光肇,以吏曹意啓曰,本曹郞廳四員內,正郞邊得讓·柳敍五病親呈辭在外,佐郞任珹在外未肅拜,只有佐郞李之晦,連日入直矣。以昭寧園秋夕祭典祀官,受祭物出去,今日省記郞廳,無以推移,正郞邊得讓·柳敍五,佐郞任珹,竝姑改差,其代,卽爲口傳差出,待下批仍卽出肅,以爲呈省記之地,何如?傳曰,允。
吏曹口傳政事,以李宅鎭·洪相直爲吏曹正郞,以李顯泰爲吏曹佐郞。
以承傳色,口傳下敎曰,郞廳欲得多人,故爲差往於昭寧園,駭然,堂上宜可申飭,而一任其意,此時煩稟如此,故紀綱解弛矣。吏判入直本曹,卽修省記,待郞廳回來,限今年修呈省記。
傳于韓師直曰,心惟在於陵與殿,如此之事,何可盡爲酬應耶?吏判催促,使之修入,雖堂上,豈不修省記耶?
又傳于曰,承旨徒知煩瀆君父,而不知催促吏判耶?政院使令,擧皆含枚耶?
又傳于曰,今日豈是汗漫酬應之日耶?日入後,若呈省記,其可謂有國有君乎?別爲催促,政院號令,如是輕耶?若復遲滯,回來後,都使令,使騎曹,當爲決棍矣。
又傳于曰,承旨入睡,故欲爲提醒而下敎矣。承傳色所傳下敎,出於朝報,其外下敎,勿出朝報,亦勿錄於日記。
韓師直因都摠府草記,今此璿源殿擧動時,侍衛不可不備員,而副摠管李邦鵬呈辭在外,趙明鼎身病猝重,勢難進參。令本院稟旨變通,在外人及身病人,竝改差事,依下矣。摠管有闕之代,令該曹卽爲口傳差出,何如?傳曰,允。兵曹口傳政事,以元仁孫·具允鈺爲副摠管。
王世子在昌德宮。常參停。
沈鏽達曰,大司憲尹鳳五,執義金元行,掌令申大脩·申在外,持平李昌任·金致讓牌不進,今日以監察茶時之意,敢達。令曰,知道。
同副承旨韓師直達曰,憲府連日監察茶時,事甚未安,除在外,持平李昌任·金致讓,竝卽牌招,何如?令曰,依。
以都摠府言,又達曰,今此璿源殿擧動時,侍衛不可不備員,而副摠管李邦綏呈辭在外,趙明鼎身病猝重,勢難進參,身病與在外人員,合有變通之道。令政院急速稟旨變通,以爲備員侍衛之地,何如?令曰,依。
因都摠府草記,今此璿源殿擧動時,侍衛不可不備員,而副摠管李邦綏呈辭在外,趙明鼎身病猝重,勢難進參,令政院稟旨變通事,依下矣。合有變通之道,何以爲之?敢稟。令于韓師直曰,在外人及身病人,竝改差。
慶尙監司趙嚴狀達,七八月令藥材中,山藥體瘦色黑,當月內不得封進,惶恐待罪事,令于韓師直曰,勿待罪事,回諭。
庚辰八月十三日辰時,上御景賢堂。親傳香入侍時,左承旨尹得養,右承旨韓光肇,左副承旨沈鏽,右副承旨趙榮進,記事官任希孝·金相翊·李在簡·姜趾煥以次進伏訖。親傳香罷後,得養曰,藥房都提調方來待矣。上曰,注書引入,得養曰,都承旨李景祜,以李廷喆之遞罷,今日違牌矣。上曰,洪樂性軍職乎?鏽曰,軍職矣,今方受由下鄕矣。上曰,趙明鼎再昨次對,似不入矣。得養曰,不入矣。上曰,備局單子,懸何頉乎?得養曰,懸病矣。上曰,慈山,平安道之內地乎?得養曰,距平壤不百里矣。上曰,金相福方爲禮參乎?鏽曰,相福則受由下鄕,禮參則黃景源矣。上曰,工參,誰耶?鏽曰,元仁孫也。上曰,金善行軍職乎?鏽曰,然矣。命書傳敎曰,都承旨李景祜許遞,其代,行司直金善行除授,曾有甘凌之敎,違牌過矣,而右副承旨,傳旨踏下之後,乃覺因此,都承旨又爲見遞,此則廉隅所關,雖遞,追憶昔年下敎此導之也,因一窠。遞兩人職,前都承旨李景祜戶曹參判除授,前右副承旨李廷喆敍用,參知兪彦民許遞,其代除授,一體牌招察任。命書傳敎時左議政李曰,李景祜旣除戶參,則李廷喆亦宜竝用也。上曰,然矣。鏽曰,傳香侍衛皆退,小臣非入侍承旨,退去之意,敢達。上曰,唯。進伏曰,數日來夜氣頗涼,聖體,若何?上曰,一樣矣。曰,寢睡,何如?上曰,一樣矣。水刺,何如?上曰,一樣矣。曰,湯劑其已進御乎?上曰,進御矣。曰,此正加意節宣之時,動駕不遠,湯劑不可不連進矣。生涼之後,尤宜加護,動駕前當煎進乎?再明日,卽藥房日次也,動駕相値,臣等似不得入侍矣。上曰,內局日次,以十六日爲之。出榻敎曰,然則建功湯一貼,違次矣。上曰,其日當觀勢下敎矣。曰,貼數有違,似如何矣?上曰,何關乎?上曰,此時守令,豈可曠官?昨政,平安道守令三人及丹陽郡守,其令一兩日內,辭朝。出擧條諸臣以次退出。
上在慶熙宮。常參以代理停,經筵停。
自辰時至申時,日暈。自初昏至三更,有霧氣。
仁顯王后忌辰。
韓師直,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于韓師直曰,今日,豈是吏曹·摠府注書公事酬應之日乎?諸臣不知式暇乎?
又傳于曰,差早開門,而耀金門一體早開,使明禮門守門將守之,下鑰時亦爲同閉,昌德宮·政院及兵曹分付,勿出朝報。
王世子在昌德宮。常參停。
尹得養達曰,明日常參,動駕相値頉〈稟〉。令曰,知道。
又達曰,大司憲尹鳳五,執義金元行,掌令申大脩。申在外,持平李昌任·金致讓令旨未下,今日以監察茶時之意,敢達。令曰,知道。
王世子徽寧殿秋夕祭攝行動駕時,入幕次後,政院問安。令曰,知道。入齋室後,政院問安。令曰,知道。祭罷後,政院問安。令曰,知道。還宮後政院問安。令曰,知道。
以又達曰,擧動時,侍臣無進參之員,兩司除在外外,持平李昌任·金致讓竝待開門,牌招以爲進參之地,何如?令曰,依。
以持平李昌任·金致讓牌不進罷職令旨,令于尹得養曰,推考徽旨捧入。
以又達曰,掌令申大脩下諭過限,依定式遞差令旨及禁推徽旨捧入之意,敢達。令曰,知道。
乾隆二十五年庚辰八月十四日巳時,徽寧殿秋夕祭攝行時,左副承旨沈鏽,加出假注書李胤汲,記注官李世演,記事官金夢華,王世子具翼蟬冠·衮龍袍,乘輿出集英門·銅龍門內,仍爲降輿,步詣入齋室後,諸臣以次退出。
上在慶熙宮。常參以代理停,經筵停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
大駕入璿源殿後,政院·玉堂·藥房口傳問安。答曰,知道。
大駕還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房問安。答曰,知道。
傳于金善行曰,右副承旨留院。
以都摠府守宮望筒,傳于沈鏽曰,全春君爲之。
備忘記傳于金善行曰,殿守僕李宗得·高祥延,以戊辰宣政殿模寫時,守僕與李弘亮,同功一體,加資。
傳于沈鏽曰,諸司預備。
沈鏽,以御營廳言啓曰,本廳分授都城肅靖門,南邊體城頹毁處,今已畢築,而女墻仍爲始役矣,把守軍依例撤罷之意,敢啓。傳曰,知道。
王世子在昌德宮。常參停。
韓師直達曰,明日常參,取稟。令曰,知道。以又達曰,大司憲尹鳳五,執義金元行,掌令申在外,一員未差,持平李昌任·金致讓牌不進,今日以監察茶時之意,敢達。令曰,知道。
庚辰八月十五日四更一點,徽寧殿秋夕祭攝行時,左承旨尹得養,加出假注書李胤汲,記注官李世演,記事官金夢華,王世子具翼蟬冠·衮龍袍行禮時,令曰,儀注讀之。弼善李壽鳳讀之。尹得養曰,相禮以拜爲跪,推考,何如?令曰,依爲之。出擧條諸臣以次退出。
庚辰八月十五日卯時,上幸昌德宮,擧動入侍時,行都承旨金善行,右承旨韓光肇,左副承旨沈鏽,右副承旨趙榮進,同副承旨韓師直,記事官任希孝·金相翊·李在簡·姜趾煥以次陪從。上具翼蟬冠·衮龍袍,出廣達門,仍詣乘轝。藥房都提調李,提調李昌誼進前曰,日氣乍涼,聖體,若何?上曰,一樣矣。又曰,寢睡,何如?上曰,一樣矣。又曰,水刺,何如?上曰,亦一樣矣。上詣璿源殿,行酌獻禮,未時出仁化門乘轝。命左副承旨沈鏽,書昭寧園守奉官汰去傳敎曰,今聞加波峴伐木事,報該曹受題目云,事之寒心,莫此爲甚。莫重相望禁伐之處,爲私人之往來,乃敢此報乎?若此光陵多虎,爲陵官將請伐木乎?報該曹守奉官汰去,禮曹之循例題辭,可謂矇然,當該堂上,從重推考。仍命上守奉官報草,使承旨讀禮堂題辭。上曰,禮堂,誰耶?都承旨金善行曰,判書沈星鎭也。上曰,雖可謂深思善題,而此等之狀,直書一退字可矣。守奉官,誰耶?善行曰,任贊周云。上曰,任邁之族乎?善行曰,然矣。上命沈鏽曰,宮墻頹圮,凡幾處,問之兵曹。鏽曰,頹圮至於五六處之多云矣。上命書傳敎曰,近者都監軍,兩闕入直之時,昌德宮墻垣頹圮處,至於五處之多,而雨霽多日,不卽修築,使許多軍兵,連日把守,事之駭然,莫此爲甚。其令一兩日內畢築,而又爲遲滯,則當該九營繕官,當令該府處之,以此嚴飭。上至笆子橋,命沈鏽曰,觀光人中,如有農民,問以今已秋夕矣,各穀成熟,如何?而今雖霜降,能不爲災也。鏽曰,多人中只有嶺民一人,而嶺南農形,則昨見道伯狀啓則大抵免凶云矣。上至鍾樓前路,命鏽曰,此中必有畿甸民,問以俄者下敎可也。鏽未及復命,命注書曰,彼中有流乞二人,問其居住以來。相翊出問則乃京衙雇立軍也,以此復命。上曰,承旨之所與語者,何處民耶?相翊曰,一則德山人,一則龍仁人云也。上曰,爾知德山隣近邑乎?相翊曰,唐津·海美等邑,最爲附近處耳。上曰,出問二人之役名以來也。承旨將回身入來故迎傳,上敎鏽進曰,一人乃德山人而戶牌書以幼學,一人乃龍仁民而戶牌書以閑良,而德山等內浦十三邑,爲尤甚而龍仁則初不移秧者過半,若干田穀,今方向熟,若逢早霜,則尤無可言云矣。上至惠政橋近處,命召東西郊農形摘奸宣傳官二人,詢問農形。至興化門外,命承旨書傳敎曰,訓將解嚴後入侍。上入建明門,訓將入侍,上問惠政橋修改之事。上曰,訓將編次人,明日內局日次,同爲入侍。出駕敎上至廣達門降轝。兵曹判書洪啓禧進曰,俄以宮墻修築事,有所下敎,而但其頹圮處甚多,要非一兩日內所可畢役。若以畢役爲準,則殊甚草草,不幾何而又將墊壞矣,豈不可惜乎?臣意則姑近以若干日字,以爲完役之地似好矣。上曰,今聞兵判所奏,兩闕墻垣頹圮處,近十處之多云,曠日持久消融經費,貽弊軍兵,事之可駭,莫此爲甚。循例申飭,則想必草草了當,將更有把守修補之擧,令九營繕官員,分掌親檢,更有頹圮之事,其中不勤官員,退朔陞六事,分付。此乃一時特敎,勿錄受敎。出駕敎上曰,再明日崇陵忌辰祭傳香,當親行,分付儀曹,處所依前。出駕敎還入大內後,諸臣以次退出。
上在慶熙宮。常參以代理停,經筵停。
下直,慈山府使金養正,郭山郡守李鼎秀,祥原郡守李鼎炳,善積僉使金德纘。
中宮殿,藥房口傳問安。答曰,知道。
藥房都提調李,提調洪啓禧,副提調金善行啓曰,昨日動駕展禮,向暮還宮,伏未審夜來,聖體調攝,若何?寢睡·水刺之節,何如?湯劑連爲進御乎?今日日次,已承下敎,臣等卽與諸御醫入侍,詳察聖體,議定繼進當否爲宜,臣等不勝區區伏慮,敢來問安,竝此仰稟。答曰,知道。雖伸情禮,追慕一倍,而氣則一樣,五貼先劑入後,入侍宜矣。
韓光肇,以弘文館言啓曰,本館上番校理臣洪趾海,以漢學兼敎授,今日院試坐起,晝仕出去之意,敢啓。傳曰,知道。
傳于韓光肇曰,明日只傳香,代押則爲之。
兪漢蕭,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
又以兵曹言啓曰,依頃日下敎,判書臣洪啓禧與軍門大將,慶熙宮及昌德宮·昌慶宮外墻,眼同巡審之意,敢啓。傳曰,知道。
王世子在昌德宮。常參停。
沈鏽達曰,明日國忌齋戒,再明日正日,此兩日常參,頉稟。令曰,知道。
以又達曰,大司憲尹鳳五,執義金元行,掌令申在外,一員未差,持平李昌任·金致讓牌不進,令旨未下,今日以監察茶時之意,敢達。令曰,知道。
以兵曹言,又達曰,忠壯衛將邊聖澤近得泄痢之病,症形危惡,旬月之內,萬無起動供職之望,呈狀乞遞,宿衛輪直之任,不宜久曠,今姑改差,何如?令曰,依。
以義禁府言,又達曰,卽接月令醫員李贊國手本,則時囚罪人趙靖世,本以抱病之人,兼得泄痢,食飮全廢,氣息奄奄,不省人事云。自前罪人病勢如此,則有保放救療之規,敢此仰稟。令曰,知道。
以內醫員都提調·提調意,又達曰,今年冬至使行,貿易唐藥材中,遺儲有不緊而有裕者,有緊要而不足者,減其有裕而換貿不足,自是前例,今亦就其元數中,參酌加減,別單書入之意,敢達。令曰,知道。
同副承旨韓師直,以長生殿都提調·提調意達曰,昨年所斫黃腸板江原道四十立,慶尙道二十五立,今始上來,故一依定式提調郞廳眼同看品,則木品稍劣,黃廣不足,雖有月隅板之可取者,至於別制則絶無合用者,已極可駭,而其中安東板子三立,江陵板子一立,竝腐傷無用,其在事體,尤爲寒心。當初敬差官,旣已狀聞封進,則雖不可退送,而兩道敬差官及兩邑封進官,不可無罪責,竝令該府拿處,何如?令曰,依。
左承旨尹得養書曰,伏以,靈泉奏效,鶴駕穩旋,區區欣祝,曷有其極?仍伏念臣之所帶尙方副提調,卽是都承旨例兼之銜,而以前知申之親嫌,臣適猥蒙恩點矣。今則新知申已出,揆以法例,不可仍冒,玆敢援例陳懇。伏乞离明,亟令遞臣尙方兼帶,以存公格,以安私分,不勝幸甚,臣無任屛營祈懇之至,謹昧死以聞。令曰,覽書具悉。或有仍帶之例,余難輕遞,爾其勿辭,從速察職。
京畿監司尹汲書曰,伏以,臣年衰而病痼,職鉅而才短,受任半年,徒積尸素之愧,所宜引分陳懇,以免僨誤之誅,而連値行幸,不敢言私,因循冒據,迄玆盤礴,居恒懍惕,若無所容。頃因陪還鶴駕,往待境上,數日留宿於公廨久廢之處,忽覺右臂麻木,運用甚艱,意謂一時偶發之症,自當漸次蘇完矣。到今日字稍久,症樣倍劇,前之艱於運用者,今則全不收拾,前之隱隱微疼者,今則刺痛彌甚,委倒床席,便同半體之不收,此是風痰,遇濕凝萃,不散之致。以此疾狀,時月之內,萬無復作完人之望,目今陵園奉審之節,事體至重,災田覆驗之役,所關亦緊,不可曠廢,而不幸嬰疾濱危,驅策無路,如不及今變通,則公私狼狽,當復,如何?玆敢不避煩猥,疾聲仰籲,伏乞睿慈,俯加諒察,亟賜鐫免,俾得安意調治,以遂生成之澤,不勝萬幸,臣無任屛營祈懇之至,謹昧死以聞。令曰,覽書具悉。卿勿過辭,調理察任。
大司憲尹鳳五書曰,伏以,惟天惟祖宗,默佑我聖躬,寶算靈長,封爵祗謝之年重回,中外忭賀,尙此冞切。伏惟邸下,所以喜慶者,儻復,如何?迺者邸下溫宮動駕,出於匪意,臣遠外承聞,不勝憂念,扶曳病骸,蒼皇前進,祗候於士民瞻望之中矣。何幸靈泉奏效,疹疾回安,而百神交相,旋馭萬吉,臣民之幸,又何可涯也?仍念臣於六月,祗奉柏府長席之命,昨者,又伏承今月初五日所下有旨,促臣上來者。臣前冬以後,凡三承本職除命,而旋復蒙遞,未克一陳情病,恒切兢惕于中矣,蓬蓽之中,恩召荐降,惝怳感激,義不容俟駕,而臣病伏垂死之外,亦有所叨踰而難冒者。今此寵銜,卽古所謂都御史之職也,責任之大,資望之峻,與他別焉。故先正臣金集,告于孝宗大王曰,都憲得人,乃可以致治。所係若是其重,而乃以如臣衰癃蔑劣之人,苟然充數,其何以摠六察而紏百度,以之立經陳紀也哉?此已臣不敢冒承者,而且伏聞大朝,命在外臺臣,先罷後拿,而臣則有此宣召,恩榮所及,捧戴難勝。第三朔虛帶,一味慢蹇,若論其罪,臣實爲首,豈可以所居之稍遠爲諉,責罰之獨逭爲幸,揚揚進身,以喪廉隅而貽衆譏乎?況臣衰疾,逐歲增加,入春以來,尤以藥餌爲生涯,枕席爲家計,便一噉飯之尸矣。向日溫水之行,舁進舁還,筋力漸盡,別症添劇,宿患痰火,乘時重發,乍欲蠢動,百體牽痛,晝夜宛轉,乞死不得,籍使賴天之靈,得以回生,氣血衰竭,癃耋已極,豈復有望於振起也哉?書有之,無曠庶官,夫有官而不能備員,備員而不得其人,二者皆謂之曠矣。庶官之中,臺閣爲重,臺閣之上,長官尤爲重,今以臣老屛之蹤,顫愚之質,猥置言責之任,旣非所以備員,亦非所以得人,而病狀又如此,赴召無望,則其爲曠官,孰甚於此。竊恐聖明,或未照燭,有此誤恩,而臣以病以情,終無以仰承德意矣。邸下若又不早處分,以至留時引日,則違慢之罪,臣固甘心,而瘝曠之弊,离明其獨不念乎?反側累日,須至冒死,仰惟伏乞邸下,深察此等事情,亟遞臣都憲之任,使公私兩得其便,不勝幸甚,臣無任屛營祈懇之至,謹昧死以聞。令曰,覽書具悉。邦慶無疆,聖上封爵謝恩之日重回,歡忭曷有其極?卿勿過辭,俟疾之少間,從速上來察職。
庚辰八月十六日辰時,上御景賢堂。藥房入診,訓將編次人同爲入侍時,都提調李,提調洪啓禧,副提調金善行,訓鍊大將具善行,編次人蔡濟恭,記事官任希孝·李在簡·姜趾煥,醫官方泰輿·許礈·李以楷·金履貞·李世珪·吳道烱進伏。李曰,昨日動駕之餘,夜來秋氣頗冷,聖體,若何?上曰,一樣矣。曰,寢睡·水刺之節,亦何如?上曰,一樣矣。曰,湯劑連爲進御乎?上曰,姑未進御矣。曰,日氣漸冷,又經動駕,雖不許煎入,自內連爲進御伏望矣。曰,脚部痰候,何如?上曰,一樣矣。曰,日氣向寒,恐有添加之慮,各別調攝伏望矣。上曰,此症則不以寒冷,有所加減矣。曰,臘雪水,連爲試用耶?上曰,少愈故今姑置之矣。曰,中宮殿氣候,何如?上曰,好過矣。曰,王世子氣候,何如?上曰,一樣矣。曰,嬪宮氣候,何如?上曰,昨往見之,好在矣。曰,王世孫氣候,何如?上曰,昨亦見之,無恙矣。曰,卽令諸醫入診,何如?上曰,依爲之。方泰輿以下諸醫,以次診候訖。泰輿曰,脈候左右三部,不沈不浮,而右寸寬虛軟,不足之候則一樣矣。諸醫所陳,略同。曰,湯劑,當令諸醫議定矣。上曰,諸醫將又勸八味元矣,先奏之可也,泰輿等曰,建功湯連爲進御爲好矣。上命醫官先退。上曰,頃見惠政橋多頹圮處,以家前修築,何如耶?具善行曰,川渠新築之餘,沙石未固,猝當潦水,略有頹圮,理勢固然,堆積之沙,只使家前,難以濬去,徐觀明春,更爲修築爲好矣。洪啓禧曰,惠政橋則宜卽修補,而大體不但以家前修築,必隨毁隨補然後,可矣。若爲曠廢,至於六七年之久,則工夫豈不倍入乎?上曰,人皆謂石築之勝於編結,而頃於廣通橋見之,石築多頹圮處,反不若編結矣。啓禧曰,不能深搗而築石,故其圮易矣。上曰,諸臣有稟定之事,奏達可也,啓禧曰,禁軍有闕者,則使別將吳,一一取才口傳,此後則似無紛紜之患,而凡事久則必弛,且自下講定者,有難永久遵守,必有啓下節目然後,可有實效。臣議於廟堂,成出節目,啓下施行,何如?上曰,依爲之。啓禧曰,禁軍宜有三薦人之參錯,故舊例宣薦四十人,部薦守薦各十五人,合七十人,分屬七番矣,此亦廢而不行矣。臣意則七十人太多,三薦各十四人,以柳葉箭,三巡取才許入,每都目勿觀久勤,擇其最優者三薦,各一人調用,其代更爲抄入,每使三薦四十二人,常在禁軍則好矣。曰,臣待罪西銓時,訓將以禁軍事有所言,而事涉更張,未及行之矣。上曰,訓將奏達可也。善行曰,禁旅設置,自祖宗朝始,而其數不多,孝廟朝大加增置,顯廟朝丙午,定爲七百,勿論士庶,有臂力善騎·射者,抄擇矣。常時宿衛,至嚴且重,此豈可不問根因,不擇才藝,苟然充數者乎?昇平日久,人心狃安,雖閭閻匹庶之爲武科者,賤薄而不入,其不得人,推此可知。臣謂操弓者,出身之後,一經禁旅然後,許通仕路,則昔之厭薄者,不勸而自入,可復禁軍舊例矣。曰,近來禁軍,漸不如舊,而抄上之規,亦不着實矣。上曰,六道亦依西北例抄上,而若不能擇送,取才時不得入格,則當該帥臣重繩,京武登科則必經禁軍然後,始許內三廳事,入於節目中可也。出擧條上曰,此實要約矣,訓將所陳,豈其大更張乎?啓禧曰,若如訓將之言,則恐閒散之人,雖欲入於禁軍,將有不得之弊矣。金善行曰,定其朔數爲好矣。善行曰,不必定其朔數,雖朝遷夕改,擇充其代,則禁旅之精實,固自如矣。啓禧曰,抄上禁軍之上來者,當卽口傳,而京武之納馬試才者,尙有百餘人,何以爲之乎?上曰,然則已爲納馬試才之人,先爲口傳可也。啓禧曰,西北廳新定式,果好矣,而以久勤爲邊將之類,回還後,又必還本道,取才於兵使後,得其抄選而復屬,則不無難便之端,曾經者則自本曹取才許入事,添入節目似好矣。上曰,特敎之下,其欲弛張,從重推考。出考條上曰,兵判之意則好矣,而若自本曹取才,則又將有張齊白者矣,亦豈無由曲徑圖入之弊乎?啓禧曰,臣以扈輦隊事,有所仰達矣。扈輦隊,雖極微賤,而其昵近至尊,則非武藝別監之比,上有觀武才時,除初試試放之命則又是三軍門軍卒之所不能者,其緊重,如何?而入屬之際,輒以堂郞行下許入,多不擇人,猥雜特甚。臣詳知此弊,故必令渠等,互相擧薦後,郞廳問其來歷,察其身手許入矣。日昨抄來者,亦或出於堂郞之意云,此與行下無別,故更令郞廳極擇以來,臣又招見後,取舍充定爲計,而此外亦多有弊端,不可無節目啓下,以爲永久遵行之道故敢達。上曰,所奏是依爲之。曰,兵判之扈輦隊,極擇充定,以成節目之請則是矣,而行下分付等語,至登筵奏,殊失筵體矣。上曰,推考可也。出擧條曰,俄臣入闕之時,有貢人之齊訴者,而以減定貢物事,多有稱冤,豈可以米石而失人心乎?深量處之伏望矣。上曰,以頃日前戶判釐正事,貢人有所稱冤乎?殆如濬川時,以冒錄之說,謗兵判者矣,兵判與前戶判,志同道合,釐正節目時,必有與聞者,奏達,可也。啓禧曰,貢人輩,不敢以減定有所稱冤,惟以爲殘司役價元數,旣有不減之議,則豐司役價,必將減之耶?以此云云,略有稱冤者矣。上曰,當初釐正時,予以爲如何矣?貢物雖有贏餘者,今若減定,則貢人所食者,太見縮矣,豈無稱冤乎?金善行曰,當爲減定之數,殆近萬石,而爲念貢人,只減四千石云矣。旣非進排之物而徒爲貢人之所食,則其在棕覈之江,豈不可釐正乎?上曰,雖然,貢人之稱冤,宜其不少矣。金善行曰,以濟用監貢布事觀之,賞格布則旣非渠所當納之物,而前戶判釐正之後,亦有稱冤,以其人衆之,故欲恐動上下之聽,以生僥倖之心而然矣,釐正誠難矣。上曰,受戶曹七升布四疋,而以六升一疋責應,此則過甚矣。曰,撫恤都民爲宜矣。上曰,故相金堉,定出貢物時,厚爲排定,而昔之賤者,今有貴者,物價或有相懸者,此則殘忍矣。上曰,節目已爲啓下耶?啓禧曰,然矣。上曰,節目姑勿頒布,後日次對,前戶判與大臣,同爲入侍可也。上曰,昨日呼訴民,恐有至冤矣。上曰,昨日呼訴沃川民,自秋曹取招入侍,而過齋戒後,擧行事,分付。出擧條上曰,大臣·兵判·訓將先退可也。上命書崇陵忌辰祭文,編次人蔡濟恭釐正訖,又命書十五日展拜眞殿後紀懷文,仍命編次人釐正,濟恭釐正讀奏訖。傳曰,守奉官昨日已下敎,而大抵有山則有虎,而若有囕人之事,則其報可也。一聞虎聲,鋪張以報,動軍捕捉,砲聲於咫尺,貽弊於軍民,若此之故,甚至於頃者一官獵雉之弊。此後申飭,俾勿謄報,奉恩奉先,皆在陵內,其若雜人往來,䙝慢莫甚。此後令禮曹,頻頻遣郞摘奸,有此弊,草記嚴懲事,分付。出傳敎上命蔡濟恭退出。上曰,耆社堂上,今爲幾人乎?今則享年者,甚多矣,魚有龍·朴致遠皆生存乎?金善行曰,獨朴弼均作故矣。上曰,然乎?其爲人純實,而享年亦不少矣。傳曰,今聞行司直朴弼均,已作故人云,心用愴悼。其令該曹常例外,從厚擧行,以示予意。出傳敎善行曰,明有親傳香之命,而右副承旨趙榮進方有實病,不得入來云矣。傳曰,右副承旨趙榮進許遞,其代,行副司直兪漢蕭除授,牌招察任,房次順房。出傳敎善行曰,日前以吏郞事,有判書省記之敎,而此事蓋有委折。其吏郞李之晦,曾以太廟祈雨祭執事懸頉事,有限明年,差送遠陵傳敎,故之晦不敢以吏郞不去,實非故爲取便求差之意,而其日在院承旨,未悉此狀,不能奏達,以致限今年省記之嚴敎。本情旣如是,則似有更爲處分之道矣。上曰,予亦忘之,事旣如此則其時下敎,置之可也。出擧條善行曰,若兵曹摠府則以宿衛重地,堂上輪回入直,而至於各司,則只是錢穀簿書,故無堂上入直之事矣。且吏判事體自別,而日前下敎,是無前例之事,雖出於飭勵之盛意,而有關後弊,且後則勿復如此之擧,伏望矣。上曰,以事體下敎而予亦已料其如此矣,所奏是矣。上曰,豈以小官之故,不爲下敎乎?吏郞傳敎,旣已置之,注書三朔內勿遞傳敎,亦置之。出榻敎諸臣遂退出。
上在慶熙宮。常參以代理停,經筵停。
親傳香罷後,政院·玉堂·藥房口傳問安。答曰,知道。
兪漢蕭,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
沈鏽啓曰,卽者副修撰鄭晩淳,以其親病,陳書徑出,仍尋鄕路,原書以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
王世子在昌德宮。常參停。
兪漢蕭達曰,大司憲尹鳳五,執義金元行,掌令申在外,一員,持平二員未差,今日以監察茶時之意,敢達。令曰,知道。
以兵曹言,又達曰,依頃日大朝下敎,判書臣洪啓禧與軍門大將,慶熙宮及昌德·昌慶宮外墻眼同巡審之意,敢達。令曰,知道。
庚辰八月十七日辰時,上御崇賢門外。親傳香入侍時,行都承旨金善行,左承旨尹得養,右承旨韓光肇,左副承旨兪漢蕭,記事官任希孝·金相翊·李在簡·姜趾煥以次入侍。上具翼蟬冠·黑團領,出崇賢門板位,親傳香罷後,命得養讀祭報府訖。藥房提調李昌誼進曰,日氣稍涼,聖體,若何?上曰,一樣矣。昌誼曰,寢睡,何如?上曰,一樣矣。昌誼曰,水刺,何如?上曰,一樣矣。善行曰,右副承旨語未卒。上曰,姑置之仍還入大內。諸臣以次退出。
上在慶熙宮。常參以代理停,經筵停。
夜三更,流星出天中淡雲間,入西方天際,狀如拳,尾長二三尺許,色白。
尹得養啓曰,右承旨韓光肇今日不爲仕進,卽爲牌招,何如?傳曰,允。
傳于沈鏽曰,下旬晝講,明日爲之,時刻依前擧行,晝講後,下旬次對仍爲之。
沈鏽啓曰,右邊捕盜大將吳以掃墳事,龍仁等地,今方出去矣。所授命召及大將牌·傳令牌,來請還納,何以爲之?敢稟。傳曰,仍佩往來。
又啓曰,右邊捕盜大將吳所授命召及大將牌·傳令牌,仍佩往來事,命下矣。將任不可暫曠,何大將兼察乎?敢稟。傳曰,左邊捕將兼察。
又啓曰,右邊捕將,以左邊捕將兼察事,命下矣。左邊捕盜大將具善復,卽爲牌招,以爲聽傳敎之地,何如?傳曰,允。
王世子在昌德宮。常參停。
尹得養達曰,明日常參,取稟。令曰,停。以又達曰,大司憲尹鳳五,執義金元行,掌令申在外,一員,持平二員未差,今日以監察茶時之意,敢達。令曰,知道。
左副承旨兪漢蕭達曰,卽者檢閱尹師國以其親病,陳書徑出,原書以國忌正日,纔已退却矣。所當直捧禁推徽旨,而此與無端徑出有異,推考警責。奉敎申益彬檢閱鄭彦暹,竝卽牌招,推移入直,何如?令曰,依。
左承旨尹得養,以義禁府言達曰,江陵黃腸封進官前府使韓師直,安東黃腸封進官府使李惟秀,江原道黃腸敬差官李之晦,慶尙道黃腸敬差官李世孝等拿處事,徽旨達下矣。韓師直·李之晦·李世孝今方待令於本府,卽爲拿囚,而李惟秀時在任所云,依例發遣府書吏拿來,何如?令曰,依。
上在慶熙宮。常參以代理停,只晝夕講。
昧爽,有霜氣。
金善行啓曰,卽者吏曹郞廳來言,今日爲政事命下,而判書李益輔病不來,參判曺命采受由在外,參議鄭存謙在外未肅拜,不得開政云。判書李益輔卽爲牌招開政,何如?傳曰,允。
有政。吏批,判書李益輔進,參判曺命采受由在外,參議鄭存謙在外,左承旨尹得養進。
吏批啓曰,春坊闕員,今方差出,而擬望之人乏少,相避竝擬,何如?傳曰,允。
又啓曰,頃日政,典獄署參奉,以進士洪奎輔備擬受點矣。今聞奎輔之奎字,乃是圭字,而誤書入啓,不勝惶恐,原單子中,改付標以入之意,敢啓。傳曰,知道。
以李翼元爲承旨,以尹在謙爲掌令,以李晉圭·李允郁爲持平,以鄭履煥爲說書,以李昌壽爲刑曹判書,以南泰齊爲知敦寧,以趙榮進爲戶曹參議,以洪啓禧爲判義禁,以鄭述祚爲軍資正,以尹心宰爲尙衣僉正,以宋準明爲敦寧主簿,以鄭恒齡爲長淵府使,以尹勉岡爲京畿都事,知義禁單尹東度,承文著作單鄭錫台,同副承旨李翼元。
兵批,行判書洪啓禧進,參判南泰耆昌德宮入直,參議金尙喆病,參知李廷喆慶熙宮守宮進,左副承旨兪漢蕭進。
兵曹口傳政事,以安興君埱爲都摠管,以洪麟漢·金聖遇爲副摠管。
兵批,以李邦鳳爲兼司僕將,以沈鑛爲忠壯衛將,以柳春馪爲訓鍊副正,以尹心恒爲宣傳官,以趙慶祥爲釜山僉使,以李宅胄爲阿耳僉使,以柳重臨爲同知,以李裕身爲京畿外史,同知單徐命宣,僉知單李潚,副司直李鼎輔·趙雲逵·韓翼謩·申思建·黃仁儉·任㻐·趙暾·趙榮進·兪彦民·權一衡,以田德雨爲南陽監牧官,虞候趙命周,今加折衝賞加。
傳于兪漢蕭曰,守都城計定之後,北漢最緊,欲一見道里者,意蓋久矣。今來咫尺,夜夢興懷,明日自夜晝介,由大成門詣北漢,見昔年所御行宮,書付昔年御製後來。三嚴卯正一刻,留都揷羽,元良祗迎置之,只守宮大將·訓局,只爲隨駕,馬軍二哨,步軍三哨,禁軍二番隨駕,隨駕人只佩劍靑衣,侍衛紅衣,行宮修理置之,鋪陳,有昔年舊件,用舊,今番只鋪陳,畿伯只祗迎北漢門內,差員置之。凡事自京待令,百官祗迎,永慶殿道爲之,各司堂郞,一人隨駕,前排五雙擧行,副駕轎置之。大成門人夫,摠戎使,自彰義門外導駕,一依幸鍊戎時例擧行,有守都城三字,朝報置之,只分付儀曹軍門。
又傳于曰,摠戎使有擧行事,使之先爲出去。
又傳于曰,今番道路,勿爲過治,只略爲之。
兪漢蕭啓曰,因都摠府草記,明日北漢擧動時,侍衛不可不備員,而都摠管黃仁點呈辭受由,副摠管光興君橏差祭,元仁孫·具允鈺,俱以身病,勢難進參,差祭外,受由及身病人員,竝改差事,依下矣。受由身病改差之代,令該曹卽爲口傳差出,以備員侍衛之地,何如?傳曰,允。
兪漢蕭,以禮曹言啓曰,泰陵陵上石物塗灰,修改吉日今八月二十一日卯時,康陵兩陵上石物塗灰,修改吉日同日巳時,光陵兩陵上石物塗灰,修改吉日同月二十二日卯時,推擇啓下矣。泰陵·康陵同在一山之內,光陵亦在同程不遠之地,本曹堂上郞廳,依例兼進,以除廚傳之弊,何如?傳曰,允。
又以兵曹言啓曰,今八月二十日,文臣朔試射日次,而擧動相値,不得爲之之意,敢啓。傳曰,知道。
又以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
又以兵曹言啓曰,今此北漢山城擧動敎是時,各殿問安,各差備應把之馬及內吹螺赤二十三名,所騎馬無以推移,依前例,京畿驛馬限三十八匹補把事,本道監司處分付,何如?傳曰,允。
又以敦寧府言啓曰,本府譜冊,奉安於北漢山城,而以譜閣之未及營建,自前權〈奉〉安於行宮右邊房矣。今此山城行幸時,所當卽爲移奉於他處,而城內無他可以奉安之所,何以爲之?惶恐敢啓。傳曰,仍置於奉安處。
又以司僕寺官員,以一二提調意啓曰,今此北漢擧動時,各差備入把馬,依壬辰年例,別單書入,而其中應入驛馬之自兵曹依例入把之數,分付該曹,何如?傳曰,允。
王世子在昌德宮。常參停。
韓光肇達曰,明日常參,取稟。令曰,停。以又達曰,大司憲尹鳳五,執義金元行,掌令申在外,一員,持平二員未差,今日以監察茶時之意,敢達。令曰,知道。
以又達曰,今日所當持公事入對,而時無公事,頉稟。令曰,知道。
以都摠府言,又達曰,明日北漢擧動時,侍衛不可不備員,而都摠管黃仁點呈辭受由,副摠管光興君橏差祭,明將受香,元仁孫·具允鈺俱以身病猝重,勢難進參。侍衛將不得備員,差祭外,受由及身病人員,合有變通之道,令政院卽速稟旨變通,以爲備員侍衛之地,何如?令曰,竝改差。
以兵曹言,又達曰,同知中樞府事李殷錫老母,宿病添劇,救護無人,今方發向卿家,呈狀乞遞,西樞雖是閑局,不可久曠,今姑改差,何如?令曰,依。
左承旨尹得養,以義禁府言達曰,卽接月令醫員李贊國手本,則時囚罪人李德泰,本以抱病之人,素患痰癖之症,復發於處濕之餘,食飮全廢,晝夜苦痛,不省人事云。自前罪人病勢,如此,則有保放救療之規,敢此仰稟。令曰,知道。
副司直具允鈺書曰,伏以,臣根孤植弱而濫蒙洪造,年少歷淺而遽躋宰列,鬼忌人猜,理所必至,向者臺評之出,莫非過福之災,臣方自訟,何可尤人?仍念人臣之受恩於君父者,自古何限?而未有如臣家之偏且厚也。臣之父子兄弟,被大朝不世之遇,陶甄簡拔,敻出常格,如臣不肖,百無一能,而半年之內,冥升無漸,乃以單畸疎逖之蹤,便有門闌漸盛之懼。非不知揣分量力,早自斂縮而追先臣未卒之志,報明主曠絶之恩,卽臣區區所自誓者,故凡於除命,未敢辭避。臣之素計,雖在於筋力奔走,人之不諒,或疑以貪冒榮進,以跡論心,臣何自解。況知申爲任,地望自別,而階是序陞,義難循墻,時値有事,未卽遞鞶,久據要地,從古有戒,而臣乃蹈焉,巽讓僚席,自是美事,而臣未及焉。臣之所以處臣身者,旣不能盡其道,則人言之來,無足異矣。至於槐院提擧,其選固重,以臣身擬是任,臣亦知其不稱,第其下語,非出規正,而專事蹈籍,聲罪無當,句斷惟意,非理之斥,臣不欲呶呶多辨,而其辱身名而羞朝廷,無復餘地。從今以往,惟當杜門屛息,以爲自靖之圖而已,尙何論飄纓結綬,復廁於士夫之林哉?摠府新命,實出於我聖上終始剪拂之意,手奉除旨,但有感涕,宿衛重地,不容暫曠,而官職去就,已無可論,泯伏虛縻,冞增罪戾。玆敢略暴危苦之懇,仰瀆崇嚴之聽,伏乞离明,哀之憐之,亟遞臣副摠管及承文提調之任,仍許臣永謝朝籍,以靖私義,千萬幸甚,臣無任屛營祈懇之至,謹昧死以聞,令曰,覽書具悉。卿勿過辭,從速察職。
綾昌君橚書曰,伏以,靈泉奏效,鶴駕穩旋,下忱歡忭,曷有其極?臣於日前,伏見憲臣之啓,盛論璿譜跋文事,雖不直勘臣罪,而其所攻斥臣者甚峻。臣於此誠不勝瞿然駭懍之至,夫臣之請去跋文中收牒人爵秩,實自乙亥而始,此乃臣從前力主之論,則何獨於今番,而不思所以早請刊正哉?臣於乙亥求對,力陳抗疏申論,而秪緣臣誠淺辭拙,未蒙開納之音,反速問備之罰,責敎截嚴,至今悚惶。況譜牒之註,旣削其爵秩,獨於跋文,自朝家而尙靳臣請者,亦非一毫容貸而然也。雖以頃筵下詢時,諸臣所奏對者觀之,槪可知矣,苟非然者,臣雖無狀,粗知事體之至重,豈敢以屢承嚴敎,而循例刊進也哉?今臺臣未諳本事之委折,而其所爲說,旨意非常,有若臣初欲掩置者然,豈不萬萬危怕乎?至若臣向來陳書時,僚堂之不得聯參,蓋緣本寺事例之如此,乙亥之獨自陳疏,亦由於是,而畢竟重抨,偏及於終始與聞之僚堂,此又臣難安之一端也。區區情勢,有難蹲冒,一味縮伏,前後起居之班,日昨動駕之時,俱不得進參,情禮虧缺,罪合萬殞。玆敢疾聲號籲於貳極之下,伏乞睿慈,亟遞臣所帶宗簿提擧之任,以謝人言,以安私分,千萬幸甚,臣無任屛營祈懇之至,謹昧死以聞,令曰,覽書具悉,卿須安心勿辭,從速行公。
吏曹判書李益輔書曰,伏以,臣才疎病痼,不敢一日叨冒銓任,而只緣聖恩優渥,私心感隕,不得辭避,扶病承膺,而因仍盤礴,本非臣計之所敢出也。且臣日昨,因本曹郞官事,上煩大朝之嚴敎,以至於替直本曹,臣以無似,待罪重任,不能檢飭郞僚,莫重省記,無修納之員。當初差祭,雖不無委折,第念長官之替行郞署事,前所未有者,而臣怵迫雷霆之威,顚倒蒼皇,惟以承命爲恭,臣心之愧悚,歷日靡定,實欲鑽地以入,而不可得也,在臣私義,只願速被譴罰,以振頹俗而已。若夫官職去就,非所可論,玆於天牌之下,冒陳血懇,伏惟离明,俯賜矜諒,亟削臣職名,以安賤分,千萬幸甚,臣無任屛營祈懇之至,謹昧死以聞。令曰,覽書具悉,卿勿過辭,從速行公。
庚辰八月十九日午時,上御景賢堂。晝講入侍時,知事洪象漢,特進官具善復,參贊官金善行,侍讀官李潭,檢討官沈履之,記事官金相翊·李在簡·姜趾煥,武臣黃寀,以次進伏。上讀新受音訖。李潭曰,周禮,卽時王之制,我朝四百年基業,皆由於聖祖之克遵周禮也,殿下深得吾從周之義,臣等嘗不勝欽仰之至。伏願殿下,於一動一靜之間,動法先王,垂啓後昆,區區之望也。上曰,苟無其德云云者,千百載之下,正爲予準備也。潭曰,殿下撝謙之德常如此,故春秋莫大而自强之念冞篤矣。象漢曰,謙德於人君,誠爲美行,而每事過於謙,則亦非所以進德之道也。上曰,秋風日高,自爾多感矣。象漢曰,秋氣最能感人,而有秋則必有冬,隨時之感,自爾然矣。上曰,逢秋,不但有霜露之感而已,人之方寸與乾坤同,不必他求,乾坤方收藏其氣,而人亦然矣,能自强者,亦有貞則復元之理,而但乾坤不老,人輒老矣。象漢曰,聖人血氣雖衰,而志氣不衰矣,苟能修其志氣,則雖謂之與乾坤不老,可矣。上曰,然矣。上曰,今日次對,大臣·備堂,皆已入來,注書出去,使之入侍。具善復·沈履之·黃寀退出,善行曰,同副承旨韓師直,以前任江陵時事,今方稟處矣。上曰,以承旨而拿處乃初見也,此人年雖衰,頗精矣。象漢曰,善文矣。上曰,今已開政乎?善行曰,吏判以向日嚴敎,陳書未及入來矣。上曰,一日入直之故耶?善行曰,然矣。上曰,同副承旨許遞,其代,今日政,在京無故人擧行。今聞吏判,以往日申飭撕捱,陳書云,其在分義,可謂寒心,原章雖下答,勿施給之,卽爲牌招開政。出榻敎上曰,予臥則無起意,而起則不甚憊矣。明日欲設文臣試射矣,更思之,則不如往見北漢,以講守城之策,爲有益於國,故定以北漢擧動耳。次對入侍時,領議政金尙魯,判府事李益炡,兵曹判書洪啓禧,左參贊洪象漢,工曹判書金尙翼,副護軍崔鎭海,刑曹參判趙明鼎,司直鄭汝稷,司直朴相德,都承旨金善行,右尹洪麟漢,左副承旨兪漢蕭,校理李潭,記事官金相翊·李在簡·姜趾煥,事變假注書黃樸,以次進伏。尙魯曰,日間,聖體,若何?上曰,一樣矣。尙魯曰,寢睡,何如?上曰,睡一更餘矣。尙魯曰,水刺,何如?上曰,亦一樣矣。尙魯曰,脚部,何如?上曰,連以黃蠟膏塗之,如少愈矣,而此等病,必是衰徵矣。予老而尙有少年心,此蓋本稟氣,不至虛脆之故也,近來則衰憊,誠難堪矣。尙魯曰,中宮殿氣候,何如?上曰,一樣矣。尙魯曰,王世子氣候,何如?上曰,好在矣。尙魯曰,王世孫氣候,何如?上曰,今番見之,好在矣。頃日往昌德宮時,意謂今日,必停課而休息矣,及聞其言則亦已課矣,講官,不給一日之由矣。尙魯曰,講學不可間斷故也。上曰,予問世孫,以左翊善,何如?則答以可愛也,此可見其情熟而愛生矣。上曰,傳敎已諭之矣,旣有守城之議,則北漢不可不往見。且予於十九歲壬辰,陪從先王,而往矣,仍誦露積峯頭雲未捲之句曰,此先朝御製也。尙魯曰,臣入闕,始見擧動傳敎,而日氣稍涼,彼處甚高絶,尤當寒冷矣。俄見崔鎭海於閤外,則以猝難治道,罔措云矣。上曰,昔韓信,使樊噲修蜀棧,畢竟出陳倉,爲將者安敢辭其身乎?尙魯曰,此慶尙監司趙曮狀啓也,以爲本道漕運,事係新創,役甚浩大,而左右都差使員晉州牧使趙德常,金海府使朴時佐,以善治守令,盡誠設施矣。戶都廳嘉善前僉使元熙揆,嘉善前萬戶趙絳,竭力監董,使倉船巨役,趁期完訖,論其功勞,誠爲嘉尙,論賞一款,請令廟堂稟處矣。本道洪船漕倉,乃是新創之巨役,而二守令二軍官論賞之請,可謂簡而不濫矣。晉州牧使趙德常,金海府使朴時佐,前僉使元熙揆,前萬戶趙絳,竝加資,何如?上曰,依爲之。出擧條尙魯曰,年分事目,國之重政也,新戶判方受暇在外,上來之期,姑未可知,在前雖有次堂擧行之例,而此則謬規也。況聞前戶判未遞職之前,已爲出草云,卽命前戶判擧行,何如?上曰,事目則使前判書擧行,啓目則以次堂擧行。出擧條尙魯曰,京畿水使權一衡當初特授,寔出於拯濟新民之聖意,而今則賑事了當,已至屢月。且聞其病狀轉苦,實難久處於海瘴之地云,在朝家任使之道,不可不深加軫之,今姑許遞,何如?上曰,依爲之。出擧條尙魯曰,開城留守南泰齊陞資已久,尙未內遷,殊有欠於事體,而若無朝令,則政曹不得自下移擬云,使之隨窠內移,何如?上曰,依爲之。出擧條尙魯曰,京畿水使,今番則以文窠差出,何如?上曰,誰可合耶?尙魯曰,前左相,曾有所仰達者矣。上曰,喬桐水使許遞,其代,今日政,問于大臣備擬。尙魯曰,前判書李鼎輔,前判尹韓師得,前參判申思建·趙暾飭已行矣,竝敍用,何如?上曰,前判書李鼎輔,前判尹韓師得,前參判申思建·趙暾竝敍用。出擧條尙魯曰,還差備堂,何如?上曰,前判書李鼎輔,前參判趙暾還差備堂。出榻敎尙魯曰,向者李得宗以臺啓,有稟處之命矣。今旣納供云,似有處分矣。上曰,前參判李得宗頃者下敎,意蓋深矣,而今聞旣已供辭云,其何照律,分揀放送。出擧條上曰,先王於御寶中,書以精一執中,予就其傍邊繼書曰,此傳授心法,蓋堯之四字之上,益以十二字者,譬若兩儀爲四象,而以至於六十四卦也。趙明鼎曰,聖敎,誠好矣。尙魯曰,臣惶恐敢達矣,近來辭令之間,淵衷多有不平底意,雖春秋鼎盛之時,不宜有此,況此時乎?每事必以得中爲勉然後,可以爲萬世之法矣。以私家言之,父兄之好處不易學,短處則必易效也。今番吏郞事,不無曲折,而吏判親呈省記,入直朝堂,此國朝所無之事也。有關後弊,待下之道,不當如是,此外辭令之間,亦多過擧,此後勿復如此,臣所望也。雖以私家言之,僮僕輩,老上典,必加善侍,使少上典,取以爲法,豈非好道耶?上曰,予已思之矣,頃日金善行有所陳白,故已有諭矣。父兄雖老,家內僮僕,當小心奉行,不使貽憂於老上典,可也,金科玉條則不可撓改,而新法亦不可出也,所奏誠是,予當銘心矣。上曰,吏曹前郞廳受由及在外三人,竝令該府處之。出榻敎刑曹參判趙明鼎曰,事雖微細,而刑獄滯囚,每有申飭之令,故敢此仰達矣。向者羅卒之毆打別監者,別監招辭則謂五人,而更爲査實,非五人,乃二人也,卽已依法照律,而首堂有故,不得措辭草記,滯囚已至兩朔,宜有疏決之道矣。上曰,依律施行,身爲王府羅將,至有此擧,而不能檢飭,該府堂上,從重推考。出擧條右尹洪麟漢曰,坐更摘奸時,闕直者所當懲治,而出自特敎,故臣府不敢擅便,敢此仰達矣。上曰,所奏是矣。此非闕直,摘奸置之。麟漢曰,臣之待罪京兆,不能檢飭之失,惶恐俟譴,而宣傳官摘奸時,闕直者如至勿罪,則來頭之弊,有不可勝言,違越事目之罪,在所難免,依法科治,恐不可已矣。上曰,更奏,意是,依爲之。出擧條上曰,明日擧動,自興政堂,由興化門作路。出榻敎上曰,明日擧動還宮時,百官祗迎,城外爲之。出榻敎上曰,明日北漢擧動時,歷入毓祥宮事,分付。出榻敎上曰,挾輦只一百名,本挾輦擧行軍則今日筵中,雖有所奏,令可當信入行宮後,以北漢留營軍,一體環衛事,分付。馬軍落後於大城門外,禁軍則仍爲隨駕,而路狹,勿爲五馬隊,從便隨駕事,分付。馬步軍勿用,頃日隨駕軍,暫用事,分付。出擧條上曰,侍衛仍留院,左承旨爲之。出擧條上曰,今二十六日,當親傳香,而只傳香,祭文待下敎正書。出擧條上曰,夕講爲之。出榻敎夕講時,上讀訖。潭曰,上天之載,無聲無臭云者,學問之極工,聖人之能事,殿下於中庸,屢已講矣。聖學高明,臣何敢更有所達乎?象漢曰,明將動駕,而今日連行晝夕講,事事物物,若是自强,則聖學,豈不至高明之域乎?上曰,苟不固云云者,豈不重乎?孔聖尙矣,子思作此中庸,子思,卽我師也。象漢曰,子思若不闡發,則孔子之道,何以傳至今乎?蓋大學,卽入德之門,中庸極工,在於退藏於密之義也。一誠字,徹上徹下,自謹獨而至於上天之載,無聲無臭也,聖學高明而臣不敢知燕閑之時,能如法講時也。上曰,所奏誠是矣,俄者御製中百尺竿頭云云者,卽學問極工也。然不以誠,則雖得學問之名,將何以蓋於國乎?殷之後,若保成湯之德,其國雖至今存,可矣。象漢曰,帝王治國之道,惟以學問爲本,智力之所不及則聖人不論矣。諸臣退出。
上在慶熙宮。常參以代理停,經筵停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
大駕入毓祥宮後,政院·玉堂·藥房問安。答曰,知道。
傳于金善行曰,當自內行禮,承旨·百官黑團領,勿爲待令,行禮安徐。
又傳于曰,儀注當早而晩入,駭然矣,百官服色置之。
大駕入北漢行宮後,王世子遣宮官問安,答曰,知道。王世孫遣講官問安。答曰,知道。大駕入北漢行宮後,政院·玉堂·藥房問安。答曰,知道。朝廷二品以上·六曹堂上單子問安。答曰,知道。
傳于兪漢蕭曰,諸司預入。
還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。朝廷二品以上單子問安。答曰,知道。
王世子在昌德宮。常參停。
韓光肇達曰,明日國忌齋戒,再明日正日,此兩日常參頉稟。令曰,知道。以又達曰,大司憲尹鳳五,執義金元行,掌令申在外,尹在謙,持平李晉圭未肅拜,李允郁在外,今日以監察茶時之意,敢達。令曰,知道。
以又達曰,備邊司郞廳來言,今日賓廳坐起日次,而動駕相値,頉稟。令曰,知道。
以又達曰,獻納金應淳下諭後,過限不爲上來,依定式遞差,令旨及禁推徽旨捧入之意,敢達。令曰,知道。
以兵曹言,又達曰,翊衛司翊衛李浚祥素患痰癖之症,日漸添劇,洗馬尹得毅近得輪疾,差復無期,俱爲呈狀乞遞,陪衛輪番之任,不可久曠,竝今姑改差,何如?令曰,依。
庚辰八月二十日卯時,上幸北漢。擧動入侍時,行都承旨金善行,左副承旨兪漢蕭,右副承旨沈鏽,同副承旨李翼元,記事官任希孝·金相翊·李在簡·姜趾煥以次陪從。上具戎服,出廣達門。左副承旨兪漢蕭進曰,當進駕轎乎,當進御乘乎?上曰,以首望馬待令可也。上降轝。藥房都提調李進曰,日候漸涼,聖體,若何?上曰,一樣矣。曰,寢睡,何如?上曰,今日則頗睡矣。曰,水刺,何如?上曰,一樣矣。曰,湯劑連爲進御乎?上曰,然矣。曰,山上甚高寒,衣襨似稍薄矣。上曰,不薄矣。曰,今日動駕時刻差早,故臣等已煎湯劑以待矣。上曰,已煎乎?進之可也。進御後,上曰,百官永慶殿道待令,則自內展拜可知,而循例擧行,儀注最晩,而書以展拜則可也,書以歷入,其涉矇然,該堂從重推考。出駕前下敎上至夜珠峴,命漢蕭書傳敎曰,道路狹窄,扈衛軍官,使之落後。上詣毓祥宮,行酌獻禮後,出彰義門,命漢蕭書傳敎曰,摠戎使大城門外,具甲冑祗迎,中軍行宮外祗迎。上詣行宮。上曰,領議政·兵判·訓將·御將·摠戎使入侍。出榻敎領議政金尙魯曰,勞動餘,聖體,若何?上曰,不甚疲困矣。尙魯曰,寢睡,何如?上曰,一樣矣。水刺,亦何如?上曰,一樣矣。尙魯曰,兵判嘗撰北漢誌一冊云矣。上曰,然乎?可謂勤矣。啓禧曰,臣少時,嘗讀書北漢諸寺,採其古蹟,成一冊子,留置寺中矣。上曰,持入可也。訓鍊大將具善行曰,大城門之路,自鍊戎臺,曲曲相望矣。上曰,山城之路,不當若是淺露矣。啓禧曰,北漢,比若人家壁藏,壁藏守然後,可守房中之物,旣以守都城爲言,則北漢似不可棄置也,設畿營於鍊戎臺之論,誠好矣,尙魯曰,旣置摠戎廳則更設畿營,似不緊矣,故判尹具聖任,於守城之論,可謂至誠矣,每言築土城之便而未果矣。上曰,相臣·將臣,相與消詳,後日入侍陳之,可也。諸臣退出。上曰,敦寧府郞廳入侍。出榻敎上曰,今見昔年所御鋪陳,甚可貴矣。仍涕泣,命摠戎廳,使之藏置,方席則納之樻中,親書御製,命漢蕭讀之,敦寧判官徐日輔入侍。上命開譜閣奉審後。上曰,自行宮門外,至彰義捧上言。出榻敎上曰,校理李潭入侍。出榻敎上曰,貢價上下,其若欠縮,都民可矜,故今日道過宣惠廳,令儒臣摘奸,嶺南廳·湖南廳無縮,而湖西廳有縮,其涉寒心,該堂從重推考,當該郞廳,令該府從重勘處。出榻敎上曰,湖西郞廳記過,差備門待令,庫直令騎曹決棍。出榻敎大駕發行宮,出大城門外。上曰,還宮時歷臨漢北門,只雲寶劍入侍。出駕前下敎上曰,湖西郞廳記過,傳敎置之。出駕前下敎上入達明門,命承旨書傳敎曰,隨駕軍兵乾犒饋事,分付,而今聞都監軍兵,比諸龍虎營半減云,同是輦下親兵,不無向隅之嘆,此後一體擧行。又命承旨書傳敎曰,龍虎營吹旗手,摠戎廳吹旗手,一體令摠廳施賞。又命承旨書傳敎曰,二十六日親傳香,以二十四日改分付。上曰,今日迎接中軍以下,標下軍僧將以下令摠戎廳試射放後,令本營施賞。出擧條還入大內後,諸臣以次退出。
上在慶熙宮。常參以代理停,經筵停。
貞顯王后忌辰。
夜四更五更,月暈。
翌日,大殿·中宮殿,政院·玉堂口傳問安。答曰,知道。中宮殿,藥房口傳問安。答曰,知道。大殿,朝廷二品以上·六曹堂上單子問安。答曰,知道。
藥房提調洪啓禧,副提調金善行啓曰,伏未審夜來,聖體調攝,若何?昨日動駕在早,還宮侵夜,不瑕有損乎?寢睡·水刺諸節,亦何如?今日,是日次,臣等卽與諸御醫入侍,詳察聖候,議定湯劑,繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,湯劑依前劑入,下敎日入侍,宜矣。
傳于兪漢蕭曰,乾犒饋似當今日內擧行,單子入之事,分付。
又傳于曰,昨見則北漢蕭條,御將有所奏,而鍊戎臺蕭條,無異於前矣。昨欲下敎,而悤悤未果,北漢及鍊戎臺民人中解事者,明日使之待令。
又傳于曰,昨見北漢有弓子,欲爲試見而未及爲之,卽遣宣傳官李毅壽,控引以來事,分付。
又傳于曰,明日,領左相入侍,北漢入侍備局堂上,同爲入侍事,分付。
以承傳色,口傳下敎曰,都下百姓,以貢價資生,而昨日鍊戎臺,宣惠廳摘奸該郞,旣已處分,京倉與南門外倉,使校理李潭,亦爲摘奸,而昨日緣忙,只抽栍三石矣,今日則拔其深處,六石抽栍以來,入侍時以奏。
兪漢蕭,以兵曹言啓曰,北漢山城擧動時,隨駕禁軍及標下各差備等犒饋,依傳敎,以乾物今日分給之意,敢啓。傳曰,知道。
又以訓鍊都監言啓曰,依前敎御前前排軍及吹打手等,自營門施賞之意,敢啓。傳曰,知道。
又以訓鍊都監言啓曰,今番隨駕將校軍兵及武藝別監別破陣等犒饋,依傳敎以龍虎營例磨鍊,今日分給之意,敢啓。傳曰,知道。
又以御營廳言啓曰,本廳分授都城肅靖門,南邊體城頹毁改築處女墻,亦已畢築之意,敢啓。傳曰,知道。
又以摠戎廳言啓曰,依傳敎本營吹打手四十名,龍虎營吹打手三十名等處,木綿各二疋施賞之意,敢啓。傳曰,知道。
王世子在昌德宮。常參停。
沈鏽達曰,大司憲尹鳳五,執義金元行,掌令申在外,尹在謙式暇,持平李允郁在外,李晉圭未肅拜,今日以監察茶時之意,敢達。令曰,知道。
以又達曰,檢閱尹師國由限已過,卽爲牌招入直,何如?令曰,依。
以侍講院言,又達曰,本院新除授說書鄭履煥,時在忠淸道忠州地,書筵入番事緊,斯速乘馹上來事,下諭,何如?令曰,依。
上在慶熙宮。常參以代理停,經筵停。
以承傳色,口傳下敎曰,五陵中兩陵,則頃已奉審矣。懿陵,當爲傳香後奉審,而大成門望見康·泰陵,禮房承旨,奉審以來。
尹得養啓曰,右承旨韓光肇今日不爲仕進,卽爲牌招,何如?傳曰,允。
兪漢蕭啓曰,領議政金尙魯,左議政李,備局堂上洪啓禧·具善行·崔鎭海依下敎來待矣。傳曰,詣閤。
傳于兪漢蕭曰,領左相入侍時,右議政閔百祥同爲入侍。
又傳于曰,惠廳摘奸儒臣,弓子摘奸宣傳官同爲入侍,北漢鍊戎臺民人,亦爲來待。
又傳于曰,當殿座興泰門,侍衛繖扇置之,只御製取稟,承旨入侍。
又傳于曰,欲知北漢軍摠,楊州·高陽兩邑守令來待事,分付畿營。
有政。吏批,判書李益輔進,參判曺命采受由在外,參議鄭存謙在外未肅拜,左承旨尹得養進。以金聖應爲兵曹判書,以李憲默爲獻納,以韓翼謩爲刑曹判書,以洪鳳漢爲左參贊,以李益炡爲判義禁,以李昌誼爲內局提調,以申思建爲歸厚提調,以李明中爲工曹正郞,以李壽鳳爲掌樂正,以鄭持淳爲瓦署別提,以金漢耆爲恭陵參奉,以兪漢膺爲昭寧園守奉官,奉常直長單鄭錫台,待敎單鄭彦暹,金海府使朴時佐今加嘉善,晉州牧使趙德常今加通政,以上賞加。以金尙喆爲開城留守,訓鍊都監提調單金聖應,禁衛提調單金聖應,御營提調單金聖應。
兵批啓曰,新判書命招,同參政事,何如?傳曰,允。
行判書金聖應牌不進,參判南泰耆昌德宮入直,參議未差,參知李廷喆入直進,左副承旨兪漢蕭進,僉知單徐好修,副護軍朴性善·李殷錫,副司果李命植。
兪漢蕭,以講書院言啓曰,王世孫進講大學,幾爲垂畢,繼講冊子,依例問議於師傅·諭善處,何如?傳曰,允。
又以禮曹言啓曰,二十四日親傳香事,命下矣。傳香處所,以何殿擧行乎?敢稟。傳曰,依前擧行。
王世子在昌德宮。常參停。
沈鏽達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,尹在謙式暇,持平李晉圭未肅拜,李允郁在外,今日以監察茶時之意,敢達。令曰,知道。
庚辰八月二十二日午時,上御興泰門殿坐。領·左右相北漢入侍,備局堂上同爲入侍時,領議政金尙魯,左議政李,右議政閔百祥,兵曹判書洪啓禧,知訓鍊具善行,訓鍊都正崔鎭海,左副承旨兪漢蕭,記事官金相翊·李在簡·姜趾煥,以次進伏訖。校理李潭曰,臣馳往惠廳摘奸,則湖西外倉,己卯條三石,有欠縮矣。上曰,湖西又然乎?郞廳誰耶?潭曰,時任,卽徐有常,而此是己卯條,其時郞廳則不知誰某矣。領相曰,此非斗數之縮矣。潭曰,升數欠縮矣。上曰,升縮則無怪矣。宣傳官李毅壽曰,臣馳往北漢,摘奸弓子,則皆精勁矣。尙魯進前曰,險路動駕後,聖體,若何?上曰,一樣矣。尙魯曰,寢睡,何如?上曰,善睡勝於前矣。水刺,何如?上曰,一樣矣。尙魯曰,丸劑湯劑,連爲進御乎?上曰,連進矣。曰,高殿多風,不瑕有損否?上曰,誠異矣,往來勞動而不覺疲困矣。百祥曰,勞動之餘,脚部,何如?上曰,每於起時,殊覺艱辛,此則專由衰老矣。昨入行宮房中,卽昔年進水刺處矣,此心一倍愴痛矣。仍出御筆駕臨壬辰四大字,示諸臣。尙魯曰,春秋高深而筆畫無減矣。曰,今此四大字氣力依舊,臣等誠不勝喜幸矣。上曰,今則老矣,看字甚微,或御眼鏡矣。上曰,摠戎使以此四字,刊揭行宮。曰,刊揭後,願得一本,而惶恐不敢矣。上曰,卿等皆欲得之乎?刊揭後,今日入侍臣至翰注,皆賜一本可也。仍命兪漢蕭書傳敎曰,摠戎廳所揭御筆,印粧頒賜于入侍諸臣。上曰,今日乃聞其所欠縮,不過斗米云,當該郞廳分揀,堂上勿推。出榻敎上曰,北漢父老及鍊戎臺居民使列立。以次問姓名,役名訖。上曰,予於十九歲,陪往北漢矣,今已四十九年而村落之蕭條依舊者,何故耶?汝等之成長後,人家損益,何如?父老等曰,城中生理甚薄,故民戶凋落,漸不如舊日矣。上曰,北漢則無勸入人民之策乎?地形傾仄,比如仰置篛笠矣。摠戎使崔鎭海曰,凡民人來接北漢者,則以募民之道,毋論某役,前後頉給,曾有事目,而近來則各邑稱以先定,終不頉下,以致疊役,而本廳行關,亦不施行,故民人不能支保,以至於渙散之境,誠甚可矜矣。上曰,旣有事目則依事目嚴治,不遵事目守令,施以制書有違之律,可也。鎭海曰,北漢牙兵,散在畿內各邑,而有闕則城內所居旗隊長,自得望定,徵納保米,而保人逃故,則旗隊長橫當代納。故城內居民不能支堪之弊,莫過於此,民人所告,實狀誠然,合有變通之道矣。尙魯曰,此則果爲山城居民難支之弊,如欲募民以入,則不可不先去此弊。至於移轉之捧留各邑,亦係城內民人流散之一大患,不宜頻許捧留矣。上曰,此後代定則本官句管自納,依前爲之,而若此之後,牙兵其宜均定,自備局與道臣·帥臣商確,一體節目啓下。已上出擧條上曰,鍊戎臺民人等,有何弊瘼乎?民人等曰,臣等作燻造契,以爲資生之道矣。諸宗班,每年出給燻造太,多至十數石,而不給價,及期勒捧,此已難堪,而擧動時城外則燻造契人,例當治道之役,而京兆·禁府·兵曹等各司,多捧情債,故鍊戎臺居民,萬無支保之望矣。上曰,今聞鍊戎臺民人民瘼,豪奴悍僕,燻太聚斂以給,勒捧其倍,加以情債,甚至於不捧本色,倍捧其價云。噫,若此而民何支堪?此後若此者,家長,施以徒年之律,豪奴悍僕,嚴刑三次後,海島爲奴事定式,莫云九重深邃,廉問之時,焉敢欺也?且郊外動駕時,修治道路,不勤則治而已,今聞郊外動駕時,京兆·五部·禁府·憲府·兵曹下屬,恣意捧情債。甚至於頃者,人君爲民步轝祈雨之時,捧債,凡於郊外動駕,稱導駕而捧債云。此爲民祈雨,反貽民弊,欲伸情禮,導駕時捧債,不可使聞於隣國,事之寒心,莫此爲甚。今年以前往事,雖不可論,今年內郊外動駕時,當該兵判·判尹·憲府城上所人·禁府首堂,竝罷職後,復若此,該堂當施以制書有違之律,而此專由於下屬所爲。今番雖略之,日後則當該部官,施以徒年之律,下屬嚴刑定配。以此嚴飭,導駕徵債之時,道路事知之往來,民不知焉,不貽弊可知。人君御下,不過勸懲,今年道路事知,特賜弦弓,以勸日後。噫,鍊戎臺民,因下問知弊,而擧一反三隅,此外他民之受弊,豈知幾百?予當廉問有此者,當施此律,一體嚴飭。出擧條啓禧曰,臣於夏間待罪京兆,則當入於當該判尹罷職中,敢此先退。上曰,方以北漢築城事,令將·相相議,則不可無卿,而今入於罷職中,殊可惜也。上曰,兵判有闕,政官牌招開政。出榻敎上曰,北漢父老四人,令惠廳米布,從厚題給,今日內卽爲擧行。出榻敎上曰,編次人一人入侍。出榻敎上曰,頃者下敎,旣飭一兩日,則闕墻尙不畢築處有之,而至於莫重處,墻垣相連,而此闕,怠忽無狀,未畢築處,監役官令該府處之,怠忽無狀監役官先汰,令該府處之。出榻敎上曰,卿等少退,來待於崇賢門,可也。諸臣退出。申時,興泰門入侍諸臣及編次人趙明鼎,入侍于景賢堂,以次進伏訖。上曰,御製持入。上曰,北漢行宮,勝於南漢矣。上命趙明鼎讀懿陵忌辰祭文。上曰,予之見北漢,是亦皇兄之攸賜也。明鼎讀訖。上曰,北漢土城便否,卿等各陳之。尙魯曰,北漢,乃都城之咽喉,固守然後,可守都城矣。曰,小西門外,治道處甚好,土城·石城間,必築之處也。百祥曰,大城門路,過於通暢,此非山城路也,乃兵家所忌,小西門路,幽隱險絶,此大城門路,不啻倍勝。鍊戎臺東邊築土城之議,其來已久云,聖意所在,出尋常萬萬矣。崔鎭海曰,朝家定算如此,臣亦以爲好矣。趙明鼎曰,只有大城門路,而無他岐則已矣。小西路果是險阻,則於此據其要害處,築城則似好矣。具善行曰,臣父生時,必欲築東城而未及成,朝家若欲築東城,則臣當負土,以卒亡父之志也。上曰,孝子也。漢北門外亦可築城乎?善行曰,漢北門外,地勢甚狹,此宜設墩臺而不宜城也。上曰,果好矣。左右多設墩臺,則勝於城矣。上曰,鍊戎臺東邊築城,以土爲之,大城門舊道,雖不築城,有小西門路則逶迤不緊。築城之後,自爲山脊,開小西門,以此治道,漢北門外控抱處,設西墩事,分付摠戎廳。出榻敎上曰,今以築城爲定,築城後則多樹以林木,似好矣。百祥曰,城內多種木,則亦可以固城矣。上曰,城外亦可以種木矣。善行曰,城之忌有三,城外種木,其一也,此恐敵之攀緣而上也。上曰,然乎?土城似不如石,何如?善行曰,戚繼光城誌曰,石不如土,蓋善築土城則砲礮,不能壞矣。尙魯曰,臣意則蕩春臺,亦當置兩墩矣。上曰,此處則墩不如重城矣,然兩將臣往見,圖進方略,可也。尙魯曰,城役,專賴財力,而摠戎廳鑄錢屬耳,今已蕩竭,常時若能撙節,則此等用處,豈有稱貸之患乎?上曰,餘幾何?鎭海曰,僅爲數萬矣。上曰,以此財力,難以築城矣。尙魯曰,臣等當退而謀生財之道也。上曰,治道最急,先閉大城,可也。上曰,予上大城門,下視仁王·白岳·漢江之屈曲逶迤,比如一拳石一勺水也。人於其間,渺然若一稊米,良可哀也,徒知躁競,奔走於利慾之場,尤豈不可笑乎?尙魯曰,今月則臣多有公私冗故,不得抽身,當於來初,躬往北漢,詳見其築城形止以來矣。上曰,卿果善思之矣。諸臣以次退出。上曰,領·左右相進前,領·左右相進伏。上曰,兵判作闕而予得其人矣,金聖應,何如?尙魯曰,誠好矣。上曰,此人不宜久處閑地也。仍笑曰,其母,亦將以爲將任而爲難耶?尙魯曰,賤疾尙未快,可敢請先退矣。上曰,無可奏之事乎?尙魯曰,無有矣。仍退出。上曰,左右相有可奏之事,奏之可也。百祥曰,前戶判,以貢物事,有所釐正,今已啓下,而更有處分,則將有紀綱解弛之慮,不如依前擧行,以防匪分之望。且目下雖有些〈少〉呼冤之輩,差過數年,則自至妥帖矣。上曰,領相之意,何如?百祥曰,與臣同矣。曰,臣之頃日陳達者,意有所在矣,百姓今方困瘁,聖意每加撫恤之政,民不得被其實惠矣,今又損之則豈不呼冤乎?此後,若因其擊錚上言而許之,則紀綱之解弛亦甚矣,似不若及此處分矣。上曰,隨時損益,三代之政也,俄聞右相之言,心欲固守,左相之言如此,亦不能無戚戚者矣。當更商量處之。百祥曰,朝家處分之後,若有擊錚上言者,則令攸司科治,可也,豈可因此而許之乎?上曰,仍舊貫如之何云者,此閔子騫之言乎?此非大段變通,仍置似好矣。趙明鼎曰,前戶判釐正之擧,出於萬不獲已,今更有所處分,則不無銷刻之嫌也。上曰,當更思之矣。百祥曰,殿下每以李最中爲隘,而隘勝於流,且最中非隘也,智慮圓熟,恰似乃祖,領相亦甚惜之。趙明鼎曰,忠厚可用之人也。上曰,其爲人,精而不雜矣。趙明鼎曰,右相所奏,乃是爲淸朝愛才之意也。上命兪漢蕭,寫北漢御製及堯舜傳授心法問答。上曰,宣傳官二員入侍。出榻敎上曰,尙衣院監刈郞廳病代,他郞廳代送。出榻敎上曰,楊州牧使·高陽郡守更待下敎入侍。出榻敎諸臣退出。
上在慶熙宮。常參以代理停,經筵停。
夜四更,月犯東井星。
兪漢蕭,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又啓曰,兵曹判書金聖應昨旣違召,今日又不出肅,事甚未安,卽爲牌招,何如?傳曰,允。
注書任希孝病,代以任煜爲假注書。
韓光肇,以吏曹言啓曰,今此永寧殿告祭獻官,兵曹參判南泰耆,行副司直具允鈺實預差啓下矣。實差南泰耆以昌德宮入直,預差具允鈺改付標矣,謂有身病,終不入來,不得已以全春君堦,改付標以入,而莫重受香,如是遲滯,事甚未安,宜有警責,而本曹請推之外,他無可施之罰,何以爲之?敢稟。傳曰,推考。
又以禮曹言啓曰,禧陵陵上石物塗灰,修改吉日今八月二十六日卯時,孝陵陵上石物塗灰,修改吉日同日巳時,推擇啓下矣。兩陵,同在一局之內,本曹堂上郞廳,依例兼進,以除廚傳之弊,何如?傳曰,允。
又以禮曹言啓曰,卽接徽陵別檢所報,則今月二十六日本陵忌辰大祭,兩官不可不備,而同任參奉李東浚,纔遭承重祖母喪云。莫重祭享,不可以假官參祀,參奉有闕之代,令該曹以在京無故人,急速口傳差出,以爲備員參祀之地,何如?傳曰,允。
吏曹口傳政事,以韓喆謩爲徽陵參奉。
韓光肇,以內醫院官員,以都提調·提調意啓曰,御醫前南陽監牧官金履遂,旣遞外任,還屬本院,令該曹付軍職冠帶常仕,何如?傳曰,允。
兪漢蕭,以兵曹言啓曰,來九月朔新番騎兵,例於今月二十五日外司點考,而判書金聖應未肅拜,參判南泰耆昌德宮入直,參議金尙喆移拜外任,參知李廷喆今方內司入直,再明日坐起,他無進參之員。參議有闕之代,令該曹以在京無故人口傳差出,仍卽牌招,以爲推移進參之地,何如?傳曰,允。
吏曹口傳政事,以李心源爲兵曹參議。
兪漢蕭,以摠戎廳言啓曰,依傳敎自今日爲始,北漢大成門永閉,小西門道路,始役修治之意,敢啓。傳曰,知道。
王世子在昌德宮。常參停。
尹得養達曰,明日再明日二十六日,國忌齋戒正日,此三日常參,頉稟。令曰,知道。
以又達曰,大司憲尹鳳五,執義金元行,掌令申在外,尹在謙,持平李晉圭上書入達,李允郁在外,今日以監察茶時之意,敢達。令曰,知道。
右副承旨沈鏽達曰,同副承旨李翼元同姓四寸妹,故通德郞朴弼厚妻恭人李氏身死服制,已行四日,出仕,何如?令曰,依。
以又達曰,憲府連日監察茶時,事甚未安,除在外陳書入達外,掌令尹在謙卽爲牌招,何如?令曰,依。
掌令尹在謙書曰,伏以,皇天默佑,大朝封爵謝恩之年重回,靈泉奏效,邸下無妄之疾乃瘳,臣民慶忭,曷有其極?仍伏念臣才識空疎,言議巽軟,屢叨言地,莫效涓埃之報,暫試下邑,未免狼狽而歸,自反悚恧,無地自容。況臣衰年慘慼之後,悲疚成疾,蟄伏鄕廬,與死爲隣,自甘爲聖世之棄物,日前有事先壟,路由京城,衝冒跋涉之餘,素患痰眩之症,觸冷添劇,委頓旅邸,奄奄垂盡。此際忽伏承柏府新命,臣誠惝怳悶蹙,不知所喩。夫淸朝耳目之任,固非如臣譾劣者所可冒居,而且臣情地之難安,通朝之所共知,則其不可一日蹲冒也明矣。顧臣平生,百無肖似,濫通臺籍,猥廁侍從,則人言之來,勢所不免,而頃年所遭臺言,至今追思,不覺面騂,臺端一步,鐵限在前,黽勉承膺,斷無其路。玆敢略暴顚末,仰陳必遞之義,臣於自前忝居是職,敢以草草禮說,有所附陳於辭書之末,封書到院之後,追聞大臣獻議,已爲停當,故不欲以膚淺之見,妄論旣往之事,果爲推取原書,刪改以呈矣。前掌令趙重明,乃以推還刪改,作爲大段異事,斥之以貽羞臺閣,至請改正,夫不識所言之何事,未詳裏面之如何,而率爾構說,一筆句斷,及夫大朝詢問之下,糢糊呑吐,反不能明對,臺閣論人之體,必如是而後,可無貽羞耶?臣誠莫曉其意之所在也。凡章奏文字,事體甚重,苟有一毫未盡,則雖於到院之後,推還刪改,自是通行之常事,彼重明獨於臣,以此爲罪,不亦異乎?雖然,臣旣遭無限羞辱,則雖無目下病情,實無抗顔冒進之勢。玆於召牌之下,隨詣陳懇,伏乞离明,察臣難冒之情,憐臣垂死之命,特許鐫削,以謝人言,以安微分,不勝幸甚,無任屛營祈懇之至,謹昧死以聞。令曰,覽書具悉。邦慶無疆,聖上封爵謝恩之日重回,歡忭曷有其極?爾其勿辭,從速察職。
持平李晋圭書曰,伏以,臣跧伏省愆之中,有隕自天,忽捧柏府除旨,聞命震駭,若墜淵谷。臣本疵稽賤品,百無肖似,曾叨是職,卽獲遞罷,涓埃無補,違慢徒積,合置嚴誅而寬貰踵降,濫被甄錄而新命又申,臣誠惝怳憂愧,不知何以得此,亦不知何所自拱也。嗚呼,言責之職,豈非人主所以寄耳目者乎?上以補衮闕,下以糾官邪,身登殿陛而百僚股慄,言出臺閣而一世氣聳,若非標望峻絶,風采奮發者,宜莫居之,其爲任不重歟?況今風委破頹,媕妸成痼,一線陽氣,綿綿垂絶,在國家扶植之道,尤宜百倍精選,思所以振厲,而顧若臣,迷滯不曉於事,拙訥不諧於俗者,苟然充塡於其間,臣誠不識其何說也。若使臣貪榮寵而冒廉媿,强不能而狃匪據,則畢竟僨敗,爲當世僇笑而後已,臣固不引自拱,得不重有累於聖朝委寄之政哉?且臣與吏曹參議臣鄭存謙,有姻婭應避之嫌,選部不能照察,乃有此檢擬之擧,揆以法意,在所必遞,則臣之去就一節,尤無可論。玆敢控章陳懇,恭俟處分,伏乞离明,亟令該曹照例遞解,以存公私,千萬幸甚,臣無任屛營祈懇之至,謹昧死以聞。令曰,覽書具悉。書辭,令該曹考例,稟處焉。
上在慶熙宮。常參以代理停,經筵停。
景宗大王忌辰齋戒。
夜五更,流星出天苑星下,入坤方天際,狀如拳,尾長三尺許,色赤。
親傳香罷後,政院·玉堂·藥房口傳問安。答曰,知道。
兪漢蕭啓曰,兵曹判書金聖應連日違召,尙不膺命,事甚未安,卽爲牌招,何如?傳曰,允。
李翼元啓曰,因兵曹草記,新除授參議李心源在外,明日騎兵點考,本曹堂上入直外,無他推移,令本院稟旨變通事,依下矣。參議有闕之代,令該曹口傳差出,仍卽牌招,以爲進參之地,何如?傳曰,允。
吏曹口傳政事,以李宜哲爲兵曹參議。
韓光肇,以吏曹言啓曰,因禮曹草記,徽陵參奉口傳差出事,允下,故以進士韓喆謩備擬受點,而今聞喆謩在喪,未終制云。當初矇未覺察,不勝惶恐,其代,卽爲口傳差出,何如?傳曰,允。
吏曹口傳政事,以李思彬爲徽陵參奉。
王世子在昌德宮。常參停。
沈鏽達曰,大司憲尹鳳五,執義金元行,掌令申在外,尹在謙未肅拜,持平李晉圭陳書未回達,李允郁在外,今日以監察茶時之意,敢達。令曰,知道。
以兵曹言,又達曰,新除授參議李心源方在外矣,明日騎兵點考時,本曹堂上入直外,無他推移進參之員,令政院稟旨變通,何如?令曰,改差。
京畿監司狀達內,本縣縣內面居,良女韓召史等,爲虎囕死事,令于沈鏽曰,囕死人等,令本道恤典擧行。
庚辰八月二十四日辰時,上具翼善冠·黑圓領袍,御崇賢門。親傳香入侍時,行都承旨金善行,右承旨韓光肇,左副承旨兪漢蕭,右副承旨沈鏽,同副承旨李翼元,記事官金相翊,假注書任煜,記事官李在簡·姜趾煥,以次侍立。上〈親〉傳香訖,顧謂光肇曰,香祝所陪櫃子還入乎?光肇曰,罷祭後,櫃子則卽爲陪還矣。藥房提調李昌誼進曰,日氣寒冷,聖體調攝,若何?上曰,一樣矣。昌誼曰,湯劑連爲進御,而寢睡·水刺之節,亦何如?上曰,一樣,而湯劑亦進服矣。昌誼曰,以瓊玉膏監煎事,有所稟定矣。前提調洪啓禧兼帶兵判,不得監煎,故自上特命副提調,替進矣,臣今待罪本院,當爲進去,故敢達矣。上曰,卿進去,可也。上曰,瓊玉膏監製提調進去。出榻敎上入大內,諸臣以次退出。
上在慶熙宮。常參以代理停,經筵停。
景宗大王忌辰。
大殿·中宮殿,王世子遣宮官問安。答曰,知道。王世孫遣講官問安。答曰,知道。
兪漢蕭啓曰,兵曹判書金聖應連違召命,尙不出肅,卽爲牌招,何如?傳曰,允。
傳于李翼元曰,頃者御製,使海春君栐書之,松烟漆塡粉,依昌德宮中日處例揭之。
王世子在昌德宮。常參停。
兪漢蕭達曰,大司憲尹鳳五,執義金元行,掌令申在外,尹在謙未肅拜,持平李晉圭陳書未回達,李允郁在外,今日以監察茶時之意,敢達。令曰,知道。
右副承旨沈鏽達曰,左參贊洪鳳漢,刑曹判書韓翼謩除拜後,過三日不爲出肅,竝依定式,推考警責,仍卽牌招察任,何如?令曰,依。
上在慶熙宮。常參以代理停,經筵停。
莊烈王后忌辰。
藥房都提調臣李,副提調金善行啓曰,伏未審日間,聖體調攝,若何?寢睡·水刺之節,何如?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,五貼依前劑入,下敎日入侍,宜矣。
中宮殿,藥房口傳問安。答曰,知道。
沈鏽,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又啓曰,兵曹判書金聖應連日違召,尙不出肅,其在事體,誠極未安,卽爲牌招,何如?傳曰,允。
傳于韓光肇曰,頃日入侍三相及備堂,使之來待,而中旬未畢則訓將置之,編次人趙明鼎亦爲入侍。
傳于沈鏽曰,以北漢事有下敎者,頃日入侍之人,皆令入來。
沈鏽啓曰,左議政李,右議政閔百祥,備局堂上崔鎭海,編次人趙明鼎依下敎來待矣。傳曰,詣閤。
傳于金善行曰,兩守令同爲入侍。
沈鏽,以訓鍊都監言啓曰,都監分授都城仁王山北邊體城五間頹落處,今月二十六日爲始,改築之意,敢啓。傳曰,知道。
又以御營廳言啓曰,本廳分授鷹峯北邊體城頹毁處修築事,前已啓下矣,今日爲始,修築之意,敢啓。傳曰,知道。
又以御營廳言啓曰,本廳來十一月十二月兩朔應立,前部前司屬慶尙左道五哨軍兵,十月二十五日京中逢點,十一月初一日,與後部後司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳意啓曰,本廳來九月十月兩朔應立,後部後司屬黃海道五哨軍兵六百七十名,已爲逢點整齊矣。九月初一日,與右司軍兵替代後,舊軍放送之意,敢啓。傳曰,知道。
又以禁衛營言啓曰,來十一月當,十二番後部中司屬慶尙右道五哨軍兵,來十月二十五日京中逢點,依例準二朔立番之意,本道監兵使處,豫爲知委,何如?傳曰,允。
又以禁衛營言啓曰,來九月當,十一番後部左司屬慶尙右道五哨軍兵,逢點實數六百五十二名,已爲點閱整齊,來九月初一日,與內外各處入直軍兵等,依例替代後,舊軍放送之意,敢啓。傳曰,知道。
李翼元,以摠戎廳言啓曰,北漢擧動敎是時,迎接中軍以下,標下軍僧將以下,令摠戎使試射放後,令本營施賞事,命下矣。依傳敎試射放,今月二十七日設行於弘濟院之意,敢啓。傳曰,知道。
王世子在昌德宮。常參停。
尹得養達曰,大司憲尹鳳五,執義金元行,掌令申在外,尹在謙未肅拜,持平李晉圭陳書未回達,李允郁在外,今日以監察茶時之意,敢達。令曰,知道。
以又達曰,明日常參,取稟。令曰,停。
庚辰八月二十六日午時,上御景賢堂。大臣·備堂·編次人·兩守令同爲入侍時,左議政李,右議政閔百祥,摠戎使崔鎭海,編次人趙明鼎,高陽郡守李泰遠,楊州牧使李之億,同副承旨李翼元,假注書任煜,記事官李在簡·姜趾煥以次進伏訖。曰,日氣甚不適,聖體,若何?上曰,一樣矣。曰,寢睡,何如?上曰,穩睡矣。曰,水刺,何如?上曰,一樣矣。曰,湯劑連爲進御乎?上曰,近服八味元矣。曰,提調李昌誼以瓊玉膏監煎事進去,計其日字,似費六七日,此是新製之藥,製入後,卽爲進御似好矣。上曰,當服之矣。曰,脚部痰候,近來加減,何如?上曰,一樣矣。曰,中宮殿氣候,何如?上曰,好過矣。曰,王世子氣候,何如?上曰,一樣云矣。曰,嬪宮氣候,何如?上曰,一樣云矣。曰,王世孫氣候,何如?上曰,好在云矣。上命泰遠及之億進前。上曰,高陽所屬摠廳之軍,幾何?泰遠曰,守堞軍番牙兵七邑軍,合爲六百四十四名矣。泰遠先退。上曰,楊州則幾何?之億曰,臣邑則合爲二百六十五名,臣於頃日,使邑吏謄來摠〈戎〉廳軍案見之,則爲五百四十五名,而臣不知何以而致此多數也。上曰,承旨似知之矣。翼元曰,臣待罪楊邑時見之,則守堞軍則民多自望者,其數自致如此之多,而本邑元無自官充定之事,故牧使不知矣。上曰,大將知之乎?鎭海曰,其自望之數,臣亦不知矣。上曰,大將不知,本官亦不知,未知何以則爲好耶?似有釐正之事矣。百祥曰,不必釐正,此後自本官,使之代定,則自無如此之弊矣。上曰,好矣。之億先退。上曰,大成門旣閉,而小西門開之乎?鎭海曰,卽爲開之,而再昨與昨日,鎭日治道,其里數,幾乎八九里,故今日庶可盡治矣。上曰,治道者,似不盡力矣。豈八九里地而費了三日乎?鎭海曰,何敢不盡力乎?第所治之道,極險故如是矣。上曰,小西門高廣,何如?鎭海曰,高於大成門矣。上曰,比敦義門,何如?鎭海曰,其廣無異敦義,而其高則似不及矣。上曰,入小西門後,直往何處乎?鎭海曰,直向御營廳倉矣。百祥曰,新治之路,屈曲逶迤,似多渡涉處矣。鎭海曰,此則右相所達,然矣。以今所見,似難平易,而臣昨與中軍及千把摠,往察其地勢,則旣治之後,似勝於大成門所由之路矣。上曰,小西門上,望見大成門乎?百祥曰,深邃蔽遮,望之不見矣。上曰,與棧道無異,而比棧道則可謂平易耶?明鼎曰,雖棧道,或平或險,豈有瓦長路盡險之處乎?上曰,軍多民小,何以則爲好耶?曰,使之均平則好矣。上曰,別無釐正之事矣。百祥曰,聖敎誠然矣。上曰,別定句管堂上,使之從速看檢則好矣。百祥曰,自本官代定,則自無此弊矣。三南則例皆自官代定矣。明鼎曰,官家凡事,一委於守令,他司勿爲干涉,則自無弊端,右相所達然矣。曰,不必釐正之敎,聖敎誠然而至於句管堂上看檢之敎,則不必別定,使京畿句管堂上,爲之似好矣。上曰,誰也?曰,金相福也。上曰,金相福曾經京畿道臣,似熟知之,尤好矣。仍命書傳敎曰,今日大臣摠戎使·守令入侍之命,初意,軍丁或有偏多處,則其欲徧均矣。今聞二守令所奏,北漢之民,此兩邑最多云故召矣,非徒不多,至於楊牧,所減者將至二百餘名,且自本官代定意乎?爲守令者不便,以楊一州觀之,所濫之由,卽自望也,官代定後,不期整而自整,擧一州三十六官可知,此正閔子騫所謂仍舊貫如之何者也,不必釐正,令京畿句管堂上金相福,將良役實總,商確道臣,就議大臣,啓下節目事,分付。又命書傳敎曰,今番飭勵,欲樹其法,下吏旣不問,則宜有參酌,飭已行,前判尹洪啓禧,前判義禁洪象漢,前判書李昌壽,前掌令李光溭竝敍用,諸重臣前帶之任,備堂·惠堂·句管堂上與兼帶提擧內局外,一倂仍前。上曰,予笑之矣,向者洪啓禧以爲,北漢民人,厚蒙聖惠云矣,其害先及於渠矣,李光溭可貴矣。曰,旣有敍命而歲抄後,微官庶僚,亦有違罷坐罷者,而此係天地造化之德,臣不敢仰達矣。上曰,誰乎?曰,臣不詳知,而有或經守令者矣。百祥曰,違罷坐罷者,庶皆蒙敍,而或繡衣啓罷者,恐有未蒙敍者矣。上曰,左相似有所知而然矣。此則使承旨,知而後日以奏,可也。上命入北漢,懸板覽訖。上曰,此亦浮費之一端,印粧不爲侈大,可也。明鼎曰,臣於政院,欽仰松烟塡粉之聖敎矣。翼元曰,欲自政院印粧,則捉致各司工匠,自多弊端,使摠戎廳擧行似好矣。上曰,好矣。仍命書傳敎曰,今番北漢行宮懸板,令摠戎使擧行矣。今聞來于政院云,因此覺焉,此亦浮費之一端,仍令摠戎使擧行,此後此等事,令戶曹擧行。上曰,北漢軍試射,齋戒後欲爲之乎?鎭海曰,明日將設行北漢,則毋論總攝中軍軍校輩,皆將使之來赴,而摠廳所屬,亦欲同赴行以爲之乎?上曰,一體擧行而其中或有貫三中,邊五中者,則草記以稟,可也。大臣及鎭海先退。上命明鼎進前,使翼元書明光殿記,及金城湯池不如人和文以下。上謂明鼎曰,近來酒禁,何如?明鼎曰,不可謂多有,而亦不可謂專無矣。上曰,近無被執人耶?明鼎曰,臣待罪本曹,已五箇月,而犯禁流竄者四人,昨日又有七十老姑被執者矣。翼元曰,臣以院隷事,有所仰達者矣。昨日漢城主簿李顯喆納牌之時,因一院隷之慢蹇,不通院中,誘引捉去,至於笞治之境,此雖出於生疎之致,而事體駭然,此不但請推之事故敢達矣。上曰,聞甚駭然,令該府處之。出擧條上曰,漢城主簿李顯喆,令該府處之。出榻敎明鼎先退。上謂翼元曰,彼注書,誰也?翼元曰,任煜也。上謂賤臣曰,汝誰之後孫乎?賤臣曰,故郡守以道之曾孫,故監司鼐臣之七代孫矣。諸臣以次退出。
上在慶熙宮。常參以代理停,經筵停。
下直,龍媒僉使宋載仁。
韓光肇啓曰,右副承旨沈鏽今日不爲仕進,卽爲牌招,何如?傳曰,允。
以右副承旨沈鏽牌不進罷職傳旨,傳于兪漢蕭曰,推考傳旨捧入。
兪漢蕭啓曰,兵曹判書金聖應日事違召,無意膺命,事甚未安,卽爲牌招,何如?傳曰,允。
傳于李翼元曰,今番上言,初不欲捧,而奉覽御製之後,始爲命捧,其中猥濫及不書臣字者,竝拔去而或有誤字與違格,勿爲拔去,在京承旨,今日內竝下各該司。
韓光肇,以講書院言啓曰,王世孫繼講冊子,問議於傅·左右諭善,則傅趙榮國以爲,大抵初學讀書之法,必須先讀史書,待其文理漸進,識解漸廣然後,始讀經書,則用功易而食效速矣。雖然,講席事例,曾無專讀史書之規,則臣不敢仰請,而若以朱夫子讀書次第言之,則旣讀大學之後,當以論語繼之,蓋論語一書,雖精微難曉,而亦多有淺近易知者,今不必多其行數,而日講四五大文,熟讀玩味,略識其義理根源,而姑竢小學溫習之畢工,以其餘暇,兼講一部曾史,考其興亡治亂之跡,以廣知見,則本末兼擧,理事俱明,庶有將就之效云。左諭善徐志修以爲,大學畢講後,繼以論語,自是讀書次第,無容他議,講規則姑依前爲之,恐似合宜云。右諭善金陽澤以爲,與傅議同云。師洪象漢罷職,故不得問議之意,敢啓。傳曰,知道。
兪漢蕭,以兵曹言啓曰,來九·十月當,上番騎兵二百五十名,依定式本曹點考後,仍令該曹襦衣先給之意,敢啓。傳曰,知道。
又以訓鍊都監言啓曰,今日中旬諸將校試射時,勸武官閔永喆片箭連爲二中後,三矢則不中,而擧旗應鼓,故未及拔箭之前,考其貫革,則一箭,揷在於貫皮上,三箭,在於貫革後,所謂得中二箭封來,合爲六矢,以此觀之,豫給三箭,用情的實,故査問冶匠,則與監的官訓鍊院奉事羅昌郁,受賂於永喆,符同幻弄之狀,箇箇直招,軍門中旬,乃是國試,事體何等嚴重,而有此作奸之擧,事極驚駭,竝令攸司,依法科治之意分付,何如?傳曰,允。
又以御營廳言啓曰,今此下番軍兵試才當格,從分數多寡,以本廳所儲木綿面給後,別單書入之意,敢啓。傳曰,知道。
又以禁衛營言啓曰,各軍門試射時,沒技人別單書入事,已有前例矣。今八月二十五日,本營下番軍兵賞試射時,領軍千摠金致龜柳葉箭貫一中,邊四中,沒技,別單書入之意,敢啓。傳曰,知道。
王世子在昌德宮。常參停。
尹得養達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,尹在謙牌不進,持平李允郁在外,李晉圭陳書未回達,今日以監察茶時之意,敢達。令曰,知道。
以又達曰,憲府連日監察茶時,事甚未安。除在外陳書未回達外,掌令尹在謙卽爲牌招,何如?令曰,依。
以又達曰,金吾滯囚,委屬可慮,而判義禁李益炡尙今不爲肅謝,事甚未安。卽爲牌招,何如?令曰,依。
以春秋館領監事意,又達曰,史庫曝曬,間一年擧行,乃是定式,江華府鼎足山城史庫曝曬,今年當次,發遣史官,擇日擧行,列聖誌狀,璿源譜略,依前成命,亦當奉往藏置。此意豫先知委於所經各邑,何如?令曰,依。
以吏曹言,又達曰,新除授平山府使成天柱戶奴呈狀內,奴矣上典老母,自數日前猝患泄痢,度數無算,神氣澟綴,旬月之內,萬無差復將往之望,又無離側赴任之勢,斯速變通云。親病旣如是危重,則不可强令赴任,依例罷黜,何如?令曰,依。
以吏曹言,又達曰,成均館典籍李性遂呈狀內,身病猝重,勢難察任云。今姑改差,何如?令曰,依。
以吏曹言,又達曰,前僉使李雲衢,營將李雲康等呈狀內,矣徒等改名事,旣有筵中下敎,故雲字,以仁字改名計料云。依願許施,而令藝文館給帖,何如?令曰,依。
判義禁李益炡書曰,伏以,靈泉奏效,鶴駕穩旋,區區欣忭之忱,曷有其極?仍伏念臣,自經今夏溽暑,重得風眩之疾,兩朔沈淹,有時昏窒,殆不省事,陳力就列,斷無其望,而況臣家有九袠偏母,氣息奄奄,若下山之日,在臣情理,尤豈有一分從宦之意?前後陳籲,實出由中之懇,大小朝,亦嘗俯燭而矜憐者也。迺者,金吾新除之命,忽及於此際,臣誠惶悶迫隘,莫省攸措。噫,臣本魯下,無他寸長,惟以筋力奔走,爲報答聖恩之萬一,凡係職事,毋論閑劇,未敢爲一毫圖便之計,而第今情私煎迫,旣無離捨之路,賤疾危劇,實有顚仆之慮,一味稽謝,罪合萬殞。玆敢略陳短章,仰瀆离明之下。伏乞睿慈,俯垂矜諒,亟遞臣金吾之任,使議讞重地,毋至瘝曠,公私幸甚。臣無任屛營祈懇之至,謹昧死以聞。令曰,覽書具悉。卿其勿辭,俟少間從速行公。
兵曹判書金聖應書曰,伏以,靈泉奏效,鶴駕穩旋,中外忭喜,曷有其極?臣曩蒙天恩,得解將任,母子相依,寤寐感祝。迺者,夏官除旨,遽下於千萬夢想之外,臣誠惝怳踧踖,靡所自措。夫振刷師律,甄拔人才,司馬之職也。臣於數十年前,三膺特簡,當其時也,臣之年紀方壯,筋力且强,似若可以彈誠盡職,以酬隆恩之萬一,而猶且鈍滯儱侗,輒患其不勝任。今於衰謝之後,復叨蔑效之地,臣雖欲奔走自勵,其於黔驢之技窮,老牛之力盡,何哉?向者譏議,若隔前生,而今當是任,愧恧自如,翦拂之聖眷,雖極鄭重,廉隅之大防,有難放倒,其不可以歲久事往,厭然自掩,抗顔冒進也,決矣。仍念臣之不肖,最荷殊恩,首尾三十年,未嘗暫解將符,惟我聖上日月之明,豈不俯燭?臣無寸長,而以先之故,推及於臣,責以休戚之義,畀以緩急之重,臣其不衷不堪,非不自知,而一味淟涊,不敢辭避者,誠以國恩之不可孤,臣身之不自有也。及臣母年迫百歲,餘日無多,臣之情事,無以從宦,積年控懇,始獲準請,苟非生成之澤,無物不遂,則臣何以得釋重擔,專意便養乎?前之所以簡拔而委寄,後之所以憫念而曲副者,無往而非聖恩也。闔門感戴,不知死所,烏鳥之情雖伸,犬馬之戀猶切,凡於公故,有時進參者,此不過誠禮之所不可已,而非敢爲隨衆供仕之計,則顧此新除,奚爲而復及於臣哉?本兵之任,規模異昔,雖無卒伍之統領,諸營事權,宿衛凡節,無不管攝,而與聞職責之鞅掌,有倍於一營之節制,縱使才猷之有可稱,情理之無可言者當之,猶患其事務之繁委。況臣區區至懇,旣蒙聖明之俯諒,而歲未一周,恩命遽降,在司命則遞之,在中權則授之,誠恐有違於終始體下之仁,而若臣終養之願,日甚一日,今何可諉以見職之稍間將領,拚棄情私,冒當重任,便作處義郞當之人哉?反復揣量,進身無路,連違召命,徒增罪戾,一向泯默,亦甚悚惶,玆不得不略暴肝血之懇,冒漬崇嚴之聽。伏乞睿慈,哀而憐之,亟賜遞改,使重務無曠,微分粗安,不勝幸甚。臣無任屛營祈懇之至,謹昧死以聞。令曰,覽書具悉。卿勿過辭,從速行公。
戶曹判書尹東度書曰,伏以,臣頃蒙大朝恩暇,歸營先隴緬事,迺於千萬意外,忽被特恩,擢長地部,臣始驚終惕,罔攸措躬。噫,今之戶曹,卽古度支三司使之職,其責任之鉅,選授之難,固非人人所可占據,而揆臣本分,飾讓例套,宜亦有不暇言者。第大臣之謬擧,聖簡之誤加,類若不以臣爲無似者,是臣嘗有以厚欺上下也。念臣家本寒素,世沐洪造,只欲隨分自效,以爲酬報之萬一,雖其年衰病痼,無望陳力,而間嘗强廁於周行,轉輾推遷,忝貳卿列,涯分已溢,愧懼尙積。至若峻秩重任,何曾夢寐到此?況臣性旣疎迂,才尤凡劣,尤闇於事務,昧於財賦,凡於要劇之地,固無適而可矣。顧今國儲垂罄,民力已殫,其盈虛舒慘,專係掌賦之惟其人,而乃以如臣戅拙之一措大,拔擢而授之,臣身縱不足恤,其於國事何哉?臣旣蒙分外新命,固宜卽詣京輦,瀝血哀籲,以祈謬恩之收還,而抑臣父母改葬,期在開月,啓竁數日以隔,方且攀繞塋域,號慕皇皇,辭受一節,不遑念及,當秋曹務之緊急,有爭時日,則臣之目今情理,宜蒙朝廷之務諒,而恭俟累日,迄無變通。玆不得不披露哀懇,縣道陳聞。伏乞睿慈,憐臣私情,察臣不稱,將臣新授職秩,亟行鐫改,以幸公私,不勝至願。臣無任屛營祈懇之至,謹昧死以聞。令曰,覽書具悉。卿勿過謝,完襄後,卽速上來察職。
開城留守金尙喆書曰,伏以,千萬夢想之外,忽伏承居留寵擢之命,臣誠瞠焉驚惑,莫省攸措。夫朝廷所以拔之下大夫之中,置之貳卿之列者,固何等難愼,而廟剡之失注,天筆之誤點,或謂臣通籍差久,有此謬恩之輕加耶?噫,國之任官,豈欲進其秩厚其廩,徒使爲一身榮而已哉?槪嘗任遇之稍異而憂責之漸重,則如臣之世受國恩者,豈無殫竭圖報之誠?而惟其文質無當,百不猶人,內外歷試,伎倆畢露,每一循省,惶愧交中,區區塵刹之願,只欲斂跡於馳逐之場,息意於進取之塗,庶幾隨分自在,無益其疾,而今反受聖上委寄之重,處舊都保釐之任,涓埃莫效,徒將爲孤負之歸,則臣身狼狽,縱不足恤,其累則哲之明,傷綜核之政者,亦豈細故也哉?左右思量,有不敢唐突承膺,而連値淸齋,今始露章自列。伏乞离明,俯垂鑑諒,仰稟大朝,收還臣新授職秩,以重公器,以安私分,不勝幸甚。臣無任屛營祈懇之至,謹昧死以聞。令曰,覽書具悉。卿其勿辭,速往欽哉。
吏曹參判曺命采書曰,伏以,臣雖極無似,嘗聞古人官職去就之節,而其行其止,亦自有心秤分量,公以有先分義而可强則强,私以有後處義而可辭則辭者,卽不失爲從容去就之一道耳。臣於所叨銓職,非曰無從前自劃之志,而亦係是當境副急之銜,殿座親政,入侍有命,臣之蒼黃竭蹶,不遑俟駕者,實出於區區自諒。先以義分之忱,而後因推諉無所,一再赴政,注擬之多錯,臣固自訟之不暇,而至於例擬之人,或侵怒亦覺困惱,今則長席無故行公,三銓匪久入來,向爲副急之僚,自在應遞之科,臣之所以後處義而乞鞶褫者,有必辭之端故也。自顧初心定算,今不可一味苟蹲,而使臣得以遂公私兩義者,亦豈非朝家之美政也哉?且臣日前援例,受暇往來三舍之程,而還抵果川旅舍,宿痰痛,闖發於犯冷登歷之餘,昏昏委呻,萬無轉進之勢。玆不得不縣道封章,兼首違越由限之罪,伏乞离明,亟許鐫遞臣職名,俾安私分,仍令勘臣之罪,以警具僚,千萬幸甚。臣無〈任〉屛營祈懇之至,謹昧死以聞。令曰,覽書具悉。卿其勿辭,俟疾之少間,卽速上來察職。
左尹李泰和書曰,伏以,靈泉奏效,鶴駕穩旋,臣民慶忭,曷有其極?伏念臣猥以庸陋,特蒙不世之洪恩,京兆金吾,簡拔相續,臣雖怵分畏義,惟以承命爲恭,而鵜梁之譏,自知不免,居恒愧懼,若隕淵谷。日前京兆金吾首堂特罷之命,尤有所萬萬惶懍者。臣於大朝前後動駕之時,或導駕隨班,亦嘗屢矣。今以不能檢飭下屬之受情債爲罪,則臣與首堂,宜無異同,在臣廉義,豈可以不入於現告,獨爲晏然於職次乎?玆敢據實陳暴於貳極之下,伏乞离明,俯賜諒察,特許譴罷,使邦憲均施,賤分得安,千萬幸甚。臣無任屛營祈懇之至,謹昧死以聞。令曰,覽書具悉。卿其勿辭,從速察職。
吏曹參議鄭存謙書曰,伏以,惟天垂佑,聖算無疆,封爵祗謝之年重回,中外忭賀,久而冞切。頃以睿候靡寧,至試溫浴,靈泉奏效,鶴駕穩旋,臣民之幸,曷有其旣?念臣本以無似,最居人下,而濫荷洪造,過蒙拂拭,前後踐歷,罔非踰涯,居常懍懼,若隕淵谷。不意選部佐貳之命,忽降於待罪嶺邑之日,惝怳悖恐,莫省攸措。夫銓序之任,長席主之,而末議之聞,三銓與焉,則職不可謂不要,責不可謂不重,苟非其人,莫宜居之。況今不齊者心,難平者事,雖使誠信素孚,望實俱隆者處之,猶患難濟,以臣之昏昧鈍劣,未及發慮之年,猝當易眩之塗,則其所顚沛,可立而待。臣身之無幸,固不足恤,而其於辱聖簡而玷名器,何哉?且臣旣乏寸長,自知甚明,應擧覓官,秪期於沾祿養親,隨分自效,惟在於閑司漫職,至於世所稱通要之津,才具非擬,夢想不到,而今若遽叨匪據之地,擺棄量入之戒,則微志先奪,處義乖失,自己之去就,猶未能稱停得當,而其何敢冒處於鑑衡人物之列哉?不襯之職,義難久靡,新除之下,宜卽祈免,而病淹中路,僅始來伏私次。玆敢略陳血懇,伏乞睿慈,亟命鐫遞,以安微分,不勝萬幸。臣無任屛營祈懇之至,謹昧死以聞。令曰,覽書具悉。邦慶無疆,聖上封爵謝恩之日重回,歡忭曷有其極?爾其勿辭,從速察職。
上在慶熙宮。常參以代理停,經筵停。
昧爽,下霜。
金善行啓曰,右副承旨沈鏽今日不爲仕進,牌招,何如?傳曰,允。
兪漢蕭啓曰,兵曹判書金聖應連違召命,尙不出肅,其在事體,殊甚未安。更卽牌招,何如?傳曰,允。
傳于金善行曰,先下御製有校整者,頃日編次人,使之入來。
又傳于金善行曰,他編次人中,一人入來編次,而編次於昨日編次之下。
李翼元啓曰,今下京外上言一百九張內,三十三張,分下各該司,猥濫七十六張,啓字爻周次,還入之意,敢啓。傳曰,知道。
金善行,以禮曹言啓曰,來九月十三日大殿誕日,王世子致詞陳賀之節,依例磨鍊乎?敢稟。傳曰,與百官賀而權停。
王世子在昌德宮。常參停。
韓光肇達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
上在慶熙宮。常參以代理停,經筵停。
午時未時,日暈,暈上有冠。申時酉時,日暈。
兪漢蕭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管洪麟漢以漢城府右尹,本府坐起,今日晝仕出去,而逐日赴坐,煩稟未安,依例入番間,除草記往來之意,敢啓。傳曰,知道。
金善行,以禮曹言啓曰,卽接永禧殿官員所報,則本殿典祀廳,營建久遠,柱傾椽折,幾至頹圮之境矣。又因今年潦水,漸益傾圮,頹壓之慮,迫在朝暮。且廳事本甚狹隘之中,戊辰以後,祭物比前有加,每當祭享時,未免層䇺疊簋之患,事體所在,誠甚苟艱,不可無變通之道,斯速啓稟,趁卽改葺,添造間架,使莫重典祀之所,得免狹隘之患云。本殿典祀廳之傾圮狹隘,果如殿官所報,則改葺添造之擧,不容少緩,而材瓦土石等物,似當仍舊用之,使殿司看檢擧行,而亦令繕工監,別定監役官,眼同修葺事,分付,何如?傳曰,允。
王世子在昌德宮。常參停。
韓光肇達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
以義禁府言,又達曰,訓鍊都監啓辭,據刑曹申目內,監的官訓鍊院奉事羅昌郁,移本府處之事,達下矣。羅昌郁今方待令於本府,卽爲拿囚之意,敢達。令曰,知道。
奉敎申益彬書曰,伏以,臣江華鼎足山城所藏實錄曝曬,祗奉成命,明將辭陛矣。臣之亡母墳山,在於陽川之地,所經官路,不過相望之地,儻蒙錫類之恩,俾伸歷省之情,則幽明之感,當復如何?臣考見館中謄錄,則史官奉命往來之路,陳情省墓,非止一二,而事係特恩,如臣眇末,亦何敢援以爲例?而至情所迫,終不忍自阻。玆敢瀆擾於貳極之下,極知猥越,無所逃罪,伏乞离明,特垂體下之恩,得以歷省,千萬幸甚。臣無任屛營祈懇之至,謹昧死以聞。令曰,覽書具悉。爾其依所陳歷省焉。
上在慶熙宮。常參以代理停,經筵停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
下直,古群山僉使姜宇柱。
傳于兪漢蕭曰,下旬後,本司坐起爲之,而以貢人事,有下敎者,初旬次對,今日爲之。
又傳于兪漢蕭曰,大臣·備堂入來後,只稟而單子置之。
又傳于兪漢蕭曰,承旨先爲詣閤。
尹得養啓曰,大臣·備局堂上,依下敎來待矣。
承旨前單入之,以權噵爲同副承旨。
兪漢蕭,以摠戎廳言啓曰,迎接中軍以下,標下軍僧將以下,依傳敎試射放後,施賞別單書入之意,敢啓。傳曰,知道。
以東萊府使狀啓,忝叨邊府,不能威制狡倭,以致閱月相持之責,在所難免,惶恐待罪事,傳于兪漢蕭曰,勿待罪事,回諭。
王世子在昌德宮。常參停。
韓光肇達曰,明日常參,睿候方在調攝中,頉稟。令曰,知道。
以又達曰,大司憲尹鳳五,執義金元行,掌令申在外,一員持平一員未差,李允郁在外,今日以監察茶時之意,敢達。令曰,知道。
以又達曰,備邊司郞廳來言,今日賓廳日次,而睿候方在調攝中,頉稟。令曰,知道。
以又達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
以又達曰,判義禁李益炡由限已過,尙不出肅,金吾滯囚,委屬可慮,卽爲牌招察任,何如?令曰,依。
以又達曰,司諫院正言申景濬下諭後,過限不上來,依定式,遞差令旨及禁推徽旨,捧入之意,敢達。令曰,知道。
以義禁府言,又達曰,求禮縣監曺命喆,光陽前縣監朴昌鳳等憑閱處之事,徽旨達下矣。曺命喆今方待令於本府,卽爲拿囚,而朴昌鳳下去京畿開城府地,依例發遣府羅將,拿來,何如?令曰,依。
以義禁府言,又達曰,卽接月令醫員李贊國手本,則保放罪人李復泰·趙靖世等病勢今已向差云。竝還囚之意,敢達。令曰,知道。
以兵曹言,又達曰,卽接昌德宮衛將牒報,則衛將金在鉉以謝恩行員譯,已爲赴燕云。宿衛輪番之任,不可久曠,今姑改差,何如?令曰,依。
刑曹判書韓翼謩書曰,伏以,湯泉奏功,睿候康勝,區區欣慶,有不容言。仍念臣庸愚鈍拙,百不猶人,重以偏性多滯,任心直遂,向叨選部,動招尤悔,乃以守令差除事,至蒙恩寵,慙惶悚懍,尙有餘恐。玆事儘有委折,每當都政,未準瓜一二朔守令,啓稟出代,例也。關西四邑,其三準瓜於五月,平壤準瓜於七月,其未準考則四邑等耳。考績事,重臣問政時,以出代當否,議諸大臣,大臣以平壤之未準一朔,有所持難,仍令臣以大臣意,仰稟筵席。第新伯考績,當在八月,則平壤瓜期,亦將先一朔告準,其已準瓜未準考,宜若無異於三邑,追後往復者亦此耳。逮夫親政入侍,何嘗不據實陳白?只緣臣語欠曲折,特不道大臣二字,及奉成命,有不敢更提,奉行惟謹而已。臣旣未能一如其指意,則以此爲罪,臣固無辭,而金致恭末擬,藉令臣有心而發此,不過細故,臣不欲索言,以重傷事體也。抑臣有萬萬惶怖者,銓選之地,世稱權要,少知自愛者,必思遠避,而臣自樹立無素,橫陷其中,早夜所兢兢者,惟恐或抵於大戾,畢竟注措乖當,大臣論罪,勘之以一顓字,爲人臣處權要,妄自顓權者,厥罪如何?雖當之以湛滅之科,亦有餘辜,一時薄罷,不足蔽罪,隨分京外,屛蟄訟愆,曾未浹月,恩敍遄下,軍銜兼帶,依舊仍縻,玆者秋官新命,忽下於歸伏私次之日,臣誠驚惶感激,靡所措躬。日昨嚴召下降,情勢如右,無計承膺,未免違傲,尤增死罪。今始哀籲於貳極之下,伏乞离明,俯垂諒察,亟賜處分,鐫削臣本兼諸任,仍令所司,重堪臣罪負,不勝幸甚。臣無任屛營祈懇之至,謹昧死以聞。令曰,覽書具悉。卿其勿辭,從速行公。
庚辰八月三十日申時,上御景賢堂。承旨入侍時,左副承旨兪漢蕭,假注書任煜,記事官李在簡·姜趾煥以次進伏訖。上曰,大臣·備局堂上入侍。出榻敎臣煜承命出,引領議政金尙魯,左議政李,右議政閔百祥,行知中樞李益炡,行兵曹判書金聖應,工曹判書金尙翼,行副司直金陽澤,工曹參判元仁孫,行副司直朴相德,右尹洪麟漢,開城留守金尙喆,應敎鄭光漢,事變假注書黃樸入侍。上命書傳敎曰,右副承旨沈鏽許遞,前單入之。尙魯曰,近日日氣不適,聖體調攝,若何?上曰,一樣矣。尙魯曰,寢睡·水刺之節,何如?上曰,一樣矣。尙魯曰,湯劑及丸劑,連爲進御乎?上曰,服之矣。尙魯曰,脚部痰候,加減,何如?上曰,一樣矣。尙魯曰,中宮殿氣候,何如?上曰,好過矣。尙魯曰,王世子氣候,何如?上曰,一樣云矣。尙魯曰,王世孫氣候,何如?上曰,好在云矣。上曰,來月隔宵,予心一倍,予於向時,多有謾酬應矣,豈意又將履來月乎?不但次對,以常人言之,則與朋友酬酢,亦難矣。予笑之矣,王禹偁待漏院記,今已漫漶耶?次對,雖値齋戒,不必廢却,故今月當行之事,予已爲之矣。本司坐起單子,至今日不入,故心甚慨然,有此次對之令矣。予則欲臥不臥,心在民國,心常如鑠,故近日强服八味元矣。明日欲設常參,以覺諸重宰晩寢,而頃日則元良溫行時,予固替行,今則不必爲之矣。每當誕日,慈聖必以新服下賜,故服以拜賜矣。丁丑以後,若逢此日,則追慕之心,尤倍矣。尙魯曰,聖孝出天,自前每有如此下敎,此雖出於不匱之孝思,而臣等每逢九月,則自不勝忻忭歡悅之忱,竊望聖心之寬抑也。上曰,古往今來,豈有如予者乎?故判書趙明履,常曰,御製中,多有述懷感懷之作,每挽之矣。尙魯曰,誕日陳賀,固是當行之事,而今又有權停之敎,臣等雖不敢仰請,而心誠抑鬱矣。曰,若逢新年,則每待九月,心常歡樂,而聖敎每每如此,實不勝悶鬱之忱矣。尙魯曰,臣之狗馬賤疾,有甚於前,不得參本司坐起者數矣,此莫非臣之罪也。上曰,霜已降矣,而嚴霜則得免於今月矣。尙魯曰,京中則二十八日霜降,而外方則十九日已下霜,晩稻之移種者,皆被傷云矣。曰,聞江華則霜不下云矣。上曰,有所陳者,陳之可也。尙魯曰,此平安監司鄭翬良狀啓也。以爲今此巡操停止,特出於軫念軍民之弊,而兵使之遍行都試,使軍民聚待,列邑廚傳者,亦非恤弊之意,臣意則兵使巡操之歲,歷路親行,若因朝令停操,則自各其防營定額數,試才如科場之初試,而每年十月,都會兵營,設行都試後,優等沒技及賞格等事,依例擧行爲宜。請令廟堂,稟旨分付矣。各邑武士之遠地往來,雖有弊端,而兵使之爲都試遍行一路,其弊尤有大焉。道臣陳論,自多商量,且有意見,使之依狀請,定式施行,何如?上曰,依爲之。出擧條尙魯曰,此慶尙左水使朴載河狀本也。備陳本營殘薄不成樣之狀,仍以爲水操時,犒饋賞格之資,實無以拮据,傍近邑所在留射木,依左右兵營例,參量劃給事,請令廟堂稟處矣。本營凋殘,甚於兵營,而左右兵營習操時,旣有賞格木劃給之規,則本營之引例請得,事勢固然。自今年爲始,若當水操,則射軍木五同,定式劃給爲宜。竝與道臣,以此分付,何如?上曰,依爲之。出擧條上曰,開城府霜降乎?尙喆曰,聞下吏之言,則霜已降矣,而自坡州至本府,稍免凶云矣。尙魯曰,北道每有生梗之慮,昨年,旣以監市御史差送事定式,而今當新差之時,必別擇能爲周旋之人,然後可堪此任矣。上曰,李潭昨年事,過矣,而樹根則深矣。尙魯曰,非李潭則不可爲矣。其後追聞,則李潭推出隱匿,收拾物力,北人至今稱之云矣。且彼人,難以口舌爭,而李潭能使之慴伏,此是國家大用之人也。上曰,李潭事,過則過矣,而非李潭則難矣。其心可貴矣。尙魯曰,鄭益良業已處分,而其供辭過矣。李潭爲人疏通,且有棕覈,臣爲朝家,心竊幸焉。其御史,非該曹之所可擬望者,自廟堂別般差定,似宜矣。上曰,予未及思可合之人,卿能思之否?尙魯曰,臣與僚相,有所相議,故敢達矣。嚴璘最好,元義孫次之矣。上曰,元義孫弱矣。尙魯曰,不弱矣。用之則可知其人矣。上曰,嚴璘多氣,亦一李潭也。尙魯曰,嚴璘尤好矣。上曰,卿平日,有取於李潭·嚴璘之多氣,而次第薦之矣。嚴璘不減於李潭,今年,行李潭昨年所不能之事,然後彼人生怯矣。李潭纔還,嚴璘又去,則北人之被效必多矣。仍命書傳敎曰,北道監市御史,以副校理嚴璘啓下。尙魯曰,速送,可矣。上曰,何必速送耶?尙魯曰,非謂今明日下送,其事亦不可遲緩矣。上曰,從當更爲下敎矣。尙魯曰,北伯亦得人矣。臣見其狀啓則,定例纖悉,可謂盛水不漏矣。百祥曰,其所定例,開卷燎然,可以永久遵行矣。上曰,貢價釐定事,左右相旣有所陳,領相之意,何如?尙魯曰,前戶判洪鳳漢之當初欲爲釐正者,特以貢人一年之內,無所進排,而空受其價故也。先正臣李珥,曾有改貢案之議,而未果矣。洪鳳漢亦豈有厲民之意哉?臣以爲旣定節目之後,復有撓改,則朝令未免顚倒,待洪鳳漢病瘳,親爲下詢後,更爲處分,似好矣。初旣信任於渠,則不可不更詢矣。百祥曰,洪鳳漢之此事,專出於爲國苦心,此非倉卒間率爾酌定者也。依領相言,更詢於鳳漢而處之,似好矣。上曰,洪鳳漢之設此計者,非欲刻薄而然,果出於爲國,而大抵釐正一事,非古相金堉則不可矣。予與靈城,欲爲之而未果,僅爲定例矣。尙魯曰,靈城每以此爲患矣。上曰,趙明鼎頃以節目後,更爲處分,謂有銷刻之嫌,予於自省編亦云,而明鼎之言,誠是矣。欲守都城,則都城,便是晉陽也,減貢則繭絲也,得民則保障也,左相則於此,已作主人,領·右相之意,更何如?尙魯曰,保障之敎,聖意好矣。臣不容他議,而第恐朝令之顚倒也。上曰,貢案若必改正,則必得如金堉而後可矣。尙魯曰,當此人心日下之時,雖得如金堉,亦有所難矣。百祥曰,隨時損益,古之道也。乙巳,加定爲三萬石,而今之減者,爲三千石矣。更有處分,則國體必損。臣之仰慮者,以此也。今雖如此,安知將來,無復古之道乎?上曰,古相趙顯命,常謂予曰,不忘舊法,予到今思之矣。故相每以洪啓禧,爲可用之人矣。向者朴志源之書,以傳聞之說,至有其語,而莫非出於浮囂之端也。洪鳳漢之尙不見逐,則特以坐地而然也。上曰,左相之意,與予同,予可謂子莫之執中耶?尙魯曰,非不知聖意之極好,而旣定節目,又有顚倒,則國事恐無着手處矣。上曰,左相更進,可也。曰,臣前已仰陳矣。領·右相之意,亦非不好,而臣則惟以小失民心爲慮,故前後縷縷者,以此也。上曰,人家有衆子,分食之際,其食之多者,減而屬之於小者,則多者豈無冤乎?予則爲民之心,必欲使之平均也。尙魯曰,聖敎及此,臣於國事,豈敢固執?而殿下旣以比喩,臣亦當以比喩白之矣。有一匙二匙一甫兒飯者,何敢使之均平乎?上曰,損上益下曰益,損下益上曰損,予意非欲損下,而二千石之以付惠廳者,豈非損下乎?博施濟衆,堯舜猶病,予非欲歸咎於有司之臣。予之一心,徒在益下,而有感於頃日左相之言矣。尙魯曰,今奉聖敎,有激於方寸而敢達矣。臣自布衣時,有所隱度於心者,隨物價貴賤,以爲酌定劃給之道,則似無不均之歎矣。及今思之,必有搔擾之弊,臣之此意,實是妄慮也。上曰,惠廳之以二千石米,爲關重者,可謂寒心矣。國事至此,其將何爲?尙魯曰,伏願殿下,加勉於節用之道,則是臣區區所望也。上曰,予着白木單袴,而其木亦細,將有大布之志矣。尙魯曰,臣在咫尺威顔之下,且冒忝是位,不敢面諛,而殿下崇儉之德,一國臣民,莫不欽仰,則殿下表裏宜無所異,而近者用度太廣,至於一年之畜不足之境,國事誠可哀矣。禮曰,國無三年之畜曰,非其國,三年猶然,況一年乎?孔子有節用愛民之訓,伏願殿下,留意於減損之政焉。曰,卽今舊儲蕩竭,至於一年之用不足,則臣不知何以而致此也。領相旣有所陳,而孟子曰,分人以財謂之惠,又曰,可以與,可以不與,與,傷惠。伏望殿下,留念於用度一款,若是臣等溺職之責,則雖重繩臣等,固所不辭,而若有自他浮費之處,則是乃殿下所自留心處也。百祥曰,臣前以審愼用度之意,累瀆天聽,而見今惠廳,東西假貸,苟且極矣。領相所達甚好,臣不敢贅陳,而竊望念念不忘之聖德也。尙魯曰,戶曹所貸處,內則惠廳,外則箕營,而卽今箕營凋弊,無可恃矣。臣等老於昇平,筵席之前,雖有此稟白,而退出則輒有狃玩之心矣。上曰,頃往北漢時,以咽喉之地,至重且大,予當不負之意,已爲曉諭,予豈欺民哉?仍命書傳敎曰,噫,一自故相金堉大同之後,都民因此賴活矣。雖然,昔之貴者或賤,昔之賤者或貴,而或有全不進排者,或甚至於加用者,豈不欲一番釐正?而故相若不復起,難以行焉,故不諭矣。噫,今番之事,予豈欺民?惠廳露積,反爲罄竭,故有此擧。其無益上而彼此平均,昔之富者,尙必稱冤,況意在益上乎?得人而矯正,雖無其弊,二千石所餘之穀,便於民乎,歸於經費乎?聞左揆之言,心不能無動,而所惜者,幺磨政令之朝夕異焉。靜而思之,今則雖略略釐正,日後務爲新奇之輩,若曰,貢價之不均,耗損非徒一二,頃者矯正時,祛十分之一,當此國計,不可不大加釐正云,則今之一二民人稱冤,將至於億萬人,豈因不獲已之事,以啓都民無限之弊乎?今番御製中,亦云雖有金城湯池,不如人和。噫,白首暮年,意欲保障,反爲繭絲,非徒不若昔之趙簡子,卅載臨御,無一惠民,亦無紅腐相仍之效,使國計若此,以啓益上之政。昔仁宗皇帝,謂楊士奇,語以不問有司。今者之擧,卽予導之,頃者靑藍之契,卽一新設者,而其猶爲民,不踰日而寢命,況思之及此者乎?經費罄竭,大布其可爲也,決不苦民,特寢今番貢價節目,使都民曉然知予意焉。從今以後,予先凡諸浮費,一切省約。吁嗟,廟堂諸臣,申飭京外,其所濫費,一切嚴禁。曰,臣以傳敎中一節語,有所惶恐而敢達矣。今此貢物處分,實係都民之忻慼,而此是斷自聖衷者,非臣力爭之攸致,而傳敎中擧臣之名,臣實有惶慼者。古人曰,嘉謀嘉猷,惟我后之德,雖嘉謨,猶曰我后,而不有其功,則況此事,豈可歸之於臣乎?上曰,此則不然,民則至愚,而神不可欺也。況都民亦皆知,卿之向日筵稟而致此,而今若謂自予斷定,則是欺民也。尙魯曰,旣有節目,更此下敎,似有欠於政令之顚倒矣。此後則凡係變通者,必加商量,十分無疑於聖心,然後行之,則是臣賤慮之仰望於殿下者也。上曰,此言是矣。上命入北漢御製文,使仁孫讀之,讀訖。上曰,小西門,在於大成門之西,故俗稱小西,而其實卽小南也。西字,改以南字,可也。上命漢蕭,奏諸未敍用者,奏訖。命書傳敎曰,今番抄奏中點下外,令該曹別單書入,啓下後,不給牒者給牒敍用,其餘敍用。上曰,任師夏之名三處矣。若使任師夏,當秋曹及京兆,則豈知無柳謇之事乎?尙魯曰,不然矣。任師夏有可取矣。上曰,吾不信也。百祥曰,任師夏外似如此,而內有可取。且文詞,優於人矣。曰,任師夏不奔競,有忠悃矣。益炡曰,任師夏爲人,恬雅矣。上曰,李長夏爲承旨時,有茶禮之言矣。尙魯曰,任師夏亦似有生疎之失,而其人則可貴矣。尙魯曰,繕工副奉事黃宅祚以廟墻未卽盡築事,有先汰後拿之命,而聞此人,卽故府使黃一皓後孫也。當初,因特敎調用,旣出於感舊錄後之聖意,則雖有眚過,似當有參酌之道,故敢達。上曰,今聞卿言,自可十世宥之,勿汰可也。出擧條益炡進曰,李賢伋方以臺啓,又入滯囚,臣已議於大臣,而有所難處,故敢達矣。上曰,其分疏過矣,而旣已酌處,置之可也。尙魯曰,賢伋事,極爲非矣。旣有臺言,則雖止於削職,不可無罰而放送矣。上曰,後當下敎矣。益炡曰,當自本府,書入申本矣。上曰,可也。百祥曰,李秀逸之以守令,擅自治盜,雖甚不審,此不過未諳生疎之致。聞其老母,年今九十,病且不輕云,飭已行矣,孝理之下,宜有參酌之道矣。上曰,此不可以飭已行矣,寬之,予欲準徒年之限。聞其有老母,心甚惻然,特爲放送。出擧條百祥曰,京中竊發之患,莫甚於近日,閭閻及士夫家之被患者,比比有之,兩捕廳戢盜之懈緩,推可知矣。事極未安,左右捕將,從重推考。且近來夜禁無嚴,深夜往來者,無所顧忌,殊非昨冬以來更申嚴飭之意。三軍門及巡捕廳,別爲申飭,何如?上曰,依爲之。出擧條曰,靖社功臣豐安君趙潝奉祀孫無子,故判書趙尙絅,許以其子參判趙暾之子立後,而待其稍長矣。今已長成,趙暾欲從其父命,而奉祀家,內外俱沒,不得備與受之規。在前如此之類,自朝家有特許立後之事矣。臣以同盟之家,有所詳知,故敢達。上曰,勳臣事體異矣。特許立後,以繼其嗣。出擧條曰,臣聞小朝,有齒患,方在苦劇云,而今已夜深,明日,卽日次也,明日問安後,卽與諸醫,進去昌德宮診候,何如?上曰,依爲之。大臣及諸備堂先退。上命書傳敎曰,初旬晝講,再明日爲之,時刻依前。漢蕭曰,新除承旨,今已夜深,何以爲之乎?上曰,新除授承旨,待開門牌招察任。出榻敎諸臣以次退出。
上在慶熙宮。常參以代理停,經筵停。
夜一更,電光。四更,流星出天中淡雲間,入南方天際,狀如拳,尾長二三尺,色赤光照地。五更,電光。
藥房都提調李,副提調金善行啓曰,伏未審日間,聖體調攝,若何?寢睡·水刺之節,亦何如?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日,入侍,宜矣。
中宮殿,藥房口傳問安。答曰,知道。
藥房口傳啓曰,今日入診東宮事,昨日稟定矣。臣等與諸醫入對,則脈度微數,齒痛苦劇,此是感氣彌留,不得和解之致,當歸連翹飮各五貼,連爲進服,露蜂房煎水,間間含嗽,百荷鹽亦爲頻擦牙床爲宜云。此藥劑入之意,敢啓。答曰,知道。
兪漢蕭,以兵曹言啓曰,御營廳敎鍊官禁軍遞兒窠,今方有闕,禁軍中取才,而依節目禁軍別將與本營中軍,眼同試取後,以其居首者,塡差之意,分付御營廳,何如?傳曰,允。
權噵,以奉常寺官員,以都提調·提調意啓曰,東籍親耕田所種小豆·皮唐黍,來九月初二日間,當爲成熟之意,敢啓。傳曰,攝刈。
又以奉常寺官員,以都提調·提調意啓曰,東籍親耕田所種皮稷打作,所出五石四斗之意,敢啓。傳曰,知道。
王世子在昌德宮。常參停。
李翼元達曰,明日常參,取稟。令曰,停。
又達曰,大司憲尹鳳五,執義金元行,掌令申在外,一員未差,持平李允郁在外,一員未差,今日以監察茶時之意,敢達。令曰,知道。
都承旨金善行達曰,都提調李,副提調金善行,今日率醫官入對事,稟定大朝來待矣。令曰,入對。
右承旨韓光肇達曰,刑曹判書韓翼謩,書答已下,卽爲牌招察任,何如?令曰,依。
以吏曹言,又達曰,新除授黃海都事金世珩呈狀內,身病甚重,時月之內,萬無赴任之路云。身病旣如是危重,則不可强令赴任,依例改差,何如?令曰,依。
乾隆二十五年庚辰九月初一日巳時,王世子坐德成閤。藥房入對時,都提調李,都承旨金善行,加出假注書李胤汲,記事官李鎭衡,記事官尹師國,醫官金履貞·李世珪·慶絢·秦興白·徐命緯,以次進伏。李曰,聞諸醫之言,則睿候以齒痛,屢日彌留云,下情不勝憂悶。今則何如?令曰,齒痛甚重,寢睡實難矣。曰,然則水刺諸節,何如?令曰,今至十餘日,飮啖俱廢矣。曰,前日有咽喉之候矣,何如?令曰,此則似有愈矣。曰,齒痛如此,則無浮氣乎?令曰,齒牙盡浮,而以手撫之,則不知其所痛,而是左齶上第三牙矣。曰,臣入侍大朝問候,則敎以一樣矣。中宮殿氣候,何如?令曰,安寧矣。嬪宮氣候,何如?令曰,一樣矣。王世孫氣候,何如?令曰,一樣矣。曰,邸下雖有微,每以入對爲持難,故不使率醫請對,而昨聞入對之令,下情不勝驚慮。昨日筵中,以入對之意,仰稟於大朝,而夜深,故今方來待矣。曰,齒痛之發作,每兼外氣,使諸醫診候,何如?令曰,診察可也。曰,首醫方泰輿,以瓊玉膏劑進事出去,來待者只五人矣。診察後,首醫金履貞曰,脈道頻數,此則感氣彌留,不得和解之致,當歸連翹飮劑進則似好矣。曰,諸醫所見皆如此乎?首醫曰,然矣。曰,諸醫之言如此,何以爲之乎?令曰,劑進可也。令曰,露蜂旁煎水含嗽,無效,何也?以萆麻子,溫付當處,則似好矣。首醫曰萆麻子亦好,而差愈後齒牙必傷矣。露蜂旁·全椒以爲含嗽,而浮氣處則白荷鹽,頻頻滲付牙床則好矣。令曰,含嗽滲付之藥,亦爲劑進,可也。曰,湯劑五貼,連爲進服,而感候齒痛,如一樣,則卽使臣等,更爲入對,診察好矣。曰,去十五日大朝殿下眞殿展拜時,自內進見,臣等亦聞,而溫行後,久闕進見之禮,睿候差愈,則十三日宜爲進見之禮矣。令曰,非但溫行後也。不得進見者,以過三朔,病如差愈,則豈待十三日也。曰,十三日尙遠,其間善攝,必爲進見,千萬伏望。令曰,十三日陳賀,當依例爲之耶?曰,權停事,已下敎矣。令曰,還御有幾微耶?曰,姑無下敎,不能詳知矣。曰,瘡處使鍼醫診察,何如?令曰,或有收拾作痂者矣,鍼醫置之,可也。諸臣以次退出。
上在慶熙宮。常參以代理停,只晝講。
昧爽有霧氣。
兪漢蕭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于韓光肇曰,晝講入侍單子,先爲入之。
兪漢蕭,以都摠府言啓曰,副摠管金聖遇,以能麽兒堂上,本廳坐起,晝仕出去之意,敢啓。傳曰,知道。
王世子在昌德宮。常參停。
尹得養達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
都承旨金善行達曰,分假注書李胤汲,身病猝重,勢難察任,今姑改差,何如?令曰,依。
尹得養,以義禁府言,又達曰,忠淸道公州牧丹平驛徒配罪人李秀逸放送事,承傳啓下矣。放送事,分付道臣之意,敢達。令曰,知道。
全羅監司朴道源狀達,黑山水軍張萬準等渰死事。令于尹得養曰,令本道恤典擧行。
左參贊洪鳳漢書曰,伏以,今番釐正之擧,臣豈樂爲哉?年來經費日繁,國計哀痛,實有殆哉岌岌之形,而有非小小更張,所可捄得者,常懷耿耿,不敢輕發。向者筵臣導達,聖心驚動,臣於前席晉對之日,親承從長釐改之敎,愚衷所激,全昧利害,敢以平昔檃括於中者,有所指陳。蓋前輩諸賢之以節財裕國爲務者,輒以宮房免稅之減罷,大同貢物之裁損,竝擧爲說,竊其意上下損益之間,無或偏廢,然後可以服人心而拱國事矣。今之議者皆以爲,舊宮免稅,不可不還出。臣亦間屢陳,而追後更詳,則結數極其零星,罷不罷無所關緊。至於三手糧,卽輦下親兵接濟之資也。混入於免稅者,事甚無謂,在所當改,而裁減之政,旣自宮房而始,則貢價之撙節,亦可有說,而暗合於先輩緖論。故臣果以此互擧,而特蒙開可之命。始事本末,不可謂全無所據。惟彼貢物,有事例當罷,而因循仍置者,有全然不用,而徒爲遺在者,合爲一萬一千餘石。此乃大同設施時,所謂不用物種,隨時裁正條也,而臣仰體聖上德意,俯量民間形勢,略略換作之外,不得已直減者,不過數千餘石,此亦只就十餘年受價中闊狹,其餘各貢各契之名色有據,事勢多礙者,一倂存而勿論,臣方自愧其操心太弱,臨事過懼也。雖然,以此見減之數千,較之於每年應下之三十三萬餘石,則旣不是爲百分之一,又分爲二十,而較之於二十年間遺在蕩減之四十三萬餘石,則亦不足爲二百分之一。況近來諸貢之加定,至於三萬五千餘石,則雖或有如干所減,其得失之相懸,又不啻數十分之一二,尤何足爲病民之端乎?設令見失之民,有所稱冤,人情易動,久必自定,何可以一時浮議,有所沮縮,不得生意於因時制宜之道乎?苟可謂有加而不可減,則先朝任事之臣,豈無體國恤民之誠?而前後減削,乃至於七千餘石者,誠以有用則給價,無用則不給價,事理然也,規例然也。今臣所區劃,雖未知一一中窾,若其斷斷苦心,庶幾見諒於一世之公議,而今大臣,至以得米包,失都下衆民之心,仰陳於大朝筵中,致有成命之還寢。大臣無乃未詳其本事委折,乃有此爲國過慮耶?倘以爲雖有尾閭之洩,府庫之空,當此之時,凡係剋減之政,招怨可畏,不可輕議云,則非臣所敢知也。且以任其民謗,湊合得來者,無以大補於經用爲咎,而年年數千之包,亦非容易可辦,則誠不可少而忽之。其數雖少,尙不免譏議,若過於此,則其將以大刮民食爲案。審如是也,袖手尸坐之外,無往而非其罪矣。此亦臣之未敢解也。臣之所自掉者,以臣無似,久擔重任,雖無寸長之可以仰答殊恩,區區平昔之所自勉,惟在於民國之俱便,前後受命而通變者,非止一二,幸不至於大段僨誤,而誠切報效,戒忽兜攬,迷不知節,由淺入深,終陷於病民蓄怨之科。縱荷聖明俯燭,廟議曲恕,得逭威罰之加,而臣心慙赧,若撻于市,將何以擧顔於街路之上,而廁跡於周行之間乎?顧臣衰謝日甚,積瘁成疾,前月之初,重患似瘧非瘧之症,數旬濱危,少得回蘇,而昨夏所患胸膈挑動之氣,乘時復發,此是醫家所云炡忡之漸。症屬危厲,有非一時藥力,所可責效,眞是積謗攸萃,百病交侵者也。宛轉床笫,死亡無日,中夜尤悔,不但伏枕呻楚而已。除非盡卸重務,乞得長暇,淹月延歲,隨意調治,則復起爲人,斷無其望。玆陳悚愆之忱,兼伸疾痛之號,伏乞睿慈,俯賜矜諒,亟勘臣誤事之罪,仍遞臣本兼諸任,以謝衆怒,以延殘喘,不勝萬幸。臣無任屛營祈懇之至,謹昧死以聞。答曰,覽書具悉。卿其勿過辭,從速行公。
庚辰九月初二日午時,上御景賢堂。晝講入侍時,特進官洪得厚,同知事元仁孫,參贊官韓光肇,侍讀官洪趾海,檢討官金華鎭,護軍柳爀,假注書任煜,記事官李在簡·姜趾煥,以次進伏訖。上讀中庸末章。趾海繼讀大學御製序。上又讀御製序訖。趾海進奏文義曰,庸·學之進講,亦已累矣。今日進講,又是御製序文,則實無文義之可以仰陳,而臣有耿耿者,敢此仰達矣。原序中治敎二字爲眼目,而堯·舜·禹·湯·文·武·周公,任治敎之責,盡治敎之道,孔子以後,不得其位,顔·曾·思·孟·周·程·張·朱,只有敎之之責,而治之之責,自有屬處,此所以治敎之分爲二統矣。自漢以後,旣不能盡治道,則又何論於敎道哉?漢祖·唐宗,可謂鐵中錚錚,而猶不免爲金銀銅鐵膠雜之歸。治敎二統,實無合而爲一之期,貿貿千載,嘗爲志士之慨歎。殿下乃於春秋晼晩之後,加以衛武抑戒之工,殿下之誠心爲學,可見於自省原·續編中及今此序文矣。序文中有曰,能盡其性者,天必命之以君師之位,而其下承之以晩學涼德,此雖撝謙之辭,實爲自任之重矣。蓋其自任也重,故臣之所望也深。若不能實下工夫,徒爲空言,則豈不可惜哉?伏願殿下,一心承當,不自滿假,聖而益聖,毋負此弁卷之文,是臣區區之望也。上曰,每月三講,未得實效,今此遲暮之年,雖百講何益?書曰,非知之艱,行之惟艱,予乃今始覺行之之難也,儒臣陳勉之言,是矣,而第書自書我自我,竟不免空言無補之歸,則今於儒臣之言,實不勝歉然之至也。華鎭曰,上番旣有所達,臣無容更陳,而第實下工夫四字,爲序文中大頭腦。顔子曰,舜何人,予何人。顔子,匹夫也,而其所自期如此,況殿下旣有大舜之德,又居大舜之位,而其治化,有不及於大舜之時,則臣恐殿下之工夫,或未盡實下之誠而然矣。若能實下,則不期治而自治,不期聖而自聖,小無媿於大舜吁咈之治矣。伏願殿下,十分加勉焉。上曰,顔子能實下,故至於亞聖矣。宋眞宗曰,堯舜,朕何敢望?此則以堯舜爲不可企及,故有是言矣。予之必稱舜何予何者,非無實下工夫之意,而白首衰耗,其效蔑如,徒歸於紙上高談而已,則予嘗自慨於此,而今聞儒臣之言,尤切靦然。趾海曰,明德在何?卽在我一心,明明德之工在何?亦在我一心云者,實是說得端的,而指義明透矣。雖知明德之在我,而若不能實下明明德之工,則何以見在我之明德乎?殿下旣已自任,而終不能實踐,則臣恐不但有媿於三代,或反有媿於漢唐中主矣。伏願殿下留意焉。華鎭曰,殿下撝謙之德至矣。第旣有生知之資,又居君師之位,若能盡聰明睿知之性,則爲堯爲舜,卽在我一心矣。更望殿下,無以言敎,惟以實下工夫四字,念念不忘,則是臣夙夜所顒祝者也。上曰,特進官亦奏文義,可也。得厚曰,臣年近八十,眼暗耳聾,今日入筵,徒爲仰瞻耿光,何敢有所陳乎?第經一章,有曰,物有本末,事有終始,凡事有始而後有終,則宜曰始終,而此曰終始,此先儒之所講究而未解者也。上曰,特進官筋力强矣,而亦知文義矣。仁孫曰,人不知行之艱,故無將進之效,殿下旣知行之艱,則可知有實下之工,臣不勝欽仰矣。大學三綱八條,井井方方,至於絜矩章,有曰,財聚則民散,財散則民聚。向者貢價節目,有還寢之命,而貢人猶是都下民也,比於遐方民,愁冤則猶有愈矣。上曰,京中則左相知其弊而有所陳達矣。參贊官曾經道臣,須達民弊,可也。光肇曰,遐方則雖有民弊,難徹於九重,而外方之困苦,甚於都民矣。上曰,都民則善爲外飾矣。光肇曰,都民外飾之物,專出於鄕民之終歲力作矣。外方則雖一邑一面之小,如或未能照察,則不無呼冤之弊矣。且豐年則賦稅之納,猶爲不難,而或有水旱風霜之災,而無給災之事,則白地徵納之鄕民,豈不可矜乎?此聖上所宜大加軫念者也。仁孫曰,貢物換作,非無依據矣。蓋三手糧節目,卽壬辰都監設置時,故相臣柳成龍·李德泂及趙絅之所創始者也。至於驛馬位,則壬辰後,初無三手糧供納之事矣。今則宮房免稅,皆使之徵出三手,而馬位不可獨漏,故入於節目中,而乃壬辰後所無之事,驛卒不無稱冤之端矣。趾海曰,臣曾以兵曹正郞,踏驗馬位,則雖初不掛鎌之處,自是應納之稅,故皆有收斂之規。其困苦之狀,誠不忍見,故臣略有除減者矣。仁孫曰,馬位,在國初則乃上上田也。今則多有成川平蕪之處矣。光肇曰,馬位成川,則古有更爲劃給之規矣。今無此規,故傳命重地之凋殘,專由於此矣。上曰,從當下敎矣。華鎭曰,凡於傳敎,必詳審於出令之初,然後可無銷刻之事矣。伏望殿下,十分審愼而後處焉。上曰,儒臣之言,是矣,而孔子曰,節用而愛民,其本在於節用也。有司之臣,欲爲代給者,必欲均平而然也。趾海曰,臣伏見向日傳敎,則有先自儉約之敎,臣不勝蹶然欽仰矣。聖上儉約之德至矣,而第先自講究,推而及遠,則可爲理財之方矣。光肇曰,經費之不足,乃至於此,必思不足之所以然,從原頭節省,可有實效矣。上曰,是矣。糧餉廳,乃屬於軍需者,而今則戶曹用之,予之所嘗慨然者也。仁孫曰,三手糧,則非糧餉廳,乃別營放料者也,蓋由於多出兼司僕也。華鎭曰,殿下頃有綿袴之敎,而雖匹夫,五十則非帛不煖,殿下以堂堂千乘之君,而身着綿袴,聖德至矣。推聖躬節儉之志,則自可有昭儉之效矣。以大學之道言之,則理財用人,必爲相須。如欲理財,則必先於得人,而先塞尾閭之泄,講究理財之道焉。上曰,上下番所達,是矣。予當思之矣。豈無日計不足,而月計有餘之道乎?前戶判凡事,可謂盛水不漏矣。光肇曰,戶判之於國事,實爲至誠矣。上曰,前戶判以三手糧,非欲徵於驛位也。光肇曰,節目中馬位三手,則有給代之說。頃年結錢磨鍊時,有馬位田當入不入之論,而通同之役馬位,不可獨漏,故因徵結錢,與此似同矣。上曰,予今始大悟矣。前戶判之意,蓋如此矣。光肇曰,然矣。諸臣以次退出。
上在慶熙宮。常參以代理停,經筵停。
自昧爽至辰時,有霧氣。
李翼元,以兵曹言啓曰,訓鍊都監砲手李達文,內中日試才時,鳥銃無間連三次三發三中,似當依法典,直赴殿試,所受賜馬之帖,亦當還收,而係干恩典,自下不敢擅便,上裁,何如?傳曰,原單子入之。
王世子在昌德宮。常參停。
兪漢蕭達曰,明日常參,頉稟。令曰,停。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
以禮曹言,又達曰,因左議政李所啓,靖社功臣豐安君趙潝無子,以參判趙暾之子,立後事,允下矣。依聖敎,行副司直趙暾第二子鎭容,立爲故縣監趙慤之後事,立案成給之意,敢達。令曰,知道。
以兵曹言,又達曰,卽接昌德宮衛將牒報,則衛將徐命宣,除授過限未入仕云。依法典改差,何如?令曰,依。
上在慶熙宮。常參以代理停,經筵停。
卯時,日暈右珥。辰上,日上有冠。夜二更,流星出昴星下,入南方天際,狀如拳,尾長三四尺許,色赤光照地。
王世子在昌德宮。常參停。
韓光肇達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
以兵曹言,又達曰,翊衛司洗馬趙宗鉉,素患頭風之症,挾感添重,時月之內,萬無供仕之望,呈狀乞遞。身病如此,則有難等待其差復,今姑改差,何如?令曰,依。
以兵曹言,又達曰,五衛將李德耉,年老病痼,無望供職,呈狀乞遞。宿衛輪番之任,不可久曠,今姑改差,何如?令曰,依。
修撰沈履之三度呈辭,令于韓光肇曰,只遞本職。
說書鄭履煥書曰,伏以,靈泉奏效,旋馭萬吉,區區欣祝,曷有其極?仍念臣獲蒙洪造,濫廁淸班,待罪宮官,前後非一,而所學空疎,絲毫莫補,自顧愧恧,循墻不得。幸蒙恩遞,歸護病母,庶幾自此保拙優游,感祝洪恩矣。不意玆者,除旨復下,馹召繼降,闔門榮溢,蓬蓽光生,其在分義,固當竭蹶趨承,而臣之老母,素患痰癖之症,便成痼疾,每當節序之交,一倍添劇,長在床席,實無寧日。近又重經毒感,元氣凘綴,飮啖全廢,轉動須人,萬無暫時離捨之望。臣於是,進退罔措,惶懼冞增。此際又伏聞睿候尙未快復,候班長設,臣如有一分可離之勢,則豈不趨走承命,少伸犬馬之忱,而偃伏鄕廬,自陷違逋之誅哉?臣之情勢,到此益窮。有臣如此,萬殞猶輕,官職去就,尤無可言。玆敢前進畿境,席藁封章,恭俟嚴譴。伏乞睿慈,曲賜矜察,特遞臣所帶之職,以便救護,仍治臣逋慢之罪,以肅朝綱,千萬幸甚。臣無〈任〉屛營祈懇之至,謹昧死以聞。令曰,覽書具悉。爾其勿辭,俟母病之少間,卽速上來察職。
左議政李箚曰,伏以,臣衰病可去,昏耗宜退,而遲回至今,適有目下所見,妄效前誦。竊謂朝廷之上,不害可否之相濟,取舍之宜,惟俟聖明之裁擇,初無固必之意,亦非强爭之計。卽伏見重臣書本,言之甚詳,辨之甚覈,而臣之昧於時宜,昏謬妄發之失,自不可掩矣。重臣此擧,實出誠心做事之意,臣亦擧似於筵中矣。在重臣,固當爲爲國計深慮,在臣愚,不過爲隨所聞無隱而已,而重臣之以此自引,至以爲何以廁跡周行云者,一何太過耶?以臣之故,其言如此,則臣之恧蹙不安,亦已甚矣。且臣宿症瘡癤之幾危幸蘇者,未踰數月,又復發作,行步坐立,竝不能隨意自便,半體以下,貼藥裹束,殆無完處,床席㱡㱡,無異癈疾。當此日次議藥之時,將不得備員於承候之列,虛帶重任,罪實難赦。以此以彼,俱不宜冒蹲,伏乞离明,特賜照察,卽許罷免,以便公私,不勝幸甚。取進止。令曰,覽箚具悉卿懇。卿之所患若此,心用慮念,卿須安心勿辭,亦勿引咎,俟其少間,卽起視事焉。仍令曰,史官往諭。
上在慶熙宮。常參以代理停,經筵停。
初昏,電光。夜一更,電光。四更,電光。
大殿·中宮殿,王世子遣宮官問安。答曰,知道。
王世孫遣講官問安。答曰,知道。
兪漢蕭,以都摠府言啓曰,今日入直內三廳武兼禁軍及軍兵等,中日試射,請出標信。傳曰,知道。
金善行,以侍講院言啓曰,本院兼司書沈履之,時無職名,令該曹口傳付軍職,何如?傳曰,允。
兵曹口傳政事,副司果沈履之。
兪漢蕭,以都摠府言啓曰,副摠管金聖遇,以御營中軍軍兵等中日試放事,南小營晝仕出去之意,敢啓。傳曰,知道。
王世子在昌德宮。常參停。
韓光肇達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
上在慶熙宮。常參以代理停,經筵停。
卯時辰時,日暈兩珥。巳時午時,〈日〉暈。
藥房提調李昌誼,副提調金善行啓曰,伏未審日間,聖體調攝,若何?寢膳·水刺之節,何如?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼劑入。下敎日入侍,宜矣。
以承傳色,口傳下敎曰,頃日有甲生鰒,自黃海道封進,則今番自忠淸道封進事,分付。
中宮殿,藥房口傳問安。答曰,知道。
藥房口傳啓曰,東宮劑入湯劑,已盡於昨日,故臣等今日,與諸醫入對,則脈度浮數,齒痛無減,牙床浮高,且有咳嗽之候,此是感氣尙未和解之致,當歸連翹飮,加紫蘇葉·杏仁各一錢,五貼更爲進服爲宜云。此藥劑入之意,敢啓。答曰,知道。
傳于兪漢蕭曰,中旬次對與晝講,明日爲之。時刻,依前擧行。
又傳于兪漢蕭曰,領相訓將,若往來鍊戎臺,明日次對,晝講爲之,如未及往來,只晝講爲之,而領相訓將入來後更稟。
權噵,以禮曹言啓曰,卽接昭寧園守奉官所報,則園上莎草,自生小蟲,食其莖葉,間間如刈,故親審拾去,幾無遺類,經夜則自土化生,目今所見,極爲悶迫云。園上莎草,有此蟲損之患,極爲驚心。本曹堂上郞廳,依例進去奉審後,稟處,何如?傳曰,允。
以禮曹昭寧園奉審草記,傳于權噵曰,中官遲滯,從當下敎,而禮堂使之卽今肅拜出去,而若値日暮,中路止宿,馳往奉審,莎蟲一箇持來事,分付。
兪漢蕭,以都摠府言啓曰,副摠管金聖遇,以御營中軍,因兵曹草記,本廳敎鍊官禁軍窠有闕代取才事,新營晝仕出去之意,敢啓。傳曰,知道。
王世子在昌德宮。常參停。
尹得養達曰,明日國忌齋戒,再明日正日,此兩日常參,頉稟。令曰,知道。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
都承旨金善行達曰,今日是湯劑劑入日次,臣與提調李昌誼,率醫官來待矣。令曰,入對。
慶尙監司趙嚴狀達,盈德等官居良人李斗發妻李召史渰死燒死事。令于右承旨韓光肇曰,渰死燒死人等,令本道恤典擧行。
乾隆二十五年庚辰九月初六日巳時,王世子坐德成閤。藥房入對時,提調李昌誼,都承旨金善行,加出假注書李胤汲,記事官李鎭衡,記事官尹師國,醫官方泰輿·金履貞·李世珪·慶絢·徐命緯,以次進伏。李昌誼曰,日氣不適,調攝諸節,何如?令曰,一樣矣。齒痛今則,何如?令曰,一樣,而今則咳嗽苦劇矣。昌誼曰,昨日入侍大朝,已承候矣,中宮殿氣候,何如?令曰,安寧矣。昌誼曰,當歸連翹飮五貼,已盡於昨日,使諸醫診察,更爲劑進,何如?令曰,診視可也。診察後,首醫方泰輿曰,脈度虛弱,外氣未解,當歸連翹飮,更爲劑進,何如?令曰,咳嗽苦劇,極爲難堪矣。首醫曰,此感氣不得和解之致,旣有咳嗽,當歸連翹飮,加杏仁·紫蘇葉二種劑進,則風氣疏散,似有好矣。昌誼曰,諸醫所見,皆如此乎?首醫曰,然矣。昌誼曰,諸醫之言如此,何以爲之乎?令曰,劑進可也。令曰,露蜂旁雖含嗽,而無效,何也?首醫曰,然則加荊芥·細辛劑進,亦何如?令曰,依爲之。昌誼曰,瘡處,使鍼醫診察,何如?令曰,大體已收斂,鍼醫置之,可也。諸臣退出。
上在慶熙宮。常參以代理停,只晝講。
夜自一更至三更,電光。
兪漢蕭,以御營廳言啓曰,本廳分授都城鷹峯北邊體城頹毁處,今已畢築,而女墻仍爲始役矣。把守軍,依例撤罷之意,敢啓。傳曰,知道。
又以禁衛營言啓曰,本營分授崇禮門南邊崩頹體城,今日畢築,把守軍兵撤罷之意,敢啓。傳曰,知道。
王世子在昌德宮。常參停。
尹得養達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
以又達曰,今日所當持公事入對,而時無公事,頉稟。令曰,知道。
以又達曰,右副承旨李翼元,甥姪幼學尹敬宰妻孺人李氏身死,服制已行四日,出仕,何如?令曰,依。
庚辰九月初七日午時,上御景賢堂。晝講入侍時,特進官南泰會,同知事元仁孫,參贊官權噵,侍講官徐命天,檢討官金華鎭,武臣閔範洙,假注書任煜,記事官李在簡·姜趾煥,以次進伏訖。上讀御製序,命天繼讀大學序,上又讀大學序訖。命天進曰,庸學進講,非止一再,臣無文義之更陳者,而第中庸,有參贊位育之妙,大學,有修齊誠正之工,若從事於此,則不知之中,自有其效矣。伏望殿下,一心加勉,循環不已,致有責成之效焉。上曰,每當講席,只有書自我自之歎,雖已累講,無異初見,予實靦然矣,有何作成之望乎?華鎭曰,大學之書,無古今之異,而第其行之者鮮矣。今人所讀,不過記誦詞章之餘技,則更何責效乎?序文中有曰,亦皆本之人君躬行心得之餘,幸伏望殿下,另加明德上工夫,則新民,便自明德中做出來矣。上曰,儒臣之言是矣。我德旣明,則自可新民,而自人君至於庶人,皆不知德之可明矣。華鎭曰,明德如明鏡。鏡之爲物,久不滌垢,則無所見矣。如德不明,則自然茅塞矣。可不懼哉?上曰,師不學而能敎其子弟者,吾未之聞也。齊宣,恥孟子四境之內不治之訓,至於顧左右言他,而予則自以擔當矣,予旣不盡君師之責,何敎人之有哉?仁孫曰,臣於殿下書自我自之訓,竊有所慨然者,故敢達矣。大學自經一章至傳十章,脈絡貫通,條理纖悉,上而治平之效,下而修齊之工,無不備載於其中,殿下周而複始,至於累次,毋或以書自我自爲敎,念念在玆,終始無間,則殿下之明德,不期明而自明矣。德旣明,則新民之功,乃是次第事也。伏願殿下加勉焉。上曰,同知事之言是矣,而此有祛私工夫,然後可以能之矣。若有一毫底私意,則不能也。元仁孫曰,晝講,玉堂爲主人,故正時前二刻,卽詣閤外,請承旨經筵入時刻,仍爲習講,而今日晝講,禁漏官,來報前二刻於政院,故臣與參贊官,來詣閤外,則玉堂未及來詣,時刻稍久,然後始來,事甚稽緩。儒臣上下番推考,何如?上曰,依爲之。華鎭曰,事近分疏,極爲惶悚,而第其事狀,有不然者。凡講筵則儒臣爲主人,故每於報時詣閤之路,下隷呼政院告之,然後參贊官及經筵,始爲詣閤矣。今番則臣等前二刻,自直所而來,參贊官及經筵,不待告,而自政院先詣,臣等之未及,事勢固然矣。仁孫曰,近來筵體不嚴,下番儒臣金華鎭,筵席請推之後,敢爲分疏之言。此雖小事,亦紀綱攸關。從重推考,何如?上曰,予欲下敎矣。同知事所達得體,依爲之。出擧條仁孫曰,玉堂番次,自前苟艱,一人或有三四朔入直者,而不敢以苟艱等說,煩達前席者,乃所以尊筵體也。今則儒臣上下番俱備,而僚員中或有頉,則每以此陳達,此莫非筵體不嚴之致,似宜申飭,故敢達矣。上曰,所奏誠是,依爲之。承旨亦每以番次苟艱陳達,一體申飭,可也。出擧條上曰,大臣·備局堂上入侍。出榻敎諸臣以次退出。
庚辰九月初七日未時,上御景賢堂。大臣·備局堂上引見入侍時,領議政金尙魯,行兵曹判書金聖應,行判尹李昌誼,吏曹判書李益輔,刑曹判書韓翼謩,工曹判書金尙翼,行副護軍崔鎭海,知訓鍊事具善行,行副司直趙暾,工曹參判元仁孫,行副司直朴相德,右尹洪麟漢,行副司直鄭弘淳,應敎徐命天,左副承旨兪漢蕭,假注書任煜,事變假注書黃樸,記事官李在簡·姜趾煥,以次進伏訖。尙魯曰,近日秋風漸高,聖體調攝,若何?上曰,一樣矣。尙魯曰,寢膳及水刺,亦何如?上曰,亦一樣矣。尙魯曰,湯劑及丸劑,連爲進御乎?上曰,服之矣。尙魯曰,中宮殿氣候,何如?上曰,好過矣。尙魯曰,王世子氣候,何如?以昨日朝報見之,則感氣尙未和解,臣切悶焉。上曰,日久似當自愈矣。尙魯曰,嬪宮氣候,何如?上曰,一樣云矣。尙魯曰,王世孫氣候,何如?上曰,好在云矣。近者瓊玉膏不撤服之,而齒不復生,鬚不復黑矣。尙魯曰,不爲間斷,則自有其效矣。上曰,予以八味元,比中庸,以瓊玉膏,比大學,而無其效則同矣。尙魯曰,庸·學周而複始,則自當收效矣。上曰,今講大學,而有興慨者,見朱子章句,則如見朱子矣。誕辰不遠,予心尤一倍矣。尙魯曰,誕辰已迫,臣等則屈指待日矣。上曰,卿復爲兒耶?兒輩例皆苦待生日及除日矣。尙魯曰,諸僚孰不待誕辰乎?不但臣而已也。漢蕭曰,今日卽次對,而兩司無行公之人,故無進參者矣。上曰,故判書朴師洙之言是矣。朴師洙每言不置臺閣可也云矣。今世臺諫,必以爲雖無耳目之官,豈有不設次對之理乎云矣。尤所慨然者,元良溫浴時,予之聽政,有若復政,而無一人來參者,此便成時體矣。或有唱喝道之聲而入來者,則渠輩必相笑曰,彼有何事而入去乎?若使渠輩,有好事,則必爭先而塡入開陽門矣。愚如鄭枋者,偶然入來,而旋被罪罰矣。臺諫一人,則必被人以鐵鍪矣。尙魯曰,臺臣旣無官師相規之道,必也驅人於罟獲陷穽之中,故間有被罪者,而言路從此而杜塞,臣竊悶焉。上曰,國事可謂寒心矣。次對講筵,予豈樂爲哉?特欲行所當行之事耳。卿則以誕辰之不遠爲樂,而予實不然,故每就寢而不成睡,或交睫則必侍側,依俙若前生事矣。尙魯曰,此東萊府使洪名漢狀啓也。以爲倭銀受出罪人金貴才,七年牢囚,累次受刑,潛出一款,終始不服,限死嚴訊之外,更無他道,而與倭人酬酢,雖出於欲爲潛商之計,旣未及貿蔘,則此與入館潛商有異,施之以未入館現發之律,似合於罪疑惟輕之典,請令廟堂稟處。潛商罪倭安右衛門之至今不爲同律,有違約條,通報之言,亦覺支離,延拖之狀,不勝忿惋。訓別等不善擧職之罪,爲先嚴棍。而館守倭不遵約條之責,亦不可無罰,姑觀前頭,停市責諭計料云矣。金貴才罪犯,初旣現捉,尙今抵賴,雖極痛駭,而貿蔘潛商之跡,終未執贓,則限以杖斃,亦非審愼之道。守臣所論,誠有意見,使之依狀辭,施以未入館之律。至於罪倭事,當初潛商情節,綻露無餘,而我國罪人,已用一律,彼國罪人,尙未正法者,萬萬絶痛。更爲嚴飭訓別,責諭館倭,俾卽正法爲宜。竝以此分付,何如?上曰,萊伯所請是矣。依爲之。與受卽同,而我國則先施其律,彼國則尙無消息,決不然矣。此後彼此約束,一體正法事,定式施行。出擧條尙魯曰,臣往北漢,至重城門,則兩山簇立,似廣而狹,此是可守之處,而第其所築,不甚堅固,此必築之於城役垂訖財力旣竭之後矣。摠戎使今旣入侍,此後使之次次修補,似宜矣。上曰,小南門路險易,何如?尙魯曰,治道之役,未及爲之,而以大體言之,小南之路,實有勝於大成門。此路在他處,而不得望見矣。上曰,然。此在將帥之得人矣,頃於御製亦云矣。尙魯曰,多有修補役施之處,而此非一二日所可爲者。前判敦寧具聖任,寸累銖積,多有所築,而其時有謗者,故止之矣。今使摠戎使,磨以歲月,期於完役,似好矣。上曰,訓將之父於守都城之計,可謂至誠矣。頃聞訓將負土之言,予謂之孝子,而思古之心一倍矣。尙魯曰,雖募民來居,旣無生理,則不能聊生,居僧亦少,所見甚悶矣。上曰,摠戎使體大,雖無居僧,亦可滿於城中矣。尙魯曰,北漢地形狹窄孤寒,無平土可居,無生理可資,民人則雖欲摹入,勢至難矣。其所可恃者,惟是僧徒。使僧徒聚會安接,然後可以守城,而所謂寺刹,幾皆傾圮,不能修改,非細慮也。卽今摠廳,自多可爲之事,更無餘力,可及於此。空名帖若依南漢近例,竝嘉善·通政加設帖及僧帖,限二百張,特爲成給,以爲修補之資,似好,故敢達。行刑曹判書金聖應曰,二百張似太少矣。上曰,此則不費之惠矣,以三百五十張成給,可也。出擧條尙魯曰,瑞山聖巖書院,卽麗朝文僖公柳淑及我朝文貞公金弘郁竝享之所也。辛酉年因朝令,甲子以後未賜額祠院,一倂撤毁之時,此院,以辛丑已宣額之書院,混入於毁撤之中。蓋此院創建,在於己亥,故其時地方官,未詳其賜額未賜額之當有區別,只以創建年條之後於甲子,有此誤撤之事。此則事甚未安,分付道臣,使之復享,何如?上曰,依爲之。出擧條上命入戊寅試射放前例,覽訖。上曰,黃,是甲子宣傳官乎?此乃甲子主人也。尙魯曰,旣經甲子,而爲人甚好,居官亦善,是固可用之人也,不當止於府使數窠矣。上曰,予於黃一番靳點,而入於何望不受點乎?尙魯曰,入防禦使首望者,多至四次,而不受點矣。上曰,然乎,其年幾何?尙魯曰,癸未生,而不至衰老矣。鎭海曰,今方看檢治道之役,而着芒鞋宿草幕,誠甚勤幹矣。上曰,黃數通矣。上曰,趙重瞻之父,有功於戊申,而渠旣誤講,雖不賜第,予至今嗟惜矣。大臣及諸備堂先退。上曰,昭寧園奉審禮曹堂郞入侍。出榻敎臣煜承命出,引禮曹參判黃景源,佐郞金宅礪入。景源達曰,臣昨夜馳往,日出時奉審,則園上安寧,蟲損處始自艮方,莎草全無,土色已露,守奉官初不知蟲損,今月初二三間,始覺之。其蟲散在園上,或有生者,或有死者。園上修改,一時爲急,而此月乃拘忌之月也,待十月節後,推擇,似好矣。上曰,可矣。姑待蟲盡而改莎,亦好矣。上曰,昭寧園莎草修改,以十月節後擇日擧行。出榻敎景海曰,臣奉審園上時,聞任贊周事,則雖有報狀,初無伐木之事矣。上曰,禮郞是金宅礪乎?漢蕭曰,然矣。上曰,昨夕不卽待令,欲爲處分矣。其年已老,當置而勿問矣。景源及宅礪先退。上命臣召吏判更入,益輔入侍。上曰,弓矢人及守僕上言持來,可也。益輔持入,上命益輔讀之,讀訖。上曰,矢人弓人之滿二十年者,施以加資之典,可也。仍命書傳敎曰,頃者下敎中,所謂弓矢人,卽指內弓房,而泛稱弓矢人,故今番上言者夥然。其中內弓房弓人一張,則卽昔年服役者,依例許施,此後年限,依此定式。而尙方則前例有無相考,若有而年限相符,則許施,其無前例,勿施。軍器寺弓矢人,亦若此,則外方弓矢人,亦許之乎?一倂勿施。此後雖弓矢人,內弓房外,政院一例置之猥濫。又命書傳敎曰,頃者下敎中所謂守僕者,指廟社殿宮與文廟守僕也。此亦多年事知,然後可以許施,而若弓矢人,因守僕之名,猥濫上言者多。此後此五守僕外,政院一例置之於猥濫,雖啓下該曹,問于本署,其果已行事知,然後許施事,分付。上曰,俄者武臣誰也?益輔曰,閔範洙也。上曰,其鬚甚多矣,黃不如赤,赤不如無,姜太公則無鬚髥云矣。益輔曰,有髥者似爲貴格,兩班則有髥,而常漢有髥者絶無而僅有矣。上曰,然則前判義禁及刑判綾昌君,何無髥乎?且見申鏶,則知鬚髥之不可無也,其老亦太甚矣。重臣亦見之否?益輔曰,臣亦見之,而其年旣老,衰朽且甚矣。上曰,予以多鬚,常爲悶矣。俄見閔範洙,聊以自慰矣。諸臣以次退出。
上在慶熙宮。常參以代理停,經筵停。
世宗大王忌辰。
夜自一更至四更,電光。五更,流星出參星下,入巽方天際,狀如拳,尾長二三尺許,色赤。
兪漢蕭,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于金善行曰,弓矢人及守僕上言姑留之,後日入侍時持入。
傳于兪漢蕭曰,宣仁門,元良正門,而無令旨,則敦化門一體以開,無義意。此後只開宣仁·丹鳳·金虎門事,分付。
兪漢蕭,以禦營廳言啓曰,本廳分授都城惠化門南邊體城頹毁處修築事,前已啓下矣。今日爲始,修築之意,敢啓。傳曰,知道。
王世子在昌德宮。常參停。
李翼元達曰,明日常,參取稟。令曰,停。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
上在慶熙宮。常參以代理停,經筵停。
夜一更,流星出南斗星下,入西方天際,狀如拳,尾長二三尺許,色赤。五更,流星出東井星下,入南方天際,狀如拳,尾長三四尺許,色赤。
下直,丹陽郡守李宗垣。
傳于韓光肇曰,明朝,大提學牌招。
王世子在昌德宮。常參停。
李翼元達曰,明日常參,取稟。令曰,停。
又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
以兵曹言,又達曰,內禁衛將閔百福猝得毒痢,差復無期,呈狀乞遞。宿衛領軍之任,不可久曠,今姑改差,何如?令曰,依。
以兵曹言,又達曰,忠壯衛將柳爀,近得輪疾,差復無期,呈狀乞遞。宿衛輪番之任,不可久曠,今姑改差,何如?令曰,依。
以義禁府言,又達曰,慶尙監司狀達據,刑曹粘目內,昌寧縣監高裕,移本府處之事,達下矣。高裕下去慶尙道尙州地本家云,依例發遣羅將,拿來,何如?令曰,依。
以成均館大司成言,又達曰,今九月初九日,儒生課試,當爲設行,而大提學金陽澤身病,同知館事一員未差,限內不得爲之,今月內無故日退定之意,敢達。令曰,知道。
戶曹參議趙瑩進書曰,伏以,靈泉奏效,鶴駕穩旋,中外欣忭,曷有其極?臣以無似,猥膺專對之命,將赴出疆之役,而臣之父母墳山,在於忠淸道藍浦地。萬里殊方,隔歲將還,霜露之感,一倍難抑。若費旬望,可以往省於未辭陛之前,敢控短章,仰瀆崇聽。伏乞睿慈,俯垂諒察,特許恩暇,俾伸至情,幸甚。臣無任屛營祈懇之至,謹昧死以聞。令曰,覽書具悉。爾其依所陳往省焉。
上在慶熙宮。常參以代理停,只晝講。
大殿·中宮殿,王世子遣宮官問安。答曰,知道。王世孫遣講官問安。答曰,知道。
韓光肇啓曰,大提學金陽澤,承牌來詣矣。
傳于韓光肇曰,都承旨持此題,與大提學,詣太學,儒生試取以來。
又傳于韓光肇曰,下旬晝講,今日爲之,時刻依前擧行,次對亦爲之。
又傳于韓光肇曰,晝講前禮房承旨,先爲入侍。
尹得養啓曰,都承旨金善行,依下敎來待矣。傳曰,入侍。
韓光肇,以侍講院言啓曰,今九月十三日大殿誕日,王世子進見事,有令矣,敢啓。傳曰,方在問候中,勿爲之。
以講書院今九月十三日大殿誕日,王世孫進見事草記,傳于權噵曰,昨年已諭,爾再昨年以前,猶拜于殿,今則逢此日,爾祖之心一倍,旣不能拜,抑何心,令爾具儀來拜乎?見爾久,一欲召矣,當觀日候召之,此日靜在,便予之心事,令講書院官,入對以傳。
兵曹口傳政事,副司直洪啓禧·洪象漢·李昌壽·趙明鼎。
王世子在昌德宮。常參停。
兪漢蕭達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
以又達曰,備邊郞廳來言,今日賓廳坐起日次,而睿候方在調攝中,頉稟。令曰,知道。
以又達曰,明日常參,取稟。令曰,停。
以又達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
庚辰九月十日午時,上御景賢堂。晝講入侍時,特進官南泰耆,同知事金相福,參贊官尹得養,侍講官鄭光漢,檢討官李瀰,記事官金相翊·李在簡·姜趾煥,武臣具鼎煥,以次進伏訖。上讀新受音大學經一章訖。上曰,儒臣陳文義。光漢曰,殿下屢講此書,瀜會貫通矣。臣何敢更事論說也哉?但頃日筵中,自上有百尺竿頭加進一步之敎,臣誠莊誦欽仰矣。蓋物有本末,事有終始云云,尤是喫緊工夫。故先儒曰,不曰此是大學之道,而曰近道,蓋道者,當行之路,知所先後,方是見得在面前,而未行於道上,所以只曰近,此三綱八條,各有本末先後,而其本則都在於明德矣。惟殿下益加省察焉。上曰,是矣。上曰,副學尙不出仕乎?光漢曰,以館錄時有加點云云之說,故不出也。上曰,宰臣詳知乎?相福曰,其時事,臣旣冒當,而煞有委折,辭說甚多矣。光漢曰,旣不行館職,故不行副學云矣。相福曰,今以其時事不行,已過矣。上曰,大臣·備局堂上入侍。出榻敎上曰,注書出去,引大臣以下入侍。入侍時,領議政金尙魯,右議政閔百祥,行兵曹判書金聖應,漢城判尹李昌誼,吏曹判書李益輔,刑曹判書韓益謩,工曹判書金尙翼,行副司直金相福·鄭弘淳,工曹參判元仁孫,行副司直朴相德,右尹洪麟漢,同副承旨權噵,應敎鄭光漢,記事官金相翊·李在簡·姜趾煥,事變假注書黃樸,以次進伏訖。尙魯曰,霜寒頗深,聖體若何?上曰,一樣矣。尙魯曰,寢睡·水刺諸節,何如?上曰,善睡矣,而食則不加勝矣。尙魯曰,湯劑連爲進御乎?上曰,近則不服矣。尙魯曰,湯劑每如是間斷,竊不勝憂悶矣。脚部疾候,何如?上曰,一樣矣。尙魯曰,中宮殿氣候,若何?上曰,安過矣。尙魯曰,王世子氣候,何如?上曰,好在云矣。尙魯曰,王世孫氣候,何如?上曰,一樣安在矣。上曰,大提學入侍。尙魯曰,來月昭寧園擧動時,外方植炬,雖有置之之命,而動駕日及回駕日,京植炬,則使之依前擧行,何如?上曰,依爲之。出擧條尙魯曰,此咸鏡監司李彛章狀啓也。以爲開市變通後,釐正規模,區劃差需,成出定例冊子,上送備局,而自今以後,遠地守令,必以剛明廉潔之人,另加擇送,私贈私買之弊,立禁嚴防,各差庫,一依西路勅需庫例,自備局照管事,請令廟堂,稟旨分付矣。定例事,詳覽冊子,則件件中窾,盛水不漏,有可以行之久遠,永杜奸弊,使之依此定例,嚴飭擧行。邊倅事,從前朝家之所申飭,而道臣狀語如此,更爲分付政曹,另加擇遣,私贈私買事,此非別立禁條之事。自本道各別管束,如有犯者,隨現狀聞,從重勘罪。差庫事,其所論列,誠甚得當。今年爲始,自備局句管,用遺在數爻,逐歲申報爲宜,以此分付,何如?上曰,依爲之。尙魯曰,備局堂上洪啓禧·洪象漢·李昌壽,特敎還仍,趙明鼎見遞實職,而俱無軍銜,竝令該曹口傳付軍職,使之察任,何如?上曰,依爲之。已上出擧條尙魯曰,知敦寧南泰齊,已遷內職,還差備堂,何如?上曰,依爲之。相福曰,北漢牙兵官代定節目啓下事,有成命矣。取考良役實摠及丁卯經理廳移屬摠廳時節目及卽今北漢軍額,則各有不同,而若除山城,平倉所居,不在於良摠,而自該廳充定者,則其在於各邑,當爲官定者,比之良摠所加,不至數多矣。今於節目中,依良役實摠所刋之數,而使之官定乎?依卽今北漢軍額數,而排定乎?不可不一番稟定,故敢達矣。上曰,所加不多,依卽今軍額數爲之,而洗補於良役實摠,可也。已上出擧條大提學金陽澤,試所承旨金善行入侍。上曰,儒生輩能知解題乎?善行曰,或以大報壇冽泉作之,或以昌德宮通明殿後冽泉作之矣。上曰,皆非矣,文衡能知之乎?陽澤曰,臣亦未能詳知矣。上曰,此闕泰寧殿靈冽泉也,若大報壇冽泉,通明殿冽泉,則只曰冽泉而已,豈可曰靈冽泉乎?場中有能以此闕靈冽泉作者,則雖一張,可取以爲魁也。陽澤曰,如無之,則何以爲之乎?上曰,然則取其中善作者,可也。上曰,合考入侍科次。出榻敎諸臣以次退出。
庚辰九月初十日午時,上御景賢堂。禮房承旨先爲入侍時,右承旨韓光肇,假注書任煜,記事官李在簡·姜趾煥,以次進伏訖。上曰,十月節何日乎?光肇曰,今晦日矣。上命書傳敎曰,誕日在近,追憶昔年,一倍此心之中,園上莎草報頉,聞此報後,夙宵心豈弛乎?今番則莎草一新,然後此心庶可少紓。噫,戊戌所鋪莎草,四十三年,其將一皆新鋪,人子之道,豈可付諸禮官?頃者陵寢,亦有其例,前一日詣園,其夜行先告事由祭,翌日當親審修葺,畢役後親行告安祭,翌日當回駕,步軍六哨,馬軍三哨,禁軍三番隨駕,禁衛營留都,布帳虎網子,一依今年三月例擧行,而凡諸等事,亦依六月例,切勿用民,以儲置米會減,差員地方官外,都差員兼通路差員,夫馬差員兼傳語差員,此外守令,勿爲待令。水刺間只晝停擧行,而只不可不待令者擧行,外方植炬,園所行祭時外,亦勿待令。挾輦軍只一百名,前排五雙,替運待令。其雖經宿,各道道臣,勿爲境上待候。元良祗迎,隨駕置之。各殿問安,晝停所到園所問安,兼,自園所至晝停所問安,兼,只二問安,侍講院·講書院問安,到園所後只一問安事,分付。噫,莎草一新修葺,然後寢可少便矣。此乃不獲已事,以向日之事觀之,爲民步輿祈雨,猶徵道路情債,今番若有貽弊小民之事,則京外官員,當重繩,以此嚴飭。祭文當親製,立馬數節目,當減下,原單入之。留都大臣以李領府事爲之,經宿城門闕門開閉,亦依三月例擧行。此闕敦義門·武德門,回駕前令閉,回駕後開事,亦爲分付。上曰,今日收券入來後,承旨先爲入侍。出榻敎諸臣以次退出。
上在慶熙宮。常參以代理停,經筵停。
藥房提調李昌誼,副提調金善行啓曰,伏未審夜來,聖體調攝,若何?寢睡·水刺之節,亦何如?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。
中宮殿,藥房口傳問安。答曰,知道。
藥房口傳啓曰,東宮劑入湯劑,已盡於昨日,故臣等今日,與諸醫人,入對診察,則脈度浮數,齒齦浮爛,痛勢一向無減。諸醫以爲此乃胃熱所致,前劑入當歸連翹飮,今姑停止,淸胃散原方中,去黃連,加乾葛·赤芍藥·白芷各一錢,甘草五分,連服爲宜云。此藥五貼劑入之意,敢啓。答曰,知道。
李翼元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李翼元啓曰,大提學金陽澤,持合考試券來待矣。
傳于尹得養曰,大提學·儒臣詣閤,編次人,同爲入侍。
又傳于尹得養曰,舊編次人及卽今編次人,使之入來。
尹得養啓曰,舊編次人李喆輔,編次人趙明鼎,依下敎來待矣。
又啓曰,居首進士宋載中來待矣。
又啓曰,講書院兼官沈履之·李瀰,竝依下敎來待矣。
傳于尹得養曰,承旨·講書院官員·編次人,先爲入侍。
李翼元,以禮曹言啓曰,卽接昭寧園守奉官所報,則園上莎蟲,逐日拾去,比前少似減縮云。另飭守奉官,使之連爲拾去之意,敢啓。傳曰,知道。
王世子在昌德宮。常參停。
兪漢蕭達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
行都承旨金善行達曰,今日是藥房入對日次,提調李昌誼,副提調金善行,率諸醫來待矣。令曰,入對。
庚辰九月十一日辰時,上御景賢堂。科次入侍時,大提學金陽澤,應敎鄭光漢,副修撰鄭晩淳,右副承旨李翼元,假注書任煜,記事官李在簡·姜趾煥,以次進伏訖。光漢進讀試券。上曰,其文以通明殿作之矣。陽澤曰,果然,而六百餘張內,不失本旨者全無矣。上曰,大報壇冽泉作之者,亦有之乎?陽澤曰,然矣。上曰,儒生於草龍珠帳,則不見欺矣。今番則果見欺矣,陽澤曰,科體至嚴,而此文旣失本旨,則何以爲之乎?昔者長樂宮表,以三經有抄選之命,故宮殿朝儀孝養,皆被選,而其中或有不失其本旨者矣。今此文,與本旨辦異,未知何以爲之矣。上曰,此題之失本旨,固非異事,則抄選其中之善作者,可矣。陽澤擢出三券曰,此失本旨,則不可齊等。只以三下一書之,似好矣。上曰,可矣。擢榜訖。上曰,宋載中誰也?陽澤曰,宋瑩中之兄也。上曰,南恒秀誰也?陽澤曰,南播秀之秀字也。上曰,鄭敏達誰也?翼元曰,鄭復良之子也。上曰,榜則出去後書之,可也。陽澤曰,臣以執藝之義,惶恐敢達矣。試才之道,雖有各體,而表策於得人之道,最好策,則博古通今,非有識之士,則不能作矣。表則工夫鍊熟,不失尺寸,然後亦可能矣。能表能策,則可推於百文,而無不能矣。箴銘頌,旣有勿出之命,而至於賦,則雖年少生手,皆能卒辦呈券,故倖科多出。雖於立朝之後,頓無詞翰之可稱者,臣意則每於科時,頻出表策題,似好矣。上曰,所達是矣,賦則果多有不實材矣。鄭光漢曰,近來連出賦題,故儒生無作表者矣。表則必作數百首,然後可以精鍊,非生手所可容易製呈者也。上曰,今番亦有策文意思,而今年內方外儒生,初爲許赴,故欲使息喘而出賦矣。先朝每出表題,其時儒生,專用工於表,故予之嗣服後,欲爲弛張之道而然矣。陽澤曰,弛張之敎,聖意誠好,而第儒生,專在於導率之如何矣。若出表策,則儒生必着工於表策矣。上曰,鄕儒亦能表策乎?光漢曰,嶺儒素習表策,故安鍊石,亦以表登第矣。上曰,嶺儒則素善文矣,他處儒亦皆能之乎?陽澤曰,湖西儒生,亦多有用工於表策者矣。上曰,一弛一張,文武之道,故予之或表或賦者,蓋以此矣。今文衡之言誠是,當留念矣。上使翼元及光漢·晩淳,拆合考試券。上曰,金持默之文善作矣。上曰,韓光億誰也?翼元曰,故相臣韓興一之後孫,而大有材名,曾於陞學居魁者數矣。陽澤及兩儒臣先退。上命書傳敎曰,居首進士宋載中,其令來待。上曰,講冊待令。出榻敎上曰,講書院兼官竝來待。出榻敎上謂翼元曰,諸文中語及先后者,似近褻嫚,且恐爲人家塗壁之紙,承旨出去後,使之刀割,可也。翼元曰,當依敎爲之矣。諸臣以次退出。
乾隆二十五年庚辰九月十一日午時,王世子坐德成閤。藥房入對時,提調李昌誼,都承旨金善行,加出假注書李胤汲,記事官李鎭衡,記事官尹師國,醫官金履亨·方泰輿·金德崙·李泰遠·金履貞·李世珪,以次進伏。李昌誼曰,日氣不適,調攝諸節,何如?令曰,一樣矣。昌誼曰,齒痛今則,何如?令曰,牙床浮高,亦且腐燥,實爲難堪矣。昌誼曰,酬酢若是艱澁,則可想水刺之不能如前,寢睡之仍以頓減,下情極爲憂悶矣。昨承大朝候,則敎以一樣矣。昌誼曰,今日是日次,諸醫入來,使之診察,何如?令曰,診視,可也。昌誼曰,首醫金履亨·方泰輿·金德崙,近始入來,只使三醫入診,何如?令曰,依爲之。金履亨曰,此脈度頻數,掌心溫燥,而亦承牙床不安之敎,此是冒熱所致,當歸連翹飮,不可連進,卽爲中止。淸胃散劑進,而其中黃連,是苦寒之劑,黃連則拔之,加甘草·白芷·乾葛·赤芍藥,劑入爲宜矣。昌誼曰,首醫旣議藥,諸醫所見,皆如此乎?諸醫曰,然矣。昌誼曰,諸醫之言如此,淸胃散五貼,加減劑入,何如?令曰,依爲之。諸臣退出。
庚辰九月十一日申時,上御景賢堂。編次人·講書院兼官入侍時,奉朝賀李喆輔,編次人趙明鼎,左翊善沈履之,左贊讀李瀰,右副承旨李翼元,假注書任煜,記事官李在簡·姜趾煥,以次進伏訖。上命翼元書世孫御製。王曰,世孫之答沈履之之問也。曰,使我爲賢云者,其意深矣。履之曰,此誠出人意表也。上曰,世孫講大學時,能知明德乎?瀰曰,頃講絜矩章時,逐章問其義,則其所識解者皆善矣。上曰,世孫幾歲乎?予忘之矣。明鼎曰,九歲矣。上曰,雖過十歲兒輩,不知文義者甚多,而世孫則其所知者果多矣。瀰曰,頃者小臣陳文義於世孫,而臣本口訥,故少年挾侍,莫不傍笑,而世孫則凝然不動乎色,亦無忍笑之容,此誠天資近道而然矣。上曰,儒臣之語質直,誠乃父之子也。欲使世孫,日就月將者,實予苦心,講官知此意,可也。書自我自,則雖無所益,而小兒觀此文義,亦豈無鼓動處乎?明鼎曰,智慮方長之時,必有得於心矣。書御製訖,上使喆輔讀之,喆輔讀訖。上曰,丁丑年舊編次人,讀御製時,其聲不衰矣,今則衰矣。其子福源讀書之聲,稍似其父矣。御製校正訖。上曰,編次人及儒臣先退,注書出召宋載中,可也。喆輔·明鼎·履之·瀰先退。上曰,居首進士宋載中入侍。出榻敎臣煜承命出,引宋載中入,仍持入詩傳。上曰,先上諺解,可也。翼元上諺解。上覽之曰,大雅文王卷上之。翼元上文王卷。上曰,使儒生誦旱麓章,可也。載中起伏曰,臣於昨年,參別試初試,其時誦詩傳,而近來不能收拾矣。上微笑曰,使之出去,可也。仍命書傳敎曰,居首進士宋載中,直赴會試,之次進士南恒秀,幼學鄭敏達,各給二分。上曰,旱麓章最是文王篇中易誦者,故出之矣,儒生不能誦,此亦一趙重瞻也。翼元曰,旱麓之文最好矣。上曰,注書持冊來往,徒爲無益之勞矣。諸臣以次退出。
上在慶熙宮。常參以代理停,經筵停。
夜二更,電光。五更,電光。
傳于李翼元曰,前已行之矣,箋文物膳,今日入之。
又傳于李翼元曰,箋文差員,使之入來,入侍時講書院兼官,同爲入侍。
李翼元啓曰,箋文差員·講書院兼官,竝來待矣。傳曰,再明日來待。
傳于李翼元曰,方物今日入之。
又傳于李翼元曰,昨日世孫御製傍書諺文懸吐二件,卽爲書入之意,傳于儒臣。
李翼元,以禮曹言啓曰,今此大殿誕日,諸道箋文封進之時,慶州府尹洪良漢到任,旣在於本道箋文都會封進之後,則其箋文之未及擧行,勢所固然,而以應封之官,未免闕禮,推考警責,何如?傳曰,允。
又以都摠府言啓曰,副摠管金聖遇,以能麽兒堂上,本廳坐起,晝仕出去之意,敢啓。傳曰,知道。
又以御營廳言啓曰,本廳分授都城鷹峯北邊體城頹毁改築處女墻,亦已畢築之意,敢啓。傳曰,知道。
王世子在昌德宮。常參停。
權噵達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
上在慶熙宮。常參以代理停,經筵停。
昧爽,電光。卯時辰時,雷動電光。辰時雨雹,狀如小豆。
大殿·中宮殿,王世子遣宮官問安。答曰,知道。王世孫遣講官問安。答曰,知道。大殿,政院·玉堂單子問安。答曰,知道。朝廷二品以上·六曹堂上單子問安。答曰,知道。中宮殿,政院·玉堂口傳問安。答曰,知道。
王世子在昌德宮。常參停。
李翼元達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
院達曰,嗚呼,災異之作,何歲無之,而未有如昨日雷變之萬萬非常也。轟燁之聲,驟急之雨,無異於盛夏,上天之警告我邸下者,何若是其丁寧耶?臣等竊念我邸下,代理萬機,一心兢畏,而近日以來,兩筵有寒曝之憂,三對多曠闕之嘆,則邸下於斯二者,不可謂盡之矣。夫今日仰勉於邸下者,輒曰,勤學勤政,而睿候欠安,調攝失宜,每思愼疾之戒,則於政於學,亦不得勤且勵矣。如是而天心安得以克享,災沴安得不荐疊耶?中庸曰,不誠無物,又曰,誠者天之道也,非誠而能應天者,蓋未之聞也。今邸下動靜云爲之間,幽獨得肆之地,其盡誠耶,否耶?臣等雖不敢知,而只就上所云政與學而言之,則頻接僚屬,講討經旨,其果以誠而無間斷歟?引對廟堂,講求治道者,亦果以誠而無欠闕歟?如猶未也,則非所謂誠也。非誠,則邸下之政與學,不可謂之勤矣。惟彼日監之天,宜其反復警告,以玉成我邸下也。至於民憂時弊,難以毛擧,而究其本源,只在於邸下一心上誠不誠而已,可不念哉?伏願邸下,怵然而警,惕然而懼。不特學而政而已,凡於一心之微,百度之修,惟以一誠字做去,毋爲應文之歸,則將見天心悅豫,災化爲祥,卒受仁愛之眷,永迓無疆之福,豈不休哉?臣等知識淺短,實無嘉謨良計,仰裨修省之策,而職添近密,略有愚忱,惟离明財察焉。令曰,知道。近來災異,無歲無之,方切懍惕之中,是今災異,尤切驚懍,所陳可不體念焉?
上在慶熙宮。常參以代理停,經筵停。
自昧爽至巳時,有霧氣。初昏,流星出天中淡雲間,入巽方天際,狀如拳,尾長三四尺許,色赤。
李翼元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金善行啓曰,箋文差使員及講書院兼官,依再昨日下敎來待矣。傳曰,詣閤。
又啓曰,注書金相翊病,代假注書任煜,姑令仍察,何如?傳曰,允。
傳于李翼元曰,召對爲之,單子卽爲入之。
金善行啓曰,昌德宮入直承旨,巳時替直後,仕進本院事,頃日榻前定奪,而右副承旨李翼元,今日替直後,不爲仕進,本院牌招,何如?傳曰,允。
權噵,以戶曹言啓曰,今年年分事目中,黃海道己卯實結,以丙寅比摠之意,纔已啓下,而元摠內松禾改量減結及仍陳等永頉處,混計磨勘,故數爻有所相左。更以丁卯實結六萬八千八十五結比摠事,分付該道,何如?傳曰,允。
權噵啓曰,今日政新除授承旨,以在京無故人差出,何如?傳曰,允。
有政。吏批,判書李益輔進,參判曺命采式暇,參議鄭存謙未肅拜,同副承旨權噵進。
以任㻐爲右副承旨,李顯祚爲掌令,韓鏶爲持平,金普淳爲正言,鄭宲爲副提學,金應淳爲校理,鄭遠達爲修撰,朴起采爲輔德,李普觀爲弼善,洪麟漢爲刑曹參判,洪樂性爲同義禁,尹東度爲知經筵,洪啓禧爲判敦寧,朴萬標爲軍器判官,李鐽爲平山府使,南瑞五爲慈山府使,張德紹爲肅川府使,金百鍊爲交河郡守,李觀徽爲新昌縣監,金履信爲昌寧縣監,李晩榮爲黃海都事,鄭文達爲尙衣直長,仁平君單李普赫,光春君單棬,冬至正使單洪啓禧改差事,承傳,軍器參奉單金順弼,知春秋洪象漢,知經筵洪象漢,世子師洪象漢,右賓客洪啓禧,左副賓客洪象漢,校書提調洪啓禧,濟用提調洪象漢,觀象提調洪象漢,同知事洪啓禧,以上仍前事,承傳,學正單宋益中,著作二單洪啓謹·李就復,行副護軍金致龜,今加嘉善加資事,承傳。
兵批,行判書金聖應進,參判南泰耆入直進,參議李宜哲病,參知李廷喆昌德宮入直,右副承旨李翼元進。
以徐命臣爲同知,李時中·安宗奎·具性五爲五衛將,洪雨輔爲都摠經歷,李彦忠·李鉉相爲武兼,徐弘遠爲慶尙右兵虞候,南宮㯖爲全羅兵虞候,金光胤爲忠壯將,金善材爲翊衛,尹得弘爲衛率,李運永·韓謇爲洗馬,蔡慶錫爲慶福衛將,金養浩·崔始運爲昌德衛將,鄭運一爲內禁將,朴尙謙爲同知,副護軍蔡應祜·趙載彦·金永綬·朴奎晃·李德耉·李基德·申大脩·趙命周,副司直韓師直·沈鏽·兪漢蕭·李心源·任師夏·尹學東·金尙重·安允行·金應淳·李晉圭,副司果金履遂·沈敏之·兪彦恪·申光載,前經歷尹勉亨,前虞候朴師德,閑良柳和之,以上今加折衝賞加,同知單白時彩,僉知二單柳春馣·李儒弘。
權噵,以兵曹言啓曰,來十月初一日昭寧園擧動時,問安官所騎馬及各差備入把之數,以本曹驛馬及京畿·忠淸·江原·黃海四道驛馬,依前例磨鍊,別單書入,而各其監營,定差使員,今月二十五日京中逢點事,發馬知委,司僕寺添補驛馬,則從本寺啓下數,依例以京畿驛馬,直爲入把之意,分付本道,何如?傳曰,允。
李翼元,以禁衛營言啓曰,本營分授崇禮門南邊體城崩頹處,去八月十三日始役,今已畢築之意,敢啓。傳曰,知道。
又以司僕寺官員,以一二提調意啓曰,從前幸行時,添補馬以各道驛馬,依例入把,而今番昭寧園擧動,期日不遠,遠驛勢難及期,只以近驛,依戊辰年例,知委入把,何如?傳曰,允。
本院啓曰,伏以,仁天警告,實由下之闕失,是以前古哲辟,遇災警惕,靡不用極,終致克享天心,萬和齊湊,可見天人孚格之效,捷於影響矣。惟我聖上嵬蕩之德,對越之誠,宜致休祥之竝集,似無災沴之或見,而夫何挽近以來,衆眚畢現,無歲不然,至於昨日雷變而極矣。臣等聚首驚愕,達宵無寐。噫,上天之仁愛,如是重複,則人事之乖拂,可以推知,臣等未敢知殿下寅畏之念,未盡其道,修省之方,未究其極,而天心猶未底豫而然歟?嗚呼,天之生聖人甚吝,民之遇聖人甚艱。今日臣民之遭逢我殿下,誠可謂千一之會,而殿下之所自期者,亦豈在於三代聖王之下哉?然而治不徯志,百度俱壞,疵政弊化,不啻如魏徵十漸之戒。以言乎君德,則聖志近益退巽,每下氣衰之敎,天心乍有激惱,輒降非常之旨。用人無漸,則超金擢玉之渥,頻年相踵,恩典太屑,則賜祭錄子之澤,人皆得蒙。屢發媕婀之歎,而敢言之士不進,恒勵剛方之道,而巽順之說或行。以言乎朝廷,則民憂政急,而實惠之下究無聞,財用已竭,而尾閭之潛洩有加。私意橫流,躁競轉甚,包苴肆行,貪奢競騖。廉恥禮讓之習,殆乎掃地,夸虛沽衒之術,日漸成風。兆民以之而益困,習俗以之而益渝,危亂之機,迫在朝夕,而大小恬嬉,優遊送日。上天之警示,安得不若是丁寧乎?伏願聖明,惕然而省,怵然而懼,凡係聖德政務,益加深思,必以光明峻政之道,克勵奮發振刷之政,董飭百僚,丕變宿習,以盡孚感之方,俾作消弭之策焉。易曰,無平不陂,無往不復,儻殿下諉以春秋之漸高,而或存退托之志,世道之難回,而不思奮勵之圖,則平者安知其不陂,往者安知其不復也哉?臣等不勝區區憂懼之忱,略貢愚說,惟聖明之澄省焉。答曰,噫,願察其影,大諭旣悉,予若仍循,宜自喉院,隨事匡勉焉。
弘文館應敎鄭光漢,副應敎徐命天,校理洪趾海,副校理嚴璘·李潭,修撰金華鎭,副修撰李瀰·鄭晩淳等,伏以,近來秋冬之雷,無歲無之,而今又發於收聲之後矣。臣等竊伏見聖志彌勤,仁化日隆,是宜天心潛孚,諸祥畢臻,而乃者轟燁之災,警告丁寧,臣等愚迷,誠莫曉其所以也。噫,疾威之警,雖由於人事之或失,而消弭之方,亶係於君德之懋修。以殿下格天修己之誠,必將加勉於畏威時保之道,而臣愚死罪,竊以爲殿下涵養之工,或有未盡其實,施措之際,或有未得其當而然也。噫,財用不節,而公私匱竭,紀綱漸弛,而文武恬嬉,朝象不靖而或售傾軋之習,民生日困,而未聞救濟之策,以至於侈風甚盛,俗尙益渝,廉愧都喪,躁競轉甚。凡此數事,皆足爲致災之由,而惟其最可憂者,言路之杜塞,莫近日若也。緘默成風,官師之規無聞,厭避爲事,臺廳之門久閉,除目一出,輒稱在外,循例牌招,寂然無聞,上自兗闕,下至官邪,無一人出一言者,若是而尙可望天心之克豫,災異之不作耶?顧今轉移之機,都在殿下之一心。伏願殿下,益奮聖治,飭勵群工,愼嚴賞罰,肅綱振紀,博詢民憂,節財崇儉,使庶政無闕,風俗丕變,而仍又渙發明旨,廣開言路,前後以言獲罪者,盡賜放宥,克恢來諫之道,以盡修省之實焉。取進止。答曰,已諭大諭,而懍惕之中,其勉切實。雖然今予之諭,爾等之箚,其若效故事而應文,不若默默而相勉。今諭已諭,爾等卽三司之人,須勿泛看焉,況職在經幄,其於政令之不逮者,宜益匡焉。
領議政金尙魯,伏以,荷天之佑,昨逢誕辰,在廷百僚,莫不慶忭攢祝,而雷異之作,又在此日,轟聲燁光,殆似夏節。天心本自仁愛,其所以出災異警告之者,豈偶然哉?臣實澟然驚憂,直欲尙寐而不可得也。嗚呼,上天高且遠矣,指某事爲應,有如漢臣傅會,臣不敢爲,而惟我聖上,春秋漸高,晩政愈勤,寤寐自强,錦玉弗遑,而百度之墮弛,萬事之委靡,日甚一日,駸駸至於百尺竿頭,是誠曷故焉?臣以萬萬庸下,忝居鼎席,旣知其墮弛如此,委靡如此,而沈浮尸素,無所猷爲,跡危而不去,疾痼而不去,妨賢病國,徒費廩粟,則上作而下不應,臣之罪也,使國事而至於此,臣之罪也。名爲上相,厥罪惟大,天之警告也不亦宜乎?天人之際,一理靡忒,取匪人而置輔相,災之所以召也,退不肖而進賢德,災之所可弭也。然則消災在於臣,弭災在於臣,應天以實,不外是矣。伏願先黜臣身,上答天譴,殿下亦宜惕然警省,益懋自强,以盡對越之道焉。取進止。答曰,省箚具悉卿懇。大諭已諭,而良由寡躬,於輔相何有?雖然有則無則之間,君與相,益加猛惕,然後可以仰答蒼蒼之心。卿其安心勿辭,弘濟時艱焉。仍傳曰,遣史官傳諭。
右議政閔百祥,伏以,聖算彌高,誕辰又屆,粗伸大庭起居之禮,擧切百僚歡喜之忱。嗚呼,雷異之作於閉藏之節者,殆乎無歲無之,而至於昨日,尤異於前。燁燁之光,轟轟之聲,雖在盛夏,亦所罕有,繼以黝雲蔽天,陰雨暴注,凡厥臣庶,莫不警怖失色,況職在大臣者乎?噫,國勢之臲卼,朝綱之委靡,財用之蕩竭,生民之困悴,莫今時若,而尙賴我聖明在上,典學彌勤,求治愈切,苟能得人而任之,夫豈無挽回世道之望?而如臣無似,冒居鼎席,一年伴食,無所猷爲。有大臣如此,災安得不生,變安得不致乎?臣心愯氣寒,聲不暇緩,伏乞聖明,亟賜策免,以答天譴,改卜賢德,以濟時艱。殿下亦宜益加警惕,懋昭實德,作事必謀於始,用人必重於初,惜官爵以爲礪世之用,奬名節以爲扶敎之本,毋加人過實之褒,毋施人罔功之賞,開言路以廣聰明,愼辭令以法後昆,省去浮費,樽節賜與,對越以誠,自强不息,則庶幾轉災而爲祥,回危而爲安,可以祈永命而慰民望矣。惟殿下澄省而採納焉。取進止。答曰,省箚具悉卿懇,大諭已諭,而良由寡躬,於輔相何有?雖然有則無則之間,君與相,益加猛惕,然後可以仰答蒼蒼之心。卿其安心勿辭,弘濟時艱焉。仍傳曰,遣史官傳諭。
王世子在昌德宮。常參停。
尹得養達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,一員,持平一員未差,李允郁在外,今日以監察茶時之意,敢達。令曰,知道。
以又達曰,右承旨韓光肇,同姓五寸姪通德郞明裕身死,服制已行四日。出仕,何如?令曰,依。
以備邊司言又達曰,新除授北評事朴弼燧,再度呈狀內,所患瘡疾,萬分危重,時月之內,實無作行之望,斯速入達遞改云。瘡病旣如是沈毒,則極北之行,不可强迫,今姑改差,何如?令曰,依。
以均役廳言又達曰,本廳所管各道各邑漁鹽船稅,逐年加減,不甚大段,而至於古群山,虛張雜頉,今年稅錢,比前太縮,故査實加報事,累次嚴飭,終不奉行。若有一分嚴畏朝令之心,幺麽僉使,豈容若是?事之痛駭,莫此爲甚。此而置之,他邑鎭必將效嚬,其在懲礪之道,不可不各別論罪。當該僉使,令本道指名現告,拿問處之,何如?令曰,依。
領議政金尙魯書曰,伏以,天佑我東,大朝殿下誕辰纔過,臣民慶忭,不容名喩,而睿候方在調攝,未得侍過,伏惟愛日之誠,曷勝悵觖?嗚呼,昨日之雷變,又何爲而作也?節屆收藏,群陽潛伏,而燁燁轟轟,亡異三夏,天地之冥晦,雹又隨之,天之以此異告警者,每當秋冬之交,如期而發,數十年來,無歲無之。嗚呼,此何故也?至仁愛者天也,至可畏者災也,以至仁之心,示至畏之威,殆若耳提而面命,豈無其所以然哉?邸下於淸燕之暇,反復自檢,則內而對越寅畏者,其果修誠以誠乎?外而動作差失者,其果改悔以誠乎?疾風慶雲,只係一念,天人孚應,捷於影響。方寸之微,一有自歉,則左右可欺,臣民可欺,日監之天,獨不可欺也。雖以目下事言之,邸下浴溫以後,起居欠安,又復如前,則節宣之失宜,臣實慮之。賓對久闕,引接絶稀,則機務之多脞,臣實悶之。書筵曠廢,宮僚罕見,則外誘之妨學,臣實憂之。儻邸下怵然反躬,翻然以之淸志慮屛事物,而遄復乎天和,則大朝之悅豫,在於是,懋講問勤咨訪,而毋曠乎政學,則大朝之蘄望,在於是。大朝之於邸下,卽天也,事事中理,件件得正,以盡邸下所當爲之策,使大朝聖心,底豫而滿望焉,則天心自可和矣,天心和則災沴不復作矣,然後卽日進駕,躬行情禮,實爲國家無疆之休也。此在邸下一轉移事也,毋曰天道玄遠而難知也。白首賤臣,至今不死,目擊災異,寸丹如血,敢以此言進,惟邸下恕其愚而察其忠焉。臣以無一分肖似之身,値萬般艱難之會,上無以匡正闕失,下無以挽回國勢,疾病劇而不敢强策,神精耗而未能率職。有臣如此,曰有輔相,事已到極,訖可去矣,而一直尸居,尙此遲回,徒費廩祿,久妨賢路,臣之罪,雖死難贖。今者非常之災,寔臣攸召,如不被譴,何以謝天怒哉?伏乞仰稟大朝,亟賜黜退,公私不勝大幸。取進止。令曰,覽書具悉卿懇。近來災異,無歲無之,方切懍惕之中,是今災異,尤切警懍,所陳可不體念焉。卿須安心勿辭,亦勿引咎,卽起視事焉。仍令曰,史官往諭。
右議政閔百祥書曰,伏以,睿候,多日欠安,藥院連爲議藥,大朝誕辰,不得伸進見之禮,仰惟邸下,慕戀抑鬱,當復如何?臣不勝區區憂念。嗚呼,昨日轟燁之災,又何爲而至哉?如臣愚魯,忝叨輔弼,上而不能匡輔睿德,導宣治理,下而不能糾率庶僚,拯濟民命。致有此上帝之癉怒,究厥所由,莫非臣罪,亟願邸下,特下明旨,斥退臣身,以謝天意焉。臣方請譴之不暇,而眷眷憂愛之誠,亦不敢不暴,亦望其少垂察焉。夫在上者之事天,如子事父母,父母怒其子,爲子之道,必起敬起孝,以期底豫而後已。若無所敬畏,杻於怠忽,則是自絶於父母,而父母亦不慈之矣。今邸下苟不能怠此警告之日,大奮發大振作,以格天上之心,則天將不顧我邸下,而降災不已,終至亂亡之域。此誠天命去就之機,國家安危之分,思之及此,豈不大可懼哉?伏願邸下,勿謂上穹玄遠,似無相關於人事,而有所忽焉,又勿謂年年致災,不必可驚於今年,而有所恬焉,畏天之威,劃然改圖,內省一心之微,少有違禮近慾之萌,必遏絶之毋留,外察事爲之末,凡係傷財累政之端,必痛革之毋吝,處獨而必思戒愼,接下而必務寬和,要令一行一事,動合天則,而頻接大臣鄕列耳目之臣,廣詢消弭之策,以盡振刷之道,施措遷改之間,如風捲而日朗,則仁愛之天,亦將回怒爲慈,而庶可迓續將墜之命,惟邸下財幸焉。取進止。令曰,覽箚具悉卿懇。近來災異,無歲無之,方切懍惕之中,是今災異,又切驚懍,所陳可不體念焉。卿勿安心勿辭,亦勿引咎,卽起視事焉。仍令曰,史官往諭。
應敎鄭光漢,副應敎徐命天,校理洪趾海,副校理嚴璘·李潭,修撰金華鎭,副修撰李瀰·鄭晩淳等箚曰,伏以,災異之作,何世無之,而豈有如近年之荐疊哉?噫,天人之際,固未易言,而一理感應,捷於影響,災不虛生,必有所召。今者轟燁之異,又何爲而作也?臣等相顧愕眙,莫省其所以也。臣等固不敢效漢儒之傅會,指爲某事所致,某失所應,而若以已著者觀之,可憂者非一。若其民生之困瘁,朝象之泮渙,不待識者而知之。然此特在上者一轉移間事耳,猶不足爲第一深憂,而古人必以災異,歸之於上下動作之失,細究致災之由,豈無所以而然哉?竊惟我邸下,仰承付畀之重,代理機務,令聞已播,八域含生,擧切延頸之望,則邸下之責,誠不越乎勤學勤政,而顧今大朝之所望於邸下,臣民之所願於邸下者,亦此兩件事耳。誠能日開書筵,頻賜賓對,講前代之得失,驗之於事爲,盡吾心之對越,謹之於幽獨,使我自修之實,有足以克孚於天心,則將見溫文益章,治效日就,豈不休哉,豈不盛哉?邸下試於臣等之言,有所俯察而深省,雖値睿候難强之時,召見宮官於臥內,發難問疑,時接臣僚於便次,諮訪治道,而又於山林宿德之士,克盡禮遇之誠,俾致招徠之盛,出入胄筵,輔導德性,則其爲消弭之道,亶不外是矣。臣等忝居論思,目擊非常之災,怵惕憂厲,懷不能已。國憂時艱,固多可言,而寂寥數語,竊自附於探本之規,惟邸下留神省察焉。取進止。令曰,覽箚具悉。近來災異,無歲無之,懍惕之中,是今災異,尤切驚懍,所陳可不體念焉?
行司直柳復明書曰,伏以,天祐宗祊,寶算無疆,我聖上封爵祗謝之年重回,中外忭賀,久而冞切,頃以睿候未寧,至試溫浴,靈泉奏效,鶴駕穩旋,臣民之幸,曷有其極?臣以望八垂死之年,屢經慘慼,老病危綴,兩脚全不運用,二載餘矣。以此病狀,一未進參於朝廷起居之班,有臣如此,生不如死。臣待罪內資寺提擧之任,有時急稟定者,略此附陳焉。本寺以逐日供上之司,捲草奉安之所,兼管吉凶大禮及客使宴享等節,職掌最緊,事體甚重,而貢物未滿千石,員役不過六人,凋殘特甚,不成貌樣。官無尺布分錢之儲,吏有朝夕渙散之慮,而凡百國役之不可已者,不得不責出於貢人,貢人何以支撑乎?目下最爲緊急,不得不趁時變通者,卽水芹土蓮供上田也。水芹土蓮,俱以沈菜,隨節供上,而水芹畓之在於東門五間水門外者,今春濬川時,或入於築堤,或水道不通,盡爲廢棄,而他衛門如奉常寺·司圃署·內農圃位田,被害於濬川者,皆自朝家,代給土價,故本寺亦依此例,論移戶曹,則戶曹發遣郞廳,兩次摘奸,査執其廢棄結卜,亦依例給價之意,牒移濬川司,則濬川司宜有筵稟,而一向防塞。土蓮田之在於永渡橋下流者,今秋大雨,酷被水災,全無田形,而土蓮沈菜,供上於十月初一日爲始,故供上田夫,擧皆逃散。今若朝家不卽變通,則闕供之患必矣。土蓮水芹畓之廢棄,毋論濬川與水災,莫重供上,宜有區處之道,乞令有司,速賜處分焉。且本寺殘弊難支之狀,百爾思度,他無變通之道矣。自前朝家,以捲草奉安之故,劃給忠淸道禮山田稅米二百二石,而百石則因貢人等上言,以贅役名色,出給貢人,其餘百二石,留置庫中,每自戶曹,上下於本寺貿易貢價。如自朝家,依貢人贅役例,劃給此米於本寺,則員役可以保存,官樣可以稍成,亦令該曹從長稟處焉。仍伏念臣之病狀,有千萬必危之形,無一分可瘳之望,故登對無路,瞻望宸極,有殞如瀉。伏乞睿慈,少垂矜察,特賜鐫遞,俾幸公私,千萬幸甚。臣無任屛營祈懇之至,謹昧死以聞。令曰,覽書具悉。書辭,令該曹稟處焉。卿其勿辭,調理行公。
庚辰九月十四日午時,上御景賢堂。召對入侍,講書院兼官箋文差使員,同爲入侍時,參贊官兪漢蕭,侍讀官李潭,檢討官鄭晩淳,記事官任希孝·李在簡·姜趾煥,兼右翊善沈履之,兼右贊讀李瀰,茂州府使鄭錫敎,北靑府使愼爾復,通川郡守朴好源,文義縣令李成玉,大同察訪韓必壽,松蘿察訪鄭,平丘察訪許溫,文城僉使盧重彬,進伏。上曰,承旨書之。傳曰,噫,其君日益衰耗,世道日益汚下,紀綱日益解弛,人心日益浮薄,民生日益困窮,仁愛示警,其豈無也?況昨今年誕日,或夜或朝,無歲無之,此則嗚呼,彼蒼若耳提面命于予者,且今番予則曰,其可謂願察其影也,中庸亦不云乎,動乎四體,現于蓍龜?其影若此,奚徒蓍龜,予有諒深,奚徒四體?噫,自謂自强,而事無實效,欲擧紀綱,而政無實效,欲飭浮薄,而令無實行,欲濟元元,而民無實惠,暮年追慕,月雖三講,以身之敎,邈然無聞,勉循其請,强行三對,而風行之敎,亦無所聞,幾十年後,初行常參,而非徒耳目不齊,目覩傾軋之習,慷慨于中,復行朝參,而僅僅行禮,深恧朝野。噫,昔楚莊,不過五霸之主,而其君奮勵,其臣駿奔,今則三巡初對之外,備局之門,莫聞其開,三巡次行,頉稟成規,一月兩參,行乎否乎?尤爲寒心者,國有耳目,然後可以爲國,而一有除旨,輒稱在外。噫,他職無此稱,而只有此職,推此而止,聞擬卽行,若見肝肺。噫,以堂堂千乘之國,爲耳目者,聞其除,忙忙然去,若是而國不亡,予未之聞也。昔北宋之末,其猶城門閉,而言路開,城門開,而言路閉。噫,今則疆域無事,無城門閉之事,故若此乎?予則曰,城門今雖閉,各自護身,猶不若靖康矣。且雖或僅以在京,或勉行公,默默寥寥,無過略干日,無義呈單,曲循捧納,令牌相續,違牌齊致,設或言事者,甚者陷人坑埳,輕者軟地揷木,無謇謇諤諤之風,亦無官師相規之事,若此而國不亡,亦莫之聞。若此之故,上自其君,下至百執事,無敬憚之事,外而守宰,亦不忌憚。吁嗟,小民抱冤蔀屋,而尤可駭者,其或間有刺斥者,亦任私意眞箇貪吏,揚揚衙中,無勢無恃之人,輒受其彈。昔則有風聞,今則有私囑,若此而其能爲國乎?予尤悶者,書不云乎,惟仁人放流之,子曰擧直錯諸枉,能使枉者直,此人君之大政也,予無其德,今又衰苶,其何能放流,擧直錯枉?而雖然已老,今世世習熟知,傾軋之輩,擠陷之類,豈乎不知?而況昭鑑一頒,口奏莫重之後,甘心乎此者,其豈聲音笑貌而解之,亦豈用干戚哉?不可不嚴處,而人皆曰以此之故,人皆不言云,其能謇謇諤諤公心相規,予豈忍編配待之乎?以此之故,眞箇無形者,惜鳥卵而或寬,此予所以憫之者,況若有警告,則其君自飭,其臣相勉,不過一紙之下一紙之上而止。噫,彼君與臣,無一箇實下警惕之意。昔漢昭烈,旣諭諸葛,桓靈之時,蒼蒼雖警告,金馬門召對,不過文具,更衣慨歏,無召問之效,噫。彼漢獻之時,予無見乎無他示警。吁嗟,仁愛幾亡之境,更無示警,可不懼哉,可不懼哉?究厥其由,卽予之過,卽予之咎,有君無臣,予莫聞于昔,其能誠心講學,其能誠心爲民,豈有是哉,豈有是哉?故兩歲此日,連皆示警者也。噫,以一身,其欲謝過蒼蒼,謝過陟降,而致謝無路。噫,諸臣皆喬木世臣,有乃祖乃父,其亦有此心否?噫,坐而待亡,可乎?惕然警省,可乎,初意三日減膳,先致予意,而近觀其亦應文以導,應天以實不以文,粗聞于昔,故只諭懍惕之意。吁嗟,大小臣工,咸聽此諭。若此而後,下能滌心,而上無其效,寔予之過。上或自强,而下猶泄泄,其過豈徒在于予?於戲,今日之敎,莫爲朝紙上文具,吾國其庶幾,而亦可以仰答蒼蒼眷顧之心矣。出傳敎上命書院議啓辭批答及領右相箚子批答,又命書堂箚批答。竝見日記仍命李潭等親受訖。上讀聖學輯要,自正家篇首章,止右言生事之道,諸臣分讀註。上曰,李瀰亦時任儒臣,讀之可也。瀰讀奏訖。上曰,父母之病,行不翔言不惰爲可,而至若食肉而至變味,飮酒而至變貌,旣非中節,則豈可爲此,而末言復故者何義也?父母疾止,則果可變味變貌乎?潭·晩淳曰,變味變貌之非中節,誠如聖敎,而其復故云者,非指飮酒食肉也,卽御琴瑟笑至矧之謂也。上曰,前儒臣之意,何如?沈履之曰,此是不以辭害意處也,上下番所陳,是矣。喪禮篇,亦有飮酒食肉等語,此非過飮過飽之謂也。瀰曰,雖常時,不可變味變貌,而尤於父母之疾,以此爲戒矣。上曰,所奏好矣。晩淳曰,滿而不溢之言,最好矣。滿則易溢,留心於此四字,伏望矣。上曰,自天子之孝,序至於庶人之孝,而至諸侯之孝,稱以滿而不溢者,此指時君而言也。下番所陳,當着於予矣,其言是矣。潭曰,昨日雷異,萬萬驚心,俄者大諭,戒飭群工之意,藹然於絲綸之間,莫非切中時病者也。綸音中,亦有勿爲文具之敎,此專在於殿下自强董飭之如何矣。臣等適在館直,而文辭拙陋,只以寂寥數語,略貢愚慨之忱,而聖敎嘉納,臣切欽仰矣。近來百度解弛,至於言路,尤無可言者矣。上曰,近來臺臣,無入參於次對者,而大臣亦尋常看之矣。頃者朝參常參時,誰有入來者乎?瀰曰,殿下亦宜勉來諫之道矣。上曰,他職則卽爲謝恩,而耳目之官,則輒稱在外,元良溫行時,爲四五日酬應,而終不一出,此由於今世之人,顧瞻左右而然也。代理後一不出膺,故亦難於今番則出而後則不出也。潭曰,臺臣在京,然後可論言路之開不開,而今竝在外,循例牌招,亦不得爲之矣。上曰,旣在外,何以牌招乎?潭曰,俄者顧瞻之敎,莫非群下之罪,然殿下先爲來諫之道,而宜飭群下矣。上曰,來諫之責,予實當之,而頃有下敎曰,若如一進一退之時,則臺諫必塡開陽門,而入來云矣。近來欲爲傾軋,則畏而不敢,只爲彈駁,則亦以爲無味而不爲矣。潭曰,近來言事,只是彈駁一事矣。上曰,近來言事者,必欲加人一鐵兜,以四字題目,一竝書之,其所相傳,如堯舜心法矣。兪漢蕭曰,臣等於昨日,以啓辭,略有所陳,而挽近雷異,無歲無之,人心國勢,無一可恃,而仁愛之天,警告如此,還可幸也。此惟在於殿下一心上轉移之如何矣。上曰,收聲之時,雖不如閉藏之月,而兩歲雷異,誠怪矣,可勝懍然乎?晩淳曰,開言路之道,今宜爲勉,罪涉於傾軋者,雖爲仍置,而至其輕者,則宜有疏釋之典矣。上曰,下番曾以固守之意,勉予,而今者所陳,與前何異也?潭曰,下番所陳,非以傾軋,分其輕重之意也。上曰,尹蓍東·徐迥修輩,誠可矜也。惟仁人放流之,不與同中國,旣已放流,則不復與同於中國之謂也,尹蓍東·徐迥修輩,雖不至於免爲庶人,而豈可更置於搢紳之列乎?予於永禧殿口奏曰,入庭諸臣,復循黨習,則當不齒於搢紳云,而亦以此意,告于眞殿,使諸臣紛然陳章矣。金時燦,顧何足道,而以副學陳箚,而無一字致慰之言。雖以常人言之,豈不無致慰之語乎?向來疏決時,特放之後,予忽覺之,下堂口奏,仍爲謝過而仍之矣。予有固執,諸臣之中,若循黨習,則予必固守予志,儒臣應不知向來事,故予今言之矣。晩淳曰,臣之俄者所陳者,只以輕重仰奏,而初非指名請放之意也。潭曰,如有進言者,而其言可用則用之,不可用則不用,以爲來諫之道爲好矣。近來臺諫牌不進,亦罕見矣。臺臣下諭之規,必待他臺之詣臺啓請,然後爲之,故雖在近郊者,亦不上來矣。玉堂·春坊,則雖過限禁推,職名自如,而至於臺諫,則旣有定式,故禁推時,竝與遞差傳旨而捧入,此爲諫官解免之好階矣。上曰,臺諫之以禁推遞差爲階梯者,誠可寒心也。潭曰,在外臺諫之下諭過限者,遞差後禁推之命,雖出於催促上來之意,而政院以一丈啓辭,直捧禁推傳旨,不但有欠於待臺閣之道,且其遞差,不過爲順遞之方。臣意則下諭過限人,遞差後禁推定式,合有變通之道矣。上曰,所陳是矣,其下敎寢之,可也。出擧條潭曰,臺臣下諭,若自政院爲之則爲好,而此亦無古規矣。上曰,此是存羊之意,下諭臺臣之時,予當以特敎爲之矣。上曰,近日臺諫誰某耶?漢蕭曰,尹鳳五·金元行·李憲默·李允郁·申也。上曰,皆在鄕者矣。潭曰,金元行·宋明欽,俱爲勸讀,曾有別諭,而皆陳書不來。當此世孫講學之日,山林宿德之士,固宜招致之不暇,而實有不承權輿之嘆矣。上曰,當爲之矣。上曰,講書院官員奏之。履之曰,臣等與朴聖源,持御製同爲入見,逐句陳達,而世孫多有領會之處矣。上命儒臣及講書院兼官先退,上命諸守令進前。上曰,愼爾復,曾以通禮入侍矣。北靑年事,何如?愼爾復曰,八月望前,則頗有豐登之望,而望後則有風災,故纔得免凶矣。至鄭錫敎。上曰,李顯重曾言賣炭翁云矣,今乃見之,爲人質實矣,茂州年事,何如?鄭錫敎曰,七月望前,則有大豐之望,而望後有霜災,故晩穀多有被災處,而統以言之,非凶年也。至朴好源。上曰,曾以戶郞入侍耶?朴好源曰,年前屢次入侍矣。上曰,今年農事,何如?好源曰,臣之待罪通川,已過五年,而今年最爲豐登矣。上曰,與庚戌年,何如?好源曰,大體言之,勝於庚戌,而霜降頗早,故豆太木麥,或有被災處矣。至李成玉。上曰,此是李敬玉之四寸也。汝曾爲入侍耶?李成玉曰,曾以守令入侍矣。上曰,年事,何如?成玉曰豐年矣。上曰,汝年少而善於守令矣。凡事易於始勤終怠,汝須勉之也。至韓必壽。上曰,馬數幾何?韓必壽曰,二百七十餘匹矣。上曰,有所懷乎?必壽曰,年前變通後,驛馬皆以土産馬立之,而不用獺馬,故反爲弊端。別星來往,責立大馬,而實無可立之馬,且道·帥臣坐馬,亦難成樣矣。平安道則獺馬至賤,而土産則甚貴,上等馬六十匹,則從賤買立之意,言于廟堂,而廟堂亦以爲宜云矣。上曰,平安道獺馬雖賤,今若許之,則各驛必皆紛然,不可聽施矣。至鄭鏔。上曰,有所懷乎?鄭鏔曰,本驛之些少弊端,報于道臣,隨卽釐正,而至如馬位田畓,逐年毁缺,未充之數,此是各驛通同之弊。昨年道臣,以此狀聞,若不得充數,則宜減大馬匹數云矣。上曰,其狀聞下於兵曹乎,下於備局乎?後日次對時持入,可也。至許溫。上曰,馬數幾何?許溫曰,三等馬合爲九十八匹矣。上曰,有所懷乎?溫曰,馬位田,則有陳廢處,而馬額則自如,故民弊多矣。上曰,今見汝,而思汝父矣。至盧重彬。上曰,汝居於何處乎?盧重彬曰,臣是盧濟臣之子矣。上曰,汝爲何薦乎?重彬曰,部薦矣。上曰,文城近處年事,何如?重彬曰,凶年矣。上曰,守令今旣見之,當卽下送矣。仍命諸守令退出。上曰,茂州府使鄭錫敎,北靑府使愼爾復,通川郡守朴好源,文義縣令李成玉,大同察訪韓必壽,松蘿察訪鄭鏔,平丘察訪許溫,文城僉使盧重彬,使之當日辭朝。出榻敎漢蕭曰,昌德宮加出假注書,身病方劇云,故書入改差望筒已久矣。上曰,今欲落點以下矣。上曰,他承旨使之入侍,可也。同副承旨權噵進伏。上曰,承旨書之。傳曰,注書頻遞之弊,纔已下敎,而昌德宮注書,不過入直而已,故望單置之。今日承宣請之,初欲下之,而此亦飭中一也。當該承旨遞差,其望單勿施。出傳敎上曰,分注書雖書入省記,公然入直而臥矣,遞之何爲耶?噵曰,摠戎廳試射放入格單子,已爲來待矣。上曰,注書出去持入,可也。賤臣持入單子,上仍命上之。諸臣遂退出。
上在慶熙宮。常參以代理停,經筵停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
下直,阿耳僉使李宅胄。
備忘記,傳于權噵曰,今下弓矢,阿耳僉使李宅胄處給送。
韓光肇,以弘文館言啓曰,新除授副提學鄭宲,時在忠淸道忠原地,修撰鄭遠達,時在平安道平壤地,經筵入番事緊,請竝期速乘馹上來事,下諭。傳曰,依啓。
權噵,以摠戎廳言啓曰,北漢小南門治道,今八月二十三日始役,今九月十二日畢役之意,敢啓。傳曰,知道。
王世子在昌德宮。常參停。
任㻐達曰,明日常參,取稟。令曰,停。
以又達曰,大司憲尹鳳五,執義金元行,持平李允郁·韓鏶,掌令申在外,李顯祚陳書入達,今日以監察茶時之意,敢達。令曰,知道。
左承旨尹得養達曰,憲府連日監察茶時,諫院許久闕達,事甚未安。兩司除在外外,未肅拜人員,竝卽牌招,何如?令曰,依。
以侍講院言,任㻐達曰,本院新除授弼善李普觀,除拜之下,不爲出肅,卽爲牌招察任,新除授輔德朴起采,時在京畿楊州地,書筵入番事緊,斯速乘馹上來事,下敎,何如?令曰,依。
掌令李顯祚書曰,伏以,天休滋至,大朝殿下封爵謝恩之甲年重回,中外慶抃,曷有其極?靈泉奏效,鶴駕穩旋,臣民欣幸,又當如何?仍伏念臣性本庸愚,言議骫骳,立朝數十餘年,前後臺職,一味逡巡,今於掌憲新除,尤不勝驚惶愧恧之至。且臣有情勢之難强者,臣以南邑還穀加分事,重被徒配之律。荐凶疊賑,穀物難繼,則擅自分給,實出於其時事勢之萬不獲已,而常禁自犯,罪重罰輕,聖恩天大,雖卽蒙宥,而私心悚惕,曷敢少弛?杜門縮伏,自訟愆尤。顧今天災孔棘,聖心警惕,十行絲綸,縷縷勤懇,臣固當不敢言私,奔走供職之不暇,而區區廉義,亦自難壞,情窮勢蹙,徊徨踧踖,召牌之下,自速違傲,分義都虧,罪上添罪。玆陳短章,略暴危衷,伏乞离明,俯賜諒察,亟令鐫削,仍治臣違逋之罪,私分萬幸。臣無任屛營祈懇之至。令曰,覽書具悉。邦慶無疆,聖上封爵謝恩之日重回,歡忭曷有其極?爾其勿辭,從速察職。
校理金應淳書曰,伏以,臣於昨日政,忽伏承玉署新除,而臣與吏曹正郞臣李宅鎭,有姨從兄弟應避之嫌矣。臣之不可以擧擬,法意甚嚴,區區自處之義,實無暇論於去就一節。慈敢援例仰控,伏乞离明,俯垂諒察,亟令該曹,稟遞臣職,以存公格,不勝萬幸。臣無任屛營祈懇之至。令曰,覽書具悉。書辭,令該曹考例稟處焉。
洛昌君樘書曰,伏以,我大朝殿下寶算靈長,又當誕彌之辰,凡在臣僚,莫不咸造庭候,而臣獨老病,沈淹床席,進身無路,莫效蹈忭之忱,病裏惶霣,生不如死,乞伏闕禮之罪,以警具僚,千萬幸甚。且臣有區區微見,玆敢冒煩睿聽矣。近來宗英,日漸零替,大小班行,殆不成樣者,固已憂歎,而今當昭寧園行幸期日不遠,每品宗臣,除實病應頉外,難以分排。宗臣罷職人員,特令收敍,塡差每品,恐合事宜。伏願邸下,亟加裁察焉。取進止。令曰,覽書具悉卿懇。近來宗英,雖曰零少,園幸陪從,自可推移,爲此敍用,非予所可自斷矣。以卿之疾未參,其何所傷?卿須安心善攝焉。
上在慶熙宮。常參以代理停,經筵停。
夜三更四更,月暈。
藥房提調李昌誼,副提調金善行啓曰,伏未審日來,聖體調攝,若何?寢睡·水刺之節,亦何如?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼,先爲劑入,入侍宜矣。
中宮殿,藥房口傳問安。答曰,知道。
藥房口傳啓曰,今日臣等率諸醫,入對于東宮,診察睿候,則脈度一向浮數,齒痛及牙床浮高之候無減。諸醫以爲,此乃風熱猶未疎散之致,淸胃散今姑停止,荊芥連翹湯,進服爲宜云。此藥五貼劑入之意,敢啓。答曰,知道。
傳于金善行曰,今日似是本司坐起,相臣使之同入於藥房入侍,頃日入侍編次人,亦爲入侍。
傳于韓光肇曰,詣閤。
傳于任㻐曰,召對爲之。
又傳于任㻐曰,秋曹擧行與否,卽爲知入。
任㻐啓曰,秋曹三堂,開坐後依下敎來待矣。傳曰,詣閤。
任㻐,以司僕寺官員,以一二提調意啓曰,今此昭寧園擧動時入把馬,依前例別單書入,而其中驛馬,令兵曹知委各驛,使之直爲入把,自前道路不平之處,以人夫奉駕矣。沙峴·德坡峴,依前例臨時啓稟,替用人夫,而至於碌磻峴,則今六月幸行時,因傳敎,上峴時仍御駕轎,下峴時替用人夫矣。今番擧動時,何以爲之乎?敢稟。傳曰,依爲之。
傳于任㻐曰,司直李昌壽,刑曹判書除授,前承旨沈鏽,參判除授。
李胤汲改差,代以李宗煜爲加出假注書。
王世子在昌德宮。常參停。
李翼元達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,李顯祚牌不進,持平李允郁在外,韓鏶陳書入達,今日以監察茶時之意,敢達。令曰,知道。
以又達曰,憲府連日監察茶時,事甚未安。除在外外,掌令李顯祚,持平韓鏶,卽爲牌招,何如?令曰,依。
行都承旨金善行達曰,今日是日次,藥房提調李昌誼,副提調金善行,率諸醫來待矣。令曰,入對。
以弼善李普觀,正言金普淳牌不進罷職令旨,令于李翼元曰,推考徽旨捧入。
行副司直李昌壽書曰,伏以,臣頃於鄕廬病蟄之中,忽遭持平鄭枋之論啓,遣辭深緊,聲罪峻嚴,臣席藁怖懍,恭俟典憲之加。伏蒙我大朝日月以照之,父母以庇之,其所昭晢而全保者,夐越尋常,自顧負罪賤臣,何以得此,惝怳感激,以首頓地,不覺涕血之橫逬也。夫追奪罪人爵秩之尙今仍置於璿譜跋文,揆以國法,萬萬寒心。此向來宗臣所以陳章請刊者,而往復停當,實由於臣。今臺臣,乃以臣之未聯名爲罪,無乃臺臣,未諳玆事之委折歟?凡璿譜修改之任,宗正專自主管,而至若事有可以稟裁者,必待僚議僉同而後,始爲陳聞焉,此則事例然也。宗臣之書,特以專管之故,而臣旣終始力主,則刋去之論,臣與宗臣一也,豈以聯名與否,而有所加損於秉義之嚴乎?乙亥之設廳釐正,亶爲諸凶逆罪律之追書,而伊時宗臣,以此跋文事,求對與抗疏也,提調臣徐宗伋,一未隨參,是曷嘗不嚴於堤防也哉?噫,臣之平日深憂,恒在於王章之或弛,其發於言議事爲者,俱可按覆,豈於請刋一事,而秉執之峻,獨後於人哉?苟使臺臣,咎臣以循襲寺例,則臣固當受以爲罪,而今其爲言非常,至以宗臣之承命入侍,謂以求對請刋,惟恐特臣之不急,此何意也?雖幸天鑑昭燭,無容臣區區辨暴,而爲臣無狀,橫遭口語,拊射悼歎,直欲速死而不可得也。日昨秋官恩除,忽及滓穢之身,旋任前日騎省時事,自速譴罷,曾未數宿,敍命又降,感惶恧蹙,又無所措躬。玆敢略暴危懇,冒入縣道,伏乞睿慈,亟令鐫削臣姓名於朝籍,以謝臺言,以靖私義,不勝幸甚。臣無任惶殞抑塞涕泣祈懇之至,謹昧死以聞。令曰,覽書具悉。撕捱過矣。卿其勿辭,從速上來行公。
持平韓鏶上書曰,伏以,天休滋至,我聖上封爵之寶甲載回,靈泉奏效,我邸下腫濕之愆度遄復,臣民慶抃,曷有其極?臣於此際,病伏鄕廬,瞻望宸極,徒切犬馬之誠,柏府除命,忽下於千萬夢想之外,感祝洪造,繼之以愧懼之懷也。臣本草茅之一迂儒耳,言議學識,自視蔑如,何足以辱聖明耳目之寄哉?目今天災孔酷,譴告丁寧,上下惶懼,咸思消弭之策,而大僚之箚,喉院·玉堂之戒,旣已備陳之矣。如果採用,而不歸於文具,則亦足以助聖治而弭天災矣。以臣滅裂之學識,巽懦之言議,尤何敢架疊於其間?而秉彝之天,人所同得,臣雖疲駑,憂愛之誠,自不後於恒人,豈忍默默無一言,孤負聖朝之恩哉?臣伏覩我大朝殿下綸音,以今日世道之汚下,人心之浮薄,生民之困窮,憂歎之敎,不啻懇惻,臣奉讀再三,不覺感淚之交下。矧惟我邸下,體念而驚省之者,爲如何哉。天道悠遠,不可窺測,而感應之捷,如鏡斯照,轉災爲祥,惟在邸下之誠心感孚耳。箕子於洪範之八,歷敍休咎之徵,爲萬世皇王之鑑戒,而時恒之應,各有其類,臣不敢知今日雷電之作,的爲某事之應,而聖風肅雨,各以類應,則轟轟之聲,燁燁之光,發作於收藏之月者,其意安在?大易震之辭曰,震來虩虩,笑言啞啞,夫子繫以彖曰,笑言啞啞,恐致福也。此言君子因雷電之來,恐懼修省,終以致亨之謂也。然則惟彼仁愛之天,將欲使邸下,恐懼修省,以致笑言之福也。抑邸下動靜云爲之際,或有過差之節,而象現於天耶?恭惟我邸下,處儲副之位,分大朝之勞,政令可否之際,一遵大朝之成命,一國之人,咸仰邸下承順之孝焉。朝臣陳戒之章,雖有逆耳之言,過激之論,每每優容,而嘉納之,一國之人,咸仰邸下虛受之美焉。溫泉之浴臨,路傍禾穀,俾無車馬之蹂躪,路傍民人,曲施矜恤之德意,一國之人咸仰邸下仁愛之政焉。閭巷之間,歌謠之聲,愈久而愈盛,邸下推此心措諸事,則世道之汚下者,不難變矣,紀綱之解弛者,不難整矣。何憂乎人心之浮薄,何患乎生民之困窮哉?天災可弭,而休祥可召。以此言之,則修省轉災之道,豈不在於邸下誠心感孚乎?臣所謂誠者,念念在善,事事止善之謂也。一念之頃,少有不善,非誠也。一事雖善,而一事不善,非誠也。善於彼,而不善於此,非誠也。昨日爲善,而今日不善,非誠也。故傳曰,誠者物之終始,終始如一,乃至誠也。至誠之道,無往不遂,故天地之生萬物,聖人之感人心,誠而已矣。天下之事,寧有積誠而不感孚者乎?大學新民之章曰,日新又日新,誠以至於至善之謂也。成湯之一德成聖,固由於日新之誠,而桑林之六責回天,蓋亦由於日新之誠矣。以此言之,則天人之際,感應之妙,豈不在於誠乎?伏願邸下,玩大易震虩之象,法成湯日新之德,試而誠之一字,隨事警省,念念在善,事事必誠,推廣仁孝之端,期回天地之心,益恢虛受之量,而敷納臣僚之策,世道之汚下者,必明義而扶植之,紀綱之解弛者,必奮勵而振作之,人心之陷溺者,必匡直而輔翼之,生民之困窮者,必視之如傷,而保之若子,以副我大朝付托之重焉,以答皇天譴告之意,則休徵自至,而國家幸甚。凡臣所陳,實是迂儒之常談,而弭災之道,不外於是矣,伏願邸下,試加睿思焉。臣於召牌之下,豈敢逡巡,以速違逋之罪?而揆分量才,承膺無路,隨詣闕外,陳章仰瀆。伏乞离明,察臣至懇,特許鐫遞,以安私分,以重名器,千萬幸甚。臣無任屛營祈懇之至,謹昧死以聞。令曰,覽書具悉。邦慶無疆,聖上封爵謝恩之日重回,歡忭曷有其極?近來災異,無歲無之,方切懍惕之中,是今災異,尤切驚懍,所陳切至,可不猛省焉?爾其勿辭,從速察職。
開城留守金尙喆書曰,伏以,臣受命有日,行且辭陛,而臣之父母墳山,在於京畿長湍地,距大路雖不過一舍之近,在臣道理,有不敢擅行,玆敢冒死哀籲。伏乞离明,俯垂鑑諒,許臣歷省,俾伸人子至情,不勝幸甚。臣無任屛營祈懇之至,謹昧死以聞。令曰,覽書具悉。卿其依所陳歷省焉。
判敦寧洪啓禧書曰,伏以,臣咎著不察,罰止薄罷,至今追惟,尙切悚懍。曾未幾何,敍命旋降,今此新除,又出意外,轉罪爲榮,靡所容措。臣纔以省掃先壟,受暇辭朝,而第臣於見職,以無敦寧,陳章蒙遞者累矣。今不可仍帶,伏願邸下,亟令該曹照例許遞,不勝幸甚云云。令曰,覽書具悉。書辭,令該曹考例稟處焉。
庚辰九月十六日辰時,上御景賢堂。藥房入診,相臣·編次人,同爲入侍時,領議政金尙魯,左議政閔百祥,藥房提調李昌誼,副提調金善行,編次人趙明鼎,記事官任希孝·李在簡·姜趾煥,醫官金履亨·方泰輿·許礈·李以楷·金德崙·金履貞·吳道炯進伏。金尙魯曰,日間,聖候若何?上曰,一樣矣。尙魯曰,寢睡·水刺之節,何如?上曰,一樣矣。尙魯曰,丸劑及瓊玉膏,連爲進御乎?上曰,姑未進之矣。尙魯曰,必爲勉進,無至間斷,伏望矣。尙魯曰,中宮殿氣候,何如?上曰,好過矣。尙魯曰,王世子氣候,何如?上曰,一樣矣。尙魯曰,王世孫氣候,何如?上曰,好在矣。李昌誼曰,卽令諸醫入診,何如?上曰,依爲之。金履亨等,以次診候訖。履亨曰,脈候左右三部,度數調均,而右寸關虛軟不足之候一樣矣。諸醫所陳略同。昌誼曰,瓊玉膏旣已過半進御矣,三分一甚少,園幸後更劑三分一以進,伏望矣。上曰,瓊玉膏亦無靈矣,何必更劑乎?昌誼曰,園幸時必値日寒矣,出宮時及晝停所,湯劑當爲煎待矣。上曰,依爲之。上曰,入診旣畢,藥房則竝爲先退,他承旨使之入侍,可也。昌誼等先退,右副承旨任㻐進伏。尙魯曰,年年雷異,必在於秋冬之交,仁愛之天,所以示警者,如是非常矣。臣伏覩大諭,對越之誠,警省之方,無以加此,轉災爲祥之機,實在於是,而逐條所敎,無非臣罪,忝居輔相之位,能爲輔相之責,則天災豈如是諄複耶?臣非但職任之不可堪,今則精神筋力,轉益消耗,加之以蹤跡畸危,臣意欲東,則必爲之西之歎,如是而何事可做乎?雖微官庶僚,旣蔑其效,卽當退去矣,當此災異非常之時,若不斥退臣身,則非應天以實之道也。殿下春秋漸高,臣等之心,若私家之奉老者然,若賜遞免,則臣當在京,無時進現,且坐局外,如有所見,則當隨事仰陳矣。上曰,今日卿等,旣至本司,故有此召見,而其本則皆在於予矣,卿何過辭?予欲減膳,而頃日傳敎中,不爲應文以導云者,意蓋深矣,且其有則無則之敎,亦有意矣。予亦知卿言之非出於應文,而卿之此時此請,不亦過乎?尙魯曰,聖上,旣已俯燭臣言之非出於應文,則快許臣請,改卜賢德,俾不至久防賢路,伏望。上曰,如有東走者,卿當挽而之西可也,何可坐視乎?卿之又爲如是,誠過矣。尙魯曰,臣之一身,尙不能區處,何可挽東而之西乎?惟以聖明在上,雖有罪過,輒蒙容恕,至於今日。如有一分可能之事,豈敢效古人之例讓,而如是陳達乎?上曰,所陳尤過矣。上曰,兩歲雷異之必在此時,誠不泛然,雖異於閉藏之時而國事無可恃矣。尙魯曰,有輔相,而只爲充位,臣誠有罪,卽今消弭之策,莫如輔相之得人矣。閔百祥曰,領相元輔也,所請雖懇,不可輕許,而如此國勢,如此世道,以臣空疎之才,忝居鼎席,何能堪當乎?亟退臣身,庶爲弭災之方矣。上曰,卿亦過矣,豈可以卿等,爲弭災之道乎?尙魯曰,右相則大拜不久,而臣之拜相,今爲九年,而無一建白,災何不至乎?臣若在次相之位,決不敢如是陳懇矣。上曰,當此之時,君與相,當相與維持國事,可也,何可如是乎?尙魯曰,臣於有君無臣之敎,不覺涕零,如臣者猶居輔相之列,其可謂有臣乎?一月三對,亦不能建一事發一謀,以答殿下晩政之自强者,非但臣之智慮淺短,蒲柳已衰,精神如在於煙霧中,無以堪承矣。上曰,今則所恃者惟三公,挽東之西之責,予亦爲難,而卿等則以此爲念,然後可矣。尙魯曰,下敎至此,心尤煎灼,不敢更達矣。上曰,昨日召見差員,則或言豐年,或言近於豐,或言中年云。大抵晩穀,有早霜之害矣。今年災實,不可專委於道臣,卿須講定,必以實惠及民,可也。尙魯曰,差員則以渠一邑所見陳奏,不可以此詳知,道臣狀聞,非久似來,當量度爲之,而畿湖則多有被災處及陳廢處云矣。上曰,鄭錫敎爲人質實,茂州得人矣。尙魯曰,誠善治矣。鄭弘淳最爲精詳,有懷必陳,有乃父之風矣。上曰,鄭晩淳,曾以固守勉予,予以爲貴矣。尙魯曰,其心事好矣。上曰,頃見貴事矣,李瀰以講書院入侍云,而不諱自己之短處,誠乃父之子也。百祥曰,其兄弟之心事計慮,非虛疎人矣。尙魯曰,李溵兄弟,非但處地之可信,其心事亦然,無傷人害物之心,有乃祖乃父之風矣。上曰,李瀚,何如耶?百祥曰,堅固則兄弟中最勝矣。上曰,趙重瞻爲魁於節製,而旣定講規,故不爲賜第矣。以其之次之賜第,領相曾有所奏,故今番則只召居首矣。宋載中旣爲別試初試,其時何不讀講乎?文王篇,雖是大雅旱麓章,文理甚順,故予以不難講知之矣,今則法始立矣。尙魯曰,旣定講規,宜堅守之矣。第向日科作,皆爲外題云,此後則如此之題,先爲曉諭,使諸生知之,好矣。上曰,所奏是矣。上曰,卽今用人,爲急務也。尙魯曰,上下相勉,收拾人心,然後國勢可扶,國勢可做。臣雖無知人之明,聖上旣以用人下敎,謹當仰奏矣。臣於李最中,只有面分,而其爲人雖略有固執,守法奉公,欲潔其身,且以坐地與名望,恬靜自守,不爲追逐論議。如此之人,其不負國,臣決知之。臣之前後仰奏者屢矣,而頃亦首擬於松留望矣。近來不喜追逐之人,則殿下雖用之,必無其弊矣。上曰,予非以偏黨疑之也,先見李明中,故然矣。尙魯曰,其長處則勝於其兄矣。上曰,李晶煥,予亦以勝於其兄見之矣。尙魯曰,李明煥多有長處,其弟不可及矣。上曰,李彛章爲人堅固,予固知之,而近來見之,不圖至此矣。凡人任使,然後可知也。李最中能不固滯乎?尙魯曰,若固滯於黨習,則臣豈敢如是陳白乎?若用如此之人,則人當有所忌憚者,非但用渠一人而已也。上曰,鄭宲卽其對也,少時有所爲之事矣。尙魯曰,出身之初,小小之事,豈足擧論乎?百祥曰,鄭宲淸白可貴矣。上曰,頃聞右相所奏,而落點於副學矣,右相豈欺予哉?尙魯曰,鄭宲二字,不登於世人之口,殆同與世相忘者然矣。上曰,李最中頃日欲除承旨,而果能瀜會四隅否?尙魯曰,其瀜會則臣亦不敢質言,而守法奉公,請謁不行,則有餘矣。用人之權,不敢仰請,而豈爲李最中·鄭宲兩人,惜亞卿一窠乎?上曰,沁留何以陞堂乎?百祥曰,承旨落點矣。上曰,今則亞長落點,亦爲固守矣。沁留陞資時,予以爲此等之時,宜用恬靜人云矣。卽今思之,其時陞資,可謂善爲矣。上曰,朴相德貴矣,曾慮其多氣,而今則純熟矣。尙魯曰,然矣。上曰,李昌壽已付軍職乎?其撕捱久矣。具允鈺,欲以摠管召見,而今已呈遞云,一伸廉隅則,可也。上曰,洪鳳漢,以其坐地,獨不見辱矣。此人決不以坐地自恃,可貴也。尙魯曰,聖敎至當矣。上曰,洪麟漢亦可貴矣。尙魯曰,臣嘗薦爲副提調,而到今見之,實有不誤薦之幸矣。百祥曰,近見洪鳳漢,則其爲國事,勝於治家。尙魯曰,見其治家,反不如爲國事之勤矣。上命領右相先退,上命書昭寧園改莎時告由祭文及告安祭文,仍命編次人釐正,趙明鼎釐正讀奏訖,遂退出。上曰,當爲召對,儒臣上下番,持聖學輯要入侍,可也。校理洪趾海,修撰金華鎭進伏。上讀聖學輯要正家篇死葬之道。上曰,此章則思丁丑,而不能讀矣。仍爲去張,讀自祭不欲數,至右言以孝推於天下,諸臣分讀註訖。洪趾海曰,著存不忘乎心者,卽敬之謂也。臣別無仰勉者,而推此敬之一字,以爲答天譴之道焉。上曰,儒臣所勉者好矣。今以念玆皇祖,陟降庭止,惟予小子,夙夜敬止十六字,無敢或忽,豈不爲好耶?金華鎭曰,夙夜敬止之言好矣。上番亦以敬之一字仰奏,而當此天災,所可仰勉者,無過敬止二字。以此爲念,無少間斷之地,伏望。上曰,所奏好矣。華鎭曰,近來聖上,有獨勞之嘆矣。顧此民國之責,則任之輔相,用才之權,付之銓曹,官師之規,責之臺閣,則何憂庶政之不擧乎?臣昨伏見大諭,辭旨藹然,此莫非群下之罪,而殿下亦不宜只說於文字之間,而以實心行實政,以爲消災異有實效之地,伏望矣。上曰,予已衰矣,坐於君師之位,而師道在下,予將何爲乎?趾海曰,大諭及堂箚之批,求助之意,藹然於絲綸之間,而臣等愚迷,無所仰裨,臣竊不勝惶隕之忱矣。日前召對時,儒臣以開言路之說,縷縷仰陳云,而至於傾軋之習,則自上有可以洞察矣。若以一人之事,以疑一人,則此固非來諫之道也。所謂傾軋者,惟在於公私之分,分其公私,以爲審察則,可矣。上曰,程子有云,而其公其私,難以知矣。趾海曰,雖以近日事言之,鄭枋於其時詣閤之後,府吏來傳一封啓草,而鄭枋初不坼視,直爲上殿,其字樣甚大,而不能成讀,擧措駭然,聖鑑旣已洞燭,如此臺諫,則日前處分,亦豈不宜乎?上曰,然則此是府吏之所作乎?此言不登於筵席則已,儒臣旣以傳致於班行爲奏,此果有之乎?承旨及下番奏之也。趾海曰,此事則萬口喧傳矣。華鎭曰,上番必已熟聞,故如是陳達,而近來村類,渠豈能自辦乎?任㻐曰,鄭枋事,臣亦聞之,而儒臣謂以萬口喧傳,則身帶經筵之任,今乃奏達於筵席者非矣。趾海曰,臣之以此仰達者,誠是開言路之實也。李昌壽雖是重臣,駁之何妨?而驅之以逆者,臣實未曉矣。上曰,鄭枋之酒,尙未醒矣,鄭枋亦非鄕人,而其間不爲怪擧,故心常慮之矣。其來坐閤外時,憲吏之傳致分明,則朝鮮豈有如此之臺諫乎?上曰,俄者承旨之言,以儒臣之旣聞其言,而今乃奏達爲非乎?㻐曰,不但此也,恐非筵席奏達之事矣。上曰,可以上書云乎?上書則結辭難矣。上曰,鄭枋非但受囑而來,其擧措,雖使鄕人掌通者當之,必不爲矣,安有稠坐之中,封送啓草而爲之乎?趾海曰,此是三百年所無之事也。上曰,儒臣曾有經歷,故如是矣。儒臣之父,曾亦含冤,而儒臣今有此陳達,予知儒臣心矣。近來樹怨難矣,而儒臣能言鄭枋事,可見公心之所發也。上曰,此事非大臣諸臣之所可爲者,惟耳目之官,可以言之,而尙今無之矣。此豈三百年所有之事乎?諸臣毋論鄭枋之可否,設有如此事,則果何如乎?公心奏之,可也。㻐曰,若以三百年有無言之,則無如此事矣。華鎭曰,或有受嗾而綻露者矣。上曰,其以入侍,謂之請對者,亦可怪也。沈鏽初旣登奏,而處分之後,更爲陳奏者,欲彌縫而然也。初則出於公心,而後則非公心,蓋衆論輻輳,故必不得已更奏。予於鄭昌聖請放之時,欲爲許之,而錯其措辭,故未果允之。然非但輕重之倒置,旣有欲放之意,故一聞沈鏽之言,而果卽從之,此則沈鏽,必動於人言而然也。雖有人言,無動則固好,而今世之人,無動者鮮矣。今旣有三百年所無之事,天何不示警乎?趾海曰,當此遇災修省之時,言事臺諫,何敢爲輕議?而臣之愚見,則如此然後可爲開言路之道也。鄭枋之受其啓草者,誠可駭然,故如是陳達,而聖敎至及於臣家,臣不勝感泣矣。上曰,三百年豈有如此事乎?華鎭曰,臣亦何能知之,而以我殿下三十年苦心,旣撰昭鑑之後,夫豈有如是之事乎?上曰,屋下私囑,雖不無之,而至於如此事,則今始聞之矣。趙榮進,亦言有所指敎者云,予以爲旣有其一,又有其二,殆如甕賈矣,今若默置,豈曰有君而有朝鮮乎?上曰,如是之事,臺諫尙不言之,雖有巨奸,將何以知之乎?今世臺諫,或爲論事,則必欲驅人,難矣。頃日予用唐介故事者,此是惜鳥卵之意也。華鎭曰,鄭枋之爲論李昌壽,忙忙入來者,可發一笑矣。上曰,豈可笑也?傳曰,今日召對,講爲下而亂,在醜而爭,則雖日用三牲,不孝之文,此孔聖之言也,猗歟盛哉,今之嘵競浮囂亦此也。且以孝推天下,先正臣按慷慨以敎,噫,頃者鄭枋之事,其所嚴處,意在所重,而其所受囑,若見肝肺,若尹蓍東,豈可深究其本乎?人雖不似,只受囑者處之,處分若此。今聞其駭,草所封,府吏衆目所覩,傳於外班,萬口喧傳云。噫,若此而君不能知,耳目顧瞻而媕阿,亦豈無致異耶?噫,無謂鄭枋不足道也。雖私寶相囑,已無三不可欺其心,況陷人之計亘中,傾軋之心難抑,若是放恣,致傳於稠坐之中,此三百年所無之事,此眼無君也,眼無國也,眼無紀綱也,眼無公議也。易豈不云履霜堅氷,而文言亦不云乎?此等世道,旣聞之後,不可不嚴問,事當令該府擧行,而噫,惜鳥卵之意,纔下敎,此時使枋就囚囹圄,非予意也。旣有傳致,則必有其人,亦有府吏,則亦必知某。當該府吏,令秋曹卽爲嚴問,口招登對以奏,其若不服,此等受囑之法吏,雖杖殺何惜?具威嚴問事,一體分付。出傳敎上曰,不欲下鄭枋於金吾而問之,故有此下敎,只得其人爲宜矣。華鎭曰,今日傳敎,雖出於殿下痛切之意,而此事與風聞無異,則推問下人之際,臺閣豈不自卑乎?且下隷之以書札往復,例也,在渠有何罪乎?上曰,雖張三李四,旣有所傳之封,則不可無此擧,儒臣所當請覈,而反爲救之,下番所奏非矣。上曰,修撰金華鎭遞差。出榻敎傳曰,秋曹三堂上,卽爲牌招,其令赴坐。出傳敎上曰,秋曹三堂上,開坐本曹,査問府吏後,卽爲來待以稟。出榻敎傳曰,元義孫,修撰除授,卽爲牌招察任。出傳敎上曰,秋堂誰耶?㻐曰,判書韓翼謩,參判洪麟漢,參議李重祜矣。諸臣遂退出。
乾隆二十五年庚辰九月十六日申時,王世子坐德〈成〉閤。藥房入對時,提調李昌誼,都承旨金善行,加出假注書李胤汲,記事官李鎭衡,記事官尹師國,醫官金履亨·方泰輿·金德崙·金履貞·李世珪,以次進伏。李昌誼曰,日氣不適,調攝諸節,何如?令曰,一樣矣。昌誼曰,齒痛,何如?令曰,今則上下齒皆痛,而外氣亦一樣,極爲難堪矣。昌誼曰,症候如此,則可想水刺之不能如前,下情極爲憂悶矣。昌誼曰,今日入侍,大朝問候,則敎以一樣矣。昌誼曰,諸醫入來,使之診察,何如?令曰,診視可也。診察後,首醫金履亨曰,脈度比前益虛,掌心極爲溫燥,而淸胃散不可連進,卽爲中止,荊芥連翹湯劑進,則非但外氣和解,亦好於齒痛,以此劑入爲宜矣。令曰,劑進,可也。諸臣退出。
庚辰九月十六日二更,上御景賢堂。秋曹三堂入侍時,刑曹判書韓翼謩,參判洪麟漢,參議李重祜,右承旨韓光肇,假注書任煜,記事官李在簡·姜趾煥,以次進伏訖。上曰,參判讀憲隷招辭,可也。麟漢讀訖。上曰,金溝誰也?麟漢曰,鄭杺也。上曰,鄭杺誰也?麟漢曰,枋之一族云矣。翼謩曰,老郞金,當推問,而家在城外,故不得捉來矣。上曰,所謂書房主誰也?麟漢曰,其兄子云矣。上曰,故相之幾代孫乎?麟漢曰,臣未詳知矣。翼謩曰,故相臣之從孫矣。上曰,鄭杺家在城內乎?麟漢曰,在城外云矣。上曰,雖問老郞金,必同此招,問之何益?枋必不能自辦,鄭杺似主掌矣。上曰,鄭枋之兄誰也,而卿等見之乎?麟漢曰,其名樹也,而臣等皆不見矣,枋則本在湖南而往來矣。上曰,三人未及構數行草,而有此覓來之言乎?儒生之於臺草,極爲不緊矣。鄭杺進士乎?麟漢曰,方爲金溝倅矣。上曰,卿等見之乎?翼謩曰,臣待罪銓曹時,擬爲金溝,而曾有桂坊舊勤之名,下直時臣亦見之矣。光肇曰,曾爲鎭岑,以還穀事被罪矣。上曰,誰爲道臣時乎?光肇曰,臣未詳知,而似是金尙喆時矣。翼謩曰,其爲鎭岑已久矣。上曰,已久則非金尙喆時矣。躁競浮囂,皆由此等事而作,此誠孔子所謂鄙夫也,互相爭鬪,至於此矣。予以洪述海爲非,而忘之矣。翼謩曰,洪樂純事矣。上曰,非也。黃景源,爲洪樂純分疏,予亦以爲過矣。重祜曰,李壽德事矣。上曰,此亦非矣。光肇曰,尹蓍東事矣。上曰,然矣。向時以鐵鍪相傳者又誰也?金養心之於具允鈺,亦是鐵鍪矣,朴志源溺人之心則同矣,而其事則差異矣。鄭枋此事,蓋三人爲之,而巧密甚矣。予之不置掌通者以此也。武臣之書名於盞臺者,蓋欲爲通情之計,而彼武人陋矣,無足道也,而鄭枋之使人傳札於閤外者,其陋甚於盞臺矣。在外臺臣之八字好矣,若在城內,而値鄭枋萬口喧傳之事,則必致葛藤,而予亦有處分矣,洪趾海之心,不勝憤懣,而有此所奏矣。如鄭杺者,懲一勵百可矣,豈可捉蟹放水乎?使躁競浮囂之輩,爲監軍則好矣,監軍竟夜喧呼,必無所思,晝亦困臥,無所思矣,何暇有躁競浮囂之思乎?仍命書傳敎曰,噫,爲其君幾年苦心,乙亥以後,外面雖似息黨,裏面其若春氷,此正邑號賦所云雪未消於陰竹,而氷已泮於陽川者也,而況浮囂之類,躁競之輩,陽川·陰竹,雖夏若寒,顧今世道,非徒自恧於受號,竊恐上負陟降,夙夜兢惕。噫,其心溺於舊習,甘心猶此者,其宜嚴懲。大抵近者,則此等之輩,隱於牖下陰囑,若蓍東·枋之輩,陷人坑坎,此何異於頃者峻於黨習者,指嗾遐方癡騃之類,作此機關乎?雖然今日下敎已諭,人君但當勿論其人之辦事與否,治其陳章者而已。若此則烹頭而耳可熟,其所囑者,莫曰其君之不知,蒼蒼昭昭,神目在頂,其誰欺也?囑人欲陷人,而反陷其人,其陷則一也,亦豈有其陰,而譬諸戰陳,細作被捕,其心不悛,甚至於三百年所無之班行傳囑。噫,白首暮年,樂爲深苛,而傍觀者不以爲駭,耳目之官,聽若不聞。噫,予則曰此亦致異之一端。噫,此不嚴懲,其國亡乎,不亡乎?身爲臺臣,勿論挾雜與否,數行臺草,未能成樣,詣閤之後,倩人尋來,及於入侍,當引嫌而不爲,忙忙傳啓,手脚忙亂。噫,彼鄭枋,不足道也,受囑之深,予已諒矣。聞三百年所無之事,枋何過也?噫,其於耳目,百般稱頉之時,僅得一枋,作此駭擧,此其君之所羞恥,銓官之所羞愧,此予所謂非徒枋之過者也。噫,幾年代理,行一常參,而見此駭擧,有此無前之駭擧,而耳目媕婀,莫能聞知,雖欲飭也,在外臺臣,耳長非三尺,其豈聞也?若此而仁愛示警,焉可無也?亦予所謂致異之一端也。臺臣自臺臣,守令自守令,今聞供辭,鄭杺之身爲守令,當民事方殷之時,視民若第二件,公然上來,坐助臺草,若非滿腔舊習,則必有受囑於人。欲梯機關者,以一蔭官,能爲此,其或釋褐,必有倍於枋矣。其名旣登供辭,而若不嚴問,曰有君,曰有國?枋雖無狀,曾經臺臣,且有其本,雖綻玆事,予不復治,而其於杺,不可不嚴問。噫,推此觀之,乾道之恢恢,十目雖掩,可以知之。雖欲欺也,焉敢欺也?若不直招,當施永錮之律,不齒士類。金溝縣令鄭杺,爲先罷職,其代令該曹口傳擇擬,而其令該府待城門開,開坐嚴問口招,其指嗾人,登對以奏。此時守令,若是許由來京,作此駭擧,當該道臣,從重推考。噫,杺若不爲直招,曰有王府?而若以詐招登奏,國豈不亡乎?囚南間而勿枷,嚴問以奏,其若隱諱,自有次第事,以此分付。杺若下鄕,勿爲草記,待城門開,遣羅將,倍道押來。憲府書吏徐時英,今無可問之端,放送。翼謩曰,臣有區區所懷,處分前不敢徑陳,今始仰達矣。鄭枋之倩人構草,使之推來於詣閤之後者,誠萬萬無據,非但貽羞於臺閣,實三百年所無之事也。聖上之嚴加處分,誠爲得當,而第念枋雖無狀,顧其官則臺諫也,今使陪隷,證其官現出指嗾,實關無窮之後弊,仰惟聖明,高出百王,豈不慮及於此耶?臣之所望,更留聖意,而有所處分焉。上曰,此則不然,不可不嚴處,罷職可也。出擧條上曰,予之不欲緘問鄭枋者,亦有意矣。卿在銓曹,以杺爲守令,以枋爲臺官,點下之其君,亦可愧也,況擬望之銓官,豈爲無罪乎?翼謩先退。麟漢曰,鄭枋之論李昌壽者,措語旣欠商量,擬律亦不襯當,而但臺諫啓草,出處之行査,前所未有者,聖意雖在於嚴懲浮囂,而臣之賤慮,實在於後弊之無窮。俄與首堂,約以齊陳,首堂旣以此被罪,則臣不可晏然,而事有關於國體,又此冒死煩達。伏願聖上,亟加三思焉。上曰,不然矣。判書旣施罷職之典,一體罷職,可也。出擧條上曰,刑曹判書韓翼謩,參判洪麟漢罷職。出榻敎
上在慶熙宮。常參以代理停,經筵停。
自辰時至午時,日暈。夜五更,雷動電光。
任㻐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吏曹口傳政事,以李元祥爲金溝縣令。
王世子在昌德宮。常參停。
權噵達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,李顯祚令旨未下,持平李允郁在外,韓鏶牌不進,今日以監察茶時之意,敢達。令曰,知道。
右副承旨李翼元達曰,憲府連日監察茶時,諫院許久闕達,事甚未安。兩司除在外牌不進令旨未下外,未肅拜人員,竝旣牌招,何如?令曰,依。
以侍講院言,權噵達曰,本院新除授弼善李普觀,旣有只推之命,卽爲牌招察任,何如?令曰,依。
以弼善李普觀,持平韓鏶牌不進罷職令旨,令于權噵曰,推考徽旨捧入。
江華留守狀達,本府屬井浦堡居束伍孫九先等渰死事。令曰,渰死人等,令本道恤典擧行。
司書李鎭衡書曰,伏以,職非當據,而蘄免不獲,特被儤直,月有餘矣。顧念菲劣,無他自效,惟以備員近密,恭守番次,爲身之榮,而義分之安也。第臣夙嬰奇疾,發作無時,而尤怕秋冬之交,醫家所謂冷疝之症,而能殺人於俄頃之間也。近雖帶鞾追逐,黽勉職所,自覺冒寒氣結,先聲已至者數矣。昨緣微感挾痰,晩飮不化,本症闖然暴發,老癖上衡,四體氷冷,昏窒頻數,呼吸斷續,目下形症,出入人鬼之域,而疆臥直廬,療治無路,誠恐毫絲莫裨之身,又復汚穢淸禁,不得不忍死構章哀籲。伏乞睿慈,俯垂矜憫,特許鐫免,俾尋生路,仍令治臣瀆撓之罪,以嚴朝綱,不勝萬幸。臣無任屛營祈懇之至,謹昧死以聞。令曰,覽書具悉。爾其勿辭,調理察職。
上在慶熙宮。常參以代理停,經筵停。
卯時,雷動電光。
韓光肇啓曰,卽者校理洪趾海,謂有情勢,陳書徑出,原書纔已退却矣。所當直捧禁推傳旨,而此與無端徑出,有異,推考警責,何如?傳曰,允。
權噵啓曰,卽者修撰元義孫,以其親病,陳書徑出,原書纔已入達矣。所當直捧禁推傳旨,而此與無端徑出有異,推考警責,何如?傳曰,允。
金善行啓曰,右承旨韓光肇,今日不爲仕進,牌招,何如?傳曰,允。
傳于任㻐曰,喬桐水使留待。
權噵啓曰,玉堂上番闕直,而應敎鄭光漢,副應敎徐命天,副校理李潭·嚴璘,俱以無故行公之人,不爲替直,竝依定式,禁推傳旨,捧入之意,敢啓。傳曰,知道。
任㻐,以訓鍊都監言啓曰,都監分授都城仁王山北邊體城五間頹落處,今已畢築,把守軍兵,依例撤罷,女墻仍爲始築之意,敢啓。傳曰,知道。
敎京畿水使李裕身書,王若曰,海防設嚴,孰非爲重?畿臬控要,尤難得人,歷數在朝,今屬之子。惟卿,名家美範,妙歲高科,秉心公平,在牛·李而不撓其操,持論明快,於涇·渭而益峻其防,授之西南邊波斯之鄕,素著還珠之譽,寵以八百里藩維之任,尙留憩棠之思,長薇垣則引義逡巡,處銀臺則竭誠忠愛,夙負詞翰之望,恨未置於玉署經維,晩著幹局之稱,思試用於雄藩巨鎭,惜緋班之久滯。予已示意於臨朝,付廟議之一公,卿乃協望於升秩,惟上下相知也久,顧內外無適非宜,眷彼喬營一防,實係畿轄重閫,三路舟楫之所湊,奚但爲統禦之重權?一島煙火之相連,兼付以字牧之丕責,望登州而鎭壓海路,邦無一颿風之虞,與沁都而捍蔽王畿,深軫未陰雨之備,祗緣狃安之成習,未免慮患也不長,艅艎未修,加以資糧之虛耗,魚蟹不厭,若爲軍民之懷綏,苟非盤錯之異才,難膺保障之重寄。玆授卿以京畿水軍節度使·兼三道統禦使·喬桐府使,卿其祗服寵命,往勵顯庸,詰戎之政宜先,實欲藉吉甫之文武,撫民之方是急,非獨爲晉陽之繭絲,繕舟艦而庤餱糧,常若有門庭之寇,按兵農而明威惠,以活我魚鼈之氓。自此江漢以西,庶幾安枕而無慮,若論前後所歷,可想遊刃而有餘。於戲,予旣不循常格而用人,卿須益殫乃心而報國,行且召矣,宜念其君在簡之恩,往惟欽哉,無負吾相交薦之意,施措須用長算,稟裁自有舊章,故玆敎示,想宜知悉。修撰知製敎李瀰製進
領議政金尙魯,伏以,臣於憲吏推問之命,竊有愚見,終宵耿耿,敢此仰聞,臺體本自截然,而禁中成班之地,伻府隷傳啓草,卽國朝以來所無之事也。在臺體,誠可謂大寒心矣,況今世道奇怪,無所不有,則儒臣之前席陳奏者此也,聖上之必欲究覈懲礪者此也。臣固知殿下此擧,斷斷出於爲世道苦心,而此雖與直問臺官,事面差間,囚臺官之陪吏,鉤臺官之密蹊者,去直問亦奚異哉?此路一開,後慮無窮,他日犴狴之間,憲吏之不變爲臺官,殿下亦安保其無也。臣所惜者,臺諫之職也,臣所慮者,恐非詒燕之道也。伏願聖上,更加三思,特寢是命焉。治此箚待明發將上,追伏聞縣令鄭杺,因此事又命究問,憲吏囚覈,猶恐其處分或過,況過於此,而事端輾轉層生乎?臣之此言,非爲鄭枋也,亦非爲鄭杺也。區區衷悃,如蒙頫察,則不勝幸甚。取進止。答曰,省箚具悉。箚陳當下敎於入侍矣。
右議政閔百祥,伏以,臣伏見傳敎下者,以鄭枋之倩受啓草事,儒臣陳達,査獄已成,雖不敢知畢竟査事之如何,而臣竊有爲聖朝惜之者。蓋鄭枋身爲臺臣,不能自構啓草,至於倩手,已極苟且,伊日擧措,亦多可駭,人孰不非之,而惟其官名則臺諫也,文字則臺啓也。今以此窮覈根抵於府隷及親族,此實前古所無之事也。縱不直囚臺諫,此與究問臺諫,豈有間哉?嗚呼,人心陷溺,世變無所不至,安知其後弊之職此漸啓者乎?聖慮苟或有深思遠覽,則必不待臣言之畢,而有所俯燭矣。首相旣已箚進,必有處分,而臣亦不任其耿耿,敢此冒陳愚見,惟聖明財幸而察納焉。取進止。答曰,省箚具悉。箚陳當下敎於入侍矣。
傳于金善行曰,使入直注書傳諭,仍令入侍。
金善行啓曰,領議政金尙魯,右議政閔百祥,依下敎來待矣。傳曰,詣閤。
王世子在昌德宮。常參停。
尹得養達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,一員未差,持平李允郁在外,韓鏶令旨未下,今日以監察茶時之意,敢達。令曰,知道。
以侍講院言,又達曰,本院司書李鎭衡,連日入直矣,以身病,陳書受由出去,下番闕直,事甚未安。兼司書沈履之,卽爲牌招入直,新除授弼善李普觀,旣有只推之令,一體牌招察任,何如?令曰,依。
以兼司書沈履之牌不進罷職令旨,令于尹得養曰,推考徽旨捧入。
以兵曹言,又達曰,今九月十八日良人嚴雄贊稱名人,自興元門入來,差備門外擊錚,極爲駭愕,令攸司囚禁治罪,同門守門將姜起周,常時不能禁斷雜人,以致䦨入,亦難免其責,推考,何如?令曰,依。
修撰元義孫書曰,伏以,臣㦝迫情私,豈有從宦之勢,而日昨玉署除旨,出於特敎,臣畏分怵義,他不暇顧,顚倒出肅,仍卽持被矣。今曉雷異,復有警告,轟轟之響,殆若耳提而面命,臣誠驚悚,繼以憂歎,人心恬憘,世道頹靡,皇天亦譴,若是荐疊,仰觀俯察,國事茫無畔涯,惟我大朝殿下,遇災兢惕,宵旰憂勤於廈氊之上。當此時邸下所以畏懼修省,不容暇逸,尤宜仰體大朝敬天恤民之至德,念念靡懈,懋哉懋哉?臣卽接家信,臣母風痰關格之症,挾感添劇,症形沈篤,促臣歸視,臣自聞此報,方寸焦灼,有難頃刻按住,冒進短章,徑出禁門。伏乞睿慈,俯賜矜察,亟許鐫遞,俾便救護,仍治臣擅離之罪,以昭朝綱,以安私分,千萬幸甚。臣無任屛營祈懇之至,謹昧死以聞。令曰,覽書具悉。方切兢惕之中,尤切驚懍,所陳益加體念焉。爾其勿辭,救護母病焉。
正言金普淳書曰,伏以,天休滋至,邦慶無疆,我大朝封爵謝恩之年重回,臣民慶幸,久而彌切,靈泉奏效,鶴駕穩旋,區區歡祝,當復如何?仍伏念臣猥以庸陋,濫竊科第,雖投之閑冗,猶懼其不稱,忽於千萬不意,伏承薇垣除旨,臣惝惶恧慼,實不知措躬之所也。噫,國家所以置臺閣,將以寄耳目之責也,苟非言論風采,有足以動人者,莫宜居之,況玆災異非常,上下恐懼之日,尤宜另加掄揀,使之極言竭論,以消咎根,而今乃以如臣無似,苟然充備,不少難愼,此豈國家綜核之政也哉?嗚呼?至仁者天也,天之降災,非欲疾威其邦也,蓋將以驚動而修省也。伏想我邸下,必惕然驚懼,思有以大振作,而若言其消弭之方,則不越乎勤學勤政數件事耳。此不他求,誠在邸下自反而求之,而遇災以來,未聞有懇惻求助之令,講筵賓對,亦已久闕,臣豈不知睿候愆和,實有所自强不得者,而誠恐節宣之失宜,怠忽已生,紛華之交誘,德業已奪,淸燕之狃逸,機務已滯。苟於天人相與之際,一心對越,使其自修之實,無一毫自歉於中,則孚應之捷,可期轉災而爲祥。伏願邸下,益懋問學,克勤諮訪,雖於臥內,頻接臣僚,日講其所未講,俾有以溫文日章,治效日著,毋或曰每年災異,尙且無事,必於無災之日,常推遇災之念,兢兢翼翼,如將不及,亦須至誠求諫,以補其闕失,如臣巽軟,先賜斥退,以爲不言者戒焉。臣方求免之不暇,不宜贅附他說,而目下有區區憂憫者,敢此略陳之。日昨大朝殿下所下大諭,懃懃懇懇,求助於言官者,有足以透金石而孚豚魚,臣方欽仰贊誦之不已,繼伏見昨夕憲吏究問之下敎,臣實不勝其愕然失圖也。鄭枋不足惜也,顧其職則臺官也,以其私相往復,究問於臺官之陪吏,是豈不有欠於待臺閣之道乎?鄭枋與鄭杺往復之事,臣未知其如何,而今若以此,轉生事端,至問於杺,則臣恐後之人,視此爲擠人之術,凡有言者,不問其虛實,雖閑漫書札,皆諉之於有所受嗾,則幾何而不至於究問臺官耶?此不但有傷國體,其有關於後弊,實無窮矣。至於儒臣秋堂之所奏,筵席語祕,雖未得其詳,想其意則亦必惜國體而發也。伏乞离明,稟于大朝,冀寢鄭杺究問之擧,仍收儒臣秋堂遞罷〈之〉命,不勝幸甚。臣無任屛營祈懇之至,謹昧死以聞。令曰,覽書具悉。邦慶無疆,聖上封爵謝恩之日重回,歡忭曷有其極?近來災異,無歲無之,方切懍惕之中,是今災異,尤切驚懍,所勉切至,可不體念焉?今此究問之命,寔出於爲世道慮後弊之聖意,則余何敢以此仰稟乎?秋堂事,亦非余所敢煩稟矣,爾其勿辭察職。
庚辰九月十八日未時,上御惜陰閣。領右相入侍時,領議政金尙魯,右議政閔百祥,行都承旨金善行,假注書任煜,記事官李在簡·姜趾煥,以次進伏訖。尙魯曰,日氣甚不適,聖體調攝,若何?上曰,一樣矣。尙魯曰,寢睡及水刺,何如?上曰,一樣矣。尙魯曰,湯劑及丸劑,連爲進御乎?上曰,進服矣。尙魯曰,中宮殿氣候,何如?上曰,安過矣。尙魯曰,王世子氣候,何如?聞咳嗽及齒痛,尙今未差,連進湯劑而無效,臣切悶慮之忱矣。上曰,近亦一樣云矣。尙魯曰,王世孫氣候,何如?上曰,好在云矣。尙魯曰,向來雷異,極爲驚懍,而今曉又有雷雨之災,仁天之示警如此,心豈少弛乎?上曰,未知如何而弭災矣,卿等先告陳箚之由可也。尙魯曰,近來人心世道,奇奇怪怪,臣之箚子,已悉陳矣。上下憂歎,專在於人心世道,人心世道若好,則寧有可憂之事乎?上曰,鄭枋事,若自現其指嗾則快矣。尙魯曰,臣心旣如此,聖心豈不如此乎?然無可知之理矣,旣問府吏,至於親族,而其本則在於臺官,鄭杺若以爲,誰某所嗾云,則其事必至蔓延,豈不可悶乎?上曰,右相陳之。百祥曰,領相旣已陳之,臣意大體亦同,而蓋其時臣亦見鄭枋擧措矣。若朝士指揮,則措語擬律紙樣,決不然矣,鄭杺果出槪杺頗識文學,素有名稱於士流中,枋則以明經科,旣爲杺之親族,而與之同居,則伈之倩筆,似非異事,而私室相議啓草,先輩之所不免也,枋固不足惜,杺亦素昧,而荊棘一開,則實有後弊之慮矣。上曰,鄭杺爲鎭岑時,誰爲道臣乎?注書知入可也。賤臣來告曰,其時趙明鼎爲道臣,鄭杺以還穀事,有拿囚之命,而以宥旨前事,蒙放矣。上曰,予曾見鄭杺矣,鄭宲之幾寸乎?善行曰,六寸矣。上曰,持正通,近來不如古,而鄭枋之兩班,優於通淸矣。善行曰,雖名宦可爲矣。上曰,名宦渠何能爲乎?鄭枋善讀書,而前日殿講時,飮酒而見落矣。尙魯曰,明經科多有不文者矣。上曰,雖不文,豈至不作數行臺草之甚乎?善行曰,大抵講經者,不知微辭奧旨矣。上曰,故相臣鄭錫五,常以不文自處矣,卿等雖不陳箚,今日則欲召卿等矣,大諭已言願察其影之意,而聖主得賢臣頌云,陰陽調風雨順,理陰陽順四時,乃卿等之職也。若問鄭杺,而得其情,則或有補於世道之萬一,而其得情,何可必也?鄭枋於臺廳,開見啓草,則只府吏與枋,知之而已,而就班後見之,故洪趾海有萬口喧傳之說,而此必萬目所覩,故有此相傳而然也,幾年代理之後,行一常參,而有此駭擧,予實恥之矣。古之大臣,若見如此之事,則必責之,卿等見之而不爲面斥乎?尙魯曰,初不見之矣,向時臣以立朝三十年,不見如此臺啓之說。仰達,鄭枋傳啓時,擧措駭然,故右相言其不當如是,而臺臣之入啓也,大臣不必傍沮,故臣果挽止矣。上曰,右相之言,雖出於憤慨於鄭枋擧措之駭然,而臺體至重,卿之挽之宜矣。尙魯曰,鄭枋其時事,不但其日不見,尙今無聞矣。百祥曰,臣亦不知矣。上曰,儒臣則與臺官,共坐一班,可見之矣。百祥曰,外班無異內班之嚴,雖尋常書札,不得開封,則枋之拆視於閤外者,萬萬可駭,而臣等雖不見,錄司若知之,則必禁之矣。上曰,秋堂之意,亦如卿等之意,而不問府吏之前,直爲求對可矣,而不此之爲,輕重倒置矣。尙魯曰,臣見小報而知之,其時夜色已深,似未及求對矣。上曰,卿等亦於不問府吏之前,陳稟可矣。尙魯曰,政府小紙,最後來傳,故臣於夜深後聞知矣。百祥曰,臣則幾於曉時始知,故陳箚亦差晩矣。尙魯曰,姑未知傳敎之如何,而鄭杺雖不究問,處分則不可不嚴矣。上曰,卿等之意是矣。雖囚南間,安知無西間之囑供乎?向日傳敎中,勿枷二字,予意深矣。若使鞫問,則必至於枷矣,予不欲如成有烈之縳而問之矣,尹蓍東則其意不但在於趙榮國也,必欲逐趙雲逵也,蓍東之貌,有若乘弟者然矣。尙魯曰,此則聖上知之過矣,其中則未必然也。上曰,不但外貌然矣,觀其氣量,決難烹得,趙榮國必有所使而然也。李正吾之事,出於風聞,而金養心則亦非風聞也,左右相攻,不能堪耐,致有此擧矣。具允明兄弟,其心可嘉矣,曾聞厥父,嘗以不爲偏論爲言云矣。尙魯曰,臣等亦聞其言矣。上曰,其父雖如此,其子又豈知承父之志乎?都在渠之一心,而具允明兄弟,則其心可貴矣,金時粲出陸時,垂涕而道之者,予忘之矣。百祥曰,蔡濟恭也。尙魯曰,無私意而致然,蔡濟恭向國之誠可貴矣。上曰,趙榮順·李存中,以渠之黨心爲之,而至於鄭枋,則以庸人,受人指嗾,施其才操矣,曾見鄭枋多氣,而今番擧措,特一尋常耳。尙魯曰,其言之好否勿論,自其心出,則容或可恕,而最可悶者,受人指囑,而陷人罪戾,臣常以爲賊夫人之子也。上曰,果出於己,則雖怪擧,猶有可觀處矣。尙魯曰,承此下敎,不勝起而拜賀矣。上曰,洪趾海之言,亦非陳達於殿陛之事,此亦衰世之意也。尙魯曰,爲今日世道人心,而有此所奏,渠亦知此非筵席之所可煩稟,而常在心中,故率爾而發也。上曰,今日思之,鄭杺果爲之,而鄭枋未及持來其草,故府吏追後來納矣。百祥曰,時刻已晩,政院催促,故渠則先來,而封草則後至矣。尙魯曰,其措語全是鄕諳,其出於鄭杺也明矣。百祥曰,全不知朝體之如何矣。上曰,聞右相之言,果鄭杺所爲矣。鄭杺似無援引之理,雖有階梯,豈非鄭杺之過乎,鄭杺幾自金溝發程乎?善行曰,計其日子,似不及上來矣。上曰,李元祥誰也?尙魯曰,故相李敬輿奉祀孫也。上曰,昌寧誰也?善行曰,金履信也。上曰,金履獻之行列乎?善行曰,履獻之兄也。上曰,履獻何在?尙魯曰,已死矣,上驚問曰,然乎?百祥曰,善文爲人甚嘉,誠可惜也。善行曰,天姿近道也。尙魯曰,可惜也。上曰,極可惜也。善行曰,以其有老母,故除安峽倅,而作故矣。百祥曰,避腴邑求薄縣,故赴安峽矣。上曰,其心尤可貴也。仍命書傳敎曰,今聞縣監金履獻,已作古人云,其人欲用而未果,因其兄金履信而乃知,其用傷悼,元致賻外,其母令該曹食物從厚題給,以慰其靈。上曰,鄭枋之意,非欲逐李昌壽也,律名太過矣。尙魯曰,豈非逐也?善行曰,宗班疏章,外朝不爲聯名,故乙亥璿譜之刊也,奉朝賀徐宗伋,亦不參於綾昌之疏矣。今番李昌壽事,亦依此例而往復,則爲之云矣。上曰,然乎?尙魯曰,宗簿事,宗正主之故然矣。上曰,然乎?渠輩何能知此例乎?尙魯曰,道臣循例許由,而頃被重推之命,道臣不知本事之委折,此後則必牢塞守令之請由矣,道臣豈預料鄭杺之上京,作此駭擧,而不爲許由乎?上曰,此時守令,豈可許由乎?予於政院,多捧辭單,則必責都承旨。多捧陳章,則必責同副承旨矣,尙魯曰,秋堂向夜所達,不知其詳之如何,而非爲鄭枋,慮及後弊,而出於爲國忠悃矣,願察其心焉。上曰,予亦非以爲深過也,儒臣先陳此意,至於遞差,而其言亦是矣。尙魯曰,聖敎然矣。百祥曰,臣未及仰達,而儒臣之言,誠得體矣。上曰,三人皆是矣,鄭杺將處置,從當處分矣。仍命書傳敎曰,噫,卅載苦心,國事世道民事,俱無可恃,王褒得賢臣頌,豈不云乎?人心世道若此,而陰陽調風雨順,已無其望,噫,前諭旣諭,今何架疊,而人心不若此,世道不若此,則鄭枋事,頃日儒臣,雖有所奏,不過曰於枋其雖辱臺閣,此等之事,不可陳於文陛,爲答而已,囑者受者,其雖無狀,世道不若此,人心不若此,則亦豈初問府吏,蔓延葛藤乎?此亦予意,而近者浮囂成風,坐而指嗾者多,若不鋤治其本,無以勵世道,而迫問臺臣,非予素意,故雖默甚慨。噫,閤門草囑,卽三百年所無之事,旣聞之後,視若尋常,則不若不聞之愈也,而枋雖無狀,以此覈問,後弊宜顧,故捨枋而問于傳草之府吏,階梯旣至於鄭杺。故初欲嚴處,而恐其有根而或漏,其命拿處,而更以思之,問於杺,雖或得之,若不直招,再推三推,有傷國體,以至訊問,亦關後弊,噫,渠雖無狀,白首暮年,以開荊棘乎?初敎中所謂次第事,囚南間而勿枷,意雖深也,初招欺隱,則先命枷杻,次命再推之意也,次第二字,不過若斯而已,而大臣無乃太過以看乎?雖然此等眼無國法,暗地指嗾之類,雖烹街上,以謝蒼蒼,以謝國人,其無不可,況訊問乎?此予所以不以荊棘,遺後昆者也,雖若無謂,受囑之枋者,例問之下,決不直招,滿腔舊習,恣意下草之杺,其何自服?其梯旣至于渠,其草亦渠之筆,則以此究竟,亦王者之道。故相臣雖不陳箚,今日欲召,爲此而處分矣,二相之意,正若予意,今何復諭?大抵一蔭一儒,坐於牖下,交結浮囂,暗囑臺官,尋常爲此,竊憤于中,今者杺,不過一蔭吏,不耐舊習,因緣陷人,放恣一也,眼無國法,書傳啓草於閤門之外,放恣二也,因渠而作此三百年所無之事,行三百年所無之査,放恣三也,有一於此,難逭王章,況三乎?特寢査問之命,分付該府,仍令羅將,押配於南海縣,旣有其本,枋則枝葉律,自有歸一,依頃年殿庭顧謂元良之言,杺永錮其身,枋則雖不可與尹蓍東,同爲處之,壞三百年臺風,辱三百年臺官,渠之頃者所請之律,可謂自道,而仍用其名,亦涉苟簡,只除侍從案,使中外,曉然知靑丘臺閣之所重焉。上曰,旣有只除侍從之敎,則可爲守令及郞署,而似不善治矣。尙魯曰,以其行事之不敏,何以莅民乎?大臣先退。善行曰,今日非無他承旨之可以入侍,而卽者雷異,尤爲懍惕,故臣於小朝,已陳達辭,而於殿下則欲爲面稟愚忱,玆敢入筵矣。頃日災異,適在於擧國懽忭之日,而今又有雷動之災,今此前席,伏承下敎,臣之衷情抑塞,無復可以仰達矣。國事誠至於莫可奈何之域,而仁天警告,丁寧諄復,臣自在三司時,每以聖人血氣易衰,志氣不衰之說,縷縷仰達者,意有在矣。今又有所煩瀆,殿下所以自强修省之誠,董飭臣僚之志,未免循例,而其效邈然,臣切悶焉。顧今急務,惟在於上自大臣,凡於政措之間,無一毫底私意全無國耳公耳之心,以至微官庶僚,無不皆然,殿下亦勿以暮年,自弛勤惕之聖慮,則庶可以仰答天心,而鞏我國勢矣。上曰,雖無仁愛之警,此非君臣解心之時。傳,有其亡其亡,繫于苞桑之訓,予心夙宵憂灼,何嘗頃刻弛也?予於都承旨入來之時,已爲諒之,而聞此陳勉之切至,誠可貴矣。上曰,昌寧縣監金履信,金溝縣令李元祥,喬桐水使李裕身入侍。出榻敎臣煜承命出,引履信·元祥入。元祥進伏,上,下詢七事,仍敎曰,何以治民乎?元祥曰,欲一心奉公矣。上曰,金溝之赤子,付之於汝,汝當一如衛從司供職之時,可也。履信進伏。上曰,其容貌略似其弟矣,汝母敎子以正,故俄以食物,給汝母,以慰汝弟之靈矣,汝何以治民乎?履信曰,無過於勤謹二字矣。上曰,極好。勤則斯過半矣,汝以汝弟未了於安峽之事,以報其國於昌寧可也。上顧謂善行曰,履獻必不爲鄭枋之事,而履信亦不爲鄭杺之事矣。元祥·履信先退。臣煜又引裕身入,裕身進伏。上曰,喬桐勝於前日,更無可勉飭矣。裕身曰,喬桐若大病之餘,民無蘇醒之望,舊逋之停捧者,竝有督納之令,是實悶然矣。上曰,大臣未退前同入,則似好矣。善行曰,國用亦可悶,今年豈又不捧乎?大臣雖在,亦必防塞矣,喬桐民,昨年已厚被聖恩矣。上曰,喬桐非但莅民,亦是帥臣關防之任,不輕而重,卿須以戰笠入四郡之意,着念爲之,可也。裕身曰,繭絲保障,皆不可廢,而撫摩之政,謹當盡心爲之矣。上曰,相臣曾已薦之,欲除此任者已久,而各有其時,往必勉哉?裕身退出,諸臣亦以次退出。
上在慶熙宮。常參以代理停,經筵停。
夜四更五更,月暈。五更,電光。
以承傳色,口傳下敎曰,明日建明門朝參爲之,時刻以辰正三刻擧行,侍從堂上中,雖軍銜,如有一人不爲進參,則直捧禁推傳旨。
又以承傳色,口傳下敎曰,文臣朔試射,近來爲文具,無當初設置之本意,文臣當赴者,如無軍職,則一傡付軍職赴試。況親臨事體嚴重,使之無頉盡參,如有不參之人,則直捧禁推傳旨。
傳于任㻐曰,見今日備局本司坐起單子,殊涉寒心,使之改修整以入,將臣外又爲懸註,則竝直捧禁推傳旨。
又傳于任㻐曰,近來謂之勤,則以爲愧矣,單子斯速入之。
又傳于任㻐曰,備堂中如有懸註之人,宜當初下敎,禁推傳旨捧入。
以備局堂上沈星鎭·趙雲逵禁推傳旨,傳于任㻐曰,竝從重推考傳旨捧入。
傳于李翼元曰,明日朝參,禁軍只入直擧行。
傳于任㻐曰,侍衛仍。
傳于金善行曰,日氣涼冷,軍兵亦當食代,故初嚴以辰正三刻爲之事,下敎矣。中官誤傳正時,以辰正三刻分付,中官從當下敎,而初嚴以辰正三刻爲之,單子置之。
傳于李翼元曰,文臣朔試射,再明日當行於金商門內,時刻以辰正三刻爲之,禁軍早食代後擧行。
傳于權噵曰,明日貢市人中解事人,待令于興化門外。
傳于李翼元曰,近來禁漏時刻甚緩緩,此後則使禁漏官員奏之。
權噵,以禮曹言啓曰,今聞行副司果金選慶,今日卒逝云,取考五禮儀,則王妃祖父母喪,有擧哀之節,中宮殿擧哀儀註,依禮文磨鍊以入之意,敢啓。傳曰,知道。
中宮殿擧哀後,大殿,政院·玉堂口傳問安。答曰,知道。中宮殿,政院·玉堂·朝廷二品以上·六曹堂上單子問安。答曰,知道。藥房口傳問安。答曰,知道。王世子遣宮官問安。答曰,知道。王世孫遣講官問安。答曰,知道。
權噵,以禮曹言啓曰,五禮儀王妃祖父母之喪,無成服節次,擧哀條下註,有唯衰服從俗麤布帶三十日而除之文,進御麤布帶,令尙衣院趁今日擧哀時造入,何如?傳曰,允。
傳于權噵曰,承旨入侍。
備邊司薦望,禁衛大將洪鳳漢·鄭纘述·具善復,以洪鳳漢爲禁衛大將。
傳于權噵曰,明日貢市人,勿爲待令事,分付。
任㻐,以兵曹言啓曰,今九月二十日禁軍戎器點考設行事,纔已入啓矣,朝參相値,不得爲之之意,敢啓。傳曰,知道。
傳于權噵曰,朝參文臣朔試射置之。
金善行,以弘文館言啓曰,本館上番校理洪趾海,謂有情勢,陳書徑出,應敎鄭光漢,副應敎徐命天,副校理嚴璘·李潭,以不爲替直,依定式禁推,上番闕直,事甚未安。校理洪趾海,卽爲牌招入直,何如?傳曰,允。
權噵,以弘文館言啓曰,本館上番,無他推移之員,副修撰李瀰,卽爲牌招,以爲姑陞入直,何如?傳曰,允。
敎開城留守金尙喆書。王若曰,南藩解符,豈復煩卿以簿領?西京晉秩,蓋欲托重於保釐,知有全備之才,將觀歷試之效,嗟,開州實據要路,故廟算每難其人,地是螭起鳳舞之遺墟,譬則宋兩京之留府,山有靑石紫霞之險阻,隱然秦百二之重關,四方之貨利日交,武力盡歸於駔儈,一府之財力久殫,人和不及於形便,所以鎭守控禦之謨,必待通敏周贍之手。惟卿,蜚英早歲,圭璋令譽,持身恬貞,平生超黨私之臼,處心祥吉,一世無怨惡之人,精神譬百鍊之剛,慮機宜而必中,裁斷如一刀之快,理煩劇而不差。蓋文學政事之兼優,斯內外大小之皆適,畀灣上節制之重,象胥畏氷蘗之名,添湖右瓜熟之期,黎氓詠棠茇之化,橫經十載,幾多啓沃之功,佐銓半年,已著甄別之效,肆當管理使告缺,爰從下大夫超升,玆授卿以開城府留守兼管理使,卿其祗服寵章,益殫乃力。美哉,山河之固,保障宜先,蔚乎,文武之材,作成爲急,瞻崧陽巋然之廟,斯民非三代行歟?尋花潭蕪沒之墟,正學有一脈〈淵〉源矣,鎭行商坐賈之俗,雖藉趙閱道之高風,操三要七戒之規,毋忽薜文淸之遺範,自餘裁稟,厥有典彝,於戲,臨筵起久屈之嘆,予豈忘於嚮用,承家追盡瘁之志?卿自勉於圖酬,往惟欽哉?行且召矣,故玆敎示,想宜知悉。知製敎李瀰製進
修撰李瀰·鄭晩淳等箚曰,伏以,是月雷異之作,一猶驚心,況至於再乎?絲綸責勵,聖心之警惕方切,工師規箴,中外之憂厲未定,惟彼仁愛之天,又復申告丁寧,若諄諄然面命者,抑曷故焉?董仲舒之言曰,天迺譴告,不知自省,則又出災異而警懼之,今此轟燁之災,疊出於六日之間者,無乃上下修省之實,未能克孚天心而然歟?噫,秋冬之交,夏令猶行,則政刑有所失宜歟?陽剝之節,收藏不固,則綱紀有所未振歟?十行惻怛之敎,有足以感豚魚,而反躬自修之實,猶有所未至歟?群下警懼之心,若可以弭災異,而姑息自私之心,猶有所未祛歟?言路不可不恢,而公私易混於傾軋之塗,名節不可不奬,而習俗漸騖於奔競之場,爵賞所以勵世,而賢愚雜進,用捨或失其當,財用所以裕民,而尾閭多泄,節蓄終無其效。凡此數者,皆足以致災召異,而默觀朝廷之氣象,伈伈泄泄,如在暇豫無事之時,使至尊獨憂於上,臣等竊爲之凜然寒心,而伏瞯殿下近日自強之政,愈益奮勵,遇災自修之誠,非不勤摯,而苟求其政令施措之實,則終歸應文。至於處分辭氣之際,則或欠和平,未有以大慰民志,仰答天心,夫人君者,以一身而任天職,以一心而合天道,一政之失一念之差,皆足以相關於日監之天,則此豈非殿下惕然反顧,怵然反省處乎?臣等姑不敢廣引曲譬,自歸於傅會,而惟願殿下,就此一心上,更加一層奮發,前日之警惕,非不至矣,而謂猶未也,前日之策勵,非不勤矣,而謂猶未也,亟召大臣卿宰,深察旣往之失,講求善後之圖,以實心做實事,開言路而重名節,公爵賞而節財用,無或復涉於虛文,而重拂於仁愛,亦於幽獨靜一之地,虛明以處心,中正以處事,以盡對越之道,以爲消弭之方者,實臣等區區之望也。取進止。答曰,省箚具悉。昨諭於相臣,而顧今國事,可謂寒心矣,其勉者宜勉焉。
王世子在昌德宮。常參停。
韓光肇達曰,明日常參,取稟。令曰,停。
以又達曰,大司憲尹鳳五,執義金元行,掌令申在外,一員未差,持平李允郁在外,韓鏶令旨未下,今日以監察茶時之意,敢達。令曰,知道。
以又達曰,刑曹判書沈鏽,除拜後過三日,不爲出肅,依定式推考警責,仍卽牌招察任,何如?令曰,依。
中宮殿擧哀後,世子宮·嬪宮,政院單子問安。令曰,知道。
世孫宮,政院口傳問安。答曰,知悉。
以又達曰,憲府連日監察茶時,諫院許久闕達,俱涉未安。兩司除在外外,未肅拜人員,竝卽牌招,何如?令曰,依。
以正言金普淳,持平韓鏶牌不進罷職令旨,令于韓光肇曰,竝推考徽旨捧入。
以侍講院言,又達曰,本院下番闕直,事甚未安。兼司書沈履之,旣有只推之令,卽爲牌招入直,何如?令曰,依。
以侍講院言,又達曰,本院下番闕直,事甚未安。司書李鎭衡,兼司書沈履之,陳書受由,說書鄭履煥在外,兼說書未差,將未免闕直,兼弼善朴盛源,文學李世演,竝卽牌招推移,姑降入直,何如?令曰,依。
以忠勳府言,又達曰,本府書寫忠義衛林勳瓜滿,代,忠義衛姜晉碩差下,依例假郞廳稱號,何如?令曰,依。
院達曰,伏以日昨雷異,忽發於收藏之節,上下驚懍,庸有其極?邸下憂懼飭躬之旨,墨猶未乾,而轟燁聲光,又發於今日,噫噫,此何事耶?臣等相顧錯愕,不知所對,天之於人君,譬若父子,旬月之間,其所以警示者,一之再之,若是丁寧,殆甚於耳面提命者,是豈無所以而然哉?伏惟我邸下,受大朝代理之托,一日萬機,莫不仰承大朝相授之法,仰體大朝相傳之心,一動一靜,如影如響,惟以悅豫我大朝,儀則我大朝,爲當行必遵之規則,天地之和,固宜竝臻,而今此災異,若是荐疊,是曷故焉?嗚呼,邸下旣代聖勞,總理庶政,則庶政之治忽,在邸下勤怠,政之源,在於明理,理之明,由於學,則學不可不勤。故臣等日前,敢以勤政勤學,以勉邸下修省之方,而邸下以體念爲批,苟邸下不以臣等之不肖廢其言,而果能深體深念,書筵賓對,雖在調攝難强之中,亦且勉而行之,則是誠體念之實,而今邸下只以體念二字,徒作酬答之文具,是豈臣等憂懼進言之意,亦豈邸下遇災警惕之道耶?嗚呼,書筵之停,賓對之頉,一日二日,今至累朔。傳曰,毋曠庶事,天工人其代之。又曰,念終始典于學,厥德修罔覺。臣等未敢知邸下今日之政,果無曠庶之歎,邸下今日之學,果有終始之典,而乃致罔覺之效耶?嗚呼,臣等伏念邸下,非不欲勤於政懋於學,而比來之許久停閣者,亶由於睿候之欠安,雖欲勉强,蓋有不能而然矣。臣等之若是陳達,誠不勝猥越唐突,而仍竊念邸下,春秋鼎盛,氣血方旺,以理推之,宜乎榮衛調和,百體康寧,而疾患連仍,久而未復者,此何由也?是必邸下於幽獨燕閑之中,節宣保養之方,未能盡得其道而然矣,邸下何不念及於此耶?嗚呼,邸下非不欲勤政,而以疾而不能勤,非不欲勤學,而以疾而不能勤,大朝進見,誠孝之所切急,而以疾而有勿來之敎,誕辰拜謁,情禮之所必行,而以疾而有停止之命,此皆由於邸下睿候之方在調攝,則邸下今日之急務,惟在於愼疾而已。邸下果能愼疾而疾祛,睿候康吉,則學可勤,學旣勤,則政亦當勤,勤學勤政,百度俱擧,則大朝之憂,渙以爲悅豫,聖心悅豫,則天心亦豈不轉災爲祥乎?嗚呼,今日消弭之術,不知何者爲先,而臣等敢以愼疾之道,爲邸下申申,伏願邸下,深留睿念焉。令曰,知道。方切懍惕之中,尤切驚懍,所陳益加猛省焉。
副修撰李瀰·鄭晩淳書曰,伏以上穹示警,秋行夏令,荐雷以臻,轟轟燁燁,而計日則曾未及旬,噫,一何異也?以臣等之終宵憂厲,知邸下之惕然驚懼於將攝之中也。噫,天人之際,謂之邈然不相干則已,不然則非常之災,若是申復者,豈無所以而然哉?邸下試思之。邸下一心,卽所以對越上天也,邸下之代理機務,卽所以代理天職也,苟於一心上,無所欠闕,而庶務之廣,天職之重,無一毫曠弛之失,則惟彼仁愛之天,何爲而警告若是,日前雷異之餘,苟能眞箇恐懼,眞箇奮勵,以盡畏威時保之道,則今日之異,又何爲而荐疊若是哉?噫,睿候多愆,而定省久曠,書筵未開,而寒曝可憂,宮僚罕接,而暬御易親,幽獨得肆,而嗜好難節,大小章奏,每下例批,而終欠虛受之意,前後賓對,不過文具,而未聞問難之美,凡此數端,邸下試自點檢於虛明靜一之中,則必有惕然省悟處矣。先儒曰,知如此是病,不如此是藥,區區仰勉之辭,不瞻他求,惟願邸下自省而自改之耳。虛靜寡慾,節宣收效,則定省自有期矣,便坐賜對,頻講經旨,則寒曝非所慮矣。勵志臨政,發難揆事,則可免應文之歸,今日消弭之策,亶不外是,惟邸下留神省察焉。取進止。令曰,覽箚具悉。方切懍惕之中,是今災異荐疊,尤切驚懍,所勉切是,可不體念而猛省焉?
領議政金尙魯書曰,伏以,昨曉之雷又作矣。仁愛之天,間四日而再示譴告,若是其反復丁寧,嗚呼,其懍然矣。雖愚婦愚夫,亦知其爲危亡之形,而如臣不肖,忝叨匪據,夙夜憂灼,願切尙寐,而至於消弭之策,泄泄伈伈,都不省識,焉用此輔相爲哉?前箚所以引罪請譴者,非出於應文循套,而忱誠未格,職名自如,在臣不獨爲媿懼狼狽,不知所出,亦非邸下事天以實之道,則災異之荐疊,安得不如此也?伏乞導達聖聽,亟退臣身,以爲答譴之第一政焉。仍念臣日昨進戒,言冗而意淺,固不足采取,而若其大小諸臣之相繼仰勉者,指陳闕失,語多切實,儻邸下虛受而躬行之,則庶可爲轉移之一端,而竝賜例答,如印一紙,則其果有樂聞之意乎?自樂聞之不足,則其果有修省之效乎?修省之不足,則其果有恐懼對越之誠乎?恐懼對越之不足,則上天之屢警我邸下,固也無怪也。惟邸下念之念之。睿候連在調攝,賓對積久未成,當此天災非常之時,區區憂鬱,不能自弛,明日賓廳日次,擬欲進會,而將値大朝朝參,又不得行矣。差退一二日,卽於臥內,召接備局諸臣,以示遇災警惕之意,臣所望也。取進止。令曰,覽此具悉卿懇。方切懍惕之中,災異數日之間荐疊,尤切驚愕,心不能定,所陳切至,可不銘心焉?方今症苦劇,精神昏眩,若有一分少歇,不拘時日,從當召接矣。卿須安心勿辭,亦勿引咎,卽起視事焉。仍令曰,史官往諭。
左議政李箚曰,伏以臣,伏見傳敎下者,有明日朝參之命,臣有不可冒入之故,輒此陳籲焉。臣賦命畸窮,屢見逆理之慼,而日前又遭承重長孫之喪,隻影無托,情理悲毒,從前奄奄之疾,隨以斗劇,形枯心死,言譫氣脫,無一分陽界上人事,以此境事,以此病狀,實無轉動之勢,不但犯染之爲忌而已。目今天災荐仍,聖心憂勤,至有正門視朝之擧,而臣獨偃伏私次,漠若無知,此眞生不如死矣。伏乞亟賜斥罷之恩,俾樹國綱而哀窮獨之典,得以兩行焉,不勝萬幸。取進止。令曰,覽箚具悉卿懇。卿之所患若此,心用慮焉,以疾未參,其何所傷?卿須安心勿辭,亦勿引咎善攝焉。仍令曰,史官往諭。
刑曹參判沈鏽書曰,伏以臣,鈍拙之性,本不入俗,魯劣之才,又難需時,持身則人皆竊笑,以儱侗行世,則臣亦自危,其冥擿榮名爭驟之場久,而夢斷而心灰矣。只緣雨露之澤,偏霑弱植,陶甄之化,先及庸材,前所忝竊,實踰涯分,臨淵集木,未足喩其憂懼,捐軀畢命,不知所以酬答,不料秋官晉擢之命,忽下萬萬意想之外,臣誠驚惶震越,歷屢日而不能自措也。噫,則哲之明,洞別群工,洪匀之造,豈私微物,而今以二品命德之器,加諸一介罔功之身,此殆由於大朝殿下,察臣疎單寡合,素絶攀援,謂臣愚樸無他,或可任使,遂至於偶致遺照,特加誤恩,犬馬雖頑,猶有知識,眷渥所被,豈勝感激,而惟是亞卿之秩,自異庶僚,中批之擢,終咈公議。臣若不念才分之難稱,物情之不陿,憑恃寵靈,冒沒承膺,則其累聖簡而損國體,已不可勝言,而以臣之跡孤望淺,被此格外殊恩,適足以招災,而決知其無幸矣。揣量已熟,進身無路,召牌之下,坐犯違慢,敢將瀝血之懇,仰瀆聽卑之聰。伏乞离明,俯賜鑑諒,亟收臣新授職秩,以重公器,以安私分,千萬至幸。臣無任屛營祈懇之至,謹昧死以聞。令曰,覽書具悉。卿其勿辭,從速察職。
兼司書沈履之書曰,伏以,臣於講筵兼銜,今已三遭忝叨,空疎之學,狷滯之性,豈有一分稱塞之望,而除旨之下,輒皆肅命而就直者,誠以巽辭不得,趨走爲恭耳,其爲私心之愧負,公議之駭笑則多矣。昨日又以番次,庚牌下辱,而適因老母病添,不忍離捨,不免冒犯違慢,恭俟譴罰,不料睿度至寬,例勘猶靳,召令至於再降,臣誠惶悶,不知所出。顧臣母疾,一向沈篤,藥餌扶護,人子常情,以此時而束帶持被,萬萬無是理矣,敢將焦迫之私,仰瀆孝理之下。伏乞离明,特垂矜諒,亟罷臣職,仍治臣罪,以〈便〉公私焉。臣無任戰恐祈懇之至,謹昧死以聞。令曰,覽書具悉。爾其勿辭,救護母病焉。
庚辰九月十九日二更二點,上御惜陰閣。承旨入侍時,同副承旨權噵,假注書任煜,記事官李在簡·姜趾煥,以次進伏訖。上曰,尙方草記,只有帶而已乎?噵曰,然矣。上曰,魚史衡之喪,在於戊申前,故咸恩起服於戊申矣,魚史衡官至同敦寧乎?噵曰,然矣。上曰,此無前例乎?噵曰,取考本院日記,則當日只有問安之例矣。上曰,在於五禮儀乎?噵曰,未及知之矣。上曰,注書知入,可也。臣煜承命出問,而入告曰,在於五禮儀云矣。上曰,外祖父母之服,亦帶而已,故予於嘉林府夫人之喪,亦只以帶成服矣,其時亦予之誕日也。仍命書傳敎曰,昨年六禮纔過,六旬之年,今聞此報,傷䀌曷喩?以予恒心,雖於朝臣,聞此報,其心難抑,況顧坤殿之心,國舅今方倚任,近四十之歲,遭此巨創,其庸悶焉。該署柩材,卽爲擇送,凡諸等事,一依故同敦寧魚史衡例擧行事,卽爲分付。上曰,予以陰陽調風雨順,耳目聾瞽,銓衡無錘等語,欲書下敎矣,今乃書衡字於此矣,府院君年幾何?翰林知之乎?在簡曰,今年三十八矣。上曰,頃見恭陵參奉之付職矣,人之還甲誠難,予於內殿,亦言之矣,國舅今日之心,卽予庚子之心也,思之及此,衷情抑塞也,其儀註所載者,元五禮儀乎,續五禮儀乎?注書更爲知入,可也。臣煜承命出。上曰,左相之家何在?噵曰,在於竹洞矣。上命書傳敎曰,扈衛三廳,令二廳大將兼察。又命書傳敎曰,禁衛營令訓將兼察事,卽爲牌招,聽傳敎書訖。上曰,元五禮儀·續五禮儀,未知前例之在於何冊,承旨出去後,知而稟之可也。諸臣以次退出。
上在慶熙宮。常參以代理停,經筵停。
自初昏至三更雷動電光。四更五更電光。
大殿·中宮殿,王世子遣宮官問安。答曰,知道。王世孫遣講官問安。答曰,知道。
任㻐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于權噵曰,下敎中夫人二字抹去,依故同敦寧魚史衡例擧行。
任㻐啓曰,新除授禁衛大將洪鳳漢,卽爲牌招,傳授命召,何如?傳曰,允。
金善行,以弘文館言啓曰,本館下番,姑陞入直,事甚未安。應敎鄭光漢,副應敎徐命天,副校理嚴璘·李潭,旣已帶職蒙宥,竝卽牌招,以爲推移入直之地,何如?傳曰,允。
任㻐,以都摠府言啓曰,副摠管金聖遇,以御營中軍,軍兵等試放事,南小營晝仕出去之意,敢啓。傳曰,知道。
傳于任㻐曰,入直注書開門後出去,領·右相使之入來。
備邊司薦望,守禦使趙榮國·洪啓禧·李鼎輔,以趙榮國爲守禦使。
任㻐,以扈衛廳別將,以一二廳大將意啓曰,三廳大將領敦寧府事金漢耉遭故,其所帶軍官,何以處置乎?敢稟。
王世子在昌德宮。常參停。
李翼元達曰,明日常參,取稟。令曰,停。
以又達曰,大司憲尹鳳五,執義金允行,掌令申在外,一員未差,持平李允郁在外,韓鏶令旨未下,今日以監察茶時之意,敢達。令曰,知道。
上在慶熙宮。常參以代理停,經筵停。
夜一更有霧氣。五更流星出北斗星下,入東方天際,狀如拳,尾長四尺許,色白。
藥房提調李昌誼,副提調金善行啓曰,時氣乖常,伏未審日來,聖體調攝,若何?寢睡·水刺之節,亦何如?湯劑已盡於昨日,臣等卽與諸醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。
中宮殿,藥房口傳問安。答曰,知道。
藥房口傳啓曰,今日臣等率諸醫入診于東宮,則脈度比前緊數,齒痛尙未有減,且有寒縮之候,諸醫以爲,此乃感氣有加之致,荊芥連翹湯,今姑停止,芎芷香蘇散,加羌活·防風各一錢,進服爲宜云,此藥五貼劑入之意,敢啓。答曰,知道。
韓光肇啓曰,領議政金尙魯,右議政閔百祥,依下敎來待矣。傳曰,詣閤。
任㻐啓曰,新除授守禦使趙榮國,敎書雖未及啓下,卽爲牌招,諭書密符傳授,何如?傳曰,允。
韓光肇,以奉常寺官員,以都提調·提調意啓曰,東籍親耕田所種太稻皮粘粟等穀,今九月二十三日間,當爲成熟之意,敢啓。傳曰,攝刈。
又以奉常寺官員,以都提調·提調意啓曰,東籍親耕田所種小豆打作,則所出一石九斗,皮唐黍打作,則所出二石六斗之意,敢啓。傳曰,知道。
應敎鄭光漢,副校理嚴璘·李潭,修撰元義孫,副修撰李瀰·鄭晩淳等箚曰,伏以,不令不寧之災,八日之內,已三告警,殆若戒虛文之修省,待實心之警惕,上天之仁愛我殿下者,吁其至矣。以殿下側身之誠,當皇天降災之日,聖心之憂惕已切矣,大諭之渙頒已勤矣,而畢竟實政,無聞於朝,實惠未究於下,委靡婾惰,猶復前樣,如是而欲求無災,不亦左乎?噫,以今日之廷僚,佐殿下之下風,凡所猷爲,宜無當於聖意,而事不謀衆,每騁獨斷之智,言有逆耳,輒加情外之罪,君道日亢,翕受之美未著,讜言不至,承順之風已成,名器之不可䙝也,而班秩寵擢,未必材器之皆當,財用之不可濫也,而川渠疏濬,徒見蓄儲之虛抛,公私之匱竭已極,習俗之馳騖轉甚。廟堂,乃百僚之矜式,而細瑣煩屑之事,或陳於筵席,臺閣,卽一世之耳目,而規警砭刺之語,不及於官師,外而守令,肆貪墨之習,內而卿宰,少簡約之操,請托肆行,干求無已,率不免爲一私字壞了,人事之失於下者如此,則咎徵之著於上者,安得不然乎?爲今消弭之策,非言之爲艱,在行之以力。伏願聖上,毋謂災異之恒有,而或狃聖心,毋循應文之故事,而勉行實政,節財用,則自興作而省之,惜官爵,則自用人而愼之,恢言路則亟宥在謫之人,收人才則先奬不沽之士,飭執政之臣,行恤民之政,則是日之災,可轉而爲祥。先儒曰,一念之善惡,景雲雷雨,人主之心,尤可與天地參,惟殿下念哉?取進止。答曰,已諭於下敎,而顧今國事,只自懍惕矣。
王世子在昌德宮。常參停。
李翼元達曰,明日國忌齋戒,再明日國忌正日,此兩日常參頉稟。令曰,知道。
又達曰,憲府連日監察茶時,諫院許久闕達,俱涉未安。兩司除在外外未肅拜人員,竝卽牌招,何如?令曰,依。
權噵達曰,今日是日次,藥房提調李昌誼,副提調金善行,率御醫來待矣。令曰,入對。
又達曰,右議政閔百祥,來詣請對矣。令曰,入對。又達曰,弼善李普觀,謂有身病猝重,俄者徑出,禁推徽旨捧入之意,敢達。令曰,知道。
以兼弼善朴盛源,文學李世演牌不進罷職令旨,令于權噵曰,竝推考徽旨捧入。
權噵達曰,春坊上下番俱空,事甚未安。兼弼善朴盛源,文學李世演,旣有只推之令,竝卽牌招入直,何如?令曰,依。
又達曰,卽者義禁府都事來言,領議政金尙魯,左議政李,今方待命於金吾門外,係是大臣去就,敢達。令曰,知道。
又以義禁府言達曰,傳敎內金重煒,以本律草記放送事,命下矣。時囚罪人古群山前僉使金重煒,不善指路,稅穀致敗,浦民偸弄,不能禁戢罪,杖八十收贖,三等奪告身,放送之意,敢達。令曰,知道。
持平韓鏶達曰,請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟大朝,爟·爣諸子,竝令絶島移配。請還收罪人應昌酌處之令,依律處斷。請殺獄罪人老秋,僞造印信罪人梁德秋,稟于大朝,竝命依律處斷。措辭見上春曹之長,古之秩宗也,職掌典禮,廉隅宜飭,而判書沈星鎭,全昧儀節,有識竊歎,且與僚堂,有世所共知之嫌,僚堂引入不出,至被譴罷,則其在事體,亦當引入,以存廉隅,而晏然行公,受人嗤點,莫此爲甚,請禮曹判書沈星鎭罷職。訐以爲直,先哲攸戒,浮囂之習,聖朝攸堲,而日昨校理洪趾海,以鄭枋之駭擧,仰達前席,以致聖朝之過擧,以駭一國之觀聽,以貽日後無窮之弊,此豈儒臣經筵之責也?告訐浮囂之習,不可不嚴防,請校理洪趾海,罷職不敍。新除授掌令申,時在忠淸道淸州地,持平李允郁,時在慶尙道咸昌地,司諫院大司諫洪重孝,時在江原道原州地,司諫李堣,時在京畿廣州地,獻納李憲默,時在慶尙道慶州地,請竝斯速乘馹上來事,下諭。答曰,不從。兩件事誠過矣,竝不從,下諭事依達。
應敎鄭光漢,副校理嚴璘·李潭,修撰元義孫,副修撰李瀰·鄭晩淳等,伏以,轟燁之災,未旬日而三告警矣,一猶可驚,況於三乎?天戒我邸下,必欲其大奮發若是也,天啓我邸下,必欲其大省悟若是也,則邸下所以克自抑畏,仰答天譴者,決不容悠悠而止,泄泄而止也,噫,邸下今日之至切至急,不可以少緩者,莫如進見一事,而學次之,政又次之,蓋非以學與政,爲不切不急,誠以其本有在故耳。以邸下睿孝之篤,其於進見之常禮,固不待群下之仰勉,而只緣睿候之未寧,久曠寢門之視膳,竊仰晨夕戀慕之誠,必不自勝其憧憧矣。臣嘗讀魯論不遠遊章,朱子釋之曰,遠遊則定省曠,而音問疎,不惟己之思親不置,亦恐親之念我不忘,遠遊如此,況於跬步之間哉?邸下試於淸燕之中,三復此語而深味焉,則必有慨然發歎,惕然興喟,思所以天和之遄復也。邸下之春秋鼎盛,血氣方剛,宜其榮衛無損,疾患不作,而一年之內,在於調攝之中者,凡幾日乎?國事之泮渙,由於此,臣民之憂歎,由於此,靜言思惟,茫無涯畔,邸下若能眞切念及,知今日萬事之本,只在於睿候之康寧,睿候之康寧又在於邸下之一心,必思嗜好之節,保嗇之宜,以爲奮勵振作之圖,而不但已也。伏願邸下,卽日命駕,亟修常禮,雖承調息之聖敎,必以誠禮之當行,反復導達,期回天聽,以寬惟憂之念,以盡就養之方,繼以開胄筵,而問難經義,引賓對,而諮訪庶務,則風雷星雲,倏忽俄頃,應天之實,弭災之策,不待他求,而在於是矣。詩云,畏天之威,于時保之,臣等不敢以支辭蔓語,自取彌文之譏,而只據目下切近之事,仰請邸下之實踐,惟邸下察焉。取進止。答曰,覽箚具悉。方切懍惕之中,未旬日之間,災異荐疊,尤切驚懍,所陳切至,可不體念而銘心焉?
庚辰九月二十一日巳時,上御惜陰閣。領·右相入侍時,領議政金尙魯,右議政閔百祥,左承旨尹得養,假注書任煜,記事官李在簡·姜趾渙,以次進伏訖。上命書傳敎曰,噫,今日國事,雖無示警,其猶懍也,況至再至三乎?究厥所由,專在否德,今何敢繁文乎?令廚院,明日大殿捧進時,昨今明三日減膳捧入,旣已代理,何待其令?元良減膳,一體擧行事,分付。上曰,守禦使之移除禁營,可惜矣。尙魯曰,禁營亦豈不難乎?上曰,予亦知卿擬望之意也。今此雷異,無異夏節,心常不弛矣。尙魯曰,每年秋冬之交,雷異如期而至,臣不勝悚懍之忱矣。上曰,仁天警告,至再至三,有若耳提面命,彼境及疆域之內,未知有何故也。尙魯曰,昔非無災,而今則間日而有之,聖心之不弛可知,臣亦懍惕于中,窹寐不忘矣。分墅與彼國同,臣之僥倖之望,則他國有憂,顧何妨也?上曰,邑無事然後村無事矣。尙魯曰,近日日氣,如是不調,聖體調攝,若何?上曰,一樣矣。尙魯曰,寢睡·水刺,亦何如?上曰,一樣矣。尙魯曰,湯劑及丸劑,連爲進御乎?上曰,近不進服矣。尙魯曰,宗社安危,在於殿下一身,聖躬保護之節,專在於藥餌,而每有不進之敎,臣竊悶焉。百祥曰,凡藥無間斷而後,可以責效,方書亦云,一日兩三次服之爲好矣。上曰,以此言之,漢高·唐宗·昭烈,可享百歲矣。尙魯曰,中宮殿意外遭重制,氣候,何如?上曰,安過矣。尙魯曰,其在奉承殿下之道,似不任情矣。上曰,年雖弱,而計慮則多矣。尙魯曰,國舅久任將權,善守國財,紀律亦嚴,恩威兼至,軍情莫不愛戴矣,從前國舅之帶任而遭艱者何限,而當此時,則甚可悶矣。百祥曰,國舅之賞罰得中,處置得宜,至於撫恤之政,則不暇言矣,事無大小,軍情莫不悅服云矣,都提調於本營事,一委於大將,與之相得,故禁營近來稍實矣。上曰,禁將末望,與訓將爲四寸,予若落點,則必以爲嫌,故不果,副望則老矣,非無可擬之人,而以文宰擬之,可知卿心之公,而亦知卿本意也。尙魯曰,以災異,俄有所陳,而以今日日勢言之,頃刻之間,西風高吹,又復有凝雲,近日日氣,無可信矣。上曰,故相宋寅明,每言之矣,南風之吹,西風勝之云矣,近來則不然矣。尙魯曰,秋冬之交,乃西風旺盛之時,而近來如此,未知其何以而然也。上曰,曾於祭享時,故左相以犧牲事,有免相之事矣。上曰,元良不得酬應幾月乎?尙魯曰,溫幸後,一過次對,其後連在調攝中,不得爲之,臣於向日,以少有一分之減,則召接諸臣之意陳箚,則睿批以少差卽召爲敎矣,近聞藥房提調之言,則睿候一向無減,似難接見云矣。上曰,丁丑冬寬毅閤啓覆時,亦是難行之事矣,故判府事李宗城,常言見臣之心云云,其後自言麾之不去云矣,今已作古人矣。尙魯曰,故相晩來規模,判異於前,雖與臣等酬酢,亦如此矣。上曰,今召卿等者,非欲接見而弭災也,雖臥內,心不暫釋矣,災異如此,天意必非偶然,故予有減膳之敎,至於元良,不待其令,同有此敎,卿等庶可諒之矣,元良雖在調攝中,卿等若以不廢酬應,求對而仰勉,則何害之有?以讀書言之,師長之敎子弟也,諄諄然敎以某書爲好,某書可讀云,則學之者必蹶然而起,卿等以沓沓之意求對,則元良必有惕然而動者矣。近者卿之氣衰矣,前於恭默閤,卿自請往而求對,其時前左相,亦有隨去之語矣,今則豈氣衰而然乎?尙魯曰,臣之氣力,比前半減,而非不欲求對也,第診對罷後聞之,則睿候少無差減之勢,難於酬應云,臣等雖入對,若有坐臥難便之節,則豈不悶乎?臣之趑趄者此也。上曰,向者取見溫陽注書日記,則全無所錄,醫官以爲,溫浴後有效云,予以爲非矣,此等醫官,將安用乎?尙魯曰,雖無下敎,臣等豈無悶迫之私乎?上曰,今則異於前矣。尙魯曰,遇災警惕,何時不然,而卽今民憂國計,一無可言,其中節財用戒浮費,爲今一大務,臣前已有所陳矣,其本在於守令,守令之擇,在於銓曹,考績黜陟,在於道臣,保民之責,莫大於此矣。且以今番貢市人事言之,闕內酬應及外上司進排,俱係節財之一道,嚴禁似好。願聖上留意焉。百祥曰,外方料理之弊,實多病民,蓋給錢於春,而竝利濫捧於秋,或散給皮穀,以米厚捧者有之,以故,守令之紛紜請貸營錢者,亦皆此類也,此不可不別樣痛禁,三南雖尤甚,諸道一體嚴加申飭,何如?上曰,所達最是,依爲之。出擧條百祥曰,京外滯獄之弊,誠爲可悶,其中或有抱冤之人,則豈非上干天和之一端乎?申飭法司及諸道,使之趁卽査決,俾無淹滯之弊,恐好矣。上曰,所奏甚好,一體申飭可也。出擧條尙魯曰,臣之所達貢市人事,亦以擧條爲之何如乎?上無發落。上曰,該房承旨,持囚徒〈案〉入侍。出榻敎臣煜承命出,引右副承旨任㻐入,㻐進伏,得養先退。上曰,次對講學,雖不責之於卿,今日擧措,可謂寒心,卿職在元輔之位,任有保傅之責,而當此時一不求對,非所望於卿也,元良雖在調攝,卿當求對,申申勸勉,則雖病中,必思所以警惕,而不此之爲,非徒慨然,予以卿爲非矣,卿宜自勉也。尙魯曰,今日千萬事,無非臣溺職之罪也,殿下曾於臣之規模,察之熟矣,臣在前則猶可强力,而卽今則精力頓減,死期將迫,不得盡丕責之萬一,今於筵席,伏承下敎,有若慈父之詔迷子者然,臣雖退塡溝壑,無憾於心矣,雖下自勉之敎,臣於垂死之境,何能仰體聖意乎?負恩旣多,報國無策,而不卽斥退,徒縻爵祿,則是豈遇災警惕之道哉?上曰,卿非氣衰而然,亦非無誠而然,今番事可謂非矣,卿前有免相之請,今雖不許,旣有下敎,則必撕捱矣,仍免相。尙魯曰,今此聖敎,諄諄切至,臣不勝惶悚感泣之忱矣。身帶師傅之任,不得盡師傅之責,其咎全在於臣,而今此免相,只是薄罰而已。伏願重勘臣罪,快降處分焉,臣方退矣,復敢煩稟,臣旣許副,則不肖者退矣。更望卜賢德,以做國事,幸甚。上曰,此則卿言過矣。尙魯曰,聖上近日處分,或有過中處,是由春秋漸高,氣血燥而然矣,豈不可悶乎?惟願保嗇聖躬,連享康寧,則於國事誠幸甚,益加聖念焉。上曰,此則卿心可貴矣。尙魯先退。上曰,右相陳之。百祥曰,領相,卽國家倚重之元輔,而今有此免相之命,臣雖非保傅之任,大臣之位則同矣,旣異於庶僚冗閑之職,則同被其罪,區區之望也。上曰,卿則地處異矣,勿爲撕捱,而安心可也。俄者予旣有下敎,則領相卽當往而求對,而非但不退,至及於貢市人事,予之不答於領相,而答於右相者此也,領相事非矣,予不以此爲意也。百祥曰,臣與領相,其責少無所異,則豈以身不帶保傅之任而無罪乎?更望處分焉。上曰,領相旣已免許,卿又求退,國事將付之於誰乎?國不可無元輔,而欲召李領府事,則必言病不出,豈不悶乎?今日召卿等之事,反致葛藤,此亦可悶矣,卿旣有所奏,還寢其命,而若更命入侍,則事涉顚倒,注書出往,只傳還寢之命可也。臣煜承命出,以下敎,傳于領相而還入。上命書傳敎曰,初敎意在國事,其亦不欲假借,而因右相所奏,亟寢其命,意亦爲國,而噫,懍惕之中,其君若此,元輔亦無感慨底氣像,其所致異,亦豈異哉?良欲無語矣。上曰,囚徒〈案〉持來乎?㻐曰,持入矣,上命讀之,讀訖。上命書傳敎曰,金重煒以本律草記,勘處放送,高裕放送。上曰,刑曹輕囚朴龍瑞·李大成·權四三,竝放送。出榻敎㻐曰,近來天災乖常,聖上之勤慮講究,靡不用極,則惟彼聽卑之天,儻或照察,而降災至三,如是荐疊,臣切驚懍焉。臣自待罪經幄,旣無一言之裨補,則今此鹵莽荒疎之說,不足以仰浼天聽,而第區區在下者之心,當此災異之日,不得不煩稟,當今國計民憂,誠多可悶,上下憂勤,豈可頃刻弛也?伏願殿下,俯燭而留神於奮勵之道焉。上曰,願察其影,三次之災,全由寡躬,筋力已衰,何能自强乎?承旨所陳誠是,當勉之矣。㻐曰,氷庫提調朴明源,以內藏氷時,曜金門開閉事,有所送言於本院矣。上曰,內氷庫修理時,曜金門限畢役開閉,藏氷時亦一體開閉。出榻敎諸臣以次退出。
庚辰九月二十一日未時,王世子坐德成閤。藥房入診入對時,提調李昌誼,副提調金善行,分注書李宗煜,編修官李普觀,記事官尹師國,醫官方泰輿·李以楷·金履貞·李世珪·徐命緯,以次進伏訖。李昌誼曰,睿候調攝,若何?令曰,近添外感,且齒痛方劇矣。昌誼曰,近日感氣盛行,雖賤人之質,易致彌留,而況睿體若是愆和,臣不勝憂慮之忱,今日大朝問安,以一樣爲敎矣,中宮殿方遭服制,臣無以仰喩矣。令曰,病勢若此,大朝誕辰,旣不得進見,中宮殿遭服制,而又不得問候,悶迫何言?昌誼曰,睿候愆和,不得伸起居之禮,邸下之心,固宜悶迫,下敎至當矣。今日日次,諸醫來待,何以爲之?令曰,首醫以下二人入診可也。方泰輿入診曰,脈度比前緊數,胃氣不佳矣。李以楷入診曰,左右三部緊數,胃氣虛軟不足,掌心溫燥不潤,表氣頗重矣。昌誼曰,令諸醫議藥,何如?令曰,依爲之。泰輿曰,外感添傷,宜用發散之劑,芎芷香蘇散,加羌活·防風各五錢,連用五貼爲宜矣。諸醫所見亦同焉。令曰,可以日再服耶?發散或太過則何如?泰輿曰,香·蘇·羌活等才料,適宜和解,而非峻劑也,日再服爲宜矣。昌誼曰,諸醫詳議劑進切冀,日再進服,善爲調將,遄復天和,是臣區區之望也。諸臣遂退出。
九月二十一日未時,王世子坐德成閤。右議政請對入對時,右議政閔百祥,同副承旨權噵,分注書李宗煜,編修官李普觀,記事官尹師國,以次進伏訖。百祥曰,睿候調攝,若何?連日欠寧,臣不勝憂慮之忱。令曰,近添外感,齒痛且劇,或浮或下,升降無常矣。百祥曰,俄者諸醫入診,湯劑當劑進伏望,强加進服,善爲調攝之地如何,問候訖。百祥曰,災異屢警,邸下警惕之心,當如何哉?從古在下者之遇災仰勉,每以節財用勤學勤政而已,邸下無可用財處,非所仰勉者,而凡於燕閒之際,雖一物之微,切勿暴殄,以爲愛民之本,勤學勤政,邸下方在調攝中,姑不可議矣,而切望善爲調將遄復天和,奮發振作,頻接臣僚,頻開講筵,以爲應天以實之道。令曰,所勉切實,謹當銘體,而病勢如此,大朝誕辰,不得伸起居之節,中宮殿方遭重服,而又不得伸起居之禮,此爲大關節,遇災驚懍之中,此尤悶迫。百祥曰,邸下此敎,誠至當矣。疾病之來,聖人之所不免,而邸下之心,安得不如此也?邸下常以大朝之心爲心,必思隨事悅豫之道,此固大於一時起居之節矣,睿候呻吟若此,臣不敢久留。噵曰,伏承下敎,遇災修省之意,藹然於辭表,臣不勝欽仰,而人情易或始勤終怠,大臣縷縷所達,皆出於仰勉之至意,蔑以加矣。伏願益加睿念,以至日新又新,庸進休祥焉。令曰,當體念焉。諸臣遂退出。
上在慶熙宮。常參以代理停,經筵停。
卯時日暈左珥。申時日暈。
王世孫生辰,大殿·中宮殿,政院·玉堂口傳問安。答曰,知道。
任㻐啓曰,卽者議政府錄事來言,左議政李以爲,伏聞筵敎縷縷,罪在失職,不勝萬萬惶悚,走伏金吾門外,恭竢嚴勘云,仍納命召,何以爲之?敢稟。傳曰,左議政如是,過矣,勿待命,命召遣史官傳授。
又啓曰,卽者義禁府都事來言,左議政李,今方待命於金吾門外云,係是大臣去就,敢啓。傳曰,知道。
又啓曰,守禦使趙榮國,昨違召命,尙不膺命,其在事體,殊涉未安,卽爲牌招察任,何如?傳曰,允。
韓光肇,以弘文館言啓曰,本館下番副修撰臣李瀰,今日王世孫生辰問安事,進去之意,敢啓。傳曰,知道。
任㻐,以御營廳言啓曰,本廳分授都城惠化門南邊體城頹毁處,今已畢築,而女墻仍爲始役矣,把守軍依例撤罷之意,敢啓。傳曰,知道。
王世子在昌德宮。常參停。
權噵達曰,大司憲尹鳳五,執義金元行,掌令申在外,一員未差,持平李允郁在外,韓鏶呈辭,今日以監察茶時之意,敢達。令曰,知道。
李翼元達曰,戶曹判書尹東度,自鄕上來云,卽爲牌招察任,何如?令曰,依。
又達曰,詞訟劇地,不當久曠,而刑曹判書李昌壽,今方在外,參議李重祜,久不行公,參判沈鏽,承批之後,尙不出肅,事甚未安。卽爲牌招察任,何如?令曰,依。
以文學李世演牌不進罷職令旨,令于李翼元曰,推考徽旨捧入。
又以侍講院言達曰,本院下番,連日闕直,事甚未安。兼司書沈履之,由限已過,卽爲牌招入直,何如?令曰,依。
持平韓鏶達曰,臣學識空疎,言議拙訥,本不合於淸朝耳目之任,而濫叨匪據,庚牌屢臨,黽勉出肅,略陳目下之事,以效一日之責矣,及承睿批,以過矣爲敎,臣竊不勝其訝惑也,宗伯之當嫌〈而〉不嫌,儒臣之不當言而言者,果無損於廉隅,而不激於浮囂耶?臣之區區所陳,亶出於礪廉隅鎭浮囂之意,而邸下不賜開納,此莫非臣人微言輕,不能見孚於离明之致,臣何敢一刻晏然於臺次乎?昨緣夜深,今始來避,所失尤大,請令遞斥臣職。答曰,勿辭。
李翼元達曰,持平韓鏶,再達煩瀆,退待物論矣。令曰,知道。
上在慶熙宮。常參以代理停,經筵停。
辰時雷動,申時雷動,夜自三更至五更,坤方有氣如火光。
神懿王后忌辰。
權噵,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
任㻐啓曰,守禦使趙榮國,連日違召,無意膺命,殊涉未安,卽爲牌招,何如?傳曰,允。
韓光肇啓曰,卽者議政府錄事來言,領議政金尙魯以爲,追下聖敎,萬萬惶懍,走伏金吾門外,恭竢嚴命云矣,係是大臣去就,敢啓。
權噵啓曰,卽者領議政金尙魯,使錄事,來納命召,何以爲之?敢稟。傳曰,遣史官傳授。
又啓曰,卽者義禁府都事來言,領議政金尙魯,金吾門外待命云,係是大臣去就,敢啓。傳曰,勿待命。
又啓曰,兵曹判書金聖應,以園幸時節目,有所稟定事,來詣請對矣。傳曰,下敎日入侍。
傳于權噵曰,玉堂處置箚子,入于東宮。
備忘記,園行前例試射時,別軍職朴尙復,柳葉箭四中五分,駕後崔弼興,柳葉箭五中,加資,駕後閑良金鳳瑞,柳葉箭四分,居首,直赴殿試。
傳于韓光肇曰,經宿擧動,宗廟告由祭雖前期設行,而今番則初一日朔祭兼行,祭文當親製矣。
權噵啓曰,今九月二十四日祿都目政事爲之之意,敢啓。傳曰,知道。
左議政李箚曰,伏以,臣庸迷蔑識,謬當鉅任,點檢前後,無往非罪,當此荐災警惕之日,未有一言一事,仰裨消弭之策,賓對求對,旣廢且闕,而以至藥院日次,亦未能進參,孤負之罪,臣實爲最,伏聞日昨筵中,聖志憂勤,飭敎懇側,而失職之責,只歸首揆,夫其所帶責任,臣與領相一也。況領相則屢上陳戒之箚,又發次對之令,亦可謂盡誠於職任,而臣則一倂無之,徒以私懷之悲苦,撫影疚心,天怒而如不知,主憂而如不聞,人事都絶,殆無省覺,此其罪豈不萬萬有倍也哉?今以如許之罪,倖逭當被之典者,已無是理,雖緣聖度,體諒元輔之重,旋有反汗之旨,而臣之無私,乃獨晏然自在,尤有乖於王章,走伏金吾,略暴悚懍之忱,伏承勿胥之命,過矣之敎,臣且惶且愧,莫省所措,玆敢離次齋沐,冒死陳籲。伏乞亟降威命,明施國法,竝治臣內局曠職之罪,以存典憲焉,身有犯染,不敢冒進於保護之地者,院例則然,亦宜速賜處分,俾得備員於問候陪扈之列,千萬幸甚。取進止。答曰,省箚具悉卿懇。卿之若此,予則曰過矣。內局有提擧,卿其安心勿辭善攝焉,仍傳曰,遣史官傳諭。
應敎鄭光漢,副修撰李瀰等箚曰,伏以,持平韓鏶,以臣學識空疎,言議拙訥,本不合於淸朝耳目之任,而濫叨匪據,庚牌屢臨,黽勉出肅,略陳目下之事,以效一日之責矣,及承睿批,以過矣爲敎,臣竊不勝其訝惑也。宗伯之當嫌〈而〉不嫌,儒臣之不當言而言者,果無損於廉隅,而不激於浮囂耶?臣之區區所陳,亶出於礪廉隅鎭浮囂之意,而邸下不賜開納,此莫非臣人微言輕,不能見孚於离明之致,臣何敢一刻晏然於臺次乎?昨緣夜深,今始來避,所失尤大,引嫌而退,語或過中,意則慮後,豈可以此,輕遞言官?請持平韓鏶出仕。取進止。無批答還下。
王世子在昌德宮。常參停。
李翼元達曰,明日常參,取稟。令曰,停。
又達曰,大司憲尹鳳五,執義金元行,掌令申在外,一員未差,持平李允郁在外,韓鏶處置批答未下,今日以監察茶時之意,敢達。令曰,知道。
又達曰,卽者檢閱李在簡,以其親病,陳書徑出,原書以國忌正日,纔已退却矣,所當直捧禁推徽旨,而此與無端徑出,有異,推考警責,奉敎申益彬,待敎鄭彦暹,竝卽牌招,以爲推移入直,何如?令曰,依。
又達曰,戶曹判書尹東度,昨日違召,今日不爲出肅,度支重任,不宜久曠,卽爲牌招察任,何如?令曰,依。
尹得養達曰,卽者侍講院兼弼善朴盛源,以其親病,陳書徑出,原書以國忌正日,纔已退却矣,所當直捧禁推徽旨,而此與無端徑出,有異,推考警責,何如?令曰,依。
又以侍講院言達曰,本院兼弼善朴盛源入直矣,以親病,陳書徑出,上番闕直,事甚未安。文學李世演,卽爲牌招入直,何如?令曰,依。
上在昌慶宮。常參以代理停,經筵停。
李翼元啓曰,守禦使趙榮國,連日違召,尙不膺命,其在事體,殊涉未安,卽爲牌招察任,何如?傳曰,允。
以副應敎徐命天,校理洪趾海牌不進罷職傳旨,傳于李翼元曰,竝推考傳旨捧入。
金善行啓曰,卽者吏曹郞廳來言,今日錄都目政事爲之事命下,而判書李益輔,參判曺命采,俱以病不來,參議鄭存謙,未肅拜,不得開政云,判書·參判·參議,竝卽牌招開政,何如?傳曰,允。
以吏曹參議鄭存謙牌不進罷職傳旨,傳于李翼元曰,推考傳旨捧入。
權噵,以弘文館言啓曰,今日政新除授玉堂,待下批仍卽牌招察任,何如?傳曰,允。
吏批啓曰,奉常寺副奉事孫萬逸,受由過限未上來,依例罷職,何如?傳曰,允。
有政。吏批,判書李益輔進,參判曺命采,參議鄭存謙牌不進,行都承旨金善行進。
以安克孝爲掌令,任珹爲正言,金華鎭爲校理,鄭履煥爲司書,南泰會爲右尹,李秀得爲禮曹參議,李溵爲吏曹正郞,李性遂爲兵曹佐郞,李世澤爲軍資正,安致宅爲右通禮,金貞謙爲漢城庶尹,金相聖爲軍資判官,宋載中爲平市令,郭鎭純爲典籍,鄭光周爲東部都事,李德中爲恭陵參奉,尹重淵爲咸陽府使,宋翼洙爲沃川郡守,成碩臣爲雲峯縣監,李德楠爲松羅察訪,金光礪爲慶尙都事,沈履之爲兼文學,軍資奉事單金頤柱,學錄單金龍翰,學諭單康正夏。
兵批,行判書金聖應進,參判南泰耆入直進,參議李宜哲,昌德宮入直,參知李廷喆病,左副承旨李翼元進。
以張志恒爲宣傳官,南舜喆爲都摠經歷,柳達源爲訓鍊僉正,閔惠洙爲都摠都事,徐秉憲·李邦協·洪若濂·蔡挺夏爲五衛將,尹宗大爲江華中軍,沈鏽爲副摠管,李邦鵬爲淸州營將,副司直洪啓禧·宋文載·金應淳,副司果金華鎭·申景濬·李鎭衡,同知單李禧仁,僉知三單金纘魯·李泰章·趙景天。
金善行,以禮曹言啓曰,今此昭寧園莎草修補時,本曹堂上郞廳,依例前期進去,檢飭擧行之意,敢啓。傳曰,知道。
又以禮曹言啓曰,卽接典牲署所報,則皇朝官軍祠祭宣武祠時,一體行祭事,前已傳敎矣。每年春秋節祭時,所用羊豕實預差各四口,依例入啓加卜定云,依所報,令戶曹卜定進排事,分付,何如?傳曰,允。
王世子在昌德宮。常參停。
尹得養達曰,明日常參,取稟。令曰,停。
又達曰,大司憲尹鳳五,執義金元行,掌令申在外,一員未差,持平李允郁在外,韓鏶引避退待,今日以監察茶時之意,敢達。令曰,知道。
又達曰,戶曹判書尹東度,連日違召,尙不膺令,事甚未安。卽爲牌招察任,何如?令曰,依。
以文學李世演牌不進罷職令旨,令于任㻐曰,推考徽旨捧入。
又以兵曹言達曰,五衛將李時中,素患痰癖之症,挾感添劇,時月之內,萬無起動供仕之望,呈狀乞遞,身病旣如是危重,則宿衛輪番之任,不可久曠,今姑改差,何如?令曰,依。
又以侍講院言達曰,本院上番,連日闕直,事甚未安。文學李世演,旣有只推之令,卽爲牌招入直,今日政新除授,待下批,亦爲牌招入直,何如?令曰,依。
以文學李世演牌不進罷職令旨,令于任㻐曰,推考徽旨捧入。
應敎鄭光漢,修撰李瀰等箚子曰,伏以,持平韓鏶,以臣學識空疎,言議拙訥,本不合於淸朝耳目之任,而濫叨匪據,庚牌屢臨,黽勉出肅,略陳目下之事,以效一日之責矣,及承睿批,以過矣爲敎,臣不勝訝惑也。宗伯之當嫌而不嫌,儒臣之不當言而言者,果無損於廉隅,而不激於浮囂耶?臣之區區所陳,亶出於礪廉恥鎭浮囂之意,而邸下不賜開納,此莫非臣人微言輕,不能見孚於离明之致,臣何敢一刻晏然於臺次乎?昨緣夜深,今始來避,所失尤大,引嫌而退,語或過中,意則慮後,豈可以此,輕遞言官?請持平韓鏶出仕。取進止。答曰,處置事依達。
修撰李瀰上書曰,伏以,臣宿嬰奇疾,藥餌爲命,三十年于玆,每當秋冬之交,風高日冷,則痰凝於上,痞結於下,閉戶深居,猶懼不保,譬如當暑振羽之群蟄,至寒而必壞其戶,此非臣之飾辭,卽通朝之所共知也。頃因上番闕直,牌招夜降,以臣之適在門外,至於煩稟,松心惶懼,旋卽持被。今已若干日矣,迺於直中,將攝失宜,風寒外襲,頑痰痞積,上下挾攻,頃刻之間,凜然若垂盡,而傍觀爲之代怖。若不及時歸次,方便將息,則實有死生之慮,臣豈敢憚一時之嚴畏,自阻於生成之澤哉?玆不得不忙綴短章,仰首請急。伏乞离明,俯賜矜憐,許臣長暇,俾便調息,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
刑曹參判沈鏽上書曰,伏以,臣於萬萬夢想之外,遽叨陞擢之新命,敢將一書,悉暴不稱之實狀,冀寢匪分之誤恩,而微誠未格,睿批靳許,曾未數日,庚牌又下,臣非不欲固守匹夫之志,以全必辭之義,而旣籲血懇,未蒙準可,屢違嚴召,亦甚惶懍,遂不免黽勉出肅矣。卽伏見玉堂箚本,則有班秩寵擢,未必材器皆當之語,儒臣此言,雖未知指着何人,而若論材器不稱,而濫被寵擢,則臣實爲最,自知甚明,何待人言?況臣於伊日,不知公議之若此,矇然進身者,揆以廉防,尤極乖謬,事雖出於無情,跡實涉於冒嫌,自訟無及,人謂斯何?顧今補劓之道,惟有引伏悔恨,申暴褫鞶之至願,卒遂循墻之初志而已。昨値齋日,陳章路阻,今始據實自劾,伏乞离明,俯賜鑑燭,亟命刊遞臣所帶職秩,以謝人言,以靖私義焉。臣無任屛營祈懇之至,謹昧死以聞。答曰,覽書具悉。撕捱過矣,卿其勿辭,從速察職。
守禦使趙榮國上書曰,伏以,臣跡自危臲,病亦癃痼,杜門尸居,萬念俱灰,惟視蔭以度朝夕而已,不意玆者,漢南守禦之命,遽降於千萬夢想之外,臣誠惝怳驚惑,不知所以自措,此殆我聖上不忍舊物之終棄,必欲更收墜履,德意隆厚,寧不感泣,而第玆所授之職,其任則戎權也,其責則保障也。矧自罷出鎭而復舊營之後,事體比前尤別,則其所簡畀之重,固當如何,而今乃猝然加之於滓穢病廢之一賤臣,無復有難愼之意,是豈不駭四方之聽聞,而招識者之譏議乎?雖然若臣去就之義,則固已不待此而決矣,臣何敢費辭煩縷,有若雍容遜辭者之爲哉?顧念臣卽一僇餘耳,自有所遭以後,甘心放廢,久而靡悔者,非但爲一身廉愧地而已,或恐傷聖主之明,而辱淸朝之化耳,是以邇來數年之間,除非藥院特授之命,則雖是閒漫差除,未嘗爲包羞冒膺之計,前後飭勉,屢被嚴敎,而區區迷執,不敢變改,斷斷此心,聖明亦或鑑照矣。今若頓忘宿昔之素戒,徒貪目前之榮利,不顧十萬辭受之嫌,而褰裳而趨之,厭然行號令於壇場之間,則卒伍儓輿,亦必目笑而指點之矣,臣雖無恥何以寄顔,其所處義,不啻參倚前衡,毋容更論,而乃於白首垂死之年,猝變所守,甘作兩截之人,此臣之所不忍爲也。且臣疾病困篤,死亡無日,其不可復責以生人之事,卽同朝之所共知,而爲之憫然者也。惟煩猥是懼,今不敢竝陳,而第毋論情與病,斷無一分變動之勢,則所以祈幸者,惟在曲遂之仁,俯察微諒,速賜處分,俾毋曠重任,少安私分而已,迺者以密符傳授,召牌鎭日臨門,而一味違傲,罪積逋慢,論以邦憲,合被重誅,玆敢席藁陳懇,仰干睿聽。伏乞离明,憐臣至苦之情,諒臣必辭之義,亟先鐫遞新授職名,仍令攸司,議臣之罪,以昭國紀,千萬幸甚。臣無任煎灼祈懇之至,謹昧死以聞。答曰,覽書具悉。卿勿過辭,從速察任。
上在慶熙宮。常參以代理停,經筵停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
李翼元啓曰,守禦使趙榮國,陳書承答之後,今日又不出肅,事甚未安。卽爲牌招察任,何如?傳曰,允。
韓光肇啓曰,副應敎徐命天旣有只推之命,卽爲牌招察任,何如?傳曰,允。
李翼元,以備邊司言啓曰,戶曹判書尹東度,自鄕上來已久,而連日違牌,尙不膺命,其在事體,誠極未安,度支重務之屢月曠廢,固已可慮,而園所行幸,只隔數日,本曹擧行,亦多緊急,從重推考,牌招察任,何如?傳曰,允。
王世子在昌德宮。常參停。
任㻐達曰,明日常參,取稟。令曰,停。
又達曰,大司憲未差,執義金元行,掌令申·安克孝,持平李允郁在外,韓鏶令旨未下,今日以監察茶時之意,敢達。令曰,知道。
又達曰,諫院闕達,以至多日,事甚未安。除在外外,正言任珹,卽爲牌招,何如?令曰,依。
又達曰,戶曹判書尹東度,連日違召,尙不出肅,事甚未安。動駕不遠,本曹多有擧行之事,卽爲牌招察任,何如?令曰,依。
權噵,以侍講院言達曰,本院下番闕直,事甚未安。弼善李普觀,旣已蒙宥,卽爲牌招,姑降入直。新除授司書鄭履煥,時在忠淸道忠州地,書筵入番事緊,斯速乘馹上來事,下諭,何如?令曰,依。
又以侍講院言達曰,本院下番闕直,事甚未安。新除授司書鄭履煥在外,兼司書·說書·兼說書,俱未差,他無入直之員,輔德朴起采,自鄕纔已入來云矣,文學李世演,旣有只推之令,兼輔德鄭光漢,竝旣牌招推移,姑降入直,何如?令曰,依。
以輔德朴起采,兼輔德鄭光漢,文學李世演等牌不進罷職令旨,令于權噵曰,推考徽旨捧入。
又以內醫院官員,以都提調·提調意達曰,駝酪粥自十月初一日爲始封進,依前例預爲分付司僕寺之意,敢達。令曰,知道。
上在慶熙宮。常參以代理停,經筵停。
藥房提調李昌誼,副提調金善行啓曰,雨餘猝冷,伏未審日來,聖體調攝,若何?寢睡·水刺之節,亦何如?今日是日次,而動駕不遠,且有稟定事,臣等卽與諸御醫入侍,詳察聖候,議定湯劑繼進當否,有不可已,臣等不任區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。
中宮殿,藥房口傳問安。答曰,知道。
藥房口傳啓曰,今日臣等,率諸醫入診于東宮,則脈度浮數,齒痛及寒縮之候,一向無減,諸醫以爲,此乃感氣猶未和解之致,芎芷香蘇散,依前加入,連進爲宜云,此藥五貼劑入之意,敢啓。答曰,知道。
任㻐啓曰,卽者副修撰鄭晩淳,以其親病,陳書徑出,原書纔已捧入矣,所當直捧禁推傳旨,而此與無端徑出,有異,推考警責,何如?傳曰,允。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,守禦使趙榮國,鎭日違召,尙不膺命,其在事體,誠極未安。動駕只隔數日,本廳多有擧行之事,卽爲牌招,何如?傳曰,允。
又以禮曹言啓日,今此昭寧園園上莎草修補時,告由告安祭親行事,命下矣。告由告安祭儀註,皆以三獻禮磨鍊以入之意,敢啓。傳曰,知道。
又以禮曹言啓曰,今此昭寧園園上莎草修補時,園上所排布遮日油芚,不可不先期排結,動駕前令該司預爲陳設,何如?傳曰,允。
又以備邊司言啓曰,在前將兵之臣,設有情病之難强,不敢不受符,況新有定式,事體尤嚴,守禦使趙榮國,除拜之下,旋卽違召,承批之後,又不膺命,不但本廳曠務之委屬可慮,其在分義,尤極未安,從重推考,更爲牌招察任,將臣違牌,有違事例,則政院所當措辭稟旨,以督其出,而每日循例請牌而止,亦甚疎忽,當該承旨,推考警責,何如?傳曰,允。
又以備邊司言啓曰,北漢牙兵官代定節目,講定書入之意,敢啓。傳曰,知道。
又以兵曹言啓曰,自前幸行時,交龍旗差備馬,預爲調習矣,今亦依此例,旗與竹,出郊外試習之意,敢啓。傳曰,知道。
又以兵曹言啓曰,在前經宿幸行時,十里外斥候伏兵,令守禦·摠戎兩廳,各隨地方擧行矣,今亦依此擧行之意,分付,何如?傳曰,允。
又以訓鍊都監言啓曰,都監分授都城仁王山北邊體城改築後,女墻今已畢築之意,敢啓。傳曰,知道。
王世子在昌德宮。常參停。
權噵達曰,明日常參,取稟。令曰,停。
又達曰,大司憲未差,執義金元行,掌令申·安克孝,持平李允郁在外,韓鏶令旨未下,今日以監察茶時之意,敢達。令曰,知道。
李翼元達曰,今日乃日次,藥房提調李昌誼,副提調金善行,率諸醫來待矣。令曰,入對。
以司諫院正言任珹牌不進罷職令旨,令于李翼元曰,推考徽旨捧入。
又以侍講院言達曰,本院下番闕直,事甚未安。輔德朴起采,兼輔德鄭光漢,文學李世演,旣有只推之令,兼弼善朴盛源,由限已過,竝卽牌招,以爲推移,姑降入直,何如?令曰,依。
以兼弼善朴盛源,文學李世演等牌不進罷職令旨,令于李翼元曰,竝推考徽旨捧入。
又達曰,戶曹判書尹東度,書答已下,卽爲牌招察任,何如?令曰,依。
又以兵曹言達曰,翊衛司翊衛金善材,素患痰癖之症,近甚添劇,時月之內,萬無起動供仕之望,呈狀乞遞,陪衛輪番之任,不可久曠,今姑改差,何如?令曰,依。
又以戶曹言達曰,卽接廣興倉所報,則以爲十月朔頒料次,倉官進去于領議政金尙魯家,請受祿牌,則纔已出往果川邑內云,大臣旣在外邑,則月廩輸送事,曾有定奪,而係是大臣祿俸,何以爲之?敢稟。令曰,令本道輸送。
修撰元義孫書曰,伏以,臣曲荷恩暇,歸護病母,感祝洪恩,不知死所,臣母宿病,近因風寒,挾感添劇,症形沈重,連試藥餌,了無分效,臣方左右扶將,方寸焦灼,實無頃刻離捨之勢,適値官僚有故,下番將未免闕直,而目下情理,持被無路,敢此疾聲哀籲於貳極之下。伏乞睿慈,曲諒臣情私之難强,亟遞臣職,仍勘臣罪,以昭法綱,以便救護,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
副修撰鄭晩淳書曰,伏以,臣母宿患痰癖之症,近添於日候寒暖之不適,連試藥餌,幸得少安,而神氣積敗,蘇完尙遠,臣之情理,豈有離捨供職之望,而昨緣同僚請暇,替直無人,不得不黽勉持被矣。卽於直中,得接家信,臣母病情,自夜來猝然添劇,飮食不化,而呼吸甚促,寒熱交攻,而精神昏綴,臣聞此報,方寸煎灼,按住不得,忙陳短章,徑出禁門。伏乞睿慈,亟遞臣職,以便救護,仍治臣罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
戶曹判書尹東度書曰,伏以,臣自被濫秩,惶愧靡措,縣道血籲,終靳準兪,致令重務虛縻,罪戾層積,日夜兢悶,冞增踧踖,事訖先阡,不敢一日淹伏,今纔還歸私次,而庚召狎降,鎭犯違傲,私心隘蹙,轉而益切。噫,臣之不材,國人之所知,而國家惟以試可之意,有此誤恩,臣若有絲髮可堪之望,則當此園幸迫近,曹務積滯之日,曷敢不出而拜命,勉竭精力,以圖萬一之報,而百爾量度,終必僨職而止,負山之蚊,其將奈何?且況近日爵賞之濫屑,爲識者所憂,寵擢無漸之戒,至發於遇災交儆之言,其言切至,臣之不安,於是益深矣,卽因籌司之啓,天牌又辱,而區區微諒,終有所不敢冒進者,謹此隨詣申懇,仰冀鐫斥。伏乞邸下,亟稟大朝,收回臣不稱之秩,仍令攸司,重勘臣累逋之罪,以昭法紀,以安私分,不勝幸甚云云。答曰,覽書具悉。卿勿過辭,從速行公。
庚辰九月二十六日午時,王世子坐德成閤。藥房入診入對時,提調李昌誼,副提調金善行,分注書李宗煜,記事官沈履之·尹師國,醫官方泰輿·李以楷·李世珪·李敏德·徐命緯,以次進伏訖。昌誼曰,風寒猝緊,睿候調攝,若何?寢睡·水刺之節,齒痛頭疼之症,亦復如何?令曰,病勢一樣,而頗有寒縮之症矣。昌誼曰,今日日次,雖不得入診于大朝,而俄者承候,則敎以一樣矣。睿候愆和,尙今彌留,臣不勝憂慮之忱,諸醫來待,使之入診,何如?令曰,只以首醫以下三人入診可也。方泰輿入診曰,脈候緊數一樣,脾胃脈不足,掌心溫燥,外氣尙未和解,比前無減矣。李以楷入診曰,脈候左右三部緊數,胃氣虛軟,掌心頗熱矣。李世珪入診曰,左右三部,緊數如前,胃氣不足,表氣未解矣。昌誼曰,諸醫診察已訖,使之議藥,何如?令曰,尙無汗氣,須用發散之藥,何如?泰輿曰,胃氣虛軟,不宜峻用發散之劑矣,近日所進芎芷香蘇散,亦是發散之劑,從今連進五貼爲宜矣。諸醫之言亦然。昌誼曰,諸醫所見若此,何以爲之耶?令曰,然則芎芷香蘇散五貼劑入可也。昌誼曰,日次當在初一日,而伊日卽大朝園幸也,若初三日還宮後,或値日暮,至於初四日,則日子頗遠,將何以爲之耶?令曰,此處有分提調耶?昌誼曰,溫幸還宮後,分提調則卽爲減下矣,今日不得入診于大朝,未得稟定,當於入侍時,可以稟定矣。令曰,分提調差出置之,日次進定于晦日可也。金善行曰,晦日當爲日次之意,稟于大朝,何如?令曰,勿爲煩稟。諸臣遂退出。
上在慶熙宮。常參以代理停,經筵停。
下直,平山府使李鐽。
任㻐啓曰,將臣違牌,有違事例,定式之下,事體尤別,守禦使趙榮國,連違召命,尙不出膺,其在事體,極涉未安,卽爲牌招,何如?傳曰,允。
又啓曰,守禦使趙榮國牌不進,推考傳旨今方捧入,而定式之下,將臣之一向違召,其在事體,殊甚未安。更卽牌招,何如?傳曰,允。
又以弘文館言啓曰,修撰鄭遠達,自鄕上來,卽爲牌招察任,何如?傳曰,允。
韓光肇,以弘文館言啓曰,本館下番闕直,事甚未安。副校理李潭,卽爲牌招,以爲姑降入直之地,何如?傳曰,允。
任㻐,以兵曹言啓曰,去六月幸行時,摠戎使率訓局餘軍,留陣於弘化門外矣,今此昭寧園幸行時,亦依此例,摠戎使率訓局餘軍,留陣於鍾樓下路事,節目中磨鍊以入之意,敢啓。傳曰,知道。
又以兵曹言啓曰,在前經宿幸行時,留都營循例狀啓,則付撥以送,而如有時急狀啓,則別定京驛馬以送矣,今亦依此擧行,何如?傳曰,允。
又以兵曹言啓曰,在前經宿幸行時,城門外屛門把守軍兵,依定奪,大駕經過後,還入留都營,還宮時卽爲出去把守矣,今亦依此擧行之意,分付留都營及訓局御營廳,何如?傳曰,允。
韓光肇,以吏曹言啓曰,卽接通禮院牒呈,則今此昭寧園幸行時,左右通禮不可不備,而左通禮韓宗濟,病親呈辭在外,新除授右通禮安致宅,時在淸州地,萬無及期上來之路,斯速變通云,左通禮韓宗濟,右通禮安致宅,竝姑改差,其代卽爲口傳差出,何如?傳曰,允。
吏曹口傳政事,以李壽鳳爲左通禮,金永燮爲右通禮。
任㻐,以訓鍊都監言啓曰,今此園幸時,隨駕軍兵糧米,預先輸置,然後可無臨時窘急之患,故糧米所載卜馬六十三匹,今月二十八日定送,輸置于各站後,卜馬軍卽爲回還,各哨軍兵中五十名,別爲除出,仍留守直之意,敢啓。傳曰,知道。
又以摠戎廳言啓曰,今番試射時,北漢將校等三中以上,直赴傳旨頒布次,招致直赴人,則其中李光魯·方時輝等,顯有可疑之端,故多般究覈,則本非山城軍官,敢生科慾,符同所任軍官,追錄都案,冒參試記之狀,綻露無餘矣,所任軍官等,決棍汰去,李光魯·方時輝等,直赴中拔去,改付標以入,而其罪狀令攸司科治,臣亦難免不能檢察之失,惶恐待罪,敢啓。傳曰,知道。勿待罪。
王世子在昌德宮。常參停。
李翼元達曰,明日常參,取稟。令曰,停。
又達曰,大司憲未差,執義金元行,掌令申·安克孝,持平李允郁在外,一員未差,今日以監察茶時之意,敢達。令曰,知道。
又達曰,諫院闕達,已至多日,事甚未安。正言任珹,旣有只推之令,卽爲牌招,何如?令曰,依。
以正言任珹牌不進罷職令旨,令于尹得養曰,推考徽旨捧入。
尹得養,以兵曹言達曰,五衛將李邦協,素患痰癖之症,重致添劇,旬月之內,實無起動之勢,呈狀乞遞,宿衛輪番之任,不可久曠,今姑改差,何如?令曰,依。
副修撰李瀰三度呈辭。令曰,只遞本職。
弘文館副提學鄭宲書曰,伏以,天祐宗祊,我大朝殿下,聖算無疆,封爵謝恩之日重回,其爲慶賀,曷有其已?向者靈泉效祥,鶴駕穩返,中外忻悅,當復如何?臣於其時,爲便承候,强策病軀,分寸前進,行到中半,症勢越添,舁疾投店,陳章請譴,見阻分院,終未得徹,情實莫暴,悚蹙方切,此際玉署除命,又奚爲而至哉?顧臣虛帶前銜,今幾日月,論其負犯,誅罰猶輕,而宿罪未勘,誤恩洊加,臣於是,惝怳踧踖,誠莫曉其故也。今玆新命,假使職事閑漫,如曩日所帶者,固不宜一向虛縻,以貽瘝曠之弊,況此論思之長,其地分之淸切,果如何,其責任之隆重,亦如何,而乃以如臣空疎滅裂之姿,苟然充數而備員者,是豈理也哉?眞所謂委君命於草莽之中也,物情俱駭,公議必騰,在臣自處之道,寧有一毫堪承之望哉?然此則只係臣一身上廉隅耳,抑有所關之有大於此者,古人云,士君子辭受出處,關風俗盛衰,夫風俗之治亂汚隆,何關於匹夫之進退,而其言若是者,豈無以哉?就以臣目下事言之,前叨之任,是該司冗班,而猶且費盡撕捱,必遞乃已,新授之銜,乃淸朝顯秩,而今若遽然出脚,若固有之,則首尾橫決,前後判異,眞箇不識人間有羞恥者也,一世之人,必將指點而笑曰,夫夫也,前日之辭,不過占便沽名,以賭美榮云爾,則臣雖喙長三尺,將何以解一世之惑乎?臣之壞廉喪恥,姑置勿論,其爲傷風敎而敗世道也,誠非細事,臣罪至此,誠萬殞而難贖矣,惟此一節,實爲臣當面鐵限。故玆敢冒死呼籲,以冀照察,而顧臣本來情病之危苦,雖未及暇論,若其孤露餘生之念絶榮途,素患痰病之已成膏肓,臣於春間封章時,已歷陳焉,伏想睿鑑,亦必俯燭之矣。近伏聞大朝殿下園幸在邇,期日已涓,在廷臣僚,擧皆奔走瞻仰於羽旄之間,而臣獨跡阻於陪扈之列,罪上添罪,罔知攸措,玆不得不席藁陳懇,敢請譴何。伏乞离明,特察臣情勢及病狀之萬萬難强,亟許遞改,仍治臣前後罪犯,以爲人臣慢命者之戒,千萬幸甚云云。答曰,覽書具悉。邦慶無疆,聖上封爵謝恩之日重回,歡忭曷有其極?爾其勿辭,調理上來察職。
上在慶熙宮。常參以代理停,經筵停。
夜一更電光。二更流星出淡雲間,入西方天際,狀如拳,尾長二三尺許,色赤,電光。五更電光。
下直,慈山府使南瑞五。
李翼元啓曰,守禦使趙榮國,一向違召,尙不膺命,當此動駕迫近之時,本廳多有擧行之事,而定式之下,將臣之如是鎭日違牌,尤極未安,卽爲牌招,何如?傳曰,允。
以副應敎徐命天,校理金華鎭,修撰鄭遠達牌不進罷職傳旨,傳于金善行曰,竝只推,更爲牌招。
傳于金善行曰,今番將經宿二日,人子之道,豈可直行?明日詣昌德拜殿,由萬安門入,仍以同門回,三嚴辰正一刻,步軍三哨,馬軍三哨,禁軍二番隨駕,元良祗迎,禁御留陣置之,初一日先拜毓祥宮,由彰義·北漢新門西門行,回時由敦義門入,展拜時,百官行禮置之,祗迎永慶道爲之其當直詣行宮修理置之,明日隨駕軍行園時,令休,明日崇賢乘輦,分付儀曹,園行儀註付標置之,只爲擧行。
傳于李翼元曰,摠戎使祗迎於新修門內,仍爲隨駕。
金善行啓曰,明日昌德宮擧動時,何承旨留院乎?敢稟。傳曰,同副承旨。
以兵曹·都摠府守宮侍衛·別雲劍望筒,傳于李翼元曰,明日乃初一日,竝仍前。
傳于權噵曰,明日昌德宮回駕時,時刻待下敎擧行,單子置之。
權噵,以講書院言啓曰,本院兼右贊讀李瀰,時無職名,令該曹口傳付軍職,何如?傳曰,允。
兵曹口傳政事,副司果李瀰。
金善行,以內醫院官員,以提調·副提調意啓曰,自前陵幸擧動時,若是經宿之地,則陪從掌務官一員,例自司僕寺,補把馬一匹許給矣。今此園所幸行時,依前例許給之意,分付該寺,何如?傳曰,允。
李翼元,以御營廳言啓曰,本廳分授都城惠化門南邊體城頹毁改築處,女墻亦已畢築之意,敢啓。傳曰,知道。
王世子在昌德宮。常參停。
尹得養達曰,大司憲·持平一員未差,李允郁,執義金元行,掌令申·安克孝在外,今日以監察茶時之意,敢達。令曰,知道。
又達曰,明日常參,取稟。令曰,停。
又達曰,諫院闕達,已至屢日,事甚未安。除在外外,正言任珹,卽爲牌招,何如?令曰,依。
以正言任珹牌不進罷職令旨,令于任㻐曰,推考徽旨捧入。
任㻐達曰,明日動駕時,侍臣兩司,無進參之員,除在外外,正言任珹,待開門牌招,以爲進參之地,何如?令曰,依。
上在慶熙宮。常參以代理停,經筵停。
昧爽,流星出天中淡雲間,入東方天際,狀如鉢,尾長三四尺許,色赤。
大駕入昌德宮後,政院·玉堂·藥方口傳問安。答曰,知道。
還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
李翼元啓曰,守禦使趙榮國牌不進,從重推考傳旨,今方捧入,而將臣設有情病,不得違牌,曾有定式,屢日違召,終不膺命,其在事體,誠極未安,更爲牌招,何如?傳曰,允。
以守宮史官望筒,傳于韓光肇曰,首望爲之。
兵曹口傳政事,副司直韓翼謩·洪麟漢。
權噵,以兵曹言啓曰,今此昭寧園幸行時,侍衛禁軍,不可不點擇以行矣,各番禁軍中,新受馬及病蹇不能致遠之類,依舊例來十月初一日推移替直,監軍巡將今九月三十日受點人員,來十月初三日至,竝爲仍察,何如?傳曰,允。
又以兵曹言啓曰,今此昭寧園幸行時,右邊捕盜大將吳,以禁軍別將,領軍隨駕矣,依前例以左邊捕盜大將具善復,限回鑾間,姑爲兼察,何如?傳曰,允。
又啓曰,因兵曹草記,右邊捕盜大將,以左邊大將兼察事允下矣。左邊捕盜大將具善復,昨日待開門牌招,以爲聽傳敎之地,何如?傳曰,允。
又以兵曹言啓曰,今此昭寧園幸行時,闕內入直訓鍊都監·局別將·把摠哨官·內三廳將·守門將·延和門·禁衛營哨官等番單子,每中日入啓,受點替直矣,今番則動駕相値,例不得入啓。來十月初一日入直人員,初六日至,仍爲入直闕內,大省記書入于東宮,京中軍號,入達受省字,隨駕所軍號,自隨駕所,啓下頒布,而回鑾時,若或日暮,則軍號啓下,不無窘速之患,一體入達受省字,何如?傳曰,允。
又以訓諫都監言啓曰,今此昭寧園行幸時,都監軍兵隨駕之外,外處各營,亦有入直軍兵,依前例局別將一員,別爲入直於新營,使之摠察,以重宿衛之意,敢啓。傳曰,知道。
又以訓鍊都監言啓曰,今此昭寧園幸行時,慶熙宮延和門·南營入直禁衛軍兵,北二營入直御營軍兵及昌德宮西營入直禁衛軍兵,東營入直御營軍兵,依前例,令訓局餘軍,前期替代。還宮後,還入直事,自兵曹節目啓下矣,延和門軍一百名,哨官曺夏興,南營軍四十名,哨官李世忠,北二營軍五十名,哨官沈好賢,西營軍三十名,哨官安東一,東營軍三十名,哨官李顯靖率領,前期一日,與禁·御兩營軍兵,替代入直,而還宮後,還爲替直之意,敢啓。傳曰,知道。
李翼元,以禁衛營言啓曰,今十月初一日昭寧園擧動時,慶熙宮延和門·南營及昌德宮西營入直軍兵,以訓鍊都監餘軍,前期替代後,仍赴留都陣,而還宮後,以本營軍兵,還入直之意,敢啓。傳曰,知道。
又以禁衛營言啓曰,今十月初一日昭寧園擧動時,本營軍兵留都事,旣已節目啓下矣,慶熙宮延和門·南營及昌德宮西營三處入直軍兵,今九月三十日,以訓鍊都監餘軍,前期替代後,本營五哨軍兵及出番騎士,專屬留都陣而本營則千摠白東俊,騎士將安允文,把摠南夏極,哨官尹德來,敎鍊官魚震翼,騎士二十五人,工匠牙兵三十五名,露梁牙兵十名,別破陣二名,率領入直,南別營則哨官金履福,別騎衛三人,露梁牙兵十名,率領守直,火藥庫則哨官元達輝,別破陣十三名,率領守直之意,敢啓。傳曰,知道。
權噵,以御營廳言啓曰,今此幸行時,北二營入直步軍及東營入直步軍,以訓局餘軍,前期一日替代事,自兵曹節目啓下矣,今三十日,與訓局餘軍替代,而還宮後兩營軍兵,還爲替直之意,敢啓。傳曰,知道。
又以內乘,以提調意啓曰,今此昭寧園擧動時,兩內乘當爲隨駕矣,假內乘一員,依例差出,與分內乘,推移入直,而還宮後,卽爲減下,何如?傳曰,允。
王世子在昌德宮。常參停。
任㻐達曰,明日園幸,初一日二日三日動駕相値,常參頉稟。令曰,知道。
以正言任珹牌不進罷職令旨,令于尹得養曰,推考徽旨捧入。
尹得養達曰,卽者兼文學沈履之,以其親病,陳書徑出,原書纔已捧入矣,所當直捧禁推徽旨,而此與無端徑出,有異,推考警責,何如?令曰,依。
又以侍講院言達曰,本院兼文學沈履之,連日入直矣,以其親病,陳書徑出,下番闕直,事甚未安。文學李世演,以問安官入闕,仍爲出去,卽爲牌招,姑降入直,何如?令曰,依。
又以司僕寺官員,以一二提調意達曰,京畿·江華·仁川牧場檢飭事,本寺僉正洪益彬,十月初六日下去,依例給馬以送,何如?令曰,依。
全羅監司朴道源狀達,來十月朔朔膳進上物種中,乾柿等節候尙早,不得封進,惶恐待罪事,令于尹得養曰,勿待罪事回諭。
兼文學沈履之書曰,伏以,臣之情理,實無束帶從宦之勢,而頃緣番次俱空,召牌狎臨,怵猥分義,黽勉趨承,仍之淹直,殆近一旬矣,卽接家信,老母宿病,越添於日昨風冷,感冒忒重,食飮全却,神氣昏綴,藥餌無效云,臣之私心焦憂,誠有晷刻難耐者。玆敢疾聲請急,徑出禁門,擅離之罪,無以自逭,伏乞亟賜譴削,以肅朝綱焉。臣無任懇迫祈祝之至云云。答曰,覽書具悉。爾其勿辭,救護母病焉。
庚辰九月二十九日辰時,上在昌德宮。擧動入侍時,行都承旨金善行,左承旨尹得養,右承旨韓光肇,右副承旨李翼元,記事官任希孝·金相翊·李在簡·姜趾煥,以次陪從。上具翼蟬冠·衮龍袍,出廣達門乘輿。藥房提調李昌誼進曰,日氣不調,聖體,若何?上曰,一樣矣。昌誼曰,寢睡·水刺諸節,亦何如?上曰,亦一樣矣。昌誼曰,再明日,卽藥房日次也,動駕相値,似不得入侍矣。上曰,初一日藥房日次,明日爲之。出駕前下敎昌誼曰,伊日湯劑,當進於動駕時乎?上曰,待令可也。昌誼曰,今此園幸時,醫官所當別隨駕,而坡州牧使金履亨,今已來待於京中云,所騎馬分付該曹,依倒出給,以爲隨駕之地,何如?上曰,依爲之。出駕前下敎上曰,再明日詣毓祥時,禁衛營留都陣,兩傍排立。出駕前下敎
上詣璿源殿,行酌獻禮後,還宮出萬安門。上曰,詣毓祥宮時,禁衛留陣,移陣於惠政橋前,出宮後,移陣於興化門前。出駕前下敎上至夜珠峴前路。上曰,禮判沈星鎭許遞,其代明日政官牌招開政。上曰,前判書韓益謩,前參判洪麟漢敍用,令該曹口傳付軍職,仍帶籌司之任。上曰,摠戎廳,以中軍擧行。上曰,俄者政官牌招開政,傳敎置之。上曰,禮判有闕,代行判中樞府事李益炡除授,牌招察任。已上出駕前下敎上還至廣達門外,下輿。上曰,再明日三嚴,寅初初刻爲之。上曰,再明日毓祥宮展拜時,前後廂軍,道上留陣事,分付。上曰,將臣體重,其雖撕捱,至於密符,若是違牌,古無是例,而守禦使趙榮國,爲將任,今已多日,尙不受焉,事之寒心,莫此爲甚,況今爲守宮大將,其日若不待令,予雖衰矣,自有軍律,而卽此前將任密符,豈可若是曠傳?勿待命事,分付。卽爲牌招。上曰,戊申年後,以戒嚴之意,庚戌年驪州動駕時,令摠戎使率水原軍,梨峴留陣,此已無前例事,而仍以爲例,摠戎使率訓局餘軍,留陣此闕,又用此例,一道三留營,其無義矣,慶熙宮則自今番摠戎留陣,勿爲擧行事,分付。以此定式施行。已上出駕前下敎諸臣以次退出。
上在慶熙宮。常參以代理停,經筵停。
申時雨雹。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。大殿·中宮殿,王世孫遣講官問安。答曰,知道。
藥房提調臣李昌誼,副提調臣金善行啓曰,昨日動駕展禮,向晩還宮,伏未審夜來,聖體調攝,若何?寢睡·水刺之節,亦何如?湯劑連爲進御乎?今日日次,旣承下敎,行幸隔宵,臣等卽與諸御醫入侍,詳察聖候,議定繼進當否,有不可已,臣等不勝區區伏慮,敢來問安,竝此仰稟。傳曰,知道。氣則一樣,湯劑五貼劑入,下敎日入侍,宜矣。
藥房口傳啓曰,日次旣進定於今日,故臣等率諸醫,入診于東宮,則脈度微數,齒痛無減,而且有泄候,度數頻數,諸醫以爲芎芷香蘇散,今姑停止,不換金正氣散,加防風·白勺藥各一錢,進服爲宜云,此藥五貼劑入之意,敢啓。傳曰,知道。
以校理金華鎭牌不進罷職傳旨,傳于韓光肇曰,推考傳旨捧入。
傳于李翼元曰,軍兵仍番,必勞困,中日監軍單子入之。
又傳曰,今番扈衛軍官,武德門北邊扈衛道路似狹,五馬隊與元央隊,觀勢爲之,先廂行軍,徐徐爲之事,分付訓鍊都監·龍虎營·御營廳。
又傳曰,到晝停,前後廂,炊飯預待,從容爲之,僧將率僧,前排南門外祗迎,回鑾時,使之在於信地。
傳于任㻐曰,前則道臣,祗迎於弘濟院矣,北漢南門外,則京兆自內導駕,至南門外爲之,摠戎使祗迎後,至西門導駕,自西門外,道臣始爲導駕事,分付。
以內醫院醫官隨駕單子,傳于韓光肇曰,許礈·鄭得禧·金履貞·鄭允協爲之。
傳于李翼元曰,詣毓祥宮,待天明,前進宣惠廳前路,摠戎廳植炬置之。
以假內乘望筒,傳于李翼元曰,以首望趙爲之。
又傳于李翼元曰,軍兵替運,使之隨便爲之事,分付。
又傳曰,冬節已屆,日候寒暖未可知,軍兵毛具待令。
李翼元,以兵曹言啓曰,今此昭寧園幸行時,監軍巡將,今三十日受點人員,來十月初三日至,仍察事草記蒙允矣,初一日監軍巡將,旣已點下,初三日至,竝爲仍察,何如?傳曰,允。
又以兵曹言啓曰,今此昭寧園幸行時,摠戎使,率領訓局餘軍留陣事,節目啓下矣,摠戎使留陣置之事,傳敎旣下,則訓局餘軍,依例留營於本營之意,分付,何如?傳曰,允。
又以守禦廳言啓曰,今此昭寧園幸行敎是時,守禦廳諸色標下軍,量宜作隊,將官領率,留待入直事,自兵曹節目啓下矣,本廳中軍李觀祥,別破陣八十名及標下餘軍,量宜作隊,領率將校及作隊軍兵,今三十日爲始,留營入直之意,敢啓。傳曰,知道。
又以摠戎廳言啓曰,今此幸時時,本廳諸色標下餘軍,量宜作隊,將官領率,留待入直於本營事,自兵曹節目啓下矣,臣營標下之居在畿邑者外,以京居者抄擇五十名,依該曹節目作隊,使將官率領,入直於鍊戎臺本營之意,敢啓。傳曰,知道。
又以扈衛廳別將,以留都大臣領中樞府事意啓曰,今番扈衛軍官,武德門北邊扈衛事,下敎矣。今日申時,依下敎武德門北邊排列,扈衛之意,敢啓。傳曰,知道。
又以扈衛廳別將,以留都大臣領中樞府事意啓曰,明日大駕擧動後,都城各門,向曛而閉,啓東時開事,已自兵曹啓下矣,城門開閉,旣已趁早,則巡邏發巡,亦當差早,待南山擧烽火,卽爲發巡,還宮後停止宜當。令漢城府知委各部,使閭巷之人,預知此意,亦爲分付留都軍門,何如?傳曰,允。
王世子在昌德宮。常參停。
尹得養達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
又達曰,大司憲·持平一員未差,李允郁,執義金元行,掌令申·安克孝在外,今日以監察茶時之意,敢達。令曰,知道。
以文學李世演牌不進罷職令旨,令于權噵曰,推考徽旨捧入。
權噵達曰,明日昭寧園擧動時,兩司不可無陪從之員,除在外外,正言任珹,卽爲牌招,何如?令曰,依。
京畿監司尹汲狀達,領議政金尙魯,月廩不受事,令于權噵曰,令本道更爲輸送。
庚辰九月三十日巳時,王世子坐德成閤,藥房入診入對時,提調李昌誼,副提調金善行假,注書李宗煜,編修官朴起彩,記事官尹師國,醫官金履亨·方泰輿·李以楷·金履貞·柳重臨·李世珪,以次進伏訖。李昌誼曰,雨餘日氣頗寒,睿候調攝,若何?近日感患及齒根動搖之症,亦復何如?令曰,感氣齒痛如前,而泄瀉又劇,昨夜七度,今朝二度,誠難堪矣。昌誼曰,當此寒節,感患彌留,而加以泄候,臣不勝憂慮矣。昨日大朝擧動還宮後,今日日次問候,則敎以一樣矣。諸醫方來待,使首醫以下三人入診何如?令曰,依爲之。金履亨入診曰,左右三部頗數,度數不均,脾胃虛軟,表氣尙未和解矣。方泰輿入診曰,脈候三部微數,胃氣不足,掌心溫燥不潤矣,不審寒縮之症,今則何如耶?令曰,寒縮之症少間矣。李以楷入診,所見亦同。昌誼曰,諸醫診察已訖,泄候若此,使諸醫詳議改前藥,而更爲劑進何如?令曰,依爲之。履亨曰,感氣未解,而泄候又爲頗數,芎芷香蘇散,今姑停止,不換金正氣散,加防風·白芍藥各一錢,五貼劑進爲宜矣。諸醫之言,竝與首醫同矣。昌誼曰,泄候如此,則口味得無減損耶?令曰,口味誠不好矣。昌誼顧謂諸醫曰,感氣彌留,且口味若此薑茶時時進服何如耶?履亨曰,薑茶加雀舌煎進,則誠好矣。昌誼曰,不換金正氣散五貼,今日當劑進,切望强加進伏,薑茶·雀舌亦爲進伏,而善爲調攝,速復天和,是臣區區之望也。諸臣遂退出。
上在昭寧園。常參以代理停,經筵停。
大駕入毓祥宮後,政院·玉堂·藥房,口傳問安。答曰,知道。大駕晝停入幕次後,政院·玉堂·藥房,口傳問安。答曰,知道。大駕昭寧園入齋室後,王世子遣宮官問安。答曰,知道。王世孫,遣講官問安。答曰,知道。政院·玉堂·藥房·朝廷二品以上·六曹堂上,口傳問安。答曰,知道。
奉審後,政院·玉堂·藥房,口傳問安。答曰,知道。
傳于李翼元曰,昨夜毓祥宮墻外巡軍,何營擧行乎?牌將待令。
又傳曰,諸司預備。
又傳曰,俠侍中官薛里中官,下敎之下,矇然,記過。
又傳曰,作門內軍士,當饋飯,作門外軍士饋粥事,分付隨駕軍門。
李翼元,以兵曹言啓曰,依下敎隨駕禁軍及駕後與標下軍兵等,設粥以饋之意,敢啓。傳曰,知道。
又以訓鍊都監言啓曰,依傳敎,作門外隨駕將校軍兵等,設粥分饋之意,敢啓。傳曰,知道。
又以御營廳言啓曰,依傳敎,隨駕別抄及將校軍兵等處,設粥分饋之意,敢啓。傳曰,知道。
王世子在昌德宮。常參停。
世子宮·嬪宮,分院問安。答曰,知道。世孫宮問安。答曰,知悉。
權噵達曰,大司憲·持平一員未差,李允郁,執義金元行,掌令申·安克孝在外,今日以監察茶時之意,敢達。令曰,知道。
上在昭寧園。
尹得養啓曰,守宮從事官來言,闕內各處入直軍士,晝巡檢之意,敢啓。答曰,知道。又啓曰,兵曹郞廳來言,闕內各處入直軍士,夜巡檢之意,敢啓。答曰,知道。又啓曰,都摠府郞廳來言,闕內入直各處軍士,夜巡檢之意,敢啓。答曰,知道。
庚辰十月初一日寅時,上幸昭寧園。擧動入侍時,行都承旨金善行,右承旨韓光肇,左副承旨李翼元,右副承旨任㻐,記事官任希孝·金相翊·李在簡·姜趾煥,以次陪從。上具戎服,出廣達門,下輿乘馬。藥房提調李昌誼進曰,霜朝甚冷,聖體,若何?上曰,不關矣。昌誼曰,再昨勞動,寢睡·水刺諸節,亦何如?上曰,一樣矣。上至鍊戎臺。傳曰,峻嶺人夫替把,替把軍,以楊州儲置米,參酌題給事,分付。上曰,摠戎使旣隨駕,今日同爲入參事,分付。上曰,當歷入行宮,見揭板,雲寶劍外,竝路上留駐。出駕前下敎上詣晝停所,書下傳敎曰,挾侍中官記過,置之。出榻敎上詣園所,奉審碑閣後,由紅箭門奉審園上。上曰,守奉官誰某耶?光肇曰,鄭至良·兪漢膺也。上曰,蟲患,近復何如?至良曰,臣等朝夕拾捕,且天氣漸寒,故似有止息之意耳。上曰,予意則恐是從土而生也。善行曰,聖慮誠然矣,上命諸挾侍明燭拾蟲,幾至五六箇。上曰,自聞蟲患,予身常若在衆蟲中矣,今番若不盡去舊土而新築之,則恐復有後患矣。善行曰,然矣。上曰,今此告由祭,當三獻乎?善行曰,親行告祭,本無於五禮儀矣。上曰,招問太廟守僕可也,光肇問于守僕,守僕曰,乙亥討逆後,親行告祭,而單獻矣。上曰,然則告祭只單獻,慰安祭以三獻定行。光肇曰,今此園上改莎之役,事體重大,大臣禮堂,似當同爲董役矣。上曰,大臣禮判入侍。出榻敎上曰,明日園上莎草修改時,大臣及禮曹判書·戶曹判書·工曹判書,竝董役。出榻敎上曰,明日京畿監司入侍。上曰,明日園上莎草修改時,三都尉竝入侍。已上出榻敎園上奉審後,上入小次。藥房提調李昌誼曰,今日勞攘,聖候,復若何?今日進煎藥而尙未進御,不勝憂悶矣,今當煎入,進御乎?上曰,依爲之。上曰,北漢小南門路,今始見之,果險矣,來時見有山脊路,卿等見之乎?翼元曰,見之矣。上曰,此路甚淺露,予欲更議于訓將,卿等須提醒也,土築時,恐穿鑿龍脈耳,故相李濡之築北漢,可謂大事業而穿鑿則多矣。上曰,尹勉敎生存乎?翼元曰,然矣。上曰,前判決事尹勉敎,下敎已久,尙無職名,其涉寒心,令該曹待窠卽爲調用。出榻敎
上在昭寧園。常參以代理停,經筵停。
政院·玉堂·藥房·朝廷二品以上·六曹堂上,口傳問安。答曰,知道。
告祭罷後,政院·玉堂·藥房·朝廷二品以上·六曹堂上,口傳問安。答曰,知道。
改莎草告安祭後,政院·玉堂·藥房·朝廷二品以上·六曹堂上,口傳問安。答曰,知道。
傳于韓光肇曰,隨駕儒臣中,前去大興山城,儒臣使之入侍。
王世子在昌德宮。常參停。
權噵達曰,大司憲·持平一員未差,李允郁,執義金元行,掌令申·安克孝在外,今日以監察茶時之意,敢達。令曰,知道。
又以侍講院言達曰,本院下番闕直,事甚未安。司書鄭履煥在外,兼司書說書兼說書未差,他無推移入直之員,兼文學沈履之,由限已過,卽爲牌招,姑降入直,何如?令曰,依。
以兼文學沈履之牌不進罷職令旨,令于權噵曰,推考徽旨捧入。
上在昭寧園。
中宮殿,王世子遣宮官問安。答曰,知道。王世孫遣講官問安。答曰,知道。政院·玉堂·朝廷二品以上·藥房,口傳問安。答曰,知道。
夜五更,流星出柳星下,入南方天際,狀如拳,尾長二三尺許,色赤。
尹得養啓曰,兵曹郞廳來言,闕內各處軍士晝巡檢之意,敢啓。答曰,知道。又啓曰,都摠府郞廳來言,闕內各處入直軍士晝巡檢之意,敢啓。答曰,知道。又啓曰,守宮從事官來言,闕內各處入直軍士,夜巡檢之意,敢啓。答曰,知道。
庚辰十月初二日申時,上御昭寧園齋室。儒臣入侍時,修撰鄭遠達,左副承旨李翼元,記事官任希孝·李在簡·姜趾煥進伏。上曰,儒臣曾見大興山城,其險夷,與北漢,何如?鄭遠達曰,其險固則與北漢無異,而長廣則不及於北漢矣。李翼元曰,臣亦曾見大興,而其南北甚狹矣。遠達曰,東西則頗廣,而將臺城牒,有山城貌樣矣。上曰,廣州山城之險,勝於大成門乎?翼元曰,路雖平易,而委曲甚難矣,我國山勢東來,故東邊多峻險處,而獨南漢西門尤險矣。上曰,大興山城中,寺刹有可比於中興寺者乎?遠達曰,大興寺可敵中興寺,而居僧尠少,不及於中興矣。上曰,儒臣曾見大興,故欲問而召之矣,仍爲退去可也。翼元曰,揷羽等節,何以擧行乎?上曰,予忘之矣,明日回鑾時,侍衛百官揷羽。出榻敎諸臣遂退出。
庚辰十月初二日四更一點,上行親祭入侍時,行都承旨金善行,右承旨韓光肇,左副承旨李翼元,右副承旨任㻐,記事官任希孝·金相翊·李在簡·姜趾煥,以次陪從。上行望園禮訖。上曰,今夜徹夜不能眠,若此則三日殆難堪矣,親行告由祭罷後,入小次。藥房提調李昌誼曰,昨日勞動,今曉將事,聖體,若何?上曰,一樣矣。昌誼曰,寢睡·水刺諸節,何如?上曰,睡則不能成矣。甲子明陵改莎畢役後,招致崔天若等於闕中饋酒曰,此長樂殿所賜也。于今思之,愴懷一倍矣,左脚流痰,今移右脚,頃日眞殿酌獻禮,拜跪甚難,故意謂園幸,不能成禮矣,今則不覺其甚難矣。上曰,昨入北漢時,山麓回互,如入甕裏,出西門後復見太陽也,東邊土築,予則以爲不緊矣,中間有可設置處,此則當與大臣及訓將商確也。卯初,仍始改莎之役,右議政閔百祥,兼禮曹判書李益炡,工曹判書金尙翼,戶曹判書尹東度,錦城尉朴明源,永城尉申光綏,昌城尉黃仁點,摠戎使崔鎭海,入侍。上曰,戶判年幾何?㻐曰,丁亥生矣。上曰,狀貌則少矣,而年則多矣。上曰,彼監役誰也?百祥曰,鄭松也,卽履煥之父也。上曰,其眉目似鄭宲矣。上曰,任贊周於承旨爲幾寸乎?㻐曰,纔踰寸數而爲兄弟行也。仍命書傳敎曰,向者之事,其雖迂闊,季春已見其人,守奉之人,其宜體昔容恕,前守奉官任贊周,待窠卽爲懸註調用事,分付兩銓。上曰,此傳敎,承旨執筆,亦非偶然矣。上曰,太常誌,卽申維翰所撰,而故相金在魯所命之也。百祥曰,然矣,井井有條矣。光肇曰,今此改莎之役,實由於蟲蝕之患,而園上則無論蟲損與否,宜可一新修改,而至於階砌上曲墻內,則莎草如是茂盛,撤去舊莎,誠可惜矣。上周覽曲墻內後,下敎曰,禮房承旨之言是矣,只園上改莎。善行曰,昨日女人之夫,訴道傍,誠極可駭,後弊所關,不可置之,地方官,不可不嚴飭矣。上曰,此女卽晝停所窺見呼訴之女。善行曰,臣則泛看之,今聞聖敎,似是此女人矣。百祥曰,禁喧郞及金吾郞,不可無罪,而地方官則似無可罪之端矣。㻐曰,高陽倅,以臣之爲該房査問以來,而今日是齋戒,故不敢入之矣。上曰,京畿監司·楊州牧使,入侍。出榻敎京畿監司尹汲,楊州牧使李之億入侍。上曰,楊州民善於莎役矣,此民多良賤乎,多私賤乎?之億曰,私賤多矣。上曰,給雇價乎?之億曰,然矣。上曰,以儲置除給而爲幾許乎?之億曰,一日之役米爲五升。上曰,前此赴役人姑置之,今日親臨時赴役人,從厚題給。上曰,園上莎草修改時,禮判李益炡,戶判尹東度,工判金尙翼,各熟馬一匹賜給,繕工監役鄭松陞六,工匠,令該曹米布從厚題給。出榻敎上曰,明日還宮時揷羽。出榻敎上曰,明日還宮時刻,以辰正三刻爲之。出榻敎午時畢役後,親行慰安祭,祭罷後,入大次,諸臣以次退出。
上在慶熙宮。常參以代理停,經筵停。
政院·玉堂·藥房·朝廷二品以上·六曹堂上,口傳問安。答曰,知道。
辭園禮後,政院·玉堂·藥房,口傳問安。答曰,知道。
大駕晝停所入幕次後,政院·玉堂·藥房,口傳問安。答曰,知道。還宮後,政院·玉堂·藥房·朝廷二品以上·六曹堂上,口傳問安。答曰,知道。王世子遣宮官問安。答曰,知道。王世孫遣講官問安。答曰,知道。中宮殿,政院·玉堂·藥房,口傳問安。答曰,知道。
以承傳色,口傳下敎曰,以西小門留門下敎矣,留門而入之乎?詳問以入。
以承傳色,口傳下敎曰,中官金德喜,令該府處之,供辭,待下敎捧入。
以承傳色,口傳下敎曰,西小門使之留門,宣傳官知入,敦義門則纔經動駕之門,故使之留置於西小門外矣,今聞由敦義門入來云,當該羅將,令攸司從重科治。
以承傳色,口傳下敎曰,左右捕將,合座於右邊捕廳,其人使之待置於西小門外,使捕廳軍官,卽爲捉來問之,而旣無戶牌,尤爲殊常,兩班常漢與京鄕與否,詳問而若不直告,施威周牢後,持其變辭,卽爲入來,其人捉來後,西小下鑰,捕將,由開陽入來。
傳于金善行曰,畿伯差員,晝停所入侍。
又傳于□□□曰,玉堂李潭入侍。
傳于李翼元曰,明日晝講後,仍爲次對。
李翼元達曰,左邊捕盜大將具善復,左邊捕盜大將吳來待。
傳于李翼元曰,初六日試射時,試官望置之,騎判·訓將·摠戎使爲之,郞廳試官校理李潭,今日守宮摠府郞廳二人,爲之。
留院承旨尹得養狀啓,闕內各處無事爲白乎旀,觀象監單子一度,監封上送事。
昌德宮入直承旨權噵狀達,昌德宮闕內各處當日無事之由馳啓。
王世子在昌德宮。常參停。
權噵達曰,大司憲·持平一員未差,執義金元行,掌令申·安克孝在外,今日以監察茶時之意,敢達。令曰,知道。
又達曰,明日常參,取稟。令曰,停。
又以侍講院言達曰,本院下番闕直,事甚未安。兼文學沈履之,旣有只推之令,與輔德朴起采,一體牌招推移,姑降入直,何如?令曰,依。
以兼文學沈履之,輔德朴起采牌不進罷職令旨,令于權噵曰,竝推考徽旨捧入。
又達曰,明日大朝次對爲之事命下矣。兩司無進參之員,除在外外,正言任珹,待開門牌招,以爲入侍之地,何如?令曰,依。
庚辰十月初三日辰時,上具翼蟬冠淺淡袍,出齋室門。行辭園禮入侍時,行都承旨金善行,右承旨韓光肇,左副承旨李翼元,右副承旨任㻐,記事官任希孝·金相翊·李在簡·姜趾煥,以次進伏訖。上曰,此園上可謂大都局矣,改莎善爲之矣。初意則來此,當仍臥而不能起矣,今日氣不憊矣,改莎後微雨,亦好矣。益炡曰,當着根矣。上命書傳敎曰,因此園草一新,少伸情禮,其能預察,及時修補,先察報禮曹守奉官陞六,其後連爲奉審守奉官陞敍。地方官楊州牧使李之億,兒馬一匹,看役金慶裕·高必昇,僉使待闕除授,領役部將二人,邊將除授,相地官朴景素,多有承傳,待窠卽爲調用。藥房提調李昌誼進曰,連日勞動之餘,聖體,若何?上曰,俄已下敎而氣不憊矣。昌誼曰,粟米飮連爲進御乎?上曰,中官和蜜太過,不堪服矣。昌誼曰,霜朝日氣甚寒,故煎置湯劑矣,水刺前進御,何如?上曰,唯。翼元曰,寶劍綾安君,有實病云矣。上曰,寶劍綾安君槇病,代以沈鏽爲之。出榻敎上曰,自高嶺里至延恩門,捧上言。出榻敎上曰,今番園行,事勢固然,而冬節已報,又値初冬,爲三軍此心憧憧,順成伸禮,堇免甚寒,追慕之中,心雖忻矣,經宿二日,今初也,回駕後,隨駕軍兵,今各該營,設賞試射,洞口內隨入軍兵,休息後,初六日,當於金商門外親臨試射放,侍衛入直擧行,殿坐時刻,辰初初刻爲之。出榻敎上出紅箭門外,命書傳敎曰,右承旨進去明陵,奉審以來。出駕前下敎上曰,回駕後犒饋,以乾犒饋擧行。出駕敎上曰,一年之內,陵園之行三次,民必困矣,甲子今番親覩楊高之民於莎草之役,受弊可知,楊州·高陽,秋大同,特減三斗。出駕前下敎大駕至晝停所,命旗鼓迎接入幕次後,令別軍職迎擊,御營大將不能入,仍命御將,先爲行軍,至礪石峴箚住,待大駕仍作後廂。上曰,校理金華鎭入侍。上曰,修撰鄭遠達入侍。出榻敎上曰,金華鎭則廉問昌陵酒幕以來。金華鎭退出。上曰,修撰鄭遠達,京畿今番待令軍兵試才御使爲之。出榻敎上曰,畿伯及各務差使員,使之入侍。京畿監司尹汲,楊州牧〈使〉李之億,水原府使尹東昇,高陽郡守李泰遠,抱川縣監洪益喆,入侍。上曰,三邑年事,何如?泰遠曰,今年比昨年尤甚矣。東昇曰,水原則海邑也,常時百姓,專事移秧,故早旱水災早霜,俱受傷,視昨年尤甚矣。益喆曰,抱川峽野相半,故峽則稍勝,而野則尤甚矣。汲曰,抱川·楊州比他稍實矣。善行曰,高陽女人所訴,已以勿施分付,而尙今被拘云,何以爲之?上曰,放送。汲曰,高陽·楊州民人等處,有今年秋大同三斗減給之命,而今秋大同,則春幸時已爲許減,今無可減者,當以來春大同推移除減乎?敢達。上曰,依爲之。出擧條上曰,今番虎網子軍,令各邑儲置米,劃給事,分付。出榻敎大駕發晝停所。上曰,牌房中官記過,置之。出駕前下敎大駕至延恩門內幕次,少選進發,命招承史。上曰,卽者道傍哭訴人,令禁府拿將捕置此處,以待下敎。上還御惜陰閣。在直承旨左右捕將入侍時,左副承旨李翼元,右副承旨任㻐,記事官金相翊·李在簡·姜趾煥,左捕將具善復,右捕將吳,以次進伏訖。上曰,俄者道傍哭訴之人,觀其狀貌衣服,決非破落戶矣,物怪層生,國其堪乎?㻐曰,今番園幸,無撓回鑾,聖體一向康安,不勝萬幸矣,又有此變怪,誠極痛駭。上曰,予則休息本自難矣。左捕將具善復曰,道傍哭訴人,詳問其根脚,則自是狂易之人,仍進讀其供辭。上曰,方其時予則深以爲慮矣,此不過狂易之人也。仍命書傳敎曰,金有宣道傍擧措,萬萬駭惡,故此等世道,莫知何人,令捕將嚴問矣。觀其供辭,其狂可知,狂易勿問,其雖舊典,此等末世,不可不嚴懲,南海縣勿限年定配。下敎之下,有做錯擧行之事,左考喧,該府都事汰去,書吏,令該曹勿爲徵贖,決杖一百放送。上曰,明日晝講爲之,時刻依前爲之。諸臣以次退出。
上在慶熙宮。常參以代理停,經筵停。
下直,肅川府使張德紹。
還宮翌日,大殿,王世子遣宮官問安。答曰,知道。王世孫遣講官問安。答曰,知道。大殿,政院·玉堂,口傳問安。答曰,知道。朝廷二品以上·六曹堂上,單子問安。答曰,知道。中宮殿,藥房口傳問安。答曰,知道。
藥房提調李昌誼,副提調金善行啓曰,伏未審夜來,聖體調攝,若何?園上改莎順成,仰惟情禮俱伸,而歷日動駕,侵夜還宮,勞撼之餘,不瑕有損乎?寢睡·水刺之節,亦何如?今日臣等,率諸御醫入診,詳察聖候,有不可已。臣等不勝區區伏慮,敢來問安,竝此仰稟。答曰,知道。伸禮以回,一倍此心,而氣則一樣,下敎日入侍,宜矣。
傳于李翼元曰,昨日已諭,而御史李潭,晝講,以上番使之入侍。
傳于任㻐曰,貫革則以三貫革立之,銃貫革則依前爲之,軍士食後,使之待令。
又傳曰,試官以訓將·摠戎使爲之矣。今日思之,似與前日同矣,以訓將·御將爲之。
傳于尹得養曰,試官校理李潭,守宮都摠府郞廳,宣傳官爲之。
有政吏批,判書李益輔牌不進,參判曺命采式暇,參議鄭存謙進,左承旨尹得養進。
吏批啓曰,判書李益輔牌招不進,參判曺命采式暇,小臣獨政未安,何以爲之?敢稟。傳曰,只出緊任。又啓曰,春坊闕員,今當差出,而擬望之人乏少,相避竝擬,何如?傳曰,允。
以韓翼謩爲大司憲,李最中爲大司諫,李基德爲司諫,申大脩·徐海朝爲掌令,李仁培·金和澤爲持平,安杓爲獻納,李興宗·李得培爲正言,金應淳爲副修撰,李命植爲弼善,洪樂純爲說書,尹勉敎爲刑曹參議,申暐爲安邊府使,黃仁謙爲沃川郡守,李錫禧爲平昌郡守。
兵批,行判書金聖應病,參判南泰耆病,參議李宜哲昌德宮入直,參知李廷喆入直進,左承旨尹得養進。同知單金養浩,僉知單李裕遠,副司直尹鳳五·李重祜,副司果具世德。
傳于尹得養曰,今日政臺諫牌招,承牌後明日肅謝,仍爲署經。
任㻐,以兵曹言啓曰,依傳敎吹打手等處,木綿施賞之意,敢啓。傳曰,知道。
又以訓鍊都監言啓曰,今番園幸時,御前前排軍及吹打手等處,依傳敎施賞之意,敢啓。傳曰,知道。
又以御營廳〈言〉啓曰,本廳吹打手四十二名,依傳敎施賞之意,敢啓。傳曰,知道。
又以刑曹言啓曰,下敎之下,有做錯擧行之事,左考喧該府都事汰去,書吏令該曹勿爲徵贖,決杖一百放送事,命下矣。當該書吏朴世煥,依傳敎決杖一百,放送之意,敢啓。傳曰,知道。
王世子在昌德宮。常參停。
權噵達曰,明日常參,取稟。令曰,停。
又達曰,大司憲·持平一員未差,執義金元行,掌令申·安克孝在外,今日以監察茶時之意,敢達。令曰,知道。
又達曰,今日持公事入對,而睿候方在調攝中,頉稟。令曰,知道。
又達曰,卽者檢閱尹師國,以其親病陳書徑出,原書,纔已捧入矣。所當直捧禁推徽旨,而此與無端徑出有異,推考警責,奉敎申益彬,待敎鄭彦暹,竝卽牌招,推移入直,何如?令曰,依。
以正言任珹牌不進罷職令旨,令于權噵曰,推考徽旨捧入。
又以吏曹言達曰,新除授沃川郡守宋翼洙呈狀內,日昨重觸風寒,病勢猝劇,委頓床席,旬月之內,萬無起動之望,斯速入達變通云。身病旣如是危重,則有難等待其差歇,依例罷黜,何如?令曰,依。
全羅監司朴道源狀達,興陽官居驛奴劉乫巖回等渰死事。令于權噵曰,渰死人等,令本道恤典擧行。
江原監司金孝大狀達,大司諫洪重孝病重,上去不得事。令于權噵曰,調理上來察職事,回諭。
檢閱尹師國書曰,伏以,臣之老母,爲調病,月前就暖于楊州丙舍矣。卽聞患感彌留,輾轉失治,逐日寒熱,症似氣瘧,飮啖俱廢,眞元日耗。顧玆篤老極衰之餘,重以非時痎瘧之症,卽醫家所最忌,而有非時月之可能痊者。臣屢朔滯直,久曠扶護,及聞此報,驚遑罔措,忙陳短章,徑尋鄕路,擅行之罪,益無所逃。伏乞睿慈,俯諒情理之切急,亟賜鐫削,俾便歸護,仍令重勘,以昭法紀,千萬幸甚云云。答曰,覽書具悉。爾其勿辭,往護母病焉。
庚辰十月初四日午時,上御景賢堂。晝講入侍時,知事南泰齊,同知事元仁孫,參贊官任㻐,侍讀官李潭,檢討官鄭晩淳,記事官金相翊·申益彬·姜趾煥,武臣閔趾烈,以次進伏。上讀新受音,自康誥曰止右傳之二章。潭曰,康誥曰,克明德,德則人皆有之,而能明之方爲德,微義專在克字上。上曰,是矣。在我之明德,上自帝王,下至匹庶,皆有之矣。自謂有明德者,誠不侈矣。克明峻德,蓋言其效也。潭曰,然矣。仁孫曰,顧諟天之明命,卽其效也。上曰,由淺入深,以明治國·平天下之工也。仁孫曰,至於克明峻德,工之極也。上曰,字有淺深,而其實則皆從明德中出來也,此所謂皆自明也。晩淳曰,湯盤銘曰,苟日新,日日新,又日新,湯之所以爲大聖人者,卽由於極工之不間斷也,伏願殿下加勉焉。上曰,成·湯猶以爲不足而云也。仁孫曰,日新又日新,皆言明德也。上曰,周雖舊邦,其命維新,此明明德之極工也。潭曰,是故君子無所不用其極云者,卽其效也。晩淳曰,作新民之作字,尤有味矣。三代以下,無鼓舞振作之效,此尤聖上留心處。仁孫曰,鼓舞振作,非勉强也。在上者能作之,乃鼓舞振作也。作字,朱子已言之,上之人之於民,時時提撕警發之,則下之觀瞻感化者,各有以興起矣。泰齊曰,道之以德,齊之以禮,然後可以新民,三代以後則無之矣。上掩卷,諸臣以次退出。
庚辰十月初四日未時,上御景賢堂。大臣·備局堂上入侍時,右議政閔百祥,兼禮曹判書李益炡,行兵曹判書金聖應,工曹判書金尙翼,知敦寧南泰齊,戶曹判書尹東度,行副護軍崔鎭海,行副司直趙明鼎,行副司直鄭汝稷,知訓鍊院事具善行,吏曹參判曺命采,行副司直鄭弘淳,行成均館大司成徐志修,行副司直金相福,行副司直金陽澤,行副司直趙暾,工曹參判元仁孫,承旨任㻐,記事官金相翊,事變假注書黃樸,記事官申益彬·姜趾煥,以次進伏訖。百祥曰,連爲勞攘,聖體,若何?上曰,少伸情禮,而氣亦一樣矣。百祥曰,昨夜有意外酬應,不瑕有損。上曰,一樣。百祥曰,湯劑丸劑,還宮後連爲進御乎?上曰,雖服之無顯效矣。百祥曰,丸劑則不可責速效也。瓊玉膏,連爲進御乎?上曰,連服而尙有餘矣。今番園行,恐不能拜跪,猶覺淸快矣。百祥曰,脚部流注痰候何如?上曰,今已衰矣。只欲致誠於祭享,而亦不能盡誠,心甚憧憧,次對豈有益於國?不惟一月三對,雖一日三對,亦無益矣。百祥曰,中宮殿氣候,若何?上曰,一樣矣。百祥曰,王世子氣候,何如?上曰,亦一樣矣。百祥曰,王世孫氣候,何如?上曰,好在矣。百祥曰,臣入對東宮,則尙擁衾,聲音猶未如常,齒痛苦劇,不勝悶慮矣。上曰,求對乎?上曰,昨日事,初則慮無不出,見捕將然後少弛心矣。此事雖小,亦物怪矣。予已衰矣,且初感矣,固無嫌忌,而其人於路次,哭而再拜,其擧措誠可怪也,欲窮問而恐惹出葛藤,故遂已之矣。其父卽戶吏也云,戶判見之否?益炡曰,儀表不泛矣。百祥曰,今番園幸,臣等深慮風寒,日氣甚和,下情誠喜幸矣。上曰,爲軍兵甚喜,前一日雨,予甚用心,幸而旋止,此心少弛,今日甚陰曀矣,可謂三日得由矣。予之誕日,自幼時日氣甚淸明矣,昨今連有災異,心以爲急,昨見物怪,此必災之應也。然此不足以贖其災也。百祥曰,昨日事,眞所謂人妖物怪也。百祥曰,此忠淸監司具允明狀本也,以爲,公州等十九邑,置之稍實,淸州等二十二邑,置之之次,稷山等十三邑,置之尤甚。仍以爲,該曹年分事目,以癸丑比摠而除却實結,及癸丑以後各年雜頉與昨年査陳,則摠外餘結,只爲七千六百餘結。以此分排萬無其望,限萬結加劃,當年新還上軍餉,勿論被災與否,期於準捧,而尤甚之次邑,決難以本色準捧者,從民願代捧,待明秋還作本色,至於舊還餉,則毋論尤甚之次稍實,一倂停退,拯劣米尤甚之次邑,竝新舊條停退,稍實邑當年條外,舊未捧,亦令停捧,推奴徵債,限明秋防塞,各司奴婢推刷,待年擧行,請令廟堂稟處矣。尤甚邑雖似太多,道臣旣已區別狀聞,分等則使之依此施行,災結則該曹之以癸丑比摠,給災萬結,誠出酌量,而癸丑後雜頉査陳,計減於萬結之內,則所餘七千,必有不足之慮。然道臣之加請萬結,太濫,折衷分數,加給三千五百結,以準該曹所給之數,而略有餘數,則似合宜。還餉代捧,則此與大歉之歲有異,後弊所關,不可輕許,舊還則尤甚邑,全數停捧,之次邑,停三分之二,稍實邑,停折半之捧,拯劣米,則尤甚邑,捧新停舊,之次邑,舊則停其折半,新則準捧,稍實邑新舊竝捧,而至於推奴徵債,各司奴婢推刷姑停一款,依狀請施行,何如?上曰,災結事,諸臣之意,何如?戶曹判書尹東度曰,臣纔自湖鄕上來,而與忠淸監司具允明相逢,略聞今年農形矣。天·稷以下,可謂登熟,而天安·稷山·牙山·溫陽等邑及左道之忠原·淸安等邑,皆未免慘凶,而被災之中,亦不無一二面稍勝處,大體爲穴農也。道臣之加請萬結,誠過矣,而今若只給三千五百結,則或似有不足之慮,加給五百結,恐爲適中矣。臣是有司之臣,災結之加劃,豈不爲悶,而旣有目見而耳聞者,故欲滿四千結之數而已,過此數則決不可許之矣。行副司直趙明鼎曰,湖西今年年事,比昨年失稔尤甚,而所得之災結,比上年不足,多至七千結云,道臣之以萬結爲請,似不至過濫矣。臣意則一依上年災結數加劃爲宜,不然則就所請之萬數,折半許給似好矣。行大司成徐志修曰,臣之所欲陳者,趙明鼎已陳之,別無可達矣。工曹判書金尙翼曰,臣意則道臣所請,自然過於分數,參酌以給似好矣。行副司直金相福曰,臣意則戶判之言似是矣。行副司直鄭弘淳曰,災結旣過萬數,則千結百結之或加或減,無甚緊關,而戶判所奏四千結之數,則似亦精酌矣。吏曹參判曺命采曰,朝家雖優給災結,分俵各邑,每患不足,民有白徵之怨,而大臣所達之數,則似小,惟在斟量處分矣。行副司直金陽澤曰,臣於年前,待罪湖西,亦嘗分俵災結矣。今年聞湖西年事,則或豐或凶,大抵穴農矣。穴農之時,尤難給災,面里分等然後,方可均平,災實區別,若能精審,則俵分之數,始雖似少,猶得均布,若不能精察虛實,惟以給災爲事,則俵分雖多,亦終至無實,道臣所請之數,殊涉過多,朝家豈可盡許乎?尹東度新自湖西來,似詳知農形,四千結之請,甚精酌矣。行副司直趙暾曰,湖西被災淺深,臣未能詳知,加給幾結之爲的當,不敢質言矣。工曹參判元仁孫曰,湖西農形之豐歉,臣未目見,雖不敢臆對,而聞湖西往來人之言,則今年乃是穴農云。朝家給災,宜使民免白徵之稅,而亦不可太濫,戶判尹東度四千結加給之說,似精矣。上曰,依爲之。至於比摠,諸議雖參差,宰臣以災爲悶,特許五千結。百祥曰,頃因北道暗行御使李潭狀啓,開市時,博氏之由穩城捷徑直送事及兵營譯學設置便否,令道臣帥臣,商確狀聞事,分付矣。卽見咸鏡監司李彛章啓本,則以爲開市時博氏之依其願捷路許送,大爲省弊之道,兵營譯學設置事,前帥臣李殷春,以爲設置爲宜,時帥臣李邦佐,則以爲初雖極擇,後必厭避,不得其人,則反生弊端爲言,請令廟堂,稟旨分付矣。博氏歸路,不當自我勒令指揮,而所願如此,則從願許送無妨,依此施行,譯學設置,不能擇人,易啓奸弊,果如李邦佐之言,依前置之,似好矣。上曰,依爲之。百祥曰,向來災異後,所下絲綸,極其懇切,而在外臺諫,無一人上來者,分義道理,誠極寒心,此亦朝綱不嚴之致。抄選外,未上來臺諫,竝罷職不敍,何如?上曰,依爲之。百祥曰,官軍位版祭式祝式,比宣武祠稍示隆殺之節,而獨祭物之竝用小牢,無所等別,似是該曹之不審,今後則只用豕腥,勿用羊腥事,定式分付,何如?上曰,依爲之。李益炡曰,延曙驛徒配罪人李復泰,以前任兎山時事,徒三年定配矣。家有八十病母,律文中親年七十者,徒流以下竝許存留養親,而當初擬律時,未能覺察,循例發配矣。如此情理可矜者,宜有疏釋之擧,而臣不敢擅便,下詢大臣處之,何如?上曰,大臣之意,何如?百祥曰,旣是律文所在,宜可放送矣。上曰,李復泰,特爲放送可也。李潭曰,在外諸臺,大臣旣已請罷矣。正言任珹,昨旣隨駕,今日次對,無故不參,殊涉未安,罷職,何如?上曰,依爲之。李潭曰,今番動駕時,氷丁雖無待令之事,自畿營,例爲分定於各邑,故其間不無弊端,十月以後動駕時,則一依京供上例,似宜有定式之道矣。上曰,以九月定式則何如?潭曰,御供體重,九月猶屬秋節,以十月定式,似好矣。上曰,九月以後動駕時,氷丁勿爲分定事,分付畿營,永爲定式可也。徐志修曰,王世孫講學冊子,用春坊件,故大學畢講後,還爲出給春坊矣。凡讀書之法,旣畢之後,仍爲留置,方有時時溫故之益,而今則一讀而遂去之,事甚苟簡矣。論語亦方講第二卷,大學·論語,只講學一件,令芸館印入,似好,故敢達。上曰,春坊冊子,永入可也。徐志修曰,戊寅冬,依甲戌前例,以五衙門錢四萬二千兩,許貸於典僕,而只給其半二萬七千兩,其半則因以不給,自己卯正月,逐朔分數還報,卽今過半還報,餘數不多矣。典僕等,每以原數之未盡貸下爲請,而今雖以二萬餘兩畢下爲難,若以其已納之一萬一千五百餘兩,更爲貸下,則當此典僕等倒懸之時,庶可爲資生之道,故敢達。上曰,國子長,方付以興學校之任,而今乃爲典僕求請,從重推考可也。徐志修曰,四月殿講時,掌議·色掌,以不爲來待之故,有御前停擧之事矣。上曰,今已久矣,解停可也。上曰,政官牌招開政,多臺有闕,代以在京無故人差出。出榻敎上曰,李興甲其涉無據,其在正民習之道,不可循例處之,下送嶺營,令道臣嚴處。出榻敎上曰,訓將進伏,善行進伏。上曰,守都城大計,未知來頭之何如,而予方極意設施矣,新路何如?善行曰,若欲復開新路,不必架虛補空而易致頹圮也。上曰,予於山腰,見一山脊,而問于該廳都事,則答以爲當築土城處也,雖不可惑於風水之說,穿鑿來龍,亦可惜也。故相李濡之費工夫,可謂多矣,然巖石皆被其穿觖,所見殊可惜也。具善行曰,頃日北漢擧動後,都監軍兵乾犒饋,因傳敎,依龍虎營例擧行,而臣曾於待罪禁營時,以各軍門犒饋之不均陳達,一依訓局例,定式擧行事蒙允矣。今番園幸後犒饋,當爲擧行,而依頃日下敎擧行乎,依前定式擧行乎?上曰,依舊規擧行可也。出擧條諸臣以次退出。
上在慶熙宮。常參以代理停,經筵停。
中宮殿,藥房口傳問安。答曰,知道。大殿·中宮殿,王世子遣宮官問安。答曰,知道。王世孫遣講官問安。答曰,知道。
藥房提調李昌誼,副提調金善行啓曰,伏未審夜來,聖體調攝,若何?寢睡·水刺之節,亦何如?湯劑連爲進御乎?今日是日次,而還宮後未得入侍,臣等卽與諸御醫入診,詳察聖候,議定繼進當否,尤不容已。臣等不勝區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。
藥房口傳啓曰,今日臣等率諸醫,入診于東宮,則脈度微數,齒痛及泄候無減之中,自日前,又有裏急後重之症,諸醫以爲不換金正氣散前加入中,去防風,更加黃芩·升麻各一錢,木香五分,進服爲宜云。此藥五貼劑入之意,敢啓。傳曰,知道。
金善行啓曰,右承旨韓光肇,今日不爲仕進,牌招,何如?傳曰,允。
傳于任㻐曰,召對爲之。
傳于尹得養曰,闕內各司入直官員,同爲入侍,而武臣置之。
傳于任㻐曰,明日殿座,當爲排設,今日中日,置之。
又傳曰,隨駕將臣,明日試射先爲之。
任㻐,以御營廳言啓曰,依傳敎今番隨駕將校軍兵等犒饋,以乾物磨鍊分給之意,敢啓。傳曰,知道。
又以兵曹言啓曰,今番昭寧園幸行時,隨駕將校軍兵,各差備犒饋,依下敎以乾物分給之意,敢啓。傳曰,知道。
又以兵曹言啓曰,去秋三朔能麽兒試講時,訓鍊院主簿趙,二次病不進,殊無申飭勸課之意,依定式推考警責,何如?傳曰,允。
王世子在昌德宮。常參停。
權噵達曰,明日常參,取稟。令曰,停。
又達曰,大司憲韓翼謩,掌令申大脩,持平李仁培牌不進,洪檍,掌令徐海朝,執義金元行在外,今日以監察茶時之意,敢達。令曰,知道。
又達曰,今日是日次,藥房提調李昌誼,副提調金善行,率諸醫來待矣。令曰,入對。
又達曰,大司諫李最中有仰達事,來詣請對矣。令曰,入對。
又以侍講院言達曰,本院新除授弼善李命植,除拜之下,不爲出肅,卽爲牌招察任,新除授說書洪樂純,時在全羅道咸悅地,書筵入番事緊,斯速乘馹上來事,下諭,何如?令曰,依。
庚辰十月初五日午時,上御景賢堂。召對入侍時,參贊官尹得養,侍講官鄭光漢,檢討官鄭晩淳,記事官金相翊·申益彬·姜趾煥,兵曹佐郞金德元,尙瑞院直長李俊永,尙衣直長鄭文達,典設別檢鄭昭儉,以次進伏訖。上讀聖學輯要齊家編,玉堂·承史,以次讀訖。上曰,文義陳之。光漢曰,自身而家,帝王匹庶,無以異也。無平無陂,如鑑之空,如衡之平,克懋剛方之德,乃可以齊家而治國矣。上曰,予雖衰矣,豈可忽三十年苦心哉?然徒有苦心而無其效矣。光漢曰,豈無其效乎?殿下今已見效矣。上曰,庸學今幾熟講手,而終不免書自書我自我之嘆,予甚愧也。上曰,長孫皇后及顯德皇后,孰優?光漢曰,長孫皇后事,多載於史記中矣。上曰,馬皇后亦賢矣。得養曰,人有古今之殊,馬皇后似勝於長孫皇后矣。上曰,皇朝高皇后亦卓然盛矣。光漢曰,中興創業之主,皆莫不有賢內助爲治矣。上曰,然矣。仍掩卷,上問兵曹佐郞金德元職姓名曰,掌何色乎?德元曰,政色也。上問李俊永職姓名曰,誰耶?得養曰,故參議李秉泰之孫也。上曰,尙衣直長,前已問而知之矣。問鄭昭儉職姓名曰,上番之族乎?得養曰,前承旨純儉之弟也。上曰,職掌何務乎?昭儉曰,本司則只管遮帳,而遮帳亦自戶曹隨毁隨下,無留在者矣。上曰,明日殿座時,時任·原任·大臣·宗宰入侍置之。上曰,明日出宮前,射手,依頃日例,崇賢門外預待。已上出榻敎諸臣以次退出。
十月初五日午時,王世子坐德成閤。藥房入診入對時,提調李昌誼,副提調金善行,分注書李宗煜,編修官朴起采,記事官鄭彦暹,醫官方泰輿·李以楷·李世珪·鄭允協·李德海,以次進伏訖。李昌誼曰,睿候調攝,若何?齒痛感氣及泄候加減,亦復如何?令曰,寒熱往來,齒根浮症,今雖少降,而痛則一樣,泄瀉多日彌留,下部頗有厚重之症矣。昌誼曰,泄候尙今彌留,至有厚重之症,臣誠憂慮矣。大駕園幸穩返,忻幸何喩?今日日次,雖未得入診於大朝,而俄者問候,則以一樣爲敎矣。令曰,日氣頗寒,而大駕穩返,不勝喜幸。昌誼曰,不審睿候腹痛,今則何如耶?令曰,腹痛亦往來矣。昌誼曰,諸醫方來待,只以首醫以下三人入診,何如?令曰,依爲之。泰輿入診曰,脈候左右三部微數,而尙今未緩,度數不均,掌心溫燥矣。以楷入診曰,脈候左右三部一樣數矣,而右三部脾胃脈不足,掌心燥而不潤矣。世珪入診,所見亦同矣。昌誼曰,諸醫診察已訖。泄候若此,使之更議當否之劑,何如?令曰,齒痛未差,表氣未解,泄症最緊,非但腹痛,肛門厚重,不可徒治一症,詳議劑進,可也。泰輿曰,非但表氣,且泄候厚重之症,此是胃氣不足之致,不宜遽用峻劑矣。防風今姑拔去,而不換金正氣散元才外,加入黃芩·白芍藥·升麻·木香各一錢,五貼劑進,爲宜矣。諸醫之言,與首醫同矣。令曰,齒牙疼痛之時,多挾綿子取溫,則痛症少間矣,今則少鬱,則尤痛矣。以楷曰,黃芩·芍藥等物,齒痛胃熱,俱爲當劑矣。令曰,藥才旣有加入,則藥名云何?泰輿曰,加入四件才料是謂加味正氣散矣。昌誼曰,加味正氣散五貼,今當劑進矣。令曰,依爲之。諸臣遂退出。
十月初五日未時,王世子坐德成閤。大司諫李最中,請對入對時,大司諫李最中,同副承旨權噵,假注書李宗煜,編修官朴起采,記事官鄭彦暹,以次進伏訖。最中曰,臣以署經事,命牌之下,分義是懼,不得已承膺,而臣丙子以後,今始入對矣。竊有一瞻耿光之忱,而近聞睿候未寧,常參次對,輒停不行,臣無入對之路,故敢來請對矣。睿候未寧之中,臣如是陳達,極爲惶悚,而旣有區區所懷,敢此仰瀆矣。天災時變,何代無之,而未有甚於近日,邸下事天以實之道,果何如耶?臣數三年杜門蟄伏,誠未知邸下近來政令施措之如何,而天災愈往愈甚,邸下必以大朝之心爲心,深加警惕,少無怠忽,則災異可弭,而若不應天以實,則豈爲弭災之道耶?睿學高明,臣亦未知邸下用力至於何等地,而邇來睿候彌留,久曠定省,邸下悶迫之心,當如何哉?治心治病,同一法也,古人云,莊敬日强,安肆日偸,在於自强之如何耳。大朝之思念邸下,邸下之戀慕大朝,一日曠省,必如三秋矣,雖有愆候,豈無黽强之道乎?邸下宜亟進見于大朝,先伸起居之禮,繼以溫幸時所過山川道路及軍情民瘼,歷歷仰陳,則大朝悅豫之心,邸下愉悅之容,當何如耶?令曰,奚但山川道路?病勢如此,大朝園幸還宮後,亦不得問候,不勝耿耿。最中曰,久曠定省,此尤悶迫,伏望善爲調將,遄復天和,從近進見于大朝,以伸情禮焉。大朝憂勤冞篤,三對三講,孜孜不已,而邸下以愆候,常參次對停止,已久矣。生民之休慼,時政之得失,其何以盡知耶?雖在調攝之中,頻接大臣及備局諸臣,周詢廟謨,且召春坊諸僚於臥內,討論經史,而其於爲政爲學之道,勉勉不懈,則積成極工,必有時敏之效矣。古語曰,莫顯于隱,邸下雖深居九重,凡諸施措,外人自無不知之理,惟正大光明,是大聖人道理也。宋太祖曰,洞開重門,人皆見之,邸下燕居,必以正大光明爲心,每事毋或隱蔽焉。令曰,洞開重門之言,誠好矣。所陳切實,當體念焉。最中曰,下令如此,臣不勝欽仰矣。諸臣遂退出。
上在慶熙宮。常參以代理停,經筵停。
昏,流星,出王良星下,入南方天際,狀如拳,尾長四五尺許,色赤。自初昏至夜二更,有霧氣。
試射罷後,政院·玉堂·藥房口傳問安。答曰,知道。
傳于任㻐曰,軍必困矣,二貫革加立,而必有舊設之所樹木,則勿備事,分付。
吏曹口傳政事,以安允行爲兵曹參知。
王世子在昌德宮。常參停。
權噵達曰,明日常參,取稟。令曰,停。
又達曰,大司憲韓翼謩呈辭,執義金元行,掌令徐海朝,持平洪檍在外,李仁培,掌令申大脩,傳旨未下,今日以監察茶時之意,敢達。令曰,知道。
修撰元義孫,三度呈辭。令于權噵曰,只遞本職。
以弼善李命植牌不進罷職令旨,令于權噵曰,推考徽旨捧入。
又以侍講院言達曰,本院新除授弼善李命植,旣有只推之令,卽爲牌招察任,何如?令曰,依。
又以兵曹言達曰,宣傳官張志恒,眼疾猝劇,不能視物,時月之內,萬無供職之望,昌德宮衛將全養浩,素患痰喘,轉成痼疾,差復無期,俱爲呈狀乞遞,竝今姑改差,何如?令曰,依。
又以義禁府言達曰,平安兵使狀達,據刑曹粘目內,阿耳前僉使洪觀海,移本府處之事,達下矣。洪觀海,自任所時未上來云,依例發遣府書吏,拿來,何如?令曰,依。
司書鄭履煥書曰,伏以,臣於前月,得承本院除命,纔已陳章受暇,而坐積違逋,罪無所逃,病母相守,恭俟嚴譴。不意玆者,伏奉承政院成貼,有旨以臣爲侍講院司書,使之乘馹上來者,臣聞命惝怳,罔知攸措。假使臣才學有足以擔當是任者,顧此陞秩之寵,不合於負罪之身,況萬萬無此理者乎?不知銓曹,奚取於百無肖似之臣,有若循例注擬者然,以致誤恩之橫被哉?以退媒進,昔人所愧,臣雖無他情勢,固難趨走承命,以貽淸朝之羞矣。此際,臣母昔者之疾,當寒尤劇,貼在床席,轉動須人,萬無離捨之望,又陳疾聲之籲,雖荷睿慈前後包容之恩,其在臣身,實添罪上之罪。今又我大朝殿下,動駕經宿,凡在臣僚,莫不蹶奔走,而顧臣何人,獨不得進身於淸道之末,以瞻乎羽旄之塵哉?臣之情勢,到此益蹙,臣之罪戾,於斯尤大,萬殞猶輕,難以自容,伏乞离明,亟治臣罪,以肅朝綱,仍遞臣職,俾便救護,千萬幸甚云云。答曰,覽書具悉。爾其勿辭,俟母病之少間,從速上來察職。
庚辰十月初六日辰時,上御金商門外。親臨試射放入侍時,行都承旨金善行,左承旨尹得養,左副承旨李翼元,右副承旨任㻐,記事官任希孝·金相翊·李在簡·姜趾煥,試官行兵曹判書金聖應,行副司直具善行,行副司直鄭汝稷,參試官李潭·金養慶·朴載漢,以次進伏。上具翼蟬冠·衮龍袍,出崇賢門殿座訖。善行曰,近來各司解弛,頃日園所動駕日閉門時,摠府郞廳,不爲來待,而其日已値夜深,紛擾悤迫,容或可恕,故姑不致責矣。昨日閉門時,又復互相推諉,不卽來待,誠極駭然。下吏則纔已囚禁,當該郞廳,亦不可無罪,而本院請推之外,無他可施之罰,何以爲之?上曰,今日有異於他日,從重推考,可也。善行曰,藥房事,誠可悶矣。都提調引入,提調李昌誼,素有病矣。今番園幸,盡力奔走,病益添加,今日亦不能來待矣。上曰,然乎?仍命書傳敎曰,內局提調李昌誼許遞,其代行司直趙雲逵除授。善行曰,臣不能檢飭下僚,今日殿座時,右承旨韓光肇,又爲違牌,臣誠惶恐待罪矣。上曰,改差。命書傳敎曰,承旨有闕,代,參知李廷喆除授,牌招察任。善行曰,藥房提調趙雲逵,方來待矣。上曰,入侍。雲逵進曰,日氣陰寒,聖體,若何?上曰,一樣矣。雲逵曰,湯劑,連爲進御乎?上曰,服之,何爲?雲逵曰,連日勞動,不可不進御矣。上曰,煎入。雲逵曰,今當煎入乎?上曰,徐徐煎入,可也。上曰,挾輦軍試放試記,有扈龍者,名甚怪異矣。此人升廳乎?京募入乎?訓將知入。訓將具善行曰,其本則海西人云矣。上曰,渠則意善以扈衛龍輿爲名字,音甚不好,使之改名,改書於試記中,可矣。上曰,故相臣趙泰采善射矣。聖應曰,臣祖故判書金錫衍,爲御將時,故相趙泰采爲兵判,耦射殿庭,當射一貫革而中二貫革,臣祖曰,誤中也,趙泰采曰,射絨奚擇面也云爾。上曰,其氣,然矣。上曰,千世弼,卿等知之乎?善行曰,世弼昨年事,可謂功存社稷矣。上曰,此則事關自己,不必論功,而其父祖皆有功也。命書傳敎曰,御營廳敎鍊官千世弼,以其祖貴得三代,自昔年有功,其叔守康,以孝昭殿司鑰,亦多年有功,而況其祖,有瀋陽扈從之功,其爲人純實有膂力,特差別軍職。上曰,試才御史,今已開場云乎?善行曰,昨見其書,則射手·砲手,尙未畢集,諸具亦未及措備云矣。上曰,今問射手·銃手,尙不待令,高陽郡無試才諸具云,必費多日,廚傳有弊,御史姑令上來,定期日往試,而都會,以廣州爲定,江華軍兵,令本府留守擧行事,一體分付。出榻敎上曰,御史體重,自政院下諭於試才御史及道臣。上曰,承旨順房爲之。已上出榻敎聖應曰,兵曹參知又有闕,本曹番次甚苟簡矣。上命書傳敎曰,兵曹參知有闕,代,令該曹卽爲口傳備擬。出榻敎聖應曰,臣於武庫事,有仰達者矣。頃日加造弓事,陳達蒙允,而戶曹以弓角之不足,戊寅年加造所入弓角,亦未盡送,故不得盡造,今番試射時,待令弓子,亦多不足,禁軍外各軍門將校,令各該營門分給,似好。聞弓角,近自萊府入來云,應下外,其餘,盡送於武庫之意,分付戶曹,何如?上曰,依爲之。出擧條上曰,初石橋濬川後畢役,故猶漏賞典,其令書入。上曰,受賞人,明日午後,待令於建明門外。上曰,明日殿座時刻,辰初初刻爲之。已上出榻敎刑曹參判沈鏽,以摠管入侍衛進伏曰,臣以職掌所管,有仰達之事矣。臣以摠府入直,來到闕門外,有一女人,遮道泣訴,故臣詳問其委折,則以爲,居在朔州,其夫被人打殺,而推官,謂以戲殺,終不成獄,不勝至寃,屢到監營,而見阻營吏,末由呈訴,裹足入京,將欲訴冤,而不知其規,日昨園幸,亦不得上言云。臣未知獄情之如何,而其爲情狀,誠甚矜惻。臣以上言則今已緯繣,自秋曹行關之意,言之,而各道監營,未必動念於本曹例關,出擧條申飭,似好,故惶恐敢達矣。上曰,令道臣詳査報秋曹後,登對以奏。出擧條上還至金商門內,命書傳敎曰,兵判·訓將·御將入侍。金聖應·具善行·鄭汝稷入侍。上曰,明日則試射放,當早畢乎?聖應曰,然矣。上曰,受賞人,可容於建明門外乎?聖應曰,足可容矣。上還入大內,諸臣以次退出。
上在慶熙宮。常參以代理停,經筵停。
自昧爽至辰時,有霧氣。
親臨頒賞罷後,政院·玉堂·藥房口傳問安。答曰,知道。
李翼元啓曰,卽者副修撰鄭晩淳,以其親病,陳書徑出,原書以冬享大祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
任㻐,以訓鍊都監言啓曰,今番隨駕將校·軍兵及武藝別監·別破陣等犒饋,依傳敎,以乾物磨鍊分給之意,敢啓。傳曰,知道。
李廷喆,以摠戎廳言啓曰,依傳敎,今番園幸時洞口外待令將校·軍兵等,試射放,今月初八日,設行於鍊戎臺本營之意,敢啓。傳曰,知道。
金善行,以奉常寺官員,以都提調意啓曰,東籍親耕田所種稻打作,則所出二石十二斗,太打作,則所出一石,皮粘粟打作,則所出一石五斗之意,敢啓。傳曰,知道。
王世子在昌德宮。
權噵達曰,明日常參,取稟。令曰,停。
又達曰,大司憲韓翼謩未肅拜,執義金元行,掌令徐海朝,持平洪檍在外,李仁培,掌令申大脩,傳旨未下,今日以監察茶時之意,敢達。令曰,知道。
尹得養達曰,刑曹參議尹勉敎,除拜後過三日不爲出肅,依定式推考警責,仍卽牌招察任,何如?令曰,依。
以弼善李命植牌不進罷職令旨,令于李翼元曰,推考徽旨捧入。
庚辰十月初七日辰時,上御金商門外。親臨試射放入侍時,行都承旨金善行,右承旨李翼元,左副承旨任㻐,右副承旨李廷喆,同副承旨權噵,記事官任希孝·金相翊·李在簡·姜趾煥,試官行兵曹判書金聖應,行副司直具善行·鄭汝稷,參試官李潭·金養慶·朴載漢,以次進伏。上具翼蟬冠·衮龍袍,出崇賢門,藥房提調趙雲逵進曰,昨日終日帳殿,今日日又陰沍,聖體,若何?上曰,一樣矣。雲逵曰,湯劑進御乎?上曰,進御矣。上乘輿至廣達門前路,下敎曰,今日當傳香矣。仍命回輿,復至崇賢門外,設板位。上曰,今日傳香,凡幾處乎?㻐曰,問于禮吏,則宗廟及各宮,合四處矣。上祗迎後,乘轎進發。上曰,玉堂在京者,使之皆來,待于弘文館,承旨中尹得養,亦曾經玉堂,而方入直昌德宮云,替遣他承旨,亦使之來待。殿座後,上曰,訓將亦知放砲乎?善行曰,嘗試放矣。上曰,御將亦然乎?汝稷曰,臣亦試之矣。上曰,侍衛中上番,立於下番之下,豈以文武而然耶?然則省記,亦當逆書乎?仍命書傳敎曰,以上番爲下番,當該摠管推考。金善行曰,霧氣甚不好,請入小次。上曰,當依爲之。金善行曰,昌德宮加出注書,親病猝重,俄已徑出,故事變假注書,卽爲下送矣。上曰,加出注書代,差出,可也。徑出者旣以親病,則不可禁推。仍命書傳敎曰,加出注書李宗煜,從重推考,卽爲出代。聖應曰,邊將今有準瓜之類,雖非都政,曾有出代之例,而若待都政,則當爲六考,故敢達矣。上曰,代出,可也。聖應曰,頃者有徐弘遠內將調用之敎,內外將,俱爲履歷,而先除營將,以充其內外履歷,何如?上曰,依爲之。金善行曰,聞試才御史消息,則自高陽猝辦試具,已試五邑軍兵矣。上曰,試才御史處,以頒賞事有下敎者矣。仍命書傳敎曰,試才御史,於頒賞,有下敎之事,卽爲入來事,分付。上曰,試才賞格,用木綿乎,用米穀乎?都承旨知入,上曰,扈輦軍·近仗軍,放砲甚生,今日內似難畢放,而頒賞矣。受賞人,使之來待於明日食後,可也。試放罷後,上曰,新除授兵曹參議安允行,牌招察任。出榻敎金善行曰,卽者吏曹郞廳來言,臺諫有闕,政事,取稟。上曰,明日爲之。上曰,今番御史試才時,柳葉箭則三中以上書啓,三分二中,各綿布一疋·布一疋,二分一中,各綿布一疋。鳥銃三中以上書啓,貫二中,綿布各二疋·米十斗,三分二中,各綿布一疋·米十斗,二分一中,各綿布一疋·米五斗,以各邑會付穀,直爲賞給後復命。上曰,歷臨弘文館。出榻敎上歷臨玉堂,取出御製于龍袍,命任㻐讀之,讀訖,金善行納于懷中。上番李潭曰,今日親臨玉署,甚盛擧也,臣等猥以無似,獲覩盛儀,不勝感幸。至於御製草本,則非承旨所可私也,請依春坊古例,藏之本館,似合宜矣。上曰,俄者左副讀之而不自持,何讓於都承旨乎?㻐曰,本院右下位之別甚嚴,故臣不敢相爭矣。金善行曰,今日歷臨玉署,實千古罕有之盛擧,臣亦與有榮焉矣。上下番,旣俱在,略行講說,似好矣。上曰,予亦思之矣。上番儒臣,持綱目漢光武唐太宗卷來,潭進伏。上曰,上番則讀光武我自樂此不爲疲之語,下番則讀唐太宗選十八學士之編。上下番以次讀訖,上曰,今日此擧,誠好矣。仍命書傳敎曰,遵故事臨玉署,豈無示意?本館吏隷,令該曹米布題給,而御製編行吏加給,上乘轎入金商門內,兵曹判書金聖應曰,以昨日下敎,受賞人來待之日力,亦可以頒賞矣。上曰,當於崇賢門外頒賞矣。頒賞時,上曰,承旨一人留待,與編次人·諸玉堂·試才御史,同爲入侍。出榻敎頒賞罷後,上御景賢堂入侍時,編次人元仁孫,玉堂鄭光漢·徐命天·李潭·金華鎭·鄭遠達·鄭晩淳,進伏訖。上曰,御史有稟定事,稟之,可也。御史鄭遠達曰,御幕次知·水刺間次知將校,亦一體許射乎?上曰,依爲之。上曰,玉堂有故事冊耶?光漢曰,有之。上曰,持入讀之。潭,讀之至數條,上命止之,仍下敎曰,兪奉朝賀嘗曰,先朝夜臨玉署,而命女侍入燭窓間,故煤痕久而猶存云,故予記之於述編中矣。仍命仁孫,讀歷臨玉堂御製訖。仍命賜饌,遠達曰,臣方銜命,所當卽往,而明日諸儒臣,進箋陳謝云,臣義當同參,何以爲之乎?上曰,進箋云乎?然則再明日下往,可也。諸臣以次退出。
上在慶熙宮。常參以代理停,經筵停。
藥房提調趙雲逵,副提調金善行啓曰,伏未審夜來,聖體調攝,若何?親臨試射,連日勞動,不瑕有傷損之候乎?寢睡·水刺諸節,亦何如?臣等久未入診,今日雖非日次,卽與諸御醫入侍,詳察聖候,有不可已,臣等不勝區區伏慮,敢來問安,竝此仰稟。答曰,知道。氣則一樣。下敎日入侍,宜矣。中宮殿,藥房口傳問安。答曰,知道。
任㻐,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
以掌令申大脩,持平李仁培,正言李得培等牌不進罷職傳旨,傳于任㻐曰,竝推考傳旨捧入。
以兵曹參議安允行牌不進罷職傳旨,傳于任㻐曰,推考傳旨捧入。
傳于金善行曰,昨日入侍六儒臣,進箋於崇賢門外,入侍於景賢堂。
傳于任㻐曰,玉堂進箋,稟後擧行。
傳于金善行曰,進箋時使之稟矣,入侍承旨,多持擧條入侍。
又傳曰,今下編次冊,待下敎編次。
傳于任㻐曰,進箋時,承旨先爲詣閤。
又傳曰,諸侍臣,使之入侍。
又傳曰,中日閣,依前用之。
有政。吏批,判書李益輔進,參判曺命采,參議鄭存謙病,同副承旨權噵進。吏批啓曰,年九十婦人封爵事,載在法典矣。年九十婦人,別單書入之意,敢啓。傳曰,知道。又啓曰,弘文提學,今當差出,而擬望之人乏少,外任竝擬,何如?傳〈曰〉,允。又啓曰,講書院闕員,今當差出,而擬望之人乏少,相避竝擬,何如?傳曰,允。以朴弼燧爲獻納,金和澤爲左贊讀,柳復明爲判敦寧,黃景源爲弘文提學,尙衣提調金漢老爲掌樂正,鄭至良爲司䆃主簿,呂善亨爲扶安縣監,韓時泰爲魚川察訪,朴纘行爲輸城察訪,安致邦爲景陽察訪,李濟海爲忠淸都事,奉常副奉事單禹禎鳳,前吏曹參書金宗漢復官爵事承傳。兵批,行判書金聖應賞試射進,參判南泰耆入直進,參議安允行未肅拜,參知李宜哲昌德宮入直,左副承旨任㻐進,司果元義孫,同知單崔始運,僉知二單趙光鎭·沈鑛,訓鍊判官單朴宗新,主簿單朴景新。
任㻐,以都摠府言啓曰,副摠管金聖遇,以御營中軍,本營隨駕將校·軍兵賞試射,坐起進參事,今日晝仕出去南小營,而依例入番間,限畢試,除草記往來之意,敢啓。傳曰,知道。
又以守禦廳言啓曰,今八日南別營良中本廳斥候伏兵等處摘奸將校及隨率軍卒,依傳敎賞試射設行之意,敢啓。傳曰,知道。
權噵,以禮曹言啓曰,健元陵陵上·穆陵三陵上·徽陵陵上,石物塗灰修改吉日,今月十一日。顯陵兩陵上·崇陵兩陵上·惠陵陵上,石物塗灰修改吉日,同月十二日推擇,啓下矣。六陵寢,同在一山之內,本曹堂郞,依例兼進,以除廚傳之弊,何如?傳曰,允。
任㻐,以兵曹言啓曰,卽接內氷庫牒報,則本庫修理之役,今已畢役云。曜金門,卽爲還閉,該門守門將,依例撤直之意,敢啓。傳曰,知道。
敎守禦使趙榮國書,王若曰,西樞丐閒,悶養痾於私第,南漢托重,許專制於戎垣,僉擧允諧,予意攸屬,眷彼山營險固,實是京輔關防,歷累朝而增修,緩急可恃,以宰相而兼管,體貌尤尊。自均役創爲分司,因廟議近復舊制,機務殆同於始創,孰效尹鐸之治晉陽,才猷宜藉於老成,要得溫嶠之鎭京口,在前日固合愼揀,顧此時尤重委毗。惟卿性度剛方,風儀雅重,簡默如不能語,而臨事則有片言可折之明,淸羸若不勝衣,而見義則有千人必往之勇,持論務歸於和平公正之域,素操自拔於波蕩奔馳之場,前後之倚畀斯隆,內外之歷試亦遍,文學政事之才俱備,粵自玉署之受知,經濟彌綸之世所推,久爲金甌之儲望,旣績用之茂著,故眷注之冞深,奉公一心,筋力不憚於夷險,立朝卅載,情志交孚於君臣。向者蹤迹之不安久矣,江湖之牢臥,沁都之儲蓄,人言奚爲藥院之除旨,勉膺卿意可尙,父子竝列崇顯,雖欲斂退於朝班,桑土政急綢繆,尤宜委寄於宿望。玆授卿以南漢山城守禦使,卿其祗服寵命,克恢遠猷,莫謂精力之已衰而怠於經理,莫謂疆場之無事而狃於恬憘,完城峙糧之方,殆有難於出鎭之日,繕甲治兵之策,益可勉於移營之初,予不煩於指揮,卿自專於節制。於戲,羊祜之輕裘緩帶,必得江漢之心,寇恂之禦衆牧民,咸推文武之略。故玆敎示,想宜知悉。左副承旨任㻐製進。
王世子在昌德宮。
李翼元達曰,明日常參,取稟。令曰,停。
又達曰,大司憲韓翼謩未肅拜,執義金元行,掌令徐海朝,持平洪檍在外,李仁培,掌令申大脩,傳旨未下,今日以監察茶時之意,敢達。令曰,知道。
李廷喆達曰,文學李世演,謂有身病,無端徑出,依定式,禁推徽旨捧入之意,敢達。令曰,知道。
又以侍講院言達曰,本院新除授弼善李命植,旣有只推之令,卽爲牌招察任,何如?令曰,依。
以弼善李命植牌不進罷職令旨,令于李廷喆曰,推考徽旨捧入。
李廷喆,以講書院言達曰,本院新除授左贊讀金和澤,時在京畿安山地,講學入番事緊,斯速乘馹上來事,下諭,何如?令曰,依。
又以義禁府言達曰,京畿楊州牧延曙驛徒配罪人李復泰放送事,承傳啓下矣。放送事,分付道臣之意,敢達。令曰,知道。
左議政李箚曰,伏以,日吉辰良,大朝殿下,園幸歷日,回鑾萬安,區區欣忭,曷勝下忱。臣情旣危臲,病又沈篤,曠廢職務,惶懼日積,聖上親臨試射,至於兩日,而問候之班,不得進參,睿候久在靜攝,連行日次,而診對之筵,末由備員,臣分都虧,已無可言,其在國綱,亦豈不大有所損乎?揆以公體,宜施常憲,況此藥院之任,責在保護,職係緊重,故前後居是任者,一有犯染,輒皆必解乃已,蓋不但私心之不安,其於本院,已爲故規,則臣雖欲冒沒因仍,其可得乎?前所控懇,非出飭讓,而未蒙準許,竊恐离照之明,或有所遺,敢復援擧舊例,不避煩瀆。伏乞睿慈,特加照察,將臣所懇,劃卽導達,遞臣藥院兼帶,仍賜斥罷,以勘辜犯,以幸公私焉。取進止。答曰,覽箚具悉卿懇。以卿之疾未參,其何所傷?卿須安心勿辭,亦勿引咎,善攝焉。
右議政閔百祥箚曰,伏以,天氣淸朗,百神俱護,大朝幸行萬安,臣民忻幸,曷有其極?近者睿候未寧,不審若何。臣於向日入對,以善加調護,遄復天和,進見大朝,頻開講筵之意,有所仰勉,而邸下嘉納之,仍又訪問厥失,睿意藹然,臣九頓莊誦,欽祝祈天永命之本,實在於此也,而連見藥院啓辭,諸症之進退,猶復如前,臣愚死罪,邸下或於節宣之際,有所未盡於自愼之道而然耶?臣不勝區區焦憂之至,賓對之廢閣,已久矣。事務之叢脞,聽聞之抑鬱,當如何哉?雖在問候之時,臥內召接臣僚,實爲祖宗朝美事,臣等欲於初旬日次,進會賓廳,而調攝之中,遽入座目,亦有所惶悚者,先以短箚仰聞睿聽,惟邸下省察臣等之忠悃焉。取進止。答曰,覽箚具悉卿懇。方今症苦劇,精神昏眩,若有一分少歇,不拘時日,從當召接焉。
海興君橿書曰,伏以,天休滋至,聖算無疆,受爵謝恩之歲重回,臣庶歡忭之忱,曷有其極,念臣父母墳山,累世先塋,在於京畿楊州地,而省掃久曠,霜露屢易,瞻望松楸,情私悲霣。加以臣之曾祖王子墓及祖父母墳墓,今夏潦水之餘,莎土崩頹之處,聞甚夥然,時日悶迫。儻蒙恩暇,歷省先壟,未臻凍寒之候,兼完修改之役,則幽明感激,當如何哉?第畢役往還,多日遲滯,在臣分義,不敢擅意,玆陳短章,略暴懇迫,伏乞睿慈,俯垂鑑察,特賜暇由,俾伸人子至情,不勝大願。答曰,覽書具悉。邦慶無疆,聖上封爵謝恩之日重回,歡忭曷有其極?卿其依所陳往省焉。仍令曰,給由馬。澆奠床備給。
禮曹參議李秀得書曰,伏以,天休滋至,邦慶無疆,我大朝封爵謝〈恩〉之年重回,臣民慶幸,久而彌切,靈泉奏效,鶴駕極旋,區區歡祝,儻復如何?仍念臣,伏蒙恩暇,來省先墓,得伸至情,感結幽明,病滯松楸,只自誦祝。此際春曹佐貳之命,忽降於夢寐之外,寵渥隆摯,榮動鄕里,驚惶感激,不知所喩,臣之離違楓陛,今已一載矣。在臣分義,宜卽趨謝恩命,獲瞻耿光,以伸犬馬之忱,而臣之宿病,症屬痰火,每當換節,輒復添發,至於今秋,諸般症情,比前益重,痰隨氣升,喘息短促,少有動作,一倍危綴,房闥之間,亦難蠢動,寒程跋涉,無以自力。伏聞大朝動駕在卽,而路遠病劇,末由趨參於陪扈之班,臣分虧缺,惶悚無地。臣年紀衰邁,事君日短,撫躬自悼,加以疾病如此,陳力報效,亦無其望,瞻望雲天,益切耿結。今臣所帶之任,有異閑司,病伏田野,一味虛帶,誠有所萬萬不自安者。玆因縣道,猥陳微懇,伏乞离明,俯察臣病重實狀,亟賜鐫遞臣職,俾得安意調治,以靖私分,千萬幸甚。答曰,覽書具悉。邦慶無疆,聖上封爵謝恩之年重回,歡忭曷有其極?爾其勿辭,調理上來察職。
大司憲韓翼謩書曰,伏以臣,猥以無似,濫蒙洪造,前後踐歷,罔非踰分,每一循省,以愧以恐,都憲寵除,又下於此際,臣誠惝忽愕異,莫省所措。風憲之長,卽古所稱行道之職也,自非素著名論,信在言前者,決不宜僥冒,矧今天災時變,式月斯生,人心世道,隨歲不同,雖使先輩長德,方是時屬是任,猶且逡巡而不敢當。今乃擧以畀之於如臣至凡庸者,不少難愼,其駭物情而玷名器,爲如何哉?臣通籍三十年,前後叨臺銜,無慮數十通,限死力避,不敢冒進者,蓋其自知甚審故也。今於白首之年,擺棄所守,淟涊非據,寧有是理?且臣日者待罪秋官也,因一査事不善奏對,致勤大朝嚴敎,至今追思,尙有悚懍。一時薄罷,未足贖愆,分外新除,尤難冒膺,特敎嚴召之下,未免坐違,臣罪至此,尤無所逃。玆敢略搆短章,仰暴危懇,伏乞离明,俯垂諒察,亟賜處分,鐫遞臣職名,重勘臣罪負,以昭法紀,以安賤分,不勝幸甚。
庚辰十月初八日未時,上御景賢堂。儒臣入侍時,左副承旨任㻐,記事官金相翊·李在簡·姜趾煥,玉堂鄭光漢·徐命天·李潭·金華鎭·鄭晩淳·鄭遠達,以次進伏訖。上命承旨,讀諸儒臣謝箋草本,上以西闕臨署南斗學士八字書下曰,古以二十八宿,比二十八將,今者儒臣乃六人,故比之於南斗六星矣。李潭曰,臣等待罪經幄,無所裨補,而恩數曠絶,臣固惶隕,而至於南斗學士四字,尤覺不稱矣。光漢曰,臣等猥荷聖眷,已極惶懍,南斗之褒,誠萬萬不堪當,伏乞殿下還收焉。上曰,諸儒臣,旣力辭,當改以南樑紗籠矣。仍改書以下。上曰,鄭光漢,於斗卿幾代孫耶?光漢曰,臣之曾祖,故承旨麟卿之弟也。潭曰,修撰金應淳,昨日則未及肅謝,而今日來參進箋之時,旣不參於昨日,故未果入侍矣。上曰,入侍,可也。金應淳之今日謝恩,誠是矣。潭曰,洪趾海,方在臺達中,故不得入侍矣。上曰,徐命天之父,誰耶?命天曰,故參議宗燮也。上曰,此亦故儒臣矣。金應淳,仙源之後乎?應淳曰,然矣。上命賜饌諸儒臣及承史。上曰,李潭於澤堂爲幾代孫?潭曰,玄孫矣。上曰,承旨一門,曾經玉署者幾人?㻐曰,臣之兄弟中爲儒臣,四人矣。上曰,鄭遠達之父,諡文忠乎?遠達曰,然矣。上曰,其祖則貞簡乎?遠達曰,然矣。諸臣喫饌少止,上命曰,加進,可也。今日賜饌,有老親者,尤當歸遺。應淳曰,承此賜饌,歸遺老親之敎,而臣父方在鄕,請以乾物,納諸袖中而歸矣。上曰,予今衰矣,而諸儒臣,卽予之少友也。書此以下,承旨讀而傳之於各人,可也。其賜鄭光漢書曰,東溟旁孫,名登華顯。賜徐命天曰,父子玉署,前後經幄。賜金華鎭曰,今日一堂,追思爾父。上曰,徐命天之父,予之嗣服初玉堂也。豈意今日,繼爲玉堂乎?事非偶然矣。賜李潭曰,文靖之後,爲予儒臣。仍下敎曰,必善爲學士事也。賜鄭遠達曰,文忠之子,貞簡之孫。仍下敎曰,此二句,可見儒臣之父與祖也。賜鄭晩淳曰,能繼兩叔,操心可尙。下敎曰,以儒臣頃日所奏而謂之也。賜金應淳曰,仙源之後,宜繼其忠。下敎曰,非謂儒臣忠不足也,欲表其先之忠也。賜任㻐曰,前後弘文,一門四人。上曰,今日之擧,於學士輩,可謂不偶然之事也。予已使小宦,舖席於池邊,各持賜書而肅謝,明日不須更謝也。光漢曰,臣上陪七旬君父,頻登筵席,已極榮幸,而今日又荷御筆之賜,感泣無地云者,猶是歇後語也。上曰,今日此擧,所以表暮年日三講之意也。㻐曰,臣之父子兄弟,受恩罔極,今日又伏蒙御筆之賜,榮感萬萬,無以爲喩。上曰,今日則雖入直儒臣,旣已賜饌,各歸其家,門限時入來,可也。御史,亦以御筆,歸告其父祖之廟,可也。賜鄭宲曰,故相之孫,恬雅可尙。惟爾在鄕,一體頒賜。下敎曰,鄭宲之爲人潔矣,諭此意,則自當上來矣。㻐曰,臣則尙未及見之,而聞其爲人,則誠介潔云矣。上命書傳敎曰,副提學鄭宲,下諭之後,尙無消息,自政院,更爲下諭催促。上曰,右相頃亦奏之,而此人,誠恬雅矣。下諭催促之時,同封此御筆以送,可也。㻐曰,此下敎後,豈敢不來乎?上曰,予非欲受箋文也。今日此擧,乃所以酬三講之意也。命讀箋文,而使入其副本而讀之者,亦示不欲張大之意也。初欲竝與箋文而不受之,更思之,則非箋文,無以永垂于後世也。上曰,夜臨玉堂故事,曾於兪奉朝賀聞之,且兪奉朝賀,庚子儒臣也,趙泰東,亦所謂八學士也。㻐曰,然矣。上命書傳敎曰,昔年儒臣,只有兪奉朝賀,述編中夜臨玉署,亦聞於奉朝賀,而昨日帳殿入侍內局提調,卽古八學士趙泰東之曾孫也。一體印頒,以示予惟昔之意。仍下敎曰,此非可出於朝報者也,自政院擧行,可也。上曰,玉堂之厭避入直者,必悔見漏於今日此擧也。韓光肇亦曾經儒臣,今日若在,則必預於此矣。㻐曰,今日左承旨尹得養。語未畢,上命書傳敎曰,左承旨許遞,其代,李重祜除授。上曰,各軍門賞試射放後,柳葉箭已直赴人,三中四分以上書入,三中人弓矢,三分及二中以上弓箭,二分及一中以下弓子,閑良三中以上書入,三分及二中弓箭,二分及一中弓子,令各營門,直爲施賞。砲手三中四分以上書入,邊三中木綿五疋,貫二中木綿四疋,三分以上木綿三疋,二中及二分木綿二疋,一中木綿一疋,亦令各自營門,直爲施賞事,分付。出榻敎上曰,中旬晝講,明日進定,時刻依前,中旬次對,再明日爲之。出榻敎諸臣以次退出。
上在慶熙宮。常參,以代理停,經筵停。
夜一更,有霧氣。
中宮殿,藥房口傳問安。答曰,知道。
傳于任㻐曰,晝講後,備局次對,仍爲之。
傳于李翼元曰,到記儒生,殿講爲之與否,知入。
又傳曰,左承旨,馳往太學,到記摘奸以來。
又傳曰,太學儒生與四學儒生,明日親臨殿講,時刻辰初三刻,依科規爲之,執冊左承旨。
金相翊病代,以金宅洙爲假注書。
加出假注書李宗煜親病代,以吳彦垕爲假注書。
權噵啓曰,今此試官望中,時無職名人員,令該曹,卽爲口傳付軍職,何如?傳曰,允。
傳于任㻐曰,賞試射單子,中官掩置,當該中官,越捧一等。
傳于權噵曰,石灰一百石,厚署外材一部,送于所捧處,分付。
任㻐,以兵曹言啓曰,御營廳敎鍊官,禁軍遞兒窠,今方有闕,依節目,本營中軍與禁軍別將,眼同試取,以其居首者,塡差之意,分付御營廳,何如?傳曰,允。
又以兵曹言啓曰,隨駕禁軍及標下軍兵,各差備等試射放後,出身之柳葉箭三中四分以上,閑良之邊三中以上,砲手之鳥銃三中四分以上入格者,依下敎,別單書入。柳葉箭邊三中,九人弓矢,貫二中二人,貫一中邊一中十五人,邊二中三十二人弓箭,貫一中二十三人,邊一中一百二十九人弓子,鳥銃邊三中二十八名木綿五疋,貫二中九名木綿四疋,貫一中邊一中五十一名木綿三疋,邊二中九十六名,貫一中二十三名木綿二疋,邊一中九十八名木綿一疋,亦依下敎,分等磨鍊,直爲施賞之意,敢啓。傳曰,知道。
又以禁衛營言啓曰,本營隨駕將校軍兵等賞試射後,柳葉箭邊三中弓矢,邊二中一人弓箭,邊一中一人弓子。鳥銃邊三中一名木綿五匹,貫二中一名木綿四匹,貫一中邊一中一名木綿三匹,邊二中二名,貫一中九名木綿各二匹,邊一中十一名木綿各一匹,依傳敎,自本營直爲施賞之意,敢啓。傳曰,知道。
又以守禦廳言啓曰,今番園幸敎是時,本廳斥候伏兵等處摘奸將校及隨率軍卒賞試射放後,入格者木綿施賞之類,砲貫一中邊一中一名三匹,貫一中一名二疋,邊一中一名一疋,依傳敎,以本廳木綿磨鍊分給之意,敢啓。傳曰,知道。
又以摠戎廳言啓曰,隨駕將校軍兵試射放後,柳葉箭閑良三中,砲手三中四分以上入格者,依下敎,別單書入。鳥銃邊三中三名木綿五疋,貫二中二名木綿四疋,貫一中邊一中三名木綿三疋,邊二中十六名,貫一中六名木綿二疋,邊一中三十七名木綿一疋,依下敎,分等磨鍊,直爲施賞之意,敢啓。傳曰,知道。
王世子在昌德宮。
李廷喆達曰,明日常參,取稟。令曰,停。
又達曰,今日大朝,次對爲之事,命下矣。兩司除在外外,未肅拜不爲行公人員,竝卽牌招,以爲推移進參之地,何如?令曰,依。
以持平李仁培,正言李得培牌不進罷職令旨,令于李廷喆曰,竝推考徽旨捧入。
李廷喆,以侍講院言達曰,本院文學李世演,連日姑降入直矣。以身病徑出,新除授弼善李命植,旣有只推之令,卽爲牌招,姑降入直,何如?令曰,依。
又以侍講院言達曰,本院下番闕直,事甚未安,兼輔德鄭光漢,卽爲牌招,姑降入直,何如?令曰,依。
以兼輔德鄭光漢,弼善李命植牌不進罷職令旨,令于李廷喆曰,竝推考徽旨捧入。
李廷喆,以兵曹言達曰,昌德宮衛將朴麟器,景福宮衛將李禧仁,素患痰癖之症,挾感危篤,時月之內,萬無供職之望,俱爲呈狀乞遞,身病如此,則不可等待其差復,竝今姑改差,何如?令曰,依。
大司憲韓翼謩書曰,伏以,於昭上帝,臨下有赫,人事失於下,咎徵應於上,人天相與之理,焉可誣也?嗚呼,災異稠荐,未有甚於近來,此何影也?臣誠憂歎之不足,繼之以流涕也。惟我大朝,實邸下之天也,欲得上天之心,先體大朝之意,臣於前冬入對,略陳此義,想或記有於睿聽矣。嗚呼,邸下之不得進見,今幾月,三秋已徂,初冬又屆,仰惟懸慕之誠,戀結之懷,何以自堪?嗚呼,大朝之所求於邸下者,初非高遠難行之事,以愼疾則望其節宣之得宜,而無感於六氣也,以勤學則望其兩筵之無闕,而受用於經訓也,以勤政則望其日次之無曠,而恢廣於聽納也。以邸下之明睿,於此數者,何憚而不爲,以貽大朝之聖念也?近日以來,睿候失寧,兩筵之久停,日次之不行,固其勢也。由是而進見之常禮,漸至遷就,責備之聖心,無以仰塞,則臣民之憂歎,上天之譴告,又安得不致之也?勤學也,勤政也,固帝王之盛節,而在邸下,卽今道理,猶屬餘事,若求其最急而不可緩者,尤莫如進見之急,臣願邸下,卽命輿衛,進候龍樓,自致三朝之常節。如此則八域歌舞,萬姓歡忭,豈不休哉?豈不休哉?或曰,調攝中動駕,得無有添損之慮,臣謂天人之行,百神環衛,決無是理。且强疾患而問寢,尤有光於邸下之誠孝,亦可以寬大朝惟疾之憂,然後更懋愼疾之方,益加保嗇之道,雖於臥內,頻按臣僚,以之講學,以之聽政,以大朝之止慈,豈不悅豫欣滿,而上天之疾威,方可以感回,邸下之孝,孰有大於此者乎?伏願亟留睿思而察納焉,念臣抱玆耿耿,必欲一陳於前席,卽聞大臣求對之箚,未蒙準許,輒入文字,敢此陳聞,臣無任屛營祈懇之至。答曰,覽書具悉。所陳切至,可不體念而銘心焉?
兵曹參議安允行書曰,伏以,天休滋至,邦慶無疆,大朝封爵謝恩之年重回,邸下靈泉浴溫之駕穩旋,臣民慶忭,大小同情,卽伏聞睿候欠安,曠日未瘳,下懷焦慮,曷有其極?臣資甚庸下,年又衰邁,凡於百執事之任,一無可堪,而向來嶺邑之抵罪汔深,惶愧之萬萬,蓋邑是至殘,近又蕩敗,新舊迎送,使客接待,厥費甚巨,而官儲枵然,計沒措辦,不免推移公錢,以致仍襲流例,藉曰非臣之移自犯手,敢望不諒者之見恕也。果然繡啓深緊,惟訟自陷重律,杜門屛蟄,分甘廢棄,忽於千萬匪意,特蒙大朝收敍之恩,繼有騎曹佐貳之命,自惟疎逖賤臣,何以受知於聖明,而蕩滌瑕垢?終始翦拂,若是之過也。渥澤至厚,糜粉難酬,固當他不遑顧,竭蹶叩謝,而顧臣情蹤,實非尋常難進之比,區區一縣之寄,猶不能事事,仰副求芻之聖意,而重罹罪罟,身命僇辱,何敢以日久事冷,有所自解而晏然冒廁於朝端也哉?且臣痰痞之症,遇寒添劇,飮啖專廢,縷息欲盡,旬日之間,難望復起,至於宿衛重地,筋力奔走,萬無自效之路。日前違召,實出於情病之難强,而罪上添罪,誅譴是竢,聖度天大,例勘猶靳,感激惶隕,靡所容措。玆敢冒死陳籲,冀蒙睿察,伏乞亟降威命,先遞臣職,仍治臣罪,俾靖私義,以昭法紀,不勝幸甚。答曰,覽書具悉。邦慶無疆,聖上封爵甲年重回,歡忭曷有其極?爾其勿辭,從速察職。
庚辰十月初九日午時,上御景賢堂。晝講入侍時,特進官金聖應,知事尹東度,參贊官權噵,侍讀官李潭,檢討官金應淳,武臣副護軍黃寀,記事官任希孝·李在簡·姜趾煥進伏。上讀大學自康誥曰作新民,止傳之二章,李潭讀自詩云邦畿千里,止誤在誠意章下。上更讀訖,潭曰,瞻彼淇澳,菉竹猗猗云者,此稱衛武公之詩也。頃日綸音,備悉儆惕之道,無異於抑戒賓筵之詩,殿下好學之誠,實邁武公,今日不待群下之仰請,而已有晝講次對之命,臣於此,別無更勉者,而惟當克懋於導率振刷之方,勿以臣下之不能而已之,加勉於進德修身之工,伏望矣。上曰,所奏切實,當體念矣。金應淳曰,上番所陳,好矣。以大體言之,則大學極工,在於止於至善,而明德·新民,自在其中,摠而論之,則明德爲其本矣。此章之自如切如磋,至終不可諼者,卽明德之止於至善處也。伏願聖上,點檢於斯,益勉新民之德,以至於極處焉。上曰,不能明德,何以新民乎?今者所陳,正所謂無則加勉者也。切而磋,琢而磨者,卽日新又新之工也。尹東度曰,上下番所陳,皆好矣。自瑟兮僩兮,至終不可諼者,此是工夫至極處也。切磨之工,誠能不弛,然後可至於瑟僩之效矣。伏願殿下,勿以德成而爲恃,每以切磨爲工焉。上曰,所奏是矣。人若能爲切磨之工,則爲聖爲賢,顧何難乎?上曰,詩云,綿蠻黃鳥,止于丘隅,孔子曰,知其所止,此卽以工夫言之也。今或躁競浮嘵之輩,不知此一止字故然矣。應淳曰,臣等於日昨,旣蒙曠絶之盛典,豈不欲竭其所蘊,以爲敬勉之道,而實無可陳之言矣。今此發問,誠爲至當,苟能知此一止字,則安有躁競浮囂哉?東度曰,日昨曠絶之典,孰不欽仰乎?旣被異榮於諸儒臣,而又其翌日,有此講經之擧,非徒儒臣之至榮,亦可見聖上勉修實德之工矣。俄者儒臣,以衛武公事仰勉,而其要不但在於聖德光輝而已,益勉於緊切工夫伏望。上曰,判度支父子,俱經儒臣,故予有御製印頒之敎,而予至今思卿父矣。予若只爲觀瞻應文,則今日豈爲開講乎?今日講經,誠有意矣。東度曰,旣頒御製,又於今日,聖敎及於先臣,不勝惶感矣。上曰,今世人心世道,至於小民而不守其分矣。非徒只除私字,務爲公字,則切磋之工,不外於是也。應淳曰,聖敎暗合於先儒所論矣。若遏人慾而明天理,則無不能爲之事也。上曰,世道可慨,人生旣非百歲,雖爲躁競浮嘵,何益之有哉?應淳曰,此不明於天理人慾而然也。上曰,浮嘵躁競者,自不知其有慾,若魚不見水,馬不見雪而然也。金聖應曰,次對有命,而小臣則以龍虎營試射放事,今將退去矣。上曰,依爲之。聖應曰,靑坡·蘆原兩驛,近來凋殘特甚,今番幸行時,許多人馬,長立待令,甚爲矜憐。在前如此之時,每有米太題給之例,今番亦依前例,戶曹太摠廳米各五十石,特令題給,何如?上曰,依爲之。出擧條聖應曰,本曹堂上,番次苟艱,而參議安允行,陳書後尙不行公矣。上曰,兵曹參議安允行,牌招。出榻敎上曰,大臣·備局堂上入侍。出榻敎上曰,參於次對者外,皆先退,可也。金聖應·金應淳退出。右議政閔百祥,行司直洪啓禧,吏曹判書李益輔,戶曹判書尹東度,行司直金陽澤·金相福,大司成徐志修,行副司直朴相德,大司諫李最中,掌令申大脩,左副承旨任㻐進伏。上命權噵退出。閔百祥曰,近日日氣乖常,而親臨試放,連爲勞攘,下情悶慮,夜來,聖候若何?上曰,氣則一樣矣。百祥曰,寢睡·水刺之節,何如?上曰,寢睡則頗穩,而水刺則厭進矣。百祥曰,湯丸劑,連爲進御乎?上曰,姑未進服矣。百祥曰,中宮殿氣候,何如?上曰,一樣矣。百祥曰,王世子氣候,何如?上曰,一樣矣。百祥曰,王世孫氣候,何如?上曰,好在矣。上曰,昨始聞之,洪趾海被彈云,何臺爲之乎?百祥曰,持平韓潗爲之矣。上曰,其措辭,何如?百祥曰,其大意以爲,向者所陳,非經筵之責,而有關後弊,請罷職不敍矣。上曰,經筵官豈不可爲之乎?第若非此時,則非可以推上朝廷之意,頃言于領相矣。洪趾海非有他意,只其慨然之意在中,故自然發之矣。百祥曰,然矣。上曰,臺臣達辭,持入,可也。百祥曰,此平安監司鄭翬良災實分等狀本也。陽德等三邑,置之尤甚,雲山等十三邑,置之之次,平壤等二十七邑,置之稍實,而舊還上舊貢布,尤甚之次邑,分數停退,推奴徵債,限明秋防塞爲請,仍以爲,春夏亢旱,秋後大水,畓之全災,田之永頉,俱是應給之災,而戶曹比摠,以戊辰爲準,以時起比之,其所不足,反爲一百六十結,各樣災頉,不下三四千結,將不免有赤地白徵之患,令廟堂稟處爲請矣。分等則極其精簡,使之依此施行,舊還舊貢,則尤甚邑折半,之次邑,限三分之一停捧,推奴徵債,依請防塞,災結則時起之比戊辰,猶有不足,則不可不加劃,而泛以三四千結爲請,有異常規,道臣推考,限三千結劃給,何如?上曰,依爲之。分等精詳,末節宜恕,勿推,之次邑,亦折半停捧,可也。出擧條百祥曰,刑曹判書李昌壽所遭後,自上開釋,旣無餘蘊,擧朝亦知其人言之過矣,而又以自明之書見之,委折有據,本心尤明矣。決不當一向逡巡於江郊,而秋曹劇地,惠堂緊任,不可久曠,從重推考,各別催促,使之上來,何如?上曰,曉欲次對下敎而幾忘矣。因所奏而及覺往日之事,非徒開釋,可謂國人共訟,一向撕捱,其涉太過。廉義雖重,分義豈不可顧?依請從重推考,催促上來,縣道之章勿捧。出擧條百祥曰,凡於國役,領役部將,以禁軍差送之意,旣有定式,則今番園所之役,有非禁軍而差去者云,事甚未安,禮曹參判黃景源,從重推考,何如?上曰,所奏最是,依爲之。出擧條百祥曰,韓翼謩·洪麟漢,有還差備堂之敎矣。韓翼謩之湖南句管及貢市弊瘼釐正堂上,洪麟漢之有司堂上,亦使之仍察,何如?上曰,依爲之。出擧條上曰,鄭宲在鄕,故御製中,以恬雅及之,如是然後,可以上來矣。卿以彼諫長及鄭宲,有所陳達,輔相必不欺予,故予有此敎矣。百祥曰,鄭宲誠恬雅矣。上曰,申大脩,前日入侍乎?大脩曰,年前一次入侍矣。上曰,往事勿說,而非公然入侍也。上命任㻐讀韓潗達辭。上曰,以全眛儀節,論宗伯者太過矣。百祥曰,此段則太不諒度之語也。上曰,以許直爲頭甲者,過矣。訐而爲直,全眛儀節等語,皆過矣,而浮囂之說,尤不當着矣。儒臣豈不可言事乎?其下款之語,尤誤矣。予之欲見此達辭者,有意也。以洪趾海事,頃有下敎,而趾海其果受而爲過乎?百祥曰,自以爲過云矣。上曰,韓潗於沈星鎭·洪趾海事,必不詳知,而其頭辭欲峻,此必是有人傳說若鄭彦儒事,故渠必聞此而爲之矣。其達辭中,亦有人皆嗤點云,人之嗤點,果不緊矣。天若啞如此之輩,則必相與戒懼無傳說之事,而風俗亦可少勝矣。上曰,沈星鎭爲人,疎雅矣。百祥曰,甚精矣。百祥曰,臺論不爲指的某事,而只以此論斷,果不善爲,而旣許風聞,不當爲咎矣。上曰,儀節訐直之句,非渠所述,必聞謗言而爲之。然近來久無官師相規,此亦可貴矣。其上款語,卽近來所加之鍪,而其末端語,則頗善爲之矣。趾海之父,今亦入侍,而若於其日,以訐直之意陳達,則是負君忘父,趾海豈爲此乎?傳曰,今聞憲臣之論斥前禮判沈星鎭,校理洪趾海,取聞原草,近來臺閣寂寥之中,亦無官師相規,心常慨然者,今見此擧,其雖尙矣。惜乎,全眛訐直之斥,非徒欠於篤厚之風,動於浮囂哉?雖然,過者爲過,相規宜扶,而禮判旣已遞職,今無可論,洪趾海於當之者,受以爲過,其亦美事,近者謄傳盈捱之時,其何一過字相持,其從臺請焉。出傳敎上曰,以憲臣稱之者,非爲韓潗地,卽爲臺閣之意也。故人言簠簋不飭云,而此達辭則似欠忠厚矣。上命徐志修進前曰,欲正士習,則當責大司成,頃日特推有意矣。近來士趨,果已有飭乎?志修曰,臣濫叨此職,而每以興學校正士習之道,責之於如臣者,臣誠不敢堪當矣。上曰,近來掌色輩,或來參食堂乎?志修曰,掌議任冕周·洪相憲爲之,而相憲則以未及相揖禮,呈單遞之,而其代則姑未差出矣。上曰,掌色於當月,不爲食堂者,勿使之押班於泮科時,可也。上曰,師道雖不能在上,而三講三對,旣皆爲之,則予於君道,亦能盡之。頃日陳疏之時,終無一人之言事,而今日次對,兩司俱入,近來初見,故心甚嘉之矣。俄者,以韓潗事下敎者,卽惜鳥卵之意,而兩臺臣,終無一言,誠可慨然。入侍兩臺臣,從重推考。李最中曰,臣情志臲卼,不可冒出,而逖違天陛之餘,只爲一瞻耿光,冒沒入來,俄伏聞下敎而不勝欽仰矣。大凡臺諫,非必盡善,被論者非必盡非,而必爲扶植然後,可致其大於此者矣。上曰,所陳略而盡矣。最中曰,浮囂非別般事,惟在自上導率之如何,若申飭大官,則其弊可鎭矣。上曰,是矣。是矣。百祥曰,近來之人,多欲躐等,若大臣無滋味,則自可無躁競矣。上曰,卿誠得其要道矣。最中曰,大臣忘身殉國,諸臣視國如家,諫官極言竭論,則國事豈至如此乎?近來災異荐疊,而無一政一令之可答天譴者,宜趁此時,講究消弭之策伏望矣。上曰,所奏最好,重推之故,得聞如此之言,可好也。大脩曰,俄者,以韓潗事,下敎縷縷,未諫聖德,臣固欽仰,而近來諫官,視臺地如苦海,以違慢爲高致,故前後屢下媕婀聾瞽之敎,而不能矯其弊者。此固臣下之罪,然殿下虛受之量,或有所未恢而導率激勸之方,亦有所未盡而然矣,其或有言事,時下過中之敎。故臺閣以言爲諱,伏願殿下,必於此,益加勉哉。若以黨字觀之,則誰非挾雜乎?近來災異荐疊,臺風已衰,若無大振作之擧,則言路何以得開乎?渙發德音,以爲來諫之道,雖大厭聞之事,必爲虛受,一付於公議,而勿以挾雜責之,前後以言獲罪者,竝卽召置臺閣,而如臣無〈似〉者,速賜退斥伏望矣。上曰,乙亥後,旣作述編,豈有黨字乎?頃見其影,故有所下敎,而今以黨字奏之,無乃臺臣腔中,有黨字乎?以黨字發之,以大振作結之矣。往事雖勿說,熙政堂舊習猶在,須卽出去,洗滌於秋風,可也。大脩起去。上曰,入侍未罷,欲先退去,擧措怪矣。將又出一節,特去來不分明,尋座不詳審也。李潭曰,掌令申大脩,筵中多有失措,推考,何如?上曰,依爲之。出擧條潭曰,臣於俄者講筵,以導率振刷,有所仰陳,而近日次對,每有臺諫不備之嘆矣。向者災異之後,十行絲綸,至爲懇惻,其後臺諫,率多在京,今日筵中,亦得備員入侍,兩臺臣,初則無言,特推之下,略陳所懷,此豈非導率振刷之效乎?諫長又以臺諫,若極言竭論,則國事庶幾爲達,其言,誠是矣。如彼諫長,豈易得哉?若久居臺職,則必有極言之效,而但近來私不勝公,無故捧單,極爲紛紜,且諫院,本無單牌招之例,而拘於顔面,單諫院請牌,有違古規,此後則行公臺諫呈辭,申飭勿捧,單牌招亦爲各別申飭於政院,何如?上曰,所奏誠是,依爲之。出擧條百祥曰,臺臣·儒臣,皆陳所懷於下敎之後,竝推考,何如?上曰,依爲之。出擧條百祥曰,彼諫長,拜辭出肅,求對於小朝,極以爲嘉矣。上曰,以副擬落點,而不違予所見矣。頃日欲特除承旨者,知其人如此故也。能辦元輔所不能之事,誠不偶然矣。傳曰,今聞大臣所奏,薇院長,不負除差之意,其涉可嘉,特賜虎皮一令。出傳敎任㻐曰,右承旨李重祜及右副承旨李廷喆,以其嫌避,俱不行公矣。上曰,頃日特遞之後,今又如此,李廷喆於政院,坐席未䁔矣。頃若無特遞之事,則今番必無此擧矣。古有甘凌事,昔年亦有尹德駿·金萬埰事,而李廷喆之所嫌,則似異於一時官師相規也。㻐曰,以李儁徽上疏,李重祜兄弟,亦爲嫌避矣。上曰,然乎?今乃聞知,互相爲之矣。然今若遞之,則豈有結末乎?傳曰,一已誤矣,何可再乎?昔年於畿伯尹德駿·金萬埰,以甘凌故事下敎,終爲交龜,近者此路太廣,或因請推,甚至於以殿最撕捱。故曾已申飭,而頃者兩承旨,一時區處,意雖在焉,伊後思之,非體昔年之意。雖然,初若深諒,豈有此弊,而精神索莫,頓忘頃日之事,又若頃日,而旣覺之後,不可曲循許遞,右承旨·右副承旨,申飭,其令察任。出傳敎上曰,都承旨今日仕進乎?㻐曰,連爲仕進,今日則爲病狀矣。傳曰,申飭之下,都承旨不爲仕進,喉院不飭,各司奚飭?都承旨金善行,從重推考。出傳敎上曰,賞試射單字,中官掩置,當該中官,越捧一等。上曰,守令署經爲之乎?㻐曰,兩司各一人入來,故不得備員,而尙未爲之矣。上曰,有違牌之人而然矣。傳曰,臺官不備,尙不署經云。違牌臺臣,只推,與行公臺臣,一體卽爲牌招,今日內署經,其若一司署經。此時守令,豈可曠官?亦令卽爲辭朝。出傳敎諸臣遂退出。
上在慶熙宮。常參,以代理停,經筵停。
辰時,雷動。申時,日有兩珥。
藥房提調趙雲逵,副提調金善行啓曰,伏未審日間,聖體調攝,若何?寢睡·水刺之節,亦何如?湯劑連爲進御乎?今日臣等,卽與諸御醫入診,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。五貼加劑以入,下敎日入侍爲宜。中宮殿,藥房口傳問安。答曰,知道。藥房口傳啓曰,今日臣,率諸御醫,入診于東宮,則脈度沈數,齒痛及泄候,與前一樣,衰急後重之證,亦無所減,諸醫以爲,不換金正氣散,今姑停止,柴胡養胃湯,人蔘代入沙參,進服爲宜云,此藥五貼劑入之意,敢啓。傳曰,知道。
王世子遣宮官問安。答曰,知道。王世孫遣講官問安。答曰,知悉。
金善行啓曰,右承旨李重祜,今日不爲仕進,牌招,何如?傳曰,允。
又啓曰,假注書金宅洙,時無職名,令該曹,依例付軍職,冠帶常仕,何如?傳曰,允。
任㻐,以兵曹言啓曰,今十月十一日,武臣賓廳武經七書講書日次,而中日相値,不得爲之之意,敢啓。傳曰,知道。
又以訓鍊都監言啓曰,今番園行時,隨駕將校·軍兵等賞試射後,柳葉箭已直赴三中四分,閑良三中以上及鳥銃三中四分以上者,別單書入,而其餘射砲得中之類,依傳敎從分數磨鍊,以都監弓子一百八十九張,長箭四十九部,戶曹木綿四十五同二十四匹,直爲分給之意,敢啓。傳曰,知道。
又以御營廳言啓曰,隨駕將校軍·兵等賞試射放後,柳葉箭已直赴三中四分以上,閑良三中入格人及鳥銃三中四分以上,別單書入,而柳葉箭出身三中五人,各弓矢,三分及二中四十人,各弓箭,二分及一中一百二十五人,各弓子,鳥銃邊三中十二人,各木綿五疋,貫二中五人,各木綿四疋,三分四十九人,各木綿三疋,二中及二分二百二十人,各木綿二疋,一中四百四十三人,各木綿一疋,依傳敎,以本廳所儲弓矢·弓箭·弓子·木綿面給之意,敢啓。傳曰,知道。
吏曹,口傳政事,以尹坊爲兵曹參議。
王世子在昌德宮。常參停。
安允行達曰,今日,是日次矣。藥房提調趙雲逵,率醫官來待矣。令曰,入對。
安允行,以侍講院言達曰,本院下番,連日闕直,事甚未安,兼輔德鄭光漢,弼善李命植,旣有只推之令,文學李世演,旣已蒙宥,竝卽牌招,以爲推移姑降入直之地,何如?令曰,依。
又以吏曹言達曰,通禮院左通禮李壽鳳,宗簿寺正具壽國呈狀內,俱以身病甚重,勢難察任云,竝依例改差,何如?令曰,依。
又以吏曹言達曰,新除授平昌郡守李錫禧呈狀內,今年六十七歲,新除之職,係是六年窠,在法當遞,卽速遞改云。年限旣過,則揆以法例,不可仍置,改差,何如?令曰,依。
大司諫李最中達曰,臣情地危蹙,言議巽軟,固不敢以諫官自處,署牌之承膺,蓋爲粗伸分義,次對之入參,亶出獲近耿光,而默默前席,祗切惶恧,聖敎誨責,特推有命,顧臣不職之罪,誠無以自解,而至於大臣請推,自在應遞之科,其不可一刻仍冒,昨於退出之後,卽爲詣臺自列,而喉院終始退却,以致經宿,而始爲來避,壞損臺體,尤無餘地,請令遞斥臣職。令曰,勿辭。
李廷喆達曰,大司諫李最中,再達煩瀆,退待勿論矣。令曰,知道。
庚辰十月初十日辰時,上御景賢堂。親臨到記儒生·四學儒生殿講入侍時,考官右議政閔百祥,行副司直洪啓禧,大司成徐志修,參考官行副司直李思觀·兪漢蕭,校理李潭·金應淳,行都承旨金善行,左承旨李翼元,左副承旨任㻐,同副承旨權噵,記事官任希孝,假注書金宅洙,記事官李在簡·姜趾煥,以次進伏訖。上曰,下敎之下,事體寒心,右承旨·右副承旨,竝遞差,其代,參議安允行,行司直尹得雨除授,牌招入侍,參議代,令該曹,口傳擧行。出榻敎上曰,小朝日次入侍承旨,以分院入直承旨爲之。出榻敎上曰,右承旨安允行,昌德宮入侍先爲之,肅拜後,仍爲入直事。出榻敎上曰,試望單子入之。閔百祥進曰,聖候若何?上曰,一樣。百祥又曰,寢睡之節,亦如何?上曰,一樣。百祥曰,水刺,比昨如何?上曰,如昨。百祥又曰,中宮殿氣候,若何?上曰,一樣。上曰,儒生呼名入之。賤臣金宅洙,呼名入之,上見一儒生,歎曰,彼哉班首,老於太學。上曰,兵曹參議陞除單子遲滯,當該中官推考事。出榻敎金善行曰,除授承旨安允行,使之入侍,何如?上曰,依爲之。上曰,向來則無製述矣。此後則殿講時,製述竝行,好矣。上曰,今日之雨也。金善行曰,西北雲開,其不終朝矣。儒生連書自不,金善行曰,製述人所習,異於實學,儒生多自不。上曰,雖其然矣,奈何?上曰,松京有一儒生,可爲之。俄而生員馬之洛純通。上曰,松京之實學,果實矣。任㻐曰,鐵甕山城地圖,今始得之,故敢奏。上問尹得雨曰,久不見卿,往在何地?得雨曰,臣待罪邊邑,今六月入來矣。上命諸臣小退,諸試官及諸臣儒生,以次退出,諸臣更爲以次進伏受講。上曰,試官之誤出栍者,推考,可也。出榻敎諸生講畢後,抄出純通十七人,將以製述,比較於殿庭,而儒生遲入。上曰,何其遲也?任㻐曰,入門時方搜驗故遲之。上笑曰,搜之難矣。雖或有冊子之挾,亦何妨?閔百祥曰,儒生之通略者,亦可抄入乎?上曰,依爲之。上曰,科次似久,宮鑰姑停。出榻敎比較儒生盡入後,出御題,王用亨于岐山賦,題時夜矄黑,上命中官頒燭於儒生。洪啓禧曰,古之金蓮燭也。兵曹參議陞除單子遲滯,當該中官推考事。榻前下敎。傳曰,小朝日次,入侍承旨,以分院入直承旨爲之。出榻敎諸臣以次退出。
庚辰十月初十日午時,王世子坐德成閤。藥房入對時,提調趙雲逵,右承旨安允行,加出假注書吳彦垕,編修官朴起采,記事官鄭彦暹,醫官方泰輿·李以楷·柳重臨·李世珪·白文昌,以次進伏訖。趙雲逵曰,日氣不順,睿候若何?令曰,一樣矣。趙雲逵曰,齒痛與泄候,若何?令曰,後重之症,比前有加矣。趙雲逵曰,諸醫來待,使之診察,何如?令曰,依爲之。方泰輿診脈退伏曰,脈候左右三部沈數,胃脈亦不足矣。李以楷·柳重臨所達,與首醫同。趙雲逵曰,旣已診按,議藥,何如?令曰,依爲之。泰輿曰,感氣尙未解,泄候諸症,一樣無減,柴胡養胃湯五貼制進,似好矣。令曰,依爲之。諸臣以次退出。
十月初十日四更一點,上御景賢堂。科次入侍時,考官右議政閔百祥,行司直洪啓禧,行大司成徐志修,參考官司直兪漢蕭·李思觀,校理李潭,修撰金應淳,左承旨李翼元,記事官任希孝·李在簡·姜趾煥,進伏。上曰,儒生呈券者,幾人耶?李翼元曰,十七人中,限內呈券者,惟五人,而二更後呈券,又爲六張,合十一張,六人則打白矣。上命宣饌訖。上曰,雖未及易書,如有先謄者,持入,可也。上命諸試官,以次讀券後,仍爲合考。上曰,取二人,可也。閔百祥書等題訖,上親拆皮封。上曰,李亨元爲魁,金煊爲之次矣。注書出去,入格二人,使之入侍,可也。李亨元·金煊進伏。上曰,汝年爲幾何?亨元曰,年今二十二矣。煊曰,臣則年爲四十五矣。上命誦奏試券訖,仍退出。傳曰,殿講·製述比較入格幼學李亨元,進士金煊。竝直赴殿試,殿講入格生員朴東楫·李奭濟·馬之洛,進士申敬日,幼學尹陽昇·朴相郁·鄭尙彦·宋煥喆·李福徽·朴泰祐·白相晉·崔宗謙·宋德輝·柳匡漢·李珀。竝直赴會試,幼學金光藎·鄭抃·李東益,各給二分,幼學金漢礪·柳榮健·申·兪壕,生員梁鳳周,幼學李彦五,各給一分。出傳敎諸臣遂退出。
上在慶熙宮。常參,以代理停,經筵停。
夜一更二更,有霧氣。二更四點,月暈回土星。
金善行啓曰,右副承旨尹得雨,今日不爲仕進,牌招,何如?傳曰,允。
任㻐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管金聖遇,以禦營中軍,軍兵等中日試放事,南小營晝仕出去之意,敢啓。傳曰,知道。
金善行啓曰,崇陵獻官行副司直金光國,謂有身病,臨時付標,依定式禁推傳旨捧入之意,敢啓。傳曰,知道。
傳于安允行曰,日寒若此,宿衛軍士,藁石題給。
安允行,以兵曹言啓曰,依下敎,宿衛軍士等處,藁石分給之意,敢啓。傳曰,知道。
傳于安允行曰,試才御史入侍。
王世子在昌德宮。常參停。
安允行達曰,判敦寧柳復明,除拜後過三日,不爲出肅,依定式推考警責,仍卽牌招察任,何如?令曰,依。
又達曰,憲府連日監察茶時,事甚未安,除在外牌不進傳旨未下外,大司憲韓翼謩,卽爲牌招,何如?令曰,依。
又以侍講院言達曰,下番連日闕直,事甚未安,司書鄭履煥,說書洪樂純在外,兼司書·兼說書俱未差,他無推移之員,在外人員,似當有變通之道,令政院稟旨擧行,與未差之代,以在京無故人,待開政一體差出,以爲推移入直之地,何如?令曰,在外人竝改差,待開政差出。
以兼輔德鄭光漢,弼善李命植,文學李世演牌不進罷職令旨,令于安允行曰,竝推考徽旨捧入。
又以侍講院言達曰,下番連日闕直,事甚未安,兼輔德鄭光漢,弼善李命植,旣有只推之令,卽爲牌招,推移姑降入直,何如?令曰,依。
右副承旨尹得雨書曰,伏以臣,皇穹默佑,我大朝封爵謝恩之年重回,靈泉奏效,我邸下維疾乃瘳之慶遄臻,臣民忭幸,曷有其極?竊伏惟念臣,命途畸薄,遭罹嶮怪,不惟人言之目之以人鬼未分,實亦臣心之自分其錮廢此生矣。洪惟我大朝殿下,德同天地,仁深河海,生肥於朽骨,起火於寒灰,拔之坑坎之下,置之衽席之上,臣磨放而不足仰報,隕結而無以盡酬,祗欲退塡丘壑,歌頌聖澤,以爲沒齒銘骨之圖矣。昨者試官恩點,忽下於千萬夢想之外,誠切覲光,義同往役,他不可顧,蒼黃入肅,而銀臺特除之命,遽下此際,臣驚惶震懍,逃遁不得,乃敢唐突肅命,而及其復侍前席,恩旨鄭重,丁丑後初見之敎,無異慈父之詔子,臣感淚無從,直欲卽地溘然而不可得也。嗚呼,臣之從前所遭,萬萬叵測,而若其有罪無罪,我大朝固已俯燭無餘。其時至擧臣名有敎曰,初無可問者矣,又敎曰,疑之勿任,任之勿疑,前後恩言,皎若日揭,渙如氷釋,雖使臣極口自辯,而無以加此。臣是何人,得此於君父也?至今追思,雖死亦榮,而若其自靖之義,惟當斂跡息影,以卒餘生者,鐫在心肝矣。噫,密邇香案,翺翺淸禁,卽是人心之所共榮,常情之所同願,而臣則臲卼餘駭未定,試欲出而從仕,則羞愧滿面,危厲薰心,決不可以年久事往,厭然自解之計,聖恩雖重,私義亦嚴,將不免虛負隆眷,自謝明時,悠悠蒼天,此何人哉?昨之祗肅天陛,雖出於辭避無地,而因仍盤礴,斷無是理,其何敢復隨庚牌,冒沒入謝於銅龍之下,自同無故之人哉?永夜思惟,決非臣之所敢安,玆敢瀝血陳懇於睿慈之下,伏乞俯賜矜察,特削臣職,使名器無汚,微分獲安,以卒天地生成之澤,不勝幸甚。臣無任屛營祈懇之至,謹昧死以聞。答曰,覽書具悉。邦慶無疆,聖上甲年重回,歡忭曷有其極?爾其勿辭,從速察職。
庚辰十月十一日申時,上御景賢堂。試才御史入侍時,右承旨安允行,御史鄭遠達,假注書金宅洙,記事官李在簡·姜趾煥進伏。上問曰,虎網軍一千三百九十名,京畿三十七官,皆入試射乎?鄭遠達曰,廣州以雇立軍之故,不入,其他諸邑皆入之矣。上曰,依書啓頒賞乎?遠達曰,依啓頒賜矣。諸臣以次退出。
上在慶熙宮。常參,以代理停,經筵停。
金善行啓曰,右副承旨尹得雨,今日不爲仕進,牌招,何如?傳曰,允。
傳于安允行曰,昌德宮入直內乘,方入於內試射罷後,當入直,昌德宮門留待下鑰。
王世子在昌德宮。常參停。
任㻐達曰,卽者,輔德朴起采,以其親病,陳書徑出,原書纔已捧入矣,所當直捧禁推徽旨,而此與無端徑出有異,推考警責,春坊上下番俱空,誠極未安,兼輔德鄭光漢,弼善李命植,竝卽牌招入直,何如?令曰,依。
又達曰,憲府連日監察茶時,事甚未安,除在外牌不進傳旨未下外,大司憲韓翼謩,卽爲牌招,何如?令曰,依。
以兼輔德鄭光漢,弼善李命植等牌不進罷職令旨,令于任㻐曰,竝推考徽旨捧入。
又達曰,春坊上下番闕直,事極未安,輔德朴起采,書批已下,卽爲牌招入直,何如?令曰,依。
又達曰,春坊上下番闕直,事極未安,弼善李命植,旣有只推之令,更爲牌招入直,何如?令曰,依。
輔德朴起采書曰,伏以臣,譾材瞢學,百無肖似,添竊不已,得廁講官之列,其空疏滅裂,無可以資補益。邸下旣已稔悉於前後侍講之日矣,居常恧慼,無地自措,迺者,誤恩荐加,久叨是任,首尾循省,固不當靦然承膺,而經年屛散之餘,必欲一覲於文陛,以伸區區犬馬之忱,它不遑顧,冒昧出肅,其不容淟涊盤礴則明矣,矧今天災時變,式月斯生。竊惟我邸下,修德消弭之要,莫尙於誠心典學,鎭日開講,則胄筵之選,視昔尤宜加愼,如臣寡陋無與爲比者,決知其不足報效於萬一,苟然充數,任其瘝曠,不惟私義之所不當出,抑亦非公義之可貸也,雖不欲疾聲祈免,其可得乎?且臣八耋偏母,宿抱癃疾,轉益沈痼,懍懍若莫保朝夕,人子至情,實無曠日離側之勢,而適値睿候未寧,診對頻仍,院僚不備,儤直苟艱,憂遑怵迫,不敢屢違於召令之下,抑情持被,已跨月矣。卽聞老母之病,一倍添劇,痰滯氣升,咳喘苦刻,食飮專却,症情危篤云,臣方寸煎灼,神魂飛越,急於扶護,徑出禁門。伏乞睿慈,俯垂矜察,亟賜鐫遞,俾遂終養之願,仍治臣擅離之罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。此時講官俱空,先察職後護焉。
上在慶熙宮。常參,以代理停,經筵停。
下直,雲峯縣監成碩臣。
夜三更,雷動·電光·雨雹,狀如大豆。四更五更,電光。
金善行啓曰,今下京外上言二百九十九張內,一百九十九張,分下各該司,猥濫一百張,啓字爻周次,還入之意,敢啓。傳曰,知道。
安允行,以都摠府言啓曰,副摠管金聖遇,以禦營中軍,本營校鍊官禁軍遞兒窠取才事,新營晝仕出去之意,敢啓。傳曰,知道。
備邊司薦望,以李益輔爲守禦使。
王世子在昌德宮。常參停。
李翼元,以兵曹言達曰,今十月十二日,幼學鄭槮爲名人,自開陽門入來,差備門外擊錚,極爲駭愕,令攸司囚禁治罪,同門守門將徐敬修,常時不能禁斷雜人,以致闌入,亦難免其責,推考,何如?令曰,依。
又以禮曹言達曰,今此世孫傅趙榮國喪,王世孫當有擧哀之禮,而方在沖年,擧哀一節,不爲磨鍊之意,敢達。令曰,知道。
又達曰,春坊上下番俱空,事甚未安,兼文學沈履之,卽爲牌招入直,何如?令曰,依。
又達曰,輔德朴起采,弼善李命植,旣有只推之令,竝卽牌招,何如?令曰,依。
以輔德朴起采,弼善李命植牌不進罷職令旨,令于李翼元曰,竝推考徽旨捧入。
左副承旨任㻐達曰,春坊上下番俱空,事甚未安,輔德朴起采,弼善李命植,旣有只推之令,竝卽牌招入直,何如?令曰,依。
以輔德朴起采牌不進罷職令旨,及弼善李命植再牌不進罷職令旨,令于任㻐曰,竝推考徽旨,捧入。
又達曰,憲府連日監察茶時,事甚未安,除在外牌不進傳旨未下外,大司憲韓翼謩,卽爲牌招,何如?令曰,依。
又達曰,明日常參,取稟。令曰,停。
又達曰,大司憲韓翼謩牌不進,執義金元行在外,掌令申大修傳旨未下,徐海朝,持平洪檍在外,李仁培傳旨未下,今日以監察茶時之意,敢達。令曰,知道。
上在慶熙宮。常參,以代理停,經筵停。
午時,雨雹,狀如小豆。三更,流星出婁星下,入西方天際,狀如拳,尾長二三尺許,色赤。
任㻐,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
尹坊啓曰,臣依定式,今日進詣崇政殿月臺,入直禁軍等戎器服色點考,則竝無頉,仍以傳敎內辭意勞問,則俱皆好在云矣,敢啓。傳曰,知道。
傳于金善行曰,入侍。
尹坊,以兵曹言啓曰,參知尹坊,連日入直矣。移拜承旨,參判南泰耆,方在服制中,參議李宜喆昌德宮入直,他無推移入直之員,參判南泰耆,卽爲牌招,以爲入直之地,何如?傳曰,允。
備忘記,判書李昌壽,內局提調除授。
尹坊啓曰,兵曹參判南泰耆牌不進推考傳旨,今方捧入,而本曹入直無人,判書金聖應,參判南泰耆,竝卽牌招,推移入直,何如?傳曰,允。
尹坊啓曰,今日政新除授承旨,以在京無故人差出,何如?傳曰,允。
又以兵曹言啓曰,新除授參知,待下批卽爲牌招,以爲入直之地,何如?傳曰,允。
有政。吏批,判書李益輔牌不進,參判曺命采服制,參議鄭存謙進,都承旨洪麟漢進。吏批啓曰,判書李益輔牌不進,參判曺命采服制,小臣獨政未安,何以爲之?敢稟。傳曰,只出緊任。又啓曰,玉堂闕員,今當差出,而擬望之人乏少,相避及外任,竝擬,何如?傳曰,允。
又啓曰,領議政金尙魯許副事,命下矣。當爲處置,而本曹無相當窠,依例送西之意,敢啓。傳曰,知道。
金尙重·兪漢蕭·尹學東·李廷喆爲承旨,鄭弘淳爲大司憲,李宜喆爲大司諫,金永燮爲掌令,洪相直爲持平,李世演爲正言,李瀰爲校理,沈履之爲副校理,元義孫爲修撰,李世宅爲副修撰,金魯鎭爲文學,尹得孟爲司書,權正忱爲說書,韓師直爲兵曹參議,宋瑩中爲參知,洪啓禛爲平昌郡守,任瑢爲軍威縣監。
兵批,判書金聖應進,,參判南泰耆牌不進,參議李宜哲病,參知李廷喆昌德宮入直,左承旨尹坊進。尹坊,以兵曹言啓曰,領議政金尙魯許副送西事,命下矣。所當隨品處置,而領中樞一窠,判中樞二窠,他大臣及輔國判書李益炡,今方見帶,判中樞李益炡,降付知中樞,其代,金尙魯判中樞下批之意,敢啓。傳曰,知道。以李殷春爲都摠管,閔百福爲宣傳官,金柱天爲五衛將,申遇文·李壽弘爲訓鍊判官,田光洙爲都摠都事,李希松爲慶尙左兵虞候,李翼鎭爲翊衛,金簡行爲司禦,洪錫祚爲景福衛將,禹宗漢·李宅齡爲昌衛將,許浹爲城津僉使,張雲翼爲彌串僉使,金度裕爲龍媒僉使,高必昇爲白峙僉使,朴重新爲淸城僉使,金兌昱爲加背梁萬戶,申珹爲越松萬戶,黃再淸爲開雲浦萬戶,張佑漢爲黃龍山城別將,知事作闕一望金昌福,同知單蔡景錫,僉知二單鄭運一·徐秉憲,部將單千世弼,副護軍張志恒·李邦鵬,副司直韓翼謩·金善行·尹得養·李重祜·安允行·李翼元·任㻐·尹得雨·權噵·鄭宲·李最中·金華鎭·李潭·李世演,副司果金應淳·鄭履煥·鄭文柱·李徽之,副司正洪樂純·金宅洙,判中樞單金尙魯,知中樞單李益炡。
洪麟漢啓曰,玉堂上下番俱空,事甚未安,今日政新除授玉堂,竝待下批牌招,何如?傳曰,允。
又以兵曹言啓曰,新除授參議韓師直,卽爲牌招,以爲推移入直之地,何如?傳曰,允。
傳于尹坊曰,前承旨韓光肇,前校理洪趾海,竝敍用。
傳于李心源曰,今日政,守令署經與否,卽爲問啓。
又傳于曰,將臣事體,何可如是?守禦使李益輔,卽爲牌招,承牌後,留門傳授密符。
又傳于曰,內局日次漸近,提調李昌壽,本職許遞,令該曹,斯速付軍職,在外承旨,一體許遞。
又傳于曰,承旨有闕代,洪準海·李心源除授,卽爲牌招察任。
政院啓曰,比來秋冬之雷,無歲無之,前月之至再至三,固已驚懍,而至於昨宵之異,又在於閉莊之月,轟轟之聲,燁燁之光,比前殆有甚焉。嗚呼,此何故也?天道玄遠,未易窺測,而咎徵荐至,必有所召,今玆仁愛之警,若是反復丁寧,而不思所以警懼修省之道,則尙何可回疾威而迓休命哉?伏惟我殿下,暮年憂勤,夙宵寅畏,敬天恤民之誠,靡不用極,是宜治道徯志,天心底豫,而可驚可愕之災,前後相續,至於今日而極矣。臣等死罪,雖未敢知上下之闕失安在,而上天之警,若是諄切也,以言于上,則丙枕之上,對越之誠,或有所未盡而然歟?聽納之量,或有所未弘而然歟?政措之間,私不勝公,而寵擢或非其才,辭令之際,事或過中,而譴斥有欠從容,由是而求治之道,未得其要,敢言之士,擧懷逡巡,以言乎下,則大小恬憘,未聞弘濟之謨,躁競成習,全昧禮讓之風,財用匱竭,度支無半年之需,民生愁怨,京外有四散之慮,因此庶事未免頹弛之歎,國勢實無鞏固之望,此數者之失,亦足以致蒼蒼之警告也。臣等,伏見今日傳敎十行絲綸,丁寧懇惻,旣減御膳,又飭群下,有足以感鬼神泣豚魚,而〈臣〉等伏念,應天以實之道,惟在於益加警惕。伏願殿下,勿以春秋之漸高而或有退托之念,勿以世道之難回而益盡修省之圖,以爲消弭之策,則轉災爲祥,皆係於殿下之一心上轉移,伏願留神澄省焉。臣等惶恐,敢啓。傳曰,知道。已喩於自飭之敎,而其勉切實,猛省焉。
右議政閔百祥箚曰,伏以,嗚呼異哉,去夜之雷,又何爲而發也?風雹交聚之中,轟燁之聲光,無異盛夏,臣中宵起坐,心骨俱驚。伏想殿下,丙枕惕慮,尙何以爲懷耶?近來日候乖常,霧雨頻泄,自秋涉冬,雷異之作,凡幾次也?一之已愕,況至再而至三乎?當秋已極爲災,矧此閉塞之節乎?如臣無似,忝居鼎席,燮理之責,實係輔相,而上不能匡弼君德,下不能糾率庶僚,尸位終年,尙未有一謨一策之有足以贊治化而濟民命,則今者天心之不豫,警告之頻複,莫非臣之咎也。亟宜特下明命,先罷臣職名,以謝天怒,亦願殿下,毋狃於從前有此異,而無目前之明徵,益加警惕,懋修實德,奮發振作,無少退沮,以實心實政爲應天之本焉。嗚呼,從古遇非常之災者,必以非常之道應之,臣恐今日之異,非尋常作爲所可消弭也。竊念山林之士,讀書窮理,本非果於忘世者,而未見有進而立於朝者。臣常爲聖朝惜之,今若實心招來,出入筵席,咨訪闕失,講究弭災之策,則其所補益,豈比臣等徒區區於簿書事功之末哉?臣之此言,似於迂緩,而殿政之實政,恐無有先於此者,玆於乞免之箚,略此附獻,惟殿下察納焉。取進止。答曰,省箚具悉卿懇。今者之異,良由否德,於卿何有?三公共濟國事,猶恐不及,領相在外,惟卿獨勞,若此而何事可做?此小子所以尋常悶鬱者也。懍惕之意,今將下敎,箚陳其宜留意,卿須安心勿辭,視事焉。遣史官傳喩。
應敎臣鄭光漢,副應敎臣徐命天,校理臣金華鎭,副校理臣李潭,修撰臣鄭遠達,副修撰臣鄭晩淳,臣金應淳等。伏以,噫嘻,今年乖氣錯行,旱澇互乘,風霜荐災,天之示警,固非一端,而收藏之節,陽氣不固,陰雨頻仍,雷異之作,至三至四,此殆往牒之所罕見,天之所以仁愛我殿下,其丁寧告誡者,若是申複也。嗚呼,上天高遠,無聲與臭,而赫赫臨下,及爾遊衍,故凡人狃焉,而聖人察之,今者之災,屢降不已,其可謂高遠而無聲臭乎。其所以警告者,愈往而愈切,有若一節深於一節,雖婦孺輿儓,皆已謂之可警,則況大聖人對越修省之心,當如何哉?臣等竊所未曉者有之,自有此災異以來,殿下之惕勵,非不至矣,而實效之見於政令者,何事?群工之憂歎亦云切矣,而嘉謨之著於建白,何事也?賓對無曠,而不過一場閑說話而止,箚啓相續而只是數行應文具而已,其可曰,事天以實乎?易曰,君子以恐懼修省。夫恐懼者,心之隱於內,而修省者,事之著於外者也。隱於內者,微而難知,著於外者,顯而易見,以今言之,事之見於外者,未有以大慰民志,則心之隱於內者,安保其克享天心乎?噫,聖志過亢,交泰無望,綱紀不振,賞罰無章,臺官之放黜,經年靳宥,而言路塞矣,元輔之命召,逾月不下,而禮遇虧矣。卽此數事,已有歉於天德王道之用,而非所以致中和而消災沴也。臣愚死罪,竊以爲,存心發源之地,或有欠於靜養動察之工而然歟?伏願殿下,克留意於大易恐惕之道,以爲修省之本,使隱於內者虛明靜一,無煩惱之累,顯於外者振刷奮勵,無因循之患,上答仁天之警,下副臣民之望,不勝萬幸。答曰,懍惕之意,自勉之道,今將下敎,而其勉切實,其庸猛省焉。
王世子在昌德宮。常參停。
李翼元達曰,明日常參,睿候方在調攝中,頉稟。令曰,知道。
又達曰,憲府連日監察茶時,事甚未安,除在外牌不進傳旨未下外,未肅拜人員,竝卽牌招,何如?令曰,依。
以持平洪檍牌不進罷職令旨,令于李翼元曰,推考徽旨捧入。
又達曰,大司憲韓翼謩,持平洪檍牌不進,李仁培,掌令申大修傳旨未下,徐海朝,執義金元行在外,今日以監察茶時之意,敢達。令曰,知道。
以輔德朴起采,弼善李命植,兼文學沈履之牌不進罷職令旨,令于李翼元曰,竝推考徽旨捧入。
李翼元達曰,春坊上下番俱空,事甚未安,輔德朴起采,弼善李命植,兼文學沈履之,旣有只推之令,竝卽牌招,以爲推移入直,何如?令曰,依。
尹坊達曰,新拜判中樞府事金尙魯,時在京畿果川地,上來事,遣史官傳諭,上來時給馬事,京畿監司處下諭,何如?令曰,依。
又達曰,新除授左承旨金尙重,時在京畿楊州地,斯速乘馹上來事,下諭,何如?令曰,依。
又達曰,右議政閔百祥箚子到院,而以停朝市,留院之意,敢達。令曰,入之。
又達曰,玉堂箚子到院,而以停朝市,留院之意,敢達。令曰,入之。
政院達曰,嗚呼,比來秋冬之雷,無歲〈無〉之,殆若應行之事,作於前月,已極可驚,而至於今月,則陽氣錮塞,純陰用事,而一發二發,無異盛夏。況其轟轟之聲,燁燁之光,有比前者之比,此其故何在?臣等竊伏惟我邸下,受命大朝,代理庶務者,十有餘年,一念對越,夙夜寅畏,是宜克享天心,迓致休祥,而夫奈何疾雷迅電,氣候乖常?毋乃人事之修於下者,猶有所未盡,而天怒之感於上者,乃如是不已邪?古人以災異之警,爲仁愛之發,則天之所以眷顧我邸下,動惕我邸下者,何若是丁寧反復?有若耳提而面命,不能一日而忘我邸下者然,邸下所以恐懼修省,克致悅豫之休者,固不在於兢兢業業,以實不以文乎?嗚呼,今日之進言於邸下者,輒以爲勤學勤政,而近日以來,睿候欠寧,雖在調攝,月三之賓對,廢之久矣,日兩之書筵,停亦多矣,則向所以勤學勤政,仰勉於邸下者,徒歸文具,此豈非群下愛戴之誠,未能孚格於邸下之致,而邸下,亦以爲應文備數,悠悠泛泛,因循至此,上天警告之非一非再,烏可已乎?大朝殿下,惕然警懼,十行絲綸,縷縷懇惻,至有減膳之敎,以邸下明睿之資,必有所怵然而懼,靄然而感,其於幽獨燕閒之中,方寸隱微之際,毋或少忽,表裏動靜,一出於正,至誠惻怛,有足以孚感,則將見天心底豫,轉災爲祥,豈不休哉,豈不休哉?臣等忝在近察之地,目見天災非常,不勝區區云云。答曰,知道。當此閉藏之月,又有災異,兢懍之中,尤切驚惕,所陳切至,可不體念焉?
右議政閔百祥箚曰,伏以,仁愛之警告,又發於去夜矣,雖不知天之所怒,果在何事,而前後示戒,若是其頻且複也,殆由如臣無狀,忝叨輔弼,莫能少濟艱虞,使邸下赤子,獨阽危亡,天目癉怒,降此大異,亟賜策免,改卜賢德,實爲弭災之先務也。伏想邸下,調攝之中,其驚憂懍惕之心,當如何哉?臣於箚陳面奏,俱悉所懷,今不必架疊,而邸下苟能實心行政,對越以誠,則今日災,亦豈至再至三乎?惟邸下,毋以天道之玄微而忽之云云。答曰,覽箚具悉卿懇。當此閉藏之月,又有災異,兢懍之中,尤切驚惕,所陳切至,可不體念焉?卿須安心勿辭,亦勿引咎,視事焉。仍令曰,史官往諭。
應敎鄭光漢,副應敎徐命天,校理金華鎭,副校理李潭,修撰鄭遠達,副修撰鄭晩淳·金應淳等箚曰,伏以,仁人之事天如事親,下有闕政,上天示警者,如慈父之詔子也,警之不從則怒之矣,怒之不從則天其不慈之矣。今此雷異之作,殆天所以警之,而秋冬以來,式月斯生,轟轟燁燁,降此疾威,則今天怒矣。邸下代天工而理天職,庸可不惕然恐懼,以盡夫事天如親之道乎?噫,天心不豫,自警而至怒,則在下者,當反躬思過,引義自責,如孝子之遇親怒也。若或不爲警動,恬然自放,擧措作爲,無所變異於常日,則其何以悅親意而豫天心乎?自有此災異以來,廷臣進戒,屢矣,邸下之警惕,至矣。然但未知發諸政令者何事,及於小民者何惠,又〈不〉敢知本源虛明之地,存得警懼自省之意歟?幽獨得肆之際,絶去荒怠宴安之念歟?觀於外而未見有眞箇奮發之實,則隱於內者,難保無一毫弛放之患,此臣等之所大懼也。唯我大朝殿下,卽邸下之天也,定省多曠,則思之深矣,賓對久廢,則悶之切矣。節宣失宜,睿候愆和,則此尤聖明惟疾之憂也,夫如是則其可曰,親意悅而天心豫乎?儻邸下,怵然反顧,不待災沴之作而聽於無聲,不待警告之切而務積誠意,先請進見,繼行講對,以勤學勤政,爲悅親享天之本,則回災爲祥,卽轉移間事耳。臣等遇災進言,每涉虛文,而若其心則出於一段忠愛云云。答曰,覽箚具悉。當此閉藏之月,又有災異,兢惕之中,尤切警惕,所陳切至,可不體念焉?
庚辰十月十四日辰時,上御惜陰閣。承旨入侍時,都承旨金善行,假注書金宅洙,記事官李在簡·姜趾煥,以次進伏。上命書玉堂箚批之際,問于金善行曰,在外諸員,何以塡名?善行曰,似以簡筒受名也。傳曰,承旨尹得雨,殿講翌日,不爲仕進,陳書違牌云。此則已無撕捱之端,而頃者承宣,已伸廉義,則今番違牌,其涉太過,只推,牌招察任。上命賤臣金宅洙,左副承旨任㻐,使之入侍,賤臣出爲傳命,與之偕入進伏。傳曰,頃日不爲陳勉,政院亦一也。伊日昌德宮入直外,在院諸承旨,一竝遞差,承旨有闕代,行司直洪麟漢,參知尹坊,爲先除授,尹坊在直,先爲入侍後謝恩。上命賤臣宅洙曰,儒臣解見任遞差,皆以傳敎擧行之意,出爲分付。傳曰,頃者雲臺之報,心切懍惕,其日欲爲下敎,而夜深未果,若此而何以答高高自飭之意?今將下敎,而噫其所懍惕,聲高聲微,有所低仰,伊日入侍儒臣,雖以試官,曾有下敎曰,其雖默默,其後多日,尙此寥寥,予亦默默,故今將自飭矣。趁早陳箚,雖爲得體,其在多勉之道,不可無飭,伊後入直儒臣,竝遞差。若是下敎之後,雖非入直,必將撕捱,其在廉隅御下之道,其宜一伸,其餘儒臣,特解見任,政官牌招開政。上問曰,李最中,何以避嫌乎?善行曰,以推考避嫌矣。上曰,行公推考,小無所撕捱之道。善行對曰,大臣請推,則不可以冒出矣。上曰,韓鏶亦已引嫌耶?方欲處置,業已引出矣。又下詢曰,申大修傳旨未下耶?傳曰,職在耳目,仁愛之警,其皆寥寥,其欲下敎。今聞李最中,以大臣請推退待,申大修傳旨未下云,雖不申飭於大官,事亦有嘅然者,此關係不少,予過矣,而留置命召於政院,尙無皂白,則其宜匡正,而大臣其果非矣,則爲臺臣,亦何默默而袖手傍觀,此豈臺臣之體?於此於彼,不可不飭,而申大修,自虧臺體,傳旨宜踏下,李最中,何待處置,遞差。此外違牌臺臣,亦一體踏下,其代,今日政,以在京無故人備擬,待下敎,卽爲牌招署經。上曰,去夜似有雪意,乃有雷異矣。其在懍惕之道,固宜衣服冠而坐也,以予有脚部病,未能焉耳。雷音不高歟?予聽頻瑩,雖予不聞,政院其聞知矣。善行曰,日前儒臣,以諫院單牌招勿爲事,有所陳達而蒙允矣。此有製肘之端,蓋諫院若無前達,則不得單牌招,例也,而近來則諫院前達,無時無之,若以單牌招,謂違常格而不得爲,則諫院雖有出肅諫臣,而不爲逐日傳達,政院將不得牌招,必俟憲府臺臣不行公而後,始可竝請牌招,此豈不難處乎?上曰,所奏,誠然矣。若然則憲府如有行公臺臣,諫院其將閑臥,前日下敎勿施。上曰,諸臣官職去就,予無以卽知,此後則凡罷職遞差,皆以傳旨捧入,雖三度遞差,必以傳旨書入,可也。上曰,臺臣之在外,誰誰?善行曰,李仁培·李得培,而得培則以向日嚴敎,似撕捱矣。傳曰,都承旨爲先牌招察任,新除授承旨,待下批,一體牌招察任,守禦使,待下敎牌招。傳授密符,善行逡巡退出,任㻐進伏。傳曰,中官所爲,近者寒心,違牌傳旨,其命持來,則濬川書啓,無下敎,任自持來,其與受中官,竝越捧一等,而方有下敎之際,當該中官,佯若不知入侍,尤涉無據,加一等越捧。傳曰,行司直趙榮國,自翰林事予卅載,爲國之心,予常尙矣,未登台輔,何聞此報,却疑非眞,深庸傷衋,凡諸等事,從厚擧行,以表予意。上曰,予於領相金尙魯,豈不知其調劑之心?但領相有過則謂之非,亦可也,而無一人言者,使君臣至今相持,如此而爲國乎?雖於小官,予必掩覆,況大臣乎?予於領相,心實不捨,領相兄弟,以予堪遣矣。予豈捨人?必將不捨,而予雖不言,諸臣庶知之。但領相之笑語相雜,乃領相之欠處,而是其稟性之本然也。因復笑諭曰,李存中輩,聞此下敎,則必謂渠言之有中也。然而予之如是者,乃玉成領相之地。傳曰,噫,雖諸臣,不可以文具待之,況大官乎?噫,領相兄弟,任之久矣,節節調劑之心,可質彼蒼,而惜乎,時或筵體之不嚴,固是氣稟,今番之事,誠是料外。噫,恭默爲國,感慨之心,予常心歎,無乃再昨冬,藥院焦心,勞於國事,神氣衰耗而然乎?頃日心腹之喩,一則爲國,一則眷眷之心,而職在輔相,又兼其師,而賈誼之疏,亦不云乎?雖不下敎,宜一求對,而飮涕下敎,猶有持難之色,此非所望於元輔,此非所望於元輔,不勝慨然。其時有下敎者,而因右相所奏,卽寢其命,伊時之事,領相誠誤矣,誠誤矣。若此而君相相持,予雖衰矣,決不以假借大臣,假借大臣,亦何以置命召於政院而爲大官乎?若是而陰陽其能調乎?於予之道,其所玉成輔相,不可相持,大臣之道,一番免相之後,可伸廉義,四維不張之戒,小官猶然,況大僚乎?許副相職,大臣置處政事,今日政擧行。上命賤臣宅洙曰,新除授承旨尹坊,使之入侍。任㻐欲退出。上曰,卿姑止之。尹坊入侍後退去,俄而尹坊入來,任㻐退出。傳曰,在院承旨,旣已下敎,則入直昌德承旨,其將一體撕捱,而非徒此也。一已誤矣,況再乎?不可事同而飭異,左副承旨任㻐,一體遞差。出傳敎上問曰,洪鳳漢之病,尙未瘳乎?頃見其顔貌,甚瘁矣。自古用精多者,率多易衰,鳳漢爲國勞瘁,固其然矣。上曰,申左相,何年闋服,而趙雲逵年少耶?又曰,李殷錫欲用之矣。頃者見之,則已衰矣。非復前日所見,只可爲營將而止,防御史則難矣。缺傳曰,前月之異,其猶懍惕,況閉藏之時乎?予之否德,國事之澟綴,人心之浮囂,業已詳諭,其何應文,而此專由否德,專由否德,先自勉乎?予亦飭于下矣。噫,願察其影,曾已下敎,前月非止一二,閉藏之月,又再焉,而夜來之風,頃年之後今初,頃日殿座時,此心不弛,而聲微聞焉矣。噫,雲觀之報,蹶然懍惕,欲諭相臣而未果,雖示懍惕之意,無以答彼蒼,況默默仁愛之復爲提醒,焉可無乎?此正頃者下敎耳提面命者也。心切悚然,不能交睫,其於風聲,心不能定。噫,願察其影,願察其影,于今國事,雖無報異,予則曰已究厥所由,寔由寡躬,寔由寡躬,爲國焦心,斷無其效,寔予之過。其欲飭勵,宜先大官,命召留院,今已踰月,君相相持,尙無皂白,寔予之過。浮囂日甚,奚徒在下,君心正而群下不正,予莫之聞也,此予之過。若曰躁競,若效光武之褒德俟世,豈若此?此予之過。今方飭勵于下,而若不先自勉飭,奚異於齊王之顧左右乎?予雖衰耗,決不爲此,決不爲此,自今日減膳六日。噫,暮年月三講三對,而其猶懍惕,況常參之不爲其幾次,下旬次對之不爲亦幾次?薇坦長求對,莫見其效,若此而國將何爲?予已減膳,代理元良,宜同一體減膳,本司坐起,古則逐日見矣。今則甚爲稀闊,亦爲申飭備局。傳曰,初石橋看役裨將元德興·朴徽亮·張緯漢,竝邊將除授,元役工匠等,令該曹,米布題給。傳曰,大司憲韓翼謩,副提學鄭宲,或京或鄕,俱無動意,都憲玉署之長,何可相持職名乎?竝許遞。今日政,一體擧行。諸臣以次退出。
上在慶熙宮。常參,以代理停,經筵停。
夜五更,月食。
中宮殿,藥房口傳問安。答曰,知道。藥房副提調洪麟漢啓曰,日氣猝寒,伏未審此時,聖體調攝,若何?寢睡·水刺之節,亦何如?劑入湯劑,已盡於昨日,臣卽與諸御醫入診,詳察聖候,議定繼進當否爲宜。臣不勝區區伏慮,敢來問安,竝此仰稟。答曰,知道。氣則一樣。湯劑五貼,加劑以入,下敎日入侍,宜矣。藥房口傳啓曰,今日臣,率諸醫入診于東宮,則脈度漸數,齒痛一向無減,泄候亦無所勝,諸醫以爲,柴胡養胃湯前方中,去柴胡·黃芩,加白芍藥砂一錢·枳殼七分,進服,爲宜云。此藥五貼劑入之意,敢啓。答曰,知道。
李廷喆,以都摠府言啓曰,副摠管沈鏽,以刑曹參判,本曹坐起事,以晝仕出去之意,敢啓。傳曰,知道。
李心源,以弘文館言啓曰,本館下番闕直,事甚未安,新除授副校理沈履之,卽爲牌招,以爲姑降入直,何如?傳曰,允。
傳于洪準海曰,下旬晝講,明日爲之,時刻依前擧行,單子先入。
李廷喆,以兵曹言啓曰,參判南泰耆,昨日再違召命,新除授參議韓師直,今方在外云。當此兩闕入直之時,番次極爲苟艱,參判南泰耆,卽爲牌招入直,何如?傳曰,允。
左議政李箚曰,伏以臣,冒叨匪據,一味尸素,妨賢失職之罪,死未足以自贖,而今此天怒之非常,尤不勝其戰懍。噫,雷雹風霧,乍陰乍暘,日候之乖常,未有如近日之甚者,不待智者而可知其爲危亡之機矣。此豈無由而致之哉?以臣無似,久忝輔弼之地,忱誠不足以格君,力量不足以鎭世,智慮不足以濟屯,坐見民生日困,財用日竭,私意日熾,朝象日乖,才彦蔽於疏退而不能進之,貪侈已成弊俗而臣不能變之,以至浮議紛虺,躁競馳騖,而世道日益波蕩,紀綱墜廢,庶事叢脞,而國勢漸就委靡,獨使聖明,憂勤於上,而臣則恬憘玩愒,徒竊寵祿。其無用也如此,不職也如此,致使百度俱愆,災沴屢見者,莫非臣咎。伏乞聖慈,亟賜斥退,改卜賢德,以副民望,以謝天譴焉。臣昨伏見前領相處分傳敎,竊自謂臣亦當在嚴召之中,而終夕無所聞焉。臣於是,惶霣抑鬱,不知所容,傳敎中,職在輔相,又兼其師之敎,雖使臣自爲之區別,亦不可得矣。以輔相則同,師與傅又無異,而僚相則以此被免,臣獨晏然,豈有是理?臣方恭俟威命,不以見職自處,故雖當仁天示警之時,不敢陳仰勉之語,孤負之罪,益無所逃。且臣於內局之任,有萬萬惶蹙者,犯染之身,不得進保護之地,舊例已然,臣嘗以此請遞提擧者數矣。在人則以爲當遞而遞之,在己則冒沒行公,非但私心之不安,其於國體,大有所乖,而呼籲路阻,尙此泯伏,病又濱死無動,以此以彼,一遞之義,自較然矣。齋沐經宿,始敢煩暴,伏願竝賜體諒,卽許遞罷,公私幸甚。答曰,省箚具悉卿懇。已諭於自飭之敎,於卿何有?卿其安心勿辭,善攝焉。仍傳〈曰〉,遣史官傳諭。
王世子在昌德宮。常參停。
李廷喆達曰,明日常參,月食齋戒,頉稟。令曰,知道。
尹坊達曰,憲府連日監察茶時,許多守令之尙未署經,俱涉未安,除在外陳書入達外,未肅拜不爲行公人員,竝卽牌招,何如?令曰,依。
洪麟漢達曰,今日,是日次,而藥房副提調洪麟漢,率諸醫來待矣。令曰,入對。
以弼善李命植,兼文學沈履之牌不進罷職令旨,令于尹坊曰,竝推考徽旨捧入。
李廷喆,以侍講院言達曰,本院下番,連日闕直,事甚未安,弼善李命植,旣有只推之令,卽爲牌招,姑降入直,新除授文學金魯鎭,時在開城府,司書尹得孟,時在京畿利川地,說書權正忱,時在慶尙道安東地,書筵入番事緊,竝斯速乘馹上來事,下諭,何如?令曰,依。
全羅監司朴道源書曰,伏以,靈泉奏效,回駕萬安,大朝園幸,無撓還宮,臣民慶幸,中外惟均。仍念臣,受任一載,政無成而過益彰,明不足以周察而莫能彌綸於未然,事未免於疎率而或多尤悔於旣往,前後釁孽,固非自作,畢竟狼狽,理所必至。臣於秋巡發程之後,以前縣令鄭杺給暇事,伏承大朝重推之命,惶隕震越,靡所容措,而巡審事急,有不可以私義中廢者,泯默載路,畢事還營,而溺職之罪,昭著難掩,蓋臣當初許暇,固非無端也。杺於秋初,爲省其父母墳墓於忠州地,乞得由暇,外官榮掃,旣是朝家之舊典,且其時節,亦當秋務之稍歇。故循例題給,俾得往還,意外事端,實非始料之所及,而究厥致此,責有所歸,莫非臣不能檢束守令之罪也。顧何敢以已經薄勘,而晏然仍冒於官次,不知所以自訟也哉?且臣材薄而任重,識微而責鉅,誠切圖報而絲毫無裨,事或求全而瘡疣疊出,常恐僨誤,仰孤付托,日夜憂懼,寢食靡安,惟有早卸重擔,庶幾幸逭大戾,而停務待勘則不無委滯之歎,隨例應文則徒積尸素之譏,進退維谷,方寸交亂。況今穡事,始若稍登,而入秋以來,盲風冷雨,逐月爲災,晩秧弱蕙,早霜徑萎,收穫無實,大異初料,前頭民事,茫然無策,如臣鈍滯,素乏能幹,凡例奉行,尙多疎漏,災歲調度,何以措畫?反復思惟,萬無堪當之望,若徒恃寵靈,不思自引,則臣之顚沛,顧不足言,而民憂國計,其可一任潰裂而不之恤乎?玆陳不稱之實,仰暴祈免之懇,伏乞离明,特賜諒察,亟許遞改,俾公私兩幸。臣無任屛營祈懇之至,謹昧死以聞。答曰,覽書具悉。卿其勿辭,從速察任。
掌令金永燮書曰,伏以,天佑東方,休慶無疆,我大朝封爵謝恩之年重回,靈泉奏效,鶴駕穩旋,臣民慶忭,曷有其極?仍伏念,臣於昨年冬,獲奉柏府恩除,適値在外,自速嚴譴,臣至今追思,惶汗浹背,不自意聖度天大,恩敍旋降,復授臣掌憲之職,天牌繼辱,臣於是,惝怳感激,莫省所措。目今災異荐疊,上下驚懼之日,臣雖蔑劣無似,豈不欲黽勉冒出,以效一日之責,而臣之自來情勢,實無抗顔臺次之望,不免坐犯違傲,臣罪至此,尤合萬戮。臣旣不可以身進矣,敢將一言略陳之。嗚呼,上天之警告,不在於將忘之國,輒以仁愛之意,隨其咎而現乎上,其所以驚恐修側之方,有可以悅豫天心,則災必轉而爲祥,如殷之桑穀,宋之熒惑,是也。今天,仁愛我邸下,警告我邸下,殆若耳提而面命,臣未敢知邸下所以惕然反省者,果能盡消弭之道,而天猶荐之以非常之異邪?苟其未也,天安得而不警,災何由而可消邪?伏聞近者,睿候欠寧,久不得臨筵視事,焦遑之情,顧莫及於節宣之得宜,而若其對越之誠,則不可以調攝中而有所間斷。伏願邸下,體大朝惟疾之憂,克盡保嗇之方,雖於臥內,頻接臣僚,以來昌言,有咈於睿志者,必虛而受之,有遜於睿志者,必以非道求之,則上下不隔,而交泰之祥,可坐而致矣。噫,言責在於三司,而近日臺閣之上,未聞有出一言論一事者,玉署應災之箚,草草塞責,無一字一句之可以警動上心,如此而可以做國事而答天譴乎?向日大朝殿下,親臨玉署,特頒御製,其所以寵異諸儒臣者,可謂曠絶千古,而今於遇災陳戒之時,只事應文,不思所以竭誠啓沃,將焉用彼儒臣哉?臣求言之道,莫如極擇三司,使之極言竭論,以爲一分裨補之道。如臣魯莽者,先賜斥退,以爲不言者之戒,千萬幸甚。臣無任屛營悚惶之至,謹昧死以聞。答曰,覽書具悉。邦慶無疆,聖上封爵甲年重回,慶忭曷有其極?兢惕之心,不已之中,災異荐疊,尤切驚懍,所勉切至,可不體念焉?爾其勿辭,從速察職。
左贊讀金和澤書曰,伏以,臣於嚮時,再叨職名,謹將八耋父母病篤之狀,上瀆睿慈,丐許歸養,誠意淺鮮,雖未聽〈許〉以臣在鄕,旋蒙鞶帶之褫,少伸烏鳥之私,北望攢手,感祝爲日。乃於本月初九日,祗奉承政院成貼有旨,以臣爲講書院左贊讀,令臣斯速乘馹上來者,臣稽首聞命,以惶以感,又不勝悶蹙之至。噫,不肖如臣,百無一能,謬辱洪造,屢叨淸銜,此人臣之大榮,而臣則逋慢而不能進焉。況我王世孫,沖齡岐嶷,誕承冊命,親近宮僚,日習經傳,今臣之職,講讀是贊,此人臣之至願,而臣則逡巡而不敢膺焉者,不惟自量材分,不堪稱塞,誠以迫急之憂,懇至之情,甚至於忘大榮而違至願也。臣之父母癃病實狀,謹已具於前日二書矣。臣父宿苦風濕,筋骸弛廢,坐臥須人,臣母火熾痰肆,渾體疼痛,眞液耗竭,老人元氣,日退月減,床笫殘喘,益不勝危。兼以十年之中,七遭慘慼,哀傷薰心,涕淚不乾,疾病交劇,尤無可爲。臣非不知年耋病痼,難望其康健如常,然藥餌盡其方,扶將適其宜,庶幸不至益危於今日耳,此誠非臣出而供職之時。且臣父母,年近五十而得臣,愛少之情,實鍾臣身,臣或乍離其側,不但臣孺子之戀,不能自堪,雖臣父母,飮食起居,若無以安其心焉。臣實爲終養父母之身,此臣所以不避煩猥,再籲三籲,不能已於言也。恩召之下,趨造無路,敢從縣道,復申前懇,伏願邸下,赦其僭而憐其志,卽解臣職名,特許臣歸養,俾伸人子懇急之情,則臣雖退受瀆擾之誅,誠甘樂之矣。螻蟻賤臣,迫於私情,言不知止,罪當萬死。臣無任涕泣祈懇之至,謹昧死以聞。答曰,覽書具悉。爾其勿辭,俟父病之少間,卽速上來察職。
持平洪檍書曰,伏以,臣於省覲歸路,伏奉除旨,以臣爲司憲府持平者,臣驚惶感激,罔知所喩。昨始來伏私次,宜卽趨謝,以伸分義,而素患脚病,重發於行路撼頓之餘,跬步之間,亦難自力,罪犯違傲,罰靳例勘,病裏惶隕,益無所措。仍伏念臣自來情勢,本不可冒進榮塗,而且執義臣金元行,卽臣之從姊壻也,嫌在應避,相避之法,在下當遞。玆敢露章自列,伏乞离明,亟令照例遞改,以靖私義,以存公格,千萬幸甚。答曰,覽書具悉。書辭,令該曹,考例稟處焉。
庚辰十月十五日午時,王世子坐德成閤。藥房入對時,副提調洪麟漢,加出假注書吳彦垕,編修官朴起采,記事官鄭彦暹,醫官方泰輿·李以楷·金履貞·李世珪·鄭允協,以次進伏訖。麟漢曰,日氣猝寒,調攝中睿候,若何?令曰,一樣矣。麟漢曰,齒痛與泄候,若何?令曰,一樣矣。麟漢曰,諸醫來待,使三人診察,何如?令曰,依爲之。方泰輿診脈退伏曰,脈候左右三部沈數,胃脈亦不足,掌心猶燥不潤矣。李以楷·金履貞所達,與首醫同。洪麟漢曰,旣已診按,議藥,何如?令曰,依爲之。泰輿曰,泄候諸症,一樣無減,養胃湯,柴胡·黃芩拔之,白芍藥·枳角加入,五貼制進,似好矣。令曰,依爲之。諸臣以次退出。
上在慶熙宮。常參,以代理停,經筵停。
夜二更,有霧氣。自二更至五更,月暈。
兪漢蕭啓曰,今日晝講,知事·同知事,俱以病不進,參知事洪象漢·李益輔·尹東度,同知事黃景源·金相福·元仁孫,竝卽牌招,以爲推移進參之地,何如?傳曰,允。
傳于李廷喆曰,百隷怠慢,設待漏廳之意,爲番交替,趁早爲之也,而差晩爲之,諸承傳色,從重推考。
傳于洪麟漢曰,卯酉法,近來駭然,申飭,而大殿,以開坐日書入,而只參堂上,書入。
傳于尹坊曰,此後修理時,時御寢殿,特敎外,除着油省浮費,已曰寢殿,則便殿·法殿,亦在省中矣。
傳于兪漢蕭曰,冬至賀來月初十日賀,竝權停。
傳于洪準海曰,下旬次對,明日爲之。
以承傳色,口傳下敎曰,今日開門差晩,仕進承旨,坐直承旨,推考。
以承傳色,口傳下敎曰,承旨推考,以傳旨捧入,其餘以徽旨捧入。
以承傳色,口傳下敎曰,春坊只有朴起采一人耶?在京在外人員,竝禁推。
以承色下敎曰,近來百隷怠慢之中,中官特甚。昔於在邸,逐日坐待,欲曙而來,門若已開,心自靦然,近者中官,開門久而乃來,置待漏之意焉在?且例有政院待令,故草傳院意,預先知之,整衣而待曾見,而昔則請久遲滯,政院請推,近者其聲,至再至三,乃被衣而受,事之可駭,莫此爲甚。承傳若此,承言其必倍焉。諸承傳承言色,從重推考,此後三請而來,政院察推承傳·承言色。
以承傳色,下敎曰,近日卯酉之法解弛,今後各司,其坐書之,其下只書仕進之堂,每朔晦,亦爲入啓之意,分付。
以承傳色,下敎曰,君臣相勉之時,沈履之,講院脫直,而且法講進定,則宜卽謝恩,而待牌入來,宜有申飭,從重推考。
王世子在昌德宮。常參停。
尹坊達曰,下旬次對,明日爲之事,命下矣。兩司當爲進參,除在外陳書未回達外,未肅拜不爲行公人員,竝待開門牌招,以爲推移進參之地,何如?令曰,依。
以京畿監司申本,領議政金□□月廩不受事,令于尹坊曰,令本道更爲輸送。
以弼善李命植牌不進罷職令旨,令于尹坊曰,推考徽旨捧入。
李廷喆達曰,守令署經,尙不擧行,事甚未安,兩司除在外上書未回達外,未肅拜不爲行公人員,竝卽牌招,以爲署經之地,何如?令曰,依。
李廷喆達曰,明日常參,取稟。令曰,停。
庚辰十月十六日午時,上御景賢堂。晝講入侍時,領事閔百祥,特進官洪鳳漢,同知事元仁孫,參贊官兪漢蕭,侍讀官李瀰,檢討官沈履之,假注書金宅洙,記事官李在簡·姜趾煥進伏。李瀰講大學誠意章訖,上繼讀此章,至本末章。上曰,此章包括三綱八條之意,而欲明明德者,不外乎知所本末之義歟?元仁孫曰,三綱八條,入於明明德中之意也。李瀰曰,本末之意,一編之中,三致意焉。沈履之曰,見工處,必於用力之久四字,可體認而玩味。上曰,此所謂知之止者也。閔百祥曰,聽訟吾猶人也,必也使無訟乎。聖人之言,極味且旨,正朝廷正萬民,不出乎誠正二字,而誠正然後,可使無情者,不得盡其辭,此所以大畏民志。槪人君極工,莫如誠正,伏願聖上,以誠正體行御國焉。上曰,以向者鄭枋事觀之,以予無誠正之過也。百祥曰,如臣無似,苟充台席,災異之疊臻,安得不然?上曰,是予之過也,於卿何有?百祥曰,玉署承宣,一時竝罷,臣不敢晏然。上曰,去夜雷聲,政院宜聞,予獨未聞。然而予非深罪,不過一時警責,其時獰風,怕於雷雨,故相臣云,南風之盛,殆國之憂,果有戊申之變,今則北風盛,予之所憂。上曰,唐宗之呑蝗,雖是難忍,爲民之心則存矣。百祥曰,地部財用垂渴,京外生理俱困,伏願留心節財焉。又曰,國之言路,國人血脈,闕失糾諫外,官師相規,亦未之聞。上曰,傾軋之風極熾,至如殿最之際,苟其不悅,則拘縛之甚緊,相規之道,此時難振,若以傾軋之意,意外加卿,則卿其泰然乎?韓鏶之疏,差峻於相規,而亦有大體,此亦皆不爲快,今人之看文字太甚矣。百祥曰,李瀰之處置,語或過中,慮實在後云者,好矣。瀰曰,臣亦知洪趾海之不是,而韓臺疏中,上端互擧,似有用意。上笑曰,卿以乃父之子,何有此黨心之言?洪趾海之直以鄭枋該擧奏達者,殊欠妙理。洪鳳漢曰,人君無彼此之分,然後國事可做,群下亦不言色目矣。韓疏中沈星鎭事不緊,故儒臣之言如是。元仁孫曰,韓臺不非,而儒臣用意之者,誠過矣。如此則色目自在矣。瀰曰,近來若有色目,人各有操戈之心。上笑曰,瀰之言果是乃父之子。百祥曰,臣亦於外邑,聞繡衣之過,有所警惕,各道御史,可以擇送。上曰,依爲之。上曰,守禦使李益輔行公耶?百祥曰,臣於閤外,問洪鳳漢。鳳漢曰,守禦使果得人云矣。百祥曰,領相已許副,國事,將何爲之?上曰,李領府事病衰,左相亦多病,將何爲國事乎?領相調制之心,予果知之,非以顔面假借,是以許副,欲玉成領相之地。上曰,左相撕捱,誠過矣。百祥曰,臣亦欲決去就。上曰,盡心國事,卿之家風,須自勉焉。李瀰曰,山林之士,施措雖疎,坐於朝堂,人必矜式,請以山林招來之意,書出朝紙。上曰,儒臣之奏,好矣。然俄講大學修身章,以實不以文,方是眞儒,而今則浮囂是事,遨遊是貴,頃者常參,堇見鄭枋貌樣,以其擧措,予知臣下矣。非予輕視山林,雖引來而不來,奈何?山林難可用,國事難可做,蓋黨論胡然而生。沈履之曰,雖則然矣,慢蹇之罪,當治群下,自盡之道,惟在聖上。元仁孫〈曰〉,繼體先王聖德之事,請以私勝公三字澄省焉。上曰,宰臣之言,是矣。然人之胸中,亦有一私字。傳曰,一司旣已署經云,一司除署經,皆令明日辭朝事,榻前下敎。傳曰,頃日殿講酬應,心在日候,隨問隨答,欲復下敎之際,其雖誤呼,仍書下敎頒布,今乃聞知,其日下敎中,小朝二字,更以元良,分院二字,更以昌德。傳曰,今聞故同敦寧魚史衡,則無可據前例云。國舅體重,自古凡諸待之,與大臣無間,其所顧助,一依此例擧行事,分付該曹。閔百祥所啓,摠戎使崔鎭海,使備郞來言於臣,而臣不敢擅自指揮,敢此仰達。北漢寺刹修改事,有空名帖成給之命矣。同僉樞帖,雖是法典所禁,鄭彙良,以守禦使,有所稟請,而爲保障重地,特許成給,保障則北漢·南漢,似無異同,一體許給似好,而此後或有以此援例者,則一切嚴禁之意,定式,何如?上曰,依爲之。此後非保障,則切勿許施事,分付。又啓曰,國舅家窆期不遠,而前喪墳山,在瑞山,今將破墓,合窆於永平地云。其在事體,宜給擔軍,喪行時,擔軍整待之意,分付兩道,何如?上曰,依爲之。傳曰,夕講爲之。同日申時夕講入侍時,特進官洪鳳漢,同知事元仁孫,參贊官洪準海,侍讀官李瀰·沈履之,假注書金宅洙,記事官李在簡·姜趾煥,以次進伏。李瀰進講大學愼獨章,因進言曰,以晏然掩其不善觀之,則可見小人情態。沈履之曰,致知之工,精妙然後,以至治平之域,不誠則無以進德,以此觀之,則誠意,乃愼獨之極工也。上曰,人必心廣體胖,然後可以俯仰無愧怍,每事皆正,則自然心廣體胖矣。履之曰,孟子所謂雖千萬人吾往者,卽此意也。元仁孫曰,誠意之工,愼獨爲上,臣願殿下,克致愼獨之工,以至心廣體胖之域焉。洪準海曰,聖上之工,常以不快足爲意,內以治心,外而治民,則是所謂愼獨之極工也。上曰,一事不善,則百事有歉,參贊之言,誠是矣。講訖,諸臣以次退出。
上在慶熙宮。常參,以代理停,經筵停。
下直,安邊府事申暐,平昌郡守洪啓禧,咸陽府使尹重淵,昌寧縣監金履信,新昌縣監李觀徽,軍威縣〈監〉任瑢,扶安縣監呂善亨。
李廷喆,以都摠言啓曰,今日入直內三廳武兼禁軍及軍兵等,當爲中日習射,而自上方在減膳中,依例復膳間,停止之意,敢啓。傳曰,知道。
兪漢蕭,以弘文館言啓曰,新除授修撰元義孫,時在江原道原州地,副修撰李世澤,時在慶尙道禮安地,經筵入番事緊,請竝斯速乘馹上來事,下喩。傳曰,依啓。
傳于李廷喆曰,大臣·備局堂上,詣閤。
李廷喆,以兵曹言啓曰,今十月十七日,武臣堂上朔試射日次,而當此減膳之時,不敢循例擧行,今姑停止之意,敢啓。傳曰,知道。
王世子在昌德宮。常參停。
李翼元達曰,明日常參,取稟。令曰,停。
又達曰,大司憲鄭弘淳,掌令金永燮牌不進,徐海朝,執義金元行在外,持平洪相直上書入達,洪檍未回達,今日以監察茶時之意,敢達。令曰,知道。
又達曰,今日,持公事入對,而特無公事,頉稟。令曰,知道。
又以義禁府言達曰,侍講院兼輔德鄭光漢,弼善李命植,文學金魯鎭,說書權正忱等禁推事,徽旨達下矣。鄭光漢·李命植等,今方待令於本府,卽爲拿囚,金魯鎭,下去京畿開城府,權正忱,時在慶尙道安東地云,依例發遣府羅將,拿來,何如?令曰,依。
兪漢蕭,以義禁府言達曰,全羅監司狀達,據刑曹粘目內,全州前判官李憲鎭,移本府處之事,達下矣。李憲鎭,今方待令於本府,卽爲拿囚之意,敢達。令曰,知道。
又以宗簿寺官員,以提調意達曰,宗臣之如有作弊閭里者,則隨現論罪,自是古例。卽聞河南君垙,前安恩君烷,以微細之事,太學典僕·太常員役,私自捉來,无數亂打,幾至殞命之境云,事極驚駭,莫此爲甚。若不嚴飭,日後之弊,无以懲戢,請河南君垙,前安恩君,竝罷職,何如?令曰,依。
吏曹判書李益輔書曰,伏以臣,才疏病痼,實無當世之念,而忝居本職,逃遁無路,强疾承命,自分早晩顚仆。不意玆者,漢南守禦之命,遽下於千萬夢想之外,臣惝怳驚惑,不知所以自措,噫,是職也,乃是保障之重任。纔罷出鎭,還復舊制,區畫設施,便同新創,其簡畀之重,有倍於前,臣本迂疏一學究耳,其於錢穀甲兵,全無所講,則臣何敢晏然冒據而發號施令也哉?夫左銓衡而右戎權,雖先輩之望實俱隆者當之,猶尙逡巡力辭,況擧而加之於如臣百無一能抱疾至殘之身乎?臣若貪戀恩數,若固有之,不知自處,則臣之區區廉義,有不足言,而其於辱聖簡而僨國事,何哉?反復揣量,寧被違命之誅,不敢爲冒進之計,而半夜聖敎至嚴,至留門鑰,天牌降臨,臣不得不蒼黃詣闕,祗受密符,而其矢心自畫,則惟願速伏鈇鉞而已。玆敢疾聲呼籲於貳極之下,伏乞睿慈,特垂諒察,將臣新授職名,亟許遞改,以幸公私,千萬至願云云。答曰,覽書具悉。卿勿過辭,從速察職。
持平洪相直書曰,伏以,寶籙隆佑,大朝封爵謝恩之年重回,靈泉奏效,邸下溫宮試浴之駕穩旋,臣民歡忭,曷有其極?竊伏念近歲以來,天災時變,疊見層出,至于今年而極矣。九月乃是收藏之節,而雷電之變,至再至三,天之降災,吁亦至矣,況今十月,尤是閉塞之時,則雷電雨雹之災,又奚爲而至哉?方其轟轟燁燁之時,雖匹夫匹婦,尙懷兢懼之心,況邸下膺萬邦以正之責,居九重最邃之中,其爲懍惕,當如何哉?天人相與之際,其應不忒,則或者其子之天,仁愛我邸下,丁寧示警,無所不至,以待邸下大警省大振作之道矣。自古人君遇災修省之道,非止一二,而就其最顯著者言之,則三日之桑穀,以太戊修德而消之,七年之大旱,以成湯責躬而弭之,感應之效,捷於影響。今邸下承大朝代理之任,凡諸一動一靜一政一事,皆不出於弭災之機,則豈可一任其泄泄沓沓,而不思時保之道哉?向者儒臣·臺臣之書,皆得陳戒之道,而其言不過曰,進見也,勤學也,勤政也。惟此三者,固皆爲方今修省之急務,而邸下亦有體念之敎,伏願邸下,克推體念之意,益加修省之方,則惟我大朝,必嘉悅而欣豫矣。大朝之天,旣悅豫,則昭昭之天,亦必悅豫,而轉災爲祥,吾東方億萬年无疆之業,其將由玆而永鞏矣,豈不休哉?豈不休哉?伏願邸下,少垂察焉。且當災異荐疊之日,必求其言論之憚壓一世,風采之矜式百僚者,以委耳目之任,而豈可以如臣之巽軟疲劣者,苟然充數也?臣待罪天曹郞之日,濫叨除,適以守令署經,庚牌下臨,有不敢無故違召,不得不冒昧出肅,而豈敢因緣幸會,久冒非分之職名也哉?臣方乞免之不暇,固不可贅附他說,而適於目下事,有不容泯默者,敢此尾陳焉。官職辭受,有闕四維,宰臣去就,尤宜自愼,而吏曹參判曺命采,不恤人言,乘時冒膺,乍出乍入,處義奇怪,臣謂亟施罷職之罰也。都下民隱,實係法司,而漢城右尹李泰和,自叨見職,多行鄙瑣,吏隷唾罵,閭里怨苦,臣謂亦宜罷職也。玉署東壁,地望自別,而前應敎鄭光漢,旣甚孱微,重以輕淺,濫通淸顯,物情俱駭,臣謂宜改正也。生民休戚,係於守令,而江界府使李禧遠,性本麤濫,專事貪饕,邊民嗷嗷,傳說狼藉,驪州牧使趙濟泰,纔宥贓謫,旋授畿牧,處事驕妄,怨讟朋興,臣〈謂〉兩邑守令,亟施譴罷之典也云云。答曰,覽書具悉。邦慶无疆,聖上甲年重回,慶忭曷有其極?當此閉藏之月,災異荐疊,兢懍之中,尤切警惕,所勉切至,可不體念焉?所陳,大朝旣已處分矣,余何更諭焉?
庚辰十月十七日巳時,上御景賢堂。大臣·備局堂上引見入侍時,右議政閔百祥,禮曹判書李益炡,兵曹判書金聖應,左參贊洪鳳漢,行司直洪啓禧,工曹判書金尙翼,戶曹判書尹東度,司直鄭汝稷,知訓鍊具善行,大提學金陽澤,司直金相福,工曹參判元仁孫,司直朴相德,承旨李廷喆,校理李瀰,假注書金宅洙,事變假注書黃樸,記事官李在簡·姜趾煥,以次進伏。閔百祥進曰,聖體調攝,若何?上曰,一樣。又曰,寢睡·水刺之節,亦如何?上曰,如昨。又曰,中宮殿氣候,若何?上曰,一樣。又曰,昨以瓊玉膏劑入之意,仰勉矣。其已進御乎?上曰,姑停矣。上曰,今日兩司,無一人入侍,豈不寒心乎?百祥曰,朝體之寒心,極矣。百祥啓曰,此黃海監司鄭玉災實分等狀本也。海州等三邑,置之尤甚,載寧等八邑,置之之次,康翎等十二邑,置之稍實,仍以爲,地部比摠外餘結,僅爲二千八百七十七結,以此實無分劃之勢,限千結特許加給。當年條新還及田稅詳定,勿論尤甚之次·稍實邑,一倂準捧,舊逋,尤甚邑,全數停捧,之次邑,折半停捧,稍實邑,三分一停捧,還上中禾穀豆太,俱未免歉,此三色穀,勿論三等邑,以精實相當穀,竝許折半代捧。詳定米,固當依新令,當春沒捧,而禾穀失稔,民力殆盡,明年條,姑許依前春秋分捧。海州等十二邑今年條田結詳定,依昨年例,以純小米許令收捧,推奴徵債,限明秋防塞事,竝請廟堂稟處矣。分等甚精,使之依此施行,災結則限五百結加給,舊逋則海西最豐於諸道,稍實邑則準捧,之次邑三分之一,尤甚邑折半停捧。還上代捧,不但諸道之所不許,旣非歉歲,則不當輒開倖路,置之。詳定米,春秋分捧一款,當年條之盡爲收殺於翌年春,而不爲拖至翌秋,諸道應行事例,設有本道之謬規,有司之臣,旣已定式,則今不可撓改。今年條詳定,依昨年例,以純小米收捧一款,詳定乃是大同,他道則勿論田畓,純捧大米,而本道之大小米參半,當初事目,旣出參酌,則以昨年一時所許,每援爲例,亦關後弊,竝置之。推奴徵債,限明秋防塞,依請施行,恐好矣。上曰,依爲之。又啓曰,此京畿監司尹汲災實分等狀本也。水原等十四邑,置之尤甚,積城等十五邑,置之之次,長湍等八邑,置之稍實,仍以爲舊還上·舊軍餉·舊拯米·舊身布·奴婢身貢舊未收,毋論稍實·之次·尤甚,限明秋停退,敗船拯穀,毋論新舊,限明秋停退,守禦廳牙兵保米,依三軍門及摠廳例,米錢間,從民願以納,推奴徵債,限明秋防塞。尤甚·之次邑,不可不待春設賑,常賑耗四千石,營賑穀一萬石,特爲許劃事,請令廟堂稟處。分等則依此施行,各樣舊逋之毋論稍實·之次·尤甚,竝請停退太過,稍實邑則折半,之次邑則三分一收捧,只尤甚邑,使之停退,拯穀之一竝停亦過,使之捧新停舊。守禦牙兵米,當初朝令,旣無區別之事,該廳之勒捧純米,極爲不當,一從摠廳例,從民願收捧之意,依請分付。推奴徵債,一體防塞,開春設賑,雖是不可已之事,而賑穀多,則抄飢亦有不精之慮,於所請之數,限折半先爲劃給,似好矣。上曰,分等雖過,畿甸異於他道,依爲之。左參贊洪鳳漢曰,道內常賑穀物甚少,今此賑資,全以營賑穀,充數劃給,似宜矣。上曰,依爲之。洪鳳漢啓曰,惠廳三萬石,每年換送戶曹之規,特敎禁斷,而今番貢物釐正時,以八千石米,名之以庚辰作米,逐歲劃送事,定式矣。貢物釐正之擧,旣已還寢,所謂作米,自在勿施中,而戶曹形勢,若不得此八千石,難以措手。且溸計數十年減貢之數,亦足爲此數,此則依前定奪擧行,何如?上曰,依爲之。洪鳳漢曰,今番貢物釐正節目,旣命還寢,臣方自訟,何敢更爲開口,而事闕國計,不可恝視。且有不可不明白稟定者,釐正之時,元無節目,各貢裁減與換作之數,單子啓下,此外小小變通者,擧條啓下矣。單子與擧條啓下者,竝當勿施乎?抑單子啓下者,雖在勿施,擧條啓下者,則仍爲擧行乎?自下有難擅便矣。上曰,單子啓下者,勿施,擧條啓下者,則竝擧行,可也。右議政閔百祥啓曰,此江原監司金孝大災實分等狀本也。原州等四邑,置之尤甚,洪川等六邑,置之之次,江陵等十六邑,置之稍實,仍以爲各衙門·各宮房折受屯田,或分數裁減,或酌量停退,尤甚之次邑,新還中米租豆太木麥,以相當穀,折半代捧,舊還,尤甚之次邑停退,稍實邑,乙亥條千石以上則三分一,千石以下則折半收捧,百石以下則準捧,各年吏逋,毋論尤甚之次,竝令準捧,推奴徵債,限明年防塞事,竝請令廟堂稟處矣。分等則甚〈精〉,使之依此施行,屯田稅之分數裁減,酌量停退一款,旣無指的之事,亦無可據之例,置之,還穀代捧一款,旣非歉歲,則不當輕許,置之,舊還則尤甚·之次之竝停,太過,尤甚三分之二,之次折半,使之停捧,稍實邑乙亥條之分排收捧之請及各年吏逋準捧之請,所論得宜,竝依此施行,推奴徵債,限明秋防塞,亦爲許施,似好矣。上曰,依爲之。折受屯田分數裁減,曾無其例,想必眩亂,此時民弊,不可不顧。今年勿送差人,自本官,從應捧捧納事,分付。戶曹判書尹東度曰,今當十月望後,差人之下去,必已久矣。今若逐送,則其先已侵漁之弊依舊,而又自本官,期於準捧上納,則民之兩處受困,誠可矜悶矣。上曰,依爲之。戶曹判書尹東度啓曰,洪鳳漢啓下節目中,以嶺南各宮房火田免稅,屬之地部出稅,而代給元結,免稅爲定式,而其中司饔院·司圃署,亦有火田免稅矣。各宮房,則有無土免稅劃給元結之例,而至於各衙門之劃給代土元結,事面,如何?敢此仰稟。右議政閔百祥曰,必也正名,戶判之言,是矣。左參贊洪鳳漢曰,宮房之火田免稅,固可罷,而衙門之民結免稅,亦不可開路,司饔·司圃火田免稅,依前置之,事涉便矣。上曰,依爲之。右議政閔百祥啓曰,此江原監司金孝大狀本也。備陳本道農形被災之狀,仍以爲該曹比摠外餘結,除上年永災,則只爲二百六十結,以此俵災,萬無其望,限七百二十結,更爲加劃事,請令廟堂稟處。本道畓摠旣小,則今此加請太濫,限四百結加給,似好矣。左參贊洪鳳漢曰,年分事目,臣之擧行事也。關東年事,雖未大登,不至大失,當初比摠,雖或不足,道臣加請之數,終未免太過,三百結加給,似精矣。戶曹判書尹東度曰,左參贊之言,甚精。上曰,依二重臣所奏,許施,可也。閔百祥啓曰,此咸鏡監司李彛章災實分等狀也。茂山等十五邑,置之稍實,富寧等八邑,置之之次,仍以爲推奴徵債,一倂限明秋防塞,往還上,竝準捧,而從自願,折米代捧,以紓民力,鏡城以北六鎭及三甲內寺奴貢米,之次邑三分一裁減,而身米布各樣舊逋,毋論稍實,一倂停退,鏡城以南十四邑貢物中,濟用監等六司,人蔘·牛黃價及其他歲幣等各樣所納,稍實邑外之次邑,竝三分一裁減,明川以南進捧吏,姑許停止事,竝請令廟堂稟處矣。分等旣精,所請又約,竝依狀請施行,至於身米布之一竝停退則過矣。此則三分之二,許令停退,恐好矣。上曰,依爲之。閔百祥啓曰,掌令金永燮,持平洪相直,旣已出肅,而只行署經,今日次對,違牌不入侍,不但臺體之極爲未安,此亦有關於朝綱,行公兩臺臣,竝罷職不敍,何如?上曰,此所謂適中其願,其在國體,不可不飭,依爲之。又啓曰,上言之猥屑者,自政院直爲拔去事,前後飭敎申嚴,則南關王廟近處人,以關王廟庫直永定事,敢有上言,其所無嚴,莫甚於此,而政院不爲致察,循例下該曹,事〈極〉駭然,當該承旨罷職,上言人,令秋曹,照法科治,有不可已矣。上曰,聞極寒心,依爲之。又啓曰,徽寧殿祭物,以藥果床加磨鍊時,以還作條中推移加定矣。今番貢物釐正,雖或歉於益上而還寢,本司旣有許多所餘,又爲加給貢價,事理誠極不當,此則就本司有餘物種中換作擧行之意,分付,何如?上曰,勿復增之,仍舊貫換作爲之。左參贊洪鳳漢啓曰,黃海道詳定每年條之退捧於翌年秋後者,不過多力要譽守令之謬習,道臣拘於守令好勝之議,年年狀請,誠非所望,而其在事體,亦甚未安,宜有推考示警之道矣。上曰,依爲之。戶曹判書尹東度啓曰,內資寺所屬水芹田·土蓮田,向來濬川時,多被築堤廢棄,提調柳復明,上書請受代土價,如司圃·太常內農圃之例,達下本曹矣。聞司圃等諸司,則自濬川所給價云,此便成一例也。內資,亦當自濬川所給代價,不可不稟定,故敢達。上曰,下濬川所稟處,可也。右議政閔百祥啓曰,江華留守元景淳,老母之病,不宜於海島,一番往來之後,不欲更爲將往。以其獨身,勢難相離,情理所在,有不可强迫,向與前領相,以從近陳稟之意,有所停當矣。今固許遞,還差備堂,何如?上曰,依爲之。又啓曰,戶曹判書尹東度,新當度支於久曠之餘,事務比前繁劇,兼管他職,有妨於專心聚精之道,所帶金吾之任,許遞,何如?上曰,依爲之。禮曹判書李益炡啓曰,來十一月初六日,毓祥宮冬享祭親行事,命下矣。王世子亞獻之禮,何以爲之乎?上曰,置之。左副承旨李廷喆啓曰,日前,以諸臣罷職及遞差,奉傳旨擧行事,命下矣,遞差則可以傳旨擧行,而至於罷職,則以合牌直踏達字,故更無捧傳旨之事,此一節,何以爲之乎?上曰,此則依前,以令旨擧行,可也。出擧條傳曰,內局提調李昌壽,其於往事,更無撕捱之端,而況特遞本職,爲保護之任,伸其廉隅,可謂兩盡,而尙無動意,分義事體,俱涉寒心,從重推考,其令卽爲行公,守禦使李益輔,旣受密符,今日次對,不爲入侍,聞陳書云,將臣事體,其涉過矣,從重推考,待下答牌招察任。出傳敎傳曰,近來耳口寥寥之中,聞憲臣陳書云,故取覽,則雖謂官師相規,其猶可也,而然譏斥兩宰臣與東壁,語不渾厚,意亦不美,而李禧遠·趙濟泰,擧往事而斥今日,其涉過矣。此不過一飭,此時守令也,於兩宰臣一儒臣,豈可以此而過爲撕捱?爲守令者,下敎若此之後,尤焉敢曠職?嚴勅察任。出傳敎傳曰,噫,設置禁軍,聖意非偶,而近者寒心,非渠之辜,爲將者,循私之致,爲蔭之稱。近者乃聞,其涉寒心,業已申飭,而若是苟差,請以都試,此恩歸於下,怨歸於上也,不可不端本。此後實預差啓下後,或有試,若或不爲取才,循私苟充,又或違越新節目擧行者,則雖擧國循私之際,領七百都下禁軍之將,循私而乃能爲國乎?當令兵判,郊外示諸軍後,邊遠充軍,雖抱將才,遇赦蒙宥,勿通將望,爲兵判而片或循私,予豈以位高而容貸乎?一體嚴飭。江華留守元景淳許遞,備堂還差事。出榻敎戶曹判書尹東度,兼帶知義禁許遞事。出榻敎傳曰,來月初五日動駕時,步軍五哨,馬軍二哨,禁軍三番隨駕事,分付,自崇賢門,道由夜晝介,禁御兩營留陣,置之。傳曰,春坊多官禁推中,今聞兼輔德鄭光漢亦在云,分揀放送。傳曰,宣傳官李毅壽,曾已下敎,而爲人純實,其令該曹,右職調用。傳曰,頃者下敎,不過交勉,予則分等,而今聞差等錯焉。其時下敎中,特解見任四字,更以特解其職,昨日署經,今日不入侍臺諫,竝罷職不敍事。出榻敎傳曰,前副校理金應淳,牌招入侍,令該曹,口傳付軍職。出傳敎諸臣以次退出。
上在慶熙宮。常參,以代理停,經筵停。
下直,沃川郡守黃仁謙。
李廷喆,以都摠府言啓曰,副摠管沈鏽,以刑曹參判,本曹坐起,今日晝仕出去,而逐日赴坐,煩稟未安,入番間,依例除草記往來之意,敢啓。傳曰,知道。
傳于洪準海曰,兪奉詔賀官,遣入直史官,如可入來,則日寒如此,食後使之入來事,傳喩。耆老堂上,如欲有入來之人,入來盟府,親功臣子孫及承襲君待令,冬至正使及編次人,使之入來。
傳于洪準海曰,皆入來,則只入來人書入。
洪準海啓曰,耆堂上李喆輔·鄭亨復·兪最基,親功臣子孫李景祜·李重祜·李章祜·吳彦耉·朴文榮·金麟瑞,承襲君李殷春,及冬至正使洪啓禧,編次人元仁孫,依下敎來待矣。傳曰,詣閤。
傳于李心源曰,藥房日次,雖某日,備員後爲之。
王世子在昌德宮。常參停。
李廷喆達曰,明日常參,取稟。令曰,停。
又達曰,大司憲鄭弘淳未肅拜,執義金元行,掌令徐海朝在外,一員,持平一員未差,洪相直擧條未下,今日以監察茶時之意,敢達。令曰,知道。
又以義禁府言達曰,卽接月令醫員李仁浩手本,則時囚罪人李憲鎭,處冷之餘,重得關格,時時昏倒,不省人事,食飮全廢〈實有〉頃刻難保之慮云。自前罪人病勢如此,則有保放救療之規,敢此仰稟。令曰,知道。
又以司僕寺提調意達曰,本司僉正洪益彬,仁川·江華等牧場看檢事,辭朝發行,而行到中途,遭其母喪矣。今則冬節漸深,看檢一事,姑置之之意,敢達。令曰,知道。
兪漢蕭,以義禁府言達曰,卽接月令醫員李仁浩手本,則時囚罪人李命植,素患痰癖之症,處冷之餘,添得關格之症,食飮全廢,昏倒不省人事,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
令于李廷喆曰,當該中官奇精一,莫重公事,誤踏達字行公,推考。
庚辰十月十八日未時,上御景賢堂。耆老堂上·親功臣子孫·承襲封君·冬至正使·編次人,同爲入侍時,耆老堂上李喆輔·鄭亨復·兪最基,冬至正使洪啓禧,親功臣子孫李重祜·景祜·章祜·吳彦耉·朴文榮·金麟瑞·承襲君李殷春,編次人元仁孫,同副承旨李心源,假注書金宅洙,記事官李在簡·姜趾煥,以次進伏。上命李心源,書興懷文。使元仁孫編次。上曰,仁平三子,以親功臣子入來,而其孫翰林在簡,不召而自入矣。又曰,李殷春之承襲君,可謂貴矣。顧語中官曰,日寒麪冷,從速頒宣。上曰,日寒,老人可先退。李喆輔先出,鄭亨復進伏曰,臣老且病,登筵常闊,今日耆席,得瞻耿光,感泣何極,竊有所懷,敢告焉,聖上三講三對之外,近接臣僚,殆無虛日,憂勤太過,費精又多。臣願保嗇然後,可得康寧,而竊恐不知不覺之中,有所欠和之慮。上曰,老臣之奏,至可矣。予豈不知?當加勉矣。亨復又曰,齊桓公賜麥丘老人一領衣,老人曰,願賜國中之老者飢者。臣伏願聖上,以今日宣麪之至意,益圖推廣之惠焉。上曰,至好至好,豈不服膺?上命李殷春進伏曰,予過南門,每思卿父,則心懷愴恨。今日見卿,尤增感懷。殷春曰,臣有孤露之痛,今日法筵,只羡李景祜兄弟,聖念每及臣父,感泣罔極。上問洪啓禧曰,卿知李殷春乎?對曰,臣習知其人,故臣於掌銓時,防禦使履歷,出於臣手。啓禧,進達漢語字音之說。上曰,自政院,書進訓民正音。又曰,卿於漢音,何處得聞耶?對曰,臣於儒時,聞諸飄海人。上笑曰,勤哉勤哉。啓禧曰,漢人欲使我國人不知,則雜以淸語,淸語我國之所未知者。傳曰,今日,行司直鄭亨復,以保嗇心神勉我,且引麥丘老人之言勸我,老臣之言,其誠切實,今下貂帽,特賜于鄭亨復,以示予意。諸臣以次退出。
上在慶熙宮。常參,以代理停,經筵停。
夜四更,流星出天廁星下,入南方,狀如拳,尾長二三尺許,色赤。五更,月犯輿鬼星。
洪準海啓曰,守禦使李益輔,特敎之下,連違召命,無意承膺,事體極爲未安,卽爲牌招察任,何如?傳曰,允。
又以都摠府言啓曰,副摠管金聖遇,以御營中軍,本營輜重卜馬點考事,今日晝仕出去新營之意,敢啓。傳曰,知道。
傳于洪麟漢曰,政官,牌招開政。
傳于洪準海曰,謝恩使先來,尙今寥寥,分付備局,探于鳳凰城以啓。
李心源,以承文院官員,以都提調意啓曰,月蝕已過,禮部回咨,依例撰出,正書安寶後,別定禁軍,給馬下送于灣府,使之傳給鳳凰城將,以爲轉送燕京之地,何如?傳曰,允。
傳于洪準海曰,開陽門留門,宣傳官一員待令,騎馬三匹立之。
以承傳色,口傳下敎曰,下敎已久,而所傳之中官,不卽傳之,摘奸中官,趁不擧行,竝推考,夜尙早矣,而入直兵曹郞廳,何其駭然耶?一體推考。
王世子在昌德宮。常參停。
洪準海達曰,明日常參,取稟。令曰,停。
又達曰,大司憲鄭弘淳未肅拜,執義金元行,掌令徐海朝在外,一員,持平一員未差,洪相直擧條未啓下。今日以監察茶時之意,敢達。令曰,知道。
上在慶熙宮。常參以代理停,經筵停。
申時,雨雹,狀如小豆,雷動電光。自初昏至夜一更,有霧氣。五更,月暈。
大殿·中宮殿,王世子遣宮官問安。答曰,知道。王世孫遣講官問安。答曰,知道。
藥房口傳啓曰,今日,是本院問安日次,而再昨夜傳敎,有備員後爲之之命,故臣不敢循例請診,而湯劑議定,不容少緩,暫許入侍,千萬伏望,憂悶之極,惶恐敢啓。答曰,知道。氣則一樣,而湯劑五貼,加劑以入,待提調備員後,入侍,宜矣。
又啓曰,今日臣率諸醫,入診東宮,則脈度浮數,齒痛一樣,而且有微感之候,頭部暈疼,諸醫以爲,加味養胄湯,今姑停止,和解散,合二陳湯進服爲宜云,此藥五貼劑入之意,敢啓。答曰,知道。
洪準海,以都摠府言啓曰,今日入直內三廳,武兼·禁軍及軍兵等,中日習射,請出標信。答曰,知道。
又啓曰,各司內摘奸單子有頉處,察推事,命下矣。南部假官惠民署訓導吳熙采,無端闕直,依法典,罷職傳旨捧入之意,敢啓。答曰,知道。
以武臣賓廳講書望筒,傳于李心源曰,如此之時爲之乎?置之。
傳于尹坊曰,問候批答稽傳,當該中官,越俸一等。
傳于洪準海〈曰〉,今日則入對耶?問啓。
以承傳色,口傳下敎曰,百隷怠慢之中,中官尤甚,方在懍惕之中,便於內班院諸中官,竝越俸十等。
以承傳色,下備忘記曰,噫,願察其影,願察其影,至再至三,由何乎,由何乎?復膳之日,若復提醒焉,其國興乎,其國興乎?今日何日,爲次對乎,爲入對乎?有備局乎,有政院乎?飭敎有效乎,飭敎有效乎?皆予皆予,自今日又爲減膳,自初準十日。
以承傳色,口傳下敎曰,今三日,旣入供上,後三日爲始,除四日,只大殿減膳事,分付廚院。
以承傳色,口傳下敎曰,莫重下敎,中官滯傳,令金吾處之。
傳于李心源曰,吏判牌招開政。
李心源啓曰,吏曹判書李益輔,參判曺命采,參議鄭存謙,牌不進推考傳旨及罷職傳旨,今方捧入,而開政命下之後,不卽擧行,事甚未安。判書·參判,更卽牌招開政,何如?傳曰,允。
以吏曹參議鄭存謙牌不進罷職傳旨,傳于李心源曰,只推,一體牌招。
以承傳色,口傳下敎曰,開政命下,在於何時,而至今差晩,當該承旨·吏曹諸堂,竝推考。
傳于李心源曰,吏判推考之命,中官,爲任便兼傳,當該中官推考。
李心源啓曰,吏曹判書李益輔,參判曺命采,參議鄭存謙牌不進推考傳旨及罷職傳旨,今方捧入,而開政命下後,如是違牌,不卽擧行,事甚未安。參判曺命采,更卽牌招,判書李益輔,所當一體請牌,而以守禦使,纔又違牌,係是三牌,何以爲之?敢稟。傳曰,一體牌招開政。
以吏曹參議鄭存謙牌不進罷職傳旨,傳于李心源曰,只推。
李心源啓曰,吏曹參議鄭存謙,旣有只推之命,一體牌招開政,何如?傳曰,允。
傳于李心源曰,政事催促。
又傳于曰,吏判昨日三牌,今日又何時入來,政廳何時請承傳色,而望筒寥寥,駭然矣。申飭卽爲下鑰,雖入下直,而下落點,待標信,勿爲啓請。
有政。吏批,判書李益輔進,參判曺命采牌不進,參議鄭存謙進,左承旨尹坊進。啓曰,全州判官·海州判官,今當差出,而兩邑俱以營下劇邑,物衆地大,素稱難治,不可不擇差,他道有聲績未準限守令,竝擬,何如?傳曰,允。
又啓曰,臺諫及玉堂闕員,今當差出,而擬望之人乏少,相避外任竝擬,何如?傳曰,允。
以宋文載爲大司諫,鄭遠達爲校理,李聖圭爲副修撰,趙明鼎爲副提學,洪象漢爲刑曹判書,李吉輔爲知義禁,元景淳爲同義禁,朴相老爲吏曹正郞,李永中爲禮曹正郞,金埈爲工曹佐郞,李敬玉爲掌令,李行源·趙錫愚爲持平,李萬育爲右通禮,韓宗濟爲左通禮,柳觀鉉爲宗簿正,李壽德爲軍資正,吳碩根爲軍器主簿,朴盛源爲東學敎授,洪配漢爲禁府都事,趙載遇爲全州判官,徐有常爲海州判官,學錄金學洙單付備邊司薦望,以洪樂性爲江華留守。
兵批,行判書金聖應病,參判南泰耆昌德宮入直,參議韓師直入直進,參知宋瑩中病,左承旨尹坊進。
以元景淳·金尙重·洪檍爲副司直,鄭遠達·鄭晩淳爲副司果,鄭光漢·徐命天·金昌祚·李昌明爲副護軍,劉宗漢單付同知,具性五·洪若濂·權廷喆單付僉知。
李心源,以內醫院官員,以副提調意啓曰,本院日次,有備員後爲之之命,而都提調李,拘於體例,不得請牌,提調李昌壽,自鄕纔已上來云。卽爲牌招,以爲備員之地,何如?傳曰,允。
又以兵曹言啓曰,禁軍來春夏等都試,因政府及本曹有故,不得設行,今已過時,且當日寒,勢難擧行,在前如此之時,有仍停都試,代行祿試射之規,今亦依此擧行,何如?傳曰,允。
政院啓曰,臣等因日昨雷異之作,略貢憂愛之忱,曾未幾日,霰雪纔下,驟雨旋急,轟轟之聲,燁燁之光,無異盛夏,噫,天人一理,災祥類應。今日朝廷之上,有何闕失,而一月之內,至再至三,仁天之警告我殿下者,丁寧重複,乃至於斯耶?臣等相顧震愕,實不知所由,日昨減膳之敎,十行縷縷,誨責之意,飭勵之旨,蕩溢辭表,聳動群下,我聖上對越之誠,可謂至矣。修省之道,亦已備矣。宜乎克享天心,萬和齊湊,桑枯星移之休,可以執契以俟,而夫何災沴之荐疊,又發於復膳之翌日,有若耳提而面命者,何也?災不虛生,必有所召,臣等竊憂之,夫應天以實,不以文者,此蓋古人深誡也。今者外內有司之臣,凢所以事乎上治乎下者,皆以虛辭塞責,苟免而可,徒文具而少誠實,庶務以弛,萬事以墮,是以殿下之爲政,可謂勤矣而實績不著焉。愛民可謂至矣而實惠不及焉,振紀綱也而紀綱不立,施恩澤也而恩澤不究,徵斂減矣,民不知其減,徭役省矣,民不見其省,此無他,奉行之不以實也。究厥所由,此莫非大小群下之罪,而殿下躬御澣濯,而侈風日盛,則敎化未行也。經費節省,而財用匱竭,則靡文太盛也。爵賞驟濫而浮囂之風日長,譴罰相繼而媕婀之習漸痼。噫,人事之失於下,天譴之應於上者,蓋理之必然,臣等死罪,不敢以今天之示警,不爲無召矣。董子所謂,天人之際甚可畏者,豈不然乎?儻殿下惕焉怵焉,恐懼修省,董飭百僚,丕新治道,省繁文而懋實政,杜倖門而抑躁競,恢廣言路,咨詢治道,以答高高仁愛之警,則可見天心底豫,轉災爲祥,景星慶雲,有不足道者,豈不休哉,豈不休哉?治啓將上之際,又伏見減膳飭勵之敎,辭旨勤懇,誨責備至,臣等竊不勝感歎悚恧,益見聖上董飭勤勉之至意。傳曰,遇災則懼,過災則解。雖平日無災之時,常若今日遇災之心,存存不解,念念不忘,毋或間斷,則我聖上應天以實,億萬年無疆之休,實基於此。伏願聖上,懋哉懋哉,臣等職忝近密,不勝憂懼,敢陳愚見,惟聖上財察焉。答曰,知道。已諭於自飭之敎,君何復諭,臣何復勉?願察其影,願察其影,方懍方懍焉。
右議政閔百祥箚曰,伏以轟轟之聲,又發於雨雪飄灑之中,此何象也,此何故也?臣心神隕越,惝然莫知所爲也。以殿下對越之誠,必無召災之端,而惟天之警告,至三至四,若是丁寧者,亶由如臣無似,備員鼎席,只使至尊,獨憂於上,而未有一事之可以董百僚而濟民命,則有相如此,災安得不生,顧今消弭之策,斥退臣身,爲第一急務也,惟殿下念哉。嗚呼,宋臣范仲淹之言曰,自古國家,未嘗無災異,但盛德善政,及於天下,雖有災異,無禍變也。伏願殿下,益勉自强之道,使實政實惠,下究八域,而又於節財聽言之際,一循天理之公,以爲應天以實之本焉。取進止。答曰,省箚具悉卿懇。已悉於自飭之敎,而良由涼德,於卿何有?其勉切實,宜勉宜勉。卿其安心勿辭,亦勿引咎焉。
校理李瀰,副校理沈履之等箚曰,伏以近者,災沴疊現,聖志奮發,屢下勅勉之敎,克示側修之意,轉移之機,感應之效,若可以執契取必,而氣候乖舛,寒溫驟異,風雪雷雨,交作於一日之中,其警告疾威,去益深切。嗚呼,災異之作,未必便亡人國,惟遇災而無修省之實,則仁愛之天,不復眷顧,而危亂之患,莫可救遏,然則今日之可憂者,非災異也。政在於修省之不以實也,所謂修省之實者何,不過政令施措之間,有以丕變舊套,大慰群情而已。臣等伏見殿下遇災以來,責躬減膳,切於恐懼,賓對講筵,勞以宵旰,而朝綱之隳弛,民生之困悴,猶前也。旣竭之財,尾閭於賞齎,敢言之士,痼弊於罪謫,猶前也。朝廷之上,賢愚雜進,閭巷之間,風化壞亂,百度解墜,萬事叢脞,只是仍循積弊之餘習而已。若是而其可曰修省之有實乎?然則政令施措之不能丕變舊套,大慰群情者,其故豈有他哉?噫,殿下一心,卽萬化之源也。君心正然後朝廷正,萬方正者,以聖學之高明,不待臣等之言而已自知之矣。惟殿下一念之間,未能剋去己私,以臻於大公至正之域,故用捨則有偏係之累,聽納則無虛受之量,中外幸行,實由於展禮伸感,而羽旄頻擧,和鑾太遽,不思貽則於後昆,大小著述,雖出於衍學寓懷,而絲綸欠簡,文章過露,不覺有損於實德,淆說匪人,天鑑非不洞照而不忍顯斥,或至於容假,賢才讜論,非不追覺而未嘗奬用,終至於棄捐,以此發諸事爲,施之擧措者類,不能嚴重深遠,剛決公明,是殿下徒知侈驕逸慾之爲私邪,而不知動靜好惡之際,纖毫微隱,皆足以害天理而累聖德。是故雖勤儉之德,迥出百王,黜陟之政,丕行一世,而朝廷無整刷之效,萬民無於變之俗,馴致於苟且仍循,蠱壞紊亂,使天心震怒,咎徵沓至。顧今消弭之策,惟在殿下之反躬而已。誠願殿下,益篤對越之誠,實下奮發之工,先以剋去己私,務修實德,爲應天懼災之第一義,以之正朝綱而濟民窮,進人才而恢言路,使政令施措,有以丕變舊套,大慰群情,則修省之實,恐無過於此矣。且伏念王世子進見之禮,荏苒四朔,至今未行,雖緣睿候彌苦,聖心過憂,俾專調攝,曰惟姑徐,而第疾患細節也,定省常禮也。若拘於細節,久曠常禮,則不但銅闈戀慕之誠,無以獲伸,仰惟聖慈思想之情,必難自抑。臣等區區之意以爲,稍觀調候之間歇,亟許寢門之進見,斷不可已也。臣等俱以淺識末學,猥忝邇列,厚蒙恩顧,而適當天災荐酷之日,不勝漆室憂愛之忱,敢以草草腐陳之說,仰塵崇聽,惟殿下赦其僭而察其愚焉。答曰,省箚具悉。已諭於政院之批,其何暇諭?
敎南漢山城守禦使吏曹判書李益輔書。王若曰,文昌侑北極之座,眷行裁衡,武節啓南端之樞,責兼制轄。藉卿儒雅,詰予戎兵。念彼百濟舊都,寔我三輔重鎭。山谿據險,天塹得金湯之形,城隍設防,地理控水陸之勢。衣袽之戒斯備,蓋出祖宗經遠之謨,鈐轄之任偏隆,久爲宰相兼領之職。屬緣幕府因革之際,不無軍民損益之端。開山營而操練春秋,事始就於便近,仍京廳而控制節度,義亦取於尊嚴。蓋其利害之惟均,迺許重設,故此規模之旣創,要在遵行。政藉文武之全才,庶托干城之重寄。惟卿,氣宇爽亮,性度端凝。歷敭華要,見望實之俱峻,屢試藩臬,驗經濟之素存。考言於逆遜之間,早懷匡救之悃,斂跡於功名之際,自著恬靜之風。恢乎有容,好善之量克裕,挺然寡合,飭躬之操冞堅。惟雅望漸隆於節推,而材具難誣於需用。新畀掌選,縱嘉注擬之甚公,曾試典戎,尙惜功勩之未究。參衛北落,政待甘寢於腹心,使守南城,允宜謀帥於詩禮。玆授卿以南漢山城守禦使吏曹判書,卿其祇服寵命,益恢遠猷。奬韎韐而制韜鈐,莫曰軍旅之事未學,峙糇糧而繕壁壘,須念桑土之憂斯存。輔車相須,鉤陳控左廣之勢,鎖鑰克壯,錡杖表南牙之尊。於戲,尹鐸之保障繭絲,詎忽晉陽之政,羊祜之輕裘緩帶,佇聞漢南之風。故玆敎示,想宜知悉。知製敎宋瑩中製進。
王世子在昌德宮。常參停。
李廷喆達曰,明日常參,取稟。令曰,停。
又達曰,大司憲鄭弘淳未肅拜,執義金元行,掌令徐海朝在外,一員,持平二員未差,今日以監察茶時之意,敢達。令曰,知道。
又達曰,備邊司郞廳來言,今日,賓廳坐起日次,而睿候方在調攝中,頉稟。令曰,知道。
又達曰,今日賓廳日次,旣已頉稟。所當持公事入對,而睿候方在調攝中,頉稟。令曰,知道。
李廷喆達曰,今日,是日次,藥房副提調洪麟漢,率諸醫來待矣。令曰,入對。
又達曰,右議政閔百祥,藥房入對,同爲入對。
又以義禁府言達曰,全羅監司狀達,據刑曹粘目內,蝟島前僉使韓遇聖,移本府處之事,達下矣。韓遇聖,時在任所,發遣府書吏,交代後拿來,何如?令曰,依。
左議政李箚曰,伏以臣,昨伏聞傳敎下者,有藥房日次備員後爲之之敎矣。內局之不得入診已久,今當日次,承此下敎,區區之忱,卽當顚倒趨命之不暇,而臣所患脚瘡,方又添劇,間有肆毒,結核作痛,若針鋩之鑽刺,半體不能運用,委席叫苦,且以犯染之故,不敢進身淸禁,昵近前席。臣於此兩下惶蹙,措躬無地,前後負犯,固合萬戮,而罪上添罪,益無所逃,玆敢齋沐自列。伏乞离明,亟令攸司,重勘臣罪,以嚴國綱焉云云。答曰,覽書具悉卿懇。卿之所患若此,心用慮念。卿須安心勿辭,亦勿引咎善〈攝〉焉。仍令曰,史官往諭。
庚辰十月二十日未時,王世子坐德成閤。藥房入對時,右議政閔百祥,都承旨洪麟漢,加出假注書吳彦垕,編修官朴起采,記事官鄭彦暹,醫官方泰輿·李以楷·金履貞·李世珪·徐命緯,以次進伏訖。閔百祥曰,日氣猝寒,調攝中睿候,若何?令曰,一樣矣。閔百祥曰,牙床浮高之症,若何?令曰,浮高稍愈,而痛勢一樣矣。閔百祥曰,連見藥房啓辭,則痢急後重之症,一樣無減,今則若何?令曰,痢急之症少愈,而後重則一樣矣。洪麟漢曰,諸醫來待,使三人使之診察,何如?令曰,依爲之。泰輿,診脈退伏曰,脈候左右三部沈數不調,胃脈亦不足,掌心燥而不潤,外感尙未解矣。李以楷·金履貞所達,與首醫同。洪麟漢曰,旣已診察,議藥,何如?令曰,依爲之。泰輿曰,泄候諸症,一樣無減,外感至今未解,和解散二陳湯五貼,制進,似好矣。令曰,依爲之。閔百祥曰,今日敢請入對,下情不勝泄泄之意,煩稟承候,而遇災修省之道,頃日入對,其時箚子,亦已陳白,更無仰達之辭,而警惕修省之道,一如遇災之日,則可爲消弭之道矣。睿候之若是彌留,萬萬憂悶,善爲調攝,若得天和遄復,則凡諸當行之務,自在必踐,臣更無仰告之辭矣。令曰,體念焉。諸臣以次退出。
上在慶熙宮。常參,以代理停,經筵停。
辰時巳時,日有重暈,有兩珥,外暈上有背,色皆內赤外靑。
洪麟漢,以弘文館言啓曰,新除授校理鄭遠達,時在京畿仁川地,經筵入番事緊,請斯速乘馹上來事,下諭。本館上番,連日姑降入直,事甚未安,副修撰李聖圭,卽爲牌招入直,何如?傳曰,依啓。
王世子在昌德宮。常參停。
令于洪準海曰,大朝旣減膳,亦爲減膳。
洪準海,以侍講院言達曰,本院下番闕直,事甚未安,兼輔德鄭光漢,旣付軍職,卽爲牌招,如降入直,何如?令曰,依。
又以侍講院言達曰,本院新除授司書尹得孟,自鄕纔已入來云,卽爲牌招入直,何如?令曰,依。
以兼輔德鄭光漢牌不進罷職令旨,令于洪準海曰,推考徽旨捧入。
李廷喆,以備邊司言達曰,今日本司之坐,堂上懸頉甚多,前後申飭之下,事體極爲未安,公頉外,懸病諸堂,竝從重推考,牌招參坐,何如?令曰,依。
又達曰,明日常參,取稟。令曰,停。
政院達曰,今日雷電之變,極其非常,轟轟燁燁,無異盛夏,噫,此時此變,殆無虛歲,而一旬之內,至再至三,聽之者狃以爲常,言之者恬不爲怪,了無驚惕嚴畏之心,此殆古人所謂雷頻而失威者耶?然雖在豐享豫泰之時,唯當懍然恐懼,其所消弭之策,靡不用極,而況今屢荒荐疫,民命近止,風澆俗漓,世道日下,顧寅畏修省之方,烏可少忽,我大朝前後減膳之敎,丁寧反復,誨責備至。伏惟邸下,遇災戒恐之中,奉此綸音,思所以警惕祗承者,必倍於常日矣。嗚呼,古人之論天人之理者,必曰災異之作,未必便亡人國,唯遇災而無恐懼之心者,國乃亡。今於上天譴告之下,邸下恐懼之心,寧或少懈,而其於修省之實,果無欠闕否耶?竊念我邸下,代理萬機,一心兢畏,而兩筵之停廢,今幾月矣。三對之曠闕,亦已久矣。至如公事之持入,每煩頉稟,則近日睿候欠寧,雖在調攝之中,宜邸下,念大朝付托之重,悶大朝惟疾之憂,克盡節宣之方,益勉勤勵之志,常於臥內,進接臣僚,咨訪闕政,講明奧義,則邸下之仰體我大朝,悅豫我大朝者,可謂兩盡其道,而於斯二者,邸下旣不能自盡,則天心安得以克享,災沴安得不荐疊乎?以邸下明睿之資,深遠之識,不待愚淺之言,而靜夜默省,必有所惕然而懼,藹然而感者矣。顧今消弭之道,其不在邸下一轉移之間乎?傳曰,不誠無物,又曰,誠者天之道也,非誠而能應天者,蓋未之聞也。伏願邸下,勿以天道之幽遠而謂以無徵,勿以災沴之疊臻而視以適然,怵焉而警,惕焉而懼,非徒勤於學勤於政而已。凡於一心之微,百度之修,唯以誠字做去,以爲不以文以實之道,則將見上天悅豫,轉災爲祥,卒受仁愛之眷,永迓無疆之休,此實宗社之福,臣民之幸也。臣等忝居近密,不勝憂懼之忱,敢陳遇淺之說,惟邸下懋哉懋哉。惶恐敢達。答曰,知道。近日災異,方切兢惕之中。今又荐疊,尤爲悚懔,所陳可不銘焉。
校理李瀰,副校理沈履之箚曰,伏以,嗚呼,今天又動威,今天又示警矣。其丁寧反復,若耳提而面命,其感應疾速,若桴鼔而形影,嗚呼,天人之際,可畏如此哉,臣等非不知引前事而竭論,遵舊例而陳戒,然進見一事,大僚言之,諫臣言之,堂箚又再言之,而側聽屢日,尙未有奮然勇施者,固知睿候欠寧,雖欲自强而未能,然只此一事,姑未有大慰人望,仰答天戒,則雖使臣等,復有忠言嘉謨,可以仰裨修省之策者,亦徒爲紙上之文具而已。豈所謂應天以實不以文之義哉?臣等於此,誠愕貽相顧,不知所以爲計也。無已則有一於斯,臣等妄竊自附於朱夫子請看詳封事之義,更願邸下,但取前後諸臣之所仰勉者,反復深味,決然奮發,則風雷之烈,反爲景星之昭,特在於一轉移之間,豈不休哉?亦何竢於多言爲哉?其情窮則其辭竭,惟邸下察焉。答曰,覽箚具悉。近日災異,方切兢惕之中。今又荐疊,尤爲悚懍,所陳可不銘心焉。
大司憲鄭弘淳箚曰,伏以,昨日之雷,又何爲而發也?天怒未已,疾威屢降,其所以示警者,前月已三四矣。今朔又至再矣。嗚呼,豈不大可畏乎?惟天眷顧我邸下,戒告我邸下者,殆若耳提面命,而一味泄泄,尙未聞有大警動大奮發,可以少答乎天譴者,臣誠憂歎之不足,繼之以流涕也。目今應天之道,不在虛末節,而若邸下之所當行最切而最急者,輔相已力請矣。諫官已進誡矣。儒臣已陳箚矣。然而邸下輒賜體念之例批,尙無實事實政之見孚上下者,如是而欲望災異之不作,天心之底豫,其可得乎?噫,至難諶者天也,至可畏者威也。以難諶之天,荐可畏之威,而邸下只持仁愛,不畏恐懼,董仲舒所謂,天乃警告而尙不知變者,不幸近之矣。今之進言者曰,邸下進見之節,當待睿候之平復,而臣愚死罪,竊以爲,愆候之復常,旣難時日之可期,而定省久曠,情禮未伸,則亦何可一向遲待乎?竊願邸下,强疾命駕,進詣龍樓,仍請留侍,朝夕承候,則不但慰邸下戀慕之誠,亦可以寬大朝惟疾之憂。夫如是則萬姓鼓舞,天心悅豫,轉災爲祥,卽此其機,豈不休哉,豈不休哉?臣疾病沈頓,重以情地難强,不敢以見職自居,而區區忠悃,達宵耿結,短箚陳聞。伏乞睿明,少垂察焉云云。答曰,覽箚具悉。近日災異,方切兢惕之中。今又荐疊,尤爲悚懍,所陳可不銘心焉。
吏曹參判曺命采書曰,伏以,臣見憲臣洪相直之書,論臣去就而至請罷職矣。念臣處義之從前曲伸,實荷大朝處分,而今番出處,亦有再書承批,人所共見,何足與辨?只緣所叨之不幸重躡睢盱之場,身若射道之當的,而括羽之來,待之久矣。今之臺言,得非晩邪,然其言也,靡所由而果出於公義之嚴,則臣實無辭,而若乃簸弄字句,至加以醜詆之語,恐不當如是矣。噫,臣以不才,過蒙洪造,圖報涓竢,未忍一朝便訣,遲徊不去,困境至此,滄浪自取,尙復何尤,坐縻虛銜,屢違政牌,私義旣極惶悚,公體亦非所宜。伏乞睿慈,亟許永削臣職名,以快人心,以安微分云云。答曰,覽書具悉。卿其勿辭,從速察職。
判敦寧柳復明書曰,伏以臣,年深病痼,鬼事日迫,判敦新命,忽下此際,繼以天牌儼臨,臣豈不知聖恩之至渥,分義之至嚴,而顧臣癃疾,已經四載,一縷雖存,百骸俱痿,房闥坐臥,尙此須人,趨詣肅命,斷無其望。日昨大朝,追念我慈聖賜饌舊事,有耆社諸臣入侍之命,臣俯仰今古,感涕自零,强欲扶起,旋卽仆地,一瞻天顔,竟達寸誠,已矣此生,永隔重宸,終宵繞壁,生不如死,臣之情事,可謂慼矣。於此亦可見臣癃廢實狀,玆敢短章哀籲。伏乞离明,察臣所陳,流出肝膈,遞臣新授之職,俾延垂死之喘,不勝大願云云。答曰,覽書具悉。卿其勿辭,調理行公。
右尹李泰和書曰,伏以臣,以百無能之賤品,遭不世之嘉會,荷非常之洪恩,拂拭於積廢之中,拔擢於登班之初,歷揚顯途,三載于今,人咎鬼猜,理固難免,後疐前跋,勢亦必至,明攻暗詆,迭出乘機,臣非不知引分斂迹,退伏泥途之舊囮,以避遠駥機之來逼,而秖是妄料,專在於服勞盡瘁,竭力奉職,或庶幾少效涓露之報,故有除輒膺,仕輒久冒,不敢爲私免之計。至於擢登宰班,畀以詞訟之重務,臣於是,尤豈有一分堪承之望,而畏義之守,自是宿誡,承命之恭,益激微忱,奔走供仕,今已九朔,人或勸臣以早自解免,毋惹人議,而臣之所守,固有在焉。早晩顚沛,亦不暇顧,迺者,臺章果發,醜詆無餘,噫,所守雖在,而時議不與,洪私未報,而身名先辱,臣實撫躬自悼,只限其不量時世而妄以奔走酬恩,爲第一義也。仍念臺臣所謂鄙瑣二字,沒把捉無指的,囫圇中討出題目,專以汚衊爲事,此等暗昧之題目,加之則易,辨之則難,白地詆人之術,可謂得妙,而其於論人以實之道,果如何哉?且臣素性戇褊,不能與物推移,自叨是職以來,唯以一心奉公,自矢于心,人之以私來干者,不翅日累數十,而輒皆斥之絶之,不少採取之,則臣之見嫉於臺臣,亦豈無所以而然哉?呶呶索言,殆同反詈,臣於白首殘年,何忍爲此,而臣之微諒,只爲陳力就列,到得不能地頭,始爲止之者,計已熟矣。臣頃蒙恩暇,歸省先壟,榮感之忱,旣極銘鏤,而衰朽之筋骸,憊損於累日撼頓之餘,束帶供仕,更無其望,不能者止,政在此時,方欲陳懇控辭,冀蒙鞶褫之恩,臺書詆辱,今又至此,則臣之不可一刻蹲冒於職次,以傷廉隅之大防,尤較然矣。玆敢瀝血哀籲於貳極之下。伏乞离明,俯賜矜諒,亟命罷斥臣本兼兩任,以謝人言,以安賤分云云。答曰,覽書具悉。卿勿過辭,從速行公。
上在慶熙宮。常參,以代理停,經筵停。
夜五更,流星出參星下,入坤方天際,狀如拳,尾長三四尺許,色赤。
殿坐罷後,政院·玉堂口傳問安。答曰,知道。
以承傳色,口傳下敎曰,纔已申飭之下,中官聽若尋常,入番行首中官,令金吾處之。
又下敎曰,發送宣傳官一人于鍾樓近處,如有流丐,則令直廳,造給藁窠,令賑廳饋後,入侍時,稟啓。
又下敎曰,該房承旨,輕囚放釋。
傳于李廷喆曰,承旨往于該署,輕囚放釋,各衙門一體放送。
李廷喆啓曰,臣依聖敎,馳往典獄署,取考囚徒案,則承傳罪人十名,刑曹罪人二十九名,來關罪人十五名,各司罪人五名內,其中婢太禮,其夫成貴,他矣銀子一百兩,稱以賣給取來,給典當出債罪爲。德男,其矣上典貰家錢,背約不給罪。晉州京主人朴世柱,扶安京主人鄭相奉,啓下醫女累次捉關之下,連爲頉報罪。江原道界首主人金四同,使行元卜定不納罪。以上五名,罪名不至大段,竝直爲放送,其餘罪人等罪名,俱係緊重,竝爲仍囚之意,敢啓。傳曰,知道。
傳于蔡濟恭曰,備坐若不罷,則相臣及編次人,食後使之來待。
傳于尹坊曰,當殿坐,興化門流丐,令五部官員,盡爲率來,待令門外,相臣·惠堂·編次人入侍,饋粥給糧之資,郞廳身自待令事,分付該廳。
傳于尹坊曰,時刻午正三刻爲之,日寒如此,相臣以下煖帽,侍衛軍兵毛具。
傳于尹坊曰,入直軍士直處,毛具爲之,門部將,率其軍立之事,分付。
傳于尹坊曰,侍衛,入直擧行,而禁軍隨駕,殿坐後,興化門外排立。
傳于蔡濟恭曰,儀註置之事下敎矣。中官不傳耶?政院察推。
傳于尹坊曰,時報擧行。
傳于尹坊曰,令金吾處之中官,曾經都薛里,令金吾處之置之,只推考。
傳于尹坊曰,藥房提調李昌壽,勿待命事,分付。
尹坊啓曰,藥房提調李昌壽,依下敎來待矣。傳曰,入侍。
吏曹,口傳政事,以睦萬中爲司祿。
傳于李廷喆曰,此時居留之任,豈可稽滯?且曠官已久,新除江華留守,其令一兩日內辭朝。
傳于李心源曰,退後下敎中,中官申必輝,一體放送。
李心源,以左邊捕盜廳言啓曰。傳曰,承旨往該署,輕囚放釋,各衙門一體放送事,命下矣。依傳敎,輕囚賊人姜有骨·朱次乭·申無應崇等三名,放送之意,敢啓。傳曰,知道。
李心源,以右邊捕盜廳言啓曰。傳曰,承旨往該署,輕囚放釋,各衙門一體放送事,命下矣。本廳所囚罪人四名,依傳敎竝放送之意,敢啓。傳曰,知道。
王世子在昌德宮。常參停。
洪準海達曰,憲府連日監察茶時,事甚未安,除在外外,大司憲鄭弘淳,牌招,何如?令曰,依。
又以義禁府言達曰,卽接月令醫員李仁浩手本,則時囚罪人金魯鎭,重得寒感,頭疼如碎,四肢如束,昏倒不省,食飮全廢,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
兪漢蕭,以侍講院言達曰,本院兼輔德鄭光漢,旣有只推之令,卽爲牌招察任,何如?令曰,依。
又以吏曹言達曰,本曹正郞李溵,受由過限未上來,依例改差,何如?令曰,依。
洪準海達曰,明日常參,取稟。令曰,停。
又達曰,大司憲鄭弘淳牌不進,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
庚辰十月二十二日辰時,上御興化門。流丐人饋粥時,右議政閔百祥,惠堂洪鳳漢,左承旨尹坊,左副承旨李廷喆,右副承旨洪準海,同副承旨李心源,記事官任希孝,假注書金宅洙,記事官李在簡·姜趾煥,以次進伏。閔百祥進曰,日寒如此,進御湯劑,臣所至望。上曰,姑停。百祥又曰,中宮殿氣候,若何?上曰,一樣。又曰,王世子氣候,如何?上曰,如昨。又曰,王世孫亦一向安順否?上曰,如昨。又曰,災異又爲非常,聖心驚惕,臣等死有餘罪。上曰,不見其形,願察其影,災異之告警,豈不可懼?百祥曰,臣等死罪死罪。上曰,飢民幾何,而何處而來?尹坊曰,皆畿內之民,來者旣多,後來者又有。上望見曰,殆同聞齋之僧,如彼續續而來。又曰,煖其粥而饋焉。命取一器而親嘗曰,善造粥矣。上曰,市貢人,待令於小次。同義禁李吉輔,申飭上來事。出榻敎司祿,口傳差出事,出榻敎有下敎事,藥房提調李昌壽入侍事。出榻敎今日還宮時,大臣·惠堂·編次人,更爲入侍於景賢堂事。出榻敎上自興化門,入小次,招集市貢人,俯詢民瘼,有一貢人善辯。上曰,此乃渠輩中能猾者,觀其眸子,甚可憎。上自小次,還御景賢堂,右議政閔百祥,惠堂洪鳳漢,內局提調李昌壽,左承旨尹坊,假注書金宅洙,記事官李在簡·姜趾煥,更進入侍。上命賤臣金宅洙,懿陵誕日,謄來於政院。命承旨書綸音曰,噫,衰耗日甚,爲國焦心,而悠悠此心,惟在元元。且近因日候之乖常,方切懍惕之中,風高日寒,心自謂曰,細氊燠室,其猶若此,蔀屋之中,流丐之民,何以堪焉?初則令宣傳官看審,若有流民,領付該廳,更以思之,以予苦心,暮年自强,爲民國而然。況仁愛所恤,卽元元,陟降攸托亦元元,噫,日暖則爲時候焦心,日寒則氣益苶而難動,雖臥燠室,痰猶用事,何以動作,而白首暮年,爲民命審,領付該廳,是負仁愛也,負陟降也。思之及此,不覺蹶然而起,臨門饋粥,頃或途傍見流民,不過二二三三。今番則百餘流丐,咸聚闕門,其懸鶉之形,難耐之狀,若恫在己。噫,臨御卅載,無一惠民,望七之年,雖夙宵憂民,誠淺無實效。今則初冬,故流丐雖少,此後多寡,其難預料,且耆社臣之麥丘老人之說,纔已嘉奬,此外諸道若此之輩,將至幾何?噫,百餘流丐,雖饋粥於一時,不知幾萬飢民,匍匐於三冬,興惟到此,玉食何甘?咨道臣留守,體予此意,着意保之恤之於設賑處。凡於賑政,竭心擧行事,申飭守令,其所勤慢,予有繡衣,自當廉問事有旨。上命賤臣宅洙,開陽門留之,又命取昭鑑初卷以進,使元仁孫讀其序文。洪鳳漢曰,國舅葬時,內外材及石灰,宜有分付。傳曰,厚署內外材各一部,石灰一百石,送于所捧處事,分付。傳曰,此等日寒,其君爲民臨門,而身帶惠堂內局,不爲入侍,事之寒心,莫此爲甚,廉隅已無可論,則分義何可不顧?從重推考,其令卽爲入侍。傳曰,下敎之下,都薛里不爲擧行,其涉無據,令該曹處之。傳曰,諸道分等狀聞皆到,而湖南尙未來,大臣請推,未知何故,而其涉稽滯,全羅監司朴道源,從重推考,卽爲修啓。傳曰,副提學趙明鼎,其令乘馹卽爲上來事,下諭。傳曰,都承旨洪麟漢許遞,口傳付軍職,專意備局有司之任,其代,行司直蔡濟恭除授,牌招察任,三院副提調帶兼。傳曰,李命植·金魯鎭,飭已行,付過放送,令招察任。李憲鎭放送,金重煒付過放送,金明佑分揀放送。金德熹,不應爲私律,懲贖放送。洪鳳漢啓曰,臣與將臣相議,故敢此仰達。濬川時區劃財力,還送惠廳者,尙餘數三萬兩,姑爲分屬三軍門,勿論買賣屯田,與從他拮据,每年各辦四千餘名役軍,以爲隨力疏鑿之地,何如?上曰,依爲之。閔百祥啓曰,曺命采·李泰和,所遭臺言,誠甚過重,遣辭亦不擇發。聖上所以不許遞職,飭其行公者是矣。第廉隅,朝廷之大防,而一向强迫,徒損事面,亦非待宰臣之道,吏曹參判曺命采,漢城右尹李泰和,竝與兼帶金吾,許遞,何如?上曰,頃者下敎,予意已諭,豈以此許遞乎?所陳是矣。廉隅不可不伸,則依所奏爲之。又啓曰,國舅家,今無冠帶常仕之人,或有承候之事,不無掣肘之端,國舅長子,令該曹,隨窠除職,以爲冠帶常仕之地,何如?上曰,前頭自應如此,而卿旣有奏,依爲之。鳳漢啓曰,因大臣陳達,國舅親喪,當給擔軍,而造墓軍,未及稟定,當一體擧行乎?上曰,依爲之。上命相臣而前曰,卿其自勉,以扶今日世道,予以所强疾爲此者,爲民苦心也。頃者耆社臣保嗇之勉,予實感歎。百祥曰,保嗇聖躬,臣之至望,自强之道,不外乎保嗇。上曰,一君一相之如是,可謂苟且,左相之撕捱,何如彼過耶?百祥曰,一次敦勉爲望。上曰,提調亦在彼,而予若臥則左相豈不入來?又曰,彼重臣貴矣。卿與予當共爲之,彼重臣久後見之,病亦差勝矣。百祥曰,重臣在彼,臣之此言,似涉如何,而重臣識道理,言議且好,與之共做國事,則何幸如之?上曰,重臣視國如家矣。上曰,卿等先退,內局提調進前,可也。昌壽進伏。上曰,予之任卿久矣。予豈不知卿心?鄭枋之言,不足謂之傾軋,其何異於輿臺之言乎?卿勿過爲撕捱。昌壽呑聲涕泣。上曰,太過矣。筵體不當如是,重推,可也。所遭之加於卿者,將何以爲之?昌壽曰,伏聞有下敎事之命,章黃入來,而聖敎之下,衷情掩抑,不知所對矣。上曰,所欲下敎者,欲喩以勿復撕捱之意,此外更有何下敎耶?昌壽曰,人臣事君,只此一心,而臣則八字人言,旨意非常,自遭此言,直欲溘然而不可得矣。上曰,旣遞秋官長,使伸廉隅,保護之任,不可若是,必爲行公,可也。趙榮國,亦行公藥院之後,除拜守禦使矣。如卿所遭何限,而人皆如卿,則將無立朝之人耶?卿事尤無足介意,鄭枋之事,今始初見,而非但輿儓之共訟,擧國俱駭。昌壽曰,臣冒沒登筵,仰瞻天顔,退塡丘壑,寧有餘恨,而臣之立朝,將已二十餘年,以百無似之身,冥升至此,兼此內外歷試,無一善狀,若使臺臣,以此爲言,則臣實無憾,而今臣所遭,實無着帽束帶抗顔周行之勢,都是臣福過災生之致,古人亦有遭人言而乞身前席者,斥退臣身,使之涵泳於天地造化之中,是臣之望也。上曰,予已衰矣。卿若過爲撕捱,則安知後日之不悔乎?卿須思恭默閤勸進建功湯之時,必以無忘在莒勉之,可也。昌壽曰,臣曾以保嗇聖躬之意,仰陳毋忘在莒之戒矣。今聖上,反以此言,責勉於臣,臣雖無似,承此下敎,寧不感泣,而臣之情勢,實無可言於官職去就,惟乞終始矜諒焉。上曰,太過矣。且事體不然矣,必爲行公,可也。昌壽曰,諄諄誨飭之下,臣嚴畏不敢更進矣。仍退出。儒臣入侍,以召對爲之事下敎,儒臣持聖學輯要入侍事。出榻敎諸臣以次少退。
庚辰十月二十二日二更,上御景賢堂。召對入侍時,參贊官尹坊,侍讀官沈履之,檢討官李瀰,假注書金宅洙,記事官李在簡·姜趾煥,以次進伏。諸臣各執聖學輯要,次次進講。上曰,繆姜之酌酒賀賢,如長孫皇后之賀魏徵矣。其所知罪而不隨去者,差別於南子之淫惡。沈履之曰,聖敎至精矣。上曰,以此冊觀之,則先正之眷意深矣。李瀰曰,先正摭繆姜·南子之言,載之惡可爲徵戒條。又曰,聽其言,可追姙·姒,而迹其行無異褒妲,其意旨深切矣。非但女子如此,觀人之術,可以反隅,自古大奸之人,才智言辯,必有過人者,口誦伊·周·傅說之言,躬行共工·擣扤之事,此類最可怕,惟在明辨,明辨之道,在於格致,知人則哲,惟帝其難之。履之曰,繆姜·南子,其智則無愧姙·姒,而其行則無異褒妲,若使魯衛二君,能正心修身而至於齊家,則其后妃,亦豈無觀感之效乎?先正之以繆姜·南子事,編於此章者,其意有在矣。且古人,以女戒小人竝稱者甚多,槪小人亦皆有才。然其爲君者,若以大明照臨,則無以售其奸矣。然則辨別賢邪,乃人君之急務。今日朝廷,雖若無大奸巨慝,而亦豈無賢邪雜進之患也?惟在聖上深加辨別而已。瀰曰,胎敎與立敎之序,兩條皆入學,而古者敎人之法,詳密有序如此矣。又以論語十有五志于學章參看,則可以知敎與學之各有其序,竝進而不已也。上曰,然矣。瀰曰,四十,乃道明德立之時,古人於此時,使之始仕,至於七十致事,是三十年在朝,致其德化之政矣。夫如是,衆◆豈不有定,風俗豈不寧靜?後世則不然,內無學文之工,外誘之以利,故其未仕之時,已以爭奪違化爲務,其達而行之朝廷,亦此心而已。躁競之風,安得不日滋乎?三復此章,竊爲之慨然也。上曰,國家不善用人,若惟才是用,則何遽不若古人而今則不然?求之欲之者,取之用之,故躁競甚矣。履之曰,躁競之說,臣嘗慨然,末世此風蓋浸盛,而今日廷臣,豈可曰盡是躁競乎?躁競者,或有若而人矣,亦多有恬靜自守者,而自上視群下,皆曰彼輩躁競云爾,則豈不悶乎?語未畢。上曰,此則誣一世也。恬靜者若聞此說,則必刻骨而冤之矣。履之曰,聖敎切當,若驅之於躁競之科,則自守者,豈不冤乎?今世亦有恬靜之人,惟在君上與銓曹之取舍矣。自上若斥黜躁競者,銓曹亦不擧擬,則雖勸之,不爲躁競矣。此則惟在自上導率之矣。上曰,至如李泰和之斥,若曰,此由於渠之命數,或由於君上之不知人云爾則,可矣,而衆咻群排,則豈不浮囂也?履之曰,上以忮心而非斥,則固不是,而若其居官不職,則臺臣何爲無言乎?上曰,儒臣之言,是矣。官師相規,亦何可無也?履之曰,此章道合則服從,不合則去者,其義深切。蓋君上則固當以盡爲任用爲事,而人臣則以道事君,道合則從,不合則去者,義也。古人有言不用行不合,則捧身而退者。若夫貪戀祿位,苟合不去,則將安用其臣哉?願聖明,以輕爵祿重名義者,求之用之。上曰,此言,是矣是矣。講訖,諸臣以次退出。
上在慶熙宮。常參,以代理停,經筵停。
尹坊,以都摠言啓曰,今日入直內三廳武兼禁軍及軍兵等,當爲中日習射,而自上方在減膳中,依例復膳間,姑停之意,敢啓。傳曰,知道。
傳于李心源曰,依宋閣古事,今日臨殿親策文臣,一依文臣製述例擧行,時刻,午初初刻,時單儀註,皆以臨軒親策文臣書入,付軍職者,付軍職,在京者書入。
傳于李心源曰,以副修撰李聖圭牌不進罷職專旨。傳曰,只推,更爲牌招。
傳于李心源曰,依文臣重試例爲之矣。意有在焉,注書以南行差出,而以尙瑞院典設司官員爲之,出上下番翰林,亦當應製,以成均館及禮曹明經科人爲之,玉堂·講書院·侍講院官員,應試後入直。
吏曹,口傳政事,以朴沁·文始龍·邊景鎭爲兼春秋。
兵曹,口傳政事,以洪麟漢爲副司直。
傳于李心源曰,南行注書,以懿陵·惠陵官員在京者爲之,入直於昌德宮,編次人及五部官員,竝入侍。
傳于李心源曰,試官入來後,入正時,炮手排立置之,只摠府騎曹侍衛。
尹坊啓曰,試官改付標望筒。傳曰,兪彦民爲之。
尹坊啓曰,今此試官望中,時無職名人員,令該曹,口傳付軍職,何如?傳曰,允。
傳于尹坊曰,昨日下敎於惠廳者,夜亦饋粥乎?惠廳郞廳,招問以啓,其中新彦女人年稚女兒,惠廳庫直處,付置。
傳于洪準海曰,日寒如此,分付兩倉,地排加厚以給。
尹坊啓曰,今日臨軒親策文臣時,承旨不可不備員,而都承旨蔡濟恭,纔已牌不進矣。所當更請牌招,而拘於院規,不得請,何以爲之歟?傳曰,更爲牌招。
傳于兪承旨曰,都承旨入來,編次人置之。
左議政李箚曰,伏以,雷異又作,災沴如此,臣縷息尙延,仰想廈氊之焦憂,俯念國事之罔涯,寸心如焚,惟有尙寐之願耳。消弭之策,只在於修省,修省之道,又宜於講究,而臣之不敢言,已有前箚所暴,況有諸臣之所陳勉,雖使臣進言,其何以加乎?嗚呼,以外面論之,數千里方域,可謂太平無事,而究其中,則無一事一物不受病者,殆若泛漏船於奔流之中,其勢必至淪胥而已,豈不大可寒心哉?人事旣如是,則上天安得不示警乎?然方其遇災之時,莫不惕然而懼,及其旣過之後,輒復退然而解,上殿下殿之際,心口各異,昨日明日之內,勤慢懸殊,偸惰成風,虛僞相襲,氣節消磨而姑息爲習,私慾橫肆而廉儉爲恥,靡然爲一副當規模,人無定志,民不榮樂,若是而國未有不危亡者也。苟究其所以致此,則專由臣之無似,久忝相職,無所裨補於化理,徒貽譏笑於當世,斥此無用之臣,實爲方今之急務。伏願聖明,亟加省察,特賜斥黜,改卜賢德,以謝天意焉。臣於藥院備員後入侍之敎,有震懍窮隘者,臣之不得進身前席之實,曾已屢陳,不待更煩,而庶蒙天鑑之曲察矣。內局之未得入診,今幾日次,區區憂鬱之忱,有不自勝,旣承入侍之命,臣固當竭蹶之不暇,而踪地情理,病勢氣力,雖欲强作而不可得,以聖上體下之仁,不思所以變通之道乎?聞提調臣李昌壽牌招稟辭姑未下,而若在入侍之際,臣之故不能備員,則臣之罪,益萬萬不容貸矣,玆敢齋沐申籲。伏乞聖慈,亟命重勘,明正其罪,以嚴國體,俾爲再生之圖,是臣所祈祝也。答曰,省箚具悉卿懇。業諭良由涼德,於卿何有?其勉切實,宜勉宜勉,得提擧,其辭過矣。卿其安心,勿辭善攝焉。仍傳曰,遣史官傳諭。
王世子在昌德宮。常參停。
兪漢蕭達曰,刑曹判書洪象漢,除拜後過三日,不爲出肅,依定式推考警責,仍卽牌招察任,何如?令曰,依。
以弼善李命植,文學金魯鎭等牌不進罷職令旨,令于李廷喆曰,竝推考徽旨捧入。
李廷喆,以義禁府言達曰,時囚罪人中官金德喜,以不應爲私律,徵贖放送事,命下矣。金德喜不應爲私律,笞四十收贖放送之意,敢達。令曰,知道。
輔德鄭光漢書曰,伏以,臣之不合於論思之職,何待人言?臣實自知,投置冗散,乃分之宜,而濫沐洪造,驟玷東壁,辭非不力而卒莫保於株守,任非不久而曾無補於衮闕,靜言循省,愧汗如瀉,迺者,憲臣之書出而恥辱極矣。噫,臣智未周身,事多信心,懦拙之性,不能爲俯仰之習,疎闇之識,不能覘閃倏之機,以蹤地之孤寒,處世路之傾險,則人言之來,臣當笑而受之,彼豈必有私惡於臣而爲此詆侮哉?然而被人蹈藉,無復餘地,身名已僇矣,情跡已蹙矣。自玆以往,惟當杜門息影,以畢餘生,尙何可抗顔於朝列,彯纓於名塗,以重貽士大夫之羞乎?臣伏見日昨大朝傳敎下者,辭旨鄭重,慰諭勤摰,自惟疎賤,何以得此於君父?莊誦百回,不覺涕淚之交逬也。區區情地,已蒙天鑑之俯燭,臣復何言,而所叨兼銜,終非滓穢之臣,一日可冒者,玆敢隨牌來詣,略暴危懇。伏乞离明,察臣難洗之恥,諒臣至苦之情,先將所帶,亟行鐫削,仍令選部,勿復檢擬,以快人心,以靖私義云云。答曰,覽書具悉。爾其勿辭,從速察職。
庚辰十月二十三日午時,上御景賢堂。親策文臣入侍時,都承旨蔡濟恭,左承旨尹坊,右承旨兪漢蕭,左副承旨洪準海,同副承旨李心源,讀券官右議政閔百祥,左參贊洪鳳漢,行副司直金陽澤,對講官吏曹參議鄭存謙,副司直韓光肇·任㻐·徐命膺,假記事官朴沁·文始龍,南行假注書李俊永·鄭昭儉,以次進伏。試官兪彦民代,徐命膺爲之事。出榻敎百祥曰,昨日風寒,臨門勞動,聖體調攝,夜來,若何?上曰,一樣矣,善寢矣。百祥又曰,今日湯劑進御,何如?上命承旨曰,湯劑煎事。上命試官韓光肇·任㻐,書策題,限日暮。上曰,此異於他科,不能者雖曳白,可也。承旨以此意,言于試官,可也。洪鳳漢曰,今日應製,玉堂入直人,當善製矣。上曰,誰也?對曰,沈履之·李瀰矣。上曰,朴聖源何不入來?承旨曰,年限已過故不入。上曰,惜乎,未除敎授矣。任㻐曰,懸題後,擧子之入來,非矣。金載玉以下,勿入,何如?上曰,依爲之。上曰,五部官員入侍。中部都事金漢祐,南部都事鄭光周,西部都事李國亨,東部都事李世奭,北部都事金履澤,以次進伏。上問曰,昨日飢民領付乎?對曰,未也。五部領付流民,自賑廳接濟以置事。出榻敎傳曰,噫,此非隆冬,而飢民不能撫之,其使抱幼兒流丐於京中,非徒見甚矜惻,見此而不爲申飭,尤甚邑飢民,何以賴活?忠淸道臣,從重推考,成歡察訪,令該府從重勘處。頃聞稷山最尤甚,而景像如此,不可一刻曠官,其代,令該曹,口傳擇差,卽爲下送。傳曰,此時奚循常例,文臣旣已親策,蔭官回世道之策,濟元元之術,有懷者,其各陳章于予,武臣詰戎之道,守城之謨,其各陳章于予事,政院分付,到章則先微稟,待下敎入奏。上入小次,承旨以下退出,日暮後收券。上曰,試官收券入之,試官,考券訖,納券者十七人,被選者四人,沈履之居魁,而上親自御批一行,柝封而歎曰,予謂儒臣善製矣,果然沈履之也。上命取李瀰試券,令試官讀之,問于重臣曰,今番意非偶矣,欲爲申飭,此條件,何如?傳曰,今因校理李瀰對策中,糴政無定數之句,問知折半留庫之法,卽金石之典,而近年從便分給之令,意亦從便而有末稍成冊,故予亦從焉。今覽此策,且聞重臣所奏,反開奸竇,民受其弊,依前守折半之法,其於加分,則依前狀聞,受廟堂指揮擧行,穀多之處,則轉穀隣邑事,令道臣亦依前朝令擧行事,分付。傳曰,往者之事,今無可論,其於驪州,旣有治績,此時守令,不可輕遞,故頃者下敎矣。今聞大臣所奏,民情可知,特敎之下,焉敢撕捱,申飭銓曹,其亦明日下送。傳曰,俄者下敎,蔭官武臣,皆令陳章,限三日以在京人爲。傳曰,噫,今番親策,意非偶然,而半過考試,無他激昻之語,恐負寒殿親策之意,居首副校理沈履之,言甚切實,心庸嘉之,何循常例,準職除授?之次副司果李在協,御批之句,予亦欲聞,在協獨對,年少文臣,意亦尙矣。右職調用,之次正郞李弘濟·朴相老,各兒馬一匹賜給,檢閱姜趾煥,雖在下等,語雖過中,職在秉筆,志慨尙矣,特賜紙三卷·筆三枝·墨三笏。洪鳳漢啓曰,臣待罪將任,語及武弁事,故敢達。向來安允福之除授防禦使,仰認聖意之攸在,而因有情勢,終不得赴矣。上曰,未能詳察,令該曹更爲調用。諸臣次次退出。
上在慶熙宮。常參,以代理停,經筵停。
夜三更,流星出柳星下,入南方天際,狀如拳,尾長三四尺許,色赤光照地。
兪漢蕭,以禮曹言啓曰,今此臨軒親策文臣時,應製人員,例自本曹捧甘,各司捧擧案,修整書啓,而其中校書館員及軍職人員罷散人員,進不進擧案,累次催促,終不來呈,時刻已迫,事甚駭然,五部校書館軍職廳下吏,令攸司,從重科治,何如?傳曰,允。
吏曹,口傳政事,以黃最彦爲成歡察訪。
傳于兪漢蕭曰,玉堂有多窠,政官牌招開政。
傳于兪漢蕭曰,開政,趁早爲之。
有政。吏批,尹坊,以吏批言啓曰,通禮院相禮許末,受由過限未上來,依例改差,何如?傳曰,允。
判書李益輔進,參判未差,參議鄭存謙進,左承旨尹坊進。以李潭爲應敎,以沈履之爲副應敎,以金華鎭·金應淳爲修撰,以鄭晩淳爲副修撰,沈履之爲兼弼善,李世澤爲兼司書,李宅鎭爲兵曹正郞,李之晦爲吏曹正郞,朴泰彦爲典籍,金亮行爲司饔主簿,趙湛爲昭寧園守奉官,李埉爲永春縣監,曺命采爲右尹,南泰會爲同義禁,朴相德爲吏曹參判。義禁都事李宅源,掌苑奉事鄭景仁,相換。
兵批,判書金聖應病不進,參判南泰耆進,參議韓師直昌德宮入直,參知宋瑩中病,同副承旨李心源進。副司直曺命采·李泰和單付,副司果李敏輔單付。
傳于李心源曰,有移拜代故,修撰望中,加點以下矣。
李心源啓曰,今日政修撰望中金應淳·金華鎭,俱蒙天點,而有沈履之移陞代點以下之敎矣。沈履之移陞代,乃是副校理,時無修撰之窠,受點兩人中,何人當爲沈履之代乎?敢稟。傳曰,金華鎭爲之。
李心源,以弘文館言啓曰,本館上番,姑降入直,事甚未安,副修撰李世澤,自鄕上來,卽爲牌招入直,校理鄭遠達,自鄕上來,一體牌招察任,何如?傳曰,允。今則日勢已暮,門限已迫,待明朝牌招。
傳于李心源曰,騎馬三匹立之,宣傳官一員待令。
傳于李心源曰,騎馬一匹立之。
李廷喆,以兵曹言啓曰,本曹來朔上番騎兵,例於今月二十五日,京中點考,而判書臣金聖應有身病,參判臣南泰耆入直於慶熙宮,參議臣韓師直入直於昌德宮,參知臣宋瑩中差祭,明日點考坐起,無他推移進參之員,依前例,內司點考之意,敢啓。傳曰,知道。
王世子在昌德宮。常參停。
李廷喆達曰,憲府連日監察茶時,事甚未安。除在外外,大司憲鄭弘淳,卽爲牌招何如?令曰,依。
洪準海,以司饔院官員,以監膳提調意達曰,漁夫貢人等,連日來訴以爲,卽今冬節已屆,魚族隱入不出,故設網累日,未免空還,闕供生事,迫在朝夕云。每年冬節如此之時,例以雜魚及活鷄,有參半代封之規,而莫重御供,自下不敢擅便,惶恐敢達。令曰,參半代封。
京畿監司狀達,前領議政金尙魯月廩不受事,令于李廷喆曰,令本道更爲輸送。
李廷喆達曰,輔德朴起采,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責何如?令曰,依。
洪準海,以侍講院言達曰,本院輔德朴起采,連日入直矣,以親病陳書徑出,上番闕直,事甚未安。新除授弼善李命植,文學金魯鎭,旣有只推之令,竝卽牌招,推移入直,何如?令曰,依。
李廷喆達曰,明日國忌齋戒,再明日正日,此兩日常參頉稟。令曰,知道。
又達曰,大司憲鄭弘淳牌不進,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
江華留守洪樂性書曰,伏以,臣至愚極劣,本不合於盛明之需,而濫蒙洪造,早竊科名,前後踐歷,涯分已踰,毫絲無補,懍愧徒積。沁都居留之命,遽下於千萬夢想之外,驚惶感激,不知自措也。夫江都一府,國家所恃以爲保障者,苟非幹略聲望,著稱一時者,莫或與焉,而況今人心不古,事務尤殷,則其責任之難,視前有加矣。竊念臣,迂疎短拙,旣乏牧禦之才,又未經一州縣,而今乃猝當留鑰之重任,此何異於駑駘之服重車而致遠程也?微臣僨敗,固不足恤,其於誤國家委寄之重何哉?此臣所以揣分量力,不敢承膺者也。玆冒鈇鉞,略暴微懇。伏乞离明,俯察臣言之非出飾讓,而亟命鐫改,以安賤分,以重官方云云。答曰,覽書具悉。卿勿過辭,其卽赴任。
輔德朴起采書曰,伏以,臣適當院僚不齊之日,非但番次之俱空,日次問安官之役,將無以推移,分義極其惶悚,私情亦不暇顧,抑情就直,而臣之八耋偏母,累經喪禍,哀毁過傷,常時筋力,轉側須人,懍懍之狀,如日下山,雖無症患之加劇,決無離捨供仕之望矣。卽接家信,則猝當近日風寒之乖常,重得感冒,咳喘添劇,食飮專却,虛泄兼發,眞元澌頓,促臣歸護。臣按住不得,忙陳短章,徑出禁門,伏乞亟遞臣職,以便救護,仍治臣罪犯,以肅朝綱云云。答曰,覽書具悉。爾其勿辭,救護母病焉。
上在慶熙宮。常參以代理停,經筵停。
中宮殿,藥房口傳問安。答曰,知道。
藥房口傳啓曰,今日臣等率諸醫入診于東宮,則脈度微數,齒痛一樣,而微感之候,少無所減。諸醫以爲二陣湯前方中去和解散,加蒼朮一錢五分,升麻·川芎·白芷各一錢進服爲宜云,此藥五貼劑入之意,敢啓。答曰,知道。
藥房提調臣李昌壽,副提調臣蔡濟恭啓曰,伏未審日間,聖體調攝,若何?寢睡·水刺諸節,亦何如?日前下批,雖有備員後入侍之敎,日劑入湯劑,已盡於昨日,入診之未行,亦至許久,臣等卽與諸御醫入侍,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣。湯劑五貼加劑以入,備員後入侍宜矣。
傳于李心源曰,禮房承旨,馳進明陵·翼陵奉審後,獻官以下諸執事,祭器,竝爲摘奸以來。
尹坊啓曰,臣與右承旨兪漢蕭伴直矣,漢蕭,以明陵·翼陵奉審事出去,今日伴直無人,同副承旨李心源,卽爲牌招,何如?傳曰,允。
傳于李心源曰,儒臣竝牌招察任,前已下敎,更無撕捱之端,雖或陳書,政院勿爲呼望。
李心源啓曰,應敎李潭,校理鄭遠達,副校理金華鎭,副修撰李世澤·鄭晩淳等牌不進罷職傳旨。傳曰,特敎之下,焉敢若是?只推,待朝更爲牌招。
傳于尹坊曰,宣傳官,領率流丐,付之惠廳,招惠廳吏,饋粥事,分付。
尹坊,以兵曹言啓曰,來十一月當上番騎兵二百五十名,依定奪本曹點考後,仍令該曹襦衣題給之意,敢啓。傳曰,知道。
王世子在昌德宮。常參停。
洪準海達曰,憲府連日監察茶時,事甚未安。除在外外,大司憲鄭弘淳,卽爲牌招,何如?令曰,依。
又達曰,今日是日次,藥房提調李昌壽,副提調蔡濟恭,率諸醫來待矣。令曰,入對。
以弼善李命植,文學金魯鎭牌不進罷職令旨,令于洪準海曰,竝推考徽旨捧入。
洪準海,以侍講院言達曰,本院上番,連日闕直,事甚未安。新除授弼善李命植,文學金魯鎭,旣有只推之令,竝卽牌招,推移入直,何如?令曰,依。
又以兵曹言達曰,新除授慶尙左兵虞候李希松,老母今年七十歲,且無兄弟,法不當遠離赴任,呈狀乞遞。邊倅·邊將之親年七十,獨子無兄弟者,許遞其任,已有定式,依例改差,何如?令曰,依。
又以義禁府言達曰,成歡察訪朴奎壽,令該府從重勘處事,傳旨啓下矣。朴奎壽時在任所,依例發遣府羅將,拿來,何如?令曰,依。
又達曰,大司憲鄭弘淳牌不進,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
同義禁李吉輔書曰,伏以,臣年衰病痼,望斷陳力,跧蟄郊坰,與世相忘。迺者千萬匪意,伏奉金吾新除,繼而特降筵敎,促臣上來察任。揣分揆義,曷敢不竭蹶承膺,而顧臣半年奇疾,症涉風痰,當其始發,幾至殊域,百般治療,僅得回甦,而喎斜者未盡歸正,蹇澁者未盡復常,精爽夢寐,如在烟霧,肢體拘攣,長委床席,種種形證,俱係醜惡。又自入冬以來,舊患臂痛,挾感添劇,晝夜叫楚,不省人事,見叨職名,非比閒局,而束帶奔走,姑無可望。且臣向來以待罪秋曹時事,至被大臣筵罷,至今追思,惶愧交中。夫尋常曹務,猶不免僨誤如此,則議讞重任,其不可一日冒膺也決矣。特飭之下,不敢偃伏,昨纔擔舁還次,而以病以情,轉動無路,略具短章,仰瀆崇聽。伏乞离明,俯垂諒察,亟賜鐫改,以延殘喘,以安微分,不勝幸甚云云。答曰,覽書具悉。卿勿過辭,從速行公。
庚辰十月二十五日午時,王世子坐德成閤。藥房入對時,提調李昌壽,副提調蔡濟恭,加出假注書吳彦垕,記事官尹得孟,記事官鄭彦暹,醫官方泰輿·李以楷·金履貞·柳重臨·李世珪,以次進伏訖。李昌壽曰,日氣數日猝寒,調攝中睿候,若何?令曰,齒痛有加無減,達宵不寐矣。李昌壽曰,齒痛無減,則水刺之節,若何?令曰,素甚厭進,而近則尤甚矣。李昌壽曰,諸醫來待,診察,何如?令曰,依爲之。泰輿,診脈退伏曰,脈候左右三部沈數,度數不調,掌心燥而不潤矣。李以楷·金履貞所達,與首醫同。李昌壽曰,旣已診察,議藥,何如?令曰,依爲之。泰輿曰,胃氣不足之中,連進柴苓之屬,似或有害,和解散拔之,二陳湯,川芎·白芷·蒼朮·升麻加入,五貼制進似好矣。令曰,依爲之。諸臣以次退出。
上在慶熙宮。常參以代理停,經筵停。
以承傳色下敎曰,人君申飭,臣子何敢撕捱?況頃日之事,君臣交勉之意,筵中已有特敎之後,復何敢違牌?其若踏下直中,其意若此,八人皆一時應命,然後可得儒臣。此等綱紀,今日時體,重於君命?鄭晩淳·金華鎭之不顧向日,尤涉寒心。文兼皆作闕,其代差下,其令〈卽〉日謝恩。李世澤則自南纔來,何同諸人?若此,自北來書狀,亦撕捱乎?勿遞禁推。朝牌招而夕傳旨,其能惟允,當該承旨,判決事作窠差代,今日一體謝恩。
李廷喆啓曰,卽者副應敎沈履之,校理李瀰,以司䆃僉正申鏶上疏,謂以譏斥,陳書徑出,原書以國忌齋戒纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
李廷〈喆〉,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于李廷喆曰,有下敎事,宣傳官一人待令,騎馬一匹立之。
傳于李廷喆曰,騎馬三匹立之,宣傳官一人待令。
傳于李廷喆曰,騎馬一匹立之。
李廷喆啓曰,副司勇金敬一,上疏到院事,微稟。傳曰,姑爲留院,待下敎入之。
傳于李心源曰,黃畫龍表筒·紅畫鳳狀筒,綿紬·苧布四件中,各一件入之。
李廷喆啓曰,臣與右承旨兪漢蕭伴直,判決事差代矣。今日伴直無人,右副承旨洪準海,卽爲牌招,何如?傳曰,允。
兵曹口傳政事,以李潭·鄭遠達·金華鎭·鄭晩淳爲文兼。
傳于李廷喆曰,雖撕捱於儒臣,豈可撕捱於宣傳官乎?牌去來及謝恩,不知催促乎?
傳于李廷喆曰,開陽門仍留,判決事·文兼,皆謝恩後,下鑰。
傳于李廷喆曰,聞禁軍讀兵書,招入使讀之,極用可嘉。今下弓矢,禁軍鄭昌壽處,自政院親授。
傳于李廷喆曰,今覽文兼作闕單,甲戌六月付職者,七年仍帶,此守令六窠,加一年,豈有此等官制?五人若此,孰爲此任?此後爲周年窠,其令鄕文均付。
李廷喆,以禁衛營言啓曰,各軍門中日時沒技人,別單書入事,曾有前例矣。今十月二十五日下番軍兵等賞中日時,監試千摠所旗牌官閑良韓哲相,片箭邊三中,禁衛軍閑良洪萬輔·金日三等,鳥銃貫三中,俱爲沒技,依例別單書入之意,敢啓。傳曰,知道。
李廷喆,以禁衛營言啓曰,來辛巳正月當十二番後部右司屬慶尙左道二哨,右道三哨,合五哨軍兵,來十二月二十五日,京中逢點,依例準二朔立番之意,本道監·兵使處,預爲知委,何如?
李廷喆,以禁衛營言啓曰,來十一月當十二番後部中司屬慶尙右道五哨軍兵,逢點實數六百五十二名,已爲點閱整齊,來十一月初一日,與內外各處入直軍兵等,依例替代後,舊軍放送之意,敢啓。傳曰,知道。
李廷喆,以御營廳言啓曰,本廳來十一月·十二日兩朔應立前部前司屬慶尙左道五哨軍兵,六百七十名,已爲逢點整齊矣。十一月初一日,與後部後司軍兵替代後,舊軍放送之意,敢啓。傳曰,知道。
李廷喆,以御營廳言啓曰,今此下番軍兵試才賞格,從分數多寡,以本廳所儲木綿分給後,別單書入之意,敢啓。傳曰,知道。
李廷喆,以御營廳言啓曰,本廳來辛巳年正月·二月,兩朔應立前部左司屬慶尙左道五哨軍兵,十二月二十五日,京中逢點,正月初一日,與前司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
王世子在昌德宮。常參停。
洪準海達曰,憲府連日監察茶時,事甚未安。除在外外,大司憲鄭弘淳,卽爲牌招,何如?令曰,依。
又達曰,同義禁李吉輔,陳書承答之後,尙不出肅,事甚未安。卽爲牌招察任,何如?令曰,依。
又達曰,大司憲鄭弘淳牌不進,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
以弼善李命植,文學金魯鎭等牌不進罷職令旨,令于洪海曰,推考徽旨捧入。
尹坊,以侍講院言達曰,本院上番,連日闕直,事甚未安。弼善李命植,文學金魯鎭,旣有只推之令,竝卽牌招,推移入直,何如?令曰,依。
上在慶熙宮。常參以代理停,經筵停。
蔡濟恭啓曰,以考覈承旨望筒。傳曰,左副·同副爲之。
傳于李心源曰,封裹後,相臣·惠堂·知訓鍊及陳章人,老人外竝入侍,承旨持上疏,待下敎入侍。
傳于李心源曰,封裹,使禮判·副使爲之,相臣·正使皆入來。
傳于李心源曰,戶判亦爲入侍。
傳于李心源曰,冬至正使封裹後,率首譯二人,李廷熺·邊,同爲入侍。
傳于李心源曰,陳章人金敬一·申鏶·李存誠,先爲入來。
李廷喆啓曰,右議政閔百祥,惠堂洪鳳漢,知訓鍊具善行,冬至正使洪啓禧,戶判尹東度,陳章人副司勇金敬一,司䆃僉正申鏶,司宰奉事李存誠,依下敎來待矣。傳曰,入侍。
李廷喆,以禁衛營言啓曰,軍門卜馬,乃是待變之馬,必以能走健肥者,另擇立番,自有事目,而本營十一月當新番慶尙道居昌卜馬,多以駑駘孱劣者,苟充上送,不合軍馬。揆以軍政,殊涉駭然。不可無懲後之道,當該守令,本道指名現告,拿問處之,何如?傳曰,允。
司䆃僉正申鏶疏曰,伏以,臣卽年老之微末一蔭官也。聞見孤陋,學識蔑劣,則世道挽回之策,生民拯救之術,顧何能得其萬一,而顧今世道日壞,邦本幾蹶,國家將至於澟綴之境,則漢臣賈誼之太息流涕,正爲今日而發也。臣雖孱蔭末班,自是故家世祿,則嫠婦恤緯之誠,自不覺激發於漆室之中,每欲一二陳腐之言,仰達於黈纊之下,而瞻望雲天,未得階矣。今我主上殿下,發策於文臣,繼又以回世之策,濟元元之術,至詢於蔭官,大哉我殿下憂世之至意,恤民之至誠,藹然於兩條絲綸之間,臣奉讀再三,方寸自激。誠當得言之秋也,臣豈以衰世孤陋自退,以孤我殿下俯詢之盛意乎?今之論者,皆曰今之世道,莫可爲也,今之民生,莫可救也,臣則曰不然也。何者?夫世之生久矣。古之世道,亦多壞圮,而能有挽回之時,古之民生,亦多困瘁,而又有回蘇之日,則此無他,世之操欛柄者,能盡轉移之策,復臻於隆熙,國之任司牧者,克殫撫恤之道,復至於蘇息,則今之世道與民生,亦豈無可救可濟之道耶?臣請先以世道挽回之策,仰陳一二,而次及濟元元之術,伏願殿下,少垂察焉。顧今爲世而憂者,上自絲綸之所飭,下至章奏之所陳,莫不以振紀綱·恢公道·杜倖門·抑奔競·勵廉恥·徵貪冒等語,爲救世之長策。然竊鷳我殿下臨御四紀,夙宵勵精,雖在倦勤之年,靡解秉燭之工,其於救世之道,靡不用極,而紀綱終不能振,公道終不能恢,倖門終不能杜,奔競終不能抑,廉恥終不能勵,貪冒終不能徵,而世道一至於此,則抑恐我殿下一心萬化之原,有些未澄淸而然耶?或者左右輔〈弼〉之臣,未得其人而然耶?試觀今日,垂紳於廟堂者,鮮有黃髮老成之宿德,故不能練達於經邦之道,侍講於經幄者,亦非山林養德之賢儒,故無所裨益於陶世之謨,則我殿下,雖日詢治道於臣隣,日講聖學於廈氊,終未得其要,而世道之策,末如何矣。臣誠願殿下,以任老成招山林,爲今日之急務,任之以誠,招之以禮,使之朝夕敎誨,輔導聖學,則其於挽回之策何有哉?臣謹按三〈代〉之興也,國有大政大議,則皆決於老成之人,必曰圖任舊人共政,又曰人惟求舊,及其亡也,有曰播棄黎老,又曰家髦遜荒。蓋忠厚近迂闊,老成若遲鈍,故從古人君,多悅其新進輕敏之輩,以作聰明,每厭其老成樸直之類,不詢謨猷,用捨之際,興亡判焉,則此豈非今日之可鑑者乎?臣又嘗聞祖宗朝以來,用人惟視才德,不專以科擧爲重,故山林養德之士,往往進爲時庸,而儒學尤爲世所重也。今之世,亦豈無其人,而不以至誠招之,徒以虛禮縻之,故未見一賢士之自山野而登經席者。我殿下,日三開講,與之討論者,特不過尋摘章句之類耳,顧何以成就君德,陶鎔世道耶?臣愚不佞,以謂圖任老成,托以輔弼之任,招致山林,責其啓沃之功,然後今日世道,庶可以挽回矣。至若濟元元之術,不必他求。生民休慼,係於守令,則孰不曰守令可擇,而此亦已陳之常談也。臣則謂先擇方伯而委寄之,然後元元可濟也。夫方伯之任,按廉一路,董飭列邑,褒以勸之,貶以徵之,使其在下之守宰,有所顧憚,盡心撫摩,則元元拯救之術,實有係於方伯之先擇,而第觀近來建節按察者,率皆有勢力之人,故無所顧忌,肆行貪冒,一經腴藩,便成甲富,而門閣不敢論,繡衣不敢言,我殿下深居九重,亦何以盡知之乎?雖以殿最視之,其所黜陟,專用私意,其所居下者,不過殘蔭冷武,雄州巨牧之有勢者,則憑藉無忌,恣意肥己。方伯旣如此,守令又如此,生民安得不困窮乎?是以宋臣富弼,擇方伯之際,必曰一筆句,焉知一家哭?范仲淹曰,一家哭,何如一路哭?方伯非其人,則一路之哭可知矣。臣故曰,必擇方伯而後,元元亦可濟也。然而方伯之得其人,亦在於廟堂之薦剡,則是知世道之挽回,生民之拯濟,都係於輔相之得其人也,明矣。伏願殿下,不以人微而廢其言。臣無任激切屛營之至。答曰,省爾之章,一篇之意,專由於爲國慨世,以望七蔭官,不負予意,其用嘉之。若問其本,專在一人,良由不德,心切自恧。將爾之章,爲予之針。仍與入侍大臣·重臣,交相酬酢。予已受矣,大臣·重臣,亦體予意。今日氣像,可謂美矣。旣非傾軋,則有則更之,無則加勉,在廷之臣,孰敢撕捱?尤可尙者,今爾能辦近者耳目之所不能辦者也。
副司直鄭纘述疏曰,伏以,天祐宗祊,聖算無疆,封爵回甲,已經於昨年,陵寢之行,荐行夏秋,賓對講筵,一月三開,而少無惓勤之憂,五帝之壽,三代之治,拭目可覩。如臣癃老之賤,猶可得與於一域舞蹈之列,而不幸宿疾纏身,四年床席,一身如線,凡於獻賀之班,起居之禮,一未趨參,孤負聖恩,無復可言。有臣如此,生不如死,蟄伏沈綿之中,未嘗不涕泣痛恨。伏聞昨者,臨軒發策,而特降絲綸,至欲聞詰戎之策·守城之謨於武臣。臣雖老病,亦武臣之一也,惡可泯默於可言之日,益負我聖上求助之意哉?所謂詰戎者,內而五營之制,外而束伍之法,固可謂美規,而緩急無可恃。臣請歷陳之。軍制以武藝爲主,武藝之中,六兩居首,講經爲次,而近來科規,皆以平材試取。故武士之粗習平材者,輒登倖科,而一登科制之後,作一閑遊,不復習射,軍兵則或有三發而三中,而冒占科制者,故數年以來,各軍門坐失精兵,不知其數,此甚可惜,而亦一朝家失政之大者也。臣以爲嚴立科規,武士則必以六兩與講經爲主,軍兵則必以三發六中爲規,以杜冒占之弊,武技有精鍊之美,健卒無漸失之患。束伍之法,不可不一番更張,分付有司,減其額數,使各邑抄出壯健可用者,除其雜役,以有根着閑遊之輩,定給自保,則可無聚散之患,且無虛錄之弊矣。雖使春秋操鍊,尙患全昧其坐作進退,況値歉歲,則輒下停止之令,此可惜之甚也。今後則,雖荒年,使各其守令,聚會官門,從容抄鍊,則似勝於兵使之一時行操。臣以爲頒降節目於監·兵營,俾爲隨時擧行之地焉。至於守城之策,聖上講之,廟堂論之,將臣獻之,筵臣述之,以至定節目而頒布,則臣何敢容喙於其間,而城外人家,自是兵家所忌,其非以濠塹之不得設歟?然此非一朝一夕,所可議定,而北漢固都城之咽喉,有不可等棄也,明矣。今秋兩次行幸,聖意攸在。向者筵說,雖未得其詳,有自大成門至肅精門之上,築土作城之議云。此實陰雨之備,而臣之憂歎,正在於此。此則乃王都主脈,其不可傷敗也,決矣。一拳石一撮土之有無,大關於都城,其定基完築之際,安得無傷地脈之慮耶?此不可築者一也。取土作城於山脊也,必有年年毁圮之患,隨毁隨補,勞費無限。況今國用漸縮之時,先議不急之役,實非有國之長算,此不可築者二也。連珠城,自是兵家之所忌,則今此議築,不無珠珠之嫌。且是天險之地而有築城之形,則其能無虛實示敵之慮乎?此不可築者三也。嗚呼,詰戎守城,國家之重務,而當此民窮財盡之時,以此築役,爲急先務,臣愚死罪,決知其無益而大有害也。傳曰,地不如人和,又曰衆心成城。昔以殿下之明聖,實心愛民,實心節用,以爲經遠之圖,則坦途而羊腸矣,平地而巴蜀矣,夫何憂詰戎守城之難焉乎?臣卽三朝老物耳。立朝六十年,無一報效,僵臥待盡,非朝伊夕。而憂國一念,自不能已,雖欲以一得淺見,仰塵於九閽,而拘於格例,未敢發一言矣。幸逢求言之會,抖摟精神,扶起呼寫,敢以頃年筵奏時,未盡底策,繼之以陳之,伏願殿下,勿以人廢言,不勝萬幸。答曰,省卿之疏,以年老宿將,應旨陳章,其誠可嘉,而首件科規事,言甚切實,予當留意。其中講經一節,予意不若卿焉。大抵諸道習操之寒心,不待卿章而予常慨歎,疏陳正合予意。此後不獲已者外,不敢狀頉事,申飭諸道及兩都。束伍事,亦甚切實,亦令備局,依此申飭諸道矣。噫,昔吳起謂魏武侯曰,在德不在險。今卿所陳,亦此意,而夫子雖曰,禮云禮云,玉帛云乎哉?樂云樂云,鍾鼓云乎哉?然玉帛鍾鼓,亦豈無哉?卿若入侍,不無吁咈者,而惜乎自默,而覽卿章,若見卿矣。
司宰監奉事李存誠疏曰,伏以,臣雖一蔭官耳,亦十代世祿之家也。憂國愛君之忱,自倍於凡人,竊嘗有揣摩于中者,而身微職賤,無階上達。頃於孟秋,特賜引接,酬酢如響,臣誠銜恩感激,而嚴畏分義,泯默而退矣。今殿下〈下〉敎求言,至許蔭官之陳章,臣今不言,更待何時?玆敢忘其僭猥,陳列愚見凡十二條,伏願聖明,少垂察焉。一曰,敎儲嗣。宋臣范祖禹有言曰,欲法堯·舜,當法祖宗。旨哉言乎。若使夏·殷·周三代之君,一循禹·湯·文·武之政,則雖至今存可也。雖漢·唐·宋·明之主,其先帝之良法嘉謨,遵而勿失,則國祚豈止於數百而已乎?猗歟我朝,聖神相承,德政之蕩蕩,比隆於唐虞,制作之郁郁,匹美於成周,苟能法我祖宗,則是亦堯·舜而已矣,何必遠法堯·舜哉?臣請自太祖開國以後,至于先朝,凡嘉言善政之可以爲法者,靡不蒐集類編,作爲一書,使之進講於胄筵,以爲常自體行之資,則庶有所大益矣。臣伏聞世孫,岐嶷天成,溫文日就,且殿下所以敎導者,靡不用極,而但恐生於深宮,長於深宮,閭里之疾苦,稼穡之艱難,民情之休慼,朝政之得失,有難徧察而盡知矣。臣請令朝臣博識能文者,作爲歌章,而不取文藻之華麗,惟主辭達而情逼,仍令諺釋如小學解,使之曲暢易曉,特建瞽矇之官,使之分番直宿,朝夕諷誦於世孫之側,亦使侍宦及女侍,莫不誦其書,前後左右,皆得諷敎,則豈曰小補哉?三代盛時,婦人有身,令瞽誦詩道正事,故生子端正,則養蒙以正之道,宜莫先於此。而且周公恐成王不知稼穡之艱難,作七月篇,使瞽矇朝夕諷誦於其側,故成王恒日眷眷於恤農,有臣工噫嘻之戒,則元聖耳提之效,有如此者。今殿下,欲盡敎迪之道,蓋亦遵周公之美意乎。二曰,通下情。夫治國之道,莫先於通下情。若有冤者不得訴,有懷者不得陳,則下情不通,而國不可得而治也。我國設抱冤者擊錚之法,而瀆擾宸嚴,旣極未安,且禁闥深邃,有難徑入,故人雖抱冤,而上訴無路矣。且上古盛世,雖微官庶人,有懷則陳,有過則諫,故工執藝事以諫,宰夫亦爲揚觶矣。降及後世,苟非大官則不得論事,故側陋之人,雖有嘉猷奇策,末由叫閽,安得仰徹於黈纊之下哉?臣請於闕門外左右,特設二大匱,一受有冤者原情,一受有懷者上書,而使監察二員·中使二員,逐日來坐於闕門外,以爲管檢之道焉。此法若行,則有冤者輒訴,有懷者必陳,而第其末流之弊,或不無紛紜之慮,然而事涉猥䙝,則勿施之可矣,有何所損於國家乎?三曰,修典籍。我國之人,於中國事則博洽,而於東方典故,則輒茫昧,此非但貴遠賤近之害也,亦由於書籍之廣,不如中國焉耳。臣請自羅·麗以來,迄于本朝,法制事實之可徵於後世,政令議論之有補於治道者,令諸儒臣,廣加採輯,作爲全書,則庶爲考故實之一助矣。我國內而各司,外而各邑,鮮有文籍之足徵,故爲官者,眩於規例而輒爲吏胥之所指使,良可慨也。今宜特設纂修之廳,內焉而作百司志,外焉而作八道志,凡諸應行節目之事,應用錢穀之數,靡不纖悉畢載,使居官者,一開卷而瞭然,則豈無所益哉?四曰,正士習。大學,賢士之所關,而掌議之任,董率多士,則其任大而責重也明矣。近年以來,不問其人之賢否,便作私相輪差之任,而有故而後入泮,無事則未嘗投足於香橋一步地,可爲寒心。臣請兩掌議,令大司成,擇其閥閱子弟年滿三十,文行俱備,名望素著者,差定後,啓問于朝,兩掌議,必限三十朔居齋,而一朔之內,以望前望後,分番遞居,使之倡率諸生,勉以藏修之道,飭其浮囂之習,如有成效,論啓遷除,俾爲激勵之地,則掌議之選重而士習亦可正矣。五曰,定科規。朝家之設慶科,實出於慰悅多士之意,而不但貽弊於遐方之擧子,科場之紛挐,轉而益甚。臣請自今以後,若有慶科,則必廣定初擇之數,文擧應赴擧人,鄕則令本邑守令,爲先試才選取上送,京則令大司成·四學校授,試儒生,三軍門,試閑良,入格後許赴,則鄕人除往來之費,場屋無亂雜之患矣。六曰,擇蔭職。我國雖貴文官而賤蔭仕,然蔭官爲字牧之階梯,則顧不重歟?而注擬之柄,只畀於銓官,非親非舊,有難徧知,則草澤沈淪之士,亦何以盡擧而用之乎?臣請於歲首,令三品以上官,各薦一人,薦畢後招致前殿前,策以治道,拔其尤者,令銓曹擬望,則仕路庶免淆雜之弊矣。七曰,簡守牧。守令之職,握一邑生殺之權,爲百姓休戚之本,則其可不愼擇乎?臣請各道頵縣武弁·南行之窠,皆以文臣交差,而凡守令必以年少志銳者差送,治郡有聲,然後許通淸宦,則人皆盡心莅職矣。邊地則每以武臣差除,故文敎不及,竊爲慨然。臣請以將入玉堂者,間或命送,待其有績,始除玉署,則豈無其效哉?八曰,選郡佐。臣嘗見守令,自專一邑,人莫矯非。守令曰可,座首以下皆曰可,守令曰否,座首以下亦皆曰否,之其所惡而苟欲殺之,殺之而後已。此無他,下無敢諫之人,惟意所欲故耳。朝家後雖隨聞重繩,而已殺之人,不可復生,旣誤之政,責之無及,此則朝家之不可不矯弊者也。臣請各邑座首,改其名號,使守令擇邑中之閥閱望士,報于銓曹,銓曹擬望受點,一如京職之例,守令盡禮敬待,相議政事,監司別星,毋敢侮辱,限以六十朔爲期,而監司褒貶時,依守令例亦書於第,十考十上者,必使銓曹超遷京職,而三百邑之郡佐,不可盡爲付職,鄕多士夫之邑,則定爲應遷之窠,其餘則拔其治績之卓異者,除職似可矣。土人習知民俗,助治不少,且其坐地尊而名位不輕,則必與守令互相可否,規警闕失,不如前日之俛首聽命,此非但祛守令專擅之弊,亦大有補於治道矣。九曰,愼臺選。臺諫責任之重,與宰相等,而作一銓衡獨擬之窠,故選注之際,未必盡稱。臣請亦依玉堂例,都堂會圈然後,銓曹隨窠備擬,則臺選可得以淸矣。十曰,闢言路。我國之法,文官已通淸者外,無陳疏之規,誠可異也。臣請令兵水使·守令,如有民瘼邑弊之可言者,則直爲上疏,僉使·萬戶,則直爲狀啓,擇其可者而從之,則庶可爲除弊瘼之一助也。十一曰,增祿俸。古之重祿者,所以勸士,故庶人在官者,亦祿足以代其耕,而今我國,則大臣之祿,尙不足以代耕,況微官乎?一官所受之俸祿,尙不足以衣食其一身,而況於事育乎?是故鄕人之旅宦於京洛者,或至破産之境,貧士之專昧夫義理者,多行鄙瑣之事,豈不大可寒心哉?臣請捐不急之官,而增其俸祿,使之重官方,而養廉恥焉。十二曰,厚吏胥。我國吏胥,其處地雖微,供役則重矣,而各司之吏,無料者過半,此實有欠於使下之道也。是故秋曹·京兆,乃治民之府,而反爲虐民之府,捕廳乃禁盜之所,而反爲養盜之所,此朝廷勸胥吏以偸竊,非吏胥之罪也。臣請自今定給料米,且復先朝驛丞之職,則可以革其非心而長其廉恥矣。臣不勝耿耿之悃,敢竭素蘊,謹此條列,而愚衷所激,言不知裁。伏乞天地父母,恕其狂妄而諒其忱誠,不以人廢言,則臣死無所恨矣。答〈曰〉,省爾之章,以微末小官,有志陳章,深用嘉之。十二條陳,其雖今行難便者,意甚切實,而首件敎儲嗣,令講書院左翊善,略放此意,抄集格言以入。初仕之擇,其常申飭,而小無實效,心常慨然者。雖不能此法另飭銓曹,各邑座首,卽漢掾也,而誠若爾疏,其望旣卑,何登政注?自備局,申飭諸道,其所一任私意不擇者,令道臣嚴飭。噫,近者中外此等之書,寥寥之時,今覽爾章,諒恒日經綸之意,嘉今日應旨之誠矣。
副司勇金敬一疏曰,伏以,臣庸陋一武夫耳。其於軍國重務,顧何敢容易開喙,而伏遇我殿下,志勤宵旰,治竝文武,勵精於倦勤之辰,來諫於命攝之後,旣策儒臣,又及蔭僚,仍及於臣等,數行綸綍,誠意藹然,有足以感鬼神而信豚魚者。臣誠感激泣下,竊自幸親覩盛擧也。臣自丁酉出身之後,于今四十有四年,頂踵絲毫,罔非國恩,區區愚衷,常欲爲一死而報殿下也。今若一吐所蘊而或裨我聖上戎政之萬一,則臣死無憾矣。臣常往來東西,歷觀南北,蓋亦留心於關坊形勝卒伍器械,不無一二所得於胸中者,敢請略陳其梗槪焉。嶺南一道,實爲禦倭之要衝,而自南以北,一帶三嶺,一曰竹嶺,二曰鳥嶺,三曰秋風。三嶺之中,惟鳥嶺居中而最要,直天險之地也。壬辰㺚川之敗,專由於此嶺之失守,至今爲志士之恨。然臣嘗目擊其山城,村里蕭條,吏校殘劣,坐其中而行號令者,只一別將而已。聞慶縣退在於數十里外,而邑小官卑,又不足爲一面坊矣。今若移其縣於城內,稍尊其守宰官秩,益之以軍卒,則其必得力於緩急,而無憂於捍禦也。臣謂竹嶺之豐基郡,秋風之金山郡,竝宜用此例也。湖南兵營之設置康津,介於兩水營之間者,未知何意,而或當事變,欲應水營,則水陸旣異,欲抗陸路,則廣闊難接,非帥臣當守之地,至於長城,則旣是一邦之要害,且有蘆嶺之險隘,欲置兵營,非此莫可。其後二十里,有立巖山城,三面絶頂,一路羊腸,足可爲相須之勢,而守城之策,亦甚疎虞。臣謂移設兵營於長城府,以作蘆嶺下一大關坊,而使其虞候,守坊於山城,則守備之策,莫過於是也。關西之淸北八邑,俱爲獨鎭,各有信地者,誠欲專心禦敵,自當一面之意也。惟淸南五營將,散居近內之地,初無信地排隷之所,猝當不虞,則不過馳赴兵營,聽其指揮也。如是之際,徒費日字,何以禦倉卒之變乎?臣謂使此五營將,各於所住邑險阻處,築城設倉,以坊賊路,如淸北之各有信地則恐或得宜也。北道之兵莫精於親騎衛,戰馬戎服,無異於輦下禁旅,前後效力,不啻一再,而但其所服甲冑,初不備置,兵雖勇馬雖健,而豈有無甲冑能戰者乎?臣謂禁軍例,令本道監兵營,從便造給其甲冑,則戰具無疎虞之歎矣。統營在於南海咽喉之地,倭寇之來,輒由是路,故從前統營,必點視大小船隻之過其前者,一舟一楫之南來北往者,無不關由於是營,故足以坊意外之慮矣。一自庚午以後,營自營船自船,不曾有干涉,則或有一片可疑之船,潛蹤之沒於滄波杳茫之間,其孰能知之?此亦可憂之甚者也。臣謂自今以後,凡船隻之往來者,雖不納稅於統營,必使關由於統營,得其一丈帖文,然後始許往來,則似亦得宜也。臣旣略陳其四方屛翰之策,四方屛翰者,〈爲〉京城也。四方旣固,京城有不足憂,而亦豈一向無守城之備乎?其綱其目,俱在於頒行冊子,則臣不必架疊,然如欲守其城,則不如複其城,城複則勢完,勢完則守固。曲城以外,鞍峴諸峯,亦一天塹,其下人戶又將萬計。今若別築外城,北自慕華峴,南至靑坡驛,以其所居民守之,又盡移江倉,散置於內城與外城,毋齎盜糧,以備我患,則漢陽一城,可作我國家萬世不拔之業,豈不休哉?守城之計旣定,養武鍊卒之法,又不容少緩也。近年以來,科榜旣頻,出身漸多,遐鄕武士之抱紅牌老死草莽者,不能殫記,則於渠而冤,而官秩有限,盡用無路,則於朝家亦難處矣。若自兵曹,除出禁旅一番,使中外出身之閑遊者,試才充額,又令隨薦備擬於內三廳,則公私兩宜,滯菀可疎矣。各道軍兵之臨亂調發者,只是束伍一名色,而近日列邑,苟然以充數爲主,强壯者無卒伍之樣,老弱者有顚仆之憂,且於歉歲,例停操鍊,身未有尺寸兵,目不辨五方旗,尙何望臨陳而禦敵乎?臣謂另飭帥臣,一一點閱,使嚴部伍整器械,俾責緩急之功,而雖當停操之歲,守令亦兵馬官也。每於冬月,各率其境上軍,敎之以坐作進退之節,申之以親上死長之義,則一年再年,其效可立致也。束伍一軍,旣付於營將之後,則守令之與之守其邑者,亦吏奴作隊而已。比年以來,尤不成樣,只存其名,未見其實。臣未知今日任三百六十州分憂之責者,不幸一朝有南北之憂,則其將何以處之也?思之及此,不覺寒粟。臣謂亦依束伍例,嚴飭帥臣與守令,斷不可已也。臣又於兵器之具,略有所講究者,敢此附陳焉。我國御南之術,莫如舟師,而諸水營戰船之制法甚拙,每當風波汪洋之際,運用不能便利,回斡每患遲鈍,此非細憂也。臣嘗於丘濬蕃舶之說,得一戰船之法。蓋其船必尖其底,以便運用,首尾俱設鴟,欲進則用後鴟以前爲首,欲退則用前鴟以後爲首,換其前後,互爲首尾,隨所欲直往直還,不費回旋之勞。其餘諸法,俱極巧密,此實戰舶之妙制。臣謂宜令沿海帥臣,一依此制,制置戰船,亦爲防患之策也。軍中長器,莫如弓也,器之易傷者,亦莫如弓也。若當臨陣之時,所佩一弓,或致折傷,則將不免張空拳而死矣,亦不可不留念處也。臣謂申飭各軍門,凡於戎裝,必以二弓,竝揷於一筒,則實有得於慮遠備患之方。此非但臣之臆說也,古人制法,亦多流傳矣。以上諸條,俱是臣目擊而心會者,不惟武臣文拙,且懼猥越之罪,節目之詳,制作之巧,未敢支離論列,而愚衷所激,不能自已,復敢以吳起修德二字,爲殿下誦焉,以爲詰戎之本。伏願殿下,恕其狂僭焉。答曰,省爾之章,嘉爾之誠,而所陳條件,或有適中時病,或有不無掣肘者。其中束伍軍制事,因老將陳章,業已申飭,而一弓袋揷兩弓未易矣。弓袋筒介之樣,近涉寒心,心嘗慨然。今後自軍器寺,進御筒介,稍大其制,仍勅其中外。疏末在德二字,尤用尙焉。
王世子在昌德宮。常參停。
尹坊達曰,明日儲慶宮齋戒,再明日正日,此二日常參頉稟。令曰,知道。
又達曰,憲府連日監察茶時,事甚未安。除在外外,大司憲鄭弘淳,卽爲牌招,何如?令曰,依。
又達曰,大司憲鄭弘淳牌不進,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
以弼善李命植牌不進罷職令旨,令于尹坊曰,推考徽旨捧入。
尹坊,以侍講院言達曰,本院新除授弼善李命植,旣有只推之令,卽爲牌招察任,何如?令曰,依。
又以兵曹言達曰,新除授江華中軍尹宗大,素患痰癖之症,當寒添劇,旬月之內,萬無赴任之望,呈狀乞遞。身病如此,則有難等待其差復,今姑改差,何如?令曰,依。
慶尙監司狀達,十一月令薦新及進上生靑魚,限內不得封進,惶恐待罪事。令于尹坊曰,勿待罪事,回諭。
大司諫宋文載書曰,伏以,天休滋至,我聖上封爵謝恩之年重回,慶忭之忱,曷勝形容?伏念臣頑不滅死,奄闋喪制,視息依舊,人理窮酷,啜泣鄕廬,不復有生世之念。迺者猥蒙記識之恩,忽辱諫省之命。臣新被恩榮,告語無所,手奉除旨,但有涕淚。噫,臣罪積不孝,俱失怙恃,孑孑斯世,惟有畢忠於君父而已,多年逖違戀結之餘,豈無復瞻耿光之誠?第臺端一步,卽臣從前自畫之地,而一院之長,地望尤別,有非如臣譾劣,所可僥冒。且臣喪威摧剝之餘,神精氣血,未老先衰,視暗聽昏,事多顚錯,平居憒憒,卽一土木偶人耳。雖冗司漫職,尙難强策,矧此言責重任,夫豈有一分堪承之望哉?顧今雷異荐疊,兆象可愕。臣守廬窮鄕,與世不相接久矣。時政得失,漠然無聞,誠不知今日召災之故,果以何事,而惟天之譴告,若是頻複,則邸下於幽獨隱微之際,其所以對越之誠,警懼之念,不無間斷而然耳。嗚呼,至明而不可欺者天也,可畏而不可忽者亦天也。邸下以九重爲深邃歟?人雖未及知而天實臨之,邸下以一室爲幽隱歟?邸下所獨知,而天實監之。凡邸下一言一笑一動一靜,天必赫然在上而視聽之,寧不大可懼哉?至若前後而都憲之陳勉,邸下皆一例優答而未見採施之實,雖緣睿候之難强,而群情之憂鬱,爲如何哉?修省之道,莫先於此。伏願邸下,念哉。臣形殼徒存,萬念俱灰,區區忠愛之悃,耿然如結,日擬進身京輦,一陳微誠,兼申疾痛之呼,以冀鞶帶之褫,而適又重得寒感,委頓床笫,恩命之下,虛帶泯伏,尤增罪戾。今始略控短章,猥入縣道,伏地惶隕,只竢嚴誅。伏乞离明,俯垂諒察,亟賜鐫削,以重官方,以安私分云云。答曰,覽書具悉。邦慶無疆,聖上封爵甲年重回,慶忭曷有其極?近日災異,方切兢惕之中矣。災異荐疊,尤切悚懍。所陳切是,可不銘心焉?爾其勿辭,俟疾之少間,卽速上來察職。
吏曹參判朴相德書曰,伏以,臣至愚極陋,最居人下,而濫蒙洪造,歷揚踰涯,報蔑涓埃,懼切淵氷,不意玆者,忽承吏部新命。臣誠驚惑震駴,直欲循墻而不可得也。噫,國之掄選,銓職最重,人之才具,鑑識至難。臣之前後添叨佐貳,非止一再,而醜拙百出,訾咎四集,至今追思,尙有餘愧。雖其見帶之日,固宜斥罷,況進其一階,置之亞席,責愈重而任益鉅,則微臣濫竽之誚,猶无足恤,而聖朝愼簡之政,獨不有乖乎?顧今俗習日渝,物情難平,雖使望隆才優,眼明手公者當之,猶懼其難稱,而乃以如臣已試蔑效之人,苟然充位,政如策駑〈馬〉而涉險塗,其折軸敗輪,可立而待也。臣何敢昧然冒承,以重辱淸朝名器也哉?公議可念,私分亦猥,坐違嚴召,益切悚懍。玆將肝膈之懇,仰瀆离明之下,伏乞睿慈,俯察微忱,亟令收還臣新除職名,回授可堪之人,以重銓任,以安愚分云云。答曰,覽書具悉。卿其勿辭,從速察職。
左承旨尹坊書曰,伏以,天佑東方,休慶滋至,我大朝殿下封爵謝恩之年重回,臣民慶忭,曷有其極?臣本庸愚譾劣,最居人下,濫蒙大朝洪造,猥側下大夫之列,前後踐歷,罔非踰分。迺者騎省除旨,遽下於病伏郊廬之中,臣誠驚惶感激,莫省攸措,章皇入城,祗謝恩命,曾未幾日,復有喉司特授之命。臣於見職,亦已再矣。量才揣分,實無堪承之望,夙夜憂懼,若隕淵谷,則豈敢援例乞恩,復干僭越之誅,而臣聞乾坤,曲遂萬物,各得其所,聖君在上,匹夫皆獲自盡。臣若自疎於聖明之世,終不爲仰首一呼,以暴其至懇,則亦臣之罪也。玆敢瀝盡肝血,冒煩於貳極之下,伏乞睿慈,俯垂矜察焉。臣本賦命畸薄,少失所怙,惟兩偏母是依。臣之生母,今年七十二歲矣。家素貧窶,備嘗艱苦,喪憂積毁,累經危疾,半生虛羸之症,轉成痰塊,十數年沈痼,氣力如綫,居常綿綴。入秋以來,宿病頓劇,腹肚虛脹,食飮噎滯,便泄頻數,眞元澌脫,委貼床褥,轉側須人,臣之私心焦憂,已不可言,而加以菽水之供,亦常屢闕,藥餌之扶,非所可論,而每誦古人躬行傭作親極滋味之語,未嘗不感激流涕,自悼臣身之不肖也。臣之濫竊科第,出入從班,恰滿十年,求得薄縣,粗遂便養之願,非一日敢忘,而計疎志拙,旣不能對人言私,將母歸田,亦且有年,誠欽僇力耕稼,以爲仰事之資,而臣又短於謀生,加以病劣,亦不能躬自服力,家事之旁落,日〈又〉益甚,而臣母病勢漸痼,餘年已迫矣。今復荏苒歲時,終不得一日之養,則臣於他日,雖有巨鼎之饗,萬鍾之食,非臣之榮而卽臣之至憾也。惟我邸下,以孝爲治,每推及老之仁,克恢體下之德,前後近臣之乞養,無不曲從,則況臣情勢之矜惻,有加於同朝諸臣者乎?伏乞离明,俯諒臣懇迫之私,許授一邑,俾遂臣便養之願云云。答曰,覽書具悉。邦慶无彊,聖上封爵甲年重回,慶忭曷有其極?書辭,令該曹考例稟處焉。
庚辰十月二十七日未時,上御景賢堂。相臣·惠堂·冬至正使·戶判·知訓鍊·陳章人,同爲入侍時,右議政閔百祥,惠堂洪鳳漢,冬至正使洪啓禧,戶曹判書尹東度,知訓鍊具善行,陳章人司導僉正申鏶,司宰奉事李存誠,副司勇金敬一,承旨李廷喆,假注書金宅洙,記事官李在簡·姜趾煥,首譯李廷熺·邊,以次進伏。閔百祥進曰,聖體調攝,若何?上曰,一樣。又曰,中宮殿氣候,亦如何?上曰,一樣。又曰,王世子氣候,亦何如?上曰,一樣。又曰,王世孫,亦一向安順否?上曰,好在。上曰,臥而思之,欲與卿等相見,聞有陳章人,故使之入侍。百祥曰,聖慮過用,臣等實切憂慮之忱。上謂洪啓禧曰,今番則路乞大,以朝鮮音爲之而來。彼中無朝鮮音耶?首譯邊曰,彼中亦有之。百祥曰,閭巷無朝鮮之稱,而禮部則書以朝鮮矣。啓禧與首譯二人先出。上謂訓將曰,向者下敎積石事,可轉者轉之,不可轉則不轉,可也。具善行曰,秋澇以後,三角山多破傷處,土築似好,故有所議矣。上命承旨讀鄭纘述疏曰,貴哉。武士之六兩講經,軍兵之三發六中等,語言則是矣。命金敬一自讀其疏曰,上款事差可矣。至於統營占船等語,不言均役之爲害,而只以庚午後爲害言之者,六十老武,頗有意術也。又命申鏶讀其疏曰,右相不其爲嫌耶?百祥曰,言實好矣,何嫌之有?上曰,儒臣亦將引嫌矣。百祥曰,已引出矣。上曰,然乎?果以是也。仍笑謂申鏶曰,汝何逐我玉堂也?鏶曰,近來儒臣,雖非如此之言,如得奇貨。上曰,沈履之,年少人也,引出太急矣。傳曰,申鏶之章,有何撕捱之端,而今聞入直儒臣,以此撕捱云,其涉太過。況李瀰,頃者請以求言之意焉在?竝只推,更爲牌招。此後勿論儒臣·諸臣,以此撕捱,政院切勿呼望。時夜薄暮,殿宇其昏,上命中官供燭。又使李存誠讀其疏十二條,節節嗟歎曰,言則好矣,經綸之士也。共論科制也。尹東度·洪鳳漢皆曰,此說最好矣。至夫鄕邑座首之說,上笑曰,座首點下,予何暇酬應乎?又至於二匱受書等語,上又笑曰,使中官·監察,長坐閤外,則必將怨汝矣。讀疏訖,申·李·金三人先退。上〈曰〉,金亮行已陞六云,桂房有參上當窠耶?命賤臣宅洙,出問兵批。又曰,必欲見之,亮行使之上來,來則政院卽爲微稟。傳曰,此時諮議,豈可輕遞?雖然此乃陞六之窠。大抵抄選之人,以職高每嘗逡巡,予嘗曰,此召其人而閉其門也。以蔭官見之,此亦務實也。其令卽爲上來。上來後政院卽爲微稟。百祥曰,兪奉朝賀,國之黃髮,金判府事鍊達時務,李領府事儉約恢廣,皆宜委任首席。上曰,予亦諒之,所奏留意矣。傳曰,望八宿將,應旨陳疏,其誠可嘉,特賜虎皮一領。傳曰,此時經費,不可〈不〉顧,今年特寢尙方藥貿。明日懿陵奉審,都承旨進去事。出榻敎傳曰,近世非徒耳目之媕婀,草野之章,亦皆寥寥,因齟齬之敎,起兩武二蔭之章,誠是料外,而且其中三章,亦非循例應旨者,超末世陳其懷。噫,代理多年,是豈樂爲?意實爲國,亦豈無勸一聳百之意乎?司勇金敬一,以丁酉溫科,沈滯可惜。令該曹待闕調用。李存誠,十二條列,可見常日經綸之意,可知不負其先,令該曹特爲右職調用。申鏶職已亢矣。無他可賞之道,特賜半熟馬一匹,以示予賞三疏而聳百書之意。尹東度啓曰,乙亥以後,各年拯劣米,入侍大臣,在度支時,筵稟後發關催促,而各道觀望其蕩減,尙不督納,事體未安。當該道臣,竝推考,自臣曹更爲行關申飭,除災邑停退外,及今收捧,使之待明春解凍,首先上納,何如?上曰,依爲之。諸臣以次退出。
上在慶熙宮。常參以代理停,經筵停。
以副修撰李世澤禁推傳旨,傳于李心源曰,不知竝坐,始知之以他事撕捱云,亦知向日之挾雜矣。只推,卽爲牌招。
傳于李廷喆曰,宣傳官一員,當送昌德宮,騎馬一匹立之。
傳于李心源曰,惠堂·戶判·軍器提調·知訓鍊,使之入來,而此中如有進去習操人,置之。
又傳曰,戶曹·工曹·內資寺·內贍寺·同䆃寺·義盈庫·司宰監·濟用監·司僕寺,入直郞廳,使之入來,而戶曹·司僕,則久任郞廳待令。
又傳曰,初五日動駕時刻,以辰正三刻爲之。
又傳曰,奉審承旨,入來,同爲入侍。
傳于李廷喆曰,摘奸宣傳官同爲入侍。
李心源啓曰,宣惠廳堂上洪鳳漢,戶曹判書尹東度,軍器提調金聖應,知訓鍊具善行,戶曹久任郞廳鄭一祥,佐郞尹象厚,司僕久任郞廳判官金履長,主簿尹光烈,工曹佐郞金㻐,內資直長申鉐,內贍奉事權瓛,義盈庫主簿高必河,司宰監奉事李存誠,濟用監奉事金載岳,依下敎來待矣。傳曰,詣閤。
傳于李心源曰,近來開政事晩,申飭趁早開政,承旨以在京人備望。
李心源啓曰,卽者吏曹郞廳來言,今日爲政事命下,而判書李益輔,參議鄭存謙俱以病不進,參判朴相德未肅拜,不得開政云。判書·參判·參議,竝卽牌招開政,何如?傳曰,允。
傳于蔡濟恭曰,必三堂俱備然後開政耶?催促卽爲開政。
蔡濟恭啓曰,吏曹判書李益輔,參判朴相德,參議鄭存謙牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更牌招開政,何如?傳曰,允。
有政。吏批,判書李益輔牌不進,參判朴相德進,參議鄭存謙牌不進,左副承旨李廷喆進。以沈墢爲左承旨,李命植爲應敎,洪樂命爲校理,元義孫爲副校理,李溵爲副修撰,李鼎輔爲世孫傅,又爲同成均,洪秀輔爲吏曹佐郞,尹得勳爲扶餘縣監。兼文學徐命天·金應淳·鄭遠達,落點未下。出傳敎中學諭單方禹坤。
兵批,行判書金聖應進,參判南泰耆昌德宮入直,參議韓師直病,參知宋瑩中入直,左副承旨李廷喆進。以趙德成爲洗馬,閔惠洙爲都摠經歷,趙宅鎭爲訓鍊主簿,文道新爲慶尙左兵虞候,金麗海爲西山僉使,史修章爲帽島僉使,李泓爲江華中軍。副護軍金麟壽,副司直金朝潤,副司果李潭·李溵·鄭遠達·鄭晩淳·金華鎭。前府使金復元,今加折衝賞加。
傳于李心源曰,濬川處,有棄雪之痕云。該所書員,令兵曹入直郞廳,決棍五度事,分付。
李心源啓曰,以吏曹參議鄭存謙牌不進罷職傳旨,傳曰,只推。
李心源,以戶曹言啓曰,徽寧殿弘陵三年後,祭享藥果床不足所入,以太常有餘物種,換作擧行事,已有定奪矣。淸蜜等十四種,以本寺元貢有餘者,直爲進排,芝草等五種,以茶食床加磨鍊之數,換作加定,別單書入,依此擧行之意,分付,何如?傳曰,允。
王世子在昌德宮。常參停。
尹坊達曰,憲府連日監察茶時,事甚未安。除在外外,大司憲鄭弘淳,卽爲牌招,何如?令曰,依。
洪準海達曰,大司憲鄭弘淳牌不進,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
以弼善李命植牌不進罷職令旨,令于洪準海曰,推考徽旨捧入。
庚辰十月二十八日申時,上御景賢堂。惠堂·戶判·軍器提調·知訓鍊·奉審承旨·各司郞廳入侍時,軍器提調金聖應,惠堂洪鳳漢,戶曹判書尹東度,知訓鍊具善行,都承旨蔡濟恭,同副承旨李心源,假注書金宅洙,記事官申益彬·姜趾煥,戶曹正郞鄭一祥·尹象厚,工曹佐郞金㻐,司僕判官金履長,主簿尹光烈,司導主簿鄭至良,濟用奉事金載岳,內資直長申鉐,義盈主簿高必河,內贍奉事權瓛,司宰奉事李存誠,摘奸宣傳官元厚鎭·尹心恒,以次進伏。上命各司郞廳,次次進前,因下詢所懷及所司留財。至金履長,上曰,汝曾爲入侍乎?對曰,二月入侍矣。上曰,淳厚人也。洪鳳漢曰,其叔之學文,極爲純全也。上見金載岳曰,擧爾面,必是早達人也。汝父曾以都令,勸我以湯劑,汝父已作故人,予尙服其湯劑矣。以汝生家,思汝之祖,予心愴感。汝須努力,繼乃父與祖焉。是日吏批有政。上見玉堂望單曰,玉署之爲文兼者,十餘日久任,然後可無撕捱之弊。此後則文兼輩,勿復檢擬,待下敎備望。傳曰,玉堂兼春坊望,銓〈曹〉不察,推考。兼文學望,不爲點下矣。傳曰,前承旨洪重孝父子,予知其人。洪重孝昨年處分,已無深意,其子秀輔,翰林陞六之後,作散已久,故將欲下敎,今政始乃銓郞副擬,使其父子,俱在原州,此豈用人之道乎?秀輔雖已點下,洪重孝,令該曹待窠卽爲調用。洪鳳漢啓曰,內資直長申鉐所懷內,土蓮田,亦依水芹田例,請得代田,而但水芹田,濬川時,多有破傷處,不獲已給其代價。然至於土蓮田,則無受傷之事,不得給代矣。上曰,濬川郞廳·內資郞廳·戶曹郞廳,摘奸後給之。諸臣以次退出。
上在慶熙宮。常參以代理停,經筵停。
蔡濟恭啓曰,新除授左承旨沈墢,今日不爲出肅,卽爲牌招,何如?傳曰,允。
李廷喆,以都摠府言啓曰,今日入直內三廳武兼·禁軍及軍兵等,當爲中日習射,而儲慶宮忌辰祭相値,不得爲之之意,敢啓。傳曰,知道。
李廷喆,以兵曹言啓曰,濬川處,有棄雪之痕云,該所書員,令兵曹入直郞廳決棍五度事,命下矣。依傳敎,東所書員,決棍五度之意,敢啓。
李心源,以禮曹言啓曰,來十一月十五日,中宗恭僖大王忌辰祭,與冬至祭相値,故取考謄錄,則曾在癸未年,世宗大王忌辰祭,與寒食祭相値,忌辰祭祝文中,有節目添入之事矣。今亦依此例,中宗恭僖大王忌辰祭祝文中,以節日相値之意,措辭添入事,分付,何如?傳曰,允。
王世子在昌德宮。常參停。
洪準海達曰,明日常參取稟。令曰,停。
又達曰,憲府連日監察茶時,事甚未安。除在外外,大司憲鄭弘淳,卽爲牌招,何如?令曰,依。
又達曰,大司憲鄭弘淳牌不進,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
又達曰,備邊司郞廳來言,賓廳坐起日次,而睿候方在調攝中,頉稟。令曰,知道。
又達曰,今日賓廳日次,旣已頉稟。所當持公事入對,而睿候方在調攝中,頉稟。令曰,知道。
上在慶熙宮。常參以代理停,經筵停。
下直,魚川察訪韓始泰,開雲萬戶黃再淸,彌串僉使張雲翼。
藥房都提調臣李,提調臣李昌壽,副提調臣蔡濟恭啓曰,伏未審日間,聖體調攝,若何?寢睡·水刺之節,亦何如?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣。湯劑先劑入後,入侍宜矣。
中宮殿,藥房口傳問安。答曰,知道。
王世子遣宮官口傳問安。答曰,知道。
王世孫遣講官口傳問安。答曰,知道。
藥房口傳啓曰,今日臣率諸醫,入診于東宮,則脈度浮數,齒痛有加,微感之候一樣。諸醫以爲,二陳湯依前加入進服爲宜云。此藥五貼劑入之意,敢啓。傳曰,知道。
傳于洪準海曰,晝講今日爲之,時刻依前擧行,提調入侍。
蔡濟恭,以弘文館〈言〉啓曰,新除授應敎李命植,校理洪樂命,副校理元義孫,竝卽牌招察任,副修撰李溵,時在京畿楊州地。經筵入番事緊,請斯速乘馹上來事,下諭。答曰,依啓。
李廷喆啓曰,以巡監軍單子。傳曰,仍。
蔡濟恭,以內醫院官員,以提調·副提調意啓曰,年例各殿進上臘藥所入牛黃陸拾參部參分,及加劑牛黃拾貳部,中宮殿進上龍腦安神丸一劑所入牛黃肆部伍分,世子宮供上臘藥所入牛黃伍部,合牛黃玖拾玖部捌分,各殿進上,各宮供上臘藥所入麝香貳百參拾肆部參分,竝令戶曹·宣惠廳,卽爲依例進排,何如?答曰,允。
李廷喆,以兵曹言啓曰,去十月朔各廳堂下武臣等試射,連因有故,今已逾月,不得爲之之意,敢啓。答曰,知道。
敎江華留守洪樂性書。王若曰,國家之所重在人,官守每憂瘝闕,公朝之所薦屬子,地望實合尹玆。肆頒綸綍之音,庸畀繭絲之地。眷彼沁都一面,實我畿輔重防。地是喬營崧京之交,扼上游於齊城漢水,路在南漕西輓之奏,綰外洋於楚柁吳檣。嚴樓櫓而謹瞭探,一朝備風濤之警,峙兵糧而待緩急,百年作保障之依。慨然念丙丁之羞,詎忽在莒之痛?所以軫宵旰之慮,益講撤桑之謨。第久安致恬嬉之風,而重地有疎虞之歎。飢饉荐而兵農困,星羅之墩堡莫修,器械鈍而餱粻逋,風和之舟楫難恃。苟非才堪文武,克盡保釐之方,何以躬率軍民,允叶撫禦之責?惟卿,妙齡通顯,奕世蟬聯。體不能踰中人,藹然端祥之可掬,才足以需當世,沛乎通敏之是資。生長富貴之家,礪志操於紈綺梁肉之外,周旋言議之地,秉和平於戈戟蠻觸之間。若論才器之老成,允合中外之倚仗。繡衣一行於沁府,人尙服其嚴明,銓衡四佐於天官,世皆推以鑑別。惟其內庸之未究,要寘淸華之班,以致外試之不遑,尙韞盤錯之利。顧今日居留之重任,舍我卿付托於何人?玆授卿以江華府留守兼鎭撫使,卿其祗服寵章,益礪顯烈。董戎牧民之兼掌,〈□□〉無忌之所寬,繕城修艦之俱宜,須念荊門之以委。分司之衙門旣重,尊體貌而飭敎,備局之機務同參,佩安危而出入。自餘變通,厥有故常。於戲,礪譙樓立殣之風,可使親上而死長,體朝家築堰之意,何難足食而裕民?民憂國計之茫無畔涯,言實出於心腹,地利人和之相爲形勢,卿必殫其謨猷。往其勖哉,行且召矣。故玆敎示,想宜知悉。
王世子在昌德宮。常參停。
沈墢達曰,明日常參取稟。令曰,停。
李心源達曰,憲府連日監察茶時,事甚未安。除在外外,大司憲鄭弘淳,卽爲牌招,何如?令曰,依。
沈墢達曰,大司憲鄭弘淳牌不進,執義金元行,掌令徐海朝·李敬玉,持平李行源·趙錫愚在外,今日以監察茶時之意,敢達。令曰,知道。
李心源,以吏曹言達曰,新除授輸城察訪朴纘行呈狀內,素患痰癖之症,遇寒添劇,萬無時月內差復赴任之望,卽速變通云。實病旣如此,則不可等待其差歇,依例改差,何如?令曰,依。
又以吏曹言達曰,思陵參奉魏泰始呈狀內,身病甚重,勢難察任云。依例改差,何如?令曰,依。
又達曰,今日是日次,藥房提調李昌壽,率諸醫來待矣。令曰,入對。
又以賑恤廳言達曰,大同事目,至嚴且重,而咸平縣己卯條上納大同米,今三月以定配罪人,定船主裝送,而任其幻弄,畢竟欠縮,至於近百石之多,其在奉公之道,萬萬寒心。同咸平縣監,令本道指名現告,拿問定罪,以爲懲後之地,何如?令曰,依。
全羅監司狀達,今十一月朔進上物種中,小海衣限內不得封進,惶恐待罪事。令于李心源曰,勿待罪事,回輸。
黃海監司狀達,長淵等官雇格軍金元上等渰死事。令于李心源曰,令本道恤典擧行。
副應敎沈履之書曰,伏以,臣猥叨渥恩,忝居禁林,今已有年矣。學識不足以備顧問,忱誠不足以資啓沃,補衮之責,姿性昏懦,演綸之任,文辭蕪拙,每一循省,汗背騂顔。嘗以負國尸職,萬死而不足塞罪,仰俛於大朝崇聽,區區自畫,蓋亦有素,而直緣操守无固,怵迫未已,匪分之地,有除輒承,至於東壁之猥玷而極矣。是職也,古稱淸望,格在峻選,類非人人所敢倖占者。濫竽之初,循墻則宜,而禁直深夜,冒遵肅命之例,淸齊疊日,尙阻丐免之章,臣實自訟,人將何謂?幸會蹲據,義所不敢,罄懇陳籲,言出匪飾,特加燭諒,亟賜鐫改,則淸朝公器,庶不紊褻,豈但私心之獲安而已?且臣夙抱疝癖,每於冬節增劇,自分貞疾之形,不比恒人之數。纔經猝寒,又復闖發,氣從下脘,直亘上焦,呼吸難通,坐臥不得,頃刻之間,若將隕絶,卽此病狀,尤无淹直之望。伏乞睿慈,竝垂憫覆之澤,俾尋調治之路焉云云。答曰,覽書具悉。爾其勿辭,調理察職。
注書金相翊書曰,伏以,堂后薦付,序例甚嚴,新不得間舊,〈下〉不得先右,乃其不易之典也。前注書洪輪,在任在喪,未及闋服,故取付新薦,以及臣身。輪今且免喪矣。例宜還付本職,則在臣廉隅,有不可因仍蹲據,以防其進塗,以墜其故規也審矣。玆敢略控短章,仰瀆睿候。伏乞离明,俯垂鑑諒,亟令該曹考例稟處,以安私義,以存公格云云。答曰,覽書具悉。書辭,令該曹考例稟處焉。
注書任希孝書曰,伏以,記注之薦,循次以付,格例甚嚴,不可違越。前注書洪輪,今旣服闋,則揆諸院規,臣亦有越次之嫌。其在私義,豈可因引蹲據?玆陳短章,仰瀆睿候。伏乞照例亟遞,以存公格云云。答曰,覽書具悉。辭書,令該曹考例稟處焉。
庚辰十一月初一日午時,上御景賢堂。晝講入侍,內局同爲入侍時,都提調李,提調李昌壽,同知事黃景源,特進官金陽澤,參贊官蔡濟恭,侍講官沈履之,侍讀官李瀰,武臣李光國,記事官任希孝·李在簡·姜趾煥,醫官方泰輿·許礈·李以楷·金履貞·鄭允協·徐命緯進伏。上讀大學,自子曰聽訟吾猶人,止不可闕如此云。沈履之讀,自所謂脩身在正其心,止右傳之八章,釋修身齊家。上更讀訖。沈履之曰,此章言正心,而自忿懥以下四者,皆是不得其正者也。上下正字,分其體用,而七情中最爲難制者,莫如喜怒,故先言忿懥之不得其正,而人君之喜怒得中,尤異於凡人,伏願聖上,留念於此章,以爲加勉之道焉。上曰,頃日對策,已有所言,而今者所奏,亦是矣。履之曰,忿懥恐懼,憂患好樂,各得其時則可矣,而一有過分數,則不得其正矣。李瀰曰,四者皆心之不得其正者也。七情中忿懥尤難云者,誠如上番之言。此是易發難戒處,尤於此,可當益勉矣。上曰,然矣。黃景源曰,此章言不得其正之害,而只自拈出四者以戒之,此外亦豈無可戒者乎?然惟其七情之中,最易不得正者,惟此四者故也。上下番,皆以忿懥陳達,其言誠好,而四者之發,或急或偏,尤難裁制。若能當恐懼而恐懼,當好樂而好樂,則豈有不得其正之慮哉?臣誠惶悚,而殿下每於憂患恐懼之際,或有過分數之處,益勉省察存養之工,必得其正之地,伏望矣。上曰,聖人以此四者,表而言之者,誠於易發處,戒之切也。履之曰,此章則曰,人之其所親愛而辟焉,賤惡而辟焉,哀矜而辟焉,敖惰而辟焉,終之曰,好而知其惡,惡而知其美者,鮮矣。大體好惡有偏,則雖於凡人,不得爲學問工夫,而在於君上,尤可勉好惡之得中,誠能用人之際,必好而知其惡,惡而知其美,則豈不爲宜乎?瀰曰,一念之間,若有偏字,則自歸一處,不免有偏,此與不得其正,同矣。上曰,此偏字,卽末世黨習也。若能好而知其惡,惡而知其美,則豈有黨習乎?履之曰,一有所偏,則好而自不知其惡,惡而自不知其美矣。上曰,然矣。身不修,不可齊其家之說,尤緊切矣。李曰,今於文義,以偏字,歸之偏黨之習,而儒臣亦以好而不知惡,惡而不知美仰陳,其言是矣。誠以黨習言之,則非但好不知惡,惡不知美而已。惟入其黨中,則雖知其惡,從而掩之,此不過爲聚其人,以作己人之故也。惟在日月之明,照燭而析破矣。上曰,好不知惡,惡不知美,是爲黨習,而今則無此矣。予今講庸·學,而若有正心之工,則國事豈至如此乎?曰,不必徒爲憂歎而已。惟聖明察之焉。上曰,卿之慷慨以奏者,果副予拜相之意矣。臨御卅載,今欲拱手,而其於民事何哉?今當此月,欲爲靜居,聞卿入來,而旣欲召見,故今日仍爲法講矣。卿年亦已多矣,何不勉力爲之乎?簞瓢陋巷,或歸於時君之過,而今卿則旣異於此,與予共做國事,可也。頃見三相入來,而心甚貴之,其後右相,獨爲行公矣。上曰,月課今已爲之乎?金陽澤曰,今已考之,而多有不作者矣。上曰,月課試券,竝持入,可也。上命金陽澤·黃景源·沈履之·李瀰先退。曰,俄於講筵,伏聞玉音淸亮,臣心自喜幸矣。近間聖候何如?上曰,一樣矣。曰,寢睡·水刺之節,亦何如?上曰,水刺則進之甚難,而寢睡亦不過一更,故今日亦於未明前起寢矣。曰,湯·丸劑連爲進御乎?上曰,八味元則進服,而殆如不讀之書矣。曰,瓊玉膏連爲進御乎?上曰,進服而今則止之矣。曰,何不進御乎?上曰,若有益於國事,則豈不進服耶?曰,脚部痰候,何如?上曰,少勝矣。曰,眼胞眵汁之候,何如?上曰,差勝矣。曰,必爲愼風伏望矣。曰,近間中宮殿氣候,何如?上曰,一樣矣。曰,王世子氣候,何如?上曰,一樣矣。曰,嬪宮氣候,何如?上曰,一樣矣。曰,王世孫氣候,何如?上曰,好在矣。曰,令醫官入診,何如?上曰,依爲之。方泰輿等,以次診候訖。泰輿曰,脈候左右三部,雖不沈不浮,而略有帶數之意,右寸關虛軟不足之候,與前一樣矣。諸醫所陳,竝略同。上曰,金壽煃尙在乎?泰輿曰,然矣。上曰,其相貌,好矣。傳曰,金壽煃昔年入仕內局,年今八十,令該曹衣資食物,特爲題給,以示予意。上曰,久不許入診,而今日始得備員爲之矣。曰,動駕不遠,調護之道,在於勉進湯劑矣。自藥院煎入,何如?上曰,姑置之。昌壽曰,動駕之時,日氣想益寒冷,湯劑不可不煎入,指日下敎伏望。上曰,煎入於初五日宜矣。曰,臣等之意,欲自明日煎入,而聖敎如是爲難,自初三四日煎入爲好矣。上曰,卿等如是陳請,自初五日煎入,可也。昌壽曰,當定煎入時刻矣。上曰,以食後爲之,可也。曰,瓊玉膏所餘者,幾何耶?預知多少,然後可以更劑以進矣。上曰,不服之藥,何必疊劑耶?曰,瓊玉膏及丸劑,必爲勉進,無至間斷伏望矣。昌壽曰,丸劑則進御似無難矣。上曰,瓊玉膏服之甚難,而八味元則今頗習熟矣。昌壽曰,瓊玉膏則其味太甘,而八味元則味亦佳矣。今所餘者,幾許耶?不可不加劑以入矣。上曰,丸劑旣已過半進御,而今則不服矣。旣不進服,而有加劑之命,則是亦欺心也。曰,八味元雖不加劑,其所餘者,必爲勉進伏望矣。上曰,當進服矣。上命醫官先退。曰,臣於近日,以病逖違矣。目今災異荐疊,聖上獨勞,而臣病三年,源委已深,自春以後,腰以下無片肌,重以精神消耗,難責重任,而頃有藥院備員後入診之敎,故臣今盡力入來,此後更登前席,有未能自期矣。殿下俄有下敎,而領相有闕,臣病如此,徒爲虛縻,而右揆獨爲勞悴,如此之時,宜備三公矣。顧臣防賢之咎,到此尤深,而不敢呈單,亦不敢陳疏,今始仰懇,如蒙體諒之恩,豈勝萬幸?臣亦伏見僚相處分時下敎,而臣亦職在輔相,同忝師傅矣。且於闕中,得見申鏶上疏,以廊廟無練達人爲言。此則臣可當之,而臣方以病乞免,何暇引嫌乎?今則臣之身勢孑然,只當專忠於國事而已,此身將焉欲用,而豈敢爲任便之計,如是仰陳乎?倘蒙生成之澤,小得蘇愈,則雖赴湯蹈火,臣不敢辭矣。上曰,頃日事,何有於卿耶?使元輔而至於此,予實愧矣。其時下敎,只言領相,而頃聞右揆之言,則卿欲同其處義云矣,今則猶以他事而爲辭免矣。古有昔疾今瘳之語。卿之調治,亦已久矣。曰,臣豈欲便身,而如是煩瀆乎?若以才德不逮爲辭,則亦幾近於例讓,但近來天災如此,世道如此,必得賢德,然後國事可做矣。上曰,右相頃有所奏,而兪奉朝賀旣已臨軒宣麻,李領府事亦嘗言病,曾於光明殿見之,而常時服淸心丸云。卿與李領府,每以病言之,予以爲過矣。卿之鬚髮,當白而不白,予則以卿無病知之矣。李領府之言病,旣與卿無異,今若拜之,則領左相俱必引病,國事將何以爲之乎?以此曾諭於右相矣。金判府頃日事過矣,而卿則異矣。予欲與卿,同爲國事,三公之任,亦不在於奔走供職也。見卿入來,有艱辛底意,而若强力行公,則漸至差勝矣。曰,今則臣之精神,已消耗矣。上曰,過矣。但今見其面,少異於前矣。曰,小臣亦有所自諒,而敢爲陳達矣。上曰,予亦自强矣。卿亦自强於國事,則國事必勝矣。今番申鏶作疏以來,故更見其人,勝於前日,此亦在見之之如何。卿亦爲國事,則將必勝於今日所見也。曰,乞蒙再生之恩矣。上曰,如此時,不可如此矣。曰,原任中一人,方遠在矣。上曰,予亦思之,而將何以致之耶?曰,豈不上來乎?上曰,雖上來,豈肯行公耶?曰,若以待臣等之禮遇加之,則雖未知其病勢之如何,而少有可强之勢,則豈於禮使之中,以孤聖恩者乎?上曰,世道必如其心,然後欲爲行公,而今則世道尤下矣。曰,殿下何不以世道責之乎?曰,在遠大臣,似當一諭矣。上曰,頃者處分後,姑未及一爲之矣,卿之所陳是矣。曰,保護之任,豈敢爲辭免之計,而臣之病情如此,日次問候之時,實無自力之望矣。上曰,無可代之人矣。曰,藥房之任,自前大臣,輪回爲之矣。上曰,欲使卿羈縻於內局,有時見之矣。今則卿宜專意於國事,都提擧當許副矣。曰,聖恩至此,誠爲罔極矣。上曰,內局近爲日次問候。不許卿請,則近於違卿之心,故今此許副者,欲便卿身而然也。曰,賤疾方苦,調理後可以出膺矣。上曰,有國事則必爲入來,可也。曰,聖敎如是縷縷,臣不敢更達矣。昌壽曰,小朝當爲日次入對,而兩提調今方入侍,何以爲之乎?上曰,以昌德宮入直承旨入對。出榻敎李·李昌壽退出。傳曰,左相內局之任許遞,安心調理,專意國事之意面諭。此時都提調不可不備,其代,明日政官牌招擧行。上命濟恭,讀月課試券。上曰,壯元誰也?濟恭曰,柳東賓矣。諸臣遂退出。
庚辰十一月初一日酉時,王世子坐德成閤,藥房入對時,提調李昌壽,同副承旨李心源,加出假注書吳彦垕,記事官尹得孟,記事官鄭彦暹,醫官方泰輿·李以楷·金履貞·李世珪·徐命緯,以次進伏訖。李昌壽曰,日寒愈酷,調攝中睿候,若何?令曰,齒根浮高,刺痛頗劇可悶矣。昌壽曰,寢睡·水刺之節,若何?令曰,以齒痛之故,尤難進御矣。昌壽曰,睿候諸症,若是彌苦之中,水刺之不善進御,尤爲可悶。諸醫來待,使之診察,何如?令曰,依爲之。泰輿診脈退伏曰,脈候左右三部,過爲浮數,而度數不調,胃脈如前不足,掌心燥而不潤矣。以楷·履貞所達,與首醫同。昌壽曰,旣已診察,議藥,何如?令曰,牙床刺痛,不勝苦悶。有可瘳之藥耶?泰輿曰,二陳湯·升麻·白芷之屬,屬於齒痛,此藥停止可惜矣。且睿候外氣未解之中,風熱痰熱,有時陞降,蘇橘茶更爲製進,似好矣。令曰,依爲之。諸臣以次退出。
上在慶熙宮。常參以代理停,經筵停。
夜三更,流星出奎星下,入乾方天際,狀如拳,尾長三四尺許,色赤,光照地。
有政。吏批,判書李益輔進,參判朴相德牌不進,參議鄭存謙式暇,都承旨蔡濟恭進。兵批,判書金聖應病,參判南泰耆査對進,參議韓師直昌德宮入直,參知宋瑩中入直進,右副承旨洪準海進。
吏批,以鄭光漢爲修撰,李壽鳳爲弼善,李天輔爲內局提調,趙擎爲相禮,魚錫仁爲義禁〈府〉都事,金昌柱爲思陵參奉,文必燁爲輸城察訪,李瑞彪爲引儀。理山府使望單子,行副護軍安允福,以御筆添書落點。兵批,無政事。
蔡濟恭啓曰,今日拜表時,兩司當爲進參,而諫院多官俱在外,憲府則監察代行矣。雖無諫院,亦有行禮之例,今番則何以爲之?敢稟。傳曰,依前擧行。
傳于蔡濟恭曰,三使臣留待。
傳于蔡濟恭曰,三使臣詣閤。
洪準海,以弘文館言啓曰,本館上番,連日姑降入直,事甚未安。今日政新除授玉堂,待下敎仍卽牌招入直,何如?傳曰,允。
傳于李心源曰,初旬次對,明日爲之。
李廷喆啓曰,以巡將單子。傳曰,有頉代,辛就三爲之。
傳于李心源曰,宣傳官一員待令,騎馬三匹立之。
李心源,以內醫院官員,以提調·副提調意啓曰,前內醫鄭允說,御醫差下事,命下矣。令該曹付軍職,冠帶常仕,何如?〈傳曰,允。〉
王世子在昌德宮。常參停。
李心源達曰,明日常參取稟。令曰,停。
沈墢達曰,憲府連日監察茶時,事甚未安。除在外外,大司憲鄭弘淳牌招,何如?令曰,依。
又達曰,大司憲鄭弘淳牌不進,執義金元行,掌令徐海朝·李敬玉,持平趙錫遇·李行源在外,今日以監察茶時之意,敢達。令曰,知道。
李心源達曰,右承旨尹坊,同姓三寸姪幼學昌鎭身死,服制出繼降等,已行四日,出仕,何如?令曰,依。
又達曰,卽者入番翰林鄭彦暹,以檢閱尹師國之陳書下鄕,終不上來,謂損館規,陳書徑出,原書纔已退却矣。所當直捧禁推徽旨,而此與無端徑出有異,推考警責,仍卽牌招,奉敎申益彬,一體牌招,以爲推移入直,何如?令曰,依。
以奉敎申益彬,待敎鄭彦暹等牌不進罷職令旨,令于李心源曰,推考徽旨捧入。
李心源達曰,明日,初旬次對爲之事,命下矣。兩司除在外外,大司憲鄭弘淳,待開門牌招,以爲入侍之地,何如?令曰,依。
又以兵曹言達曰,昌德宮衛將劉宗漢,素患痰病,當寒添劇,萬無供職之望,呈狀乞遞。今姑改差,何如?令曰,依。
庚辰十一月初二日辰時,上御景賢堂。冬至三使臣入侍時,上使洪啓禧,副使趙榮進,書狀李徽中,左承旨沈墢,假注書金宅洙,記事官李在簡·姜趾煥,以次進伏。上曰,今番則使予聞河淸消息也。啓禧曰,弓角乃彼中禁物,而不得已出來者也。請以咨文後出來,似好矣。上曰,應來之物外,濫雜者則申飭焉。上親筆書下玉華關出入舊門,世子·大君舊館,顯廟誕降舊館,諭啓禧曰,此數件須畫來也。因命宣饌。上曰,裨將誰誰?啓禧曰,軍官三人中,臣之子纘海,居其一也。上曰,予其靈矣。意其爲纘海,果然矣。榮進曰,臣亦率子光達,而年今三十四矣。徽中亦曰,臣亦率子商鳳而往矣。上曰,皆率子弟矣。啓禧進曰,臨當遠離,只願聖躬保嗇,世道挽回。無以衰暮,而或有所懇托之念,亦無以勞動,而或有所傷損之慮者,是臣區區所祝。上曰,向者耆社臣,勸我以保嗇之道,而予則克念,似將作狂矣。上曰,彼文中御諱拔去時,有行賂而然耶?命賤臣宅洙,引首譯入侍。上問曰,御諱拔去時,用情債耶?首譯對曰,自初略有所賂。啓禧曰,一拔後則依例拔去矣。啓禧又曰,路乞大接話新語,當以好道爲之矣。上曰,依爲之。傳曰,今聞姜壽億作故云。此人何可比諸常人?令該曹恤典從厚擧行。上使洪啓禧啓曰,弓角在彼中,則爲禁條中最緊者,而在我國軍器所需,自是不可無者。故曾有筵稟許買,因此潛自私貿者,亦爲不少,在行中不無掣肘之端,故敢稟。副使趙榮進曰,弓角是不可不貿來者,則雖彼中禁物,何可不爲貿來耶?譯官輩則欲移咨貿來,而此則似重難矣。上曰,公物應貿者,酌定其數,使之貿來,其餘則以潛買賣施行。書狀官李徽中啓曰,使行入柵之後,刷馬驅人,抄竊行路,已成熟習。我國素稱禮義之邦,而從人所爲如此,其所貽羞,誠爲不貲。此由於灣府之薄給路費,而亦爲預授,臨時赤手徒行之致。自今爲始,勿論預授與否,使行臨發時,各人路費,一一照檢齎給,使足往返,而如有復犯者,各別嚴繩,一洗弊風,斷不可已也。上曰,書狀官所陳誠是。上副使之意,何如?洪啓禧曰,此輩此習,其來久矣。今雖盡給當給之物,未必其頓改前習,而旣有所食,則必不至於如前。雖有先下,自今番爲始,一一計給之意,申飭於灣尹,似好矣。趙榮進曰,其所謂路費,只是白紙五十卷云。以此安能禁其抄掠,而猶勝於不爲申飭矣。上曰,出擧條嚴飭,可也。出擧條諸臣以次退出。
上在慶熙宮。常參以代理停,經筵停。
夜五更,流星出星星下,入巽方天際,狀如拳,尾長二三尺許,色赤。
李廷喆,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
假注書望,鄭煥猷·任觀周·兪恒柱。
以假注書·捕盜從事官·樂生望筒,傳于李廷喆曰,竝首擬爲之。
以次對進不進單子,傳于李廷喆曰,特敎之下,豈若是乎?改修以入。
傳于曰,特敎之下,單子何至今不爲修入耶?斯速入之。重臣旣行公於內局,則何可不入來耶?使之入來。
又傳于曰,大臣·備局堂上,詣閤。
又傳于曰,騎馬一匹立之。
以入直哨官有頉單子,傳于李廷喆曰,李奎七爲之。
又傳于曰,今番動駕,守宮侍衛仍。
傳于沈墢曰,頃日臨門時,濟州民三人,使之製衣以給矣。其已製給耶?濟州進上,又有上來之人,一體製衣以給,初來者如已下去,而其外留京者下往時,所經邑給糧事,分付。濟州進上領來人往來時,例爲給糧,而其中或有丁丑年上來者,今日入侍惠堂,詳問以奏。
李廷喆,以兵曹言啓曰,再明日內入直訓鍊都監哨官劉錫謙,今日受點之後,書字的來言,劉錫謙受由在外云。莫重入直省記,不爲詳愼,初不懸頉於草省記中,受點之後,始爲來告之狀,極爲可駭。當該書字的,自本曹從重決棍,原單字中,改付標以入之意,敢啓。傳曰,知道。
王世子在昌德宮。常參停。
李心源達曰,明日·再明日,毓祥宮忌辰祭齋戒,初六日正日,此三日常參頉稟。令曰,知道。
又達曰,憲府連日監察茶時,事甚未安。除在外外,大司憲鄭弘淳,卽爲牌招,何如?令曰,依。
又達曰,大司憲鄭弘淳牌不進,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
洪準海達曰,今日所當持公事入對,而睿候方在調攝中,頉稟。令曰,知道。
李心源達曰,奉敎申益彬,待敎鄭彦暹,旣有只推之令,竝卽牌招,推移入直,何如?令曰,依。
又達曰,卽者檢閱李在簡·姜趾煥,因奉敎申益彬未徹之書,謂有難安之端,陳書徑出,原書纔已退却矣。所當直捧禁推徽旨,而此與無端徑出有異,推考警責,竝卽牌招入直,何如?令曰,依。
庚辰十一月初三日辰時,上御景賢堂。大臣·備局堂上,引見入侍時,右議政閔百祥,禮曹判書李益炡,兵曹判書金聖應,左參贊洪鳳漢,刑曹判書洪象漢,吏曹判書李益輔,戶判尹東度,行副司直崔鎭海·鄭汝稷,前訓鍊具善行,大司成徐志修,副司直金相福·元景淳,大提學金陽澤,工曹參判元仁孫,吏曹參判朴相德,副司直洪麟漢,左副承旨李廷喆,校理李瀰,假注書金宅洙,事變注書黃樸,記事官朴沁·蔡廷河,以次進伏。閔百祥進曰,以臣無似,居然一年矣,豈於此時,敢有圖避之意?前領相許副後,則臣不敢欲遞,而今則左揆旣出,乞蒙退斥之恩。上曰,頃日下敎,已諭予意,而今日請遞,誠是意外。上曰,頃日左相云,今日世道不如前日。卿意,何如?對曰,左相之欲勵世道者,其所苦心,而意實好矣。臣則與左相心同而事異矣。左相則以顯出爲主,臣則以鎭定爲主。上笑曰,然矣。上曰,左相陳趙領敦寧召致之意,而卿於諸原任歷擧之時,何不言趙相乎?對曰,亦知其難致,而不敢奏矣。上曰,乙亥後査滓,果盡澄耶?對曰,心則固未知,而外面則果爲一洗矣。是則待李溵頭角之稍成,自當爲主人矣。三宰臣嘗謂臣曰,是道則當委於李溵云矣。上問於李瀰曰,儒臣之兄,能任此責乎?瀰曰,臣兄之任此責與否,臣何敢仰對耶?上曰,然則以儒臣兄弟事,對之可也。今日世道,其能挽回否?瀰曰,臣父臣祖,苦心向國,仰贊我殿下建極之治,至死眷眷於挽回世道一事,臣之兄弟,惟當承先訓,盡心國事而已,世道挽回與否,何敢質言乎?上問右相曰,卿不言重宰,而獨言李溵,何哉?對曰,心直者,當以直道事君,臣之所言,以其心之謂也。上曰,然矣。今日君臣,好矣。上顧問重宰曰,卿可爲李溵所爲乎?右相曰,異於問瀰者,其所仰對,亦似難矣。上曰,予非有意也。瀰曰,自上鎭定而調制,則其理自可會矣。上又問右相曰,卿何望於李溵也?對曰,處地旣同,若以趙相事責之,則必爲之,而且其同隊中心事好者也。上曰,人也果賢也?奉朝賀元景夏家,令該署相當藥輸送事。出榻敎本院左承旨留院,昌德宮入直,右副承旨爲之。出榻敎工曹參判元仁孫備堂之任,今姑許遞事。出榻敎閔百祥啓曰,特敎次對之時,備堂之懸病甚多,其中不無實病者,而事體則未安。懸病人及追後入來人,竝從重推考。工曹參判元仁孫,則聞其父病添重,情理可悶,雖追後入來,似有區別之道,而特許數朔長暇,俾護其父病,何如?上曰,雖追後入來,入來人則勿推,其外皆從重推考。元仁孫姑爲許遞備堂。又啓曰,此卽全羅監司朴道源,災實分等狀啓也。以爲今年穡事,摠論大體,庶免告歉,此等之年,不宜有尤甚名色,故不爲擧論,全州等十九邑,置之之次,高山等三十四邑,置之稍實,而京外各司句管各樣舊逋,奴婢身貢,敗船拯劣米等,之次邑分數徵捧,以示優恤之意,請令廟堂稟處矣。分等甚精,尤甚名色之不爲擧論,亦得體,使之依此施行,各樣舊逋及奴婢身貢舊未收,之次邑,三分之一停捧,拯劣米則旣非災年,又關經費,不必如是煩請,道臣推考,使之準捧,何如?上曰,依爲之。道臣則勿推。又啓曰,此京畿監司尹汲狀本也。備陳本道農形,酷被災害之狀,仍以爲該曹比摠外,限二千一百結加劃事,請令廟堂稟處矣。分等狀啓,未有加請災結之事矣,蓋其意,初欲以事目餘結,必爲〈均〉排,及其分俵,有此不足故也。畿內被災旣酷,道臣之請又如此,不可不加劃,而二千一百結則太過,限千結加給,似好矣。上曰,依爲之。洪鳳漢曰,畿內年事,雖曰被歉,旣是穴農,大體比昨年論之,猶有勝焉,以昨年所給之災,庶可分俵。且其災摠八千七百結,幾與畓結三分之一,恐不可加給。雖或加給,九千結之外,尤不宜踰越矣。尹東度曰,畿邑大抵穴農,二千餘結災頉,加給似過矣。上曰,依前戶判所奏施之。道臣則其所加請,不先不後,徒重推考。金聖應啓曰,蘆原驛馬位田畓,本來數少之中,二間水門外所在水芹畓二結九十卜零,入於濬川時,防築及水道不通處,不得耕食,誠爲可矜。依他例尺量後,給代土,何如?上曰,自兵曹給之。金聖應曰,驛則雖係兵曹,土地乃地部所關,宜自戶曹給價,而自兵曹給之,則終爲後弊,此亦不可不念矣。閔百祥曰,以爲土價,而委之戶曹,未免苟艱矣。上曰,濬川所摘奸後,自濬川所給之。閔百祥啓曰,前有謝恩使先來探問之下敎,故分付灣府矣,卽接謄報,姑無消息云矣。以渡江日字計之,則先來之無消息,非異矣。然使行七月辭朝,九月始渡江,中路稽滯,殊涉未安,三使臣從重推考,何如?洪鳳漢曰,謝恩使始欲圖退拜表期日者,已違奉使之體,及其發程,緩緩作行,雄邑則流連七八日,殘邑則遲留數三日,拖至三朔而渡江,此是有使行後所無之事。列邑搔擾,姑捨勿論,事體寒心,無復可言。此而有恕,何以責往役不憚勞之意乎?上曰,罷職,可也。閔百祥啓曰,臘月不遠,銓曹事當儲闕,而昨日政有復職望,吏曹判書李益輔,從重推考,何如?上曰,依爲之。金聖應啓曰,南·北漢義僧番錢事,日前仰達,則有更令消詳以稟事下敎,而當初以守禦廳出鎭之故,不得已屬於兵曹矣。今則守禦廳在京,兩山城番錢,移送守·摠兩營,何如?洪鳳漢曰,當初自兵曹收捧分給,蓋以守禦使之在外也。今則守禦營旣已在京,使守·摠兩營,依其磨鍊數直捧,而至於造紙署僧價本,付之於摠廳,今難區別,此則自摠廳都捧後,分給好矣。上曰,依爲之。義僧一也,一體付之。閔百祥啓曰,貢物年條預買,前後朝禁,至爲申嚴,而近聞有財力衙門,不無復踵前習之弊云。更加各別申飭,何如?上曰,申飭之下,惠堂從重推考,更爲申飭。此後若此者,備局草記,用制書有違之律。又啓曰,今日特敎賓對之時,行司直李昌壽,以藥院提調,入來闕中,臣數三往復,終不入參,其在事體,極爲未安。一體從重推考警責,何如?上曰,李昌壽之入來不參,非矣。依爲之。李益炡啓曰,故通德郞韓光道妻李氏上言,啓下本曹,而觀其措事,則以亡夫卽國舅西平府院君韓浚謙六代孫也。繼子致億,無後身死,故頃以致億立後事,有所上言矣,自朝家,用兄亡弟及之禮,亡夫光道四寸弟顯道之子泰雲,定爲亡夫之後矣。亡子致億,倫紀已定,今雖身故,不忍絶綱,而致億生〈庭〉同生致復·致沃,皆有子,以其猶子,爲致億之後,特寢兄亡弟及之命爲請矣。國舅奉祀,事體自別,不敢循例覆奏,故敢此仰稟矣。上曰,欲以致億猶子爲其後者,似無足怪矣。洪象漢曰,昨年臣待罪禮官時,有所筵白,詢問大臣而處分者也。致億本非西平子孫,麗朝中葉派分之人,則當初致億之爲其後,誠未得當,故以泰雲,兄亡弟及之禮者,專以西平血孫,俾奉其祀也。宗祀旣已歸正,則何可續續變改乎?上曰,然則置之,可也。以上出擧條諸臣以次退出。
上在慶熙宮。常參以代理停,經筵停。
自巳時至申時,日暈。
蔡濟恭,以吏曹言啓曰,新除授理山府使安允福,方在罷職中,何以爲之?敢稟。傳曰,仍爲敍用。
李廷喆,以兵曹言啓曰,再明日毓祥宮擧動時,郞廳侍衛及各差備,不可不備員。正郞李宅鎭有頉代,以在京無故人,卽爲口傳差出,以爲侍衛備員之地,何如?傳曰,允。
吏曹口傳政事,以柳敍五爲兵曹正郞。
王世子在昌德宮。常參停。
洪準海達曰,大司憲鄭弘淳呈辭受由,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
又以侍講院言達曰,本院新除授弼善李壽鳳,時在京畿豐德地。書筵入番事緊,斯速乘馹上來,下諭,何如?令曰,依。
又以兵曹言達曰,景福宮衛將洪錫福,重得寒感,症情危篤,萬無起動供職之望,呈狀乞遞。今姑改差,何如?令曰,依。
上在毓祥宮。常參以代理停,經筵停。
夜二更,流星出玉井星下,入南方天際,狀如拳,尾長二三尺許,色白。
大駕入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。展拜罷後,政院·玉堂·藥房口傳問安。答曰,知道。
以巡監軍單子,傳于李廷喆曰,仍。
傳于蔡濟恭曰,百官暖帽,侍衛及隨駕軍兵毛具。
傳于李廷喆曰,毓祥宮·儲慶宮,動駕經宿時,則有墻外刁斗軍·巡邏軍置之事,分付。
李廷喆,以兵曹言啓曰,在前經宿擧動時,闕內巡檢,使入直兵曹·都摠府堂上申飭事,例爲啓稟分付矣。令亦依此擧行之意,敢啓。傳曰,知道。
吏曹口傳政事,奉敎單申益彬,待敎單鄭彦暹,檢閱二單李在簡·姜趾煥。
王世子在昌德宮。常參停。
洪準海達曰,大司憲鄭弘淳,再度呈辭留院,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
上在毓祥宮齋宿。
沈墢啓曰,兵曹郞廳來言,闕內各處入直軍士,夜巡檢之意,敢啓。傳曰,知道。
又啓曰,都摠府郞廳來言,闕內各處入直軍兵,夜巡檢之意,敢啓。傳曰,知道。
庚辰十一月初五日辰時,毓祥宮擧動入侍時,行都承旨蔡濟恭,右承旨尹坊,左副承旨李廷喆,同副承旨李心源,假注書金宅洙·鄭煥猷,記事官朴沁·蔡挺夏,以次隨駕。上具翼善冠·衮龍袍,出崇賢門降輿乘輦。藥院提調李昌壽曰,早朝動駕,聖體若何?上曰,一樣矣。昌壽曰,茶飮進御乎?上曰,姑不進御矣。藥房日次,以再明日爲之。駕前下敎上曰,百官祗迎,何處爲之乎?蔡濟恭曰,出宮時則夜晝介爲之,還宮時則內需寺前爲之云矣。上曰,承旨書之。親祭時,宜有實史官。違牌翰林竝敍用,令該曹口傳付職,仍卽牌招察任。駕前下敎詣毓祥宮門外,降輦乘輿,入齋室仍就板位,行再拜禮訖,還入齋室。諸臣以次退出。
上在慶熙宮。常參以代理停,經筵停。
祭罷後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。朝廷二品以上·六曹單子問安。答曰,知道。大殿·中宮殿,王世子遣宮官問安。答曰,知道。大殿·中宮殿,王世孫遣講官問安。答曰,知道。大駕入彰義宮後,政院·玉堂·藥房口傳問安。答曰,知道。大駕還宮後,王世子遣宮官問安,王世孫遣講官問安。答曰,知道。政院·玉堂·藥房口傳問安。答曰,知道。
傳于尹坊曰,待下敎初嚴爲之。
傳于李廷喆曰,當歷臨彰義宮,先後廂留住,只駕前駕後扈衛,蛟龍旗立于門外。
傳于蔡濟恭曰,還宮後,右相·禁將·摠戎使入侍。
又傳于曰,古講書院官員,如有隨駕者,入侍。
傳于李廷喆曰,諸司預備。
李心源啓曰,戶曹判書尹東度,依下敎來待矣。傳曰,入侍。
王世子在昌德宮。常參停。
洪準海達曰,明日常參取稟。令曰,停。
又達曰,大司憲鄭弘淳呈辭受由,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
又達曰,藝文館待敎鄭彦暹,時在忠淸道扶餘地。斯速乘馹上來事,下諭,何如?令曰,依。
黃海監司狀達,海州居烽軍李贊柱等燒死事,令于洪準海曰,燒死人等,令本道恤典擧行。
庚辰十一月初六日四更一點,冬享親祭入侍時,行都承旨蔡濟恭,右承旨尹坊,左副承旨李廷喆,同副承旨李心源,假注書金宅洙·鄭煥猷,記事官李在簡·姜趾煥,以次侍立。上具翼善冠·衮龍袍,出齋室步詣板位,行初獻禮。右議政閔百祥,行亞獻禮,錦城尉朴明源,行終獻禮如儀。行禮畢,上詣望燎位,望燎禮訖,還入齋室。諸臣以次退出。
庚辰十一月初六日巳時,還宮入侍時,行都承旨蔡濟恭,右承旨尹坊,左副承旨李廷喆,同副承旨李心源,假注書金宅洙·鄭煥猷,記事官李在簡·姜趾煥,以次隨駕。上具翼善冠·衮龍袍,出毓祥宮,降輿乘輦。藥院提調李昌壽曰,徹夜將事,聖體若何?伏聞茶飮,不爲進御云,下情誠萬萬焦悶矣。上曰,追伸情禮,此心一倍矣,茶飮何爲?昌壽曰,聖敎至此,下情尤不勝悶迫矣。茶飮待令於彰義宮,以爲進御,千萬伏望矣。上仍詣彰義宮,未時還宮,至崇賢門。上命承旨蔡濟恭,宣諭於挾輦軍曰,爲慮汝等,早爲還宮,此正人老而愛子之情尤切也。今年年事,大違所料,故欲待明春上辛,將祈穀於社壇矣。慮汝三軍,當使攝行,命此宣諭,汝等咸知此意,將此下敎,往諭於今日不參之諸軍也。仍命退出。上曰,戶曹判書尹東度,同爲入侍。駕前下敎入大內。諸臣以次退出。
庚辰十一月初六日申時,上御景賢堂。右相·禁將·摠戎使·古講書院官員入侍時,右議政閔百祥,禁衛大將洪鳳漢,摠戎使崔鎭海,古講書院官員朴相德,都承旨蔡濟恭,假注書鄭煥猷,記事官李在簡·姜趾煥,以次進伏訖。閔百祥曰,徹夜將事,冒寒歷臨,侵夕還宮,聖體若何?上曰,俄已宣諭於三軍,而爲慮三軍,早爲還宮,而氣則一樣矣。百祥曰,聞藥院之言,則湯劑不爲進御云,下情誠不勝焦悶。當此日寒,湯劑尤宜進服矣。上曰,當進服矣。百祥曰,中宮殿氣候,何如?上曰,平安矣。百祥曰,王世子氣候,何如?上曰,一樣矣。百祥曰,王世孫氣候,何如?上曰,無事矣。上曰,太古寺碑文,印來見之,則有御諱,而乃判三司門下侍中時也。百祥曰,臣則聞之矣。鳳漢曰,臣則未聞矣。鎭海曰,臣則見之矣。濟恭曰,臣亦見之,而碑文乃李穡之作也。上曰,牧隱其時人乎?百祥曰,太祖朝文字,多牧隱之作矣。上曰,碑石之大,如何?百祥曰,事有所重,而石之大,似不至於不能造閣矣。上曰,兵判所奏僧錢,予更思之,還欲置之矣。鎭海曰,摠廳之行關列邑擧行,大異於守禦廳之關矣。百祥曰,兵曹亦經費衙門,其捧之之道,必有勝矣。鳳漢曰,兵曹勞則勞矣,其弊似勝於分納守·摠兩營矣。上曰,分納兩營,則必有浮費之弊矣。鳳漢曰,兩營則有多費情債之弊。蓋兵曹用笞,兩營用棍,自兵曹捧之好矣。上曰,朝令豈可續續更之?義僧番錢,頃日擧條置之,其令兵曹依前擧行。出傳敎上曰,碑文乃遊覽之蹟乎?濟恭曰,多有列書之人,似或然矣。上曰,國初近於勝國,故多有如此之事矣。我朝文敎,大行於趙光祖之後矣。鳳漢曰,先正臣李珥後,文敎大盛矣。上曰,碑閣之役,軍門當顧助乎?專委度支則必難矣,而不必侈大,小而堅緻,能容其碑,好矣。上曰,北漢太古寺後碑文,有國初御諱。旣奉覽之後,豈敢因前?其令摠廳,待解凍製閣,令度支顧助。出傳敎命大臣·禁將·摠使先退。上曰,朴相德以贊讀加資乎?相德曰,然矣。上曰,印差備乎?相德曰,奉冊官矣。上賜御製四句于相德曰,初欲於彰義宮,召見賜饌矣,爲三軍急還,故賜饌反爲御製矣。仍命先退。上曰,注書出去,香室官員與流丐摘奸宣傳官召入。賤臣煥猷,承命趨出,與香室官員李胤伋,摘奸宣傳官,偕入進伏。上命李胤伋進前曰,此是昌德宮注書也。命問祝文規式訖,命先退。命宣傳官進前曰,鍾路有流丐否?宣傳官對曰,有一人矣。上曰,付於賑廳乎?對曰,未承聖敎,故付授閭家,以待聖敎矣。上曰,卽爲往付於賑廳,來稟於差備門外,可也。命先退。上曰,戶判何不入來耶?濟恭曰,聞方來詣閤外云矣。上曰,注書出去,戶判召入。賤臣煥猷,承命趨出,與戶曹判書尹東度偕入進伏。上曰,懿昭廟神榻袱甚廣大,明日與郞廳,偕往奉審,定其尺數,後日改造時,適中爲之,無剩餘,可也。此亦省費之一端也。俄以太古寺碑閣事有下敎,而丹靑則量宜爲之,可也。東度曰,當與摠使,相議爲之矣。諸臣以次退出。
上在慶熙宮。常參以代理停,經筵停。
藥房提調李昌壽,副提調蔡濟恭啓曰,伏未審夜來,聖體調攝,若何?冒寒將事,侵夕還宮,不瑕有致損之節乎?日次有今日爲之之命,臣等卽與諸御醫入侍,診察聖候,議定湯劑繼進當否爲宜。臣等不任區區伏慮,敢來問安,竝此仰稟。答曰,知道。雖伸情禮,冞切此心,而氣則一樣矣。五貼加劑以入,下敎日入侍,宜矣。
中宮殿,藥房口傳問安。答曰,知道。
藥房口傳啓曰,今日臣等,率諸醫入診于東宮,則脈度浮數,齒痛一樣,且有頭風之候。諸醫以爲,二陳湯前加入中,去蒼朮·升麻,加荊芥一錢,薄荷五分,進服爲宜云。此藥五貼,劑入之意,敢啓。答曰,知道。
李廷喆,以都摠府言啓曰,副摠管金聖遇,以能麽兒堂上,本廳坐起晝仕出去之意,敢啓。傳曰,知道。
傳于李廷喆曰,中旬晝講,明日爲之,時刻依前擧行。
傳于沈墢曰,當有御製,都承旨留在。
以備忘記,傳于李廷喆曰,禮曹奉安加上徽號·上尊號·追上尊號望單子,奉審後,當奉安史庫,禮曹諸堂,盛彩輿·細仗·鼓吹陪來。予則祗迎景賢堂奉審,只禮房承旨·史官入侍,皆以黑團領,春秋館堂上一人來待。儲慶·毓祥上號單子,若一體奉安陪來,奉審後當奉安本宮,一體擧行。
以承傳色口傳下敎曰,若奉安于櫃,則皆奉于一彩輿,若奉安于函,竝奉于一彩輿,單子似在於本處所,亦竝陪來,單子若無則其置之。日勢雖暮,必從容擧行,雖留門,勿爲紛擾,勿出朝報。
傳于李廷喆曰,細仗·鼓吹勿爲催促,整齊後以稟,待下敎陪進,而當宁單子置之。景賢堂內庭,當爲祗迎,侍衛·繖扇置之,只承史入侍。
沈墢啓曰,禮房承旨入侍事,命下矣。右承旨尹坊,今日以式暇,不爲仕進,卽爲牌招,何如?傳曰,允。
王世子在昌德宮。常參停。
洪準海達曰,明日常參取稟。令曰,停。
又達曰,大司憲鄭弘淳呈辭受由,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
李心源達曰,今日是日次,藥房提調李昌壽,副提調蔡濟恭,率諸醫來待矣。令曰,入對。
又以侍講院言達曰,本院文學金魯鎭,連日入直矣,以親病陳書徑出,上番闕直,事甚未安。輔德朴起采,卽爲牌招入直,何如?令曰,依。
又達曰,卽者文學金魯鎭,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
副司直洪啓禧書曰,伏以,臣今方銜命出彊矣。臣兼帶賓客之任,係是書筵勸講之職,不可仍帶,乞令該曹照烈許改幸甚。臣無任屛營祈懇之至云云。答曰,覽書具悉。書辭,令該曹考例稟處。
戶曹參議趙榮進書曰,伏以臣,銜命出彊矣。所帶之職,不可仍冒,乞令該曹照例稟處焉。臣無任屛營祈懇之至云云。答曰,覽書具悉。書辭,令該曹考例稟處。
待敎金夢華書曰,伏以臣,向蒙恩數,歸護父病。臣父見臣,病懷稍寬,乍有向歇之漸,仰戴洪造,俯切感泣。第臣父病,往復無常,眞元積敗,外邪乘虛,宿病之外,復添毒瘧,寒熱佚作,而頭疼若碎,咳嗽轉劇,而膈痰如鉅,食飮全廢,藥餌罔效。始也間日頭疼,今則長時昏眩,神息綿綴,證形非輕,臣方左右扶將,晝夜焦遑,而念臣職名在身,恩由有限,臣欲竭蹶趨朝,則離捨父病,子情之所不忍,欲專意護病,則由限將迫,臣分之所不安,臣於是,徊遑憫蹙,不知所出。臣竊惟君臣猶父子,疾痛之極,未嘗不呼而訴之。玆從縣道,敢控免懇,瀆撓之罪,臣無所逃。伏乞孝理之下,俯垂矜諒,亟令鐫削臣職名,仍治臣逋慢之罪,以昭法紀,以便救護云云。答曰,覽書具悉。爾其勿辭,俟父病之少間,斯速上來察職。
副修撰李溵書曰,伏以,臣膏肓之疾,祟在水土,爲就井泉,棲息郊坰,投閑養痾,莫非雨露之生成。不意玉署除命,忽下於此際,馹召臨門,桑梓動色,臣誠章皇感激,不知所以自措也。顧自所叨,卽是臣從前屢辭之地。雖其執守不固,間亦一再應命,然或以迫隘,或以叩謝,恩義輕重,自有斟量,亦不止於全無所據,而至若所引兄弟同館之嫌,則蓋未始有變也。臣於昨年縣道之章,在直之書,引先輩故事,悉此衷曲,罄竭無餘,伏想睿聰,庶幾記有,而伊後大朝筵中,亦已俯燭實情,不以臣之所辭,爲不可矣。今臣弟瀰,又在館中,則區區處義,猶夫前日,臣若變改初心,顧戀新渥,揚揚冒居,忘宿昔之質言,則豈不爲前後兩截之人哉?召命之下,宜卽進身京輦,而非惟咫尺之守,理難二三,素患吐血腹滿之疾,又乘以寒感,舊症新患,表裏交攻,一舍之地,亦末由自力轉動,玆不得不冒萬死疾聲呼籲。伏乞离明,俯賜鑑照,將臣所帶職名,劃卽鐫改,以全微諒,以延殘喘,不勝大願云云。答曰,覽書具悉。爾其勿辭,俟疾之少間,從速上來察職。
文學金魯鎭書曰,伏以,臣賦性甚騃,年紀尙淺,區區微諒,實不欲早世出路,犯古人之深戒,墜先臣之遺規,故曾陳血懇,已蒙睿鑑之俯燭,屢承除名,未敢素誠之或變,而今玆所叨,適在於睿候愆和,診對連行之時,承候是急,煩瀆爲懼,黽勉就直,居然月已易矣。親聆溫音於靜攝之中,仰瞻离光於逖違之餘,雖其所學空疎,無所效於裨補,私心感幸,旣少伸其戀結,則貪榮冒進,因引爲久據之計,亦非臣之所敢出也。且臣家有老母,宿抱貞疾,臣是孑然單身耳。夫豈有離側供職之望,而每門鑰初下,方寸自亂。卽接夜來家信,則臣母宿病之外,又添重感,頭目眩暈,寢食俱廢,神氣昏眩,轉側須人,急報踵至,促臣歸護。情私煎迫,有不忍項刻按住,投進短章,徑出禁門。伏乞睿慈,俯賜矜憐,遞臣之職,以便救護,治臣之罪,以肅朝綱云云。答曰,覽書具悉。爾其勿辭,救護母病。
領府事李天輔箚曰,伏以,雪沍陡嚴,大朝殿下,經宿動駕,還宮萬安,臣無任區區欣幸焉。臣於病伏中,忽承內局除命,臣不勝驚惶罔措。臣之一疾支離,已作癃癈之身,跡違朝班,居然三歲,瞻望象魏,只自耿結,惟其床席餘喘,形殼猶存,故大朝殿下,待之以陽界之物,責以保護重任,在臣分義,固當忍死趨膺,而況今睿候彌留,連進湯劑,臣苟有一分可强之勢,則力疾登筵,一番承候,兼暴濱死實狀,而卽今病勢,本來風眩,又添寒感,一倍危劇,乍有勞動,頭目旋轉,精神昏瞀,卽地顚仆,攀躋文陛,斷無其望。今日卽問候日次,而頑然偃伏,情虧禮闕,罪合嚴誅。伏乞睿慈,特垂哀憐,轉達大朝,將臣內局之任,亟許遞改,仍令攸司,重勘臣罪,以肅邦憲焉云云。答曰,覽箚具悉卿懇。卿之所患,尙今未瘳,心用慮念。藥院都提擧之任,關係甚重,豈忍一時恬然引退乎?卿須安心勿辭,亦勿引咎善攝焉。仍令曰,史官往諭。
庚辰十一月初七日巳時,王世子坐德成閤。藥房入對時,提調李昌壽,副提調蔡濟恭,加出假注書吳彦垕,編修官金魯鎭,記事官鄭琂章,醫官方泰輿·李以楷·金履貞·徐命緯,以次進伏訖。李昌壽曰,日寒愈酷,睿候調攝之節,若何?令曰,牙床浮高之症,少無分效,又有頭風頗劇,苦憫矣。昌壽曰,牙床浮高,又有頭風頗劇之候,下情伏憫,而水刺之節,若何?令曰,素是厭進,而以齒痛之故,難溫難冷,尤不善進御矣。昌壽曰,睿候之若是彌留,尤不勝焦憫矣。諸醫來待,使之診察,若何?令曰,依爲之。泰輿診脈退伏曰,脈候大體浮數,度數不調,胃脈一向不足,掌心不潤,比之如前矣。以楷·履貞所達,與首醫同。昌壽曰,旣已診察,議藥,何如?令曰,依爲之。泰輿曰,二陳湯·荊芥·朴荷之屬,屬於頭風,此藥停止可惜,蒼朮·升麻拔之,荊芥·朴荷加入,五貼製進,似好矣。令曰,依爲之。昌壽曰,昨日是藥房日次,而擧動相値,今日入對,駕前下敎,故今日入對矣。諸臣以次退出。
庚辰十一月初七日申時,上御景賢堂。禮房承旨入侍時,禮房承旨尹坊,假注書鄭煥猷,記事官李在簡·姜趾煥,以次進伏訖。上曰,細仗·鼓吹,曾於乙亥通明殿祗迎時,皆入殿庭。今番亦使之皆入,可也。上曰,春秋館堂上誰也?李在簡曰,洪象漢·朴相德,無故在京云矣。上曰,竊思之,尊號單子,宜奉安於史閣,而當宁尊號,亦當如此,例矣。癸巳以後尊號單子,予不能詳知,在京形止案,史官出去持入。史官李在簡,承命持入。尹坊曰,此是史庫所藏,翰林當爲之矣。上曰,然矣。在簡披卷歷陳之訖。上曰,還置本所。上曰,議號單子捧入,何如是遲遲乎?注書出去知入,而似由於堂上不齊之致,雖一堂一郞,卽爲奉安以來之意,分付。禮曹判書李益炡,參判黃景源,以彩輿奉入九朝議號單子,上降階祗迎訖。仍御景賢堂,上親審議號單子。李益炡曰,奉審尊號單子時,有三朝御諱望單子,而未承聖敎,故未果陪來矣。上曰,卽爲馳往陪來。益炡承命出去,以彩輿陪來三朝御諱單子,上降階祗迎,仍御景賢堂,奉審御諱望單子訖。上曰,初欲奉安於史閣,史閣有煙氣,此甚悶也。九朝議號單子,奉安於鼎足山城史庫,三朝御諱望單子,奉安于宗簿·璿源閣。出榻敎上曰,注書出去,春秋館堂上召入。賤臣煥猷,承命趨出,與同春秋朴相德偕入進伏。上命禮判李益炡,同春秋朴相德,史官李在簡,奉安議號單子于史閣。上曰,禮判奉安史閣後,更爲入侍。沁都史庫奉安時,今日入侍中,史官一人陪往。出榻敎上曰,注書出去,都承旨蔡濟恭召入。賤臣煥猷,承命趨出,與都承旨蔡濟恭偕入進伏。上親書親製太古寺小識,命濟恭讀訖,仍命度支摸刻。禮曹判書李益炡,史閣奉安後還入進伏。上曰,奉安乎?益炡曰,奉安矣。益炡曰,倭人書契回答,例以本曹參議塡名,而卽今有特送倭書契回答之事,而參議李秀得,與倭人有私義難便,不得爲之云。在前如此之人,皆爲變通,故敢此仰達矣。上曰,改差,令該曹卽爲口傳擧行。出擧條諸臣以次退出。
上在慶熙宮。常參以代理停,只晝·夕講。
以承傳色口傳,下敎曰,昨日以禮堂一員入來事,下敎矣,兩員皆爲入來。亞堂則陪進儲慶宮奉安,首堂則春秋館奉安,姑爲安徐,皆爲奉安于崇政殿。晝講同爲入侍,待下敎擧行。
傳于洪準海曰,孝章·孝純·懿昭諡號傳敎,何時爲之,而尙不擧行,中官遲滯耶?政院遲滯耶?問啓。
又傳于曰,傳敎中官錯傳,當該中官,越俸二等。
王世子在昌德宮。常參停。
李心源達曰,明日常參,取稟。令曰,停。
又達曰,大司憲鄭弘淳三度呈辭入達,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
又達曰,檢閱尹師國,自鄕上來云,卽爲牌招入直,何如?令曰,依。
以輔德朴起采牌不進罷職令旨,令于李心源曰,推考徽旨捧入。
李廷喆,以侍講院言達曰,本院上番闕直,事甚未安。輔德朴起采,旣有只推之令,卽爲牌招入直,新除授說書權正忱,旣已蒙宥,亦爲牌招察任,何如?令曰,依。
又以吏曹言達曰,敦寧府都正李蓍亨戶奴呈狀內,奴矣上典素患痰火之症,遇寒添劇,晝夜昏痛,不省人事,以此病狀,萬無供職之望云。身病旣如是危重,則不可强令察任,依例改差,何如?令曰,依。
說書權正忱書曰,伏以,邦籙無疆,慶運昭臻,惟我大朝封爵謝恩之年重回。邸下溫宮試浴之駕穩旋,臣民懽忭,曷有其極?仍念臣,蹤跡疎賤,學識蔑裂,晩竊科第,濫通華貫。年前之見叨是職也,辭巽不得,副急冒膺,旋以老母病劇,陳章徑歸,獲伸私情,復尋賤分。而祗緣臣罪戾不天,竟遭巨創,泣血孤哀,靡所逮洎,頑忍不死,奄闋三霜,屛跡松楸之側,斷念榮顯之塗矣。乃於前月十四日,特蒙牽復,更叨本職,而未及承聞,遽奉禁推之命。臣驚惶隕越,倂日趲程,泥首金吾,冀被重勘,而不自意恩宥纔降,昭牌臨踵,臣且惶且感,益不知措躬之所也。蓋臣之之才之學,不堪職任,不特臣自知之明,頃歲倖叨,陋拙畢露,想已無遺於睿鑑之下矣。今豈容貪戀寵榮,復自僥冒,以重誤朝家難愼之意哉?伏祝臣草土餘喘,形神凋喪,懶廢無用,有甚於前,公格私義,實不忍彯纓結綬,只賭一身之榮也。重以素苦勞瘁之疾,積有年所,根毒轉甚,連事藥餌,苟延時日,嚴程驅馳,傷損又多,冷狴淹囚,證候越添,頭疼心顫,痰火交攻,神識昏瞀,飮啖全廢。勿論情地,只此病醜之狀,尤無趨膺之勢,玆敢冒萬死披膈號籲。伏乞睿慈,俯賜矜念,將臣所帶職名,亟令遞罷,以安賤分,千萬幸甚云云。答曰,覽書具悉。邦慶無疆,聖上封爵,甲年重回,慶忭曷有其極?爾其勿辭,從速察職。
庚辰十一月初八日午時,上御景賢堂。晝講,禮判同爲入侍時,知事洪象漢,特進官李春躋,參贊官洪準海,侍講官沈履之,侍讀官李瀰,假注書鄭煥猷,記事官李在簡·姜趾煥,武臣呂攀,禮曹判書李益炡,以次進伏訖。上曰,先朝尊號,各書其條,而當宁則竝貞聖尊號,藏于別櫃,而亦竝奉安于鼎足山城。昭顯諱單,則使禮郞奉于本所,孝章·懿昭諱單,則已令中官,置于本所矣。上曰,預備翰林在乎?洪準海曰,兼春秋在矣。上曰,何故而然耶?李在簡曰,或違牌或在外而然矣。上曰,彩輿軍,久待令于門外,以兼春秋入侍,上番翰林出去,與春秋館堂上,同爲奉安於史閣。李益炡曰,東宮諱字單子,何以爲之乎?上曰,奉于禮曹。益炡·在簡,承命先退。兼春秋柳泳,追後入侍進伏。上讀前受音第八章,自此爲脩身,止齊其家。沈履之讀自所謂治國,至治國在齊其家,止第九章。上又讀新受音訖。履之曰,必齊其家而後治國,不言治國而後齊家者,言治國之道,本乎齊家而然矣。百姓似異赤子之無知,而慈愛者不能深詧,則豈爲如保之道乎?事君事長,亦非勉强之所可能,而至於使衆,則尤非勉强而可爲者也。必誠心然後,可以有爲矣。李瀰曰,赤子至無知,而心誠求之,不中不遠矣。民雖至愚,而比赤子猶有知矣。心誠求之,豈可不保乎?心字與誠意,血脈相貫,此當深察矣。上曰,赤子呼父母,而不知慈愛,則非父母之道也。君不能爲君之道,則豈可爲君乎?洪象漢曰,此誠一言興邦之機也。事君事長使衆,與孝悌慈,相爲表裏,似有等級,而實則相貫矣。上曰,朱子重言復言,致意深切,而孝悌慈三件事,予不能爲之,此亦自愧者也。至於定科規,則此由於士子之過也。士子必沓沓,而曾已讀書,則今豈有此規乎?然科規亦不可謂無效矣。頃於申鏶之疏,儒臣引嫌,予以爲過矣。明經則只事口讀,製述則豈非尋章摘句乎?履之曰,豈敢爲嫌乎?聞實心愧,不敢恬然在職而然矣。象漢曰,此是申鏶出位之言,非所可嫌者。今日臣等,孰非尋章摘句之人乎?上曰,仍其言而擴充,可也。引嫌雖禮讓之風,而猶爲俗態也。讀書而知事君事長使衆之道,則此非尋章摘句也。履之曰,使衆之說,臣有慨然矣。殿下誠心愛民,如保赤子,而近來民生之困悴,有甚於前。在下者不能導達殿下仁心仁聞之致也,而殿下勿以已盡在我之道爲敎,益盡其誠,千萬伏望。上曰,所奏好矣。予則有臣而無君矣。象漢曰,儒臣所奏誠好矣。殿下德澤,不能浹洽於百姓,莫非群下之罪,而今日民生之尙賴而如此者,實亦殿下盛德之所致,而誠字之說甚好矣。上曰,特進官甚衰矣。予常以申鏶爲老矣,上疏後見之,其人能剛,而文亦善作矣。上曰,特進官,老臣,且讀經之人也。文義陳之。春躋曰,儒臣所達,極爲好矣。臣則別無可陳之事矣。象漢曰,殿下以倦勤之年,誠心典學,月三開講,實史枼所無之盛事,臣實欽仰矣。殿下下氣衰之敎,而古書有讀書充滿,血氣充滿之語。伏望殿下,頻召儒臣於臥內,討論經史,講究義理,則身心廣胖,氣自不覺其衰,此無異於進服湯劑矣。臣敢以此仰勉焉。上曰,所奏好矣。上曰,夕講爲之。儒臣先退。上曰,左相陳白時,重臣入侍乎?象漢曰,然矣。上曰,卽今世道誠難測,自中又有成黨矣。象漢曰,惟在殿下之反顧初心矣。在下光景,雖有倏忽,俯仰聖上,務自鎭定,反顧初心,則實莫逃於淵鑑之下,而自然底平矣。禮曹判書李益炡,史閣奉安後,還爲入侍進伏。上曰,當初禮曹奉安時,於大廳奉安乎?益炡曰,堂上大廳則有所爲之事,故奉安於郞廳大廳矣。上曰,奉安時堂上奉審乎?象漢曰,事體重大,不敢爲之矣。命呂攀進伏。上曰,衰矣。象漢曰,久蟄鄕曲故然矣。在西邑時,見其治績,則有氣習誠難矣。俄見於閤外則頗健矣。上曰,呂攀勇力,比前何如?攀曰,尙有少年氣矣。上曰,夕講入侍,當宁封爵單子,承旨奉入,禮判同爲入侍。諸臣以次退出。
庚辰十一月初八日申時,上御景賢堂。夕講,禮判同爲入侍時,知事洪象漢,特進官李春躋,參贊官洪準海,侍講官沈履之,侍讀官李瀰,假注書鄭煥猷,記事官李在簡·姜趾煥,禮曹判書李益炡,以次進伏訖。洪準海奉進封爵單子,上命禮判,奉安于璿源閣,益炡承命先退。沈履之讀第十章,自所謂平天下,止以義爲利。上讀新受音訖。上曰,大體此序條理,正正方方矣。履之曰,孝悌言道理,興孝弟言功效,而老老然後,民興孝矣。如此而庶可類推矣。上曰,爲此道理,則何往而不伸乎?中庸亦云,孔子曰四未能焉,此止於善之工夫也。瀰曰,絜矩之道,隨處可見,如極此道,則天下萬事,無有小差矣。上曰,絜矩不足,則事固不善矣。履之曰,以民之好惡,爲好惡,則父母之道,而天理人情,於此實爲不忒矣。象漢曰,好惡之同,誠父母之責也。履之曰,辟則爲天下僇云者,誠甚言之矣,豈可不爲着念乎?上曰,若知此道,則豈有荒淫暴虐者乎?瀰曰,私慾勝則必至於此矣。履之曰,理財用人,其理一也。取人之道,必先觀其德量,末世浮囂之時,如此之人,可以鎭之矣。上曰,若如此則其何憂乎?履之曰,人君極功,莫先於擧賢退不肖。極爲惶悚,而敢以此仰勉。聖心中有善之而可用者則用之,或有不善者,嚴加斥遠,千萬伏望。上曰,鑑衡不明矣。履之曰,聖學高明,豈有鑑衡之不明乎?履之曰,有聚斂之臣,寧有盜臣,此言誠激切矣。聚斂成弊,此爲生民困悴之本也。上曰,此皆損下益上之類也。履之曰,雖利歸於國,尙且不可,況專自肥己之類乎?外而方伯,內而掌財之臣,料理爲一大弊。百姓之塗炭,莫不由此,而殿下深居九重,何以知之?聖上之愛民,如保赤子,而以此之故,害歸於民,民不堪命,此宜嚴立科條,繩之以貪墨之律,則庶可收效矣。象漢曰,儒臣所奏,誠切實矣。履之曰,務財用者,必自小人,此句誠善形容矣。象漢曰,愚衷所激,更此仰陳,而殿下晩暮之年,至有三講,前古未有之盛擧也。頻接儒臣,討論經說,則豈非大有益於聖學乎?文學之士,今方登筵,此誠不易得之會也。雖於臥內,連爲召對,則治心養性,滋補血氣,莫過於此矣。上曰,聖學輯要,於己卯,已有法講之例,故大文則予自讀之矣。臥內亦當召見,而一番裝束甚難,平坐亦艱矣。象漢曰,簡其威儀,召接臥內,亦有古人之文矣。上曰,儒臣爲講書院官員乎?履之曰,然矣。上曰,朴聖源要語抄集,入於世孫云乎?履之曰,聞入之云,而未承下敎,故不得入啓云矣。上曰,學問語乎,帝王事乎?履之曰,臣亦未及見之,而學問之語,帝王之事,竝皆抄錄云矣。履之曰,事雖煩屑,而旣有所懷,故仰達矣。臣等久鎖本直,左贊讀金和澤,以其親病,上來無期,朴聖源獨爲入番,如有時急之事,推移不得,甚可憫矣。上曰,朴聖源竭力輔導矣。象漢曰,殆天應時出之也。履之曰,頃見朴聖源,則以聖敎之隆重,心欲竭誠輔導云矣。上曰,渠若輔導而無效,則必不爲之矣。頃聞世孫之言,朴聖源今甚不憎云,此是情熟之語也。上曰,李瀚爲何職乎?瀰曰,從史矣。上曰,好矣。象漢曰,爲人美而善文,當爲及第之人也。準海曰,副提學趙明鼎,自鄕上來云矣。上曰,今聞副提學自鄕上來云,牌招察任。出傳敎象漢曰,科賊李東玉,累月譏捕,終未斯得,徒有騷擾之弊。京外帳籍,亦無其姓名,故其時本曹判書李益輔,筵白寢止矣,其後大臣,又筵稟更令譏捕矣。臣之待罪刑官,不過十餘日,嚴飭於捕廳及各部,而帳籍旣無姓名,則事情慌忽難測,其爲騷擾之弊,果如李益輔之言,誠可悶矣。上曰,置之,可也。出擧條諸臣以次退出。
上在慶熙宮。常參以代理停,經筵停。
下直,永春縣監李埉,白峙僉使高必昇,越松萬戶申城。
傳于洪準海曰,備局次對,今日爲之。
洪準海,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
傳于洪準海曰,大臣·備局堂上引見。
又傳于曰,監軍單子留之,以李弘濟·李碩九爲之。
傳于李心源曰,政官牌招開政。
傳于曰,牌去來申飭開政,毋至犯夜。
兵曹口傳政事,以李溵爲文兼。
有政。吏批,判書李益輔進,參判朴相德進,參議鄭存謙牌不進,右副承旨洪準海進。啓曰,本曹佐郞李顯泰,受由過限,未上來,依例改差,何如?傳曰,允。
以趙擎爲司諫,以洪啓能爲掌令,以李瀰爲正言,以李潭爲應敎,以鄭遠達爲副校理,以李溵爲修撰,以沈履之爲兼輔德,以南泰齊爲判尹,以李海宗爲敦寧都正,以韓翼謩爲右副賓客,以李謙鎭爲司僕僉正,以鄭晩淳·金應淳爲副修撰,以黃仁儉爲大司憲,以金相福爲藝文提學。崇德殿參奉單朴守謙。左贊讀望朴志源·洪檍·李在協,戶曹參議望任師夏·洪鏡輔·鄭夏彦,判決事望尹得養·尹東暹·權噵,以御筆改望,以尹得養爲戶曹參議,以鄭夏彦爲判決事,以金華鎭爲左贊讀。
兵批,判書金聖應病,參判南泰耆病,參議韓師直昌德宮入直,參知宋榮中入直進,同副承旨李心源進。副護軍李蓍亨·李命植,副司直李昌誼·鄭弘淳·李秀得·趙榮進·洪樂命·元義孫·嚴璘,副司果鄭光漢·金應淳·李溵·金和澤·朴奎煥,副司勇鄭允說。同知單李宅齡。
以吏曹參議鄭存謙牌不進罷職傳旨,傳于李心源曰,只推。
傳于洪準海曰,有李溵之代,修撰加落點以下矣。
洪準海啓曰,今日政副修撰望中,鄭晩淳·金應淳,俱蒙天點,而有李溵代,加點以下之敎矣。卽今見存之窠,乃是修撰,以何人修撰擧行乎?敢稟。傳曰,以鄭晩淳爲之。
傳于洪準海曰,諸玉堂·左贊讀,門前牌招,使之謝恩,謝恩後,令參問安。
傳于李心源曰,左贊讀金華鎭,副校理除授,其代,李瀰左贊讀除授,李世澤仍兼右贊讀。
李心源,以承文院官員,以都提調意啓曰,交易咨文,纔已啓下矣。禮部回咨,依例撰出,正書安寶後,別定禁軍,給撥馳送于使行所到處,使之同爲齎去,何如?傳曰,允。
王世子在昌德宮。常參停。
李廷喆達曰,明日常參取稟。令曰,停。
又達曰,大司憲未差,執義金元行,掌令徐海朝·李敬玉,持平趙錫愚·李行源在外,今日以監察茶時之意,敢達。令曰,知道。
又達曰,檢閱尹師國,書批已下,卽爲牌招入直,何如?令曰,依。
以輔德朴起采牌不進罷職令旨,令于沈墢曰,推考徽旨捧入。
沈墢,以侍講院言達曰,本院上番,連日闕直,事甚未安。輔德朴起采,旣有只推之令,卽爲牌招入直,新除授說書權正忱,書答已下,亦爲牌招察任,何如?令曰,依。
檢閱尹師國書曰,伏以,臣於月前,獲蒙恩暇,歸省病母,感祝洪私,而逖違軒墀,實不勝區區犬馬之戀。第念臣母,年已衰矣,病已痼矣。眞元積敗,劇歇無常,有非例恙偶感,時月之內,可得差復者,故非不知分義之至嚴,瘝曠之可懼,而湯餌扶護,不忍便離,遲淹鄕廬,未卽還朝,居然已月有餘矣。此雖緣情理之切至,而日夕惶隕,無地措躬。忽於此際,得聞奉敎臣申益彬,待敎臣鄭彦暹,援引館規,相繼陳章。書雖未徹,語意深緊,或謂之墜損古風,或謂之年少見輕。臣於是,尤不勝震恐慙恧之地。臣雖不欲費辭自辨,以重傷右下位之體,而若其所謂館規者,亦容有說焉。蓋下位,若有無故在京之人,而不爲入直,則右位之或陳章或違牌,例也。若或在鄕而未及上來,有故而不得而不得坐直,則雖以右位之尊,其勢不能不替入者,亦例也。從前史官之以親病,下鄕淹留者,非臣一人,而未聞其時右僚,以此爲言,是曷嘗不嚴於館規而然哉?今兩僚之書,則有若臣不請由於朝,无故在外而獨令右位,替當其直者然,吁其異哉。況如臣情事,其在僚寀之誼,宜有矜恕,而今其爲言,乃若是,其亦不相諒太甚矣。雖然,緣臣之故,而右僚引嫌,館直久空,則臣之一向退處,亦有所不安。玆乃抑情離側,來伏私次,而區區私義,有難冒進,去就一節,實無可論。庚牌之下,末由祗承,隨詣闕外,短章自列。伏乞睿慈,亟令鐫削臣職名,重勘臣辜犯,以肅朝綱,以重館規云云。答曰,覽書具悉。爾其勿辭,從速察職。
忠淸道儒生生員李羲輔,進士趙光烈,幼學申光協,幼學李彦昭,生員鄭汝燮,進士南宅寬,生員李奭濟,生員鄭義健,幼學金錫禹,生員李範朱,幼學朴漢權,幼學吳時重,幼學鄭匡濟,幼學鄭佐良,生員梁鳳周,幼學趙希夔,幼學高漢雲,幼學蔡天休,幼學閔百裕,幼學李秀航,幼學朴漢宗,幼學李有輔,幼學李謹中,生員申道湖,幼學李元載,幼學宋致淵,幼學金春相,幼學李延忠,幼學鄭始通,幼學宋約欽,幼學金直材,幼學任相鼎,幼學朴師曾,幼學宋夔相,幼學李銓,幼學金容,幼學宋載百,幼學李光中,幼學金弘洙,幼學李顯杺,進士朴漢斗,幼學宋煥良,幼學李延康,幼學金東烈,幼學宋心淵,幼學金玉相,幼學柳師顔,幼學閔百朋,幼學宋道淵,幼學李鉉,幼學趙泰鎭,幼學禹尙訥,幼學李泰輔,幼學宋必期,幼學鄭始炳,幼學全秉天,幼學宋載億,幼學崔顯起,幼學卞至默,幼學李秀夏,幼學崔棕,幼學宋載運,幼學全翊天,幼學李德垕,幼學蔡箕燮,幼學宋必完,幼學金益礪,幼學申光昊,幼學朴師吉,幼學趙以楨,幼學李一源,幼學金宗熻,幼學卞至厚,幼學李應煥,幼學安玉胤,幼學申光燁,幼學柳仁協,幼學禹喆徵,幼學李應濟,幼學崔榏,幼學鄭揆賢,幼學申光玉,幼學柳仁燮,進士李得和,幼學朴東植,幼學兪漢翼,幼學宋載健,幼學成華烈,幼學趙恒鎭,幼學申鳳文,幼學卞迥鎭,幼學柳寧壽,幼學宋必健,幼學成恒烈,幼學閔進洙,幼學洪龜瑞,幼學李頤輔,幼學宋朝瑗,幼學趙以權,幼學崔宗極,幼學李宣輔,幼學卞匡夏,幼學李重維,幼學李匡濟,幼學金肅熙,幼學李秀輔,幼學金致祚,幼學沈鍰,幼學金國熙,幼學李尙輔,幼學蔡命夔,幼學崔恒鎭,幼學金穆熙,幼學李龜輔,生員卞至明,幼學金義祚,幼學柳宗壽,進士柳慶麟,幼學朴履陽,幼學金必恒,幼學申命任,幼學蔡勛爕,幼學宋胤相,幼學全命禹,幼學李宜輔,幼學金泰垕,幼學趙以楫,幼學申光宙,幼學崔宗益,幼學成昌烈,幼學申光表,幼學卞至訥,幼學金景弼,幼學李應輔,幼學禹元徵,幼學趙宅休,幼學申光運,幼學卞至煥,幼學李顯輔,幼學崔日華,幼學申光翼,幼學宋輝大,幼學金益弼,幼學趙行逵,幼學金泰東,幼學申光顯,幼學閔致洙,幼學宋載殷,幼學尹喆東,幼學卞得中,幼學鄭錫,幼學張聖智,幼學李宗泰,幼學李鳳年,幼學禹尙弘,幼學趙昌熙,幼學洪羲瑞,幼學卞至中,幼學李奎運,幼學宋載商,幼學蔡商爕,幼學李惠采,幼學洪啓瑞,幼學閔達洙,幼學鄭奭期,幼學申永曦,幼學金宅洙,幼學尹勉心,幼學許浣,幼學鄭宇亨,幼學兪彦鍵,幼學李允中,幼學郭載岳,幼學申大任,幼學鄭翼柱,幼學閔英洙,幼學李若采,幼學尹光殷,幼學卞極中,幼學申永昉,幼學鄭宇熙,幼學申大源,幼學李宗漢,幼學閔百龍,幼學兪漢朝,幼學鄭宇旭,幼學金樂洙,幼學申器達,幼學閔百禧,幼學尹光復,幼學蔡天休,幼學宋晩徵,幼學金就華,幼學宋載錄,幼學李極載,幼學閔百鳳,幼學卞至勛,幼學韓銓,幼學宋朝源,幼學朴萱,幼學宋載遇,幼學李重祿,幼學金泰鉉,幼學宋聖欽,幼學宋文徵,幼學宋載夏,幼學金復元,幼學李衡輔,幼學金履魯,幼學金進熙,幼學宋遠鎭,幼學李成輔,幼學李靖孝,幼學金復魯,幼學金志熙,幼學宋熙台,幼學李浩源,幼學宋復基,幼學李夔輔,幼學金仁魯,生員趙普煥,幼學鄭奎,幼學李相普,幼學宋弘基,幼學李挺涑,幼學鄭埅,幼學宋宅圭,幼學趙景烈,幼學鄭基,生員李挺沂,幼學李邦輔,幼學宋朝逸,幼學李道源,幼學尹得綏,幼學趙德涵,幼學宋載緯,幼學李漢輔,幼學尹得緖,幼學李德茂,幼學趙德升,幼學李寅源,幼學宋星斗,進士李謙秀,進士金重白,幼學尹得綱,幼學宋宜鉉,幼學趙德河,幼學李重栻,幼學宋必述,幼學尹得恒,幼學李亮輔,幼學趙明弘·宋文行·申光國·尹得履,生員李徵福,幼學宋顯基·趙明升,進士朴万和,幼學李宣源,幼學申光瑞,幼學宋景潭,幼學洪啓寅,進士朴健陽,幼學申光勳,幼學朴泰恒,幼學吳彦朝,進士姜弼言,幼學申光僖,幼學宋梓,生員洪光胤,幼學申光說,進士朴羲瑞,進士宋,幼學李正中,生員蔡百休,生員權益和,幼學鄭汝喆,幼學尹昌命,進士姜審言,幼學朴東煥,幼學成海朝,幼學朴致淳,幼學趙顯逵,幼學申光節,幼學趙栢逵,生員李馨最,生員李思正,幼學趙尙檡,生員李恪儒,幼學朴弼茂,幼學趙涵等書曰,伏以,春秋大一統之義,卽天經·地義·民彝之所賴而維持者也。是以昔我孝宗大王,奮發大志,必欲伸大義於天下。時則有若先正臣文正公宋時烈,契合魚水,密勿訏謨,曁我肅宗大王,追孝廟未伸之志,亟議廟祀神皇,先正臣文純公權尙夏,又極力贊成。朝議雖不一,肅考竟築壇以祀,今大報壇是耳。將以有辭於天下後世,則此其所謂當一治之數者非耶?今我聖上,又增祀皇壇,益以大之,以繼述先王之志事,其於兩朝尊周之義,尤有光焉。嗚呼,文純,卽文正之嫡傳也。文正臨歿,托文純以楚人茅屋祭昭王之義,祀享兩皇,文純遂就華陽毅皇御筆所刻之傍,創立二皇廟,榜曰萬東,此與聖上竝祀兩皇者,同一義理也。君臣同德,大義一致,誠足以昭日月而撑宇宙,豈不盛哉?文正俎豆之院,舊在其洞外,文純又移建於皇廟不遠之地。雖是外國部臣,忠義所貫,感通無間,蓋亦一體君臣祭祀同之義也。試看今日,九有沈沒,四海腥羶,惟此華陽一區,獨爲乾淨之地,此所以文純之以文正所書大明天地崇禎日月八字,刻於皇廟東石壁者也。然則文純之不負其先師遺托,對揚我列聖休烈,使此東土之人,知有大明,而不至爲左衽之俗者,其功實不淺鮮,此所謂師生同德,垂後光前者也。是以一邦多士,僉議詢同,將以文純,配享於文正之院,欲使遠近上下,咸知其統緖之所自來,義理之所服行,以爲觀感激勸之地。玆敢相率來籲於銅龍之下,伏願离明澄察焉。臣等俱以鄕學究之類,顓蒙無所知識,然若其講服於先輩長老者則有之矣。請先論文純秉義之篤,而次陳盛德之懿,以明其腏享斯院之不容但已也。文純自在弱冠,志意激慨,當華人陳得等之入送彼中也,不忍見周餘之民,往投虎口,唱率同志,密疏極論,而竟未得報,則忼惋之極,至涕下,終能經理皇廟之盛擧,力贊朝家之殊典者,皆其素所服膺者,而及至肅廟溫幸時幄對,首言聖人之功,莫大於春秋,春秋之旨,尊王爲大。今我國,國小力弱,雖不能有爲,其義則不可不知,必以孝廟之志,常存諸胸中,勿至泯滅,亦朱子含冤忍痛之遺意也。噫,其上告下諭,發言行事,一皆不出於大義二字,此豈無所自也?蓋其受訣於文正也,丁寧相授,以爲學問當主朱子事業,以孝廟所欲爲者主之,孝廟所欲爲者,卽上春秋之義也。文純之平日拳拳作爲家計者,惟此二事,而學朱子之學,又爲崇明大義之本。文正嘗謂世道之乖悖,實由於朱子之學不明。若使世儒,皆能讀朱子之書,知朱子之義理,則邪說自無作也,遂取大全書,隨手箚錄,名曰朱子大全箚疑,誠後學之指南也。文純之參助是役,商證去就者爲多,而文正卒乃一委於文純,梳洗成書,後終承命,而進之於肅廟,其羽翼斯文,統承師道者,有如此矣。若論其造詣之所至,道德之全體,則尤有大焉,其器宇崇深,氣像儼偉,眞山河之間氣,命世之大賢也。固非受資於爲學,而自少爲學,讀書以窮理,反躬以踐實,敬則又貫始貫終,一遵朱子成法,而及乎眞積力久,年高德卲,則義精仁熟,敦厚博大,其於文正規模之宏大,義理之精微,靡不究竟,以承考亭之緖餘,眞接濂·洛之眞派,蔚然爲士林之宗師,而聖朝所以尊禮者,極其隆至矣。文正嘗題其書室曰寒水齋,又書朱夫子秋月照寒水之句揭之,其期待之重,早已如此。及臨命,用朱夫子托衣書故事,以諸賢所傳授手蹟,擧而與之,又誦朱門所授門人直字之訓,告戒焉。觀於此數事,則所謂吾道之托,豈不在是乎?臣等竊嘗聞之,文忠公鄭夢周,倡之於麗季,爲我東理學之祖,列聖休明,諸賢蔚興,先正臣文正公趙光祖,先正臣文純公李滉,繼之於後,至於先正臣文成公李珥,以是傳之於先正臣文元公金長生,文元又一再傳,而及於文正公宋時烈,文純公權尙夏,則自文成以下,師生相承,一脈傳來,道之所在,統緖端的,士林公誦,焉可誣也?且文正晩年,卜居華陽,講道其中,文純左右就養,一事誠深,坐春立雪,觀感效法者,全在此地,則今於身沒之後,不以配食於華陽,其可乎?況斯院之移設於此者,不但文正之舊居,實爲隣近於皇廟,義意有在矣。文純於大義,殆欲循身,血誠創廟,義聲至今聳動,則不以躋享於斯院,尤其可乎?先賢祠院,必以門人配食者,從古而然。朱子於白鹿洞祠,以周濂溪主享,而兩程配焉。我東祠院,亦多如此,先正臣李滉陶山書院,以趙穆配之,先正臣李珥紹賢書院,以先正臣金長生配之,金長生所享遯巖書院,則又以先正臣宋時烈·先正臣宋浚吉配之。凡專享之院,必以其傳道之人侑食者,德必有隣之意也。或以爲御筆賜額之院,追後配享,事體未安,此亦有不然者。白川文會書院院額,亦宣廟御筆,而以文純公朴世采追配,此出於儒生之疏請,則斯可以援例,豈或爲嫌也哉?臣等以爲,文純於他院,則不必疊享,而此院則不可不享,他賢則不必與入,而文純則不可不入。此其事理明甚,故玆敢不避瀆擾,齊聲仰陳,而首擧大義而爲言者,爲衰世也,爲頹綱也,爲斯民秉彝之陷溺也。伏乞邸下,留神照察,勿以例批,以臣等此章,俯詢於大臣,又下於禮官,使之商確回達,亟令配享,則斯文幸甚,世道幸甚云云。答曰,覽書具悉。先正之學行,予雖知矣,事體重大,故不可輕議,煩稟爲難。爾等其退修學業。
庚辰十一月初九日巳時,上御景賢堂。大臣·備局堂上,引見入侍時,右議政閔百祥,兼禮曹判書李益炡,行兵曹判書金聖應,左參贊洪鳳漢,行刑曹判書洪象漢,吏曹判書李益輔,知敦寧南泰齊,戶曹判書尹東度,副提學趙明鼎,行副司直鄭汝稷,知訓鍊具善行,行副司直元景淳,大司成徐志修,行副司直金相福,吏曹參判朴相德,行副司直洪麟漢,左副承旨李廷喆,假注書鄭煥猷,事變假注書黃樸,記事官李在簡·姜趾煥,以次進伏訖。上曰,承旨書之。傳曰,修撰李溵,撕捱館職,只推,文兼除授。出傳敎上命兵判進前曰,近日文兼免新與否,聞之則不爲云。是必以其特除,爲之歉然而然矣。此不過一時飭勵,而尙不免新,事極寒心。今日若不免新,則卿當補西閫行首宣傳官,亦當除月串僉使,卽爲出去,今日內免新之意,分付。聖應承命退出。上曰,禁將亦是文兼,先生許參時,同爲進往。鳳漢曰,當依聖敎爲之矣。兵曹判書金聖應還入進伏。鳳漢曰,今日文兼免新之聖敎,實是盛擧,訓·御兩將,適入闕中,使之同往,好矣。上曰,彼將臣往,則似有先後進椎,於卿可謂難處矣。鳳漢曰,臣則似與它有異矣。聖應曰,宣傳官廳之先後進椎,不容以將幕之間而廢之矣。上曰,頃年命鄭纘述,與卿偕往宣傳官廳,行將軍椎,其時卿頗㤼於先後進椎矣。上曰,今番則只免新,而椎則除之。閔百祥曰,大雪以後,風氣甚惡,聖體調攝,若何?上曰,一樣矣。百祥曰,寢睡·水刺諸節,亦何如?上曰,一樣矣。百祥曰,中宮殿氣候,何如?上曰,平安矣。百祥曰,王世子氣候,何如?上曰,一樣矣。百祥曰,王世孫氣候,何如?上曰,無事矣。上曰,朴聖源抄集要語,入於世孫云。可見其誠,而久鎖直廬,一心不懈,誠可貴矣。百祥曰,講書院番次極苟艱。沈履之·李瀰,入直玉署,左贊讀金和澤,以親病在外,而和澤家有九十老父,連請歸養之人也。上曰,承旨書之。左贊讀金和澤許遞,其代,待政擧行。出傳敎上曰,諸儒臣旣令免新於宣傳官廳,此後玉署通瀜擬之。李益輔曰,儒臣旣承隨擬之命,兪漢蕭一體擬之乎?上曰,承旨書之。禮曹參議有闕代,判決事兪漢蕭除授,牌招察任。出傳敎上曰,凡諸進排各司紙品過厚,申飭。出傳敎鳳漢曰,今此紙品申飭之特敎,實爲貢人莫大之惠,而凡進排紙地,各有名色,本紙別爲踏印,俾作準式,然後庶可有依據而無點退矣。上曰,依爲之。鳳漢曰,旣有言端,敢此仰達矣。方物禮單紙之品,漸不如前,蓋因彼國之不爲執頉,以致人心之自爾狃頑。每每如此,豈無一番生頉之慮乎?不但紙地,方物各種,擧皆同然,此非尋常細憂。自今以後,決不可不各別擇捧矣。上曰,嚴加申飭。李益炡曰,卽接各陵官所報,則陵軍復戶中,自己免稅外,他結付食者,今年爲始,自戶曹一竝出稅云。大抵朝家之陵軍,每名各給一結五十卜者,此實撫恤保存之意也。其中有土者,自己免稅,無土者,以他結付食,而一夫每歲所受者,合爲七石十斗租。均役以後,備納結錢,其數有減,而且保軍收米,亦減其半,未蒙給代之典。陵軍等凡干應役,比前自如,聞此出稅之令,擧皆難保。所謂自己耕者,其數爲十之一,其餘則皆以貧殘之卒,專賴復戶,而今若出稅,則將失仰哺之資,請自臣曹,筵稟變通。陵軍給復,自有所重,故自前無論京籍與外居軍,自己耕及它結受食者,俱爲免稅者,蓋朝家優恤陵軍之意也。今於年久之後,若皆出稅,則許多陵卒之如是呼冤,勢所必至。且均廳結錢,與保米見減者,俱是無前之事,則宜有變通之道,而此是地部所關,故臣曹不敢擅便,敢此仰達矣。上曰,大臣之意,何如?百祥曰,自己卜則免稅受食,他卜則免賦出稅,明載續大典,而自卜他卜,區別甚難,故從前則混稱自卜,而一切免稅。近者査正之後,自卜與他卜,自然分介,渠輩則不知法典之如此,稱冤於出稅,固其宜矣。旣已査正之後,法典所載,亦不可輕易撓改矣。上曰,陵軍與它有異,依前施行。益炡曰,金吾時囚中,泰安前郡守尹垙,以安眠島松犯斫事拿囚,而垙則不爲請報於水營,乃是巡營分給末端木,而若干補用於公廨修補之役,其餘則未及修補而移職,故置簿於重記,此與被罪諸守令有異,似當有參酌之道,故仰達矣。上曰,大臣之意,何如?百祥曰,當初請得木物之諸守令勘罪時,尹垙見漏,故因李溵之上書,有此拿問。李溵則只捉其木物,木物出處,則似未及詳知矣。果如渠之供辭,末端木之自監營,請得備局而分給者,此與報水使私得者有異,判金吾參酌之論似是矣。然詳考備局文書,後日筵中,更稟未晩矣。上曰,依爲之。洪象漢曰,奸細之輩,符同掌隷院下吏,圖出關文,侵虐內司奴婢,自內司報備局,自備局捧甘本曹,故隷院吏及作弊者,一一査出勘處,而內奴異於他公私賤,隷院例不得橫侵矣。下吏雖已懲治,當該堂上,亦不可無罪責矣。上曰,大臣之意,何如?百祥曰,該堂不可無罪矣。上曰,令該府施以制書有違之律。百祥曰,市廛都庫之弊,朝家申飭,非止一二,而秋曹·京兆,未能覈得眞箇都庫,而照律徵贖之際,徒致騷擾之端。此後則凡係都庫之類,另加詗察,隨其情狀之輕重,或嚴刑一二次或三次放送,勿爲照律收贖之意,定式申飭,何如?上曰,依爲之。鳳漢曰,都庫不爲照律,從輕重治罪,亦足懲戢,而各廛恃其不爲照律,則不無輕犯之慮。此弊則一切嚴飭於平市署,使其郞廳,惕念禁斷,好矣。上曰,同爲出擧條,可也。百祥曰,此卽慶尙監司趙曮狀啓也。前因戶曹關,驛馬位三手條,不可獨免,一體出稅後,以他條量宜劃給,待道臣狀聞,別爲稟處,故詢問便否,反覆商議,則或以入居木許減,復戶加給,馬額減除,位田充給爲宜云,而其中位田充給一款,固是事勢之不容已者,特許以元結劃屬事,請令廟堂稟處矣。元結之劃充驛位田,不但法制所無,顧今經費哀痛之時,決非可議之事。當初地部之竝出三手稅於驛位田者,蓋爲宮府一體之意,而仍令如數給代者,亦所以軫念驛路之意也。雖名爲出稅,而仍以其數,還給其代,則實與免稅等耳。自本道往復該曹,便宜處之之意,分付,何如?上曰,依爲之。尹東度曰,本曹經用,十分渴急,自前每當此時,則必請得而支繼矣。明年又有勅奇,不可不預思蓄儲之道,而封不動,將不免犯用,歲末大等貢市應上下者,其數亦多,目今形勢,實無措手之路。依近年例,關西米二萬石,關西木三百同,移劃取用,而錢儲最爲匱乏,兵曹錢二萬兩請得,亦有前例,故敢達。聖應曰,度支匱乏,臣亦聞知,而以本曹形勢言之,雖曰稍裕,年年移送於戶曹,故比前大縮,實爲可悶。二萬兩則太多,以五千兩許貸,似好矣。上曰,大臣之意,何如?百祥曰,戶曹事勢,誠爲悶急,不可不劃給,而兵曹亦是經費所關,以此與彼,便同割肉充腹。關西自是重地,逐年刮出,誠非細憂,然非此則莫可着手,而戶判所奏之數太多,關西木一百同,收稅米一萬石劃給,兵曹錢,則判書所達,不無所執,則限五千兩,姑爲許貸,似好矣。上曰,依爲之。百祥曰,魏興祖昨年供辭,極其駭妄,亦關後弊,遠配之律,烏可免乎?聞渠以獨身,家有九十老父云。遐方之人,宜有參酌軫念之道,故敢達矣。上曰,欲爲下敎,聞卿所奏,特爲放送。百祥曰,實注書以薦次付職,卽院中古風也。前注書洪錀,遭喪闋服之後,時任上下注書,皆陳章撕捱矣。洪錀還爲付職,則新薦注書一人,事當遞改,而此無前例之可據。在前史官之難於區處者,或有陞六之例矣。上曰,洪錀陞六,可也。百祥曰,此卽兵曹粘目也。因全羅左水使李明運啓本,以爲本營所屬各邑寺奴舟師軍作闕未代定者,以良丁變通塡差事,請令廟堂稟處矣。奴軍之難於塡代者,以良丁推移充定之意,前已許施於嶺南,此亦一體許施,恐好矣。上曰,依爲之。已上竝出擧條趙明鼎曰,災異何代無之,而豈有若近來之荐疊乎?遇災以後,聖心惕勵,至廣求言之路,而朝廷之上,尙無一言一事之有可以仰答天譴者,臣實慨然矣。戶判俄以經費事仰達,而不能支一年云,此不可使聞於隣國也。如是而過數年,則將至於莫可收拾之境矣。上下旣知其如是,而不究所以救弊之道,此實流涕處也。殿下以晩暮之年,益勤典學之工,連講大學,將至六遍,而大學之書,義理平淡,熟看則易致泛忽。聖學輯要,先正臣之所撰,其言最易觀感,以此爲法講冊子,而史記亦可鑑千古治亂之跡,如宋鑑等書,爲召對冊子,甚好矣。上曰,三講予實自强,而輯要卷帙旣多,何可期其盡了也?明鼎曰,玉堂番次,極爲苟艱。應敎李明植,校理洪樂命,俱是文學之士,而皆有實病,姑爲許遞,待其差病復授,實爲體下之恩也。上曰,洪象漢不勸我三講,而勸其子入直好矣。樂命豈不從父命也?上曰,應敎李命植,校理洪樂命,今聞副學所奏,其在體下之道宜顧,今姑許遞。修撰李世澤,往者被斥,業已知矣,一向撕捱,其涉太過,只推,更爲牌招。副修撰鄭光漢,其所遭,業已燭矣,一欲伸廉隅,四維所關,校理元義孫,其兄旣遞備堂,則其宜一視,竝許遞。在外儒臣一體許遞,其代,待政以在京無故人備擬。出傳敎明鼎曰,近來臺諫在外,誠一痼弊。俄者閤外,取考其除拜日字,則或有過一朔無變動者。向來災異,亦無一言陳戒之事,事體實爲寒心。罷職薄勘,雖曰適中其願,而不可一任其逋慢,去月初四日政除授諸臺,竝罷職不敍,何如?上曰,依爲之。明鼎曰,遇災進戒,三司宜無異同。向來臺書,盛斥堂箚之寥寂,而其自爲者,反不能成樣,固已大損臺體。至於將焉用彼,極擇三司等說,遣辭頗緊,用意不美,不可以已遞而置之。前掌令金永燮罷職,何如?上曰,所奏誠是,依爲之。明鼎曰,兩司多臺皆在外,只有都憲一人在京,而別無情勢之可言,辭單之遽然捧入,未免曲循,不可無警。當該捧單承旨,從重推考,何如?上曰,依爲之。已上竝出擧條象漢曰,俄者聖敎,臣實惶悚,而臣子樂命,有脚病不能行步矣。上曰,前領相言,金致讓,與洪樂命一般云矣。兵判之子,頃年勸武時,稱蹣跚矣,今則不然矣。上曰,將臣予皆信之。訓將纔闋服,故官職稍蹭蹬,予欲用之矣。上曰,宋明欽,守令待窠差擬。予欲一見之矣。諸臣以次退出。
上在慶熙宮。常參以代理停,經筵停。
中宮殿誕日,大殿·中宮殿,王世子遣宮官問安。答曰,知道。王世孫遣講官問安。答曰,知道。大殿,政院·玉堂口傳問安。答曰,知道。中宮殿,政院·玉堂單子問安。答曰,知道。朝廷二品以上·六曹堂上·奉朝賀單子問安。答曰,知道。
以應敎李潭,副校理鄭遠達·金華鎭,修撰鄭晩淳,副修撰李世澤等牌不進罷職傳旨,傳于蔡濟恭曰,金永燮之非,已知矣。儒臣之一時除授有意,廉隅亦伸,副學旣有所陳,更無撕捱之端,竝只推,更爲牌招。李世澤,於此撕捱過矣,只推,一體牌招。
傳于李心源曰,其亦足伸廉隅,雖或上書,勿爲呼望。
以奉敎申益彬牌不進罷職傳旨,傳于蔡濟恭曰,只推,更爲牌招。
以備忘記,傳于李廷喆曰,譏斥心非,業已知矣。副學所奏,自爲開釋,且半夜下敎,一皆復職,意亦深矣,則分義道理,焉敢若是?皆仍任文兼,申飭該曹,切勿許由。李世澤其所處分,可謂曲盡,則一向撕捱,尤涉寒心。成歡察訪補外,時任察訪付京職。
以承傳色口傳,下敎曰,旣已仍任,文兼單子及肅拜,政院知而置之,成歡察訪,今日內卽爲辭朝。
傳于李心源曰,俄者備忘記中,切勿許由以下,勿爲頒布,口傳下敎中,成歡察訪以下,亦勿頒布。
以承傳色口傳下敎曰,李世澤,李瀰代,正言除授,仍兼右贊讀事下敎,而今見傳旨,取覽書下,中官錯書,只書右贊讀。當該中官,當爲下敎,而李世澤之撕捱補外則過矣。只推,依此下敎擧行後,待敎牌招。
王世子在昌德宮。常參停。
沈墢達曰,明日常參取稟。令曰,停。
又達曰,憲府連日監察茶時,事甚未安。新除授大司憲黃仁儉,卽爲牌招,何如?令曰,依。
又達曰,大司憲黃仁儉牌不進,執義金元行,掌令李敬玉·洪啓能,持平趙錫愚·李行源在外,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而中宮殿誕日問安相値,頉稟。令曰,知道。
又達曰,今日賓廳坐起,旣已頉稟,所當持公事入對,而睿候方在調攝中,頉稟。令曰,知道。
以說書權正忱牌不進罷職令旨,令于沈墢曰,推考徽旨捧入。
沈墢,以侍講院言達曰,本院新除授說書權正忱,旣有只推之令,卽爲牌招察任,何如?令曰,依。
又達曰,事變假注書黃樸,加出假注書吳彦垕,身病猝重,勢難察任,竝今姑改差,何如?令曰,依。
大提學金陽澤書曰,伏以,臣屢叨是任,歲已三霜矣,乞解是任,書亦十上矣。辭而不遂其志則出,出而有慊於義則辭,去就郞當,爲人所笑,猶且遲徊荏苒,歲將又改。非臣敢欲貪戀,事故適相牽纏,始以親臨試士,黽勉入侍,繼以課製申飭,未免冒當。今也旣屢經試士,又畢考月課,顧此難冒之義,他無副急之事,而淟涊不去,更待何日?臣之從前控籲,多在不稱之具,言之雖切,視若例讓,不敢更提前說,而最是一事,庶可感回崇聽。粵昔文苑,有傳硯詩什,率皆一代宗臣,相傳相酬,未嘗一人作爲己私。上古盛際,不必遠引,近考肅廟朝,曁當宁初載,一年或三易其任,每年或一易,蓋職任重,未敢久帶,人才盛,遍擧無遺。間或薦望有故,恩點偶加,不無一二還占其代,而未有如臣之無聲望無節拍,而四次連授,三歲還仍者也。公格緣臣而隳傷,國體緣臣而䙝瀆,謬恩屢下,後弊有啓於此,而雖欲蹲據,獨奈前例之嚴,何哉?且自古居是任者,時望有屬,則尋單而褫,久縻不便,則筵奏而褫,考諸文衡錄,指不勝屈,獨於臣,不得援例辭褫,揆以事理,寧有是耶?三館之銜,近歲罕有,時俗不閑古例,只知爲任之重,不知當褫者之義,無一人導達,皇朝疏揭之爲人代請,今不得復見,寧不可嘅?若曰是職也,不宜數褫,受一介臣,終其身,不使人代之,國朝三百餘年,得此銜者,當不過十許人,淸朝林立之彦,何時可用,何地可試?執此而論,庶不待兩言而破之矣。臣受任以來,懍私分而不得不陳懇,奉飭敎而不得不强出,陳懇以瀝微悰,强出以膺寵命,俯仰同乎桔槔,循環等之旋磨,非但自傷,亦堪自恧。旣出之後,又此煩辭,或疑其似謾似僞,而及此小暇,苟不畢陳肝膈,仰俟威罰,將無以贖冒出之愆,暴至苦之心矣。臣方杜門引伏,理不可束帶朝行,籌司之奔走率職而廢焉,講筵之日次入見而闕之,義分都虧,罪戾深積。愁苦不聊,鬱悒無悰,如投樊之鳥,奮飛不能,遊釜之魚,煎熬更急,若不一番掉脫,將不勝其困瘁,古人所謂强其不欲,病必有作,亦非過語。倘蒙睿慈,哀臣憐臣,得令一伸至願,庶復收拾心神,圖報塵露,運水搬柴,其亦不辭。言至於此,伏乞俯燭血懇,亟許鐫改臣提衡之任,以安微分,以全公法云云。答曰,覽書具悉。卿勿過辭,從速察職。
漢城左尹曺命采書曰,伏以,臣蒙恩遞職,退伏鄕廬,從玆以往,避遠睢盱,歸蟄得所,私分實甚感幸,而言者之餉亦優矣。曾未浹辰,京兆除命,遠辱荒郊,臣誠惶感,莫知所以致此也。意或銓部以爲,臣纔遞本曹,今用例擬之例,而念臣卽境,非比如尋常見遞之人,大朝處分,雖許曲伸廉隅,泝其由,實因於臺評之來,則今之擬臣,迨若右臣,其於政格,未或深思之故耶?銓衡·詞訟,緊漫雖殊,冒玷周行,亦俱爲搢紳之羞,而便同懸疣,無當自知,畸跡甚危,其所凌藉,又何往而不然哉?臣實百無一長,報蔑絲毫,不待人詆讕之斥,固已合畎畝之退,而在朝家處〈分〉,以如臣無能,許令因此退歸,無損國廩者,公非失道,臣亦一助矣,而又令吹覓,可以無權也。惟臣區區之祝,斷斷無外於此矣。且臣蒲質早衰,病却蹣跚,筋力奔走,萬無自强之勢,而添以寒痰,潮胸喘喘,若篤老垂死之人,虛縻職名,轉動無路,玆從縣道,敢陳短章。伏乞睿慈,曲察臣危隘之情,亟降鐫削之令,俾爲退守本分云云。答曰,覽書具悉。卿勿過辭,從速上來察職。
副修撰李世澤書曰,伏以,寶籙無疆,慶運昭臻,惟我大朝封爵謝恩之年重回,邸下溫泉試浴之駕穩旋,八域歡聲,頌忭曷已?第當國家亨泰之會,荐有上天雷電之警,聖心憂惕,綸音申復,減膳之敎,飭勵之意,溢於辭表,感動臣隣。伏想邸下,敬畏修省之方,亦無所不用其極,下懷瞻仰,不勝耿耿之忱。仍念臣本以遐土疎逖之賤,重負薦紳難洗之羞,退伏鄕廬,護養父病,分甘窮蟄,望絶榮塗。頃於千萬意慮之外,忽承軍資牽復之恩,揆以分義,有不敢在家辭巽,勉起久廢之蹤,要伸一肅之誠,趲程千里,纔到城中,又伏聞移授館職之命,繼而有宮僚兼銜之除。光寵赫如,寧不感激,而廉義森然,無路叨膺,鎭日違傲,自速罪戾,以至日前所被嚴旨,有非臣子可敢承聞,泥首金吾,恭俟處分,而禁推薄勘,乍下旋收,聖敎誨諭,召牌荐降,臣誠驚惶隕越,殆不知措躬之所也。蓋臣之年前所遭,備極危凜,金華一步,鐵限十重,所以前後除旨之下,未嘗敢爲冒沒之計,撕來捱去,今已四五年于玆矣。諒此實狀,不特通國之所共知,幾番控籲,抑亦睿慈之所俯燭也。其爲情勢之臲卼,處義之深重,若比近日諸儒臣共引之事,則眞所謂不可同年而語者,事係廉防,辭非飾讓。雖伏慢蹇之誅,更無變動之望,玆不得不略陳瀝血之章,仰于聽卑之天。伏乞离明,特諒情私之苦,兼軫名器之重,亟令斥罷臣本兼職名,俾遂其終始自靖之義,則臣謹當斂身還鄕,復尋本分,昏農養親,以伸私情,歌詠淵魚之天,期成塵刹之報,斷斷衷赤,此外無他。臣於日者天牌之下,略此陳情,隨詣投進,而適會忌辰齋戒,見阻喉院,泯默退蹙,惟冀誅罰之至矣,不自意,筵敎開釋,恩召又降,仰感俯悚,惶愪冞增,而依舊迷諒,終難改圖,謹將已搆之書,敢此申籲,情窮勢隘,罪尤萬死云云。答曰,覽書具悉。邦慶無疆,聖上封爵甲年重回,歡忭曷有其極?爾其勿辭,從速察職。
上在慶熙宮。常參以代理停,經筵停。
夜五更,流星出軫星下,入艮方天際,狀如拳,尾長二三尺許,色赤。
下直,海州判官徐有常,金州判官趙載遇,扶餘縣監尹得勳,龍妹僉使金慶裕,沔川郡守李潭,載寧郡守鄭遠達,旌善郡守金華鎭,文川郡守鄭晩淳。
大殿·中宮殿,王世子遣宮官問安。答曰,知道。王世孫遣講官問安。答曰,知道。
李心源,以都摠府言啓曰,副摠管沈鏽,以刑曹參判,本曹坐起,今日晝仕出去,而逐日赴坐,煩稟未安,入番間,依例除草記往來之意,敢啓。傳曰,知道。
傳于李心源曰,御史下敎日入侍。
又傳于曰,宜存紀綱,其在國體,豈可文兼仍任乎?前應敎李潭沔川郡守,前副校理鄭遠達載寧郡守,前副校理金華鎭旌善郡守,前副修撰鄭晩淳文川郡守除授,其令今日辭朝。
又傳于曰,時任郡守,遞付京職。
王世子在昌德宮。常參停。
尹坊達曰,明日常參取稟。令曰,停。
又達曰,憲府連日監察茶時,事甚未安。除在外外,大司憲黃仁儉,卽爲牌招,何如?令曰,依。
又達曰,大司憲黃仁儉牌不進,執義金元行,掌令李敬玉·洪啓能,持平趙錫愚·李行源在外,今日以監察茶時之意,敢達。令曰,知道。
又以忠勳府言達曰,本府田畓,乃是賜與之地,事體與他衙門屯田自別,每年自本府差人下送,打作收稅,卽流來舊規,而近來外邑守令,視若尋常,全不檢飭,作者輩,全肆頑惡,拒逆稅納,歲入漸縮,將至於莫可收拾之境,實爲寒心。今年各別申飭之意,發關諸道後,依例差人下送各屯矣,至於忠淸道木川屯,人心尤極獰惡,作者中洪學漢,稱以土豪,收稅差人,無端驅逐,所耕之地,任自先刈,無意備納。此實前古未有之事,究厥所爲,萬萬痛惡。此而置之,將來之弊,有不可勝言。上項洪學漢,各別刑推定配,以懲後習之意,該道監司處分付,而本官之初不禁斷,亦不可無警責,從重推考,何如?令曰,依。
又以義禁府言達曰,平安道孟山縣定配罪人魏興祖放送事,承傳啓下矣。放送事,分付道臣之意,敢達。令曰,依。
又以義禁府言達曰,卽接月令醫員李震郁手本,則時囚罪人尹珖,本以抱病之人,處冷之餘,添劇疝症,呼吸不通,昏倒不省,實〈有〉頃刻難保之慮云。自前罪人病勢如此,有保放救療之規,敢此仰達。令曰,知道。
又達曰,奉敎申益彬,書批已下,卽爲牌招察任何如?令曰,依。
奉敎申益彬書曰,伏以,臣頃因待敎臣鄭彦暹之陳章徑出,召牌儼臨,館例廉隅,俱難冒承,遂陳短章,略暴事實,喉院不諒,終未登徹,而若其所陳,不過重古風惜館規之意,則此何爲可怒之端,而卽伏見檢閱臣尹師國之書本,滿紙張皇,帶得無限慍意,遣辭全不稱停,至於太甚異哉等語,信口說去,小無一分顧藉之意,看來誠不勝駭惑。從前史官之以親病下鄕淹留者,果非一人,而若其家在遠地,則容有寬恕之事。今師國則本居京裏,所謂鄕寓,不過畿內至近之地,而跨越兩朔,一向偃便,寂然無動靜,反使右位,替淹其直,如許規例,曾所未聞,而今其書語,恣意詬詈,俾不得出一言檢飭,爲師國右位,其亦難矣。此莫非如臣無似,濫廁匪據,不能有無之致,將何顔面,昧然冒進,墜壞館規,乖傷廉隅乎?玆於荐召之下,祗詣九閽之外,露章呼籲,自外徑歸。伏乞離明,俯加諒察,亟令鐫削臣所帶之職,仍勘臣累違之辜,以肅朝綱,俾安私分云云。答曰,覽書具悉。其何撕捱?爾其勿辭,從速察職。
上在慶熙宮。常參以代理停,只晝講。
藥房提調李昌壽,副提調蔡濟恭啓曰,伏未審日間,聖體調攝,若何?寢睡·水刺諸節,亦何如?劑入湯劑,已盡於昨日,臣等卽與諸御醫入侍,診察聖候,議定繼進當否爲宜。臣等不任區區伏慮,敢來問安,竝此仰稟。傳曰,知道。氣則一樣。五貼加劑以入,下敎日入侍,宜矣。
中宮殿,藥房口傳問安。答曰,知道。
藥房口傳啓曰,今日臣等,率諸醫入診于東宮,則脈度微數,齒痛一樣,且有感候,咳嗽喉痛。諸醫以爲,加味二陳湯,今姑停止,蔘蘇飮元方中,人蔘代沙蔘,蘇葉倍入,加荊介·防風各一錢,薄荷五分,進服爲宜云。此藥五貼劑入之意,敢啓。答曰,知道。
洪準海,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
傳于洪準海曰,政官牌招開政。
傳于蔡濟恭曰,下旬晝講,今日爲之,時刻依前擧行。有下敎之事,御史亦入來矣。次對,晝講後仍爲之,左相同爲入侍事,遣史官傳諭。
傳于洪準海曰,御史金應淳,處義似必欲同之,本職許解,令該曹口傳付軍職,次對同爲入侍。
兵曹口傳政事,副司果金應淳。
沈墢啓曰,副應敎沈履之,以其親病,陳書徑出,原書纔已入達矣。所當直捧禁推傳旨,而此與無端徑出有異,推考警責,何如?傳曰,允。
洪準海啓曰,卽者副修撰李溵,謂有難安情勢,陳書徑出,原書纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,吏曹判書李益輔,參判朴相德,參議鄭存謙牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書李益輔,參判朴相德,更卽牌招開政,何如?傳曰,允。
又啓曰,玉堂上下番俱空,事甚未安。今日政新除授玉堂,待下批牌招入直,何如?傳曰,允。
有政。吏批,判書李益輔進,參判朴相德進,參議鄭存謙進,右副承旨洪準海進。啓曰,兵曹正郞李東泰,受由過限未上來,依例改差,何如?傳曰,允。
又啓曰,沔川郡守安鍇,載寧郡守金致恭,旌善郡守崔昌愈,文川郡守李廷重,遞付京職事,命下矣。本曹時無相當窠,依例送西之意,敢啓。傳曰,知道。
又啓曰,新除授敦寧都正李海宗戶奴呈狀內,奴矣上典,素患風痰,遇寒越添,運身不得,旬月之內,萬無起動供仕之望云。身病旣如是危重,則不可强令察任,依例改差,何如?傳曰,允。
以尹東暹爲右承旨,以朴盛源爲應敎,以洪樂命爲副校理,以李壽勛爲副修撰,以李在協爲吏曹佐郞,以李長燮爲竹山府使。校書博士單柳煥德。
兵批,判書金聖應病,參判南泰耆入直進,參議韓師直昌德宮入直,參知宋瑩中病,右副承旨洪準海進。啓曰,前郡守李廷重·安鍇·崔昌愈·金致恭,自吏曹送西矣。本曹亦無相當窠,依例付軍職之意,敢啓。傳曰,知道。
副護軍洪夏疇·李邦一,副司直趙明鼎·李廷喆,副司果安鍇·金致恭·李廷重·崔昌愈。
傳于洪準海曰,入直儒臣,聽下敎而若是乎?留門牌招入來後下鑰,上書傳旨,勿爲捧入。
以修撰李溵牌不進罷職傳旨,傳于洪準海曰,分義若是乎?只推,更爲牌招,雖天明,入直後下鑰。
洪準海啓曰,臣依聖敎,取考典獄署囚徒案,則御寶罪人十七名,殺獄罪人二十五名,印信罪人二名,賊人罪人三名,雜犯罪人十二名,各司罪人二名內,奴丁金,憑藉宗班作弊罪,韓慶浩次知,其矣上典,身爲刑吏,罪人終不捉納罪,禹介金,假稱官差作弊罪,牟乭,宗親府堂上犯馬罪,竝放送,其餘罪人,罪名深重,不可輕議,竝姑爲因囚之意,敢啓。傳曰,知道。
副應敎沈履之,修撰李溵等箚曰,卽伏見傳敎下者,有四儒臣外補之命。臣等竊以爲過也。夫四臣之屢違召牌,固與無端撕捱有異。其所引嫌,雖或過中,許伸廉隅,曉以道理,仍爲之勉出,則諸臣者,似不當因此微事,終始膠守,而今一時譴黜,處分太遽,恐非聖朝優假之道。臣等謂宜亟命收還焉。答曰,今番則雖與無端撕捱有異。幾次開釋,廉隅其亦伸矣,而違牌爲事,其所處分,焉可已乎?大抵近來各官之廉隅,重於分義,心常慨然者。職在此任,其宜糾正,而以公然撕捱,申鏶之規模,其敢右袒?事體寒心矣。
副提學趙明鼎箚曰,臣於昨夕,始得見小報,有四儒臣補外之命。臣竊以爲過矣。臺言之後,諸儒臣皆已一遞本職,筵敎開釋,無復餘蘊,則新除飭勵之下,一向違逋,誠有欠於不俟駕之義,而但臺書譏斥,語意深緊,非出於一時官師之規,則其不敢遽然承膺,亦非異事。文兼之仍授,固不免待之太薄,而今玆之命,尤出意外,蒼黃四出,景色不佳,此恐非聖朝之所宜有也。彼儒臣輩,快免豹直之苦,分領海山之符,眞所謂適中其願,非罰伊榮,而處分終涉過重。愚忱不勝耿耿,夜燭草箚,待曉投進,惟聖明俯加諒恕,亟寢成命焉。答曰,已諭於入直儒臣之批矣。
王世子在昌德宮。常參停。
洪準海達曰,明日常參取稟。令曰,停。
尹坊達曰,憲府連日監察茶時,事甚未安,除在外外,大司憲黃仁儉,卽爲牌招,何如?令曰,依。
洪準海達曰,大司憲黃仁儉牌不進,執義金元行,掌令李敬玉·洪啓能,持平趙錫愚·李行源在外,今日以監察茶時之意,敢達。令曰,知道。
又達曰,今日持公事入對,而睿候方在調攝中,頉稟。令曰,知道。
李心源達曰,次對今日爲之事,命下矣。大司憲黃仁儉,更卽牌招,以爲入侍之地,何如?令曰,依。
又達曰,今日是日次,藥房提調李昌壽,副提調蔡濟恭,率諸醫來待矣。令曰,入對。
尹坊,以兵曹言達曰,今十一月十一日,良人朴仲才稱名人,自開陽門入來,差備門外擊錚,極爲駭愕,令攸司囚禁治罪。同門守門將徐敬修,常時不能禁斷,以致闌入,亦難免其責,推考,何如?令曰,依。
又達曰,判尹南泰齊,除拜後過三日不爲出肅,依定式,推考警責,仍卽牌招察任,何如?令曰,依。
庚辰十一月十二日午時,上御景賢堂。晝講入侍時,特進官洪鳳漢,同知事黃景源,參贊官趙明鼎,參贊官沈墢,檢討官李溵,假注書鄭煥猷,記事官李在簡·姜趾煥,武臣柳爀,以次進伏訖。上命承旨,書玉堂箚子·副提學箚子批答訖。批答在上上曰,法筵雖重,堂箚亦重,故先爲之矣,而不於入侍之前爲之者,恐法講之殊常也,命李溵親受批答。上曰,初欲禁推而不爲之矣,卽今守令誠難矣,而不如是則出場無期,故艱覓除拜已久者,以次補外,而鄭晩淳以次第之故,往北道矣。上曰,江原道又有久任者,而朴好源以戶郞見之,其遞可惜,故代以旌善矣。上曰,李潭所往處,幾日程乎?洪鳳漢曰,三日程矣。上曰,文川則鄭晩淳,似勝於時任,故爲民而遣之矣。上讀大學前受音第十章,趙明鼎讀中庸御製序文,上亦讀中庸親製序文訖。明鼎曰,伏見序文大意,以道統在下之意,有慨然之志,而孟子所謂舍我其誰,顔子所謂舜何人予何人等說,實有道統擔當底意,末端則儘是爲裕昆而發也。此可見聖學造詣,已在極處,而伏覩比年以來,春秋已高,有日暮道遠之歎,未免有謙退之志,而竊看周之旅獒篇,則武王之年,已至八十,而召公陳戒,勤勤懇懇,惟望其聖而益聖,則凡臣子勸勉之道,豈以寶算之彌高而止哉?伏願聖上,雖在晩暮之年,少勿退托,且勿徒責於後昆,而躬行自得焉。上曰,所奏是矣。戊寅作此序文,以六十料外爲言,而豈意循環講討,今已至於六遍乎?此尤予之料外也。李溵曰,中庸之道,本非高遠難行之事,而序文曰在我之心,一篇宗旨,不出此一箇心字矣。黃景源曰,自古帝王,必於年高之後,至於聖人之域,蓋其閱理旣多,燭理愈明而然矣。殿下今日,政當益臻聖域之會也,勿爲退托,益懋自强,是臣等區區之望也。上曰,所謂年彌高德彌邵者,是乃聖人之有所得而然,而予則本無所得矣。明鼎曰,殿下之讀是書者,今已三年于玆矣。以殿下明聖,豈無所得乎?上曰,今日史官,以吾君之有得庸·學之意,大書特書,則可謂無憾矣,而呑得一部中庸,然後庶可至於聖人地步矣。明鼎曰,生知·學知·困知,各有分界,此非一朝公然呑得,而勉而又勉,則豈不爲作聖之方乎?上曰,此乃非知之艱,行之艱故也。明鼎曰,無聲無臭之極工,未易就到,而若於帝王中庸之工,則一日而有一日之效,二日而有二日之效矣。其效害,比常人尤捷,而決不可舍於一日之內矣。上曰,興儓下賤,皆有明德,而由其自欺,竟至昏汩而已矣。明鼎曰,開卷則必有益矣,今番講後,更待來月,則間斷久矣,豈不悶乎?上曰,有聖學輯要矣。明鼎曰,金永燮之書,不經御覽,故恐未照燭矣。上曰,予亦知之,儒臣非不知分義而然矣。局外常有笑館錄之意,故發之於文字之間矣。明鼎曰,年少名官之欲爲如是處義,不是異事,開釋申飭,則終當自出,而如是處分之後,恐實金永燮之言矣。上曰,卿言是矣。予若以儒臣爲非則亦過矣,而俄者下敎,乃以紀綱分義爲之矣。明鼎曰,申鏶進言於求言之下,而其言非老蔭之所當言,必有意於其中,而疏後遍謁卿宰,極口發明,傳說狼藉,不可以老蔭而置之,臣謂僉正申鏶,汰去宜矣。上曰,申鏶之若是,誠可怪矣。次對不參諸臣,竝命先退,同知事黃景源,檢討官李溵,武臣柳爀退出。上曰,注書出去,大臣·備局堂上·京畿御史召入,賤臣煥猷承命趨出,與右議政閔百祥,兼禮曹判書李益炡,行兵曹判書金聖應,行刑曹判書洪象漢,漢城判尹南泰齊,戶曹判書尹東度,行副司直鄭汝稷,知訓鍊具善行,行副司直鄭弘淳,行副司直洪麟漢,京畿暗行御史金應淳,事變假注書黃樸偕入,以次進伏訖。閔百祥曰,連日極寒,聖體,若何?上曰,一樣矣。百祥曰,中宮殿氣候,何如?上曰,一樣矣。百祥曰,王世子氣候,何如?上曰,一樣矣。百祥曰,王世孫氣候,何如?上曰,無事矣。上曰,任卿等,有先爲下諭者矣。故金奉朝賀許副時,勉予以勿墜舊典,趙領敦寧亦言之,而見今紀綱日墜,舊典無復存者,以續典言之,有昔則平而今則不平者,今日行一事,明日行一事,豈非有益乎?六曹判書,各明習六典,六曹中,有頹弛而可修擧者,筵中陳白變通,而若不變通,則是所謂書自書我自我矣。百祥曰,臣等旣承大典·續典熟習之下敎,謹當銘念仰體,而當初續大典頒降時,六房承旨,各以房掌,常目在之之意,有所特敎,而近來此規漸弛,或不無科外公事混入之弊,一體申飭政院,何如?上曰,依爲之。百祥曰,此江原監司金孝大狀本也。枚擧杆城郡守申暕牒呈,以爲本郡量田,依朝令,卽當擧行,而昨年別遣都事査陳之後,可免白徵之弊。故卽今民情不願,則災年不必行撓民之政,本郡改量之令置之事,請令廟堂稟處矣。民情旣如此,則依狀請置之,何如?上曰,依爲之。百祥曰,泰安前郡守尹珖犯松事,詳考文書後更稟事,有所定奪矣。取考文書,則果自巡營,爲各邑公廨,報備局有許題者,而問於其時摘奸郞廳李溵,則此外又有請得於前水使任時倜之文跡云,若然則與渠原情,不無差爽矣。事當依諸守令例勘罪矣。上曰,依爲之。百祥曰,頃因黃海監司鄭玉狀本,白川郡大興城餉,移屬松都,使之糶糴於近邑事,覆啓分付矣。卽見開城前留守南泰齊狀啓則以爲,本府附近邑中,長湍·金川,則旣有城餉,勢難疊給,其餘豐德·延安·白川,乃是他道他官,分排糶糴,其勢未由,請令廟堂稟處爲請矣。白川旣非大興城屬邑,而六千石穀物,專當糶糴於白川,終無意義,且近路則越險津,迤路則數三日程,決非一邑民生可支之道,故臣果往復僚相,如是覆奏,而今見前留守所論,該府之難於區處,誠有所據。臣意則就其元數中,每年限三分之一,分排糶糴於豐德·延安·白川三邑,俾得分力之地無妨,下詢入侍諸臣,恐好矣。上曰,諸臣各陳所見。李益炡曰,臣亦嘗待罪海營時,熟知白川郡以糶糴難堪之弊矣。今大臣所陳,分排三邑,俾得分力之請,恐好矣。金聖應曰,九邑之穀,專屬於白川一邑,誠爲大弊,分屬於列邑之議,似好矣。洪鳳漢曰,延安與長湍·豐德,距松京無異於白川,且長湍則有大興·臨津糶糴,豐德則有長山還上,臣意則依前屬之白川,減其糶糴之數,好矣。洪象漢曰,還上之弊,無處無之,今欲除白川之弊,而分屬於他邑,則是又生一弊也,仍置白川,而每年減糶五六分,似便矣。尹東度曰,欲除白川民弊,反啓延安·豐德兩邑民弊,誠爲難便,臣意則仍留於白川,量減糶糴之數,爲宜矣。趙明鼎曰,延安比白川,道理尤遠,移此充彼,恐非矯弊之意,白川若不得全免,則依禁將言,減數糶糴,似宜矣。鄭汝稷曰,雖未知耗米用處關緊之如何,而民旣病其分糶,則軍餉之儲峙,自是美事,且年事之連登,有未可必,姑勿分給,積置山城,恐好矣。具善行曰,未詳委折,不敢仰對便否,而御營大將所奏,大體誠好矣。鄭弘淳曰,事情未詳,不敢臆論其便否矣。洪麟漢曰,山城隣邑之道里遠近,臣實不知,故不敢指的仰對矣。百祥曰,臣雖有仰達者,而洪鳳漢之言,似爲要約矣。依南漢例,每年限五分之一,專屬糶糴於白川,似好矣。上曰,依爲之。已上竝出擧條百祥曰,左相之病,未知如何,而今日次對,又不入來,誠可悶矣。上曰,今日請來,而又不來矣。百祥曰,補外儒臣,旣非積費撕捱,則補外之命,得無太遽乎?上曰,金永燮之用意不美矣。旣曰彼儒臣焉用云,則儒臣之撕捱無怪矣,而今番初違則宜矣,至於再次則過矣。初則不知金永燮事,故爲文兼處分,今則爲走坂之步,難於收殺,故如是矣。初欲禁推,而當此日寒,輕囚放釋之時,儒臣之處冷獄,亦可念矣。何來宋瑩中輩之累朔禁推,予親往放之,見其擧措,至今悔之矣。不欲爲名官開無古之法,故予亦深爲料量,爲此處分,堂箚則是矣,鄭光漢雖非此事,行公姑未易,至於副學所謂如是,則後當自劃云者,誠過矣。明鼎曰,臣之愚慮,恐此事漸以至大矣。上曰,豈可漸大乎?申鏶以老蔭慷慨進言,而副學請汰其職,若然則鳳凰不來矣。諸臣之意,何如?百祥曰,申鏶應旨進言,其言皆是,在外失言,何可責也?明鼎曰,旣已進言,而到處發明,至於盟誓之說,傳播備局稠坐中,此豈不可駭乎?百祥曰,盟誓之說,實非筵中之所可發矣。上曰,予以備堂當之,雖聞其言,可以一笑而斥之,不當言於備坐矣。傳之者誠非矣。申鏶雖飢餓,而得食卿宰之除飯,不言可矣。明鼎曰,臣帶此職,如可規正,則雖大於此者,臣不欲避之矣。明鼎曰,臣適過麻田,民情有可矜者,故奏之矣,語未畢。上曰,卿之所奏,予甚嘉之,而方欲處分,就坐宜矣。言則誠是,而如是然後,此時世道,可以鎭之矣。上曰,承旨書之。傳曰,今聞副學所奏,申鏶事,與陳章判若二人,可謂令人代羞,而大抵近來浮嘵,有公有私。雖然,古人云,耳可聞口不可言,且云,舌中有刀,不言人之長短。言雖淺近,自幼心常有味,書付座側矣。欲陷其人,而傳播他人卽私也。慷慨于中,語及于此,卽公也,此予所以有公有私者也。雖若此,訐惡揚善,卽聖訓也,此等之世,當先禁于此,夫子之道,忠恕而已。以恕道自量,予則雖衰,決不言此矣。況頃年故金奉朝賀,克綏齋入侍時,以詩歌傳訟事請飭,其尙不忘老臣之忠厚矣。副學之聞此,慷慨請汰,可謂得體,蓋耳目之媕娿,專由乎欲,不礙眼於左右之意,而今副學獨能爲此,尤亦尙矣,而惜乎下款之太露乎。其在正風俗之道,宜先嚴處,非廟謨而稠坐酬酢者,而此則近於査言,白首暮年,豈忍爲此,而目覩欠厚,不飭,何以扶世道?副提學趙明鼎,特遞其職。噫,咨今臣庶,遵聖人非禮勿聽,非禮勿言之訓。出傳敎上曰,當以請汰二字,示之傳敎,使之自處宜矣。副學旣處置,則申鏶豈可獨爲晏然乎?下款所謂太露者,予意實渾厚矣。副學受而爲過可也。上命御史進前,讀書啓,至利川。上曰,韓德一何如?金應淳曰,韓德一之改斛,雖出於不得已,而以此民怨甚多,至於呈訴巡營,民習則誠可惡矣。至竹山。上曰,李碩儒何如?應淳曰,爲人徒善,難責吏事矣。至通津。上曰,尹秉淵之要譽何事耶?應淳曰,到任屬耳,公廨擧皆修補,且多防民役,卽今負債,殆近千兩,以此之故,民譽頗多,而繼後之道誠難矣。至廣州。上曰,元景濂何如?應淳曰,善治矣。上曰,還米之以錢代納者何事耶?應淳曰,此出於便民之政,而糶糴自別,故有所仰論矣。上曰,治最爲誰?應淳曰,衿川縣監申暿矣。上曰,今番畿甸,雖大違所料,可謂穴農,一邑之中,其各有稍實·之次·尤甚,而京畿尤甚太多,故果若此,於賑政何,命御史詳察,今聞書啓,果過矣。道臣其宜推考,而以君誰與不足之意不推,而衿川縣監申暿,其治居首,特施陞敍之典,竹山府使李碩儒,另擇本府非所可論,罷職,其代令該曹,今日政極擇,廣州府尹元景濂,威行一府,其雖尙矣,以錢代捧,今乃初聞,不可無飭,拿處。通津府使尹秉淵,御史書啓中,防役要譽四字,可知其弊,而秉淵之譽聲,專由乎此,非可尙也。其用囚人,極涉可駭,令該府處之。御史之以此登褒,其亦不登,從重推考,其餘守令,無表異之績,無不法之事,處之。出傳敎上曰,注書出去,東班官案持入,賤臣煥猷,承命趨出持入。上曰,金應淳當以御史補外矣。賜御書于應淳曰,無相避邑乎?應淳出視楹外後,還入進伏曰,無相避邑矣。上命先退。上曰,政官已開政乎?百祥曰,政官未及入來,而日前之政,以御筆除授,故惶悚云矣。上曰,政官撕捱,其涉太過,參議只推,一體牌招開政。出傳敎上曰,吏判爲政善矣,而向來左贊讀之望如何矣?兪漢蕭·尹得養,固當爲判決事,而以得養爲漢蕭左遷之代,亦如何?故以御筆改下批矣。百祥曰,判決事有另擇之敎,戶曹參議則近於冗官,故以年老之人擬之云矣。沈墢曰,左副承旨李廷喆,受由下鄕,故番次甚苟艱矣。上曰,左副承旨李廷喆許遞,其代,今日政以在京無故人擧行。出榻敎上曰,此時滯囚可悶,成歡察訪朴奎壽,飭已行,分揀放送。出傳敎上曰,日寒若此,承旨取考囚徒,輕囚放釋。出傳敎諸臣以次退出。
庚辰十一月十二日午時,王世子坐德成閤。藥房入對時,提調李昌壽,副提調蔡濟參,加出假注書吳彦垕,記事官權正忱,記事官洪敍箕,醫官金履亨·方泰輿·金德崙·李泰遠·金履貞,以次進伏訖。李昌壽曰,數日日氣酷寒,睿候調攝之節,若何?令曰,齒痛頗劇,達夜苦痛,可悶矣。昌壽曰,寢睡·水刺之節,若何?令曰,素是厭進,而牙床浮高,尤不善進御之中,以頭疼之故,達宵不寐,苦悶矣。昌壽曰,有咳嗽而然乎?令曰,非但咳嗽,鼻塞已甚苦悶矣。昌壽曰,諸醫來待,使之診察,若何?令曰,依爲之。履亨診脈,退伏曰,脈候左右三部沈數,胃脈不足,額上過溫,掌心燥而不潤,且有感候矣。泰輿·德崙所達,與首醫同。昌壽曰,旣已診察,議藥,何如?令曰,依爲之。履亨曰,蔘蘇飮,荊芥·防風·薄荷加入,此藥屬於齒痛及頭疼,此藥五貼製進,似好矣。諸臣以次退出。
上在慶熙宮。常參以代理停,經筵停。
下直,城津僉使許浹。
以備忘記,傳于尹坊曰,今下弓矢,城津僉使許浹處,給送。
以巡監軍單子,傳于尹坊曰,仍。
尹坊,以弘文館言啓曰,新除授副修撰李壽勛,時在京畿水原地,經筵入番事緊,請斯速乘馹上來事,下諭。傳曰,依啓。
洪準海,以兵曹言啓曰,禁軍來春夏等祿試射時,沒技人別單書入之意,敢啓。傳曰,知道。
又以禁衛營言啓曰,各軍門試射時,沒技人別單書入事,已有前例矣。今十一月十二日,本營軍兵等,番中日時,監試右哨哨官出身白鳳麟,片箭邊三中沒技,依例別單書入之意,敢啓。傳曰,知道。
王世子在昌德宮。常參停。
李心源達曰,明日國忌齋戒,再明日正日,十六日孝章廟忌辰祭正日,此三日常參頉稟。令曰,知道。
又達曰,憲府連日監察茶時,事甚未安,除在外外,大司憲黃仁儉,卽爲牌招,何如?令曰,依。
又達曰,大司憲黃仁儉牌不進,執義金元行,掌令李敬玉·洪啓能,持平趙錫愚·李行源在外,今日以監察茶時之意,敢達。令曰,知道。
沈墢達曰,新除授右承旨尹東暹,時在京畿水原地,斯速乘馹上來事,下諭,何如?令曰,依。
李心源,以義禁府言達曰,卽接月令醫員李震郁手本,則保放罪人尹珖,病勢今已向差云,還囚之意,敢達。令曰,知道。
沈墢,以義禁府言達曰,全羅監司狀達據,刑曹粘目內,多慶浦萬戶金鼎泰,移本府處之事,達下矣。金鼎泰時在任所,依例發遣府羅將,拿來,何如?令曰,依。
忠淸監司具允明書曰,伏以,臣匪才而猥膺藩任,不幸而又當災歲,觸事憒憒,無往非罪,以是憂恐,夙宵靡弛。昨伏見大朝傳敎,以成歡驛女人之抱兒流丐,有道臣重推,察訪重勘之命,臣誠驚惶震越,不知所以自措也。凡一路民生休戚,亶係於道臣,匹婦匹夫之不得安其所,卽道臣責也。噫,災荒溢目,撫摩失宜,使斯民抱持轉徙於道途,致勤聖慮,則是其不職之罪,臣實爲首,今乃薄被何問,而獨使郵丞,受重譴者,豈不仰累於刑政,而俯靦於私心哉?縱荷聖度天大,過加涵貸,晏然以苟免誅罰爲幸,而冒居職次,實非臣義之所敢出也。仍竊伏念,本道十數邑災傷之孔慘,已悉於前後狀聞,伏想睿鑑,洞燭其實狀矣。目今民情遑遑,若不保朝夕,其所以爲懷保鎭安之策者,惟目下災政爲先。臣於前日,不避煩猥,敢請加劃者,實出於憂悶渴急,萬不獲已。伏蒙我聖上,曲察民隱,特以五千結許劃,仁聲所及,疲癃鼓舞,臣方攢祝感幸之不暇,豈敢以未蒙準許,更有所希望哉?但災報畢到,檢覈已了,計會塗抹,積費分排,而元數之不當,實災之多削,其弊則終歸於民。若使今年湖民,果不免白徵之患,則雖欲典居延活,以待春賑,得乎?其所流轉之四者,恐將不止於一女人而已。伏惟我大朝,愛恤元元之德意,丁寧惻怛,有足以感豚魚,而秪緣臣猥居承流之地,不能使民情上達,德惠下究,率之阽於流亡而莫之救,則臣於是乎雖萬被誅譴,固所甘心,而顧於民國,何益哉?辜負委寄,溺職之愆旣彰,點檢災俵,方來之懼益重,惟有早蒙譴斥,得免於重誤民事而已。玆敢悉瀝衷懇,仰瀆崇聽。伏乞邸下,亟賜鑑諒,遞臣藩任,治臣罪負,俾法綱振而荒政擧焉云云。答曰,覽書具悉。卿其勿辭察任。
副應敎沈履之書曰,伏以,臣家有老母,宿病沈篤,區區私情,實難離側,而因僚員之不備,兩朔不得替直矣。卽聞母疾,越添於日來嚴寒,症勢苦劇,邀醫投藥,須臣歸視,臣情理焦迫,冒犯難離之辜。伏乞睿慈,亟削臣職,仍治臣罪,俾伸救護之懇焉云云。答曰,覽書具悉。爾其勿辭,救護母病焉。
上在慶熙宮。常參以代理停,經筵停。
傳于尹坊曰,承旨房望筒,以順房爲之。
李心源啓曰,明日冬至望闕禮,依例爲之之意,敢啓。傳曰,知道。
傳于李心源曰,箋文入之。
以應敎朴聖源牌不進罷職傳旨,傳于尹坊曰,只推,更爲牌招。
王世子在昌德宮。常參停。
沈墢達曰,憲府連日監察茶時,事甚未安,除在外外,大司憲黃仁儉,卽爲牌招,何如?令曰,依。
又達曰,大司憲黃仁儉牌不進,執義金元行,掌令李敬玉·洪啓能,持平趙錫愚·李行源在外,今日以監察茶時之意,敢達。令曰,知道。
又以兵曹言達曰,昌德宮衛將李宅齡,素患痰癖之症,挾感委頓,旬月之內,萬無起動供仕之望,呈狀乞遞,不可等待其差復,今姑改差,何如?令曰,依。
又以義禁府言達曰,廣州府尹元景濂,通津府使尹秉淵等,拿問處之事,傳旨啓下矣。元景濂,以兼防禦使,在於任所,交代後,發遣府書吏,拿來,尹秉淵時在任所,發遣府書吏,拿來,何如?令曰,依。
上在慶熙宮。常參以代理停,經筵停。
大殿·中宮殿,王世子遣宮官問安。答曰,知道。王世孫遣講官問安。答曰,知道。政院·玉堂單子問安。答曰,知道。朝廷二品以上·六曹奉朝賀單子問安。答曰,知道。
沈墢,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李心源,以弘文館言啓曰,本館下番修撰臣李溵,以今日昌德宮冬至問安班進參事,進去之意,敢啓。傳曰,知道。
王世子在昌德宮。常參停。
尹坊達曰,大司憲黃仁儉未肅拜,執義金元行,掌令李敬玉·洪啓能,持平趙錫愚·李行源在外,今日以監察茶時之意,敢達。令曰,知道。
上在慶熙宮。常參以代理停,經筵停。
夜一更二更,有霧氣。昧爽,流星出天中淡雲間,入巽方天際,狀如鉢,尾長三四尺許,色赤。
大殿·中宮殿,王世子遣宮官問安。答曰,知道。王世孫遣講官問安。答曰,知道。
以巡監軍單子,傳于洪準海曰,仍。
洪準海啓曰,諸道啓覆文書,今方修整,而日字令日官推擇,則初覆今月十九日,再覆二十日,三覆二十二日爲吉云,以此日定行之意,分付該曹,何如?傳曰,允。
沈墢,以賑恤廳言啓曰,弓角契難支之弊,自本廳參量善處事,頃日筵中,有所下敎矣。弓角契,本自戶曹句管,弓角進排之責,該曹自當擧行,而契人等所受倭貢銅鐵,輸運發賣之際,自多耗縮。且以先進排後受價,故有此稱冤,而他無救弊之策,自本廳每年錢文一萬兩式,分兩等上下,銅鐵二百八稱零段,使之直納本廳,而本廳旣無年年繼給之錢,以其銅鐵,仍給貢人,次知作錢,輪還繼給,則似有一分蒙惠之道,以此變通成節目施行,而銅鐵旣自本廳句管,與契人之直受,事體迥別。辛巳條爲始,萊府次知,期限內上納,而銅鐵出館,如有過限之弊,則倭譯訓別,拿問嚴處,東萊府使亦難免論責,嚴飭分付,何如?傳曰,允。
洪準海,以弘文館言啓曰,副應敎沈履之,由限已過,卽爲牌招察任,何如?傳曰,允。
左議政李箚曰,伏以,群陰盛極,一陽始生,消長之理,可以驗之,天地之心,可以體之。伏惟殿下於廈氊憂勤之中,當微陽來復之會,扶植靜養,期臻亨盛之休者,必有所惓惓於先王觀復順天之道矣。顧今國事委靡,庶務解弛,點檢時勢,如水益下,而復之剛反,此正其機。伏願聖明,加意警惕,玩易之理,奉若乾道,以之以振刷頹綱,爲表正之本,彙進賢才,建淸明之治,使自强之德,無祗悔之歎,奮發之志,盡陽剛之方,而朝廷祛偏私之弊,蔀屋致事育之樂,以享休復之吉焉。至於進賢退不肖,尤合扶陽之義,而若論不肖,實在臣身。伏乞勿以一朝之斥去爲嫌,先自臣始,亟行刊退,豈不有補於振肅之一道也?念臣受恩罔極,未報涓埃,而不幸沈病,今已三年矣。中間奔走,漸致澌劇,下山之勢,日以凜凜,有召未赴,又犯闕禮,嚴勘是俟,惶蹙冞切,沈篤之形,不敢煩陳,而魄奪神爽,僅存軀殼,見者危之,親者憐之。若不及今解務,則曠職之憂,又添一病,心焦氣竭,將見危喘日促,天地之仁,雖欲愍而哀之,亦無及矣。向者前席之懇,未蒙恩許,退後病狀,又見添肆,窮迫之情,不得不瀆擾於仁覆之下,更乞聖慈,特加矜諒,卽賜處分,以爲萬一再生之圖焉。瞻望雲天,伏地祈懇。答曰,省箚具悉卿懇。旣已面諭,卿何若此?體此意安心勿辭焉。傳曰,承旨傳諭。
王世子在昌德宮。常參停。
尹坊達曰,明日常參取稟。令曰,停。
又達曰,大司憲黃仁儉未肅拜,執義金元行,掌令李敬玉·洪啓能,持平李行源·趙錫愚在外,今日以監察茶時之意,敢達。令曰,知道。
上在慶熙宮。常參以代理停,經筵停。
下直,加背梁萬戶金兌昱。
藥房提調臣李昌壽,副提調臣蔡濟恭啓曰,伏未審日間,聖體調攝,若何?寢睡·水刺諸節,亦何如?劑入湯劑,已盡於昨日,臣等卽與諸御醫入侍,診察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣,五貼加劑以入,下敎日入侍,宜矣。
中宮殿,藥房口傳問安。答曰,知道。
藥房口傳啓曰,今日臣等,率諸御醫,入診于東宮,則脈度浮數,齒痛及感候一向無減,諸醫以爲,蔘蘇飮依前加入,連爲進服爲宜云,此藥二貼劑入之意,敢啓。傳曰,知道。
傳于洪準海曰,鼎足奉安櫃,更思之,一則追慕之意,宜奉安于京城,一則隆冬體昔年,其宜省民弊。今日春秋館堂郞,崇政月臺,傳于宗簿提調,宗簿提調具儀仗鼓吹陪進,奉安於璿閣,而兩櫃當中,與御帖奉安。當宁以下,一體陪進〈奉〉安於左傍事,卽爲分付宗簿,鼎足則安徐。
傳于洪準海曰,召對爲之。
傳于洪準海曰,入侍承旨外,都承旨亦爲入侍。
事變假注書黃樸,代以趙德亮爲事變假注書。
加出假注書吳彦垕,代以林之浩爲加出假注書。
王世子在昌德宮。常參停。
李心源達曰,明日常參,取稟。令曰,停。
又達曰,憲府連日監察茶時,事甚未安,除在外外,大司憲黃仁儉,牌招,何如?令曰,依。
又達曰,大司憲黃仁儉牌不進,執義金元行,掌令李敬玉·洪啓能,持平趙錫愚·李行源在外,今日以監察茶時之意,敢達。令曰,知道。
又達曰,今日,持公事入對,而睿候方在調攝中,頉稟。令曰,知道。
沈墢達曰,今日,是日次,藥房提調李昌壽,率諸醫來待矣。令曰,入對。
又以侍講院言達曰,本院新除授弼善李壽鳳,自鄕纔已入來云,卽爲牌招察任,何如?令曰,依。
又以吏曹言達曰,卽伏聞右尹南泰會,今番冬至差祭名帖旣出之後,捉致本曹祭享色吏,謂以夏間差祭,由於下吏之自下操縱,決杖於京兆開坐之所,獻官差出,事體有別,而且是堂上之主管,則移怒下吏,作此無前之擧,事體極爲寒心。此而置之,則前頭之弊,有不可言,右尹南泰會,推考警責,何如?令曰,依。
又以兵曹言達曰,本曹參判南泰耆,今方再度呈辭入達,參知宋瑩中,連日昌德宮入直矣。身病猝重,萬無强令仍直之勢,參判·參知,竝令政院,稟旨變通,何如?令曰,依。
又達曰,因兵曹草記,參判南泰耆,再度呈辭入達,參知宋瑩中,連日昌德宮入直矣。身病猝重,萬無强令引直之勢,參判·參知,竝令本院,稟旨變通事,依下矣。參判·參知,合有變通之道,何以爲之?敢稟。令曰,竝改差。
副司直金相福書曰,伏以,臣於日昨,伏奉除旨,以臣爲藝文館提學者,聞命驚駭,不知所措。夫館閣之職,專掌辭命,選用非輕,臣之庸虛,不足以需是任。毋論公議之所同,雖使臣自爲假借,眞是夢寐之所不到,則今此之命,何爲而及於臣也?夫人臣事君,各以器能,有非其任而任者,要亦才智之所及,可勉而能者耳。至於文詞之任,如工者之執藝,未聞工非其工而能執藝事,文非其文而能處文任者也。故凡士之釋褐而立於朝也,莫不皆有一代之定價。若如臣者,人皆處之於詞章之外,臣亦自待以無文,蓋其少也,荒嬉科場功令之文,全未熟習,僥倖通籍,遂成悠泛。及今年衰病痼,神精遯喪,半部經史,無所通曉,如是而卒然置之館閣之列,責以辭命之重,其於聖朝官人之政,不亦錯謬之甚乎?然臣旣已猥受是命矣。誠欲竭力殫思,以效其職任,而顧惟尋常章牘,輒移日腐毫,堇乃成就,則凡代誥宣綸,從古鴻匠之所逡巡者,臣其敢能乎?人之知慮易長而進也,才識可練而達也。若夫文詞也,非幼而學,莊而習,積於中而發於外者,不可一朝襲而有之,以不能爲能,晏然而自居者。然則臣於是任,雖欲强顔承當,終必辱重選而僨職事,臣何敢爲此也?孟子曰,諸大夫皆曰賢,未可也,國人皆曰賢,然後察之,見賢焉,然後用之。今臣此任,不待諸大夫國人之言,而邸下之明,必已察臣之不可矣。抑臣有私心之萬萬懍惕者。臣之族叔臣陽澤,方提文衡,而臣又謬添此任,一門之內,竝占詞垣,可使臣有一分可堪之實,惟此濫溢之懼,實爲斂避之資,況臣千萬不稱之狀,如右所陳,則尤何可一日虛帶,自速災咎也哉?悚仄屢日,今始自列。伏乞邸下,俯垂照察,亟令鐫改臣新授提學之任,以重公器,以安私分云云。答曰,覽書具悉。卿勿過辭,從速察職。
庚辰十一月十七日午時,王世子坐德成閤。藥房入對時,提調李昌壽,左承旨沈墢,加出假注書吳彦垕,記事官權正忱,記事官洪敍箕,醫官方泰輿·李以楷·李世珪·鄭允協·崔源,以次進伏訖。李昌壽曰,數日日氣解溫,睿候調攝之節,若何?令曰,咳嗽少愈,而以齒痛之故,達夜轉輾苦悶矣。昌壽曰,寢睡·水刺之節,若何?令曰,牙床浮高,感氣有加,不善進御,而尤不能寢睡矣。昌壽曰,睿候之若是彌留,下情不勝焦迫矣。諸醫來待,使之診察,若何?令曰,依爲之。泰輿診脈退伏曰,脈候左右三部,數而不潤,度數不調,胃脈一向不足,掌心燥而不潤,感候比前有加矣。以楷·世珪所達,與首醫同。昌壽曰,旣已診按,議藥何如?令曰,非煩轉則寒縮,非寒縮則煩轉,少無汗候,服何藥而有汗候耶?泰輿曰,蔘蘇飮,荊芥·防風·薄荷之屬,屬於感候及汗候,停止可惜,此藥依前方加入,五貼製進,似好矣。令曰,依爲之。諸臣以次退出。
庚辰十一月十七日未時,上御景賢堂。召對入侍,都承旨同爲入侍時,行都承旨蔡濟恭,參贊官尹坊,侍讀官洪樂命,檢討官李溵,記事官金相翊·李在簡·姜趾煥,以次進伏訖。坊曰,校理洪樂命,有脚部實病,不能入於講筵矣。上曰,在閤外乎?坊曰,然矣。上曰,注書出去,以退去本館之意,分付。上命濟恭,書御製訖。濟恭曰,御製中,旣以陽復後加勉之意,反覆丁寧,甚盛矣,而但大臣,旣有陽復後箚陳者,則批答中,似有提諭之敎耳。上曰,是矣。命書箚批曰,省箚具悉卿懇。陽復之日,其勉切至,得輔相之體,深用欽歎,可不服膺焉,旣已面諭,卿何若此?體此意安心焉。上曰,趙判府之八字,豈不好乎?自處以物外之人,其君亦待之以物外之人矣。仍下手書,命相翊謄之,命濟恭讀之。手書曰,三昨憶孝純,再昨憶孝章,心懷一倍之中,夜見卿之來京謝中樞,此心何抑,初欲令承宣傳諭,而悶各邑廚傳,玆命入侍,史官傳宣手書。今予此意,令卿卽日登途,惟卿,追憶卿父爲國丹忱,又思豐原之心,到宣諭日,卽爲隨來,用副小子望卿之心。向日之事,亦因卿之過爲杜門,往事何說?今見手書,若復固執,將何顔見父?諒小子之心,諒小子之心。仍命書傳敎曰,趙判府事手書旣諭,憶古興懷之中,相箚適到,故遣首陳之答。今聞知申所奏,乃覺添書以下,更令承宣,傳諭左相。上讀聖學輯要,儒臣·承史,以次讀訖。上曰,賈誼·董仲舒,皆古之賢才,而董則可謂君子人矣。賈則稍似誇張矣。溵曰,聖敎至當矣。今此輯要中,敎世子之方,實爲有國之重務,而其本專在於以身導率耳。上曰,曲禮,可謂曲盡於男女之別矣。孔子使子貢,乞水於婦人,婦人汲而置之道,孔子曰,婦人知禮也。古者男女之嚴防限,蓋如此,而後世則蕩然矣。溵曰,然矣。上曰,啓覆文書,諸承旨須致察也。予則今已衰矣,精神昏瞀,恐不能照管矣。坊曰,再明啓覆時,承旨不可不備員,而右承旨尹東暹方在外,合有變通之道矣。上曰,右承旨尹東暹許遞,其代,以在京無故人,一體擧行,仍卽牌招察任。上曰,再明日,兩司不可不備員,在外臺臣,抄選外,竝許遞,其代,開門後,政官牌招開政,以在京無故人備擬,待下批,仍卽牌招察任。已上出榻敎上曰,李世澤本職許遞,令該曹付軍職,以兼職牌招。上曰,副應敎沈履之違牌,其涉過矣,只推,牌招察任,副修撰代,李商芝敍用除授。出榻敎上曰,啓覆文書幾度乎?坊曰,凡八度矣。上曰,今番無酗酒相鬪事,以此觀之,有酒禁之效矣。今番金應淳廉問栍邑,犯酒禁者幾邑乎?坊曰,通津·陰竹·衿川也。上曰,今番京畿御史,栍三邑中,廉問一條,卽酒禁也,而其皆被捉,勿論治不治,不禁宜飭,三邑守令,令該府處之。出榻敎諸臣以次退出。
上在慶熙宮。常參以代理停,經筵停。
辰時,日有兩珥。
洪準海,以都摠府意啓曰,今日入直內三廳,武兼禁軍及軍兵等,中日習射,請出標信。傳曰,知道。
蔡濟恭啓曰,注書任希孝,今日不爲仕進,卽爲牌招,何如?傳曰,允。
洪準海啓曰,事變假注書趙德亮,時無職名,令該曹依例付軍職,冠帶常仕,何如?傳曰,允。
蔡濟恭啓曰,假注書林之浩,時無職名,令該曹依例付軍職,冠帶常仕,何如?傳曰,允。
以應敎朴盛源牌不進罷職傳旨,傳于李心源曰,只推。
傳于李心源曰,昨日傳敎中,三邑守令,令該府處之,留邑守令擧行。
洪準海啓曰,明日初覆時,兩司當爲進參,大司憲黃仁儉,待開門牌招,何如?傳曰,允。
洪準海啓曰,明日初覆時,工曹堂上,無進參之員,判書金尙翼,參判元仁孫,竝待開門牌招,以爲推移進參之地,何如?傳曰,允。
李心源,以弘文館意啓曰,新除授副修撰李商芝,時在京畿廣州地,經筵入番事緊,請斯速乘馹上來事,下諭。傳曰,知道。
洪準海,以兵曹意啓曰,本曹參判·參知,待下批,仍卽牌招,昌德宮入直,以爲推移之地,何如?傳曰,允。
有政。吏批,判書李益輔進,參判朴相德服制,參議鄭存謙進,行都承旨蔡濟恭進。啓曰,司䆃寺僉正申鏶呈狀內,身病甚重,不得察任云,今姑改差,何如?傳曰,允。
以任㻐爲承旨,以李得宗爲大司諫,以沈益聖爲司諫,以南鶴宗爲掌令,以朴相老爲持平,以洪述海爲正言,以李性遂爲正言,以南彦彧爲獻納,以李東泰爲持平,以徐命彦爲副提學,以韓師得爲知敦寧,以權一衡爲兵曹參判,以韓光會爲參知,以魚有成爲敦寧都正,以朴相德爲氷庫提調,以尹得晉爲兵曹正郞,以朱炯質爲相禮,以趙漢弼爲利川府使,以李世演爲忠淸都事。
兵批,兵曹判書金聖應進,參判權一衡未肅拜,參議韓光會未肅拜,參知韓師直入直進,同副承旨李心源進。以權拭·李廷老爲訓鍊僉正,柳大源爲宣傳官,李儒弘爲兼司僕將,趙榮進爲僉知,徐魯修爲翊衛,沈釋之·沈禧鎭爲都摠都事,李行迪爲同知,元啓英爲文兼,康德衢·吳得良爲文兼,沈鳳德爲忠淸兵使,金天擎爲景福將,李命說·金聖宅爲昌德衛將,護軍李復元·元夢得·洪九澤·李海宗·李敬玉·趙擎,副司直南泰耆·宋瑩中·宋文載·尹東暹·趙錫愚·李行源·朴弼燧,副司果李世演·洪錀,副司正趙德亮單付。
洪準海啓曰,大司諫李得宗牌不進,推考傳旨今方捧入,而明日初覆時,諫院無進參之員,大司諫李得宗,待開門牌招,何如?傳曰,允。
洪準海,以備邊司意啓曰,今見全羅監司朴道源,右水使申光翼狀本,則異國人二十四名,漂到於羅州牧慈恩島分界村云,而右水虞候金相台問情記,今始來到,見其問情,考其票文,俱是福建省同安縣商人矣。漂人所着衣袴,以右水營休番木精造以給,朝夕供饋,使之各別申飭,以示朝家優恤之意。回還之路,則所騎船隻,破失無餘,渠輩情願,亦在旱路,依其願從旱路還送,而分付各道,道帥臣,別定差員,上送京城,自京城轉送灣府,以爲入送燕京之地,沿路刷馬供饋等節,亦使從前例着實擧行,而申飭所經各邑,嚴禁雜人,毋得相通,所拯物件之可以運致者,亦以刷馬,次次運給,而差員一同領來,俾無遺失之弊。或有卜重難運者,則從其願,以布木換給,破失船具之棄置者,竝令燒火,漢學譯官一人,令該院擇定給馬下送,更爲問情後,與差員一體領來,咨文亦令承文院預爲撰出,以待齎官之行,何如?傳曰,允。
王世子在昌德宮。常參停。
沈墢達曰,明日初覆相値,常參頉稟。令曰,知道。又達曰,大司憲黃仁儉牌不進,執義金元行,掌令洪啓能在外,一員,持平二員未差。今日以監察茶時之意,敢達。令曰,知道。又達曰,憲府連日監察茶時,事甚未安,除在外外,大司憲黃仁儉,卽爲牌招,何如?令曰,依。
李心源,以兵曹言達曰,翊衛司翊衛李翼鎭,除授過限未肅拜,依法典改差,何如?令曰,依。
慶尙監司狀達,莫重進上靑魚,不得鱗次封進,惶恐待罪事。令于尹坊曰,勿待罪事回諭。
弼善李壽鳳書曰,伏以,臣素患痰疾,重添於鄕路往來,胸膈痞憫,頭目眩轉,勺飮不下,氣息如縷,加以毒腫餘癤,顆核無數,肢體疼痛,屈伸不得。當此逐日問候之時,實無轉身趨朝之望,庚牌之下,坐犯違忤,有臣如此,生不如死。伏乞睿慈,俯賜矜察,亟令鐫遞臣職名,仍治臣瀆擾之罪,以肅朝綱焉。嗚呼,天氣流轉,一陽方生,區區祈祝,只在於愆候遄復,睿學益進。夫子曰,復其見天地之心。天地以生物爲心,而在人則滿腔惻隱,善端之發是已,一陽之生,初雖甚微,而內動外順,出入無疾,則因是而爲臨,爲泰,爲大壯,爲夬,而至於純乾之盛,人亦察其善端之發,而存而勿失,推以長之,則百行具衆善集,乃與天地同其仁。復初元吉,爲一卦之主,而夫子以修身爲言者,其旨深矣。治病亦然,苟能善護,一團眞元而飮食起居,不失節宣之宜,則元氣日復日,病氣日退者,譬如陽日進而陰日消。邸下於靜攝之中,試以復之一卦,反復體驗,則於治心·治疾,其庶幾乎。臣曾於書筵,以乾之誠·坤之敬,有所仰陳,臣今病在危域,叨侍講筵,姑未易期,敢以復之仁獻焉。惟願邸下,深留睿意焉。臣無任戰恐祈懇之至,謹昧死以聞。答〈曰〉,覽書具悉。所陳當體念,爾其勿辭,俟其少間,卽速察職。
右贊讀李世澤書曰,伏以,臣之由來情勢,夫豈有彈冠束帶,復入脩門之理,而徒感我大朝旻覆罔極之恩。始旣獨施實典於館僚補外之際,終于特許遞免於諫職待勘之中,曲賜矜諒,俾遂私義,有若慈父之於愛子,惟其情是聽者然,乃更以軍職兼銜,申命牌招,則是亦出於不忍便棄之聖意矣。臣於此時,拜稽涕泣,銜戢隕越,殆不遑顧廉義之所在,章皇赴闕,一謝恩命,則臣之所以報答殊眷者,其亦止此而已。雖然,臣有苦心,人孰能知?進退無據,前後兩截,實爲同朝之羞恥者甚矣。臣雖愚騃,何敢忍爲因仍叨冒之計哉?伏況臣老父宿病,源委旣深,離捨遠來,儘是人理之所難忍,纔接家信,近復越添,委在床席,飮啖全却,病中昏囈之言,盡爲思子之語。臣聞此報,方寸亂矣。噫,臣旣已粗效人臣叩謝酧報之忱矣。今可歸伸人子左右扶護之情,庶幾小贖其負國忘親之罪也。伏願天地父母,俯垂諒察,亟令刋削臣謬叨之職,勘治臣擅行之辜,以肅朝綱,以淸仕籍焉。臣一出國門,重入無路,瞻望銅闈,無任掩泣屛營之至,謹昧死以聞。答曰,覽書具悉。爾其勿辭,往諭焉。
副校理洪樂命書曰,伏以,臣不幸,而偶嬰風痺之疾,偏體不遂,歲已再矣。篤試鍼藥,終不見效,便作癃癈之人,脚膝尙今痿垂,跬步亦須挾擁,此實擧世之所共知者也。積犯違逋,亶由於是,夙宵兢惕,若隕淵谷。昨日大朝殿下,俯垂矜察,特許鞶褫,恩旨所及,感淚被面,曾未數日,除旨忽辱,召牌踵臨,急於叩謝之忱,不計死生,張皇入肅,蹣跚匍匐,萬目駭視,臣實自悼,人將謂何?咫尺丹陛,趨侍無路,僵臥直廬,萬念灰冷。若蒙長暇,盡意調治,復爲完人,則恪勤奔走,自有其日,玆敢據實哀籲於貳極之下。伏乞离明,察臣言出肝膈,憐臣病關軀命,亟賜鐫遞,俾便醫藥,千萬幸甚。且臣父臣象漢,方帶知春秋之任,而與臣記注兼銜,格例有拘,乞令該曹照例遞改焉。答曰,覽書具悉。書辭,令該曹考例,稟處焉。爾其勿辭,調理察職。
上在慶熙宮。常參以代理停,經筵停。
夜二更,流星出水位星下,入南方天際,狀如拳,尾長三四尺許,色黃。四更,月入軒轅星。
蔡濟恭,以弘文館〈言〉啓曰,應敎朴盛源,旣有只推之命,卽爲牌招察任,何如?傳曰,允。
吏曹口傳政事,以徐志修·洪麟漢爲同義禁。
任㻐,以摠戎廳意啓曰,水原府別驍士都試五技中,六兩騎芻鞭棍,本府試取,柳葉箭·片箭,本廳試取,仍爲計劃草記事,旣已定奪,而自該邑,己卯條都試六兩騎芻鞭棍入格之類報來矣。柳葉箭·片箭,依定式今月二十〈日〉,試取於鍊戎臺本營之意,敢啓。傳曰,知道。
王世子在昌德宮。常參停。
尹坊達曰,明日常參取稟。令曰,停。
又以戶曹言達曰,仁平君李普赫,以奮武功臣,恩賜田結,尙未準受矣。春川史呑內面量外陳荒處,無主續田六十負,自本家望呈,故査問本官,打量成冊,今已上來,依例折給,何如?令曰,依。
又以義禁府言達曰,通津府使尹秉淵,竹山府使李碩儒,陰竹縣監李敍中,衿川縣監申暿等,令該府處之事,傳旨啓下矣。尹秉淵前以他罪,方在時囚中,以此添問目取招,李敍中今方待令於本府,卽爲拿囚,而李碩儒·申暿,俱在任所,發遣府書吏羅將,竝拿來,何如?令曰,依。
又以義禁府言達曰,京畿監司狀達據,刑曹粘目內,利川前府使韓德一,移本府處之事,達下矣。韓德一,今方待令於本府,卽爲拿囚之意,敢達。令曰,知道。
京畿監司申本,前領議政金尙魯,月廩不受事,令于尹坊曰,令本道更爲輸送。
大司諫李得宗書曰,伏以,臣忽被前持平金養心所醜詆句斷,惟意汚辱狼藉。臣誠杜門駴懍,無復當世之念矣。迺蒙我大朝曲加照燭,當初筵敎,縷示昭晳之意,今者除命,尤出抆拭之恩,未知釁累賤品,何以得此?九頓感惶,實不省措躬之所也。噫,臣本愚下,百無肖似,而辱沐恩造,歷遍華貫,濫竽之誚,臣固笑而受之,而至若貪鄙之目,其辱朝庭而壞身名,無復餘地。如使臣眞有可論者,則固當歷陳某事之爲傷廉,而今臺言則不然,以出疆之行,而謂可以染指,已是理外,而況全無指的,公肆汚衊,只使當之者,不得辨明而後已,論人之道,亦當如是乎。然臣之自悼者則有之。苟使臣平素名行,有可以見孚於人,則臣之待譯舌,雖不能方便,必不至於浼臣,而不意瑣細之事,至塵筵席之上,臣尤慙愧欲死,實不敢以無辨而得辨爲幸也。仍念臣,以素門拙規,與物無競,自幸可免於大過,而還朝朞歲之後,遭此前所未聞之罪名,未知虛舟身世,何所撞觸,而驀地遭罹,至於斯極也。從今以往,惟當屛跡息影,以圖黥劓之補而已。官職去就,本非可論,而庚牌荐臨,祗增惶隘,不得不披瀝肝血,仰瀆离明之下。伏乞睿慈,亟令鐫削臣職名,仍許永刊朝籍,以靖私義,以謝人言,不勝幸甚。臣無任屛營祈懇之至,謹昧死以聞。答曰,覽書具悉。此何撕捱者?卿勿過辭,從速察職。
文學金魯鎭書曰,伏以,臣稟賦虛脆,素善痰癖之症,少或失攝,發輒如期。近因寒威徒劇,宿病闖作,而忍死趨參於連日入對,强疾持被於浹旬直廬,亦不能以狗馬賤疾,猥有煩瀆矣。忽自昨夕,又添傷寒,身體烘熱,肢節疼碎,精識昏瞀,如煙霧之墮,頭目眩暈,若車輪之轉,舊恙新證,一時交攻,伏枕叫苦,殆不省四到,目今病狀,實有汚穢淸禁之慮,疾痛之極,冒死呼籲。伏乞睿慈,俯賜矜憐,許臣長暇,俾得以安意調治,復尋生路,不勝幸甚。且臣與新除授副提學徐命膺,有友婿應避之嫌,所帶春秋兼銜,自在當遞,竝乞令該曹照例稟處焉。答曰,覽書具悉。書辭,令該曹考例,稟處。調理察職。
庚辰十一月十九日卯時,上御景賢堂。初覆入侍時,右議政閔百祥,兼禮曹判書李益炡,左參贊洪鳳漢,行兵曹判書金聖應,行刑曹判書洪象漢,吏曹判書李益輔,漢城判尹南泰齊,戶曹判書尹東度,刑曹參判沈鏽,行都承旨蔡濟恭,左承旨沈墢,左副承旨任㻐,右副承旨洪準海,同副承旨李心源,大司諫任瑋,刑曹參議尹勉敎,副應敎沈履之,修撰李溵,持平朴相老,記事官任希孝·金相翊·朴沁·姜趾煥,以次進伏訖。百祥曰,日間,聖體調攝,若何?上曰,一樣矣。百祥曰,寢睡·水刺諸節,亦何如?上曰,一樣矣。百祥曰,丸劑·湯劑,連日進御乎?上曰,服之矣。百祥曰,脚部疾候,何如?上曰,無加減矣。百祥曰,中宮殿氣候,若何?上曰,一樣矣。百祥曰,王世子氣候,何如?上曰,安過矣。百祥曰,王世孫氣候,何如?上曰,好在矣。上曰,大司諫何不來耶?濟恭曰,大司諫李得宗,以向時引嫌不來矣。命書傳敎曰,莫重啓覆,兩司不可不備員,因下問而乃覺,大司諫李得宗,一欲伸廉隅,勢所固然,而況薇垣長乎?許遞。其代行副司直任瑋除授,牌招入侍。上曰,大司諫上書,勿爲呼望,先入侍後肅拜。出榻敎上曰,該房讀河世仲文案。讀訖。上曰,僉意,何如?百祥曰,印信僞造,雖有輕重之別,不可不置法矣。益炡曰,臣則法外無可達者矣。聖應曰,法外無可達者矣。鳳漢曰,旣以僞造承款,則斷不可貸也。象漢曰,法不可屈也。益輔曰,印信僞造,斷不可貸也。泰齊曰,不惟僞造,其意專出於收斂,尤可痛矣。東度曰,法外無可達者矣。鏽曰,法外無可達者矣。勉敎曰,臣亦以爲不可貸也。履之曰,旣是僞造,則用處雖不至重大,不可不用法矣。相老曰,不可不用法矣。溵曰,印信雖有大小之別,不可不置法矣。命讀後辰文案。上曰,僉意,何如?此則似邂逅致斃矣。百祥曰,此則似無必殺之意耳。益炡曰,臣意則不可不用法也。聖應曰,雖邂逅致斃,不可不償命矣。鳳漢曰,殺人者死,法之常也。象漢曰,此則酒後事也。益輔曰,外面雖似無必殺之心,終是殺人者也,豈可貸乎?泰齊曰,臣意亦如此矣。東度曰,不可屈法也。鏽曰,三尺至嚴矣。勉敎曰,法不可貸也。履之曰,旣已手殺人,豈可不償命乎?相老曰,雖曰邂逅,旣已致斃,豈可更論乎?溵曰,全貴才·白官伊,不可不更査矣。命讀必萬文案。上曰,僉意,何如?百祥〈曰〉,此則用法之外,無可議之端矣。益炡曰,必萬之殺人,尤凶慘矣,豈可論償命與否乎?聖應曰,此則行兇情節,尤極狼藉矣。鳳漢曰,此則尤無可論矣。益輔曰,以斧犯人,尤極絶悖矣,泰齊曰,情節狼藉,亦已承款矣,尤無可論。東度曰,此獄事,尤極兇頑矣。鏽曰,此則斷不可容貸矣。勉敎曰,殺獄何處無之,而未有如此之類也。履之曰,此則故殺也,不可不用法也。溵曰,旣已承款,則尤無可論矣。相老曰,情節狼藉難掩,償命之典,豈可少緩乎?命讀雨澤文案。上曰,僉意,何如?此則用法十分無疑也。益炡曰,傷處如是狼藉,法外無可達者矣。聖應曰,臣亦法外,無可達者矣。鳳漢曰,此則當用法矣。象漢曰,當初雖因大臣陳達,至有更査之命,此獄事元無起疑之端矣。益輔曰,不可容貸矣。泰齊曰,此則更無可疑之端矣。東度曰,此則傷處最多,明是故殺,尤不可貸也。鏽曰,情節狼藉,尤無可論矣。勉敎曰,臣意亦如此矣。瑋曰,法不可屈也。上曰,謂之故殺乎?百祥曰,然矣。履之曰,檢情明白無疑矣。溵曰,此獄事尤無可論矣。相老曰,三尺之法,不可屈也。命讀簡相文案。上曰,此則不待僉議也。命書判付,令本道旌閭。溵曰,旣命旌閭,臣意則不如立石於其所殞命處矣。益炡曰,旣旌其閭,則不必更立石也。聖應曰,旌閭立石,不必看也。上曰,下敎時,諸臣參錯陳達,事體非矣。竝推考。出擧條命讀厚男文案。上曰,僉意,何如?百祥曰,雖不卽地致斃,被打則丁寧矣。償命之外,無可論矣。益炡曰,三尺至嚴,法外無可達之辭矣。聖應曰,傷處狼藉矣。鳳漢曰,其兒被打後,雖起動,旣已致斃,則何可論乎?然視後辰則稍輕矣。上曰,左參贊有傅生之意乎?象漢曰,此則似無故殺之意耳。益輔曰,傷處則甚多矣,法外無可達之辭矣。泰齊曰,傷處如此,三尺至嚴矣。東度曰,不可不用法矣。鏽曰,許多傷處,皆微硬,而非要害處矣。勉敎曰,食氣顙,非要害處乎?瑋曰,雖非故殺,傷處旣如是,則豈可枉法乎?履之曰,此則雖可謂之戲殺,而傷處則殊甚殘酷,此則決不可貸之也。相老曰,然矣。溵曰,傷處則甚多矣,豈可推議傅生乎?命讀安必文案。上曰,僉意,何如?百祥曰,安必卽首犯,而尙爾生存,尤可痛也。益炡曰,法不可屈也。聖應曰,此則强盜矣,尤無可惜矣。象漢曰,行兇情節,極其狼藉,尤不可屈法矣。鳳漢曰,此人本是强盜,殺之尤無可惜矣。益輔曰,置法之外,無他可達者矣。泰齊曰,白晝殺人於場市中,尤不可不置法也。東度曰,法外無可達者矣。鏽曰,此旣强盜,則雖殺之,何益於國乎?勉敎曰,然矣。瑋曰,斷不可枉法矣。履之曰,此獄今經三年,兩度按覈,今無更疑之端矣。相老曰,法不可屈也。溵曰,至今在覆載間者,已是寬典矣。命讀宋萬己文案,仍命道臣更査。溵曰,啓覆事體,何等重大,而諫院多臺,大司諫外皆在外,終無一人入參者,執法之官,不能備員,不但事面之苟簡,亦安有特敎變通之本意哉?其中或不無適會在鄕之人,而終不可無飭,諫院在外人,竝罷職,何如?上曰,所奏得體,依爲之。出擧條溵曰,六曹長官之入參啓覆,法意有在,而工曹堂上,獨不入來,其在事體,殊涉未安,今日違牌兩堂,從重推考,何如?上曰,所奏得體,依爲之。出擧條百祥曰,司䆃僉正申鏶之疏,毋論有心無心,要其大體,不過勤攻廟堂制論時弊之意也。居廟堂者,宜加警惕,爲方伯者,亦必加勉而已,此等進言,可謂不爲無益,況近來言涉大臣,無一人得免於罪者,如申鏶之以蔭官應直者,亦不能保矣。此後則誰復有議及廟堂者乎?臣則誠萬萬無似,從前居廟堂者,皆是體國謹愼之人,而此後大臣,安知其每每盡善乎?後弊或至於人不敢開口,則其奈國事何?臣中夜思之,心切悶焉。頃於副學遞差時,渠當自處之下敎,恐未知必然,申鏶之遞職,雖出於渠之不愼自持,而原其本,則陳疏後事也。申鏶不足惜之,後弊不可不慮,仍任本職,何如?上曰,所奏是矣,依爲之。出擧條益炡曰,禁府堂上,近甚不齊,久未開坐,當此凍寒,滯囚可悶矣。同義禁元景淳,受由在外,上來遲速,姑未可知,李吉輔呈辭受由,南泰會服制未出仕,在外及呈辭受由人,宜有變通之道,敢此仰達矣。上曰,竝許遞,令該曹口傳差出,可也。益炡曰,海南定配罪人柳謇,當初所爲,雖極矇然,本以年老之人,久處瘴海,病情危篤云,誠可矜矣,俄者閤外,亦有所稟議於大臣者矣。上曰,此豈判義禁所可請者乎?大臣之意,果何如?百祥曰,因言端提達,猶或可矣,而今乃直請處分,事體誠甚未安矣。判義禁從重推考,何如?上曰,依爲之。百祥曰,柳謇之發配,未及半年,又無侍下情理之可言者,臣不敢遽然陳請,而聞其病勢,則果爲重云矣。上曰,特爲放送,可也。出擧條鳳漢曰,臣待罪地部時,以漕船別爲申飭事,發關於湖南·湖西兩道矣,尙無往復之事,事甚慨然,似當有更飭之道矣。上曰,自戶曹申飭,可也。東度曰,當更發關申飭矣。上曰,依爲之。出擧條東度曰,昨春以大差倭消息,故判書李成中筵稟,請分定禮單蔘於關西二十斤,果已上來,而大差倭單蔘,詳考前例,當預備六十餘斤,然後可無臨時窘急之患。卽今大差倭騎船之說,傳聞甚播,其在有備無患之道,不可不預先措置矣。左參贊洪鳳漢在地部時,又爲筵稟,以二十斤分定於關西,旋因道臣狀聞,至今姑置之矣。差倭若不時到泊,則單蔘事,實有狼狽之慮,依前分定於關西,必準二十斤之數,使之星火貿納,價本則依前定奪,以關西稅米貢木中,從便劃給,何如?且當初則分定時,十斤亦爲分定於北道矣,因刑曹判書洪象漢,奉使復命後所奏,有三·甲貿蔘永除之敎,而初分定旣在於永除之前,係是令前事,故其後因關西道臣狀請,更爲分定北道事,覆奏蒙允矣。此則何以爲之乎?上曰,大臣之意,何如?百祥曰,北道則旣爲邊禁而停止,今又分定,則朝令似涉顚倒,此則似不可爲矣。關西則蔘節已違,亦不可强令責納,姑待明秋,似好矣。上曰,先爲分定關西,秋採後上納事,分付。出擧條諸臣以次退出。
上在慶熙宮。常參以代理停,經筵停。
中宮殿,藥房口傳問安。答曰,知道。
洪準海,以兵曹意啓曰,日昨政新除授文兼元啓英,方在罷散中,而不能覺察,備擬受點,不勝惶恐,今姑改差,何如?傳曰,允。
以文臣朔試射試官望單子付標,傳于洪準海曰,之次爲之。
洪準海,以弘文館意啓曰,本館下番修撰臣李溵,以禁衛郞廳,今日軍布捧上坐起,晝仕出去之意,敢啓。傳曰,知道。
任㻐,以都摠府意啓曰,副摠管金聖遇,以能麽兒堂上,本廳坐起,晝仕出去之意,敢啓。傳曰,知道。
藥房提調李昌壽,副提調蔡濟恭啓曰,寒殿慮囚,竟夕酬應,伏未審夜來,聖體調攝,若何?寢睡·水刺諸節,亦何如?臣等不任區區伏慮,敢來問安。答曰,知道。氣則一樣矣。
王世子在昌德宮。常參停。
李心源達曰,明日常參取稟。令曰,停。又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。又達曰,今日賓廳坐起,旣已頉稟,所當持公事入對,而睿候方在調攝中,頉稟。令曰,知道。又達曰,大司憲黃仁儉未肅拜,執義金元行,掌令南鶴宗·洪啓能,持平李東泰在外,朴相老呈辭,今日以監察茶時之意,敢達。令曰,知道。
又以侍講院言達曰,本院文學金魯鎭,連日入直矣,以身病陳書,受由出去,上番闕直,事甚未安,輔德朴起采,卽爲牌招入直,何如?令曰,依。
以輔德朴起采牌不進罷職令旨,令于李心源曰,推考徽旨捧入。
右尹南泰會書曰,伏以,臣受國厚恩,濫廁宰列,惟以筋力奔走,爲一分報效之道,凡於差祭未嘗爲圖免之計矣。今年五月初四日端午祭受香之時,日已向午,該曹始以獻陵獻官,名帖來投,謂以受香過時,催促甚急。臣蒼黃詣闕,僅免生事,臣旣忝居二品之列,若非親傳香,則不許差祭,昭載續典,況遠陵差祭之規,預送名帖,使得辦行,例也,而此則不然,臨時急差,必欲令人窘迫。臣問其委折於銓堂,則答以事在急遽,下吏未及關由,私自換易云。臣始知其下吏之所爲,尋常駭惋。日前適逢其時該吏於赴衙之時,責其違法例,任自改易之罪,略施笞罰矣。卽伏見吏曹草記,謂之以移怒下吏,有若下吏初無操縱之罪,而臣故爲笞治者然,結之以事體寒心,至請推考。臣不勝瞿然訝惑之至,享官差出,何等重事,而下吏任自換差,惟意所欲,當品之稍有頭角者,則不敢差送,只以如臣疲劣者,違例塡差,此非操縱而何。臣雖無似,顧其職則宰臣也。治一下吏之罪,何與於新入之堂上,而汲汲請推,不少顧藉,其曲爲下吏地則至矣。獨不念體例之乖損乎?臣受人蹈藉,已無餘地,何可抗顔於職次乎?玆控短章,略暴事實,伏乞离明,特賜鑑諒,亟削臣本兼諸任,以靖私義,不勝萬幸。臣無任屛營祈懇之至,謹昧死以聞。答曰,覽書具悉。卿其勿辭,從速行公。
應敎朴盛源書曰,伏以,臣於論思之職,從前自畫者,非但以才學之不能稱塞,滓穢之蹤,不宜復廁於三司言議之列,故有除輒辭,一未承膺,豈不知義分之悚惶,而區區廉防,難以放倒也。顧自東壁新除,地望尤別,假使臣雖無故行公於前,此猶逡巡,況於臣身之危臲,豈可冒膺哉?人之有情勢者,或可以一時去就,要伸其廉義,而臣自來所遭,非比尋常,不可以時移事暴,有所變改也明矣。日前因番次俱空,天牌儼臨,微諒已熟,趨承無路,徒事違傲,恭俟處分,不意聖度天大,例勘猶靳。臣於是,尤不勝惶懍萬萬。今於荐召之下,敢暴難進之實,伏望离明,俯賜照察,鐫遞臣新授職名,俾伸自靖之義,仍命選部,勿復檢擬於玉署之望,以遂終始之恩。且臣八耋老母,癃病日篤,藥餌爲命,種種症形,俱係非常,脚部不仁,尤屬難醫,枕席運動,亦須傍人。臣左右扶護,煎灼度日,今當隆冬,凡節益劇,目下情理,無計供職,許臣長暇,安意救護。臣無任屛營祈懇之至,謹昧死以聞。答曰,覽書具悉。爾其勿辭,救護母病。
上在慶熙宮。常參以代理停,經筵停。
大殿·中宮殿,王世子遣宮官口傳問安。答曰,知道。
大殿·中宮殿,王世孫遣講官口傳問安。答曰,知道。
任㻐,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
尹坊,以禮曹言啓曰,社稷祈穀祭,每年歲首上辛日,遣大臣攝行事,丁丑年永爲定式矣。來正月初一日上辛社稷祈穀祭,遣大臣攝行,何如?傳曰,允。
尹坊,以弘文館言啓曰,本館下番修撰臣李溵,以禁衛營郞廳,今日軍布捧上坐起,晝仕出去之意,敢啓。傳曰,知道。
洪準海啓曰,明日三覆時,兩司長官,當爲進參,大司憲黃仁儉,大司諫任瑋,竝待開門牌招,何如?傳曰,允。
洪準海啓曰,明日三覆時,二曹堂上無進參之員,判書金尙翼,參判元仁孫,竝待開門牌招,以爲推移進參之地,何如?傳曰,允。
洪準海,以摠戎廳言啓曰,水原別驍士都試居首者一人,閑良則直赴殿試事,曾已定式矣。該邑所報六兩騎芻鞭棍入格別驍士六十七人,柳葉箭·片箭試取計劃後,其中居首者一人,別單書入,之次二人,差定本廳屯監,其餘入格之類,使該邑依前例施賞之意,敢啓。傳曰,知道。
王世子在昌德宮。常參停。
任㻐達曰,大司憲黃仁儉未肅拜,執義金元行,掌令南鶴宗·洪啓能,持平李東泰在外,朴相老呈辭,今日以監察茶時之意,敢達。令曰,知道。又達曰,明日殿坐相値,常參頉稟。令曰,知道。
李心源達曰,敦寧都正魚有成,過三日不爲肅謝,依定式推考警責,仍卽牌招察任,何如?令曰,依。
任㻐,以侍講院言達曰,本院上番闕直,事甚未安,輔德朴起采,旣有只推之令,弼善李壽鳳,由限已過,竝卽牌招,推移入直,何如?令曰,依。
李心源達曰,金吾滯囚,委屬可慮,新除授同義禁徐志修·洪麟漢竝卽牌招察任,何如?令曰,依。
又以義禁府言達曰,全羅道海南縣投畀罪人柳謇放送事,承傳啓下矣,放送事,分付道臣之意,敢達。令曰,知道。
吏曹判書李益輔書曰,伏以,臣卽伏見右尹南泰會書本,則因本曹草記,盛加慍怒,至曰不少顧藉,又曰蹈藉無餘,臣看來不勝愧恧之至。夫差祭,不在於下吏之手,本曹堂郞,隨其職品,主張分差,而五月差祭事,臣未知其時該堂酬酢之果如何,而今過六七朔之後,推治享吏,已極不當,且該司之不得推治享吏,前後筵敎甚嚴,則今此擧措,誠萬萬乖宜。臣之草記請推,不過體例間事,而宰臣不思自反,凌藉至此,此莫非臣疲軟之致。玆陳短章,伏乞离明,俯察事實,仍遞臣職,以安私分,千萬幸甚。臣無任屛營祈懇之至,謹昧死以聞。答曰,覽書具悉。此何撕捱?卿其勿辭,從速行公。
輔德朴起采書曰,伏以,臣以老病偏母之屢阽危域,冒上哀籲之章非一,宜無所遺燭於睿鑑之下,而疾聲之呼,若不知止,積月靜攝之中,又陳懇迫之私,不避瀆擾之誅,其情慼而其罪誠大矣。蓋臣之老母,年迫八十,衰邁之極,夕照如飛,每念古人君恩可以再酬,母年不可多得之語,未嘗不掩涕,加以疾病沈篤,氣息懍綴,喘喘若不保朝夕,人子至情,是豈暫時離捨,出而供仕之日乎?從前祈免之懇,不惟臣至愚至微,無論官職之緊歇閒劇,固無一稱而已也。至於胄筵侍講之任,尤萬萬無所近似,雖聰明不至於凋謝,神精不至於消耗,謏聞寡識,只是倥倥然一癡獃也。況臣受稟綿薄,未及癃老,榮衛先涸,自經草土,眼視昏耗,甚至如尋行數墨,苟非當午之日,實有捫燭之歎矣。頃者召對,適値夜筵,講讀之書,初非蠅頭細字,而瞪目莫省,開口不得,致勤睿問,俯及於狗馬之齒。此雖出愍衰之至意,而臣之昏謬迷錯之實,於是乎益著矣。惶感之至,繼以悲媿,臣於見職,殆過三朔,雖緣僚員之俱空,掉脫無路,而忝叨匪據,亦已久矣。若曰以臣塡位而已,設官之意,豈亶使然?若曰任輔導之責,資講劘之功,則尋常字句之讀,尙有所不能,欲使論說經義,以效裨益,不亦甚左乎?揆以公體,跡忝書筵,鹵莽莫甚,而盤礴之是事,論以私義,身違病親,情私切迫,而奔走之不暇,其爲玷累名器,羞浼孝理,誠非細故也。臣雖無恥,人謂斯何?屢逋召令,蓋出於萬不獲已,尙靳例勘,已極惶隕。今臣母病,越添於日氣之猝寒,危兆敗症,有倍於前,臣方寸煎灼,萬無承膺之路,瀝血陳懇,自外徑歸。臣罪至此,尤無所逃,伏乞离明,亟遞臣職,以便救護,仍治臣罪,以肅朝綱,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,救護母病。
上在慶熙宮。常參以代理停,經筵停。
藥房提調臣李昌壽,副提調臣蔡濟恭啓曰,伏未審日間,聖體調攝,若何?寢睡·水刺諸節,亦何如?劑入湯劑,已盡於昨日,臣等卽與諸御醫入侍,診察聖候,議定繼進當否,臣等不任區區伏慮,敢來問安,竝此仰稟。答曰,知道。氣則一樣,五貼加劑以入,下敎日入侍,宜矣。
中宮殿,藥房口傳問安。答曰,知道。
洪準海啓曰,刑曹判書洪象漢,有稟達事,請對矣。傳曰,入侍。
吏曹口傳政事,以趙暾爲兵曹參判。
傳于任㻐曰,明日專經文臣殿試時刻,辰正三刻,侍衛只入直,只在京有職人書入,傘扇入直軍列立置之,只執冊承旨入侍。
傳曰,試官望,卽爲擬入。
王世子在昌德宮。常參停。
李心源達曰,明日常參取稟。令曰,停。
又達曰,今日是日次,藥房提調李昌壽,率諸醫來待矣。令曰,入對。
又以侍講院言達曰,本院上番,連日闕直,事甚未安,弼善李壽鳳,旣有只推之令,文學金魯鎭,由限已過,竝卽牌招,推移入直,何如?令曰,依。
以弼善李壽鳳牌不進罷職令旨,令于李心源曰,推考徽旨捧入。
庚辰十一月二十二日巳時,上御景賢堂。三覆入侍時,右議政閔百祥,兼禮曹判書李益炡,左參贊洪鳳漢,行兵曹判書金聖應,行刑曹判書洪象漢,吏曹判書李益輔,漢城判尹南泰齊,戶曹判書尹東度,工曹參判元仁孫,刑曹參判沈鏽,刑曹參議尹勉敎,大司諫任瑋,行都承旨蔡濟恭,左承旨沈墢,右承旨尹坊,左副任㻐,右副洪準海,副應敎沈履之,修撰李溵,持平朴相老,記事官任希孝·金相翊·朴沁·姜趾煥,以次進伏訖。百祥曰,數日來日氣稍弛,聖體,若何?上曰,一樣矣。百祥曰,湯劑連爲進御乎?上曰,今日亦欲不爲此擧,而以自强之意爲之耳。百祥曰,脚部疾候,何如?上曰,一樣矣。百祥曰,中宮殿氣候,何如?上曰,安過矣。百祥曰,王世子氣候,何如?上曰,好在矣。百祥曰,王世孫氣候,何如?上曰,亦好在矣。上曰,蔡膺祜已作故乎?濟恭曰,禁錮矣。上曰,然乎?命書傳敎曰,蔡膺祜頃年入侍之事,其可忘乎?令該司藥物題給。上曰,編次人記之乎?予於明年事,預有下敎者矣。濟恭曰,御製中,有自明年停賀不鼓吹,二月幸崇陵,八月幸明陵爲定矣。上曰,河世仲文案入之。酗酒者名誰耶?百祥曰,申後辰也。投錢者誰耶?百祥曰,張厚男也。上曰,外司亦摘奸乎?㻐曰,城內則皆摘奸矣。自前有馬疋立之之例矣,何以爲之乎?上曰,兵曹外司入直郞廳來待,騎馬一匹立之。出榻敎該房讀世仲文案訖。上曰,僉意,何如?百祥曰,印信僞造罪人,近來則少置法矣,究其本情,則皆不耐飢寒之致耳。上曰,此則非徒爲飢寒之,欲顯其父之功故耳。百祥曰,此則專爲飢寒矣,其情可矜,但律文至嚴,法不可屈也。益炡曰,臣意則法外無可達者矣。聖應曰,情節如此,法外無可達者矣。鳳漢曰,法則無可論者矣,法外參酌,惟在上意耳。象漢曰,法外無可達者矣。益輔曰,法外無可達者。泰齊曰,當初僞造,專出於收斂之意,尤極痛矣。東度曰,法外無可達者。仁孫曰,臣則未詳於文案,而旣犯法,則何可屈法乎?鏽曰,法外無可達者矣。勉敎曰,旣已承款,則何可屈法耶?履之曰,渠已僞造,自有當律,至於律外,則非自下所可仰請者。相老曰,不可不用法矣。溵曰,印信有輕重,而究其情,則亦出於徵索窮民也,尤豈不痛憐乎?上曰,臺臣誰違牌乎?濟恭曰,大司諫任瑋也。坊曰,上書避嫌臣,連爲退却矣。上曰,何事耶?坊曰,瑋曾停金聖遇·李殷春啓矣。其後李世孝以爲,不問發啓臺臣,而任自停啓爲言,故撕捱矣。上曰,過矣。百祥曰,過矣。旣肅謝,又爲引嫌,亦過矣。坊曰,旣以放倒臺體爲言,則似當一番撕捱矣。命書傅敎曰,大司諫任瑋,旣謝其命,問其撕捱過中之語,其何芥意?莫重啓覆,兩司豈可不備?只推,更卽牌招入侍。上曰,闕外軍兵襦衣,遣兵曹入直郞廳摘奸。出榻敎上曰,城內各司,遣吏曹郞廳摘奸。出榻敎上曰,法意則流三千里甚重,今則孟浪矣。象漢曰,今則有受敎,十日內,無得定配之意定式矣。命書世仲判付,命讀申後辰文案。上曰,僉意,何如?此則似邂逅致斃矣。百祥曰,初則以好意,欲挽其鬪鬨,而轉輾至此也。象漢曰,此則專由於酗酒也。百祥曰,雖然,旣已承款,則法不可已也。上曰,初招已承款矣。百祥曰,其逃躲者,殊可痛惡。益炡曰,臣意則法外無可達者矣。聖應曰,雖邂逅致斃,畢竟則不可不償命也。鳳漢曰,究其情則雖似無必殺之心,旣以殺人承款,則不可不用法矣。益輔曰,雖曰邂逅,卽地致斃,則不可不用法矣。泰齊曰,臣意與諸臣同矣。東度〈曰〉,初撞再飜,頗有用意者,豈可諉之酒後耶?鏽曰,臣則初覆時已奏之矣。上曰,秋堂緩之乎?鏽曰,雖曰邂逅,旣已承款,則不可不用法矣。鳳漢曰,皐陶曰殺之義,法官不可不執法也。勉敎曰,臣則法外無可達者矣。履之曰,初則因酒氣歐打,而旣已手殺人,則豈可不爲之償命乎?相老曰,旣已手殺人,則豈可逃三尺乎?溵曰,臣於初覆已奏之,而證人等處,不可不更査矣。命讀必萬文案。上曰,僉意,何如?此則用法之外,無可疑之端矣。百祥曰,然矣。益炡曰,此則尤無可論矣。聖應曰,此則傷處狼藉,尤無可論矣。鳳漢曰,以斧斷足,萬萬兇獰矣。上曰,若有必殺之心,不必斫足矣。益輔曰,渠則不知一斫足而致斃,故登山大呼,以明其雪憤之意耳。泰齊曰,此獄事,有節節可疑者,千奉果死於斧,而以其妻供觀之,則亦有可疑之端矣。上曰,然則少退閤外,與儒臣考出文案,更奏之,可也。少退後復入侍。上曰,諸議,果何如?泰齊·東度皆進伏曰,此獄事,不下一杖,卽承款,而但以獄案見之,以事理論之,此不過奪其衣服之故,含忍許久,至以大斧斫之,而斫之之時,四五人同坐,而不能救,在其妻之道,卽當竭蹶告官,而至於私和,此等處,皆可疑也。履之曰,殺獄何等重大事耶?推官之盤問,靡不用極,成此文案,則不可以此等處爲疑端矣。象漢曰,此等事,皆細節也,旣以殺人承款,則不可屈法也。泰齊曰,臣等所奏,非曰不殺人也,恐有別人故耳。勉敎曰,持斧來斫之時,豈無必殺之心耶?命書判付,命讀雨澤文案。上曰,此鬪敺乎?故殺乎?象漢曰,鬪敺殺也。上曰,常漢,豈敢與兩班鬪敺乎?象漢曰,渠輩有何等分耶?益炡曰,傷處旣如是狼藉,則何論鬪敺與否乎?聖應曰,此亦法外無可達者矣。鳳漢曰,傷處狼藉,當用法矣。象漢曰,當初實無更査之疑,而但因大臣所奏,至於更査之擧,今亦落空,尤無可論矣。命書判付曰,雨澤之妻,則必姑待三覆矣。渠雖有罪,其妻子獨不憐乎?命讀簡相文案曰,此不必問議也。命書判付,命讀厚男文案。上曰,僉意,何如?百祥曰,被打後,雖間或出樵,而畢竟嘔血而死,被打致斃則丁寧矣,以法論之,償命之外,無可議也。上曰,以檢帳觀之,傷處太多矣。益炡曰,三尺至嚴,法外無可達者。聖應曰,傷處狼藉,法外無可達者。鳳漢曰,此兒中間雖起動,而旣已致死,則豈可不償命乎?然視申後辰則稍間矣。益輔曰,傷處狼藉,法不可貸也。泰齊曰,傷處狼藉,三尺至嚴矣。東度曰,初則雖出戲弄,而傷處甚多,由渠而死,更何論哉?仁孫曰,用法之外,無可達者。鏽曰,被打至於嘔血,其重傷可知,但此等傷處,皆微硬,非要害處矣。勉敎曰,至傷食氣顙,則非要害處乎?上命書判付,命讀安必文案。上曰,暮年爲此者,意有在矣。今番覆啓文案,直當依律者,只簡相一獄事而已。上曰,初造謀者安必也,獐洞之會先發者,斗先也。頃年李命植,於此獄起疑者,何事乎?鳳漢曰,其時臣入侍,而不知其眞可起疑也。上曰,命植起疑之論,似不分明矣。安必之所殺仲鶴者,無可惜也。以一人之故,而多人致死,置之三年而後復入者,皆出於審恤之意也。百祥曰,臣則不知何以,則可以傅生也。益炡曰,此等罪人,必欲傅之生議,聖意雖藹然,而自有法,法不可屈也。聖應曰,安必之殺人與否,姑勿論,只以强盜之律論之,殺之無惜。上曰,雖以刃刺人,俱非要害處矣。鳳漢曰,此獄已經三年,殺人姑勿論,直以治盜律重治之,則必死矣。上曰,與强盜異矣。象漢曰,仰體顧恤之意,當思傅生之議,此則不可不用法矣。益輔曰,不可不用法矣。泰齊曰,白晝場市中,聚會多人,而發劍殺人,此卽强盜也,以治盜律繩之,則自可致死矣。東度曰,安必卽首犯,而脅從皆死,造謀者豈可免死耶?仁孫曰,臣則法外無可達者。鏽曰,臣則已奏於初覆,而此旣强盜,則雖赦之,豈可爲平民乎?勉敎曰,除去仲鶴之議,始出於安必,而刺殺之際,安必亦皆主張,豈逭刑章乎?瑋曰,兩遣御史而得其情,今何更論乎?履之曰,兩次按覈,顧恤之意,已萬萬矣。今不可不依法處斷矣,相老曰,最初安必,以仲鶴爲盜而殺之則可矣。而不過以私嫌殺之,則豈可不償命乎?溵曰,安必之至今在覆載間者,已是好生之德,雖欲傅生,求其說而不可得也。上曰,申後辰,今日意外傅生矣,此獄事則甚難處矣。雖不可惜,如若爲强盜,償命何如?百祥曰,渠雖以盜殺盜,殺越人命一也。臣意則不可傅之生意也。上曰,漢高之約三章也,盜若殺盜,則當不以殺人論之乎?鏽曰,聖敎至當矣。以盜殺盜,豈可償命乎?瑋曰,安必雖以仲鶴爲盜而殺之,殺人則一也,法不可屈也。履之曰,安必之殺仲鶴也,以爲盜而殺之,則猶可託也。今以私嫌而殺之,則何可不置法乎?上曰,該房承旨亦奏之。準海曰,造意兇慘,不可不用法矣。上曰,諸承旨皆奏之。濟恭曰,安必之殺仲鶴也,以爲强盜而殺之,則似不可用法,而今則以私怨殺之,豈可不置法乎?墢曰,殺獄必以情法論之,而此則無情法之可言者,豈可逭王章乎?坊曰,若殺强盜,則豈入於啓覆中乎?殺人者死矣。㻐曰,臣則昨年以玉堂入侍,故詳知之矣,殺仲鶴非殺盜也,豈可不用法乎?上曰,今乃論之,俄者廣詢,卽皐陶曰殺,帝曰宥之意,而李命植起疑,故不能卽決矣。乾道昭昭,今番文案,更無可疑之端矣,安必若命酌處,則嶺南不服矣。今雖致法,於渠無憾矣。若不論其罪之如何,只以再經啓覆,宥之則不可矣。其時李命植之起疑也,予固知其過矣,而旣聞其言,則予心亦有所不忍者,故使之更査矣。仍下敎曰,秋堂以判付頒下時,以各犯人處,明示判付後,勘律之意分付,使之自知其罪之必至於死罪也。上曰,凡罪人,外方則多承款者,京內則絶少者何也?象漢曰,刑曹日次則每歇杖矣。外方則訊杖,不如京中,而甚猛矣。瑋與相老進伏。瑋曰,臣有所懷敢達矣。今此殺獄罪人張厚男酌處之命,雖出於聖上好生之德,而厚男之敺打稚兒,傷處狼藉,辜限前致命,則其在重三尺之道,有難容貸,依法處斷,恐不可已也。上曰,所奏是矣,而旣處之後,更何處分乎?相老曰,僞造印信罪人河世仲,殺獄罪人申後辰酌處之命,遽下意外,此雖出於天地好生之德,而世仲則僞造營印,明白無疑,後辰則乘醉鬪敺,箇箇承款,此而容貸,後弊難防,伏乞還收成命,依律處斷,何如?上曰,所奏是矣,而酌處有意矣。聖應曰,兵曹參判有闕,令該曹口傳差出,仍卽察任,何如?上曰,依爲之。吏曹佐郞洪秀輔,摘奸入來。上曰,成均館亦摘奸乎?秀輔曰,多官或有闕直者,而似不能摘發,故初不入去耳。仍命書傳敎曰,今覽吏曹郞廳摘奸單子,俱是雜職微官,分揀。出榻敎象漢曰,季冬行刑,刑載於續大典,故在前啓覆時,皆依此爲之,今此判付內諸罪人,待季冬行刑之意,分付,何如?上曰,依爲之。出擧條鏽曰,臣於去夏,待罪參議時,林就蕃·趙順乭等,與宗班等傔從池擇貴,符同設計,朴天輅處,三百兩錢徵出之狀,現發於本曹,俱爲刑配矣。就蕃·擇貴,則疏決時,卽已放送,而順乭則因其見漏於文案,不得蒙放,此不可罪同罰異,故敢達。上曰,一體放送,可也。出擧條諸臣以次退出。
庚辰十一月二十二日巳時,王世子坐德成閤。藥房入對時,提調李昌壽,同副承旨李心源,假注書林之浩,記事官權正忱,記注官李宗明,醫官方泰輿·李以楷·李世珪·鄭允協·崔源進伏訖。提調李昌壽曰,日寒如此,睿候調攝,何如?令曰,齒痛無減,再昨血痰咯出矣。提調李昌壽曰,寢睡·水刺之節,似亦減前矣。令曰,然矣。李昌壽曰,使醫官診候,何如?令曰,依。醫官方泰輿曰,左右三部,脈候不調,掌心燥而不潤,血痰則似亦減氣所致矣。提調李昌壽曰,使之議藥,何如?令曰,依。泰輿曰,童便進服,似亦好於治痰矣。令曰,水刺旣不善進,只服童便,似亦太傷元氣否?泰輿曰,童便雖非補血劑,而亦無傷於元氣,今姑數日進御,以觀症情,何如?令曰,然矣。諸臣以次退出。
上在慶熙宮。常參以代理停,經筵停。
夜四更,流星出北斗星下,入乾方天際,狀如拳,尾長三四尺許,色赤,光照地。
傳于尹坊曰,正時待下敎入之,正時入之時詣閤,把守置之。
傳于尹坊曰,詣閤正時入之。
尹坊,以弘文館言啓曰,副修撰李壽勛,自鄕上來,卽爲牌招察任,何如?傳曰,允。
尹坊,以弘文館言啓曰,應敎朴聖源,由限已過,卽爲牌招察任,何如?傳曰,允。
王世子在昌德宮。常參停。
李心源達曰,明日常參,取稟。令曰,停。
以弼善李壽鳳,文學金魯鎭牌不進罷職令旨,令于李心源曰,竝卽推考徽旨捧入。
又以義禁言達曰,居昌府使朴宗益,拿問嚴處事,徽旨達下矣。朴宗益時在任所云,依例發遣府羅將,拿來,何如?令曰,依。
又以侍講院言達曰,本院上番,連日闕直,事甚未安。弼善李壽鳳,文學金魯鎭,旣有只推之令,竝卽牌招,推移入直,何如?令曰,依。
大司憲黃仁儉書曰,伏以,臣之濫叨見職,已浹旬辰矣,違逋嚴召,又滿十矣。席藁私次,金木是竢,而誅罰不加,官秩自如,迫隘轉甚,誠莫知置身之所也。噫,臣之不才,最居人下,而一歲之內,七受除命,其秩則陞諸亞卿之列,其官則極於三司之長,此豈如臣疲劣者,所可一刻撓冒,而朝移暮遷,遍歷不已,梁鵜軒鶴,便同物怪,縱微人言,臣實自懼。況近密之啓,論思之箚,迭進超擢之戒於遇災之日,而其說十分切實者乎?臣受國厚恩,致位至此,平生未效於涓埃,畢竟貽累於聖簡,何敢諉之以泛論,而不自知愧,更爲抗顔趨班之計哉?雖閑漫冗散之職,猶不敢唐突承膺,況都憲之重任乎?恩除之下,宜卽自引,而適添寒感,數日不汗,咳喘本症,一倍奄奄,數行辭本,無以締成,泯默違傲,分義都虧,病裏惶隕,尤難自措,只願速被刑章,以少續罪愆而已。臣且伏見朝紙,諫院諸臺,以在外而罷職矣。啓覆事體,至爲重大,兩司長官,例當備員,而臣則情病俱苦,終不得進身,若論其罪,臣實爲首。夫諫院則長官入參,而諸臺猶被罪,憲府則下僚替入,而長官獨無罰,固已有乖於綜核之政,而在外未及來者,情或可恕,在京不入參者,罪尤難貰,其或論或否,雖未知何意,而惜乎公議之地,有此斑駁之失也。罪在當勘,而尙今偃息,一日虛帶,彌增死罪,玆敢急於自首,冒沒封章。至若人器之不稱,癃病之難强,有不暇縷陳。伏乞睿慈,俯加諒察,亟令罷削臣職秩,仍治臣罪犯,以肅朝綱,以安私分,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,調理察職。
左議政李箚曰,伏以臣,一病支離,漸就癃痼,凘綴凜凜,臣亦自危,大腫又發,核深暈熾,宛轉床席,晝夜叫痛,須人轉運,望斷動作。親臨慮囚,國之大政,而職添相府,一未趨參,乖分虧體,大關國綱,論以常憲,非所容貸,悚惶靡惜,冒死自列。伏乞离明,特降明威,嚴正其罪,以昭法紀,將臣所帶,竝許刊削,俾便調息,以尋生路焉。取進止。答曰,覽箚具悉卿懇。卿之所患,尙今未瘳,心用慮念,以疾未參,其何所傷?卿須安心勿辭,亦勿引咎善攝焉。仍令曰,史官往諭。
持平朴相老達曰,請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。諸仰稟于大朝,爟·爣諸子,竝令絶島移配。請還收罪人應昌酌處之令,依律處斷。請罪人老秋,僞造印信罪人梁德秋,稟于大朝,竝令依律斟斷。措辭見上僞造印信,殺越人命,自有當律,不可容貸,今者減律之命,實出於我大朝好生之德,而世仲則破瓠刻印,明白無疑,後辰則乘醉鬪殺,實因昭著,厚男則發憤敺打,限前致斃,三囚罪犯,俱係一律,此而容貸,後弊難防。請僞造印信罪人河世仲,殺獄罪人申後辰·張厚男,仰稟大朝,竝命依律勘斷。新除授掌令洪啓能,時在京畿積城地,掌令南鶴宗,時在忠淸道溫陽地,持平李東泰,時在京畿交河地,請竝斯速乘馹上來事,下諭。答曰,不從。河世仲·申後辰·張厚男等事,大朝酌處,出於至仁好生之德意,則其何煩稟?不從,下諭事,依達。
庚辰十一月二十三日辰時,上御景賢堂。親臨專經文臣殿試入侍時,考官右議政閔百祥,行刑曹判書洪象漢,禮曹參判黃景源,吏曹參議鄭存謙,禮曹參議兪漢蕭,副應敎沈履之,副司果李堉,右承旨尹坊,記事官任希孝·金相翊·朴沁·姜趾煥,以次進伏訖。上曰,專經殿講時冊子,此後則以當次者,待令之意,分付。百祥進伏曰,風氣甚不順,竟夕酬應之餘,聖候,若何?上曰,日氣乖常,心甚惡之,而氣則一樣矣。百祥曰,脚部流注痰候,如何?上曰,不關矣。百祥曰,今日亦不進御湯劑乎?上曰,姑不進服矣。百祥曰,連不進御,不勝焦悶矣。中宮殿氣候,何如?上曰,一樣矣。百祥曰,王世子氣候,何如?上曰,一樣矣。百祥曰,王世孫氣候,何如?上曰,好在矣。講畢,李堉持榜紙入來。上曰,李堉國姓乎?坊曰,然矣。上曰,今番則翰注除講,可也。上曰,居首者誰耶?履之曰,金載玉·裵聖兪也。命書傳敎曰,居首典籍金載玉,學正裵聖兪,半熟馬一匹賜給,今番殿講,則豈循常例,兼欲講學之意,而惜乎?其嘗入侍者皆遺,而校書博士成大中,以年少之人,春殿講時居首,今日能通文義,特賜兒馬一匹,純不之人,其皆遐方之人,參酌從重推考。上曰,右相及秋曹三堂入侍。出榻敎未時,大臣及秋曹三堂上入侍時,右議政閔百祥,行刑曹判書洪象漢,刑曹參判沈鏽,刑曹參議尹勉敎,右承旨尹坊,記事官金相翊·朴沁·姜趾煥,以次進伏訖。上曰,必萬事上來乎?象漢曰,未及矣。上曰,若來,先使政院來稟後,秋官同爲入侍。象漢曰,三堂同入乎?上曰,依爲之。百祥曰,此獄事殊常者,推官之意,與道臣之意,皆異者也。上曰,厥女之竟死者,以有羞惡之心也,鄭光漢則至請旌褒矣。百祥曰,左相必有强疾之時,而一向引入矣。今則無他情勢,而只病之難强云矣。其病不過表證,似不妨於入侍,臣雖不敢以敦勉仰請,臣獨忝位,國事誠可悶矣。上曰,御製中,亦言相臣,以待僚相,故籌司廢坐之爲,可悶矣。三覆則重民命之意,而今日風氣甚不佳,慮無所不到,至思安必之死,或有冤矣。上曰,籌司連不開坐乎?百祥曰,然矣。左相之簡默廉謹,誠不易得之大臣,而一向不出,可悶矣。上曰,其謹愼猶過矣。百祥曰,其謹愼,臣等欲效之,而不可得也。金判府事,積年任使之大臣,亦不宜使之久處江郊矣。上曰,然矣。象漢曰,秋曹有一擊錚罪人,敢達矣。鄭杺之弟槮,訟其兄之冤矣。上命讀其供辭曰,若擊錚,則予豈不知耶?仍命書傳敎曰,古則有登聞之人則中禁,而結束色之聲,徹于御所,故先知。今則其供雖爲申目,登聞則卽于予而寥寥不聞,故意謂近無此事而然矣。今因鄭槮事問之,間或有之云。以此推之,私相受授可知,中禁之名焉在,其涉寒心。諸承傳色推考,兩司謁,從重推考。仍下敎曰,此亦溫堗之弊也,昔年中官輩,雖冬節,皆露處於月廊,冒毛物炙爐炭,皆不敢少退,以待傳敎,予亦以兒心,時與之同周旋矣。今則始如子路之負米,而不可復得也。百祥曰,鄭槮事,誠可矜矣。鄭杺之不爲鄭枋代草,旣如是明白,則似有分揀之道矣。上曰,注書持入鄭枋啓草以來。相翊持入政院日記,上命坊讀之。上曰,鄭槮供辭中,所謂追奪云者,卽枋啓中所無者,以此觀之,則杺之暗地指揮之心,可知。百祥曰,此則無怪矣,李昌壽亦以爲追奪也。上曰,此則予當言之,非追奪而曰追奪,李昌壽亦太酸矣。命書傳敎曰,近來紀綱解弛,登聞放恣。今聞鄭槮之登聞,取覽其供,可駭者有三,一則勿論四字原草追傳則一也,二則同在一室,年老者爲之乎,年少者爲之乎?三則初與李光佐處分有間,則鄭枋啓草所無六字添書,槮意如此,杺之暗地指揮,焉可已乎?欲救其兄,而其心先露也。放恣無嚴,莫此爲甚。事當定配,而因一事處分兄弟,非王政所爲,只其供勿施。象漢曰,有一獄事,而臣等方與諸僚處之矣,而以有臺啓,故不敢擅便矣。上曰,何罪人乎?象漢曰,李無應崇·黃應昌·崔京進也,而今已四年滯獄矣。上曰,可謂寒心矣。如此而越鴨綠江,則豈不羞愧乎?在京者,卽地處決,在鄕獄者,亦使之火速擧行。仍命書傳敎曰,噫,暮年深冬,已耗心氣,無前例之三覆,豈可樂爲,而不若此,酌處之囚,難謝囹圄故也。昔則啓覆酌處之囚,臺臣雖爭執,不過其月。今聞李無應崇·崔京進·黃應昌三囚,酌處四年,因臺臣爭執尙在云,此古昔所未聞者,其年若昨今年,而親行三囚,豈在囹圄,亦予之過,而其弊由何?耳目逡巡之致也。詣臺以一年爲一日,臺臣之意,必謂四日,人君執造化之權,若不弛張,何以了當?其三請竝依從,而旋令秋曹道臣,更爲親問,登對以奏後擧行。上曰,李春番事,玆間聞秋官所奏,其命詳査,而干證人命放之時,不無意見,而事係殺人,其後未遑不爲更問。今則秋堂備員,啓覆時,旣已開端,此等隆冬,若不處決,其將因一事凍三人,酬應之餘,猶令秋曹入侍,意蓋此也。大抵玆事雖疑,尙書豈不云惟輕,而況非特惟輕乎?予則曰甘龍·七才,作意偸柴,被人驅逐,其誰之咎?春番於渠之道,不逐而何,而因渠之逐,二人殞命,周年滯囚,亦誰之咎?雖然,於春番,其無必殺之心,一人逐二人,豈有均打之理乎?且以檢狀聞之,仰面不過若干痕,而小而微硬,合面只有右脅右肋,而亦微硬,春番負來之時,江邊七才已殞命,故只負甘龍而來云,以此推之,脅肋傷處,果是春番杖打,而亦不堅硬,則不可謂之致命傷,而甘龍·七才逃走之際,聞重呼此漢之聲,欲渡江氷,僅以登岸也,自致其傷者,鼻梁之症,尤可驗也。半夜投水,深冬溺水,七才殞命,其勢固然,甘龍之不殞命於江岸,亦云幸矣。春番雖追到江岸,償命則過矣,況不到者乎?且負歸救療,其心可知。噫,尸親之心,因春番而至此,實不爲此,而王者用法,一從事實,已結案重囚,昨或酌處,未完決之輕囚,又過時日,是豈恤哉之意哉,而其本由於春番,因此二人致命,亦不可施以循例惟輕之典矣。春番特爲參酌,湖沿定配。出榻敎諸臣以次退出。
上在慶熙宮。常參以代理停,經筵停。
任㻐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于尹坊曰,鄭光漢牌招來待。
任㻐啓曰,前修撰鄭光漢,依下敎來待矣。傳曰,秋堂入侍,同爲入侍。
任㻐啓曰,刑曹判書洪象漢,參判沈鏽,參議尹勉敎,依下敎來待矣。傳曰,詣閤。
任㻐,以都摠府言啓曰,副摠管沈鏽,以刑曹參判,本曹坐起,今日晝仕出去,而逐日赴坐,煩稟未安,依例入番間,除草記往來之意,敢啓。傳曰,知道。
任㻐,以兵曹言啓曰,今日將官朔試射時,闕內入直訓鍊都監把摠哨官及禁衛營哨官等,依定奪,以他員代直,出射之意,敢啓。傳曰,知道。
王世子在昌德宮。常參停。
李心源達曰,明日常參取稟。令曰,停
又達曰,大司憲黃仁儉陳書受由,執義金元行,掌令南鶴宗·洪啓能,持平李東泰在外,朴相老呈辭,今日以監察茶時之意,敢達。令曰,知道。
以弼善李壽鳳,文學金魯鎭等牌不進罷職令旨。令于李心源曰,竝推考徽旨捧入。
又以吏曹言達曰,新除授忠淸道都事李世演呈狀內,矣身重得寒感,已至挾旬,症情危篤,轉側須人,以此病狀,時月之內,萬無起動,赴任之望,卽速入達遞改云。實病旣如是危重,則不可强令赴任,改差,何如?令曰,依。
修撰李溵書曰,伏以,臣半歲危痰,眞元澌脫,譬如脆軟之木,新經風霜之烈,綿旬淹直。夫豈臣之所敢期,而適會僚員不備,推諉無人,每綾被曉寒,疾恙之欲作者數矣。忽於昨日筵退之後,渾身戰掉,精神暈迷,焦火凝氷,相乘於俄頃之間,蓋亦天行感疾之類,舁還直廬,達夜辛苦,宛轉床褥,生意都盡。念臣吐血腹滿二症,已是術家之所難治,今又別添新恙,凜凜若不保,苟不及時還次,多般醫治,則實有目下安危之慮。疾痛之呼,未暇緩聲,玆敢冒入文字,冀垂矜憐,伏乞遞臣職名,許臣長暇,俾得隨意調治,以率生成之澤,不勝大願。且今右議政臣閔百祥,卽臣之外從兄也,副提學臣徐命膺,卽臣之內從兄也。所帶春秋兼銜,自在應避之科,令該曹照例稟處,以存公格焉。答曰,覽書具悉。書辭,令該曹考例,稟處。爾其勿辭,調理察職。
庚辰十一月二十四日未時,上御景賢堂。秋曹三堂上,前修撰鄭光漢,同爲入侍時,行刑曹判書洪象漢,刑曹參判沈鏽,刑曹參議尹勉敎,左副承旨任㻐,記事官金相翊·李在簡·姜趾煥,前修撰鄭光漢,以次進伏訖。㻐曰,俄者史官座目,以兼史書入,而上番翰林李在簡,旣復命,故使之入侍矣。上曰,召對爲之。出榻敎象漢讀罪人李無應崇啓目。上曰,聽其傳敎,而能知予意乎?象漢曰,初則不知聖意,故頗生怯矣,臣等諭以聖敎則,以頭叩枷而涕泣矣。上曰,李春番事,已爲處置乎?象漢曰,已發配矣。上曰,丁丑予不爲三覆乎?象漢曰,雖不親三覆,而初覆已了三覆之案矣。上曰,江原·忠淸·北道,尤甚邑凡幾處乎?象漢曰,忠淸道泰安·保寧等邑,似爲尤甚,江原道則似無之,北道則三·甲失稔云,而臣亦未詳,備局不遠,取考各道狀啓則可知矣。上曰,尤甚邑則已設賑乎?象漢曰,賑政姑未及設,而區畫則想已定矣。上曰,承旨持此小紙,傳與御史,使之出楹外開見後,入侍,可也。上曰,御史有可稟者乎?光漢曰,別無可稟者矣。上曰,栍邑非尤甚處乎?光漢曰,尤甚與否,未能詳知矣。上曰,御史連出,列邑必戒嚴矣。秋曹三堂上及御史退出,副應敎沈履之入侍。上讀聖學輯要,至漢文帝曰,縱不能博求天下有德之人而禪焉云云。上曰,文帝此答,亦伯道也。此果公心乎?履之〈曰〉,文帝之卽祚也,南向讓·西向讓,先儒以爲示天下詐也。今此答語,直謂之詐也,則似過矣,而要之非出於十分天理也。上曰,使宋昌將南北軍,亦欠於正大光明矣。此異於法講,史官輩亦陳所見,可也。相翊曰,五帝官天下之德,三王亦不能追,則漢文此言,似多人事之參錯耳。在簡曰,儒臣之言是矣。趾煥曰,儒臣所陳,誠得之矣。上讀至江漢章。上曰,女則端莊,而男則猶有舊習也。履之曰,文王之化,自近而遠,故猶有所未洽也。承史皆讀訖。上曰,儒臣陳文義。履之曰,尙書說耶?傅說之戒高宗曰,爵罔及昵,此帝王家最難免者。若以漢論之,則五王之僭亂,專由於其君之不能防微杜漸也。其所以愛之,適足以禍之,後世人君,所當惕念而猛省處也。禹吾無間然云者,禹之德至矣盡矣。今我聖上昭儉之德,迥出尋常,而奈之何民生之困瘁,府庫之空虛,天災時變,一至於此哉?此則紀綱不嚴,上行而下不效也。上曰,予則自奉甚約,至着木綿袴,而侈風日甚,此正似家長,意在儉約,衣食甚薄,而子弟僮僕,則好衣·好食也,而不能化者,卽上之無實德也,予甚愧之。履之曰,頃者副學,旣有所仰達者,而殿下春秋已高,法講則雖不可行於臥內,至若召對,則簡其禮貌,頻頻引接,以盡節宣之道,以新講說之工,是臣區區望也。臣久在直廬,不得入侍,甚以爲鬱,及此登筵,則久御寒殿,恐有損傷之節,反不勝憂慮之忱矣。上曰,予今衰矣。不能久坐。非不欲於臥內引接之,召對若行於臥內,則後弊恐有竝與法講而設行於臥內也。㻐曰,臣待罪玉堂時,亦已陳達,而今日儒臣所奏皆是矣。上掩卷,諸臣以此退出。
上在慶熙宮。常參以代理停,經筵停。
下直,竹山府使李長燮。
任㻐,以兵曹意啓曰,今十一月二十四日,各廳堂下武臣等朔試射時,武臣兼宣傳官趙德觀,未滿四中,依例汰去,至於稱病之類,試所旣知其實病,竝與呈辭受由人等退試次,姑爲懸頉以入之意,敢啓。傳曰,知道。
任㻐,以兵曹意啓曰,南行宣傳官申大觀,依前例成才間,限十朔除試之意,敢啓。傳曰,知道。
以應敎朴盛源牌不進罷職傳旨,傳于尹坊曰,只推。
傳于尹坊曰,都承旨牌招入侍。
傳予任㻐曰,今下趙判府事書啓留院。
傳于尹坊曰,內局日次,今日爲之。
傳于尹坊曰,入來人先爲詣閤,禮判同爲入侍。
傳于尹坊曰,相臣·惠堂·秋判,使之入來。
王世子在昌德宮。常參停。
洪準海達曰,明日常參取稟。令曰,停。
又達曰,大司憲黃仁儉,執義金元行,掌令南鶴宗·洪啓能,持平李東泰在外,朴相老呈辭,今日以監察茶時之意,敢達。令曰,知道。
又以侍講院言達曰,本院上番,連日闕直,事甚未安,輔德朴起采,由限已過,弼善李壽鳳,文學金魯鎭,旣有只推之令,竝卽牌招,推移入直,何如?令曰,依。
又以咸鏡監司狀達,定平等邑居正兵張順奉率弟妻尹召史等囕死等事,令于洪準海曰,渰死·囕死人等處,令本道恤典擧行。
庚辰十一月二十五日午時,上御景賢堂。相臣·惠堂·秋判·禮判,同爲入侍時,右議政閔百祥,左參贊洪鳳漢,行刑曹判書洪象漢,左承旨沈墢,記事官金相翊·李在簡·姜趾煥,以次進伏訖。上曰,今日則予欲臥矣,以太廟事,有問議于諸臣者,故使之入侍矣。永寧殿東西,當可建幾間乎?鳳漢曰,永寧西,則可以加建若干間,而東則似無餘地矣。上曰,凡建屋以空垈視之,則似無餘地,而立屋則自然有裕矣。鳳漢曰,當奉審以來矣。上曰,依爲之,而若無餘地,則當更加商量耳。大臣亦當同爲奉審乎?百祥曰,所重在矣,臣敢不躬進奉審乎?鳳漢曰,故判書閔鎭厚爲太廟提擧時,以小木片,依祭器數,裁之如博子形,使守僕軍日習,故守僕輩皆熟於陳設矣。上曰,然乎?甚善思矣。鳳漢曰,陵寢則器數,視太廟少減,故不難陳設,而太廟則不可無此法矣。上曰,卿等卽爲奉審後入侍。上曰,刑判進伏。命墢書傳敎曰,人君擧措,其宜光明,何可造節?噫,未承款而公然滯獄,其猶可矜,況已酌處,而四年牢囚乎?此乃古所無者,而臺體重,爲其君者,何可號令收殺?觀今臺體,彼三囚奚徒四年,其將物故於囹圄而已,以此之故,特以依從伸臺體,亦令先問者,意蓋在矣。昨日李無應崇,聞供辭旣處分,而其他二囚,欲待啓本,靜而思之,再昨下敎,不過造節,國中之人,咸知予意,且覽無應崇之供辭,則一擧而三隅反,何待其供?況昔年雖或有允,臺啓有判下者,更命下敎酌處者多,其欲傅生,宜乎光明,抑何造節於此之際?若或物故,則亦豈傅生之意乎?黃應昌·崔京進,勿爲更問,仍前酌處,應昌東海定配,京進卽其道定配事,卽爲分付于畿·咸兩營。上曰,大臣·本署提調·禮判,奉審後更爲入侍,戶郞一員,隨詣奉審,同爲入侍,香室官員·忠義入侍。出榻敎上曰,內局提調·都承旨入侍。出榻敎內局提調李昌壽,都承旨蔡濟恭,醫官方泰輿·李以楷·全履貞·鄭允協·徐命韓入侍。昌壽曰,日氣乖常,聖體調攝,若何?上曰,一樣矣。昌壽曰,寢睡·水刺諸節,亦何如?上曰,少睡則輒夢煩甚,可悶矣。昌壽曰,湯劑已劑入矣,未知進御乎?上曰,不至於臥,則不宜服藥也。昌壽曰,瓊玉膏,何以爲之乎?上曰,姑置之矣。昌壽曰,丸劑,何以爲之乎?上曰,亦姑置之矣。昌壽曰,每如是間斷,誠不勝悶慮矣。中宮殿氣候,何如?上曰,一樣矣。昌壽曰,王世子氣候,何如?上曰,一樣矣。昌壽曰,嬪宮氣候,何如?上曰,安過矣。昌壽曰,王世孫氣候,何如?上曰,好在矣。昌壽曰,敢稟診候矣。上曰,唯。診候訖。泰輿曰,頗有蛔氣,理中建功湯,加烏梅·花椒以進則,似好矣。以楷曰,胃氣不調,故欲進安蛔理中湯,而旣有目下所進湯劑,臣等不敢仰請矣。卽今所進湯劑中,加花椒·烏梅,似好矣。履貞曰,卽今脈度,有胃寒之候,若入烏梅·花椒,則可無蛔動之憂矣。允協曰,胃氣甚虛寒,故蛔能發動耳,卽今進御湯劑中加入,似好矣。命韓曰,若加入則似好矣。上曰,理中建功湯,甘草減五分,加花椒五分,烏梅二箇,三貼劑入。出榻敎昌壽曰,醫官金履亨,出外已久,卽速召入,何如?上曰,其外任非遠地,姑置之。上曰,此是調補之劑,以三貼爲日次問安。出榻敎諸臣退出。
未時,右議政閔百祥,兼禮曹判書李益炡,本署提調洪鳳漢,左承旨沈墢,記事官金相翊·李在簡·姜趾煥,戶曹佐郞徐命瑋,校書博士柳煥德,以次入侍訖。上曰,形止,果何如?鳳漢曰,雖加建二間,尙有餘地矣。仍進圖形。上曰,祧室加建處,如是有餘,可與天意也。命承旨書御製,使之作帖,藏之望廟樓,以備日後加建時取考。百祥曰,俄見小報,有入診之敎,臣不勝驚慮矣。聖體不瑕有損。上曰,蛔氣忽作,至梗於喉間,甚不平,故俄使藥院入診,而不至大段矣。百祥曰,伏望加意節宣焉。上曰,當服藥矣。百祥曰,惠廳則只上下元貢而已。戶曹則分排各司,元貢用不用有裕物,則作爲遺在,不足物,則添給加用價,而就其各該司當貢中,有時有不得不權宜換作於足不足之間矣。向者貢價釐正,還寢下敎之後,此亦不敢自下擅便,故俄者重臣之必欲以換作二字,添入傳敎,屢次陳達者,蓋以此也。臣意則此等小小推移,使之依前爲之,恐好矣。上曰,依爲之。出擧條上曰,昨者儒臣,以節用陳戒,其言是矣。顧今尾閭甚大,予則自奉甚約,而侈風日盛,故予以家長僮僕等語,比諭之矣。鳳漢曰,貢物之宜減者,不一而足,至於章廟,奉安於永寧殿後,則只行二享,而太室祭物尙在矣。上曰,然乎?命書傳敎曰,頃者貢價釐正事,聞左揆所奏,爲貢人特命置之。今聞章廟室奉安永寧殿後,太室祭物尙在云,其涉訝之,更問大抵祭物貢下,因有加而無減故也。事體莫重,於本事,雖不敢輕議,日後加定貢物之時,則計減上下,例以爲常,凡諸各司貢下,亦依此擧行事,分付。鳳漢曰,今者言端,及於貢物故敢達。凡貢物有進排則加定,無進排則減下,而近來此規,全然廢却。雖以掌苑一署言之,肅廟登極後,世子宮時進排物種,卽爲減下。當宁登極後,世弟宮時進排物種不爲減下矣。上曰,世子·世弟·東宮一也。甚何異乎?卽聞所奏,其涉無謂,一體減下。鳳漢曰太廟地衣,自前隨毁隨補,故或入全張,或入半張,或入一二紋矣。近間因傳敎,必以全張修改,聖意似以修改後割紋之席,用於他處之爲未安故也。然修改非止一處,雖割紋爲之,盡入於修改之中,而無用餘紋出外之事則好矣。若其裁割修改之舊規,恐不可廢矣。上曰,若此其果浮費,此後依舊例爲之,而所餘者雖片席,卽爲付丙,可也。出擧條鳳漢曰,濬川司所管三萬兩錢,欲爲分屬於三軍門矣。更思之,則如或給儥,將爲民弊,不可不從長變通。年前兩西米之屬於均廳者,年年糶糴作錢上來,蓋均廳初非爲其糶糴,不過救戶曹之急而然矣。今以此三萬之錢,送於均廳後,其糶穀作錢中三千兩,逐年分送於三軍門,以繼濬川物力,則在均廳十年後可推之價,一朝盡推,在濬川,自可以永久無憂,依此擧行,何如?上曰,依爲之。百祥曰,均廳則似不無給代之嫌,付之賑廳,似好矣。上曰,依爲之。出擧條諸臣以次退出。
上在慶熙宮。常參以代理停,經筵停。
夜四更,流星出翼星下,入東方天際,狀如拳,尾長二三尺許,色赤。
王世子遣宮官口傳問安。答曰,知道。王世孫遣講官口傳問安。答曰,知道。
傳于尹坊曰,禮判·本署提調詣閤,而戶郞·畵員·寫字官,姑爲留置,編次人姑勿編次,同爲入侍,禮判入侍時,舊重修儀軌持入,昨日待令守僕二人,資政殿奉安時入參守僕,亦爲待令。
尹坊,以弘文館言啓曰,本館下番,連日闕直,事甚未安,應敎朴盛源,旣有只推之命,卽爲牌招,以爲姑降入直之地,何如?傳曰,允。
王世子在昌德宮。常參停。
洪準海達曰,明日常參,取稟。令曰,停。
又達曰,大司憲黃仁儉陳書受由,執義金元行,掌令南鶴宗·洪啓能,持平李東泰在外,朴相老牌不進,今日以監察茶時之意,敢達。令曰,知道。
又達曰,憲府連日監察茶時,事甚未安,除在外外,呈辭未肅拜人員,竝卽牌招,何如?令曰,依。
以輔德朴起采牌不進罷職令旨,令于洪準海曰,推考徽旨捧入。
庚辰十一月二十六日巳時,上御景賢堂。編次人入侍時,編次人蔡濟恭,右承旨尹坊,記事官任希孝·李在簡·姜趾煥進伏。上曰,禮判及本署提調,已爲來待乎?尹坊曰,傳敎中有奉審後入侍之命,故姑未入來矣。上曰,奉審二字,中官誤傳矣。上曰,注書出去,禮判·本署提調,勿爲奉審,卽爲入侍事,分付。香室官員,持太廟重修時祝文儀軌入侍,而太廟守僕,使之催促入來,可也。上曰,諸臣少退,待禮判入來,更爲入侍。諸臣少退,上更命入侍。上曰,上番翰林,出往藝文館,持入丙午年宗廟重修時儀軌,可也。上曰,守僕入來乎?催促可也。守僕二人,進立中階上。上曰,重修時,奉安此闕,而亦竝以神榻奉安乎?翼廊奉安時牀卓,亦竝爲奉安,而翼廊大小,何如?守僕曰,丙午奉安時,只以神榻奉安,而冊寶欌,則藏于正殿,戊辰奉安時,以移安機,奉安於翼廊矣。上曰,齋室大小,何如,而可以奉安乎?守僕曰,若通溫堗,則長爲二間,廣爲六間,可以奉安,而永寧殿移安機,則體樣稍狹,齋殿一間,可奉二位矣。上曰,四王位,則當中奉安,自第五室至第八室,則奉安於南邊,至於西邊,自第九室至第十二室,則奉安於南邊,至於東邊,爲好矣。守僕曰,如是奉安,則無異於翼廊之制矣。李在簡持入重修儀軌。上曰,都承旨讀奏,可也。其時都廳堂郞誰某耶?必列書矣。蔡濟泰曰,閔鎭遠·申思喆·沈宅賢·黃一河·洪致中·權一衡·徐宗燮矣。上曰,移安時節次,何如?命濟恭讀儀軌訖,仍命諸臣少退,少間更命入侍。禮曹判書李益炡,本署提調洪鳳漢進伏。上曰,香室官員來待乎?使之入侍,可也。香室官員柳煥德,持重修時祝文儀軌入侍。上曰,永寧殿移還安時,告動駕祭有之乎?濟恭曰,此儀軌中,只有移安時告動駕祭祝文矣。上曰,若有祭享,則奉安於齋室難便,不得不依昨日所定者爲之矣。禮判出去,考見禮曹謄錄以來也。李益炡持謄錄還奏曰,還安時告動駕祭,果有之矣。上命濟恭,讀禮曹謄錄訖。上曰,旣有還安時告動駕祭,則奉安齋殿,今無可論,昨日製下綸音,當令釐正矣。仍命濟恭,以重修時移安於泰寧殿之意,添書於御製中,又以春享後始役,秋享前完役事懸註。上曰,可謂盛水不漏,予已擇日以置矣。癸巳影幀,奉安於長寧殿,盛備其儀,而至於璿源閣,則無備儀之事,此可見昔年聖意之至矣,永寧殿雖加建二間,而其後又可建一間乎?洪鳳漢曰,然矣。濟恭曰,昨日診筵旣承下敎,而夜來則蛔氣,更若何?上曰,已服湯劑,其味少酸,而症勢則似愈矣。濟恭曰,今日湯劑,亦已進御乎?上曰,當進服矣。上曰,徽寧殿,則何不用中桂,而用藥果耶?鳳漢曰,自上有下敎,故連用藥果矣。上曰,其時禮官錯奏,故予知中桂爲重,而藥果爲輕矣。上曰,孝章廟,亦用藥果乎?鳳漢曰,然矣。傳曰,徽寧殿三年後,禮官有稟,故意爲中桂,重於藥果仍用矣。非徒不然,反重於昔年,不可不釐正,此後依舊例,以中桂擧行,而此亦舊下者,當在減中,令該廳諸曹知悉。出傳敎上曰,諸臣以甲申年,爲予四十載,而已計其年,諸臣亦甚矣。益炡曰,臣等誠屈指以待矣。鳳漢曰,此乃諸臣之顒祝者也。上曰,明年世孫,有可行之事,當只有頒敎,賀儀則無之矣。明年似有勅行,而渠來之時,雖張鼓吹,此亦何關耶?三年內祈雨祭時,亦用樂矣。鳳漢曰,勅行時,則尤無可論者矣。上曰,掌苑署貢物,當減之數爲幾何?鳳漢曰,幾爲三四百石矣。甲辰以前,進排於東宮者,今當減省,而卽今應供不足之數,則似當加給矣。上曰,然矣。奉常寺貢物,亦可爲之耶?鳳漢曰,當宁臨御後,貢物所加之數,爲三萬五千石,而所減之數則無多矣。肅廟朝,則貢物略有所加,而其所減之數,亦爲七千石也。上曰,此由於當加者加之,當減者不減,故有加無減而然也。鳳漢曰,仁元王后上賓後,進排貢物,尙有未減者矣。上曰,三年後皆已減除矣。鳳漢曰,或有減下,而猶有未減者矣,宣懿王后上賓後,應供之數,尙有未減者,使今戶判,一番釐正,爲好矣。上曰,民無信不立,姑宜置之,而當減者,則惟當減之也。鳳漢曰,陵幸時,每有儲置米會減之敎,故儲置米費用之數,無其定限,京畿已盡,故用嶺南倉,而今則至及於湖南倉矣。此後陵幸時,將無取用之道,當有定式,然後似可支當矣。上曰,金應淳頃奏守令有防役要譽云,誠一弊習,予不知儲米之如此矣,此後下敎時,予當默會爲之矣。鳳漢曰,每於陵幸傳敎中,有凡諸等事,皆以儲置米會減之命,故雖以虎網一事言之,則刷馬人夫之價,爲守令者,必皆索去矣。上曰,若於傳敎,只虎網·植炬而已,則當擧行其事而已也。上命益炡·鳳漢·濟恭先退。上曰,召對爲之。出榻敎副應敎沈履之進伏。上讀聖學輯要爲政篇,自惟天地萬物父母,止爲政之節目,諸臣分讀註訖。沈履之曰,此篇言爲政之道也。節目甚詳,而惟天地萬物父母,元后作民父母二節,最爲大旨,爲人君者,爲生民主,而林林總總,莫非吾赤子,以如保赤子之心,推廣以去,則不失爲父母之道也。上曰,西銘註,有視斯民如兄弟之句,而君與民,如霄壤矣,爲人君者,惟能以同胞視民,則斯過半矣。履之曰,克艱厥后,又曰爲君難,人君能盡艱難二字之義,然後庶幾矣。上曰,有君有臣,然後可以爲之,而臣不能厥臣,則臣者非一人也,猶可爲也。君不能厥君,則豈不難乎?履之曰,君臣所當交勉,而爲臣者,當以爲臣不易爲心可也。仲虺以能自得師,勉於成湯,而得伊尹爲師矣。殿下今講此書,而有百歲之下,拜先正之敎,是得師於先正也。苟能體此書行之,則便同學焉也。上曰,所奏好矣,而連講庸·學,有書自我自之嘆,實有愧於百歲之下,師於先正也。履之曰,爲人莫己若則亡云者,豈不峻乎?上曰,有甚於好問則裕,自用則小之語,而其言,誠是矣。成湯日新又新,必不若是,而其所勉戒,猶爲如此,況後世凡主乎?履之曰,禹之戒舜曰,無若丹朱傲。堯舜禹湯之時,陳勉之語,如是過中者,莫非警惕之至意也。後世之知此意者寡矣,而聖敎及此,臣不勝感服矣。上曰,雖成湯,罔念則不能爲成湯矣。履之曰,辭令之煩簡,可見世級之漸降矣。堯以四字傳之舜,舜則益之以十二字,而朱子則以無一不本於人主之心,辭旨不啻諄複,節目似若煩瑣,此固出於後世之人,未易覺悟而然也。上曰,朱子以治亂,分而言之,而以後世觀之,則其言若合符契矣。履之曰,朝廷萬民,皆係於君心之一正云者是矣。董子亦言君心正,而其效至於參贊化育之域矣。至若後世,漢文·唐宗,能爲少康之治,而漢用雜伯·刑名之術,唐則尤無可觀,莫非心不純正之致也。上曰,然矣。履之曰,先正臣按中,有責之以不能則猶能勉從云,而我聖上視民如傷,講學勤孜之念,旣已盡之。今無加勉者,而毋以予已能焉爲念,亦莫謂群下之不予知,而必循區區仰勉之語,伏望矣。上曰,予無所能,陳勉之說,豈不嘉納乎?上曰,惠堂俄有所奏矣。植炬有弊,故有儲置米會減之敎,而惠廳儲米,亦將垂盡云,此亦耗費之一端,然百姓足,君誰與不足乎?予欲使守令,勿侵生民,而至於悶旱祈雨之時,有捧賂於薰造稧之事,豈不難乎?此亦予之不務本而務末之致也,予有愧矣。履之曰,聖敎誠至當矣。此果末節,而聖德若不如此,則今日生民,豈有孑遺乎?能擇守令,則可忘民憂矣。上曰,若一守令得人,則可以高枕於一邑矣。履之曰,此非但長官無狀,不能奉承聖意,且由於才不逮而然也,聖上宵旰勤勞冞篤,而治不下究,此由守令之未得其人,故臣每發嘆矣。臣在私次每與同志之人,酬酢之間,必曰得守令,則民生可保云矣。上曰,良役減爲一疋,而若能擇守令,則可以保民矣。崔奉朝賀,亦以擇守令爲要道矣。履之曰,王安石靑苗役出,而邵康節猶謂擇守令,則可以救民云。況今科條燦然,聖旨如此,誠得守令,何憂之有哉?上曰,守令雖無才,能勤幹則善治矣。諸臣遂退出。
上在慶熙宮。常參以代理停,經筵停。
任㻐,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
備忘記,傳于任㻐曰,今下弓矢,西北僉使金麗海處,給送。
藥房口傳啓曰,今日臣等,率諸醫,入診于東宮,則脈度微數,齒痛及眩候,一向無減,諸醫以爲,淸胃升麻湯停止,天麻半夏湯,加牧丹皮·赤芍藥各一錢,進服爲宜云,此藥五貼,劑入之意,敢啓。答曰,知道。
王世子在昌德宮。常參停。
沈墢達曰,明日常參取稟。令曰,停。
又達曰,大司憲黃仁儉未肅拜,執義金元行,掌令南鶴宗·洪啓能,持平李東泰在外,朴相老令旨未下,今日以監察茶時之意,敢達。令曰,知道。
又達曰,憲府連日監察茶時,事甚未安,除在外·牌不進令旨未下外,大司憲黃仁儉,卽爲牌招,何如?令曰,依。
又達曰,同副承旨李心源,外三寸叔學生柳恒徵妻孺人任氏身死,服制已行四日,出仕,何如?令曰,依。
蔡濟恭達曰,今日是日次,藥房提調李昌壽,副提調蔡濟恭,率諸醫來待矣。令曰,入對。
以統制使狀達,生靑魚段,所屬漁條,嚴飭設機,而尙未捉得,冬至已過,不得封進,惶恐待罪事。令于沈墢曰,勿待罪事回諭。
副修撰李商芝書曰,伏以,臣於屛處楸舍之日,伏蒙承政院有旨,以臣爲弘文館副修撰,乘馹上來者,臣雙擎除誥,驚惶感激,罔知所以自措也。念臣前後承膺於館職者,非謂有毫分稱塞之實,誠以上迫嚴命,下畏義分,伈伈俔俔,黽勉供仕,今且有年矣。自顧涓埃莫報,寵榮徒優,反躬循省,慙悔積中,每欲逃遁而不可得也。頃於秋間特除之下,罪犯屢逋,致勤嚴敎,至今追惟,惶汗浹背。迺者聖上,不思前愆,特加甄祿有此誤思,不知無似之賤,何以得此於聖明之世也?固當感戴洪私,竭蹶趨承之不暇,而責任之重,不可以一味備數,辜負之罪,不可以旣往自贖,若諉以宿趼,揚揚冒進而不止,則臣雖不自爲愧,其於公議之唾罵何哉?且臣素患痰眩之症,便成痼疾,入冬以來,挾感添劇,兼以郊居冷落,將攝失宜,諸般症形,一倍危惡,貼席涔涔,轉側須人,時日之內,萬無自力登途之望,揆以私義,旣如彼難進,參以病情,又無以蠢動,諭召之下,不得承命,病裏惶隕,冞增罪戾。玆敢縣道拜章,疾聲仰籲,伏乞离明,俯垂矜諒,亟許鐫削,以昭法紀,俾臣安意調治,以尋生路,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,俟病之少間,卽速上來察職。
庚辰十一月二十七日午時,王世子坐德成閤。藥房入對時,提調李昌壽,副提調蔡濟恭,弼善李壽鳳,假注書林之浩,記事官權正忱,記注官柳泳,醫官方泰輿·李以楷·鄭允協·鄭行哲·李以材進伏訖。提調李昌壽曰,二十二日日次入對時,有血痰咯出之敎矣,果不更發乎?令曰,其後又二次咯出,而初次則帶痰色黑,後次則稍紅矣。李昌壽曰,睿候累朔調攝,如齒痛·眩暈諸症,久未差減,又有血痰咯出之敎,下情焦迫,不可勝言,而頃日入對退出時,以勿爲登諸口傳之啓,下令于醫官,故臣等謹遵令旨,欲觀其後症候之加減,以爲議定藥路之地。今承二次連爲咯出之敎,固知前日下令,出於仰體惟憂之意,而此症候,與他症患有異,治之之道,決不可少忽,亦不可一向不爲啓達於大朝。臣意則藥路宜以治血門戶藥議定,口傳之啓,亦以症候啓達,恐不可已,故敢此仰稟矣。令曰,俄者議定天麻半夏湯中,加入牧丹皮·赤芍藥,卽血門藥耶?醫官方泰輿〈曰〉,然矣。令曰,白茅根茶,亦是血門藥矣。令曰,血字,比諸感氣·齒痛等症,有難啓稟,且數日不爲更發,何可遽然煩啓乎?姑觀後日次口啓一款,議定,可也。提調李昌壽曰,下令如此,當待後日次議定矣。令曰,然矣。諸臣以次退出。
上在慶熙宮。常參以代理停,經筵停。
藥房提調李昌壽,副提調蔡濟恭啓曰,伏未審日間,聖體調攝,若何?寢睡·水刺諸節,亦何如?劑入湯劑,已盡於昨日,臣等率諸御醫入侍,診察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。予則一樣,湯劑依今番加入,五貼加劑以入,宜矣。
李心源啓曰,慶尙左兵虞候文道新,今日下直肅拜單子入啓之後,終不入來,其在事體,誠極未安,推考警責,何如?傳曰,允。
蔡濟恭,以弘文館意啓曰,本館下番,連日關直,事甚未安,修撰李溵,由限已過,卽爲牌招入直,何如?傳曰,允。
傳于李心源曰,大臣·戶判·惠堂,使之入來。
李心源啓曰,右議政閔百祥,宣惠廳堂上洪風漢,戶曹判書尹東度,依下敎來待矣。傳曰,詣閤,內局同爲詣閤。
傳于蔡濟恭曰,儒臣·守令,三年以上者知入。
傳于李心源曰,今日入侍三守令,近來必多事務,分付內局,使之明日下去。
李心源啓曰,修撰李溵,牌招之下,陳書到院,而以門限纔已退却矣,原書旣不捧入,則固當有牌去來,而屢度催促,尙今相持,以致夜深,事體誠甚未安,推考警責,何如?傳曰,允。
中宮殿,藥房口傳問安。答曰,知道。
王世子在昌德宮。常參停。
任㻐達曰,大司憲黃仁儉牌不進,執義金元行,掌令南鶴宗·洪啓能,持平李東泰在外,一員未差,今日以監察茶時之意,敢達。令曰,知道。
又達曰,明日常參取稟。令曰,停。
又達曰,憲府連日監察茶時,事甚未安,除在外外,大司憲黃仁儉,卽爲牌招,何如?令曰,依。
又以義禁府言達曰,北兵使狀啓,據刑曹粘目內,輸城前察訪崔粹敬,移本府處之事,達下矣。崔粹敬今方待令於本府,卽爲拿囚之意,敢達。令曰,知道。
庚辰十一月二十八日巳時,上御景賢堂。大臣·戶判·惠堂入侍時,右議政閔百祥,戶曹判書尹東度,宣惠廳堂上洪鳳漢,同副承旨李心源,記事官金相翊·李在簡·姜趾煥,以次進伏訖。百祥曰,日氣寒暖不適,聖體調攝,若何?上曰,一樣矣。寢睡·水刺諸節,亦何如?上曰,每少睡,而睡則夢甚煩矣。百祥曰,脚部流注痰候,何如?上曰,無加減矣。百祥曰,湯劑·丸劑,連爲進御乎?上曰,湯劑則連爲進服矣。百祥曰,中宮殿氣候,何如?上曰,一樣矣。百祥曰,王世子氣候,何如?上曰,安過矣。百祥曰,王世孫氣候,何如?上曰,好在矣。上曰,予於貢物事,昨已下敎,而又有釐正者矣。仍命書傳敎曰,今聞貢物中,有仍進排者多,而至於庚子後,加磨鍊者,不減於昨年,甲辰後加磨鍊者,不減於庚戌,類此者夥然,此豈體昔年恤費之至意哉?此無他,有殿號之貢物,應爲減下,而無名號而加定者不減,故有加無減者,寔由於此。雖無名號,以年條計之,可謂瞭然,而有司不此之爲,或謂有餘,或謂不足,一任任意,故貢物紊亂,貢人稱冤。今則戶判·惠堂,親承下敎。子曰,往事勿說。爲貢人雖若與世弟時進排者,串衣次仍進排者,徽寧殿隨果名應減者外,不爲一一較正,而後復因循,經費將縮,貢人無所措,大同將加定。大抵書各殿以下書物種名色,置諸惠廳·度支,此後則應減者,考其年減下,應加者,隨其時復加事定式,而將此下敎,載於新撰定例,於陵廟一體擧行事,分付。諸臣退出。召對入侍時,同副承旨李心源,侍讀官沈履之,記事官金相翊·李在簡·姜趾煥,以此進伏訖。上讀聖學輯要爲政篇。上曰,此篇蓋爲政之道也。君臣交相勉戒,則不難於爲政矣。履之曰,聖敎誠切當矣。讀訖。上曰,陳文義。履之曰,此卷卽爲政篇,而上篇則元后作民父母爲宗旨,其次繼以用賢,蓋用賢,卽人君爲政之大關也。宋臣韓琦曰,天子之職,只在於進賢退邪。不但天子爲然,人君之職,皆在於此矣。上曰,所奏是矣。履之曰,知言然後,可以知人。是以孟子浩然章,亦有詖辭知其所蔽,邪辭知其所離之訓,必有窮格之工,然後可以知言矣。上曰,然矣。履之曰,宋神宗有程伯子·司馬光之賢,不能用,終陷於安石之奸,此無他也,不能知人而然也,豈不慨然乎?其言曰,未論用其言,如光者,常在左右,人主自可無過云。旣不能用其言,則雖欲使之常在左右,得乎?其意不過曰,如得司馬光而置之左右,則可以有忌憚而少過失云爾,此光之所以不赴召命也。易曰,高尙其事。先正之臣按曰,略知賢者之可好,而不知所以好之之道,後世則只有招賢之名,而不能盡其誠禮,此所以賢者之不至也。以卽今言之,殿下欲用抄選之人,而不能盡誠招徠,或有帶官銜而經年者,國家官職,委之草莽,已極未安,而朝廷之置憲官,法意甚重,一臺有窠,卽日稟政,而今則帶臺銜而至於經年,從前聖上,或有許遞其職,以開進身之道矣。上曰,所奏極是,予當商量矣。履之曰,子曰,君子周而不比,小人比而不周。殿下曾以此訓,親寫立碑於泮中,而周與比,煞有公私大小之別耳。上曰,然矣。上曰,穆廟有欲爲朱子之黨之敎矣。履之曰,穆廟有欲法朱子,入於珥·渾黨之敎,所以國是大定,三奸屛黜矣。上曰,盛矣。履之曰,以朱子與留正書見之,可見惡黨祛黨之害矣,人臣之惡,無甚於私黨,而人君若欲祛黨,則其害必至於亡國,必先辨其賢否忠邪,然後可以爲國,若徒以祛黨爲主,則其國終至於亡矣。上曰,是矣是矣。履之曰,眞氏曰,爲人君者,尤當因臣下之過,而察其心。大抵直言之士,其言雖或觸激狂訐,究其本心,則實出於愛君之心,惟在聖上容恕而嘉納矣。臣下之爲危言激論者,豈有利己之意而然也?聖上始雖觸忤施罪,而若平心徐察,則可知其出於愛君也。上曰,是矣。聽言之道,只可認以愛我而已,則其言可入,有些私意,則不能聽言矣。履之曰,臣日昨因文義,略以節用等語,有所仰勉矣。殿下已施之於事爲之間,方有節刪冗費,釐正貢物之擧,臣不勝欽歎。今此用賢一篇大文與句註,無非可以受用者,更願殿下體念而施行焉。上曰,所奏好矣。上曰,我國諸葛廟,在何處乎?南陽亦有之乎?心源曰,有之。命書傳敎曰,南陽臥龍山下臥龍祠畫圖以入事,分付京畿監司。上曰,儒臣之在外任幾人乎?履之曰,金鍾正·李碩載·李海重也。命書傳敎曰,戊寅·己卯外任玉堂,竝內擬。出榻敎諸臣皆退出。
庚辰十一月二十八日午時,上御景賢堂。藥房入診,大臣·戶判·惠堂,同爲入侍時,右議政閔百祥,惠廳堂上洪鳳漢,戶曹判書尹東度,藥房提調李昌壽,副提調蔡濟恭,記事官任希孝·李在簡·姜趾煥,醫官金履享·方泰輿·許礈·金德崙·李以楷·李泰遠·金履貞·鄭允協進伏。閔百祥曰,日氣不佳,聖體,若何?上曰,一樣矣。百祥曰,蛔氣無復發作乎?上曰,茶飮之後,似少減,而蛔在腹中,如有充滿者矣。百祥曰,寢睡·水刺之節,何如?上曰,寢睡則只寢一二更,而水刺亦不能多進矣。百祥曰,湯劑連爲進御乎?上曰,劑入三貼,已皆服之,而烏梅茶初若酸矣,服之再三,今頗習熟矣。百祥曰,中宮殿氣候,何如?上曰,一樣矣。百祥曰,王世子氣候,何如?上曰,一樣矣。百祥曰,王世孫氣候,何如?上曰,好在矣。李昌壽曰,令諸醫入診,何如?上曰,依爲之。金履享等,以次診候訖。履享曰,脈候左右三部雖不沈,而頗有數滯之意,右寸關虛軟之候,與前無異,而亦有數意矣。諸醫所陳略同。昌壽曰,烏梅茶連爲兼進乎?上曰,然矣。予少時求飮好茶,於丁時悌,則勸服此茶,而其味似澁矣。昌壽曰,若加入甘草,則味必少愈也。上曰,謝恩使先來,何如?是遲滯耶?百祥曰,三使臣狀啓,今日來到於政院矣。上曰,注書出去,使臣狀啓,未及入啓,則與齎咨官手本,倂爲持入,可也。昌壽曰,使諸醫議藥,何如?上曰,依爲之。履享等曰,脈候有數滯之意,胃氣有不足之慮,尤當勉進湯劑矣。今番加入材料甚好,竝丸劑加意進御,而烏梅茶亦爲兼進伏望。諸醫所議皆同。昌壽曰,烏梅茶當煎入矣。上曰,依爲之。上曰,醫官之爲守令者,聞湯劑之服而入來乎?昌壽曰,然矣。上曰,三邑還上之所捧幾何?履亨曰,新還幾盡捧納,而舊還方欲督捧矣。德崙曰,臣邑則新還姑未畢捧,而舊還則新還畢捧後,可以收捧矣。泰遠曰,高陽新還,不過爲三千四百石,而見今未捧,爲七百石,故舊還則姑未始捧矣。洪鳳漢曰,廣州還上,則誠速捧矣。百祥曰,能有威令,故三次定日,趁期畢捧云矣。上曰,其爲人似迂疎而能如是矣。百祥曰,臣素聞此人之善治,而今見廣州政績,則其吏才誠甚難矣。上命蔡濟恭,讀使臣狀啓及齎咨官手本訖。上曰,書狀官之狀啓何意也?百祥曰,憲書齎咨官卜物,灣尹及該道都事,眼同比包,以其成冊,待冬至書狀回還,使之考準,乃是節目,則謝恩書狀官之必欲執留栅內,誠爲不當。向在壬申謝行時,亦有此事,而因灣尹所報,自備局嚴關,使之先爲出栅,前例亦然也。今此謝恩書狀官,以此至煩狀啓,極爲瑣屑,當該書狀官趙愚,推考警責,卜物之許久留栅,爲弊不貲,依節目,卽爲出栅比包之意,分付,何如?上曰,依爲之。出擧條上曰,以掌苑署貢物事,昨已下敎,而聞甚寒心矣。孝昭殿三年後貢物,猶有未減者云,孝章廟亦有未減者乎?大凡昔年貢物之所減者其數幾許耶?鳳漢曰,先朝雖有數千石加定者,而所減之數,亦爲七千石,當宁則加下者三萬餘石,而減下則無多矣。上曰,惠廳倉儲若耗竭,則大同,將何如耶?思之及此,不覺懍然矣。鳳漢曰,嶺南倉,接濟京畿,故今已蕩然,而湖南倉則別無貸送戶曹者,必將有餘矣。百祥曰,惠廳應下貢物,爲二十一萬餘石矣。上曰,貢物何其多耶?百祥曰,有小小元貢故然矣。上曰,戶曹貢物,自何時有之乎?尹東度曰,大同前創出者,而係於戶曹矣。上曰,各殿進排者,若計其名目,則當減者,自可減之矣。百祥曰,無某處進排云者,不能詳知之致也。上曰,然則此是有司之過也。若計其年條,則自可減下矣。其文書先爲分明,然後可以知也。鳳漢曰,聖敎誠至當矣。自前有加而無減者,由於置簿之不分明而然也。以各殿進排之某物某數,詳錄以置則誠好矣。至若濟用監正布,則自上有所用,則有遺在,而如無所用,則遺在無多,此等之事,尤不可知矣。上曰,此則別爲書置,可也。鳳漢曰,供上則以殿計之,祭物則以室計之,則可以知之矣。上曰,然矣。惠堂與戶判,同爲錄置,而若是釐正之後,雖無殿號,考其年條,隨時減下。上曰,旣有錄置者,則可以一覽而瞭然矣。百祥曰,然矣。鳳漢曰,奉常寺祭物,古則有餘,而自近年以來,有所定式,每於親享時,別爲加磨鍊,故一位祭需,幾至三四千石,此亦置簿未明之致也。此後則以攝行例,定式磨鍊爲好矣。東度曰,分親行·攝行,以爲磨鍊便當矣。上曰,唯。鳳漢曰,濟用監正布之多有遺在者,實爲貢人無限弊端。向來臣之欲爲換作,乃是上下俱便之道,而其時貢人,皆以爲大幸。如此損益無礙之事,終不可寢止,戶判更爲參量事勢,貢人之無害有益,果如臣之當初所料量,則更爲稟定施行,似好矣。東度曰,遺在果多,誠爲貢人之憂患,而換作之際,若或硬定,以致本貢人失業之嘆,則亦非朝家軫恤之意,詳問貢人,從其所願,隨便換作,何如?上曰,依爲之。出擧條鳳漢曰,尤甚邑結錢,自前有蕩減之規,畿湖尤甚邑,則似宜減半捧之矣。百祥曰,畿湖尤甚邑之一倂減捧,誠好矣。上曰,鄭亨復曾言,均廳有裕物,則可令還給民人云,其言貴矣。鳳漢曰,每於凶年,有減捧之事,則民多蒙惠矣。上曰,畿甸則當減三分之一,何如?鳳漢曰,三分一則難以分別矣。上曰,畿湖舊逋,何以爲之乎?百祥曰,停退則爲好矣,聞戶判之言,則湖西之民,顒望舊還之停退云矣。東度曰,雖以天稷等邑言之,督捧舊還,誠有可悶者矣。傳曰,今年畿甸·湖西穡事,大有違於初料。尤甚邑今年結錢,特爲全減,之次減半,畿甸則舊還勿論分等,一倂退捧,湖西尤甚·之次邑,舊還退捧事,卽爲分付,其民使之窮歲息肩。出傳敎上曰,卽速擧行,然後民可有效矣。百祥曰,然矣。上曰,百姓足,君誰與不足乎?今日則有召卿等之效矣。百祥曰,李昌誼所遭臺言,以聲望不足爲之,而頃以曺命采事仰達時,渾以濫通銓官爲奏,雖是微事,旣已爽實,故敢此更陳矣。上命大臣以下先退。上曰,召對爲之。出榻敎上曰,副學行公乎?濟恭曰,近日連爲尋單,而政院不捧矣。上曰,有何事乎?濟恭曰,無他事矣。傳曰,頃年故判府事李宗城爲副學時,爲毛詩畢卷,有入直之敎,而入直矣。副學除授多日,尙無聲息,故今問呈單云,其無意義。噫,暮年三講外,頻開召對之日,只有沈履之一人,事之寒心,莫此爲甚。副提學徐命膺,卽爲牌招,今日召對,同爲入侍。聖學輯要畢講間,其令入直。出傳敎上曰,李敬玉已遞來耶?濟恭曰,方在罷散中矣。上曰,李敬玉敍用,令該曹口傳付軍職,卽爲牌招入侍。出榻敎上曰,儒臣爲守令者之朔限已滿者,承旨知稟於召對時,可也。諸臣遂退出。
上在慶熙宮。常參以代理停,經筵停。
下直,慶尙左兵虞候文道新,理山府使安允福。
李心源啓曰,修撰李溵,昨夜旣已承牌,而謂有情勢,屢呈辭章,終不入來,原書纔已入達矣。所當直捧禁推傳旨,而此與無端闕直有異,推考警責,何如?傳曰,允。
李心源啓曰,臣依聖敎,取考刑曹囚徒案,則御寶罪人十七名,殺獄罪人二十四名,印信罪人一名,賊人罪人三名,雜犯罪人十二名,各司罪人三名內,晉州京主人朴世柱,扶安京主人洪金右人等,堂上分付囚禁事,原州京主人申益恒,右人違拒分付事也。竝放送,其餘罪人,罪名俱係重大,故仍囚之意,敢啓。傳曰,知道。
傳于李心源曰,大臣·備局有司堂上·均堂入侍,有編次事,都承旨同爲入侍,承旨二員,持兩曹歲抄入侍。
傳于李心源曰,有司堂〈上〉持黃海道·江原道·忠淸道分等公事入侍,而此外如有可奏公事,亦爲持入。
傳于任㻐曰,儒臣同爲入侍。
傳于任㻐曰,竝詣閤。
王世子在昌德宮。常參停。
任㻐達曰,明日常參取稟。令曰,停。
又達曰,大司憲黃仁儉牌不進,執義金元行,掌令南鶴宗·洪啓能,持平李東泰在外,一員未差,今日以監察茶時之意,敢達。令曰,知道。
又達曰,憲府連日監察茶時,事甚未安,除在外外,大司憲黃仁儉,卽爲牌招,何如?令曰,依。
洪準海達曰,左贊讀李瀰,才以身病,陳書受由矣。講書院闕直,事甚未安,左翊善朴聖源,卽爲牌招入直,何如?令曰,依。
以左翊善朴聖源牌不進罷職令旨,令于洪準海曰,推考徽旨捧入。
又達曰,左翊善朴聖源,旣有只推之令,更卽牌招入直,何如?令曰,依。
又以兵曹言達曰,本曹參判臣趙暾,呈辭受由,參知臣韓師直,慶熙宮入直,參議臣韓光會,昌德宮連日入直矣,身病猝重,陳書受由,替直無人。參判臣趙暾,令政院稟旨變通,何如?令曰,依。
左贊讀李瀰書曰,伏以,臣素抱痰癖奇疾,每當天時懍寒之際,輒閉戶㱡㱡,猶恐不保,凡所以作氣運用之常,亦無以自力者,已多年所擧世幾知臣爲一病慵人耳。近緣諸僚之有故,强策殘骸,久淹禁直,忽於今日講席纔退,失汗觸風,寒氣外襲,渾身如束,精神暈眩,頑痰凝于中,塊癖升於上,俄頃之間,成一籧篨,宛轉床席,不省四到,以此病狀,實有汚穢淸禁之慮。玆不得不疾聲仰籲於貳極之下,伏乞离明,遞臣之職,仍許長暇,俾得隨意調治,以延殘喘,不勝大願。臣無任屛營祈懇之至,謹昧死以聞。答曰,覽書具悉。爾其勿辭,調理察職。
兵曹參議韓光會書曰,伏以,臣纔經慘慼以來,悲疚成疾,念灰當世,而日前宿衛之任,變通差出,病裏承命,庚牌繼降,他不暇顧,黽勉趨膺,仍爲持被者,今至旬有餘日矣。禁直疎冷,將攝失宜,素患痰癖之症,挾感添發,寒熱交作,寢啖俱廢,精神昏瞀,不省四到,而僚堂不備,替直無人,忍耐度日矣。諸般症形,轉益危劇,氣息凜綴,若不保頃刻,苟不及時歸家醫治,則實有汚穢淸禁之慮。玆敢不避煩猥,疾聲呼籲於貳極之下,伏乞睿慈,俯垂矜諒,亟賜鐫遞臣職,俾得安意調息,以尋生路,千萬至祝。臣無任屛營祈懇之至,謹昧死以聞。答曰,覽書具悉。爾其勿辭,調理察職。
修撰李溵書曰,伏以,臣受暇調病,感戴洪私,卽伏見大司憲黃仁儉書本,以臣向日初覆時,請罷諫院不及,憲府盛加譏斥。噫,何其過也?夫啓覆事體之重,儘如都憲之言,伊日政府六官,以至憲府,幾皆備員,而獨諫院多官之新變通者不與焉,此臣所以不得不論也。誠使憲府,無一人入參,亦如諫院之爲,則雖都憲府體重,臣恐不可恤,而今反責臣以何不竝論備員之憲府云爾,則臣之愚昧,實未知其何謂也。然斑駁之斥,旣出於執法之地,則不職之失,臣固無以自解。顧今由限已過,禁直不備,而情病俱苦,進身無路,略控短章,仰瀆睿聽,伏乞削臣之職,治臣之罪,以靖私義,以肅朝綱,不勝幸甚。臣於昨日,因牌召呈書喉司,則或稱輪示,或稱托院例,推諉延拖,以至門限,而及其書與牌,兩無去來,不成擧措,則遂請推而彌縫之。如許事例,未之前聞,莫非臣骳骫見輕之致,尙誰咎哉?惟願速被大何而已。臣無任屛營祈懇之至,謹昧死以聞。答曰,覽書具悉。此何撕捱者?爾其勿辭,從速察職。
副提學徐命膺書曰,伏以,臣伏見傳敎下者,辭旨諄複,命臣以入直,促臣以入侍。臣蒼黃顚倒,隨牌詣闕,其於自來情病,煩猥是懼,不敢冒陳,而第臣於兼銜減下,竊有疑於格例者,區區去就,有不可苟,玆敢據實仰瀆焉。臣曾見相避之式,大提學·副提學,不可減春秋,而在職翰注,與大提學·副提學相避,則遞翰注之本職云云。蓋大提學·副提學之於春秋,便是主管,去春秋則竝與本職而不得行公者,乃是舊例也。癸亥年副學,與大臣相避,而大臣之春秋,旣不可減,副學之春秋,亦不可減,與其兩不可減,無寧在下者,減其兼銜,仍其本職,故筵臣稟旨,以爲定式,是則癸亥定式。但可用於大臣相避,而非大臣相避,則當遵守舊例也,審矣。今臣之所與避,旣非大臣,而臣之春秋,旣已減下,其於本職,眞所謂皮不存之毛也。臣雖欲行公,其奈不可春秋而在職之文何哉?伏乞俯賜諒察,遞臣之職,治臣之罪,以存公格,以肅朝綱焉。臣無任屛營祈懇之至,謹昧死以聞。答曰,覽書具悉。大朝特敎之下,其何若此?書辭,令該曹稟旨變通矣。爾其勿辭,從速察職。
庚辰十一月二十九日未時,上御景賢堂。大臣·備局有司堂上·均堂·都承旨·承旨二員,同爲入侍時,右議政閔百祥,左參贊洪鳳漢,吏曹判書李益輔,吏曹參判朴相德,副司直洪麟漢,都承旨蔡濟恭,左承旨沈墢,左副承旨任㻐,記事官金相翊·李在簡·姜趾煥,副應敎沈履之,以次進伏訖。百祥曰,日氣甚不佳,夜間聖候,若何?每以寢睡不善爲敎,去夜安寢否?上曰,去夜則善睡矣。百祥曰,水刺諸節,何如?上曰,或有加進之時耳。百祥曰,湯劑進御乎?上曰,連服梅茶矣。百祥曰,卽聞醫言,以爲脈度有數候,伏望善攝焉。脚部亦一樣乎?上曰,然矣。百祥曰,中宮殿氣候,若何?上曰,一樣矣。百祥曰,王世子氣候,何如?上曰,安過矣。百祥曰,王世孫氣候,何如?上曰,善在矣。上曰,歲抄非予所可爲,而三人則不可加定,故今日爲歲抄矣。仍命蔡濟恭書御製。上曰,予見穆廟寶鑑,穆廟嘗作一草堂於賢政殿側畔。予不敢追先烈,而亦欲於宮裏,構一茅屋,以爲暮年休息之所也。上曰,聖祖有言曰,漢武勝於文帝,蓋以漢南無王庭,痛慮白登七日之恥矣。聖祖此敎,蓋有慨然而發者也。上曰,今番講規,似難矣。予於論語,讀五十遍矣。出於輯要者,讀之頗齟齬,臨講,亦似難矣。百祥曰,講規,甚難矣。鳳漢曰,詩之大旨,尤難誦矣。百祥曰,書傳註,亦當誦五六字,故錯雜難誦矣。上曰,以此爲難,則明經者,何以堪乎?百祥曰,明經則專治之,而無分力於製工耳。上曰,小學,尤似難誦矣。上曰,時原任大臣,合幾人?百祥曰,七人矣。上曰,兪奉朝賀今已致仕,不必計之,頃者下敎,奉朝賀必不能放心矣,今若得見此御製,則可以放心矣。左相頃有調病行公之語,而尙不入來,今番傳諭春川,徒知其年紀世系而來耳。上命讀御製訖曰,此必陳情表·出師表等文字,見之者,誰不感動?百祥曰,伏見御製,誠意藹然,誰不感動?臣等無一分對揚之效,致使聖上臨朝發嘆,惶愧無地。上曰,卿之枚卜時,前領相曰,爲殿下獻賀云矣。卿須勿以獨點爲難也。百祥曰,臣敢不殫心竭力,以補國事耶?上曰,李領府之病,何如?吏判似知之矣。益輔曰,今則年衰矣,漸不及前矣。上曰,年幾何?益輔曰,六十三矣。百祥曰,此監市御史嚴璘狀啓也。以爲今番開市,勿論館內外,或有禁物潛商者,各差備中同情匿私者,不耐徵索,私自賂物者,窺占私利,密地慫慂者,則摘發梟首,而事係一律,不敢擅便,各邑鎭私贈之復踵前習,難保其必無,一依昨年特敎,一律施行,永爲定式事,請令廟堂稟旨指揮矣。御史之必欲立威於彼人不見處,意甚好矣,若其潛商禁物,應係一律,至於各差備同情匿私·私自賂物·密地慫慂等事,其在嚴邊禁之道,亦當施之一律,而其中亦豈無輕重淺深之可言乎?必經啓聞後擧行,似好。各邑鎭私贈之復踵前習者,旣有昨年施一律之特敎,此則使之仍爲定式,恐好矣。上曰,大臣所奏,是矣,而予意則許其自斷無妨,諸臣之意,何如?鳳漢曰,雖是應死之類,御史之直爲梟示,有違重人命之道,且關後弊,必待狀聞稟處後擧行事定式,斷不可已矣。益輔曰,御史狀請,雖出於立威之意,不待狀聞,以直爲梟示定式,則不無日後之弊,不可輕許矣。相德曰,開市雖是邊上重事,而以軍法從事,終涉過重,御史之直爲梟示,有關後弊,不可輕許矣。麟漢曰,梟示之律,使御史直斷,有關後弊,恐不可輕許矣。百祥曰,然則潛商禁物,應係一律,自當依例啓聞,而若其匿私·給賂·慫慂等事,覈其所犯,事理重者,具格啓聞,待回下竝施一律,事理輕者,回示館門外,仍爲重棍之意,分付,似好矣。上曰,右相所奏,甚好矣,依爲之。出擧條百祥曰,昨年十二月入侍時,因慶尙監司狀啓,萊府潛商罪人玄商禎及小通使等,令道臣更爲親覈狀聞事,筵稟,而玄商禎則執贓狀聞事,依特敎分付矣。卽見監司趙曮更査啓本,則以爲玄商禎,以其當初所供,諉之病重亂招,公文所付外,元無潛商之事,作爲自明之端。故地部公文,親爲考閱,則十三斤蔘之爲商禎名下所付,的然無疑,而旣不得執捉公文所付外之蔘,則亦不可直歸之於潛商之科,至於價銀之不待開市日,不載出門記,捧受殊常,而考見出門記,則商禎名下蔘價,尙多未出來者,則此正可欺以方,必欲窮覈其情節,十分詳察,屢加訊詰,而終無可以眞贓之摘發者,請令廟堂稟處矣。當初御史書啓,必因眞的所聞,而地部公文外,旣無他蔘之現捉,價銀之現在者,出處雖不分明,渠之名下,尙多有被執價未盡出者,則亦不可斷之以潛商之價,道臣所謂可欺以方者,誠是矣。潛商之律,旣有館內外之輕重,更査之下,又不覈得眞贓,則用以一律,似過矣。上曰,諸臣之意,何如?鳳漢曰,當初御史,旣不執其贓,到今道臣,亦有此起疑,直施一律,恐有違於好生愼刑之道矣。益輔曰,旣未執贓,則不可用一律矣。相德曰,旣未得眞贓,則當用減死之律矣。麟漢曰,當初旣未得眞贓,則到今施之以一律,似過矣。上曰,旣無執贓,嚴刑島配,可也。百祥曰,潛商干連罪人金正貴·朴渭太·金重華,比商禎差間,此則一倂定配,似好矣。上曰,依爲之。百祥曰,道臣必欲廣加詳探,到底窮覈之故,似難趁卽狀聞,而特敎更査之下,曠月持久,今始啓聞,殊涉未安。慶尙監司趙曮,從重推考,何如?上曰,依爲之。出擧條上曰,副學書本,下吏曹乎?益輔曰,然矣。百祥曰,玉堂與大臣爲相避,則有減下春秋,而行公之例矣。癸亥前領相爲副學時,與大臣爲相避,故故判書李箕鎭,參判元景夏,更以行公爲定式矣。上命書傳敎曰,今聞副提學撕捱,已涉過矣。雖下吏曹,兼春秋減不減外,於副學,該曹何以稟處?其書勿施,待朝牌招察任,依前下敎擧行。上曰,前修撰李聖圭,修撰除授,待朝牌招察任。上曰,修撰李溵,其所撕捱,已涉太過,旣已承牌,又爲陳書,亦涉過矣。其章勿施,待朝牌招察任。上曰,前奉敎申益彬,前檢閱尹師國,旣命敍用,令該曹口傳付軍職,待朝牌招察任。上曰,承旨,秋曹囚徒取來,輕囚卽爲放釋。以上出榻敎大臣·備堂·均堂·都承旨退出。上命墢讀歲抄,至三使臣事,命書傳敎曰,頃者三使臣處分,雖由使臣皆有職名,則宜先去職名。況宗臣尤宜書之,而只書使名,其涉不察,該曹堂上推考。出榻敎至吳世琬·金二紊事,命書傳敎曰,蒙放人修啓者,卽給牒故也。吳世琬·金二紊,旣無職名,則非給牒者,蒙放之後,不過爲被放之武士,有何關緊於歲抄,而該府不察關由,兵曹登於歲抄,其涉矇然,該府堂上推考,此後拔名歲抄中。出榻敎上曰,冬夏歲抄中,每以違牌例狀之外,皆不擧論,故非赦則仍置,今番雖非古例,特命持入,意蓋此也。吏兵曹歲抄中點下之外,一體捧傳旨給牒者,仍爲敍用,其中告身三等者,已經夏冬,其若循例,付籤將滿,三等特爲給牒敍用。出榻敎上曰,冬月滯囚可悶,竹山前府使李碩儒,以不能爲公律,勘處放送,其餘一人,雖涉無據,亦不可滯囚,以告身之律,勘律放送事,分付。出榻敎上曰,注書出去,使兩捕廳從事官,持囚徒記來待。左捕廳從事官具世德,右捕廳從事官尹致明,各持囚徒記來待。上曰,兩從事官,立之楹外,囚徒記讀之。上曰,諸罪人贓物維何?世德曰,盜牛者居多,而衣件器皿者,亦有之矣。上曰,罪人中,多京人乎,多鄕人乎?致明曰,京居者有之,鄕居者亦有之矣。上曰,鄕居者,何入於京廳耶?世德曰,鄕居者則入於譏察,故來囚京廳矣。命書傳敎曰,噫,桁楊之下,何求不得,況捕廳乎?今日有該曹·該府輕囚酌處放釋之命,因問左右捕廳,其中衣件器皿者,不過穿窬者,當治所捉之人,一衣一件,欲爲蔓延多人,或踰月或曠日,若此一衣,將亂問二三人,一件亦將若此乎?其涉劇矣。況旣非劇盜,則京人見偸,譏察外方,民何以支堪?左右捕將,當從重堪處,當該從事官,亦當決棍汰去,而今番參酌,左右大將從重推考,雖夜開坐,其中輕者,卽爲處決。諸臣以次退出。
上在慶熙宮。常參以代理停,經筵停。
自昧爽至巳時,有霧氣。
任㻐,以右邊捕盜廳意啓曰,依從事官入侍時下敎,卽刻開坐,傳敎宣布後,時囚罪人七名,卽爲放送。傳曰,知道。
任㻐,以左邊捕盜廳意啓曰,依從事官入侍時下敎,卽刻開坐,傳敎宣布後,時囚罪人二名,卽爲放送。傳曰,知道。
任㻐,以都摠府意啓曰,今日入直內三廳武兼禁軍及軍兵等,中日習射,請出標信。傳曰,知道。
王世子在昌德宮。常參停。
任㻐達曰,明日常參取稟。令曰,停。
洪準海達曰,大司憲黃仁儉牌不進,執義金元行,掌令南鶴宗·洪啓能,持平李東泰在外,一員未差,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
又達曰,憲府連日監察茶時,事甚未安,除在外外,大司憲黃仁儉,卽爲牌招,何如?令曰,依。
又達曰,左翊善朴聖源牌不進罷職令旨,令于洪準海曰,推考徽旨捧入。
又達曰,左翊善朴聖源,旣有只推之令,卽爲牌招入直,何如?令曰,矣。
又達曰,待敎鄭彦暹自鄕上來云,卽爲牌招察任,何如?令曰,依。
李心源達曰,奉敎申益彬,檢閱尹師國,時在京畿楊州地,竝斯速乘馹上來事,下諭,何如?令曰,依。
洪準海達曰,因兵曹草記,參判趙暾,呈辭受由,參知韓師直,慶熙宮入直,參議韓光會,昌德宮連日入直矣,身病猝重,陳書受由,替直無人。參判趙暾,令本院稟旨變通事,依下矣。參判趙暾,合有變通之道,何以爲之?敢稟。令曰,改差。
李心源,以義禁府言達曰,傳敎內,冬月滯囚可悶,竹山前府使李碩儒,以不應爲公律,勘律放送,其餘一人,雖涉無據,亦不可滯囚,以告身之律,勘律放送事,命下矣。李碩儒,以不應爲公律,杖八十收贖放送,輸城前察訪崔粹敬,杖八十私罪收贖,奪告身三等,放送之意,敢達。令曰,知道。
上在慶熙宮。常參以代理停,經筵停。
自巳時至未時,日暈。
下直,利川府使趙漢弼,蝟島僉使史修章。
傳于洪準海曰,上旬晝講,明日爲之,時刻,依前擧行。
王世子在昌德宮。常參停。
李心源達曰,明日常參取稟。令曰,停。
尹坊達曰,大司憲黃仁儉牌不進,執義金元行,掌令南鶴宗·洪啓能,持平李東泰在外,一員未差,今日以監察茶時之意,敢達。令曰,知道。
李心源達曰,憲府連日監察茶時,事甚未安,除在外外,大司憲黃仁儉,卽爲牌招,何如?令曰,依。
京畿監司狀達,前領議政金尙魯,月廩不受事。令于尹坊曰,令本道,更爲輸送。
左翊善朴聖源書曰,伏以,臣於本職,非但責任至重,未可堪承,亦已衰病已甚,難以驅策,前後控籲,凡幾遭矣,而不惟未蒙矜許,我大朝屬托之意,往益隆勤,至於頃日恩批而極矣。臣誠惶隕感激,不復敢言私,强疾黽勉者,又已數月。近以風寒陡緊,新感頓添,諸般宿症,乘時闖發,痰肆而膈痞,頭癃而氣眩,食飮都廢,宛轉叫苦,蓋其根委已痼,勞傷又多。非比一時偶感,旬月之內,無望減歇,雖知聖敎之下,呈告難徹,而憂悶所迫,方事尋單,卽因院直見空,召牌荐辱,不免坐違,益切悚懍。噫,臣自叨是職,院僚之呈病得遞者,不一其人,而臣則最以癃朽之賤,猥蒙久任之命,實員有闕則專當其番,兼官未直而長代他役,以至二年于玆。若使賤疾,不至於萬分難强,則今何獨故爲避免之計,甘自陷於慢命之誅哉?目今諸僚,一直玉署,一在嶺外,輪次入直者,只有賤臣與李瀰而已。臣旣病重呈告,瀰方在直。瀰出則直空,推移無路,而喉司不諒,遽徹其章。況等是病也,則雖在受暇者,一體請牌,事例當然,而不此之爲,獨令臣屢犯違慢之罪,臣實莫曉其所以也。經夜空直,已極未安,而今日元講,又將廢闕,尤爲萬萬悚悶。到此地頭,何敢較計,而目下凜綴之狀,斷無蠢動之勢。玆敢力疾構書,仰瀆崇嚴,伏乞睿慈,曲垂矜憐,將臣職名,亟行鐫削,仍治臣罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
待敎鄭彦暹書曰,伏以,臣自春以來,縻係館職,省掃久曠,霜露之感,歲暮彌切,玆當月初譴罷之日,急於省墳,走伏先壟矣。曾未旬日,旋蒙大朝特敍之恩,華銜自如,馹召繼降,臣誠惝怳感激,莫省攸措。嚴召之下,義難久淹,昨始來伏私次,而長途跋涉,重觸風寒,素患痰癖之症,乘時闖發,頑痰亘塞,呼吸不通,㱡㱡欲殊,頃刻難保,束帶趨朝,斷無其望,有臣如此,生不如死,瞻望象魏,涕泗交頤。仍伏念臣,向以檢閱臣尹師國之久淹鄕廬,不爲還直,不可以晏然替直之意,援例陳章,略暴事實,草草數語,只是惜館規重古風而已,則有何可恕之端,而臣伏見檢閱臣尹師國之書本,則滿紙臚列,章皇說去者,無非嘲侮之語,而帶得無限慍意,有若初無館例之可據,而謂臣創出者然,臣誠莫曉其故也。今臣所叨之職,素重古風,而所謂館規,從下入直,不許擅出,而近或有親病替直之新規,例不過三日,多或至五六日。而若過此限,則右位之替直者,以墜損古風,陳章徑出,前後相望,流來古風然也。若其歲月之稍久者,姑捨勿論,近在丙子春,其時下番臣金和澤,以父病,久淹不還,其時上番臣李世演·權穎,援例陳章,相率徑出,載在館中謄錄,班班可考,則彼豈獨不見而惟意侮弄,謂無前例耶?抑謂館規之異於前而古風之不足守耶?若如其言,則爲史官者,入直與在鄕,一任其意,而使其右僚,替僚其直,一朔兩朔而俾不得出一言援一例,豈有如許館規哉?此莫非如臣無似,濫叨匪據,不能檢下之致。將何顔面,昧然冒進,墜落館規,重壞廉防哉?以病以情,萬無承膺之望,玆於召牌之下,祗詣禁扃之外,短章呼籲,自在徑歸,伏乞睿慈,亟削臣所帶之帶,仍勘臣違傲之罪,以肅朝綱,以安私分,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
同副承旨李心源書曰,伏以,臣於日昨入侍罷後,修撰臣李溵上書到院,而門鑰已閉,更鼓且下,故往復退却,而午出之牌,至二更五點,無去來,事涉未安,啓請推考,此卽例也。今見溵書,何其辭之費而怒之至也?夫輪示,本是院規,問備,不過公體,事無難處,何足推諉,責有所歸,何必彌縫?此等事理,儒臣宜無不知,而其爲言如此,殊未可曉也。然緣臣疲軟,受人侵斥,出納之地,義難晏然,伏乞离明,遞臣職名,以安私分焉。臣無任屛營祈懇之至,謹昧死以聞。答曰,覽書具悉。其何撕捱者?爾其勿辭,從速察職。
上在慶熙宮。常參以代理停,只晝講。
巳時,日有兩珥。
下直,廣州府尹李最中。
任㻐,以都摠府意啓曰,副摠管金聖遇,以能麽兒堂上,本廳坐起晝仕出去之意,敢啓。答曰,知道。
傳于任㻐曰,初旬次對,晝講後爲之。
傳于洪準海曰,大臣·備堂入侍。
傳于洪準海曰,實預差禁軍召入,明日晩後待令。
蔡濟恭,以弘文館意啓曰,應敎朴盛源,修撰李聖圭,旣有只推之命,竝卽牌招察任,何如?傳曰,允。
有政。吏曹判書李益輔,參判朴相德進,參議鄭存謙病,同副承旨李心源進,行兵曹判書金聖應進,參判趙明鼎未肅拜,參議韓光會昌德宮入直,參知韓師直入直進。吏批啓曰,長城府使,今當差出,而本府素稱弊邑,且又數遞,不可不擇差,同道及他道有聲績守令竝擬,何如?傳曰,允。又啓曰,玉堂闕員,今當差出,而擬望之人乏少,相避竝擬,何如?傳曰,允。
以李海重爲校理,李碩載爲副校理,金鍾正爲副校理,柳思欽爲輔德,徐命天爲兼右贊讀,趙明鼎爲兵曹參判,申景濬爲吏曹佐郞,郭鎭純爲兵曹佐郞,沈履之爲宗簿正,張信爲翊禮,宋文載爲鐵原府使,崔弘輔爲長城府使,金魯鎭爲京畿都事,元啓英爲司書,李承中爲正言,洪相直爲正言,姜潤爲持平,柳觀鉉爲司諫,尹學東爲大司諫,呂善應爲獻納,具善道爲利城縣監,黃仁儉爲慶尙監司,李光泂爲順懷墓守衛官,李鎭宗爲昭顯墓守衛官,黃勗爲愍懷墓守衛官,吳彦哲爲愍懷墓守衛官,漢學敎授單沈履之。
洪準海啓曰,卽者備邊司郞廳來言,右議政閔百祥,以爲廣州府尹薦望,左議政李,病不議薦,左議政旣不議薦,則其在規例,不得獨爲薦望云矣,敢啓。答曰,知道。
備忘記,工曹參議尹鳳九,大司憲除授,行副司直李最中,廣州府尹除授。兵批啓曰,景福宮衛將白時彩,素患痰癖之症,當寒添劇,旬月之內,萬無起動供職之望,呈狀乞遞,身病如此,則不可等待其差復,今姑改差,何如?傳曰,允。
以金致龜爲同知,具瑞五爲五衛將,花平君橃爲副摠管,金彦之爲訓鍊判官,朴尙仁爲訓鍊主簿,李光宅爲宣傳官,李益焌爲翊衛,李熙春·趙泰祥爲忠壯將,尹勉亨爲五衛將,柳匡國·金聖猷爲文兼,李文燮·徐有大爲武兼,李國柱爲方山萬戶,韓弘柱爲訓鍊主簿,副護軍李潤成·李柱國·南正五·李觀祥·任時倜·李惟天·李喜集·安允文·沈鑄·尹泓·鄭益良·尹僖東·趙國鎭·朴起采·趙啓泰,副司直柳復明·徐命臣·趙暾·李得宗·沈星鎭·金時默·李宜哲·洪重孝·尹學東·安允行·成天柱·金始煐·洪樂命·黃仁儉·任瑋,副司果趙·康德衢·吳得良,副司正林之浩。
藥房口傳啓曰,今日臣等,率諸御醫,入診于東宮,則脈度微數,齒痛挾感,添加牙床浮高。諸醫以爲,天麻半夏湯,前方中,去牧丹皮·赤芍藥,加升麻·白芷各一錢,進服爲宜云,此藥五貼,劑入之意,敢啓。傳曰,知道。
王世子在昌德宮。常參停。
洪準海達曰,明日常參,取稟。令曰,停。
尹坊達曰,大司憲黃仁儉牌不進,執義金元行,掌令南鶴宗·洪啓能,持平李東泰在外,一員未差,今日以監察茶時之意,敢達。令曰,知道。
又達曰,今日所當持公事入對,而睿候方在調攝中,頉稟。令曰,知道。
又達曰,憲府連日監察茶時,事甚未安。除在外外,大司憲黃仁儉,卽爲牌招,何如?令曰,依。
又達曰,今日次對爲之事,令下矣。兩司不可不備員,大司憲黃仁儉,旣已出牌,大司諫任瑋,卽爲牌招,以爲進參之地,何如?令曰,依。
蔡濟恭達曰,今日是日次,藥房提調李昌壽,副提調蔡濟恭,率諸醫來待矣。令曰,入對。
尹坊,又以吏曹言達曰,宗簿寺正柳觀鉉,除授後過限未肅拜,依例改差,何如?令曰,依。
右副承旨洪準海書曰,伏以臣,猥蒙特除,獲忝近密,奔走供職,已至數朔,而生疎鈍劣,觸事成疣,迺者儒臣非斥之來,尤不勝慙恧,而第臣於此,亦有所訝惑者。蓋伊日儒臣上書,申後到院,而旣非時急可捧之章,且値該房入侍之時,未乃停當,遂不餘望,及該房之退出也,門鑰已下,格例爲拘,多費往復,轉到夜深。其間事狀,不過如斯,而乃反謂之以推諉延拖,責之以未聞事例,有若臣當捧不捧故爲退托者然,容易說者,太欠相諒,以此見之,所謂見輕,果眞在於儒臣乎?其所譏斥,雖非專指臣身,而當初差遲,緣臣退却,末梢請推,亦且當聞,則今不可諉非該掌,有以自恕,而況論思之地,譏議峻發,揆以廉隅,臣豈獨晏然而已乎?伏乞离明,亟許鐫削,以爲疲軟不職者之戒,不勝幸甚。臣無任屛營祈懇之至,謹昧死以聞。答曰,覽書具悉。其何撕捱者?爾其勿辭,從速察職。
庚辰十二月初二日巳時,王世子坐德成閤。藥房入對時,提調李昌壽,副提調蔡濟恭,弼善李壽鳳,假注書林之浩,記事官權正忱,記注官朴沁,醫官方泰輿·李以楷·金履貞·李世珪·鄭允協進伏訖。李昌壽曰,近日,睿候調攝,何如?令曰,頃日日次後,其間血痰不唾矣。李昌壽曰,血痰之候,不爲更發,下情不勝萬幸。旣無血痰之候,而齒痛爲主,則藥路宜以此爲定矣。令曰,唯。醫官方泰輿曰,天麻半夏湯前方中,去牧丹皮·赤芍藥,加升麻·白芷各一錢,進服,爲宜矣。令曰,依。李昌壽曰,口傳啓辭措辭,有後日次議定之令矣。今則旣無血痰之候,措辭一款,似無可論矣。令曰,然矣。諸臣以次退出。
庚辰十二月初二日午時,上御景賢堂。晝講入侍時,知事李益輔,特進官南泰齊,參贊官洪準海·徐命膺,檢討官李溵,記事官金相翊·李在簡·姜趾煥,武臣柳世德,以次進伏訖。上讀中庸序。命膺曰,前後屢講此書,文義亦已備論矣。臣何敢更有所云,而聖人道統之傳,專在於一心之工,以人心道心爲開卷第一義,堯·舜十六字,辭簡而意盡也。蓋惟精惟一,言其操心之要也,允執其中,卽其符也,後世之千言萬語,都出於此十六字,道統之傳,專在於心法矣。臣於丙子初講筵時,講此序矣,其間五年,以工夫言之,聖學可致聖益聖之效,而今日登筵,不見其造詣之有加,臣竊憂之。伏願殿下,不以言以實,漸進於博厚高明之域焉。上曰,是矣。每有書自書我自我之歎,況於暮年,只堪爲消日之資而已。副學雖不欲開卷,不覺顔厚矣。命膺曰,卽今殿下工夫,已至於反約之域矣。然有博厚高明悠久等地位然後,可以致位天地育萬物之工矣。殿下每以書自書我自我爲敎,此可以仰大聖人撝謙之德,而臣則以爲不可徒事撝謙,而益加聖工矣。心之虛靈二字,多先儒之辨論,而虛屬理,靈屬氣,故天地間物,中虛則皆靈矣。以人心言之,外圓而方寸虛,故能虛靈也,至若硯滴之能作潮汐水者,皆莫非外圓中虛之理也,釜甕則無其蓋,故不能作潮汐也。上曰,先儒之說,惟程·朱外,皆不可取也,率多只究此等理而不求其放心者耳。人心本自瑩然,而物慾渣滓,皆足以雜之,比之水晶器,盛水則淸,盛墨則黑也。惟當求其放心而使之無渣滓,可也,豈可徒論理氣之深訬而不求實切也哉?予於夜氣淸明時,細思之則,人於天地間,參爲三才,而天地皆有不息之功,而人則不能盡爲人之道矣,此蓋由於不能克去私慾也。命膺曰,聖敎切當矣。心之本體,虛矣。虛而受人,亦見聖人之道矣。上曰,俄者副學所云硯滴潮汐之說,予欲叩問矣。釜甕旣以無蓋,不能作潮汐,則海何嘗有蓋乎?命膺曰,海則以天爲蓋也。泰齊曰,然則東海,何無潮汐乎?此理亦不可信也。上曰,俄已諭之,而不須講究此等處也。人之所難克去者,私慾也,觸物而生慾者,蓋自平時,微有些子,故不免觸物而生也,徒能讀書而不知體行,此人之通患也。命膺曰,講學之要,不在於章句之末,心法傳授之責,豈不係于聖躬乎?上曰,孟子曰,舍我其誰?其自許自任如是矣。命膺曰,當仁不讓於師之義,甚好矣,伏望以此益加自勉焉。昔宋仁宗曰,堯·舜之道,朕何敢望也?程子愀然,以爲非社稷之福也。上曰,顔子之舜何人予何人云者,卽所以爲顔子也,宋宗此言,亦所以爲宋宗也。命膺曰,堯·舜德雖嵬蕩,亦常有望道未見之心矣。上曰,以堯之康衢之遊觀之,亦有聖不自聖之意耳。上掩卷,諸臣以次退出。未時次對入侍時,右議政閔百祥,兼禮曹判書李益炡,左參贊洪鳳漢,行刑曹判書洪象漢,吏曹判書李益輔,判尹南泰齊,戶曹判書尹東度,司直鄭汝稷·具善行,吏曹參判朴相德,行副司直洪獜漢,右副承旨洪準海,副提學徐命膺,記事官金相翊·李在簡·姜趾煥,以次進伏。百祥曰,日間,聖體若何?上曰,一樣矣。百祥曰,脚部痰候,何如?上曰,一樣矣。百祥曰,八味元連爲進御,不勝萬幸矣。丸劑尤不可間斷矣。中宮殿氣候,何如?上曰,一樣矣。百祥曰,王世子氣候,何如?上曰,好在矣。百祥曰,王世孫氣候,何如?上曰,安過矣,而二日闕講云,可惜矣。百祥曰,講官近來甚苟簡,闕直誠未安矣。講書院二日闕直,似因官員之有病故,而事體殊涉未安,當該官員,從重推考,何如?上曰,依爲之。出擧條百祥曰,此全羅右水使申光翼狀本也。今此羅州慈恩島漂到彼人看護之道,固當愼嚴,而絶島蝎幕,多日留接,恐不無疎略之慮,依前例,入置地方官公廨,請令廟堂稟處矣。彼人漂到,供饋舍館等節,自有前例,則事當趁卽區處,俾不露處,而未能細考謄錄,如是狀請者,憒憒生疎,莫甚於此。當該水使申光翼,從重推考,使之卽速擧行,何如?上曰,依爲之。百祥曰,此忠淸監司具允明狀本也。以爲尤甚十三邑及之次洪州·德山兩邑,尤甚面里,開春卽時,不可不設賑,而實無生穀補賑之道,賑穀七千石·常賑耗三千石許劃事,請令廟堂稟處矣。尤甚十三邑及之次兩邑·尤甚面,賑資萬石之請,似不過濫,而營賑穀,旣是設賑所須,則何必竝劃常賑耗乎?以營賑自備穀八千石劃給,似好矣。上曰,依爲之。出擧條百祥曰,此全羅監司朴道源狀本也。以爲靈巖·珍島·海南三邑,戰兵船儲置米,乙丙兩年未捧,至於六千九十八石零,而受食民人,盡歸流亡,孑遺隣族,莫恤其躬,此時此民,宜加撫恤,蕩減一款,請令廟堂稟處矣。戰兵船儲置米,節目甚嚴,雖値歉歲,毋得未捧,而乙亥丙子,連因各樣還穀停捧之朝令,三邑未捧,若是甚多矣。人亡侵族,誠如道臣之言,而一開蕩減之路,則後弊難防,今若盡數督捧,亦不無騷擾之慮,臣意則每年以徵補三百爲準,未準當年三百石之守令,解由拘礙,準三百石者,一倂勿拘解由,漸次徵捧,準捧乃已,似爲公私便好之道矣。上曰,惠堂之意,何如?左參贊洪鳳漢曰,戰兵船儲置米,與他還穀有異,雖有諸般還穀停捧之令,此穀元無不捧之規。其立法之嚴如此,而其時守令憑藉停捧,以致難捄之弊端,事極可駭。到今蕩減一款,非所可論,而若使五六年後守令,一時盡捧,則不但騷擾可悶,實有行不得者,大臣所請分年定數者,事甚要約,便於擧行,依此定式,似好矣。上曰,依爲之。洪鳳漢曰,此後則雖有停捧之令,戰兵船儲置米,則依節目不得入於混停之意,更爲申飭,何如?上曰,依爲之。出擧條上曰,廣尹作闕乎?百祥曰,左相尙不行公,故臣不敢擅便矣。嶺伯亦已報瓜,而亦未出代矣。命書傳敎曰,非徒交代之拿命,府尹尙不薦望,使莫重君命,閼而不行,此一款,予則曰國不爲國之一端也。且方伯瓜滿之代,亦不檢擬。噫,暮年衰耗,法講次對,予豈樂爲?若此之際,鼎席只有一相,三對之外,三對之報漠然,籌司之門莫開,君命若是壅閼,應爲擧行者,亦爲稽滯。左相頃日許副內局,意爲國事,而無他撕捱之端,而國事擔閣一邊,此何景象,此何景象?若此之故,爲國事轉益用心,昔之無睡,今爲呻吟,睫眼則悶國事而夢煩,一夜所睡,不過若干點,實徒食少事煩而已。若此之時,行步雖艱,未能入侍,臥而酬應者,亦何相持?令備郞府尹代卽爲問相,今日內書入,待點下,其令當日內辭朝,則該府,自可卽爲擧行,嶺伯瓜報代,政官問議于大臣,今日政擧行。上曰,政事,當日爲之。出榻敎命膺曰,兩司長官,或有實病,或有情勢云,而旣居臺職,不參次對,勢難仍置,竝遞差,何如?上曰,依爲之。出擧條上曰,右贊讀李世澤許遞,今日政擇擬。出榻敎百祥曰,今番都政,必於當月內爲之之〈意〉,申飭兩銓,何如?上曰,依爲之。出擧條百祥曰,俄以講書院闕直,請推講官,而近聞左諭善徐志修,有實病不得行公,右諭善金陽澤,以連典文衡,已至四次,決難久冒之義,引文苑故事,陳書乞遞,竝與諸般職任,而俱不行公。目今悠悠萬事,莫急於世孫講學一節,而諭善之久不參講,殊涉未安。徐志修·金陽澤,竝推考警責,何如?上曰,依爲之。出擧條益炡曰,輸城前察訪崔粹敬,以告身堪律,放送事,命下,而軍器執頉,罪止杖八十,付過還職,此與本律差異,故敢此仰達矣。上曰,然則依本律施行,可也。出擧條鳳漢曰,禁衛營鄕軍中,砲手之自願試射者,依御營廳例擧行,何如?上曰,依爲之。出擧條鳳漢曰,頃因下敎磨勘祭物,徽寧殿亦用中桂,孝章·懿昭廟,似不宜異同矣。上命書傳敎,徽寧殿,旣用中桂,則於孝章·懿昭,不宜異同,一體擧行事,分付。出榻敎汝稷曰,臣以營門事,敢此仰達矣。本營苔灘屯,在於海西長淵地,禁衛大將洪鳳漢,在本營時所設置也。以敎鍊官,輪差別將,兩年交遞,一員恒在外矣。且本營行伍窠甚少,今此苔灘屯出去之代,軍兵中,取才塡充,則實爲慰悅軍情之道,而前頭本別將,或以方外人差遣,則有非變通本意,今以臣所達辭意,出擧條定式,以爲永久遵行之地,何如?上曰,依爲之。出擧條諸臣以次退出。
上在慶熙宮。常參以代理停,經筵停。
藥房提調李昌壽,副提調蔡濟恭啓曰,伏未審日間,聖體調攝,若何?寢睡·水刺諸節,亦何如?劑入湯劑已盡於昨日,臣等率諸御醫入侍,診察聖候,議定繼進當否,爲宜。臣等不任區區伏慮,敢來問安,竝此仰稟。答曰,知道。氣則一樣,湯劑五貼加劑以入。下敎日入侍,宜矣。
中宮殿,藥房口傳問安。答曰,知道。
蔡濟恭啓曰,左承旨沈墢,今日不爲仕進,卽爲牌招,何如?傳曰,允。
任㻐,以都摠府意啓曰,今日入直內三廳武兼禁軍及軍兵等,中日習射,請出標信。傳曰,知道。
洪準海啓曰,卽者義禁府都事來言,左議政李,今方待命於金吾門外,係是大臣去就,敢啓。傳曰,勿待命。
洪準海啓曰,卽者議政府錄事來言,左議政李,傳敎之下,不勝悚懍,走伏金吾門外,恭俟鈇鉞之誅,仍納命召,何以爲之?敢稟。傳曰,遣史官傳授。
蔡濟恭,以弘文館意啓曰,新除授校理李海重,時在平安道殷山縣任所,副校理李碩載,時在江東縣任所,金鍾正,時在慶尙道義城縣任所,經筵入番事緊,諸臣斯速乘馹上來事,下諭。傳曰,知道。
傳于李心源曰,金商門內,當爲頒橘,齊會後隨時只入正時,試官望,斯速書入,分付禁衛營,建明門內左右邊,亦爲設布帳。
傳于蔡濟恭曰,今後則連有齋戒,今日當爲之,成均館,卽爲分付,試官望,斯速書入。
傳于蔡濟恭曰,試官右相·戶判·藝文提學·堂上堂下,試官鄭存謙·兪漢蕭·李溵·鄭昌聖爲之,試所承旨·都承旨爲之,懸題科次,入侍爲之。
蔡濟恭啓曰,今日頒橘時,讀券官右議政閔百祥,有身病,不得入來云,何以爲之?敢稟。傳曰,其代,趙明鼎爲之。
傳于蔡濟恭曰,分付成均館掌議·色掌,使之押班以入。
傳于任㻐曰,侍衛,入直擧行,禁軍置之,入直砲手,建明門外二十名,替運排立。
傳于尹坊曰,試官未及入來者,追後入來者,先詣入正時。
任㻐,以都摠府意啓曰,今日入直內三廳武兼禁軍及軍兵等,中日習射事,標信命下矣,親臨頒橘相値,不得爲之之意,敢啓。傳曰,知道。
傳于任㻐曰,昨日禁軍實預差,來待事,下敎矣。下敎日,更爲來待事,分付。
任㻐,以義禁府意啓曰,今此金商門外親臨頒橘時,本府都事,皆爲赴擧,武都事一員,本府入直,而當直·入直·禁亂都事,無以推移,假都事三員,令該曹卽爲差出,以爲分排之地,何如?傳曰,允。
傳于蔡濟恭曰,禮房承旨,明日傳香後,五陵奉審以來。
頒橘罷後,政院·玉堂·藥房口傳問安。答曰,知道。
王世子在昌德宮。常參停。
尹坊達曰,自明日初九日,至國忌齋戒正日相値,常參頉稟。令曰,知道。
又達曰,大司憲尹鳳九,執義金元行,掌令南鶴宗·洪啓能,持平李東泰·姜潤在外,今日以監察茶時之意,敢達。令曰,知道。
以大司諫任瑋牌不進罷職令旨,令于洪準海曰,推考徽旨捧入。
洪準海達曰,卽者義禁府都事來言,左議政李,走伏金吾門外待命云,係是大臣去就,敢達。令曰,知道。
又以侍講院言達曰,本院新除授輔德柳思欽,時在京畿長湍地,司書元啓英,時在京畿陽川地,書筵入番事緊,竝斯速乘馹上來事,下諭,何如?令曰,依。
以濟州防禦使狀達,蠲減停退等事,一邊馳達,一邊擧行者,旣是災年已行之例,事涉擅便,惶恐待罪事,令于洪準海曰,勿待罪事,回諭。
庚辰十二月初三日未時,上御金商門內。親臨頒橘入侍時,行都承旨蔡濟恭,左承旨沈墢,右承旨尹坊,左副承旨任㻐,右副承旨洪準海,同副承旨李心源,試官戶曹判書尹東度,行副司直趙明鼎,藝文提學金相福,吏曹參議鄭存謙,禮曹參議兪漢蕭,修撰李溵,司果鄭昌聖,記事官任希孝·金相翊·李在簡·姜趾煥,以次進伏訖。坊曰,今此親臨帳殿時,右通禮,以假官差出云,而不爲來待,事甚稽緩,不可無飭,敢此仰達矣。上曰,推考,可也。濟恭曰,親臨頒橘,事體至重,而大司成不爲率諸生來待,雖有實病,不可無飭,大司成徐志修,推考警責,何如?上曰,依爲之。竝出榻敎上曰,儒生入門時,自建明門數之乎?濟恭曰,然矣。上曰,必難一一計之矣,濟恭曰,然矣。上曰,太學生等草紙,則自本館給之乎?濟恭曰,然矣。上曰,昔之萬科,設行於興化門外云矣。上曰,日已暮矣。儒生輩能持入火具乎?㻐曰,燭籠則似不敢入於殿庭矣。上曰,雖殿庭,燭籠何妨?若不持入,値昏黑,則必致狼狽矣。閉門前,必爲持入之意,分付。上曰,藝文提學黃景源乎?濟恭曰,金相福也。上曰,停擧者必多矣。㻐曰,其兩弟皆外任矣。上曰,守令亦有節製試暇乎?墢曰,節製則無試暇矣。上曰,試官進伏。參試官持懸題紙以入,卽爲頒柑。上曰,欲出書題,翰林下番外,侍衛承史皆少退,少退後入侍。上曰,書題,好矣。德崇業廣,乃復其初,不可專作德崇業廣也。明鼎曰,然矣。懸題後,上還入大內,下敎曰,收券數十張後,左副承旨,與試官入侍,都承旨留在試所。二更二點科次入侍時,左副承旨任㻐,記事官任希孝·金相翊·李在簡·姜趾煥,試官尹東度·金相福·趙明鼎·鄭存謙·兪漢蕭·李溵·鄭昌聖,以次進伏訖。上曰,俄見昌德宮入直省記,則翊衛司上番,以赴試懸空,上番誰耶?注書知入。相翊出問省記色吏而入奏曰,李廷煌也。上曰,試官退宿典設司,明日入侍科次。出榻敎諸臣以次退出。
上在慶熙宮。常參以代理停,經筵停。
明聖王后忌辰齋戒。
夜三更,流星出張星下,入坤方天際,狀如拳,尾長三四尺許,色白。
傳于蔡濟恭曰,試官詣閤。
以巡監軍單子,傳于任㻐曰,仍昌德宮守門將,以康宙·孫守宗,仍。
蔡濟恭啓曰,生員李致中,依下敎來待矣。傳曰,入侍。
王世子在昌德宮。常參停。
洪準海達曰,大司憲尹鳳九,執義金元行,掌令南鶴宗·洪啓能,持平李東泰·姜潤在外,今日以監察茶時之意,敢達。令曰,知道。
李心源達曰,待敎鄭彦暹,由限已過,卽爲牌招察任,何如?令曰,依。
庚辰十二月初四日巳時,上御景賢堂。科次入侍時,讀券官戶曹判書尹東度,對讀官兵曹參判趙明鼎,藝文提學金相福,禮曹參議兪漢蕭,吏曹參議鄭存謙,修撰李溵,前持平鄭昌聖,行都承旨蔡濟恭,事變假注書趙德亮,記事官李在簡·姜趾煥,以次進伏訖。上曰,注書出去,詳問顯廟在位幾年後,持入崇陵祭報府,可也。賤臣承命出往,持進祭報府奏曰,顯廟在位十五年矣。上命書崇陵祝文後,又命書臥龍祠祭文。上曰,祭文製下,分付道臣,令水原府使尹東昇,致祭于臥龍祠。出傳敎上曰,注書出去,持入頃者圓點儒生講經榜目,可也。賤臣承命出去,持榜目以進。上曰,試官詳審遍閱,無有欲速出榜之意,可也。及考試已訖,上親坼居首試券曰,李致中,誰也?東度曰,李徽中之四寸也。上曰,洪樂仁幾爲而未及,誠爲可惜。予曾見翊衛官員時,其爲人甚實,足繼乃父矣。相福曰,其本文亦善矣。明鼎曰,非但人與文之可尙,洪龍漢·洪樂仁之講經,已熟矣。上曰,如此則早晩爲之矣。明鼎曰,前已選合考矣。臣見其人觀其文,每用欽歎,日望其成就矣。上曰,李禹圭,誰也?明鼎曰,李益炡之子也。上曰,然乎?其文亦善矣。李聖圭之弟則年必少矣。上命李致中入侍。上曰,其爲人亦好矣。仍命讀書傳大禹謨,致中讀講章,闕一句。上曰,汝㤼乎?更思讀之,可也。致中更讀講章及首註四字。上曰,不必多讀而知其講之善否也。觀其所講則已熟矣,而俄者一句之越讀,必是㤼也。明鼎曰,然矣。東度曰,其所讀則似有熟工矣。上曰,其註似少矣。明鼎曰,註則雖讀之而無益矣。上命書傳敎曰,居首生員李致中,直赴殿試,之次生員柳志養,進士洪樂仁,幼學洪綸漢,各給二分。上謂致中曰,汝旣登第,何以事予?致中曰,盡心矣。上曰,其言,好矣。浮囂躁競,何以止之乎?致中曰,浮躁雖是在下者所習,而亦關於大臣,在上之所使然也。上曰,是矣。在上擧人,不能如漢用褒德候,則在下者,固有所躁競而浮囂,則實無關於在上也。子曰,擧直措枉,則枉者直,汝言誠有所自,而大臣之下,更以在上言之之意,豈非術者之能乎?上曰,宋載中之講章,雖云大雅,而最是平易者也。故予使之讀之,而初不成樣,雖欲救之,無可奈何矣。李致中,則其講已熟矣。明鼎曰,講規創行時,臣旣與聞贊成,今適以試官入侍,敢以執藝之義,略陳所懷矣。法之初行,士子輩,或不無觀望之慮矣。自趙重瞻·宋載中見拔之後,則更不敢解惰,臨節製,頗勤讀云矣。今李致中,能背誦直赴,實爲幸甚。臣願堅持勿撓,永久遵行,而至於五六字註釋,實無毫分之所益,而在士子輩連誦之役,亦爲一大礙障,小學之誦,比經書尤難,而單章則又誦章下註一行,老儒之廢科,極可矜念。若欲其法之久行,莫如節目之從寬,當初下詢時,臣旣以經書除註,小學連章之意,仰達矣。今又更申前請,下詢大臣·禮官後,略有變通,以爲無弊久行之地,似好矣。上曰,所陳,誠是矣。予亦知其註之無益,而節目旣已刊行,若或有所刪改,則其流之弊必至於面講吐訖講之例也,是以難之。朝鮮兩班,不好讀書,故致此講規之設行,是則渠輩之所自取也。今則士子輩,必知讀書之外,更無他策云矣。濟恭曰,臣有所懷,故敢此仰達,除註則誠如趙明鼎之所奏,而至於受講一節,斷不可以講章止之矣。今日則實知聖意之攸在,而若此之後,人皆謂入格爲難矣。若入格,則豈無可恕之道云?而皆有希幸之心,則是豈立法之本意也哉?此後,則斷不可如是矣。上曰,所奏,是矣。今則以特意爲之,往事勿說,此後,則當依定式施行,雖非承宣之所奏,予意則已決矣。諸臣退出。
上在慶熙宮。常參以代理停,經筵停。
明聖王后忌辰正日。
以承傳色,口傳下敎曰,長番內官李夢良,令該府處之。
蔡濟恭啓曰,右副承旨洪準海,今日不爲仕進,卽爲牌招,何如?傳曰,允。
傳于洪準海曰,此時曠官可悶,政官,卽爲牌招開政。
洪準海啓曰,吏曹判書李益輔,參判朴相德,參議鄭存謙牌不進推考傳旨及罷職傳旨,今方捧入,而開政命下之後,不卽擧行,事甚未安,判書·參判,更卽牌招開政,何如?傳曰,允。
以吏曹參議鄭存謙牌不進罷職傳旨,傳于沈墢曰,只推。
有政。吏批,判書李益輔,參判朴相德進,參議鄭存謙牌不進,左承旨沈墢進。
有政。兵批,判書金聖應,參判趙明鼎病不進,參議韓光會,昌德宮入直,參知韓師直入直進,右副承旨洪準海進。
吏批啓曰,右通禮李萬育,除授後過限未肅拜,依例改差,何如?傳曰,允。
吏批,以沈履之爲副應敎,金普淳爲文學,朴孝蔘爲禮曹正郞,李彦愼爲監察,金善行爲黃海監司,金相聖爲義城縣令,金載順爲殷山縣監,工曹參議望,以洪重孝御筆添書落點,江東縣令望,以李壽勛御筆添書落點。
兵批啓曰,昌德宮衛將具聖臣,素患關格之症,近甚添劇,時月之內,萬無起動供仕之望,呈狀迄遞,身病旣如是危篤,則不可强令察任,今姑改差,何如?傳曰,允。
兵批,僉知作闕朴亨潤,以趙曮僉知單付,以朴亨潤爲副護軍,金聖猷·柳匡國爲副司果,以金天擎同知單付。
傳于沈墢曰,承旨入侍于惜陰閣。
王世子在昌德宮。常參停。
李心源達曰,大司憲尹鳳九,執義金元行,掌令南鶴宗·洪啓能,持平李東泰·姜潤在外,今日以監察茶時之意,敢達。令曰,知道。
又達曰,今日持公事日次入對,而睿候方在調攝中,頉稟。令曰,知道。
又達曰,卽者藝文館檢閱李在簡,以其親病,陳書徑出,原書以國忌正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
庚辰十二月初五日二更,上御惜陰閣。承旨入侍時,右副承旨洪準海,事變假注書趙德亮,記注官李宗明,記事官姜趾煥,以次進伏訖。上曰,海伯密符,何不入來耶?準海曰,俄聞狀達便言,則軍官持來而落後云矣。上命書傳敎曰,密符之納,何等重矣,而申聞先到,尙無消息,其涉稽滯,當該軍官,令攸司科治。上又命書海伯隱卒傳敎曰,今於海伯望,知之以嶺人故相之後,爲人剛直,所蘊則不少,其欲用之,特除此伯,意外被斥,强令赴任,凡於狀聞,皆有條理,心竊尙矣。今於此單,却疑非眞,惜悼曷喩?凡諸等事,各別擧行,擔持軍,令該道題給,旣經二品職,例爲擧行者,亦令該曹依例擧行,此代不可遲滯,今除海伯,其令不多日內辭朝。以上出榻敎上曰,鄭玉之爲人甚堅確,予曾不料有今日矣。故判書趙明履,亦堅强而不得享壽,人不可以外面,目其壽之短長也。南泰良則內雖剛明,而外貌虛疎矣。上曰,贊讀望,徐命天前望乎?準海曰,然矣。上曰,蔡緯夏,曾經騎郞者乎?準海曰,然矣。上命書傳敎曰,凡於君命,不爲擧行,莫若近日,以洪重孝事,旣已下敎,而頃日政,工曹參議陞資故,其代,欲爲特除而未果。今政不爲擧擬,頃者右贊讀擇擬下敎之後,前望外亦不擇擬,今日特敎之下,一望亦不擇擬,以撕捱京職之人,書名點下,不可無飭,當該銓官,越俸一等。出傳敎準海曰,臣有所聞故敢達矣。俄聞銓官之言,則以爲洪重孝之子秀輔,方爲執筆郞廳,同參政席,故不得檢擬其父云矣。上曰,其勢則似然,而贊讀望則不善爲之矣。金載順,年雖少而爲人精明,必善治矣。李壽勛,旣是名家人,則亦愛惜其名而欲善治矣。尹鳳九之年幾何?準海曰,臣未能的知,而似逾七十矣。上曰,然矣。其弟鳳五之年已多,則其兄之年可知矣。承史退出。
上在慶熙宮。常參以代理停,經筵停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
洪準海,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
沈墢啓曰,左副承旨任㻐,今日不爲仕進,卽爲牌招,何如?傳曰,允。
傳于洪準海曰,明日傳香後,承旨隨往奉審孝章墓,亦爲看審以來。
注書任希孝病代,以安寬濟爲假注書。
王世子在昌德宮。常參停。
李心源達曰,大司憲尹鳳九,執義金元行,掌令南鶴宗·洪啓能,持平李東泰·姜潤在外,今日以監察茶時之意,敢達。令曰,知道。
上在慶熙宮。常參以代理停,只晝講。
中宮殿,藥房口傳問安。答曰,知道。
藥房口傳啓曰,今日臣等,率諸醫,入診于東宮,則脈度微數,齒痛及感候,與前一樣,諸醫以爲天麻半夏湯停止,淸胃散,去黃連合二陳湯,進服爲宜云。此藥五貼,製入之意,敢啓。答曰,知道。
傳于洪準海曰,禮房承旨,恭·順陵,一體奉審。
傳于洪準海曰,預備兼春秋一員待命,騎馬三匹立之。
傳于尹坊曰,中旬晝講,今日爲之,時刻,依前擧行。
傳于洪準海曰,中旬次對,晝講後爲之。
傳于洪準海曰,今日謝恩守令,晝講同爲入侍,李壽勛,如不謝恩,使之謝恩後入侍,竝仍爲辭朝。
沈墢啓曰,假注書安寬濟,時無職名,令該曹依例付軍職,冠帶常仕,何如?傳曰,允。
吏曹參判前望單子入之,以徐志修爲吏曹參判。
傳于洪準海曰,守禦使前望單子入之。
傳于洪準海曰,大司成前望及承旨前望單子,竝入之。
傳于洪準海曰,今已夜深,待開門牌招開政。
以尹汲爲守禦使,趙明鼎爲大司成,兪漢蕭爲左副承旨。
傳于洪準海曰,旣諭相臣而今適有窠,都承旨蔡濟恭,京畿監司除授,抄選宋明欽,禮曹參議除授。
傳于洪準海曰,新除授大司成,待開門牌招入侍,而兩掌議四色掌,使之差出率入。
傳于洪準海曰,守禦使方在畿營,待明朝牌招,密符傳授。
傳于洪準海曰,昔年王子師傅,惟卿一人,今者陞擢,意豈偶然?卽爲乘馹事,下諭于都憲。
以吏曹參議鄭存謙牌不進罷職傳旨,傳于洪準海曰,只推,待明朝一體牌招。
傳于洪準海曰,今授此任,惟先正欲見暮年三講之時,欲致山林之士,意亦切矣。幼學壯行之義,豈忍邁邁?卽爲乘馹,用副慇懃之意事,下諭于禮曹參議宋明欽。
王世子在昌德宮。常參停。
李心源達曰,大司憲尹鳳九,執義金元行,掌令南鶴宗·洪啓能,持平李東泰·姜潤在外,今日以監察茶時之意,敢達。令曰,知道。
又達曰,今日持公事入對,而睿候方在調攝中,頉稟。令曰,知道。
又達曰,今日次對爲之事,命下矣。兩司除在外外,正言洪相直,卽爲牌招,以爲進參之地,何如?令曰,依。
又達曰,大司諫尹學東,自鄕上來云,一體牌招,何如?令曰,依。
蔡濟恭達曰,今日是日次,藥房提調李昌壽,副提調蔡濟恭,率諸醫來待矣。令曰,入對。
李心源達曰,檢閱尹師國,自鄕上來云,卽爲牌招入直,何如?令曰,依。
又達曰,預備兼春秋蔡廷夏,以長陵摘奸事,纔已出去矣。今姑減下,何如?令曰,依。
庚辰十二月初七日午時,上御景賢堂晝講。守令同爲入侍時,知事洪象漢,特進官具善復,參贊官沈墢·徐命膺,檢討官李溵,假注書安寬濟,記注官李宗明,記事官姜趾煥,武臣閔趾烈,義城縣令金相聖,江東縣令李壽勛,殷山縣監金載順,以次進伏訖。上講中庸前受音朱子序文,徐命膺講自中者不偏不倚,止第一章下以終此章之義,上講自中者不偏不倚,止以終此章之義。徐命膺曰,中庸是傳道之書,故首尾該貫,條理精密,而首章天命之性,言道之本原,致中和,言道之極功,而中間三節,言道之工夫,以不可須臾離,先起活頭,戒愼恐懼,言靜時工夫,莫見莫顯,言動時工夫,至若未發之中已發之和,申言上文動靜之義,存養省察之工,無時或間,此所謂不可須臾離也。聖人之言,該備精密,此正傳道之工而亶在於心矣。上曰,所陳,是矣。予讀中庸,今至幾次,而漠然無效,有書自我自之歎,每對中庸,我心自恧也。徐命膺曰,殿下之謙抑如此,有以仰聖學之造詣矣。上曰,造詣之稱,予何敢當?頃者任㻐,以予謙抑之言,有所勉戒,今副學,乃反勸予謙抑耶?徐命膺曰,以堯之聖,史臣只稱允恭克讓,以舜之聖,史臣只稱溫恭允塞,以禹之聖,大舜只稱不自滿暇,以此觀之,聖人之德,豈外於謙抑二字乎?然後可見其德之進也。上曰,所陳,是矣。古人云,血氣有時而衰,志氣無時而衰,予則志氣亦衰矣。洪象漢曰,此則誠非臣等所望也。聖人志氣,寧有可衰之時乎?上曰,雖云枯楊生華,予則以爲枯之旣甚,亦無生華之理也。洪象漢曰,必有生華之理,故聖人言之矣。徐命膺曰,知事所陳,好矣。上曰,此亦抑揚語也。徐命膺曰,古人云,非堯舜所陳,臣等所望,正在於堯舜吾君,聖敎及此,臣竊慨然也。上曰,志氣亦隨血氣,血氣衰時,志氣豈不衰耶?徐命膺曰,昔武王,年八十,功成德立,顧何損於一犬之受,而召公,以武王之弟,以不矜細行,功虧一簣之語,拳拳陳勉。今臣等之事殿下,豈下於召公之事武王?殿下不以武王自期,則實非臣等之所望也。上曰,先儒,以召公之言若敎嬰兒也。予屢讀此篇,而不知召公,爲武王弟也,所陳切實矣。李溵曰,雖在暮年,臣願聖心之益加奮發矣。上曰,雖欲奮發,而予今衰矣,又節候若晩春,南風連吹,以此煎心矣。洪象漢曰,南風之災救弭之道,非係於簿書期會,唯在於益懋聖學矣。上曰,豈以中庸工夫,能調陰陽乎?洪象漢曰,丙吉之問牛喘,亦爲調陰陽之道,則今此中庸之工,乃至於天地位矣,豈不爲調陰陽之道乎?惟願誠心典學,反復省察焉。上曰,卿猶抑揚矣。何獨勉我而不勉世孫乎?卿之職任,果何事?洪象漢曰,豈不欲勉戒世孫,而曾有冠禮前勿入之敎矣。上曰,然乎?上謂徐命膺曰,硯滴·釜鬵等說,曾已下詢於尹東度·蔡濟恭·趙明鼎·鄭存謙諸臣矣。若如副學所陳,有蓋者有潮汐,無蓋者無潮汐,則均是四海,何東海之無潮汐耶?豈西南則有蓋,而東北海則無蓋耶?試陳之。徐命膺曰,臣伏聞昨日,以潮汐之說,下詢於諸試官及諸試官所仰對者,始有所以仰對之說矣。四海潮汐之說,詳於余襄公海潮圖說,蓋以東西南北,皆有潮汐也。我國之人,以爲東北海無潮,潮時但微潤,蓋天地之東北,如人之有背,故喘息在於臍腹而不在於背。其說甚巧,至以襄公爲不知,而深斥之,臣亦泛然看過。今始思之,我國之所謂東北海,以天下見之,則均是東海,未可以差殊觀也。我國東北海,僻在一隅,喘息之所不及,故潮汐之時,但其微潤而已,其實未嘗無潮汐也。上曰,此非中庸關緊文義,方欲次對,何爲其說之長也?當俟後日講定,只用工於中庸一部,足矣。頃以故相臣李宗城副學時事,有所下敎,而聖學輯要畢講前,使之入直矣。副學旣經二講,替直,可也。洪象漢曰,聖敎好矣,而如彼副學,豈可易得乎?依前下敎,入直,恐好矣。上曰,旣有所奏,依前入直,好矣。且替直無人乎?李溵曰,沈履之·李商芝,新除矣。洪象漢曰,世孫相見禮時,酬酢當陳白矣。上曰,陳之。洪象漢曰,諭善金陽澤,仰問多讀好乎?世孫沈吟良久曰,好矣。上曰,沈吟之意,當問之矣。洪象漢曰,此則解聽似難矣。臣亦仰問小學·大學中,何者爲難知?世孫曰,大學難而小學好矣。上曰,小學好之說,好矣。徐命膺曰,好矣。具善復·閔趾烈,先退,金相善進伏。上曰,履歷,金相聖,陳履歷。上曰,今番初拜外任乎?金相聖曰,曾爲鎭川縣監矣。上曰,幾考乎?金相聖曰,三考矣。上曰,七事,金相聖,陳七事。上曰,義城年事,何如云耶?金相聖曰,雖非大登,而能免凶年云矣。上曰,何以爲治乎?金相聖曰,臣未曾見嶺南,不知習俗何如,而第當謹守法例矣。上曰,其言好矣。何必問良吏·能吏乎?洪象漢曰,謹守法例,卽治官之第一務矣。上曰,義城,大矣。沈墢曰,名雖縣,其實甚大矣。上曰,幾日程乎?沈墢曰,七日程矣。上曰,承旨,宣諭讀之。沈墢讀而諭之。上曰,金鍾正太速來矣。江東·殷山,則其去已久矣。洪象漢曰,金鍾正,果不久矣。上謂金相聖曰,舊官乘馹而來,糴政方催,曠官可悶,速往勉哉?徐命膺曰,此人卽先正臣金長生之後也,自有家法,似當善治矣。金載順進伏。上曰,予不憂殷山矣。爾年雖少,而足可爲故,除拜果有意矣。血氣方剛,往而勉之。金載順曰,臣待罪史官,伏承前後恤民之聖敎,敢不勉力乎?上曰,承旨,宣諭讀之。沈墢,讀而諭之。上曰,此人極精,必善治矣。李壽勛進伏。上曰,江東本以名官爲之,而其望似涉殊常矣。以在京撕捱之人,使治官,好矣。李壽勛,必善治矣。洪象漢曰,亦豈長爲撕捱乎?上曰,江東·殷山,數遞有弊,爾是侍從,予不加勉,爾往久留,以治其民,可也,何必上京,只事違牌乎?上曰,此人誠純實矣。於李壽沆爲幾寸?沈墢曰,六寸矣。徐命膺曰,曾爲沃溝而有聲績矣。上曰,承旨,宣諭讀之。沈墢讀而諭之。金相聖·金載順·李壽勛,先退。上曰,三人皆好矣,而金載順則其年少,必惜其名矣。洪象漢曰,守令當日辭朝後,留城內,則不過一二日,留城外,則或至於十餘日,其亦有弊矣。上曰,夫馬不來之前,赴任,好矣。上曰,注書出去,大臣·備堂入侍事,傳諭。賤臣承命出,李溵退出。
庚辰十二月初七日午時,王世子坐德成閤。藥房入對時,提調李昌壽,副提調蔡濟恭,弼善李壽鳳,假注書林之浩,記事官權正忱,記注官朴沁,醫官方泰輿·李以楷·金履正·李世珪·鄭允協,進伏訖。李昌壽曰,近日日寒如此,睿候調攝,何如?令曰,齒痛無減前矣。李昌壽曰,使醫官診候,何如?令曰,依。方泰輿曰,左右三部脈候不調,掌心燥而不潤矣。諸醫同對矣。諸臣以次退出。
庚辰十二月初七日未時,上御景賢堂。大臣·備局堂上引見入侍時,右議政閔百祥,兼禮曹判書李益炡,行兵曹判書金聖應,行左參贊洪鳳漢,刑曹判書洪象漢,戶曹判書尹東度,行副司直鄭汝稷,知訓鍊具善行,行副司直金相福·洪麟漢,副提學徐命膺,左承旨沈墢,假注書安寬濟,事變假注書趙德亮,記注官李宗明,記事官姜趾煥,以次進伏訖。閔百祥曰,近日日候如此,聖體若何?上曰,日候如此,故各別保嗇,而別無所勝矣。閔百祥曰,寢睡·水刺之節,何如?上曰,連爲差勝矣,近則不如前矣。閔百祥曰,中宮殿氣候,何如?上曰,一樣矣。閔百祥曰,王世子調攝之候,何如?上曰,一樣云矣。閔百祥曰,嬪宮氣候,何如?上曰,一樣云矣。閔百祥曰,王世孫氣候,何如?上曰,一樣云矣。上曰,李聖圭前修撰乎?沈墢曰牌不進傳旨未下矣。徐命膺曰,向來筵中,館僚有請罷之事,故撕捱矣。上曰,何事耶?徐命膺曰,以朴盛源事,金鍾正請罷矣。上曰,同僚無請罷之規,金鍾正事,非矣。徐命膺曰,三司則有前規,而此則出於一時官師相規,以此撕捱,過矣。上曰,然則李聖圭,過矣。上曰,典祀官兼大祝,曾有申飭,而今不擇人,其涉駭然。當該郞廳,禁推。旣已申飭,宜先乎此,撕捱玉堂之人,何任自便?況聞撕捱亦涉過矣。修撰李聖圭,只推,爲大祝,其令卽爲謝恩進去。出傳敎上聞閤外喝導聲曰,是何長聲乎?誰果入來耶?李益炡曰,正言洪相直,已入肅拜單子,而未及下矣。上曰,中官遲滯,尙不入啓矣。上曰,臺臣謝恩單子遲滯,當該中官,從重推考。出傳敎上曰,加減八味元一劑,加劑以入。出傳敎上曰,注書出去,湯劑姑勿煎入事,分付。此傳敎,頒布內局。閔百祥曰,此忠淸監司具允明狀本也。枚擧新昌縣監李性源牒呈,以爲前前縣監李彦煥,田大同餉還等各年逋欠各穀,爲一千一百八十八石,結錢爲一百四十兩矣。前監司金尙喆,以此狀聞,施以徒年禁錮之律,而其所逋欠,則至今自如。其中吏逋,則當身見存者,嚴刑督徵,至於官逋·民逋,徵捧無路,依瑞山·公州例,定給年限,而每年所捧勿論官逋·民逋,限以百石準此數,則使之勿拘解由事,請令廟堂稟處矣。勿論公用·私用,爲守令者,擅用惟正之供,創出官逋之名,事未前聞,雖以此被徒年禁錮之律,而其後追査加現之數,又如此,則不可以已經薄勘而置之,前前縣監李彦煥,更爲定配,道臣之分年徵捧之請,旣出於公私俱便之道,而公州·瑞山,亦有許施之例,依狀請,自今年爲始,限百石收捧,未準者拘解由,準此數者,勿拘解由,恐好矣。如是然後,可以防數遞之弊,而爲民邑可支之道矣。上曰,依爲之。李彦煥則勿配,禁錮加五年。閔百祥曰,向年以縷緋爲靴者,特敎禁令至嚴,而平安兵使歲饋,以此分送,極爲非矣。身爲重閫,弁髦朝令如此,事雖微細,有關紀綱,平安兵使尹泰淵,罷職,何如?上曰,所奏誠是,依爲之。閔百祥曰,此黃海前監司鄭玉狀本也。以爲各樣有土免稅及驛位田·民田,一體三年條磨鍊事,戶曹關文來到,而本道驛馬位田,有名無實,欠縮紊亂,若就初劃元數而出稅,則殆同不皮之毛,若欲打量民驛之田,充其元數,則百餘年等棄之田,決難就緖於數朔之內,雖欲擧行,左右拘礙,位田出稅一款,特爲還寢事,請令廟堂稟處矣。頃因慶尙監司趙曮狀聞,驛位田三年條,則有出稅之名,而無出稅之實,往復戶曹,亦又措辭指揮於諸道云,道臣似未及見知,而有此狀聞也。此則依戶曹更關施行之意,分付,何如?上曰,狀聞今雖奏,其人已作故人,聞甚傷惻。依爲之。閔百祥曰,都政不遠,都政時如有餘窠,則復職未晩,而未行都政之前,前頭事,有難預料,則日昨兵批,有復職望,兵曹判書金聖應,從重推考,何如?上曰,依爲之。閔百祥曰,臣待罪地部時,有欲陳達而未果矣。戶判尹東度,亦以此爲言,故敢達矣。北道諸陵寢祭享時,祭服·諸具,自戶曹造送,其來已久,而但祭服,卽盛服也。陵寢,與廟殿有異,忌辰祭用淺淡服,節祭用黑團領,禮意有在,而北道陵寢,獨用祭服,事或斑駁,當初以祭服磨鍊時,未知別有可據儀禮,而臣之淺見,則宜有一番釐正之道矣。下詢諸臣而處之,何如?上曰,諸臣達之。兼禮曹判書李益炡曰,北道陵寢,只行寒食祭,而祭官服色,以祭服磨鍊,雖是古例,有非陵寢,不以盛服行祭之意也。今大臣所達,誠合儀節,宜加釐正矣。行兵曹判書金聖應曰,儀禮,臣何敢仰達乎?左參贊洪鳳漢曰,陵殿事體甚重,四陵,依京陵例擧行,濬源殿,當依京殿廟例擧行,似合禮意矣。行刑曹判書洪象漢曰,臣於昨年,奉審北道各陵還歸後,以此事仰陳矣。伊時有仍舊之敎,故置之矣。戶曹判書尹東度曰,今因北道陵寢諸執事祭服,自臣曹造送,竊有區區淺見,議于大臣矣。近京諸陵寢祭官,以黑團領行事,似有禮意,而祭服,卽盛服也。不用於陵寢,則北道陵寢,似當一體行之,而但伏聞獻官齋祝外,贊謁者,以儒生塡差云,此爲掣肘之端,然宜有釐正之道矣。行副司直鄭汝稷曰,臣不敢仰達矣。行副司直具善行曰,無可陳之意矣。行副司直金相福曰,臣嘗待罪安邊時,參智陵祭享,常怪其用祭服矣。今聞戶判所奏,則冠服掣礙云者,亦似然矣。行副司直洪麟漢曰,均是祭享時服色,則遠陵近陵,恐不可異同矣。副提學徐命膺曰,宗廟正祭,三代之禮,故器用古器,服用古服,至若陵寢之祭,非三代時所有,而起於後世,故器用燕器,服用時服,此其禮意也。國初定制,雖未知緣何異同,而古人云,禮雖先王未之作,可以義起,今依各陵寢例,以時服行事,恐似合宜也。若以儒生執事之着公服爲拘,則臣意恐未必然,凡祭服當論禮意之當否,而不必論其執事者之有職無職也。正言洪相直曰,臣亦與諸臣所達,別無異同矣。左承旨沈墢曰,陵寢祭享之禮,固當一體,祭官所着之服,似無異同矣。上曰,今聞所奏,必也未遑,依近陵寢例擧行,而贊謁者儒生塡差,事體若何?道內察訪及前銜中若有塡差者,塡差,若或無之,則依舊例塡差,行祭時,依京例以冠帶執事,可也。閔百祥曰,特敎次對之時,備堂懸頉太多,懸病人及未肅拜懸頉人,竝從重推考,何如?上曰,依爲之。徐命膺曰,日昨臺臣之違牌也,臣以次對時請罷臺閣,有非古例仰達,而只請遞差矣。今聞大司諫尹學東違牌云,亦爲一體遞差,何如?上曰,適中其願,勿遞,可也。以上七條出擧條上曰,兼春秋出去,臺諫入侍事,分付。正言洪相直入侍。上曰,海伯之亡,可惜矣。閔百祥曰,然矣。此是嶺南望士也。鄭玉作故之後,悼惜之敎,至於如此,臣實仰感聖念。嶺南今則無人,惟柳正源,爲人忠厚質直,博通經學,臣曾以管下見之,則誠難士也。權相一·鄭玉之後,此人可繼用矣。上曰,所奏,好矣。前頭可以用之矣。上曰,海伯望則好矣。李秀得屢經守令乎?閔百祥曰,屢典雄邑,而金善行則分數甚明,金時默則爲人優如,皆好矣。上曰,金時默兄弟,予欲勸武而未果矣,今則其貌漸似乃父矣。予初以爲柔善矣,聞其爲楊州時,能猛治云矣。閔百祥曰,金時默非柔善之人,而乃幹事人也。其爲楊牧,亦甚善治,故楊民至今稱之云矣。上曰,予欲特除,而以首望亦好故,點下矣。金時默則從當用之,後必提醒,可也。所欲特除之人,在不遠矣。閔百祥曰,聖敎,指副學乎?上曰,然矣。少間敎曰,副學雖非予,必當自下擬望,而若蔡濟恭,則非予特除,誰復擬之?爲人分明矣。閔百祥曰,然矣。上曰,君與相,一席之間,得三方伯,豈不好哉?此後此三人,擬方伯,可也。閔百祥曰,當依聖敎耳。上曰,每見方伯必歸於銓官之顔厚者矣,具允鈺被論後,尙不擬望,誠爲慨然,以爲可洗之道,好矣。閔百祥曰,銓曹,似必施行矣。李世澤,乃先正之後,而臣不見其人,不知合於何處,而宜與柳正源,竝用之矣。上曰,李世澤則予不知其人,柳正源則忘其貌矣。今番歲抄時,見金聖鐸之名尙在,以嶺南人,今旣作故,蕩滌何妨,而予於此等界限甚嚴矣。李世澤,誰爲論斥乎?徐命膺曰,以入直玉堂,不爲陳戒於天災,故有官師相規矣。上命注書,持入其時政院日記。沈墢曰,俄者注書,見日記,則李世澤,遇天災而不爲陳戒,有乞郡之疏,故柳戇論斥云矣。上曰,再昨日入侍時,洪準海,以洪重孝之子,方爲吏郞,故重孝,不得檢擬云,事當如此乎?閔百祥曰,必欲檢擬,則換以他郞廳然後,始可矣。上曰,此則猶可爲公矣。外方州牧,亦且爲民而擇官,況今悠悠萬事,豈有過於世孫之講學乎?昨政,講官全不擇擬,爲銓官者,獨不念輔導之重乎?予之飮涕下敎者此也。大臣之意,何如?李命植,乃右贊讀前望乎?閔百祥曰,前望矣。官至應敎,則雖非前望,豈不可爲乎?上曰,副學之意,何如?徐命膺曰,講官望中,徐命天卽臣之一家,嫌不敢言,而旣承下詢,不敢不達,旣經應敎,則講官雖擇,似可備望矣。上曰,右贊讀,應敎之對乎?東壁之擬講院官,是大典法乎?閔百祥曰,擇差之敎後,以旣經應敎而玉堂撕捱之人,爲之矣。上曰,朴志源,則頃者事不美矣,當以端良沈默之人,爲今講官,而志源則其爲才調,非端良沈默矣。召試之落一字,心術亦不美,予非憎志源而然也。贊讀末望不好,朴盛源,亦不知其好矣。海伯,或慮其撕捱,而其望則好矣。守令望中,李得培,公心不足矣,治百姓之道,以公心爲之然後,可矣。金載順則以翰林任使,而爲人精明,必善治矣。朴起采則已老矣。閔百祥曰,不老而年方五十矣。上曰,又有一望不擇者,蔡緯夏·李顯泰,何如人乎?閔百祥曰,曾經臺侍矣。上曰,殷山·江東,則曾前名官,皆爲之矣。閔百祥曰,前則芸閣者,或爲之矣。上曰,鄭琂章,誰也?閔百祥曰,臣未知誰某,而禮判知之云矣。李益炡曰,武弁鄭道章之六寸也。上曰,贊讀望,勿論舊望新望,今番則不擇矣。洪重孝,事旣如此,則以此越俸過矣,而至於贊讀,豈必以應敎備望者乎?擇人,可也。吏判,予以爲偏矣,君臣之間,貴在無隱,予當直言之矣。銓官之近來爲政甚偏,予則於彼此,固欲忘之,而在下之道,其敢若是耶?大臣,試言近日爲政之如何。閔百祥曰,吏判善於初政矣。近來一二政,有礙眼者,故臣心自憂歎矣。上曰,卿心,好矣。君與相當如此矣。君與相,旣如是酬酢,則銓官豈可行公乎?閔百祥曰,聖上飭厲,臣亦知其好矣。越俸傳敎未收還之前,似當撕捱矣。臣且有區區所懷,敢達矣。御筆添書,元無前規,除授則或可,而此則不可矣。上曰,所奏,是矣。予之精神,近不如前,欲書除授字,輒書余授,所以添書者此也。第爲人擇官,可乎,爲官擇人,可乎?國脈專在於講官之擇人矣。若守令,爲人擇官,則弊止於一邑,而講官不擇,弊流於一國矣。予旣飭厲,卿言又如此,而都政不遠,吏判將何以處之乎?閔百祥曰,似必難安矣。上曰,吏判事終非矣,不必委曲,當爲處分矣。參判·參議,不參政耶?洪麟漢曰,參議則近來不參政矣。上曰,然矣。注書,出去知入,可也。趙判府事,常謂李鼎輔不爲偏矣,若見趙判府事,則予欲問之矣。上曰,噫,暮年自强,若不能擧直錯枉,何以仰答彼蒼與陟降乎?以幾年苦心,見政目或偏,而其若默默,亦何以勵百工?吏判於初政,意以爲公,近者或不無偏,此則其惟飭勵而已,而於講書院望,心尤慨然者。噫,有爲官擇人之飭,一令不擇,其猶一邑之弊,目今悠悠萬事,講書輔導,則若不擇人,於一隅海東何?旣問相臣,若此之後,何不諭?噫,執銓衡錘或偏,白首暮年,於國事何?吏曹判書李益輔,特罷其職。上曰,今者之飭,雖在冢宰,旣與西銓有間,同參其政,亦豈無飭?況都政不可踰月,亦不可一任撕捱,參判朴相德遞差,前單卽入。上曰,吏堂旣已處分,越俸下敎置之。二條出傳敎上曰,參判似當撕捱,不可不如此矣。賤臣入奏曰,參議則近來不參政矣。上曰,鄭存謙善爲之矣。閔百祥曰,有不待參議開政之敎,故不參矣。上曰,鄭存謙誠善矣。閔百祥曰,沈默善文,果善矣。上曰,鄭門之人,故予有慮矣,果不然矣。書吏判罷職傳敎時,至或不無偏四字。上曰,此言渾厚,乃簠簋不飾之意也。藝提科次時,予甚深爲歎服矣。閔百祥曰,至公之人也。上曰,豐原薦金相福諸人,而今番予欲試之矣。上曰,古人豈不云乎?思良相思良妻。此時冢宰,何不另擇?前望之外,觀頃日廣尹之望,加薦無期,大臣旣已入侍,予何泯默?吏曹判書有闕代,行司直金相福除授。出傳敎上曰,何如?閔百祥曰,臣實賀其得人矣。上曰,李最中與元景濂,何如?閔百祥曰,元景濂則吏才絶等之人,而李最中,亦必善治矣。上曰,必淸簡而分數,明矣。閔百祥曰,剛明而分數,果明矣。上命注書出去,吏曹參判前望單子入之,賤臣持入。上曰,二望新通乎?閔百祥曰,三望皆新通矣。上曰,予不知之,而此亦太偏矣。閔百祥曰,以吏議先生通之矣。上曰,曾經吏議者,只二人乎?閔百祥曰,然矣。上曰,宋明欽,有下敎,而今番不爲檢擬,亦非矣。都憲陞資,何如?閔百祥曰,聳動觀聽矣。上曰,曾經王子師傅,而爲人精矣。其弟甲戌生也,其兄必踰七十矣。李益炡曰,其弟,乃戊辰生也。上曰,聞戊辰生,則心自愴然矣。上曰,吏議無撕捱之事,使之聞此下敎,可也。閔百祥曰,謹唯矣。上曰,大司成,有可合者,此人甚健矣。閔百祥曰,然矣。上命沈墢,讀奏日記中柳戇啓辭。上曰,論李世澤者,頗峻矣。將焉用彼?削去仕版等說,有流來之套矣。上曰,今覽日記,不過官師相規,律名則過矣,其挾雜可知,以過中之律名,尙今撕捱,此後李世澤撕捱之章,政院,勿爲呼望。出傳敎上曰,今日洪相直入來,而其餘皆違牌乎?沈墢曰,大司諫尹學東違牌矣。洪相直曰,臣於目下,有區區所懷敢達矣。漢城府右尹南泰會,推治祭享色書吏,故自本曹,草記請推,而宰臣事體,誠涉未安,臣以爲不可推考而止,請遞差,何如?上曰,所陳得體,不可遞差而止,罷職,可也。洪相直曰,前吏曹正郞朴相老,雖是該郞,而懷憾於夏間差祭,過施笞杖,臨時苟差,誠有下吏之罪,而法外重杖,似涉太過,況且差祭,所重在尊,其於奉愼之道,不可無飭,請前正郞朴相老罷職,何如?上曰,宰臣旣已罷職,則況郞署,而解慍於已往之事,尤涉無據,削職。閔百祥曰,今因臺臣所懷,臣始知之矣。朴相老追理前日差祭之事,作此駭擧,而請推南泰會時,不爲竝論朴相老,吏曹當該堂上從重推考,何如?上曰,依爲之。以上三條出擧條上曰,頃年以掌議事,命本館堂上,於殿庭會諸生公薦,近者西掌議之闕已久,而尙不差代,其涉寒心。此等之事中沮,何以爲國?大司成有闕代,新除判書·參判與參議,卽爲牌招,開政擧行,待下批牌招察任,俱兩掌議四色掌後,其令率而入侍。出傳敎上曰,長城府使·利城縣監,亦爲入侍,使之今日內辭朝。出榻敎上曰,玉堂未肅拜及自鄕上來人,竝牌招察任。出榻敎上曰,寧遠伯後李葂之孫,豈可以常調武士待之?分付各軍門,問名後將官,有闕,卽爲調用。出傳敎上曰,李薰子明日待令。出榻敎大臣備堂先退。上曰,大臣之言,誠貴矣。沈墢曰,公心矣。上曰,冢宰今得人矣。沈墢曰,素稱怪剛,不聽囑矣。上曰,予見之科次時,其心至公矣。上曰,趙重瞻·宋載中落講後,外間,必以爲科制難矣。宋載中事予甚慢錯矣,趙重瞻,則方周思而予催促矣,至今思之過矣。今番李致中,雖誤講,而甚熟讀,故予知其工夫而賜第,非講規之緩而然也。長城府使崔弘輔,利城縣監具善道,入侍,崔弘輔進伏。上曰,職姓名,弘輔對職姓名。上曰,履歷,弘輔對履歷。上曰,誰族乎?弘輔曰,故相臣崔鳴吉之五代孫矣。沈墢曰,以嫡長孫除職矣。上曰,七事,弘輔陳七事。上曰,年事,何如云耶?弘輔曰,平平云矣。上曰,年幾何?弘輔曰,五十七矣。上曰,汝欲爲能吏乎爲純吏乎?弘輔曰,臣不敢以何自期,而第當守法奉公,誠心聽民,則必有歸宿處,人之見而知之者,自當知,而目之以能純,臣不敢仰對矣。上曰,言甚質實矣。承旨,宣諭讀之。沈墢,讀而諭之。具善道進伏。上曰,職姓名,善道陳職姓名。上曰,居松都乎?善道曰,曾居松都,移居鳳山,已二代矣。上曰,初爲守令乎?善道曰,然矣。上曰,何以爲治?善道曰,臣居鄕見之,則爲官之道,愛民爲先矣。上曰,以何道能愛之?善道曰,勸農不撓,使之安居,爲愛民之道矣。上曰,好矣。問七事,善道陳七事。上曰,承旨宣諭讀之。沈墢,讀而諭之。沈墢曰,承旨近日甚苟艱,而左副承旨任㻐,有實病,不爲仕進矣。上曰,左副承旨任㻐,今聞有實恙云,許遞,其代今日政,以在京無故人擧行。出傳敎諸臣以次退出。
上在慶熙宮。常參以代理停,經筵停。
中宮殿,藥房口傳問安。答曰,知道。
夜一更,電光。
仁烈王后忌辰齋戒。
藥房提調李昌壽,右副承旨洪準海啓曰,伏未審日間,聖體調攝,若何?寢睡·水刺諸節,亦何如?製入湯劑,已盡於昨日,臣等卽與諸御醫入侍,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,湯劑五貼加劑以入,下敎日入侍,宜矣。
沈墢啓曰,新除授左副承旨兪漢蕭,卽爲牌招,何如?傳曰,允。
以巡監軍單子,傳于洪準海曰,仍。
傳于沈墢曰,儒臣入直欲知之,今日省記入之。
沈墢啓曰,大司成趙明鼎牌不進推考傳旨,今方捧入,而入侍命下之後,如是違牌,事體誠極未安,更卽牌招,何如?傳曰,允。
洪準海啓曰,大司成趙明鼎,率兩掌議四色掌,依下敎來待矣。傳曰,詣閤。
傳于洪準海曰,方講中庸,昨日下敎於副學者,過矣,依初下敎擧行。
沈墢啓曰,吏曹判書金相福,參判徐志修,參議鄭存謙牌不進推考傳旨及罷職傳旨,今方捧入,而開政命下之後,不卽擧行,事甚未安,判書·參判,更卽牌招開政,何如?傳曰,允。
以吏曹參議鄭存謙牌不進罷職傳旨,傳于洪準海曰,只推,更爲牌招。
洪準海啓曰,因本院達辭,預備兼春秋蔡挺夏減下事,依下矣。其代,令該曹口傳差出,何如?傳曰,允。
有政。吏批,判書金相福,參判徐志修牌不進,參議鄭存謙進,左承旨沈墢進。吏批啓曰,判書金相福,參判徐志修,竝牌招不進,小臣獨政未安,何以爲之?敢稟。傳曰,只出緊任。以具允鈺爲都承旨,金應淳爲校理,洪趾海爲副修撰,朴相德爲右尹,鄭弘淳爲兵曹參判,兼春秋單李弘濟,行都承旨具允鈺。
兵批,行判書金聖應病,參判未差,參議韓光會昌德宮入直,參知韓師直入直進,左承旨沈墢進,副司直朴相德·李奎采·任㻐,副司正安寬濟。
傳于洪準海曰,禁軍實預差三人,今日待令。
傳于沈墢曰,宣傳官李萱,別軍職田見龍,使之來待于通陽門。
傳于沈墢曰,頃日開政時,差出禁軍實預差三人,亦爲待令。
王世子在昌德宮。常參停。
夜一更,電光。
李心源達曰,檢閱李在簡,由限已過,卽爲牌招入直,何如?令曰,依。
兪漢蕭達曰,新除授行都承旨具允鈺,時在忠淸道公州地,斯速乘馹上來事,下諭,何如?令曰,依。
李心源達曰,本院說書權正忱,連日入直矣,亡妻歸葬事,下直出去,司書元啓英,兼司書李世澤在外,下番他無推移之員,兼輔德沈履之,新除授文學金普淳,竝卽牌招,推移姑降入直,何如?令曰,依。
正言洪相直避嫌達曰,臣於姿性疎拙,才識鹵莽,本不敢以言議自居,而昨日賓對,召牌儼臨,義分是懼,不得不承命入參矣。適於目下事,有不容泯默者,以漢城右尹南泰會,前正正郞朴相老,差祭該吏推治事,略陳論罪之所懷,而聖聰開納,屢降得體之敎,而緣臣請罪之太輕,致勤特敎之加勘,臣不勝悚恧之忱,而況於伊日入對之時,追後趨侍,蒼黃升堂,拜禮失儀,及聞筵臣之言,乃覺其誤。臣於是尤不勝萬萬震懍,而生疎不察之失,無所逃免,揆以事體,臣何敢一刻晏然於臺地乎?昨緣日暮,禁扃已鎖,今始來避,臣之所失尤大矣。請令遞斥臣職。答曰,勿辭。
李心源達曰,大司憲尹鳳九,執義金元行,掌令南鶴宗·洪啓能,持平李東泰·姜潤在外,今日以監察茶時之意,敢達。令曰,知道。又達曰,正言洪相直,再達煩瀆,退待勿論矣。令曰,知道。
庚辰十二月初八日未時,上御景賢堂。大司成·掌議·色掌入侍時,大司成趙明鼎,右副承旨洪準海,假注書安寬濟,記注官李宗明,記事官姜趾煥,掌議任冕周·朴一源,色掌李禹圭·兪漢敬·黃栒·金寧,以次進伏訖。上曰,注書出去,分付儒臣,持聖學輯要入侍。出榻敎中庸二冊,先爲持入,賤臣,承命持中庸還入。上問諸生誰某,至金寧。趙明鼎曰,此是文元公之後,而宋明欽之弟子也。上曰,然乎?更爲進前下敎曰,同春,書養正齋堂額,而入於御製中矣。汝師予聞其名,而凡人幼而學壯而行,昔宋神宗,不答司馬光之言,故光不來,予雖無誠,須體暮年三講之意,從速上來事,使汝師知之,可也。大司成亦見宋明欽乎?趙明鼎曰,臣亦見之而發於外者,從容安敬,聞先正有春陽之氣,而明欽亦有此氣像矣。上曰,與宋能相異云矣。趙明鼎曰,向者徐志修大司成時,與諸生講大學,今則討論中庸,好矣。上曰,注書出去,召儒臣速爲入侍,欲使玉堂見之矣。賤臣,承命出去,與儒臣還入。上笑曰,向日徐命膺之子,與大司成爭難文義,終不見屈矣。副提學徐命膺,修撰李溵入侍。上曰,徐命膺來,儒生必困矣。兩儒臣以次進伏。上曰,頃有勿替直之敎矣。方講中庸,故恐其爲過中,更使之替直矣。頃者副學之子,以色掌入侍,與大司成發難,今副學,又與諸生發難,父子相入此講席矣。與大司成,拈出文義,問于諸生,可也。徐命膺曰,緇帷杏壇之上,濂洛關閩之間,皆以講說,成就人才,講說之功,可謂大矣。三代以後,君道則有之矣,以萬乘之尊,與諸生講論,則非惟漢唐以後所未聞,亦我朝稀闊之事,甚盛擧也。臣等適因替直之遲滯,見此盛擧,與有榮矣。任冕周進伏,講中庸天命之謂性一節。上曰,昔公明宣學於曾子,三年不讀書,大抵聖賢之學,貴在力行。然不明理,何以力行乎?予於暮年,拳拳中庸,一月三講,而其效漠然。古人云,三人行,必有我師,今日命大司成·副提學,與汝等發難者,蓋欲聽講說,以補予之涼學也。予於君師之責,豈敢當之?親製序文中,所謂君師之責云者,槪所以勉後王也。然前席執經,發難文義,亦豈非國朝盛事耶?汝等之心,必欲設科試取,而此亦文具,豈若發難而有實效耶?仍命問難。趙明鼎曰,天命之性,何以循之乎?任冕周曰,循其本然之性而已也。趙明鼎曰,何以謂之道也,何以謂之敎也?冕周曰,道是所當由之路,敎則禮樂刑政,是也。徐命膺曰,天命何以必謂之性,率性何以必謂之道,修道何以必謂之敎?若曰,天命之謂道,率性之謂敎,修道之謂性云爾,果不成語序乎?冕周不能對。上笑曰,汝又拈出難意以問之。冕周曰,天命之命,豈天以言語命之乎?命膺曰,天非淳淳然命之也。只是道理自然當然處,便是命,今夫陰陽五行,錯綜交運,生乎人,生乎物,前乎千萬古,後乎千萬古,如印文之相傳,無有差爽,豈非所謂命乎?冕周曰,凡發號施令,皆由於言,不言而謂之命者,未之聞也。命膺曰,我朝有經國大典·續大典·五禮儀·續五禮,金科玉條,節文度數,固可謂粲然備具,而亦何嘗諄諄然以言命之乎?然大小臣工,恪勤遵奉,無敢踰越者,誠以其制度之一定故也。天之不言而命,何異於此哉?冕周曰,誠然矣。上曰,就坐。上曰,人固習見而後,可以知之。任冕周前後入侍,予意其太柔,今不然也。朴一源進伏。上曰,副學知此儒生乎?徐命膺曰,臣素不出入,故雖應知之人,亦不能知矣。上曰,此是故判書朴師洙之七寸云矣。朴一源,講道也者,不可須臾離一節。明鼎曰,文須有承接,前旣言修道之謂敎,則何不曰敎也者,而乃曰道也者,何也?一源曰,道若大路,人所共由,人之不可離者,道也。命膺曰,然則雖謂之敎也者,不可須臾離,可也。一源曰,道是存乎己,中庸一書,無非在道故,獨拈出道字而言之也。明鼎曰,道如何而不可離也?一源曰,人之言動飮食,何莫非道也?命膺曰,此不離也,非不可離也。可字有意矣。一源不能對。上曰,汝亦以此反問之,可也。一源曰,何謂也?命膺曰,天道流行,洋洋發育,人於其間,行之而不著焉,習矣而不察焉,終身由之而不知其道者,此所謂道之不離也。靜則存養於不覩不聞之中,動則省察於好惡理慾之幾,循環動靜,罔或間斷者,此所謂道之不可離也。不離者,以自然而不可離也,不可離者,以工夫而不可離也。明鼎曰,爾自泮中至於闕下者,此道也,自闕下至于景賢堂者,亦此道也。爾何嘗斯須離乎道也?上曰,道有正路有偏路,道若由其偏路而自以爲道,則不可行也,此又不可不知矣。明鼎曰,戒愼恐懼,是動之境界,是靜之境界乎?一源曰,此是愼獨工夫,當爲靜之境界矣。命膺曰,戒懼者,思慮未發之時,此靜之境界也。愼獨已發之時,此動之境界也,以愼獨爲靜,誤矣。明鼎曰,方思慮之未發也,戒愼恐懼,將何所施之?一源曰,此時只當惺惺不昧,一味兢畏而已。上曰,善爲之矣。就坐,兪漢敬進伏。上曰,其貌,與乃父異矣。明鼎曰,臣與兪彦好,同僚翰苑,故孰知之,兪彦好則頗豐碩,兪漢敬頗瘦勁矣。漢敬,講莫見乎隱一節。明鼎曰,莫見乎隱,莫顯乎微,何謂也?漢敬曰,莫見者謂隱,莫顯者謂微矣。命膺曰,誤矣。須看乎字。漢敬不能對。上曰,人之一心,雖藏于一身之中,而自謂他人莫己知也。然己已知之,天亦知之,理之至著者,孰大乎此?此所謂十目所視,十手所指者也。楊伯起所謂天知·神知·我知·子知者也。且汝方入于此席,汝之一念之發,或有躁競浮囂之意,則不待他人矣,汝固自知,而況其見於氣象者,亦豈無予與左右諸臣之知之者乎?命膺曰,天下之事,無有著見明顯,而過於此者,此之謂也。溵曰,此儒生,今日幸因聖敎,覰得微妙好文義矣。上曰,就坐。李禹圭進伏,講喜怒哀樂一節。上曰,聞其聲,則果是讀書之士矣。明鼎曰,此是中庸之書也。喜怒哀樂之未發,旣謂之中,則其已發,當謂之庸,而今乃變庸言和者,何也?禹圭曰,情之發動,無所乖戾,故謂之和,若庸則又所以言和之平常也。上曰,善爲之矣。汝又問之,禹圭曰,何以謂之本,何以謂之道,道與本不可易耶?明鼎曰,已發之後,方見其所由之路,故謂之達道也。命膺曰,臣與大司成,又爲論難,何如?上曰,好矣。自諸生而推及於筵臣矣。命膺問於明鼎曰,如有未易處,願聞駁正之論也。性卽理也,則天命之性,只是理而已,未發之前,非無氣也。已發之後,非無理也,天命之理,何獨於未發之前而言之耶?明鼎曰,性字,從心從生是理墮在氣中也。未發之前,豈有無氣之理?命膺曰,然則已發之後,亦當以天命之性言之耶?明鼎曰,體用之異也。命膺曰,然矣。未發之前,一理始著,如止水之湛淨而明體呈露,故以天命之性言之,已發之後,四端流行,如流水之曲折,而明用不爽,故以循性之道言之,其言各有攸當也。上曰,副學之言固然,而大司成之言,亦不爲非也。金寧進伏,講致中和一節。上笑曰,汝之所讀,大矣。明鼎曰,不能致中和,則天地不能位,萬物不能育耶?寧曰,誠能進乎中和之道,則以天而言,則日月星辰,不失其躔度,風雷雨雹,自順其時序,以地而言,則無山崩海沸之災,以人而言,則各適性命,無有乖戾,以物而言,則至於鳥獸龜鼈之咸若,皆是致中和之效,而能位能育也。上曰,善爲之矣。明鼎曰,善爲之矣。命膺曰,善爲之矣。上曰,堯·舜·禹,豈不能致中和,而有九年之水·七年之旱耶?寧曰,人事未盡於下,則有以召天災·時變,而凡災異,或有係於適然者,先儒,以九年之水·七年之旱,歸之氣數,則此非堯·舜·禹之不能致中和,實由於氣數之適然矣。上曰,善爲之矣。命膺曰,有識矣。上曰,汝亦發問於師長,可也。寧曰,中和之中字,乃在中之中耶,不偏之中耶,抑兼兩中字之中耶?命膺曰,發問善爲之矣。仍曰,此有朱子與南軒問答,實兼兩中字矣。寧曰,知其體用則,如何?命膺曰,不偏與在中,俱是體也,和爲用也。上曰,就坐。黃栒進伏,講君子中庸一節。上曰,君子,是聖人歟,賢人歟,小人,是未善者歟,是無狀者歟?栒曰,君子,是聖人也,小人,是無狀者也。上曰,然則自聖人至無狀小人之中間,何爲漏却一切賢人耶?栒不能對。上曰,各擧其極,以包其中之許多人也。然惟聖罔念作狂,惟狂克念作聖,堯·舜·桀·紂之分,只在於毫釐之間,豈曰遠乎哉?上曰,小人,何爲反中庸乎?栒曰,情慾勝而然矣。上曰,至此而後,始知中庸矣。此章猶大學之傳一章,前一章猶大學之經一章,不可不知也。命膺申釋聖敎,言于栒曰,子思旣以中庸名篇,則當以中庸,標諸篇首,而至此然後,始露出中庸二字者,蓋以此章爲中庸之篇首,若夫首一章,則子思總括一篇之大旨,作爲一段文字,揭之於卷首,猶後世弁卷之序文也。上曰,就坐。是時,有一中官進書卷於上前。上低聲下敎于中官,而數轉後敎曰,昔張思叔,詬罵僕夫,程子以爲何不動心忍性,聖人之言,當時時刻刻而存心不忘矣。俄者,命中官取來聖學輯要第六卷,則中官誤取第四卷以來,此何足費辭氣者,而予自不覺聲音之高,動心忍性,不亦難乎?命膺·明鼎·溵,一時起伏。命膺曰,惟此下敎,不獨殿下之所自治而已,臣等當拳拳服膺而不失也。上敎明鼎曰,今日事誠不易得,卿以師儒之長,亦當無愧矣。明鼎曰,此後掌色,使之居齋,董飭諸生,好矣。上曰,所陳,好矣。中庸序文,亦云雖在太學,徒食其食,徒寢泮齋,則是固末節而無益矣。卿亦往宿於明倫堂,予當摘奸,若怠忽則有飭矣。明鼎曰,敢不恪勤遵命。上曰,洪啓禧,爲大司成時,爲此事,而其後久廢不行矣。命膺曰,三代以後,君師之責,分而二之,今玆前席,召諸生執經發難,使臣等互相答問,乃是國朝稀闊之盛事,而其爲風動激勵,豈區區講論之比哉?然法一行,無以繼之,則實效漠焉,宜自今,別有定制,使可以繼續也。上曰,所陳,是矣。師儒之長,爲先會講,而毋事章句,專尙文義,俾至於實效,可也。修撰李溵曰,董率成就之責,專在師儒之長,太學會講之聖敎,誠至當矣。然如無一定之式,未必永久遵行,臣意則或三日或五日,大司成與諸生,討論講磨於明倫堂,好矣。上曰,三五日,似未免頻數矣。大司成趙明鼎曰,臣旣承下敎,一朔幾次,必有筵稟定限然後,可無解弛之弊矣。上曰,一月三次定式,可也。出擧條趙明鼎曰,儒生課試已急,而四學兼官,皆在外矣。上曰,學兼官,在外人許遞與未差代,政官,待開門牌招,以在京無故人,備擬,待下批卽爲擧行。出榻敎徐命膺曰,課試未了,而大司成見方差祭,事甚相礙矣。上曰,付標,可也。趙明鼎及掌議·色掌等,先退。上曰,今日吏曹參議,再牌入來乎?洪準海曰,然矣。上曰,參議事,誠貴矣。徐命膺曰,昨日有縷縷下敎,使之聞之矣。上曰,雖有下敎,近來酸態,必欲因此撕捱,而參議則不然,誠貴矣。上命注書出去,替直儒臣,亦爲入侍事,分付。出榻敎應敎沈履之,修撰李商芝入侍。上曰,今日召大司成·儒臣,相與發難,已是好事,而四儒臣入侍,亦是近來所未有也。仍命講聖學輯要第五卷。上曰,副學今日能畢第五卷而出去矣。上先講第六卷,自孟子曰離婁,止非說攸聞,命膺,講第五卷註,自哀公問,止謹錄于左,履之,講自朱子封事,止用舍之義,溵,講自易曰飛龍在天,止公私之間爾,商芝,講自明道見神宗,止言語之間,準海,講自朱子曰大有爲之君,止以伊尹望傅說,賤臣,講自蔡氏言君臣相遇,止右言任用之道。上命少退。少間復入侍,宗明,講自朱子曰二者皆理,止天寶之亂者也。趾煥,讀自蔡氏曰蓋穆王,止言遠小人之道,履之,復講自臣按賢人者,止殿下垂察焉。上曰,予恐忘之,而先爲下敎矣。先正之論革弊一端,文字痛快,寫出諸葛亮氣象矣。命膺曰,先正當時,以豪傑之才,結知穆廟,慨然以矯革宿弊爲己任,而其時故相臣李浚慶,亦國朝名相也。凡事務爲持重,不欲更張。故先正,常鬱鬱而不得伸其志,所以說及此等處,常激仰慷慨,一唱三歎之意矣。儒者之言,當時聞之,雖若迂闊,而及至時移事過,成敗旣判之後,則常恨其言之不見用,此古今之通患也。雖以先正所言之一事論之,先正預知十年,當有大難,常於筵中,請設訓鍊都監,其時故相臣柳成龍,同入筵中,不爲贊決,故先正退出,面責故相曰,他人不足言,以子之見識,何不贊成此事乎?及至壬辰之變,故相始歎曰,李文成眞聖人也。若使當時,盡用先正之言,痛革宿弊,則豈有壬辰土崩瓦解之弊乎?上曰,有不然者矣。丙子之時,名臣滿朝,何爲而使胡漢,長驅入京耶?命膺曰,此亦在於用人而已。若使當時,內自朝廷百執事,外至州牧郡縣,盡得人才而任之,則豈有此患,而其時自點,以都元帥,留鎭海西,有人傳言胡兵犯境,則自點必罪之,故胡兵因此如入無人之境。若得如忠武公李舜臣者而處此,則未必論海西,雖關西一步地,胡兵亦不敢窺矣。上曰,此則不知自點之爲人故也。仍命繼讀,商芝講自臣按知者無不知也,止殿下深戒焉。上曰,各陳文義,可也。命膺曰,今講更張之道,臣當陳更張之義矣。孟子曰,我知言,我善養吾浩然之氣,養氣固難,而知言亦難。大抵聖人之言,至簡而至奧,千萬世之後,釋之者紛然盈架,而猶未盡其底蘊,如堯·舜之十六言,是也。大賢之言,不若聖言之至簡,而必反復硏究然後,可以得其義,若孟子七篇之旨,是也。至於賢人之言,則明白痛快,無有隱微,如在左右,洋洋談論,若此書中臣謹按之類也。然則此書中所言,不必更加發断,但自聖躬,得一理則行一理,得一事則行一事,如見先正之面而已。至於十六言,不可以先正訓釋之已備,而少忽其理會之工,且如堯典一部,卽十六言之全文,而欽明文思以下,是允執厥中之體也。乃命羲·和以下,又允執厥中之用也。臣嘗於命羲·和一節,竊有所大疑者,蓋堯·舜之世,必得英俊之才,置之朝廷百執事,非後世之所能及也。後世靑臺之官,亦且握算縱橫於方丈之室,而千世之日至,可坐而致之,若堯之羲·和,豈不及於後世靑臺之官,而東西奔走,南北驅馳,以求驗其術,若是之勞哉?及考皇明崇禎曆法而後,始知晝夜長短,以南北而差,節氣早晩,以東西而差,羲仲·羲叔之宅東西者,所以求節氣於天下,和仲·和叔之宅南北者,所以求晝夜於天下。臣於是,益信羲·和之分命,乃是必不可已之事也。堯典一篇,不過數百字,而先儒註釋之外,尙有遺意,信乎聖言之未易究也。上曰,所謂晝夜氣節之差,試詳陳之。命膺曰,臣於此事,未有所見,而其聞於人者則有之矣。北極出地,每二百五十里差一度,而晝夜之差,由是而生焉。且如我國京城,北極出地三十八度,則自京城以北,每二百五十里加一度,以至於三甲之地,則北極出地恰爲四十度,此地夏至之晝極長爲六十刻,自京城以南,每二百五十里減一度,以至於康津·海南之地,則南極出地爲三十度,此地夏至之晝極短,爲四十五刻强弱。臣嘗以御史,至于三甲,見其冬日之晝甚短,東西節氣之早晩,亦以四分,遞相加減,故我國曆書,可用於京城三百里內,而其外則不可用矣。夫敬天授時,王政之先務,而堯之出治,以是爲第一義。今環東土數千里,莫非王土,聖人爲政,何厚於三百里以內,而何薄於三百里以外哉?雖我國四百年來,雨順風調,百穀登稔,不待曆法之修改,而耕耘斂獲,未有愆期之患。然聖王立法,決不當如是疎漏苟艱也。上曰,皇明不用大統曆法,而用授時曆法耶?命膺曰,皇明,本用大統曆法,而至崇禎年間,內閣學士徐光啓,精於曆術,修正新法,將欲施行,而朝議不一,竟未之果矣。我國曆法,自世宗朝創始之後,幾乎大備,而獨此法,出於近世,故尙有所未遑焉。夫以一隅東土而皇明之禮樂文物寄寓焉,豈獨於敬授一事,一任其闕漏哉?上曰,曾聞曆法,至於授時曆而極其精密云,殆三代以後所未有者也。命膺曰,漢書曆志云,周末疇人子弟,分散外夷,大抵春秋之世,王政不綱,羲·和世官之類,盡逃外國,而獨其一二書器,僅存於中國,漢承秦後,雖有區區收拾,而其奈人亡器存何哉?且如周髀算法,蓋天象器,漢儒,以爲考驗天象,多所遺失,故歷代以來,遂廢不用,及至近世算用周髀,器用蓋天,而變化不窮極其精密,以此見之則三代遺法,不可以一時偏見而輕易忽棄也。上曰,副學於此等處,工夫深矣。溵曰,副學於此等處,有積工矣。上曰,中國曆書,亦不必每州每縣,分其晝夜節氣,則我國亦豈可測驗於每州每縣乎?命膺曰,聖敎誠至當矣。中曆以十三省分晝夜節氣,我國,亦當以八道監營,分晝夜節氣矣。上曰,諸儒臣以次陳之。履之曰,臣等則於此,素無工夫,不敢仰達矣。上曰,精一執中,亦不能眞知實踐,何暇及於曆法耶?諸儒臣以次陳文義可也。履之曰,臣則講用人之道,當陳用人之義矣,人君出治,專在於用人,而最難知者人才也,人主之所深惡者,亦有可用之人,人主之所深愛者,亦有不可用之人,如漢武有汲黯·董仲舒,而不能用者,蓋以其內多慾而外施仁義故也。殿下盛德,允邁前哲,雖前日忤旨之人,後必收用,臣竊爲之欽服也。然安知草野之間目前之近,亦有可用之人,聖智不及覺察耶?伏願留神焉。上曰,毋論漢武與予,若有直言極諫之臣則,自不得不厭薄也。命膺曰,臣於俄者,只以區區法制之末敷,陳文義,今上番所達用人之說,深得儒臣之體,臣不勝愧恥也。上曰,副學之心貴矣,常人之情,聞人言而有勝於己言者,則非徒不爲之稱譽,亦未嘗言其勝己,今副學則不然矣。履之曰,副學初旣備陳好說話,末乃及於法制之間,筵中說話,推衍廣博,或有說此時,或有說彼時,此何歉然者,而屢稱愧恥,誠過矣。上曰,儒臣之言然矣。商芝曰,爲治之道,當以進賢·退不肖爲先務,山林之士,伏願至誠敦召,期於招致也。上曰,所陳是矣。然無誠則亦文具也。命膺曰,儒臣所達亦好矣。目今浮囂日甚,躁競成風之,中朝發歎,屢形於絲綸,若得輕爵祿之士羽儀朝廷,則所謂浮囂躁競者,當有所恥格而自止矣。上曰,是矣。遂掩卷,上問沈履之曰,講書院幾次進講,而世孫講學,有長進之效否?履之曰,臣五日入直而二次元講,三日別召,見近來則益長進矣。上曰,有美消息乎?履之曰,臣入直於十月,而比其時則大有長進之效矣。上曰,何等處是長進乎?履之曰,臣問仁字於閣下,閣下,沈思良久曰,首篇云,巧言令色鮮矣仁,然則非巧言令色者,仁也。臣又問仁者樂山·知者樂水之義。答曰,仁知者,惟德性也,動靜者體段也,樂水者效驗也。如此文義,雖老師宿儒,亦有所不及也。上曰,其說文義已精矣。講聲不減於前乎?履之曰,講聲近甚長進,雖在沖年,與法筵之講相似,欣喜尤倍矣。上曰,有若鐵聲矣,世孫今已入於文彀矣,此莫非朴聖源之功矣。履之曰,誠有所歎服者矣。準海曰,朴聖源之爲人,愨實而至誠勸課矣。上曰,以勸課爲己任矣。履之曰,世孫方在沖年,亦必厭苦而不懈,課讀有喜而不厭,見解頗融,文義長進,臣誠歡喜,臣旣忝宮官,且有區區所見,敢達矣。今日悠悠萬事,無過於世孫宮講學,而宮僚四人,實官爲二,兼官爲二,而兼官常入直於玉署,不得專意講院,其所專意者,惟實官而已。今以出入玉堂之李瀰,爲實官,是則實官反爲一人矣,以番次則常患苟艱,以講學則常患不專,此可悶也。上曰,此時講書院官員,不可一日闕直,在外講書院官員許遞,頃者特授之時,不覺,左贊讀李瀰,爲兼右贊讀,左贊讀代,勿拘資級,明日政,極擇備擬,兼官以玉堂爲之故,若或撕捱,則多有掣肘之端,此後勿論時任與否,擇擬事,分付。出傳敎上曰,向者,李瀰,言講學之際,左右見其語訥,莫不色笑,而惟世孫不少動云,予以爲人之患,在於護其短,而李瀰則不然,誠質實矣。蓋其兄弟之爲人如此,若以此人兄弟,輔導世孫,則其益豈少哉?仍下敎于李溵曰,儒臣須不忘此敎也。上曰,李商芝,有所奏而山林之人如宋明欽者,爲講官,則必有益矣。徐命膺曰,朝廷於山林之士,往往處之以淸選之職,故謙挹而不至,若以衛從司等蔭職處之,則豈有不至之理哉?沈履之曰,不然矣。雖蔭官,如不可來,則豈可來?近者聖上,有至誠招致之意,故不無感動者云矣。上曰,予在東宮時,桂坊多文識之人,而尹鳳五,亦其時桂坊矣。命膺曰,臣待罪桂坊時,考見先生案,則其時桂坊彬彬,亦一盛際。上曰,從史誰也?履之曰,左從史李瀚,右從史李得永也。上曰,誰也?準海曰,李台重之子也。上曰,然乎?履之曰,長史洪應辰也。上曰,洪應夢之四寸乎?命膺曰,然矣。四儒臣先退。上曰,注書出去,分付實預差禁軍召入。出榻敎賤臣,承命召入禁軍實預差兪聖赫·金鳳鳴,來待楹外。上曰,一人何不入來耶?對曰,一人則病未待令矣。上曰,汝等以功臣子孫爲之乎?對曰,無先蔭矣。上曰,無蔭而爲之,善爲之矣。居在何處?聖爀曰,居京矣。鳳鳴曰,居龍山矣。命退出,諸臣以次退出。
上在慶熙宮。常參以代理停,經筵停。
自初昏至二更,有霧氣。
仁烈王后忌辰。
李心源,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李心源,以都摠言啓曰,都摠管花平君橃,以徽寧殿臘享大祭亞獻官肄儀事,吏曹晝仕出去之意,敢啓。傳曰,知道。
傳于尹坊曰,頃者之事,其所挾雜,國人共知,業已開釋,亦伸廉義,今授知申,意蓋深也,則尙不謝命,其涉過矣,牌招察任。
尹坊啓曰,吏曹判書金相福,參判徐志修,參議鄭存謙牌不進推考傳旨及罷職傳旨,今方捧入,而特敎開政之下,如是違牌,不卽擧行,事甚未安,判書·參判,竝更卽牌招開政,何如?傳曰,允。
以吏曹參議鄭存謙牌不進罷職傳旨,傳于尹坊曰,只推,一體更爲牌招。
傳于尹坊曰,政官牌去來,申飭。
有政。吏批,判書金相福,參判徐志修牌不進,參議鄭存謙進,右承旨尹坊進。啓曰,判書金相福,參判徐志修,竝牌招不進,小臣獨政未安,何以爲之?敢稟。傳曰,只出緊任。以尹勉憲爲左贊讀,沈履之爲兼東學敎授,李商芝爲兼西學敎授,朴相喆爲南學敎授,趙暾爲同義禁。
兵批,行判書金聖應病,參判鄭弘淳未肅拜,參議韓光會徑出禁推,參知韓師直入直進,左承旨沈墢進,副司果李瀰,同知單金聖漢,廣州中軍單李漢泰。
傳于李心源曰,騎馬二匹立之。
傳于尹坊曰,日候若此,可察其影,下旬晝講,明日進定,次對一體爲之。
以承傳色,口傳下敎曰,一兩日開門差晩,諸承旨推考。
傳于尹坊曰,三道臣中黃海監司最急,而尙不謝恩,明日謝恩後,晝講,同爲入侍。
傳于尹坊曰,謝恩使先來,尙今寥寥,分付灣府,探問鳳凰城。
傳于李心源曰,騎判入侍時,曾已下敎,而李提督五代孫李薰子·李光錫,今番都政時,宣傳官備擬事,分付騎判。
尹坊,以吏曹言啓曰,今此社稷臘享大祭終獻官右尹南泰會,兵曹參判趙明鼎,實預差啓下矣。南泰會有罷職之命,趙明鼎移拜大司成,陞補進去,在前如此之時,有不拘刑官,通融塡差之規,故刑曹參判沈鏽,改付標以入之意,敢啓。傳曰,知道。
王世子在昌德宮。常參停。
兪漢蕭,以侍講院言達曰,本院下番,連日闕直,事甚未安,文學金普淳,旣有只推之令,卽爲牌招,姑降入直,何如?令曰,依。
又以備邊司言達曰,今日本司之坐,堂上懸頉甚多,事體殊涉未安,公故應頉外,未肅拜及懸病諸堂,推考警責,竝卽牌招,使之參坐,何如?令曰,依。
又達曰,卽者兵曹參議韓光會,謂有身病,無端徑出,事體極爲未安,依定式禁推徽旨捧入,而宿衛重地,不可一時暫曠,判書金聖應,參判鄭弘淳,竝卽牌招,以爲推移入直之地,何如?令曰,依。
又達曰,加出假注書林之浩,身病猝重,勢難察任,今姑改差,何如?令曰,依。
以大司諫尹學東牌不進罷職令旨,令于兪漢蕭曰,推考徽旨捧入。
以文學金普淳牌不進罷職令旨,令于兪漢蕭曰,推考徽旨捧入。
又達曰,明日次對爲之事,命下矣。兩司除在外引避退待外,大司諫尹學東,待開門牌招,以爲入侍之地,何如?令曰,依。
兪漢蕭達曰,明日常參取稟。令曰,停。又達曰,大司憲尹鳳九,執義金元行,掌令南鶴宗·洪啓能,持平李東泰·姜潤在外,今日以監察茶時之意,敢達。令曰,知道。
上在慶熙宮。常參以代理停,只晝講。
尹坊,以弘文館言啓曰,新除授副修撰洪趾海,時在京畿楊州地,經筵入番事緊,請斯速乘馹上來事,下諭。答曰,依啓。
加出假注書林之浩改差代,以方禹坤爲加出假注書。
吏曹口傳政事,待敎單鄭彦暹,檢閱二單尹師國·李在簡。
傳于兪漢蕭曰,大臣備堂,先爲詣閤。
吏曹口傳政事,以洪得厚爲兵曹參判,安爲兵曹參議,李永暉爲兵曹參知。
左議政李箚曰,伏以,臣之兼察扈衛三廳,已三易月矣。一廳卽前領相所帶,而方在江外,大將之在輦轂下者,只臣一人,其在重扈衛之道,宜有處分,擬將此由,早有陳稟,而登筵未易,延至于今,冞切悚惶,乞留聖思焉。念臣一病支離,漸就澌頓,危喘雖存,而肢體則不能轉運,職名雖帶,而事務則都歸曠廢,不生不滅,非進非退,由是而國綱臣分,壞損無餘,以至日昨傳敎之下,而臣罪無所逃矣。泥首金吾,恭竢鈇鉞,意謂因此而頹綱可振,私願可遂,不料洪恩曲貸,旣命勿待,又授命召,臣誠抑塞震悚,莫省所措,自悼誠意淺薄,未能孚格,而前後罪犯,未獲嚴勘於聖明之世也。噫,月前御製之辭意懇到,雖在愚夫愚婦,亦知感泣,而若夫治平朝鮮之敎,臣百拜莊誦,不勝寸心之激仰,一縷未絶,豈不欲趨入前陛,仰承惻怛之聖意,俯效奔走之微忱,而籧篨無以起動,衷悃無以自見。若無聞知,但有悲涕,以殿下憂勤之心,置輔相如此,將何用哉?論其辜犯,萬戮猶輕,夫豈以虛辭外飾,冒陳於明主之前哉?連値齋戒,不敢煩籲,今始刳瀝肝血,以代長單,伏乞天地父母,察臣病勢之垂死,憐臣至懇之由中,卽命遞罷,以懲逋慢之罪,俾便調治,以卒生成之澤焉。取進止。傳于兪漢蕭曰,左相箚子,承旨敦諭。
王世子在昌德宮。常參停。
洪準海達曰,明日常參取稟。令曰,停。
又達曰,大司憲尹鳳九,執義金元行,掌令南鶴宗·洪啓能,持平李東泰,姜潤在外,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而大朝次對相値,頉稟。令曰,知道。
又達曰,今日賓廳坐起,旣已頉稟,所當持公事入對,而睿候方在調攝中,頉稟。令曰,知道。
又以講書院言達曰,本院新除授兼右贊讀李瀰,不爲出肅,卽爲牌招察任,何如?令曰,依。
又以講書院言達曰,本院新除授左贊讀尹勉憲,時在京畿楊州地,講學入番事緊,斯速乘馹上來事,下諭,何如?令曰,依。
濟州防禦使狀達,十月朔進上代封品甚不合,小橘亦未免闕封,極爲惶恐待罪事。令于洪準海曰,勿待罪事回諭。
忠淸監司狀達,恩津等官居良人張世明等,燒死·渰死,極爲驚慘事。令于洪準海曰,燒死·渰死人等,令本道,恤典擧行。
京畿監司狀達,廣州等官居良女朴召史等,爲虎囕死,極爲驚慘事。令于洪準海曰,囕死人等處,令本道恤典擧行。
大提學金陽澤書曰,伏以,日昨,大朝賓對時,大臣因講書事,語及臣身,至請推考,不勝悚恧之至。念臣本以無似,始玷輔養之任,間忝師傅之職,終又創加諭善之銜,至蒙異渥,感激恩眷,遲徊榮次,居然五年于玆。每當入見,昵近英表,區區欣仰之忱,有倍恒品,除非疾病事故,安敢自疎於日次之講,而適値文衡之積月撕捱,蹜伏俟罪,不遑他事,以致久曠參講,自速問備,論其罪負,奚止薄勘?方今世孫講學,漸有將就,在下裨輔之道,一日爲急,縱微大僚之奏,豈不欲自盡於微分,而一邊呈告,一邊束帶,官雖二官,身是一身,擧措顚倒,事理矛盾,强而行之,有駭瞻聆。然久叨講官,旣無尺寸之勞,今又以闕講之故,責敎及此,一罪二罪,罪實難貰,伏乞亟降威罰,以彰其慢,仍察臣前後懇辭文柄之意,竝許刊汰,使公格無隳,私分得安,千萬幸甚。答曰,覽書具悉。卿其勿辭,從速察職。
文學金普淳書曰,伏以,臣才性淺短,學識鹵莽,特一空疎無聞者耳。釋褐未幾,濫廁榮塗,前後踐歷,罔非踰涯,揣量私分,愧懼常切。今此春坊寵除,又出意外,聞命驚惶,莫省攸措。噫,胄筵勸講,責任爲重,非臣等輩所宜叨冒,而矧今睿候愆和,兩筵久掇,睿學雖臻於高明,而不無間斷之憂,宮僚或接於臥內,而尙多寒曝之慮,成就之責,保護之道,此時爲急,而乃反以如臣庸鹵無似者,苟然充備於其間,豈有一毫裨補之效哉?反覆思惟,承膺無路,坐犯違傲,恭竢誅罰,庚牌復臨,惶隕冞切。玆敢隨詣闕外,略陳微懇,伏乞离明,俯垂諒察,亟令鐫削,以安私分,千萬幸甚。答曰,覽書具悉。爾其勿辭,從速察職。
司書元啓英書曰,伏以,臣情深煎迫,罪重違逋,甘被譴罷,屛伏踖踧,忽於夢想之外,伏奉本月初三日有旨,以臣爲侍講院司書,令從速上來者,榮光所及,閭里聳觀,臣心驚惶,尤當如何?第惟胄筵勸講之職,是何等重任,是何等淸選,而若臣者,以人則庸愚微賤,不足以近溫文之容,以學則空疎寡陋,不足以裨時敏之工矣。乃今猥加是任,不復有所難愼,以聖上嚬笑之愛,奚取於無似之臣也?臣方自知濫竿,冞懼負乘,日夕兢惶,恭竢駁正,復何敢冒人譏笑,抗顔趨承,以貽搢紳間恥辱哉?抑臣區區私情,有萬萬悶迫者,臣之父,年迫八耋,病嬰一身,眞元澌削,殆同下山之日,而及至寒節,宿症越添,呼吸促急,飮啖全廢,委頓床簀,氣息澟綴,實有朝夕難支之慮,此豈臣頃刻暫離之時乎?臣苟有一分可强之勢,則當此宮僚問候之際,豈敢不蹶趨進,粗伸分義,而自顧情理,焦遑罔措。玆從縣道,疾聲哀籲,逋慢之罪,萬戮猶輕。伏乞离明,察臣才地之最下,憐臣情勢之切悶,遞臣職名,以重官方,治臣罪戾,以肅朝綱,仍許臣安意救護,俾伸至情,千萬幸甚。臣於祈免之中,一端愚忠,耿耿不已,乃敢冒死仰瀆,惟邸下澄省焉。伏念邸下,春秋鼎盛,氣血方剛,宜其榮衛無損,疢患不作,而睿候欠寧,彌月將攝,殆近半年,尙未得一伸情禮,臣竊憂悶也。我大朝以四百年宗社,三百州生靈,付畀於邸下,則邸下一身,其任重矣,其責大矣。肆大朝止慈之心,靡不用極,事事焉欲其恰好,言言焉欲其盡善,一宴息而惟恐有損,一起居而惟懼或傷,命寢情禮之當行,俾盡保嗇之得宜。其所以爲邸下憂念至此者,乃爲宗社計也,爲生民慮也,則此非邸下所當體念而敬承者乎?誠能以大朝之心爲己心,大朝之憂爲己憂,操心若奉槃,謹身若臨淵,內而涵養德性,以爲調攝之方,外而屛去物誘,以盡節宣之道。時或召見講官於臥內,而討論經義,引接賓僚於診筵,而咨詢庶務,凡諸學問思辨之工,動作云爲之節,一遵聖旨,罔或有違,則邸下之心必安矣,心安則氣和,氣和則體胖,體胖則疢候自臻於康復。夫然後卽日躬行情禮,上焉而使大朝怡然安樂而無憂,下焉而使萬姓欣然相告而有喜,則其爲宗社臣民無疆之福,將如何哉?況今歲色薄暮,節序向新,仰惟晨昏之間,倍切戀慕之心,及此時進見,尤不可少緩。伏願邸下,亟留意焉。答曰,覽書具悉。所陳切是,當體念焉。爾其勿辭,救護父病焉。
慶尙監司黃仁儉書曰,伏以,臣逋犯甚重,宜伏金木之誅,特罷旋收,繼有藩臬之命,惝怳震越,五情失守,不知所以自措也。臣雖迷頑,亦嘗粗聞不竢駕之訓,而祇緣心懷濫秩之懼,身叨難冒之職,寧效虞人之死,自阻陳力之義,啓覆次對,一未進參,揆以邦憲,理難終貸,至今追訟,尙有餘悸,其何敢徒恃寵渥,回罪爲榮,而晏然自在如無故之人哉?仍竊伏念,嶺南寔爲我國根本之地,而方伯專畀一路兵民之政,從古以來,居是職而任是責者,其聲望幹局,蔚有著稱,名臣碩輔,多在其中,可以見朝家愼難之意,而驗前輩已成之績矣。見今民力漸窮,不免樂歲之苦,倭情益狡,實有平時之憂,其所以撫摩設施之方,比前益艱,而乃忽委之於病孱儱侗,百無肖似之如臣者,而不少疑難何也?臣心之驚駭憂懼,固無暇論,此豈可使聞於隣國乎?雖就其小者而言之,臣痼疾在身,頹懶成性,終日呻楚,無所猷爲,少或勞動,輒益辛苦,至於觀風察俗,剸煩理劇,決非臣之所可堪矣。千百里周巡,何以了之,七十州簿書,何以勘之?撫躬揣量,已有望洋之歎,貪榮冒赴,心致僨轅之患,與其重誤國計,終陷大戾,無寧早自斂避,猶可少贖也。凡此所陳,實出由中之懇,何敢一毫假飾,以效他人例讓之套哉?受命以來,耿耿不寐,顒竢駁正之議,而歷日無聞,一向泯伏,分義都虧。玆不避瀆擾之罪,仰首鳴呼於貳極之下,伏乞睿慈,俯加諒察,亟許鐫免臣新授觀察之任,仍令攸司,重勘臣前後慢命之罪,以昭法紀,以安賤分,不勝大願。答曰,覽書具悉。卿其勿辭,速往欽哉。
庚辰十二月初十日午時,上御景賢堂。晝講,黃海監司同爲入侍時,特進官李益炡,同知事黃景源,參贊官兪漢蕭,侍讀官沈履之,檢討官李商芝,假注書安寬濟,記事官李宗明,記事官姜趾煥,武臣金鍾萬,黃海監司金善行,以次進伏訖。上曰,武臣,誰也?黃景源曰,金鍾萬也。上講中庸,自中者不偏不倚,止以終此章之義,履之講自仲尼曰,止以起下章義,上復講自仲尼曰,止以起下章義。履之曰,中者不偏不倚無過不及,庸者天下之定理,君子之中,必以時中爲貴,是以堯·舜·禹·湯·文·武,皆時中也,隨時用中然後,可也。小人之反中庸,卽無忌憚之所致,君子小人之分,不可不分而別之也。上曰,小人之反中庸,不但爲小人,昏君亂辟皆然,可不懼哉?履之曰,聖敎至當矣。誠心·典學·理會·分別,是臣等之望也。上曰,所陳,是矣。商芝曰,君子小人,每每相反,宜各別體念矣。上曰,然矣。景源曰,下番儒臣所陳,好矣。上曰,特進官·武臣,先退。李益炡·金鍾萬,退出。履之進伏曰,昨日臣始聞之,再昨日有電光之異云,此雖與雷異有間,其爲災則不小矣。綸音之下,警惕之德,臣實欽仰,而聖上恐懼修省者,無所不至。今日法講,臣等方入侍,法講次對,憂勤警惕之意,可以仰揣,而如臣等末學腐儒,顧何以裨益其萬一哉?近來次對,不過簿書期會而已,言念今日國事,殆欲涕下,聖上獨勞于上,群下玩愒于下,庶事叢脞,實效愈邈。自今以後,賓對勿以簿書期會爲主,必以經國之謨·恤民之實,商確講討,俾有成效,此誠臣之至望矣。試以臺諫言之,有除輒稱在外,良可寒心,大臣,人君之股肱,臺諫,人君之耳目,有股肱有耳目然後,方能成人矣。上曰,今予則有一脚一臂,耳目有無,尤無可論,如此而能爲人乎?鼎席不備,臺諫有除,輒稱在外,雖行公無可言之事,雖言事必挾雜而發,此則反不如初不行公之爲愈矣。履之曰,三百六十州,豈無貪官汚吏?朝廷百執事,豈無不可堪之人?如或擧而論之,不惟不能容受,必摧折之,以此前後以言獲罪者多。伏願殿下,試思優容之道,益恢虛受之量焉。上曰,日氣若此,東南風尙今如此,政令皆反常,如此而能爲國乎?易曰,其亡其亡,朝鮮其可曰治乎?予不知將何如?予方坐於將亡之國,言之何益?近日臺諫,竝與官師相規,而不爲以靜爲主,如此而國不亡乎?或爲之則必作怪事矣。履之曰,聖敎誠然,而人皆愛其身,不爲則已,爲則必欲得抗直之名,豈有欲作怪事之理?此後,則雖有不槪於聖心者,勿罪之,只見其言之可否而已,亦勿遞職,而使之日後更言之,拜臺閣使之言之也。古人之言曰,導之使言也。上曰,任其所爲,則其所論,不特小官,亦及於下大夫,若受之則無所不至矣。履之曰,聖敎如此,誠非臣等之所望。非特下大夫,雖大臣,有過則言之,隨其賢邪,而見其言之是非,好矣。何可論下大夫·小官·大官,亦何慮其無所不至耶?商芝曰,上番所陳,懇切矣。方今急務,莫過於開言路,勿爲摧折而優容之,是臣等之望也。上曰,今日亦無臺諫乎?漢蕭曰,正言洪相直引避退待,大司諫尹學東牌不進矣。上曰,玉堂不爲處置乎?漢蕭曰,有大司諫,則玉堂不當處置,例也。上曰,尹學東,以何事撕捱乎?漢蕭曰,以慶州府尹時,入於御史書啓故,撕捱矣。上曰,今聞正言洪相直,以律輕引嫌云,而今無處置之人,所陳得體,其何撕捱?特令出仕,牌招入侍。出傳敎上曰,大司諫尹學東,意謂無端撕捱,今問其雖過矣。不無所據,遞差。出傳敎沈履之·李商芝,先退,金善行進伏。上命承旨讀諭·宣諭·別諭,漢蕭,承命讀而諭之。上曰,前海伯時,有宋朴澹獄之可疑者,卿其下去,詳査其劫奸·和奸,論啓償命當否,可也。善行曰,臣未及見文案,而凡女人有强暴之來,如欲避之,則足可避之今此女則不知其意可知,且人情,若見至難處·至可羞之事,則父母兄弟所見處,必號哭而告之,此女則費辭言說,呶呶爭辯,此必是渠有可愧之實矣。聖敎如此,下去後,當詳査以聞矣。上曰,莫重賜物,中官不爲待令,當該中官,令該府處之。出傳敎上曰,海伯辭朝,昨日下敎而不傳,當該中官,推考。出擧條上命賜黃海監司弓矢·臘藥·胡椒,善行受賜先退。上曰,洪相直,牌去來催促。諸臣以次退出。
庚辰十二月初十日未時,上御景賢堂。大臣·備局堂上引見入侍時,右議政閔百祥,兼禮曹判書李益炡,判敦寧李昌誼,行兵曹判書金聖應,左參贊洪鳳漢,行刑曹判書洪象漢,判尹南泰齊,戶曹判書尹東度,行副司直崔鎭海·鄭汝稷,知訓鍊具善行,行副司直洪麟漢,左副承旨兪漢蕭,應敎沈履之,正言洪相直,假注書安寬濟,事變假注書趙德亮,記注官李宗明,記事官姜趾煥,以次進伏訖。上曰,禮判持五禮儀入來乎?李益炡曰,持來矣。上曰,續五禮儀一卷,上之。閔百祥曰,日氣近甚不適,聖體若何?上曰,一樣,而今日稍寒,可悶矣。百祥曰,寢睡·水刺之節,何如?上曰,一樣矣。百祥曰,湯劑連爲進御乎?上曰,進御矣。百祥曰,中宮殿氣候,何如?上曰,一樣矣。百祥曰,王世子氣候,何如?上曰,一樣云矣。百祥曰,王世孫氣候,何如?上曰,一樣云矣。上曰,注書出去,五禮儀授禮曹,黃海監司金善行,今日內辭朝事,分付。出榻敎百祥曰,此卽濟州牧使李昌運災實分等狀本也。以本州及大靜·旌義,分坊里爲尤甚·之次·稍實,以爲種太二千五百石,以沿海邑所在者,區劃入送,舊還上,一倂停退,新還上,分等減捧,奴婢貢米,減一斗,均役米,減一斗,山屯馬,驅點擧行,軍兵操鍊,曾前驅馬之年,例有退行之規,待明年擧行,推奴徵債,限明春防禁事,請令廟堂稟處矣。分等,使之依此施行,種太則所請之數太濫,本道沿海邑常賑太一千五百石劃給,令道臣依近例別定差員,以本道地土船及該島船隻,待明春卽爲裝載入送,其餘各件事,旣有災年前例,竝依狀請施行,爲宜,以此分付,何如?上曰,依爲之。百祥曰,頃者入侍時,判尹洪啓禧,以本府戶籍庫雨漏處,令營繕修改事陳達,而戶曹判書洪鳳漢,以不入於九營繕分排中,自本府,請得物力修改之意,仰達,有依戶判所奏,可以顧助事,令備局稟處事,命下矣。戶籍庫修改,誠是不可已之事,賑廳米一百石,賑廳錢五百兩,劃給,使之修改,何如?上曰,依爲之。百祥曰,李昌壽之尙今撕捱,不參備坐,事體未安,從重推考,使之行公。李鼎輔·曺命采,在外許久,使之催促上來,何如?上曰,依爲之。以上三條出擧條上曰,近來最切迫者,當冬失節也。但可見其影響,此予所以晝夜兢懼者,世孫入學,今則當行矣。孝章,八歲入學,九歲冠禮,元良亦於八歲爲之,世孫,今年九歲,而與元良差異矣。百祥曰,明年則入學冠禮,當次第行之,而進宴,亦不可不行之矣。上曰,明年進宴之請,予已思之,而以何心受之乎?予在位三十年稱慶,其時則慈聖有所下敎,予何敢辭讓乎?若奉慈聖,則四十年稱慶,春秋七十稱慶,予當受之矣。五十九歲,則彰義宮,有可臥之處,予欲去而臥之矣,其時故相臣鄭羽良,以草土之臣,上疏言甚懇切,故不爲矣。此乃仁祖舊宮,而方來御,感懷一倍,今旣無稱慶於慈聖之擧,則予年雖八十,決不爲張大之擧矣。百祥曰,聖敎如此,臣等微誠,伸於何處乎?上曰,予有素定,其止之。百祥曰,兵曹堂上甚苟艱,判書連爲入直矣。上曰,替直無人乎?百祥曰,參議韓光會徑出矣。上曰,何以徑出乎?百祥曰,有實病云矣。李益炡曰,實病矣。上曰,何以爲之乎?百祥曰,禁推矣。上笑曰,故有一摠管不入直,而待命於金虎門,人之見之者曰,不入直於溫堗,而待命於礴石,未知得失之如何,韓光會之不入直而禁推,恰似其摠管矣。韓光會,曾已上書受由矣,何以徑出?百祥曰,以無替直之人,由限則已盡,而不得脫出,今乃徑出矣。移御以後,注書一員,旣已加出,參議亦爲加出,何如?聖應曰,兵曹極苟艱矣。益炡曰,政院亦然矣。上曰,非徒苟艱於入直,於事體,亦有不然者,騎堂,一依注書例,參知加出一員,輪回入直,亦今日一體口傳擧行。上曰,兵曹參判鄭弘淳,參議韓光會,其皆實恙云,許遞,其代,以在京無故人,口傳擧行,待下批牌招察任,韓光會,飭已行矣,放送。以上二條出傳敎上曰,判書入直,重大矣。百祥曰,已屢次矣。上曰,注書出去,此傳敎,卽頒之。上曰,承旨若加出,則以昌德宮承旨爲稱,好乎?百祥曰,不可矣。上曰,分承旨,何如?百祥曰,分字不可,承旨事,不敢輕易陳白矣。上曰,承旨若加出,則六房亦難矣。參知稱以一參知·二參知則亦好矣。禮曹參議,不爲上來乎?予在東宮時,宮官濟濟矣。百祥曰,一召二召,期於必來,是所望也。上曰,予在君師之位,方講中庸,而有書自我自之歎,宋明欽之門人金寧,頗善於講矣。大司成鼓動,故善爲之矣。李禹圭,亦善爲之,禮判有子矣。李禹圭之下,年少儒生,誰也?漢蕭曰,兪漢敬也。上曰,貴矣。厥父爲掌議矣,其子亦以年少爲色掌,入侍誠貴矣。百祥曰,趙明鼎爲掌議時,必會講儒生於明倫堂矣。上曰,朴一源,誰也?益炡曰,故公州判官朴弼重之孫,故持平朴弼遠之從孫矣。上曰,善文矣。益炡曰,有名矣。上曰,注書出去,世孫定例,問於禮曹持入。賤臣持入,上見定例序文曰,金致仁年幾何?故奉朝賀年幾何?李益炡曰,若尙在,則昨年八十,而金致仁則四十五矣。上曰,三十年作相,古則無之矣。故相臣崔錫鼎,幾年爲相乎?百祥曰,此亦久在相位,而但數遞矣。上曰,故金奉朝賀,近卅載股肱,卄年元輔,尙今不忘,祥月已過,其思昨年,猶爲傷悼。欲問貞敬夫人氣力若何,而多事未果,今因便覽序文,見其子之名,尤爲興感。況歲首不遠,年將八耋,何待歲初?其令該曹食物衣資,從厚令郞官輸送,仍爲存問。出傳敎東度曰,使郞官存問,欲知好在與否,而無出告之便矣。上曰,來告政院,可也。上曰,金奉朝賀家甚貧云矣。百祥曰,入學當先行而冠禮在後矣。上曰,然乎?予則二十九歲入學,故意謂先冠禮後入學矣。益炡曰,冠禮當後於入學,而頒敎,非頒赦矣。上曰,入學則無科,而冠禮則有慶科乎?益炡曰,世孫冠禮,國朝以來,今始行之,無前例之可據矣。百祥曰,慶則莫大,有慶而豈無設科之擧乎?上曰,禮官及諸臣陳之。益炡曰,此是莫大稀有之慶,決不可無科,而似當設行庭試矣。昌誼曰,此是國朝以來所未有之初慶,豈無設科之擧乎?聖應曰,臣何敢與議,而如此之慶,豈可無科乎?鳳漢曰,此是稀有之慶,雖不廣取,決不可無科矣。泰齊曰,慶或有頒赦,而科則有合慶設行之規,今番入學·冠禮,國朝初有之慶,雖單慶,決不可不設科矣。象漢曰,慶旣稀有之慶,設科與否,何有可否之可論乎?東度曰,世孫冊封,旣設慶科,入學冠禮,豈可無科乎?鎭海曰,此是大慶,不可不設科矣。汝稷曰,如此大慶,豈無慶科之設行乎?善行曰,此是國朝始有之慶,設科與否,臣與諸臣之意無異同矣。麟漢曰,雖無前例之可據,而此則國朝以來所未有之慶,安可無科乎?漢蕭曰,慶有不設科則已,旣有設科之規,則如此之慶,豈可無科乎?履之曰,世孫冠禮,三百年來所未有之事,其在八路臣民同慶之義,不可不設科矣。相直曰,臣與諸臣之議,豈有異同乎?上曰,世孫入學冠禮,旣有命而亦無前例,當自今創制,比諸世子入學·冠禮,宜有差等,國之世孫入學冠禮,豈無告敎之道?皆只行告廟頒敎而無時設祭,常謂褻黷,今番則預爲擧行日字,與朔望雖有遲速,冠禮告廟,望祭兼行,而頒敎則皆行禮翌日,依前爲之。噫,於賀非徒所執,況明年乎?且比世子,旣已差等,則敎則固矣,賀則宜餘勿爲擧行,禮儀不云胄子齒學,意蓋深矣。世孫亦然,旣與衆靑衿齒學,其無設科之道乎?壬戌元良入學時,設庭試而取十人,今番取五人,庭試,而依科規殿試,以九月擧行,初試等節,亦依科規擧行。出傳敎上曰,冠禮無定例乎?東度曰,冠禮,無別定例之事,以註錄之矣。上曰,今則多讀書,可以冠禮矣。論語方讀三冊乎?履之曰,然矣。上曰,各判書出去,定例持來。上曰,繪事後素,素,本也,繪,末也。以此觀之,入學冠禮,卽本也,凡諸儀文,卽末也。況年幼故,冊封時所備,亦不渝,倚案輿輦,儀仗等物,非徒勿爲新備,亦問修補,以冊封時措備者用之,而嘉禮亦將不遠,一體依此擧行事,分付,遮帳等物,旣有冊封時前排,與大殿·世子宮所儲者,用之,以示省費之意。出傳敎上曰,世孫明年將十歲,預爲下敎然後,當擧行,入學以三月望前推擇,冠禮則以三月望後推擇事,分付儀曹。出傳敎李益炡曰,正朝陳賀,依傳敎勿爲取稟矣。正朝不遠,敢此一番陳稟矣。上曰,明年與他年有異,旣不賀,況賀箋乎?明年三名日賀箋,勿爲封進事,分付。出傳敎上曰,頃者靑藍契,聞有弊欲罷。契人亦民也,心有所矜惻,特爲仍存,令兩重臣,半夜宣諭,嚴飭勿爲高價。噫,廛價之輕重,何甚關緊,而同律度量衡,舜典所載,至於此京外之人,皆賴於此故也。其於契人,若不體嚴飭,惟意操縱,其弊勝言?令宣傳官廉問,果有其弊,其涉寒心,一丈之木,猶以爲守信,況此乎?尤爲無據者,命罷復存,中夜宣諭,而渠等非比矇然無識者類,則不感君恩,不體君命,若不嚴懲,何以勵頹世?子曰,民無信不立。君令當信,其頭頭人,令秋曹卽爲開坐,決杖一百後,嶺沿定配,句管堂上,亦不可無飭,越俸一等。出傳敎上謂右相曰,今日卿又獨來,左相更爲陳箚,欲爲下敎者久,而方讀中庸,故恐或過中,忍而至此也。常參見怪擧,公車無上書矣,今日進定次對者,出於警惕之意,此後則只三講爲之,次對則不爲之矣。諸臣其知之。百祥曰,殿下何爲而有此下敎乎?殿下不念國事乎?臣等平日,顧不能對揚聖德之萬一,而豈意今日承此不敢聞之下敎乎?上命少退,仍命注書,闕門仍留諸處,竝下鑰。少間,諸臣還爲入侍,入直承旨李心源,下番玉堂李商芝,亦爲微稟同入。上曰,予言之矣,此是臘月,而節候若此,其在兢惕之道,豈無瞿然怵然之心?前後次對之命,皆以日候乖常,則卽命翌日爲之,蓋出於兢惕之意,而此歲將暮,目今國事無一可恃,予欲畢爲今年次對,而此後則欲廢次對,故俄者下敎,意蓋深矣。卿等其知之。百祥曰,此皆臣下之罪,以臣下之罪,殿下豈忍棄國事乎?己巳年,以一月一次爲定,自下有依定式來待事,每仰稟矣。其後三對之命,旣出於念國事之盛德,則今此下敎,誠是萬萬意慮之所不到,臣等雖達宵於前席,未反汗之前,決不敢退去矣。上曰,儒臣曰,簿書期會云,而儒臣若陞位,則亦必簿書期會而已。三對不爲,而予欲休息矣。承旨·儒臣入來之意,予亦知之,而又有大於此者,其將何以爲之乎?予之至于今日,卽千千萬萬意外事,予旣濬川矣,又出靑藍廛矣。至此而所欲爲之事,已畢矣,次對復何爲乎?百祥曰,三旬次對之名在故,民心攸係,今下此敎,是何事也?益炡曰,賓對之一月三次,雖是代理後酌定,而臣等每以稀闊爲悶,今此下敎,出於千萬意外,實非臣等所望於殿下者也。昌誼曰,賓僚引接,雖逐日爲之,猶患庶事之或滯,豈可廢一月三對乎?臣有狗馬賤疾,請由調息,已踰月矣。病狀尙未差可,而昨聞有今日下旬次對之命,此是今年內終條理次對也。不敢以賤疾爲自便之計,欲爲隨諸臣後,昵近耿光,一瞻天顔,强疾入肅,仍爲登對矣。今承下敎,實非平日所望於殿下者,中心抑塞,實無以言語形容仰對,伏乞亟還俄者下敎焉。象漢曰,殿下何爲而發此敎也?若廢次對,則民無依仰,人心渙散,未承反汗之前,臣等何敢退去乎?泰齊曰,諸臣之陳請,罄盡無餘,臣無以更費辭說,而有次對之名然後,人心可以收捨,無次對之名,則雖日接臣隣,人心無以係,伏願卽賜收還焉。東度曰,不意今日,承此不忍聞之下敎也。次對廢則國事無可言,殿下豈不念宗社臣民之重乎?伏乞卽爲收還焉。鎭海·善行·汝稷等,齊聲曰,今承千萬不敢聞之下敎,下情不勝抑塞。諸臣,陳請懇切,伏乞勉從而收還焉。麟漢曰,大臣重臣陳請,旣已懇切,臣無以更陳,而次對若廢,則國事罔措,殿下何不念及於此耶?伏乞卽允群下之請焉。上曰,予豈樂爲,而主人翁,終不回聽,上下相持,聽聞駭惑,卿等退去,可也。予無一脚一臂,如此而能爲人乎?能爲國事乎?百祥曰,左相敦勉,則必復出仕矣。漢蕭曰,雖逐日召見臣隣,無三對之名,則人心何所依乎?上曰,必也正名乎。三對,名也,復丁酉故事,亦正名也。丁酉年代理時,亦有次對乎?三代之時,亦有次對乎?欲廢次對而若是爭執,予未知其可也。主人翁,向來則甚柔順矣,今則稍剛,予甚喜之,主人翁,終不回聽,奈何?履之曰,天下事有時中之道,丁酉廢次對,亦其時之中也,卽今之行次對,亦今時之中也。殿下試辭今日之國事,廢三對而後,何以維持民心乎?每以主人翁終不回聽爲敎,主人翁,卽殿下之一心,殿下聖學高明,豈不使一心聽令乎?伏願卽爲反汗焉。上曰,予若自稱老人,左右扶持而行,則夫誰曰不可,而此則不忍爲也。旣不爲此,而强爲三對矣。今則國事無一可恃,三對何益?以此欲撒罷耳。鳳漢涕泣曰,聖心必有所守,發此下敎,而不有回心之敎,則上念國事而將亡矣。臣等未承反汗之命,則下顧臣分而都虧矣。臣等雖不忠無狀,殿下豈忍使臣等陷於不忠無狀之地乎?百祥曰,君臣猶父子,洪鳳漢之言,誠極悲感矣。上曰,聞左參贊之言,有感動於心者,不聽則豈有君臣之義乎?明日,予當朝參,原任大臣,雖入來,予將不見,而若諸臣,一倂入來,當從卿等之言,不然,卿等雖喙長三尺,無可以爭執矣。上曰,噫,三講追慕而爲衰,不能講讀之前,豈忍不爲,而至於三對,勉强而從者,而爲世道自愧心,何可尙今黽勉?噫,一則爲國,一則爲民,心氣雖俱苶,思三百年付托之重,旣以身許國許民之致也,而一相之獨勞,耳目之逡巡,莫若近日,其於大者,蒼蒼俯臨,元元仰覩,予何擧喩?今日畢今年之次對,復遵昔年故事,只去次對之名,而人君動靜,不可黯黮,特諭大臣,大臣諸臣,苦口力請,予雖欲回心,心君持固,半夜相持,左參贊洪鳳漢之垂涕所陳,不覺感動,其若邁邁,亦非垂裕後昆之道,而雖然,亦不可不自重動靜,其宜聚衆,一則欲爲洞諭心曲,一則欲爲鼓動衆心,觀其擧措,當命心君,回其固執,不然,亦豈爲無所據之君?明日當行建明門朝參,效宋祖之意,洞開闕門,臨大小臣僚而諭矣。噫,此亦予白首暮年,自强之一大機也。吁嗟,大小臣工,其勉乎否乎?予則當修在我之道矣。出傳敎上曰,莫重殿坐,承旨不可不備員,都承旨今姑許遞,其代參判沈鏽除授,牌招察任。出傳敎上曰,明日朝參時侍衛,以前侍衛仍。出榻敎上曰,違牌翰林竝敍用,口傳付職,牌招察任。出傳敎上曰,注書出去,諸臺前望單子入之。上曰,深夜闕中,喧譁特甚,入直堂上,從重推考,郞廳,下義禁府推考。出傳敎賤臣,持入臺諫前望單子。上曰,都憲在外外,臺臣許遞,行副司直任瑋大司諫除授,弼善李壽鳳執義除授,前司諫沈益聖司諫除授,正郞柳敍五,前獻納李塾掌令除授,前獻納吳奉源獻納除授,前持平李昌任,前正言南玄老持平除授,前佐郞李顯泰正言除授,待開門牌招察任。出傳敎上曰,明日殿座時刻,以辰正三刻擧行,意蓋深矣。正時待齊會,隨時以入,禁軍只入直擧行。出傳敎相直曰,在外懸頉臺臣,抄選外,竝罷職,何如?上曰,依爲之。出擧條諸臣以次退出。
上在慶熙宮。常參以代理停,經筵停。
以寶劍望筒,傳于兪漢蕭曰,之次爲之。
傳于兪漢蕭曰,昨日入侍同副承旨李心源,修撰李商芝,同爲入侍。
傳于尹坊曰,內局入診,先爲詣閤。
以司諫沈益聖牌不進罷職傳旨,傳于尹坊曰,只推。
有政。吏曹,判書金相福牌不進,參判徐志修進,參議鄭存謙進,右承旨尹坊進。以李基德爲執義,申應顯爲掌令,李迪輔爲持平,李蓍廷爲正言,洪述海爲弼善,李正誼爲判敦寧,李吉輔爲刑曹參判,金相福爲知經筵,尙衣〈院〉提調沈星鎭爲掌苑提調,鄭克周爲軍資判官,李得培爲京畿都事,朴聖源爲中學敎授,洪樂命爲東學敎授,洪趾海爲西學敎授,安杓爲兵曹正郞,兼左勸讀金元行。
行兵曹判書金聖應病,參判洪得厚昌德宮入直,參議安在外,參知韓師直病,參知李永暉入直進,右承旨尹坊進,副護軍金元行·柳觀鉉·南鶴宗·洪啓能·洪觀海,副司直具允鈺·尹學在·鄭弘淳·韓光會·呂善應·姜潤·南玄老·李東泰,副司果李永中·洪相直。
尹坊,以吏曹意啓曰,今此社稷臘享大祭終獻官沈鏽,移拜承旨代,以預差中陞實事,旣有延敎,故以預差李得宗,推移陞實矣。身病猝重,勢難進參,故不得已以行副司直鄭光忠,改付標以入之意,敢啓。傳曰,知道。
王世子遣宮官問安。答曰,知道。
王世孫遣講官問安。答曰,知道。朝參罷後,政院·藥房口傳問安。答曰,知道。
尹坊,以訓鍊都監意啓曰,火藥乃是軍器中最緊之物,知彀官嘉善禹錫龜,盡心勤勞,監蕫造藥之數,至於二萬餘斤之多,事甚可尙。軍物監蕫人,曾有加資之例,而係是恩典,不敢擅便,令該曹考例稟處,何如?傳曰,允。
王世子在昌德宮。常參停。
洪準海達曰,明日臘享大祭齋戒相値,常參頉稟。令曰,知道。
又以侍講院言達曰,本院下番,連日闕直,事甚未安,文學金普淳,書答已下,卽爲牌招,姑降入直,何如?令曰,依。
以大司諫尹學東牌不進罷職令旨,令于洪準海曰,推考徽旨捧入。
洪準海達曰,新除授待敎鄭彦暹,時在京畿廣州地,檢閱尹師國,時在楊州地,竝上來事,下諭,何如?令曰,依。
京畿監司蔡濟恭書曰,伏以,臣三載之間,三長銀臺,未嘗一上辭本者,非敢若固有之,蓋以臣受恩如天,圖報無階,夙夜之職,猶可以趨走爲恭耳。乃者畿臬特授之命,忽降於銀臺待罪之日,臣惝怳驚疑,五內失守,誠莫曉所以也。夫國之用才,猶匠之用木,匠而用木,而以椳楔責棟樑,國而用才,而以僬僥負千斤,其僨功而敗事,不待智者而知矣。臣之長短,自知甚明,臣性本疎闊,全昧世務,錢穀甲兵,不省何物,而雖以踐歷言之,效力民社,不過頃年東邑一行耳,遵例彌縫,苟得無事,如此而尙可擬議於方岳托重之地乎?詩云,邦畿千里,惟民所止,言畿甸國之本也,其責任之重且大,視諸路尤別。況今民事荐歉,白屋愁怨,在在相聞,嗣歲賑貸之策,宜若捧漏甕·沃焦釜,而今乃擧一路而委之於昧世務少踐歷之一賤臣,國家綜核之政,不宜如是乖舛。噫,吉甫之贊仲山甫則曰,柔亦不茹,剛亦不吐,漢史之美范孟博則曰,慨然攬轡,古人之爲國分憂,展布四支,必在於承流宣化之地者,有如是矣。臣雖無似,竊嘗有嘐嘐之心,而今幸遭逢聖明,忝竊方面,惟當竭心盡力,庶圖涓埃之報,而弱植無彈壓之望,顚沛是早晩之事,則其不可堪承,不但上所陳才歷之短淺而已。縮伏多日,恭竢司直之論,而汔未有聞,若不控因於离明慈覆之下,則區區循墻之忱,何以自暴?且今楊州牧使臣李之億,卽臣之外三寸叔也,若以臣之故,遞臣叔之職,國典雖曰有據,臣心其可自安?此尤臣必遞之端也。伏乞邸下,俯賜曲諒,遞臣新授畿臬之任,以重官方,以安私分,不勝萬幸。答曰,覽書具悉。卿勿過辭,速往欽哉。
奉敎申益彬書曰,伏以,臣屢犯違傲,情地危臲,逬伏郊舍,日俟重譴,聖度包容,不惟不罪,恩敍特降,職名如舊,繼以馹召,促臣登途,桑梓動色,里閭聳觀,臣且惶且感,靡所措躬。恩命不可久淹,分義宜卽趨承,而第臣素有痰祟,中寒越添,委身床玆,飮啖全却,諸般症形,俱屬非細,狗馬賤疾,不敢縷陳,而要之時日之內,萬無蠢動之勢,一向泯伏,亦甚兢悚。玆從縣道,猥控短章,伏乞离明,俯垂諒察,亟削臣職,仍許調治,俾安私分,以尋生路,不勝幸甚。答曰,覽書具悉。爾其勿辭,調理察職。
吏曹判書金相福書曰,伏以,臣於日昨,猥承考試之命,冒肅藝苑之任,以榮爲懼,如集于木,今又益之以擢長天官之寵,賓筵咫尺,躬被恩音,似此驟濫,似此眷渥,實亦近古之所罕聞而罕覩,則不惟臣之愚賤,適足以玷累聖簡,其在臣身過溢之災,必將無幸,身之無幸,何有於事君乎?夫正卿峻秩也,天官重任也,故陞是秩而授是任,朝家之所難愼,或以踐履,或以才賢,必詢于廟堂,而廟堂薦焉。旣陞之矣,猶且試之於諸曹,漸以進之於天官也,亦惟詢于廟堂,而廟堂薦焉。正卿之陞,天官之授,其難其愼,有如是者,蓋用人,不循乎次,不擇乎賢,則希旨徼倖,躁競之習長矣。我殿下,深軫躁競之害,飭勵於絲綸之間,憂歎於筵席之上,臣竊欽仰大聖人御世導俗之謨,深得其要矣。臣以踐履則在人之後,以才識則無一可稱,今乃不由廟堂之薦剡,特拔於貳卿之列,直授以天官之長,設使臣但蒙陞秩之恩,猶是越次而妨賢,大拂於公議,況此掌政之命,非常之恩,人將謂臣脂韋取容,凌躐至此,臣誠靦面,何以解衆人之言,而能任於抑躁競之地乎?抑臣有私自憐悼者,何敢囁嚅於睿慈之下乎?臣之祖先曁臣旁祖,名德重望,前後相承,而早颺顯途,率未得年,如臣不肖,無能爲役,無祖先之德而得祖先之官,理不久長,年未五十,已包危疾,癱風四載,反復沈痼,恒懼一朝奄忽,未報德恩,而冥升之災,必促其年,賤臣非敢自惜軀命,誠願處散調病,少須臾無死,以畢犬馬效忠之志。此言實出肝膈,睿慈於此,想必矜念之矣。世之辭是任者,率皆以銓衡人物爲難,此猶屬可以仕而飾讓者之言耳。今臣所被特擢超授,在所必改,苦語悲懇,亦庶幾仁恩之垂憐,若其世道人心,非臣瑣力所可挽回,臣不暇言之也。政牌屢降而臣不敢承膺,朝參特行而臣無由趨造,慢命廢禮,益增悚恐。玆將血籲,仰瀆离明,伏乞邸下,俯賜諒察,亟令鐫刊職名,收還資秩,以重官方,以全微命焉。答曰,覽書具悉。卿勿過辭,從速行公。
庚辰十二月十一日辰時,上御建明門。朝參入侍時,〈行都承旨〉沈鏽,左承旨沈墢,右承旨尹坊,左副承旨兪漢蕭,同副承旨李心源,記事官金相翊·李在簡·姜趾煥,以次陪從。上具翼蟬冠·衮龍袍,出廣達門殿座訖。左議政李曰,日寒如此,聖體若何?上曰,昨夜至夜半不能寐,卽今氣甚薾然矣。曰,寢睡,何如?上曰,冬夜自來甚長,而尤覺支離矣。水刺,何如?上曰,服八味元後,食欲則似少勝矣。曰,以朝服見之,連進八味元,甚幸矣。臣嘗以瓊玉膏勸進,而服之則必有效也。湯劑亦爲連進乎?上曰,近日則少止之矣。曰,昨夜酬應後,蛔氣,何如?上曰,食薑而少減矣。夜間用心,故蛔又動矣。曰,此豈食薑而能已之症乎?亟命藥房,診候,似宜矣。上曰,不待診察,而予自知之矣。曰,還大內後診候,何如?上曰,不必診我而診世道,可矣。曰,脚部痰候,何如?上曰,一樣矣。曰,中宮殿氣候,何如?上曰,安過矣。曰,王世子氣候,何如?上曰,一樣矣。曰,王世孫氣候,何如?上曰,好在矣。右議政閔百祥曰,蛔動時,連進烏梅茶,似好矣。上曰,向時則蛔動時,食薑而鎭之矣。今則梅茶,亦無益,此可見如國之紀綱而益難救也。曰,臣大病之餘,神氣昏憒,俄者入侍,忘却曲拜,惶恐待罪矣。上曰,病也何妨?曰,臣不肖無狀,前後辜犯,顧何如而不賜威罰,以臣之故,大損國體,臣尤死罪,昨日聖敎非常,今日行此大擧措,臣誠不知所喩。上曰,往事勿說,予則無過擧,過擧者誰乎?問於國人,其將曰君乎相乎?爲卿等慨然也。周有太師·太傅·三公·三孤等職矣。今則只有一相,如此而可以爲國乎?卿雖有病,猶可以臥閤論道,而一向引入,以近事言之,廣尹終不薦望,至於特除,誠不覺寒心矣。曰,雖微聖敎,臣豈不自知?臣之罪至此,乞伏嚴誅。仍退伏請罪。上曰,卿之此擧,又欲爲不出之一端乎?昨夜感動於洪鳳漢之言,不得已有今日之擧矣。百祥曰,臣俄於闕外,與左相有所酬酢矣,而此後則當與共國事云矣。上曰,左相之不欲行公,必以頃者備坐故也,甚過矣。須進伏也。進伏。上曰,卿之固執,甚矣。固執雖好,而不當固執而固執者,過也。曰,人臣之所當固執者,如牽裾折檻之類也。如臣者,不過愚迷之致也,豈可謂固執乎?百祥曰,此後則豈可復爲引入乎?上曰,今日軍兵輩,亦知左相之出矣,可謂息壤在彼,今日兩相同入,予有欲問者矣。頃日右相,言世道之浮囂,以爲自家則欲鎭之,左相則欲拂之云,其言,何如?曰,下敎及此,臣當細陳之。臣智慮淺短,力量陋隘,旣不足以扶植國綱,又不足以彈壓衆心,則顧安能鎭安世道乎?陳力就列,不能者止,卽古戒也。至若以鎭世道爲名,而私意弸中,則是上欺聖明,下負祖先也。臣雖至愚,豈忍爲此?百祥曰,左相之言,過矣。上曰,左相欲得諉托而不得,乃以備坐爲嫌也。予已默會卿意矣。然陸秀夫之請講大學,諸葛亮之鞠躬盡瘁,非不知國勢之無可奈何,而只欲盡其分而已。予雖一月百講百對,固知無益,而爲國勉强耳。堯舜雖聖,必得皐夔而後成治也。曰,臣昨伏見御製,不覺感淚被面也。臣非不知卽爲請對,仰答聖意,而才識不逮,不勝悚惶矣。不得已陳箚乞免也。上曰,頃者右相,於吏判處分,有言曰,初則不然矣。此可見其公心也。故相宋寅明,常以申飭銓官爲言矣。曰,顧今躁競日甚,尤不可不嚴飭銓官矣。上曰,人之爲人,以股肱耳目也,國無耳目,其可爲國乎?今之處臺閣者,大不能極言竭論,小不屑而友師相規,少有譴責,則自言直言而被摧折,爲其君者,豈不難哉?頃年恭默閤服正氣湯時,予以爲其如國事民生何哉?聞此下敎而不革舊習者,蒼天照臨矣。百祥曰,保嗇聖躬,益加自勉,則自底和平之域矣。曰,卽今則雖不足深慮,苗脈則不可不愼察也。上曰,何謂苗脈?曰,躁競之苗脈也,苗脈所生之路,專在銓曹矣。上曰,右相之意,何如?百祥曰,此苗無定處矣。若專在於銓曹,則芟之亦何難哉?上曰,浮囂躁競,惟意所欲,是可悶矣。曰,內局日次,何以爲之乎?命書傳敎曰,內局入診,今日爲之。百祥曰,領府事李天輔,今日朝參,以病不能進,方待命闕外云矣。命書傳敎曰,李領府事,勿待命安心調理。大司諫任瑋進曰,昨日下敎,今已還收,在廷臣僚,孰不欽歎,而臣之區區下情,竊有所慨然者,敢此仰達矣。聖敎,每過於辭氣間,至有昨日之擧,深恐有累於聖德也。殿下今已打破百年淫朋矣。上曰,不能打破矣。瑋曰,以今日在廷臣僚觀之,亦可知矣。只可勉勵大臣銓官而已,何必煩惱聖念耶?持平李正任曰,大諫之言,是矣。殿下三十年建極之治,雖已打破淫朋,而殿下則猶以未盡知之,則庶有效於治體矣。上曰,李正任之言,是矣。瑋曰,雖有浮囂躁競之習,亦如人面之不同,何以盡知耶?此不過在於導率之如何也。掌令柳敍五曰,臣伏見昨夜聖敎,則今日卽聖上自强之一大機也。當以主紀綱爲先務,而臣待罪騎郞時,屢當禁喧,竊以爲紀綱之解弛,由於跟隨法之不行,心常慨然矣。近日重臣宰臣,皆以跟隨之多率務勝,若追論已往之罪,則無人獲免,請自明日爲始,兵曹堂郞與摠府堂郞,同爲禁喧,何如?上曰,摠府則不當矣。敍五曰,跟隨舊典,申嚴,宜矣。上曰,依爲之。敍五曰,臣日前待罪騎郞,以襦衣摘奸,奉命而出,至於社稷署,見二軍不着襦衣,執頉以啓,本署官員,不能檢飭之罪,在所難免,請去月二十二日當該入直官員稟處,下吏,令攸司從重科治,何如?上曰,依爲之。副提學徐命膺曰,當此臨門朝參至誠求助之日,爲耳目之官者,惟當以治法政謨拓肅綱紀之道,仰答虛佇之至意,以補勤勵之晠治,而掌令柳敍五,乃以前任郞廳時事,反復陳說,不殫煩猥。夫郞廳之所未正者,堂上可以正之,堂上之所未正者,大臣可以正之,而若其大小臣工,有怠慢不法者,則耳目之官,擧而糾之然後,官無相侵,紀綱不紊,今乃不此之爲,而綴拾零瑣猥屑之語,有若自敍其履歷者然,如許臺體,前所未聞,掌令柳敍五罷職,何如?上曰,依爲之。上曰,憲臣首件所陳,可謂得體,而附陳者,零零細細,烏可無飭?雖依爲之,副學等,未及下款而請,此不愜于心者也,大抵吏兵曹郞廳,卽三司之人,自其任入臺地,可飭者請飭,卽一美事,若此,則爲其郞時,一曹豈不自勉乎?事體不然,副提徐命膺罷職,不可事同而飭異,其餘儒臣,一體罷職。執義李壽鳳曰,臣竊觀殿下,暮年勤政,聖志益勵,察微於天人之際,盡情於軍國之務,日夕孜孜,未敢遑寧,而顧今紀綱日隳,百隷怠弛,籌司開坐,重宰之懸病居半,法殿賜臨,臺閣之違召成習,此豈上行下效,君逸臣勞之義哉?昨日次對時,不參備局堂上,竝推考,前大司諫尹學東罷職,何如?上曰,依爲之。壽鳳曰,惟我聖上,春秋晼晩,而講學冞勤,月三晝講之外,頻賜召對,思見山林之士,屢勤招延,而尙無一人于于而來者,誠甚慨然。卽今悠悠萬事,莫急於胄筵講學及世孫講學,山林之士,講究經義,養德有素,若使出入於胄筵及世孫講學時,其討論切劘之間,周旋揖讓之際,必多有觀感薰陶之益,務積誠意,期於招致,伏望。上曰,所奏是矣,當留念。壽鳳曰,臣之忝叨宮僚,今至七年,前則賓客頻頻入參於書筵,多有進益之效矣,今年則臣之待罪宮銜,殆至十朔,賓客無一人行公,事體極爲未安,竝推考,何如?上曰,依爲之。上曰,執義李壽鳳首件面陳,其雖是矣,不能擧職於前任,糢糊苟且於前席,今日命飭巽軟臺臣,壽鳳宜首罷職。已上竝出擧條上曰,臺臣之請招致山林,誠好矣。予亦慨然者矣,此不在於聲音笑貌而,在誠心耳。昔宋神宗,問司馬光去?就於程子,程子已知其不來矣。獻納吳奉源曰,俄者李正任之言,是矣。以聖益聖之義,雖已祛黨,益自加勉焉。昌任曰,今日臣子,誰有黨心,殿下則惟以未盡祛爲心則好矣。上曰,果未盡祛乎?正任曰,殿下奈何盡疑群下耶?惟願自勉自强矣。上曰,雖欲自勉自强,不能保其格於干戚也。卿等之見,何如?曰,臺言,是矣。持平南玄老曰,殿下自勉自强,則自無此患矣。正言洪相直曰,臣則不知黨之有無矣。正任曰,殿下於建極之治,安有自足之心,輒示懈弛之色?臣憂歎之極,以淫朋雖已盡祛,聖心不可怠忽之意,申申仰勉,而及夫俯詢之下,正言洪相直,直以不知爲對,臺閣言議,何可如是䑃朧乎?揆以臺體,不可置之,正言洪相直,遞差,宜矣。上曰,依爲之。出擧條玄老曰,殿下建極之治,高出百王,朋黨之弊,自臻於消融之域,而今日筵中,兩臺臣,以此二字,有所仰陳,事體未安,請獻納吳奉源,持平李正任,竝推考。上曰,南玄老所奏,前後異矣,大臣相可否,可也。百祥曰,臺臣之言,前後矛盾,持平南玄老推考,何如?上曰,依爲之。出擧條玄老退出。上曰,推考則不可退也。吳奉源亦退乎?百祥曰,然矣。上曰,何爲而退乎?百祥曰,欲爲避嫌故耳。藥房提調李正壽進曰,日氣甚寒,殿座已久,下情不勝悶慮,湯劑今已待令,何以爲之?上曰,入于少次。上曰,憲臣請嚴申跟隨法,是矣,此後則闕內堂上外,無得前導,若有犯者,施以制書有違之律,可也。禮曹判書李益炡曰,取考冠禮謄錄,則三加禮畢後,賓有進字之例矣。王世孫冠禮,今已擇日以入,定字之節,依例前期擇日擧行,何如?上曰,依爲之。出擧條左參贊洪鳳漢曰,婚嫁過時者,自賑廳,每加周恤,而今則又當歲末,似當有特敎推惠之道矣,惶恐敢達。上曰,所奏最是,令本廳擧行。出擧條曰,朝參時,奏事官不卽擧行,當該承旨,推考,何如?上曰,依爲之。出擧條上曰,曾已下敎,徽旨中府院付標,古例深意,今日請推,其涉過矣。況李正任所陳切實,尤何推考?吳奉源所陳,亦非請推者。請推䑓臣大臣,旣以前後矛盾請推,亦不可仍爲推考,兩臺勿推,旣已勿推,更無撕捱之端,嫌辭辭單勿捧,其令察任,南玄老旣被矛盾之斥,難帶臺職,遞差,只備員將矣,而新除臺臣,復爲違牌,不可使聞於隣國,此亦觀擧措之一端,違牌徽旨,政院亦勿捧。出榻敎上曰,臺臣有闕代,政官牌招開政,以在京無故人備擬,待下批卽爲牌招察任,而若有在外稱頉者,先遞差,直捧嶺沿投畀傳旨。出榻敎上曰,都政不可踰月之意,業已下敎,吏判書告後,卽爲牌招察任,親政以十九日擧行。出榻敎上還入大內,至廣達門外,命承旨書傳敎曰,兼贊讀李瀰修撰除授,都事金魯鎭副修撰除授,牌招察任。
庚辰十二月十一日初更,上御景賢堂。藥房入診入侍時,提調李昌壽,副提調沈墢,記事官任希孝·李在簡·姜趾煥,醫官方泰輿·許礈·金德崙·金履貞·鄭允協,進伏訖。李昌壽曰,冒寒殿座,聖體何如?上曰,一樣矣。昌壽曰,昨日夜深罷對,勞攘之餘,水刺諸節,更何如?上曰,進服八味元之後,水刺則有勝矣。昌壽曰,丸劑無間撤之時乎?上曰,進服時多數進之,而或間日矣。昌壽曰,不當間日矣。今日蛔氣加減,何如?下情不勝憂慮矣。上曰,今則頗勝而昨夜有復動之候,故服生干而少差矣。前則蛔動時,以生干下之,而今番則烏梅茶,勝矣。昌壽曰,深烈之氣,不能逐蛔,則反不平矣。如此時,進御烏梅茶,則勝於生干矣。上曰,蛔動時,當進何藥乎?診脈後仍定藥名,可也。昌壽曰,中宮殿氣候,何如?上曰,一樣矣。昌壽曰,王世子氣候,何如?上曰,一樣矣。昌壽曰,嬪宮氣候,何如?上曰,好過矣。昌壽曰,王世孫氣候一樣安順乎?上曰,好在矣。昌壽曰,卽令諸醫入診,何如?上曰,只令首醫二人診察,而亦令諸醫同爲議藥,宜矣。方泰輿·許礈,以次診候訖。泰輿曰,左右三部帶數之意,少減,而右寸關虛軟之候,一樣矣。建功湯,雖加入治蛔之材,而固不如當門之藥,安蛔理中湯,加入橘皮,使君子進御,而烏梅茶,亦好。以爲兼進之地,伏望。且以脈候看之,氣不足故蛔亦動,如此之時,湯劑尤當加意進御矣。諸醫所陳竝同。昌壽曰,諸醫意見皆一,依此爲之乎?上曰,建功湯,雖入治蛔之材,而固不如門戶藥矣。上曰,理中建功湯停止,安蛔理中湯元方,人蔘倍入,加橘紅·使君子肉各一錢五分,五貼自明日劑入。出榻敎上曰,乾薑與胡椒中,何者爲勝耶?礈曰,皆不如茶飮矣。上曰,烏梅茶無靈矣。泰輿曰,乾薑亦好矣。上曰,以乾薑屑作編,一貼劑入,可也。昌壽曰,湯劑自藥院煎入,爲宜矣。上曰,今番日次,則煎入,可也。昌壽曰,五日日次,藥道頗遠,以三日爲日次,伏望。上曰,何必以三日爲之乎?以五日爲之,可矣。昌壽曰,臣曾於恭默閤,以保嗇聖躬,無忘在莒之意陳達,而向來入侍,伏聞下敎,淵衷尙爾記有,寸心感激矣。卽今悠悠萬事,莫如保嗇聖躬,聖躬安康寧泰然後,爲祈永迓續之休,而近來引接倍多,酬應太繁,竊恐憂勤之念,有妨於節宣之方矣。暮年講學,群下之不敢爭者,一月三對,群下之所祈祝者也,而講對之外,引接太頻,昨旣夜深罷對,今日冒寒殿座,又許診筵,夜將召對,臣固欽仰,而臣之所望,惟在保嗇之道,加意勉之,千萬祈祝矣。上曰,予豈樂爲?旣許民國故也。予豈三講三對之時乎?昨日欲依丁酉故事,有所下敎,因左參贊所奏,予乃回心,而不可無依據之道,故至有朝參之擧矣。昌壽曰,暮年三講,千古帝王所無之事,臣等莫不欽仰,而殿下旣未及衛武作抑之歲,固宜自强。且三對,行之於大堯倦勤之年,一接臣僚,輒有所益,則亦不可塞責而止。昨日下敎,聞甚驚遑,此非所以下敎者也,惟心緩然後,可爲調護之道矣。上曰,李正任,以黨習未祛,更爲警勉者,所奏是矣。左相苦心,予固知之,而左相亦有固執矣。以今世之難於鎭定,不爲行公,而今日見之,則以爲已見萌芽云,若有萌芽,則明春必長矣。若然則予當告于殿而辭八字之意,諭于左相矣。昌壽曰,雖勤勵之中,不得已引接之外,每以保嗇之道,念念不忘,伏望矣。至以藥餌言之,或以不緊爲敎,而劑入湯劑之進御與否,臣等亦未詳知,此後則煎入爲好,而丸劑亦當勉進矣。上曰,丸劑進服之後,水刺果勝矣。昌壽曰,旣進八味元,而水刺有勝,此豈不好乎?礈曰,八味元,卽除去水痰之聖藥故然矣。昌壽曰,前後藥餌,用輒有效,誠奇幸矣。上命藥房提調,率醫官先退。上命沈墢,讀玉堂除授傳敎。墢曰,校理無闕,而只有修撰三窠矣。上命改書傳敎。上曰,左贊讀,何不出代耶?墢曰,兼贊讀故無遞差之例矣。上曰,然矣。上曰,柳敍五,自翰林時見之,而無雜心矣。雖以騎郞時事奏之,而如此然後,本曹堂上及下隷,有所警飭,必曰某郞入臺地,則將有登筵陳奏之事云,而不爲不法之事矣。徐命膺,頃於召對以曆書事陳達,聖學輯要,本無此等語,而蓋其平日有所揣摩故然矣。柳敍五,亦以此事着在心中,故以騎郞新入臺地,有所陳白,亦非怪事。其末梢所陳,零零瑣瑣,雖失大體,而以首件事請罷者,非矣。近來跟隨法,尤爲蕩然,其所跟隨者,皆其傔從也。敍五所謂務勝之說,誠是矣。昨日罷對後,喧譁特甚,故使注書問之,則卽諸宰出去而然云,此由於傔從多跟之致也。傳曰,昨夜喧譁,比前特甚,因憲臣所奏,欲爲下敎,而今日殿坐,所重在矣,何區區於節目?故勸婚之事,不爲特敎,只答該堂之請者也,而紀綱攸在,不可無飭,況兵判在直若此,亞堂何言?兵曹判書金聖應,越俸一等,當該郞廳,令該府處之,此後時或摘奸,違越跟隨法者,勿論大官小官,不飭堂郞當該官員,施以重律,以此令騎省,書付直處,着意擧行。出傳敎上曰,王子大臣,各有跟隨之數矣。古者諸臣,闕中往來,不得張傘,而惟玉堂爲之矣。其時宮官李廷躋,以爲春坊與玉堂等,請其張傘,則以妄自尊大,昔年下敎誠嚴矣。頃日權噵云,春坊入直,皆着冠,故桂坊,效嚬於春坊,亦爲着冠云。玉堂旣着冠,春坊之着冠則無怪,而桂坊則旣兼摠府,宣傳官何敢着冠乎?承旨申飭,可也。若不嚴飭春坊,又將爲交椅矣。典章法度,衣冠文物,固守舊典,可也。李眞望騎堂時,予之乳父,有被打於兵曹之事,呼訴於予,故不得已送言矣。尤以請囑爲罪,仍爲決棍,其時予謂之善矣。金器大之父,兒時欲玩後苑,而守直中官,先笞其從人然後,許觀,故慈聖曾以是矣爲敎,古能有守法者,必貴之矣。上命墢書儒臣罷職擧條及李壽鳳罷職擧條。竝見朝參筵說上曰,承旨書之。傳曰,持平李正任,以年少臺臣,今日朝參,其所面陳,言甚切實,旣已措枉,何不擧直?特賜鹿皮一令。上曰,洪相直,以不知黨爲奏,朝鮮兩班,豈有不知黨字者乎?此是不甘不鹹之意也。其父在班,必望見其子之善爲,而至於遞差,李昌任果善爲之矣。近世互從輩,皆知黨字,則謂以不知者,非矣。予則初不知所對之如此而問之,若能分明奏對,豈不好乎?然此等之人,亦不可以準繩責之也。上曰,開陽門仍留,臺臣,使之卽爲肅拜,今日臺諫,必充數然後,可存國體矣。上曰,薇垣長,以李師祚事陳達者,誠不易矣。備局諸臣,初則以不過投畀料之,而至請梟示,莫不變色云。此非眞欲梟示之意,而當此不爲請推之時,此誠難矣。墢曰,玉堂李瀰,來待闕外,而職名未定,故姑不肅謝矣。上曰,其人果純實矣。謝恩後,使之入直,宜也。上曰,學敎授已差出,而若待下諭,則遲滯,易矣。兼官,或有取他學製設行之例乎?墢曰,然矣。大司成,亦或取以爲之矣。上曰,在京兼官牌招,學製申飭擧行。出榻敎諸臣退出。
上在慶熙宮。常參以代理停,經筵停。
洪準海,以都摠府意啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
沈鏽啓曰,左副承旨兪漢蕭,今日不爲仕進,卽爲牌招,何如?傳曰,允。
傳于尹坊曰,承旨傳香後,臣進排官嫡奸以來。傳于沈鏽曰,左右相入侍。
洪準海啓曰,左議政李,右議政閔百祥,依下敎來待矣。傳曰,詣閤。
吏曹口傳政事,兵曹參議成天柱,參知李思觀。
洪準海,以禮曹意啓曰,王世孫入學,以三月望前推擇事,命下矣。入學吉日,令日官推擇,則來三月初七日·初十日,爲吉,以何日定行乎?敢稟。傳曰,以初十日擧行。
洪準海,以禮曹意啓曰,王世孫冠禮,以三月望後推擇事,命下矣。冠禮吉日,令日官推擇,則來三月十七日·十八日·十九日·二十日,爲吉云,以何日定行乎?敢稟。傳曰,以十八日擧行。
藥房口傳啓曰,今日臣等,率諸御醫,入診于東宮,則脈度浮數,齒痛感候,一向無減,諸醫以爲淸胃二陳湯,依前方進服,爲宜云,此藥五貼,劑入之意,敢啓。答曰,知道。
以承傳色,口傳下敎曰,下敎之下,承傳色中官金明佑所奏放恣,令該府處之。
王世子在昌德宮。常參停。
李心源達曰,明日常參取稟。令曰,停。
又以侍講院言達〈曰〉,本院下番連日闕直,事甚未安,新除授弼善洪述海,卽爲牌招,姑降入直,何如?令曰,依。
沈墢達曰,今日是日次,藥房提調李昌壽,副提調沈墢,率諸醫來待矣。令曰,入對。
李心源達曰,吏曹判書金相福,書答已下,卽爲牌招察任,何如?令曰,依。
又達曰,入番兼春秋朴沁,身病猝重,勢難察任,今姑減下,何如?令曰,依。
尹坊達曰,卽者左翊善朴聖源,謂有情勢,陳書徑出,原書以臘享大祭齋戒,纔已退却矣。所當直捧禁推徽旨,而此與無端徑出有異,推考警責,仍卽牌招入直,何如?令曰,依。
以左翊善朴聖源牌不進罷職令旨,令于尹坊曰,推考徽旨捧入。
庚辰十二月十二日巳時,王世子坐德成閤。藥房入診入對時,提調李昌壽,副提調沈墢,假注書方禹坤,記注官金普淳,記事官朴沁,醫官方泰輿·李以楷·金履貞·鄭允協·玄處明,諸臣以次進伏訖。李昌壽曰,近甚日寒,睿候調攝,何如?令曰,非但齒痛不愈,元氣漸弱矣。昌壽曰,寢睡·水刺之節,何如?令曰,强進水刺,齒痛益甚,是誠可悶矣。昌壽曰,使醫官診候,何如?令曰,依。方泰輿入診,退伏以對曰,脈候左右三部微數,而胃脈不足掌心,溫燥不潤矣。諸醫以此同對。昌壽曰,議藥,何如?令曰,依。泰輿曰,淸胃二陳湯,連爲進服,好矣。令曰,依爲之。諸臣以次退出。
庚辰十二月十二日申時,上御惜陰閣。左右相入侍時,左議政李,右議政閔百祥,左承旨沈墢,記事官金相翊·李在簡·姜趾煥,以次進伏訖。曰,今日風寒,聖體若何?上曰,一樣矣。蛔氣更何如?上曰,無減矣。曰,昨日煎入湯劑進御乎?上曰,服之矣。曰,蛔能作痛乎?上曰,不至是矣。曰,昨日甚寒,終日殿座,夜來寢睡,何如?上曰,善睡矣。曰,水刺,何如?上曰,似勝矣。曰,丸劑無間斷乎?上曰,連服之矣。曰,昨日殿座處當風,眼胞之症,何如?上曰,不加矣。曰,勞動後,脚部痰候,何如?上曰,一樣矣。少時,未嘗平坐,近年則每坐立一膝屈一膝,今亦如是坐,視瞻似如何矣?昨日,掌令柳敍五,請申飭跟隨法,故予於今曉,諸享官受香,使之廉問,則犯者夥然矣,誠極寒心。命書傳敎曰,昨因憲臣所陳,有申飭之事,而今問海春君跟隨,與大臣等,慶興君·花平君·鄭光忠·南泰齊·李永暉,與大臣等,李珪·趙德行·金鍾協跟隨,與堂上官等,若不飭勵,何以樹紀綱?海春君栐·慶興君栴·花平君橃,行司直鄭光忠,判尹南泰齊,參知李永暉,竝罷職,監察李珪·趙德行·金鍾協,竝汰去,騎曹該堂罷職,郞廳先汰後拿,今番初頭,其在三令五申之意,雖略飭,此後當重繩,以此嚴飭。上曰,西閫已薦望乎?曰,未及完薦矣。上曰,尹泰淵事,誠非矣。右相之請罷,是矣。曰,臣意則縷飛靴,雖犯禁令,而以此斥罷,則殆近於以二卵而棄于城也。臣故惜之上曰,左相所陳,不如無見,而業已罷之,且法不可撓也,武弁之當入薦者,誰某耶?曰,吳·李潤成,當爲首副薦,而末薦則元重會·李柱國·張志恒·李殷春·李邦綏若而人,而姑未定之耳。上曰,吳若爲西閫,則其力量,能縛致龍骨大等賊乎?今日君臣一堂,如是從容,故作笑語以示鹿鳴章之義也。翰注輩,雖新進少輩,君臣之間,不可專主嚴長也。張志恒,誰所薦耶?曰,具善行所薦也。上曰,予則於志恒,直以一驕武知之,而亦欲一用之也。試爲之照望,可也。上曰,今番講書院闕直,予欲處分,而朴聖源可惜矣。朴聖源,誠難得之臣也。墢曰,朴聖源非故爲闕直,昨日政,除學兼官,而非玉堂而除是職,故以爲難安而徑出云矣。上曰,然乎?命書傳敎曰,講書院闕直,極涉寒心,聞其撕捱,雖過矣,此時講書院爲重,兼官,末也。兼帶學敎授許遞,其令昌德宮承旨,請留門卽爲入直,省記書入。上曰,左贊讀,誰也?墢曰,尹勉憲也,而方在外云矣。命書傳敎曰,騎堂有闕,令該曹卽爲口傳備擬,左贊讀尹勉憲,政院催促,其令卽爲上來。曰,前領相,自三司至大拜,終不入於浮囂之場,臣常於備坐見之,練達事情,閑熟文簿,非臣輩所可及也。且受知聖明,積年任使,一朝罷退,臣雖未知其罪之淺深,在聖明禮使之道,似不可無一番敦諭矣。上曰,前領相事,甚非矣。故姑未敦諭耳。諸臣以次退出。
上在慶熙宮。常參以代理停,經筵停。
傳于洪準海曰,跟隨法三名,雖稱王子大臣,而海春君,卽正一品顯祿,與大匡等,分揀付標,昨日呼寫時,遺漏,法約宜均,順悌君三名,其代書塡,人君御下,惟在勸懲,況初頭乎?鶴城君,以一品宗臣,其跟隨,與堂上等,可嘉,特賜鹿皮一領,河南君尹得養·李錫心,能遵初令,各賜弦弓一張。
傳于洪準海曰,新除授騎曹堂上,竝牌招察任。
李心源,以弘文館意啓曰,本館上番闕直,事甚未安,副修撰洪趾海,自鄕上來,卽爲牌招,以爲姑陞入直之地,何如?傳曰,允。
蔡濟恭啓曰,因本院達辭,昌德宮入直兼春秋朴沁,身病猝重,今姑減下事,依下矣。其代,令該曹卽爲口傳差出,何如?傳曰,允。
備邊司薦望,以李潤成爲平安兵使。
吏曹口傳政事,兼春秋單李胤恒。
洪準海,以武藝別監先啓手本。傳曰,令攸司科治則勿爲之。
傳于洪準海曰,卽今扶五倫之時也。昨日下武藝別監手本,而其子,自內旣已處分,治其父,有欠人君之道,分揀,只分付訓局。
洪準海,以兵曹意啓曰,龍虎營今秋冬等褒貶,設行於今十二月十四日矣。入直禁軍將,依例除標信,替代來參後,還爲入直之意,敢啓。傳曰,知道。
洪準海,以兵曹意啓曰,卽接內氷庫牒報,則藏氷,今月十三日畢役云,曜金門,卽爲還閉,該門守門將,依例撤直之意,敢啓。傳曰,知道。
王世子在昌德宮。常參停。
尹坊達曰,明日常參取稟。令曰,停。
又達曰,大司憲尹鳳九在外,執義李基德,掌令李堉·申應顯,持平李迪輔陳書入達,李昌任式暇,今日以監察茶時之意,敢達。令曰,知道。
又達曰,弼善洪述海牌招事,依下,而闕門已閉,待明朝出牌之意,敢達。令曰,知道。
又達曰,憲府之監察茶〈時〉,諫院之許久闕達,俱甚未安,兩司除在外式暇·陳書入達外,不爲行公人員,竝卽牌招,何如?令曰,依。
又以刑曹言達曰,本曹秋冬等褒貶,定行於今日,而堂上不可不備員,新除授參判李吉輔,牌招同參,以爲磨勘之地,何如?令曰,依。
又以吏曹言達曰,本曹佐郞李在協,除授後過限未肅拜,依例改差,何如?令曰,依。
又以侍講院言達曰,本院下番,連日闕直,事甚未安,新除授輔德柳思欽,自鄕纔已入來云,卽爲牌招,姑降入直,何如?令曰,依。
又以刑曹言達曰,咸鏡道洪原縣定配罪人李一萬,逃還京中,故纔已掩捕押送,而前後申飭之下,不能檢飭,致有此任意逃還之擧,事極駭然,當該配所官,不可無警責之道,從重推考,何如?令曰,依。
以弼善洪述海牌不進罷職令旨,令于尹坊曰,推考徽旨捧入。
獻納吳奉源達曰,請充軍罪人李時蕃,依律處斷,請恒延·命垕,仍令鞫廳,嚴鞫得情,請卜連,亟令王府拿鞫嚴問,以正王法,請稟于大朝,收還罪人天大酌處之命,快正王法,請稟于大朝,還收罪人益源定配之命,更加嚴鞫得情,夬正王法,請罪人匡師,更加嚴鞫得情,夬正王法。請絶島安置罪人來復,稟于大朝,還寢發配之命,仍爲嚴鞫得情,以正王法。請罪人張俊乞,稟于大朝,依律處斷。請罪人鄭得彪,稟于大朝,依律處斷。請稟于大朝,還寢罪人鄭起世酌處之命,依律處斷,請令本道嚴査申聞,新除授正言李顯泰,時在京畿金浦地,請斯速乘馹上來事,下諭。答曰,不從。下諭事依達。措辭見上
忠淸水使狀達,洪州伊川面元山島居金得伊等渰死事。令于尹坊曰,渰死人等,令本道恤典擧行。
司諫沈益聖書曰,伏以,邦籙無疆,我大朝封爵謝恩之甲年重〈回〉,臣民慶忭,曷有其極?仍念臣於年前,職在春坊,陳戒而語涉齟齬,勸講而學蔑輔導,居常愧懼,如負大何。迺者金養心之言,譏侮蹈藉,罔有紀極。噫,臣文無可取,識無可言,則彼之爲言,固無足怪,臣所甘心,而臣旣與彼本無宿怨,且是素昧,則其所凌侮,實未知其意之所在也。今臣之費辭呶呶,亦足羞也,而白首殘年,爲一年少輩口吻中軟物,疲駑則極矣。此莫非臣之平日言行,不能見重之致,尙誰咎哉?雖閑司漫職,固知冒膺之爲愧,況此新除,其責任之重,廉隅之防,比春坊反有加焉,則豈可以職名之有殊,冒出揚揚,以貽臺閣之羞哉?臣雖昏庸,決不爲此,頃叨是職,適値在鄕,仍爲儒臣之所請罷,區區情勢,未及陳暴矣。今此特除,又下於夢想之外,朝參有命,庚牌儼臨,此時言私,義所不敢,而顧臣所遭,旣非尋常,則亦不可夤緣幸會,抗顔承命,陳書而見阻喉院,違牌而亦靳例勘,私分悚惶,已無可言,而臣之進退,實爲狼狽。伏乞离明,俯察微諒,亟削臣職,仍治臣罪,以肅朝綱,以謝人言,千萬幸甚。答曰,覽書具悉。邦慶無疆,聖上封爵謝恩之甲年重回,歡忭曷有其極?此何撕捱?爾其勿辭,從速察職。
右尹朴相德書曰,伏以,臣猥忝銓任,罪在不職,過蒙寬假,罰止遞職,仰戴洪私,悚惕冞深,不意京兆除旨,遽下於屛蹙省愆之中,臣誠驚惶感激,莫省攸措。噫,居銓衡而一或有偏,注措失當,則其爲罪顧,何如也?臣於近日之政,果與僚堂同參,有所與聞,而素乏藻識,觸事憒憒,凡有咎責,臣與長官,宜無異同,而畢竟譴罷,獨歸首席,臣則以亞堂之故,而曲賜區別,只解本職,縱荷涵貸之恩,徒切惶愧之忱,臣之區區去就,雖無足言,朝家核實用罰之道,豈容若是其斑駁乎?顧今官銜雖改,而舊愆自如,何可以日昨冒出,寅緣蹲據,自同無故之人也哉?且臣素患風痰之疾,觸冷添劇,頭目暈眩,肢體牽疼,胸膈痞塞,飮食全却,方在床席委頓之中,卽此病狀,萬無時日起動之望,虛帶劇務,瘝曠爲弊,縮伏累日,益增罪戾。玆敢略陳短章,仰瀆离明之下,伏乞睿慈,俯賜諒察,鐫遞臣職名,仍治臣辜恩尸職之罪,以嚴邦憲,不勝幸甚。答曰,覽書具悉。卿其勿辭,調理察職。
掌令李堉書曰,伏以,臣於臺職,自劃有素,夫豈有冒進之勢,而日昨大朝,朝參有命,特除,遽降,他不暇顧,章皇入肅,獲覩盛儀,粗伸義分,而反顧循省,冞切愧忸。今於召牌之下,宜卽蹶趨承,而臣之母年,恰滿九耋,長在床褥,氣息綿綴,數日以來,重患毒感,肥膚烘熱,頑痰橫塞,呼吸急促,藥飮不下,昏昏涔涔,轉至危篤,實有朝夕之憂。臣無他兄弟姊妹,獨自扶護,晝宵焦惶煎泣罔措,以此情理,萬無一刻離捨供職之望。玆敢疾聲仰籲,伏乞睿慈,俯賜矜憐,亟遞臣職,以便救護,仍治臣罪,以肅朝綱,不勝幸甚。答曰,覽書具悉。爾其勿辭,救護母病。
掌令申應顯書曰,伏以,皇天降騭,我大朝寶算靈長,封爵謝恩之年重回,八域臣民,擧皆歡忭。伏想邸下愛日喜懼之誠,益復洞屬。仍竊伏念臣於今春,忝叨見職也,重患風痺類中之症,委身床褥,轉側須人,而親臨鞫囚之命,猝下半夜,適無僚臺之可以推移者,拚死入肅,趨侍帳殿。及其天明罷出之際,病勢陡劇,驀然昏仆,不省人事,扶舁還次。噫,近來臺臣之入闕,不傳達,誠一弊風,臣嘗病之者,而疾病之來,未免躬自蹈之。勢雖使然,溺職則大,果然天威震疊,命投絶島。臣泣訣老母,扶病登程,行未數日,繼伏承移配陸地之命,而至有渠雖無狀,思乃父祖之敎,匪怒伊恩,感結幽明,臣奉讀至此,不覺失聲嗚咽,涕泗被面也。到配數朔,症勢轉篤,瞻望京闕,生還無期,自分埋骨於炎荒矣。聖度天大,遄降宥音,得以歸見老母,感祝洪私,死無餘恨,杜門病蟄,念絶當世,乃者恩敍纔降,仍復有柏府除命,顧此癃癈之身,罪累之蹤,銓曹何以謬擬,而天點又何以誤加也?臣於是職,前後叨數次而自作無妄,動速罪戾,至今追思,寢驚夢愕,則今此恩除,非但爲蔑效之地,便是臣吹薤之處,病裏驚惶,五內失守,益不知所以自措也。臣本空疎譾劣,百無肖似,圖報聖恩,惟在於筋力奔走,而不幸稟質虛脆,賦命奇薄,强壯之年,纏此痼疾,雜試針藥,殆滿一年,而有加無減,轉輾沈痼,氣日益虛,痰日益盛,面貌浮歪,肢末腫脹,膈痞而飮食不化,舌硬而言語亦澁,刑殼雖存,神精已枯,將爲聖世之棄物。區區塵刹之報,已矣此生,此臣所以撫躬而自悼者也。以此情勢,以此病狀,夫豈有一分强起之望,而除拜之夕,飭敎截嚴,命召踵臨,嚴畏分義,他不暇顧,强加袍帽,匍匐入謝,其放倒廉隅,殆無餘地,臣實自愧。人謂斯何?使臣雖無疾病之可言,危臲兢惶之蹤,不可以暫時冒出,便爲因仍盤礴之計,況其病勢之萬萬難强,有非一時偶感之比者乎?玆於令牌之下,駄詣闕外,瀝陳肝血,仰瀆离明。伏乞諒臣情勢之難强,憐臣病狀之已痼,特許鐫削臣職名,俾得隨分調治,以卒天地生成之澤,千萬幸甚。答曰,覽書具悉。邦慶無疆,聖上封爵謝恩之甲年重回,歡忭曷有其極?爾其勿辭,調理察職。
執義李基德書曰,伏以,臣於杜門屛伏之中,忽叨柏府新除,仍有大朝嚴敎,他不暇顧,章黃入肅,而臺端一步,自劃有素,因仍蹲冒,斷無是理。況臣年紀衰邁,疾病侵尋,自秋以來,素患痰厥之症,一倍添劇,頭如斧劈,精神昏瞀,宛轉床笫,與死爲隣,以此病狀,實無自力從仕之望。玆於庚牌之下,忍死擔曳,趨詣闕外,略暴苦懇,伏乞睿慈,俯垂矜憐,亟許鐫遞,仍治臣罪,以肅朝綱,以便調息,千萬幸甚。臣於乞免之章,耿耿愚衷,有不能自已者,敢此尾陳。臣伏覩我邸下,於懋學之工,勤政之道,非不至矣,而近緣睿候之欠和,兩筵之停廢,已久,賓對之晉接亦曠。疾病之來,聖人所難免,則調攝之方,節宣之要,宜無所不用其極,而時時召見宮僚於臥內,討論文義,引接諸臣於便閤,商確事務,非但有益於睿學,無闕於國事,其於治心治病之道,亦不爲無所補矣。臣於秋間,待罪宮僚時,亦以此意,縷縷仰陳,伏想邸下,亦必記有之矣。玆以芹曝之微誠,復申芻蕘之賤言,若其僭妄之罪,固無所逃。答曰,覽書具悉。所陳切至,可不體念,而爾其勿辭,從速察職。
守禦使尹汲書曰,伏以,臣才分劣弱,疾病沈淹,旣不堪任重,又不能供劇,畿藩本非煩務,而猶且艱於應酬,擬將瀝懇之章,冀褫鞶之恩矣。乃者千萬夢想之外,遽承移授守禦使之命,臣始焉驚惑,終而憂愧,實不知措躬之所也。仍念國家緩急之所依歸者,南漢爲重,而近來戎政多弛,守備漸疎,器械之朽鈍久矣。財力之耗竭極矣。其一分補弊之道,專在得人,所宜另擇識務之俊,以畀障絲之責,而畢竟委寄之隆,乃歸於蔑技無能之一庸夫。臣之顚踣狼狽,雖不足恤,獨不有乖於淸朝愼簡之政乎?此臣所以聞命懍惕,歷累日而靡定者也。況自營制新改之後,將臣五易,百事紊錯,整頓無策,今之此任,實有別於前日之此任,則尤何敢冒膺匪分之恩,以益其僨誤之罪哉?左右揣量,萬無堪承之勢。玆敢悉暴肝膈之懇,仰瀆离明之下,伏乞睿慈,俯垂諒察,亟遞臣守禦之任,回授可堪之人,俾重務無霣,微分獲安,公私不勝兩幸。答曰,覽書具悉。卿其勿辭,從速察任。
上在慶熙宮。常參以代理停,經筵停。
傳于沈鏽曰,大臣·吏判·有司堂上·秋判·畿伯·嶺伯·摠戎使及張志恒,入侍。
沈鏽啓曰,左議政李,右議政閔百祥,吏曹判書金相福,有司堂上徐志修·洪麟漢,刑曹判書洪象漢,京畿監司蔡濟恭,慶尙監司黃仁儉,摠戎使崔鎭海,副護軍張志恒,依下敎來待矣。傳曰,詣閤。
沈鏽啓曰,編次人使之入來事,命下矣。編次人趙明鼎,以大司成,今方陞輔開場,前參判元仁孫,時無職名,令該曹口傳付軍職,何如?傳曰,允。
沈鏽啓曰,編次人元仁孫,依下敎來待矣。傳曰,入侍。
兵曹口傳政事,副司直元仁孫。
李心源,以都摠府意啓曰,副摠管光興君橏,以兵曹褒貶時,部將等今秋冬等褒貶磨勘事,外兵曹晝仕出去之意,敢啓。傳曰,知道。
李心源,以兵曹意啓曰,卽接昌德宮北所衛將牒報,則宣仁門北邊宮墻二間許,今日頹落云。令紫門監爲先把子圍排,急速修築,而弘化門入直砲手十五名,依例除出,限修築間,各別守直之意,敢啓。傳曰,知道。
江華留守啓本,長寧殿臘享祭享時,預差陞實,惶恐待罪事。傳曰,勿待罪事回諭。
王世子在昌德宮。常參停。
尹坊達曰,明日常參,取稟。令曰,停。
又達曰,大司憲尹鳳九在外,執義李基德式暇,掌令李堉親病受由,申應顯呈辭,持平李昌任式暇,李迪輔書批未下,今日以監察茶時之意,敢達。令曰,知道。
又達曰,判敦寧李昌誼,除拜後過三日,不爲出肅,依定式推考警責,仍卽牌招,何如?令曰,依。
又以侍講院言達曰,本院新除授弼善洪述海,卽有只推之令,卽爲牌招察任,何如?令曰,依。
又以義禁府言達曰,卽接月令醫員朴春煥手本,則時囚罪人元慶濂,重得寒疾,晝夜叫痛,食飮全廢,不省人事,症形危惡,實有難保之慮云。自前罪人病勢如此,則有保放救療之規,敢此仰稟。令曰,知道。
右副承旨洪準海書曰,伏以,臣之老母,年深病痼,居常澟綴,近又添得寒感,累日委頓,焦憂之極,有難離捨,而當此院直苟艱之時,不敢言私,自未免抑情供職矣。卽者得接家信,母病一倍添劇,冷熱相攻,遍體刺痛,食飮全却,神氣昏瞀,達宵叫苦,症形危惡。臣方寸煎灼,不能按住,急於歸護,投章徑出,任情擅離,罪無所逃。伏乞离明,亟許鐫遞,仍加重勘,以便救護,以肅朝綱,不勝幸甚。答曰,覽書具悉。爾其勿辭,救護母病焉。
副修撰洪趾海書曰,伏以,臣自遭臺言,分甘僇廢,杜門訟愆,以爲息補之圖,乃於暫出郊坰之日,忽伏承玉署新除。且令臣乘馹上來,是何滓穢之賤,猥荷收錄之恩,聞命惶感,莫省攸措。臣於秋間,猥登大朝講筵,竊覵我殿下因文慨世,反覆於公私之辨,痛恨於傾軋之習,天語諄諄,聖旨懇惻,有足以感神明而孚豚魚,咫尺前席,愚衷自激,敢以擧世皆傳之說,率爾仰對。今之議者,其若持臣疎率之迹,斷以忘發之失,則臣固當受而爲罪,愧服不已,而乃反指小成大,因淺爲深,忍以人情事理所必無之疑,容易加之,終至臺評之發,聲罪狼藉,受困不少,質諸公眼,未必終爲難明之案,而只恨人心世道之至巇至險也。前後筵敎,曲賜照燭,至諭以慷慨所發,又敎以斷無他心,縱使臣刺口自明,無以加焉。臣旣得此於君父,雖卽日滅死,亦何所憾?噫,橫經登筵,坐言獲罪,從古何限,而豈有如臣所遭之萬萬非情者乎?苟使臣平日語默,少能見信於人,則設或有一時失言,人之所以疑之攻之,豈至於此耶?此臣所以撫躬徊徨,中夜自悲者也。又況鄭杺之橫罹罪謫,無預於臣,而事端轉輾,由臣言語不審,則臣心慙恨,顧何異乎以手擠之?每一念至,輒增其踖踧不安也。恩命之下,不敢久淹,昨才來伏私次,而左右揣量,承膺無路,玆隨天牌,猥陳危懇。伏乞睿慈,俯加諒察,特賜鐫削,仍令選部,勿復檢擧,俾臣得以全保殘軀,以卒天地生成之澤,千萬幸甚。答曰,覽書具悉。其何撕捱者?爾其勿辭,從速察職。
持平李迪輔書曰,伏以,天佑我宗祊,大朝殿下封爵之年重回,八域臣民,孰不頌祝,而況我邸下,愛日歡忭之心,當復如何哉?仍伏念臣,迂疎拙劣,本不合於淸朝耳目之任,而乃者柏府新命,遽降於千萬夢想之外。聖旨纔宣,天牌隨臨,更鼓屢報,禁扃不閉,臣迫於分義,他不暇顧,蒼黃出肅,而實有情勢之難安者。臣以鄭文柱堂后擬薦事,入於憲臣之達辭,至請譴罷,蓋文柱,臣雖無一日之雅,聞其門閥與爲人,可合是選,故博採公議,取而爲薦,而論者之言如此,臣竊訝惑焉。然莫重公薦,臣旣被誤擧之目,則豈可以事在旣往,晏然冒據於言議之地乎?臣之日昨祗肅,雖緣嚴命,而其在廉隅,因仍盤礴,斷無是理。伏乞离明,俯賜諒察,鐫遞臣職,以安賤分,千萬幸甚。臣不敢以言官自處,而竊有區區所懷,略陳其萬一焉。伏惟我邸下,英姿天成,睿學日就。伏聞离筵所講,卽一部周易,而探賾乎造化之妙,講究乎義理之原,成性存存之意,藹然於問難之際,乾之自强不息,坤之厚德載物,皆爲身心上工夫,而只緣睿候欠寧,停筵已久,凡在聽聞,孰不憂慮?蓋講學之道,不但討論旨義而已,必以躬行心得爲貴。伏未知邸下,旣以講易,則果以是道體行耶?觀山澤之象而懲忿窒慾,覽風雷之象而遷善改過,講復卦,則必以不遠復无祇悔,爲對症之劑,論无妄卦,則以勿藥有喜,爲節宣之道,以至於六十四卦之義,瞭然於方寸之間,而發以爲應事接物,則天理自存,人欲自遏,可以一蹴於高明之域,何憂乎美疹之或侵耶?雖然易之爲書,旨奧辭微,非章句之儒,所可窺測,則雖日日開講,口讀而已,註釋而已,何能開發睿志,對揚休問乎?惟是山林讀書之士,素多講劘之業,大而化育生成之妙,近而格致誠正之要,無不精通,各極其工。若使延致胄筵,開卷講確,則必將發揮經義,開導睿德。其爲薰陶資益之效,奚啻古人七發之諭乎?況今都憲之特除,禮義之陞擢,獨及於林下宿德之人,實仰我大朝崇儒重道之意,而士林莫不興起聳動。伏願邸下,及是時務積誠意,以禮旌招,招之不來,又以禮招之,期於必致焉。答曰,覽書具悉。邦慶無疆,聖上封爵甲年重回,慶忭曷有其極?所陳切實,當體念焉。爾其勿辭,從速察職。
司直韓翼謩書曰,伏以,臣向蒙恩暇,往省先壟於久曠展掃之餘,粗伸情理,感結松梓,歸伏私次,亦已浹月,疾病沈頓,尙稽入肅,宮賓恩命,乃下於此際,感激惶霣,措躬無地。顧此職任不輕,代理以後,事體截嚴,前後當是任者,類皆逡巡而辭避,是豈無義而然哉?古人於官職去就,苟其不敢當者,則劃卽控免,不敢斯須處,臣雖汚下,粗知斯義,不敢行公於職事,乃欲冒膺於虛銜,決無是理。春間一出,蓋亦牽迫於本職,至今追思,惶汗浹背,今忽無他端而突然冒肅,實非義分之所敢出。日昨朝參,亶出於我大朝振勵之聖意,百僚咸造,跛躄皆聳,臣獨拘於見職,竟失趨參,撫躬兢惶,尤增死罪,臺臣請推未行公賓客,辭意甚嚴。臣於此,自謂有所執而失職之罪,更無所逃。玆敢哀籲於貳極之下,伏乞离明,亟許鐫遞臣職名,仍令重勘臣罪負,以安賤分,以謝臺議,不勝幸甚。答曰,覽書具悉。此何撕捱?卿其勿辭,從速行公。
海春君栐書曰,伏以,臣於日昨,詣闕受香,以跟隨踰法致勤,大朝嚴敎,特降譴罷之命,旋蒙聖度含容,曲賜分等,收還威命,爵秩依舊,臣驚惶感蹙,罔知所措。惟我聖上,以朝臣跟隨猥多,喧挐淸禁,嚴飭該曹,申明舊法,臣忝在崇品,誠宜恪恭遵行,而新令之初,反爲首犯。臣安敢猥恃恩貸,自同無罪,晏然於職次乎?玆敢露章自効,伏乞离明,亟降威罰,以昭法綱,以安私分焉。答曰,覽書具悉。卿勿過辭,從速行公。
庚辰十二月十四日午時,上御景賢堂。大臣·吏判·秋判·有司堂上·畿伯·嶺伯·摠戎使及張志恒入侍時,左議政李,右議政閔百祥,吏曹判書金相福,行刑曹判書洪象漢,有司堂上洪麟漢·徐志修,京畿監司蔡濟恭,慶尙監司黃仁儉,摠戎使崔鎭海,副護軍張志恒,同副承旨李心源,記事官金相翊·李在簡·姜趾煥,以次進伏訖。曰,已過臘日,又當大寒,日氣當寒而不寒,時氣不順,此時聖體,若何?上曰,一樣矣。曰,蛔氣,何如?上曰,服藥後似少勝矣。曰,日昨臣等退出,夜已深,去夜則寢睡,何如?上曰,善睡矣。曰,水刺則有加勝之敎後,更何如?上曰,似勝而旋減矣。百祥曰,湯劑連爲進御乎?上曰,連服矣。曰,丸劑亦進御乎?上曰,服之矣。曰,中宮殿氣候,何如?上曰,一樣矣。曰,王世子氣候,何如?上曰,安過矣。曰,王世孫氣候,亦安順乎?上曰,好在矣。卿等就座。吏判進伏。特除意有在矣,故相宋寅明,有申飭銓官之請,而今已擇之,故予不面飭矣。浮囂則銓官亦末如之何,而抑躁競則專在銓官,須勉之。相福曰,臣本不肖無似,猥叨重任,恐不能堪承聖敎,不勝惶懼矣。上曰,都政已定,凡干擧行,速爲之,可也。此朝廷人,豈有不知面之人,而第以擇用不知者爲心,可也。相福曰,都政旣已指日下敎,故臣他不暇顧,冒沒出膺,而日期甚迫,凡干擧行之事,雖或及期爲之,而窠闕甚不足矣。上曰,頃者兵曹,嘗以窠窄爲言矣,畢竟能行之矣。相福曰,今此都政,須有二十五窠然後,可以擧行,而見窠,竝瓜滿僅爲十二,萬無推移之勢,聞監牧官有瓜滿三窠,若於都政前,以東班職人差送,則可得三窠矣。上曰,依爲之。相福曰,昭寧園守奉官,先爲者陞下,後爲者陞敍事,命下矣。守奉官鄭至良則卽已出六,兪漢膺則當爲陞敍,而待其陞差直長,後用承傳,則卽爲出六,近有此例,依此爲之乎?上曰,依爲之。竝出擧條上曰,都政迫近,吏曹多有擧行者,吏判先退。鎭海進伏。上曰,奏之。鎭海曰,臨津墩臺,今已築之矣。多種樹木,以爲木柵之計矣,臣欲往見,故敢達。上曰,然則往見之,可也。鎭海曰,臨發當更草記乎?上曰,不須草記也。鎭海退出。上曰,畿伯進伏。上曰,頃者已諭大臣矣,常欲一用而有是命矣。濟恭曰,聖敎及此,臣敢不殫竭心力乎?上曰,當於何日到界?濟恭曰,匪分之職,惶蹙度日,故未及思之矣。曰,使之斯速到界,何如?命書傳敎曰,京畿監司蔡濟恭,明日辭朝。上曰,嶺伯進伏,大臣已薦,不須面飭,而嶺南卽我鄒魯之鄕,卿須擇發人才以聞之。仁儉曰,臣本千萬不似,而付以七十餘州,受命以來,夜不能寐矣。上曰,夜不能寐云者,甚好矣。推此心,則嶺南可治也。仁儉曰,聖敎以人才爲急,雖有一才一藝者,臣謹當上聞矣。上曰,張志恒進伏。已經兵使乎?百祥曰,以相避遞之矣。上曰,爲閫任則當以何樣規模治之乎?志恒曰,爲將者不可無安不忘危之意,而平時則不過練兵繕甲而已。上曰,若知練兵繕甲之爲務,則何乃讀書而已乎?志恒〈曰〉,讀書猶勝於博奕游戲,故臣時或讀書耳。命先退。曰,當此歲末,多有處決之事,而判尹未差,左尹曺命采在外,右尹朴相德,謂有情勢,今日亦不入侍。使之催促察任,何如?上曰,依爲之。曰,歲翻不遠,隄堰司,多有擧行者,堂上有闕代,以行副司元景淳差下,何如?上曰,依爲之。竝出擧條曰,元景淳,爲沁留時,頗有治績,且其爲人不染於俗,甚可貴矣。上曰,入侍時見之,甚可貴矣。百祥曰,元景淳,效其外家,常旅宦矣。上曰,其外家誰耶?百祥曰,故相李畬,卽其外祖也。上曰,然乎?此家有大提學衿得田畓云矣。百祥曰,今因言端,敢此仰達矣。故相李畬,以先朝禮遇之大臣,身後子孫零替,無一人立於朝者,殊甚矜愍。自朝家,似宜有收錄嫡長孫之典,故敢達。上曰,依爲之。出擧條曰,守禦使尹汲,還差備堂,何如?上曰,依爲之。出擧條麟漢曰,臣待罪金吾,以本府事與首堂相議,故敢達。月初賓對時,前察訪崔粹敬,以杖八十,陳達勘罪,蓋粹敬曾以輸城察訪,軍器別備,其時,兵使狀請施賞,至蒙加資之典矣。卽今兵使又爲狀聞,以爲其所謂新備軍器,不成貌樣,至請崔粹敬之罪。粹敬之全半虛僞,希功望賞,已極無狀,而其時兵使之爲其生色,欺瞞朝家,其罪尤大。粹敬之加資,恐不可不還收,當該兵使,亦不可無責。下詢大臣而處之,何如?上曰,大臣之意,何如?曰,事狀旣如此,欺罔律,似不可免矣。百祥曰,所謂別備者,如是虛僞,殊極駭然。昨聞左參贊洪鳳漢之言,則向年古阜郡守李守彬,以軍器別備,兵使狀聞加資,其後兵使,以摘奸而無其實狀,狀聞請罪。金吾議讞,止於杖八十,欺罔朝家,豈無當律而如是低昻,殊涉未安。前後判義禁罷職,李守彬·崔粹敬,還收加資,當該狀聞兵使,削職,宜矣。上曰,依爲之。出擧條曰,頃者,以湖西松田事,帥臣·守令及士子之被罪者,今已被赦,而聞有一人尙在秋曹徒流案中云,似有分揀之道矣。上曰,一體放送,可也。出擧條百祥曰,曾經朝官,居在外方者之存沒,朝家之無所聞知,似如何?此後則道臣,應爲狀聞者外,侍從以上身死者,報禮曹,卽施致賻之典,侍從以下文蔭武身死者,亦報兩曹,釐正品案,恐好,分付道臣及禮曹,銓曹何如?上曰,依爲之。出擧條曰,外方推奴徵債,旣已防塞,當此歲時徵債之事,未免民間騷擾,推奴徵債,京外一體,限明秋防塞,何如?上曰,依爲之。出擧條上曰,儒臣,持聖學輯要入侍。出榻敎上曰,俄已下敎,而朴相德,有何情勢耶?百祥曰,別無之矣,而長銓被罪,故以此撕捱矣。命書傳敎曰,今聞大臣所奏,其涉過矣。頃者朝參,進參故,心以爲是,今日有司堂上入侍之命,意蓋在矣,而不入,故先諭大臣,此亦于今俗習之致,京兆無堂,右尹朴相德,從重推考,其令卽爲察任。上曰,頃者之事,不過申飭。飭已行矣,近者所無,許多三司,一時處分,亦非特命朝參之意。前副學徐命膺,其餘諸儒臣,前掌令柳敍五,竝敍用。出擧條上曰,副修撰金魯鎭,欲命只推,而其時大臣,酬應之際,傳旨一體混下,旣踏下之後,仍命只推苟且,前副修撰金魯鎭敍用,副修撰除授,前副應敎沈履之,應敎除授,前修撰李商芝,修撰除授,竝牌招察任。出榻敎上曰,此時學製,豈可遲滯?諸儒臣旣命敍用,在外兼官及未肅拜人,一體許遞。兼官有闕代,明朝政官牌招開政,以在京無故人備擬。出榻敎上曰,明日吏兵房承旨,持殿最待下敎入侍。出榻敎修撰李瀰,持聖學輯要入侍,承史外諸臣,皆退出。上讀訖,承史以次讀之。上曰,朱子此封事,亦卽景也。瀰曰,程子之上神宗箚,其下,先正臣按皆好文字矣。百載之下,猶可興起鼓動也。三代之道,非高遠難行之事,上下精白一心,則庶幾及之。上曰,不易矣。瀰曰,上下同心,以血誠做去,則三代之治,豈難致之乎?殿下建極之治,卽三十年苦心也。今日淫朋消融,無彼此之所爭也。上曰,雖曰無所爭,心則皆有所爭也。瀰曰,如春秋之無義戰,專由於私意也。殿下苦心調劑,故今則幾無之矣。上曰,自以爲無之,而予必曰有之者,非人君之道也。然黨則終有之矣,頃者臺臣,以不知有黨爲答,予甚笑之。無乃如人不見塵,魚不見水,坐在裏許,故或有所不知耶?今之世道,三代則尙矣無論,少康之治,亦難矣。上掩卷,諸臣以次退出。
上在慶熙宮。常參以代理停,經筵停。
夜自一更至五更,月暈。
李心源,以都摠府意啓曰,今日入直內三廳武兼·禁軍及軍兵等,當爲中日習射,而上前開坼相値,不得爲之之意,敢啓。傳曰,知道。
傳于沈鏽曰,吏兵房承旨,持殿最入侍。
以應敎沈履之,修撰李商芝,副修撰金魯鎭等牌不進罷職傳旨,傳于李心源曰,竝只推。
沈鏽,以弘文館意啓曰,本館上番,連日闕直,事甚未安,副修撰洪趾海,書答已下,卽爲牌招,以爲姑陞入直之地,何如?傳曰,允。
有政。吏曹判書金相福進,參判徐志修世孫講學進,參議鄭存謙式暇,行都承旨沈鏽進。以李翼元·金時默爲承旨,李普溫爲正言,朴相喆爲左翊善,金陽澤爲工曹參判,蔡膺一爲同敦寧,鄭亨復爲司䆃提調,尹汲爲宗簿提調,韓翼謩爲觀象監提調,李昌壽爲瓦署提調,林箕彬爲兵曹佐郞,安致宅爲右通禮,李堣爲宗簿正,李溵爲西學敎授,李商芝爲中學敎授,元義孫爲南學敎授,金魯鎭爲東學敎授,李龜應·鄭至良·張瑞翰·李厚坤爲監察,李壽圭爲恭陵令,柳泳爲忠淸都事,徐有良爲吏曹佐郞。右承旨金時默,左副承旨李翼元,右副承旨尹坊。
行兵曹判書金聖應進,參判洪得厚昌德宮入直,參議成天柱入直,參知韓師直病,參知李思觀病,同副承旨李心源進。以金相福爲副摠管,徐弘遠爲晉州營將,鄭運一爲慶尙監營中軍,金麟壽·閔興肇爲景福衛將,許烜爲昌德衛將,朴尙復爲同知訓鍊,僉正單田見龍,副司正韓師吉。
沈鏽,以吏曹意啓曰,曹所屬司饔院·宗簿寺官員等矣,今庚辰年秋冬等褒貶,當爲等第,而因本司提調有故,不得磨勘之意,敢啓。傳曰,知道。
沈鏽,以戶曹意啓曰,今庚辰秋冬等所屬各司褒貶啓本中,平市署直長尹皓,與參判臣李景祜,爲姨從相避,故判書臣尹東度,參議臣尹得養,同爲磨勘以入之意,敢啓。傳曰,知道。
沈鏽,以戶曹意啓曰,本曹郞廳及所屬各司官員,今庚辰秋冬等褒貶,依例磨勘以入,而司䆃寺·內贍寺·內資寺·軍資監·司宰監·司圃署,去春夏等褒貶,因各其司都提調·提調有故,不得限內磨勘矣。今則其時官員,旣多遷轉,有難考績,依前例蕩滌,何如?傳曰,允。
沈鏽,以戶曹意啓曰,本曹所屬各司,今庚辰秋冬等褒貶,磨勘之際,廣興倉啓本中一字,平市署啓本中一字,誤書擦改之意,敢啓。傳曰,知道。
沈鏽,以禮曹意啓曰,各陵殿園墓及本曹郞廳·四學童蒙敎官·通禮院·典牲署·司蓄署·禮賓寺·圖畫署官員等,今庚辰秋冬等褒貶等第以入,而宗廟署·社稷署·弘文館·藝文館·春秋館·承文院·成均館·掌樂院·奉常寺·校書館·觀象監·內醫院·司譯院·典醫監·東西氷庫·東西活人署·歸厚署·惠民署·東西關王廟官員等褒貶,各其司領事·提調·堂上有故,不得一時磨勘之意,敢啓。傳曰,知道。
沈鏽,以禮曹意啓曰,今此本曹貶坐所屬各司官員等,參謁時,奉常寺參奉洪啓謹,以受由在鄕懸頉,不爲來參,事甚未安。以本寺褒貶不爲之致,雖不得等第,不可置之,洪啓謹,令吏曹中考施行,何如?傳曰,允。參下官之慢蹇,亦紀綱所致,下考施行,準期不敍。
沈鏽,以兵曹意啓曰,本曹今庚辰秋冬等褒貶啓本中,刀擦六處之意,敢啓。傳曰,知道。
沈鏽,以兵曹意啓曰,本曹今庚辰年秋冬等褒貶等第,磨勘以入,而所屬司僕寺·典設司·軍器寺·訓鍊院官員等褒貶,因各其提調及堂上有故,不得一體磨勘之意,敢啓。傳曰,知道。
沈鏽,以刑曹意啓曰,曹屬掌隷院·典獄署官員等矣,今庚辰秋冬等褒貶等第,當爲磨勘以入,而掌隷院則判決事鄭夏彦,病不進,典獄署則本曹參議與該房承旨,例爲會同磨勘,而參議尹勉敎,有故未赴坐,故不得一體磨勘之意,敢啓。傳曰,知道。
沈鏽,以工曹意啓曰,本曹今庚辰年秋冬等褒貶,當爲磨勘,而判書臣金尙翼,身病方重,參判未差,參議臣洪重厚,在外未肅拜,堂上未備,限內不得爲之之意,敢啓。傳曰,知道。
沈鏽,以漢城府意啓曰,本府郞廳·五部官員等,今庚辰年秋冬等褒貶,當爲等第,而判尹未差,限內不得磨勘之意,敢啓。傳曰,知道。
沈鏽,以備邊司郞廳意啓曰,政府今秋冬等褒貶,當爲等第,而時無首席,限內不得磨勘之意,敢啓。傳曰,知道。
沈鏽,以宣惠廳郞廳意啓曰,本廳今庚辰秋冬等褒貶,當爲等第,而都提調·領議政,時未備位,臣等俱有病故,限內不得磨勘之意,敢啓。傳曰,知道。
沈鏽,以中樞府意啓曰,本府郞廳及醫員·錄事等,今庚辰秋冬等褒貶,當爲磨勘,而領府事臣李天輔,身病有故,判府事臣金尙魯,判府事臣趙載浩,俱在外,限內不得爲之之意,敢啓。傳曰,知道。
沈鏽,以敦寧府意啓曰,〈本〉府郞廳等,今秋冬等褒貶,當爲磨勘,而首堂上未差,限內不得爲之之意,敢啓。傳曰,知道。
沈鏽,以忠勳府意啓曰,今庚辰年秋冬等褒貶,當爲磨勘,而本府有司堂上豐恩君趙載浩在外,限內不得爲之之意,敢啓。傳曰,知道。
沈鏽,以宗親府郞廳意啓曰,本府郞廳,今庚辰年秋冬等褒貶等第,當爲磨勘,而首堂上有故,限內不得爲之之意,敢啓。傳曰,知道。
沈鏽,以儀賓府意啓曰,本府郞廳矣,今庚辰年秋冬等褒貶等第,當爲磨勘,而有司堂上有故,限內不得爲之之意,敢啓。傳曰,知道。
李心源,以訓鍊都監意啓曰,都監從事官·禁松參軍及諸將官等褒貶,當爲等第,而都提調行判中樞府事臣金尙魯在外,限內不得磨勘之意,敢啓。傳曰,知道。
李心源,以禁衛營都提調意啓曰,本營從事官及諸將官,今庚辰秋冬等褒貶,當爲等第,而臣李有身病,限內不得磨勘之意,敢啓。傳曰,知道。
李心源,以御營廳意啓曰,本廳從事官及諸將官,今庚辰年秋冬等褒貶,當爲等第,而都提調臣李天輔身病,限內不得磨勘之意,敢啓。傳曰,知道。
李心源,以摠戎廳意啓曰,本廳所屬京外將官等,今庚辰年秋冬等褒貶等第,當爲磨勘啓聞,而臣崔鎭海,以身病,限內不得磨勘之意,敢啓。傳曰,知道。
王世子在昌德宮。常參停。
尹坊達曰,大司憲尹鳳九在外,執義李基德式暇,掌令李堉親病受由,申應顯呈辭,持平李昌任·李迪輔呈辭,今日以監察茶時之意,敢達。令曰,知道。
又達曰,明日常參,取稟。令曰,停。
又以侍講院言達曰,本院弼善洪述海,書答已下,卽爲牌招察任,何如?令曰,依。
又以兵曹言達曰,景福宮衛將蔡景錫,素患痰病,近甚添劇,旬月之內,萬無起動供仕之望,呈狀乞遞,身病旣如是危篤,則不可强令察任,今姑改差,何如?令曰,依。
又以忠翊府言達曰,忠翊衛,乃是禁闥宿衛之士,與他軍旅,事體自別,其上番之規,每月二十八日,自本道兵營,都目狀聞後,該邑,定監色以爲點考立番,卽祖宗朝定制,而近來外邑,視之尋常,愆期闕番,無月無之,故頃以此意草記,申飭矣。慶尙道金海府朴時佐,本邑案,付忠翊衛,無端闕番,其所飭勵之意,顧安在哉?實爲駭然,此而置之,則有關後弊,當該守令,依事目越祿三等,鄕所色吏,各別刑推,兵使亦不無不能檢飭之責,從重推考,何如?令曰,依。
忠淸監司狀達,洪州元山島居私奴金得伊等渰死事。令于尹坊曰,令本道恤典擧行。
弼善洪述海書曰,伏以,臣於前冬,猥膺諫職,妄有論列,而幸賜開納,幾盡俯從,寵諭鄭重,至今莊誦,末梢譴黜,實從薄勘。曾未踰月,放還有命,罪大恩深,感悚交極,忽於匪意,乃有春坊除命,使之備數講官。此在臣爲至榮,豈不欲蹶趨承?以伸延頸之忱,而臲卼之蹤,旣難冒出,凌藉之言,尙有餘羞,若以時月之久,敢懷榮進之計,臣雖淟涊,人將謂何?臣所論,特一浮薄惡少耳,渠雖憤罵,猶未自明,獨憲長,蒼黃治箚,强加扶抑,其以隣比之故歟?別有牽制而然歟?臣未敢知也。緣臣疲軟,一言脫口,駁罷之論隨起,反罵之辱踵至,雖幸聖明在上,是非自分,臣之一身僇辱,固自如也。爲臣今日之計,只當退伏田里,避遠駭譏,其何可抗顔榮塗,以受人嗤點也哉?今臣所叨,責任緊重,有非如臣譾劣,所可僥冒,而情迹危蹙,轉動無路,學識之魯鹵,職任之不稱,有不暇縷陳,去就一節,已無可言。昨於召牌之下,竟犯違傲,惶霣靡措,威罰不加,恩召復降,玆敢祗隨詣闕,投進短章,略暴危懇。伏乞睿慈,諒臣情地,削臣職名,以肅朝綱,以安私分,千萬幸甚。答曰,覽書具悉。爾其勿辭,從速察職。
庚辰十二月十五日未時,上御景賢堂。吏兵房承旨入侍時,行都承旨沈鏽,同副承旨李心源,記事官金相翊·李在簡·姜趾煥,以次進伏訖。上曰,特敎推考,以徽旨捧入,事面不然,此後則皆以傳旨擧行。鏽曰,自大朝,道守臣處,若有有旨及別諭等事,則祗受狀,皆狀達爲之。此亦事體未安,此後,則以啓封進,何如?上曰,依爲之。出擧條鏽曰,廣興主簿南性五,殿最宜置中考,而置諸上考,致勤點下,當該堂上推考,何如?上曰,依爲之。出擧條鏽曰,養賢庫主簿文始龍,殿最宜置下考,而置諸中考,致勤點下,當該堂上推考,何如?上曰,依爲之。出擧條鏽曰,禧陵直長南台老等第,旣以別單磨勘,則宜有具由草記,而不此之爲,殊甚矇然,當該堂上推考,何如?上曰,依爲之。出擧條上曰,若有刀擦,則其宜草記,而製樣則草記,措語則啓目,其涉不察,該堂推考。出榻敎鏽曰,平安監司鄭翬良,京畿監司尹汲,忠淸監司具允明,江原監司金孝大,守令殿最,無一人居下者,殊無嚴明殿最之意,推考,何如?上曰,依爲之。出擧條心源曰,統制使李泰祥,京畿水使李裕身,北兵使李邦佐,慶尙左水使朴載河,全羅右水使申光翼,忠淸水使金範魯,全羅左水使李得運,邊將殿最,無一人居下者,竝推考,何如?上曰,依爲之。出擧條心源曰,北兵使李邦佐,兵虞候成益烈,殿最宜置下考,而置諸中考,統制使李泰祥,知世浦萬戶吳德根,殿最宜置下考,而置諸中考,致煩點下,殊非嚴明殿最之意,竝推考,何如?上曰,依爲之。出擧條上曰,殿最事重,則忠淸都事有闕代,尙未差除,只令道臣擧行,銓曹該堂,推考。出榻敎上曰,右副承旨洪準海許遞。出榻敎上曰,京畿殿最題目,曾已下敎,則況銓郞而不書題目,只書等第,該堂從重推考。上曰,穩城府使,數遞可悶,柳健居中代,於都政,勿爲陞品,當品中擇擬,給馬下送。上曰,噫,持律操縱,民無措手足,心常無據,適因律官殿最乃覺,此後其或挾私闊狹者,置諸下考事,分付該曹,外方檢律,一體申飭。上曰,慶尙都事除拜,在何月而不爲辭朝,致使假都事書殿最耶?注書出問于吏曹以來。仍命書傳敎曰,慶尙都〈事〉金光礪,除拜四朔,尙不赴任,莫重殿最不參,事之無據,莫此爲甚。目今紀綱,不可循例處之,卽其地投畀,勿揀赦典。上曰,人君御下,惟在勸懲,慶尙都事,旣已處分,則江原都事金基昌,覽其題目,其公可嘉,京職卽爲調用事,分付。上曰,王孫師傅尹得觀,不參殿最,其不勤職,可知。仍命書傳敎曰,童蒙敎官,猶警飭,況王孫敎傅乎?一自尹象厚陞六後一人,今聞不仕,尹得觀,除拜已久,尙無動靜,事之寒心,莫此爲甚。汰去,其代,都政擇擬。竝出擧條上曰,尹泰淵,以牛死不明爲題目,其意云何?鏽曰,似是犯屠也。上曰,若是犯屠,則何不直書犯屠,而曰牛死不明耶?武弁只可循例用文,豈可如是裁作乎?況奏御乎?事體,極爲非矣。仍命書傳敎曰,前兵使尹泰淵,邊將殿最中,不無自勵之意,而黃㰒題目,莫重殿最,務爲神奇,語無來歷,其若犯屠,宜乎直書,何敢若此?其涉語驕,旣罷職,無他可施之勘,加施不敍之典。出榻敎上曰,京殿最,軍職之不參者,何其多耶?鏽曰,或在外,或有實病而然矣。上曰,紀綱不宜如是。命書傳敎曰,軍職文臣之不參殿最,已成謬規,自强之時,若不申飭,何以樹紀綱?身爲大司馬,不受拜於名官,豈不巽軟?且其不參者,意亦在焉,不可一任其意,判書從重推考,其單給之,其令今日內,內兵曹開坐,洗中以入,而元在外外,更爲不來者,當日良才驛,徒三年定配。上曰,內侍敎官入侍。出榻敎內侍敎官趙昌逵·金哲行入侍。上曰,趙昌逵,則予已知之,其一誰也?鏽曰,金哲行也,故相尙容之後也。上曰,祖宗朝之設內侍敎官,意有在矣。內侍輩,非欲使之能文,而所以敎之者,使知忠君死長之意也。爾輩須着實敎課,毋負此意,可也。命退出,諸臣以次退出。
上在慶熙宮。常參以代理停,經筵停。
辰時,日暈兩珥。午時,日暈。
王世子遣宮官問安。答曰,知道。
王世孫遣講官問安。答曰,知道。
傳于李翼元曰,丁丑年永慕堂平復後,宮人免賤爲幾人,相考日記知入。
李心源,以都摠府〈意〉啓曰,副摠管金聖遇,以御營中軍,本營旗牌官取才事,北二營晝仕出去之意,敢啓。傳曰,知道。
以副修撰洪趾海牌不進罷職傳旨,傳于李心源曰,只推。
沈鏽,以弘文館意啓曰,副修撰洪趾海,旣有只推之命,卽爲牌招察任,何如?傳曰,允。
李心源,以弘文館意啓曰,本館上番,屢日闕直,事甚未安。應敎沈履之,修撰李商芝,副修撰金魯鎭,旣有只推之命,竝卽牌招,以爲推移入直之地,何如?傳曰,允。
敎黃海監司金善行書,王若曰,王政勤岳牧之咨,與我誰共?使節重屛翰之寄,自古其難,蓋其承宣牧禦之責斯存,必以剛明通敏之才是任。惟我靑丘重闑,素稱黃海一區,介松箕而控形便,實爲依唇齒之勢,接畿輔而作捍蔽,必待壯鎖鑰之功。厥貢惟銅鐵魚鹽,役有煩重之弊,其民尙弓馬泉貨,俗多獷悍之嘆,唐舶數警於近洋,憂虞非細。燕价相望於孔路,供億難支,矧近歲荐遭饑荒,伊窮閭尤困簽括,遐氓已瘁,方急一路經濟之圖,舊伯云亡,實多百務廢弛之慮。顧此任,政宜簡畀,當是時誰可往欽?惟卿,承緖名家,蜚英早歲,才猷鍊達,足以裨補治謨,器識周詳,可使擔負時務。淸塗華貫之儲望,幾效殊勞,弊邑雄府之剸煩,輒著茂績,宰班之擢已久,非無籌策之可資,方面之按猶遲,必欲盤錯之更試。玆授卿以黃海道觀察使,兼兵馬水軍節度使巡察使海州牧使,卿其祗承予命,益篤乃誠,寬魏闕西顧之憂。惟在懷保之盡道,絶趙人東漁之患,亦須備禦之得宜。服群心則貶褒黜陟是公,威列邑則廉白簡約自飭。百世之淸芬不沫,望首陽而勵心,一邦之儒敎寢湮,瞻石潭而興想,欲體古靈諭俗文遺意,宜本先賢。警民編推行,自餘區劃設施,亶在弛張通變。於戲,責任甚重,全付卄三州生靈,撫摩宜勤,往敷數百里仁化。故玆敎示,想宜知悉。知製敎朴聖源製進
敎京畿監司蔡濟恭書,王若曰,八路屛翰之任,心簡惟均,三輔控制之謨,甸服尤重,詢諮不謀於衆,遴選竟屬之仰。眷玆王畿形便,實我國家根柢,在禹貢則納總納銍,宜先邦賦之惟平,比周都則爲漢爲沱,實是王化之所自。奉園陵而供膳御,民役寔繁,管水陸而會舟車,邦本攸係。夫何近世凋瘵之慮,非復前日殷庶之形,水旱螟螣之互災,未免數年一荒之歎,死亡顚連之相繼。蓋有十室九空之憂,蠲身布而減結錢,縱勤絲綸之恤隱,阜民財而請戎政,無望蔀蓽之奠安。與我理三十州,其惟良二千石。惟卿,氣宇俊亮,才識周通,宸章盡付於手編,文詞任黼黻之責,盛眷每重於目送。風範負軒昻之名,孤忠獨恃主知,非有攀援之逕,華秩驟至卿列,不藉左右之譽。所以淸顯之歷揚,益篤九重之委任,躋木天而盛玉署。早識氣量之非常,衣西繡而佩東符,猶恨才具之未展,銀臺之出納惟允。不過超擢之得宜,京兆之剖決如流,豈云盤錯之已試?當畿藩之有闕,舍我卿而其誰?老太傅之才,何獨頻登前席,攬孟博之轡,寔合專畀於一方。玆授卿以京畿觀察兼兵馬水軍節度使開城府留守江華府留守巡察使,卿其秪服寵章,懋著顯烈。嚴黜陟而勵守宰,均威惠而莅兵民,俵災設賑之方便,宜恤溝壑之命,興學勸農之規劃,庶寬乙丙之憂。特授非出於周諮,那無報答知遇之感?通才可仗於方面,須勉綜理振刷之圖,自餘稟裁,厥有彝憲。於戲,地尊體重,非特七道之觀風,歲弊民貧,惟恐一夫之失所。牙纛處脩門之近,卿心何間於邇班,圭璋怳前殿之儀,予意不欲其遠跡。行且成矣,往其欽哉。故玆敎示,想宜知悉。知製敎李瀰製進
王世子在昌德宮。常參停。
尹坊達曰,明日常參,取稟。令曰,停。
又達曰,憲府連日茶時,諫院闕達,俱甚未安,兩司除在外·式暇外,未肅拜·不爲行公人員,竝卽牌招,何如?令曰,依。
京畿監司狀達,高陽呈以左尹曺命采病重,上去不得事。令于金時默曰,調理上來察職事,回諭。
執義李基德達曰,請其時干連人英梅,更令鞫廳嚴刑窮問,期於得情。請尹宅履·德喜等,更令王府拿鞫嚴訊,以正王法。請島配罪人鼎九,亟令王府依律正刑。請還收罪人桂永放送之令,亟令攸司依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝舜,稟于大朝,亟令王府更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請殺獄罪人老秋,僞造印信罪人梁德秋,稟于大朝,竝令依律勘斷。請僞造印信罪人河世仲,殺獄罪人申後辰·張厚男,仰稟大朝,竝令依律勘斷。答曰,不從。河世仲·申後辰·張厚男等事,大朝酌處出於至仁好生之德意,則其何煩稟?不從。措辭見上
兵曹判書洪得厚書曰,伏以,皇天默佑,大朝寶算靈長,封爵謝恩之日重回,臣民歡忭,曷有其極?仍伏念臣,衰朽一賤質耳。立朝殆近四十年,涓埃無報,悚恧冞切,又況犬馬之齒,日迫桑楡,甘作明時之棄物矣。猥蒙聖朝拂拭之恩,旋陞次月之班,涯分已踰,感惶益深。迺者騎省新命,又下於杜門病伏之際,臣誠惝怳震越,靡所容措。適値朝參有命,牌召繼降,分義是懼,逃遁無路,强策癃疾,顚倒出肅,老醜之質,蹣跚之形,已蒙聖明之俯燭矣。噫,筋力奔走,已無其望,因仍盤礴,尤非可論,而當此兩闕分直之時,僚員未備,番次苟艱,黽勉就直,居然爲日已多,一味淹滯,素患氣眩,因此添劇,食飮幾至全却,喘息去益綿綴,耳聾眼昏,無所省識,以此病狀,雖閑司漫局,猶不敢尸竊,以致委屬,顧此宿衛重地,豈可一刻仍冒,徒增其罪戾也哉?玆敢露章瀝懇,備陳實狀,伏乞离明,俯賜矜察,亟令遞改,以安賤分,千萬幸甚。答曰,覽書具悉。邦慶無疆,聖上封爵甲年重回,慶忭曷有其極?卿其勿辭,從速察職。
正言李顯泰書曰,伏以,臣於病伏郊坰,杜門省愆之中,得見京報,有以臣特授司諫院正言之命,臣惝怳震越,不知所以自措也。臣才識魯莽,言議拙陋,本不合於淸朝耳目之任,而昨年濫叨誤恩,猥忝諫職,適以目下數事,略陳於辭書之末矣。及承睿批,誨責嚴截,至有先遞後罷之敎,臣至今追思,惶隕冞切。噫,臣之向來所論,非臣之言,卽一世之言也。蓋所以憂世道也,惜廉防也,而只緣臣誠意淺薄,辭旨短拙,未能感孚睿聽,反致嚴譴,自顧慙悚,無地自容,而及其反詈之書出,而臣身疲惱,極矣。臣不欲與之呶呶爭辨,而今敢以事在旣往,自處以言官,揚揚出入於言責之地,以重累聖簡也哉?今於大朝特除之下,不敢偃伏鄕廬,昨纔擔舁病軀,來到私次,而區區私義,如上所陳,臺端一步,便成鐵限,召牌之下,承膺無路。玆敢隨詣闕外,略控短章,伏乞离明,察臣已試無用之實狀,諒臣自來難冒之情勢,亟許鐫削,以重臺職,以安微分,不勝萬幸。答曰,覽書具悉。爾其勿辭,從速察職。
左贊讀尹勉憲書曰,伏以,天休滋至,邦慶無疆,我聖上封爵謝恩之年重回,臣民忭祝,曷有其極?臣蟄伏鄕廬,省護父病,乃於千萬匪意,伏奉除旨,以臣爲世孫講書院左贊讀,仍降諭召,令臣乘馹上來,臣聞命踧踖,不省所措也。臣本顓愚無似,最在人下,蒙被渥恩,屢叨除命,前後踐歷,罔非踰分,而惟其自知無藉手之資。是以不敢爲進身之計,冒犯違逋,不止一再,臣非敢慢也,誠不得已也。至如新授職名,尤有所萬萬不敢當者,惟我世孫閣下,沖年典學,令聞日彰,輔導成就之責,專在於講官,是其不可人人而僥冒也,明矣。況伏聞大朝殿下,屢以選擇爲敎,苟非邃學雋望,爲世所推重者,蓋莫宜居之,如臣之愚,顧何敢擬議於其間,而銓注失掄,天點誤加,不惟臣之兢懼愧恧,靡所自容,竊恐其有累於聖朝須才授任之道,爲不細也。且臣有區區懇迫之情,不得不仰瀆於离明之下,臣父七年奇疾,祟在痰眩,每當冬序,寧日甚尠。近緣寒暖乖候,證形陡加,廢食昏涔,氣息澟綴,臣方蚤夜扶將,憂焦爲日,村居僻遠,看護無人,臣之情私,實無頃刻離捨之勢矣。出入講席,恭聽英音,豈非臣之至願?而才旣無堪,情又難强,蹙伏荒郊,承膺無路,撫躬悚畏,惟願遄伏慢命之辜而已。玆敢不避煩猥,略暴衷懇,伏乞睿慈,俯垂憐察,亟令削臣之職,治臣之罪,以嚴法紀。仍命選部,勿復檢擬,俾得安意救護,不勝幸甚。臣於治書將上之際,伏見日昨大朝所下傳敎,有催促上來之命,臣益不勝惶悚萬萬。揆以義分,安敢不蹶?而目下煎迫之私,如右所陳,聖敎之下,末由祗承,臣罪尤合萬死,伏願速賜重勘,以爲具僚之警焉。答曰,覽書具悉。邦慶無疆,聖上封爵甲年重回,歡忭曷有其極?爾其勿辭,俟父病之少間,卽速上來察職。
江華留守洪樂性書曰,伏以,臣母墳,在畿內豐德地,宜於未辭陛之前,請由榮掃,而迫於大朝促赴之命,未暇言私,旣赴任之後,亦不敢擅往他境,隔以一帶松楸入望,霜露之感,歲暮益切,適因事上京。玆敢仰籲於貳極之下,乞賜恩暇,俾伸至情,千萬幸甚。答曰,覽書具悉。卿其依所陳往省焉。
上在慶熙宮。常參以代理停,經筵停。
藥房提調李昌壽,副提調沈墢啓曰,節屆隆冬,伏未審日間,聖體調攝若何,寢睡·水刺諸節,何如?湯劑貼數,已盡於昨日。臣等卽與諸御醫入侍,診察聖候,議定繼進當否爲宜。中宮殿氣候何如,王世子氣候何如,嬪宮氣候何如,王世孫氣候,亦何如?臣等不任區區伏慮,敢來問安,竝此仰稟。答曰,知道。予則一樣,中宮殿氣候一樣,世子·嬪宮·世孫,亦一樣。五貼劑入,下敎日入侍,宜矣。
傳于尹坊曰,御史,下敎日入來。
沈鏽,以吏曹意啓曰,今日本曹開坼坐起時,考見各司及諸道褒貶啓本,則廣興主簿南性五,養賢主簿文始龍,旣勤點下,依例罷職,昌城府使張天用,以吏奸或售爲目,熙川郡守具世亨,以事或不在爲目,則宜置中考,而置諸上考,求禮縣監曺命喆,以初若有爲,後效無聞爲目,宜置下考,而置諸中考,殊無嚴明殿最之意,該曹堂上及兩道道臣,推考警責,三邑守令,竝罷黜,何如?傳曰,允。
尹坊,以兵曹意啓曰,今日坼見諸道褒貶啓本,則北兵使李邦佐啓本中,虞候成益烈,以病實難强,事務多滯爲目,統制使李泰祥啓本中,知世浦萬戶吳德根,以松政奚弛爲目,則竝宜置下考,而置諸中考,致勤點下,平安兵使尹泰淵啓本中馬馬海里權管黃㰒,以牛死不明爲目,帥臣旣承嚴敎,殊無嚴明殿最之意,李邦佐·李泰祥,已自政院察推,尹泰淵至被不敍之罪,竝勿論,成益烈·吳德根·黃㰒,以下考施行,何如?傳曰,允。
藥房口傳啓曰,今日臣等率諸醫,入診于東宮,則脈度浮數,感候及齒痛,與前一樣,而牙床浮疼。諸醫以爲,淸胃二陳湯,加川芎·白芷各一錢,進服爲宜云,此藥五貼劑入之意,敢啓。傳曰,知道。
中宮殿,藥房口傳問安。答曰,知道。
以承傳色口傳下敎曰,蔘橘茶五貼劑入,煎入之藥,依前煎入。
王世子在昌德宮。常參停。
尹坊達曰,大司憲尹鳳九在外,執義李基德呈辭,掌令李堉·申膺顯式暇,持平李迪輔·李昌任令旨未下,今日以監察茶時之意,敢達。令曰,知道。
又達曰,明日常參,取稟。令曰,停。
沈墢達曰,今日是日次,藥房提調李昌壽,副提調沈墢,率諸醫來待矣。令曰,詣閤。
左議政李,右議政閔百祥,藥房入對,同爲入對。
以弼善洪述海牌不進罷職令旨,令于李翼元曰,推考徽旨捧入。
以司諫沈益聖,持平李昌任·李迪輔等牌不進罷職令旨,令于李翼元曰,竝推考徽旨捧入。
刑曹參判李吉輔書曰,伏以,臣一病沈痼,轉成癃廢,束帶供仕,已無自力之望,月前金吾乍膺,非謂其疾病之可强,筋力之可堪也。蓋出於怵畏義分,一謝恩命之計,而伏蒙我邸下,俯垂憐察,卽賜遞改,惶畏已極,感祝無涯。庶幾醫治及時,調息隨便,得免於塡溝壑矣。不意玆者,又伏承秋曹佐貳之命,數月之內,除旨聯翩,臣誠惶隕悶蹙,不知所出也。念臣稟賦素簿,年紀又邁,今春所祟,已成貞疾,首尾十朔,有加無減,深冬以後,頑痰益肆,肩臂牽制,肢體拘攣,喎斜蹇澁,俱係危惡,而最是精神惝怳,心志昏瞀,尋常酬酢,亦患顚錯。以此證形,雖欲强策自效,而其勢末由矣。詞訟劇務,不宜久曠,而反復揣量,承膺無路,日昨嚴召之下,未免違傲,臣罪至此,尤無所逃。玆敢略控短籲,仰瀆崇聽,伏乞离明,曲賜諒察,特許鐫免,俾私分獲安而殘喘少延,實不勝千萬幸甚。答曰,覽書具悉。卿其勿辭,俟病之少間,卽速察任。
正言李普溫書曰,伏以,臣罪大溺職,跡涉慢命,鈇鉞之誅,實所甘心,而迺蒙我大朝殿下,天地以容之,父母以臨之,特寢海島之配,薄施善地之竄,曾未幾何?環召又降,闔門感泣,隕結是期,乃於屛伏訟愆之中,忽伏奉薇垣除旨。臣聞命驚惶,若隕淵谷,不知負罪賤臣,何以得此於聖明也?噫,徒知沐浴之義,而章黃入肅,未覺傳達之規而徑先出來,朝有飭敎而未及聞知,邦有挈令而自蹈覆轍。至今追思,惶汗浹背,豈可以時月之稍久,有所原恕,而弁髦廉隅之重,敢爲冒進之計乎?惟當斂跡朝端,息黥補劓,以少效其塵露之報而已。伏況臺閣之職,卽淸朝耳目之寄,必其人剛方正直,蔚有風裁之可觀,然後衮職可補,官邪可糾,而今臣事君無狀,自陷邦憲,已不能正其身矣,將何所藉手而格君抗顔而論人哉?以前日狼狽之人,居前日狼狽之地,揚揚冒膺,視同無故,則在國家而墜紀綱壞風俗,在一身而忘廉恥虧身名,以公以私,蓋無一而可也。昔朱夫子有言曰,辭受出處,非獨其身之事而已,其所處之得失,乃關風俗之盛衰。今臣必遞之義,卽是通朝之所共知,臣雖欲冒沒進身,其於風俗之所關,何哉?玆敢隨牌詣闕,瀝血陳懇,伏乞睿慈,削臣之職,治臣之罪,仍令選部,勿復檢擬於言職,以重臺選,以昭法紀焉。答曰,覽書具悉。爾其勿辭,從速察職。
庚辰十二月十七日未時,王世子坐德成閤。藥房入診,左右相同爲入對時,提調李昌壽,副提調沈墢,左議政李,右議政閔百祥,假注書方禹坤,記注官金普淳,記注官李胤恒,醫官方泰輿·李以楷·金履貞·鄭允協·玄處明,諸臣以次進伏訖。李曰,寒暖乖候,此時睿候調攝,若何?令曰,齒痛一樣爲㦖矣。曰,寢睡·水刺之節,何如?令曰,二三日之間,則齒痛有加,水刺堇進如干,不過一甫兒矣。曰,臣有狗馬賤疾,久未承候,下情憂鬱,今日臣等,爲承候,藥房日次,同爲入對矣。睿候許久彌留,定省之節,至今久曠,睿候,以此亦必爲添加之端矣。令曰,心有所結,不敢一時忘矣。閔百祥曰,睿候一向彌留,臣等不勝焦迫之情,而進見一節,至今未行,不但臣民抑欝如此,睿心,尤當如何?曰,臣等則時時入對,睿候諸節,詳知其如此,而在外之人,何能盡知乎?進見一節,尙未行之,故都下人心,不能無抑鬱之情,日望邸下之動駕矣。百祥曰,不但都下,八域人民,不能盡知其睿候之若此,擧皆抑鬱矣。大朝誕辰,邸下有進見之令,而以大朝惟憂之念,特命停止,故臣與前領相臣金尙魯,以許進見爲好之意,曾有仰達矣。曰,睿候若差愈,則不待臣等之仰請,必卽日動駕,更加調攝,趁速下令,則臣民欣忭,當如何哉?百祥曰,歲色看看漸暮,此歲未盡之前,必行之,千萬伏望,而齒痛異於他症,禦風動駕,似無妨矣。曰,右相之言,實出衷曲矣。曰,邸下之一動一靜,爲民之則,君子不出家而,成敎此房內,亦有邸下之敎化,八域人民,孰非邸下敎化中物耶?卽行應行之禮,以聳八域之瞻聆,臣所望也。百祥曰,卽行進見,則非惟臣等之幸,可以解八域之心矣。曰,須念臣民之望焉。李昌壽曰,進見一節,邸下必不待群下之請,而睿候久未差復,尙今未行,臣職在保護,不勝惶憫,更加調攝,卽爲進見,千萬伏望。令曰,各別調攝,當不逾此歲矣。曰,下令至此,臣等不勝獻賀之忱矣。臣等退出後,人若有問,則臣等,當以不逾歲而有動駕之令布之矣。昌壽曰,使醫官診候,何如?令曰,依。方泰輿入診退對曰,脈度不調,胃脈一樣不足,淸胃二陳湯,連爲進服,好矣。令曰,依爲之。又令曰,水刺未進,故眩氣可憫,如有輔元氣之道則好矣,卽問醫官焉。泰輿曰,吉莄味飮,可以輔元氣矣。令曰,常時傷於味飮矣,又何飮吉莄味飮耶?若有不拘齒牙之物,則似好矣。曰,鷄膏,好矣。令曰,鷄膏,一日累次進服可乎?一日幾番,問醫官焉。泰輿曰,一日兩次,好矣。諸臣退出,輔德柳思欽,文學金普淳,落後進伏。令曰,酬應爲難矣,講官雖備員,而神氣如此,未能開講,心甚泄泄矣。柳思欽曰,睿候久在靜攝之中,臣等待罪宮官,尤切焦迫之忱矣。保嗇之方,節宣之道,益加睿念,遄臻快愈,千萬伏望,進見一節,旣許大臣之請,臣等不勝欣忭之心矣。金普淳曰,以酬酢之難爲敎,臣不敢煩陳,而俄伏聞下大臣之答,則以此歲前進見爲敎,亦豈有更陳之說乎?祇不勝獻賀之忱,益加調攝,如有一分可强之勢,卽日動駕,千萬更祝焉。臣等退待下令矣。因退出。
上在慶熙宮。常參以代理停,經筵停。
自巳時至未時,日暈。
尹坊,以都摠府意啓曰,今日入直內三廳武兼·禁軍及軍兵等,中日習射,請出標信。傳曰,知道。
沈鏽,以弘文館意啓曰,本館下番修撰李瀰,以身病陳書受由出去,下番將未免闕直,事甚未安,校理金應淳,卽爲牌招,以爲姑降入直之地,何如?傳曰,允。
沈鏽,以承文院都提調意啓曰,本院權知副正字任觀周,移拜察訪,遞職後無屬處,依例還仕本院,何如?傳曰,允。
尹坊,以武臣堂上以上,祿試射所差備官,以試官意啓曰,臣等受點後,來詣試所,卽爲開場,而未及畢試,日勢已暮,明日仍爲設行之意,敢啓。傳曰,知道。
王世子在昌德宮。常參停。
李翼元達曰,執義李基德,再達煩瀆,退待物論矣。令曰,知道。
又達曰,明日常參,取稟。令曰,停。
又達曰,大司憲尹鳳九在外,執義李基德,掌令申應顯·李堉,持平李昌任·李迪輔,呈辭,今日以監察茶時之意,敢達。令曰,知道。
又達曰,工曹參判金陽澤,除拜後過三日,不爲出肅,依定式推考警責,仍卽牌招,何如?令曰,依。
又達曰,奉敎申益彬,自鄕上來云,卽爲牌招察任,何如?令曰,依。
又達曰,檢閱尹師國,自鄕上來云,卽爲牌招入直,何如?令曰,依。
又以兵曹言達曰,同知中樞府事李行迪,病伏鄕廬,末由上來,五衛將安宗奎,昌德宮衛將金聖漢,素患痰病,挾感危篤,新除淸城僉使朴重信,老母今年七十七歲,法不當遠離赴任,呈狀迄遞。邊將之親年七十五歲以上者,許遞其任,已有定式,竝今姑改差,何如?令曰,依。
尹坊,以兵曹言達曰,同知中樞府事金致龜,僉知中樞府事金世選,所患痰病,近甚添劇。景福宮衛將金麟壽·閔興肇,昌德宮衛將許烜·崔始運,重得寒感,差復無期,俱爲呈狀乞遞。竝今姑改差,何如?令曰,依。
執義李基德達曰,臣於病伏中,忽叨臺銜,嚴敎遄降,不得不黽勉出肅,而年衰神耗,觸事昏憒,日昨傳達之際,於黃應昌事,只知有稟旨擧行之敎,其後處分,全然不知,姑停書出矣。卽伏聞前月,大朝,以特敎定配,此是已結末之事,不當擧論,而未及見知,泛出姑停,追聞物議,頗以爲非,其昏謬不審之失,在所難免。揆以臺體,虧損大矣,何可一刻仍冒於職次乎?請令遞斥臣職。答曰,勿辭。
修撰李瀰書曰,伏以,臣之淹直,一旬而少二矣。脫着之失宜,飮噉之不時風寒襲於外而渾身灑淅,痃癖攻於內而滿腹輪菌,宛轉床褥,實有頃刻垂盡之慮,而禁扃深嚴,將護無人,僚官撕捱,替直無路。玆不得不短章請急,伏乞离明,俯賜哀憐,許臣數日之暇,借臣調息之便,以卒成生之澤,不勝幸甚。且臣與兼春秋臣閔百祥,有內外兄弟應避之嫌,而前後變通兼銜者,非止一再矣。今玆特除之後,視若例減,尙未得陳章仰籲,疎緩之失,臣實自訟,亦令該曹卽爲遞改焉。答曰,覽書具悉。爾其勿辭,調理察職。書辭,令該曹考例稟處焉。
持平李迪輔書曰,伏以,臣之老父,方在湖鄕,今年已迫七旬,而素抱痰癖之疾,每當寒節,症情必添,居常危澟矣。卽接鄕信,則宿病挾感復發,添以咳喘,日夜呻痛,食飮全却,神氣昏綴。臣終鮮兄弟,扶護無人,自聞此報,方寸煎灼,按住不得,拜章徑歸。伏乞离明,亟削臣職,俾便救護,千萬幸甚。答曰,覽書具悉。爾其勿辭,俟父病之少間,卽速上來察職。
工曹參議洪重孝書曰,伏以,天佑宗祊,我大朝殿下,封爵謝恩之年重回,靈泉奏效,我邸下浴溫之駕穩旋,臣民慶抃,曷有其極?念臣頃於秋間,忝叨諫識於病蟄鄕廬之日,不但臣之自來情勢,不可復冒於言地?蓋臣右邊風痺之疾,卽三十年已痼之症,而且於伊時,添患毒感,浹朔綿綴,委頓床褥,馹召之下,承膺無路,故本道道臣,至以臣病重不得上來之意,馳狀上聞,而邸下,反下調理上來之諭,私心悶蹙,如添一病,旋伏聞大臣陳達於大朝筵席,在外臺臣,竝請譴罷。臣惶隕之極,靡所容措,而惟以得釋重擔,粗攝殘喘爲幸矣,居無何?又伏聞臣之父子姓名,乃入於聖上簪履之思,至有收錄之命,德音遙傳,感涕交墜,第臣時在辜恩被勘之中,則自與無故處散者有異,而特緣入侍承宣之不能敷奏,致勤格外之恩數,臣心惶愧,迄今未已,誠不自意甄敍纔降,而繼有水部之新命,添書望單,恩出常規,除目一下,觀聽俱聳,不知疎遠賤臣,何以得此於聖明之下哉?惝惶驚感,五內失守,臣之逖違軒墀,恰滿二朞,區區犬馬之戀,本不後人,則其在分義,豈不蹶趨承?一謝恩命,少效筋力之奔走,而臣本病之外,又患腹部毒腫,濕痰爲祟,疼痛無比者,今已十許日矣。烙針取膿,眞元隨陷,口味全變,寢啖俱廢,雜試治療,完合無期,重房密室,尙患招風,則似此病勢,萬無冒寒作行之理,而恩榮旣曠,慢蹇是懼,至欲裹瘡力疾,擔舁登程,則傍人莫不短氣,醫師相顧失色,一身去就,亦不能自由。臣若急於叩謝,强拂就途,而或不免於霧露風寒之添感顚仆,則亦恐自外於天地生成之澤也。噫,罪雖積而寵則隆,恩逾加而病益深,豈非一物行止,亦有命歟?本曹佐貳,雖稱閑職,而曠日虛縻,又非私意之所敢安故。玆敢急搆短章,從縣道馳上,伏乞睿慈,俯諒臣病勢之難强,亟令鐫削臣所帶職名,俾得安意調治,以尋生路,不勝萬幸。答曰,覽書具悉。邦慶無疆,聖上封爵甲年重回,歡忭曷有其極?爾其勿辭,調理上來察職。
上在慶熙宮。常參以代理停,經筵停。
夜四更,流星出井星下,入坤方天際,狀如拳,尾長三四尺許,色赤。
以校理金應淳牌不進罷職傳旨,傳于金時默曰,推考傳旨捧入。
親臨都政。以鄭弘淳爲吏曹參判,宋楷爲典設別提,兪漢吉爲司䆃主簿,李鎭翼爲掌苑別提,韓德孚爲兵曹正郞,魚錫定爲通川郡守,尹養厚爲殷栗縣監,申敬文爲機張縣監,李碩九爲沃溝縣監,崔宗大爲光陽縣監,朴東最爲陰竹縣監,洪象漢爲判義禁,李思興爲禮賓主簿,鄭良臣爲引儀,趙光鎭爲龍川府使,柳春馪爲咸安郡守,李道翼爲廣興主簿,宋溥淵爲濟用主簿,李善行爲司僕主簿,李世奭爲濟用直長,李國亨·鄭漢斗爲司饔直長,李正中爲刑曹正郞,李厚坤爲刑曹正郞,朴命球爲直講,朴沁爲戶曹正郞,金瑞應爲禮曹正郞,房喆謩爲司藝,李寬徵爲監察,宋載中爲金城縣令,趙龍命爲典設別提,李立中爲東部都事,李俊永爲尙衣主簿,兪彦䥧爲靖陵直長,權櫶爲宣陵直長,權瓛爲泰陵直長,李敬一爲南部都事,李思贊爲西部奉事,南最明爲繕工奉事,金瑞應爲兵曹佐郞,申大脩爲順天府使,文道桓爲求禮縣監,睦祖永爲典籍,南碩老爲禮曹佐郞,鄭持淳爲刑曹佐郞,許任爲順天郡守,金履達爲靈巖郡守。兼漢學敎授單李瀰,接慰官單申思運。慶基殿參奉李寅彬,昌陵參奉趙廷漫,相換。刑曹判書望單子。傳曰,知訓鍊具善行除授,以尹汲爲禮曹判書,柳正源爲刑曹參議,李錫心爲平市令,朴孝聲爲慶尙都事,趙正逵爲瓦署別提,李龍中爲司饔主簿,金載岳爲軍資直長,鄭棨爲內贍直長,徐有慶爲尙瑞直長,朴師沃爲司饔奉事,洪啓遠爲廣興奉事,尹選東爲內贍奉事,白泰源爲監察,李思觀爲楊州牧使,趙鏻爲熙川郡守,李重海爲禮曹正郞,林箕彬爲直講,李裕遠爲穩城府使,李永暉爲鍾城府使,鄭志喆爲禁府都事,曺命徽爲南部都事,柳錫麟爲氷庫別提,黃宅祚爲尙瑞副直長,李殷濟爲濟用奉事,李在寬爲司饔奉事,邊景鎭爲禮曹正郞,朴大有爲兵曹佐郞,權衡弼爲監察,朴昌潤爲兵曹參知,李宜祥爲繕工副奉事,鄭昭儉爲典牲主簿,金時訥爲歸厚別提,趙德來爲尙衣別提,徐有慶爲禮賓主簿,朴祥馨爲禮曹佐郞,李泓爲昌城府使,李鎭壁爲德源府使,黃宅祚爲尙瑞直長,李成祜爲典設別檢,宋在淵爲繕工監役,李宗億·洪相壽爲兼引儀,鄭國臣爲社稷令,韓㵛·任一源·吳泰章·吳彦垕爲典籍,尹光宅爲尙瑞副直長,李鼎輔爲左賓客,趙明鼎爲同經筵,趙曮爲副提學,鄭煥猷爲惠陵別檢,李復慶爲康陵別檢,洪樂仁爲王孫敎傅,金龜柱爲內侍敎官。李商進·趙來鎭爲童蒙敎官。典籍二單,申益彬·李寬。校檢單柳煥德,已上四館去官。兼養賢庫主簿單吳泰章,奉常參奉單李就復,西學訓導單姜翰,南學訓導單咸士謙,兼春秋單朴沁。朴景鎭爲宗廟副奉事,鄭弘淳爲掌樂提調,李世澤爲司諫,柳脩爲弼善,韓㵛爲監察,李弘濟爲興德縣監,李爲永禧殿參奉,許宇爲貞陵參奉,李運喆爲寧陵參奉,蔡道恭爲長陵參奉,鄭益儉爲惠陵參奉,任璸爲禧陵參奉,李瀷爲溫陵參奉,李憲洛爲康陵參奉,任贊周爲章陵參奉,宋宜孫爲穆陵參奉,趙垕爲古阜郡守,南紀溟爲萬寧殿參奉,申敬日爲思陵參奉,金厚澤爲繕工假監役,金東覽·李命存爲假引儀,任希孝爲典籍,金相翊爲宗簿主簿,洪啓能爲執義,趙擎爲司諫。成均博士單宋益中。
同知單閔興肇,僉知三〈單〉洪夏翼·趙光鎭·李道爕。以河淸君壕·鶴城君楡爲都摠管,柳春馣爲兼司僕將,李時中爲僉知,李仁徵爲慶尙右兵虞候,李漢豐爲訓鍊正,元景淳爲同知,李裕遠爲咸鏡監營中軍,尹勉亨爲北虞候,魚震海爲麟山僉使,朴景素爲水原監牧官,李思興爲蔚山監牧官,趙錫疇爲咸興監牧官,崔奎齡爲委曲僉使,李德遇爲忠翊將,成胤良爲昌德衛將,韓興瑞爲柔遠僉使,劉順希爲多慶浦萬戶,盧世豪爲知世浦萬戶,崔昌世爲訓鍊僉正,李漢豐爲尙州營將,申思民·成埜爲內禁衛將,李昌世爲景福衛將,金履福爲山羊會萬戶,金光晉爲昌德衛將,李斌爲文兼,鄭壽百爲老江僉使,金履達爲訓鍊副正,金相玉爲羽林衛將。副謢軍金佐國,副司直徐志修·徐命膺·洪準海。訓鍊主簿單趙晩采。副司果趙鳳岐·姜重齊·南益祿。僉知單朴尙謙。副護軍崔粹敬,今降禦侮,加資還收事,承傳。同知單許烜。副護軍徐弘遠·李漢豐,副司果李斌。僉知單金相箕。副護軍李彦熙·洪述海,副司直洪象漢·尹勉敎。鄭克濟爲訓鍊正,南鶴羽爲慶州營將,金瑞彩爲五衛將,李萱爲訓鍊主簿,申大顯爲訓鍊副正,李彦忠·金處坤爲宣傳官,田昌雨爲羅州營將,桂寅成爲阿吾地萬戶,具明遠爲安東營將,李楫爲同知,權栻爲都摠經歷,朴載大爲都摠經歷,兪漢喆爲撫夷萬戶,鄭忠僑爲淸城僉使。副護軍南鶴羽·田昌雨·吳明遠。黃錠爲訓鍊僉正,金起老爲訓鍊判官,李道燮爲咸鏡監營中軍。同知單金麟壽。李鼎輔爲知事,金熙澤爲忠翊將,金㻐爲訓鍊判官,孫相龍爲主簿,金光漢爲訓鍊僉正,柳達源爲訓鍊副正,尹泓爲五衛將,黃錠爲別害僉使,金養慶爲神光僉使。僉知單黃運河。李載爲僉知,金相勳爲訓鍊僉正,崔顯祚爲訓鍊判官,具大勳爲都摠經歷,金漢謙爲訓鍊主簿,李萱爲都摠都事,柳彙喆爲武兼,李慶輝爲訓鍊主簿,朴載大爲高山里僉使,田光洙爲都摠經歷,金處謙爲都摠都事,趙鳳岐爲部將,李喆運爲武兼,宋載岳爲武兼,趙晩采爲植松萬戶,洪盱爲夞怪萬戶,張齊斗爲武兼,金省身爲五衛將,金德炯爲景福將,鄭商僑爲昌德將,尹勉遠爲洗馬,姜重齊爲武兼,李光錫爲宣傳官,金光運爲武兼,申潚爲武兼,沈墩爲部將,姜翼齊·趙潤壁爲守門將,宋載經爲副率,尹光裕爲侍直,吳載英爲宣傳官,閔趾烈爲江華中軍。同知二單金光晉·李昌世,副護軍沈益聖·李基德,副司果崔珽·玄啓文·金致玩·朴載漢·李漢林·李光埉·金碩重,副司直李光瀷·申思運。鄭汝坤爲馬馬海權管。池慶昌爲乫軒洞權管。
李翼元,以備邊司意啓曰,觀此東萊府使洪名漢狀本,則以爲玉浦譯學問情手本,關白退休,大差倭所騎船隻,漂泊玉浦前洋,待其回泊館所,更爲問情,而京接慰官及差備譯官,堂上堂下各一員,急速差出,催促下送云矣。取考乙丑謄錄,則關白退休差倭,依關白告訃告慶差倭例接待之意,稟定擧行。今亦依此例,接慰官差備譯官差出及禮單磨鍊等節,卽令該曹·該院,相考擧行,何如?傳曰,允。
李翼元,以備邊司意啓曰,羅州慈恩島漂漢人,今方上來矣。入京後,按置于南別營,而別定禁軍一人及兩捕廳軍官各一人,領率衛軍捕軍,各別防守,留時供饋所服製給等事,令各該司,考例擧行。本司郞廳一員·解事譯官數人,亦爲定送,漂到情實,更加盤問,入送燕京時,關西之盤纏銀子,三道定差員,交遞領往,分付該道道臣,依例擧行。亦令義州府,預先馳通於鳳城將,以爲渡江後護送之地,何如?傳曰,允。
都政時。吏批,判書金相福,參判鄭弘淳,參議鄭存謙,行都承旨沈鏽,正郞李之晦,正郞申景濬,佐郞徐有良,佐郞洪秀輔進。兵批,行判書金聖應,參判洪得厚昌德宮入直,參議成天柱,參知韓師直,參知朴昌潤,正郞李弘濟·尹得孟,佐郞蔡挺殷·金瑞應,左副承旨李翼元進。
金時默啓曰,校理金應淳,入侍退出後,謂有情勢,不爲入直,仍爲出去,所當直捧禁推,而此與無端徑出有異,推考警責,何如?傳曰,允。
王世子在昌德宮。常參停。
尹坊達曰,明日常參,取稟。令曰,停。
又達曰,執義李基德,引避退待,已至經宿,尙未處置,諫院許久闕達,俱涉未安。兩司除在外·呈辭受由·式暇外,未肅拜·不爲行公人員,竝卽牌招,何如?令曰,依。
掌令李堉達曰,請其時干連人英梅,更令鞫廳,嚴刑鞫問,期於得情。請尹宅履·德喜等,更令王府拿鞫嚴訊,以正王法。請島配罪人鼎九,亟令王府依律正刑。請還收罪人桂永放送之令,亟令攸司依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌益,酌處之命,更加嚴鞫得情,依律處斷。請定配罪人孝曾·孝舜,稟于大朝,亟令王府,更加嚴鞫得情。稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請殺獄罪人老秋,僞造印信罪人梁德秋,稟于大朝,竝令依律勘斷。請僞造印信罪人河世仲,殺獄罪人申後辰·張厚男,仰稟大朝,竝令依律勘斷。執義李基德,以臣於病伏中,忽叨臺銜,嚴敎遄降,不得不黽勉出肅,而年衰神耗,觸事昏憒。日昨傳達之際,於黃應昌事,只知有稟旨擧行之敎,其後處分,全然不知,以姑停書出矣。卽伏聞前月,大朝以特敎定配,此是已結末之事,不當擧論而未及見知,泛出姑停,追聞物議,頗以爲非,其昏謬不審之失,在所難免。揆以臺體,虧損大矣,何可一刻仍冒於職次乎?引嫌而退。泛出姑停,未免疎謬,揆以臺體,勢難仍在,請執義李基德遞差。答曰,不從。處置事,依達。措辭見上
獻納吳奉源達曰,請充軍罪人李時蕃,依律處斷。請恒延·命垕,仍令鞫廳嚴鞫得情。請卜連,亟令王府,拿鞫嚴問,以正王法。請稟于大朝,收還罪人天大酌處之命,쾌正王法。請稟于大朝,還收罪人益源定配之命,更加嚴鞫得情,夬正王法。請罪人匡師,更加嚴鞫得情,夬正王法。請絶島安置罪人來復,稟于大朝,還寢發配之命,仍爲嚴鞫得情,以正王法。請罪人張俊乞,稟于大朝,依律處斷。請罪人鄭得彪,稟于大朝,依律處斷。請稟于大朝,還寢罪人鄭起世酌處之命,依律處斷。慶尙左道今年秋操時,密陽府使趙載選,榮川郡守李在,謂有身病,俱不進參,此莫非紀綱解弛之致。操練軍兵,事關重大,守令雖有實病,擔曳領付,在所不已,病或難强,擔曳亦難,則據實馳報於營門,差出兼官,使之領付,例也。而兩邑守令,不念事體之如許,俱使座首替行,事之寒心,莫此爲甚,在帥臣嚴師律之道,依法狀罷,斷不可已也。恬然掩置,一道駭笑,紀律宜立,後弊宜防,不可事過而置之。請密陽府使趙載選,榮川郡守李在,竝罷職,慶尙左兵使趙威鎭削職。各邑所謂遺愛立碑,此未必專由於民人之去思,朝家審察其弊,禁令甚嚴,而近來紀綱漸弛,務勝朝令,碑變爲壇,築石如臺,藉此而或至於斂民,其爲弊端,有浮於前。且所謂磨崖之碑爲弊,亦無異於築臺,請各別嚴飭於各道·各邑,此後,若復有此等之事,其時地方官定式論罪。朝家均役定式,金石甚嚴,各道防布明有升數之定給,則平安前兵使尹泰淵,不體朝家惻怛定法之意,一任濫裨之操縱,重棍各邑該色,竝退年年例納之布,加升督捧,衆怨喧藉,身爲閫任,不遵朝家定法之意,事極駭然。雖以他事已爲勘罪,防布一節,有關後弊,不可置而不論,請平安前兵使尹泰淵削職。答曰,不從。趙載選·李在事及各邑申飭事,竝依達。此等之事,宜可査實,趙威鎭·尹泰淵,竝令該府拿問處之。
副校理金鍾正書曰,伏以,天休滋至,邦慶無疆,我大朝封爵之舊甲重回,臣民忭蹈,曷有其極?竊念臣家有偏母,未效子職,幸蒙洪私,許畀專城,俾遂便養之願,粗伸反哺之情,母子相對,感祝方深。不意玆者,玉署內移之命,遽降於下邑待罪之日,馹召繼辱,州里動色,前後所被,罔非殊渥,惝怳感激,不省攸措。臣賦性魯愚,學素滅裂,數載經帷,涓埃莫效,辜恩負職,百無一取之狀,已被聖鑑俯燭無餘,而今此收錄之恩,復及臣身,在臣榮感,固已極矣,而自量微分,人職不稱,追思前事,面目有慙,何可徒恃寵命,諉以宿硏,復叨蔑效之地,重玷橫經之列哉?然此在臣今日,猶屬第二件也。念臣母病,半世沈痼,逐年增加,床簀委身,藥餌爲命,每値寒節,一倍凜綴,比因日候不適,將攝失宜,新感旣重,宿症復劇,頭疼氣眩,寒熱交作,虛汗遍體,頑痰塞胸,食飮難下,睡睫不交,目下病勢,實無趁速登程之望,而臣以獨身,替護無人,離側趨命,又無其路,召旨久稽,惶隕轉深。玆從縣道,冒陳私懇,伏乞离明,俯賜諒察,亟遞臣職,以便救護,仍治臣逋慢之罪,以肅朝綱,不勝幸甚。答曰,覽書具悉。邦慶無疆,聖上封爵甲年重回,慶忭曷有其極?爾其勿辭,救護母病焉。
同義禁洪麟漢書曰,伏以,新除判義禁臣象漢,卽臣從兄也。臣之所帶金吾之任,在法當遞,敢陳短章,仰請處分,伏乞邸下,卽令該曹照例遞改焉。答曰,覽書具悉。書辭,令該曹考例稟處焉。
庚辰十二月十九日辰時,上御景賢堂。親政入侍時,吏曹判書金相福,參判鄭弘淳,參議鄭存謙,行都承旨沈鏽,正郞李之晦·申景濬,佐郞徐有良·洪秀輔,行兵曹判書金聖應,參議成天柱,參知韓師直·朴昌潤,左副承旨李翼元,正郞李弘濟·尹得孟,佐郞蔡挺殷·金瑞應,記事官任希孝·金相翊·申益彬·姜趾煥,以次進伏訖。相福曰,參判徐志修,牌招同參政事,何如?鏽曰,參判雖有實病,不可無飭,推考,何如?上曰,許遞,其代,先爲擬入。聖應曰,訓鍊正,今當差出,而皆在外,外任竝擬,何如?上曰,依爲之。上曰,初入任,卽守令階梯擇擬事,每都目申飭,而況親政乎?另擇差事,申飭銓曹。上曰,入侍注書及尙瑞院官員,依例陞六事,分付。上曰,西北人·松都人·廉吏·爲國效節人後,調用事,分付銓曹。上曰,十考十上,五考五上,純褒抄啓守令·邊將,錄用事,分付銓曹。上曰,生民休戚,係於守令,況親政乎?爲官擇擬事,分付銓曹。上曰,莫重親政,政官當備員,而吏曹參判違牌云,分義,何敢若此?卽爲牌招入侍。都政前,其書勿爲呼望,牌去來申飭,先入侍後謝恩。上曰,新除授兵曹參知朴昌潤,牌招,先入侍後謝恩。竝出榻敎鏽曰,吏郞徐有良,於參判謂有私嫌,不爲執筆,推考,何如?上曰,勿推,使之執筆,可也。爲嫌者,何事?鏽曰,鄭弘淳爲畿伯時,其父爲富平府使,而被下考云耳。上曰,過矣。此後則以殿最事撕捱者,嚴飭,可也。上曰,少退。鏽曰,奉敎申益彬,有仰達事云矣。上曰,奏之。益彬曰,臣於江華鼎足山城,列聖實錄曝曬時,有所愚見,敢此仰達矣。前年七月惠堂入侍時,曝曬新備物件,限三式年改備事,有定式傳敎,而至於藭芎末·菖蒲末,則當初設置之本意,以防蠹患之漸至,過三式年,則似或有冊子蠹傷之弊,更令廟堂稟處,何如?上曰,限二曝曬一改,可也。出擧條上曰,御史使之入侍。御史金應淳入侍,上命讀書啓訖。上曰,書啓外,又有可達者乎?應淳曰,湖南軍作米,當初貿置,固爲緩急所需,而不許其改色,亦有意焉。但甲戌年所貿置者,今至七年,不爲改色,將至於陳腐不可食之境,一依糶糴例變通,似好矣。上曰,令廟堂登對時,稟處,可也。出擧條上曰,酒禁,何如?應淳曰,酒則無處無之矣。上曰,有多釀而賣之者乎?應淳曰,賣之者無之,而皆潛釀而自飮者也,而隨現重治耳。少退後入侍,聖應曰,安東營將末望趙圭鎭,聞居中而擬之於營將望,甚不察矣,惶恐待罪。上曰,勿待罪也。上曰,具善行,可用之人也。仍命書傳敎曰,秋官爲禁堂則許遞,例也。秋曹長官,豈可曠職?秋堂許遞,其代,令都政擧行。上曰,知訓鍊具善行,秋判除授。出榻敎相福曰,臣於武弁,甚生矣。勢將頻問於兵判而擬望矣。上曰,依爲之。相福曰,今番瓜滿兩窠,乃十考十上,當依例內移,而仕滿出六者六,因無窠而付司果者,尙爲七員,則十考十上之人。今政,無以內移,散政隨窠擬望,亦爲一例,懸註以入,何如?上曰,依爲之。相福曰,今此司果出六者散政隨窠備擬時,以某職仕滿,懸註以入,何如?上曰,依爲之。竝出擧條鏽曰,司諫沈益聖,聞已再度呈辭云,何以爲之?上曰,許遞。相福曰,司諫李世澤,聞居中云。臣有不察之失矣,惶恐待罪。上曰,勿待罪。仍命書傳敎曰,司諫李世澤,因吏判所奏,以居中不察遞職,其代,今日政擧行。上曰,李商芝,幾度違牌乎?鏽曰,再違矣。命書傳敎曰,修撰李商芝,頃者下敎,不過飭勵,則過爲撕捱,違牌爲事,分義事體,焉敢若此?副修撰金魯鎭,其所特除,非爲魯鎭,乃思其父,則爲臣爲子之道,焉敢若此?竝只推,更爲牌招。上曰,玉堂違牌,去來勿爲呼望,入來後下鑰。出榻敎聖應曰,江華中軍及宣傳官望,全然忘却,追後書入,臣誠惶恐待罪矣。上曰,勿待罪。相福曰,徐命膺,以病拔於承旨望矣,今已病差,更爲擬入之意,敢啓。上曰,依爲之。上曰,注書任希孝·金相翊,奉敎申益彬進伏。上曰,任希孝,則汝之一家,無爲才調者,不必申飭矣。金相翊,則予欲諭之矣。親政時,注書出六,自是前例,而一自柳戆輩出後,每當親政,深以此爲悶矣。汝則似不爲才調,而亦不能必也,須以今日下敎,銘之肝膈也。申益彬,則決科時,予已諭之矣。上曰,吏曹參判·參議,進伏。判書則必不負國,而參判不但以不負國爲心,亦須以不負父祖爲心,可也。弘淳曰,臣之踵頂毛髮,莫非聖恩,圖報無地,平生雖以不負國爲心,才甚不逮耳,畢竟顧安能免於罪戾哉?上曰,參議,則君臣之間,豈可欺心哉?初則予猶有未盡知者,近來予深嘉尙矣。相福曰,參判今日,同參政事,俄有數三通淸,而少無圭角,心甚幸矣,而參議以一門之竝據要地,爲嫌甚過矣。上曰,不當撕捱矣。存謙曰,豈無兢業之心乎?上曰,吏判之意,何如?相福曰,志則可尙矣。上曰,朴昌潤進伏。在江界時,邊地物情,何如?昌潤曰,邊情多可憂矣。臣侍罪江界時,連爲嚴飭,故僅僅無事,而地廣幾過七百里矣,顧何能盡察乎?上曰,然矣。上曰,栍邑中,古阜郡守趙得慶,靈巖郡守金會元,觀其書啓,其在爲民之意,或非徒不法,難以字牧,竝爲先罷職,令該府從重勘處。興德縣監洪殷九,分伎不均,何以字牧?罷職,其代,另加擇擬。出榻敎上曰,東銓司果陞六,古所未聞,此由於不爲儲闕之致,其涉寒心,曾前銓官,從重推考。上曰,鍾城府使望,不察銓官推考,望則擇矣,李永暉特爲敍用。上曰,明日文臣朔試射,當爲親臨,侍衛入直擧行。上曰,當於建明門殿座,而儀注,則以金商門爲之,儀注不爲更入,以建明門擧行。上曰,今日新除授守令,明日謝恩後,帳殿入侍。上曰,明日建明門殿座時,諸承旨依例入侍。上曰,明日試官,左參贊洪鳳漢,御將鄭汝稷,行副護軍具善復,堂下試官,都摠經歷南舜喆,宣傳官李光宅,副正申大顯爲之,時刻,辰正三刻,承旨,只左承旨該房入侍。已上竝出榻敎諸臣以次退出。
上在慶熙宮。常參以代理停,經筵停。
親臨試射罷後,政院·玉堂·藥房口傳問安。答曰,知道。
中宮殿,藥房口傳問安。答曰,知道。
藥房提調李昌壽,副提調沈墢啓曰,昨日親臨大政,夜深乃罷,伏未審聖體調攝若何,寢睡·水刺諸節,亦何如?臣等不任區區伏慮,敢來問安。答曰,知道。氣則一樣矣。
注書任希孝陞六,代以任煜爲假注書,注書金相翊陞六,代以兪彦脩爲假注書。
李翼元,以兵曹言啓曰,今十二月二十一日,武臣賓廳講書日次,而中日相値,不得爲之之意,敢啓。答曰,知道。
敎南漢山城守禦使尹汲書,王若曰,文武憲邦,古聞斯語,詩禮謀帥,今得其人,爰稽衆論,特敷寵命。惟卿姿性恬雅,操履端方,恂恂如不言,豈肯衒才而沽譽,斷斷猗無技?亦自隨遇而奏能,戒干謁於懸箔之門,無師德三及之累,著鑑識於佐銓之日,有曲江先見之明,所以自一命而躋九卿,罔非久次郯薦。若夫歷三司而踐兩館,咸推言議文章,雖屈伸用舍之有時,惟終始簡知之不替,豈如柳下之遺佚?久處江干,要得淮陽之臥治,薄試畿甸,氣貌猶同於康壯,足驗充養于中,謨猷宜籍於老成,寧容徊翔於外,睠玆山營,管轄之重,又當京廳移入之初,十年而再仍舊規,雖異創始,一歲而五易新帥,難克成終,責兼撫釐內外營府之俱摠。權尊控制,經理機務之亦繁,蓋其委寄之不輕,肆致地望之尤別。自昔保障之任,惟賢是需,顧今儒將之才,匪卿莫可?旣登前剡,可見僉議之攸同,不待疇咨,亶出予心之惟簡。玆授卿以南漢山城守禦使,卿其祗承明訓,務恢遠猷,繕械峙糧,必盡綢繆之策,興廢補弊,須殫保釐之功。以明察奸而甲兵錢穀之無擁虛簿,以公御衆而賞罰恩威之皆當群心,固以山谿莫謂天險之足恃,處於郊牧,實䙡人和之是資。於戲,昇平百年,可忽苞桑之慮,誠勤一念,將見裘帶之餘。故玆敎示,想宜知悉。副司果李命植製進
王世子在昌德宮。常參停。
尹坊達曰,明日常參,取稟。令曰,停。
又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,賓廳坐起,旣已頉稟,所當持公事入對,而睿候方在調攝中,頉稟。令曰,知道。
又達曰,大司憲尹鳳九,執義洪啓能在外,掌令李堉·申應顯呈辭,持平李昌任式暇,李迪輔受由在外,今日以監察茶時之意,敢達。令曰,知道。
又以義禁〈府〉言達曰,全羅監司狀達,據刑曹粘目內,金溝前前縣令尹心緯,移本府處之事,達下矣。尹心緯,下去忠淸道德山地云。依例發遣府羅將,拿來,何如?令曰,依。
副校理李碩載書曰,伏以,邦慶無疆,重回我聖上封爵謝恩之年,臣民歡抃,曷有其極?仍念臣獲沾孝理之化,幸遂便養之願,母子相對,攢祝洪私,忽伏奉館職除旨,繼以馹召遠辱,恩榮所被,吏民亦聳,感惶之極,不知攸處。臣之離違軒陛,今已周歲,區區戀結之忱,豈不欲卽日趨命,以近耿光,而第臣望八老母,疾病沈淹,寧日常少,重得寒感,一倍添劇,食飮全廢,氣息澟綴,目下情理,實無以趁限趲程,勢將寸寸前進,而稽滯之罪,無所逃免。玆敢猥從縣道,冒控私懇,伏乞睿慈,俯垂矜諒,亟令鐫遞臣職名,俾得以扶護病母,安意作行,不勝萬幸。答曰,覽書具悉。邦慶無疆,聖上封爵甲年重回,歡忭曷有其極?爾其勿辭,俟母病之少間,卽速察職。
庚辰十二月二十日辰時,親臨文臣朔試射入侍時,試官左參贊洪鳳漢,行副司直鄭汝稷,行副司直具善復,行都承旨沈鏽,左承旨沈墢,右承旨金時默,左副承旨李翼元,同副承旨李心源,記事官金相翊,記事官李在簡·姜趾煥,以次陪立。上具翼善冠·衮龍袍,出御建明門。藥房提調李昌壽,問候訖。鏽曰,任希孝,昨日陞六,今旣謝恩,故入於試射擧案,金相翊則未及謝恩,何以爲之乎?上曰,置之,可也。鏽曰,假注書望筒,已入而尙未下落點,故陞六注書入侍矣。上曰,當下落點矣。沈履之·李商芝,以耦而射。上曰,沈履之善射,而李商芝亦曾知射法,洪相直尤爲善射矣。鏽曰,相直,曾任橫城時,已有所習矣。凡於朔試射時,若以四五巡射之,則今者之所不能,豈至於此乎?或稱身病,或稱臂病,圖免乃已,此亦慨然矣。賤臣兪彦脩,假注書受點後,追後入侍,記事官金相翊退出,上見洪述海之射而中。笑曰,述海能免語南星矣。其父素稱善射,而不能中於春塘臺,其時,人謂之語南星矣。洪鳳漢曰,其重臣,自稱善射,而素不能射,述海則射法甚善矣。上曰,射入於六藝,則古人必皆習射矣。鳳漢曰,似然矣。上曰,成大中,能於文而不能射,元義孫,則射法稍勝矣。鳳漢曰,義孫果有中矣。上曰,假注書兪彦脩,付軍職冠帶常仕。出榻敎上曰,成均博士孟儒龍,事過後拿處。出榻敎上曰,明日乃武臣講日次乎?武講,以季朔爲之乎?金時默曰,然矣。上曰,文臣朔試射時,使之必射十巡,可也。今日見之,朝而不能射者,午而稍勝矣。仍命承旨書曰,明日講經武臣親臨殿講,時刻,辰正三刻,堂上試官,以今日試官仍,堂下試官,應敎沈履之,修撰李商芝,副司果李溵,只執冊承旨入侍,右承旨爲之。出傳敎上曰,以沈履之爲明日武講試官者,乃文武之交易也。上曰,射而居首,則有賞典乎?李翼元曰,十朔試連爲居首然後,有賞典矣。鏽曰,其意,以習其射爲主,故也。上曰,成均博士孟儒龍拿處,置之。出榻敎上命承旨書曰,當該中官,語次之際,知自尊而不知當尊,從重推考。出傳敎上曰,注書出去,新除守令,率來入侍。賤臣彦脩,承命而出,與諸守令同入。楊州牧使李思觀,龍川府使趙光鎭,順天府使申大脩,德源府使李鎭璧,咸安郡守柳春馪,順川郡守許任,靈巖郡守金履達,熙川郡守趙鏻,古阜郡守趙垕,金城縣令宋載中,興德縣監李弘濟,陰竹縣監朴東最,光陽縣監崔宗大,沃溝縣監李碩九,機張縣監申殷文,殷栗縣監尹養厚,求禮縣監文道恒,以次進伏。鏽曰,穩城府使李裕遠,方帶軍門之任,入直本營,未及肅謝,故不爲入來矣。上曰,亦令入侍,可也。李裕遠,追後進伏。上曰,守令多矣,以三行就坐。上謂李思觀曰,曾經近侍,何問七事,楊牧則恢恢矣,勉力爲之。上謂趙光鎭曰,邊地任重,下往勉力而俾無犯越之患,可也。上謂趙鏻曰,汝於守令,旣非一經,赴任勉力,可也。曾以軍職,多年任使,若不善治,則不但國事,在汝之道,豈不愧乎?命李鎭璧曰,汝初拜守令乎?鎭璧曰,乙亥待罪蔚珍縣監矣。上曰,汝是璿派,有別於他人,下往勉哉。命申大脩曰,曾經侍從,不問七事矣,將何以治邑乎?大脩曰,臣本無似,而催科愛民,律己束吏等事,謹當自勉,稱塞聖敎之萬一矣。上曰,何爲愛民?大脩曰,七事中,皆有之,便民之政,爲愛民之道也。上曰,糴政,亦入七事乎?汝以侍從赴官,必惜其身,而謂以愛民,徒尙要譽,則不足取也。大脩曰,豈敢爲要譽乎?上曰,汝爲良吏乎,能吏乎?大脩曰,良吏雖不敢自期,而所以爲心,則乃良吏也。上曰,順天有鄕戰,則將何以處之乎?大脩曰,當觀是非,如不可自斷,則報營門而處之矣。上曰,汝非矣,鄕戰兩治之,可也。豈有是非乎?仍命遞差退出。上曰,大脩,素有才調,故予語及於鄕戰,而渠所謂觀其是非之說,此亦黨心所發也,豈不過甚乎?鳳漢曰,順天素有鄕戰,誠難治之邑也,另擇而後,可也。上命柳春馪曰,赴任治民,必如濬川事,可也。命許任曰,汝之爲人分明,而不能誦七事,亦何傷乎?汝若不善治,則朝家處置,過於他人矣。鳳漢曰,彼家本來淸白矣。上曰,是矣。此乃許廷之孫也。百里元元,不惟不能拊恤,反有剝割之政,於汝能無自愧乎?須思汝祖之風,可也。命金履達曰,以宣傳官,任使汝矣,須毋負也。命趙垕曰,汝若不治,則自辟之御將,方在彼,安得無其責乎?命崔宗大曰,何以治邑乎?宗大奏對之語,不能分明。上曰,難矣。無乃京畿鄕暗耶?左參贊之意,何如?鳳漢曰,瞥眼見之,似不足矣。上曰,予曾見欺於李長泰矣。鳳漢曰,似勝於李長泰矣。命申景文曰,汝爲宣傳官乎?景文以履歷陳之。上顧謂沈鏽曰,卿知此人乎?鏽曰,曾於刑曹郞時見之,誠剛明矣。上曰,然矣。命文道恒曰,爲人似不足於汝兄矣。鳳漢曰,聞其奏對,誠難矣。上曰,親政而送汝,則民必不堪矣。旣遞一文臣,武豈獨免乎?仍命遞差。命李弘濟曰,汝以騎郞入侍,不問姓名矣,何以治邑乎?弘濟曰,當盡心矣。命李裕遠曰,汝則不必申飭,而但汝之氣力,若衰矣。鳳漢曰,不老矣。命李碩九曰,汝則似不作能吏矣。往而善爲之。鳳漢曰,此是嶺南人,眞實可尙矣。命朴東最曰,曾見於徽寧殿,知汝之了了,下往勉力也。命宋載中曰,貌亦好矣。汝擬於副望,而不能登第,故爲此守令,必須效力,而忘民不如忘父,可也。命尹養厚曰,予於點下時,錯認以象厚矣。命使之擧顔曰,與象厚頗異矣。諸守令皆退出,順天府使申大脩,求禮縣監文道恒,遞差事。出榻敎上命承旨書曰,噫,每年親政,意蓋深矣。十考十上,五考五上,守令·邊將錄用,每都目申飭,而況親政乎?昨日政,因吏判所奏,誤聽依爲之,靜而思之,今番親政,若遵此規,豈有二守令特遞之敎,其人旣遞,則銓官宜飭,其於兵批窠窄,久勤亦滯,況五考邊將,而其於僉使,亦豈無五考乎?以此觀之,十考五考申飭,爲一文具,暮年自强,亦豈無飭?吏兵判從重推考,順天·求禮有闕代,待開門,政官牌招,開政擇擬,歲末守令,其豈稽滯,兩司牌招,卽爲署經後,不多日內,卽令辭朝。出傳敎金時默曰,典籍睦祖永,肅拜單子先呈,晩後入來,未及肅拜,事極駭然,推考警責,使之明日謝恩,而入於應試單子,何以爲之乎?上曰,依爲之。一體應試,可也。出擧條洪鳳漢曰,京江人裵奉章爲名人,偸食河東大同三百餘石,因該邑所報,自京定官差送各邑,次次定將,差押去矣。卽見忠淸監司報惠廳之牒,則鎭川官差,押到淸州鵲川地,忽有十數無賴輩,作黨橫出,或持槍或拔劍,爛打官差,奪取奉章而去云。官家罪人之中路奪取,已是無前之變怪,況十數人成黨,持槍劍敺官人,尤是萬萬驚心之事。此若不趁時捕捉,以法嚴繩,則此後之弊,當復如何?淸州地方官營將,拿問處之,仍令本道,刻期譏捕,以爲鋤治之地,何如?上曰,爲先付過,其若捉納,分揀,若不捕捉,令該府從重勘處。鳳漢曰,然則其捕得與否,自本道連報備局,自備局稟處,而舊營將,遞歸已久,其勤慢,亦當責之於新到之營將矣。上曰,依爲之。捕將亦知此事乎?捕盜大將具善復曰,裵奉章,當初逃亡時,一年跟捕送惠廳,而到今中路掠奪諸人,先捉奉章然後,可知某某,而今則似不還於京江近處,捕校,出送譏捕於鎭川近處矣。上曰,捕校之出去各邑,慮有作弊,一廳出送,可也。善復曰,厥漢輩,不在一處,左右廳,竝爲定送譏捕,何如?鳳漢曰,京捕廳,與本道雖爲譏捕,不可不使諸道,一體譏捕,以此嚴飭分付,何如?上曰,依爲之。出擧條試射十巡盡畢,假注書任煜,追後入侍。上賜饌于諸臣及侍衛。上曰,尹東度試射時,賞典,何如?翼元曰,弦弓一張矣。命承旨書曰,文臣朔試射,武臣講古法,深矣而便成文具故,頃年一巡親臨,而其時只一人一中入格,可謂寒心矣。今番頃日,欲行未果,故特行入格,比庚午稍勝,而典籍具光泰,八分居首,特賜兒馬一匹,大抵文臣朔試射時,試射單子,稱以十巡,只若干巡試射,昔李君行,豈不云,欲求事君而先欺君可乎?此正期之一端也。視古法楚越,慢其君不畏,此亦墜紀綱之一節,以今日帳殿親覩者推之,初巡不能成樣者,至於數巡頓勝,庚午後申飭,其若遵行,奚至此乎?此後文臣朔試射試官,不準其巡者,以制書有違律施行,依文臣製述時例,推考禁推,特爲分揀。出傳敎諸試官先退。翼元曰,試射射員無分者推考,無故不參者禁推,乃是前例矣。上曰,竝令分揀而無故不參者,誰也?翼元曰,金應淳,昨日肅拜,仍卽徑出而不參矣。上曰,似必一番如此矣。時默曰,應淳情勢,與補外儒臣,同矣。上曰,然矣。洪秀輔,以吏郞呈省記,旣退。上曰,秀輔之爲人甚佳,而文亦善矣。沈鏽,以鍾城府使李永暉,母年七十陳達,上命書許遞傳敎。沈墢曰,永暉之母年,尙未滿七十矣。上曰,姑置之。上還入大內,諸臣退出。
上在慶熙宮。常參以代理停,經筵停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
李翼元,以都摠府言啓曰,今日入直內三廳武兼·禁軍及軍兵等,當爲中日習射,而親臨殿講相値,不得爲之之意,敢啓。答曰,知道。
以副修撰洪趾海牌不進罷職傳旨,傳于沈墢曰,只推。
金時默,以弘文館言啓曰,新除授副提學趙曮,時在慶尙道監營任所,經筵事緊,請斯速乘馹上來事,下諭。修撰李瀰,由限已過,卽爲牌招察任,何如?傳曰,允。
有政。吏批,判書金相福呈辭受由,參判鄭弘淳進,參議鄭存謙式暇,右承旨金時默進。吏批啓曰,判書金相福呈辭受由,參議鄭存謙式暇,小臣獨政未安,何以爲之?敢稟。傳曰,仍爲之。又啓曰,密陽府使,今當差出,而本府以嶺外雄邑,素稱難治,不可不擇差,他道有聲績守令,竝擬,何如?傳曰,允。以申益彬·趙台命爲正言,以朴師海爲司書,以朴取源爲說書,以李重海爲兵曹正郞,以朴載漢爲戶曹佐郞,以李潢爲氷庫別檢,以李益炫爲密陽府使,以金亨大爲榮川郡守,以柳顯章爲鍾城府使,以具壽國爲順天府使,以丁昌裕爲求禮縣監,學正單任光鉉。兵批,行判書金聖應再度呈辭入達,參判洪得厚昌德宮入直,參議成天柱慶熙宮入直進,參知朴昌潤式暇,參知韓師直病,副司直李之億,副司果元啓英,副司正權正忱·兪彦脩,同知單金天擎。
金時默,以承文院官員,以都提調意啓曰,吏文學官金致說陞六代,通德郞李忠謙差下,付軍職冠帶常仕,何如?傳曰,允。
又以兵曹言啓曰,二闕放砲,古無其例,而乃敢煩稟。此亦國體攸在,當該軍器寺官員,令兵曹決棍事,命下矣。依傳敎,當該官員軍器寺僉正尙雨澤,決棍十度之意,敢啓。傳曰,知道。
王世子在昌德宮。常參停。
尹坊達曰,明日常參,取稟。令曰,停。
李翼元達曰,今日兩司臺官,守令署經後,不爲詣臺傳達,除大司諫·式暇人員外,竝卽牌招,何如?令曰,依。
又以侍講院言達曰,本院上番,姑降入直,已至多日,事甚未安。司書元啓英,說書權正忱在外,兼司書·兼說書俱未差,似當有變通之道,令政院稟旨擧行,與未差之代,以在京無故人,待開政差出,何如?令曰,依。在外人,竝改差。
又以義禁府言達曰,古阜前郡守趙得慶,靈巖前郡守金會元等,令該府從重勘事,傳旨啓下矣。趙得慶·金會元,自任所,時未上來云,竝發遣府羅將,拿來,何如?令曰,依。
又以義禁府言達曰,慶尙左兵使趙威鎭,平安前兵使尹泰淵等,令該府拿問處之事,徽旨達下矣。趙威鎭·尹泰淵,俱在任所,竝依例發遣府都事,交龜後拿來,何如?令曰,依。
慶尙監司黃仁儉書曰,伏以,臣之父母墳山,在於忠淸道洪州地,而臣今猥受藩寄,將赴嶺外,榮極匪分,悲深不洎,且當歲時,冞切霜露之感,及今省掃,不過旬日之暇,情私所迫,冒死陳懇。伏乞睿慈,俯加諒察,特令往還,以伸人子至情,千萬幸甚。答曰,覽書具悉。卿其依所陳往省焉。
吏曹參判鄭弘淳書曰,伏以,臣於銓職,夫豈有一分近似者,而親臨大政之日,除旨猝下,特敎旣嚴於催召,辭章又阻於控籲,逃遁不得,冒沒承膺,一時副急,誠非獲已,因仍盤礴,寧有是理?念臣庸愚湔劣,百無肖似,而濫蒙洪造,躐致宰列,涯分已溢,愧懼徒積,至於今日所叨,尤是千萬意外。臣是何人,此是何任?得此誤恩於聖明之下哉?夫銓選之地,責任莫重,雖在佐貳,亦所愼揀,進退用舍,專在長官,而參論可否,與有其責,或長官有故,則間當開政,勿論緊漫,竝許差出,誠非鑑識素明,望實俱隆者,莫宜居之。今臣才駑而識蔑,資淺而望輕,平居杜門,罕與人接,聞見至狹,全昧物情,其何以甄別流品,恢張公道,仰副我大朝前席勉諭之盛意乎?況今世道日巇,人心日澆,以臣綿力,不量而入,顚沛無幸,縱不暇恤,其於累聖簡而辱名器,何哉?反復思量,萬無承當之望,顧玆肝膈之懇,非出一毫假飾。伏乞睿慈,曲垂矜察,將臣新授職名,亟行鐫改,公私不勝萬幸。答曰,覽書具悉。卿其勿辭,從速察職。
副修撰金魯鎭書曰,伏以臣,年少而犯不幸之戒,學謏而從未信之仕,居常愧懼,如集于木,不自意我大朝殿下,不待僉擧,遄加誤恩,特除臣玉署之任,薄罷旋授,恩敎復降。其所以存錄先臣,責諭賤臣者,藹然父母於子而天地於臣,臣奉讀未半,感涕交逬,殆不識措躬之所也。噫,瀛銜掄選,格例甚嚴,館薦而猶懼未精,堂圈而必詢僉同,其難其愼,有如是者,未聞如臣無似而出自聖簡,濫廁乎其間者也。尋常官職,尙難踰人,顧此入論經傳,出掌絲綸,備顧問於帷幄,參言議於臺省者,其責,尤何如?假使臣,隨衆被選,尙此逡巡,矧今格外謬恩,在臣雖榮,自顧不稱,其於公議,何哉?且念臣之亡父,憫臣愚魯,常有未了之憂,止臣之早治公車,勉臣以勤攻學業,眷眷耳提之言。臣豈忍忘之,而以臣不肖,縱未能固守先志,力辭榮進之塗,亦不敢昧然冒膺,終累則哲之明,故嚴敎屢下而迷不知其進,禁鑰久留而甘自陷於違命,眇末小臣,慢蹇至此,於是而刑章不加,則其可曰國有法哉?席藁竢譴,惶懍靡定,敢悉肝膈之懇,仰請斧鉞之誅。伏乞睿慈,俯賜諒察,亟削臣難冒之職,以安愚分,重勘臣罔赦之罪,以肅頹綱,不勝幸甚。答曰,覽書具悉。爾其勿辭,從速察職。
庚辰十二月二十一日辰時,上御景賢堂。親臨武臣殿講入侍時,右承旨金時默,假注書任煜·兪彦脩,記事官李在簡·姜趾煥,試官左參贊洪鳳漢,行司直鄭汝稷,訓鍊都正具善復,司果李溵,應敎沈履之,修撰李商芝,以次進伏訖。上曰,四書亦入於武講乎?時默曰,然矣。上曰,冬日甚暖,桃李欲華,甚怪矣。使人往見江水,則氷已盡解云矣。上曰,申大脩,誠過甚矣。以其才調,欲試於鄕戰,而老者之黨習,尤甚矣,與前左相爲族乎?鳳漢曰,似非近族矣。上曰,右相之薦嶺伯者善矣,而黃仁儉之鎭壓云者,道理誠是矣。大脩,以平日輪囷於中者,欲試而逞之,誠過甚矣。仍命承旨書曰,噫,爲國悶心之中,冬暖如春,連吹南風而雁南,雁自有其時,則冬月雁聲,月令可徵。昔周則無烈風,越裳來貢,否德則冬暖若秋,雁亦爲春秋,亦占紀綱之一端也。噫,幾年苦心,白首靡懈,而觀其世道,奚徒履霜,甚至於莫售舊習,欲試鄕戰,旣不懲創於前,逞其志於其君,旣奏莫重,何不嚴飭?不可遞差而止。申大脩,施以不敍之典,限五年勿擧歲抄。上曰,李永暉之昨日守令入侍時,敢自縣頉而不參者,有意矣。予不欺心,故有此下敎耳。永暉,前則了了矣,一經風霜,便若迷騃,風霜實難矣。仍命承旨書曰,特敎之下,不參,其宜申飭,新除外任中,昨日在外外,不參人,罷職,今日政,亦爲擇擬。上曰,今番出六注書金相翊,誰也?金相奭之族乎?時默曰,金相福之行也。成天柱,立於侍衛,奏曰,金鎭商之從孫也。上曰,然乎?講員田光樞進讀訖,沈釋之進讀。上曰,文義陳之,可也。釋之略答。上曰,雖儒生講,足可用也。上曰,兩司署經爲之乎?時默曰,兩司皆已承牌,而已爲署經矣。成天柱曰,都政後三日內署經,十餘年所無之事也。上曰,政官入來乎?時默曰,參判陳書,而參議牌不進云矣。上仍命承旨書曰,參議只推,參判承答後,一體牌招。出傳敎上命諸臣少退。少退後,更爲入侍。上曰,注書出去,使他承旨入侍。賤臣彦脩,承命而出,與左承旨沈墢進伏。上曰,大司成設陞補幾抄,而喫飯留宿於明倫堂,且與齋任,講學幾次乎?問諸守僕以奏,可也。墢承命而退,少頃還奏曰,掌議任冕周,今十五日,進參於焚香,朴一源則二十日參食堂,四色掌則不爲行公,陞補已畢十抄,通讀亦已畢之,而講學則未及設行云矣。上曰,陞補速了矣。大司成果往宿於明倫堂云乎?墢曰,陞補通讀設行時,連爲留宿云矣。奏畢,墢先退,武臣次第進講。上曰,出栍錯雜,當該試官,推考,可也。出擧條上命承旨書曰,二闕放砲,古無其例,而乃敢煩稟,此亦國體攸在,當該軍器寺官員,令兵曹決棍。出傳敎上曰,金魯鎭牌不進乎?時默曰,牌不進則分義有所惶悚,故留牌而未果入來云矣。上曰,尙未陳書乎?時默曰,陳書而政院不捧矣。上曰,留牌於何處云乎?時默曰,私次則未安,故留之於闕外依幕云矣。上曰,事有然矣。仍命承旨書曰,副修撰金魯鎭,特敎之下,終不膺命,其在分義,所當嚴處,而今聞尙不一書受答云,其宜使魯鎭,一伸其義,撤牌待下答,更爲牌招察任。出傳敎武講,次第而畢。上命承旨書曰,武臣講經時,部將金麟瑞,以彦城君金重萬之子,能讀其文,能通其義,純通居首,其涉可嘉。依頃者李崇登科前陞六,特爲陞六,不通人,今番參酌,從重推考。出傳敎諸臣退出。
上在慶熙宮。常參以代理停,經筵停。
中宮殿,藥房口傳問安。答曰,知道。
藥房提調李昌壽,副提調沈鏽啓曰,伏未審日間,聖體調攝若何,寢睡·水刺諸節,亦何如?湯劑貼數已盡於昨日,臣等卽與諸御醫入侍,診察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣,前進建功湯五貼,依前劑入,入侍,宜矣。
藥房口傳啓曰,今日臣等,率諸醫,入診于東宮,則脈度微數,齒痛與感氣一樣,諸醫以爲,淸胃二陳湯,仍爲進服爲宜云。此藥五貼劑入之意,敢啓。答曰,知道。
傳于沈鏽曰,左右相,今日藥房入診,同爲入侍事,遣史官傳諭,昨日新除守令,同爲入侍。
傳于金時默曰,安興君·咸溪君,使之入來。
沈鏽啓曰,左議政李,右議政閔百祥,依下敎來待矣。傳曰,詣閤。
金時默,以弘文館言啓曰,副修撰洪趾海,旣有只推之命,卽爲牌招察任,何如?傳曰,允。
又以弘文館言啓曰,本館下番修撰李商芝,以中學兼敎授,今日儒生試取事,晝仕出去之意,敢啓。傳曰,知道。
以巡監軍單子,傳于尹坊曰,仍。
傳于尹坊曰,開陽門仍爲仍留,禮戶判卽爲入來。
金時默啓曰,禮曹判書尹汲,戶曹判書尹東度,依下敎來待矣。傳曰,入侍。
王世子在昌德宮。常參停。
李翼元達曰,明日國忌齋戒,再明日正日,此兩日常參,頉稟。令曰,知道。
又達曰,大司憲尹鳳九,執義洪啓能在外,掌令申應顯式暇,李堉令旨未下,持平李昌任呈辭,李迪輔受由在外,今日以監察茶時之意,敢達。令曰,知道。
又達曰,禮曹判書尹汲,刑曹判書具善行,除拜後過三日,不爲出肅,依定式推考,仍卽牌招,何如?令曰,依。
又達曰,判義禁洪象漢,除拜多日,不爲出肅,金吾滯囚,委屬可慮,卽爲牌招察任,何如?令曰,依。
又達曰,待敎鄭彦暹,自鄕上來云,卽爲牌招,何如?令曰,依。
又達曰,今日是日次,藥房提調李昌壽,率諸醫來待矣。令曰,入對。
又以侍講院言達曰,本院上番,連日姑降入直,事甚未安。新除授司書朴師海,卽爲牌招入直,新除授弼善柳脩,除拜累日,尙不出肅,一體牌招察任,新除授說書朴取源,時在全羅道全州地,書筵入番事緊,斯速乘馹上來事,下諭,何如?令曰,依。
庚辰十二月二十二日午時,上御景賢堂。藥房入診,左右相·兩守令·兩宗臣,同爲入侍時,提調李昌壽,副提調沈墢,假注書任煜,記事官李在簡·姜趾煥,左議政李,右議政閔百祥,安興君埱,咸溪君櫄,順天府使具壽國,求禮縣監丁昌裕,醫官方泰輿·許礈·李以楷·金履貞·李世珪·鄭允協·玄處明,以次進伏訖。曰,日間,聖體調攝,若何?上曰,一樣矣。曰,寢睡·水刺諸節,亦何如?上曰,一樣矣。曰,中宮殿氣候,何如?上曰,好過矣。王世子氣候,何如?上曰,一樣云矣。曰,王世孫氣候,何如?上曰,好在云矣。昌壽進曰,醫官入侍,使之診候,何如?上曰,只三醫入診,可也。泰輿·礈·以楷,以次診候訖。泰輿曰,脈度左右三部,不沈而差大矣。礈曰,氣之虛軟,則比前一樣矣。以楷曰,脈度則不沈,而氣似不足矣。昌壽曰,近來蛔氣則不現耶?上曰,蛔氣時現,而安蛔理中湯,亦支離矣。昌壽曰,旣煎入則進御,似好矣。上曰,比向時稍愈,不必連服矣。昌壽曰,丸劑連爲進御乎?上曰,服之矣。曰,今承聖敎,蛔氣旣不止,則當劑之不進御,臣不勝悶慮之忱矣。上曰,蛔動時,食生干,則得差矣,昌壽曰,生干不過一時救急之方,必以湯劑內治然後,可有實效矣。上曰,古人云豺狼當道,安問狐貍,人心世道如此,此實憂慮之大者。若蛔現則吐之矣,何憂之有?百祥曰,胃氣不足,故蛔不永止,依提調言進御,似好矣。曰,以快愈爲限,可矣,若中撤湯劑,則前功盡虧矣。上曰,冬暖若春,心切爲悶矣。昌壽曰,累瀆天聽,極爲惶悚,而安蛔之劑,莫如理中湯,伏願特賜煎進之敎矣。上曰,煎進,可也。泰輿曰,使君子,亦依前同煎乎?上曰,使君子不必有效矣。上曰,安蛔理中湯,去使君子肉,五貼劑入。出榻敎昌壽及諸醫官先退。上命守令進前,具壽國進伏。上曰,汝以侍從爲守令,不必問七事,而赴任之後,鎭壓鄕戰,可也。莅民則不足憂矣。仍命先退,壽國退出。上顧謂大臣曰,彼爲人精詳,必優於治民矣。丁昌裕進伏,上下詢履歷及七事,昌裕對訖。上曰,汝何以治郡乎?昌裕曰,當以謹愼二字治郡矣。上曰,何處人乎?墢曰,城中人,而有中名矣。上曰,文道恒之代乎?墢曰,然矣。上曰,其地處,不如文道恒矣。仍謂昌裕曰,遞道恒而以汝代之者,予意有在,汝須務爲之,勿負予意,可也。昌裕先退。上曰,新除守令,有不入來者矣。墢曰,柳顯章,方在全義地,密陽·榮川倅,皆移拜,故只此二人入侍矣。上曰,柳顯章頗可矣。鍾城姑不緊急耶?百祥曰,旣是交代之地,則何急之有哉?曰,係是邊地,似當催促送之矣。上命墢書傳敎曰,飭已行,前順悌君炟,前花平君橃,前慶興君栴,前判尹南泰齊,前行司直鄭光忠,前參議安,竝敍用。郭鎭純,分揀放送,李珪·趙德行·金鍾協,伊後思之。監察例有祭監,書吏所由,無乃此也云,今聞果然矣。況法者,當先高後卑,而今於敍用,命汰,故獨不與焉。本事且若此,令該曹待窠,卽爲牽復。上曰,小官異於大官,監察之罷職者,其法,何居?百祥曰,似無異同矣。曰,監察例帶祭監,書吏一人矣。上曰,雖小官,不可以公罪而永汰矣。此三人皆監察乎?百祥曰,然矣。上曰,都政時,苟艱於遷轉者,皆由於不儲闕之致也。曰,都政前則例皆儲闕,而近來拘於一時顔面,隨窠出代,故然矣。上曰,完豐之功大矣,李崇勸武出六矣,其後登科乎?曰,登科矣。上曰,李崇何在?曰,居在城中矣。上曰,李崇頗可矣。上命書傳敎曰,前判尹南泰齊,判尹除授,仍差備堂。上曰,在直承旨及儒臣,持聖學輯要,待下敎入侍。出榻敎上曰,申大脩,昨已處置,而近者朋黨,作何許狀乎?顧今國事,猶爲負陟降矣。上命書慶嬪墓每式年,遣內侍致祭綸音曰,噫,匹庶不忘其本,況爲君者乎?啓儲慶,卽故淑儀也。故乙亥封國時,特贈慶嬪,親書豎石,本事載於新豐府院君所撰順康園碑文中,義昌君墓,則在園所咫尺,故其祭節,已爲區處,而慶嬪之墓,雖在相望之地,只豎石與登臨時致祭之外,香火寂寥於順康園。冥冥之心,何反不若羅淑儀之尙今節祭矣。雖然,凡事當得中省費,此後慶嬪墓,每式年歲首,內侍致祭,祭物,令本牧素饍措備,果與饌品,不過五六器,無祭文,只奠酌而致祭。中官,令內侍府臨時以稟事,分付內府與畿營。上又命書以王子繼王子綸音曰,噫,義昌,卽穆廟王子,樂善,卽長陵王子,昔有以大君繼大君,以王子繼大君之事,故我聖祖,以樂善君,繼義昌君之後,此昭載譜略,猗歟盛哉。而噫,乙亥以後,兩王子奉祀,安興攝祀,尙今思之,心猶酸矣。安興旣奉綾昌·麟坪兩大君之祀,日後待次王子封君,遵昔年聖意,繼樂善之後,則三王子,將連繼而可無位次掣肘之端矣。此後勿論支子,一依今安興繼義昌·麟坪之事,守其家奉其祀,莫替我聖祖不拘序代,立後之聖意。噫,宗英零替,追憶昔年,中夜愴心之中,今講中庸,繼人之序,亦九經中柔遠人之一端也。遠人猶然,況王裔乎?今者此諭,意蓋深矣。登諸御製,永垂于後。墢書訖。上曰,編次人不入來,大臣校正,可也。·百祥,校正訖。上顧謂兩宗臣曰,今日召卿等者,有意在矣。兩宗臣先退。上曰,今番都政,何如?曰,都政後已過三四日,而不聞外間辭說,可知其善爲矣。上曰,吏判公矣。百祥曰,今番都政,吏批則初仕之望,可謂至公。守令則元數無多,且監察區處然後,武弁之爲小各司者,又以出闕而於光陽·求禮等邑,不得以監察差送,而旣有帳殿特遞之敎,則不可謂之另擇,氷庫別檢,最晩出窠於兵批,而漠然不知,留窠不出,亦有不察之失,兵批則姑未聞做錯之失,而取見兩銓望筒,則吏批龍川望,闕都護二字,兵批則望筒懸註處,最爲錯亂,有應懸而不懸者,有不當懸而懸者,邊將望鎭字,亦多不書。莫重奏御,如是不審,不可無飭。吏曹判書金相福,兵曹判書金聖應,推考警責,何如?上曰,卿看之詳矣,依爲之。百祥曰,吏兵房承旨,亦有不察之失,竝爲推考,何如?上曰,一體推考,可也。出擧條百祥曰,勿論蔭武,陞六時先付小各司,轉陞三曹,例也。而昨日政,兵批末仕人,直爲工戶曹郞,故招問政吏,則有曾前一番謬例云。今番則雖由於無他推移之窠,而此不可仍作政格,此後則申飭銓曹,何如?上曰,依爲之。出擧條百祥曰,今番都政,出付司果者,多十考十上,遞付京職,亦不擧論,此實前所未有之事,而都政姑未了當矣。先付司果人及十考二守令,遞付未區處之前,勿論京外職,毋得復職之意,申飭銓曹,似好矣。上曰,依爲之。此則懸註入之,可也。曰,右相所達,是矣,而十考遞付,自是未出代前事也,至於出代之後,則已遞其職,當有解由矣。上曰,右相之意,何如?百祥曰,然則出解由後,卽爲付職,好矣。上曰,依爲之。出擧條百祥曰,從前除職承傳中,有子孫錄用之敎,又有子孫之無官者除職之敎,故勿論支嫡,混同除職者多。臣則竊以爲恩典,不可如是太廣也,此後則前日承傳中,只奉祀孫無職者錄用,支孫勿論之意,分付銓曹,何如?上曰,所達最是,依爲之。出擧條曰,此乃東萊府使洪名漢狀聞,而大差倭船漂泊事也。差倭先文,船之例皆前期出來者,托以阻風,同時來泊,而旣不嚴加責諭問情中,但當以退休書之,而無前例之遜位二字,至登狀本,東萊府使洪名漢,從重推考,何如?上曰,依爲之。曰,東萊狀本,宜以啓聞,而誤書狀達,則政院,事當付籤入啓,而循例達下者,殊涉不察,當該承旨,推考,何如?上曰,一體推考,可也。出擧條曰,備局有司堂上,有未差之代矣。副提學趙曮,聰明有才知,副提調差下,使之鍊習廟務,何如?上曰,依爲之。出擧條曰,金和澤·金尙集,俱以褒貶不參,徒年定配矣。金和澤則以其親老之故,前帶贊讀時,許其遞職歸養,而隨親在鄕,金尙集則以其母病,夏間受由,下往於其父鐵原府任所。兩人之分明在外,衆所共知矣。上曰,分揀放送。出擧條百祥曰,李蓍廷,頃以在外臺諫,有嶺沿投畀之命,而聞蓍廷,以妻母歸葬下鄕,衆所共知云。妻母歸葬,旣載法典,似當有酌處之道矣。上曰,分揀放送。出擧條曰,鎭壓躁競之道,專在於銓官之擇人如何矣,申飭銓曹,似好矣。上曰,卿言是矣,申飭,可也。副提學趙曮,備局副提調差下事。出榻敎今日儒臣,持聖學輯要入侍,以召對爲之事。出榻敎諸臣退出。
庚辰十二月二十二日申時,王世子坐德成閤。藥房入診入對時,提調李昌壽,左副承旨李翼元,假注書方禹坤,記事官朴師海,記事官尹師國,醫官方泰輿·金履貞·李世珪·鄭允協·慶絢,諸臣進伏訖。李昌壽曰,雨雪乖常,此時睿候調攝,何如?令曰,齒痛一樣,而浮氣則小愈矣。昌壽曰,寢睡·水刺之節,何如?令曰,水刺非厭而不服也,以齒痛未服,尤可悶矣。昌壽曰,診候,何如?令曰,依。方泰輿,入診退對曰,脈度浮數,掌心燥而不潤,胃脈不足,淸胃二陳湯,連爲進服,好矣。令曰,依。又以食治輔元氣之物,議定,好矣。泰輿曰,鷄膏,一日三服,而又服䑋熟,宜矣。諸臣退出。
庚辰十二月二十二日初更,上御景賢堂。召對入侍時,參贊官尹坊,侍讀官沈履之,檢討官金魯鎭,假注書兪彦脩,記事官李在簡·姜趾煥,以次進伏訖。上讀聖學輯要爲政篇,上下番儒臣及承史,次第聯讀,讀訖,儒臣略陳文義。上謂金魯鎭曰,儒臣及與旌善補外儒臣,皆以乃父未盡之事,事國,可也。上曰,注書出去,禮戶〈判〉若入來,使之入侍。賤臣,承命而出,與禮曹判書尹汲,戶曹判書尹東度進伏,儒臣先退。上曰,通信使登錄持入乎?汲曰,然矣。上取考謄錄曰,年前通信使去時,乙丑有先文,丙寅三月,差倭復來矣。其時通信使,發行在於何間乎?東度曰,似在丁卯秋間矣。上曰,萊伯狀聞中,有遜位字,故大臣請推萊伯,而前日倭書中,亦有寶位之語,寶位與遜位,有以異乎?東度曰,雖載於倭書,而狀聞則不可以遜位直書云矣。汲曰,出於彼口,則又何以防之乎?上曰,禮判詳知通信使節次,後日筵白,可也。上謂尹東度曰,大差倭往來及通信使去時,人蔘當入幾何,而目今所存,亦幾何耶?東度曰,信使去時所入,乃二百二十斤,目今所存,則僅支二差倭矣。不可不準數預備,故後日次對時,欲爲陳稟矣。通信使,當往於壬午春間,人蔘,惟有辛巳秋採,各別申飭,預爲備置,恐宜矣。上曰,與大臣相議後,更陳也。尹汲,以徽寧殿中桂事陳白,上曰,後日登對,亦爲更陳,可也。上命承旨書曰,甲戌年九月受賜之人尙宮金氏,年近九十已故,追憶昔年,心甚矜惻。丁丑春平復後,侍側有功,免賤二人權氏·金氏,纔過三年皆故,憶永慕堂,予心一倍,其令賑廳另加顧恤。出傳敎諸臣退出。
上在慶熙宮。常參以代理停,經筵停。
自昧爽至巳時,有霧氣。
成宗大王忌辰齋戒。
傳于沈墢曰,昨日入侍已諭,而權氏下,李氏添入,一體顧恤事,分付惠廳。
傳于尹坊曰,於義宮三年酬應之需,不爲所報,果然云。錢文三百貫,分付該廳,輸送於義宮。
傳于李翼元曰,承旨,率先來軍官入侍。
李翼元,以備邊司言啓曰,會寧開市,旣已完畢,令承文院撰出回咨,別定禁軍騎撥,下送于義州府,使之傳給鳳城將處,以爲轉送北京之地,何如?傳曰,允。
王世子在昌德宮。常參停。
沈墢達曰,大司憲尹鳳九,執義洪啓能在外,掌令申應顯呈辭,李堉令旨未下,持平李昌任呈辭,李迪輔受由在外,今日以監察茶時之意,敢達。令曰,知道。
以掌令李堉牌不進罷職令旨,令于沈墢曰,推考徽旨捧入。
庚辰十二月二十三日初昏時,上御景賢堂。承旨率先來軍官入侍時,左副承旨李翼元,假注書兪彦脩,記事官李在簡·姜趾煥,以次進伏。軍官李允彬·金命龜·權聖學,伏於楹外。上下詢曰,彼中有何消息乎?允彬曰,別無他事,而年事則無前大豐云矣。上曰,乾隆太后,年滿七十,則當有勅使云乎?允彬曰,明年至月二十五日,卽太后之生日,而勅行則當在於後年正月云矣。上曰,恠矣。纔到七十,宜卽擧行,而旣待生日之後,可謂非愛日之誠也。上曰,汝爲漢學乎,淸學乎?允彬對曰,淸學矣。上曰,汝旣入來,一誦淸學,可也。允彬誦奏。上曰,晝夜馳來,其能誦之,誠不偶然,此有工程而然矣。上曰,彼中無營繕之事乎?對曰,無有矣。上曰,汝離發幾日,得達於此乎?對曰,今月初五日離皇城,十九日未時渡江,自義州到此,又爲五日矣。上曰,其亦速來矣。仍命允彬等退去。上命翼元讀謝恩使狀本,讀訖。上曰,使臣,何日當渡江云乎?翼元曰,今卄八九日間,可以渡江云矣。上曰,明年如有勅行,則鼓吹雖不關於予,至於宴享,則予甚悶矣。明年之不來者,予誠幸也。上曰,後年有通信使,又有勅行,可悶矣。翼元曰,然矣。此乃不可不爲之事,時之前後一樣矣。翼元曰,北道監市御史嚴璘狀啓中,可笑二字,失奏御之體,推考,何如?上曰,依爲之。出擧條上曰,注書出去,持入嚴璘狀本,可也。賤臣彦脩,承命持入。上曰,承旨讀之。讀訖。上曰,穩城府使,誰也?翼元曰,柳健也。上曰,鼻大柳謇乎?仍又曰,鼻大柳謇,則以漢城右尹有所遭,而此則乃身長柳健也,其所爲誠怪駭矣?任瑋,尙帶薇垣長乎?翼元曰,然矣。上曰,李師祚,曾已見敗於任瑋矣。以可笑二字,旣推嚴璘,而柳健事,則誠寒心矣,諺書牌子,尤涉怪矣。赤狐皮一領,雖當一牛之價,此豈守令可爲之事乎?人固不可知矣,健也旣是侍從,則固當廉白自持,而今至於此,異矣。任瑋,方在薇垣長,則何獨猛於李師祚,而緩於柳健乎?方禁紋段之時,方紗紬之類,將焉用哉?以明紬爲毛裘之表,足矣,嚴璘所謂可笑之說,亦在於此等處也。命承旨書曰,今覽開市御史嚴璘狀聞,柳健,以法從之臣,陞資爲邊任,不思報效之道,名登狀聞,其無狀一也。粗見其人,授此之際,意謂居官潔己,以讀書之人,苟苟於物利,鄙瑣莫甚,自恧見之不明,其無狀二也。嚴飭開市,御史在邊,而放恣若此,其無狀三也。若是矇矓,見欺兵房,反陷其手,其無狀四也。其在懲不法礪邊禁之道,頃於薇垣長任瑋所請之律,若行於其時,豈可徒施於李師祚乎?事當問于大臣嚴繩而噫,荊棘之不欲輕開,白首苦心,其雖泯默,亦不可循例處之。前穩城府使柳健,令該府府吏卽爲下送拿來後,嚴問口招,登對以稟,新除府使李裕遠,其令明日辭朝。出傳敎仍命諸臣退出,旣退,更命還爲入侍。上曰,柳健雖曰柔善,而旣非儱侗,則諺牌可怪,疑心忽生,法從之臣,不可輕易處之。嚴璘狀本下端,更爲讀奏,可也。翼元讀奏訖。上仍命書曰,柳健之事,已下敎而呼寫纔畢,忽然思之,御史狀聞中,無推問起肇之事,末梢結語,若親問者然,雖不欲支繁,只擧其槪,前後文脈,其涉糢糊,以起肇之欲露牌子之狀推之。無乃從中作俑,誣陷官長乎?若此,諺牌之僞押,焉知其無?關係非細,不可尋常處之。使柳健無手犯,被舞弄於軍官,則亦宜審愼,起肇勿配,令道臣嚴査啓聞後,承旨一體持奏。出傳敎翼元曰,聖念及此,柳健雖被罪,固當感泣矣。上曰,如此之後,雖梟示,豈可冤乎?嚴璘狀本中,當有軍官推問一節,而初無其語,忽入於下端,不亦怪乎?諸臣退出。
上在慶熙宮。常參以代理停,經筵停。
成宗大王忌辰。
李翼元,以都摠府意啓曰,今日入直內三廳武兼·禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
下直,穩城府使李裕遠。
王世子在昌德宮。常參停。
沈墢達曰,明日常參,取稟。令曰,停。
又達曰,大司憲尹鳳九,執義洪啓能在外,掌〈令〉申應顯·李堉,持平李昌任呈辭,李迪輔受由在外,今日以監察茶時之意,敢達。令曰,知道。
又達曰,卽者檢閱李在簡,以其親病,陳書出去,原書以國忌正日,纔已退却矣。所當直捧禁推徽旨,而此與無端經出有異,推考警責,待敎鄭彦暹,卽爲牌招入直,何如?令曰,依。
又達曰,卽者兼右翊善朴相喆,以其親病,陳書徑出,原書以國忌正日,纔已退却矣。所當直捧禁推徽旨,而此與無端徑出有異,推考警責,講書院闕直,事甚未安,左翊善朴聖源,卽爲牌招入直,何如?令曰,依。
上在慶熙宮。常參以代理停,經筵停。
李翼元,以都摠府意啓曰,副摠管河淸君壕,以新番騎兵軍士點考事,外兵曹晝仕出去之意,敢啓。答曰,知道。
以修撰李瀰,副修撰洪趾海等牌不進罷職傳旨,傳于尹坊曰,竝只推。
沈鏽啓曰,春帖子製述官中,時無職名人員,令該曹卽爲口傳付軍職,何如?傳曰,允。
兵曹口傳政事,副護軍單宋欽明。
傳于沈鏽曰,大臣·戶判·禮判·秋判入侍,備堂中,如有稟事之人,亦爲入來。
又以傳曰,大臣以下詣閤。
尹坊,以內醫院官員,以提調·副提調意啓曰,鍼醫卞誼和,風痺之疾,已至兩年,前後問安,一未進參,屢度呈狀迄遞,實病旣如是危劇,則莫重鍼醫,不可許久曠任,今姑減下,何如?傳曰,允。
又以刑曹言啓曰,輕囚放釋事,親承下敎矣。漢城府直囚崔恒大·吳世禧,舍人司直囚醫女翠大,司憲府直囚池學源等,俱係輕囚,竝放送之意,敢啓。答曰,知道。
卯時辰時,有霧氣。自巳時酉時,日暈兩珥。
王世子在昌德宮。常參停。
金時默達曰,大司憲尹鳳九,執義洪啓能在外,掌令李堉牌不進,申應顯呈辭入達,持平李昌任牌不進,李迪輔受由在外,今日以監察茶時之意,敢達。令曰,知道。
又達曰,今日持公事入對,而睿候方在調攝中,頉稟。令曰,知道。
又達曰,明日常參,取稟。令曰,停。
又達曰,判尹南泰齊,除拜後過三日,不爲出肅,依定式推考警責,仍卽牌招,何如?令曰,依。
又達曰,憲府連日監察茶時,諫院闕達,俱甚未安,兩司除在外·呈辭入達外,未肅拜·不爲行公人員,竝卽牌招,何如?令曰,依。
又達曰,同副承旨李心元,姨從兄通德郞李廷濟身死,服制已行四日,出仕,何如?令曰,依。
又以義禁府言達曰,慶尙道東萊府投畀罪人李蓍廷,京畿廣州府良才驛徒配罪人金和澤·金尙集等,放送承傳,啓下矣。放送事,分付各該道道臣之意,敢達。令曰,知道。
吏曹判書金相福,兵曹判書金聖應三度呈辭。令于金時默曰,加給由。
忠淸兵使狀達,忠原德面居寡女李氏等,爲虎囕事。令于金時默曰,囕死人等,令本道恤典擧行。
獻納吳奉源達曰,請充軍罪人李時蕃,依律處斷。請恒延·命垕,仍令鞫廳嚴鞫得情。請卜連,亟令王府拿鞫嚴問,以正王法。請稟于大朝,收還罪人天大酌處之命,夬正王法。請稟于大朝,還收罪人益源定配之命,更加嚴鞫得情,夬正王法。請罪人匡師,更加嚴鞫得情,夬正王法。請絶島安置罪人來復,稟于大朝,還寢發配之命,仍爲嚴鞫得情,以正王法。請罪人張俊乞,稟于大朝,依律處斷。請罪人鄭得彪,稟于大朝,依律處斷。請稟于大朝,還寢罪人鄭起世酌處之命,依律處斷。新除授司諫趙擎,時在忠淸道舒川地,正言趙台命,時在淸州地,請竝斯速乘馹上來事,下諭。答曰,不從。下諭事,依達。措辭見上刑曹判書具善行書曰,伏以,臣本庸愚,實無寸長,徒藉先蔭,過被洪造,前後踐歷,罔非踰涯,廁亞卿而掌三軍,居然有年于玆矣。才薄而任重,恩深而報蔑,夙宵憂兢,如集于木,乃者司寇寵擢之命,忽下於千萬夢想之外,臣誠驚惶震越,歷累日而靡定,實不知不肖如臣,何由而致此也?噫,王朝爵命,孰非難愼,而至於八座之班,其重尤別,迪簡之嚴,實關國體,從前將兵之臣,雖或間被陞擢,而必待其忠勞茂著,望實俱叶,豈有如臣之不才罔功,冥升濫竽,儼然六官之長者哉?念臣受任於軍旅之間,自托於休戚之義,不敢辭避,黽勉驅策,而顧奈才本凡下,性又拙滯,無以答聖明委畀之意,畢先臣欲報之志,惟以一味謹畏,恪守規繩,爲區區塵刹之報。庶幾天日之明,俯鑑此心,而今乃蒙被誤恩,喪失本分,班序之峻,超躐旣驟,名位之盛,人鬼交忌。將不免上累則哲之明,下速過福之災,公私顚沛,理不無幸,至若詞訟劇地之不堪承當。猶屬第二義耳,恩旨之下,怵惕徊徨,亦不敢猥有鳴號,祗俟駁正之論,而日昨牌召之令,遽下矣。義難坐違,隨詣闕外,擬欲陳章退歸,以請逋慢之誅,而適値停朝之日,書未得徹,促臣入肅,進退狼狽,不得不章皇祗謝,而情懇未暴,憂愧益切。惟此匪分之職,決不容一日冒居,以傷廉隅,而重罪戾。玆敢瀝盡肝血,仰籲於貳極之下,伏乞离明,曲賜鑑諒,亟許刋遞臣新授職名,以重名器,以安微分,不勝萬幸。答曰,覽書具悉。卿其勿辭,從速察職。
判尹南泰齊書曰,伏以,臣猥以無似,待罪卿列,上不能報答洪造,下不能恪奉禁條,乃於跟隨申嚴之日,首先犯科,論其所坐,合被大何,而聖度曲恕,薄從譴罷之典,退伏江郊,自訟愆憂,曾未幾何,恩敍特降,職名如舊,臣誠惶隕感激,靡所措躬。揆以義分,固當蹶趨承之不暇,而顧此京兆長席,責重而務殷,有不容一日曠官,而今乃爲臣儲闕,以臣代臣,有若非臣莫可者然。臣身之榮耀雖極,恩命之屑越,格例之墮壞,非細故也。天牌儼臨,冒承無路,重犯違逋,臣罪滋大。玆敢略陳短章,仰暴微懇,伏乞睿慈,俯賜諒察,亟許鐫遞,以安區區私分,不勝萬幸。答曰,覽書具悉。卿其勿辭,從速行公。
工曹參判金陽澤書曰,伏以,臣稟質虛脆,居恒善病,腹癖重症,卄年貞疾,而自年前喪威以來,摧剝銷鑠,便成癃痼樣子。時或强疾供職,輒多日痛臥,春間重經危疾,氣血澌脫,百病交侵,最是頭烘膈痞之症,苦苦難耐,劇歇無常,藥餌爲日。近因時候乖盭,感冒外襲,風痰發作,塊癖動而昏塞不省,兩臂麻痺,運用不利,有氣如烟,遍及肢末,渾體疼痛,轉側甚艱,昔之頭烘者,半邊刺痛,膈痞者結轖不通,全廢飮啖,晝夜叫楚,似此症形,俱係危兆,而身上所帶諸銜,率皆瘝廢,病裏惶霣,如添一病,臣之控辭文柄,今至三朔,他般職務,因此亦曠,誠有不得已者存焉。至若水部新除之一時謝恩,於義無損,而病勢如此,亦未伸分,種種悚懍。靡所容措。伏乞睿慈,俯諒臣情病之難强,亟令鐫改臣本兼職名,仍許長暇,俾得以安意調息,保延殘喘,不勝幸甚。答曰,覽書具悉。卿其勿辭,調理察職。
校理李海重書曰,伏以,天祐宗祊,我大朝殿下聖算無疆,封爵謝恩之年重回,臣民慶賀,曷有其已?向者靈泉奏效,鶴駕穩返,區區歡忭,當復如何?臣於頃年,蒙恩借麾,便養老母,縱遂反哺之至願,徒費廩祿,孤負分憂之盛眷,臣實慙悚,食息靡寧。忽於此際,授臣以弘文館校理,召旨繼降,馹騎儼臨,臣聞命驚惶,尤不知措躬之所也。臣於本職,曾已露章悉陳其萬萬不稱之狀,伏想离明,亦旣俯燭,今不必覼縷,而臣豈忍輒畏義分,每爲冒沒承膺之計哉?然而逖違楓陛,今已三載,宣召之下,宜卽蹶之不暇,而第臣老母,月前已往在于臣之舍兄臣山重文化任所矣。卽聞素患痰眩之症,當寒添劇,委頓床席,氣力澟綴云。人子情理,固當往護,而歷路相去,適又不遠,玆不避擅行之罪,將欲歷省,雖因情私所迫,實多悚懍之忱,敢從縣道,短章控籲。伏乞睿慈,俯賜鑑諒,亟遞臣職,俾便救護,仍治臣罪,以存法紀,千萬幸甚。答曰,覽書具悉。爾其勿辭,俟母病之少間,卽速上來察職。
吏曹參議鄭存謙書曰,伏以,臣於銓地,有必辭之義,有可去之端,而懦弱無守,始也怵迫而冒膺,淟涊副急,末乃蹲據而因循,碌碌隨行,憒憒無當,迂愚擿埴,動輒生尤。恐不能辨早退而重獲戾,夙宵憂兢,間多自犯違逋,而未蒙勘罷,仍値親政期迫,陳籲路阻,黽勉隨參,臣之居是職,於是乎過半載矣。向之必欲辭而可以去者,今則尤不待片辭而決者,何哉?噫,臣竊嘗聞家訓,每以久處通要至戒,雖以累世從宦之蹟觀之,恪勤奉公,不憚夷險,而至於甄選之任,進不忘退,未嘗有終年淹者。臣之墜先緖,固已多矣,而今又貪戀榮寵,閱歲盤礴於罔效之地,竝與傳家戒而失之,則其何所藉手而事君哉?此爲臣目下當退之一大義也。且伏聞日昨筵中大臣,以不爲儲窠,盛斥銓曹,溫室樹祕,未得其詳,而臣間當獨政,且有同參,則凡厥咎罪,臣實無間,苟加追勘,理難倖逭,況夫同宗叔姪,竝據銓席,私心不安,在下當遞。臣果引斯義,已有閤外成言,長僚轉達,至蒙聖明之俯燭,微諒已暴,更安容疊煩也。向因政牌荐降,趨詣陳章,而筵中飭敎,出於匪意,牌勿呼望,書亦見却,狼狽失圖,進退無據,而一遞乃已,已成鐵畫,夤緣耐久,有關大防。玆敢略控危懇,仰瀆睿聽,伏乞离明,亟遞臣應遞之職,以安私分,仍勘臣未勘之罪,以謝公議,不勝萬幸。答曰,覽書具悉。爾其勿辭,從速察職。
庚辰十二月二十五日午時,上御景賢堂。大臣·戶判·禮判·秋判·備局稟事堂上入侍時,左議政李,右議政閔百祥,備局稟事堂上洪象漢,戶曹判書尹東度,禮曹判書尹汲,刑曹判書具善行,右副承旨尹坊,假注書兪彦脩,記事官尹師國·姜趾煥,以次進伏訖。李曰,日氣乖常,聖體,若何?上曰,一樣矣。曰,寢睡·水刺之節,亦何如?上曰,一樣矣。曰,湯劑連爲進御乎?上曰,連服矣。曰,中宮殿氣候及東宮曁王世孫氣候,竝何如?上曰,善過矣。上曰,承旨抽草紙。仍命書曰,歲律將暮,此心一倍,近年皆行焉。其何待稟乎?春展謁,當於元朝,先爲展謁後,詣昌德行展謁禮,回時行展謁禮而來,展拜時,先後廂,依例道上留住,展拜時,百官行禮置之,禁軍與馬軍,展謁後,詣昌德時,依例解甲,時値元朝,挾輦軍八十名,以本闕入直軍二哨中,相爲參半取用,回駕後,仍爲入直。禁軍二番,馬軍二哨,步軍三哨,隨駕,局將廳隨駕,及禁御兩營留陳,置之。回駕時,道由夜晝介,以此分付。明年曾已下敎,城內城外動駕時,軍門七色標下中,除細樂手,吹鼓手中,只鐙鼓手·螺手·喇八手待令事,分付。時刻三嚴,辰正三刻擧行,元良方在調理云。祗迎隨駕等節置之事,分付。出傳敎曰,自春初撤樂,臣等之所不知也。上曰,予豈料復踐明年乎?又命承旨書曰,昌德展謁後,行望拜禮於仁政月臺,以此分付。出傳敎又命書曰,歲初雖到昌德,展拜禮前,其何先行乎?徽寧殿,一欲行奠酌禮,而爲三軍尙未果焉。此則當觀日候,追後下敎,令儀曹,待下敎擧行。出傳敎又命書曰,旣諭諸軍,軍亦民也。爲經宿,其雖攝行,此心憧憧,上辛祈年,諸執事,一依親行例,令吏曹另擇,文當製下矣。出傳敎具善行曰,都監中軍李潤成,移拜平安兵使矣。曾有以禁軍別將,移差草記之規,而相議兵判,則以爲雖有定式,不可草記,筵稟爲宜云,故惶恐敢達。上曰,大臣之意,何如?左議政李曰,旣有新定式,則定式之初,隨卽乖了,似如何矣。右議政閔百祥曰,禁軍別將,則旣多可爲之人,都監中軍,則此外無他有履歷之人,則雖有定式,豈無弛張之道乎?上曰,依爲之。出擧條上曰,禮戶判進前。仍下詢曰,通信使差倭,來後三年入去乎?百祥曰,曾於丁卯信使時,差倭,乙丑始來,丁卯至月離發矣。尹汲曰,王世孫冠禮前定字事,曾有下敎矣。當有大臣以下會議之擧,而世孫定字時會議,無前例可考,取考王世子定字時前例,則大臣·政府西壁·館閣堂上·六曹參判以上,命招議定矣。今則何以爲之?敢稟。上曰,宜有差等。今番只大臣·館閣堂上·禮判,擧行,可也。汲曰,王世孫冠禮處所,以何處爲之乎?上曰,以崇文堂爲之,可也。出擧條尹東度曰,通信使使行,似在再明年,而自三大倭及渡海譯官·護行差倭禮單蔘,至通信使齎去蔘,統計爲三百餘斤,而信使所齎,則體蔘爲一百九十八斤,其餘單蔘爲一百八斤,此是丁卯年前例考出之數也。卽今曹儲單蔘,僅爲二差倭所需,其餘不足之數,頃日筵稟,以明年秋採二十斤,卜定江界者,預爲申飭,不待明秋,趁速上送事,分付道臣。信使所入禮單蔘措備,只有明年秋採,而丁卯前例,皆卜定於江界矣。今亦依此例,體蔘二百斤,尾蔘五十斤,姑先卜定於江界,待明年收合一境之所採,準數貿納,而價本亦必區劃然後,可以貿納。丁卯前例,則錢二萬兩,銀一千兩,木二百同,丙寅稅穀價銀三千兩,丁卯稅穀價錢一萬一千五十二兩,皆自箕營劃給矣。今亦使道臣,就此數,從便往復區劃爲宜。且明秋江界私貿一節,嚴立科條,一切禁斷,隨現狀聞,嚴懲然後,蔘路可無難辦之患。私貿旣已嚴禁,則被執亦爲防塞然後,可以辦得許多人蔘,竝下詢大臣處之,何如?上曰,依爲之。大臣之意,何如?左議政李曰,所入人蔘,不可不預念。戶判所奏,出於商量事勢矣。右議政閔百祥曰,卽今戶曹所儲,優可當二大差所需,則明秋以前,可謂無患。渡海譯官治送之資,似爲不足,而考其謄錄,參以事理,告慶差倭,設或續到於明春,渡海·裁判出來後,譯官發船,必在冬間,江界秋採,足可取用。大抵秋採以前,雖産蔘之地,決無覓蔘之路,今欲先爲卜定,不但江民之駭動,道臣必當爭執。臣意則待其明年秋採,禁其私商,使之如數貿納,事甚穩便,而此是別貿,若依新定式給價,則比之丁卯,其數當倍入,近來關西銀錢之儲,漸益耗縮,別餉木及稅收米,參半劃給,令道臣預爲經紀,待秋首先輸納之意,申飭似好矣。上曰,依爲之。出擧條汲以徽寧殿藥果器品陳達。上命承旨書曰,今覽前規,若謂以中桂藥果床,則器品不齊,亦非節約之意,自今徽寧殿,只去藥果五器,多食置之,其餘器品,仍前。孝章廟·懿昭廟,藥果四器代,只中桂四器,多食亦置之,其餘器品,仍前。出傳敎上曰,卿等見嚴璘狀本乎?柳健事,誠怪矣。百祥曰,諺牌旣踏印,則必是官牌,而身爲官長,犯此邊禁,極爲可駭矣。上曰,柳健之爲人,予曾知之,而善文之人矣。今番穩城,非年老疲劣而陞資者,則誠是意外,予實代羞矣。曰,臣爲國事可賀者,李彛章定例之後,彼人畏法,小民息肩矣。百祥曰,李彛章之定例,可謂盛水不漏矣。上曰,彛章,分數本來甚明。李潭,雖多氣,亦善爲之矣。曰,臣每欲一次陳達,而其事似有未成,故未及陳之。今則事旣善成,此實李彛章·李潭之功也。上曰,誠然矣。今番嚴璘,亦繼而善爲之矣。曰,今則穩城之民,多有來集者云,爲國家幸矣。上曰,秋判之陞擢,果何如耶?曰,用人在簡,聖明誠好矣。上曰,坐地則可爲吏兵判者矣。百祥曰,秋判之父,曾被憚於本職,故以爲難安矣。上曰,如善爲而洗其憚駁,則豈不好耶?百祥曰,倭人回禮別幅,禮曹參議,當着署以送,而參議宋明欽擢用之聖意,臣雖欽仰,上來無期,回禮爲急,何以爲之乎?上曰,不可以職名羈縻矣。仍命承旨書曰,頃者陞擢,意蓋深矣,而予亦不以職名羈縻。今因相臣所奏,許解本職,以開進塗。噫,若此而不爲致爾,白首暮年,將爲文具之科,爾亦復無動意,是豈讀聖賢之書,誠實自期之道?予雖誠淺,思爾祖欲見爾之心,專由衷曲,其令該曹不待其政,卽爲付軍職,仍爲下諭,須體此意,卽日登途,庸副此意事。待軍職啓下,下諭于前參議宋明欽,上來時,其令道臣給馬。出傳敎仍又曰,予雖給安車駟馬,其上來,何可必也?上曰,禮曹參議有闕代,令該曹口傳差出。出榻敎曰,首席久空,右相獨勞,臣則憒憒伴食而已。當此歲色維新之時,枚卜首揆,共濟國事,與歲俱新,是臣區區之望也。上曰,歲籥將新,予心一倍愴然之時,不必三公俱備而後,可爲國事,卿等相與之勉力也。歲則將新,而國則不新,將與歲而俱暮矣,如是而何以爲國乎?曰,舊歲無餘,聖算將添,臣等愛日之誠,固切岡陵之祝,俄承歲首展謁之敎,益加節宣調養之道,臣所望也。上曰,恭默閤時,則皆知予爲國事致疾,而今雖若是用心而尙不臥矣。今日,卽備局下旬次對日也,予之召卿與備堂,蓋有以也。曰,臣亦知之,故欲持入備局文簿矣。只有回啓若干張,備堂,亦不多入,故果未持來矣。洪象漢曰,有稟定,敢此仰達矣。上曰,奏之,可也。象漢曰,前廣州府尹元景濂原情見之,不送將校,督還之意,傳令民間,曉諭兩班之代錢請納者,開倉之初,嚴刑禁斷云,發明俱有可據。至於吏校輩,以其私穀,若干買賣,非官長所可知,揆以法例,似當分揀,而係是特敎,不敢擅便,如是仰達矣。上曰,守禦使,亦知此事乎?守禦使尹汲曰,元景濂,以糴政被罪,誠可冤矣。景濂不用一杖,十月望間,已畢捧許多穀物,其中兩班二人,適有不納者,故果送校捉致,而亦卽放送。御史適見此二人之被捉,而入於書啓云。廣州幾成完邑,而徑遞,極可惜矣。上曰,大臣之意,何如?左議政李曰,曾多有討捕軍官出送之事,而至於元景濂,則不爲之云矣。然御史書啓旣如此,則臣何可以所聞質言,而元景濂之遞廣尹,則可惜矣。右議政閔百祥曰,民人之自願代錢者,嚴刑懲罪,催糴時,以除祛分送將校之弊,傳令各面,判金吾旣已陳達,臣之所聞,亦如此矣。上曰,分揀放送。出擧條仍命承旨書曰,居昌府使朴宗益,飭已行,此時不可曠官,分揀放送,其令卽爲下送。前縣監田晉祥,令趙東彬,兵曹正郞李昌禮,中官李夢良,以不應爲公律施行放送。中官金明佑,罷職放送,中官曺壽喆,分揀放送。出傳敎上曰,跟隨法,尙在乎?百祥曰,然矣。上曰,高麗事三日矣。上曰,守令已盡署經耶?曰,然矣。上曰,申益彬,已爲署經乎?百祥曰,肅拜後,始爲署經矣。上曰,已爲陳書乎?百祥曰,署經後當陳書矣。曰,秋曹輕囚,亦可放釋矣。秋判今方登筵,更加特敎,使之出仕,好矣。上謂善行曰,除拜之意,非爲卿也,乃爲國而欲用之,須勿撕捱,卽爲行公,可也。卿旣登筵,秋曹時囚,勿諉該堂,其卽放釋,而宋萬己事,曾已諭於海伯,卿須各別詳覈,可也。象漢曰,此事,已飭海伯,姑俟其査報處之,好矣。上謂曰,通信使之差出,廟堂爲之乎,銓曹爲之乎?曰,銓曹與廟堂,相議爲之矣。上曰,卿等已有思量其人乎?曰,當品中似有其人,而姑未入思矣。百祥曰,當以律己檢下者,擇差而後,可矣。以丁卯觀之,尤難其人矣。上曰,揀擇,當爲之於明年冬,而是甚急矣。百祥曰,冬雖揀擇,吉禮則當行於再明春矣。上曰,然矣,而國事甚急矣。上曰,禁婚,當在何間乎?汲曰,似在明秋矣。上曰,注書出去,備邊郞及漂海人問情譯官,使之入侍,可也。賤臣承命而出,與備郞鄭克濟及譯官等,進伏。上命克濟,讀漂海人問情草。上曰,聞其彼人等姓名,非淸人,乃皇朝遺民也,善爲接待,可也。諸臣退出。
上在慶熙宮。常參以代理停,經筵停。
大殿·中宮殿,王世子遣宮官問安。答曰,知道。王世孫遣講官問安。答曰,知道。
下直,金城縣令宋載中,殷栗縣監尹養厚,興德縣監李弘濟。
李心源啓曰,春帖子製述官,旣已抄啓,大提學金陽澤,所當牌招,而以身病陳書受由,弘文提學黃景源,明日待開門牌招,使之出韻科次,何如?傳曰,允。
又以弘文館意啓曰,修撰李瀰,副修撰洪趾海,旣有只推之命,竝卽牌招察任,何如?傳曰,允。
又以侍講院言啓曰,王世子進見事,有令矣,敢啓。傳曰,祗迎·祗送,旣已下敎,昌德宮亦爲動駕,此草記,置之。
以禮曹草記,傳于李心源曰,昨已量而下敎,禮曹何可更稟乎?留置政院,明日洗草。
傳于沈鏽曰,舊編次人,使之入來。
沈鏽啓曰,舊編次人李喆輔,依下敎來待矣。傳曰,詣閤。
沈墢啓曰,明日動駕時,本兵多有擧行之事,而兵曹判書金聖應,三度加由之後,不爲行公,卽爲牌招察任,何如?傳曰,允。
李心源,以備邊司意啓曰,昨日羅州漂人入來後,使本司郞廳與譯官等問情,則與領來譯官李禧仁所問答,姑無異同,前後問答,竝爲入啓,而漂人等,旣無疾病,且願速發云。姑留一兩日,以示接待之意,卽爲發送,而漂人俱是南方之人,依前例,因以領來譯官,差定齎咨官,入送燕京,何如?傳曰,允。
又以御營廳意啓曰,本廳來辛巳正月二月兩朔應立前部左司屬慶尙左道五哨軍兵六百七十名,已爲逢點整齊矣。正月初一日,與前司軍兵替代後,舊軍放送之意,敢啓。答曰,知道。
又以御營廳意啓曰,本廳來辛巳三月四月兩朔應立前部中司屬慶尙左道五哨軍兵,二月二十五日,京中逢點,三月初一日,與左司軍兵,當爲替代立番,趁期調送事,本道監兵使處,依前知會之意,敢啓。答曰,知道。
又以禁衛營意啓曰,來辛巳正月當十二番,後部右司屬慶尙左道二哨,右道三哨,合五哨軍兵,逢點實數六百五十二名,已爲點閱整齊。來辛巳正月初一日,與內外各處入直軍兵等,依例替代後,舊軍放送之意,敢啓。答曰,知道。
又以禁衛營意啓曰,來辛巳三月當十三番,後部後司屬慶尙左道五哨軍兵,來辛巳二月二十五日,京中逢點,依例準二朔立番之意,本道監兵使處,預爲知悉,何如?傳曰,允。
王世子在昌德宮。常參停。
金時默達曰,明日常參,取稟。令曰,停。
又達曰,大司憲尹鳳九,執義洪啓能在外,掌令李堉令旨未下,申應顯呈辭,持平李昌任令旨未下,李迪輔受由在外,今日以監察茶時之意,敢達。令曰,知道。
李翼元達曰,明日擧動時,侍臣無進參之員,兩司除在外·呈辭受由·未署經外,獻納吳奉源,待開門牌招,以爲進參之地,何如?令曰,依。
又以備邊司言達曰,昨日羅州漂人入來後,使本司郞廳,與譯官等問情,則與領來譯官李禧仁所問答,姑無異同,前後問答,竝爲入達,而漂人等,旣無疾病,且願速發云。姑留一兩日,以示接待之意,卽爲發送,而漂人俱是南方之人,依前例,因以領來譯官,差定齎咨官,入送燕京,何如?令曰,依。
又以義禁府言達曰,傳敎內,居昌府使朴宗益,飭已行,分揀放送,前縣監田晉祥,令趙東彬,兵曹正郞李昌禮,中官李夢良,以不應爲公律施行,放送,中官金明佑,罷職放送,中官曺壽喆,分揀放送事,命下矣。時囚罪人朴宗益·曺壽喆等,分揀放送,金明佑,罷職放送,田晉祥·趙東彬·李昌禮·李夢良等,以不應事理重,各杖八十公律收贖,放送之意,敢達。令曰,知道。
庚辰十二月二十六日申時,上御景賢堂。舊編次人入侍時,舊編次人李喆輔,同副承旨李心源,假注書兪彦脩,記事官尹師國·姜趾煥,以次進伏訖。上曰,注書出去,香室守僕招入。賤臣承命而出,招入守僕。上命承旨,下詢香室事。上命承旨書曰,歲律將暮,新歲在近,近日此心,百倍之意,已諭相臣,而此闕何闕?追憶癸亥前,追慕一倍之中,且有興懷之事,何以伸懷?只有奉安閣,明日當展拜於奉安閣,侍衛仍挾輦軍八十名,依昨日下敎,今番,亦以此闕入直都監軍取用,禁御兩營留陣,元良祗迎,置之。隨駕步軍,只以兩闕外入直軍與本營入直三營軍,訓將領率隨駕,爲前後廂,禁軍,只兩闕入直禁軍隨駕,回駕後仍直。馬軍只以三營入直馬軍隨駕,標下軍亦依此,扈衛廳局將廳隨駕,置之。三嚴辰正一刻擧行,崇賢門外,當乘輦,以此擧行。出傳敎上曰,注書持此傳敎,卽爲分付,可也。賤臣彦脩,承命分付還入。上曰,奉安閣,自外擧行者,以何處知之乎?賤臣對曰,以耆老所知之矣。上曰,誤知矣。幾乎錯認擧行矣。更爲出去,以鄕校洞於義宮分付,可也。賤臣承命分付還入,上命書曰,此闕守宮,左承旨,昌德守宮,右副承旨爲之。騎曹則此闕,參知守宮,昌德,參議守宮,摠府守宮,仍藝文館,此闕,待敎守宮,昌德,兼春秋守宮,展拜時,只禮房入侍。出傳敎上曰,侍衛有頉人員,以其代爲之。出榻敎上呼寫祈穀祭祭文,國社氏·國稷氏·后土氏·后稷氏四位,皆以十六句製之訖。命喆輔讀而校正,校正訖。上曰,初旬次對,予不欲爲之,諸臣固爭,而聞左參贊之言,不欲爲無所據之君,有翌日朝參之擧,其事頗善成矣。予坐此闕,豈可以老自處乎?昔之癸亥,有親政之事,今予欲往奉安閣者,亦以此也。予何敢曰老?予旣許身於民國,當於明日奉安閣,有所下敎矣。諸臣退出。
上在慶熙宮。常參以代理停,經筵停。
藥房提調李昌壽,副提調沈墢啓曰,伏未審日間,聖體調攝若何,寢睡·水刺諸節,亦何如?湯劑貼數,已盡於昨日,臣等卽與諸御醫入侍,診察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。予則一樣,依前五貼劑入,下敎日入侍,宜矣。
中宮殿,藥房口傳問安。答曰,知道。
大駕入奉安閣展拜後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大駕還宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
傳于沈鏽曰,百官·侍衛·軍兵,毛具。
又以傳曰,百官·軍兵,雨具。
傳于金時默曰,禮房承旨入侍。
傳于李翼元曰,諸司預備。
大駕,歷臨鄕校洞主第後,政院·玉堂·藥房口傳問安。答曰,知道。
金時默啓曰,延祥詩製述官,旣已抄啓,大提學金陽澤,所當牌招,而以本職工曹參判呈辭入達,弘文提學黃景源,待明朝牌招,使之出韻科次之地,何如?傳曰,允。
王世子在昌德宮。常參停。
尹坊達曰,明日常參,取稟。令曰,停。
又達曰,大司憲尹鳳九,執義洪啓能在外,掌令申應顯呈辭入達,持平一員未差,李迪輔受由在外,今日以監察茶時之意,敢達。令曰,知道。
京畿監司申本,前領議政金尙魯,月廩不受事。令于尹坊曰,令本道更爲輸送。
庚辰十二月二十七日辰時,奉安閣展拜禮擧動入侍時,都承旨沈鏽,左承旨沈墢,右承旨金時默,左副承旨李翼元,假注書任煜·兪彦脩,記事官李在簡·姜趾煥,以次陪從。上具翼善冠·衮龍袍,出崇賢門,降輿乘輦。藥房提調李昌壽問候,仍奏曰,左承旨沈墢,有留院之命,而方帶藥房副提調之任,何以爲之乎?上曰,左承旨隨駕,同副承旨留院。出駕敎上詣奉安閣。展拜時,禮房承旨入侍時,承旨金時默,假注書兪彦脩,記事官李在簡·姜趾煥,以次進伏。上展拜訖,御板位以瞻拜於義宮奉安閣後,綸音爲題,呼寫曰,昨已略諭,而興懷者何?頃於癸亥年,卽中興再甲年,故其時御慶熙宮,拜奉安閣,因以紀懷。丙子年,追憶往歲,又來拜以四字書揭。今六十七,復御此闕,此闕,卽昔年潛邸也。瑞巖之記,正徵休祥,卽此也。會祥咫尺,古木尙在,自古稱繫馬樹也。追慕之心,奚特踐其位行其禮而已乎?中夜興思,爲帝王者,能思祖宗創業中興之艱難,逸豫之心,何敢生乎?於丁卯年,興感第六室而今幾十五年,猶尙泄泄,暮年御此闕,若復泄泄,此負陟降也。特爲來拜,兼有下敎之事,其敎伊何?月一之講,復爲三講,來此而諭矣。噫,三講三對,是豈古規?而三講,卽因追慕,三對,深爲國事,旣講旣對,惟於常參闕焉。今予不爲,何日其開?一事又勉,亦自强之道也。且癸亥紀懷詩末句曰,何意今辰瞻奉閣,于今繼述在乎先。自明年四孟朔上旬,晝講稟時,依例稟常參·經筵,若此一年之內,將行四常參矣。其餘依例,日記書塡代理停,復舊常參,卽自强之意也。餘錄依前,亦存舊之意也,以此分付,以示予追慕益勉之意。仍又命書曰,展拜奉審後,因坐板位呼寫,意亦深矣。噫,年將添一歲,而且加一事,是豈樂爲,卽予一心,已許民國,豈歎其憊不思中興乎?寫訖。上曰,此綸音,登于御製編次,可也。上曰,鄕校洞主第,歷臨事,分付。出榻敎諸臣退出。上還出時,諸臣以次陪從。李昌壽請進湯劑,上曰,又添一事,雖不服藥,如有充然矣。上曰,頃因惠堂所奏,有助婚之敎矣,新年不遠,且是舊宮宮門內,若有婚嫁過時之人,分付該廳顧助,可也。出擧條上入主第後,諸臣退出。上還宮時,諸臣以次陪從。上曰,摠管金聖遇,惠政橋待令事,分付。出駕敎上至惠政橋,金聖遇入侍,下詢曰,此橋水源,從何來乎?聖遇曰,此水之源,出於大隱巖,一派流出於舊闕西墻之外,一派流入於舊闕之中,合流於此橋矣。上至興化門外,顧謂李翼元曰,興元門,是戊戌年所建也,予欲回輦而暫爲望見耳。上曰,來正月初一日動駕時,侍衛仍。出駕敎上還入崇賢門。諸臣退出。
上在慶熙宮。常參以代理停,經筵停。
藥房提調李昌壽,副提調沈墢啓曰,伏未審夜來,聖體調攝,若何?昨日動駕,晩後還宮,寢膳諸節,不瑕有損乎?臣等不任區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
藥房口傳啓曰,今日臣等,率諸醫入診東宮,則脈度浮數,齒痛與感候,一向無減。諸醫以爲,淸胃二陳湯停止,黃芷香蘇散,加天麻一錢進服爲宜云,此藥五貼,劑入之意,敢啓。答曰,知道。
下直,陰竹縣監朴東最,順天府使具壽國,光陽縣監崔宗大,方山萬戶李國柱。
備忘記于金時默曰,今下弓矢,方山萬戶李國柱處,給送。
金時默,以弘文館言啓曰,本館上番應敎沈履之,以其身病,陳書受由,上番將未免闕直,修撰李商芝,副修撰金魯鎭,竝卽牌招,以爲推移,姑陞入直之地,何如?傳曰,允。
又以弘文館言啓曰,本館下番修撰李瀰,以漢學兼敎授,今日院試坐起時,晝仕出去之意,敢啓。答曰,知道。
兵曹口傳政事,以金聖遇爲禁軍別將。
李心源,以備邊司言啓曰,大差倭所騎船,來泊我境之後,則接慰官發送,旣係緊急,而聞新差接慰官申思運,以其親病,前已受由下鄕,親年且過八十云。邊上遠役,有難强迫,申思運,今姑許遞,令該曹在京無故人,卽爲擇差,不多日內,催促下送,何如?傳曰,允。
吏曹口傳政事,接慰官單金應淳。
金時默,以承文院,以都提調意啓曰,吏文學官李忠謙呈遞代,通德郞金述澤差下,付軍職冠帶常仕,何如?傳曰,允。
初昏,火星與木星相犯。
王世子在昌德宮。常參停。
李心源達曰,明日常參,取稟。令曰,停。
又達曰,大司憲尹鳳九,執義洪啓能在外,掌令申應顯呈辭受由,一員,持平一員未差,李迪輔受由在外,今日以監察茶時之意,敢達。令曰,知道。
又達曰,吏曹判書金相福,三度加由之後,尙不出肅,事甚未安,卽爲牌招察任,何如?令曰,依。
又達曰,卽者掌苑署官員來言,明日立春物膳,本署提調,當爲陪進,而提調沈星鎭方在外,在外如此之時,有工曹堂上替行之例,而工曹判書金尙翼,針灸受由,參判金陽澤呈辭受由,參議洪重孝在外,不得擧行云。工曹判書金尙翼,卽爲牌招,何如?令曰,依。
沈墢達曰,昨日藥房日次,有今日退行之令,提調李昌壽,副提調沈墢,率諸醫來待矣。令曰,入對。
李心源達曰,掌苑署立春物膳,明日當爲進上,而提調沈星鎭在外,工曹判書金尙翼,以身病纔已違牌,參判金陽澤呈辭受由,參議洪重孝在外,他無推移陪進之員,莫重進上,不可一時遲滯,提調沈星鎭,似當有變通之道,何以爲之?敢稟。令曰,改差。
應敎沈履之書曰,伏以,臣素抱寒疝奇疾,每當冬月,輒劇而近因僚員苟艱,數朔長在禁直,眠食失宜,呻痛居半。忽自昨夕,重添寒感,裏冷挾痰而衝亘,表熱觸風而熾發,頭疼則不能開睫,膈塞則不能通息,昏昏喘喘,作一籧篨,若不急試醫藥,治其標本,則不汗五日,恐遂無幸矣。敢將疾痛之呼,冒瀆於仁覆之下,儻蒙亟加哀憐,特借休暇,俾得以及時調治,則危喘庶可獲甦矣。臣之所帶春秋兼銜與季父都承旨臣鏽,法在當避,而懵未省覺。今尙仍循,臣不勝悚惶之至,亦乞卽令該曹照例稟處焉。答曰,覽書具悉。書辭,令該曹考例稟處。爾其勿辭,調理察職。
庚辰十二月二十八日午時,王世子坐德成閤。藥房入診入對時,提調李昌壽,副提調沈墢,假注書方禹坤,記事官朴師海,記注官李宗明,醫官金履亨·方泰輿·金德崙·李泰遠·金履貞,諸臣進伏訖。李昌壽曰,日氣甚寒,睿候調攝,何如?令曰,一樣矣。昌壽曰,寢睡·水刺之節,何如?令曰,以齒痛,未服水刺,可悶矣。昌壽曰,使醫官診候,何如?令曰,依。金履亨入診退對曰,脈度一樣浮數,胃脈虛軟無力矣。昌壽曰,議藥,何如?令曰,方泰輿已久診候,與泰輿,同議以定,可也。履亨相議以對曰,胃脈不足,感候彌留,淸胃二陳湯姑停,而芎芷香蘇散,進服,宜矣。令曰,依爲之。諸臣退出。
上在慶熙宮。常參以代理停,經筵停。
下直,龍川府使趙光鎭,古阜郡守趙垕,德源府使李鎭璧,靈巖郡守金履達,機張縣監申景文,咸安郡守柳春馪,順天郡守許任。
以修撰李商芝,副修撰金魯鎭·洪趾海牌不進罷職傳旨,傳于金時默曰,推考傳旨捧入。
金時默,以弘文館言啓曰,本館下番修撰李瀰,以訓鍊都監郞廳,今日本營坐起時,晝仕出去之意,敢啓。答〈曰〉,知道。
尹坊啓曰,掌苑署立春物膳,明日當進上,而提調沈星鎭在外,工曹判書金尙翼,以身病違牌,參判金陽澤呈辭受由,參議洪重孝在外,他無推移陪進之員,纔因本院達辭,提調沈星鎭改差事,依下矣。莫重進上,不可不一時遲滯,提調有闕之代,令該曹卽爲口傳差出,何如?傳曰,允。
吏曹口傳政事,以李鼎輔爲掌苑提調。
傳于金時默曰,日寒若此,庶可謂爲軍先知,而一心其惟祝年虔誠之意,另加申飭,若親行焉。
傳于尹坊曰,歲律已暮,雲臺報春,追慕昔年,此心益倍,而懃懃,一歲之民,可謂一度毛詩蟋蟀之章,想今吾民,其亦此乎?予則曰今世之民,豈若此云?六十八歲,其何施惠?令京外來十五日前,大小侵民之政寬焉。令吾民庶爲息肩,而京中凡用牌,依向年例十五日寢之,道傍流民,令該廳卽問拯濟。
金時默,以吏曹言啓曰,接慰官,不多日內催促下送事,允下矣。新差接慰官金應淳,時無職名,令該曹口傳付軍職,何如?傳曰,允。
王世子在昌德宮。常參停。
李心源達曰,大司憲尹鳳九,執義洪啓能在外,掌令二員未差,持平李迪輔受由在外,一員未差,今日以監察茶時之意,敢達。令曰,知道。
又達曰,明日常參,取稟。令曰,停。
又達曰,吏曹判書金相福,昨日違召,不卽承膺,事體誠極未安,卽爲牌招,何如?令曰,依。
兵曹判書金聖應書曰,伏以,臣冒膺本職,初非久計,四朔奔走,何嘗忘遞?今則大政已過,臣之去就,亦可決矣,而三單請急,遽承加由之命,恩出格外,益切惶隕之忱。蓋一經都政,乃銓官之瓜期,則臣不可仍帶也。四掌本兵,亦挽近之所無,則臣不可久冒也。況臣儱侗鈍滯,百無肖似,加以衰謝轉甚。凡百措施,十遺八九,以此樣子,實無以支吾劇務,則雖無上所云二者之言,惟此一節,尤爲臣不可不遞者也。然若臣之所以仰首鳴號,則別有私情之切急者。臣家有偏母,年今望百,從前將任之乞遞,實出於便養之願,昨冬兪音之獲奉,罔非體下之仁,母子相依,闔門感祝,曾未幾何。又縻重任,受命之初,非不知限罪力辭之爲宜,而職名差若有間,聖眷有難自孤,稍費商量,黽勉暫膺,反省臣心。不但處義之郞當,顧念情理,實有按抑之不得,如是而貪饕榮寵,猶未知止則豈理也哉?嗚呼,臣之身,非臣之有也。夷險生死,一聽我明主之處分,今臣所控籲,似若涉於言私,而事親日短,昔人所深悲,而解官終養,聖旨之所嘗允。今我邸下,體大朝旣許之仁,遂微臣未卒之養,則斯豈非廣仁敦孝之一端也哉?臣之一遞,旣有自劃,而昨因大朝動駕,不敢顧私,蒼黃隨牌,仍參陪從,而仍因蹲據,義所不敢。且臣連日奔走之餘,重罹風寒之感,四體如束,百骸俱痛,床席委頓,食飮全却,時日之內,無望起動。以私義而旣不能自抑,以賤疾而又不得自强。玆敢略陳短章,仰訴於貳極之天,伏乞睿慈,憫臣情病,遞臣職名,使重務無曠,私分粗安,千萬幸甚。答曰,覽書具悉。卿其勿辭,俟其少間,卽速行公。
工曹判書金尙翼書曰,伏以,臣一疾支離,居然月三周矣。始焉重觸風寒,偶爾發作,卒乃轉成關格,遂致危劇,中間幾殊者,數矣。尙幸賴天之靈,得至今不死,而有時餘症闖發,輒至於累日昏倒,宛轉叫苦,無復有陽界之意。蓋臣半生宿癖,已成貞疾,眞所謂與身終始者,源委之深痼,症情之危惡,非比一時之所所祟,轉側須人,便同尸居,餘氣,灸單乞由,實出於萬不獲已,而久妨曹務,虛帶籌銜,病裏惶悶,寧欲無知。矧今歲律將改,新正又迫,臣獨病淹床席,無以蠢動,將不得進參於大庭咸簉之列,情禮俱虧,悚蹙冞切。此際又以苑署物膳之陪進,召牌儼臨,而病狀危苦,未免坐違,揆以邦憲,宜被重勘,在外之提擧,則至請變通,而臣則晏然在職者,尤爲臣難安之一端。惶縮之極,玆不得不冒死仰陳,伏乞睿慈,俯賜曲諒,亟削臣職,仍治臣罪,俾得以隨意調治,以延殘喘,不勝幸甚。答曰,覽書具悉。卿勿過辭,調理察職。
上在慶熙宮。常參以代理停,經筵停。
歲下問安。大殿·中宮殿,王世子遣宮官問安。答曰,知道。
王世孫遣講官問安。答曰,知道。
政院·玉堂單子問安。答曰,知道。朝廷二品以上·六曹·宗親·奉朝賀單子問安。答曰,知道。
李翼元,以都摠府言啓曰,今日入直內三廳武兼·禁軍及軍兵等,當爲中日習射,而漂海人在京,不得爲之之意,敢啓。答曰,知道。
金時默,以弘文館言啓曰,副修撰洪趾海,旣有只推之命,卽爲牌招察任,何如?傳曰,允。
又以弘文館言啓曰,本館上番,無他推移之員,不得已以下番,姑陞入直之意,敢啓。答曰,知道。
傳于金時默曰,祭享色呼聲聞矣,申時欲傳香乎?有遲入者,限今年爲之。
金時默啓曰,傳香時刻已過,而惠陵獻官金光國,謂有身病,終不入來,依定式禁推傳旨捧入,而令該曹原單子中,卽爲改付標之意,敢啓。答曰,知道。
傳于金時默曰,明日擧動,三嚴以辰初一刻爲之單子,置之。
沈鏽啓曰,太廟擧動時,留院及昌德宮入直,何承旨爲之乎?敢稟。答曰,留院及入直,依前爲之。
金時默啓曰,明日正朝望闕禮,依例爲之之意,敢啓。答曰,知道。
又以禮曹言啓曰,來辛巳年正朝,諸道所封方物,開坼看品,則忠淸監司具允明,兵使趙啓泰,慶尙右兵使李命峻,左水使朴載河,右水使李泰祥,平安監司鄭翬良,兵使尹泰淵,黃海兵使李漢膺,江原監司金孝大等,所封弓袋筒箇,以新見樣,造作封進,而全羅監司·兵使·慶尙監司·左兵使,以舊見樣封進,故一體看品內入之意,敢啓。答曰,知道。
兵曹口傳政事,副司果金應淳。
以監軍單子,傳于尹坊曰,鄭東豹爲之。
傳于李心源曰,昌德宮抄軍八名鐵子砲三穴事,招致軍器寺郞廳,分付。
王世子在昌德宮。常參停。
沈墢達曰,明日動駕相値,常參,頉稟。令曰,知道。
又達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,賓廳日次,旣已頉稟,所當持公事入對,而睿候方在調攝中,頉稟。令曰,知道。
又達曰,大司憲尹鳳九,執義洪啓能在外,掌令二員,持平一員未差,李迪輔受由在外,今日以監察茶時之意,敢達。令曰,知道。
李翼元達曰,領府事李天輔箚子到院,而祈穀祭齋戒,留院之意,敢達。令曰,入之。
世子宮·嬪宮,政院·玉堂單子問安。答曰,知道。
世孫宮,政院·玉堂單子問安。答曰,知悉。
沈墢達曰,吏曹判書金相福,連日違召,不卽承膺,事體誠甚未安,卽爲牌招,何如?令曰,依。
又以義禁府言達曰,慶尙監司狀達,據刑曹粘目內,咸安前郡守尹光億,機張前縣監韓命天等,移本府處之事,達下矣。尹光億·韓命天,俱在任所,依例發遣府羅將,竝拿來,何如?令曰,依。
全羅監司狀達,羅州官居良人高元伊等渰死事。令于沈墢曰,渰死人等,令本道恤典擧行。
領府事李天輔箚曰,伏以,臣一病支離,委身床席,虛縻藥院,居然三易月矣。我大朝殿下,方在靜攝,連進湯劑,我邸下睿候彌留,亦踰累朔,而一向偃伏,冥然若不知,一番承候,至今闕焉。臣本症風眩之外,近又重患毒感,醫治失方,轉輾層加,胃土先敗,糜粥不能下咽者,已過數旬。眞元虛陷,頑痰膠塞,枕席之間,少有運動,則呼吸喘促,若將頃刻垂絶,昏昏涔涔,人鬼不分。日昨大朝動駕,終不得陪扈,而今日除夕及明日元候班,亦無一分蠢動之望,情虧禮缺,生不如死。玆敢力疾搆書,仰瀆离聽,伏乞特垂哀憐,轉達大朝,將臣所帶內局之任,亟許鐫免,仍治臣罪,以嚴邦憲焉。答曰,覽書具悉卿懇。卿之所患,尙今未瘳,心用慮念,以卿之疾未參,其何所傷?卿須安心勿辭,亦勿引咎,善攝焉。仍令曰,史官往諭。
