上在昌德宮。停常參·經筵。
大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上歲謁單子問安,答曰,知道。大駕詣宗廟入齋室後及展謁還入齋室後,藥房·內閣·政院·玉堂口傳問安,答曰,知道。詣永禧殿入齋室後及展謁還入齋室後,藥房·內閣·政院·玉堂口傳問安,答曰,知道。詣儲慶宮入齋室後,藥房·內閣·政院·玉堂口傳問安,答曰,知道。詣景慕宮展謁,還入齋室後,藥房·內閣·政院·玉堂口傳問安,答曰,知道。大王大妃殿·王大妃殿·大妃殿,遣承旨問安,答曰,知道。還宮後,藥房·內閣·政院·玉堂口傳問安,答曰,知道。
傳曰,領府事內外,權判府事·金奉朝賀·朴判府事·李判府事內外,令該曹,衣資·食物輸送,仍令存問。
傳曰,今聞前僉知權載大初仕特授,在於前乙卯云,此人之得覩今年,豈不稀貴乎?仰體正廟當日之心,不可無示意之擧,工曹參判許遞,特授其代。
傳曰,儲慶宮展拜時,百官行禮,置之。
傳曰,還宮門路,以逌覲門·月覲門·宜春門爲之。
政院啓曰,卽者,義禁府都事來言,今日動駕時,衛外擊錚人文錫魯等三人,移送秋曹云矣,敢啓。傳曰,知道。
備邊司啓曰,本司武郞廳李達和,奔走勤仕,已滿十五朔,依例陞敍或守令除授事,捧承傳施行,何如?傳曰,允。
禮曹啓曰,製述文臣年滿五十一歲人員,專經文臣年滿四十一歲人員,竝依例減下,別單書入,御覽官案,亦爲改修正以入之意,敢啓。傳曰,知道。
禮曹啓曰,今此正朝諸道所封賀箋中,三水府使申命澈,慶源府使李敎俊,肅川府使吳晉泳,順天郡守廉宗秀,雖非應封官,俱以別軍職封進矣。一體看審捧入,而慶尙右水使李圭徹,方在拿命中,安州牧使鄭文升,纔已坐罷,所封箋文,依前例竝不爲捧入之意,敢啓。傳曰,知道。
奎章閣啓曰,大駕今已還宮,守宮檢校直閣尹定鉉,依定式減下,何如?傳曰,允。
又啓曰,奉謨堂每年孟春·孟秋涓吉展拜事,載在閣志。今春展拜吉日,以何間推擇乎?敢稟。缺。
又啓曰,景慕宮望廟樓今朔奉審,無頉之意,敢啓。傳曰,知道。
乙卯正月初一日卯時,大駕詣宗廟·永禧殿展謁,仍詣儲慶宮展拜,景慕宮展謁擧動入侍時,行都承旨沈宜冕,行左承旨李謙在,右承旨沈敬澤,左副承旨李承輔,右副承旨趙道淳,同副承旨趙然興,缺,提學金炳冀,檢校直閣金德根,檢校待敎洪淳穆·金炳德,待敎趙秉協以次侍立,時至,通禮跪啓請外辦,上具翼善冠·衮龍袍,乘輿出宣化門,藥房提調徐念淳,副提調沈宜冕進前問候。仍出協陽門外,通禮跪啓請降輿乘輦,上降輿乘輦,由肅章門·進善門,出敦化門,通禮跪啓請進發,仍進發至宗廟大門外下輦所,通禮跪啓請降輦乘輿,上降輦乘輿,由東夾門,至齋室門外,通禮跪啓請降輿,上降輿入齋室,展謁時至,通禮跪啓請出次,上改具冕服以出,通禮跪啓請執圭,宜冕進圭,上執圭,入東神門就版位,贊儀唱鞠躬四拜興平身,上行四拜禮訖。承旨進前奏侍衛軍兵使之待令于西神門外,上仍陞詣殿內各室奉審訖。上出西神門,念淳進前奏步輦待令,上詣永寧殿東神門,入就版位,行四拜禮,陞詣殿內各室奉審訖。還出東神門外,通禮跪啓請釋圭,上釋圭,宜冕受圭,大臣進前問候,通禮跪啓請乘輿,上乘輿至南神門外,通禮跪啓請降輿,上降輿步過神門,通禮跪啓請乘輿,上乘輿至齋室門外,通禮跪啓請降輿,上降輿入齋室,傳曰,貢市堂上,率貢市人,還宮時,鍾路駕前待令。出傳敎移發時至,通禮跪啓請外辦,上改具翼善冠·衮龍袍,出齋室門外,通禮跪啓請乘輿,上乘輿出東夾門,至降輿所,通禮跪啓請降輿,上降輿乘輦,進發至永禧殿紅箭門外下輦所,通禮跪啓請降輦乘輿,上降輦乘輿,由東夾門,至齋室門外,通禮跪啓請降輿,上降輿入齋室,展謁時至,通禮跪啓請出次,上改具冕服以出,通禮跪啓請執圭,宜冕進圭,上執圭,入就版位,行四拜禮,陞詣殿內各室奉審訖。通禮跪啓請釋圭,上釋圭,宜冕受圭,上還入齋室,移發時至,通禮跪啓請外辦,上改具翼善冠·衮龍袍,出齋室門外,通禮跪啓請乘輿,上乘輿,出東夾門,至降輿所,通禮跪啓請降輿乘輦,上降輿乘輦,進發至儲慶宮大門外下輦所,通禮跪啓請降輦乘輿,上降輦乘輿,至齋室門外,通禮跪啓請降輿,上降輿入齋室,傳曰,儲慶宮展拜時,百官行禮,置之。出傳敎展拜時至,通禮跪啓請出次,上出次入就版位,行再拜禮,陞詣宮內奉審,還入齋室,問安勿爲之事下敎,移發時至,通禮跪啓請外辦,上改具翼善冠·衮龍袍,出齋室門外,通禮跪啓請乘輿,上乘輿,出宮大門外,通禮跪啓請降輿乘輦,上降輿乘輦,進發至鍾路,傳曰,貢市堂上,率貢市人入侍。出傳敎宜冕進前奏,貢市人入侍時,請出標信開作門,缺,進至宗廟洞口,通禮跪啓請降輦,上降輦步過,通禮跪啓請乘輦,上乘輦進至景慕宮大門外,通禮跪啓請降輦乘輿,上降輦乘輿,至齋室門外,通禮跪啓請降輿,上降輿入齋室,問安勿爲之事下敎,展謁時至,通禮跪啓請出次,上改具冕服以出,通禮跪啓請執圭,宜冕進圭,上執圭,入就版位,行再拜禮,陞詣宮內奉審,仍詣望廟樓,入就版位,行四拜禮,陞詣殿內,捲帳奉審訖。通禮跪啓請釋圭,上釋圭,宜冕受圭,上還入齋室,傳曰,還宮門路,以逌覲門·月覲門·宜春門爲之。出傳敎少頃,通禮跪啓請外辦,上改具翼善冠·衮龍袍,出齋室門外,通禮跪啓請乘輿,上乘輿由逌覲門·月覲門,至宜春門外,兵曹判書啓稟放仗,承旨請出標信解嚴,上由宜春門還內,諸臣以次退出。
上在昌德宮。停常參·經筵。
備忘記,黃海兵使趙禹錫下直,長弓一張,長箭一部,片箭一部,筒兒一箇賜給。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
勸農綸音,王若曰,咨爾方伯居留守土之臣,其明農哉。農者,天下之大本,用天之時,因地之利,所以裕食而厚生。苟不明農,民何以食,民何以生?比年以來,水旱相乘,關西之移粟甫訖,而嶠南之焚惔更偏,繼有兩湖巨浸之憂,哀我無告,蕩柝顚連,怨咨號呼之狀,如在目中,予心如傷。廈氈而未嘗安,玉食而未嘗甘。嗚呼,古昔聖王恤民之意,莫先於重農,而粵我祖宗,耤田親耕,方壇祈穀,寔爲我家法,以至于今日休矣。允爲後嗣王當法,而矧予寡躬,舊勞于外,備知稼穡之艱難。若瘝在已,不敢遑寧,其爾近民之臣,克體予意,毋越敬擾之義,庸懋備豫之政歟?春耕而助不足,秋斂而補不給歟?賣劍而買牛,賣刀而買犢歟?歲首綸音,不以文具祀之,能有田畯,保介勸誡之喜歟?肆當方春之節,漸値作農之時,顧此宵旰之憂,尤不能自已。玆於月正上日,又下敷心之諭,其能式克欽承,以盡分憂之責乎?貧富之間,力相不侔,勤怠之間,功自不同。富者資貧,勤者戒怠,均其力而齊其功,則可有興嗣之望,而終致降康之慶,曷不休哉?若其種糧之相給,錢鎛之相借,懶惰之相勸,鉏耰之相助。此是鄕里之善俗,而難保其不勸而興,其必布諭警飭,俾不渝薄,則凡厥庶民,亦將興勸,克勤厥功,服田力穡,畛濕之地,黍稌俱多,千倉萬箱,櫛比可見,而穉穧之遺利,且將及於四窮之民。夫如是,奚但農夫之慶,實予邦家之休,咨爾方伯居留守土之臣,其各勉勸哉。予不多誥,想宜知悉。行都承旨沈宜冕製進。
弘文館啓曰,上番校理臣張龍逵,以社稷祈穀大祭祭官,今日肄儀時,晝仕出去之意,敢啓。傳曰,知道。
吏曹啓曰,權知承文院副正字孟道植·李達享·尹相說,俱爲登科後,年滿五十,依定式六品職遷轉,何如?啓,依允。
義禁府啓曰,時囚罪人周遇陽,拷限已滿,加刑一次,訊杖三十度停刑,而更待拷限,連加嚴刑之意,敢啓。傳曰,知道。
政院啓曰,吏曹郞廳來言,應資老人加資下批政事,取稟。傳曰,當日爲之。
吏曹啓曰,前掌令金養默呈狀內,矣身父前僉知膺相,今年當以朝官年八十加資,而見漏於全羅道抄啓云,故取考政案,則去乙巳年,金膺相以侍從臣父年七十,加資矣。朝官年八十之每於歲首抄啓加資事,載在法典。前僉知金膺相,依已例施以加資之典,何如?傳曰,允。
又啓曰,今番應資老人中,前五衛將崔昌益,入於開城府別單,中官姜學大,入於漢城府別單,而俱以曾經朝官,已爲加資於年滿八十之時,則今又以年滿九十抄啓,係是疊請。崔昌益·姜學大加資,置之,何如?傳曰,允。
刑曹啓曰,卽接江原監司李公翼文移內,伊川府徒一年定配罪人金在祿限滿云矣。取考曹上配案,則在祿以詬辱士夫罪,癸丑十二月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
刑曹啓曰,昨日動駕時,十二歲童女金小桃,以猥雜不當之說,鳴錚於衛外,而非但處所之外,諺書呼籲,俱違格例,依定式勿施之意,敢啓。傳曰,知道。
刑曹啓曰,卽接忠淸監司韓昌敎文移內,恩津縣徒三年定配罪人朴基業限滿云矣。取考曹上配案,則基業以毆殺有罪妻罪,辛亥十二月定配,今己限滿的實,依法典放送後,徒流案頉下事,分付道臣之意,敢啓。傳曰,知道。
刑曹啓曰,取考衛外擊錚人原情,則海南良人金辛禎,爲其父敏晏定配請放事也。到配不過數朔,蹕路呼籲,萬萬可駭,原情勿施,考律懲治。安邊幼學文錫魯,以江城君益漸後裔,軍役稱冤事也。勳臣子孫之勿侵軍保與雜役,旣有列聖朝受敎,令本道詳査頉給,東陽尉房庫子金完春等本房賜牌租江浦收稅廣州地畓土,爲浦民及作人輩沮戲,將至廢棄,乞令禁斷事也。誠如爰辭,稱冤無怪,令道·守臣,査實禁斷,俾無更籲之弊,何如?傳曰,允。
有政。吏批,判書李啓朝,參議宋近洙牌不進,參判申錫愚進。吏批啓曰,行判書李啓朝,參議宋近洙,竝牌招不進,小臣獨政未安,何以爲之?敢稟。傳曰,仍爲之。
又啓曰,侍從臣父,年七十人,每於歲首,抄啓加資事,載在法典矣。侍從臣父,年七十人,別單書入之意,敢啓。傳曰,知道。以朴文鉉爲校理,李崙夏爲副校理,洪哲謨爲戶曹正郞,尹相說爲典籍,金炳地爲中學敎授,承文博士單金持懋,副正字單權翰成,軍器直長單劉孝得,奉事單元道振,副奉事單金大湸,工曹參判單權載大,今加嘉善特授事承傳,刑曹判書徐左輔,年七十今加崇祿,侍從臣禮曹參判徐元淳父,僉知金漢淳年七十今加嘉善,侍從臣行大司憲金大根父,幼學申錫珪年七十今加通政,侍從臣前承旨申泰運父,金驥壽年七十今加通政,侍從臣前承旨金鎭右父,林馨遠年七十今加通政,侍從臣前正言林樂鎭父,已上加資事承傳。
兵批,判書洪鍾應進。以金英世爲水原監牧官,同知單金漢淳,同知加設四十五單,李京運·金福◆·金尙赫·裴彦鳳·玉京澤·李昌培·金宗春·崔南鳳·金達明·曺雲相·金致舜·尹達來·金萬壽·金在水·朴道秀·李廷郁·鄭道喆·朴俊佑·林仁得·李春英·金元興·李馨新·劉福萬·朴幸春·崔鎰泰·白龍涉·崔化淑·李良祐·宋國恒·安以福·李大賢·蔡辰成·邊汝仲·金喆夢·李東建·裴日三·文澤龍·金渭君·趙汗得·朴道成·千澤連·金弼鍊·高景煥·朴元旭·丁夢三。
上在昌德宮。停常參·經筵。
親傳香入幕次後,藥房·內閣·政院·玉堂口傳問安,答曰,知道。還內後,藥房·內閣·政院·玉堂口傳問安,答曰,知道。
傳曰,禮房承旨,馳詣宗廟·永寧殿,奉審摘奸以來。
都摠府啓曰,今日入直內三廳武兼禁軍及軍兵等,當爲中日習射技放,而親傳香相値,不得設行之意,敢啓。傳曰,知道。
乙卯正月初三日辰時,上詣仁政殿月臺。太廟春享大祭香祝親傳入侍時,行都承旨沈宜冕,行左承旨李謙在,右承旨沈敬澤,左副承旨李承輔,右副承旨趙道淳,同副承旨趙然興,缺,檢校直閣金德根,待敎趙秉協以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調徐念淳,副提調沈宜冕進前問候,仍由協陽門·肅章門·仁政門,詣仁政殿月臺,通禮跪啓請降輿,上降輿,通禮前導就褥位南向立,引儀引初獻官慶平君,詣褥位之左,通禮跪啓請跪,上跪,香室官員奉香祝跪授承旨,承旨東向跪進,上受香祝以授,西向跪受,通禮跪啓請興,上興,通禮前導降階下祗送位,西向立,奉香祝,由正階出,通禮跪啓請鞠躬,上鞠躬,香祝過後,通禮跪啓請平身,上平身,入幕次後,少頃,通禮跪啓請出次,上出次,通禮跪啓請乘輿,上乘輿,仍出仁政門,由肅章門,入協陽門,承旨請出標信解嚴,上由宣化門還內,諸臣以次退去。
上在昌德宮。停常參·經筵。
藥房都提調趙斗淳,提調徐念淳,副提調沈宜冕啓曰,歲聿載新,景祿滋至。伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟,答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,發遣吏郞,諸執事淸齋與否,摘奸以來。
訓鍊都監啓曰,本局別將李寅熙,身病猝重,勢難察任,改差,何如?傳曰,允。
兵曹啓曰,闕門開閉,何等審愼,而今日曜金門下鑰時,誤爲橫鎖,以致改鎖之境,事甚駭然。門考宣傳官及監鑰守門將,不可無警,令該府拿問處之,當該司鑰,亦令攸司科治,何如?傳曰,允。
政院啓曰,卽聞曜金門門考宣傳官所告,則下鑰之際,誤爲橫鎖云。闕門下鑰,何等嚴重,而不能審愼,改此橫鎖,萬萬驚駭。爲先出給鑰匙,使之改鎖,而當該司鑰,令攸司從重科治,宣傳官及守門將,竝所當重勘,而本院請推之外,無他可施之罰,何以爲之?敢稟。傳曰,竝拿處。
弘文館啓曰,新除授應敎李容殷,卽爲牌招,察任,何如?傳曰,允。
又啓曰,新除授副校理李崙夏,時在京畿永平地,經筵入番事緊,請斯速乘馹上來事,下諭。答曰,許遞。
以應敎李容殷牌不進罷職傳旨,傳曰,只推。
吏曹判書李啓朝疏曰,伏以,歲籥載新,邦籙無疆,慈殿之寶籌彌隆,篤宸誠於愛日,閟宮之玉冊將進,闡先烈於模天,區區攢頌之忱,曷有其極?仍伏念,臣冒據銓部,居然三數朔于玆矣。始也感激恩毗,黽勉膺命,終焉擔舁病軀,强策行政者,誠以屢瀆是懼,一遞有期也。今則京察已過,臣亦可以言私矣。夫京察,銓家之瓜限,而卽臣所謂一遞之期也。激揚淸濁,恢張公道,銓衡之事,而臣未能焉。甄別流品,厭服時論,政注之責,而臣未能焉。向來賓對,筵敎諄諄懇懇,諭臣以愼擇守宰及初仕,臣承命以後,一倍悚惕,思效對揚之萬一,而只緣才識淺短,聞見寡陋,除目一頒,瘡疣百出。竟未免上孤隆旨,下招物議,聖朝寬大,縱加涵貸,臣心愧恧,若無容措,辭單三徹,恩由又下,顒竢之餘,悶隘轉甚。噫,臣於見職,決不可久據,淵鑑所燭,何待申溷,而最是臣年旣衰邁,素抱貞疾,奇証怪祟,日增月加,酬接之煩而勞瘁則發,將攝之失而觸冒則發,其發如期。其瘳無期,譬若枯枿敗葉,已斷生意,雖以仁天雨露之澤,亦無以敷潤之回蘇,而日前政席,又添寒感,退歸私次,暈倒不省,頑痰膠膈而稀粥猶閼,奔疝膨肚而峻劑罔效,委囈床玆,已至屢日,起居之班,一未趨參,展謁之朝,又闕祗候,義分虧矣,惶蹙極矣。有臣如此,生亦何爲?古人有言曰,祿不須多,防滿則止,年不待至,有疾便辭,臣於今日,限已滿矣,疾又痼矣。陳情一籲,以冀恩諒,亦是臣無隱之義,而疾聲之呼也。一日虛縻則添一日之罪,二日瘝曠則添二日之病,堂堂選部,豈容臣養疴之坊,而一任其沁泄乎哉?惟有早賜鐫免,俾得以專精省慮,全保微生,亦聖明曲遂之化,而爲公私兩便之政也。玆敢悉暴情實,冒瀆聰聽。伏乞聖慈,俯垂矜諒,亟遞臣職。臣無任云云。答曰,省疏具悉。卿其勿辭行公。
兵曹判書洪鍾應疏曰,伏以,三陽泰回,百祿鼎新,自廟徂宮,鑾蹕利旋,闡睿述先,範鏤行藏,驩祝祈頌,逖昵同情。仍伏念臣,頃暴由中之懇,未格聽卑之聰,以罪媒榮,包慄齎悚,式至今冒匪據而服不稱矣。拜命之初,旣昧量入之戒,任事之久,徒涉固寵之歸,何嘗有寸尺之效,仰答委寄之重乎?宿衛之嚴而常懼解紐,峙餼之絀而無計牽架,憒憒乎有國幹務,大失處已,是臣明發轉輾,集木而臨谷,矧銓衡重任也,京察大役也。以此人了此役,始詎物情攸詡也哉?寔厚藉寵靈,厪循規格,究竟是百疣蝟集,封駁之尙此寥寥,亦同朝忠厚然也。反省慙惶,辜負鴻私者,難編疏擧矣。鉛刀之割,已判試鈍,僨轅之蹄,不堪充椉,此臣所以宜去也,不惟大政個滿而已也。其隳分瘝職之自有當勘,朝家所以處臣者,庶不待臣言之畢矣。且臣受賦脆弱,蒲柳驟萎,積聚之痼,與生俱生,葸眩之劇,日甚一日,間又蒙犯祈寒,力疾奔走,癥癖互肆,膈肚風火,銷鑠榮衛。凡種種膏肓,無望瘳以時日,而櫜鞬趨奏則輒喘汗靡定,簿書期會而常瞢翳莫省,興念公私事計,直欲熏憹添病。夫螻蟻至微物耳,上天何知,而亦在造化姁育之列,不宜獨阻於仁覆之下,則臣之今玆血懇,亦庶幾日月之無遺燭矣。敢望聖上,劃賜鐫缷,俾獲鏟慮蠲煩,優閑調息,以免夫顚躓狼狽之歸,是臣之至願也厚幸也。臣無任云云。答曰,省疏具悉。卿其勿辭行公。
上在昌德宮。停常參·經筵。
傳曰,禮房承旨,馳詣受香諸處,奉審摘扞以來。
傳曰,發遺吏郞,諸執事淸齋與否,摘扞以來。
傳曰,明日出宮門路,以協陽門爲之。
政院啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
政院啓曰,右副承旨趙道淳,今日不爲仕進,卽爲牌招,何如?傳曰,允。
以右副承旨趙道淳牌不進罷職傳旨,傳曰,只推。
弘文館啓曰,應敎李容殷,卽爲牌招,察任,何如?傳曰,允。
以應敎李容殷牌不進罷職傳旨,傳曰,只推。
上在昌德宮。停常參·經筵。
親傳香入幕次後,藥房·內閣·政院·玉堂口傳問安,答曰,知道。還內後,藥房·內閣·政院·玉堂口傳問安,答曰,知道。
備忘記,麟山僉使金鎭浩·西北僉使張永彦,伐登萬戶吳處基,幕嶺萬戶黃善基下直,各長弓一張,長箭一部,片箭一部,筒兒一箇賜給。
傳曰,禮房承旨,馳詣社稷,奉審摘扞以來。
傳曰,左承旨許遞,前望單子入之。
承旨前望單子入之,柳相夔落點。
傳曰,呈告臺諫許遞,政官牌招開政。
傳曰,有實故摠管許遞,今日政差出。
政院啓曰,新除授同副承旨柳相夔,時在京畿坡州牧任所,交龜後斯速乘馹上來事,下諭,何如?傳曰,許遞,前望單子入之。
承旨前望單子入之,趙啓昇落點。
又啓曰,行吏曹判書李啓朝,參判申錫愚,參議宋近洙牌不進,推考傳旨及罷職傳旨,今方捧入,而開政命下之後,如是違牌,事甚未安。判書參判,竝更牌招,何如?傳曰,允。參議只推,一體牌招。
又啓曰,行吏曹判書李啓朝,參判申錫愚,參議宋近洙再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,牌招。參議只推,待明朝一體牌招。
以黃海監司金泳根狀啓,谷山府民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
御營廳啓曰,本廳別將李容鉉,身病甚重,勢難察任,改差,何如?傳曰,允。
弘文館啓曰,應敎李容殷,卽爲牌招,察任,何如?傳曰,允。
以應敎李容殷牌不進罷職傳旨,傳曰,只推。
都摠府啓曰,今日入直內三廳武兼禁軍及軍兵等,當爲中日習射技放,而親傳香相値,不得設行之意,敢啓。傳曰,知道。
判府事徐俊輔疏曰,伏以,帝王之有尊號,自昔然矣。恭惟我朝,列聖相承,治法政謨,燦然具備,稽之以祖功宗德,乃有加上追上之擧矣。猗我正宗大王,承肅·英兩祖之統緖,啓純·翼兩宗之篤慶,誕至於憲宗曁我殿下矣。孝友勤儉,敬天愛民,聖學之宏深,文敎之暢洽,經濟之該博,蔀屋之奠安,至於此極矣。二十五年之間,洋溢薰蒸,到于今於戲不忘,宜其金泥玉牒,闡徽揚烈,加上又上,不一上之,而昔在癸丑,乃有賓啓庭請之擧,筵敎啓批,堅拒不允。然而伊時批旨中,予何敢獨缺及緣情制禮之敎,乃所以微而婉者。嗚呼,正廟每以至痛在心,無樂南面爲敎,至于末之居處飮食,不御華飾,不進盛美,況其加於此而受尊號乎?其爲當日臣子抑鬱痛冤,當如何哉?若其聖意堅定於在宥之日,以盡其孝思,孰不仰揣,而第以惠慶宮徽號之連上觀之,可以仰認其精微所在,而特不顯著於辭敎,故外廷多不知之矣。先臣兄弟曁故領敦寧臣金祖淳,故判書臣尹行恁,最被密邇,稔承聖意,臣則以先臣之子,獲蒙眷愛,登科前後,恒侍左右,亦曾隨其後,或有所聞知者矣。逮夫庚申天崩之後,事關典禮,鄭重咨且,以至于今,今則正廟舊臣,皆無在世者,而臣亦八十六朝暮人也。臣若不言而死,則正廟之至德弘功曁夫精微之遺意,其將泯然無跡,卒無以揄揚表著矣。臣昔在乙卯,以外賓兼記注,昵侍文階,隨參華宴,丁寧天語,尙在耳邊。今當是年之重回,人情天理,誠不敢忍而不言也,可爲而不爲,不可爲而爲,已有先儒之定論,蓋謂其合義理而符時措也,乃今時則政當可爲之時,若可爲而不爲,則豈非海東臣子無窮之冤恨乎。今日之可陳此言,惟臣一人耳。當時參宴,擧皆凋零,臣獨在世,回念前塵,秪增悲慨。大凡揚徽之道,雖義起而行之,無所不可,況正廟微婉之意,自有所發見於昔日色辭之間,而有足以表揚於今日者乎?今年卽乙卯也,我聖上以正廟之心爲心,方有飾慶於閟宮之擧。當此之時,特爲追上徽號於正廟,乃情禮之所不容已者,此係莫重典禮。伏望殿下,仰稟慈聖,下詢廷臣,亟擧正宗大王尊號之縟儀焉。如是然後,昔年未遑之典禮,可以快伸,而我殿下繼統闡徽之孝之德,其將永垂千億矣。未死舊臣,抱此耿耿,明發不寐者,殆四十年于玆矣。身登筵席,則自可詳達,而旣無晉對之命,則此旣無望,敢以尺疏,齋沐仰陳矣。縟儀之擧,惟在於稟議遵行,而臣竊懼我正廟之精微遺志,今世更無知者。故特因是而附達,今若因臣之一言,得以顯當時而昭百代,則臣雖卽日滅死,更無餘憾,而亦庶有歸拜雲鄕之顔,此乃賤臣臨死畢義之苦心血誠,書至于此,惟有涕淚之自零而已。惟殿下垂察焉。臣謹按,昔先正臣宋時烈,建議追上太祖大王徽號,此乃三百年以後也。今距庚申,旣不過五十餘年矣,比之於三百餘年則直朝暮也。朝之未遑者,夕乃誕擧,豈非可以遵昔軌而顯後世者乎?伏惟睿鑑。臣無任云云。答曰,省疏具悉。耄年神識,猶說昔事,甚可䙡,而以卿而不能仰體志事者,亦意外也,卿其悉之。
乙卯正月初六日辰時,上詣仁政殿月臺。社稷祈穀大祭香祝親傳入侍時,行都承旨沈宜冕,左承旨李謙在,右承旨沈敬澤,左副承旨李承輔,右副承旨趙道淳,同副承旨趙然興,缺,檢校直閣金德根·金炳㴤·檢校待敎洪淳穆,待敎趙秉協以次侍立。通禮跪啓請外辦,上具翼善冠·衮龍袍,乘輿出宣化門,藥房提調徐念淳,副提調沈宜冕,進前問候,仍留協陽門·肅章門,入仁政門,詣仁政殿月臺,通禮跪啓降輿,上降輿,通禮前導就褥位南向立,引儀引初獻官□□李敦榮,詣褥位之左,通禮跪啓請跪,上跪,香室官員奉香祝,跪授承旨,承旨東向跪進,上受香祝以授敦榮,敦榮西向跪受,通禮跪啓請興,上興,通禮前導降階下祗送位西向立,敦榮奉香祝由正階出,通禮跪啓請鞠躬,上鞠躬,香祝過後,通禮跪啓請平身,上平身,入幕次後,少頃,通禮跪啓請出次,上出次,通禮跪啓請乘輿,上乘輿,仍出仁政門,由肅章門,入協陽門,承旨請出標信解嚴,上由宣化門還內,諸臣以次退出。
上在昌德宮。停常參·經筵。
備忘記,永達萬戶金履鎬下直,長弓一張,長箭一部,片箭一部,筒兒一箇賜給。
兵曹啓曰,宣傳官趙羲復·李敏樹,五衛將朴有鵬·金熙龍·朴鎭修·金明敍,俱以病難供職,呈狀乞遞,竝改差,何如?傳曰,允。
吏曹啓曰,楊州幼學柳相元呈狀內,矣身父東雨,去甲寅年,已經實職,而今年爲八十,則特蒙加資之典,而見漏於本道應資老人狀啓云。故考見帳籍,則果爲的實,而朝官年八十人,抄啓加資,載在法典矣。在前如此之人,啓稟蒙恩,多有已例,今日政加資下批之意,敢啓。傳曰,知道。
又啓曰,卽接兵曹正郞黃獜淳呈狀內,矣身老母淑夫人鄭氏,今年爲九十,依法典封爵,而見漏於該道所報,一時遷就,不勝悶鬱云。士族婦女年九十封爵,載在法典。在前如此之人,皆蒙陞爵矣。黃獜淳母鄭氏,今日政,依例封爵,下批之意,敢啓。傳曰,知道。
弘文館啓曰,應敎李容殷,卽爲牌招,察任,何如?傳曰,允。
以應敎李容殷牌不進罷職傳旨,傳曰,只推。
有政。吏批,行判書李啓朝,參議宋近洙牌不進,參判申錫愚進。吏批啓曰,行判書李啓朝,參議宋近洙,竝牌招不進,小臣獨政未安,何以爲之?敢稟。傳曰,仍爲之。以兪章煥爲大司憲,李奎夏爲掌令,丁昌夾爲持平,朴獜夏爲校理,金漢淳爲戶曹參判,金基周爲直講,趙景淳爲監察,禹台榮爲坡州牧使。
再政。安時協爲奉常主簿,前五衛將柳東雨今加嘉善,朝官年八十,依定式加資。
兵批,判書洪鍾應進。以金漢淳·李元夏·李宜植·李敏敎·柳昌根爲副摠管,以李基春,申橚爲宣傳官,李奎會爲內禁將,李完熙爲兼司僕將,申錫珪·李晩榮·金驥壽·金敏淳爲五衛將,李雲祥爲訓鍊主簿,沈煥永爲全羅右水使,鄭宗達爲梨洞萬戶,金宗喜爲昇天浦萬戶。
再政。以金應根爲曹司衛將,僉知三單,李奎會·申錫珪·李晩榮,兼坡州鎭兵馬僉節制使京畿兵馬右防禦使,摠戎廳中營將單禹台榮。
全羅監司徐憲淳疏曰,伏以,歲籥載新,廟宮祗謁,聖孝克伸於慕墻,群情胥欣於瞻旄。仍伏念,臣以無似,猥荷藩寄,辭未獲命,閱月于玆。竊自謂夷險向前,報答萬一,卽臣彝分,受任以往,畢竟利鈍,非臣逆覩,更不敢爲屢瀆之計,而招損之理,過福之災,蚤夜憂懼,未嘗一日忘焉。果然鬼猜先加,酷罰偏降,奄見逆理之慟,臣之前所私慮者,或不過災止於身,而今乃憯毒至此。門戶忽墜,軀命靡依,臣亦人耳,豈與木石等哉?臣本命奇祚薄,自在弱齡,積受艱險,屢驚喪威,心肝摧銷,神精遁爽,外若存殼而內全澌脫,齒不及頹而髮盡皤白,加之以種種疾病,源委滋深。雖無愁恨困苦,舂磨剉折,已判其無能爲也,況今旣衰旣痼之日,罹此不忍不堪之界?忽忽焉如夢如醉,哽哽然如焚如割,便一喪性之人,譫囈奔走,全沒省覺,投倒床笫,鬼與爲隣,殆天所廢,非人力所可强耳。時或驚神稍回,輒以見識之虛縻,越添惶隘,燥火內攻,按抑不得,臣情到此,吁亦可哀。纏綿沈淹之狀,無望其時月痊可,奉節馳驅,若緣一己之私,遂致瘝虧,仰負委毗,則臣罪尤當如何哉?情窮勢迫,玆敢不避猥越,罄暴血懇,痛苦慘怛,庶幾天地父母之所監燭也。伏乞聖明,俯垂憫憐,劃賜遞改,俾重任無曠,賤分獲安,千萬幸甚。臣無任云云。答曰,省疏具悉。何可以私廢公乎?卿其勿辭。
上在昌德宮。停常參·經筵。
自辰時至申時,灑雨下雨,測水器水深四分。
以監察茶時之意,敢啓。傳曰,允。
政院啓曰,左副承旨李承輔,今日不爲仕進,卽爲牌招,何如?傳曰,允。
以左副承旨李承輔牌不進罷職傳旨,傳曰,只推。
弘文館啓曰,應敎李容殷,新除授副校理朴麟夏,竝卽牌招,察任,何如?傳曰,允。
以應敎李容殷,副校理朴麟夏牌不進罷職傳旨,傳曰,只推。
戶曹啓曰,仁政殿重修始役吉日,令日官李秉洪推擇,則今月二十六日巽時爲吉云,以此日時,擧行之意,敢啓。傳曰,知道。
上在昌德宮。停常參·經筵。
兵曹啓曰,今正月二十一日,大駕詣景慕宮,追上尊號冊·印親上,親行酌獻禮時,隨駕營門當爲磨鍊矣。禁·御兩營鄕軍則今旣停番,何營軍兵隨駕,何營軍兵留陣,而禁軍及馬步軍,以幾番·幾哨磨鍊,餘軍留營,何以爲之?敢稟。傳曰,依太廟展謁例爲之。
承文院啓曰,卽見盛京禮部咨文出來者,以爲,靉江西岸,今年春季統巡出派,正藍損協領克科僧額,自正月初一日至三月底止,前往邊之內外,實力査拏,先行知照云矣。回咨依例撰出,定禁軍騎撥,下送于灣府,使之傳給鳳城將處,以爲轉致盛京之地,何如?傳曰,允。
漢城府啓曰,每年歲首,文武科生進雜科回榜人,各部搜訪報來後草記事,曾有定式矣。今年回榜人職姓名·年歲·居住及登科年月日,別單書入之意,敢啓。傳曰,知道。
禮曹啓曰,卽接全羅監司鄭基世移文,則以爲,光州牧鄕校聖殿正間及東西廡柱·樑·椽木朽傷,兩廡雨漏處,亦爲許多,修改時先告事由移還安祭香祝,卽今該司,照例磨鍊下送,從便卜日,設行之意,竝爲分付,何如?傳曰,允。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
弘文館啓曰,應敎李容殷,副校理朴麟夏,竝卽牌招,察任,何如?傳曰,允。
以應敎李容殷,副校理朴麟夏牌不進罷職傳旨,傳曰,只推。
刑曹啓曰,卽見慶尙監司金學性,慶山縣童蒙呂彰壽爲其兄守成殺獄擊錚事査啓,則夫婦之間,全沒矜意,以踢以築,死在頃刻,假縊傳播,尤極兇獰,前後檢査,獄情無餘蘊,道臣跋辭,指意至嚴,正犯呂守成,更加嚴訊,期於取服之意,分付道臣,何如?傳曰,允。
刑曹啓曰,卽見忠淸監司沈宜冕,沃川童蒙李命祿爲其父堉殺獄擊錚事査啓,則此獄,以五貫銅微細之事,逞三折杖兇暴之擧,律以常憲,在於當償,一包粗負來,決非傷重者可爲,胃苓湯製服,卽是疸痢症當劑,按査尙無剖晰,議讞轉益摸索,辜限之相左,亦是此獄之疑端,獄體至嚴,不敢遽議,正犯李堉,依前訊推之意,分付道臣,何如?傳曰,允。
義禁府啓曰,時囚罪人周遇陽拷訊限滿,加刑一次,訊杖三十度,今已準三次矣。周遇陽,全羅道興陽縣鹿島充軍,而以承傳內辭意,具罪目,依例發遣府羅將,押送配所,何如?傳曰,允。
義禁府啓目,前慶尙左兵虞候趙萬赫原情云云。泛稱遲晩,刑推得情,何如?啓,除刑推議處爲良如敎。
義禁府啓目粘連,向前趙萬赫亦,聽訟旣是越職,納賂尤違經法,數雖不著,罪實難貸,以此照律,何如?啓,依允。
義禁府啓目,海南縣監柳淙原情云云。問目內辭緣,泛稱遲晩,刑推得情,何如?啓,除刑推議處爲良如敎。
義禁府啓目粘連,向前柳淙亦,稅穀添載,雖諉邑例,船人犯用,亦不照察,以此照律,何如?啓,依允。
義禁府啓目,宣傳官鄭濟旻,守門將閔致鴻等原情云云。傳旨內辭緣,泛稱遲晩,所當請刑是白乎矣,鄭濟旻段,曾經宣傳官,勿爲請刑,載在法典,議處,閔致鴻段,刑推得情何如,啓,依允爲旀,閔致鴻段,除刑推議處爲良如敎。
大司憲兪章煥疏曰,伏以,歲籥載新,邦籙滋至,述先之顯冊追蕆,簡元之縟儀將擧,聖慕克伸,輿忱咸頌。仍伏念臣,器識淺薄,言議骩骳,無足備數於淸朝任使之末,而風憲之地,屢叨長席,每自循省,愧慄交至,忽於病跧叫囈之中。又攀新除,感恩怵義,宜伸趨謝之忱,而自顧人職之不侔,猶夫前後,重之以見狀委淹,無望彈束,連違召命,自速大何,縮伏竢勘,益不知所以措躬也。伏望聖慈,俯垂鑑諒,先遞臣虛縻之銜,仍治臣逋慢之罪,以昭法紀,以警具僚焉。臣方丐免,何敢妄陳瞽說,而竊有區區愚見,少有補於彰癉之政,則亦何可終默而已哉?嗚呼,國朝辛壬義理,日星于中天,婦人孺子,夫孰不知,而一種陰邪之徒,讐視血戰,身旣自犯惡逆,流波之所漸染,毒焰之所熏鑠,轉相訛誤,莫能知變者,滔滔皆是。若有一介之士,其義則括囊無咎,所處則纓冠往救,獨自撥於同堂凶逆之中,不爲所撓奪,卽是奇偉非常之人。以臣所聞,贈吏曹判書臣李聞政,殆其人也。蓋當凶徒䲭張之日,捏造讏言,搖撼國本,顯設駴機,騈戮忠良者,咸萃門庭,聲氣汹沸,乃能早自斷腕,貽書告絶,枯槁荒寒,以畢其生,苟非見理之透,立脚之牢,顧何以辦此?雖身不在位,無所表見於事爲,著有紀錄,證明當時事實者,不惟掀發幽陰,益聞不聞,其寤寐宗國,憫慟善類之隱憂苦心,尙可以想見矣。賊敦肆凶,而茂弘乃心王室,妖衮煽禍,而南褒自作完人,忠義志節之根於性者,不係氣類,求之今昔,槪不多見,此可謂群鴞之孤翮,千丈之寸膠也,使斯人生而阨韋布之窮,圽而靳泉塗之賁,將何以勸奇節而牖群迷乎?伏願亟命有司,施以節惠之典,以示朝家褒嘉之意,則庶可爲樹風礪敎之一助焉。臣無任云云。答曰,省疏具悉。百餘年掩翳之事,今始彰著。所請依施,卿其勿辭行公。
上在昌德宮。停常參·經筵。
藥房都提調趙斗淳,提調徐念淳,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診。詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
政院啓曰,行吏曹判書李啓朝,參判申錫愚,參議宋近洙牌不進,推考傳旨及罷職傳旨,今方捧入,而開政命下之後,如是違牌,事甚未安。判書參判,竝更牌招,何如?傳曰,允。參議只推,一體牌招。
又啓曰,行吏曹判書李啓朝,參判申錫愚,參議宋近洙再牌不進,推考傳旨及罷職傳旨,今方捧入,而開政命下後,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,牌招。參議一體,待明朝,一體牌招。
禮曹啓曰,定陵酌獻禮,遣大臣攝行,吉日令日官推擇,則三月二十二日爲吉云。以此日定行,而祭文令文任製進,王后位和陵,一體設行,何如?傳曰,允。
政院啓曰,右副承旨趙道淳,今日不爲仕進,卽爲牌招,何如?傳曰,允。
弘文館啓曰,應敎李容殷,副校理朴麟夏,竝卽牌招,察任,何如?傳曰,允。
以應敎李容殷牌不進罷職傳旨,傳曰,只推。
義禁府照目粘連,前慶尙左兵虞候趙萬赫矣本府議啓內,聽訟旣是越職,納賂尤違經法,數雖不着,罪實難貸,以此照律罪,杖八十收贖,奪告身一等,私罪,奉敎依允爲旀,功議各減一等爲良如敎。
義禁府啓曰,時囚罪人趙萬赫杖八十照律公事判付內,依允,功議各減一等事,命下矣。趙萬赫功議各減,杖六十收贖,奪告身一等放送,而前以他罪,旣在忠淸道海美縣定配中,依前罪目,發遣府書吏,還發配所之意,敢啓。傳曰,知道。
義禁府啓目粘連,向前鄭濟昊·閔致鴻等亦,禁門下鑰,何等愼嚴,而不能審察,以致橫鎖,其在懲後,不可參恕,以此照律,何如,啓,依允。
義禁府照目粘連,海南縣監柳淙矣本府議啓內,稅船添載,雖諉邑例,船人犯用,亦不照察,以此照律罪,笞五十收贖,解見任別敍,私罪,奉敎依允爲旀,功減一等爲良如敎。
義禁府照目粘連,宣傳官鄭濟昊,守門將閔致鴻等矣本府議啓內,禁門下鑰,何等愼嚴,而不能審察,以致橫鎖,其在懲後,不可參恕,以此照律罪,笞五十收贖,解見任別敍,私罪,奉敎依允爲旀,鄭濟昊段,功減一等,閔致鴻段,功議各減一等爲良如敎。
漢城府啓曰,每年歲首,文武科生進襍科回榜人,各部搜訪報來後草記事,曾有定式矣。今年回榜人職姓名·年歲·居住及登科年月日,別單書入之意,敢啓。傳曰,知道。
漢城府啓曰,孝烈之表著者,每式年歲首抄啓事,曾有定式矣。自各部搜訪報來者爲四人矣。呈單則移送禮曹,孝行各人姓名·居住,別單書入之意,敢啓。傳曰,知道。
持平孟魯述啓曰,噫嘻,痛矣。世道詿誤,義理晦塞,至於今番秋曹罪囚而極矣。渠以鄙悖之類,潮蓄凶慘之計,肆發通文,投諸賢關,遣辭陰引用凶悖,字字狡慝,句句閃忽,耳目難掩,手脚盡露,聞者髮豎,言之膽掉,固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晩而罰止島配,假息覆載之間者乎?若以言出卑賤,事已酌處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。
新除授大司諫兪致崇,時在忠淸道禮山地,執義趙憲爕,時在京畿楊州地,掌令金龍基,時在慶尙道豐基地,請竝斯速乘馹上來事,下諭。答曰,不允。下諭事,許遞。兩司合啓,諫院不備,今目姑停。
乙卯正月初十日巳時,上御熙政堂。藥房入診,大臣·備局堂上引見同爲入侍時,都提調趙斗淳,提調徐念淳,副提調沈宜冕,記注官金載瓛,記事官嚴敦永·李承游,待敎趙秉協,都承旨沈宜冕,記注官金載瓛,事變假注書金懋,記事官嚴敦永·李承游,領議政金左根,備局堂上洪在喆·金鼎集·尹致秀,兵曹判書洪鍾應,金箕晩,徐念淳,金大根,趙秉夔,徐戴淳,金炳喬,李熙絅,李裕元,持平孟魯述,校理朴文鉉以次進伏。醫官鄭有曾·金永勳·金榘·金濟慶,進伏楹外訖。上曰,史官分左右。仍命大臣進前,左根等進前問候,各殿問候訖。斗淳奏請醫官待令,使之入診,永勳等以次診候,退伏檻外訖。斗淳曰,脈候奏之。永勳等起伏奏曰,脈候左右三部調均矣。缺左根奏曰,天道屆發育之節,王政屬維新之會。惟我聖上,以堯·舜聰睿之姿,受祖宗艱大之業,便若中興宏運,期以不世晠際,而臨御六七年于玆,治規焉尙不立頭顱,紀律焉日就於弁髦,漸見毛髮皮膚,無不受病,了無振刷維持之望。此固群下之罪,而書云元首明哉,股肱良哉,庶事康哉,元首叢脞哉,股肱惰哉,庶事惰哉。由是言之,則國之治忽,豈不係於人主一身,而自古盛節,莫過於勤政,則殿下深居九重,罕接臣僚,雖値講對之時,淵默爲主,不露涯際,奏啓則循例判批,不出意見,輒未免群臣列侍,儼然而退,顔面未及熟,情志何論相接,而雖以政令施措言之。今日如昨日,今年猶昨年,此無他,在我之理,不能盡明。事事物物,終無以洞然曉然,故恥於下問,安於循常,以致習熟悠泛,姑息捱過,而竊覸聖志不但有欠奮發而巳。凡民憂國計,有若初不以已分內事,留心擔着者然,故所以建極之著效,尙此晼晩。伏願繼自今,以實心求實學,以實學行實政。延訪都兪,責勵群工,宵衣旰食,不自暇逸,而且令承宣,持入公事,凡係各道狀啓,各司草記,切勿放過,採其根委,細詢事例之如何,詳考規式之當否,件件而論難,節節而綜理。日日如是,乾乾不息,則以殿下聞一知十之聰,不幾日,自可通暢,心手相應,快臻乎剛健輝光,知行竝進,可以淸應物之原,端出治之本矣。臣之犬馬願忠之誠,竊庶幾照燭而體之焉。上曰,所陳寔出於憂愛眷眷之意,良用感歎,當服膺矣。出擧條又奏曰,春煦向舒,講筵將開,新年祈祝,無大於此。此非特臣之區區情懇然也,擧一國圓頭橫目者,莫不攢手顒企,蓋非勤學則無以明理,非明理則無以致治故也。若使經禮道義之士,出入左右,啓發薰陶,以至時敏月新,怳若火燃泉達,習與性成,欲罷不能,則挽回三代,卽轉移間事也。雖以儒賢言之,皆以世祿喬木之家,自有休戚與共之義,而況其堯·舜君民之願,天人性命之學,豈欲捲而懷之,永矢不告,而特以緇衣之誠意未孚,白駒之遐心難回,固守林樊,不屑玉帛而然矣。今若誕降敷心之諭,另軫盡禮之道,示以不致不休,期於感回乃已,則寧或一向邁邁,不思幡然,而且伏念殿下臨御之後,尙未見羽儀之盛者,豈不爲聖世欠事,而後之視今,安得無竊歎乎?伏願深留聖意,益務誠禮焉。上曰,宿德之士,予日望之,況春晷漸長之時乎?當敦召矣。出擧條又奏曰,近接諸道繡啓,有以各鎭各邑私贖事,甚多論列,此其非可驚可駭者乎?蓋所云收贖者,內而金吾·秋曹,外而監營·留府,隨其罪犯輕重,令檢律照法定律,然後或許納贖,以免杖配者也。夫有國之重且嚴,莫尙於律例。譬似斬釘截鐵,自古及今,寧有憑藉玩弄之弊乎?閫鎭元非聽訟治民之地,則初非擬議於考律邊事,而雖以列郡言之,凡牛酒松雜技等之冒犯現捉者,輒論報巡營,以俟處斷而已,焉敢私自照律,私自徵鍰,以售肥己撓民之計哉?此等蔑法悖理之習,決不可聞而仍置,另飭各道道臣,使之明諭其法典本嚴之意,以寓先甲之意,而從玆以往,復有襲謬故縱者,則隨卽條請嚴勘,而如以顔私所拘,至有掩覆乃已,則亦將論責道臣,竝以此另爲行會,而至於民錢勒貸,亦是繡論中一款事,而此誠貪黷之最甚痛惋者也。念其無所控訴,抱冤蕩産之狀,足干天和,大拂邦紀,目下恤民之急務,誠恐無先於是,苟使道臣,克軫按察之責,則寧有生意冒蔑之擧哉?一體著飭,俾得操朿警畏之地,何如?上曰,非但各邑·各鎭爲然,兵·水營亦不當如是,嚴飭,俾勿更犯,可也。出擧條又奏曰,向以都城四山松禁事,筵奏申飭,而猶無警顧之效,尙多偸竊之跡。夫咫尺之地,見聞之處,且不免弁髦朝令,如此之甚,則尙何事之可做乎?蓋自國初以來,長養擁護,蒼鬱茂密之幾百年辛勤勞力者,遽至濯濯然無復昔日氣像,而山根在在透露,沙礫處處汰下,以致大小川途,無不湮塞,少値潦水,漸被泛濫漂壓之患。今其爲害,至此之極,觀於此一事,尤可見國綱之陵夷,誠無餘地矣。亟令各營將臣,別加團束於參軍及巡山哨官,以爲到底嚴禁,時時分遣耳目,遍加摘奸,勿少弛緩,俾有終始,而每年植木,元有定規,此亦另加惕念,期有改觀之實驗,何如?上曰,字內植松,專爲鬱蔥佳氣,各營將臣,若誠勤禁飭,則豈至童濯之境乎?欲觀來後,第爲申飭,可也。出擧條又奏曰,詖淫自底天討,名義賴將不墜,使百年伏莽之氣,一朝廓淸,此天理所以無往不伸者也。今於處分之後,便若螮蝀起滅,無有餘痕,而其在寓感之義,宜有示意之擧,華陽書院,卽先正臣宋時烈妥虔之所也。遣承旨特致恩侑,則尤爲扶世敎之一助,故敢此提達矣。上曰,日前儒賢特資,意有所在,今此所奏,實合予意,依爲之。出擧條又奏曰,卽見慶尙監司金學性所報,則備陳蒜山倉公鹽存革間難便之狀,仍以爲,今若二千七百石之公鹽,減之爲二千石,以每石一兩五錢之本錢,添之爲二兩五錢,則本錢當爲五千兩,自本營勿送監色,另擇本島中勤幹二人,各以監考春秋,各分其半而自煮,本鹽每石價發賣,依舊式以七兩酌定,仍令自賣,則合錢爲一萬四千兩,就其中使監考先除五千兩,還立本錢,只以九千兩,自納于營,而四千兩則婢貢納除,一千八百兩,分排於內外監色輩,其餘三千二百兩,排用於各項捄弊,而鹽廳名色,一切革罷,似合便宜爲辭矣。前後繡衣,皆以永革立論,而施設旣久,製礙多端,此所以啓請關問者也。今其諸條說捄,大略不出於所料,而第釐弊捄弊,利與害相半,姑令一依報辭施行,行之幾年,更觀事勢物情便否之如何,圖所以漸次更張之意,知委,何如?上曰,依爲之。出擧條又奏曰,通信行期之退以辛酉,非不爲目下姑息之幸,而辛酉以後事力之窘絀,安知不如見今樣子耶?且易地之請,雖不得不曲從,而苟欲易之,何不曰江戶,而必曰大坂也?辛未馬州,旣有已例,到今據此責諭,則彼將無辭可諉,聞年前講定倭因病尙留云,令新差訓譯,趁卽下去,與館守倭,更爲爛熳商確,信行則更退五年,處所則以馬州講定,以此意成給書契,使之憑據周旋之地,何如?上曰,依爲之。出擧條又奏曰,兩湖·畿·嶺,甫經潦祲,兩西東北,屢閱歉荒之餘也,州郡供億,不可不念,諸道今春巡審,竝停止。畿內東西陵·園·墓所及北道各陵寢奉審,依近例,以道內秩高守令,差定擧行,何如?上曰,依爲之。出擧條又奏曰,近來位著,非不濟濟,而久次登用,亦是典式,行護軍尹致定,左尹徐戴淳,行護軍趙得林·李孝淳,竝擢授正卿,何如?上曰,依爲之。出擧條又奏曰,登科十年人之筵稟陞六,係是應行之典,而今亦有限滿人云,依例六品調用之意,分付銓曹,何如?上曰,依爲之。出擧條又奏曰,春務方殷,曠官可悶,未下直閫帥·守令及受由上京守令,竝不多日內催促下送,何如?上曰,依爲之。出擧條又奏曰,御營大將柳相弼,今日賓對,以其身病,不爲進參,事體所在,誠甚未安。從重推考,何如?上曰,依爲之。出擧條斗淳奏曰,先儒之言曰,一日有一日工夫,一歲有一歲工夫,今日,歲首延訪之會也。凡天下萬事,罔不愼在厥初,而在聖明一歲合下工夫,不出於奮發淬礪,作新政理,爲迓續景命之機耳,幾殆之邦本,可使奠安,將渙之朝象,可使和靖,已頹之俗習,可以挽回,積弛之紀綱,可以振擧者,其本在於殿下一心,治心之要,又在於性偏難克處克將去。夫悠泛則克之以率勵,弛緩則克之以强毅,中庸三達德,闕却勇邊向前,則雖有仁知,不能斷而行之,悠久而不失,此剛克之道也,夫剛者陽德也。君子之所自修而自立者,非剛不成,天道雖以陰陽爲體,其循環不息,使萬有藝職,皆含生動之意者,以陽剛爲之主也。臣竊覸聖姿,寬弘有容,仁恕臨下,固已措民物於太和至順之域矣,而政令注措之間,或有欠於剛果勇決底氣像。故百隷怠慢,百度隳壞,日月逾邁,憂愛轉深。蓋民生之困瘁,國計之窘絀,未嘗不爲剝床及膚之患,而萬化之源,一有所立,則大承氣四君子之劑,自可對証而藥之矣。惟聖明,以天下歸仁之功,懋日中不遑之勤。凡於動靜事爲之間,審其何者爲私慾而摧之,如大軍之鏖敵,何者爲義理而從之,如湍水之赴壑,旣摧之而不使潛滋而暗長,旣從之而必爲固守而勿撓,則聖工有着手處,德性全而天理得矣。伏況當此陽德方長之初,克而自强,實爲聖人對時之義乎?區區芹曝之忱,無有過於此者矣。上曰,所陳切實,當體念矣。出擧條宜冕曰,諸宰奏事,缺,宜冕曰,臺諫所懷奏之,上曰,啓辭,退去臺廳爲之也。魯述奏曰,伏以,歲華載新,萬品和暢,慈殿之寶籌彌隆,慶忭冞切。今當太歲之初,如臣微末之賤,昵近耿光於宮闈咫尺之地,榮感蹈抃,死亦何恨?今於大臣奏達之餘,臣何敢贅說,而區區微忱,竊有所妄陳者,王政莫過於愛民,愛民莫先於節儉。易曰,節以判度,不傷財不害民,不節用則害民,不崇儉則傷財。殿下萬幾之際,必以愛民節儉,念玆在玆,仰體例聖朝克勤克儉之治,則繼述之孝,熙雍之化,可以竢百世而不惑矣,豈非殿下聖德事乎?進講之法,非貴乎習章句而已。每設講筵,鉤深玩索,必則古聖王奉天愛民之心,發號施令,無或泛忽,則殿下雖居在深宮,八域臣民之洽然觀化,不啻若風草之必偃,豈不盛哉,豈不休哉?歲首綸音,勤勤懇懇,雖家人父子之相語,無以加焉。恤民之澤,繼此而日新,則凡爲我殿下之臣民,無論遐邇,孰不歌詠聖澤於化育之中也哉?先民有言曰,人主一身,實萬化之中原,臨下御衆之際,必兢兢業業,公平慈惠,則朝野臣庶,咸戴殿下包荒之德,而無一夫之不獲矣。伏願殿下諦念焉。上曰,所陳當體念矣。出擧條宜冕曰,玉堂所懷奏之。文鉉曰,聖人致治之本,惟學是耳。見今三陽回泰,庶品昭蘇,此正大聖人奉答天心,洋洋乎發育萬物之時也。大抵學問進修,不在高遠難行之事也。雖在日用常行衣服·飮食之節,無非學問中事也。目今民産艱乏,財用不繼,則尙儉一事,聖學中急先務也。儉者費用少故行之易,奢者費用多故行之難,人之情,孰不欲行其易避其難也?崇節儉抑奢侈,所以謂當今之急先務也。傳曰,所陳出於尙儉,當銘念矣。出擧條缺。
上在昌德宮。停常參·經筵。
傳曰,見窠皆差出。
政院啓曰,同副承旨趙然興,今日不爲仕進,卽爲牌招,何如?傳曰,允。
政院啓曰,卽者,副修撰趙秉學,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
備邊司啓曰,諸道春操稟啓,今已齊到矣。春秋講武,停閣已久,其在詰戎之政,固宜及今修擧,而第念,試事當前,此時徵調,實所當念,今春八道·四都水陸諸操巡歷·巡點,竝姑停止,至於官鎭門聚點,苟能繕械有方,宜與行操無異,以此申明嚴飭,使之差意擧行,堤堰處移點完役,各樣都試,按例設行〈之〉意,分付,何如?傳曰,允。
吏曹啓曰,原州判官金炳皐,身病猝重,不得下去云,罷黜,何如?傳曰,允。
摠戎廳啓曰,本廳中軍申紹,身病甚重,勢難察任,改差,何如?傳曰,允。
兵曹,以柳昌根爲摠戎中軍。
追上尊號都監啓曰,莊獻世子·惠嬪追上尊號時,各樣儀註五本,謹此書入之意,敢啓。傳曰,知道。
弘文館啓曰,校理趙秉學,陳疏徑出,下番闕直,事甚未安。修撰朴孝正·李敎寅,副修撰李徹宰,竝卽牌招,推移入直,何如?傳曰,允。
有政。吏批,行吏曹判書李啓朝,參判申錫愚牌不進,參議宋近洙進。
吏批啓曰,行判書李啓朝,參判申錫愚,竝牌招不進,小臣獨政未安,何以爲之?敢稟。傳曰,只出緊任。
又啓曰,原州牧判官,今當差出,而本州以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。
以朴承輝爲大司諫,金圭瑞爲執義,卓章昊爲掌令,李根友爲左尹,金重夏爲刑曹參議,金炳淵爲原州判官,行護軍尹致定,左尹徐戴淳,行護軍趙得林·李孝淳,已上今超資憲,擢授正卿事承傳。
再政。以李達亨爲典籍,金在顯爲安義縣令。
三政。以金炳箕爲敦寧判官,故學生鄭熟贈童敎,孝行卓異,贈職事承傳。
兵批,僉知四單,金應根·李完熙·金驥壽·金敏淳。
副修撰趙秉學,疏陳母病徑出。省疏具悉。爾其勿辭救護。
上在昌德宮。停常參·經筵。
備邊司啓曰,卽見廣州留守李圭祊所報,則以爲,本營屬三田渡,卽孔路之要津。鎭舍處在壓流,近爲潦水之衝嚙,庫舍與員役廳,擧皆漂失。鎭舍巋然獨存,距水不過五六步,勢將移鎭於近村高燥處,而物力所需,無路取辦,錢三千兩劃下,趁卽始役爲辭矣。每歲急流盪嚙,前後造次之勢,鎭舍將沈,雖欲仍舊貫而治之,斷岸十仞,空費萬計。守臣搬搆之請,可謂事半功倍,實有意見,本府餉穀中折半五百石區劃,迨此未潦前,竣役之地,何如?傳曰,允。
備邊司啓曰,卽見京畿監司李㘾狀啓,則以爲,本營儲置米,自惠局年例所劃五千石內,六百石水原·廣州例劃,六百石本營將士支放劃給,楊州等三邑之以後邑大同,恒定沒劃者,又爲一千餘石,則餘數不過爲二千六七百石,而以此分排於列邑,每患不足,輒致加下,至昨年秋等加下,已爲三千七百六十餘石,又有冬三朔應下者,則合計加下,殆近五千石,以儲置錢言之,五千兩自癸丑移付戶曹,則本營歲入,只爲五千兩,而今年條中四千兩,已爲預下。今所當推者,止於一千兩,又有本營加下,除其當報,殆無餘存,將無以藉手於營邑之許多應用,就本道大同米中限二千石,別爲劃下,又以儲置錢五千兩,挪貸排用,以報經費應用,以報儲置加下事,請令廟堂稟處矣。儲置之輒稱加下,輒請挪貸,此爲畿輔難支之弊,缺,困之端也。苟使方伯,看作已事,親執文簿,到底査櫛,則安有如是之理也?全然越視,一任營邑吏輩所奸弄,而畢竟能事,只是仰煩經費而已。今此狀請,固當缺防,而第道臣按莅屬耳。目下事勢則誠汲汲,雖不得不一依所請許施,而又不但爲難繼之政,揆以事體,決不當每每恃此,而不思所以矯革之方,措辭提飭,何如?傳曰,允。
弘文館啓曰,下番闕直,事甚未安。修撰朴孝正·李敎寅,副修撰李徹宰,竝卽牌招,推移入直,應敎李容殷,一體牌招,察任,何如?傳曰,允。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
奉常寺啓曰,東籍親耕田九穀,先農祭後,起墾付種之意,敢啓。傳曰,知道。
上在昌德宮。停常參·經筵。
傳曰,藥院都提調許副,前望單子入之。
內醫都提調前望單子入之,判府事朴晦壽落點。
傳曰,苽近初仕作窠,幼學宋基鉉,口傳擬入。
諭祭酒宋來熙曰,夫士之所以學之者,豈止高尙其志,獨善其身已乎?學而優則使其君爲堯爲舜,而利澤加於民也。爾所學者不越乎此,而何乃空谷白駒?金玉爾音,戔戔玉帛,往德之禮未飾,孑孑干旄,招賢之誠莫孚。前後批諭,殆若文具,每自循省,只增慙忸。噫,爾以先正之孫,淵源於祖先,濡染於家庭,士林之所矜式,朝野之所想望。予之必欲致爾者,奚但有資於講學而已。顧今生民方瘁,國勢有綴旒之危,邪說復煽,義理有湮晦之憂,夙夜悸慄,如集于木。若有抱道懷德之士,朝夕左右,弼予一人,弘濟艱難,廓闢詖淫。予雖不德,竊庶幾尙賴明勗,庸鞏我祖宗遺大之基,維時一念,耿耿于中。凡在巖穴間含章自晦者,猶當冥搜博訪,況在旌招之列者,安不側席而待,方値改燧之餘,尤切加璧之念,敷心以諭,引領而望,爾其亟回遐心,展布所學,庸任導迪之責,予不多誥,跫音是俟。仍傳曰,山林敦諭,令地方官傳諭。
諭副護軍宋達洙曰,予自嗣服以來,深惟制治之本,在於問學,問學之要,莫先於招延林下窮經宿德之士,置諸左右,以資啓沃。故前後敦勉,悉敷心胶,期欲致爾於前席者,亦已有年矣,而長往之志,邈焉難回,悵歎之懷,曷有其極?爾以先正肖孫,若不追念先正之所以事我先王者而事予,則是豈予平日所望於爾者哉?況今世敎日下,習俗日渝,遂使百餘年潛藏之悖書,肆行於世,天道孔昭,雖得卽施當律,而言念及此,寧不驚心?方以寓感之義,行將致侑於先正,而日者特資,意亦有在,至於扶世敎正習俗之責,則居今之世,捨爾其誰?自古有隱居樂道,若將終身者,而時君世主,苟或務積誠禮,以盡招延之方,則往往亟回遐心,羽儀朝端,而惟爾一向邁邁,無意幡然,顧予寡昧,禮有所未至而然歟,誠有所未孚而然歟?以爾堯·舜君民之心,無待予之煩復,而卽起簉朝,庸副予凝佇之想焉。仍傳曰,山林敦諭,令地方官傳諭。
諭副司直金炳駿曰,爾之剡于弓旌之招,今幾載也。思欲一見儀範,以諭以批,罄悉予懷,無復底藴,而然虛竚旣久,每切歉愧,士生斯世,讀書窮理,將欲發之爲事功也,豈可捲而懷之,長往不返哉?爾以忠正之胄,世襲詩禮之訓,平日所講磨者,必不外乎致君澤民,衛道正俗之術,而方今春煦向敍,講筵將開。此時啓沃之責,安得無厚望於爾,而爾亦豈不欲一展其蘊抱,俾予得聞爲學之方,爲治之要,而克底日新時敏之域乎?世顯之地,旣無永矢之義,家傳之學,自有藉手之資,爾其無復如前邁邁,幡然改圖,毋孤予臨軒如渴之意。仍傳曰,山林敦諭,令地方官傳諭。
弘文館啓曰,下番闕直,事甚未安。修撰朴孝正·李敎寅,副修撰李徹宰,竝卽牌招,推移入直,應敎李容殷,一體牌招,察任,何如?傳曰,允。
戶曹啓曰,仁政殿重修時,役處極爲浩大,任事之人甚苟艱,長淵縣監姜彝五,別看役加差下,而事係時急,卽速差代,罔夜上來,使之擧行,何如?傳曰,允。
吏曹,口傳政事,以宋基鉉爲溫陵參奉。
上護軍趙得林疏曰,伏以,歲籥載新,天休滋至,閟宮之鴻號行蕆,昕庭之燕賀將擧,聖孝攸底,神人胥悅。仍伏念,日前賓筵之簡拔,在庭濟濟登崇,歲首盛擧耳。不意賤臣之名,混被謬擧,至蒙正卿擢授之命,臣於是,惝怳震駴,歷屢日而莫省攸措也。夫是秩也,躡三孤之後,齒八座之列,上可以參贊弘化,下可以綜理庶物,此尙書之職所由設也。必其人著茂績蘊夙望,蔚然爲當世所推,然後擢以進之,曷嘗有如臣者流,冒廁於其間也哉?顧臣匪才,縱未能有推賢讓能,裨補聖治之萬一,而尙安敢以不衷之姿,充濫升之數,仰累淸朝官人之政,遂至於褻名器而駭物議哉?噫,臣幸遭明時,謬通朝籍,事我兩聖朝曁我殿下,殆近三十年所,厚沐洪私,受恩罔極,而才疎器淺,莫酬塵刹,冒寵竊榮,滾到宰列,孟晉矣。晉而不止,必至顚躓,歷試矣。試而蔑效,安所藉手,此臣所以分甘冗散,自安孤拙而已,復豈有一分榮念,尙在於桑揄已迫之際哉?且念臣家,往昔盛際,列卿相繼,忠藎篤著,位德相稱,而今以臣無能爲役,俾繩其武,徒滋忝生之懼者,已不勝忸怩于中。且況近年以來,門闌赫盛,寵榮太驟,兄弟父子,迭擢聯陞,金貂交映,牙袍盈床,此殆臣過福招災之會也,安得不以生成之澤,蘄倖於仁覆之天哉?區區此心,可質神明,齋沐呼籲,仰瀆崇嚴。伏乞聖慈,俯垂鑑諒,亟收臣新授資級,俾公器重而私分安焉。臣無任云云。答曰,省疏具悉。卿其勿辭行公。
大護軍尹致定疏曰,伏以,三陽泰來,萬品鼎新,聖衷感舊甲之回,閟宮闡用甲之休,吉朝載涓,顯冊將進,宸孝冞光,群情胥悅。仍伏念,臣之策名立朝,居然爲二十七年于玆,直庸庸陸陸凡材下品耳。枯朽之質,莫施雕鏤,駑之步,無賴鞭策,不惟其才識文學之萬無一堪,自甘低徊散地,未敢妄希踰分而已。迺者,日昨賓筵,大僚請備位著,我殿下可其奏,臣乃忝居其一,晉階爲資憲大夫者,臣聞命以來,震越惶蹙,莫曉其何以致此也。夫登崇鉅典,正卿峻秩也,或以德進,或以才選,才德之中,又未嘗不以聞望資歷而上下之,此所以爲愼惜之義,綜核之政也。天工人代,厥有攸重,微官庶僚,尙所遴揀。況公孤之亞,槐棘之列,而一朝畀之於如臣不肖,少無難愼也哉。以是繁纓微物也而聖人惜之,嚬笑細節也而明主愛焉,賞勸之際,一有冒濫,究竟所損,朝廷不重,臣未暇爲臣私懼,而爲聖朝憂此擧也。噫,臣之爵秩已濫,志願已足,家庭緖餘,惟在守拙,應擧初心。只爲沾祿,本非需用之具,而厚被洪造,不知冥升之戒,而輥到卿班,進不能當官盡職,退不能量己守分,半世榮觀,盡是僥冒,頂踵恩渥,却歸孤負,曾無一言之獻替,又無一事之對揚。每自循省,徒積愧懼,集木臨淵,未足爲喩。事功之不見如此,望實之素乏又如此,殿下將何名以授臣,臣將何所藉手,敢作宜受不宜辭之義諦乎?秪足爲累則哲之明,而招不衷之譏耳。世之辭官職者,皆以克讓爲美,沿而相襲,故下之所以爲讓,或近於崇飾,上之所以處讓,易歸於應例。今臣所陳,亶出肝膈,庶冀孚格於聽卑之天矣。伏乞聖慈,察臣本願,諒臣匪分,劃將新資,亟賜收還,俾名器無至濫褻,微軀得以全安。臣無任云云。答曰,省疏具悉。卿其勿辭行公。
大護軍徐戴淳疏曰,伏以,三陽泰回,百祿鼎臻,閟宮之顯冊將進,昕庭之縟儀擧行,聖慕克伸,輿情胥欣。仍念臣,人本鹵下,才又蔑裂,雖在百執事之末,尙不足備數,而自夫釋褐以來,三十年之間,偏蒙恩造,內而華要,外而州藩,殆遍歷揚,而迄無絲毫之報,徒切淵氷之懼。不意日昨,大僚筵白,濟濟群彦,循序升階,而臣之姓名,謬廁於其間,華誥誕宣,晉臣秩爲資憲大夫者,臣誠惝怳恧縮,莫省攸措也。夫八座峻秩也,位亞公孤,職長部曹,卽周官所謂,六卿分職,各率其屬,倡九牧而成兆民者也。顧其爲位,旣重且大,苟非朝廷素重之臣,富聞望著績庸者,則莫宜居之。第念,臣之滾到宰列,無往非驟躐冥升,則自顧涯分,已極踰濫,而今此所被恩命,班聯比前侵高,地望隨以逈別,在賤臣尤是千萬不近似,則實非臣平日夢寐之所想到也。何殿下不少難愼,有若尋常庶官之節次推遷者然哉?臣之私心震恐,猶屬一己,聖朝綜核之政,豈容若是其苟艱也?噫,小器不可以大受,過福必知其招災,如使臣,恬不知愧,視若固有,不思所以自處,則負乘之譏,覆餗之憂,非特土木衣繡之被人嗤點而已。臣雖萬萬無狀,豈無所審量而然也。歷日徊徨,無望堪承。玆敢略暴衷懇,仰瀆崇聽。伏乞聖慈,念爵秩之不可輕褻,察臣情之非出飾讓,亟收臣新授資級,俾公器無玷,微分獲安。臣無任云云。答曰,省疏具悉。卿其勿辭行公。
上在昌德宮。停常參·經筵。
備忘記,忠淸兵使柳相鼎,全羅右水使沈煥永,坡州牧使禹台榮,永宗僉使金永求下直,各長弓一張,長箭一部,片箭一部,筒兒一箇賜給。
傳曰,禮房承旨,馳詣宗廟·永寧殿·景慕宮,奉審摘奸以來。
弘文館啓曰,應敎李容殷,卽爲牌招,察任,何如?傳曰,允。
以應敎李容殷牌不進罷職傳旨,傳曰,只推。
政院啓曰,卽者,檢閱李承游,以其父病,陳疏經出,原疏纔已捧入矣。所當直捧禁推傳旨,而此與無端經出有異,推考警責,何如?傳曰,允。
政院啓曰,右副承旨趙道淳,同副承旨趙然興,今日不爲仕進,竝卽牌招,何如?傳曰,允。
以右副承旨趙道淳,同副承旨趙然興牌不進罷職傳旨,傳曰,只推。
奎章閣啓曰,明日,卽奎章閣春孟朔大奉審日次,時原任閣臣,依節目進詣,擧行之意,敢啓。傳曰,知道。
檢閱李承游,疏陳父病徑出。省疏具悉。爾其勿辭救護。
乙卯正月十四日辰時,上御熙政堂。下直閫帥·守令入侍時,左副承旨李承輔,假注書金鶴根,記注書金載瓛,記事官李承游,忠淸兵使柳相鼎,全羅右水使沈煥永,以次進伏。坡州牧使禹台榮,永宗僉使金永求等,進伏檻外訖。上曰,史官分左右。承輔奏請閫帥·守令使之進前,仍請宣諭·別諭及七事講,缺,上曰,宣諭七事,當知之矣。悉心對揚,善爲之,可也。善爲之道,不在於他,惟在於安民也。相鼎等起伏奏曰,奉此聖敎,敢不恪勤對揚乎?缺。
上在昌德宮。停常參·經筵。
藥房都提調朴晦壽,提調徐念淳,副提調沈宜冕啓曰,伏未審日間,聖體若何,寢睡·水刺之節,何如?臣等率御醫入診,詳察聖候宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟,答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,頒敎文中,赦句添入。
政院啓曰,頒敎文中,赦句添入事,命下矣。某罪以下宥之乎?傳曰,雜犯死罪以下,竝宥。
政院啓曰,頒敎文中赦句添入事,命下矣。藝文提學□□□,旣在闕中,使之添入,何如?傳曰,允。
傳曰,故待敎李憲瑋夫人卒逝云,賻物依例輸送事,分付該曹。
以全羅監司鄭基世狀啓,光陽縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
政院啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
弘文館啓曰,應敎李容殷,卽爲牌招,察任,何如?傳曰,允。
以應敎李容殷牌不進罷職傳旨,傳曰,只推。
政院啓曰,行都承旨沈宜冕藥院進,左承旨沈敬澤不爲仕進,右承旨趙啓昇式暇出去,右副承旨趙道淳式暇,同副承旨趙然興內閣進,院中只有臣一人,伴直無人。同副承旨,卽爲牌招,何如?傳曰,允。
禁衛營啓曰,謹依定式,臣進詣南壇,奉審摘奸,則壇上與階砌無頉,而紅箭門一處,腐傷顚仆,故卽速改立之意,分付該曹,松木枯損處,待解土補植之意,敢啓。傳曰,知道。
都摠府啓曰,今日入直內三廳武兼禁軍及軍兵等,中日習射技放,請出標信,傳曰,知道。
奎章閣啓曰,景慕宮望廟樓,今望奉審,無頉之意,敢啓。傳曰,知道。
又啓曰,臣等進詣奎章閣,御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
上在昌德宮。停常參·經筵。
傳曰,發遣吏郞,諸執事淸齋與否,摘奸以來。
弘文館啓曰,應敎李容殷,卽爲牌招,察任,何如?傳曰,允。
以應敎李容殷牌不進罷職傳旨,傳曰,只推。
吏曹判書李啓朝疏曰,伏以,罄陳辭懇,冀垂仁惻,忱誠莫孚,恩批愈摯,感悚悶隘,日甚一日,居然又數旬于玆矣。今則當遞之限,滿之又滿,求解之願,急而又急,與其徒懷嚴畏,竟速久瘝之辜,無寧更事哀籲,深祝再生之澤也。噫,臣於見職,不可冒叨,聖上之所俯燭也,臣實病不可强策,通朝之所共諒也。僅勘京察而厚招嘲姍,屢違召命而若昧義分,則公私之間,有萬必辭,非但臣自計然也。蓋臣三十年貞痼,實非醫藥之可救,亦非時日之可瘳,形殼徒存,精爽已遁,房闥興居,輒須旁助。雖家內之事,未之句檢而自處以未冷之屍。況玆銓衡之重,事務之繁,非特比於一身一家之小,而乃反責之以典領,決是行不得而說不去也。昔宋臣歐陽脩之言曰,古之爲臣者,不待伏於床枕然後稱病,不待廢其肢體然後辭官。但其心力已衰,不能勉强,則自宜知止。臣則有將廢不起之疾病,兼以已衰難强之心力,則及今知止,不待臣言之畢也審矣。且臣立我聖明之朝,頌我聖明之德,竊料餘年,恐無多日,則置之閑漫之地,簡以陳就之勞,使之鏟煩屛擾,任其調息,以竢霧露之良已,則卽臣不死之年,皆我殿下之賜也。衷情所迫,言不知裁?玆又收召病思,實暴血懇。〈伏〉乞聖慈,垂溥照之明,回蓋高之聽,將臣銓衡,劃卽鐫改,俾重毗無曠,殘喘獲延焉。臣無任云云。答曰,省疏具悉。卿其勿辭,調理行公。
上在昌德宮。停常參·經筵。
備忘記,老江僉使高萬應下直,長弓一張,長箭一部,片箭一部,筒兒一箇賜給。
傳曰,傳香承旨,馳詣受香諸處,奉審摘奸以來。
傳曰,予以仁陵陵寢事,有仰承慈敎,時原任大臣,永恩府院君,明日來會。
政院啓曰,左副承旨李承輔,今日不爲仕進,卽爲牌招,何如?傳曰,允。
右承旨·左副承旨許遞。前望單子入之,待下批,牌招察任。
承旨前望單子入之,金淵根·宋近洙落點。
政院啓曰,新除授承旨金淵根,方在奪告身中,何以爲之?敢稟。傳曰,蕩滌敍用。
政院啓曰,同副承旨金淵根,時在京畿楊州地,斯速乘馹上來事,下諭,何如?傳曰,許遞,前望單子入之。
承旨前望單子入之,尹堉落點。
傳曰,政官牌招開政。
禮曹啓曰,今正月二十二日,景慕宮追上尊號稱慶,大王大妃殿·王大妃殿·大妃殿·中宮殿,百官陳賀儀註,直爲書入各殿之意,敢啓。傳曰,知道。
政院啓曰,新除授同副承旨宋近洙,卽爲牌招,何如?傳曰,允。
政院啓曰,摠戎使李□□,以東關王廟獻官,今方受香出去矣。所佩密符,來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來,訓將兼察。
政院啓曰,摠戎使,訓將兼察事,命下矣。兼察摠戎使洪在龍,卽爲牌招,聽傳敎,何如?傳曰,從事官發牌聽傳敎。
訓鍊都監啓曰,南營入直軍兵,今日夕食代出去,趁不入來,以致摘奸時執頉。入直法意,何等嚴重,而入直哨官張在善,身爲將領,矇不檢飭者,萬萬駭然。爲先汰去之意,敢啓。傳曰,知道。
又啓曰,本局哨官趙顯宅·李鍾植·申永祚,有身病,勢難察任,竝改差,何如?傳曰,允。
弘文館啓曰,應敎李容殷,卽爲牌招,入直,何如?傳曰,允。
以應敎李容殷牌不進罷職傳旨,傳曰,只推。
御營廳啓曰,本廳哨官李義益,身病甚重,勢難察任,改差,何如?傳曰,允。
禁衛營啓曰,本營哨官林星浩,身病猝重,勢難察任,改差,何如?傳曰,允。
有政。吏批,行判書李啓朝受由,參議未差,參判申錫愚進。
吏批啓曰,行判書李啓朝受由,參議未差,小臣獨政未安,何以爲之?敢稟。傳曰,仍爲之。以金永爵爲敦寧都正,徐戴淳爲知經筵,鄭健朝爲兵曹正郞,閔象鎬爲社稷令,朴昌淳爲掌苑別提,尹錫九爲長淵縣監,故學生權度贈吏參例兼,故通德權思勉贈吏議例兼,故說書權正忱贈直提學例兼,已上工曹參判權載大三代。
再政。以尹秉鼎爲副應敎,鄭寅秀爲活人別提。
領敦寧金汶根疏曰,伏以,三陽泰來,萬品鼎新,述先之顯冊追蕆,簡元之縟儀將擧,聖慕克伸,輿忱咸頌。仍伏念,臣之抱有貞疾,今六七年于玆矣。游風上攻,頭目爲之旋轉,頑痰傍注,肢體從以麻痺,通一歲床玆之委淹,殆過其半,不惟人之視之者危而憂之,臣亦自知其止竟無幸。自遭先兄之喪,慟冤綳轖,心肝摧枯,凡厥形證,轉益乖惡。昔之旋轉麻痺者,今焉窒暈搐搦焉,以之語言訥澁,收拾動作之不得。夫人之賴以爲生者,卽精與氣是耳,臣則精已遁矣,氣又竭矣。先兄窀穸之地,不過一舍之遠,而臨壙一訣,亦未能焉,人理蔑如,實不如死之久矣。竊惟戎垣之任,其統轄之綦重,機務之孔殷,非書生之可處,則臣之耐久不去,隳軍實而孤簡,已不勝其紛然之憂。況以此神識筋力,欲爲蹲據而蘄倖者,多見其不自量也,與其徒懷嚴畏,終底僨敗,寧早自爲計,不至於奈何不下之爲少愈焉耳。玆敢略入文字,仰干聰聽。伏乞聖慈,哀之憐之,亟遞臣禁衛大將之銜,俾卒生成之澤。臣無任云云。答曰,省疏具悉卿懇。愼節奉慮,卿之處地,與他自別,勿辭,安心調理。仍傳曰,此批答,遣史官傳諭。
全羅監司徐憲淳疏曰,伏以,臣於月初,猥陳情懇,冀幸天地庇覆之慈,典垂憫恤之澤,及伏奉批旨,諭之公私之別,臣雙擎九頓,竊不勝驚惶感泣之至,臣亦粗具彝性,豈或全昧分義而然哉?只緣臣命道崎嶇,殃孽暴加,欲默則臆塞腸摧,欲言則哽先淚繼,大聲疾呼,迷不暇擇,仰貽煩瀆。俯速辜負,臣之不肖無狀,於是益著而莫逃其罪矣。顧何敢以區區之私,復陳去就,而第今嬴博之事,奄迫其期,臨坎一決,人理之所不可已也。重寄縻身,末由擅行,悲鬱弸中,按抑不得。玆敢略控短章,冒死仰暴。伏乞聖明,特賜矜諒,亟許遞免,俾便去來,獲伸至情。臣無任云云。答曰,省疏具悉。卿其勿辭往來。
上在昌德宮。停常參·經筵。
以司謁,口傳下敎曰,景祐宮外東山,卽大內西麓也,樹木漸濯,甚有掘土之形,極爲駭然。不日內愼坎被莎,植木後該營入直將卒,這這巡察,更有偸斫掘土之漢,捉送秋曹,各別嚴繩事,分付龍虎營·訓鍊都監。
傳曰,綏陵·徽慶園遷奉事,旣承慈敎,二品以上,一體獻議。
以平安監司李景在狀啓,安州牧民家失火事,傳曰,聞甚矜惻,原恤典外,別加顧助,趁卽結構奠接,俾無失所棲遑事,廟堂指辭關飭。
弘文館啓曰,應敎李容殷,副應敎尹秉鼎,竝卽牌招察任,何如?傳曰,允。
以應敎李容〈殷〉,副應敎尹秉鼎牌不進罷職傳旨,傳曰,只推。
政院啓曰,時原任大臣·永恩府院君,依下敎來待矣。傳曰,入侍。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
奎章閣啓曰,原任直提學金炳國,父檢校提學洙根喪卒哭日,依定式遣檢書官,勸肉以來之意,敢啓。傳曰,知道。
賓廳收議,知事徐熹淳以爲,今此仁陵·綏陵遷奉之禮,寔出於爲萬世措安之聖意。仰承慈敎,俯詢在廷,僉議大同,則臣豈有他見乎?判敦寧李若愚以爲,仁陵·綏陵遷奉之禮,寔出於萬年孔安具吉之聖意,仰承慈敎,俯詢廷議,廷議僉同,臣豈有他見乎?上護軍尹定鉉以爲,陵·園遷奉之禮,仰承慈敎之鄭重,俯詢僉謀而大同,臣無容更達矣。刑曹判書徐左輔以爲,陵·園遷奉之禮,且承慈敎,今於詢問之下,議無異同,臣無容他見矣。吏曹判書李啓朝以爲,今此仁陵·綏陵·徽慶園遷奉之擧,寔出於我慈聖至意,而惟我殿下不匱之孝思,爲萬年永寧之圖,卽擧國同情之祝,臣無容更議矣。禮曹判書洪在喆以爲,今以仁寢灤遷事,承此下詢,諸大臣所奏,旣又僉諧,綏陵·徽慶園遷奉之擧,亦出聖裁,登筵大臣,一辭同然,臣無容更達矣。知敦寧金鼎集以爲,惟我聖上,推無窮之孝思,議莫重之大事,在廷臣僚,一辭無異,如臣愚昧,祗有攢祝之忱矣。知事趙秉駿以爲,陵·園遷奉,仰承慈敎,斷自宸衷,聖孝所推,群情胥愜,臣豈有他見?祗有欽仰攢祝而已。大護軍尹致秀以爲,陵·園遷奉,誠國家莫重之禮,仰承慈敎,斷自宸衷,有此博詢之命,聖孝冞光,輿情允協,臣無容他見矣。戶曹判書金炳冀以爲,陵·園遷奉之禮,至重至大,聖孝有格,慈衷先定,此誠宗社萬年之計,實不勝欽仰攢嘆,臣豈容他議?伏願博詢而裁處焉。兵曹判書洪鍾應以爲,陵·園遷奉,旣伏承慈敎,而聖孝有光,群情胥愜,惟祝遄卜吉岡,以協神人之望,臣無容更達矣。知事洪耆燮以爲,仁陵·綏陵·徽慶園次第移奉,亶愜永圖之聖孝,以臣愚淺,無容他議。左參贊金箕晩以爲,今此陵·園遷奉之命,仰承慈敎,有光聖孝,臣無容更達矣。廣州留守李圭祊以爲,今此陵·園遷奉之議,允合輿情,臣無容更議矣。知事姜時永,今此陵·園遷奉事下詢,允合輿情,臣無容更議矣。工曹判書徐念淳以爲,此事至愼至重,今玆博詢,有光聖孝,欽仰攢祝,臣無容他議矣。判尹南獻敎以爲,陵·園遷奉,久切上下之誠,慈敎啓衷,寔協大小之望,廣廷俯詢,伏竢諏吉而已。右參贊韓鎭庭以爲,陵·園遷奉之擧,仰承慈聖之敎,俯詢在廷之臣,臣於此,祗切攢祝之忱,有何他見乎?大護軍洪祐順以爲,今此陵·園遷奉,仰承慈敎,俯詢廷議,聖孝冞光,群情胥悅,以臣愚昧,無容他見矣。大護軍金大根以爲,今此下詢,聖志先定,群情胥悅,惟祝遄卜吉兆,亟行遷奉之禮焉。大護軍成原默以爲,文王灤西之遷奉,有光聖孝,參以古禮,無容更議矣。大護軍柳相弼以爲,陵·園遷奉之禮,莫重莫大,以臣膚淺之見,何敢獻議?伏願博詢而裁處焉。大護軍尹致定以爲,今此陵·園遷奉之禮,至重且大,仰承慈敎,俯詢廷臣,聖孝有光,允愜輿情,臣無容更議。大護軍徐戴淳以爲,惟我聖上,以不匱之孝思,議莫重之大事,仰承慈敎,斷自宸衷,詢及在廷,僉議旣同,如臣愚昧,豈有他見乎?大護軍趙得林以爲,今此陵·園遷奉,仰承慈敎,博詢在廷,聖孝冞光,僉議攸同,如臣愚昧,無容他見。左尹李根友以爲,今此陵·園遷奉之議,仰承慈敎,斷自宸衷,聖孝所推,群情胥愜,如臣愚昧,豈有他見乎?護軍任百經以爲,今此陵·園遷奉之議,允合臣民之情,臣無容他見。刑曹參判金炳喬以爲,陵·園遷奉,仰承慈敎,聖孝所推,群情胥愜,如臣愚昧,豈有他見。護軍李明迪以爲,陵·園遷奉之擧,亶出於永占吉兆,以爲萬年孔安之圖,仰承慈敎,俯詢在廷,臣於此,只有攢祝之忱,無容更議矣。禮〈曹〉參判金萬根以爲,今此陵·園遷奉之議,聖孝旣篤,典禮莫重,而廷議僉同,臣昧堪輿家說,無容他見。鈴豐君尹穳以爲,今此陵·園遷奉,事係莫重,而兩殿之聖意,旣如是懇摯,百僚之僉議,又從而詢同,臣無容他議。大司憲兪章煥以爲,今此陵·園遷奉之議,允合臣民之情,臣無容他見,兵曹參判李在鶴以爲,陵·園遷奉,旣承下敎,臣無容更議矣。護軍林永洙以爲,今此陵·園遷奉之議,允合臣民之情,臣無容他見。吏曹參判申錫愚以爲,遷奉事係愼重,聖志先定,群議大同,臣不勝欽仰攢祝。右尹李宜翼以爲,今此陵·園遷奉之議,旣承慈敎,俯採廷議,僉謀大同,臣無容他見矣。護軍李寅臯以爲,今此陵·園遷奉之禮,伏承慈敎,斷自宸衷,聖孝所推,臣無容更議。護軍李謙在以爲,陵·園遷奉之禮,聖意缺仰承慈敎,俯詢在廷,僉議大同,則臣豈有他見乎?護軍李源達以爲,今此陵·園遷奉,旣承慈敎,俯採廷議,僉謀大同,臣無容他見矣。同知任百秀以爲,今此陵·園遷奉之議,允合臣民之情,臣無容他見。護軍李晉翼以爲,陵·園遷奉,仰承慈敎,斷自宸衷,僉議允愜,臣無容他見矣。護軍李裕元以爲,今此陵·園遷奉之議,寔出於我聖慈至意,而亦我殿下以順志之孝,爲萬年永寧之圖,詢及在廷,臣無容更議。同知洪永圭以爲,今此陵·園遷奉之議,事體至重,而聖志先定,僉議詢同,惟願遄占吉兆,允愜神人之望焉。護軍李玄緖以爲,今此陵·園遷奉之議,允合臣民之情,臣無容他見,護軍李鍾愚以爲,今此陵·園遷奉之禮,聖志先定,群情允愜,臣無容他見矣。江華留守趙然昌以爲,今此陵·園遷奉之議,旣承慈敎,廣詢在廷,有光聖孝,允愜輿情,臣無容他議矣。護軍李源命以爲,陵·園遷奉,事係重大,聖志先定,僉議旣同,臣不勝欽仰攢祝而已。護軍尹義儉以爲,陵·園遷奉之禮,莫重莫大,伏願博詢而裁處焉。同敦寧李熙絅以爲,陵·園遷奉之禮,莫重莫大,博詢而裁處焉。護軍沈樂臣以爲,陵·園遷奉之議,臣豈有他見乎?護軍李膺緖以爲,陵·園遷奉之議,臣豈有他見乎?護軍李定鉉以爲,陵·園遷奉之議,臣豈有他見乎?護軍李元夏以爲,陵·園遷奉之議,臣無容他見矣。護軍南錫圭以爲,陵·園遷奉之議,臣無容他見矣。護軍吳顯文以爲,陵·園遷奉之議,臣無容他見矣。護軍李宜植以爲,陵·園遷奉之議,臣豈有他見乎,訓鍊都正任泰錫以爲,陵·園遷奉之議,臣無容他見,護軍柳昌根以爲,陵·園遷奉之議,臣無容他見。護軍沈昌奎以爲,陵·園遷奉之議,臣無容他見。咸陵君李敏敎以爲,陵·園遷奉之議,臣無容他見。同知申紹以爲,陵·園遷奉之議,臣無容他見。奉朝賀金道喜,病未獻議,判府事金興根以爲,伏念堪輿之理,固非容易可知,而揆以列聖朝故事,參以朱子·永阜陵議狀之論,則今此下敎,寔由聖孝所感,臣豈有他議乎?領敦寧洪在龍以爲,陵·園遷奉事,有俯詢之命矣。聖志先定,僉議克協,臣無容贅他矣。傳曰,廷論又如此,仁陵遷奉,待明年定行,綏陵·徽慶園遷奉,卜吉擧行,而時原任大臣,進詣兩陵及園所,看審稟定後,設都監等節,待下敎爲之。
兵曹啓曰,今月二十一日動駕時,領軍將,不可不備,而兼司僕將李完熙,身病猝重,呈狀乞遞,其代,依承傳口傳擬入,何如?傳曰,允。
兵曹,口傳政事,以趙德寬爲兼司僕將。
判中樞府事金興根箚曰,伏以,臣於病伏無省之中,伏承時原任大臣及國舅來會之命,而槪伏讀傳敎辭旨,其事關莫重,有可以仰度矣。今於延訪之下,苟可以一分起動,雖擔舁扶挈,唯當進承之不暇,而第見病形證,卽積滯之挾外氣最毒者,吐汗竝發,喘息危急,連昨帶今,貼席不得,非不亟加將理,圖所以彈束,而過夜動靜,有加無減,懸病偃處,極涉悚惶,而揆以事勢,實難自力。玆不得不略具短牘,猥陳實狀,有臣如此,生不如死。伏乞聖明,下臣司敗,以蔽其罪,以警具僚焉。取進止。答曰,省箚具悉卿懇。愼節奉慮,卿其安心調理。仍傳曰,此批答,遣史官傳諭。
大護軍李孝淳疏曰,伏以,歲籥載新,天休滋至,閟宮之顯冊擬上,大庭之縟儀將擧,聖孝彌光,群情胥忭。仍伏念臣,跧伏鄕廬,逖違京輦,耿結之忱,此時尤切,擬造賀班,扶曳登途,行到京畿地,始伏聞歲首賓對,因大僚筵奏,簡拔群彦,授之以資憲之階,而臣名亦混入於其中。此誠意慮之所不及,寢夢之所不到,始也惝怳,繼而震駴,直欲鑽地踰垣而不可得,中路徊徨,罔之攸措,不得已冒沒入城矣。嗚呼,臣之本末長短,臣所自知,儱侗愚拙,最居人下。不足備數於百執事之末,而謬被洪造,輾到宰列,自揆涯分,決知其萬萬不堪,而臣可諉曰前後恩資,非臣之所敢自致,一則先蔭之延及後裔也,一則聖孝之推施恩典也。爵秩雖顯,而臣之爲臣,固自如也,人之恕之者,亦將曰夫夫也,夤緣倖會,冒濫則有之,而不足有累於則哲之明也。至於今玆之命,事體之重,責任之大,比前逈別。無以解淸朝士大夫之惑,謂之久次也,則番番黃髮,尙有積薪之歎,謂之承乏也,則濟濟卿月,不免簸糠之譏,謂之淹滯而振拔,則從前所叨,已極濫竽,謂之遐遠而收錄,則如臣等輩,亦可量斗,臣誠左右思量,終不知其何以致此也。嗚呼,仕宦而列九卿,極於隆顯,位亞公孤,俾掌六典,大之可以致君澤民,小之可以亮采熙績,遴選之難,自古而然,必其才猷足以綜理庶務,學識足以明達治體,德足以鎭流俗,文足以贊皇猷,四者爲無一焉,莫宜居之。未知殿下,以臣爲何如人,而擧而畀之,不少留難也。一世姑無論,雖以臣所居嶺南言之,在昔祖宗盛時,號稱人材府庫,而以鄕人而登八座者,亦絶罕而僅有,今於百年寥寥之餘,廼以如臣陋劣者,苟然而充其數,遠邇傳聞,莫不相顧瞠愕,外雖動色之賀,內實嚬心之笑。不衷之災,負乘之懼,猶屬臣一己之私,而竊恐聖朝惜名器重官方之政,因臣而隳壞無餘也。實狀如是,非出例讓。伏乞聖慈,特垂諒察,還收臣新授資級,以重公器,以安賤分。臣無任云云。答曰,省疏具悉。卿其勿辭行公。
副護軍宋達洙疏曰,伏以,量才而授職,人君之道也,揣分而膺命,人臣之義也。苟乖乎此,兩失其宜,隳于厥官,病于其國。是以興王,必難任人,具臣尙謹受官,而況拔之於恒品,躋之於峻秩者,苟非才德之大過人者,莫可以承當也。今臣徒以四體之具,外猶可比於人,本無一節之取,內實多愧於天,肆以溝壑,爲己畢命。前後恩除,一例逋慢,非敢以爲讓是美德而矯情飾辭也。其所千慮而一得者,粗知才不合用而分不敢當故也。忽此夢外,超班躐階,喉院重任,遽出中批,臣之惶蹙隕穫,已經準職,循例陞秩,元不當擬議,奈之何不採衆論,不計班資,乃有此格外之典耶?士大夫假眞售僞,淸官美職,安坐而驟得之。朱子之所嘗深歎,而臣之先祖臣時烈,嘗辭是職,而亦引是語以實之。臣是何人,而苟充一夫之數,冒犯此科也?惟名與器,不可假人,聖人所訓,爵人于朝,與衆共之。先王有制,夫人君操萬化之柄,摠百官之綱,而其於班爵,猶不得而自專,必待公論之定,則名器之所係,顧不重且大歟?今以不可施之恩,加諸不堪承之人,臣大懼後世之持論者,竊疑於淸朝用人之不以其道也。伏乞元降爵秩,亟賜改正,以重公體,以安私分焉。臣仍竊伏念,近因夏望文集事,明示好惡,嚴加徵討,環東土數千里,凡有血氣者,孰不仰戴我殿下丕承列聖朝春秋大一統之經法也?然罪已勘而亦有餘戒,事已過而尙切隱憂,臣旣拜章,亦何可有懷不陳乎?臣跧伏窮鄕,未見其全集,而其所謂祭尹拯文一篇,用意凶險,下語絶悖,不獨構誣先賢,而實是詆斥聖朝也。一自黨論以來,侮聖毁賢者,種下種生,然曷嘗有如夏望之自絶于天,罪犯罔赦者耶?眞朱子所謂邪說之壞人心術,甚於洪水·猛獸者也。其醜正亂統,固不足多辨,而所可異者,其師甘作程門之邢恕,而其弟子苦爲揚雄之侯也。然程子之爲程子,邢恕之爲邢恕,自有定本,不可以言語加損,則難將一人之懟筆,以掩百世之公議,雖文以諛墓,如后之枉費心力於玄塚則何益矣?噫嘻,痛矣。始以寧陵盛際,比諸安石固結之時,終見肅廟崇報,擬於桓魋衮冕之祀,若恣毁臣祖,尙諉死黨之餘習,其故犯君父,焉逭誅將之正法,孔子居是邦聞其政,而未聞武叔之徒,竝毁其君,朱子斥和議伸大義,而未聞侂胄之黨,竝誣其主。惟彼夏望,抑獨何心,作於其心,發於其口,而假引他事,眩幻說去者,正是射影含沙,其害甚酷,掩耳盜鍾,其罪尤大,乃神人所共憤而覆載所不容也。至若錫雨之不思蓋愆,肆然刊布於是非大定百餘年後者,亦豈非世濟之惡而尤無忌憚者耶?苟誅其心,則亦難免怙終之賊刑也。肝肺旣露,手目甚嚴,儒疏臺啓,峻發齊攻,可見秉彝攸同,而亦所謂國人皆曰可殺也。雖欲私於其黨,苟有臣子之心,亦當沐浴請討。臣伏聞一種凶孽,大肆惡口,形諸書牘,此亦非薄物細故,而追奪傳旨,該曹不卽奉行,稽至多日。成命旣下,豈敢如是,揆以不宿君言之義,尙可謂國有紀綱乎,豈料其濟私蔑公之至於此極耶?噫,履霜而氷至,經著戒漸之訓,芟草而根絶,傳有去惡之諭,其可不懲毖而審愼也哉?蓋其徒轉相紹述,固非一朝一夕之故,尹拯之父宣擧江都事後,惡聞大義,乃敢譏毁孝廟,一傳再傳,而至於夏望,其凶肚禍心,是依樣畫葫,而閉藏不得者也。肅廟丙申,忠獻公臣金昌集,箚論宣擧誣聖祖僭妄之罪,請毁其文集板本,肅廟卽賜允許,翌年丁酉,以處分猶有不嚴,遂下追奪宣擧父子官爵之命。歷一甲正廟卽位之初,賤臣明徽,投疏詆斥皇廟事,正廟下敎曰,惟我東土,保有衣冠,得至今日者,賴我孝廟修攘之義曁宋先正協贊之功也。況於國是已定之後,今此凶人,敢陳凶疏,是非徒誣先正也,乃侮孝廟也,侮天子也?親鞫嚴刑,發配道斃。嗚呼,列聖朝斥邪扶正,靡不用極,而兩丙申處分,尤其彰明較著者也。我聖上今日處分,實是善繼善述之於兩聖朝大訓·大典,然宵小巧逞者,猶不知改,而恣意售計,抑或日月之明,猶有所遺照,方履凝霜而失戒乎氷,雖除蔓草而尙留其根耶?繼自今益懋聖孝,益明聖德,去邪勿疑,以正罔缺,則上自朝廷,下至民庶,莫敢不一於正,自無邪議于其間。書曰,皇建其有極,詩曰,百辟其刑之,惟殿下念哉。臣今祈免誤恩之不暇,則宜不敢猥及時事,而玆事所關甚重,義不合怵畏而泯默。故竊附無隱,冒請垂察。伏願聖明,哀其愚而赦其僭焉。臣無任云云。答曰,省疏具悉爾懇。承宣特資,意有所在,而曹家文字事,有無不干於先正,而況已有處分,則追奪傳旨擧行之遲速,尤無足可論者矣。延佇之餘,巽章若是邁邁,實非所望於爾也。春晷漸舒,講筵將開,克回遐心,從速造朝,以資予啓沃之責。仍傳曰,此批答,遣地方官傳諭。
乙卯正月十八日巳時,上御熙政堂。時原任大臣,永恩府院君入侍時,行都承旨沈宜冕,假注書金鶴根,別兼春秋金完植,記事官李承游,領府事鄭元容,判府事朴晦壽·李憲球,領議政金左根,右議政趙斗淳,永恩府院君金汶根,以次進伏訖。上曰,史官分左右。元容等進前奏曰,數日春意藹然,和晷舒暢,聖體,若何?上曰,一樣矣。各殿問候訖。缺上曰,仁陵陵寢奉安,今爲二十一年之久矣。聞外議久有甲乙之論云,予心悚惕,當何如哉?慈聖以是爲敎,而事係至重至大,欲與卿等相議而定行矣。領府事鄭元容曰,今以仁寢事,承聆下敎,群情益不勝愴痛矣。論山,卽曉解地理者之所言也,臣固茫昧,而久聞凡人凡眼之所論,不以十分無欠爲言。臣等亦嘗所憧憧,而今此慈敎,至誠所發也,筵敎,聖孝所感也。曷勝欽仰,而至重大極難愼,非有可信相地之言,則有難遽議。且詳知其今陵之有一分可欠,新山之爲無上大吉,然後可得決定,先爲求廣術業精明之人與相地官,臣等進去,詳細看審還奏後,可以行之矣。上曰,然矣。地官看審後可以定行,而且占得吉地,無他疑慮,十分篤信,然後講定遷奉之事矣。元容曰,聖敎至當,占得吉岡之後,可以議行矣。晦壽曰,仁陵遷奉之議,外間亦有此論久矣,而事係莫重莫大,不敢遽言。今此聖孝攸感,又承慈敎,此誠宗社無疆之大計,第此事極重大至審愼,必先擇相地官及方外諸師,奉審陵所後,爛商更爲稟議恐好矣。憲球曰,仁陵陵寢遷奉事,伏承下詢,下情旋切愴痛之至,第臣於堪輿家事,素甚茫昧,未敢妄論,而此事至重且大,宜極審愼矣。嫺於術業者及本帶相地官人,與臣等馳進仁陵,更爲詳細看審爛商後,復命稟達,以爲定行恐好,惟願博詢而裁處焉。左根曰,臣於雲觀,旣待罪領事,故昨於傳敎下後,招問日官,則仁陵坐向,今年則有拘,明年則合吉云矣,莫重大至敬愼之事也。爲先廣卜萬吉之所,以待年運,恐合事體矣。斗淳曰,今此下詢,祗不勝摧咽愴慟之忱,而聖孝所以承聆於慈聖下敎者,孰有異議,而諸大臣所達,亦出於莫敬莫謹之義,臣無容他見矣。汶根曰,遷奉之禮,聖敎至當,臣無容他見,而此是莫重莫大之事也,惟願博詢而裁處焉。上曰,曾於封標看審處,今亦有多處乎?光陵局內達馬洞與獻陵·昌陵·禧陵諸局內及龍珠寺近處,皆自前以吉地有稱,果何如云乎?元容曰,此等地,果自古有名之處矣。達馬洞則未得看審,而大吉地大好處,則雖凡眼,亦知其爲好。臣於關北,奉審八陵,所見俱極好矣。上曰,達馬洞本是有名,則何至今徒在封標中耶?元容曰,雖知爲好,亦多拘於坐向年運,而不得用之矣。左根曰,凡事至重,二品以上,亦爲收議,好矣。上曰,綏陵·徽慶園,亦多有不愜之外議,今又承慈聖下敎矣。大禮次第將行,卿等之意,又何如?元容,曰,綏陵·徽慶園,果多有外間之私議,然相地奉審後,又可爛議,且年運猶第二件事也,先得吉地之十勝於前地,然後可行大禮矣。今於仁陵看山時,同爲審定似好矣。晦壽曰,綏陵·徽慶園兩陵·園,恐欠十全之兆,久有甲乙之論。今此遷奉之擧,亦不宜少緩,一體奉審後,更爲稟議,次第擧行,恐好矣。憲球曰,又伏承綏陵·徽慶園遷奉次第經紀之下敎,聖孝至此,伏不承欽仰。第三陵·園,一時移奉,非但重大,先占十全吉地,然後可以議到矣。日後封陵諸處所奉審時,點得幾處後稟定,更爲裁斷行之,恐合愼重之道矣。左根曰,綏陵·徽慶園,風水之竊議久矣。臣於堪輿之術,一切茫昧,今不敢造次臆對,退出後爲先年運利否,詳問日官,時原任大臣,率雲觀及方外相地人,輪詣審察後,更爲登對仰陳,允合敬謹之道矣。斗淳曰,連伏承下詢,下懷愴慟,一般前奏矣。陵·園之一所遷奉,非但極涉重大,最是博求有術業人,先占萬全之地,然後始可克藏,依領相所奏,取次看審後稟定,恐好矣。汶根曰,又伏承遷奉之下敎,不勝欽仰。臣無容他見,而此是莫重莫大之事也,惟願博詢而裁處焉。元容曰,未登筵及在外大臣·奉朝賀處,亦爲收議以來好矣。上曰,依此爲之也,不必更爲傳敎,以此筵敎知委,可也。奉朝賀是大臣,則國有詢議,何可不獻議乎?元容曰,大臣之奉朝賀,自前同爲收議,而近來數次收議時,不爲收來,此似出於未諳前例矣。今番則以筵敎當爲收來,而此後如有收議,則亦當爲之矣。上曰,奉朝賀益豐府院君處,一體遣史官收議,可也。上曰,若遷陵則爲空閒之地矣。其地卽前日牧場也,未可依前設場耶?陵所近處,自可封護,而標界之外,未爲不可耶?此是自國初所有者也,仍廢豈不可惜乎?元容曰,雖遷奉之後,此是舊陵標界也。當爲封護,似不可更如封陵以前所用之地矣。元容曰,太歲元正也,慈聖之寶籌彌卲,聖上之春秋益盛,群情曷勝慶祝。新年爲聖德有長進之祝,爲國家有吉慶之祝,卽臣民之彝情也。殿下之進德迓祥之會,正在於勤學·勤政,見今講對久撤,召接稀闊,經史尙有未讀,典章尙多未諳。今聖上春秋,卽練達國事,周知庶物之時也。伏願自今,惕勵聖志,雖一日,勿爲自暇自逸焉。無逸是人主福祿之源也,臣以是獻新年之頌祝焉。上曰,卿等每有陳勉,予每虛心以聽矣。今卿所奏,實出於眷眷憂愛之忱,予豈不惕然自省乎?此後當益加克勤之念矣。缺。
上在昌德宮。停常參·經筵。
傳曰,吏曹參議有闕之代,前望單子入之。
吏曹參議前望單子入之,金應均落點。
兵曹參議變通事草記。傳曰,許遞,口傳差出。
以慶尙監司金學性狀啓,密陽府民家失火事,傳曰,聞甚矜惻,原恤典外,別加顧助,結構奠接之方,廟堂措辭分付。
政院啓曰,新除授吏曹參議金應均,以前任安東府使,方在解由未出中,何以爲之?敢稟。傳曰,勿拘。
又啓曰,卽者,吏曹郞廳來言,兵曹參判口傳差出事,命下矣。判書李啓朝情踪難安,不得擧行云,事甚未安。推考警責,使之卽速差出,何如?傳曰,允。有緣何事而不爲口傳乎?更爲申飭。
御營廳啓曰,本廳騎士將李應會,身病甚重,勢難察任,改差,何如?傳曰,允。
弘文館啓曰,下番副修撰臣李徹宰,以追上尊號三度習儀時,金印倍進事,晝仕出去之意,敢啓。傳曰,知道。
又啓曰,應敎李容殷,副應敎尹秉鼎,竝卽牌招,察任,何如?傳曰,允。
以應敎李容殷,副應敎尹秉鼎牌不進罷職傳旨,傳曰,只推。
上在昌德宮。停常參·經筵。
藥房副提調沈宜冕啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,訓將有闕之代,御營大將柳相弼除授,御將有闕之代,摠戎使李熙絅除授,摠戎使有闕之代,戶曹判書金炳冀除授。
兵曹,訓鍊大將單柳相弼,御營大將單李熙絅,摠戎使單金炳冀。
政院啓曰,新除授訓鍊大將柳相弼,御營大將李熙絅,竝卽牌招,傳授命召,摠戎使金炳冀,卽爲牌招,傳授密符及敎諭書,何如?傳曰,允。
政院啓曰,卽者,吏曹來言,兵曹參判口傳差出事命下,而行判書李啓朝,情踪轉益惶蹙,萬無擧行云,事體所在,誠極未安。姑爲從重推考,使之卽速差出,何如?傳曰,允。凡百動靜云爲,內省無愧,吾可往矣。此吏判於是事,曷嘗有依違容私之迹乎?大抵儒賢疏,統論始終,而自然下筆者也。今若看作情勢,自處以難安,則反是擔着曹家事,而人必議其後矣,何益焉?切勿撕捱,口傳政,卽爲擧行之意,各別嚴飭。
傳曰,明日出宮門路,以協陽門爲之。
傳曰,吏曹判書疏批已下,更爲嚴飭口傳,而政院更勿煩稟。
政院啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
備邊司啓曰,卽見慶尙監司金學性狀啓,則備陳綿農慘歉之狀,仍請大同木純錢代捧事,令廟堂稟處矣。本道綿凶,誠如狀本辭意,則昨秋軍木請代時,雖至再三,宜有擧論於此,而今於歲翻之後,出秩方張之頭,則有決不可闊狹者,而徒使當納之民,觀望推諉,致愆公納而已。況國家大役當前,許多所需,專在於布與木乎?此狀請,勿施,何如?傳曰,允。
禮曹啓曰,大報壇祭享,每年三月上旬內,擇日設行事,曾有定式矣。吉日令日官李秉洪推擇,則來三月初六日爲吉云。以此日設行,而初雖以親祭磨鍊,亦多有攝行之例,今番則何以爲之乎?敢稟。傳曰,攝行磨鍊。
御營廳啓曰,景祐宮外東山塡坎植木之節,分付字內營門,使之擧行事,自兵曹草記啓下矣。本廳將校四人,軍一百名,今月二十一日,定送始役之意,敢啓。傳曰,知道。
兼春秋李尙燁書啓,以仁陵·綏陵·徽慶園遷奉事收議,行判中樞府事臣權敦仁以爲,情踪惶蹙,不敢仰對云矣,敢啓。傳曰,知道。
弘文館啓曰,應敎李容殷,副應敎尹秉鼎,竝卽牌招,入直,何如?傳曰,允。
以應敎李容殷牌不進罷職傳旨,傳曰,只推。
奎章閣啓曰,守宮檢校直閣尹定鉉,待開門牌招,何如?傳曰,允。
吏曹,口傳政事,以洪永奎爲兵曹參判,朴昇壽爲兵曹參議。
吏曹判書李啓朝疏曰,伏以臣,抱難强之病,有必遞之義,干冒瀆擾之誅,游陳披瀝至懇,庶幾上天之仁,曲遂微願,及奉隆批,反許由暇,臣是何人,得此異數,拚誦恩言,感悚无倍,得以數日調息,更欲積誠丐免,國有大議,未敢言私,擔舁趨簉,猥參獻議之末,仍卽退伏私次,委淹不省,日昨見山林疏語,以追奪傳旨事,責臣以成命稽滯,論臣以濟私蔑公,臣於是,滿心惶恧,直欲鑽地而不可得也。王章緣臣而留閼,國綱由臣而乖損,論厥罪犯,金木猶輕,而其時事狀,不得不一番陳暴,以冀聖明之鑑燭矣。告身之自臣曹收來,本無可據之典,已行之例,故廣考詳探之際,自致四五日之頃,始聞有年前一例之可以援照者,乃爲草記,此皆出於審愼之意,而非敢稽緩而然也。苟有確定之掌故,則自當循例擧行而已,何可故爲之延拖乎?事會之實,人雖見諒,指斥之來,臣固自訟,逬出江郊,惟譴何是竢,廼者,口傳之命,遽下於悶蹙之中,旣不以見職自居,未敢爲奉行之計,屢承嚴飭,若昧義分,只望威罰之遄加,卽伏見傳敎下者,十行辭旨,反覆開諭,察臣心之可明,諒本事之無他,有若慈父之詔赤子,雖使臣自爲之辨,何以加此?奉讀以來,不覺感涕被面,而第臣情踪,萬萬危臲。今若徒懷嚴畏,抗顔冒當,則聖朝四維之化,亦將因此而隳矣。然則臣之孤負之罪,反有大於違傲,情窮勢迫,未暇緩聲。玆敢冒萬死哀籲於閔覆之下。伏乞聖慈,下臣司敗,亟施當律,以爲爲人臣慢命者之戒焉。臣無任云云。答曰,省疏具悉。此事古無其例,卽十餘年前創有之擧也。搜訪尋問之際,安得不稍費日子乎?卿則初無所失,何必深引?勿辭,益勉鑑別之責。
領敦寧洪在龍疏曰,伏以,歲籥載新,邦籙滋至,閟寢擧揄徽之典,聖孝冞光於闡揚,喬陵講遷吉之議,群情胥切於愴幸。仍伏念,臣於訓局重任,三據匪據,始違量入之訓,終昧知止之戒,統計日月,不爲不久,而今玆見叨,亦旣三踰改燧矣。職事試可,朞月乃已,若臣者,歲計無餘,尙安望其底有成績乎?況重任不可以偏擔,劇勞不可以獨埤,臣之宜去一也。臣本家計寒畸,書生迂澁,卒乘金轂,非所與聞,畫諾署尾,日有所事,而不過詢胥校按掌故而止,紀律玩而臣無以振肅之,支調絀而臣無以克裕之,一日二日,浸浸至奈何不得,安危緩急之所注意,豈容其一任隳壞,臣之宜去二也。臣脆質善病,早稠先萎,神不攝形,蕭索委苶,邇來風火上升,眩瞀迭苦,痰濕中痁,關絡交疼。蓋其所祟,積有自來,良非刀圭所可時日責效,劇務之地,病思益妨,臣之宜去三也。臣抱此三宜去,而尙不敢言去者,豈眞不知淟涊之爲恥而然哉?先民有言曰,奉令承敎,可幸無罪,以臣受恩隆厚,與天無極,蹈赴惟命,生死向前,卽其區區所自矢,而暇豫辭巽,非臣之所敢居也。今焉情益蹙而勢益亟,終不可以不言乎?則亦安敢一味自阻,不思陳暴乎?惟我聖上之於臣,大造也至慈也。欲其生成全安,無願不遂,想不待臣言之畢,而有以曲諒而特施之矣。伏願亟命解臣戎柄,俾得以稍占方便,少延危喘,臣之幸也,抑國事之幸也。臣無任云云。答曰,省疏具悉卿懇。愼節奉慮,所辭元戎。今姑勉副,卿其安心調理。仍傳曰,此批答,遣史官傳諭。
上在昌德宮。停常參·經筵。
冊·印祗迎還入幕次後,藥房,內閣·政院·玉堂口傳問安,答曰,知道。大駕詣景慕宮入齋室後及展拜還入齋室後及追上冊·印後,藥房·內閣·政院·玉堂口傳問安,答曰,知道。酌獻禮還入齋室後,藥房·內閣·政院·玉堂·朝廷二品以上,六曹堂上口傳問安,答曰,知道。大王大妃殿·王大妃殿·大妃殿,遣承旨問安,答曰,知道。還宮後,藥房·內閣·政院·玉堂口傳問安,答曰,知道。
兵曹啓曰,今日動駕時,侍衛不可不備,而參判洪永圭有實病,不得進參。令政院稟旨變通,仍令該曹,口傳差出,待下批,牌招察任,何如?傳曰,允。
吏曹,口傳政事,以李熙絅爲兵曹參判。
傳曰,再遇今年,閟宮追上之禮旣成,愴慕彌新。洪翼靖公內外祠板,遣承旨致祭。
傳曰,以是日行是禮,愴慕彌切。前縣令金胤鉉,前縣監洪秉箕,守令待窠擬入,幼學洪啓周,初仕待窠擬入。
傳曰,良娣墓所,遣內侍致祭。
傳曰,發遣吏郞,諸執事淸齋與否,摘奸以來。
傳曰,今二十六日,當詣景祐宮展拜後,仍詣全溪大院君祠宇展拜矣,該房知悉。
傳曰,顯隆園親祭後,仍詣健陵親祭矣,日子,來月念後擇入。
傳曰,顯隆園·健陵親祭後,當詣華寧殿酌獻禮矣,該房知悉。
傳曰,明日出宮門路,以協陽門爲之。
禮曹啓曰,傳曰,顯隆園親祭後,仍詣健陵親祭矣,日字,來月念後擇入事,命下矣。幸行吉日,令日官李秉洪推擇,則來二月二十六日爲吉云,以此日定行乎?敢稟。傳曰,以此日爲之。
傳曰,今番幸行時,諸般擧行,依京擧動例爲之,務從省約,出還宮時植炬,置之。凡係役民事,皆儲置米會減,外驛補把,依昨春例爲之事,分付。
兵曹,顯隆園·健陵幸行時軍令,今二月二十六日出宮,龍驤鳳翥亭少駐,始興縣行宮晝停,自闕門二十三里,肆覲坪凝鑾軒少駐,華城行宮宿所,自晝停所四十里,二十七日,顯隆園展謁,自華城宿所二十里,以上八十三里,親祭,健陵展謁親祭,還詣華城華寧〈殿〉,展拜親行酌獻禮,行宮宿所,二十八日,肆覲坪凝鑾軒少駐,始興縣行宮晝停,當日還宮。
兵曹啓曰,來二月二十六日,大駕詣華城幸行時,隨駕營門當爲磨鍊矣。禁·御兩營鄕軍,今旣停番,何營軍兵隨駕,何營軍兵留陣,而禁軍及馬步軍,以幾番·幾哨磨鍊,餘軍留營,何以爲之?敢稟。傳曰,訓局步軍五哨,馬軍三哨,訓將率領爲先廂,訓局步軍三哨,馬軍二哨,兩營騎士各一番,御將率領爲後廂,禁軍三番爲之,禁將率該營標下軍及三營餘軍留都,餘軍留營,依例爲之。
兵曹啓曰,在前健陵·顯隆園幸行時,舟師軍物,以大小間稟旨排立,而近年,連以小軍物擧行矣。今番則以何軍物排立乎?敢稟。傳曰,大軍物擧行。
兵曹啓曰,在前經宿幸行時,侍衛預爲稟旨磨鍊,而壬子年健陵·顯隆園幸行時,兵曹·都摠府堂上·郞廳各二員,五衛將二員,武兼八員隨駕矣。今番則何以爲之乎?敢稟。傳曰,依壬子年例爲之。
以京畿監司李㘾狀啓,驪州兼官陽智縣監李道淵牒呈內,敬奉聖諭,馳往傳諭于驪州牧副司直金炳駿所住處,則以爲,臣於三數年來,仰愧俯怵,抱悚齎憫,若窮人之無所歸,非有他而然也。以臣蔑裂,以臣謏寡,猥膺非常之命,屢干非常之恩,而側聽寥寥,評駁無聞。臣雖蒙陋之甚,亦粗有分曉,則其爲世敎之憂,士林之羞,當何如也。廼者,恩綸誕宣,誨諭諄摯,一向紆之以待儒賢之禮,雙擎百誦,只覺惶汗之浹背而已。臣世祿之裔耳,苟有可以藉手乎事我聖明者,流坎夷險,所不敢前却,而虞人至末隷耳,非其招則不敢往,況弓旌玉帛,爲古今最隆最盛之恩,而施之於如臣無似者,自有是典以來,未之或有者,此其所以以死自守者,豈虞人之比也。惟恭竢斧鉞之誅,而第念有往無復,敵以下所不敢者也。草草附奏,謹當冒綴文字,仰冀生成之澤云矣。馳啓,踏啓字。
政院啓曰,卽者,義禁府都事來言,今日動駕時,衛外擊錚私奴得伊,移送秋曹云矣,敢啓。傳曰,知道。
禮曹啓曰,卽接全羅監司鄭基世移文則以爲,南平縣鄕校聖殿正間柱木及東西邊柱木朽傷,椽木之已傷,三分居一,雨漏處亦爲許多,不可不趁今修改,告由移還安祭香祝,自本曹啓稟下送云矣。南平縣鄕校聖殿修改時,先告事由香祝,卽令該司,照例磨鍊下送,從便卜日設行之意,竝爲分付,何如?傳曰,允。
奎章閣啓曰,大駕今已還宮,守宮檢校直閣尹定鉉,依定式減下,何如?傳曰,允。
弘文館啓曰,應敎李容殷,卽爲牌招,察任,何如?傳曰,允。
以李容殷牌不進罷職傳旨,傳曰,只推。
兵曹啓曰,今正月二十六日,大駕詣景祐宮展拜,全溪大院君祠宇展拜時,隨駕營門,當爲磨鍊矣。禁·御兩營鄕軍則今旣停番,何營軍兵隨駕,何營軍兵留陣,而禁軍及馬步軍,以幾番·幾哨磨鍊,餘軍留營,何以爲之?敢稟。傳曰,訓局步軍三哨,馬軍二哨,訓將率領爲先廂,訓局步軍二哨,馬軍二哨,兩營騎士各一番,御將率領爲後廂,禁軍三番爲之,留陣·留營,置之。
乙卯正月二十一日巽時,大駕詣景慕宮,親上冊·印,仍行酌獻禮擧動入侍時,行都承旨沈宜冕,左承旨沈敬澤,右承旨趙道淳,左副承旨尹堉,右副承旨趙然興,同副承旨宋近洙,缺,□提學金炳冀,檢校直閣金德根·金炳㴤,檢校待敎洪淳穆·金炳德,待敎趙秉協,以次侍立。時至,通禮跪啓請外辦,上具遠遊冠·絳紗袍,乘輿出宣化門,藥房提調徐念淳,副提調沈宜冕進前問候,由協陽門·肅章門·仁政門,詣仁政殿月臺,通禮跪啓請降輿,上降輿入小次,問安勿爲之事下敎,少頃,通禮跪啓請出次,上出次,宜冕奏冊·印今當奉詣,請出標信開正路,通禮導上詣祗送位,西向立,通禮跪啓請執圭,宜冕進圭,上執圭,莊獻世子·惠嬪冊·印彩轝至,通禮跪啓請鞠躬,上鞠躬,彩轝過,通禮跪啓請平身,上平身,通禮跪請釋圭,上釋圭,宜冕受圭,上入小次,少頃,通禮跪啓請出次,上出次,通禮跪啓請乘輿,上乘輿出仁政門,通禮跪啓請降輿乘輦,上降輿乘輦,通禮跪啓請執圭,宜冕進圭,上執圭,由進善門出敦化門,進發至宗廟洞口,通禮跪啓請降輦,上降輦步過,通禮跪啓請乘輦,上乘輦至景慕宮大門外,通禮跪啓請降輦乘輿,上降輦乘輿,通禮跪啓請釋圭,上釋圭,宜冕受圭,上由東挾門,至齋室門外,通禮跪啓請降輿,上降輿入齋室,少頃,通禮跪啓請出次,上改具冕服·玉帶赤〈舃〉以出,通禮跪啓請執圭,宜冕進圭,上執圭,通禮導詣版位,行再拜禮,陞詣宮內奉審,仍詣望廟樓,行四拜禮,陞詣殿內,捲帳,奉審訖。通禮跪啓請釋圭,上釋圭,宜冕跪受圭,上入齋室,上冊·印時至,通禮跪啓請出次,上出次,禮儀使洪在喆跪請執圭,宜冕進圭,上執圭,禮儀使導詣版位西向立,行再拜禮訖。宜冕奏曰,上冊印時,何承旨對擧乎?上曰,右承旨爲之。上陞詣西階上,禮儀使跪啓請跪,上跪,代致祠官讀致祠訖。禮儀使跪啓請俯伏興平身,上平身,禮儀使跪啓請搢圭跪,上跪,莊獻世子奉冊官·奉印官,各捧冊函印盝,以次跪授都監都提調領議政金左根,左根以次跪進,上以次受之,以授禮房承旨沈敬澤,對擧承旨趙道淳,敬澤·道淳跪受,以次安於案,惠嬪冊·印親上如上儀,禮儀使跪啓請執圭俯伏興少退跪,上執圭俯伏興少退跪,讀冊印官副司果南鍾淳·許傳,跪讀冊·印訖。還復位,捧冊印官,捧置玉函印盝於案,禮儀使俯伏興平身,上俯伏興平身,宮司率其屬,捧冊·印安于欌,禮儀使導上還復位,禮儀使跪啓請鞠躬再拜興平身,上行禮如儀,禮儀使跪啓禮畢,請釋圭,上釋圭,宜冕受圭,禮儀使導上入齋室,酌獻禮時至,贊禮洪在喆跪啓請出次,上出次,贊禮跪啓請執圭,宜冕進圭,上執圭,贊禮導詣版位,行再拜禮,贊禮導上詣神位前,贊禮跪啓請搢圭跪,上搢圭跪,宜冕奉香,承旨奉爐,上三上香,進幣爵酒官左參贊金箕晩,奉幣跪進,上執幣以授奠幣爵酒官吏曹參議金應均,應均跪受奠于案,箕晩奉爵跪進,上執爵以授應均,應均跪受奠于神位前,贊禮跪啓請俯伏興少退跪,上俯伏興少退跪,大祝兵曹正郞鄭健朝,讀祝文訖。贊禮導上降復位,行再拜禮,贊禮導上詣望燎位,大祝奉祝燎于坎,贊禮跪啓禮畢,大臣進前問候訖。宜冕奏曰,奠幣爵酒官金應均,將事之際,有欠致愼,萬萬惶悚,所當重勘,而本院請推之外,無他可施之罰,何以爲之乎?上曰,施以刊削,可也。贊禮導上至齋室門外,贊禮跪啓請釋圭,上釋圭,宜冕跪受圭,上入齋室,少頃,通禮跪啓請出次,上改具遠游冠·絳紗袍,出齋室門外,通禮跪啓請乘輿,上乘輿,出宮大門,通禮跪啓請降輿乘輦執圭,上降輿乘輦,宜冕進圭,上執圭,至宗廟洞口,通禮跪啓請降輦,上降輦步過,通禮跪啓請乘輦,上乘輦,入敦化門,由進善門·肅章門,至協陽門,通禮跪啓請降輦乘輿釋圭,上降輦乘輿釋圭,宜冕受圭,入協陽門,兵曹判書跪稟放仗,承旨請出標信解嚴。上由宣化門還內,諸臣以次退出。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。陳賀後,大殿·大王大妃殿·王大妃殿·大妃殿·中宮殿,內閣·政院·玉堂口傳問安。答曰,知道。
敎中外大小臣僚耆老軍民閒良等人書,王若曰,服新命而迓休,駿惠彌篤於宗國,拊舊甲而增愴,鴻號載揚於閟宮,玆率棐彝,用亶播告,恭惟思悼綏德敦慶弘仁景祉章倫隆範基命彰休莊獻世子,英哲孝友,凝重淵弘,國本早有依歸,儼如明兩作之象,德性不煩敎諭,藹然日三朝之誠,開儲筵而務講學之工,義理精熟,接臣鄰而盡咨詢之道,規模宏恢,克類克明,誕敷十四年代聽之治,仁心仁聞,遂係億兆民願戴之情,嗟區堧被澤之不終,乃名位歸成之有所,宗緖享无彊之歷,聖子神孫,邦籙啓長發之祥,金枝玉派,雲漢之篇章永奉,丌高閣而刑典謨,寢廟之儀文式修,比都宮而差等數,惟其一德純粹,克叶上穹之心,亦賴廾載陰功,爰著內助之盛,至哉,惠嬪徽範,毓自王姫名門,令儀配少陽之尊,周旋箴警之所補者廣,懿德爲聖人之母,劬勞導迪之各盡其方,嘉孝之御扁斯煌,久播思媚之譽,慈慶之隆養備至,永膺難老之祺,和順積中,樛木滋福履之貺,仁惠究下,桐藩遍願復之恩,屬寡昧叨遺大之基,伊忱恂篤推本之感,夙夜敬宥密之命,赫矣缺顧之如承,春秋修祼將之儀,僾然著存之不忘,猗兩宮寶甲再繼,在後缺嗣服六年,天休用申於舊邦,蓋荷垂裕之寵,孟陬復貞於令節,若爲展誠之方,肆追我正廟不匱之思,幸稽前乙卯已行之典,八字之琬刻昭藏,敉達孝於光前,七獻之瑤爵莫攀,緬盛擧而如昨,先君思以勗,彌仰酌情文之衷,我家禮則然,詎緩闡徽烈之道,今於本年正月二十一日,追上莊獻世子尊號曰,贊元憲誠啓祥顯熙,惠嬪洪氏尊號曰,裕靖,模天繪日,曷云德美之殫揚,鏤玉金,實爲制度之可述,極卒寧王圖事,遵成憲而罔愆,亦永小子有辭,撫至痛而庶慰,愀然如見,用殷薦於是年是辰,汗其大號,又偏告於在朝在野,當聖烈彌章之會,尤切陶遂之誠,推神人同慶之心,爰霈汪濊之澤,自本月二十二日昧爽以前雜犯死罪以下咸宥,在官者各加一資,資窮者代加,於戲,景鑠潛至,品物咸熙,茂對天時,運方亨於三始,永徼冥佑,福用錫於庶民,故玆敎示,想宜知悉。藝文提學申錫愚製進
傳曰,禮房承旨馳詣先農壇,奉審摘奸以來。
傳曰,上冊印時禮房承旨,對擧承旨竝加資。
傳曰,上號都監都提調以下,酌獻禮時贊禮以下,陳賀時各差備官別單書入。
傳曰,翰注竝陞六,前檢閱趙秉協一體陞六。
傳曰,左承旨·右承旨·右副承旨許遞,前望單子入之。承旨前望單子入之,李源祚·金鎭右·柳進翰落點。
傳曰,在外臺諫許遞,前望單子入之。
臺諫前望單子入之,執義申佐模,掌令南大儒落點。
以都監都提調以下別單,傳曰,都提調領議政金左根內下豹皮一令賜給,提調禮曹判書洪在喆,戶曹判書金炳冀,工曹判書徐念淳,都廳副司果徐翼輔,兵曹正郞鄭健朝竝加資,郞廳戶曹正郞宋一儁,副司果尹星逵·朴宗賓·徐騏淳·權應駿,監造官副司勇朴鳳陽,繕工奉事洪在磻,副司勇呂近燮,別工作繕工監役李彙重竝陞敍,郞廳儀賓都事鄭基命,禮曹佐郞李晉燁,典牲判官李敦相,典簿李勉愚,竝日淺勿論,莊獻世子玉冊文製述官領府事鄭元容,內下大豹皮一令賜給,書寫官左參贊金箕晩加資,樂章文製述官行上護軍尹定鉉內下虎皮一令賜給,金印篆文書寫官領敦寧洪在龍,惠嬪玉冊文製述官右議政趙斗淳,金印篆文書寫官領敦寧金汶根,竝內下大豹皮一令賜給,玉冊文書寫官廣州留守李圭祊加資,樂章文製述官行吏曹判書李啓朝內下虎皮一令賜給,別看役前縣監安時赫,副司果方得圓竝守令除授,副司果吳洪烈監牧官除授,寫字官金淳永,付司果崔在禧高品付料,李淳模,差備待令畫員金在晟·劉淑·白俊煥,令本署高品付料,牌將出身李東赫等七人竝賞加,副司果金性舜邊將除授,上冊印時禮儀使禮曹判書洪在喆,堂下執禮副司果徐翼輔,大祝兵曹正郞鄭健朝,莊獻世子讀玉冊官副司果南鍾順,讀金印官副司果許傳,惠嬪讀玉冊官副司果南鍾順,讀金印官副司果許傳,左通禮申萬休,右通禮朴奎賢竝加資,堂上執禮副護軍金德根,莊獻世子捧玉冊官副司果趙憲爕·趙秉學,擧玉冊案執事東部都事李秀岳,氷庫別檢金奭根,擧玉冊案褥席執事漢城判官李得信,擧讀玉冊案執事監役鄭敏和,擧讀玉冊案褥席執事南部都事李寅稷,捧金印官副司果尹定善·曺錫元,擧金印案執事戶曹佐郞金炳叙,義盈直長尹滋命,擧金印案褥席執事儀賓都事鄭基命,擧讀金印案執事敦寧主簿金百善,擧讀金印案褥席執事戶曹正郞宋一儁,惠嬪捧玉冊官副司果金完植·任應準,擧玉冊案執事工曹佐郞尹兢善·鄭世華,擧玉冊案褥席執事工曹正郞兪致範,擧讀玉冊案執事軍資直長鄭箕錫,擧讀玉冊案褥席執事戶曹佐郞洪善周,捧金印官副修撰李徹宰,司僕正成載球,擧金印案執事宗簿主簿李源學,繕工副奉事鄭慶朝,擧金印案褥席執事刑曹正郞金正秀,擧讀金印案執事敦寧判官金炳箕,擧讀金印案褥席執事漢城主簿南鍾奭,竝兒馬一匹賜給,贊儀曺百承,東西唱引儀李昇基·李仲淵,代致祠官假引儀柳德永,各加一資,資窮者代加,致祠陪進官承文著作安致默,依癸丑年例施賞,致祠繕寫寫字官金永,高品付料,景慕宮都提調判府事朴晦壽內下大豹皮一令賜給,提調李若愚,內下虎皮一令賜給,令兪敬煥·李承洛·李長翼竝陞敍,大門入直部將李舜元,上弦弓一張賜給,植木牌將金鍾聲等二人竝賞加,事知守僕朴桂春帖加,其餘畫員·寫字官·擇日官·奏時官·計士·錄事·捕校·領陪·部將·事知守僕·忠贊衛·員役·工匠等,竝依癸丑年例施賞。
以酌獻禮時贊禮以下別單,傳曰,贊禮禮曹判書洪在喆,典祀官奉常正尹哲求,大祝兵曹正郞鄭健朝加資,進幣酌酒官左參贊金箕晩,熟馬一匹賜給,奠幣酌酒官吏曹參議金應均,執禮副護軍金德根,執奠副司果徐翼輔,竝兒馬一匹賜給,官司令兪敬煥陞敍,盥洗位兵曹佐郞石基坤,禮曹正郞金在瓘,爵洗位兵曹佐郞盧鎭衡,兵曹佐郞金觀燮,贊者引儀李昇基·李仲淵,謁者引儀李一薳·趙學慶,贊引假引儀咸遇順·張成敎,祭監監察李哲敬·柳秉淵,各加一資,資窮者代加,左通禮申萬休,右通禮朴奎賢竝加資,贊儀曺百承,東西喝引儀李昇基·李仲淵竝上弦弓一張賜給,都提調朴晦壽內下大豹皮一令賜給,提調李若愚內下虎皮一令賜給,令兪敬煥·李承洛·李長翼竝陞敍,大門入直部將李舜元,上弦弓一張賜給,植木牌將金鍾聲等二人竝賞加,吏曹書吏安奎澈等二人,事知守僕朴桂春竝帖加,香陪官校書校理黃履明,祭文正書忠儀李民俊,依癸丑年例施賞,以陳賀時各差備官別單,傳曰,宣敎官兵曹正郞鄭健朝加資,展敎官兵曹佐郞盧鎭衡,禮曹佐郞金觀燮,宣箋官副司果朴商壽,展箋官刑曹正郞金用昇,直講金基周,左通禮申萬休,右通禮朴奎賢,贊儀曺百承,東西喝引儀李鼎基·李仲淵,階下典儀崔浩鎭,代致祠官宣箋目官假引儀柳德永,竝兒馬一匹賜給,員役等竝依癸丑年例施賞,傳曰,景慕宮追上尊號時玉冊差備金性河·金光弼,金印差備羅仁植·吳慶元,惠嬪宮追上尊號時玉冊差備田喜畯·金在寬,金印差備兪在應·金在學,尙傳金昇協竝加資,景慕宮玉冊差備金世應·金履哲,案差備金義璟·林鶴悅,褥席差備李啓元,金印差備申昇祿,讀冊案差備盧遇賢,褥席差備李啓元,金印差備桂仁曄·楊晙星,案差備玉商振·金宜振,褥席差備李奎翼,讀印案差備金漢逵,褥席差備嚴承達,惠嬪宮玉冊差備朴枝孫·李宜秀,案差備李重根·高應瑞,褥席差備李有勳,讀冊案差備金再饌,褥席差備金惟甲,金印差備金性祿·盧弘孫,案差備金炳斗·崔泰岳,褥席差備韓致遠,讀印案差備鄭基容,褥席差備梁周成,各加一資,資窮者代加,親行酌獻禮時宮闈令李敏榮加資,祭侍柳賁然·宋喜哲,各內下鹿皮一令賜給。
傳曰,今番賞典中一人雖兼數事,毋得疊授。
政院啓曰,吏曹郞廳來言,百官加下批政事,取稟。傳曰,當日爲之。
又啓曰,卽者刑曹郞廳來言,今此頒赦後赦單子,當爲修正,而行判書徐左輔有實病,次堂例不得擧行云,判書卽爲牌招,何如?傳曰,許遞,今日政差出。
傳曰,賞典,今日政下批。
吏曹啓曰,文川郡守洪莘謨差使員上京,親病添劇,不得下去云,改差,何如?傳曰,允。
政院啓曰,卽者吏曹郞廳來言,政事當日爲之事,命下,而行判書李啓朝,參判申錫愚俱以病不來,參議未差,不得開政云,判書·參判,竝卽牌招,何如?傳曰,允。
吏曹啓曰,景慕宮追上尊號,惠嬪追上尊號時讀金印官副司直許傳加資事,命下矣。雖已資窮,未經準職,何以爲之?敢稟。傳曰,勿拘。
訓鍊都監·禁衛營·御營廳啓曰,景祐宮外東山塡坎植木之節,令三營擧行事,自兵曹草記允下矣。明日爲始,定送校卒,合力補植之意,敢啓。傳曰,知道。
訓鍊都監啓曰,本局兼內吹今春等習角賞格,謹依判下單子,木綿二十四疋施賞之意,敢啓。傳曰,知道。
又啓曰,本局哨官李明奎,身病猝重,勢難察任,改差,何如?傳曰,允。
禮曹啓曰,今此稱慶陳賀時諸道所封箋文中,昌城府使崔弘德以應封官,兼別軍職,各爲封進,肅川府使吳晉泳,順天郡守廉宗秀,三水府使申命澈,慶源府使李敎俊,雖非應封官,俱以別軍職封進矣。一體看審捧入,而慶尙右水使李圭徹方在拿命中,所封箋文,依前例不爲捧入之意,敢啓。傳曰,知道。
備邊司啓曰,文川本以積弊之邑,又當數遞,勿拘常格,各別擇差之意,分付,何如?傳曰,允。
吏曹啓曰,在前頒赦時,有別歲抄書入之例,今番則何以爲之?敢稟。傳曰,書入。
兵曹啓曰,別歲抄書入事,命下矣。準期不敍,亦爲書入乎?敢稟。傳曰,書入。
吏曹啓曰,別歲抄書入事,命下矣。居中居下,一體書入乎?敢稟。傳曰,一體書入。
吏曹口傳政事,以沈友澤爲監役,李龍友爲假監役。
政院啓曰,卽者義禁府都事來言,今此頒赦時赦文,當爲修正以入,而判義禁未差,次堂例不得擧行云,未差之代,政官牌招開政差出,待下批牌招,以爲擧行之地,何如?傳曰,今日政差出。
弘文館啓曰,應敎李容殷,卽爲牌招察任,何如?傳曰,允。
以應敎李容殷牌不進罷職傳旨,傳曰,只推。
御營廳啓曰,本廳軍色從事官朴麟夏身病甚重,勢難察任,改差,何如?傳曰,允。
有政。吏批,行判書李啓朝牌不進,參議未差,參判申錫愚進。吏批啓曰,行判書李啓朝牌不進,參議未差,小臣獨政未安,何以爲〈之〉?敢稟。傳曰,仍爲之。
以徐戴淳爲刑曹判書,沈敬澤爲同敦寧,金炳冀爲判義禁,趙得林爲知經筵,趙然興爲同義禁,李僖魯爲注書,兪貞煥爲左通禮,李昌廷爲右通禮,白弘洙爲奉常正,申直模爲開城經歷,嚴敦永爲典籍,李徹宰爲東學敎授,沈友澤爲監役,尹萬善爲文川郡守,禮曹判書洪在喆,戶曹判書金炳冀,已上今加崇政,工曹判書徐念淳,左參贊金箕晩,廣州留守李圭祊,已上今加正憲,左承旨沈敬澤,右承旨趙道淳,右副承旨趙然興,已上今加嘉善,副司直徐翼輔,兵曹正郞鄭健朝,副司果南鍾順,副司直許傳,左通禮申萬休,右通禮朴奎賢,奉常正尹哲求,已上今加通政加資事,承傳。
再政。以徐鶴淳爲典籍,李龍夏爲假監役,洪秉箕爲木川縣監,注書單金益容,贈吏參趙濟晩贈吏判例兼,贈吏議趙廷鉉贈吏參例兼,已上知經筵趙得林兩代,故翊衛趙濟和贈吏參豊完君例兼,同義禁趙然興考,故副正字沈能迪贈副提學例兼,同敦寧沈敬澤祖考。
兵批,以洪萬源爲元山別將。
乙卯正月二十二日巽時,上御仁政殿。莊獻世子追上尊號親上冊印稱慶陳賀入侍時,行都承旨沈宜冕,左承旨沈敬澤,右承旨趙道淳,左副承旨尹堉,右副承旨趙然興,同副承旨宋道淳,缺,提學金炳冀,檢校直閣金德根·金炳㴤,檢校待敎洪淳穆·金炳德,待敎趙秉協以次侍立。時至,通禮跪啓請外辦,上具遠遊冠·絳紗袍,乘輿出宣化門,藥房提調徐念淳,副提調沈宜冕進前問候,仍出協陽門,由肅章門,入仁政門,詣仁政殿,通禮跪啓請降輿陞座,上降輿陞座,通禮跪啓請執圭,宜冕跪進圭,上執圭。宜冕奏曰,宗親文武百官當爲入庭行禮,請出標信開作門,引儀引宗親文武百官入就位,贊儀唱鞠躬四拜興平身,宗親文武百官行四拜禮訖。代致祠官進當座前俯伏跪,贊儀唱跪,宗親文武百官跪,代致祠官讀致祠訖。贊儀唱俯伏興四拜興平身,宗親文武百官俯伏興行四拜禮,敬澤進前跪啓請宣敎,展敎官二人對擧敎書案隨之,敬澤取敎書授宣敎官兵曹正郞鄭健朝,健朝跪受西向立,贊儀唱跪,宗親文武百官跪,健朝讀宣敎書訖。贊儀唱俯伏興四拜興平身,宗親文武百官俯伏興行四拜禮,贊儀唱跪搢笏三叩頭,宗親文武百官跪搢笏三叩頭,贊儀唱山呼,宗親文武百官加額齊聲曰千歲,又唱山呼又齊聲曰千歲又唱再山呼,又齊聲曰千千歲,樂工軍校齊聲呼千歲,贊儀唱出笏鞠躬四拜興平身,宗親文武百官出笏行四拜禮訖。展箋官二人對擧箋函案,由東門入置於座前,贊儀唱跪,宗親文武百官跪,宣箋官副司果朴商壽讀箋訖。贊儀唱俯伏興平身,宗親文武百官俯伏興平身,典儀跪啓禮物函,請出攸司如儀訖。通禮跪啓禮畢,領府事鄭元容等進前奏曰,閟宮成上號之禮,法殿受陳賀之儀,闡揚之聖孝益光,歡忭之群情冞切,朝霧是解凍日氣,勞動餘聖體,若何?上曰,一樣矣。各殿問候訖。元容曰,仁陵當爲奉審矣。臣等日間,與禮堂·雲監提調,相地官作行矣。在前奉審及看山之行,出去時每除下直矣。今亦除下直乎?上曰,依例除之,可也。元容曰,聞厚陵局內有可看審處,而程道程遠,自仁陵還路轉往,則比京城爲半程矣。看審以來,似爲便好矣。上曰,還路看審,可也。元容曰,臣等旣往厚陵局內,則厚陵當有奉審之禮矣。上曰,奉審以來,可也。元容曰,今行往還,當爲六七日之久矣。諸大臣竝爲許多日離京,事甚未安,一二人則留在,似好矣。上曰,果然矣。藥房都提調留京,可也。缺,上降座,通禮跪啓請乘輿,上乘輿,通禮跪啓請釋圭,上釋圭,宜冕跪受圭,上仍出仁政門,由肅章門,入協陽門,兵曹判書跪稟放仗,承旨請出標信解嚴,上由宣化門還內,諸臣以次退出。
上在昌德宮。停常參·經筵。
藥房提調徐念淳,副提調沈宜冕啓曰,顯冊追上,誠禮克伸,臨殿受賀,勞動旣多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢稟問安。竝此仰稟。答曰,知道。三殿氣候一樣,中宮殿氣候安順,卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
傳曰,時原任大臣仁陵奉審時,長陵一體奉審。
以慶尙監司金學性狀啓,東萊府人命渰死事,傳曰,聞甚矜惻,原恤典外,別加顧助,如有生前身還布,竝蕩減,未拯屍身,期於拯得之意,廟堂指辭,分付。
以全羅監司鄭基世狀啓,錦山郡民家失火事,傳曰,聞甚矜惻,原恤典外,別加顧助,結構奠接之方,廟堂指辭,分付。
傳曰,吏兵批歲抄點下者,依例捧傳旨。
政院啓曰,同副承旨柳進翰,今日不爲仕進,卽爲牌招,何如?傳曰,允。
以同副承旨柳進翰牌不進罷職傳旨,傳曰,只推。
政院啓曰,卽者義禁府都事來言,今此頒赦後,赦文當爲修正以入,而新除授判義禁金炳冀未肅拜,次堂例不得擧行云,判義禁卽爲牌招,何如?傳曰,允。
又啓曰,判義禁金炳冀牌不進推考傳旨,今方捧入,而赦文當爲修正,如是違牌,事甚未安,更爲牌招,何如?傳曰,允。
又啓曰,判義禁金炳冀再牌不進推考傳旨,今方捧入,而赦文當爲修正,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,許遞,前望單子入之。判義禁前望單子入之,徐左輔落點。
兵曹啓曰,今此幸行時,侍衛之職,不可不備,而宣傳官李基春·申橚·鄭熙源,俱以身病猝重,無望供職,呈狀乞遞,竝改差,其代依例口傳擬入,何如?傳曰,允。
兵曹口傳政事,以李謙周·鄭愚鉉·李完熙爲宣傳官。
御營廳啓曰,本廳哨官具駿鉉身病甚重,勢難察任,改差,何如?傳曰,允。
弘文館啓曰,應敎李容殷,卽爲牌招察任,何如?傳曰,允。
以應敎李容殷牌不進罷職傳旨,傳曰,只推。
上在昌德宮。停常參·經筵。
備忘記,安義僉使劉正烈,魚游澗僉使梁義淵下直,各長弓一張,長箭一部,片箭一部,筒兒一箇賜給。
傳曰,咸興·永興璿派子孫上來云,自政院勞問後,回糧題給事,分付戶曹。
傳曰,吏曹參議有闕之代,前望單子入之。
吏曹參議前望單子入之,沈承澤落點。
政院啓曰,卽者義禁府都事來言,今此頒赦後,赦文當爲修正以入,而同義禁李在鶴·任百秀,俱有身病,同義禁趙然興未肅拜,只有判義禁徐左輔一員,不得備員開坐云,同義禁竝卽牌招,何如?傳曰,允。
義禁府啓曰,明日擧動時,本府都事當爲全數進參,而都事曺演承以頒赦文齎去官,奉命在外,無以推移,令該曹口傳相換,以爲分排擧行之地,何如?傳曰,允。
都摠府啓曰,今日入直內三廳武兼禁軍及軍兵等中日習射技放,請出標信。傳曰,知道。
政院啓曰,左副承旨宋近洙,同副承旨柳進翰今日不爲仕進,竝卽牌招,何如?傳曰,允。
以左副承旨宋近洙牌不進罷職傳旨,傳曰,只推。
禁衛營啓曰,謹依本營兼內吹今春等習角賞單啓下,洪道吉等十一名處,木綿各二疋施賞之意,敢啓。傳曰,知道。
御營廳啓曰,本廳兼內吹今春等習角賞格,謹依單子判下,吳再錫等十一名處,各木二疋施賞之意,敢啓。傳曰,知道。
弘文館啓曰,應敎李容殷,卽爲牌招察任,何如?傳曰,允。
以應敎李容殷牌不進罷職傳旨,傳曰,只推。
兵曹啓曰,再明日動駕時,本曹堂上侍衛,不可不備,而參判李熙絅陣上進,無以備員,令政院稟旨變通,仍令該曹以在京無故人口傳差出,待下批牌招察任,何如?傳曰,允。許遞。
吏曹口傳政事,以趙然興爲兵曹參判。
行戶曹判書金炳冀疏曰,伏以,瑟瓚親祼,顯冊載颺於淸宮,鑾蹕利旋,縟儀誕擧於昕庭,聖孝冞光,輿忱胥忭,臣於日昨,猥承戎垣特授之命,受符嚴急,控籲無階,且値慶會隔日,名廁有司,不遑他顧,包慄暫膺,繼伏奉別單判下者,遽加臣崇政階,臣領誥傴僂,恧震越,尤莫省自措也。嗚呼,惟我殿下,遹追我正廟志事,是年是月,寓慕羹墻,金泥玉檢,楡闡先徽,寔彝典也晠禮也。臣幸隷敦匠之末,經造董飭,式資仰成,物來儀章,咸遵舊軌,粗效趨走而已,夫豈罔功之蹤,妄希輥錄之擧也?念臣年未强仕,躐進無漸,黑頭金袋,聯翩八座,漢廷超職,易招多短,宋朝需才,或乖老用,常淵谷于心,今又非常寵命,式日斯洊,遂冥升到極,是豈臣晷漏自安乎哉?夫崇秩人臣之亢階,將兵有國之鉅任,以臣眇末,班侔公孤之峻,責畀干城之重任,欲其賁贊九命,節制三軍,則歷按今昔成典,無有是也。若臣爵級太濫,服之不衷,熙朝所以爲名器裁抑者,必有所處之,而只就其見叨新銜言之,自非韎韋君子所學,軍旅者,莫或權冒,蓋是局也名列五營,實統畿輔,外內倚重,專仗威信,臣本迂疎一白面生耳。結習只在觚墨,見聞不及韜鈐,徒以處地之稍殊,聖念以援臣世掌,姑且試可,而臣旣無能爲役,徒襲其名,不究其實,則不惟忝墜之爲大懼,上累聖明愼簡之政,下貽臣父滿盈之憂,其於公私事計所澌壞,果何如也?噫,臣身榮悴,一聽造化,亢危疾顚,遑敢自卹,而憧憧瞿瞿,瀝血陳情,所仰首冀幸於天地父母者,惟少垂憫覆,俾留不盡之福,以卒生成之澤爾,敢望聖慈,亟命收還臣新授資級,仍將臣摠使之任,竝賜鐫改,使重揀無隳,微諒獲全。臣無任云云。答曰,省疏具悉。卿其勿辭行公。
同敦寧沈敬澤疏曰,伏以,閟宮藏苾,隆顯冊而颺徽,昕庭簡穀,斐縟儀而衍慶,聖慕追伸,情文允叶,於申景鑠,陬澨咸熙,仍伏念,臣適丁嘉會,猥廁邇列,昵陪玉牒,駿奔楹戺之間,崇奉芝檢,恭趨殿陞之上,與榮有倍於同僚,快覩又先於盈庭,欣幸忭祝,不可涯量,而自顧微分,勞蔑可紀,追復惶恧,惕息在中,不圖恩賞之典,特下夢想之表,超臣一階,授以嘉善大夫之秩,繼有實銜之恩除,臣拚誥震駴,五官迷錯,噫,亞卿,峻階也,登車有光,從周官命德之制,象服是宜,稽虞典以庸之訓,人器之相稱,而朝廷之輕重係焉,遴揀之必愼,而治道之汚隆關焉。除非望實優著,踐歷鍊熟,而鞠躬仔肩,表有勞勩者,上固不可以濫授,下亦不可以冒膺,然則今臣所蒙,誠左右究而莫得其說矣。臣本疎愚鹵下,百不猶人,材器則斗筲之狹也,文識則谿茅之塞也。這是倥倥之一下品人耳,雖尋常末職,猶憂其疲軟不勝,矧玆宰列之顯,而爵位綦重者乎?適忝該房,近密周旋,不過是職分之當然,則顧安有可酬之勞,而謬被非常之恩命耶?嗚呼,溝中之斷,莫可竝列於泰畸之尊,竈下之焦,不宜同階於淸廟之瑟,倘使臣憑恃寵靈,恬然冒進,濫廁貳卿,則其貽羞朝紳,玷䙝名器,當復如何?靑年頂玉,已速鵜梁之誚,而黑頭腰金,重犯麟楦之譏,臣雖不肖無似,亦何敢忘廉抛恥,不思所以逡巡畏縮,冀免跋㚄之患也歟?百爾忖度,承膺無路。玆敢罄暴苦衷,仰瀆崇嚴,言實由中,讓非飾外。伏乞聖慈,俯垂鑑諒,亟收臣新授資秩,俾恩典無濫,私分獲安焉。臣無任云云。答曰,省疏具悉。卿其勿辭行公。
護軍趙然興疏曰,伏以,我聖上孝思不匱,先志是述,闡睿揚徽,顯冊親上於閟宮,行慶受賀,縟儀誕擧於昕庭,情文允愜,物采煥備,臣猥以無似,適忝邇綴,周旋於進牒之際,駿奔於奉璋之間,與實爲榮,勞何可紀,而迺於賞典下者,以臣名對擧,超授嘉善之階,自天之華誥臨宣,金吾之除旨踵至,臣拚命惶蹙,靡所容措。夫貳卿,峻秩也,命德庸服,古昔尙矣,收勞視次,近規猶然,顧今人才之盛,雖不逮前,而率是器幹材諝,足以適用於時,望實歷練,足以厭服於人,然後始乃擬及於此,臣於數者,無一稱焉,則上畀下膺,均之爲失,夫爵所以授才,而匪才者廁焉,則賢良之路塞矣。賞所以勸功,而罔功者冒焉,則僥倖之門啓矣。臣以匪才罔功,若又夤倖冒進,終累聖簡,則負乘濫竽,非但一己之憂,軒鶴梁鵜,將招四方之譏,此其細故也哉?噫,臣之本末長短,淵鑑之所畢燭也,幼而失學,早又竊科,徒藉屢世之庥蔭,偏蒙聖朝之拂拭,淸貫榮游,輒先同列,年未强仕,滾到緋玉,省躬揆分,常切愧懼,所以過福之憂,恒懷知足之心,正欲閉戶對丌,尋行數墨,收拾神心,爲他日藉手之資而已。今若貪戀冥升而不止,則自負初心,已無可言,其於駭物情而玷名器何哉?小筲莫受累鍾,短綆難汲深泉,物理則然,臣亦自知,以聖上則哲之明,當有以處臣者矣。繁纓如惜,則朝廷益懋於惜賞,鞏帶若遞,則私榮反愈於受錫。伏乞聖慈,諒臣言之非出飾讓,念公器之不容暫䙝,劃將新資,亟許收還,以嚴官簡,以安賤分焉。臣無任云云。答曰,省疏具悉。卿其勿辭行公。
副司直金炳駿疏曰,伏以,臣自膺千萬非常之命,積有千萬非常之懼,俯仰忪悖,食息危慄,惟早晩渙汗,獲遂生成之是禱是祝,廼者官守之臣,臨宣聖諭,雖不敢不猥附草草之辭,略暴悾悾之私,而惶懍居先,意義不達,無往非草莽貿昧不自揆量之罪矣。夫弓旌之招,在國家爲不恒施之典,而上之所以爲此,下之所以得此,必有可採之實,不可捨之業,不然則士之讀書自修者,無所興勸,究其害爲盜竊虛名,鉤取曠世之恩榮而已。嗚呼,臣家世受國家恩,豈尋常世祿之比哉?流坎夷險之在所向前,卽民彝物則所同得也,故嘗從事場屋矣,嘗叨塵序蔭之塗矣,而其於天人性命之原,格致知行之功,旣無嚴師疆輔之助,盍簪麗澤之益,嬉嬉悠泛,居然爲四十無聞之人耳。程子曰,君德成就在經筵,夫以莫大之事,委之於挾冊登對之列,初非閒漫職司所可與論,而乃以如臣顓蒙,苟充而强備,望其羽儀明廷,啓沃迪棐之效,不幾爲有識所笑,而繼之以竊歎也。臣賦命畸薄,分甘溝壑,餘生日月,無往非懺悔自訟處,則去就一款,固不敢更事煩瀆,而嗚呼,主恩莫報,臣分自在,今若遂無一言以效芹曝之忱,則殆所謂有往而無復也。臣跡蟄荒濱,所與接者惟田父野老,而凡於民國大頭顱,莫不以聖學進修,占安危嚮背之會,夫學以明理,理以爲政,猶火以爲燃,泉以爲達,民生日月,不可一日無水火,則人君德業,亦何可一日無問學之工哉?朱子告孝宗曰,陛下者有宋之明主,而今日者陛下之盛時,夫以明主之姿,値難得之盛時,而少加之意焉,則衛道正俗,立志立政,其將左右逢源,沛有餘裕,不審殿下何憚而不爲是也,强臣以所不强,不若懋聖功之所當懋,以至於緝熙光明,責臣以所難責,不若勵聖業之所當勵,以至於率作奮發,此實事求是,無待於外者也。惟聖明不以人廢其言,時敏日將,以萬化之原,鞏萬世之基,仍令有司刊臣名籍,以爲爲人臣慢命逋傲之戒,則於臣主俱榮,當如何可報也?冒僭齎悚,言不知裁,恭俟鈇鉞之誅而已。臣無任云云。答曰,省疏具悉爾懇,凝竚之餘,巽牘遽至,由予誠禮未孚,使衡泌薖之賢,有此永矢之志,愍嘆之至,繼以惘然也。爾以世講詩·禮,重有韞櫝藏器之美,其於致澤之義,示我顯德之訓,何其一向浼浼,若潔身獨善者之爲乎?至於陳勉,出於忠愛之至意,可不書紳報膺,而予之必致乃已之心,於是乎益切矣。爾其諒之,亟圖幡然,毋孤予厚望。仍傳曰,此批答遣地方官傳諭。
上在昌德宮。停常參·經筵。
藥房都提調朴晦壽,提調徐念淳,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·〈大妃殿〉·中宮殿,口傳問安。答曰,知道。
傳曰,仁政殿始役,更待下敎。
傳曰,明日出宮內門路,以協陽門爲之。
以慶尙監司金學性狀啓,慶州府民家失火事,傳曰,民戶之方春燒燼,若是夥多,聞甚矜惻,原恤典外,別加顧助,趁卽結構奠接,俾無一民失所棲遑之歎事,廟堂各別指辭關飭。
政院啓曰,備邊司郞廳來言,今日賓廳日次,而領議政·右議政仁陵奉審進去,左議政未差,不得來會云矣。敢啓。傳曰,知道。
弘文館啓曰,應敎李容殷,卽爲牌招察任,何如?傳曰,允。
以應敎李容殷牌不進罷職傳旨,傳曰,只推。
奎章閣啓曰,守宮檢校直閣尹定鉉,待開門牌招,何如?傳曰,允。
護軍趙道淳疏曰,伏以,顯冊加上於閟宮,聖孝冞光,賀儀誕擧於昕庭,群情胥悅,臣適叨邇列,獲瞻盛事,區區攢頌,自倍餘人,廼者廣慶之恩,竝及罔功之身,特授臣以嘉善之階,臣聞命震駥,莫知措躬之所也。夫爵賞之爲有國重典,所以礪世磨鈍,程能計功,進有德而序有位者,果何如哉?匪其人而授之謂之誤,非其分而受之謂之濫,伏況車服將以命有德也,章有能也。今以一時職事所趨承,謂可以安坐致之,則古所稱賞一人而千萬人勸者,得不甚缺且謬也。念臣孤拙,輪翮無取,疢病冗嬾,却掃成習,旣往叨冒,尙懼淵谷之在前,今此平進,初非寢夢攸致,蓋其材性所盡,甚似丘陵之學山,雖欲力焉而趨之,究其文質,不啻土木之假繢繡耳,臣世祿之裔也,尺寸補效之忱,固不在於班資崇庳,而涵濡大化陶甄之中,使之各遂其所自安,以不報而爲報,此昕夕蘄祝,今且老白首矣,而數十年如一日者也。繇臣貿昧,不自揆量,有識之憂,或有竊竊之議,及於進退陞黜之大關棙大去處,則萬萬非義分所敢出也。噫,臣以鮮民之夙嬰險釁,祿不及養,抱慟無歸,今於恩施所覃,法有貤榮,龍光將下燭九幽矣。雖銜蛇雀之珠,而亢杜回之草,其何以仰酬萬一之報,而公私界分,參倚已熟,猥暴衷懇,冒瀆黈纊之下。伏乞聖慈,諒臣言之非出飾讓,軫公器之不可濫授,將臣新授資級,亟命收還,俾臣得免負乘之懼,不衷之災,則豈惟臣獲全微諒之爲可幸已也。臣無任云云。答曰,省疏具悉。卿其勿辭行公。
上在昌德宮。停常參·經筵。
大駕詣景祐宮,入齋室後及展拜還入齋室後,藥房·內閣·政院·玉堂口傳問安。答曰,知道。
大駕詣大院君祠宇,入幙次後及還宮後,藥房·內閣·政院·玉堂口傳問安。答曰,知道。
以司僕內乘捲簾毛帳取稟。傳曰,捲三面,毛帳置之。
傳曰,還宮門路以宮南門爲之。
傳曰,在外檢校減下,原任直閣鄭健朝,原任待敎李秉文·趙秉協竝檢校差下。
政院啓曰,卽者禮曹郞廳來言,皇壇奉審時,本曹判書當爲進參,而判書洪在喆奉命在外,無以擧行云,何以爲之乎?敢稟。傳曰,次堂擧行。
以司謁口傳下敎曰,景祐宮正堂分闔窓戶破傷,薍簾三部乼俱破傷,樽所床座面紙俱破傷,內神門帳三部破傷,外神帳二部破傷,移安廳窓戶破傷,修改事,分付戶曹。
政院啓曰,卽者義禁府都事來言,今日動駕時,衛外擊錚罪人金召史,移送秋曹云矣,敢啓。傳曰,知道。
弘文館啓曰,應敎李容殷,卽爲牌招察任,何如?傳曰,允。
以應敎李容殷牌不進罷職傳旨,傳曰,只推。
兵曹啓曰,今此幸行出還宮時,禁衛大將金汶根以舟師大將,前期出去,而入來間留都軍兵,率領無人矣。在前如此之時,有中軍代領之例,今番則何以爲之乎?敢稟。傳曰,中軍代領。
又啓曰,今此幸行時,摠戎使率訓局餘軍,弘化門外留陣事,自臣曹草記蒙允,而摠戎使金炳冀,以隨駕閣臣進去矣。在前如此之時,弘化門外留陣軍兵,有中軍代領之例,今番則何以爲之乎?敢稟。傳曰,中軍代領。
吏曹口傳政事,義禁府都事曺演承,長興奉事李騏新,已上相換事,承傳。
以金炳冀爲舟師大將。
奎章閣啓曰,原任直閣鄭健朝,原任待敎李秉文·趙秉協檢校差下事,命下矣。卽爲牌招,使之推移入直,何如?傳曰,允。
又啓曰,大駕今已還宮,守宮檢校直閣尹定鉉,依定式減下,何如?傳曰,允。
兵曹啓曰,今此幸行時,舟師大將當爲差出,而訓鍊大將·御營大將隨駕,只有禁衛大將一人,無以擬望,若値如此之時,則有摠戎使竝擬之例,今亦依此擬望,何如?傳曰,允。
兵曹,以洪在喆爲留都大將,留都從事官單李載元。
乙卯正月二十六日辰時,大駕詣景祐宮展拜。仍詣全溪大院君祠宇展拜擧動入侍時,行都承旨沈宜冕,左承旨李源祚,右承旨尹堉,左副承旨宋近洙,右副承旨金鎭右,同副承旨柳進翰,缺,提學金炳冀,檢校直閣金德根·金炳㴤,檢校待敎洪淳穆以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調徐念淳,副提調沈宜冕進前問候,仍出協陽門,通禮跪啓請降輿乘輦,上降輿乘輦,由肅章門·進善門,出敦化門,至景祐宮大門,通禮跪啓請降輦乘輿,上降輦乘輿,入齋室,展拜時至,通禮跪啓請出次,上入就版位,行再拜禮,陞自有東階,奉審宮內訖。上出神門外,大臣進前問候訖。上仍詣誠一軒,就版位行四拜禮,陞自東階,捲帳奉審訖。還入齋室,少頃,通禮跪啓請出次,上出次,通禮跪啓請乘輿,上乘輿,出宮大門,通禮跪啓請降輿乘輦,上降輿乘輦,至大院君宮大門外,通禮跪啓請降輦乘輿,上降輦乘輿入幄次,少頃,通禮跪啓請出次,上出次,詣版位行再拜禮,陞詣祠宇內奉審訖。還入幄次,問安勿爲之事,下敎。傳曰,恩彦君祠宇一體展拜矣。該房知悉。出傳敎仍詣恩彦君祠宇行禮,奉審還入幄次,少頃,通禮跪啓請出次,上出次,通禮跪啓請乘輿,上乘輿,出宮大門,通禮跪啓請降輿乘輦,上降輿乘輦,入敦化門,由進善門·肅章門,入協陽門,兵曹判書跪稟放仗,承旨請出標信解嚴,上由宣化門還內,諸臣以次退出。
上在昌德宮。停常參·經筵。
兵曹啓曰,黃海道昨秋官鎭門聚點時執頉推考鎭邊將,旣已遲晩,所當照律施行,而係是宥旨前,依例勿論,何如?傳曰,允。
兵曹,以沈樂臣爲摠戎廳中軍。
摠戎廳啓曰,本廳千摠金順根身病甚重,勢難察任,改差,何如?傳曰,允。
都摠府啓曰,今日入直內三廳武兼禁軍及軍兵等中日習射技放,請出標信。傳曰,知道。
禁衛營啓曰,本營中軍李敏敎身病甚重,勢難察任,今姑改差,何如?傳曰,允。
兵曹,以蔡學永爲禁衛中軍。
弘文館啓曰,應敎李容殷,卽爲牌招察任入直,何如?傳曰,允。
以應敎李容殷牌不進罷職傳旨,傳曰,只推。
右副承旨金鎭右疏曰,伏以,臣以蓬茅之賦,乏襪綿之長,而通藉數十年,節次歷,猥躋下大夫之列,涯分已踰,榮耀已極,甘心屛退,逖違京輦,亦已多年矣。伏聞我殿下,感舊甲之重回,體正廟之志事,親祼閟宮,追上顯冊,趨參末班,獲覩感儀,戀結之餘,不勝懽忭之忱,而適當今年歲首,臣父又以年七十,獲蒙恩資,卽缺樞銜,壽秩推恩,尤是人子之至榮,手奉華誥,歸缺親顔,九如百福,竊庶幾上祝君恩,下祈親壽,而喉院特除,忽下於鄕行擬發之際,父子官銜,一時榮耀,隆恩異渥,若偏於臣,蹶承膺,出入卯申,今纔若干日矣。依近日月之光,末效塵露之報,自揆僭猥,更何敢有毫分希覬於干恩之事,而竊伏念,草木被生物之仁,而尙望雨露之滋,犬馬抱戀主之誠,而每思豢養之加,臣之情事,不敢自阻於天地父母之前,冀聖明之垂憐焉。嗚呼,臣早失偏母,惟父是怙,辛勤鞠養,以至策名立朝,而稀年已及,餘日無多,加以疾病侵淹,長在床笫,每念古人風木之喩,未嘗不寢驚夢噩,而家勢素窶,謀生又拙,尋常口體之養,尙未能效力於晨夕,有子如此,生亦何爲?臣出而事君,而涓埃蔑效,入而事親,菽采難繼,卽一無用之棄物,而廼反仰首嗚號,蘄幸於君父,諒亦愚之甚而僭之極矣。然至情所迫,不得已冒死仰籲於孝理之下。伏乞聖慈,俯垂憐矜,特命選部俾臣一小縣,以伸便養之願焉。臣無任云云。省疏具悉。疏辭許令該曹稟處。
上在昌德宮。停常參·經筵。
自卯時至申時,灑雨下雨,測雨器水深一寸五分。
傳曰,有實故玉堂竝許遞,政官牌招開政。
傳曰,呈告與在外法司堂上許遞,今日政差出。
以黃海監司狀啓,安岳郡守金炳溎身死事,傳曰,令該曹口傳差出,催促下送。
吏曹啓目粘連,觀此承政院右副承旨金鎭右上疏,則以爲,臣早失偏母,惟父是怙,稀年已及,餘日無多,加以疾病侵淹,長在床笫,家勢素窶,菽水難繼,至情所迫,仰籲於孝理之下。伏乞聖慈,俯垂矜憐,特命選部俾臣一小縣,以伸便養之願亦爲白臥乎所,金鎭右之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣出補外邑,事體不輕,臣曹不敢擅便,上裁,何如?啓依回啓施行爲良爲敎。
傳曰,安岳郡守今日政差出。
傳曰,見窠皆令差出。
刑曹啓曰,昨日動駕時,十二歲童女金小桃以猥襍不當之說,鳴錚於衛外,而非但處所之外,諺書呼籲,俱違格例,依定式勿施,何如?傳曰,允。
有政。吏批,行判書李啓朝,參判申錫愚牌不進,參議沈承澤進。吏批啓曰,行判書李啓朝,參判申錫〈愚〉,竝牌招不進,小臣獨政未安,何以爲之?敢稟。傳曰,只出緊任。
以咸載球爲應敎,鄭錫朝爲副應敎,李載元爲校理,趙秉協·李崙夏爲副校理,任應準·金完植爲修撰,金禹銖爲副修撰,趙得林爲判尹,沈敬澤爲刑曹參判,趙道淳爲右尹,鄭健朝爲刑曹參議,尹致定爲知經筵,徐相鼎爲安岳郡守,豊安君單趙然興,贈吏參金復淳贈吏判例兼,前判義禁金炳冀本生祖考移施事,承傳。
再政。以鄭基世爲同敦寧,李彙承爲司僕正,李承游爲典籍,贈吏參尹慶烈贈吏判例兼,知經筵尹致定考,故學生趙鎭忠贈吏參例兼,右尹趙道淳考。
兵批,僉知加設單白胤洙。
上在昌德宮。停常參·經筵。
藥房提調徐念淳,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,禮房承旨馳詣宗廟·景慕宮,奉審摘奸以來。
政院啓曰,時仕內官高明星因殺獄口招,被捉於京兆云,雖凡常掖隷,草記後推捉,法例卽然,況時仕內官之不爲草記,無難推捉者,聞甚驚駭,苟有常時操束,豈有如許無前之事乎?明星施以黜府之典,何如?傳曰,允。未知罪狀之如何,而中官亦朝官也,不由草記,任意推捉,是何道理乎?令京兆知入。
政院啓曰,備邊司郞廳來言,今日賓廳日次,而領議政·右議政仁陵奉審進去,左議政未差,不得來會云矣,敢啓。傳曰,知道。
弘文館啓曰,新除授應敎成載球,副應敎鄭錫朝,校理李載元,修撰任應準,副修撰金禹銖,竝卽牌招察任,何如?傳曰,允。
又啓曰,新除授副校理李崙夏時在京畿長湍地,經筵入番事緊,請斯速乘馹上來,下諭。答曰,知道。
以應敎成載球,副應敎鄭錫朝,校理李載元,修撰任應準,副修撰金禹銖牌不進罷職傳旨,傳曰,只推。
都摠府啓曰,摠管變通事,傳曰,許遞。
司僕寺啓曰,水原監牧官邊柱煥,身病猝重,呈狀乞遞,今姑改差,何如?傳曰,允。
兵曹啓曰,內吹螺赤及龍虎營兼內吹螺赤今春等習角賞格木,謹依判下,別單分等施賞之意,敢啓。傳曰,知道。
又啓曰,各廳堂下武臣朔試射,臣曹連因有故,不得爲之之意,敢啓。傳曰,知道。
奎章閣啓曰,明日卽奎章閣朔奉審日次,臣進詣擧行之意,敢啓。傳曰,知道。
義禁府啓目,安東營將具沆原情云云。問目內辭緣,泣稱遲晩,刑推得情,何如?啓除刑推議處爲良如敎。
義禁府啓目粘連,向前具沆亦,富民處勒捧,雖無指的,許多般臚刑,俱係法外,脅因納賂,又何擧措?當勘之律,在所難免,以此照律,何如?啓依允。日記廳堂上閔泳達,郞廳李載崐·朴台淳。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
弘文館啓曰,應敎成載球,副應敎鄭錫朝,校理李載元,副修撰金禹洙,竝卽牌招察任,何如?傳曰,允。
傳曰,奉審大臣入侍。
以慶尙監司金學性狀啓,星州牧民家失火事,傳曰,聞甚矜惻,原恤典外別加顧助,結構奠接之方,廟堂措辭,分付。
以黃海監司金泳根狀啓,延安府人命渰死事,傳曰,聞甚矜惻,原恤典外別加顧助,渰死人如有生前身還布,竝蕩減事,廟堂措辭,分付。
政院啓曰,親傳香時,承旨當爲備員,而左副承旨宋近洙受由在外,何以爲之?敢稟。傳曰,許遞,前望單子入之。
承旨前望單子入之,柳榮河落點。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
以應敎成載球,副應敎鄭錫朝,校理李載元牌不進罷職傳旨,傳曰,只推。
奎章閣啓曰,景慕宮今朔奉審無頉之意,敢啓。傳曰,知道。
禁衛營啓曰,本營騎士將吳顯佑,哨官辛命河,俱有身病,勢難察任,改差,何如?傳曰,允。
兵曹口傳政事,以徐戴淳·趙得林·尹致定·李孝淳爲都摠管。
義禁府啓目粘連,向前具沆亦,富民勒捧,雖無指的,許多臚列,俱係法外,脅因納賂,又何擧措?當勘之律,在所難免,以此照律,何如?啓依允。
義禁府照目粘連,安東營將具沆矣,本府議啓內,富民勒捧,雖無措的,許多臚列,俱係法外,脅因納賂,又何擧措?當勘之律,在所難免,以此照律,罪杖九十收贖,奪告身四等,私罪。奉敎依允爲旀,功議各減一等爲良如敎。
乙卯二月初一日酉時,上御熙政堂。奉審大臣以下入侍時,左承旨李源祚,假注書黃愼默,記注官金載瓛,別兼春秋金完植,領府事鄭元容,判府事李憲球,領議政金左根,右議政趙斗淳,禮曹判書洪在喆以次進伏,相地官韓廷厚·梁鍾華進伏楹外訖。上曰,史官分左右。元容進前奏曰,近日雨雪,農家嘉徵,昨今晴佳,仍問候,各殿問候訖。元容曰,仁陵奉審後,長陵·厚陵一體奉審,卽爲狀啓矣。仁陵,臣等與諸地師,詳細看審,而臣於風水之理,全無知識,地師所論,亦無以辨其可否矣。俯詢諸大臣所見及諸地師所論,而愼審裁量焉。看山處則長陵齋室後及厚陵右岡·禧陵右岡·昌陵左岡爲四處,而諸地官之言,以厚陵右岡·禧陵右岡爲十全上吉矣。雖以凡眼言之,土德敦厚,山氣明朗,兩處同然矣。憲球曰,各陵寢奉審及今番看審顚末,領府事詳細陳達矣。臣無容更達,而各處山論,詳在於別單中,其中厚陵右岡·禧陵右岡,諸地師極口贊美,一辭同然,臣之凡眼,定是十分完全之吉地矣。惟待他處畢看審,伏願取舍於睿衷,以爲出定矣。上曰,地官中,有仁陵初封時有相地之人乎?元容曰,韓廷厚·梁鍾華,封陵時相地官也。上曰,其時則稱爲上吉,而今何爲有欠處云耶?斗淳曰,其時此地師,果不能主張,而大抵世無洞知之眼矣。元容曰,地師術業,今不如古,然亦不得不詳問而從之矣。上曰,然矣。山事何可不用地師之言乎?兩處中何處尤勝云耶?元容曰,地師之言,厚陵右岡,龍勢雄偉,禧陵右岡,端正安穩,俱爲極吉云矣。上曰,安穩固好矣。國家陵寢,與私家墳墓有異,國陵則雄偉似勝於安穩矣。元容曰,近來地官山眼,不及古昔,名師的見,無以自信,故每議安穩邊矣。上曰,厚陵右岡,當時已以吉地有名,至有傳來之言,予亦屢聞之矣。此是古之名師所點,則豈不爲後人之可信乎?元容曰,臣等亦聞古說,亦相與稱道,然不見文蹟所在,故不敢筵奏矣。上曰,兩地師招入,可也。地師廷厚·鍾華進前。上曰,先奏仁陵形局,次言新地優劣。廷厚曰,仁陵靑龍稍卑,穴唇長矣。鍾華曰,臣所見,與廷厚無異矣。上曰,四處中何處爲勝耶?鍾華曰,昌陵,長陵左岡雖好,不如禧陵·厚陵右岡也。上曰,昌陵左岡,長陵齋室後,比於仁陵,則何處爲勝耶?廷厚曰,一般矣。上曰,禧陵·厚陵,何爲吉,而仁陵何爲欠耶?廷厚曰,厚陵右岡,咽喉結局,四面龍虎雄偉,左右峯巒羅立,局內有二水,合流潮進,不見其流下也,可爲萬祥畢至之地矣。禧陵局內木龍,自東方來,入于北方,東方木也,北方水也,水生木,且龍虎長圓,明堂寬平,前有蟬翼矣。上曰,仁陵欠處,詳細奏之。廷厚曰,仁陵以元龍山落脈,穴處平坦,龍虎多情,然靑龍腰細,是爲欠矣。鍾華曰,臣等二人所奏一般矣。禧陵右岡,不高而淸秀,少無欠處矣。上曰,然則禧陵爲勝耶?廷厚曰,擇於二處,則禧陵安穩且解,故稍勝矣。上曰,地官先退。左根曰,綏陵奉審,當於數日間爲之,而徽慶園,則禮堂及觀象監提調,率地官進詣奉審矣。元容曰,金判府事,松都路次,因切至之私情,徑還京第,今日奉審及登筵,不得同參矣。上曰,予已聞知之矣。上曰,日前雨雪之時,何以登山看審乎?元容曰,兩日看審之時,則日氣幸値晴佳矣。又曰,綏陵奉審時,除下直,何如?上可之。左根曰,綏陵奉審,以初四日爲之,似好矣。缺。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
傳曰,禮房承旨馳詣景慕宮,奉審摘奸以來。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
政院啓曰,今日親傳香時,承旨當爲備員,而同副承旨柳榮河在外,何以爲之?敢稟。傳曰,許遞,前望單子入之。
承旨前望單子入之,金炳奎落點。
政院啓曰,新除授右副承旨金炳奎,卽爲牌招,何如?傳曰,允。
以右副承旨金炳奎牌不進罷職傳旨,傳曰,只推。
備邊司啓曰,安岳郡守金炳溎,在任身死矣。曾經承旨,返柩時擔軍,依例題給之意,分付所經各道,何如?傳曰,允。
弘文館啓曰,副應敎鄭錫朝,校理李載元,竝卽牌招察任,何如?傳曰,允。
以校理李載元牌不進罷職傳旨,傳曰,只推。
禮曹啓曰,卽接忠淸監司韓正敎移文,則以爲沃川郡鄕校聖殿,年久滲漏,棟椽朽傷,修改時告由移還安祭香祝,自本曹啓稟下送云矣。沃川郡鄕校聖殿修改時,先告事由移還安祭香祝,卽令該司照例磨鍊下送,從便不卜日設行之意,竝爲分付,何如?傳曰,允。
又啓曰,英陵·寧陵各祭享時,以程道稍遠,陵官例爲前期受香,而若値兩享日子迫近之時,則兼受陪往,亦有定式矣。英陵忌辰祭,在今二月十七日,英陵·寧陵寒食祭,在同月二十日,寧陵忌辰祭,在同月二十四日,計其日子,俱難斡旋,今亦依前例,英陵忌辰祭受香時,兼受寒食祭香祝,寧陵寒食祭受香時,兼受忌辰祭香祝事,分付,何如?傳曰,允。
行禮曹判書洪在喆疏曰,伏以歲籥新而諸福畢集,民國以寧,神人胥愜,閟宮之徽稱載揚,聖孝益光於繼述,昕庭之縟儀誕擧,群情普切於抃祝,臣於是際,適忝掌禮之職,備數於鏤範之役,昵陪於蕆獻之日,獲睹爲幸,勞於何有?迺者特旨,加臣以崇政之階,臣聞命踧踖,莫省攸措,驚惝先於感激,惶愧倍於榮耀,念臣本末,庶可爲淵鑑之所悉燭,而愚陋荒率,素乏寸長,雖於百執事之列,尙患其無堪,而輥到八座,已是臣夢想之表,則班屬一品,秩視三孤,是豈彷彿相當於臣身者耶?罔功而賞,謂之濫,匪分而貪,謂之僭,惟僭與濫,上下俱失,臣不過四朝之舊物,聖世之倖人也,受恩如天,圖報無地,縱未能有絲毫自效,而又何敢貽累我殿下懋懋之政也?繁纓細節也,而聖人惜之,弊袴等棄也,而明主愛之,殿下之其愼其難,寧或專美古昔,而以今所施於臣者言之,則猶不免闊略放過者,臣竊惑焉。臣獲此異數,苟可以因緣冒膺,則單寒之族,榮動門戶,貤贈之典,恩及泉塗,恒情攸願,臣與人同,何苦辭爲,反歸崇飾之科,徒犯干溷之罪也哉?歷屢日而計熟慮周,決不當以事會嚴重,抱悚蹔肅,晏若儻來也,審矣。先民有言曰,名器不可假人,又曰,服之不衷,身之災也,公私參倚,臣之不稱之實,不其尤較著乎?玆庸陳暴,仰籲黈纊之聽。伏乞聖慈,曲賜諒察,卽命還收臣新授資級,俾位著尊而賤分安,不勝至祝。臣無任云云。答曰,省疏具悉。卿其勿辭行公。
副修撰金禹洙疏曰,伏以臣嶺外疎賤,賦性庸愚,百無一能,獲添科第,濫被淸選,才不足以資啓沃之責,學不足以備顧問之要,屛伏田野,樵漁山水,以養老父母而已。聞國有大慶,蹶登途,來參賀班之末矣。不意今者,玉署謬恩,又降於束裝將發之際,華誥聯翩,蓬蓽生輝,臣感極震悸,不知攸措。夫經幄之官,論思之職也。君德之成就,聖學之進益,皆係於此,其不可人人而冒居也,明矣。矧今殿下,春秋鼎盛,德業日新,講筵頻開,共談治要,討論經史,商確古今,管蒯不棄,芻蕘必擇,此際儒臣之登筵,學士之橫經,須用讀書之人,文學俱優,經術兼備,然後可以置諸左右,雙隻陳對,輔導聖德,啓發聰明,豈使以如臣至庸極陋,無所肖似者,充位備員,以招濫吹之譏哉?伏願聖明,亟遞臣所叨之職,使上無虛授之譏,而下免冒進之誚,以便公私焉。臣於丐免之章,不宜贅他,而區區私情,實有不得已仰達於孝理之下,臣父今年七十有六,臣母今年八十,重牢慶禮,復回於今春,實是人間稀有之事,而北堂旭回,西山日薄,寄身床褥,氣息奄奄,此正人子喜懼之時也。臣旣參賀禮,指日歸鄕,以行吉禮,而家本貧寒,誠又淺薄,雙闈回巹之日,無以飾喜,,伏乞天地父母,下臣此章,亟命選曹畀臣一小縣,以伸便養之私,千萬血祝之至。臣無任云云。省疏具悉。疏辭,許令該曹稟處,爾其勿辭察職。
乙卯二月初二日辰時,上詣仁政殿月臺。景慕宮春享大祭香祝親傳入侍時,行都承旨沈宜冕,左承旨李源祚,右承旨尹堉,左副承旨金鎭右,右副承旨柳進翰,缺,提學金炳冀,檢校直閣鄭健朝,檢校待敎李秉文·趙秉協以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調徐念淳,副提調沈宜冕進前問候訖。仍由協陽門·肅章門,入仁政門,詣仁政殿月臺,通禮跪啓請降輿,上降輿,通禮前導,就褥位南向立,引儀引初獻官興寅君最應,詣褥位之左,通禮跪啓請跪,上跪,香室官員奉香祝,跪受承旨,承旨東向跪進,上受香祝,以授最應,最應西向跪受,通禮跪啓請興,上興,通禮前導,降階下祗送位,西向立,最應奉香祝,由正階出,通禮跪啓請鞠躬,上鞠躬,香祝過,通禮跪啓請平身,上平身,入幕次後,少頃,通禮跪啓請出次,上出次,通禮跪啓請乘輿,上乘輿,仍出仁政門,由肅章門,入協陽門,承旨請出標信解嚴,上由宣化門還內,諸臣以次退出。
上在昌德宮。停常參·經筵。
親傳香,入幕次後及還內後,藥房·內閣·政院·玉堂口傳問安。答曰,知道。
政院啓曰,右副承旨金炳奎,卽爲牌招,何如?傳曰,允。
傳曰,禮房承旨馳詣文廟,奉審摘奸,仍詣受香諸處,奉審摘奸以來。
傳曰,呈告臺諫,竝許遞,政官牌招開政。
傳曰,再明日春到記親臨矣。處所以春塘臺爲之。
傳曰,左承旨·左副承旨·右副承旨竝許遞,前望單子入之。
傳曰,同副承旨許遞,前望單子入之。
承旨前望單子入之,蔡元默·李承輔·洪鍾序·金炳奎落點。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
以司謁口傳下敎曰,南廟修改時,訓將進去。
政院啓曰,卽者社稷署官員來言,今此春享大祭神位版出安奉還時,提調一員,當爲進參,而都提調未差,提調李敦榮有身病,不得進參云,提調卽爲牌招,何如?傳曰,允。
政院啓曰,新除授承旨蔡元默,以前任長湍府使,方在解由未出中,何以爲之?敢稟。傳曰,勿拘。
吏曹啓曰,宜寧縣監金膺根,身病猝重,萬無還任之望云,罷黜,何如?傳曰,允。
以吏曹參議沈承澤牌不進罷職傳旨,傳曰,只推。
吏曹口傳政事,別兼春秋五單尹定善·趙秉學·成載瑗·李承游·趙秉協。
兵曹啓曰,參判趙然興有身病,再明日親臨春到記時,不得進參,令政院稟旨變通,仍令該曹口傳差出,待下批牌招,何如?傳曰,允。許遞。
吏曹口傳政事,以趙道淳爲兵曹參判。
吏曹啓曰,忠淸道鴻山幼學田周興呈狀內,矣身父芿孫,今年爲一百歲,而見漏不入於歲首本道抄啓,未蒙恩資云,故考見帳籍,則田芿孫之今年百歲,果爲的實矣。士庶人之年一百,直超崇政,載在法典,而在前如此之人,啓稟蒙恩,亦有已例,今日政,依例加資下批之意,敢啓。傳曰,知道。
又啓曰,江原道江陵幼學宋欽天呈狀內,矣身父萬錫,今年爲一百歲,而見漏於本道歲首抄啓中,未蒙恩資,不勝冤抑云,故取考帳籍,則宋萬錫之今年一百的實,直超崇政,載在法典,而在前如此之人,啓稟蒙恩,亦有已例,加資下批之意,敢啓。傳曰,知道。
吏曹啓曰,宜寧縣監金膺根呈狀內,矣身以覲親事,受由上京矣。因月前促敎下去之路,猝得身病,擔還京第,萬無還官之望云,其身病旣如是,則有難强令還任,罷黜,何如?傳曰,允。
吏曹啓目粘連,觀此副修撰金禹洙上疏,則以爲臣父今年七十有六,臣母今年八十,重牢慶禮,復回於今春,實是人間稀有之事,而氣息奄奄,此正人子喜懼之時也。家本貧寒,誠又淺薄,雙闈回巹之日,無以飾喜。伏乞天地父母,亟命選曹畀臣一小縣,以伸便養之私亦爲白有臥乎所,金禹銖之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?啓依回啓施行爲良如敎。
有政。吏批,兼判書徐憙淳,參議沈承澤牌不進,參判申錫愚進,承旨缺。吏批啓曰,新判書徐憙淳命招,同參政事,何如?傳曰,允。
又啓曰,兼判書徐憙淳,參議沈承澤,竝牌招不進,小臣獨政未安,何以爲之?敢稟。傳曰,仍爲之。
以徐憙淳爲吏曹判書,徐有薰爲大司憲,金漢益爲大司諫,沈宜元爲執義,李廷斗爲司諫,李晩運爲掌令,黃仁夏·郭致燮爲持平,趙東協爲獻納,姜蘭馨爲正言,金鎭衡爲副校理,徐戴淳爲知春秋,洪在喆爲藝文提學,金炳愚爲宜寧縣監,吳基默爲谷城縣監。
再政。以兪世煥爲副校理,李寅臯爲右尹,金炳箕爲顯隆園令,金慶洽爲忠淸都事,柳厚祚爲江陵府使。
三政。以李胤秀爲敦寧判官。
四政。以申錫喜爲禁府都事。
五政。以宋洙爲掌樂主簿。
兵批,同知加設單宋萬錫。
忠淸監司韓政敎狀啓,懷德縣監柳承根牒呈內,以爲齎奉敦諭,往傳于祭酒宋來熙,則以爲臣於衰病垂盡之際,添得風熱之症,屢月阽危,膈上殘喘,僅獲支延,自料已謝陽界,靜俟溘然,玆者夢寐之外,地方倅臣,宣傳聖旨,勖以簉朝,禮遇之隆重,辭意之懇惻,超出常例,臣奉讀以還,惶懼震越,莫非臣之厚誣一世,上欺君父,致誤寵眷,臣之罪戾,萬殞猶輕,使臣筋力,如或可强,少效趨走之恭,自是分義之當,而狗馬賤疾,實無復起之勢矣。死非所恨,而只恨辜恩負德,一至於此,贍望雲天,但切悶蹙,容竢病間,當具一疏,罄陳未盡之懷云矣。馳啓,踏啓字。
又狀啓,懷德縣監柳承根牒呈內,以爲齎奉疏批及敦諭,馳往傳諭于副護軍宋達洙,則以爲臣濫叨陞資之恩,冒請反汗之命,而只緣憂惋之切,敢忘僭踰之極,出位而論事,輕犯古人身未出言出之戒,縮伏私次,惕息竢罪,不惟不施譴斥,反加寵禮,聖批恩諭,一時竝降,十行諄諄,反覆敎詔,殆若慈父之牖迷子,臣伏讀惶感,益無所容措。至於臣之不量己分,不顧時勢,猥有所附陳者,豈敢草萊之賤,自比於在廷諸臣之爲哉?只是竊有所受於人人得而攻討之義也。迺者過蒙昊天之仁覆,陽春之和煦,而又於先祖臣,將擧祀典,庸表曠感,恩榮備至,世敎永賴,臣雖糜粉,何以報答洪私也?若臣庸陋無似之實,玆復控籲,悉暴無餘,而萬萬不敢當之寵遇,至有禮有所未至,誠有所未孚之敎,罔非臣盜竊虛名,欺誣明時之罪云矣。馳啓,踏啓字。
行吏曹判書李啓朝疏曰,伏以臣由前而積屢瀆之悚,由後而犯慢命之罪,論以邦憲,嶺海非夐,而聖度天大,溫批誕宣,覆庇則曲費造化,開諭則更無底蘊,臣雖頑如木石,亦知鏤骨之感,殞首之義,所以拚棄廉隅,冒沒蹲仍,而若其求解一念,何嘗暫弛於中也?縮伏江郊,杜門訟愆,而見職之卸免無期,重任之瘝曠愈久,有若貪戀低徊,恬不知愧,以臣視臣,猶覺昌披放倒,而況盱睢之場,嘲姍之地,臣將以何辭解之乎?且臣貞痼之疾,已罄於前後辭章,伏想聖鑑,照燭無餘矣。最是木旺之時,本症一陪越添,疝毒注腹,癖氣塡胸,水穀不入,藥餌罔效,奄奄有朝夕垂盡之狀,仍之職事虛縻,壅隘轉甚,病上添病,必至無倖,臣情到此,吁亦窮且慼矣。噫,臣雖萬萬無狀,卽殿下化育中一物也,得蒙恩諒,保有殘喘,亦天地生成之澤,安得不疾聲呼籲,以冀終始曲遂之仁也哉?名位太盛而不敗其身者,臣未聞也,恩眷過隆而得保其生者,古無是也。臣於年來,門戶盈滿,官爵侈濫,加之近日,恩敎諄諄,迥出尋常,此殆臣命卒之秋也。以殿下禮使之政,好生之德,亟垂憫惻,特從微願,則臣家之得以全保,臣命之得以支延,皆我殿下賜也。臣於是有懷畢陳,言不知裁,惟聖上哀之憐之。將臣銓銜,亟許遞改,至於惠局之任,又非閒漫職司之比也。簿書之叢委,事務之繁劇,有不可一任抛置,竝卽鐫免,回授可堪之人,仍治臣僭屑之罪,以安賤分,以警具僚焉。臣無任云云。答曰,省疏具悉。所辭銓任,今姑許遞。
乙卯二月初三日辰時,上詣仁政殿月臺。文宣王釋奠祭香祝親傳入侍時,行都承旨沈宜冕,左承旨李源祚,右承旨尹堉,左副承旨金鎭右,右副承旨金炳奎,同副承旨柳進翰,缺,提學金炳冀,檢校直閣金德根,檢校待敎洪淳穆·李秉文·趙秉協以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調徐念淳,副提調沈宜冕,進前問候訖。上仍由協陽門·肅章門,入仁政門,詣仁政殿月臺,通禮跪啓請降輿,上降輿,通禮前導就褥位南向立,引儀引初獻官大護軍李孝淳詣褥位之左,通禮跪啓請跪,上跪,香室官員奉香祝,跪授承旨,承旨東向跪進,上受香祝,以授孝淳,孝淳西向跪受,通禮跪啓請興,上興,通禮前導降階下祗送位,西向立,孝淳奉香祝,由正路出,通禮跪啓請鞠躬,上鞠躬,香祝過,通禮跪啓請平身,上平身,入幕次後,少頃,通禮跪啓請出次,上出次,通禮跪啓請乘輿,上乘輿出仁政門,由肅章門,入協陽門,承旨請出標信解嚴,上由宣化門還內,諸臣以次退出。
上在昌德宮。停常參·經筵。
親傳香,入幕次後及還內後,藥房·內閣·政院·玉堂口傳問安。答曰,知道。
傳曰,禮房承旨馳詣社稷,奉審摘奸,仍詣受香所,奉審摘奸以來。
都摠府啓曰,今日入直內三廳武兼禁軍及軍兵等,當爲中日習射技放,而親傳香相値,不得設行之意,敢啓。傳曰,知道。
傳曰,禮曹判書許遞,前望單子入之。
禮曹判書前望單子入之,李敦榮落點。
工曹判書前望單子入之,趙秉駿落點。
傳曰,左承旨馳往泮宮,今日夕食堂,收取以來。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
傳曰,遷陵都監摠護使,遷園都監都提調,領議政爲之。
以司謁口傳下敎曰,明日傳香後,仍詣春塘臺殿座矣。知悉擧行。
政院啓曰,卽者禮曹郞廳來言,明日宗廟·永寧殿·永禧殿春奉審時,本曹判書當爲進參,而判書李敦榮有身病,不得進參,次堂例不得擧行云,判書卽爲牌招,何如?傳曰,允。
政院啓曰,行禮曹判書李敦榮牌不進推考傳旨,今方捧入,而宗廟·永寧殿·永禧殿春奉審時,當爲進參,如是違牌,事甚未安,更爲牌招,何如?傳曰,允。次堂進去。
又啓曰,社稷提調李敦榮牌不進推考傳旨,今方捧入,而神位版出安奉還時,當爲進參,如是違牌,事甚未安,更爲牌招,何如?傳曰,許遞。前望單子入之。尹定鉉落點。
義禁府啓曰,明日春到記時,本府都事十員內六員赴擧,只有四員,本府入直,當直入直,公事回公都事及通化門·明光門·靑陽門·月覲門禁亂都事,無以推移,假都事三員,令該曹口傳差出,以爲分排擧行之地,何如?傳曰,允。
弘文館啓曰,校理李載元,新除授副校理金鎭鳳·兪世煥,竝卽牌招察任,何如?傳曰,允。
以副校理金鎭鳳·兪世煥牌不進罷職傳旨,傳曰,只推。
兵曹啓曰,因承政院啓辭,邊將應薦不薦人,令該曹察推事,允下矣。行護軍李同淳·姜東重·成好謙·鄭誠一·許棨·鄭泰東,俱爲應薦而不薦,竝依法典推考警責,何如?傳曰,允。
又啓曰,今此幸行時,領軍之將,不可不備,而內禁衛將李明錫,身病猝重,勢難供職,呈狀乞遞,改差,其代口傳差出,以爲隨駕之地,何如?傳曰,允。
兵曹口傳政事,以南錫禹爲內禁將。
黃海監司金泳根疏曰,伏以邦籙無疆,天休滋至,閟宮廻誕彌之甲,寶牒擧揚徽之典,宸情冞篤,群情胥忭,臣於此時,適滯官守,只得與軍吏民人,北望攢祝而已。以目下事,竊有不得不一陳者,今此慶科庭試初試,各省鄕試,令道臣聞場考選士,已有春曹指揮,臣營亦將依此擧行矣。第伏念國朝典制,凡大小科試,文臣主之,蔭官無得與焉。臣雖冒忝方岳,其實則一蔭官耳。今若諉以事會,恬然冒當,其將隳典式而壞試體,此豈細故也?左右思惟,無望承當,玆敢略具短牘,驛路陳籲。伏乞聖明,俯詢在廷,亟賜變通,俾試事重而賤分安焉。答曰,省疏具悉。卿其勿辭考試。
乙卯二月初四日辰時,上詣仁政殿月臺。社稷春享大祭香祝親傳入侍時,行都承旨沈宜冕,左承旨李承輔,右承旨洪鍾序,左副承旨尹堉,右副承旨金炳奎,同副承旨蔡元默,缺,提學金炳冀,檢校直閣金德根·鄭健朝,檢校待敎趙秉協以次侍立。時至,通禮跪啓請外辦。上具翼善冠·衮龍袍,乘輿出宣化門,藥房提調徐念淳,副提調沈宜冕進前問候,仍出協陽門,由肅章門,入仁政門,詣仁政殿月臺,通禮跪啓請降輿,上降輿,通禮前導,就褥位南向立,引儀引初獻官益平君,詣褥位之左,通禮跪啓請跪,上跪,香室官員奉香祝,以授承旨,承旨東向跪進,上受香祝,以授,西向跪受,通禮跪啓請興,上興,通禮前導降階下祗送位,西向立,奉香祝,由正路出,通禮跪啓請鞠躬,上鞠躬,香祝過,通禮跪啓請平身,上平身,入幕次後,少頃,通禮跪啓請出次,上出次,通禮跪啓請乘輿,上乘輿,出仁政門,由肅章門,入協陽門,承旨請出標信解嚴,上由宣化門還內,諸臣以次退出。
乙卯二月初四日酉時,上御熙政堂。奉審大臣以下入侍時,左承旨李承輔,假注書黃愼默,記注官李尙燁,別兼春秋尹定善,領府事鄭元容,判府事朴晦壽,領議政金左根,右議政趙斗淳,前禮曹判書洪在喆,以次進伏訖。上曰,史官分左右。元容進前奏曰,伊間日氣雖和,朝夕猶寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。中宮殿氣候,何如?上曰,安順矣。元容曰,臣等今日綏陵奉審後,仍詣徽慶園奉審,而與諸地師詳審,則地師之言,俱以爲非十全之地云矣。所見或異,大體則同,伏願下詢而上裁焉。又奏曰,諸地師俱爲待令,而方外地官,則時無職名,故權着冠服而待令矣。又奏曰,今番奉審時,金判府事·李判府事有身病,不得同行矣。上曰,諸地官入侍。賤臣承命出來,引入地官韓廷厚·梁鍾華·南定斗·朴京壽·朴懋壽·劉允晦等,進伏楹外訖。上曰,諸地官各以所見奏之。廷厚曰,臣於前此綏陵奉審,以爲龍穴作局,極貴矣。到今更審,則外堂闊遠,潦水易溢,是爲欠矣。上曰,又奏徽慶園形局也。廷厚曰,作局回龍之格可貴,然來脈多受風劫,土性乾澁,恐爲欠矣。上曰,禧陵·厚陵兩岡形局,各奏也。京壽曰,禧陵龍自三角,其貴可極,明堂方暢,案山端正,龍虎拱抱,大吉矣。厚陵則來龍百里,星辰萬化,穴場豐厚,局勢雄威,然作案稍近且高,故小有欠矣。上曰,明堂如家之有庭乎?元容曰,然矣。定斗曰,禧陵龍脈逶迤,入首甚緊,龍虎疊疊拱抪,允合大用矣。上曰,雖極吉之地,何可或無一二微欠處乎?凡事十分完好,反不如微欠之略存,可爲長久之道矣。定斗曰,厚陵來龍綿遠,起伏節節,送迎重重,及其主峰,特起尊星帝星,大開屛帳,卯酉兩方,金木聳發,子午二位,水宿相對,如此大地,貴不可言矣。上曰,禧陵·厚陵局內,何處尤勝耶?定斗曰,厚陵似勝矣。上曰,南定斗之言,似有所見矣。上曰,聞厚陵兩岡,國初無學所占云,而挽近豈有如此地術乎?此豈非後人可信乎?元容曰,近來地師,豈可與之比論乎?聞有陵誌所載,而領相見之云矣。左根曰,臣果爲見之,而是名師所占之地矣。鍾華曰,綏陵龍脈可貴,外堂闊遠,徽慶園回龍結局,然右邊肩翼低微,故爲欠矣。京壽曰,綏陵大山分脈之際,受氣不大,故龍勢難振矣。徽慶園,到頭龍勢活動,然腦重脈短,恐不爲十全之地矣。允晦曰,綏陵,龍雖有起伏之勢,而局則無護應之砂,陰陽無分,堂氣難掩矣。徽慶園一線來脈屢伏,可爲貴矣。作穴處則無緊,是爲欠矣。懋壽曰,綏陵來龍長遠,見甚似好,而城郭淺薄矣。徽慶園,臣自幼年稔知,而此龍元無貴格,龍後尤無可觀,而有不足處矣。斗淳曰,山家之書,雖有如此之說,豈可陳奏乎?元容曰,渠今年耋云矣。上曰,置之老物而無足責也。晦壽奏曰,臣隨諸大臣後,進詣綏陵奉審,則非特相地官所論如此,雖以蒙昧之見,亦知其形局淺小,龍虎單弱,其在事面,恐欠於莫重萬年奉安之幽宅,今玆移奉之禮,恐不容少緩。仍詣徽慶園奉審,則諸地師之所疵議,一辭同然,遷奉之擧,臣亦無容他見矣。左根曰,遷奉之議,今當定行矣。上曰,初看審從近爲之乎?左根曰,數日間當爲之,而初看審時,都監堂上·禮堂雲提,例爲出去矣。仍奏曰,綏陵·徽慶園,今已奉審,而遷奉之議,相地官諸論,別無異同,遷陵遷園都監堂郞,政官牌招開政差出,何如?上曰,依爲之。出擧條缺。
上在昌德宮。停常參·經筵。
親傳香,入幕次後及還內後,藥房·內閣·政院·玉堂口傳問安。答曰,知道。
仍詣春塘臺,春到記試取,還內後,藥房·內閣·政院·玉堂口傳問安。答曰,知道。
藥房提調徐念淳,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,禮房承旨馳詣受香諸處,奉審摘奸以來。
政院啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
備邊司啓曰,慶尙右兵使李鍾赫,以其身病,呈狀乞遞矣。實病旣如此,則有難强令察任,改差,何如?傳曰,允。
弘文館啓曰,副校理金鎭衡·兪世煥,竝卽牌招察任,何如?傳曰,允。
以副校理金鎭衡·兪世煥牌不進罷職傳旨,傳曰,只推。
訓鍊都監啓曰,本局千摠李周喆,身病猝重,勢難察任,改差,何如?傳曰,允。
又啓曰,本局哨官邊基弘,身爲入直將領,事多顚倒,取怨隊卒,爲先汰去之意,敢啓。傳曰,知道。
有政。吏批,兼判書徐憙淳,參判申錫愚,參議沈承澤進,承旨缺,以兪駿煥爲廣興令,摠護使單金左根,遷陵都監提調三單李敦榮·金炳冀·趙秉駿,郞廳六單宋一儁·徐亨淳·李晉燁·李勉愚·金中集·朴象祐,山陵都監提調三單洪在喆·韓鎭庭·趙得林,郞廳六單洪哲謨·兪致範·金秉燮·朴顯圭·鄭永朝·南鍾奭,遷園都監園所都監都提調單領議政金左根,遷園都監提調二單南獻敎·金大根,郞廳五單金炳敍·金觀燮·尹兢善·尹致容·李博祥,園所提調單徐念淳·洪鍾英,郞廳六單洪善周·趙容在·趙秉履·朴順陽·徐有先·金百善。
兵批,判書□□□,參判□□□,參議□□□,參知□□□,承旨缺,同知加設單田芿孫。
乙卯二月初五日辰時,上詣仁政殿月臺。南壇祭香祝親傳,仍詣春塘臺,春到記儒生分製講試取入侍時,行都承旨沈宜冕,左承旨李承輔,右承旨洪鍾序,左副承旨尹堉,右副承旨金炳奎,同副承旨蔡元默,缺提學金炳冀,檢校直閣金德根·鄭健朝,檢校待敎洪淳穆以次侍立。時至,通禮跪啓請外辨,上具翼善冠·衮龍袍,乘輿出宣化門,藥房提調徐念淳,副提調沈宜冕進前問候訖。上仍由協陽門·肅章門,入仁政門,詣仁政殿月臺,通禮跪啓請降輿,上降輿,通禮前導就褥位南向立,引儀引初獻官興宣君昰應,詣褥位之左,通禮跪啓請跪,上跪,香室官員奉香祝,以授承旨,承旨東向跪進,上受香祝,以授昰應,昰應西向跪受,通禮跪啓請興,上興,通禮前導降階下祗送位,西向立,昰應奉香祝,由正路出,通禮跪啓請鞠躬,上鞠躬,香祝過,通禮跪啓請平身,上平身,入幕次後,少頃,通禮跪啓請出次,上出次,通禮跪啓請乘輿,上乘輿,出仁政門,由肅章門·建陽門·銅龍門·靑陽門,詣春塘臺,通禮跪啓請降輿陞座,上降輿陞座,宜冕奏儒生今當入場,請出標信開布城,又奏從陞中試官蒙點人,一體行禮,讀券官尹定鉉·洪在喆·趙然興,對讀官洪淳穆·鄭健朝·尹定善·嚴敦永,考官洪鍾應·申錫愚·黃浩民,參考官韓啓源·金基纘·柳興吉·林翰洙,入庭行禮訖。宜冕讀奏入門單子,上命書題賦春者天之和,限申時,定鉉等跪書,仍讀奏,敦永等奉出懸之,承旨進講冊望單子,缺,仍開講,講生以次應講,缺,宜冕稟先張已入,請出標信開布城,呈券儒生,使之次次出去,又稟收券旣多,請考試,又稟取幾人,上命取五人,缺,行科次,敦永讀奏第一張,缺,定鉉奏曰,書等何以爲之乎?上曰,第一張書正三下,第二張書草三下,其餘竝書次上。宜冕奏坼封何以爲之,缺,定鉉奏請餘次試券,皆書外字。上命書傳敎曰,講居首通幼學崔益鉉,製述居首賦三下生員安益熙,竝直赴殿試,之次通進士朱寅降等四人,製述之次草三下生員韓致肇,竝直赴會試,講之次略幼學申錫淵等十七人,製述之次次上進士金佐鉉等三人,竝令該曹考例施賞。出傳敎傳曰,入格儒生,明日延英門外施賞。出傳敎通禮跪啓禮畢。傳曰,還宮當自內爲之矣。該房知悉。出傳敎。
上在昌德宮。停常參·經筵。
以監察茶時啓辭,傳曰,知道。
政院啓曰,訓鍊大將柳相弼,以南關王廟修改事,今方出去矣。所佩命召,何以爲之?敢稟。傳曰,仍佩往來。
以司謁口傳下敎曰,毓祥宮內神門蓋板椽木腐傷,西挾門傾頹,奉安閣三間頹傷,自醒舍腐傷,正堂後面石墻二間,西石墻八間,東石墻一間半,外東山土墻一間,觀光廳面墻一間頹圮,竝修改事,分付戶曹。
山陵都監啓曰,本都監都廳郞廳二望,別單書入之意,敢啓。傳曰,知道。
又啓曰,本都監監造官六員,依已例別單書入之意,敢啓。傳曰,知道。
又啓曰,本都監別看役,前縣監姜彝五,前五衛將徐麟赫差下,使之擧行,何如?傳曰,允。
遷陵都監都廳,副應敎鄭錫朝,副司直張仁遠,別看役,前縣監安時赫,前五衛將朴麟源,前監牧官彭在義,監造官,前參奉沈誠澤,廣興直長申錫年,前參奉李遠應,軍資直長朴鳳夏,司宰直長趙秉瑋,典牲直長黃鍾奎。
山陵都監都廳,副司直金英秀·朴商壽,別看役,前縣監姜彛五,前衛將徐麟赫,監造官,軍資直長鄭箕錫,平市直長金永均,義盈直長尹滋命,司饔奉事趙英和,內贍奉事趙緩高,內資奉事宋漆鎭。
遷園都監都廳,副司直金世鎬,別看役,前縣監金吉淳,前五衛將孫興允,前察訪徐仁宇,監造官,前參奉洪惇永,前奉事朴海昇,前都事李升翼。
園所都監都廳,副司直朴麟夏,別看役,前五衛將康在鈺·朴致亮,監造官,長興奉事曺演承,典設別檢金弘淳,氷庫別檢宋應龜,濟用副奉事洪鍾觀。
山陵都監啓曰,本都監郞廳,監造官各所分掌,別單書入之意,敢啓。傳曰,知道。
又啓曰,本都監應行諸事,參考前例磨鍊,別單書入之意,敢啓。傳曰,知道。
又啓曰,闕內待令郞廳,依例以入直武臣兼宣傳官,輪回察任,何如?傳曰,允。
又啓曰,遷陵,山陵兩都監堂郞,旣已會同,看山之行,不宜遲緩,觀象監提調禮曹堂上,與山陵都監堂上,率相地官及方外地師,依前例,除下直自持飯,明日發行之意,敢啓。傳曰,知道。
又啓曰,看山之行,觀象監提調,例爲進去,而今此本都監堂上趙得林,時帶觀象監提調矣。兼管進去之意,敢啓。傳曰,知道。
又啓曰,方外地師蔚山幼學朴京壽,北靑幼學劉允晦,仁川幼學朴懋壽,竝相地官差下,而俱無職名,令該曹口傳付軍職,使之冠帶常仕,何如?傳曰,允。
遷園都監啓曰,本都監郞廳副司直金世鎬,方在解由未出中,依例勿拘,使之察任,何如?傳曰,允。
又啓曰,本都監監造官前參奉洪淳永,前奉事朴海昇,前都事李升翼,俱無職名,令該曹口傳付軍職,冠帶常仕,何如?傳曰,允。
又啓曰,本都監別看役,前縣監金吉淳,前五衛將孫興允,前察訪徐仁宇差下,使之擧行,何如?傳曰,允。
又啓曰,本都監闕內待令郞廳,以入直武臣兼宣傳官,輪回擧行,何如?傳曰,允。
又啓曰,本都監都廳郞廳一望,別單書入之意,敢啓。傳曰,知道。
又啓曰,本都監監造官三員,依前例差出,別單書入之意,敢啓。傳曰,知道。
又啓曰,本都監監造官分房,別單書入之意,敢啓。傳曰,知道。
又啓曰,本都監應行諸事,參考前例磨鍊,別單書入之意,敢啓。傳曰,知道。
園所都監啓曰,遷園,園所兩都監堂郞,旣以會同,看山之行,不宜遲緩,而山陵奉審,在於明日,本都監堂上一員,同爲進去,何如?傳曰,允。
遷陵都監啓曰,本都監都廳郞廳二望,別單書入之意,敢啓。傳曰,知道。
又啓曰,本都監監造官六望,依前例差出,別單書入之意,敢啓。傳曰,知道。
又啓曰,本都監郞廳監造官分房,別單書入之意,敢啓。傳曰,知道。
又啓曰,本都監別看役,前縣監安時赫,前五衛將朴麟源,前監牧官彭在義差下,使之擧行,何如?傳曰,允。
又啓曰,本都監應行諸事,參考前例磨鍊,別單書入之意,敢啓。傳曰,知道。
又啓曰,本都監監造官前參奉沈誠澤·李遠應,俱無職名,令該曹口傳付軍職,冠帶常仕,何如?傳曰,允。
又啓曰,本都監闕內待令郞廳,以入直武臣兼宣傳官,輪回擧行,何如?傳曰,允。
弘文館啓曰,副校理金鎭衡·兪世煥,竝郞牌招察任,何如?傳曰,允。
以副校理金鎭衡·兪世煥牌不進罷職傳旨,傳曰,只推。
吏曹啓曰,弘陵參奉洪淳永,以其身病乞遞,改差,何如?傳曰,允。
奎章閣啓曰,景慕宮望廟樓,今春大奉審,臣秉協與本宮提調李若愚,進詣展奉,奉審無頉之意,敢啓。傳曰,知道。
訓鍊都監啓曰,臣進詣南關王廟,有頉處奉審修改後,別單書入之意,敢啓。傳曰,知道。
御營廳啓曰,東關王廟有頉處,臣監蕫修改後,別單書入之意,敢啓。傳曰,知道。
上在昌德宮。停常參·經筵。
傳曰,再明日三日製,通方外爲之,試紙用大好紙,春塘臺親臨磨鍊。
傳曰,當該承旨推考。
政院啓曰,右副承旨金炳奎,今日不爲仕進,卽爲牌招,何如?傳曰,允。
以右副承旨金炳奎牌不進罷職傳旨,傳曰,只推。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
弘文館啓曰,副校理金鎭衡,郞爲牌招察任,何如?傳曰,允。
又啓曰,下番副修撰臣金禹銖,以今日學禮講試官,晝仕出去之意,敢啓。傳曰,知道。
備邊司啓曰,沿海邑鎭,異船去來與問情修啓,本有定式,法意莫嚴,而去月二十八日,注文鎭前洋乶音島來泊漂船,參以島民問答件記,雖是扶安蝟島漂船之從水路還歸者,然揆以邊政,固當如法問情後發送,而今此任其去來,初無形止修報者,縱緣該島民掩置之故,其爲邊政之蕩弛,紀綱之解紐,推可知矣。且鎭將査問推捉時,頭民輩頑拒云云。亦一變怪,其在杜漸防微之道,不可無嚴査懲治之擧,該島瞭望將及頭民,捉致沁營,到底盤問後,依律酌處,雖以該梱言之,事在管轄,其常時不能檢飭之失,在所難免,統禦使李顯稷,從重推考,至於鎭將,則此島雖非關於本鎭,亦不無疲軟溺職之失,拿致水營,決棍懲勵,仍以此意,嚴加操飭於畿內各鎭,凡屬瞭望等節,蓋勉警惕之地,何如?傳曰,允。
戶曹啓曰,毓祥宮內神門修改吉日,令日官推擇,則今月十八日爲吉云,以此日擧行,何如?傳曰,允。
兵曹啓曰,再明日春塘臺親臨,三日製儒生試取時,本曹堂上侍衛,不可不備,而參判趙斗淳有實病,參議朴昇壽在外,無以備員,令政院稟旨變通,仍令該曹口傳差出,待下批牌招,何如?傳曰,允。許遞。
吏曹口傳政事,以徐相五爲兵曹參判,南鍾順爲兵曹參議。
吏曹啓曰,卽接通禮院牒報,則以爲再明日親臨春塘臺三日製試取時,左右通禮不可不備員,左通禮兪貞煥,身病沈重,萬無進參之路,卽速變通,以爲及時擧行之地云,左通禮兪貞煥改差,其代口傳備擬以入之意,敢啓。傳曰,知道。
吏曹口傳政事,以金權爲左通禮。
吏曹,兵曹參議單黃晦瑛,參知單南鍾順。
副校理金鎭衡疏曰,伏以臣跡本疎逖,才又庸陋,通籍未幾,屢叨恩造,揆分自度,已極悚恧,而素性戇騃,矯揉不得,冥途摘埴,動輒生疣,年前出位妄論,至蒙遠地行遣,雨露霜雪罔非造化,臣罪當誅,聖度天大,旋卽賜宥,繼以有蕩滌之命,感戴洪造,薤粉難酬,臣於是歸伏鄕廬,自訟愆尤,庶幾益勉舊業,刊落浮氣,以爲塡補黥劓之計矣。更安有一分榮途之念,而第伏聞國有賀禮,愴忭交竝,不計滓穢之踪,欲伸戀結之忱,隨衆上來,進參闕外,怵惕徊徨,靡所容惜,不意官職恩除,忽下於鄕行將發之際,未知無狀賤臣,何以有槪於聖念,而收錄之拂拭之至於此極也。雙擎九頓,感涕披面,非不欲蹶承膺,以遂覲耿之願,而追思旣往,無以自恕,冒沒出肅,有愧廉隅,不但見職之不稱而已,召牌之下,跡涉違傲,玆敢披露情實,仰瀆崇嚴。伏乞聖慈,俯垂鑑諒察,亟命鐫改,以安私分,以重公器,臣方祈免之不暇,何敢以見職自居,而竊覸我殿下,睿質天縱,聖學淵深,從前緝熙之工,無有間斷之時,逐日講對,頻接臣僚,竊庶幾治法政謨,皆從聖學中出來,可以駕三五而陋漢唐矣。近日以來,經筵停廢,亦已多時,固知溫繹之工,不懈於涓濩之中,而見今春晷漸長,雙隻有暇,伏願繼自今,日開經筵,以盡終始典學之方焉。臣無任云云。省疏具悉。往事何必追引?爾其勿辭察職,尾附事,當留念矣。
上在昌德宮。停常參·經筵。
備忘記,全羅監司徐憲淳下直,長弓一張,長箭一部賜給。
傳曰,全羅監司留待。
傳曰,全羅監司入侍。
傳曰,明日出宮門路,以協陽門爲之。
備邊司啓曰,新完伯除拜,今爲三朔,夫馬濡滯,貽弊不少,使之當日辭朝,何如?傳曰,允。
遷陵都監啓曰,今此遷陵時,誌文表石陰記製述官,書寫官實預差,及梓宮上字,壙中銘旌,行路銘旌,舊誌石蓋上大字,丁字閣上樑文書寫官實預差職姓名,別單書入之意,敢啓。傳曰,知道。
遷陵都監,誌文製述官領中樞府事鄭元容,預差行上護軍尹定鉉,書寫官行上護軍洪在喆,預差行上護軍李啓朝,表石陰記製述官行判中樞府事金興根,預差行水原府留守李鶴秀,書寫官行判中樞府事朴晦壽,預差行判中樞府事李憲球,梓宮上字書寫官奉朝賀金道喜,預差行判敦寧府事李若愚,壙中銘旌書寫官領敦寧府事洪在龍,預差行上護軍徐左輔,行路銘旌書寫官領敦寧府事金汶根,預差行上護軍趙冀永,舊誌石蓋上大字書寫官兼吏曹判書徐憙淳,預差議政府左參贊金箕晩,丁字閣上樑文書寫官行知敦寧府事金鼎集,預差行大護軍洪鍾英。
遷園都監啓曰,今此遷園時,誌文表石陰記製述官,書寫官實預差及梓室上字,壙中銘旌,行路銘旌,舊誌石蓋上大字,丁字閣上樑文書寫官實預差職姓名,別單書入之意,敢啓。傳曰,知道。
遷園都監,徽慶園誌文製述官右議政趙斗淳,預差徐有薰,書寫官徐念淳,預差尹致秀,表石陰記製述官李若愚,預差李敦榮,書寫官韓鎭庭,預差尹致定,玄室上字書寫官洪顯周,預差徐戴淳,壙中銘旌書寫官金賢根,預差趙得林,行路銘旌書寫官尹宜善,預差李圭祊,舊誌石蓋上大字書寫官李啓朝,預差李魯秉,丁字閣上樑文書寫官南獻敎,預差洪祐順。
政院啓曰,卽者兵曹郞廳來言,明日殿座時,別侍衛不可不備,而判書洪鍾應有身病,不得擧行云,何以爲之?敢稟。傳曰,次堂擧行。
吏曹啓曰,成均館典籍徐鶴淳·李承游,俱以身病,呈狀乞遞,竝改差,何如?傳曰,允。
漢城府啓曰,開坐法意,本自謹嚴,堂郞體例,尤當不輕,而昨日坐起時,本府判官李得信,以私服,偃然對立於相望之地,擧措多有駭妄,故論罪請汰矣。草記入呈之後,中間奪取,敢自阻搪,事未前有,不可但以該悖論,爲先汰去,其罪狀,令攸司稟處,何如?傳曰,允。
義禁府啓曰,明日三日製通方外爲之時,本府都事十員內,九員赴擧,只有武都事一員,當直入直,而本府入直,公事回公都事及集春門·月覲〈門〉·通化門·明光門·靑陽門禁亂都事,無以推移,假都事七員,令該曹口傳差出,以爲分排擧行之地,何如?傳曰,允。
又啓曰,因漢城府草記,判官李得信,爲先汰去,其罪狀,令攸司稟處事,允下矣。李得信今方待命,拿囚之意,敢啓。傳曰,知道。
乙卯二月初八日酉時,上御熙政堂。全羅監司入侍時,同副承旨蔡元默,記事官李僖魯,記注官李尙燁,別兼春秋趙秉學,全羅監司徐憲淳,以次進伏訖。上曰,史官分左右。仍命監司進前,憲淳進前。上曰,監司卽體予全省之任,保民如赤子,撫恤奠濟,以副委寄之心,則卿雖無嗣,必愛綏後之福矣。憲淳曰,聖敎若是眷眷,臣本無似,才器鹵莽,恐不得對揚聖諭,只切悚惶矣。上曰,監司必不待予言,到底勤政,而或慮有造次之遺,有此提諭爾。上曰,日勢已暮,今果發程耶?憲淳曰,退俟門外,數日後發行矣。上曰,舊使雖云留營,其在爲民之道,趁卽交龜,似好矣。缺。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
成均館啓曰,今此學禮一所試官金世鎬有身病,二所試官金禹洙在外,不得進參,令政院稟旨變通,以爲備員捧講之地,何如?傳曰,允。
政院啓曰,因成均館草記,學禮講一所試官金世鎬,有身病,二所試官金禹洙在外,不得進參,令政院稟旨變通事,允下矣。合有變通之道,何以爲之?敢稟。傳曰,竝改付標以入。
禮曹啓曰,卽接宗廟署所報,則明日三日製試取時,本署官員,俱爲觀光云矣。依定式本曹正郞金在瓘,假官差送,以爲代直後赴試之地,何如?傳曰,允。
又啓曰,卽接景慕宮所報,則明日三日製試取時,本宮官員,俱爲觀光云矣。依定試,假官一員,令吏曹以成均館官員口傳啓下,以爲代直後赴試之地,何如?傳曰,允。
訓鍊都監啓曰,本局千摠柳光魯,身病猝重,勢難察任,改差,何如?傳曰,允。
又啓曰,景祐宮外東山塡坎植木,今日畢役之意,敢啓。傳曰,知道。
山陵都監啓曰,本都監所用物種,參考各年前例,鐵炭則戶曹各軍門取用,石灰磚石及不足鐵物,卜定於海西江華,空石生葛及需用雜物,亦依例分定於京外各處,使之進排,何如?傳曰,允。
乙卯二月初九日辰時,上詣春塘臺。三日製通方外儒生試取入侍時,行都承旨沈宜冕,左承旨李承輔,右承旨洪鍾序,左副承旨尹堉,右副承旨金炳奎,同副承旨蔡元默,缺,檢校直閣金德根·鄭健朝,檢校待敎李秉文·趙秉協以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調徐念淳,副提調沈宜冕,進前問候訖。上仍出協陽門·銅龍門·靑陽門,至春塘臺,通禮跪啓請降輿乘座,上降輿陞座。宜冕奏曰,不待標信,徑開布城,事未前有,萬萬駭然。當該作門將領,所當重勘,而本院請推之外,無他可施之罰,何以爲之乎?上曰,事過後拿處,可也。出榻敎宜冕讀奏入門單子訖。讀券官徐有薰·申錫愚·李謙在,對讀官沈承澤·朴永輔·南鍾順·洪兢周,入庭行禮訖。上命書題賦淸明象天廣大象地,有薰跪書,仍讀奏,兢周奉出懸之。傳曰,別雲劍·兵摠府堂上·堂上閣臣·入侍承旨·堂上對讀官,竝讀券官加差下,使之分考。出榻敎缺宜冕稟先張已入,請出標信開布城,呈券儒生,使之次次出去,又稟收券旣多,請考試,又稟取幾人,上命取十人,行科次,兢周讀奏第一張,缺。有薰奏曰,書等何以爲之乎?上曰,第一張書正三下,第二張·第三張·第四張皆書草三下,其餘竝書次上,宜冕奏請坼封,有薰奏請餘次試券,皆書外字。上命書傳敎曰,三日製賦居首三下幼學鄭海尙,直赴殿試,之次草三下幼學李世宰等三人,竝直赴會試,之次次上幼學鄭基祜等六人,竝令該曹考例施賞。出傳敎傳曰,入格儒生,明日延英門外施賞。出傳敎通禮跪啓禮畢,仍請降座陞輿,由靑陽門·銅龍門,入協陽〈門〉,承旨請出標信解嚴,上由宣化門還內,諸臣以次退出。
上在昌德宮。停常參·經筵。
藥房都提調朴晦壽,提調徐念淳,副提調沈宜冕啓曰,親臨試士,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿·中宮殿,口傳問安。答曰,知道。
大王大妃殿進御歸茸君子湯,自今日五貼式,日次製入事,榻前下敎。
進御加味拱辰湯,自今日五貼式,日次製入事,榻前下敎。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,左副承旨尹堉,同副承旨蔡元默,今日不爲仕進,竝卽牌招,何如?傳曰,允。
以左副承旨尹堉牌不進罷職傳旨,傳曰,只推。
傳曰,吏曹參判有闕之代,前望單子入之。
吏曹參判前望單子入之,兪章煥落點。
政院啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,訓鍊大將柳相弼,以南關王廟修改事,今方出去矣。所佩命召,何以爲之?敢稟。傳曰,仍佩往來。
摠戎廳啓曰,本廳中軍沈樂臣,身病甚重,勢難察任,改差,何如?傳曰,允。
兵曹,以趙存中爲摠戎中軍。
以慶尙監司金學性狀啓,密陽府民家失火事,傳曰,民家之一時燒燼,若是夥多,聞甚矜惻,原恤典外別加顧助,結構奠接之方,廟堂措辭,分付。
以慶尙監司金學性狀啓,興海郡人命渰死事,傳曰,聞甚矜惻,原恤前外別加顧助,如有生前身還布,竝蕩減,未拯屍身,期於拯得之意,廟堂措辭,分付。
兵曹,五衛將加設三單鄭重輝·玄漢聲·禹思元。
長生殿啓曰,今此陵園遷奉時,預備綏陵內梓宮,徽慶園內梓室,當先期治椑,而綏陵匣梓宮,徽慶園匣梓室,亦依己酉·辛已·丙午年例,毋論入用與否,諡當備待矣。今番則何以爲之?敢稟。傳曰,依丙午年例爲之。
又啓曰,綏陵外梓宮,徽慶園外梓室,當前期造成,而始役及合木吉日,令日官推擇,則始役今二月十三日午時,合木同月二十一日巽時爲吉云,以此日時擧行,何如?傳曰,允。
義禁府啓目,訓鍊把摠申孝哲原情云云。傳旨內辭緣,泛稱遲晩,所當請刑爲白乎矣,曾經宣傳官勿爲請刑,載在法典,議處,何如?判付。啓,依允。
又啓目,漢城府判官李得信原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
吏曹參判申錫愚疏曰,伏以閟宮登追闡之冊,璇寢筮遷奉之兆,邦籙流於無疆,聖孝光於不匱,凡我含生之倫,孰無愴忭之忱,仍伏念臣所叨天曹佐貳,窠坐淸峻,職事要劇,委非妄庸如臣,所可溷據,而聖明旣一授之,又再授之,再授以來,爲月者三,行政者六,豈止久蔑試效,誠恐劃底僨敗,惟以仰賴恩庇,俯循簿格,幸不至於大鑄錯,第其褎如瞶劣,不能綜理鑑別之實,固自如也。儻謂如此做去,足以了此責任,豈不壞淸朝之官方,羞當世之名論乎?且臣全冬病淹,榮衛積悴,近日趨走,觸冒亦多,游風上政,頭目爲之暈轉,虛火外煽,喉嗌隨以腫痛,非徒安心息慮,爲調治之良詮,雖欲强策陳就,其勢末由,謹具文字,悉暴情懇,伏望聖慈,俯垂鑑諒,將臣職名,亟賜鞏遞,無至久掛空名,坐妨賢路,於公私界分,兩獲其安矣。臣無任云云。答曰,省疏具悉。所請依施。
乙卯二月初十日辰時,上御熙政堂。藥房入診入侍時,都提調判府事朴晦壽,提調徐念淳,副提調沈宜冕,記事官李僖魯,記注官李尙燁,別兼春秋李承游,檢校待敎趙秉協以次進伏。醫官鄭有曾·李鎭夏·安光杓·金鴻男,進伏楹外訖。上曰,史官分左右。晦壽進前問候,各殿問候訖。晦壽曰,醫官待令,使之入診乎?上可之。有曾等以次診候,退伏楹外。晦壽曰,脈候奏之。有曾等起伏奏曰,脈候左右三部調均矣。上曰,所進之湯劑,今日議定,似好矣。晦壽曰,臣等退出,謹堂議定以入矣。上曰,唯。晦壽奏曰,河東雙溪寺,卽奉常寺國用栗木·封山守護之寺,所重固與尋常寺刹有異,而年前回祿之時,特蒙朝家軫念之澤,得以改建奠接矣。又於昨年,慘被水災,梵宇僧寮,在在頹圮,不可不及今修葺,而以若殘僧之方,萬無經紀之道,該寺摠攝輩,來訴本寺,請得空名帖,可知其事鉅力線,宜有軫恤之擧,俗僧帖各一百張成給,以爲補用完役之地,何如?上曰,依爲之。出擧條上曰,空名帖,曾有成給之例乎?晦壽曰,曾或有之矣。上曰,空名帖,名雖一張紙,而其實無異陞資矣。晦壽曰,然矣。上曰,所望必從優數,幾至千張之多,豈盡許施乎?晦壽曰,渠輩之所望,果如是不少,而以俗僧帖各一百張成給,則朝家軫念之澤,不少矣。缺。
上在昌德宮。停常參·經筵。
政院啓曰,右承旨洪鍾序,左副承旨尹堉,今日不爲仕進,竝卽牌招,何如?傳曰,允。
以黃海監司金泳根狀啓,鳳山郡民家失火事,傳曰,聞甚矜惻,原恤典外別加顧〈助〉,結構奠接之方,廟堂措辭,分付。
以右承旨洪鍾序,左副承旨尹堉牌不進罷職傳旨,傳曰,只推。
備邊司啓曰,見今科試調疊,且値幸行,多有察飭之事,副司直閔致庠·趙憲燮·曺錫元,副司果李徹宰,本司文郞廳差下,使之擧行,何如?傳曰,允。
山陵都監啓曰,山陵·園所初看審後,楊州綠陽驛基,光陵達摩洞·健元陵齋室後及右岡·獻陵右岡·龍仁邑後,水原龍珠寺後七處山論,別單書入之意,敢啓。傳曰,知道。
園所都監啓曰,本都監所用物種,參考各年前例,鐵炭則戶曹各軍門取用,石炭磚石不足鐵物,卜定於海西·江華,空石則戶曹·各軍門·守禦廳·畿營取用,生葛則亦令畿營分定各邑,進排擧行,何如?傳曰,允。
上在昌德宮。停常參·經筵。
自午時至人定,灑雨下雨,測雨器水深二分,午時雨雹,形如小豆。
傳曰,藥院提調有闕之代,前望單子入之。
內醫提調前望單子入之,尹致秀落點。
傳曰,左副承旨·同副承旨竝許遞,前望單子入之。
承旨前望單子入之,權溭·金在淸落點。
備邊司啓曰,卽見全羅監司鄭基世狀啓,則以爲扶安縣蝟島漂到大國人六名,乃是山東省登州府人之行商漂到者,而願從水路還歸,故所傷船什,卽令修改,衣袴糧饌,照例題給,已爲發送云矣。漂人旣爲還歸,緣由咨文,依例撰出,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
又啓曰,卽見黃海水使李東植狀啓,則以爲長淵縣助泥鎭漂到空船一隻,有兩箇屍身,而船樣服色,雖是唐船,旣無船標,且無生者,憑問無階,船隻什物,依定式待年燒火,屍身埋瘞立標事,請令廟堂稟處矣。異國空船之漂來者,待年燒火,本有定式,依此施行,埋瘞立標,亦如狀辭之意,分付,何如?傳曰,允。
訓鍊都監啓曰,本局哨官朴永錫,身病猝重,勢難察任,改差,何如?傳曰,允。
又啓曰,本局別將申從翼,啓下之後,纔入三日直,謂有身病,不爲行公,幸行當前,自多事務,申飭擧行矣。稱以省掃,恣意下鄕,不由直發,事未前有,萬萬該然。爲先汰去,其罪狀,令該府拿問處之,何如?傳曰,允。
兵曹啓曰,宣傳官李完熙,五衛將申錫珪·金驥壽·李晩榮·趙果永·金敏淳,守門將趙有增,俱以病難供職,呈狀乞遞,竝改差,何如?傳曰,允。
吏曹啓曰,通禮院左通禮金權,以其身病,呈狀乞遞,改差,何如?傳曰,允。
園所都監啓曰,本都監堂上徐念淳,方帶藥房提調,事多相妨,藥房提調之任,今姑許遞,何如?傳曰,允。
禁衛營啓曰,本營字內外南山松木稀疎處,今十三日爲始,補植之意,敢啓。傳曰,知道。
政院啓曰,右承旨洪鍾序,右副承旨金炳奎,今日不爲仕進,竝卽牌招,何如?傳曰,允。
又啓曰,新除授右承旨金在淸,右副承旨權溭,竝卽牌招,何如?傳曰,允。
以右承旨洪鍾序,同副承旨金炳奎牌不進罷職傳旨,傳曰,只推。
又啓曰,行都承旨沈宜冕不爲仕進,右承旨金在淸,左副承旨洪鍾序,右副承旨權溭,同副承旨金炳奎牌不進,院中只有臣一人,伴直無人,同副承旨旣有只推之命,更爲牌招,何如?傳曰,允。
以同副承旨金炳奎牌不進罷職傳旨,傳曰,只推。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,摠管有闕之代,前望單子入之。
摠管前望單子入之,金相宇·鄭夏應落點。
傳曰,有實病左右尹許遞,前望單子入之。
京兆堂上前望單子入之,宋持養·兪章煥落點。
傳曰,山陵再看審時,時原任大臣進去。
政院啓曰,假注書蒙點後有頉,則卽出代望,例也,而去夜有頉之假注書,尙不出代,廳坐仕記,以未入來書入者,事未前有,臣之曚然捧入,不勝惶悚,當該注書所當重勘,而本院請推之外,無他可施之罰,何以爲之?敢稟。傳曰,從重推考,爾亦推考。
吏曹啓曰,成均館典籍權仁成,以其身病,呈狀乞遞,改差,何如?傳曰,允。
以黃海監司金泳根狀啓,鳳山郡民家失火事,傳曰,聞甚矜惻,原恤典外別加顧助,結構奠接之方,廟堂措辭,分付。
政院啓曰,卽者義禁府都事來言,時囚無得過三日滯囚,曾有定式矣。時囚罪人李得信等,當爲議處,而判義禁未差,次堂例不得擧行云,未差之代,政官牌招開政差出,待下批牌招,以爲開坐之地,何如?傳曰,允。
又啓曰,兼吏曹判書徐憙淳,參議沈承澤牌不進,推考傳旨及罷職傳旨,今方捧入,而開政命下之後,如是違牌,事甚未安,參判未差,判書更爲牌招,何如?傳曰,允。參議只推,一體牌招。
吏曹口傳政事,以洪啓周爲弘陵參奉。
兵曹口傳政事,以柳爲宣傳官。
兵曹啓曰,今此幸行時,侍衛之職,不可不備,而宣傳官有闕之代,依例口傳擬入之意,敢啓。傳曰,知道。
禮曹啓曰,今二月十五日行弘陵忌辰祭享時,兩官當爲備員,而參奉有闕未差,令該曹以在京無故人口傳差出,以爲備員進參之地,何如?傳曰,允。
觀象監啓曰,今此山陵再看審敎是時,臣以政府進去矣,本監提調亦當進去,而臣旣領本監,依例兼進之意,敢啓。傳曰,知道。
山陵都監啓曰,山陵再看審時,時原任大臣進去事,命下矣。臣左根,與判中樞府事臣朴晦壽,判中樞府事臣金興根,右議政臣趙斗淳,都監提調臣洪在喆,禮曹參判臣金萬根,率諸地師及方外看審人等,除下直明日出去之意,敢啓。傳曰,知道。
園所都監啓曰,山陵再看審,在於明日,本都監堂上一員,同爲進去之意,敢啓。傳曰,知道。
弘文館啓曰,下番闕直,事甚未安,修撰金完植,副修撰趙秉學,別兼春秋進,修撰任應準,卽爲牌招入直,何如?傳曰,允。
以修撰任應準牌不進罷職傳旨,傳曰,只推。
乙卯二月十三日辰時,上御熙政堂。山陵都監提調以下入侍時,同副承旨金炳奎,假注書李啓魯,記注官金載瓛,別兼春秋金完植,山陵都監提調兼觀象監提調趙得林,園所都監提調洪鍾英以次進伏,相地官韓廷厚·洪庭河·梁鍾華,方外地師劉允晦·朴京壽·朴懋壽·南定斗,進伏楹外訖。上曰,史官分左右。仍命都監提調進前,得林等進前。上曰,各處看審則果何如?得林曰,臣等今番看審之行,已過六七日,而程途則近四百餘里也。東道·南道,盡爲看審矣。又奏曰,禮曹判書李敦榮,當與臣等同爲入侍,而中路因服制,經還私第,不得同爲入侍矣。上曰,相地官來待乎?得林曰,待令矣。上曰,次第陳奏,可也。庭河曰,臣自任所,追後上來,西道看審,不得同參,而今番看審時,先往綠楊驛,後龍來脈,雖云合格,下砂低殘,內氣不收,是所大欠,不必更論,仍往達摩洞看審,則後龍氣勢,與光陵同格,又無更論,而龍穴之豐滿,堂局之園正,亦爲上等吉地,又往東八陵看審,則健元陵右岡,龍穴合格,乾亥雙垂,然亥多乾小,亦無害定穴,實爲安吉之地也。健元陵齋室後岡,又如光陵同體,尊貴之格,又無可論,而龍虎水砂,盡爲合格,亦爲萬世安吉之地也。龍仁邑後岡,龍虎拱抱,案山齋正,實爲全吉之地,華城龍珠寺後岡看審,則似是光陵主峰,外堂明暢,是所謂緩來亟受,平來勒住之格,實爲安吉之地也。上曰,七處中何地尤勝乎?庭河曰,達摩洞最爲上吉地矣。允晦曰,綠楊驛後岡,諸地師之所奏,已備陳矣。復何敢上達者,而大抵達摩洞,雄偉旌壯之勢,可謂上等吉地也。龍珠寺後岡,龍穴砂水,似是全備之地,而但穴場,多有鋤破之痕,故難免眞穴之天形矣。上曰,然則達摩洞最爲上吉乎?允晦曰,誠然矣。京壽曰,綠楊驛後岡,左右砂不足,且水口不收,未足擧論矣。上曰,與厚陵右岡,相較則何如?京壽曰,厚陵右岡,明堂不暢,案山稍近,而達摩洞,則元無此等二欠矣。達摩洞爲第一明堂,健元陵齋室後岡,極爲豐穴貴龍,實爲上格矣。上曰,然則與禧陵右岡,相較,何如?京壽曰,禧陵右岡,與健元陵齋室後,湯明安吉,元無異同之分矣。廷厚曰,達摩洞,後龍穴星豐圓,靡不合法,龍仁邑基,後龍龍脈降勢,穴場局內,亦爲和吉之地矣。華城龍珠寺後岡,俱爲吉格,而間有人力之漳補,難認天形之如何矣。上曰,厚陵右岡,與達摩洞,何如?廷厚曰,厚陵右岡,雄威尊嚴,不如達摩洞,端正和平之氣優矣。鍾華曰,達摩洞龍與局勢,無容更達,而健元陵齋室後,亦如東八陵同龍,穴星之端正,實爲十全之地,而諸地師所奏,如一矣。懋壽曰,達摩洞爲第一吉地,東八陵局內·健元陵右岡,亦爲極品之地,健元陵齋室後岡,上品好地,作局亥坐也。上曰,達摩洞坐向,向以乾坐云云,而今何謂亥坐·壬坐也?懋壽曰,乾龍·亥龍,雙垂於後岡,亦無害於定穴。廷斗曰,健元陵齋室後,龍身活動,枝脚繁衍,條條合格,無如此上吉地矣。上曰,比看禧陵後岡,則高下,何如?定斗曰,健元陵齋室後岡,猶勝於禧陵右岡矣。上曰,光陵達摩洞龍勢,與厚陵右岡,高下,何如?定斗曰,達摩洞雄威强壯,尤勝於厚陵右岡,而論其等綴,則兩處均是一等大地矣。缺完植奏曰,臣以本館事,有所仰達矣。四處外史庫所奉實錄,三年一次曝曬,係是定式,且今年爲當次,故玆敢仰達,四處外史庫實錄曝曬,擇日擧行,何如?上曰,依爲之。出擧條缺。
上在昌德宮。停常參·經筵。
傳曰,禮房承旨馳詣宗廟·景慕宮,奉審摘奸以來。
備邊司薦望,以徐相五爲平安兵使。
傳曰,承旨有闕之代,前望單子入之。
承旨前望單子入之,李源命·沈敬澤落點。
以司謁口傳下敎曰,今番幸行時,司勇金炳弼別隨駕。
政院啓曰,兼吏曹判書徐憙淳,參議沈承澤再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安,參判未差,判書所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
以監察茶時啓辭,傳曰,知道。
奎章閣啓曰,明日奎章閣望奉審日次,臣進詣擧行之意,敢啓。傳曰,知道。
政院啓曰,玉堂上下番俱空,事甚未安,副校理金鎭衡差祭,修撰金完植,副修撰趙秉學別兼春秋進,金禹銖在外,應敎成載球,副應敎鄭錫朝,校理李載元·張龍逵,副校理兪世煥,修撰任應準,竝卽牌招,推移入直,何如?傳曰,允。
以應敎成載球,副應敎鄭錫朝,校理張龍逵·李載元,副校理兪世煥,修撰任應準牌不進罷職傳旨,傳曰,只推。
備邊司啓曰,卽見黃海監司金泳根,水使李東植狀啓,則以爲長淵縣助泥鎭漂到大國人九名問情,則乃是山東省登州府榮城縣人之行商漂到者,而彼人旣願水路還歸,破傷船隻及衣袴等物,依例造給事,請令廟堂稟旨分付矣。彼旣水路願歸,依其願候風發送,而船隻及衣袴,依狀請造給,越海糧柴油等物,亦令照例施行,以示朝家優恤之意,待發狀聞,令槐院撰出咨文,定禁軍騎撥下送于灣府,傳給鳳城將處,以爲轉致盛京之地,何如?傳曰,允。
又啓曰,卽見東萊府使宋廷和狀啓,則以爲漂民,前五衛將趙正杓,護送差倭,謂以有職銜人領來,援引丙子已例,請以特送許接矣。接待之節,合有優異之典,供給一款,參互特送漂差之例,從略磨鍊,接慰官,依漂差例差定擧行事,請令廟堂稟旨分付矣。漂流之命,得以生還於萬死之中,而二品之稱,旣非冒托,特送之名,謂有可據,則不必較計,徒損事體,接待之節,一依狀聞施行,載還之柩,使之各別厚埋之意,分付,何如?傳曰,允。
義禁府啓曰,全羅監司鄭基世狀啓內,蝟島僉使元敬祥,爲先罷黜,其罪狀,令攸司稟處事,啓下矣。元敬祥時在任所,依例發遣府書吏,交代後拿來,何如?傳曰,待待命拿囚。
政院啓曰,卽者義禁府都事來言,時囚罪人李得信等,當爲議處,而判義禁洪在喆奉命在外,次堂例不得擧行云,何以爲之?敢稟。傳曰,許遞,前望單子入之。
有政。吏批,兼判書徐憙淳進,參判沈宜冕未肅拜,參議沈承澤進。吏批啓曰,大司成今當差出,而擬望之人乏少,承旨竝擬,何如?傳曰,允。以沈宜冕爲吏曹參判,尹致定爲刑曹判書,李裕元爲兵曹參判,徐翼輔爲禮曹參議,洪鍾序爲大司成,洪在喆爲判義禁,李孝淳爲知經筵,白龍周爲承文判校,金始遠爲校書判校,鄭漢然爲左通禮,權應駿爲尙衣僉正,金用淳爲江華經歷,金學喜爲漢城判官,孟道植爲典籍,徐載元爲童蒙敎官,整理使單金炳冀,承文判校吳相昱今加通政,滿三十朔,校書判校卓宗述,滿三十朔今加通政,依定式陞堂上。
再政,以徐麟淳爲掌樂僉正,閔象鎬爲健元陵令,趙名龜爲典籍,故判書洪起燮贈左贊成例兼,判義禁洪在喆考,贈吏參李龜鼎贈吏判例兼,贈吏議李世習贈吏參例兼,已上知經筵李孝淳兩代,故進士李述賢贈童敎,孝行卓異贈職事,承傳。
三政,以李承洛爲社稷令,劉殷祜爲律學敎授。
四政,以鄭世華爲景慕宮令。
五政,以李謙在爲刑曹參議,宋騏洙爲工曹佐郞,李駿休爲鎭岑縣監。
六政,以吳台善爲中部令,洪在璇爲掌藥主簿。
七政,以林準相爲義盈主簿,趙永紀爲引儀。
八政,以趙冕植爲掌苑別提。
九政,以洪萬泳爲典設別提。
兵批,判書□□□,參判□□□,參議缺,平安道兵馬節度使單徐相五。
祭酒宋來熙疏曰,伏以閟宮之舊甲重屆,瑤冊之盛禮誕擧,聖慕克伸,群情胥歡,而顧臣牀簀之喘,獨阻嵩呼之列,區區螻蟻之忱,無路自伸,惶恐跼蹐,若無所容,不料此際,遠賜諭旨,追念先故,不忍棄其後人,勖以遵迪之責,辭旨純勤,至於如此,臣奉讀未半,不覺感泣,臣雖冥頑,猶有彝性,寧可全昧駕屨之義,獨無少伸葵忱之願哉?誠以株守難進,自有微諒,則學術空疎,無足以仰贊聖治,一也。如臣庸陋,不可以當尊禮名儒之盛典,二也。重以衰癃之甚,望斷陳力,三也。凡此三者之說,臣從前悉陳,伏想聖明,亦或記有之矣。苟非然者,臣豈可甘自陷於逋慢之辜,將抵鈇鉞而後已乎?且臣年迫七旬,孱朽之質,日漸摧敗,加以痼疾纏身,澌奪欲盡,伏火上升,則如入煙霧之中,眩暈猝發,則若在風濤之上,懸知就木,不遠伊邇,雖欲强策起發,仰承隆命,而亦何可得也?臣身旣不能自致,則報答殊遇,此生無望,撫躬悲嘆,尙何言哉?臣於陳情之外,不宜更贅他說,而聖旨旣以生民方瘁,國勢有綴旒之危,邪說復煽,義理有湮晦之憂,夙夜悸慄,如集于木,是天誘宸衷,灼見時弊之肯綮,將以殷憂啓聖之工,挽作至治之機會也。以言乎生民方瘁,則其事之爲弊,某事之失宜,縱難悉知枚擧,而臣伏在窮巷,擧耳目之所覩記,則比者頻年旱澇,民産倒懸,或有蕩祈流離之患,賦役之重,徵督之苦,恒多愁難之聲,其所便宜撫綏之責,在於守令·方伯,而時或措處者,每歸文具,而實惠未能下究,外方施爲,專係於朝廷之綱紀,古語云,不覩其形而察其影,豈非朝廷之上,恬嬉成習,玩歲愒日,無誠實蕫正之功而然也耶?方今殿下,春秋鼎盛,臨御有年,臣民之蘄望,愈爲深切,必須以懋聖學,爲誠小民之本,開廣聰聽,奮發志氣,天理日明,人欲日消,則人之賢否,事之是非,當無所逃於淵鑑之中,而或有一念之差,一事之誤,亦必反求於身心,務皆猛省而痛革,以大公至正,標準乎臣鄰,以至誠無僞,孚格乎天人,國計民謨,得其要領,以振綱紀,則群下震攝奔趨,欽承休德,不敢爲私己殘民之事,則方瘁之民,自然快蘇,綴旒之勢,亦當鞏固,此在殿下一轉移之間矣。以言乎邪說復煽,則近聞曹家文字之醜正滅義,罔有紀極,其凶辭狡意之詆斥譏逼者,因館學臺閣之疏章,幾盡臚列而打破,竟蒙夏望追奪,錫雨逬裔之命,則處分極其明白痛快,足使四方之人,欽仰我聖上衛道尊賢之盛意,豈不休歟?今因此事,而繼陳微悃之素蘊,嗚呼,丙丁之際,天地崩坼,冠屨倒置,顧我禮義之邦,幾不免於夷狄之論矣。幸値孝廟龍興,十載薪擔,與一二同德之臣,以圖尊攘之業,密勿規畫而天不〈弔〉漢,弓劍遽遺,大計莫伸,此實志士仁人之所沈歎也。然而風聲烈,照燿日星,倫綱賴此不墜,則庶有辭於天下後世,而及今歷久,世變層生,人心陷溺,竝與大義而無難誣毁,肆然刊布,幾多年潛藏之書,煽其悖邪,則麟經將無可讀之地,而義理果有湮晦之慮,竊惟殿下,勿以薄施逬奪,已爲息闢詖淫,而益懋繼述聖祖之志事,君臣上下,扶植此義,以爲維持世道,則幾於湮晦者,亦當彰著,伏願殿下,留神財聽焉。臣又有情勢之萬萬悶悚者,臣猥以愚魯不肖,上誤隆恩,前後所歷,罔非踰濫,至於國子之銜,所當日與章甫,講論探討,以助明時菁莪之化,尤豈如臣無狀,虛縻遠外之窠哉?斷不容恬然竊據,而荏苒至今,洽爲三載,曠廢職務,虧壞廉防,無甚於此,往年疏辭,瀝盡肝血,而微誠未格,兪音終閟,非不知一籲二籲,期於得請乃止,而草萊賤品,屢煩章奏,實所不敢,因循泯默,祗增怵惕,今因拜章,亦何可徒懷嚴畏,不爲陳暴乎?伏乞聖慈,曲加諒察,收回召命,兼遞職名,俾臣無任云云。答曰,省疏具悉爾懇。成均之任,非爾伊誰將擬?因此而以爲敦召之地,不宜辭巽,至於滿幅所陳,寔出憂愛惓惓,一則感歎,一則愧恧,爾須迨此簉朝,以補寡躬之不逮,側席以待。仍傳曰,此批答,遣地方官傳諭。
上在昌德宮。停常參·經筵。
藥房提調尹致秀,副提調李源命啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
漢城府啓曰,今番遷陵時,轝士軍當爲抄出,而各殿宮別監與各差備掖屬及各都監各司員役等外,毋敢頉下,各處移文捧甘之弊,一切嚴防事,令各該司奉承傳擧行,何如?傳曰,允。
判義禁前望單子入之,尹定鉉落點。
奎章閣啓曰,景慕宮望廟樓,今望奉審無頉之意,敢啓。傳曰,知道。
政院啓曰,玉堂上下番俱空,事甚未安,修撰金完植,副修撰趙秉學別兼春秋進,金禹銖在外,應敎成載球,副應敎鄭錫朝,校理李載元·張龍逵,副校理金鎭衡·兪世煥,修撰任應準,竝卽牌招,推移入直,何如?傳曰,允。
以應敎成載球,副應敎鄭錫朝,校理張龍逵·李載元,副校理金鎭衡·兪世煥,修撰任應準牌不進罷職傳旨,傳曰,只推。
政院啓曰,備邊司郞廳來言,今日賓廳日次,而領議政金左根,右議政趙斗淳,山陵園所再看審進去,左議政未差,不得來會云矣。敢啓。傳曰,知道。
都摠府摠管變通事草記,傳曰,竝許遞,前望單子入之。
上在昌德宮。停常參·經筵。
政院啓曰,行左承旨沈敬澤,左副承旨金在淸,今日不爲仕進,竝卽牌招,何如?傳曰,允。
傳曰,玉堂竝許遞,政官牌招開政。
摠管前望單子入之,任百經·沈宜冕·李明迪·朴齊憲·李寅皐·李謙在·趙徽林落點。
政院啓曰,卽者禮曹郞廳來言,今此式年監試覆試試官,明日當爲擬入,而行判書李敦榮服制,參判金萬根奉命在外,只有參議徐翼輔一人,不得擧行云,何以爲之?敢稟。傳曰,判書許遞,前望單子入之。
禮曹,判書前望單子入之,尹定鉉落點。
政院啓曰,卽者義禁府都事來言,時囚罪人李得信等,當爲議處,而判義禁尹定鉉未肅拜,次堂例不得擧行云,判義禁卽爲牌招,何如?傳曰,允。
又啓曰,判義禁尹定鉉牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
又啓曰,判義禁尹定鉉再牌不進推考傳旨,今方捧入,而開坐命下之後,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,牌招。
兵曹啓曰,參判李裕元內閣進,今此幸行時,無以備員,令政院稟旨變通,仍令該曹口傳差出,待下批牌招,何如?傳曰,允。許遞。
吏曹口傳政事,以金在田爲兵曹參判。
政院啓曰,兼吏曹判書徐憙淳,參判沈宜冕,參議沈承澤牌不進,推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
又啓曰,兼吏曹判書徐憙淳,參判沈宜冕,參議沈承澤再牌不進,推考傳旨及罷職傳旨,今方捧入,而開政命下之後,連事違召,無意承膺,事甚未安,參判沈宜冕陳疏,判書所當更請牌招,而係是一日三牌,何以爲之?敢稟。傳曰,牌招,參議只推,更爲一體牌招。
吏曹啓曰,左通禮金權,以其身病,呈狀乞遞,改差,何如?傳曰,允。
傳曰,吏曹參判疏批已下,卽爲牌招。
義禁府啓目,訓鍊都監把摠申孝哲原情云云。傳旨內辭緣,泛稱遲晩,刑推得情,何如?啓除刑推議處爲良如敎。
義禁府啓目粘連,向前李得信·申孝哲等亦,李得信段,私服對立,已極虧損於郞官體例,草記阻搪,有難參恕,申孝哲段,經開布城,雖緣事勢,不待標信,難免溺職,竝以此照律,何如?啓依允。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
有政。吏批,兼判書徐憙淳,參議沈承澤牌不進,參判沈宜冕進。吏批啓曰,兼判書徐憙淳,參議沈承澤竝牌招不進,小臣獨政未安,何以爲之?敢稟。傳曰,仍爲之。以趙憲燮爲副應敎,朴麟夏·南履輪爲校理,成載球·尹定善爲副校理,李鍾淳·李應鼎爲修撰,鄭基稷·趙秉協爲副修撰,金大根爲知經筵,柳泰東爲左通禮,成原默爲分內醫提調。
再政,以李崙夏爲獻納,洪敬燮爲掌藥正,沈宜贊爲康津縣監。
三政,以李羲豊爲長興主薄。
四政,以朱鎭珏爲典設別提。
吏曹參判沈宜冕疏曰,伏以臣兩載湖藩,猥蒙重寄,方面之責,罔效於承流,瘝墜之罪,實多於尸官,自顧慙忸,惟俟郵罰,纔解周虎旬宣之任,旋膺虞龍出納之命,臣是何人,厚被洪渥,若是曠絶,涯分已踰,惶懍轉深,不意賤臣之名,忽登少宰新剡,恩點遽降,政牌繼臨,臣誠戰悸震駭,莫省攸措。噫,周之天官,責重治邦,唐之文部,大綜吏統,均雖委於專管,辨論亦資於佐平,通枳而有時與聞,差擬而亦或代斲,爲任之綦重,豈嘗諸曹佐貳之間漫比哉?用是而遴揀之難愼,非爲備官,必惟其人,所以古昔名碩之擧皆逡巡辭巽者是耳。臣之聵聵倥倥,百無一似,宜莫逃於則哲之明,而性本疎闇,才又鈍滯,內外歷試,尺寸蔑效,至如進退臧否,稱錘輕重,尤非臣所可能,今若不量而入,强而行之,則與眇視而跛履,何異也?凡國家用人之道,必量材而器使,人臣就列之義,嘗揆分而膺命,上不可以謬擧,下不可以冒受,一或差誤,非但災及其身,將見病于其國,苟其不自揆量,徒憑寵靈,以趨走爲恭,則實爲臣難贖之辜,然則安得不披瀝陳懇,以祈反汗之恩哉?況又舊望彬彬,新選濟濟,器能功閱,無有殿於臣者,顧何敢揚糠在前,積薪居上,以致官方緣臣而玷,物情由臣而乖乎?臣雖至愚,參倚已熟,揚揚冒膺,判無其望,敢玆畢暴衷懇,仰瀆聽畢之天,伏乞聖明,俯垂鑑察,亟遞臣吏曹參判之任,回授可堪,仍治臣瀆撓之罪,實公私萬幸。臣無任云云。答曰,省疏具悉。卿其勿辭行公。
上在昌德宮。停常參·經筵。
政院啓曰,同副承旨金炳奎,今日不爲仕進,卽爲牌招,何如?傳曰,近日仕進,不過數三人,豈有如許事體,此是占便而然乎?知申外不爲仕進承旨,竝牌招。
政院啓曰,玉堂上下番俱空,事甚未安,新除授應敎趙憲燮,副應敎張仁遠,校理朴獜夏·南履輪,副校理成載球,修撰李應鼎,副修撰趙秉協,竝卽牌招,推移入直,何如?傳曰,允。
弘文館啓曰,新除授修撰李鍾淳,時在京畿龍仁地,副修撰鄭基稷,時在忠淸道延豊地,經筵入番事緊,請竝斯速乘馹上來事,下諭。答曰,許遞,前望單子入之。
玉堂前望單子入之,李容殷·李載元落點。
以應敎趙憲燮,副應敎張仁遠,校理南履輪,副修撰趙秉協牌不進罷職傳旨,傳曰,只推。
禮曹啓曰,今此乙卯式年監試覆試一所,設場於本曹矣。上直郞廳,依例移直朝房之意,敢啓。傳曰,知道。
又啓曰,今此乙卯式年監試覆試試官,當爲磨鍊,而擬望之人乏少,承旨竝擬,何如?傳曰,允。
又啓曰,今此乙卯式年監試覆試試官,當爲磨鍊,而堂下無故〈可〉擬之人乏少,依近例,以堂上官通擬入,而二所參試官望中,前典籍徐鶴淳·嚴敦永,時無職名,令該曹口傳付軍職,何如?傳曰,允。
又啓曰,今此乙卯式年監試覆試試官望,纔已擬入,而二所參試官望中嚴敦永,時帶典籍,而以前典籍書入矣。原望筒中,改付標以入,而臣等之矇然不察,致此誤錯,惶恐待罪之意,敢啓。傳曰,知道。
又啓曰,卽接安東幼學柳養天所志,則以爲族兄東綽,嫡妾俱無子,以其同姓十六寸弟養成第二子星角,欲爲繼後,兩家諸族,相議完定,而養家父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長柳養天所訴旣如此,柳養成第二子星角,立爲柳東綽之後,何如?傳曰,允。
又啓曰,大小科陳試人草記許赴事,曾有定式矣。丙午年公都會初試入格幼學方宗斗,己酉年公都會初試入格幼學鄭奎元·趙鉉基·閔昌顯·韓宗學·柳涉·金命舜·林衡錫,式年監試初試入格幼學車載厚·李泰一·宋周憲·申榕·姜耆淳,庚戌年增廣監試初試入格幼學朴駿夏·金鼎洛·李龍奎·朴禹源,陞補初試入格幼學姜萬貞·高運日,合製初試入格幼學柳南珪·鄭匡始,公都會初試入格幼學李政在·韓祥履·李夔載·朴裕燮·金樂朋·許嵃,辛亥年陞補初試入格幼學金炳右·梁用楫,合製初試入格幼學吳俊泳,公都會初試入格幼學趙昌年,壬子式〈年〉監試初試入格幼學任炯常·金東敏·李亨泰·黃命漢·文成善·權應民·李秉哲·崔德鉉·金永珪·孫東秀·鄭必周·金錫裕·鮮于·金基鎭·鄭元銅·鄭頤基·申章顯·李圭烈·權瀞·崔仁得·李敎秉·兪夏柱·高濟善·韓在基·姜林馨·李東元·金民柱·尹容五·李龍九·李中夏·李鎭岱·李應霖·車南轍·李圭桓·金宗堯·朴齊崙·李秉鱗·李復彬·李載甲·姜彙永·朴能壽·黃珽夏·李源奭·崔在璿·李輝冕·李冕秀·金顯國·洪海龍·任百薰·李秉再·愼尙中·李能洙·李玄裕·高勉鵬·金熙洙·尹和·鄭昶朝·金顯根·崔基鍾·金永遠·金洛述,俱爲陳試,故取考其所受公文,則明白無疑,而在喪及朞服未葬,父子俱參人,竝許陳試,法典所載,試官相避人之許以陳試,亦有定式,一竝許赴於今此式年監試覆試之意,敢啓。傳曰,知道。
禁衛營啓曰,本營哨官李興洙,身病猝重,勢難察任,改差,何如?傳曰,允。
摠戎廳啓曰,本廳哨官李允根,身爲入直將領,事多稽忽,爲先汰去之意,敢啓。傳曰,知道。
義禁府照目粘連,漢城判官李得信,訓鍊把摠申孝哲等矣,本府議啓內,李得信段,私服對立,已極虧損於郞官體例,草記阻搪,有難參恕,以此照律,罪杖八十收贖,奪告身三等,申孝哲段,經開布城,雖緣事勢,不待標信,難免溺職,以此照律,罪笞五十收贖,解見任外敍,竝私罪。奉敎依允爲旀,竝只功議各減一等爲良如敎。
大司成洪鍾序疏曰,伏以臣於日昨,伏奉除旨,以臣爲大司成者,臣反躬惶恧,莫省攸措。臣本常調末蔭,邂逅一第,又在頭顱已判之餘,居然從下大夫後,已是臣宿算不到,至於華塗一步,匪分妄希,不惟臣自劃已素,參以當世名論,初非彷彿詡假,而今乃拔諸林立,使粃前,自速齊竽之濫,以致漢薪之積,則臣固不識廉隅,以汰爲榮,而有識竊歎者,將謂昭代官人,果盡器使之道乎?至於掄選之淸,責任之重,臣不敢張皇敷陳,妄效崇飾之義,而竊嘗聞在昔鴻匠碩儒之足以表準多士者,莫不退托逡巡於是者,誠以世敎文化之大有所關係故耳。臣早失趨庭之訓,長無麗澤之益,荒嬉成習,文術無底,箋註竹素,先哲緖餘,了蔑一知半解,握槧觚從事功令,亦糟粕之麤而已。旣又筌蹄於郞潛郡紱之間,遂成五十無聞之人,今欲冒據皐比,居師儒之名,行師儒之事,則不幾近於瓦罇黃流,竈焦朱鉉乎?臣若不自揆度,冒昧出膺,放倒四維,從它在列之笑,則是徒七分要做好官者也。聖明之世,安用此沒恥人爲,此臣所以株守莫變,衡倚已熟,罪著違傲,罔念趨走者也。玆敢包悚齎慄,仰干崇聽。伏乞聖慈,俯垂鑑諒,將臣新銜,劃賜鐫改,俾名器不至緣臣而墜壞,寔公私大〈幸〉。省疏具悉。爾其勿辭察職。
上在昌德宮。停常參·經筵。
傳曰,都承旨許遞,前望單子入之。
承旨前望單子入之,沈宜冕落點。
傳曰,吏曹參判有闕之代,前望單子入之。
吏曹參判前望單子入之,鄭基世落點。
傳曰,呈告經筵許遞,政官牌招開政。
傳曰,呈告摠管許遞,今日政差出。
傳曰,弘文提學有闕之代,前望單子入之。
弘文提學前望單子入之,申錫愚落點。
傳曰,今聞諸地師所奏,又見山論與圖形,健元陵齋室後及安樂峴,俱是上吉之地,健元陵齋室後綏陵遷奉,安樂峴徽慶園遷奉爲定,時原任大臣,率禮堂·陵園都監堂上·觀象監提調,更爲看審後,仍爲封標。
兵曹啓曰,今此幸行時,參判金在田有身病,不得進參,令政院稟旨變通,仍令該曹口傳差出,待下批牌招,何如?傳曰,允。許遞。
吏曹口傳政事,以趙秉恒爲兵曹參判。
吏曹啓曰,奉常寺僉正金容煥,除拜過限未肅拜,改差,何如?傳曰,允。
政院啓曰,新除授吏曹參判鄭基世,一體牌招,何如?傳曰,允。
備邊司啓曰,會寧開巿,旣已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
以監察茶時啓辭,傳曰,知道。
禮曹啓曰,今二月二十日行徽慶園審食祭享時,兩官當爲備員,而今參奉有闕未差,令該曹以在京無故人口傳差出,以爲進參之地,何如?傳曰,允。
弘文館啓曰,應敎趙憲燮,副應敎張仁遠,校理南履輪,副修撰趙秉協,新除授修撰李容殷,副修撰李載元,一體牌招察任,何如?傳曰,允。以應敎趙憲燮,副應敎張仁遠,修撰李容殷,副修撰李載元·趙秉協牌不進罷職傳旨,傳曰,只推。
刑曹啓曰,遷陵都監來設於本曹矣。臣曹則移接平巿署之意,敢啓。傳曰,知道。
山陵都監啓曰,臣等再看審次,率相地官及方外地師等,本月十四日,自京離發,進詣光陵局內達摩洞看審,十五日,健元陵齋室後及右岡看審,十六日,轉向南道龍仁邑後看審,十七日,仍向安樂峴置簿處看審,十八日,開運寺後置簿處看審後,復路計料,而各處山論山圖,復命時修正以入之意,敢啓。傳曰,知道。
政院啓曰,卽者別兼春秋尹定善,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
禮曹啓曰,山陵園所封標吉日時,令日官李秉洪推擇,則山陵封標,今月二十一日辰時,園所封標,同日未時爲吉云,以此日時擧行,何如?傳曰,允。
別兼春秋尹定善,疏陳母病徑出。省疏具悉。爾其勿辭救護。
乙卯二月十八日未時,上御熙政堂。看審大臣以下入侍時,同副承旨金炳奎,假注書權翰成,記注官姜晢一,別兼春秋尹定善,判府事朴晦壽·金興根,摠護使領議政金左根,右議政趙斗淳,山陵都監提調洪在喆,園所都監提調徐念淳,禮曹參判金萬根,以次進伏訖。上曰,史官分左右。仍命大臣進前,晦壽等進前問候,各殿問候訖。晦壽曰,臣等承命詣光陵局內達摩洞看審,仍詣健元陵右岡及齋室後及龍仁邑後看審,則諸地師之言,與初看審無異,而但達摩洞及龍仁兩處,或不無微欠處,亦不害爲吉地云矣。仍爲轉進安樂峴看審,此是自前看審處也。諸地師之言,以爲名穴吉地,一辭贊美,仍又往開運寺後及安巖洞看審,則諸地師之論,多有疵欠,凡七處圖形山論,纔爲入啓,已經睿覽丕?上曰,俄已見之矣。晦壽曰,諸地官待令矣。入侍下詢,何如?興根等曰,臣等所看審七處,大體皆好,而今日所見開運寺,雖以凡眼見之,似爲未洽,下問地官後,上裁,何如?左根曰,地師所見,各有不同,召入下問,何如?斗淳曰,健元陵齋室後及安樂峴,最爲極好,似無異同,而相地官請皆入侍焉。相地官韓廷厚·梁鍾華·南廷斗·朴懋壽·朴京壽·劉允晦·洪庭河等,進伏楹外訖。上曰,以此進前奏。廷厚日,健元陵齋室後,和氣,益勝於初看審時,達摩洞則靑龍腰稍低,似爲小欠,健元陵右岡及龍仁邑後,則與初看審無異,安樂峴龍穴安極,案對淸粹,極爲吉地。鍾華曰,達摩洞龍穴堂局之吉,一如前論,而但靑龍腰乍低,山根略露,健元陵齋室後,則龍穴之專氣,堂局之關勢,允爲上吉之地,右岡亦如前論,而安極平鋪,差下於齋室後,龍仁邑後,則內砂稍短,爲吉地之小欠,安樂峴,則來龍之貴格,穴星之端正,允合上吉之地,安巖洞,龍局可用,而作穴糢糊。京壽曰,達摩洞乙辰方乍低之論,雖有諸地師齊奏,然以臣所見,似非過低,健元陵齋室後,極爲上格之地,平定安極,實勝可達摩洞,龍仁邑後,則龍穴極好,而作局似露,安樂峴,龍脈穴星,至貴且吉,無以盡達,安巖洞,龍脈局勢可用,而穴星太廣,實難模得盡矣。允晦曰,達摩洞龍穴砂水,與前看審無異,而但靑龍少低,是爲未安,健元陵齋室後,隱隱之氣,看看蓋奇,右岡亦爲吉地,龍仁邑後,亦無欠處,而但穴唇少露,安樂峴則龍穴端正,砂水明麗,可謂上等之地,安巖洞穴場太闊,陰陽動靜,恐未眞的矣。定斗曰,達摩洞,與前看審無異,而但乙辰方少低,健元陵齋室後,穴處局勢,十分無疑,右岡亦安吉,安樂峴則龍節隱隱,平地作穴,力量排布,極美而極吉,安巖洞龍節明堂,雖名麗,而穴處未眞的矣。庭河曰,達摩洞龍穴甚美,而龍腰稍低,健元陵齋室後,作穴豐厚,爲極貴之地,右岡則雖好,而穴不及齋後,龍仁邑後則穴唇少露,亦似爲欠,安樂峴形地偉美,貴格具備,不可以言語盡達,安巖洞龍穴作局,無以模捉,非上吉之地。懋壽曰,臣之所見,似無過於安樂峴矣。興根曰,何不以所見,次第供對也?懋壽曰,達摩洞龍腰卑,是爲欠節,明堂內無明氣,龍仁邑後,龍穴雖好,而不如安樂峴,健元陵齋室後,主龍穴處,極好極好,安巖洞昔見今見,非爲上吉之地。上曰,何地最爲吉地?宜以是副之等進對焉。地師等以次奏曰,健元陵齋室後及安樂峴爲第一,達摩洞及健元陵右岡,第二也。龍仁邑後及安巖洞,第三也。上曰,前云達摩洞爲第一,而今日之言不同,何也?地師等曰,向日日氣不如今日之淸明,且樹木茂密之中,詳察而後可知也。上曰,昔日仁陵·綏陵,徽慶園因山時,應亦以吉地稱,以今未免有遷奉之擧,則地師所見,何其不同也?上曰,健元陵齋室後及安樂峴之爲第一,諸地師之意,皆然乎?地師等竝奏曰,臣等各以所見,爲此副首望三等之奏,而豈以臣等之言爲高下乎?惟在上裁,何如?晦壽曰,臣等自外問之,同然一辭矣。上曰,見圖形,達摩洞亦甚好。晦壽曰,氣勢形局,雄偉尊嚴,果非尋常之地,而諸地師或不無參差之論,雖以凡眼見之,穴唇差短,似不足於安極邊矣。上曰,園所遷奉之前,無難犯斫置標,紀綱到此蔑矣。左根曰,聖敎切當矣。上曰,綏陵遷奉之後,舊陵所則善爲封護,定其界限,更設牧場,何如?晦壽曰,遷奉後依前封護,非但例也,事體卽然,馬政雖大,恐不可復設牧場於此處矣。上曰,非但馬政,當初設牧場於此處,本意爲國都之東邊空曠云矣。興根曰,雖遷奉後,守護之節亦當謹嚴,恐未可更設牧場矣。上曰,舊陵所善爲封護,防閑其空閒之地,更設,似好矣。斗淳曰,雖善爲界限,其爲牧場則一也。事體恐不當議到矣。上曰,國初相地之無學,豈泛然知之而爲此乎?興根曰,諸牧場養馬,處處有之,何患無推移變通之道,而揆以事體,守護爲常,不敢以牧場之意仰達矣。上曰,雖未如前廣設,不可以專廢也。晦壽曰,臣等所奏,卽守經之論,伏望更加睿諒焉。上命書傳敎曰,今聞諸地師所奏,又見山論與圖形,健元陵齋室後及安樂峴,俱是上吉之地,健元陵齋室後綏陵遷奉,安樂峴徽慶園遷奉爲定,時原任大臣率禮堂·陵園都監堂上·觀象監提調,更爲看審後,仍爲封標。出傳敎左根奏曰,臣於月初徽慶園奉審時,以置標犯斫等事,有所入聞,故使禮曹下帖於陵官而問之,則以無有爲報,而終有所未信者,發遣都監別看役摘奸,則置標爲三處,犯斫爲數千株矣。園所遷奉,設令在卽,民習之無嚴,已自如此,至於陵官,則以有爲無,漫漶掩覆,節節駭然,前後不飭之令參奉,爲先汰去,令該府拿問嚴勘,置標漢及犯斫漢,令京兆各別嚴査,施以刑配之律,何如?上曰,依爲之。出擧條又奏曰,臣等今番看審之行,因分辦列邑程道之遠,所謂支供,往往有未及出待處,事勢則雖或無怪,苟能另爲提飭,豈至於是也?揆以事體,極爲未安。京畿監司李㘾,從重推考,何如?上曰,依爲之。出擧條缺。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射枝放,請出標信。傳曰,知道。
傳曰,禮房承旨馳詣宗廟·永寧殿·永禧殿·景慕宮,奉審摘奸,仍詣受香諸處,奉審摘奸以來。
政院啓曰,今此幸行敎是時,何大臣留都乎?敢稟。傳曰,李判府事爲之。
兵曹,留都從事官單李能燮。
以監察茶時啓辭,傳曰,知道。
政院啓曰,玉堂上下番俱空,事甚未安,副校理成載球,修撰李應鼎差祭,尹定善別兼春秋進,應敎趙憲燮,副應敎張仁遠,校理朴獜夏·南履輪,修撰李容殷,副修撰李載元·趙秉協,竝卽牌招,推移入直,何如?傳曰,允。
以應敎趙憲燮,副應敎張仁遠,校理朴獜夏,修撰李容殷,副修撰李載元·趙秉協牌不進罷職傳旨,傳曰,只推。
政院啓曰,卽者副校理成載球,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
兵曹,以李啓朝爲留都大將。
政院啓曰,兼吏曹判書徐憙淳,參議沈承澤牌不進推考傳旨及罷職傳旨,今方捧入,而開政命下之後,如是違牌,事甚未安,參判在外,判書更爲牌招,何如?傳曰,允。參議只推,一體牌招。
兵曹,以金箕晩爲留都大將。
山陵都監啓曰,今月十八日入侍時,傳曰,今聞諸地師所奏,又見山論與圖形,健元陵齋室後及安樂峴,俱是上吉之地,健元陵齋室後綏陵遷奉,安樂峴徽慶園遷奉爲定時,時原任大臣,率禮堂·陵園都監堂上·觀象監提調,更爲看審後,仍爲封標事,命下,而山陵封標吉日時,自禮曹推擇啓下矣。臣左根,與領中樞府事鄭元容,判中樞府事朴晦壽·金興根·李憲球,右議政趙斗淳,觀象監提調李啓朝,都監提調韓鎭庭,禮曹參判金萬根,都廳郞廳各一員,率諸地師及方外看審人等,依前除下直,今二十日進去,更爲看審後,仍爲封標之意,敢啓。傳曰,知道。
又啓曰,山陵三看審時,不可無芟除樹木之叢雜者,而裁穴封標,若在先陵局內,則當有告由之節,今禮曹預爲擧行,何如?傳曰,允。
園所都監啓曰,園所三看審時,不可無芟除樹木之叢雜者,而裁穴封標,旣在本園至近之地,則當有告由之節,令禮曹預爲擧行,何如?傳曰,允。
兵曹啓曰,文臣兼宣傳官閔致庠·李晩運,俱以病難供職,呈狀乞遞,竝改〈差〉,何如?傳曰,允。
摠戎廳啓曰,本廳千摠李玄大,身病甚重,勢難察任,改差,何如?傳曰,允。
長生殿啓曰,綏陵遷奉時,外梓宮着漆度數,以何年例擧行乎?敢稟。傳曰,依丙午年例擧行。
又啓曰,徽慶園遷奉時,外梓室着漆度數,以何年例擧行乎?敢稟。傳曰,依丙午年例擧行。
兵曹啓曰,今二月二十日禁軍戎器點考日次,而臣曹有故,不得設行之意,敢啓。傳曰,知道。
吏曹口傳政事,以朴齊賓爲徽慶園令,宋寅玉爲徽慶園參奉。
政院啓曰,兼吏曹判書徐憙淳,參議沈承澤再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安,判書所當更爲牌招,而係是一日三牌,何以爲之?敢稟。傳曰,牌招。
有政。吏批,兼判書徐憙淳牌不進,參判鄭基世在外,參議沈承澤進。吏批啓曰,兼判書徐憙淳牌招不進,參判鄭基世在外,小臣獨政未安,何以爲之?敢稟。傳曰,只出緊任。以洪永圭爲同經筵。
兵批,判書洪鍾應進。以洪在喆·南獻敎爲知事,吳取善爲同知,趙然興·兪章煥爲副摠管,尹致膺爲僉知,尹義儉爲兼訓鍊都正,尹致勛·朴長晉·金膺相·安壽祿·王道林爲五衛將,趙秉協·李承游爲文兼,李興洙爲部將,方禹龍爲守門將,柳光魯爲慶尙右兵使,金鎭浩爲高嶺僉使,黃基崙爲蝟島僉使,金玹基爲德津萬戶。
兵曹啓曰,今二月二十日文臣朔試射日次,而旗軍洗馬相値,不得爲之之意,敢啓。傳曰,知道。
副校理成載球疏陳親病徑出。省疏具悉。爾其勿辭救護。
上在昌德宮。停常參·經筵。
藥房副提調沈宜冕啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。
大王大妃殿·王大妃殿·大妃殿,中宮殿,口傳問安。答曰,知道。
傳曰,幸行還宮時,當詣南廟,行奠酌禮矣。該房知悉。
以慶尙監司金學性狀啓,金海府民家失火事,傳曰,聞甚矜惻,原恤典外別加顧助,結構奠接之方,廟堂措辭,分付。
以慶尙左水使尹守鳳狀啓,東萊府人命渰死事,傳曰,聞甚矜惻,原恤典外別加顧助,如有生前身還布,竝蕩減,未拯屍身,期於拯得之意,廟堂措辭,分付。
兵曹,以洪祐順爲留都大將。
政院啓曰,備邊司郞廳來言,今日賓廳日次,而領議政·右議政,山陵·園所封標進去,左議政未差,不得來會云矣,敢啓。傳曰,知道。
禮曹,來四月初三日行宗廟夏享大祭,親祭,取稟。奉敎敬依。
弘文館啓曰,下番闕直,事甚未安,修撰李容殷·李應鼎,副修撰李載元·趙秉協,竝卽牌招,推移入直,應敎趙憲燮,副應敎張仁遠,竝卽牌招察任,何如?傳曰,允。
以修撰李容殷·李應鼎,副修撰李載元·趙秉協,應敎趙憲燮,副應敎張仁遠牌不進罷職傳旨,傳曰,只推。
義禁府啓曰,訓鍊都監局別將申從翼,拿問處之事,傳旨啓下矣。申從翼下去黃海道平山地云,依例發遣府書吏,拿來,何如?傳曰,待待命拿囚。
上在昌德宮。停常參·經筵。
以司謁口傳下敎曰,今番幸行時,慶平君,別隨駕。
傳曰,前全羅監司留待。
傳曰,前全羅監司入侍。
禮曹啓曰,因摠護使筵奏,山陵園所,旣已封標,各項擇日,令該曹擧行事,允下矣。摠護使,園所都監都提調及山陵都監堂上,遷陵都監堂上,園所都監堂上遷園都監堂上,觀象監領事提調,本曹堂上,明日待開門,來會賓廳,率諸地師,同議推擇,而拘忌年甲,自內書下,何如?傳曰,拘忌年甲,日官亦當知之矣。
禁衛營啓曰,本營千摠李載熙,身〈病〉猝重,勢難察任,改差,何如?傳曰,允。
兵曹口傳政事,以李容象爲內禁將。
弘文館啓曰,下番闕直,事甚未安,修撰李容殷·李應鼎,副修撰李載元·趙秉協,竝卽牌招,推移入直,應敎趙憲燮,副應敎張仁遠,竝卽牌招察任,何如?傳曰,允。
以修撰李容殷·李應鼎,副修撰李載元·趙秉協,應敎趙憲燮,副應敎張仁遠牌不進罷職傳旨,傳曰,只推。
兵曹啓曰,今此幸行時,領軍之將,不可不備,而內禁衛將南錫禹,身病猝重,勢難供職,呈狀乞遞,改差,其代依例口傳差出,何如?傳曰,允。
以江原監司李公翼狀啓,原州牧民家失火事,傳曰,許多民戶之當農失火,聞甚驚慘,原恤典外別加顧助,使之結構奠接,無至失所棲遑之弊事,廟堂各別措辭關飭。
以江原監司李公翼狀啓,通川郡人命渰死事,傳曰,聞甚矜惻,原恤典外別加顧助,如有生前身還布,竝蕩減,未拯屍身,期於拯得之意,廟堂措辭,分付。
禮曹啓曰,今二月二十八日南關王廟奠酌禮親行時,散致齋之節,當爲磨鍊,而散齋則顯隆園親祭齋戒相値,不爲磨鍊,殿下致齋,一日於行在所,陪從百官諸衛之屬守衛廟門者,亦於行在所,淸齋一宿,留都百官,各於本司,淸齋一宿事,知委,何如?傳曰,允。二行刀割
乙卯二月二十一日申時,上御熙政堂。看審大臣以下入侍時,同副承旨金炳奎,假注書金壽,記注官李尙燁·金載瓛,領府事鄭元容,判府事朴晦壽·金興根·李憲球,摠護使領議政金左根,右議政趙斗淳,山陵都監提調韓鎭庭,園所都監提調洪鍾英,觀象監提調李啓朝,禮曹參判金萬根,以次進伏訖。上曰,史官分左右。仍命大臣進前。元容等進前奏曰,數日日氣,近來中最好,封標時明朗和暢,心甚喜幸,日間聖體,若何?各殿問候訖。元容曰,今日吉時,兩處封標順成矣。臣等於封標之前,與諸地師,爲三看審,健元陵齋室後,山勢拱抱,體勢形局,尊重明麗,諸地師同辭贊美,雖以凡眼見之,皆知其爲上吉之地,同岡之內,神理人情之允愜,允爲萬幸矣。安樂峴則大路之傍,山低地平,凡眼則有難見知,而惟明曉地理者,可以知之,此古語所云,穴在路傍人不識者也,人是凡眼之謂也。臣隨所見,與諸師論難,則地師各引文書質言,而言皆有理,以爲十全上吉之兆云,雖以凡眼言之,極爲安穩,而所見皆曰明朗祥吉矣。吉地點得,最爲難愼,而自有此行以來,上下俱憂慮憧憧,今於先陵岡內,園所局內,幸點吉地,如意順成,每事便好,此是東朝殿下至誠所感也。群情相告胥悅,而人心卽天心也,今則封標已成,自當擇吉月日擧行矣。上曰,樹木疎翦之後,所見比再看審時,何如云乎?元容曰,健元陵齋室後,則諸地師之言,比再看審所見尤好,安樂峴則樹木初無茂密者,初再看審時,亦詳審云矣。上曰,擇日當於何日爲之乎?左根奏曰,山陵吉地,今已允卜,各項擇日,令禮曹擧行,何如?上曰,依爲之。出擧條又奏曰,陵園遷奉處所,今已封標,而道理俱爲便近,石儀當移用舊排乎,當新設乎?此不可不經稟後酌定,故敢此仰達矣。上曰,陵園石儀,前排仍用,好矣。出擧條又奏曰,表石不可不添載遷陵事實,則當磨洗舊記,入刻新記乎?當仍其舊而添刻新記乎?上曰,陵園表石,磨洗新刻,好矣。出擧條又奏曰,欑宮處所,己酉年以香大廳爲之,辛巳年以丁字閣爲之,今番則何以爲之乎?以古法言之,丁字閣爲宜,而已例不一,敢此仰達矣。上曰,依古例丁字閣爲之。出擧條又奏曰,陵上石儀,當退出,而啓陵作甕家後,沙臺石諸件,亦當退出矣。上曰,依爲之。出擧條又奏曰,臣以日前銓官請牌事,有所仰達矣。新除亞銓,以前完伯,尙未納符,而遽然請牌,前所未有,伊日該房承旨,不可無警,捧現告施以譴罷之典,何如?上曰,依爲之。出擧條缺。
乙卯二月二十一日酉時,上御熙政堂。前全羅監司入侍時,左副承旨金在淸,假注書金壽,記注官李尙燁·金載瓛,前全羅監司鄭基世以次進伏訖。上曰,史官分左右。仍命前監司進前,基世進前。上曰,周年而還,其間之措處,道內之弊瘼,竝詳細陳奏也。基世曰,臣才具謭劣,知識淺短,爲政周年,未有寸長尺能之可以裨補於民國者,誠不勝萬萬悚凜矣。昨年年形,被水處外,幸得少康,而順天等三邑,偏被水災,災民幾至於蕩析顚連矣。自上屢下懇惻之敎,至有慰諭之擧,繼以有格外蠲恤之惠,流民賴以奠安,咸頌朝家曠絶之澤,而外他全省年成,可謂豐登,今當捧稅之時,穀價不至高騰,此可見民勢之稍裕矣。上曰,然則年登而民安,誠可幸矣。基世曰,道內弊瘼中,如穀簿之大者,則間有狀聞釐捄者,而其餘則或報廟堂而蒙許,或自營邑而措處,則別無目下大爲弊之事,而以漕倉事,有數條仰奏者矣。仍奏曰,漕倉漕零,卽是上納時該倉應下者,而甲寅冬等至加下,群山爲二千餘石,法聖爲千餘石,而迄未究竟,每當裝稅之時,或値造船之日,應下雜費,無以出給,出債辦備,事面苟艱,至於騎船糧料,而亦無以上下,渠輩呼冤,實所當念,已例則或以休番木及減額米,多有劃報之時,見今水營休番木,遺在無幾,一時準劃,果無其路,而第減額米,本非上納之原摠,卽漕零中除納者也。就群山所納減額米二百七十餘石,木代錢二百四十八兩,限六年,法聖所納減額米四百十餘石,木代錢三百四十餘兩,限二年劃貸,俾爲次次報給,恐合事宜,令廟堂稟處,何如?上曰,依爲之。出擧條又奏曰,道內漕倉中,法聖倉敗船未拯穀代錢之排等徵納者,戶曹則自二去壬寅至庚戌,合錢八千一百七十三兩六戔八分內,已納爲一千五百五十二兩八戔八分,未納爲六千二百二十兩八戔七分,宣惠廳則自乙酉至辛亥,爲一萬一千七百七兩一戔一分內,已納爲六千八百六十四兩三戔五分,未納爲四千八百四十二兩七戔六分,而年久之該船沙格,擧皆身故,指徵無處,近年之如干生存,亦皆難辦,排納無路,非但族戚之侵徵,至於隣里而橫斂,且惠廳條,則以雇卒應受之水糧,問等除納,此尤難支之端,不可無一番蠲恤之政,令廟堂稟處,何如?上曰,依爲之。出擧條又奏曰,道內各邑,有統營穀每年夏秋耗條作錢以送,而沿邊十一邑鎭,竝以本色輸納,該營水路,旣爲遙遠,船運極其艱辛,而此猶細故,所納各穀耗,不過爲一千四石零,而舂精縮加升條添價船價等雜費,則洽爲一千三四百石,又有雇價路費情錢等所入,爲數三百兩,此皆加斂於還民,課歲如是,民何以支保乎?前後以此事,道啓繡單,不知爲幾遭,又於昨年,因繡單籌司行會,已爲論報,而其中求禮一邑,到昨冬,以該縣水災之偏酷,報籌司代錢輸送,已爲定式矣。其餘十邑鎭,亦依求禮例,統營所管耗條,以錢代送,則實爲還民莫大之惠澤,令廟堂稟處,何如?上曰,如是則爲好,令廟堂稟處,可也。出擧條上曰,其弊如此,則民情之難,可知矣。基世曰,統營事勢,則以此耗穀,作爲支放,非不知代錢之難便,而以本道民情言之,則實爲切骨之瘼,故所以前後道啓繡單,縷縷不止,而朝家之尙此靳許者,以其統營事,亦不可不念,然而以穀遠輸,大有關於十邑之弊,以錢代捧,無甚損於一營之零,而且況求禮一縣,旣已許施,其外隣邑民,亦不無向隅之歎矣。上曰,旣許一邑民之代捧,則他邑民之懸望,安得不然?基世曰,聖敎至當,不勝欽頌萬萬矣。缺。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
禮曹啓曰,來四月初三日行宗廟夏享大祭親行時,寧永殿依例遣大臣攝行,何如?傳曰,允。
又啓曰,來四月初三日宗廟夏享大祭親行時,省牲省器之節,依例以親臨磨鍊乎?敢稟。傳曰,親臨磨鍊,永寧殿遣大臣攝行。
賓廳啓曰,摠護使及山陵都監堂上·遷陵都監堂上·觀象監提調·禮曹判書等,齊到本廳,招致諸日官,詳細會議,則今年壬坐,雖値傍陰府,比諸拘忌,最爲輕歇,方書例有制用之法,八月卽吉朔云,故使之精擇,各都監別單書入之意,敢啓。傳曰,知道。
又啓曰,都監提調及園所都監堂上·遷園都監堂上·觀象監提調·禮曹判書等,齊到本廳,招致諸日官,詳細會議,則今年乾坐,雖値陰府,不拘,六月卽吉朔云,故使之精擇,各都監別單書入之意,敢啓。傳曰,知道。
別單遷陵擇日,告后土先告事由祭四月初八日曉頭,先行作甕家同日卯時,啓舊陵同月二十日卯時先啓北方,出玄宮八月十六日卯時,進發同日隨時,成殯大轝到丁字閣後隨時,啓欑宮同月二十四日辰時,先啓東方,發靷隨日時,行喪忌方丙壬方,周堂在外不計,山陵擇日,始役斬子破土三月二十二日辰時,先始北方,祠后土告先陵同日曉頭先行,作甕家七月初三日卯時,開金井同月二十四日午時,穴深五尺六寸,外梓宮排進八月初十日卯時,下外梓宮同月十一日巳時,成殯大轝到陵所後隨時,停喪忌方坤巽方,陵所啓欑宮同月二十六日丙辰寅時,先啓東方,周堂在外不計,進發啓欑宮後隨時,下玄宮同月二十六日巳時,呼冲甲申甲辰生,正冲丙戌生,同句冲壬戌生,已上下玄宮時少避,祭主不伏方己午未地,取土吉方甲庚方,別單遷園擇日,告后土先告事由祭四月初六日曉頭,先行作甕家同日巳時,啓舊陵園同月十七日卯時先北,出玄室六月十三日辰時,進發同日隨時,成殯大轝到丁字閣後隨時,啓欑室同月二十二日巳時先北,發隨日時,行〈喪〉忌方壬方,周堂在外不計,園所擇日,始役斬草破土三月二十八日辰時先北,祠后土告園,已上同日曉頭先行,作甕家五月十二日卯時,開金井同月二十二日卯時,穴深四尺九寸,外梓室陪進六月初三日卯時,下外梓室同月初四日巳時,成殯大轝到園所後隨時,停〈喪〉忌方坤方,園所啓欑室同月二十四日寅時先北,周堂在外不計,進發啓欑室後隨時,下玄室同月二十四日未時,的呼戊子丙辰生,正冲乙酉生,同句冲辛酉生,已上下玄室時少避,祭主不伏方申酉戌地,取土吉方甲庚方。
傳曰,陵園遷奉,今已諏告,兩都監始役,量宜擇日擧行,遷陵處所,數三齋室,地旣逼近云,此則令戶曹及三營門,趁今經紀,從速移建。
以軍器寺陳賀方物進上甲冑造成別單,傳曰,監蕫提調領敦寧金汶根,豹皮一令賜給,監造官僉正文世爀,相當職調用,其餘員役·工匠等,竝依判下施賞。
漢城府啓曰,徽慶園火巢內置標犯斫漢,捉來嚴査,則守僕黃在山,前後犯斫近千株,或爲火木,或爲發賣,守僕千振石,案山近處,置標三處,假稱他人姓名,書干磁器埋置,卽於摘奸時掘去,犯斫松爲屢百株,書員金聖彔置標一處,斫松爲數百株,以上三漢,俱以員屬,所犯實合罪首,移送秋曹,施以刑配之典,山直李快福等,雖無躬犯,同爲參干,自臣府杖囚徵勵,良人李士哲等,俱以村民,不過是採取已斫之木根,見捉於摘奸時,無足深罪,決杖放送之意,敢啓。傳曰,知道。
弘文館啓曰,下番闕直,事甚未安,修撰李容殷·李應鼎,副修撰李載元,竝卽牌招,推移入直,副應敎張仁遠,一體牌招察任,何如?傳曰,允。
以修撰李容殷·李應鼎,副修撰李載元,副應敎張仁遠牌不進罷職傳旨,傳曰,只推。
兵曹啓曰,在前幸行時,挾輦軍四百名,或三百名,餘軍二百名,或一百名磨鍊,而壬子年健陵·顯隆園幸行時,挾輦軍三百名,餘軍一百名磨鍊矣。今番則何以爲之乎?敢稟。傳曰,依壬子年例爲之。
又啓曰,在前健陵·顯隆園幸行時,水原留守,率步軍五哨及別驍士二番,別軍官八十人,出待于遲遲臺,爲先廂,步軍則行宮墻外環衛,而仍用於陵所·園所扈衛,還宮時,至遲遲臺,竝爲解送矣。今亦依此磨鍊,何如?傳曰,允。
又啓曰,在前幸行時,摠戎使率訓局餘軍,弘文門外留陳矣。今番則何以爲之乎?敢稟。傳曰,依例磨鍊。
又啓曰,在前經宿幸行時,城外屛門把守,大駕行過後,入來留都營,回鑾時出去把守矣。今亦依此擧行,何如?傳曰,允。
又啓曰,在前健陵·顯隆園幸行時,華城·始興設布帳,以墻垣之堅固,不爲磨鍊,虎綱子,連因下敎除之矣。今番則何以爲之乎?敢稟。傳曰,今番亦爲除之。
又啓曰,在前幸行時,畿邑所管斥堠·伏兵·傳語軍,華城·廣州府,各隨地方擧行矣。今亦依此擧行,何如?傳曰,允。
又啓曰,在前健陵·顯隆園幸行時,龍驤鳳翥亭少駐,始興縣晝停所留駐,肆覲坪凝鑾軒少駐時,先廂步軍一哨,除出作門矣。今亦依此擧行,何如?傳曰,允。
又啓曰,在前幸行回鑾後,隨駕軍兵犒饋,近年連以乾物分給矣。今亦依此擧行,何如?傳曰,允。
訓鍊都監啓曰,今此幸行時,隨駕武藝別監一百六十二人饌價錢,每日每人各三戔,門旗手二十八名,每日每名各一戔五分,依例分給之意,敢啓。傳曰,知道。
兵曹口傳政事,以鄭克鉉爲內乘。
同副承旨金炳奎疏曰,伏以臣卽伏見榻敎下者,因大臣筵奏,以吏曹參判請牌事,有當該承旨譴罷之命矣。臣不勝萬萬驚悚,而揆以院規,雖以代房現告,臣旣伴直,均爲不察,何可諉之以非臣所掌,倖逭同勘乎?惶隕悚恧,靡所自容,玆敢短章仰徹。伏乞聖明,亟施臣當被之律,以嚴法紀,以安私分,不勝幸甚。臣無任云云。省疏具悉。爾亦有失,罷職。
上在昌德宮。停常參·經筵。
傳曰,傳香承旨馳詣宗廟·景慕宮,奉審摘奸以來。
傳曰,諫院諸臺,竝許遞,前望單子入之。
臺諫前望單子入之,大司諫申泰運,司諫張仁遠,獻納曺錫元,正言洪兢周,尹顯岐落點。
傳曰,今番幸行時,舟師大將,率禁營旗鼓,迎接擧行,留陣,中軍代主將司令。
政院啓曰,玉堂上下番俱空,事甚未安,應敎趙憲燮呈辭受由,校理南履輪陳疏徑出,副校理成載球差祭,尹定善別兼春秋進,副修撰趙秉協內閣進,副應敎張仁遠,校理朴獜夏,修撰李容殷·李應鼎,副修撰李載元,竝卽牌招,推移入直,何如?傳曰,允。
以副應敎張仁遠,校理朴獜夏,修撰李容殷·李應鼎,副修撰李載元牌不進罷職傳旨,傳曰,只推。
政院啓曰,卽者戶曹郞廳來言,明日本曹判書,當以整理使出去,而行判書金炳冀,舟師大將進參,不得擧行云,何以爲之?敢稟。傳曰,次堂擧行。
內醫院啓曰,醫官黃道淳,以長興庫主簿,本院番次,每多相妨,令該曹口傳閑司相換,何如?傳曰,允。
吏曹口傳政事,長興主簿黃道淳,瓦署別提李憲養,已上相換事,承傳。
政院啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,權溭·金炳奎落點。
政院啓曰,新除授承旨權溭·金炳奎,方在罷散中,何以爲之?敢稟。傳曰,敍用。
吏曹啓曰,大報壇祭,遣大臣攝行磨鍊,而時原任大臣俱有身病,無以塡差,何以爲之乎?敢稟。傳曰,宗親·儀賓中塡差。
政院啓曰,卽者校理南履輪,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
兵曹啓曰,南廟親行奠酌禮時,大祝,例以文臣訓鍊正塡差矣。時任李志敏改遞,其代口傳差出,何如?傳曰,允。
備邊司啓曰,實錄年次曝曬,成命已下,而第念陵園遷奉之役,凡百策應,多藉民力,而此際此行,又添迎送之弊,待明春更稟擧行之意,分付,何如?傳曰,允。
又啓曰,遷陵遷園時,各都監物力,不可不及今經紀,而他無容措着手者,各司別置條中,戶曹錢五千兩,木一百同,惠廳錢五千兩,木一百同,癸卯山陵都監用餘錢二千兩,兵曹木一百五十同,餉廳錢五千兩,訓·禁·御三營錢各五百兩及嶺南左兵營山城穀二千石,除留穀二千石,軍作穀一千五百石,湖南船儲置米五千石,湖西雙樹餉穀三千石,丙申別貿米二千石,竝以折米劃給,以準十萬之數,而使之從便取用之地,何如?傳曰,允。
吏曹啓曰,今此慶科庭試別試文科初試試官,當爲磨鍊以入,而擬望之人乏少,閣臣及承旨,竝擬,何如?傳曰,允。
又啓曰,慶科庭試別試文科初試試官中,時無職名人,令該曹口傳付軍職,何如?傳曰,允。
禁衛營啓曰,本營字內外南山植松木處,今已畢役之意,敢啓。傳曰,知道。
奎章閣啓曰,原任提學朴永元喪卒哭日,依定式,遣檢書官勸肉以來之意,敢啓。傳曰,知道。
兵曹啓曰,訓鍊正,今當差出,而擬望之人乏少,以二望擬入之意,敢啓。傳曰,知道。
禮曹啓曰,昨年九月式年文科初試直赴給分人分等時,直赴殿試人,則直赴於來四月初九日式科殿試事,草記允下,而庭試殿試日子,旣在同月初四日前後,直赴殿試人,竝爲直赴於庭試殿試,何如?傳曰,允。
又啓曰,卽接前郡守洪羲人所志,則以爲族兄樂衍,嫡妾俱無子,以其同姓二十八寸兄羲〈謙〉第二子源謨,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式,草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長洪羲人所訴旣如此,洪羲謙第二子源謨,立爲洪樂衍之後,何如?傳曰,允。
司饔院啓曰,自前每當幸行經宿時,各邑地方官進排御供物膳,日下雉鮮及各司供上,一體進排于經宿所,乃是事例,而近來省減,雖出於除民弊之聖意,旣以草記後行會畿營之意,曾有所稟定矣。今此幸行時,各邑進排,依例知委,監膳提調郞廳,先期進詣,何如?傳曰,允。
禮曹啓曰,卽接宗廟署所報,則今此慶科庭試初試時,本署官員,俱爲觀光云矣。依定式本曹正郞金在瓘,假官差送,以爲代直後赴試之地,何如?傳曰,允。
又啓曰,卽接社稷署所報,則今此慶科庭試初試時,本署官員,俱爲觀光云矣。依定式,以本曹正郞張德良,假官差送,以爲代直後赴試之地,何如?傳曰,允。
又啓曰,卽接永禧殿·景慕宮官員所報,則今此慶科庭試初試時,本殿宮官員,俱爲觀光云矣。依定式,假官一員,令吏曹以成均館官員口傳啓下,以爲代直後赴試之地,何如?傳曰,允。
兵曹口傳政事,以金炳㴤爲訓鍊正。
右副承旨權溭疏曰,伏以臣以吏曹參判牌招事,入於現告,至被譴罷之典,惶隕震越,無所容措。臣本疎闇,全昧院列,做錯非細,歷日訟愆,曾未幾何,除旨荐降,曲加寬貸,恩造出常,感激欽誦,河海莫量,而顧臣情蹤,轉益惶蹙,今何敢憑恃寵靈,揚揚冒膺,自同無故也哉?召牌之下,趨承末由,忙陳短章,仰瀆崇嚴。伏乞聖明,俯垂鑑諒,亟賜鐫改,以昭法紀,以安私分,不勝幸甚。臣無任云云。省疏具悉。往事何必追提?爾其勿辭察職。
校理南履輪疏陳母病徑出。省疏具悉。爾其勿辭救護。
上在昌德宮。停常參·經筵。
傳曰,在外工曹參判許遞,前望單子入之。
工曹參判前望單子入之,朴齊憲落點。
政院啓曰,慶科庭試初試一所試官李寅奭,旣已蒙點,徑先出去,事未前有,萬萬駭然,所當重勘,而本院請推之外,無他可施之罰,何以爲之,而原望筒勿施,令該曹更爲修正擬入,以爲受點備員之地,何如?傳曰,拿處,原望筒勿施。
傳曰,違牌玉堂竝許遞,前望單子入之。
玉堂前望單子入之,成載球·韓敬源·李敎寅,兪晠煥落點。
政院啓曰,試官申飭,何等截嚴,而慶科庭試武科初試二所試官李景純,謂有情勢,奉牌門外,不爲入來,依定式,遠配傳旨捧入之意,敢啓。傳曰,遠配分揀,更爲嚴飭入來。
政院啓曰,左副承旨金在淸,今日不爲仕進,卽爲牌招,何如?傳曰,允。
以左副承旨金在淸牌不進罷職傳旨,傳曰,只推。
政院啓曰,卽者工曹郞廳來言,今此幸行時,本曹堂上一員,當爲隨駕,而判書趙缺有身病,參判權缺在外,參議朴缺呈辭受由,無進參之員云,判書卽爲牌招,何如?傳曰,允。
政院啓曰,玉堂上下番俱空,事甚未安,應敎趙憲燮呈辭受由,校理南履輪陳疏受由,尹定善別兼春秋進,副修撰趙秉協內閣進,副應敎未差,校理朴獜夏,修撰李容殷·李應鼎,副修撰李載元,竝卽牌招,推移入直,何如?傳曰,允。
政院啓曰,因兵曹草記,左邊捕盜大將,以他邊大將兼察事,命下矣。兼察左邊捕盜大將李膺緖,卽爲牌招,聽傳敎,何如?傳曰,允。
政院啓曰,卽者別兼春秋金完植,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
山陵都監啓曰,山陵始役日,都監堂郞先期出去,仍留敦匠,而其入接假家之造成,大爲弊端,借入於各陵齋室,往來看役,已有前例。今此始役,堂郞亦爲借入於各陵齋室,與典祀廳以爲一分省弊之地,而至若員役匠募入接假家艾幕所入材木,參互各年謄錄,則或取用於京貢,或分定於畿邑,或取用於代木中,而見今新陵局內,初無可斫之木,欲取用於京貢,則輸運難使,各項假家與艾幕,竝令畿邑,分定各邑,擔當進排事,預爲分付,何如?傳曰,允。
又啓曰,丁字閣以下營建取用瓦子方及龍就鳥頭雜像,依已例,竝令戶曹分付該署,預先措備,使之進排,何如?傳曰,允。
又啓曰,山陵始役之後,堂上郞廳·監造官·分差官及相地官·救療官·奏時官·別看役·計士·牌將糧饌等節,依前例,令宣惠廳·戶曹磨鍊題給事,分付,何如?傳曰,允。
又啓曰,山陵始役之後,凡有時急往復定奪之事,不可一刻遲延,別設擺撥於陵所,乃是前例,令兵曹依例擧行,何如?傳曰,允。
又啓曰,大小浮石,以蘆原石浮出入用,而該所郞廳監造官,率匠手出陵所,前期依例除肅拜出送役所之意,敢啓。傳曰,知道。
園所都監啓曰,園所丁字閣營建材木及各項雜物輸運車子,依各年例定送事,分付漢城府及三軍門,軍卜馬出用,亦有各年已例,訓鍊都監十匹,禁衛營·御營廳各五匹,給糧料待令,而都監出時,自多有載去之物,爲先容所入使用,何如?傳曰,允。
又啓曰,今番園所石儀件移用事,命下矣。其外誌石函·丁字閣·柱石等,不可不新爲浮取者,依例以蘆原石取用,瓦甎段,以京貢所在取用之意,敢啓。傳曰,知道。
又啓曰,今此園所丁字閣以下所入木物運石機械與各項假家匠募所入材木,極爲浩大,而取考各年謄錄,則或卜定於諸道,或取用於戶曹矣。今亦依此擧行,何如?傳曰,允。
又啓曰,園上莎草,自前浮取於慕華館丁字閣外,前後面則例以本園近處莎草,浮出以用矣。今亦依前例,慕華館莎草軍一千五百名,園所近處浮莎草軍二千名,以轝士餘軍,劃送都監,及時浮出之意,分付漢城府及轝士廳,何如?傳曰,允。
又啓曰,園所始役之後,堂上郞廳·監造官·分差官及相地官·救療官·奏時官·別看役·計士·牌將糧饌等節,依前例,令宣惠廳·戶曹磨鍊題給事,分付,何如?傳曰,允。
又啓曰,園所始役之後,凡有時急往後定奪之事,不可一刻遲延,別設擺撥於園所,乃是前例,令兵曹依例擧行,何如?傳曰,允。
禮曹啓曰,今此慶科庭試別試文科初試一所,設場於本曹矣。上直郞廳,依例移直朝房之意,敢啓。傳曰,知道。
又啓曰,大小科陳試人草記許赴事,曾有定式矣。辛亥閏八月九日製入格給一分幼學申泰鼎,遭艱陳試,今已闋制,依例許赴於今此庭試文科初試,使之較藝等第之意,分付,何如?傳曰,允。
又啓曰,卽接四館所牒呈,則甲寅三月交·高·坡三邑儒生應製入格幼學李鍾律,同月參班儒生應製入格縣監李京鎬,進士金炳始,司勇金炳弼,同月春到記殿講入格進士朴鍈,製述入格進士鄭天和,同年秋到記殿講入格幼學金宗洽,同年十一月柑製入格生員徐臣輔,幼學李正翼,乙卯二月春到記殿講入格幼學崔益鉉,製述入格生員安益熙,同月三日製入格幼學鄭海尙,以上直赴殿試。癸丑五月館學儒生應製入格幼學韓昇履,同月江華府儒生應製入格幼學金秉大·鄭光時·閔載淨·李象學,同年七月七夕製入格進士李晩用,同月秋到記製述入格進士尹瑨,同年九月九日製入格儒生李奎福,同年十二月柑製入格生員徐慶淳,甲寅二月參班儒生應製入格生員黃夔仁,幼學李世俊,同月人日製入格幼學朴駿錫,同月三日製入格幼學徐惇輔·林榮秀,同年三月交·高·坡三邑儒生應製入格幼學徐相奭,同月參班儒生應製入格進士曺殷承,幼學尹滋弘,同月春到記製述入格幼學朴龍彬,同年七月秋到記製述入格生員趙然斌,同月七夕製入格幼學張鉉九,同年八月九日製入格幼學李裕光,同年十一月柑製入格幼學鄭守一,乙卯二月春到記製述入格生員韓致肇,同月三日製入格幼學李世宰·沈履澤·李喬翼,以上直赴會試。癸丑五月江華府儒生應製入格幼學洪宰謨·黃浩天,同年七月七夕製入格幼學趙秉益,同年九月九日製入格幼學李尙翼,同年十二月柑製入格進士朴孝憲,甲寅二月參班儒生應製入格幼學鄭泰源,生員洪惇性,同月人日製入格幼學金樂英,同月三日製入格幼學李華國·洪大鉉·趙秉善,同年三月交·高·坡三邑儒生應製入格進士李秉路,幼學李敎鉉,同月參班儒生應製入格幼學金炳奭,尹滋興,進士金永均,幼學申錫永,同月春到記製述入格生員李敦相,同年七月秋到記製述入格進士洪在鼎,同年八月九日製入格幼學金在魯,以上給二分,癸丑五月館學儒生應製入格幼學鄭顯裕,江華府儒生應製入格幼學閔洙東·盧鳳周,同年九月九日製入格幼學趙秉轍,甲寅二月參班儒生應製入格幼學李根重,申謙朝·金益永·朴在永,同月人日製入格幼學李承武,同月三日製入格幼學林應相·趙濟恒·李興祿·張夢養·高性濟,同年三月交·高·坡三邑儒生應製入格幼學趙永圭·尹,同年八月九日製入格幼學申檀·朴齊寬,以上給一分事,命下,竝於今番庭試,分等許赴事,報來矣。直赴殿試儒生幼學李鍾律等十二人,直赴於今此慶科庭試文科殿試,直赴會試儒生幼學韓昇履等二十六人,今番殿試,旣兼會試,一體許赴,給二分儒生幼學洪宰謨等二十人,給一分儒生幼學鄭顯裕等十八人,依例許赴於庭試文科初試,使之較藝等第之意,分付,何如?傳曰,允。
又啓曰,昨年九月式年文科初試直赴給分人分等時,直赴殿試人,則直赴於來四月初九日式科殿試事,草記允下矣。庭試殿試日子,旣在同月初四日前後,直赴殿試,竝爲直赴於庭試殿試,何如?傳曰,允。
義禁府啓曰,卽接月令醫員鄭蘭秀手本,則以爲,時囚罪人李在等,素患痰癖之症,又添毒減,食飮全却,氣息奄之,實爲〈危〉劇云,罪人病勢如此,則一邊保放,一邊草記,曾有定式矣。李在·宋鍾浩等,姑爲保放之意,敢啓。傳曰,知道。
園所都監啓曰,園所局內火巢四標界限與新作路,不可不預定,令禮曹·漢城府及都監堂上,率相地官,不多日內,地方官眼同擧行,何如?傳曰,允。
兵曹啓曰,訓鍊正金炳㴤,除授在外,未及上來云,改差,其代口傳差出,何如?傳曰,允。
又啓曰,訓鍊正,今當差出,而擬望之人乏少,以二望擬入之意,敢啓。傳曰,允。
兵曹口傳政事,以尹秉鼎爲訓鍊正。
兵曹啓曰,今二月二十八日大報壇祭誓戒攝行時,訓局中軍,率該營步軍八十名及禁衛營標下軍六十名,拱北門外,當爲排立作門,而今此幸行時,訓局中軍,以先廂隨駕矣。排立軍兵,率領無人,以北營入直將官,代領擧行,何如?傳曰,允。
吏曹口傳政事,以金炳基爲宗廟長直。
吏曹參判鄭基世疏曰,伏以臣本以匪才,濫叨藩寄,出賦明命,歲且朞月,營務至繁,邑弊滋興,而臣才力不逮,知識未廣,上不能以宣上恩德,與民共樂,下不能以周爰咨詢,爲民除害,虎符朱轓,徒榮其身,實負漢朝理良之責,惟俟虞廷考黜之擧,而洪庇隆注,前後若偏,譴何不及,徽數反加,進資級則有若治行之增秩,授爵名則殆類徵褒之異典,敦府經幄,批誥遠宣。又於旋節馹程,祗奉天官佐貳之命,榮輝所動,惕然增懼,昔楊纂,爲吏有聲績,特除吏部侍郞,孔道輔居官善治,召拜侍講官,古之從官者,居一於是,尙爲竹帛所耀,況臣之兼畀竝授於藩司來旬之餘乎?綜核之無所稽,磨勵之有所遺,固宜暴籲實狀,積冀鑑諒,而觚稜入望,義重返而,拚廉叩謝,良非獲已,追竊思惟,冞切愧悚,臣聞周官少宰,佐平邦典,辨材敍品,以亞機衡,望重朝倫,選妙秩淸,平允譽聞,僅數裴盧,人職難稱,自古已然,如臣等輩,何敢擬議?且臣以學實無足以治一司奏一績,而過蒙眷眄,踐履華赫,外而屛翰之重委,內而藻鏡之峻掄,爲珪組家所慕艶者,而歷攬遍綰,如負而乘,此臣之日夕惴恐,而臣父之憂臣,而常以履盈爲戒者也。今臣所叨,自知其爲踰濫,則何可諉以已肅,而恬然若固有乎?玆敢悉輸悃幅,仰瀆崇聽。伏乞聖明,念公器之不可久褻,軫聖簡之不宜乍玷,亟賜鞶帶之褫,俾重銓綜之選,則公私允愜,不勝天願。臣無任云云。答曰,省疏具悉。卿其勿辭行公。
左尹宋持養疏曰,伏以臣名入試望,召牌踵臨,在臣分義,固當竭蹶趨承,不俟駕屨,而第臣於年前泮試,自速僨誤,至今追惟,愧汗浹背,試院一步,鐵限萬重,文武雖異,課試則同,其何敢諉以年久,晏若無故,不顧廉防,揚揚冒膺也哉?百爾思量,進身無路,玆敢奉牌闕外,冒悚陳疏。伏乞聖慈,俯垂鑑諒,特許鐫免,仍治臣瀆撓之罪,以肅朝綱,千萬幸甚。臣無任云云。答曰,省疏具悉。往事何必爲引?卿其勿辭,卽爲入來。
別兼春秋金完植疏陳父病徑出,,省疏具悉。爾其勿辭救護。
上在昌德宮。停常參·經筵。
自卯時至人定,灑雨下雨,測雨器水深四分。
藥房提調尹致秀,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃〈殿〉·大妃殿·中宮殿,口傳問安。答曰,知道。
都摠府啓曰,今日入直內三廳武兼禁軍及軍兵等,當爲中日習射技放,請出標信。傳曰,知道。
傳曰,明日出宮內門路,以協陽門爲之。
政院啓曰,因兵曹草記,右捕將李應緖,以訓局中軍隨駕,回鑾間,左捕將兼察事,命下矣。兼察左捕將李應緖,卽爲牌招聽傳敎,何如?傳曰,允。
以忠淸監司韓正敎狀啓,沃川郡民家失火事,傳曰,聞甚矜惻。原恤典外,別加顧助,結構奠接之方,廟堂措辭分付。
兵曹啓曰,今此幸行時,左邊捕盜大將李定鉉,以訓局中軍,先廂隨駕矣。在前如此之時,有他邊大將兼察之例,回鑾間右邊捕盜大將李應緖,姑令兼察,何如?傳曰,允。
政院啓曰,卽者兵曹郞廳來言,明日幸行時,別侍衛不可不備,而判書洪鍾應,身病猝重,不得擧行云。何以爲之?敢稟。傳曰,次堂擧行。
政院啓曰,今此幸行時,本院印信,當爲齎去。禮曹印信一顆,留院時取用,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣。敢啓。傳曰,知道。
奎章閣啓曰,檢校直提學徐憙淳,待開門牌招,何如?傳曰,允。
禮曹,來三月初十日巽時生進放榜時,只侍臣及四館官員,黑團領·生幱衫·軟巾,仁政殿權停例行禮事,知委擧行,何如?啓,依允。
弘文館啓曰,上番闕直,事甚未安。應敎未差,副校理尹定善別兼春秋進,新除授副應敎趙憲燮,校理朴麟夏,副校理成載球,竝卽牌招,推移入直,何如?傳曰,允。
又啓曰,新除授副修撰兪晠煥,時在缺,經筵入番事緊,請斯速乘馹上來事,下諭。答曰,許遞。
以校理朴麟夏·南履輪,副校理成載球牌不進罷職傳旨,傳曰,只推。
山陵都監啓曰,山陵丁字閣以下營建材木,各樣雜物輸運車子,依各年例定送事,分付漢城府及三軍門,軍卜馬出用,亦有各年已例,訓鍊都監十五匹,禁衛營御營廳各十匹,給糧料待令,而都監出去時,自多載去之物,爲先容所入使用,何如?傳曰,允。
禁衛營啓曰,新營入直千摠鄭斗源,親病猝重,不得已出去,以千摠李基春,代直之意,敢啓。傳曰,知道。
上在昌德宮。停常參·經筵。
自前夜人定至辰時,灑雨下雨,測雨器水深二寸一分。
藥房提調尹致秀,副提調沈宜冕口傳啓曰,幸行屆期,儀衛纔戒,而達宵陰雨,抵曉滂沱,此時勞動,有非大聖人節宣之方。況又鹵簿儀仗之霑濕失容,百官軍兵之泥塗驅馳,俱係軫念。亟寢成命,退卜吉辰,不勝顒祝之意,敢啓。傳曰,知道。
禮曹啓曰,動駕日雨下於出宮前,則稟旨退行,曾有定式矣。今日雨勢如此,幸行吉日,更爲推擇,何如?傳曰,允。
都承旨沈宜冕,左承旨沈敬澤,右承旨李承輔,左副承旨金在淸,右副承旨權溭,同副承旨金炳奎議啓曰,幸行屆期,鑾蹕夙戒,而雨勢徹宵,終無開需之意,三軍沾濕,百官之失儀,固不暇恤,而竊恐有違於大聖人節宣之方。臣等添在邇密,不勝憂歎,玆敢聯籲。伏願亟寢成命,更涓吉日,以副輿情,何如?傳曰,允。
傳曰,雨勢如此,今日幸行,更待下敎。
以司謁口傳下敎曰,道路橋梁水波與否,令訓鍊都監及畿營,星火知入。
傳曰,幸行,以明日爲之,當日曉頭聚軍。
傳曰,兵曹判書有闕之代,前望單子入之。
兵曹判書前望單子入之,洪在喆落點。
傳曰,明日出宮內門路,以協陽門爲之。
備邊司啓曰,園所犯斫犯標罪人,自京兆移送秋曹者,當爲刑配,而詳聞究覈之事,則其所首實,有浮於摘奸之時。此等蔑法之漢,不可以一次刑近之定配而正,待栲限更加嚴訊,邊遠充軍之意,分付,何如?傳曰,允。
又啓曰,遷陵遷園時,各都監所用物力,纔已區劃,而至於匠募員役等料米,又不可不別爲劃給,以惠廳別置米中一千石加劃,使之分排取用,何如?傳曰,允。
兵曹口傳政事,以徐俊豊爲威鳳別將。
判府事朴晦壽箚曰,今日卽幸行之吉日也,前驅已嚴,夙駕將屆,而雨勢連宵,至曉尤大,野外湫濕,當倍城裏,遠移鑾蹕,衝冒勞動,已有違於節宣之方,亦豈所以仰體慈殿惟憂之念乎?且鹵簿儀威之霑濕失容,軍兵百官之泥塗奔走,亦所當念。催花時雨,否當晴,雖一兩日退期,誠禮事體,少無所愆。臣職忝保護,懸忱憧憧,玆以短箚仰控。伏乞亟降動駕止定之命焉。答曰,省箚具悉卿懇。已有更待下敎之敎,卿其諒之。仍傳曰,此批答,遣史官傳諭。
兵曹判書洪鍾應疏曰,伏以臣職忝陪扈之嚴,責在統轄之重,法駕將啓,鹵簿已戒,而以病煩稟,離次宿衛,論以違慢師律,虧損衛儀,雖萬被誅罰,其何以少贖,而乃聖恩天大,特命次堂擧行,許臣調息,犬馬賤喘,何槪聖衷,至紆此愛欲生之殊私隆渥也?臣退伏床笫,感激怵悚,靡所自底。第臣所遘疾病,判非無妄偶嬰之祟,首尾三數旬之久,證形迭乖,乍寒乍熱,不食不眠,最其原委之有素,榮衛爲之銷鑠,眞元隨以澌奪,重廣襲裘,奧居燠舍,而時或瑟縮掉顫,瞥然五心熏烘而煩燠不住,披衣思冷,殆若執熱之濯,勺嚥必閼,痰飮溢膈,手足麻軟,頭目眩轉,方其頗劇,不省四到,夜輒怔慌,明發枕褥之間,汗流如濯,日益沈淹,殆垂盡無餘,而日昨政席暫赴,亦强所不强,觸冒舁還,仍卽頹唐,竿頭一步,無望更進,而義重從邁,誠切趨走,拚死復趁於軍聚期會,竟又驀地越添,至於顚仆禁廬,致煩變通,而顧臣見職,則固自如矣,是豈臣義分之所敢出乎?只緣臣力孱肩鉅,消受它不得,不衷所召,竟祟二豎,其圖卸不早,致玆臨時窘跲,亦臣之罪也。興念及此,病上添病,而矧今幸行成命,退在明日,臣苟能一分可力,雖進備衛次,退躓蹕路,固所自幸,而目下凜綴,跬步運動,末由從心,敢冒屢瀆之悚,略控文字。伏乞聖明,劃遞臣本兵之任,俾領扈重務,無曠其人,仍治臣蔑分隳綱之辜,以安病情焉。臣無任云云。答曰,省疏具悉。所請依施。
上在華城行宮。停常參·經筵。
大駕詣龍驤鳳翥亭,入幕次後,藥房·內閣·政院·玉堂口傳問安。答曰,知道。
詣始興縣行宮,入幕次後,藥房·內閣·政院·玉堂口傳問安。答曰,知道。
詣肆覲坪,入幕次後,藥房·內閣·政院·玉堂口傳問安。答曰,知道。
詣交龜亭,入幕次後,藥房·內閣·政院·玉堂口傳問安。答曰,知道。
大王大妃殿·王大妃殿·大妃殿,守宮假承旨·兼遣承旨問安。答曰,知道。
詣華城行宮,入幕次後,藥房·內閣·政院·玉堂·朝廷二品以上·六曹堂上口傳問安。答曰,知道。
兵曹啓曰,華城城門放鑰,回鑾間,依都城門例,自臣曹擧行之意,敢啓。傳曰,知道。
乙卯二月二十七日丑時,大駕詣華城行宮幸行入侍時,都承旨沈宜冕,行左承旨沈敬澤,右承旨李承輔,左副承旨金在淸,右副承旨權溭,同副承旨金炳奎,提學金炳冀,原任直提學金大根,原任直閣金鼎集,檢校直閣鄭健朝,原任待敎李裕元,檢校待敎洪淳穆·李秉文·趙秉協,以次侍立。時至,通禮跪啓請外辦,上具軍服,乘轎出宣化門。藥房提調尹致秀,副提調沈宜冕,進前問候訖。上由協陽門·肅章門·進善門,出敦化門外。宣傳官啓稟招搖旗三行分列。行鼓進發,出崇禮門外,降轎乘馬。宣傳官啓稟鳴金二下大吹打。進發至鷺梁舟橋,兵曹判書洪在喆,跪啓稟渡涉號令節次。宣傳官如法擧行訖。至龍驤鳳翥亭門外,通禮跪啓請降馬乘輿,上降馬乘輿。宣傳官跪啓稟鳴金二下吹打止。通禮跪啓請降輿,上降輿入幄次。少頃,兵曹判書洪在喆進軍令,命三吹。通禮跪啓請外辦,上出次乘馬。宣傳官跪啓稟鳴金二下大吹打。進發至始興行宮,宣傳官啓稟鳴鑼邊旗幟分立左右,鳴金三下吹打止。通禮跪啓請降馬,上降馬入行宮。傳曰,京畿監司,率各務差使員,華城行宮待令。出傳敎少頃,兵曹判書洪在喆進軍令,命三吹。通禮跪啓請外辦,上出次乘馬。宣傳官跪啓稟鳴金二下大吹打。進發至肆覲坪,通禮跪啓請降馬,上降馬。宣傳官跪啓稟鳴金三下吹打止。上入幄次。少頃,通禮跪啓請外辦,上出次乘馬。宣傳官啓稟鳴金二下大吹打。進發至遲遲臺,摠理營旗鼓迎接,宣傳官如法擧行。通禮跪啓請降馬,上降馬奉審碑閣訖。上乘馬,進發至迎華亭。通禮跪啓請降馬,上降馬。宣傳官跪啓稟鳴金三下吹打止。上入幄次。少頃,通禮跪啓請外辦,上出次乘馬。宣傳官跪啓稟鳴金二下大吹打。進發至長安門,宣傳官跪啓稟鳴金三下吹打止。仍由新豐樓左翊門·中陽門,至壯南軒前庭,通禮跪啓請降馬,上降馬,入御行宮。缺,京畿監司李㘾率各務差使員等,以次入侍。缺㘾奏曰,本道壬辰旱田成川覆沙者,粤自乙未,連因朝令,限年減稅,幸免窮蔀冤徵之弊,而伊後數十年之間,勸耕還起,雖或有之,其外永無形地,而莫可起墾者,爲五百九十六結二十五負三束矣。減稅又旣準限,則今秋當爲還實,而輒請退限,雖涉猥越,白地徵稅,有關民隱,故敢此冒昧仰陳。限三年更爲減稅,俾蒙終始懷保之澤,恐合事宜。令廟堂稟處,何如?上曰,令廟堂稟處,可也。出擧條缺,傳曰,還宮時,肆覲坪龍驤鳳翥亭少駐置之。出傳敎傳曰,境內儒武,當應製試藝矣。弘文提學與留守,明日偕往校宮,試取以來。武士則還宮後,留守試藝以聞。出傳敎缺。
上在華城行宮。停常參·經筵。
經宿後,藥房·內閣·政院·玉堂·朝廷二品以上·六曹堂上口傳問安。答曰,知道。
大王大妃殿·王大妃殿·大妃殿,守宮假承旨,兼遣承旨口傳朝問安。答曰,知道。
大王大妃殿·王大妃殿·大妃殿·中宮殿,守宮藥房·閣臣·承旨,留都三品以上口傳問安。答曰,知道。
大王大妃殿·王大妃殿·大妃殿,守宮假承旨,兼遣承旨口傳夕問安。答曰,知道。
大駕詣顯隆園,入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。
展謁親祭,仍詣健陵展謁親祭,還入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。
還詣華城行宮後,藥房·內閣·政院·玉堂口傳問安。答曰,知道。
詣華寧殿,入齋室後,藥房·內閣·政院·玉堂口傳問安。答曰,知道。
酌獻禮還詣行宮後,藥房·內閣·政院·玉堂·朝廷二品以上·六曹堂上口傳問安。答曰,知道。
傳曰,自陵園所洞口,至崇禮門外,捧上言。
傳曰,右承旨持此御題,與弘文提學,偕往校宮,試取以來。
傳曰,顯隆園·健陵親祭時,亞獻官以下,及華寧殿酌獻時,贊禮以下,別單書入。
傳曰,今番賞典中,一人雖兼數事,毋得疊授。
傳曰,政官牌招,賞典下批。
傳曰,見窠皆令差出。
傳曰,顯隆園親祭時,祭侍申寬吉·石泰元,健陵親〈祭〉時,祭侍柳賁然·宋喜哲,各虎皮一令賜給。
傳曰,旣祗奠園陵,又昵瞻幀殿矣。以是年入是禮,追慕之私,當復如何?當時父老之宴,卽大聖人愛日錫敷之盛事也。予小子可無示意之擧乎?本〈府〉父老年八十以上人,賜米三十,肉二斤,以寓予繼述先志之忱。
傳曰,親祭時禮房承旨加資。
政院啓曰,臣承命與弘文提學,偕往校宮,境內儒生應製試取,則收券爲缺,張故捧入之意,敢啓。傳曰,知道。
訓鍊都監啓曰,謹依下敎,隨駕將官·將校·軍兵及武藝別監等處,饋粥之意,敢啓。傳曰,知道。
以健陵親祭亞獻官以下別單,傳曰,亞獻官判府事朴晦壽,終獻官領議政金左根,各熟馬一匹面給。贊禮禮曹判書尹定鉉,內下豹皮一令賜給。典祀官典籍金錫謨,執尊副校理成載球,祝史副校理尹定善,齋郞副司果李承游,贊者引儀李昇基·李仲淵,謁者兼引儀李一薳·趙孝慶,贊引假引儀張成敎·金宅基,祭監監察李相璡·趙秉魯,各上弦弓一張賜給。陵司參奉金灝根陞六。執禮執義沈宜元,大祝副司果趙秉學竝加資,令宋正熙陞敍。
以顯隆園親祭亞獻官以下別單,傳曰,亞獻官右議政趙斗淳,終獻官東寧尉金賢根,各熟馬一匹面給。贊禮禮曹判書尹定鉉,內下豹皮一令賜給。典祀官奉常正白泓洙,執尊副校理成載球,祝史副校理尹定善,齋郞副司果李承游,贊者引儀李昇基·李仲淵,謁者兼引儀李一薳·趙孝慶,贊引假引儀張成敎·金宅基,祭監監察李相璡·趙秉魯,各上弦弓一張賜給。園司參奉尹庚鎭陞六。執禮執義沈宜元,大祝副司果趙秉學竝加資,令金炳基陞敍。
以華寧殿酌獻禮贊禮以下別單,傳曰,贊禮〈禮〉曹判書尹定鉉,內下豹皮一令賜給。典祀官軍資正任百淵,執尊副校理成載球,盥洗位兵曹正郞吳慶履,佐郞石基坤,爵洗位兵曹佐郞盧鎭衡·趙廷朝,贊者引儀李昇基·李仲淵,謁者兼引儀李一薳·趙孝慶,贊引假引儀張成敎·金宅基,祭監監察李相璡·趙秉〈魯〉,各上弦弓一張賜給。殿司水原判官金炳潗陞敍。執禮執義沈宜元,大祝副司果趙秉〈學〉·李〈相璡〉竝加資。兼提調水原留守李鶴秀,內下豹皮一令賜給。兼令水原判官金炳陞敍。兼衛水原中軍朴宗喆,內下筒箇一部賜給。守門將李台緖·趙存成竝陞六。左通禮柳泰東,右通禮李以遠,贊儀曺百承,東西唱引儀李昇基·李仲淵,各上弦弓一張賜給。其餘香陪官·祭文正書忠義衛·奏時官·事知·守僕·員役·守護軍等,竝依壬子年例施賞。
有政。吏批,兼判書徐憙淳內閣守宮,參判鄭基世留都進,參議沈承澤進。吏批啓曰,兼判書徐憙淳內閣守宮,參判鄭基世留都進,小臣獨政未安。何以爲之?敢稟。傳曰,只出緊任。
又啓曰,顯隆園·健陵親祭及華寧殿酌獻禮時,大祝副司果趙秉學加資事,命下矣。雖已資窮,未經準職,何以爲之?敢稟。傳曰,勿拘。以朴商壽爲執義,朴文鉉爲應敎,趙憲燮爲副應敎,金完植爲副修撰,朴鳳陽爲禁府都事,徐有先爲昌平縣令。右副承旨權溭今加嘉善,執義沈宜元,副司果趙秉學,已上今加通政加資事,承傳。長興主簿黃道淳,瓦暑別提李憲養,已上相換事,承傳。整理使單金漢淳。
再政。以申錫愚爲同敦寧,趙秉學爲工曹參議,領議政金左根爲軍資都提調·社稷都提調,洪在喆爲軍器提調,羅時鏞爲奉常僉正,趙縉鎬爲軍資奉事,趙秉球爲健陵參奉,李雲承爲顯隆園參奉。訓鍊都監提調單洪在喆,禁衛提調單洪在喆,御營提調單洪在喆。
三政。以丁學淵爲內贍奉事。故通德朴齊道贈吏參例兼,同知朴長晉考。
兵批,判書洪在喆進。同知單尹致勛,僉知單安壽祿。
再政。同知單朴長晉·金膺相。
乙卯二月二十八日辰時,大駕詣顯隆園·健陵。親祭華寧殿酌獻禮入侍時,行都承旨沈宜冕,行左承旨沈敬澤,行右承旨權溭,左副承旨李承輔,右副承旨金在淸,同副承旨金炳奎,缺,提學金炳冀,原任直提學金大根,原任直閣金鼎集,檢校直閣鄭健朝,原任待敎李裕元,檢校待敎洪淳穆·李秉文·趙秉協,以次侍立。時至,通禮跪啓請外辦。上具軍服,乘馬出行宮。藥房提調尹致秀,副提調沈宜冕,進前問候訖。上由中陽門·左翊門·新豐樓,至八達門外。宣傳官跪啓稟旗幟三行分列,鳴金二下大吹打。進發至園所洞口,宣傳官跪啓稟鳴鑼邊旗幟左右分立,鳴金三下吹打止。仍詣降馬所,通禮跪啓請降馬乘輿,上降馬乘輿。至齋室門外,通禮跪啓請降輿,上降輿,入齋室。少頃,通禮跪啓請出次,上改具翼〈善〉冠·黲袍·烏犀冠,出齋室門外。通禮跪啓請乘輿,上乘輿。至紅箭門外,通禮跪啓請降輿,上降輿,入就版位,行謁園禮,仍詣園上奉審,碑閣奉審。親祭時至,贊禮禮曹判書尹定鉉導上詣版位,行再拜禮,陞詣神位前,三上香,執爵奠爵如儀。大祝副司〈果〉趙秉學讀祝文訖。上降復位。亞獻官右議政趙斗淳,終獻官東寧尉金賢根,行禮如儀訖。上復行再拜禮。贊禮前導。上詣望燎位,望燎訖,行辭園禮,出紅箭門外。大臣進前問候訖。通禮跪啓請乘輿,上乘輿至健陵紅箭門外。通禮跪啓請降輿,上降輿詣版位,行謁陵禮,仍詣陵上奉審,碑閣奉審。親祭時至,贊禮導上詣版位,行四拜禮,陞詣神位前,三上香,執爵奠爵如儀。大祝副司果趙秉學讀祝文訖。上降復位。亞獻官判府事朴晦壽,終獻〈官〉領議政金左根,行禮如儀訖。上復行四拜禮。贊禮前導。上詣望燎位,望燎訖,行辭陵禮,出紅箭門外。通禮跪啓請乘輿,上乘輿,還詣顯隆園齋室。通禮跪啓請降輿,上降輿入齋室。傳〈曰〉,自陵園所洞口,至崇禮門外捧言。出傳敎兵曹判書洪在喆進軍令,命三吹。通禮跪啓請外辦,上改具軍服,出齋室門外。通禮跪啓請乘輿,上乘輿,出陵洞口。通禮跪啓請降輿,上降輿乘駕轎。宣傳官跪啓稟鳴金二下大吹打。進發至上柳川,上降轎乘馬。至八達門外,宣傳官跪啓稟旗幟左右分立,鳴金三下吹打止。入八達門,由新豐樓·左翊門·中陽門,入行宮。少頃,通禮跪啓請外辦。上具翼善冠·衮龍袍,乘輿出行宮,仍詣華寧殿門外。通禮跪啓請降輿,入齋室。少頃,通禮跪啓請出次,上出次,詣版位,行四拜禮,陞詣殿內奉審訖。酌獻禮時至,贊禮導上詣版位,行四拜禮。贊禮前導。上陞自東階,入詣神位前,三上香,執爵如儀。大祝副司果趙秉學讀祝文訖。上降復位,行四拜禮,仍詣望燎位,望燎訖。贊禮啓稟禮畢。上出殿門。通禮跪啓請乘輿,上乘輿,由新豐門,入左翊門·中陽門,還詣行宮。通禮跪啓請降輿,上降輿,入御行宮。缺。
上在昌德宮。停常參·經筵。
經宿後,藥房·內閣·政院·玉堂·朝廷二品以上·六曹堂上口傳問安。答曰,知道。
大王大妃殿·王大妃殿·大妃殿,守宮假承旨·兼遣承旨口傳問安。答曰,知道。
大王大妃殿·王大妃殿·大妃殿·中宮殿,守宮藥房·閣臣·承旨·留都三品以上口傳問安。答曰,知道。
大駕還詣始興縣行宮後,藥房·內閣·政院·玉堂口傳問安。答曰,知道。
詣南關王廟,入幕次後,藥房·內閣·政院·玉堂口傳問安。答曰,知道。
奠酌禮還入幕次後,藥房·內閣·政院·玉堂口傳問安。答曰,知道。
還宮後,藥房·內閣·政院·玉堂·朝廷二品以上·六曹堂上口傳問安。答曰,知道。
藥房提調尹致秀,副提調沈宜冕啓曰,陵園親祭,眞殿酌獻禮,聖慕克伸,行宮經宿,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區下忱,敢此問安,竝爲仰稟。答曰,知道。卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
傳曰,應製賦居首三下幼學成夏慶,直赴殿試,之次草三下幼學李載庾,次上幼學趙熙百等三人,竝直赴會試,之次次上幼學朴齊華等六人,各朱書百選一件賜給,之次次上幼學鄭寅命等六人,各雅誦一件賜給。
傳曰,初不入籍,無難赴試,致此拔擧之境,豈有如許士習乎?韓龍敎等三人,竝停擧。
傳曰,右副承旨·同副承旨,分詣愍懷墓·孝昌墓,奉審以來。
傳曰,南廟奠酌禮時,進幣官以下,別單書入。
傳曰,守宮承旨馳詣宗廟·景慕宮,奉審摘奸以來。
傳曰,讓寧大君祠宇,遣左承旨看審,有頉處仍爲摘奸。
政院啓曰,備邊司郞廳來言,今日賓廳日次,而幸行相値,不得來會云矣。敢啓。傳曰,知道。
兵曹啓曰,今二月各廳堂下武臣朔試射,臣曹連有故,不〈得〉爲之之意,敢啓。傳曰,知道。
奎章閣啓曰,大駕今已還宮,守宮檢校直提學徐憙淳,依定式減下,何如?傳曰,允。
又啓曰,明日卽奎章閣朔奉審日次,臣進詣擧行之意,敢啓。傳曰,知道。
敦寧府啓曰,莊獻世子追上尊號,惠嬪追上尊號,及式年年例御牒譜冊修整次,草記蒙允,依例同爲修整,今旣畢役之意,敢啓。傳曰,知道。
山陵都監啓曰,本都監都廳朴商壽,除拜臺職矣。職務相妨,本職許遞,仍令該曹,口傳付軍職,使之察任,何如?傳曰,允。
訓鍊都監啓曰,今番幸行時,隨駕將官·將校·軍兵及武藝別監等犒饋,依定奪,以乾物磨鍊分給之意,敢啓。傳曰,知道。
司饔院啓曰,鷹師契貢人等呼訴内,所供日下生雉,每當春節,僅僅繼奉矣。近因雉種稀貴,鷹獵無路,今無餘儲,明日日下生雉,將未免闕供之境,願以限獵得間,活鷄全數代封云矣。在前如此之時,曾有代封之規,而莫重御供,自下不敢擅便,惶恐敢啓。傳曰,知道。
兵曹啓曰,謹依判下成冊,今此健元陵·徽慶園幸行時,元內吹車完哲等三十名處,木各一疋題給之意,敢啓。傳曰,知道。
刑曹啓曰,北部居李碧伊,被打於內侍朴豐得處,致死云,故使之行檢矣。卽接屍在處初檢官西部都事尹宗儀牒報,則屍親經埋屍體,有難自下開檢。且建禮堂守宮內侍高明星,緊出獄招,依例捉査,而不得擅便云矣。屍體旣已埋瘞,依法典使之掘檢。朝官通訓以下,干係殺獄,自斷訊推,內侍亦無異同,依朝官例,京外獄官,自斷擧行事,曾有正廟朝受敎。內侍高明星,出付檢所,卽爲査實,又若有如此干係者,自斷査覈事,分付檢官之意,敢啓。傳曰,知道。
又啓曰,卽接黃海監司金泳根文移內,兔山縣徒二年半定配罪人朴元哲,限滿云矣。取考曹上配案,則元哲以誘人妻爲妾罪,壬子八月定配,今已限滿的實。依法典放送後,徒流案頉下事,分付道臣之意,敢啓。傳曰,知道。
又啓曰,卽接平安監司李景存文移內,三和府徒三年定配罪人禹圭南,限滿云矣。取考曹上配案,則圭南以嫁賣寡嫂罪,壬子二月定配,今已限滿的實。依法典放送後,徒流案頉下事,分付道臣之意,敢啓。傳曰,知道。
乙卯二月二十九日寅時,大駕還詣南關王廟,行奠酌禮,仍還宮擧動入侍時,行都承旨沈宜冕,行左承旨沈敬澤,行右承旨權溭,左副承旨李承輔,右副承旨金在淸,同副承旨金炳奎,缺,內閣提學金炳冀,原任直提學金大根,原任直閣金鼎集,檢校直閣鄭健朝,原任待敎李裕元,檢校待敎洪淳穆·李秉文·趙秉協,以次侍立。時至,通禮跪啓請外辦。上具軍服,乘駕轎出宮門外。藥房提調尹致秀,副提調沈宜冕,進前問候訖。上由中陽門·左翊門·新豐樓,至長安門外。宣傳官跪啓稟旗幟三行分列,鳴金二下大吹打。進發至始興行宮,宣傳官跪啓稟鳴鑼邊旗幟分立左右,鳴金三下吹打止。通禮跪啓請降轎,上降轎入行宮。傳曰,右副承旨·同副承旨,分詣愍懷墓·孝昌墓,奉審以來。出傳敎少頃,兵曹判書洪在喆進軍令,命三吹。通禮跪啓請外辦,上出次乘馬。宣傳官跪啓稟鳴金二下大吹打。進發至舟橋所,兵曹判書洪在喆跪啓稟渡涉號令節次。宣傳官如法擧行。仍發至南關王廟大門外,宣傳官跪啓稟鳴金三下吹打止。通禮跪啓請降馬乘輿,上降馬乘輿,入小次。少頃,通禮跪啓請出次。上出次,詣拜位行禮,陞詣廟內奉審,仍詣東西碑閣奉審,還詣幄次。傳曰,讓寧大君祠宇,遣左承旨看審,有頉處仍爲嫡奸。出傳敎奠酌禮時至,通禮跪啓請出次,上具甲胄,詣版位行再拜禮,詣盥洗位盥洗,陞詣神座前跪。承旨奉爐,承旨奉香,上三上香。進幣酌酒官兵曹判書洪在喆跪進幣,上受幣,以授奠幣酌酒官兵曹參知南鍾順,鍾順跪受,奠于案。進酌執酌奠酌如儀。上少退跪。大祝訓鍊正尹秉鼎讀祝文訖。上降復位,行再拜禮,仍詣望燎位,望燎訖。通禮跪啓稟禮畢。上還詣幄次。配位獻官行護軍李景純詣配位神座前,上香奠幣奠酌。大祝宣傳官金東壽讀祝文。門神獻官行護軍尹義儉詣門神神座前,上香奠幣奠酌。大祝宣傳官南宮溶讀祝文,竝如儀訖。少頃,通禮跪啓請出次,上改具軍服出次。通禮跪啓請乘輿,上乘輿,出大門外。通禮跪啓請降輿,上降輿乘馬。宣傳官跪啓稟鳴金二下大吹打。進發至崇禮門外。宣傳官跪啓稟鳴金三下吹打止。入崇禮門,由敦化門·進善門·肅章門,入協陽門。兵曹判書啓稟放仗。承旨請出標信解嚴。上由宣化門還內,諸臣以次退出。日記廳堂上閔泳達。郞廳李載崐·朴台淳。
