上在昌德宮。常參·經筵,以代理停。
大殿·大王大妃殿·中宮殿·世子宮·嬪宮,政院·玉堂歲謁單子問安。答曰,知道。
大殿·大王大妃殿·中宮殿,朝廷二品以上·六曹·大司諫單子問安。答曰,知道。
大駕詣太廟,望廟禮後,藥房·政院·玉堂口傳問安。答曰,知道。
王世子遣宮官問安。答曰,知道。
大王大妃殿,遣承宣問安。答曰,知道之意,敢啓。答曰,知道。
毓祥宮奉審後,政院·玉堂·藥房口傳問安。答曰,知道。
王世子遣宮官問安。答曰,知道。
上冊印後,政院·玉堂·藥房口傳問安。答曰,知道。
親祭罷後,政院·玉堂·藥房口傳問安。答曰,知道。
朝廷二品以上·六曹·大司諫單子問安。答曰,知道。
勤政殿入幕次後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
中宮殿上冊印後,政院·玉堂口傳問安。答曰,知道。
吳彦儒達曰,明日祈穀祭齋戒,再明日頒敎相値,常參,頉稟。令曰,知道。
蔡濟恭達曰,右議政趙載浩三十三度呈辭到院,而親祭齋戒留院之意,敢達。令曰,知道。
傳于李得宗曰,大王大妃殿冊寶都監堂上,陪來於仁政殿。
又傳曰,瑞暉門外乘轎,崇範門出,依此擧行。
傳于兪漢蕭曰,明日大臣·備局有司堂上同爲入侍,其中有陳稟人,亦爲入侍,而晩食後入來。
李得宗,以禮曹言啓曰,今此正朝,諸道方物,開坐看品,則其中忠淸監司趙明鼎所封,大王大妃殿方物,畫龍墨五丁,梳省四枚,無端闕封,事體〈極〉爲未安。從重推考,方物急速封進之意,分付,何如?傳曰,允。
吏批啓曰,內官李景和·許有章加資事命下,而本資俱是崇祿矣。內官例不得陞輔國,何以爲之?敢稟。傳曰,熟馬賜給。
又啓曰,侍從臣父年七十者,每於歲初,該曹抄啓加資事,載在法典矣。侍從臣父年七十人員,別單書入之意,敢啓。傳曰,知道。
又啓曰,都廳李惟秀加資事,命下矣。雖經準職,時未資窮,何以爲之?敢稟。傳曰,特爲加資。
李得宗,以義禁府言啓曰,洞開囹圄事,命下矣。時囚罪人尹鵬擧·韓光德·鄭承萊·林象元·沈鑧·李鳳齡等,竝依傳敎,放送之意,敢啓。傳曰,知道。
又以左邊捕盜廳言啓曰,本廳所囚罪人,只有五名,而非係一律,皆穿窬之賊,故依傳敎,竝放送之意,敢啓。傳曰,知道。
又以右邊捕盜廳言啓曰,本廳只有罪人十一名,而旣非關係一律,故依下敎,竝放送之意,敢啓。傳曰,知道。
右議政趙載浩三十三度呈辭。令曰,安心調理。
有政。吏批,判書申晩進,參判趙雲逵服制,參議未差,都承旨吳彦儒進。
以洪良漢爲司書,李達海爲寧遠郡守,金相福爲吏曹參議。仁平君李普爀,行副司直洪重徵,夏陵君樀,知敦寧李重庚,行副司直魚有龍·尹鳳朝·柳復明·尹大英,前留守鄭亨復,行副護軍李衡坤·成德涵,行副司直李匡世,行副護軍李肇元·沈廷采·兪廣基·鄭亨泰·黃以章·曺世虎·具樹勳,西城君焯,琅玶君煇,行副司直朴弼均·李日躋·趙明謙·洪鳳祚·權相一·朴弼正·權啓應·趙迪命·朴致遠,行副護軍鄭纘述·元弼揆·洪禹九·李興紹·朴慶泰·李聃錫·李禹錫,夏平君懋,行副司直金應福·李庭綽·南泰慶·朴弼理,奉朝賀朴弼琦,行副司直金相紳·尹彬·朴弼榦,行副護軍李以濟,行副司直趙泰彦,同副承旨鄭彦儒,行副護軍李格,行副司直南泰赫·趙昌來,行副護軍宋徵賢·韓選基·李喜躋·金瑞龜·朴宗儒,戶曹參議崔尙鼎,行副護軍宋徵泰·沈廷紀·宋堯和·李普春·金元澤,僉知朴正淳,行副護軍尹東輅,都正李衡鎭,行副護軍鄭歚,僉知蔡膺一,行副護軍尹懋敎·金壽龜·柳徵龜·金鎭東·李眞哲·朴淳元·崔慶溢·李彦泰·李行相·韓緖·李泰斗·曺夏臣·李天球,蒜山僉使金聲八,進善尹鳳九,前司諫閔宅洙·金履萬,前執義尹得徵,前掌令崔益秀·柳萬樞·尹澤厚·姜必愼,奉常正宋時涵,通禮吳命季,前掌令朴徵賓,前持平鄭重器,前察訪李好仁,前正許逅,判校金夢垕,前佐郞金夏龜,祥雲察訪金聖龜,幽谷察訪張世文,前通禮尹澤休,前都事李時沆,前正朴民秀,繕工副正魚有璜,前副正尹審,前牧使洪應夢,前府使金漢昌·任崇元,前郡守金天澤,尙衣僉正白尙賢,前僉正鄭懋先,前郡守尹得重·魚有和·李蓍亨,前縣監南德純,前令金淳慶,前縣監金遇慶·李道躋·柳世模·朴泰寧,前主簿白尙友·金爟,前縣令李德升·李基宗·李普興,東部都事李泰躋,漢城主簿嚴慶胤,衛率尹勣,咸悅縣監李道普,前縣監尹在和·尹天復·南紀明·沈碩賢·黃在河·尹東奭·安德亨·李廣矩·李廷瑗·洪正度·權相軒·李海宗·李震炳,前主簿李鉉祥,前令魚有成,前都事洪采輔,前翊衛朴師任,前司議邊致周,前佐郞徐命維,前察訪李道興·鄭最寧,前僉正辛宇泰,前都事李晟,前縣監許健·許昇·高重明,前郡守林遇澤,前主簿朴文彬,廣興守趙榮祏,前通禮柳基緖,行副護軍閔震煜·宋烒·鄭震衡·呂師周·魏泰來·元命揆·李胤世·李基休·鄭觀河·金聲五,司饔僉正洪重厚,前正趙鼎彬。已上以年七十,加上尊號後,推恩事承傳
有政。兵批,判書洪鳳漢進,參判沈星鎭進,參議金尙重守宮,參知李景祜進,右副承旨蔡濟恭進。
以沈珪爲司禦,柳爲都摠經歷,柳鎭夏爲訓鍊副正,鄭彦儒·高時元爲同知,鄭鐩·鄭壽崑·洪允中·李鳳齡爲副護軍,李台重·金陽澤·李應協·沈鑧爲副司直,具樹勳·崔尙鼎·尹鳳九·閔宅洙·金履萬·崔益秀·宋時涵·尹得徵·柳萬樞·姜必愼·吳命季·朴徵賓·鄭重光·李仁好·許逅·金夢垕·金夏龜·張世文·尹澤休·李時沆·朴民秀·魚有璜·尹審·洪應夢·金漢昌·任崇元·金元澤·白尙賢·鄭懋先·尹得重·魚有和·李蓍亨·南德純·金淳慶·金遇慶·李道普·柳世模·朴東寧·白尙友·金爟·李德升·李基宗·李普興·李泰躋·嚴慶胤·趙鼎彬·洪重厚·尹勣·李道興·尹元和·尹天復·南紀明·沈碩賢·黃在河·尹東奭·安德亨·李廣矩·李廷瑗·洪正度·權相軒·李海宗·李震炳·魚有成·洪采輔·朴師任·邊致周·徐命維·鄭最寧·辛宇泰·李晟·許健·許昇·高重明·林遇澤·朴文彬·趙榮祏·柳基緖爲副護軍。
丙子正月初一日卯時,上御仁政殿月臺,親臨陳賀時,都承旨吳彦儒,左承旨蔡濟恭,右承旨李得宗,左副承旨趙載洪,右副承旨兪漢蕭,同副承旨鄭彦儒,記事官李世孝·柳戇,記事官李世演·金和澤以次陪立。上詣板位四拜,跪進冊寶,致詞陳箋後,四拜畢。上入小次。上曰,今番加資,朝鮮人豈有漏落者,而中官獨不許入云,可謂太局矣。卽爲擧行事,分付。上曰,勤政殿當加資下批,承旨坐次有難便者。鄭彦儒何年榜也?漢蕭曰,辛丑榜也。上曰,辛丑榜,多大拜者,今始加資亦晩矣。今有亞卿闕否?曰無矣。有亞尹闕否?曰無矣。有同中樞乎?曰有二窠矣。傳曰,同副承旨鄭彦儒,以辛丑榜,今日東朝推恩之典,其將陞資亦非偶然。加資下批後,特除同中樞,其令勤政殿謝恩,其代前單入之。又傳曰,奉慈殿賀七旬,國朝初有,以予衰耗,今日行禮,豈可預料?昔年以東宮之慶,洞開囹圄,况東朝罕有之慶乎?何待赦日?金吾,關係贓汚者,自當追後勘律,今日洞開囹圄,秋曹,關係一律者外,今日內卽爲放送,左右捕廳,關係一律外,竝放送,回駕時惠政橋,其令聽敎。又傳曰,李鳳齡·沈鑧,雖有赦前勿擧行之命,旣命洞開囹圄,一體擧行事分付。吳彦儒曰,鄭彦儒爲守宮,旣已除授,勤政殿謝恩,則守宮何以爲之耶?上曰,景章承旨兪漢蕭守宮,可也。三嚴畢,上出宮,駕至敦化門外,傳曰,今番歲首,日寒若此,入毓祥宮後,步軍五哨,馬軍三哨,禁軍三番隨駕外,皆解嚴,且令還家,尋其親戚,禁御兩營老弱軍,依前下敎解嚴。吳彦儒曰,李應協承旨受點,而方以朔祭祭官,出往陵所云矣。傳曰,承旨李應協許遞,承旨有闕代,吏曹參議朴相德除授,先隨駕後謝恩。
同日巳時,上展謁太廟時。都承旨吳彦儒,左副承旨趙載洪,記事官李世孝·柳戇,記事官李世演·金和澤以次陪進。上行四拜禮,奉審各殿,仍詣西庫,奉審冊寶所置處,展謁永寧殿四拜畢,奉審各殿,還齋室問安後,卽命三嚴。傳曰,軍兵毛具。又傳曰,今番推恩加資中隨駕人,皆於勤政殿謝恩,駕至鐵物廛橋。上曰,冊印在前,雲寶劍外侍臣班,皆拔在冊印之前。駕至毓祥宮洞口,上曰,冊印在前,侍臣勿請,而直爲下馬,可也。上曰,要彩輿至大門,待予下輦,陪入大門,至中門亦如之。貞嬪房何路,有祭物往來事,作門少開以通事,分付可也。
同日未時,上謁毓祥宮。都承旨吳彦儒,右承旨蔡濟恭,左副承旨李得宗,右副承旨趙載洪,記事官李世孝·柳戇,記事官李世演·金和澤陪進時,上入風月軒,命禮房承旨入侍,奉香使承旨,奉入廟中。上仍行望廟禮,奉審廟內,還大次促外儀,仍爲親祭。上再拜跪進冊印,行祼薦禮,降復位,行初獻禮。上曰,一喜一感,心不能定矣。三獻畢,上行飮福禮,降復位再拜,又再拜,禮畢,還大次。諸臣退出。
同日酉時,上御勤政殿。受賀擧動時,都承旨吳彦儒,左承旨朴相德,右承旨蔡濟恭,左副承旨李得宗,右副承旨趙載洪,記事官李世孝·柳戇,記事官李世演·金和澤,以此陪從。上曰,自此直爲還宮則好,而又將爲怪事,可悶。來時行步欲疾,去時太覺緩緩矣。上曰,勤政殿舊址,將以表吾老立,挾侍立鳩杖於前。仍傳曰,躬賀慈殿,報鞠我之恩,以予衰耗,豈意今日?又爲禮成,一喜一感之中,今曰心幸,嗣服後初也。豈無曠蕩之典?赦日付軍職進參,亦有前例,況今日乎?何待赦典?吏兵曹歲抄中,前日點下者外,一竝蕩滌,其中今給牒者,一體敍用,竝付軍職,時無軍職者,亦爲付軍職,其令進參賀班,居中居下越等,一體蕩滌。又傳曰,其過周甲,寔是意外,而加上諡號,其亦幸矣。何以示意?順化坊司宰監契,特爲復戶。又傳曰,曾於溫幸時,已施惠於湖西,況今日乎?各道敗船沙格,令備局明日登對,分等蕩滌。上入勤政殿幕次。上曰,雪下如是,先四拜除之,可也。傳曰,上號上諡禮成,尊崇都監都提調,鞍具馬一匹面給,提調判書洪鳳漢·李鼎輔·鄭翬良,都承旨吳彦儒,禮房承旨李得宗,都廳李惟秀·黃仁儉竝加資,郞廳竝陞敍,監造官·監役官竝陞六,慈殿·毓祥宮冊寶印書寫官,各熟馬一匹面給,大殿·中宮殿書寫官及各殿製述官,一依庚申年例施賞,其中若有大臣,則熟馬一匹面給,慈殿捧玉冊官,捧玉寶官,準職除授,已準職者,半熟馬一疋賜給,毓祥宮捧竹冊官,捧銀印官,俱是正二品,各半熟馬一疋賜給,擧案者諸執事,各加一資,資窮者,兒馬一疋,入侍承旨·史官·通禮院官員·奏時官,一依庚申年例擧行,領役部將,竝邊將除授,看役人一年之內,連爲勤勞,特爲加資,算員以下,員役·工匠等,一依庚申年例施賞。又傳曰,今番上尊號時,玉冊差備內官李景和·許有章·柳仁植·金明佑,玉寶差備內官李世泰·朴弼章·宋獻徵·元大乾竝加資,尙傳及諸執事,一依庚申年例施賞,司謁·司鑰以下,下人等,亦依庚申年例施賞。又傳曰,再明日百官加一體擧行,咸溪君櫄,全恩君燉,長番內官林好英·李維新百官加新授。又傳曰,再明日頒赦時,雜犯死罪以下竝宥,隨駕中推恩陞資者,明日肅謝事,分付。上曰,庚申受號時天雨,今日雪事,非偶然也。促命還宮,駕到惠政橋駐輦,召問獄囚。上曰,邦慶莫大,欲與民同樂,皆令放送矣。仍傳曰,莫重邦慶,一日二焉,其宜與民同慶,況涼德臨御,今已卅載,無一惠民,又受過號,俯仰自恧,一倍此心。今日赦典,先爲特放,意蓋深矣。爲民之事,豈可爲觀瞻而止乎?況今日所放者推之,以皮爲肉,至於百二十度之杖,此正擧一而三隅反,其中亦有用牌之弊。今日雖放,再明又放,三司下吏,用奸自如,用牌易者,不恤其苦。今十五日內,三司禁牌嚴禁,政院·春坊及諸上司直囚竝禁,其或犯者,當施制書有違之律,以此嚴飭。上曰,近來出牌,政院·春坊爲尤甚,故有僞牌之變矣。駕至敦化門,出標信,命三軍門龍虎營解嚴,挾輦軍,大駕入明政門後,卽爲解嚴事,分付曰,今日汝等勞矣。速歸見其親戚,可也。上曰,中宮殿進冊寶時,鼓吹停樂工,卽爲退送,可也。駕至明政殿,出標信及符驗,使開興仁門出送軍兵,命兵房承旨持符驗囊子,待其入來,使之封入,駕入賓陽門,問安罷,諸臣退出。
上在昌德宮。常參·經筵,以代理停。
兪漢蕭達曰,右議政趙載浩箚子留院,而祈穀大祭齋戒,留之之意,敢達。令曰,入之。
又達曰,大司憲閔遇洙在外,執義任師夏,掌令李壽德·柳思欽,持平李時敏·李聖圭呈辭,今日以監察茶時之意,敢達。令曰,知道。
藥房啓曰,昨日日吉辰良,盛禮次第順成,歡悅慶忭,曷有其極?冒寒勞動,侵宵還宮,聖體調攝若何?憊眩之候,寢膳之節,亦何如?大王大妃殿氣候,何如,中宮殿氣候,何如,王世子氣候,何如,嬪宮氣候,何如?臣等不勝區區伏慮,敢來問安。答曰,知道。慈殿氣候差勝後一樣,予則一樣,中宮殿·世子·嬪宮,亦一樣矣。
大王大妃殿·中宮殿,藥房口傳問安。答曰,知道。
兪漢蕭,以都摠府言啓曰,今日入直內三廳,武兼·禁軍及軍兵等,當爲中日習射,而社稷祈穀祭相値,不得爲之之意,敢啓。傳曰,知道。
朴相德達曰,右承旨蔡濟恭,右副承旨趙載洪,今日不爲仕進,卽爲牌招,何如?令曰,依。
又以〈啓曰〉,正朝望闕禮,依例爲之之意,敢啓。傳曰,知道。
又以〈啓曰〉,慶恩府院君家致祭,何承旨進去〈乎〉?敢稟。傳曰,同副承旨進去。
又啓曰,春帖子製述官,旣已抄啓,弘文提學鄭翬良,明日待開門牌招,使之出韻課次,何如?傳曰,允。
又啓曰,春帖子製述人中,時無職名人員,令該曹,口傳付軍職,何如?傳曰,允。
傳于兪漢蕭曰,明日陳賀,時刻太早,三嚴以午初擧行,單子勿爲書入。
又傳曰,今番百官·軍兵多勞,朝參停。
備忘記,今番親祭時獻官,諸執事承史,一依癸酉年賞例。
備忘記,宮闈令內官鄭商佑加資。
兪漢蕭啓曰,領議政李天輔,率備局堂上申晩·洪象漢·金聖應·洪啓禧·李成中·韓翼謩·金致仁,依下敎來待矣。傳曰,入侍于世子宮差備。
又傳曰,今番陪箋差使員·守令,同爲入侍。
又傳曰,昨已洞開,廣州經歷拿處,置之。
兪漢蕭,以戶曹言達曰,依令旨,右議政趙載浩去十二月今正月兩朔祿捧,令倉官更爲輸送于本家則以爲,雖承更〈爲〉輸送之令,而旣辭其職,不敢冒受常祿云,祿捧又不領受,何以爲之?敢稟。令曰,令倉官,更爲輸送。
兵曹口傳政事,鄭運炫·尹聖五·洪重虁·具石柱·金鵬運爲副護軍,鄭亨復·兪最基·申暐·權賅爲副司直,朴致文·李翼元·沈益聖·趙鎭世·鄭漢奎·洪重孝·曺允濟·李長夏·玄光宇·李基德·鄭彦忠·申·韓宗濟·李奎徽·李憲默·金·安正仁·任遠·李吉輔·李啓昌·南彦彧·成有烈·許采·李克祿·朴盛源·宋文載·尹東昇·金時默·鄭存謙·李星慶·李宜老·南雲老·李宜馣·崔台衡·鄭述祚·具壽國·趙重明·李承祚·安致宅·崔載興·金相度·任命周·柳脩·韓光協·呂善亨·李載厚爲副司果。
右議政趙載浩箚曰,伏以臣,一味病伏,連呈辭單,崇聽愈邈,憂悶罔措。新舊歲候班及大朝動駕之時,連爲闕禮,揆以常憲,難逃重勘,明日縟儀將擧,而病狀當寒尤劇,重以輪患,頭部如碎,支節如束,宛轉床笫,生意都盡,咫尺之間,蠢動無路,義分都虧,尤增惶懍。顧臣濫職,實非癃廢者,所可一日冒居,而況三載虛帶,全曠職分,廉愧都喪,罪戾日積,歷數前後,居此職者,實無如臣處義,在聖朝體下之道,決不可尙今虛縻,一任其公私俱病也。玆陳短章,仰瀆危懇,伏乞睿慈,俯垂諒察,仰稟大朝,亟遞臣職,仍降威罰,以勵群工,千萬幸甚。取進止。答曰,覽箚具悉卿懇。以病未參,其何所傷?卿須安心,勿復過辭善攝焉。仍令曰,史官往諭。
丙子正月初二日申時,上御崇文堂。大臣·備局有司堂〈上〉·各道差使員·儒臣,同爲入侍時,領議政李天輔,備局堂上申晩·金聖應·洪象漢·洪啓禧·李成中·韓翼謩·金致仁,各道差使員,永興府使金致龜,定平府使李廷,平山府使金燧,成川府使金孝大,利川府使金器大,全義縣監南泰胤,奉化縣監李斌,廣州經歷金漢老,同副承旨兪漢蕭,記事官李世孝,記事官李世演,記事官金和澤,校理趙曮,修撰洪準海,以次進伏訖。上命承旨書之曰,都監堂上李喆輔,熟馬一匹賜給。出傳敎上命承旨書之曰,諸臣入侍,中官稽傳,從重推考。出傳敎上曰,差使員,以有兩度箋文,故如此之多耶?李天輔曰,昨日大禮順成,臣民欣忭,曷有其極?侵夜還宮之後,氣候若何?上曰,一樣矣。上曰,諸守令先爲進前。永興府使金致龜進伏。上曰,七事。致龜奏訖。上曰,履歷。致龜曰,參下武兼陞六,歷摠府·訓鍊院·內禁將,外職則爲營將,咸陽府使,高靈僉使矣。上曰,本府年事,何如?致龜曰,本邑有山面·野面,野面似少勝,故雖入於之次,而其實則凶年矣。上曰,今年還上,幾許捧之耶?致龜曰,分給爲三萬餘石,而未捧爲三千石矣。上曰,所捧不少矣。上曰,停捧令下去之前,兼官幾許捧之乎?致龜曰,臣抵淮陽時,自京有時急關文持去者,此必停捧令也。其間日子不多,何以盡捧乎?上曰,汝先捧土豪及官屬,而卽今餘存者,非土豪官屬乎?致龜曰,土豪官屬則先爲各別督徵,而本邑山面爲尤甚,故卽今未捧,皆是山面飢民矣。上曰,異於他年,汝下去努力爲之,亦傳此下敎於鄰邑守令,可也。致龜退出。平山府使金燧進伏。上曰,履歷。礈曰,初仕爲武兼出六,歷訓院摠府,外任則爲忠州營將,茂山府使,海美縣監,平山府使矣。上曰,七事。燧奏訖。上曰,本邑年事,何如?燧曰,本縣本來山峽,而黍粟失稔,豆太稍實,故入於之次,不設賑矣。上曰,還上幾許捧之乎?燧曰,元數一萬五千石,未捧爲五百餘石矣。上曰,停捧之前,似盡捧乎?燧曰,卽今所未捧者,皆是至窮之民,雖是五百石,而捧之倍難。且臣入金川地,聞停捧之令,其間日子不多,何以盡捧乎?上曰,今年異於他年,汝必須努力爲之,以此下敎,傳布於隣官,可也。燧退出。成川府使金孝大進伏。上曰,七事。孝大奏訖。上曰,本府年事,何如?孝大曰,本府年事,雖入於之次,而未免凶荒矣。上曰,還上幾許捧之乎?孝大曰,還上元數三萬六千石,而臣上來之後,兼官之盡捧,未可知,故臣已盡捧而上來矣。天輔曰,捧糴之善不善,在於守令矣。上曰,今年邦慶,何如?凡恤民之政,尤宜着念,而汝則尤自別,汝須努力爲之,傳此意於隣邑守宰,可也。孝大退出。洪啓禧曰,外方社稷祭便同文具,凡祭器·祭壇·祭服等事,多不成貌樣。諸道守令方入侍,以此申飭,宜矣。上命承旨書之曰,欲行祈穀,事有掣肘,其雖命攝祭,當今夜此心憧憧。社稷,國之重〈祭〉也,而春秋大祭,每命攝行,曾前祈雨時,已下敎若此,而何以致格?今番社稷春享祭,當親行,以謝命攝之意,而大抵外方社壇之凡事寒心,曾已聞,今日判尹所奏,其誠是矣。入侍守令,其雖面飭,諸道道臣,體此意,嚴飭列邑,時或廉而壇或不潔,祭或不精,其雖善治,勿拘狀聞嚴處。三府留守,亦體此意,另各致恪,諸道及三府社壇,予時或摘奸,若或不潔,留守道臣,重處當樹本,以此政院下諭。出傳敎利川府使金器大進伏。上曰,七事。器大奏訖。上曰,本府年事,何如?器大曰,入於稍實矣。上曰,還上幾許捧之乎?器大曰,元數二萬四千餘石,未捧千餘石矣。上曰,汝捉囚笞罰,而能如此捧之乎?器大曰,捉囚則不爲之矣。洪象漢曰,孝大治績,不等閑矣。申晩曰,綜核簡重矣。上曰,孝大之如此,所不料矣。渠有何履歷而然乎?器大亦好矣。勝於厥父矣。器大退出。定平府使李廷進伏。上曰,七事。廷奏訖。上曰,本府年事,何如?廷曰,本府年事,未免慘凶矣。上曰,還上幾許捧之乎?廷曰,元數二萬七千餘石,而未捧四百餘石矣。上曰,停捧有實惠乎?廷曰,爲惠則大矣。上曰,汝能善治,予心甚喜悅矣。汝須努力也。廷退出。廣州經歷金漢老進伏。上曰,七事。漢老奏訖。上曰,還上幾許捧之〈乎〉?漢老曰,元數爲二萬餘石,而未捧爲萬餘石矣。上曰,何如是多也?漢老曰,本府非但凶年,其中別還者多,故如是矣。上曰,別還二字,豈敢仰達?漢老所奏,誠極駭然。拿處,可也。廣州經歷金漢老拿處事。榻前下敎漢老退出。全義縣監南泰胤進伏。上曰,履歷。泰胤曰,初仕爲禁府都事出六,歷濟用主簿·監察矣。上曰,本邑年事,何如?泰胤曰,慘凶矣。上曰,糴政幾許捧之乎?泰胤曰,元數七千六百石,未捧爲八百石矣。上曰,汝俄聞下敎,汝須努力爲之,亦以此下敎,傳于隣官,可也。泰胤退出。奉化縣監李斌進伏。上曰,汝以道科壯元,爲此邑守矣。本邑年事,何如?斌曰,慘凶矣。上曰,七事。斌奏訖。上曰,還上幾許捧之〈乎〉?斌曰,元數三千餘石,臣親往民間曉諭,使之來納,故僅僅畢捧矣。上曰,汝已聞下敎,必努力爲之,以此傳于隣邑,可也。斌退出。上曰,今日邦慶,何如?予之見此,誠是意外。大德必得其壽,予甚悅矣。卿等謂之告厥成功乎?幾年所忍者,今日乃成之乎?今番事,末梢事件各異,卿等謂之湊合以成乎?天輔曰,殿下卅載苦心,今日始食其效矣。聖不自居,此實有光於聖德,而但以建極,立世道棟柱者,是臣等苦心,臣豈敢以夸大之擧,導殿下哉?臣等以苦心請之,殿下以苦心聽之矣。第臣等之所惶懍者,卽今人心世道,果無可恃。旣曰告功,而畢竟若無其實,則是臣等之死罪,殿下當以此自勉,而亦飭勵于臣等,爲千萬世不拔之基,臣等區區之望也。上曰,請賀,與今番事件異矣。天輔曰,聖上孝思彌極,故臣等於此將順,果不敢請,其條件則果異矣。但月正元日,旣受賀禮,則臣等之心,其所欣悅,豈有異乎?申晩曰,事件固異矣。臣等積年仰請者,亦不得夬伸,臣等亦豈無抑鬱之心乎?金聖應曰,向日事只緣聖孝之純篤,群下不敢請矣。卽今則事件雖異,而月正元日,受此賀禮,歡忭之心,當何如哉?象漢曰,群下之鼓舞歡忭,不可以事件之異,論之,惟願殿下,益加勉勵,勿以爲己安已治,而有所忽焉。啓禧曰,含生之類,無不鼓舞歡忭矣。殿下俄者,以告厥成功,有所下敎,大禹之治水有跡,而殿下今日之事,無跡矣。若以爲來頭無所可慮,如大禹之平水土,則臣不可必矣。上曰,鯀則治末,禹則治本。卽今人心之湊合者,不可倒治矣。啓禧曰,自今日以後,但在聖心之如何矣。天輔曰,群下之仰請者,殿下必堅持之,而今則三十年苦心,始食其效矣。惟願益加勉勵,以爲太平萬世之業焉。上曰,所達誠好矣。韓翼謩曰,群下歡忭之忱,何可仰達乎?金致仁曰,條件雖異,今以非常之事功,有此允從,而但積年仰請者,亦豈無些少抑鬱之心乎?上曰,慈聖喜悅,予心亦喜悅矣。若無前年之事,而世道如此,則其所謂告功,予當不辭,而旣有前年,則豈可謂無爲而化乎?但三十年苦心,則如一日矣。若無此心,則前年只殺戮而已。朝鮮亡矣,亦何以至此乎?晩曰,聖敎至當矣。來頭雖有如何者,今則無黨矣。上曰,及其成功則一也。王者之道,當混然矣。以目前燭臺言之,或謂之黑,或謂之白,而依違於黑白之間,如此而爲黨矣。晩曰,起鬧於無事之時,有害於國家矣。上曰,用人,廟堂與銓曹主之。今則一初之政也。一視,可也。晩曰,臣果一視矣。天輔曰,以下敎觀之,殿下若有所未至處,故有所仰達矣。前年事,國脈則有傷,而世道則果有效矣。殿下三十年苦心,果勝殘去殺矣。判尹所達有跡無跡之說,誠好矣。雖臣等,亦何以知其盡去査滓乎?殿下時加飭勵好矣。啓禧曰,水則隨高低,猶可導流,而人心何以知之乎?上曰,拯劣米及沙格放送事,以幾年爲限乎?晩曰,拯劣米則民間徵納誠冤矣。沙格則其間,多有奸僞,不可太施寬典矣。啓禧曰,凡沙格等之偸食官穀後,例多故敗而彌縫,故故判書金取魯,在金浦時,奴輩預知其漕船致敗之期,而來告云。以此觀之,姑當斟量爲之矣。上命承旨書之曰,昨已下敎,今問僉意,所重邦慶,豈拘常例?拯劣米及船人未收,丁卯以上蕩滌,癸甲兩年被囚沙格,雖不準限,特爲放送原籍官。出傳敎啓禧曰,一自禁酒之後,耗糓之弊,鬪鬨之患將息矣。頃日臺臣鄭漢奎,以禁南草,禁髢髻事,有所仰請,而臣則以爲,此亦不可不禁斷矣。天輔曰,果是可禁者,而但前年旣禁酒,今年又禁此等物,誠有急遽之患,故臣以姑置二字,回啓於稟處之下矣。上曰,簇道里·華冠,何如?啓禧曰,果未知何如,而惟在博詢而處之矣。啓禧又曰,頃者以細布出價監考事,有所關稟者矣。上曰,此等細瑣之事,何敢仰達?從重推考,可也。判尹洪啓禧推考事。榻前下敎晩曰,臣伏見所下傳敎,有歲抄中,前日點下者外,一竝蕩滌之敎矣。已給牒者,自當敍用,而被謫蒙放,未及給牒者,則何以爲之乎?上曰,一體敍用。晩曰,奪告身一等,則自可蕩滌,而其外自二等以上,則亦何以爲之乎?上曰,竝一體蕩滌。晩曰,越等之規,例不得除守令·京官,則行公,而不得受祿,今此蕩滌之敎,何以擧行乎?上曰,一體擧行。出擧條晩曰,在前則歲抄書入之時,準期不敍,例爲仰稟,而今番則旣無別歲抄書入之事,準期不敍一款,何以爲之乎?上曰,一體蕩滌。出擧條晩曰,今日臣旣親承下敎,今番則似當無別歲抄書入之事矣。上曰,然矣。吏曹當以此意草記,而金吾·秋曹,以此意一體草記,可也。出擧條晩曰,侍從臣父年七十加資單子,例於歲首入啓,付標以下,而昨政所稟單子,無付標,而只踏啓還下,故敢達。上曰,不入於推恩加資中乎?晩曰,今番推恩,乃是六品以上年七十者,而侍從臣父,則雖幼學,年若七十,則當入之矣。上曰,單子還入,可也。出擧條晩曰,推恩加資,纔已先自曾經朝官者擧行,而此後亦宜隨聞擧行,故敢達。上曰,依爲之。出擧條天輔曰,前江華留守鄭亨復入侍時,以本府賑資,本府所在舊軍餉五六千石,舊陳木五百同,減價發賣事陳達,有登對時,稟處之命矣。本府民事,誠爲切悶,故纔因守臣狀請,舊軍餉三千石,舊陳木一百五十同,特爲許賣之意,申目覆達,未及達下之際,守臣適爲入侍陳稟,有此稟處之命,而旣已許施,則今無可以更稟者矣。上曰,依爲之。出擧條聖應曰,前北靑府使尹鵬擧,雖因傳敎蒙放,査狀今已上來勘律,則赦後當爲擧行,故敢達。上曰,依爲之。出擧條象漢曰,市民之弊,莫甚於貿易,故朝家至於設廳釐正,而猶有未及盡爲査正者。如掌樂院風物貿易之弊,臣於昨年陳達變通矣,近聞司僕寺,法鞍物種貿易,其弊尤多,以乙亥一年所入言之,戶曹上下之價,不過七十餘兩,市民之所費,乃至於七百餘兩,此若不爲變通,則誠難支矣。若依樂院風物例,自平市定式添價戶曹則好矣。不然則亦不可不從長變通,故臣亦議于大臣,而敢達矣。上曰,若嚴飭該寺官員,俾無操縱點退之患,則此弊似可革矣。象漢曰,此與下吏輩,索賂有異,貿易之際,工匠輩指示物種,有處旣徵十倍之價,納官之時,又爲換面索賂,其弊乃至於此矣。訓將及判尹,皆曾經本署提調,若下詢,則可以俯燭事狀矣。聖應曰,臣亦曾經本署提擧,故稔聞此弊,重臣所達是矣。啓禧曰,此事之有弊端,臣亦聞知矣。若不變通,則市民難支矣。象漢曰,今此貿易各種,皆非市上買賣之物,乃是工匠輩,預爲貿置所用者也。若令應進排衙門,覓用於工匠等處,而從實報戶曹,從優給價,而勿令市民貿納,則誠爲兩便,而永革市民許多收歛之弊矣。天輔曰,若依提調所達而變通,則似無弊矣。上曰,所達誠好,依此爲之,可也。出擧條上命承旨書之曰,今日元元顧恤之時,況都民乎?貢市人,國之巨民,而其弊莫甚,故設廳釐正矣。我國法非不美,今乃不行,其猶遵行否?其令備局,主管堂上詳問後,若有解弭之事,登對以奏。其中尤爲可矜者,其外上勒徵也。雖抱稱冤,何敢訴也?此備局時或擇問,或有犯者,草記重繩事,分付。出傳敎上命承旨書之曰,噫,爲民祈年,在夜頒赦,京外在明,而今日行灑酒之祭,都下有流丐之民,思之及此,不覺忸焉。饑民在途,祈穀國社,其豈致恪,亦何顔臨殿頒赦?卽爲分付惠廳及巡邏諸處,都下若或有流丐,不待其命,其率往卽頒付事,卽爲申飭。出傳敎上命承旨書之曰,刑政,國之重也。以予心氣,難以細究,自初覆命,元良爲之,而更以思之,雖令攝行,其不細究,付諸元良,重者爲輕。雖疎刑政,其有可謂輕者或重,雖悔何及?故命置之,而今當歲首,其無可謂,然應律者,其猶欠於寬刑,其中不無參酌者,又過三節,而若或故焉,矜惻何言?尤爲惻然者,此等邦慶,前月參酌之人,至于今月也。已有前例,大臣·秋官,詳考文案後,待下敎入侍。出傳敎上命承旨書之曰,昨日以後,勿論士庶,何敢釀酒?其若犯此,亂民也。國有三尺,自可治也。頃者禁酒時,亦不云乎?時或廉問,當治犯者矣。三司禁條,載其酒名,禁牌若云酒禁,此酒非無也。尙在矣,豈用醴酒之意哉?此後禁條禁牌,去其酒字,京則法司,外則道臣,時或廉問,設或犯者,隨聞嚴懲事,分付。噫,此何意哉?予意則國中酒已無矣。出傳敎上命承旨書之曰,農者國之本,每年歲首,下勸農之旨,作爲文具,可勝歎哉?尙書無逸篇,稱稼穡之艱難,豈不重歟?況昨年八道俱歉,今歲勸農之政,尤豈忽哉?咨諸道道臣,申飭列邑,使一國三百六十州守令,各爲其邑之田畯,懋哉懋哉。血心勸農,而噫,今年所重,邦慶若何,而蔀屋饑歲,困窮不賑之民,亦能均沾。思之及此,若恫在己。噫,其雖勸農,飢餒之民,何以作氣?其設賑之邑,至誠濟活,躬執耟而勸焉。至愚而神者,卽民也,豈無感動?且孔聖云,使民以時。於今年則使民節息然後,其可作農,凡諸用民之政,一切嚴禁,雖或有煙軍調用之請,備局亦爲勿施,而推奴等節竝禁,使元元專意農業。昔齊王封卽墨,烹阿,亦由田野。今年殿最,道臣專以此爲重,予亦以時,或遣御史廉問。噫,其須竭誠,莫替予勤懇之敎事,下諭于八道道臣,三都留守。出傳敎諸堂先退,儒臣持文王篇入侍事。榻前下敎校理趙曮,修撰洪準海入侍。上曰,上番讀之。趙曮讀文王章訖。上曰,下番讀之。洪準海讀大明章訖。上曰,文義陳之。曮曰,儀形文王,萬邦作孚云者,以文王之德,能與天而合。若能以文王爲法,則萬邦必信其德矣。其曰,在帝左右者,言文王旣在帝左右,若法文王,則上帝必有所孚感,而有維新之命也。人君若一心對越如此,豈不爲迓續邦命之本乎?此不但周王之所可體念者,凡後世人辟,亦所着念,而靡忽者也。上曰,所奏是矣。洪準海曰,文王之所以爲文王,只是敬也。曮曰,徹上徹下,無一事之間斷者是敬,而其所謂純亦不已者,亦誠也。上曰,然矣。但如鸚鵡之能言,則豈不慨然乎?君臣猶父子,向日事不可留着。儒臣誦詩之命,今則置之。命承旨書之曰,不過飭勵,歲已經,其亦解鬱之政。殿講無期,何自告誦?特寢下番儒臣申飭之敎。出傳敎準海曰,霜雪雨露,莫非造化,今承聖敎,不勝惶感矣。上曰,儒臣捲卷。命承旨書之曰,當曠蕩之時,其雖無據,事已善了,停擧儒生,一竝解停。出傳敎以次退出。
上在昌德宮。常參·經筵,以代理停。
朴相德達曰,明日常參,取稟。令曰,停。
注書柳戇病,代以洪錀爲假注書。
吳彦儒啓曰,假注書洪錀時無職名,令該曹依例付軍職,冠帶常仕,何如?傳曰,允。
傳于兪漢蕭曰,或有出禁之事,使判尹申飭政院,〈政院〉亦爲申飭漢城府。
傳于朴相德曰,以酒下敎者,今日頒布,判尹擧條事,今日當爲下敎,姑置之。
傳于蔡濟恭曰,禁軍毛具。
兪漢蕭,以宗簿寺官員,以提調意啓曰,禮行後國朝御牒,八高祖圖,璿源譜略,自本寺修正事,旣承傳敎矣。今方始役,而本寺郞廳三員,逐日仕進,纂修監董之役,一時爲急。依例差祭安徐,凡公會勿參,正,例兼春秋之任,限畢役姑爲減下,以爲專意董役,出草校讐編次之際,本寺忠義衛一人,勢難速完,亦依例加出忠義衛二人,付軍職冠帶常仕,與本寺忠義衛,同爲擧行,何如?傳曰,允。
又以吏曹言啓曰,頒赦後,例有別歲抄稟旨之事,而昨旣有特敎處分,故無他書入者,今番歲抄,不爲擧行之意,敢啓。傳曰,知道。
傳于朴相德曰,禮房承旨入侍。
吳彦儒,以吏曹言達曰,掌隷院司評吳載純,受由過限未上來,依例改差,何如?令曰,依。
蔡濟恭,以兵曹言達曰,日昨政新除授司禦沈銈,方在奪告身中,而不能覺察,備擬受點,不勝惶恐。依例改差,何如?令曰,依。
右議政趙載浩三十四度呈辭。令曰,安心調理。
敎中外大小臣僚·耆老·軍民·閑良等書。王若曰,盛典荐行於元日,惟休無疆,餘慶亦逮於寡躬,欲辭不得。欣忸交臆,諭告敷心。洪惟太母之至德隆功,允邁前代之哲妃聖后。贊玄化於寧考在宥之世,曁我皇兄,定大策於辛丑艱危之辰,以予小子。含飴晩景,咸頌九五之康寧,膺冊頻年,益著前後之徽美。肆皇天降之百福,而寶算屆于七旬。有大德必得其壽,必得其名,信此理之不忒,爲人子一則以喜,一則以懼,於予心焉如何?休慶實曠於國朝,詎緩飾喜之道,事體較重於甲歲,斯亟致隆之儀。顧微忱縱附於尊揚,豈盛美能形其彷彿?重念毓祥宮加進之懿,亦惟我慈殿指敎之仁。以謙愼淑哲之姿,誠意獨摯於昔日,賴劬勞顧復之德,邦命克至于今休。流涕讀蓼莪之篇,欲報何極,薦諡崇宮園之制,式禮庶幾。雖幸允愜於情文,曷若更賁於典冊?芳猷罙彰於二字,撫往事而興悲,顯稱昭垂於千秋,在至悃而無憾。縟典擧以次第,輿情爲之聳欣。若予之勉受尊名,如是者實非始料,臨民之踰〈歷〉卅載,焉有惠澤之普施?播頌之至再巡,但覺愧懼之恒切。第玆往日處分,實是大義關頭。凶徒敢爲詬天,究其根而鋤治略盡,黨論終必禍國,牖其惑而打破靡餘。然後建儲代理之光明,益如懸日,從前匿非相助之習熟,豁若披雲。是誠不期然而自然,敢謂會其極而歸極?賓啓顯誦,懇不輟於連宵,慈敎至勤,志莫遂於立雪。當其號惕若而增厲,顧其義瞿然而懷慙。予非樂爲,蓋闡義明理之在是,夫豈少補?亦同寅協恭之自玆。斯爲上下交勉之大機,矧當古今罕有之盛事?長樂之慶禮纔罷,祇廟宮而肅將,聖祖之殿基更臨,仰謨烈而俯怍。兢兢淵氷之若涉,煌煌冊寶之何安?省約一遵於徽音,兼體夙旨,明威略備於昭鑑,永詔後人。於太室旣告厥由,爲群黎庶徧爾德。循舊章而赦過宥罪,霈新令而推惠加恩。自本月初三日昧爽以前,除謀反·大逆·謀叛,子孫謀殺歐罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒流付處,安置充軍,已至配所,未至配所,已發覺未發覺,已決正未決正,咸宥除之。敢以宥旨前事相告言者,以其罪罪之。在官者各加一資,資窮者代加。於戲,一念不弛於衰年,豈以邦休而自暇?八路適除於荒歲,更須民事之益勤。故玆敎示,想宜知悉。藝文提學徐宗伋製進
有政。吏批,判書申晩進,參判趙雲逵服制,參議金相福在外,都承旨吳彦儒進。百官加下批,李德海爲弼善,洪啓禧爲尙衣提調,徐命彬爲掌樂提調,李喆輔爲觀象監提調,具壽國爲吏曹佐郞,李彦衡爲奉常正,金東鎭爲廣興守,李徽之爲尙衣僉正,金亨大爲漢城主簿,李龜老爲司評,權聖應爲東部都事,兵曹判書洪鳳漢,禮曹判書李鼎輔,已上,今加崇政。加資事承傳,戶曹判書鄭翬良,今加正憲。加資事承傳,都承旨吳彦儒,左副承旨李得宗,已上,今加嘉善。加資事承傳,應敎李惟秀,弼善黃仁儉,已上,今加通政。加資事承傳,待敎單權穎,通德郞申,學生鄭錫佑,已上,年七十侍從臣父。加資事承傳,咸溪君壎,全恩君墩,已上,今加承憲。親授事承傳,內官李世泰·朴弼章·柳仁植·宋獻徵·金明佑·元大乾·林好榮·李維新·鄭商佑,已上。加資事承傳,行左承旨李得宗,右承旨朴相德,左副承旨蔡濟恭。
兵批,判書洪鳳漢進,參判沈星鎭病,參議金尙重入直進,參知李景祜病,同副承旨兪漢蕭進。啓曰,同知中樞府事李齊恒,病伏鄕廬,末由上來,忠翊將金精一,忠壯將尹壽雄,身病危重,無望供職,俱爲呈狀乞遞,竝今姑改差,何如?傳曰,允。副護軍鄭益良·安相五·張志恒·李潤德·李鼎賢·李弘采,副司正洪錀。
趙載洪,以義禁府言達曰,赦文書,依例分秩,修正以入,而時囚罪人,則今初一日,因傳敎洞開囹圄,今無在囚者,故不得書入之意,敢達。令曰,知道。
咸鏡監司狀達,咸興府西元平社寺面金漢金率女·權召史等,爲虎囕死·渰死事,令于兪漢蕭曰,囕死·渰死人等,令本道恤典擧行。
大司諫任瑋,司諫朴昌潤,獻納尹得雨等達曰,臺臣之由宣仁門出入,其來已久,便成近規,故今於賀班,臣等未免踵謬以入矣。卽聞喉院據例筵達,至承重推之命,惶隕愧蹙,無地自容。何敢一刻仍冒於臺次乎?請令遞斥臣等之職。答曰,勿辭,亦勿退待。
掌令柳思欽達曰,臣於日前齋宿之行,路遇大臣,以未及回避,替囚下吏。其在臺體,宜卽自列,而適値國家縟儀之辰,又當大朝動駕之日,因嫌退處,分義是懼,不顧廉媿,冒沒隨參,今始來避之際,伏聞承宣,以今日赴闕時,門路之誤入,至有重推之請,已蒙允從,臣之壞損臺體,於是益著。以彼以此,俱不可一刻冒據臺次,請令遞斥臣職。答曰,勿辭,亦勿退待。
掌令李壽德,持平李時敏等達曰,臣等今於賀班入參之時,路由宣仁門以入矣。卽聞承宣,據例陳達,至承重推之命。身居執法之列,未免壞損體例,臣等不勝惶隕愧蹙之至。其何敢一刻晏然於臺次乎?請令遞斥臣等之職。答曰,勿辭,亦勿退待。
慶尙監司李益輔書曰,伏以,邦慶荐疊,縟儀將擧,在廷臣僚,莫不欣忭,而臣獨跡滯嶺藩,無路趨造於嵩呼之班,敬上賀箋,北望稽首而已。伏念臣以蔑劣之姿,濫叨非分之任,適當無前大殺之歲,億萬蒼生之死生安危,迫在呼吸,此臣所以不避瀆擾之罪,一達再章,苦口不止者也。昨承睿批,至有令廟堂稟處之令。一路含生,仰首懸企,無異大旱之望雨。卽伏見備局回達,則其所加劃,不過五分之一,臣夙夜顒俟之餘,不覺愕然失圖。噫,如臣無似,誠意淺薄,憂民肝膈之言,一未見信,請賑資則責之以太多,請災結則疑之以虛張,一事二事,俱未蒙準請,臣將何所藉手,而救活民命乎?災傷之酷毒,已悉於前後狀牘,臣何敢復事覼縷,仰聒睿聰,而凡災傷,雖失於畓,或得於田,雖歉於野,或登於峽,而本道今年災傷,則毋論田與畓,峽與野,已無優劣之可言,甚至於菁芹草實之屬於民食者,一無所成,天之降災,胡至此酷?顧今營邑,方營賑資,鳩聚錢財,欲爲貿穀,而場市之間,以穀爲名者,殆乎絶種,擧皆束手而坐,拮据無策,窮民之阽於危亡,推此而尤可知矣。臣之莅任不久,足跡雖不遍及道內,災傷淺深,可以默算。今若忍自刪削,勒令徵稅於滄波渺茫之中,沙礫堆積之場,草萊蕪穢之地,則恐非大朝子惠寬賦之德意,而臣實驅民,而納諸溝壑,臣豈忍爲此也?臣若迫於朝令,惟事割減,使白徵之怨,終歸於朝廷,則臣之罪當如何哉?臣雖不肖,曾亦備數於籌堂之列,非不知儲蓄之耗竭,經費之哀痛,而如是力懇者,蓋出於不得已,而此非獨爲民,誠爲國耳。朝家所劃災結,猶可分排於列邑,而臣欲要譽於民,誇大瞞告,則是欺君也。論其罪,固合萬戮,而廟堂不許其請,又不罪之,草草塞責,聊視假借而止,有若臣措手有地,而不念國計,妄自濫請者然,此緣臣言行,未孚於同朝,反爲貽害於民,撫躬慙恧,寧欲無言。臣今不敢抗顔復請災結,而千思萬度,實無塗抹均俵之勢,則在臣處義,惟當速被譴何,以安臣分。伏乞离明,亟降明旨,重勘臣罪,回授可堪之人,俾卽俵災,以濟七十州生靈,千萬至祝。臣無任瀝血祈懇之至,謹昧死以聞。答曰,覽書具悉。卿其勿辭,從速察任。
丙子正月初三日巳時,上御明政殿。親臨陳賀入侍時,行都承旨吳彦儒,行左承旨李得宗,右承旨朴相德,左副承旨蔡濟恭,右副承旨趙載洪,同副承旨兪漢蕭,記事官李世孝,假注書洪錀,記事官李世演·金和澤以次進伏訖。上曰,太學儒生之來參賀班於門外者,其有前例乎?儒生進箋,自前有之,而來參賀班,似爲初見。該房承旨出去,詳問以達。蔡濟恭曰,國有慶禮,則齋儒例爲來參云矣。上曰,諸儒不無濟濟之意,兩掌議押班以來耶?兪漢蕭曰,押班以來,事體當然矣。上曰,宣敎官之讀聲低微,稍高奏讀,可也。仍問曰,宣敎官誰也?兪漢蕭曰,鄭存謙也。時原任大臣·六曹長官·師儒長入侍事。榻前下敎領議政李天輔,左議政金尙魯,領府事金在魯,行判府事兪拓基·李宗城,吏曹判書申晩,戶曹判書鄭翬良,禮曹判書李鼎輔,兵曹判書洪鳳漢,刑曹判書鄭益河,工曹判書李喆輔,大司成李昌壽以次進伏訖。金在魯曰,數日間東朝氣候一向安勝,而連日勞攘之餘,聖體調攝亦何如?上曰,慈殿氣候,一樣差勝,而予則搔癢之症,近甚苦悶矣。李宗城曰,臣之尙今不死,莫非聖恩,而獲覩此無前之賀慶,區區歡忭之心,曷有其極?且念我殿下敬天愛民之道,昔非不足,講學勤政,自是列聖朝傳授之懿則,而殿下又受此八字崇號,則豈非在今日,尤可省念者乎?金在魯曰,判府事加勉之語,誠好矣。而聖算彌高,且在靜攝之中,則保嗇之道,亦不可不勉矣。上曰,東朝寶算,旣躋七旬,予又年踰六十,受此慶賀,誠非始料。此莫非列聖朝餘慶之所及,而愧懼則深矣。但卅載臨御,一心苦守,致有今日,此所謂有志竟成者耶?今日朝鮮,便是一初之機。雖在在上者之加勉,而亦在於秉衡者之一心恢公矣。李天輔曰,伏聞搔癢之症,近又添加,不勝憂慮之至。琉璜膏卽當劑入矣。上曰,溫水洗浴,則似愈於膏藥,而運致之道,誠有弊矣。洪鳳漢曰,溫水誠若有效,則運來之弊,不暇顧矣。且以驛馬交遞運來,何足爲弊乎?李昌壽曰,昨日下敎中,有前後被罰儒生解停之命。其中有削名儒籍者,此儒亦一體解之乎?傳敎中無削籍人解墨之命,自下不敢擅自付籤,故敢達。上曰,此是申敬日疏下乎?昌壽曰,然矣。上曰,然則申敬日亦當放之耶?此儒不可解停,姑置之。上曰,齋薦亦爲之耶?昌壽曰,已爲之矣。上曰,齋薦,兵判以爲乏人矣,今乃已爲之云,兵判頃日所達,非矣。推考,可也。出擧條再明日到記儒生殿講事。榻前下敎自宣仁門入來臺諫,一倂從重推考事。榻前下敎吳彦儒曰,臺臣之不由臺廳,直自宣仁門取便入來,事體未安。從重推考,何如?上曰,所陳是矣。依爲之。出擧條百官加政事爲之事。榻前下敎前縣監呂善應一依日昨蕩滌人例,同爲擧行事。出榻敎吳彦儒曰,今番蕩滌傳敎中,有罪同而或放或未放,重如竄配者,已放,不過奪告身者,以勿揀二字,不得捧傳旨,何以爲之乎?上曰,誰也?趙載洪曰,前縣監呂善應也。上曰,一體擧行。出擧條金在魯曰,連日勞攘之餘,久御寒殿,故玉音方有重濁之候,誠爲悶矣。臣等以此,俱皆退出,卽還大內,未知何如?上曰,子曰,人無信不立。望七暮年,其命當信。況所重在焉者乎?望前不爲開印,卽中朝之法也。印不可一日不開,而其猶若此,況於息民之政乎?三司禁弊,予知熟矣。因一禁牌,操縱百禁,一牛禁牌,焉知有幾百弊乎?於酒今日靑丘混沌則已,決無此弊,故大典中,於惟正之供,無未捧勘律之事,此無他,決無未捧故也。昨日特命禁條中拔去者,意蓋此也。若無申飭屠牛,想必放恣,請以申飭,可也,何請牛禁乎?因其夜深,泛然從之,後更以思之,奉上荐慶之日,白首暮年之時,異昨今之敎,豈欺我元元?其請無異行禁,判尹洪啓禧,宜施下敎之律,以踐其言,以謝元元,而比諸不稟行禁,少有間焉。事在赦前,其雖參酌,亦不可全然無飭,越捧一等,應懸房外私屠,只嚴禁,禁一款,一依再昨下敎擧行,昨日擧條勿施,太學典僕,其亦民也。倒懸已知,十五日以前,特減懸房之贖。噫,懸房外私屠,豈小民所爲?卽勢家及士夫家所爲,其令申飭,意蓋此也。時或廉問,若有犯者,草記重處,其勿憑此,而侵小民。其或侵民,當重處,其自一體嚴飭。出傳敎再明日殿講時處所,以崇文堂爲之,講經製述,從自願,朝食堂殿庭擧行事。出榻敎殿講時四學儒生,一體擧行事。出榻敎上還入大內。諸臣以次退出。
上在昌德宮。常參·經筵,以代理停。
趙載洪達曰,明日親臨殿講相値,常參,頉稟。令曰,知道。
兪漢蕭達曰,大司憲閔遇洙在外,執義任師夏,掌令李壽德·柳思欽,持平李時敏·李聖圭呈辭,今日以監察茶時之意,敢達。令曰,知道。
趙載洪啓曰,卽伏見全羅左水使李陽重去乙亥秋冬等,褒貶啓本,則邊將無一人居下,殊無嚴明殿最之意。推考警責,何如?傳曰,允。
藥房都提調臣李天輔,左副承旨臣蔡濟恭啓曰,昨日臨殿受賀,向晩還內,伏未審夜來,聖體調攝若何?憊眩之候,寢膳之節,亦何如?前劑入湯劑,已盡於昨日,臣等今日率諸御醫入診,詳察聖候,議定繼進當否爲宜。大王大妃殿氣候,何如?臣等不勝區區伏慮,敢來問安,竝此仰稟。答曰,知道。慈殿氣候差勝後一樣,予則一樣。湯劑加劑五貼以入,下敎日入侍,宜矣。
大王大妃殿·中宮殿,藥房口傳問安。答曰,知道。
趙載洪達曰,今日頒赦事,命下矣。未承受推考徽旨,自本院依例爻周之意,敢達。令曰,知道。
又以侍講院言達曰,本院新除授弼善李德海,除拜之下,不爲出肅。卽爲牌招察任,何如?令曰,依。
又以弘文館言達曰,本館下番副修撰臣洪準海,以訓鍊都監郞廳,今日本營坐起時,晝仕出去之意,敢達。令曰,知道。
以弼善李德海,牌不進罷職令旨,令于趙載洪曰,推考徽旨捧入。
趙載洪,以內醫院官員,以都提調意達曰,提調洪鳳漢,副提調吳彦儒,今日日次問安,不爲仕進,竝卽牌招,以爲同參之地,何如?令曰,依。
又以宗簿寺官員,以提調意啓曰,今此國朝御牒,八高祖圖,璿源譜略修正,雖自本寺擧行,而事體至重,校讐頗多,校正官二員,宗班中擇差,與本寺郞廳眼同董役,何如?傳曰,允。
傳于趙載洪曰,今番加資,中官三人見漏,依李時榮例,分付吏曹收單,卽爲擧行。
趙載洪,以刑曹言達曰,尊崇都監,旣已撤罷,還入本曹之意,敢達。令曰,知道。
右議政趙載浩三十五度呈辭。令曰,安心調理。
行判中樞府事李宗城箚曰,伏以,日吉辰良,賀儀克擧,臣民懽忭,曷有其極?臣於夢想之外,忽承大朝賞典,熟馬面給之命。臣誠震惕,不知措躬之所。夫以我殿下,聖功神化,作爲歌詩,被之金石,以揚厲無前之洪休,豈臣衰朽,筆力所能及者,而辭遜不敢,冒昧塞命,卽古人所謂强顔爲之,罪當誅死者也。雖係循例之恩典,尙不敢晏然承當,今乃與撰進大冊之元老,異能而同賞,私分愧忸,固不暇論,豈不有傷於聖朝明愼之治哉?玆敢昧死陳懇,乞垂睿照,導達微忱,收回僭恩,公私不勝幸甚。取進止。答曰,覽箚具悉卿懇。今玆賞典,式遵舊例,卿須安心,勿辭領受焉。仍令曰,史官往諭。
禮曹判書李鼎輔書曰,天佑宗祊,邦慶荐臻,月正元日,縟儀式擧,此罔非我大朝殿下,孝悌之德,神聖之化,孚格導迎,致有此往牒所無之慶,實是東方無疆之休。八域含生之類,莫不欣歡鼓舞於壽域之中,想惟邸下愛日之心,飾喜之誠,庶可少伸於今日,臣民忭幸,曷可名喩?臣適忝春曹,猥當敦匠之任,獲覩盛儀,已多榮感,而帳殿進冊之日,特下加資之命。臣奉旨震惕,措躬無地。都監之設,首尾凡數十餘日,而其董飭之勞,監造之役,郞僚分房,各有所掌,臣則實無一毫效勞於其間,而迺者格外之恩,首先於罔功之賤,此豈爲聖朝愼爵賞務綜核之道也哉?臣立朝數十餘年,濫荷洪造,歷敭華顯,居然至八座之列,榮寵無比,涯分已過,居常愧懼,若隕淵谷。今無尺寸之勞,而一年之間,驟躐槐棘之峻秩,恩數之屑越,官方之僭踰,已不消言,而若無盈滿之災,則必有人鬼之忌,私心之兢惕惶愧,當如何哉?玆不得〈不〉陳暴衷懇於离明之下,伏乞睿慈,特賜鑑諒,仰稟大朝,收還臣新授資級,以重賞典,以安私分,千萬幸甚。臣無任屛營祈懇之至,謹昧死以聞。答曰,覽書具悉。今玆加資,式遵舊例,卿其勿辭,從速行公。
兵曹判書洪鳳漢書曰,伏以,邦慶無疆,天休滋至,月正元日,褥儀竝擧,區區忭頌,曷有其極?臣於此際,伏承恩旨,以臣敦匠之勞,迺有陞資之命,臣誠驚惶踧踖,罔知攸措。噫,數旬奔走,初無可記之功,一品峻秩,固非濫授之典,而循例輕畀,略無留難,固已有傷於朝家愼名器惜嚬笑之節,而臣若厭然冒承,視爲固有,則其於廉愧之防,辭受之義,又何如也?仍念臣之庸陋,百不猶人,而遭遇聖明,驟躋八座,此眞所謂無才無德到公卿者也。每當受命之初,輒控循墻之忱,而誠未上孚,終歸例讓,十年叨據,罔非重任,要務饕榮之譏,無以自解,負乘之患,其將焉逭?俯仰循省,怵然自悼,殆同沈痾之在身,有非藥石之可治,惟有解職就閑,隨分報效,庶可少贖愆尤,得以自靖,而微願莫諧,寵渥愈隆。又因分內之微勩,遽紆格外之恩擢,此殆臣命卒之秋,而冥升不已,乃若是耶?五內悸恐,歷日靡定,玆敢疾聲仰籲於貳極之下,誠出由中,言非飾外。伏乞睿慈,憐臣苦忱,察臣至懇,亟稟大朝,收還成命,以重賞典,以安私分,不勝萬幸。臣無任悚懍屛營祈懇之至,謹昧死以聞。答曰,覽書具悉。今玆加資,式遵舊例,卿其勿辭,從速行公。
工曹判書李喆輔書曰,伏以,天休滋至,邦慶無疆,縟儀荐擧,聖德罙光,臣民蹈忭之忱,曷有其極?昨伏見大朝傳敎,以臣前任都監,特下錫馬之命。臣於此惶惑愧赧,莫省攸措。藉令臣終始監董,卽分內事耳。初無勞勩之可言,況臣受命,不過若爾日,旋以罪去,都監凡事,更無所與知,則今此寵賚之混及,匪但在臣爲萬萬冒濫,實有乖於聖朝綜核之政。敢具短牘,仰暴微懇,伏乞离明,仰稟大朝,亟收成命,以重賞典,以安微分,不勝幸甚。臣無任屛營祈懇之至,謹昧死以聞。答曰,覽書具悉。今玆賞典,式遵舊例,卿其勿辭,從速行公。
行都承旨吳彦儒書曰,伏以,聖孝出天,慈旨仰體,四慶咸稱於今日,百僚竝賀於元朝,慶溢宗祊,禮曠今古。凡在臣黎,疇不蹈忭?況臣忝叨近密,昵襯晠禮,至榮至幸,尤復曷極?矧且縟儀甫訖,賞典旋降,乃以罔功之賤,謂有例授之典,金紫進秩,毋少留難,臣誠且驚且感,繼之以恧惕也。臣本鹵莽,最居人下,通籍廾載,無一報效,而徒荷大朝不世之遇,前後貫銜之華顯,品秩之超陞,罔非簡自聖心,已不勝其誤辱聖知之懼,而向來當品知申之陞,亦出於追念在昔之聖眷,累造前席,恩敎隆摯,自不覺感淚被面,而不滿一旬,又叨此格外之恩賞,臣是何人,偏竊洪造,乃至此極?臣雙擎誥旨,百拜叩謝,不知所以去就也。且念朝廷官爵,疇非難愼,而顧玆二品之秩,自是命德之器,責任之重,體貌之尊,果何如也?苟非才德具備,人器相稱,則莫宜居之,其不可人人而濫授也,固自較然,豈可以此重器,容易畀之於如臣庸碌,百無一能之賤品也哉?此在朝家惜名器之政,恐不容若是其濫屑也。且臣初無寸勞之可記,而遽紆上賞之恩私,是豈臣心之所敢安者哉?臣雖欲不揆才分,夤緣倖會,貪榮媒進,其如累聖朝之則哲,貽一世之嗤點,何哉?反復思惟,終無可就之義,撫躬踧踖,祗自迫阨。以此身帶保護之任,今日日次,亦不敢爲進參之計,臣罪至此,益無所逃。令召之下,無望祗膺,玆敢略具短章,仰暴微懇,伏乞离明,頫垂照諒,稟于大朝,亟令收臣新授資級,以重公器,以安私分,不勝幸甚。臣無任屛營祈懇之至,謹昧死以聞。答曰,覽書具悉。今玆賞典,式遵舊例,卿其勿辭察職。
行左承旨李得宗書曰,伏以,天佑我東,休慶滋臻,褥儀載擧於三元,歡忭普均於匝域。臣於是時,忝在近密,與覩盛禮,尤不勝區區頌祝之至。第伏見日昨賞典下者,加資之命,亦及於臣。臣祗奉恩誥,驚惶惝惑,不省所措。夫進秩之典,所以賞有勞也,亞卿之職,所以命有德也。無勞而受上賞,非才而冒峻秩,非臣攸聞。向臣待罪該房,會値無前邦慶,出納擧行,只按故常,了蔑絲毫之效,祗積昏鈍之辜,而今此誤恩,乃與敦匠諸大夫之夙夜勤勞者,一例濫施,竊恐淸朝綜核之政,不容如此,而自顧賤分,尤豈夢〈寐〉之所及也?噫,臣以素門晩進,志不期顯而常存駐步之戒,朝無藉援而徒荷有隕之榮,通籍僅至十稔,踐歷殆遍淸華,叨竊緋玉,固踰涯分,曾未幾何,又躋次月之班,上以䙝名器,下以喪拙戒,負乘招災,鵜鶴多譏。臣雖欲貪榮冒寵,厭然承當,其於辱聖恩而來嗤點,何哉?反復揣量,愧懼罙增。玆敢畢暴肝膈之懇,仰塵离明之聽,伏乞睿慈,俯賜鑑諒,劃卽仰稟大朝,亟收還臣新授資級,以重賞典,以安微分,不勝萬幸。臣無任屛營祈懇之至,謹昧死以聞。答曰,覽書具悉。今玆賞典,式遵舊例,卿其勿辭察職。
持平李聖圭書曰,伏以,上天垂佑,邦慶滋臻,褥儀順成,賀儀載擧,臣民歡忭,曷有其極?仍念臣卽穉騃一年少耳。早竊倖第,犯古人不幸之戒,臣實反顧慙靦,以榮爲懼,而自在簪筆之列,偏蒙我大朝眷顧之隆,格外之褒陞,又非如臣湔劣,所可得者。恩榮所被,涯分已溢,每誦園花磵松之訓,中夜興惕,敢以至誠求益之意,曾陳乞暇讀書之懇,伏惟邸下,亦或有以俯燭之矣。臣方耿耿一念,惟在微願之或遂,迺者柏府特除之命,又出於千萬夢想之外,臣雙擎恩誥,感涕被面,尤不知措躬之所也。噫,臣之庸愚,最居人下,而聖上所以眷愛於臣者,若是其勤摯,則臣之頂踵毫髮,皆上之賜,臣雖赴湯蹈火,豈所敢辭也?誠以臣年尙妙,臣任太早,招損之懼,常切于中。臣若瞢不自反,冥迷途,則早晩顚躓,理所必然,臣之一身,固不足恤,而恐孤我大朝前後眷庇之恩。臣於是,尤豈不惕然徊徨,思盡其自效之圖哉?儻蒙優假以年數,專意於看讀,稍長犬馬之齒,俾開蒙陋之學,則庶竭微誠,報答隆恩,卽臣之至願,以邸下曲遂萬物之仁,曷不思所以陶甄而栽培之乎?臣之一謝恩命,非敢以官職自居,而當此國有大慶,跛躄皆起之日,臣不敢一向偃伏,只欲爲獲覩盛禮,粗伸微分之計而已,斷無因仍蹲冒之意。玆敢略入文字,披瀝肝血,伏乞睿慈,俯垂諒察,亟遞臣見帶之職,仍許臣由中之懇,俾遂迷志,以卒成就之澤,千萬至祝。臣無任屛營祈懇之至,謹昧死以聞。答曰,覽書具悉。爾其勿辭察職。
上在昌德宮。常參·經筵,以代理停。
辰時巳時,日暈。
吳彦儒達曰,今日賓廳坐起,旣已頉稟,所當持公事入對,而親臨殿講相値,頉稟。令曰,知道。
又達曰,明日常參,取稟。令曰,停。
又達曰,右議政趙載浩三十六度呈辭到院,而春享大祭齋戒留院之意,敢達。令曰,入之。
又達曰,今日儒生殿講時,承旨不可不備員入侍,而同副承旨兪漢蕭,身病猝重,不得入來云。合有變通之道,何以爲之?敢稟。令曰,改差。
蔡濟恭達曰,大司憲閔遇洙在外,掌令李壽德三度呈辭留院,柳思欽式暇,執義任師夏,持平李時敏·李聖圭呈辭,今日以監察茶時之意,敢達。令曰,知道。
吳彦儒啓曰,因本院達辭,同副承旨兪漢蕭,身病猝重,改差事,令下矣。政官牌招,同副承旨有闕之代,以在京無故人差出,仍卽牌招,以爲備員入侍之地,何如?傳曰,允。
傳于蔡濟恭曰,試官南有容有頉代,李成中爲之。
趙載洪,以都摠府言啓曰,今日入直內三廳武兼·禁軍及軍兵等,當爲中日習射,而立春相値,不得爲之之意,敢啓。傳曰,知道。
又以侍講院言達曰,本院新除授弼善李德海,旣有只推之令,卽爲牌招察任,何如?令曰,依。
右議政趙載浩三十六度呈辭。令曰,安心調理。
趙載洪,以義禁府言啓曰,今正月初二日,備局有司堂上入侍時,今番則似當無別歲抄書入之事,金吾亦以此意,一體草記可也事,擧條啓下,而時囚罪人,則今初一日,因傳敎洞開囹圄,不得書入之意,旣已依下矣。本府則今無擧行之意,敢啓。傳曰,知道。
傳于蔡濟恭曰,儒生自崇化門入之。
傳于趙載洪曰,內司官員李時榮,年逾八十,加資單子,分付吏曹,卽爲擧行,亦卽安寶。
吏曹口傳政事,通訓李厚苾·林泳·崔萬弼。已上,年七十,今加通政,尊號後,推恩加資事承傳。
有政。吏批,判書申晩進,參判趙雲逵服制,參議金相福在外,右副承旨趙載洪進。黃仁儉爲同副承旨,李惟秀爲戶曹參議,權掞爲鎭岑縣監,李鼎輔爲右賓客,洪啓禧爲左副賓客。
兵批,判書洪鳳漢病,參判沈星鎭病,參議金尙重病,參知李景祜入直進,右副承旨趙載洪進。李惟秀·黃仁儉·李啓昌·兪嶈·朴亨潤·李普寅·南泰觀·鄭錫佑·安永時·朴弼耉·尙履昌·金時哲·宋暹·朴奎煥·李東賓·鄭來僑爲副護軍,兪漢蕭爲副司直。
靈城君朴文秀書曰,伏以,天休滋至,邦慶荐集,月正元日,冊寶齊上,又於昨日,天臨法殿,百僚獻賀,此誠今古之所罕有,欣忭之極,跛躄皆起,而臣獨不幸,寄命床笫,躬逢千一之會,跡阻岡陵之頌,有臣如此,生不如死。玆敢露章自列,乞命攸司,勘臣闕禮之罪,以嚴朝綱,以安賤分,不勝幸甚。念臣痼疾,少歇旋劇,寒熱交作,眞元日脫,不但臣之自危,見之者亦皆知其不復起矣。蒙被國恩,河海難量,而萬一酬報,此生無期,此臣夙宵悲結,繼之以流涕者也。臣無任屛營祈懇之至,謹昧死以聞。答曰,覽書具悉。今此無前之邦慶獲覩,歡忭曷諭?以疾未參,其何所傷?卿其安意調理。
戶曹參判鄭翬良書曰,伏以,天佑宗祊,邦慶荐至,月正元日,縟儀竝擧,區區忭祝之忱,曷有其極?臣於此際,伏奉恩旨,以臣敦匠之勞,至有陞資之命,臣誠驚惶悚愧,不知措躬之所也。都監之役,首尾凡數旬,而臣之受任,最後於僚堂,奔走監董,爲日較淺,常分之自效,亦不猶人,微勞之見敍,初非可論,而格外恩命,一例混下,此實淸朝綜核之政,不講而然也,臣實爲之慨然憂歎也。仍伏念臣之疎迂寡陋,百無稱似,而過蒙恩造,濫荷卿列,平居愧懼,若將淵谷。今又一歲之內,再叨重加,譬如弱力重負,愈重愈壓,其勢必將顚躓而後已,此臣所以以榮爲災,歷累日不自寧者也。玆敢略暴肝膈之懇,仰瀆离明之下,伏乞睿慈,特賜鑑諒,仰稟大朝,收還臣所被資秩,以安賤分,不勝幸甚。臣無任屛營祈懇之至,謹昧死以聞。答曰,覽書具悉。今者賞典,式遵舊例,卿其勿辭,從速察職。
知敦寧李重庚書曰,伏以,天佑我東,慶溢宗祊,三元回泰,縟儀順成,八域同歡,跛躄皆聳,區區犬馬之誠,只切頌祝。且伏聞大朝臨御舊殿,推恩優老,加資之恩,亦及於臣身。幸而須臾無死,値此無前之盛擧,忝被曠古之異數,九頓感泣,無所措〈躬〉。顧臣數年以來,宿病沈篤,血氣俱竭,筋脈已枯,轉側須人,不能運動,閱月僵臥,便同未冷之尸,每聞朝家稱慶之禮,則微忱耿耿,欲起還仆,只自擧頭攢手於床席之間而已。元朝進冊之班,大庭呼嵩之列,又不得趨參,獻忭之誠,叩謝之忱,無以自伸,猶有不泯之知覺,瞻望雲闕,悚與悲竝。玆敢略入文字,陳暴微懇,乞被闕禮之罪,以警具僚,仍遞所帶之職,以延殘喘,不勝幸甚。臣無任屛營祈懇之至,謹昧死以聞。答曰,覽書具悉。今此邦慶,罕有前古,慶幸曷諭?卿其勿辭焉。
平安監司李書曰,伏以,邦慶無前,縟禮纔過,臣民歡忭,曷有其極?臣頃蒙浴暇,在途添病,而爲參庭班,擔舁趲進矣,適於此際,忽聞有西關新除之命。臣誠駭惶悚蹙,莫知所以自措也。念臣本以常調蔭吏,逐隊隨行,曾無踰人,衰年一第,尤非其分,猥蒙大朝特達之知,釋褐七八年間,遂廁八座之列,而以踐歷則初無內外試可之可論,以才具則不過鈍澁狷滯之拙夫,雖係閑漫差遣,尙懼其無以稱塞,而況於方面之寄乎,而況於西藩之重乎?夫八路布按,孰非重寄,而惟西爲最,誠以鎖鑰之嚴,保障之重,視內地自別,必得威望素著,器局兼備者然後,方可以處之。且臣於昨秋,奉命西下時,歷見沿路凡樣,則昔之號爲殷盛者,今則凋弊莫甚,重以飢荒之災,遍一路皆然,此時此任,尤難其人,今反屬之於空空無能之一措大,此豈淸朝爲官擇人之意,而大有乖於綜名核實之政,臣竊惜之。且挽近以來,遴選之道,比前較重,如非聲望素重,不敢以輕畀者,厥旣成規矣,臣豈其人哉?此臣所以雖急於賀班之進參,冒沒出肅,而終不敢爲承膺之計者也。臣頃又伏見前黃海監司金陽澤書本,則有攙及於臣者。未知其所謂爽奏者指何事,可論者有何說,引而不發,只滋臣之惑,而亦爲臣難安之一端也。反復思量,義在必遞。玆敢疾聲仰籲於离明之下,伏乞睿慈,特賜照察,亟令鐫削,以重藩寄,以安微分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,速往欽哉?
丙子正月初五日辰時,上御崇文堂。親臨製述殿講入侍時,行都承旨吳彦儒,行左承旨李得宗,右承旨朴相德,左副承旨蔡濟恭,右副承旨趙載洪,記事官李世孝,假注書洪錀,記事官李世演·金和澤,讀券官李天輔·徐宗伋·李成中,對讀官金陽澤·兪彦國·鄭尙淳·南泰著以次進伏訖。吳彦儒曰,留院與試所承旨,誰爲之乎?上曰,留院則趙載洪爲之,試所朴相德爲之。上曰,儒生入來耶?李得宗曰,俄者大司成領率以入,方待令於閤外矣。上曰,試官李成中,亦入來耶?吳彦儒曰,已入來矣。上曰,大司成先爲入侍,而儒生則崇化門入之。李昌壽進伏。上曰,試儒幾人乎?彦儒曰,製述·講經竝各五十餘人矣。昌壽曰,日昨賀班,館學掌色儒生,皆爲同參,而不入於食堂到記中,此儒同爲赴試乎?上曰,依爲之,而製述儒生,使入東庭,講經儒生,使入西庭,以爲分坐。上曰,今番試紙亦當頒給耶?昌壽曰,似當依前頒給矣。上曰,試官兪彦國,年今幾何?彦儒曰,五十七矣。上曰,掌議誰也?是柑製時,所出掌議耶?昌壽曰,尹得虁·李寅彬尙在矣。上曰,分付禁漏時刻,付諸懸題板。昌壽曰,日昨賀班,未及來參,掌色儒生二人,同爲入庭,亦一體赴試乎?上曰,依爲之。上曰,兩日間講經儒生,經書似當一次周誦矣。彦儒曰,誠似然矣。上曰,三經中詩傳雖難,多有單章,工程難見,講書則當出周易,製述則當出賦題矣。上曰,書題,何如?非已出者耶?彦儒曰,題則誠好,而亦非已出者矣。朴相德曰,間或有私作矣。上曰,講經試儒,必愈於製述矣。製儒等書題,不爲熟視,解題皆習知而然矣。試紙卽速頒給。相德曰,試紙頒給,使何人擧行乎?上曰,四館所下吏爲之。相德曰,試券收捧時,四館所官員擧行乎?上曰,然矣。講經儒生,次第殿講周易。金普淳·金躍河·吳德一·金鳳適·元秀良·趙夢獜·尹載命·金恒壽·趙慶輔·金重玉·張受容·宋龍五·李時逸等,純通。上曰,異哉?講儒有東方姓者。此姓東方朔後,予實初聞矣。朴相德曰,試官兪彦國遺失講栍,推考,何如?出擧條上曰,依爲之。吳彦儒曰,注書不收一栍而告栍,推考,何如?出擧條上曰,依爲之。新除授承旨,卽爲牌招入侍事。榻前下敎上曰,新除授承旨,家在城外耶?初牌使之入來。上曰,純通講經儒生,以詩傳比較,講生吳德一·趙慶輔·金鳳適·元秀良·金重玉·趙夢獜·金躍河·宋龍五·張受容等,詩傳純通。上曰,以書傳比較。講生趙夢獜·趙慶輔·金重玉等,書純通。上曰,趙夢獜誰也?李成中曰,定州人,而前參議趙昌來之孫也。上曰,然耶?吳彦儒曰,注書告栍差誤,推考,何如?上曰,依爲之。出擧條上曰,試券收捧後,館學掌色入侍。尹得虁·李寅彬等進伏。上曰,汝等頃日親臨柑製時,面敎申飭矣,能惕念奉行乎?尹得虁等曰,其時親承聖敎,故至於齋薦,亦皆從公爲之,而不敢有歧貳之論矣。上曰,鄭昌朝誰也?彦儒曰,鄭光忠之子也。上曰,然乎?汝父事予,誠心矣。上曰,柳成模誰也?彦儒曰,柳時模之近族矣。上曰,兪漢師誰也?朴相德曰,兪彦述之姪也。同副承旨黃仁儉進伏。兵曹郞廳李敬玉推考事。榻前下敎上曰,殿講居首,幼學趙夢獜·趙慶輔·金重玉,竝直赴殿試。之次,幼學元秀良·金躍河·金鳳適·吳德一·宋龍五·張受容·金普淳·金恒壽·尹載命·李時逸,竝直赴會試。幼學朴尙賢·鄭鎭星·李挺漢·李瓊晬·朴壽一·趙泰復,生員金鳳錫,幼學李奎德,各給二分。幼學東方淑·姜恒壽·方漢采,各給一分。出傳敎上曰,今番直赴會試儒生,仍留齋學,其令應赴會講。出傳敎上曰,製述居首,進士尹冕東直赴殿試,之次進士李齊恒,生員鄭昌朝,進士姜宅齊,各給二分。出傳敎春帖子,不爲製進人員,竝推考事。榻前下敎上曰,尹冕東誰也?吳彦儒曰,未知誰家族矣。諸臣以次退出。
上在昌德宮。常參·經筵,以代理停。
蔡濟恭達曰,明日常參,取稟。令曰,停。
黃仁儉達曰,憲府連日監察茶時,諫院闕達,俱涉未安。除在外·呈辭·受由·服制·式暇外,不爲行公人員,竝卽牌招,何如?令曰,依。
朴相德達曰,右副承旨趙載洪,今日不爲仕進,卽爲牌招,何如?令曰,依。
又達曰,卽者典牲署官員來言,今日春享大祭,犧牲看品時,本署提調與禮曹堂上,當爲同參,而提調元景夏,以身病不得進參云,典牲提調元景夏,卽爲牌招,何如?令曰,依。
以執義任師夏,持平李時敏·李聖圭,獻納尹得雨,正言朴相冕·沈履之等牌不進罷職令旨,令于蔡濟恭曰,竝推考徽旨捧入。
以右副承旨趙載洪牌不進罷職令旨,令于黃仁儉曰,推考徽旨捧入。
黃仁儉達曰,卽者副修撰洪準海,以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
蔡濟恭達曰,大司憲閔遇洙在外,執義任師夏,持平李時敏·李聖圭牌不進,今日以監察茶時之意,敢達。令曰,知道。
以弼善李德海牌不進罷職令旨,令于黃仁儉曰,推考徽旨捧入。
朴相德,以戶曹言達曰,依令旨右議政趙載浩去十二月·今正月兩朔祿俸,令倉官更爲輸送于本家,則以爲,雖承更輸送之令,而旣辭其職,不敢冒受常祿云,祿俸又不領受,何以爲之?敢稟。令曰,令倉官更爲輸送。
蔡濟恭,以義禁府言達曰,南海縣令吳道興,憑閱處之事,徽旨達下矣。吳道興,時在任所云,依例發遣府書吏,交代後拿來,何如?令曰,依。
右議政趙載浩三十七度呈辭。令曰,安心調理。
吏曹口傳政事,以朴師範爲靑陽縣監。
領議政臣李天輔箚曰,伏以邦慶無疆,月正元日,縟儀克擧,率土歡忭,曷有其極?伏見大朝傳敎,則以臣待罪都監,特下錫馬之典,臣聞命悚恧,不知所措。臣於敦匠之任,藉令有一時效勞,不過常分,而況此事役,專賴於諸堂·諸郞之奔走率職,臣則備位而已,乃者賞賚之命,混及臣身,非但臣之不可晏然冒承,豈不有累於聖朝明愼之政哉?玆敢仰陳微懇。伏乞离明,轉達大朝,收回成命,公私幸甚。取進止。答曰,覽箚具悉卿懇。今玆賞典,〈式遵〉舊例,卿其勿辭領受焉。仍令曰,史官往諭。
知中樞府事臣趙觀彬書曰,伏以邦慶滋至,縟禮竝行,三陽回泰,一域咸忭,臣以罪病廢物,獨阻呼嵩之列,瞻望雲天,只自耿結而已。仍念臣,徒懷欲報之苦誠,反負難贖之重辜,衷情未白,面目無顯,雖日月稍間之後,猶以僇人自居,如在謫之時,未敢一息少安,而大朝前後嚴敎,又非人臣所敢聞者。臣誠一倍震迫,覓死不得,泥首王府,惟鈇鑕是竢,幸蒙慈天覆物,竝容迷蠢,始旣過恕而卽諭,終又薄罰而旋敍,雨霜俱敎,霑涸皆恩,而積罪在身,危疾垂死,叩謝路阻,悲恨心痗,値國家大慶之日,亦不免誠禮全虧。有臣若此,生不如死,樞銜雖是閑秩,在野虛帶,甚非窮分之所宜,玆敢從縣道,仰陳危懇。伏乞离明,俯賜諒察,亟命鐫臣職名,治臣罪狀,得以嚴公法靖私義焉。臣無任悚隕祈懇之至,謹昧死以聞。答曰,覽書具悉。以疾未參,其何所傷?卿其安心調理焉。
戶曹參判臣權爀書曰,伏以聖斷赫然,義理大闡,邦慶無疆,褥儀斯擧,如臣癃廢,亦得躬造大庭,獲覩曠古盛禮,區區歡忭,曷有其極?伏念臣於前夏,以先墓加土,受暇下鄕,未及半道,旋聞逆變踵起,急於奔問,蒼黃回程。仍又賤疾增劇,時値隆寒,修墓之役,尙今遷就,今當解凍之節,若不得趁時加土,則實有崩圮之慮,情理到此,萬分焦迫,玆敢疾聲哀籲於貳極之下。伏乞离明,俯諒私懇,特許恩由,俾得往來,以伸人子至情,千萬幸甚。臣無任屛營祈懇之至,謹昧死以聞。答曰,覽書具悉。卿其依所陳往來焉。
副修撰臣洪準海書曰,伏以臣之老母,宿病挾感復發,殆近一旬,少無所減,而連直有命,不敢歸視,抑情縮伏,已至多日。今聞諸般症形,一倍添劇,委痛叫苦,飮啖全却,虛汗流注,氣息凜綴,臣方寸如灼,按住不得,投進短章,徑出禁門。伏乞离明,遞臣之職,治臣之罪,以便救護,以昭法紀,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
同副承旨臣黃仁儉書曰,伏以天休滋至,縟儀竝擧,邦慶無疆,忭蹈曷極?第念臣以無似,猥忝敦匠之任,奔走數旬之間,初無微勞之可言,而畢竟加資之恩,混及罔功之賤品,臣實驚惶靦恧,無以自措,玆於千萬夢寐之外,又伏承銀臺新除,臣聞命惝怳,尤不知置身之所也。夫都監之役,主管有堂上,董飭有房郞,至若都廳,別無猷爲,況臣則多病無能,充位隅坐,凡係檢幹,一皆仰成於右僚,眞所謂碌碌因人成事者也。至今追思,尙有餘愧,臣有何功,敢當是賞,以累明主愛嚬笑之政哉?至於出納惟允之職,地望淸切,責任緊重,有非如臣空疎湔劣者,所可僥冒,而因緣誤恩,推遷至此,大有乖於淸朝綜核之政,而竊恐四方聽聞之有駭於除目之下也。臣通籍十年,受恩如天,前後踐歷,踰溢涯分,而昨年再被錫馬之典,今日又廁衣緋之列,涓埃未報,負乘爲懼,過福之憂,夢亦自驚,不衷之災,理所必至,此臣所以踧踖悸恐,思欲必解濫受,粗守本分者,寔出俯僂循墻之意,而本非循例辭遜之比也。昨於大朝親臨講士之日,天牌下降,不敢違慢,冒沒出肅,蓋不過粗伸義分之意,而初非敢爲因仍盤礴之計,反復思惟,冞增恧蹙,玆敢悉暴肝膈之懇,恭俟處分。伏乞睿慈,俯賜鑑照,仰稟大朝,收還臣新授資級,鐫削臣銀臺職銜,以重賞典,以嚴官方,不勝幸甚。臣無任屛營祈懇之至,謹昧死以聞。答曰,覽書具悉。今玆賞典,式遵舊例,爾其勿辭,從速察職。
上在昌德宮。常參·經筵,以代理停。
夜一更,有霧氣。三更,流星出軫星下,入西方天際,狀如拳,尾長三四尺許,色白。
吳彦儒啓曰,卽伏見黃海監司南泰耆,兵使崔鎭海,水使趙威鎭,去乙亥秋冬等,褒貶啓本,則守令·邊將,無一人居下,殊無嚴明殿最之意,推考警責,何如?傳曰,允。
又達曰,行左承旨李得宗,右承旨朴相德,右副承旨趙載洪,今日俱不仕進,竝卽牌招,何如?令曰,依。
蔡濟恭,以刑曹言達曰,今正月初二日,大臣·備局·有司堂上,各道差使員,同爲入侍時,吏曹判書申晩所啓,今日臣,旣親承下敎,今番則似當無別歲抄書入之事矣。上曰,然矣。吏曹當以此意草記,而金吾·秋曹,亦以此意,一體草記,可也事,命下矣,所當依下敎擧行,而本曹曾無歲抄之例,不得書入之意,敢達。令曰,知道。
又達曰,事變假注書金和中,身病猝重,勢難察任,今姑改差,何如?令曰,依。
黃仁儉,以弘文館言達曰,本館下番,無他推移之員,不得已上番姑降入直之意,敢達。令曰,知道。
以右副承旨趙載洪牌不進罷職令旨,令于朴相德曰,推考微旨捧入。
右議政趙載浩三十八度呈辭。令曰,安心調理。
傳于吳彦儒曰,禮房承旨,往于太廟,詳細奉審後,入來,
上在昌德宮。常參·經筵,以代理停。
下直,魚川察訪洪受甸,全羅右水虞候朴世光。
黃仁儉達曰,明日常參,取稟。令曰,停。
又達曰,戶曹參議李惟秀,除拜後,過三日不爲出肅,依定式推考警責,仍卽牌招察任,何如?令曰,依。
蔡濟恭達曰,憲府連日監察茶時,諫院許久闕達,俱涉未安。兩司除在外·式暇·服制·呈辭入達外,不爲行公人員,竝卽牌招,何如?令曰,依。
李得宗達曰,右承旨朴相德,今日不爲仕進,卽爲牌招,何如?令曰,依。
事變假注書金和中改差,代以成胤儉爲事變假注書。
蔡濟恭達曰,大司憲閔遇洙在外,執義任師夏式暇,持平李時敏·李聖圭,掌令柳思欽牌不進,一員未差,今日以監察茶時之意,敢達。令曰,知道。
以掌令柳思欽,持平李時敏·李聖圭,獻納尹得雨,正言朴相冕·沈履之等,牌不進罷職令旨,令于黃仁儉曰,竝推考徽旨捧入。
以右承旨朴相德牌不進罷職令旨,令于李得宗曰,推考徽旨捧入。
蔡濟恭,以都摠府言啓曰,今日入直內三廳,武兼·禁軍及軍兵等,當爲中日習射,而犒饋相値,不得爲之之意,敢啓。傳曰,知道。
黃仁儉,以侍講院言達曰,本院新除授弼善李德海,旣有只推之令,卽爲牌招察任,何如?令曰,依。
又以弘文館言達曰,本館上番副校理臣鄭尙淳,以纂修廳儀軌郞廳,有儀軌修正事,今日晝仕出去之意,敢達。令曰,知道。
以弼善李德海牌不進罷職令旨,令于黃仁儉曰,推考徽旨捧入。
黃仁儉,以兵曹言達曰,今正月初八日,幼學李慶雲稱名人,自丹鳳門入來,差備門外擊錚,極爲駭愕。令攸司囚禁治罪,同門守門將吳澤,常時不能禁斷雜人,以致闌入,亦難免其責,推考,何如?令曰,依。
又以成均館官員,以同知館事,行大司成意達曰,今正月初七日,儒生上旬輪次,當爲設行,而大提學未差,限內不得爲之,今月內無故日退行之意,敢達。令曰,知道。
蔡濟恭,以兵曹言啓曰,冬節上番騎兵,襦衣當其點考之日分給事,已爲定式矣。卽今上番軍,乃是正二月當立番者,不入於給衣定式之限,而闕門守直軍,則與他偏苦,故日寒如此之時,有啓稟題給之例,所當依上年例擧行,而係是特恩,自下不敢循例仰請,何以爲之?敢稟。傳曰,依例擧行。
右議政趙載浩三十九度呈辭。令曰,安心調理。
蔡濟恭,以義禁府言啓曰,全羅道龍安縣推考敬差官啓本,據刑曹粘目內,弑父罪人金伊道里,移本府稟處事,允下矣。依例發遣府都事,拿來,何如?傳曰,允。
黃仁儉,以兵曹言啓曰,卽接分繕工監牒報,則光熙門門隻破傷處,今方撤毁改造云。依例令本監,假門設立,晨昏開閉,急速修改,而把守軍兵,亦令分授御營廳,多數定送,與本門入直將卒,限修補改懸間,嚴加守直之意,分付,何如?傳曰,允。
蔡濟恭,以義禁府言達曰,慶尙監司啓本及申本,據刑曹粘目內,居昌前府使南鶴羽,開寧前縣監尹光烈,南海前縣令黃暹等,移本府處之事,依下矣,黃暹今方待令於本府,卽爲拿囚,而南鶴羽自任所,時未上來,尹光烈下去京畿楊州地云。依例發遣府羅將,竝拿來,何如?令曰,依。
又以義禁府言達曰,今正月初二日入侍時,北靑前府使尹鵬擧,雖因傳敎蒙放勘律,則赦後當爲擧行事,擧條啓下矣。尹鵬擧,今初一日因傳敎洞開囹圄時,旣已蒙放,還囚後勘律,何如?令曰,依。
吏曹判書申晩書曰,伏以天休滋至,邦慶無疆,賀儀克擧,臣民歡忭,曷有其極?臣得伏見大朝傳敎,以臣猥忝大王大妃殿,玉冊書寫之任,至有熟馬面給之命,臣於是震悚恧蹙,不知自措。以臣拙筆,書諸琬琰,夫豈臣所可堪承,而辭遜無路,不得不强其不能,僅止依樣而已,得免重戾,於臣幸矣。焉有一毫可記之勞,而錫馬重典,亦及於臣?顧臣之靦然惶愧,固不須言,豈不大有損於聖朝明愼之政也哉?玆敢略具短章,仰暴微懇。伏乞睿慈,俯賜諒察,導達聖聽,亟令收還,以重賞典,以安賤分,不勝大願。臣無任屛營祈懇之至,謹昧死以聞。答曰,覽書具悉。今玆賞典,式遵舊例,卿其勿辭焉。
知中樞府事臣元景夏書曰,伏以邦慶滋至,縟禮齊行,三陽回泰,八域均忭,臣以狗馬賤疾,獨阻大庭之呼嵩,瞻天望雲,只自耿結而已。臣於昭鑑進獻之日,歸死丘墓,仰告我大朝虛縻典牲提擧之任,私悃已極悚惶,而胸背毒瘡,閱朔危苦,宛轉床簀,萬無起身之路,犧牲看品,前後違召,已至兩次,曠職廢分,罪合萬殞。春曹嘗以故提調臣金尙星病重,草記遞任,顧臣癃疾,通朝攸知,當該春堂,不許變通,操切督迫,有若臣可出而不出者然,臣竊怪惑,敢援近例,冒死哀籲。伏乞离明,亟許鐫改,俾便公私,千萬顒祝。臣無任屛營祈懇之至,謹昧死以聞。答曰,覽書具悉。以疾未參,其何所傷?卿其勿辭,安心調理焉。
工曹參判臣元景淳〈書曰〉,伏以邦慶荐臻,縟儀載擧,伏惟我邸下,愛日之心,飾喜之誠,庶可少伸矣,臣民欣忭,曷有其極?仍念臣之老母,素抱數十年痼疾,居常凜綴,臣以孑然單身,實無遠離從宦之勢,而有除輒辭,義所不敢,强抑情私,黽勉供仕,于今四朔矣。對人言笑,而其中則恒抱隱憂,每當便信之來,不覺心魂之先驚矣,昨接鄕書,臣母宿症之外,重添輪感,寒熱往來,咳嗽兼發,晝歇夜劇,一倍澌綴。又自數日前,添得似癨之症,虛嘔頭痛,寢睡全失,昏昏頓頓,轉側須人,病裏心弱,促臣歸視,其凜凜危急之狀,不待言知。臣自聞此報,五內煎熬,如醉如癡,按住不得,玆敢冒陳短章,仰暴微懇。伏乞睿慈,俯垂矜憐,將臣本兼職名,竝賜鐫遞,俾得及時歸護,以伸人子至情,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,往護母病。
戶曹參議臣李惟秀書曰,伏以邦慶無前,縟儀竝擧,大化流行,與春同德,一國臣庶,鼓舞於涵養之中,而如臣無似,亦被恩賞,增秩加官之命,繼下於數日之內,臣誠惝惶,莫曉所以致此也。噫,一時敦匠之役,此乃人臣常分之所自效,只幸其奔走董飭,以免怠慢之罪而已,今何可晏然冒寵,眞若有可紀之勞也哉?矧玆地部佐貳,責任不輕,百爾揣量,實無堪勝之望,徊徨累日,尙稽叩謝之忱,而牌召之下,亦無由趨承,玆陳由中之懇,仰瀆离明之聽。伏願特賜照諒,亟收臣新授職秩,俾名器無玷,賤分獲安,不勝幸甚。臣無任屛營祈懇之至,謹昧死以聞。答曰,覽書具悉。今玆賞典,式遵舊例,爾其勿辭,從速察職。
全羅監司狀達,臨陂等邑居格軍高有昌等渰死事,令于李得宗曰,渰死人等,令本道恤典擧行。
副校理臣鄭尙淳書曰,伏以皇天垂隲,邦慶曠古,月正元日,縟儀載擧,聖孝彌光,神功益彰。惟我邸下,愛日之誠,今可少伸,臣民忭幸,曷勝名喩?臣於是時,適忝邇列,獲覩盛擧,區區蹈舞之忱,尤倍他人。伏念臣,素有至切之情私,每欲一陳於孝治之下,而至今囁嚅,不敢遽發者,非以臣情私之容有可已,誠以庸騃無似,冒廁經幄,尋常愧惕,若無所容。顧不敢以見職爲固有,而復有所干要於恩澤之由,見而得者矣,乃者我聖上錫類之恩,湛濊邦內,靡遠不屆,無微不被,使一世咸囿於仁壽之域,則臣雖至下,豈不及於一庶民,而嚴畏含默,終自阻於天地父母之前乎?玆敢瀝血哀籲,干冒尊嚴,伏惟睿慈,矜其情而恕其僭焉。臣命途奇釁,早失所怙,只與偏母,相依爲命,而幼嬰奇疾,久貽憂戚,長拙謀生,不給菽水,徒使臣之藥餌衣食,爲臣母三十餘年劬勞之資,而臣則尙未有一日之報,此臣所以居常愧傷者也。況臣母荐罹喪禍,痼疾纏身,未及篤老,已有朝夕難保之憂,春暉未報,夕照如飛,反哺至情,一日爲急。子路負米,董生耕樵,皆臣私分之所當爲者,而特以跡廁瀛館,名爲朝士,出則行呼唱於道路,以榮其身,而歸視其家,則老母凜然床席,長困飢寒,曾不若古人之勤力,而養其親者,每一思到,怵焉自悼,不孝之罪,誠無所逃,而一物之微,抱此至恨,亦豈不有傷於孝理之大化哉?顧臣情理,實同朝之所共愍憐。且今館職備員,群僚濟濟,臣之一身,固不足有無於其間,而若臣私願之至急至切,誠有不容虛徐遲待者,矧遇今日,仁澤旁流,寸草私心,一倍難抑,玆敢冒萬死,涕泣而悉陳之。伏願睿慈,特許臣一小縣,俾遂便養之願,以伸人子至情,千萬幸甚。臣無任屛營祈懇之至,謹昧死以聞。答曰,覽書具悉。書辭,令該曹考例稟處。
上在昌德宮。常參·經筵,以代理停。
朴相德達曰,明日常參,取稟。令曰,停。
蔡濟恭達曰,憲府連日監察茶時,諫院許久闕達,俱涉未安。除在外·式暇·呈辭入達外,兩司不爲行公人員,竝卽牌招,何如?令曰,依。
朴相德,以弘文館言達曰,本館上番,連日姑降入直,事甚未安。副修撰洪準海,由限已過,卽爲牌招入直,何如?令曰,依。
又以侍講院言達曰,本院新除授弼善李德海,旣有只推之令,更卽牌招察任,何如?令曰,依。
以掌令柳思欽,持平李時敏,司諫朴昌潤,正言朴相冕等牌不進罷職令旨,令于朴相德曰,竝推考徽旨捧入。
藥房提調臣洪鳳漢,副提調臣吳彦儒啓曰,伏未審日間,聖體調攝,若何,憊眩之候,寢膳之節,亦何如?前劑入湯劑,當盡於昨日,歲換已久,臣等尙未入侍,今日率諸御醫入診,詳察聖候,議定繼進當否,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。
大王大妃殿·中宮殿,藥房口傳問安。答曰,知道。
蔡濟恭啓曰,臣依聖敎,今日進詣仁政殿月臺,入直禁軍等,戎器服色點考,則竝皆無頉,仍以傳敎勞問,則俱皆好在云矣,敢啓。傳曰,知道。
以修撰洪準海,弼善李德海等牌不進罷職令旨,令于朴相德曰,竝推考徽旨捧入。
右議政趙載浩四十度呈辭。令曰,安心調理。
傳于朴相德曰,二十一日東宮陳賀單子,中官混下,後日入侍中官,則當爲下敎,而原單子中,以權停付標以入。
朴相德,以禮曹言啓曰,每年親耕,歲首以稟事,曾已命下矣。來二月十三日,先農祭親行及親耕等節,何以爲之?敢稟。傳曰,攝行。
李得宗,以戶曹言達曰,依令旨,右議政趙載浩,去十二月·今正月兩朔祿俸,令倉官更爲輸送于本家,則以爲,雖承更輸送之令,而旣辭其職,不敢冒受常祿云,祿俸又不領受,何以爲之?敢稟。令曰,令倉官更爲輸送。
黃仁儉達曰,大司憲閔遇洙在外,執義任師夏式暇,掌令一員未差,柳思欽,持平李時敏牌不進,李聖圭呈辭,今日以監察茶時之意,敢達。令曰,知道。
蔡濟恭,以御營廳言啓曰,因兵曹草記,光熙門門隻破傷處,今方改造,把守軍兵,令分授御營廳,多數定送,嚴加守直事,命下矣。本廳將校一員,率鄕軍十名,與本門把守將卒,修補改懸間,合力把守之意,敢達。傳曰,知道。
兵曹判書前望單子,以李喆輔爲兵曹判書。
吏曹口傳政事,以鄭基安爲鍾城府使。
禮曹參判臣金善行書曰,伏以邦慶無疆,縟儀荐成,臣民歡忭,曷有其極?仍念臣,才識短淺,最在人下,加以病痼跡畸,實非應世需時之具,而忽聞昨臘筵中,差下備堂之際,臣名亦混在其中云,臣聞命驚惶,罔知攸爲。噫,籌司之堂,責任甚重,自前掄揀,必取才望特異,機務諳鍊者,蓋所以籌邊重地,不可人人而冒居也。臣之本末,萬萬不當於此任者,非但臣自知甚明,聖明亦已俯燭,今日朝廷,才彦如林,豈可使如臣譾劣,苟然備數,與聞末議乎?僬匀蚊山,決非難强,而陳書祈免,亦涉唐突,只自縮伏,以俟司直之論矣,側聽累日,尙爾無聞,虛縻度日,分義尤悚,玆敢據實陳暴。伏乞离明,諒臣苦懇,亟許鐫改焉。且臣卽伏見典牲提調元景夏書本,則所謂當該春堂,卽指臣而言也,而若其不許變通,操切督迫等云者,臣誠訝惑,莫知其所以也。大享時犧牲看品,事體甚重,故春堂一人,與牲提眼同參看者,自是國典,而我聖上前後申飭,亦止一再,故或値提調有故之時,則草記變通,前例斑斑,頃日臘享看品時,重臣違牌不參,則固當依例草記,而草記非亞堂所敢自擅。且臣與重臣有世嫌,義難私自往復,不得已破格獨往,事異常規,禮涉苟艱,不可每每如是,故乃於日昨春享看品時,始以提調不參,則春堂亦難獨參之意,只言於本署下吏,而及重臣又違召,而日且將暮,則臣又未免獨參而已,更無一言半辭之相及矣。未知何者爲操切,何者爲督迫,而至於變通,尤非臣所知,又何故以混責於臣也?臣方以違例獨參,惶懍俟罪,而且重臣之乃反若是,歸臣於故爲執頉於無事之中者,然情志不相通之間,過生疑怒,不是異事,而至於如是執咎,實是料外,臣之不幸,從此尤大矣。惟願睿慈,特念臣情,亟遞臣職,俾臣得以安微分而謝人怒,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,從速察職。
兵曹參知臣李景祜書曰,伏以天休滋至,邦慶無前,縟儀竝行於一日,蹈忭惟均於八域,區區下情,豈勝頌祝?臣之老母,方在臣弟楊州任所,宿病沈頓之中,近添寒感,證情非細云,臣自聞此報,方寸熬煎,短章籲呼,徑尋鄕路,任情擅行之罪,益無所逃。伏乞睿慈,亟許鐫臣職名,俾便往護,仍令勘臣辜犯,以昭法紀,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
正言臣沈履之書曰,伏以臣,門祚衰薄,學識寡陋,進不敢以榮達自期,退不能以隱求自樂,隨衆應擧,亦愧昔人不在溫飽之志,而猥通朝籍,實逾始望,忝叨省郞,尙愧非分,誠不自意,有隕自天,畀之以諫垣華貫,顧名思義,豈不重歟?宋臣歐陽脩之言曰,宰相尊行其道,諫官卑行其言,言隨道行,惟諫官爲然,而幼學壯行,亦人情所願也。今夫草茅而窮居,談道義而誦書史,則目擊時艱,則不勝嫠婦之幽憂,慨念王室,則欲效古人之流涕,而只恨其言之未有路耳,積抱伊鬱之懷,能得可言之會,則其不榮幸矣。矧今朝廷,幾盡淸平,方內久已寧謐,宜若無事乎牽裾折檻之風,刺口緘髓之論,然苟使識者而傍觀,則朝廷雖似淸平,而上下相徇而切直之論,無聞,賢愚雜進而廉愧之防,掃地,日趨於混淆之域,而未見其淸平之實也。方內,雖似寧謐,而風俗日敗,而民生之困,轉甚,德音雖勤,而惻怛之化,未究,多聞其危亂之兆,而未見其寧謐之實焉,國之倚重於廟堂與臺閣者,顧何時不然,而今時爲尤重,誠宜極簡淸裁直氣之爲一世所推許者。置之耳目之列,使日夕獻納,出入風儀,責難於廈氈之上,以補衮職,可否於廟堂之前,以卑忠慮,而乃以如臣不肖,苟然充差,不少難愼,臣竊爲之慨然憂歎也。噫,國計民憂之不宜專責於宰相,臣旣知之,而其奈視聽不廣,智慮不周,未有長策良圖之可以仰裨,則固可謂負其職,而又豈若諫諍繩糾之其責爲尤重,而泯默苟冒之其罪爲益大也哉?臣本巽懦綿劣,無以激濁揚淸,振頹綱而警薄俗矣,乃欲隨逐行隊,俯仰遲徊,殆若古人所譏,畏罪不言者,而徒以行呼唱而稱諫官爲榮,則區區平素所以自期者,雖無足言,亦豈欲若是而止哉?鄒聖所訓,不得其言則去者,道理本自如此,臣之去就,不待自列,固已較然矣。抑臣竊有覵焉,睿慈天成,令聞日彰,政令施措之間,固無過失之可議,然尋常陳戒,輒賜溫批,而未見改繹之效,規箴獻替,稍涉時諱,則尤無察納之美,邸下之待三司,旣如此,則亦何以來天下之善而導一世之言哉?惟邸下,亟收恢從繩轉環之量,廣求犯顔嬰鱗之士,優奬而嘉納之,于以開不諱之門,示用諫之實,則庶見君綱不亢,言路大闢,忠讜之士竸勸,方正之論日進,雖如臣疲鈍無似,亦將風動氣聳,勉而跂及,培長其學,砥礪其名節,終當毋替憂愛之忱,或進狂瞽之說,不欺素心,上不負明時矣。臣有老母,抱奇疾十數年,居常懔懔,不離床席,而自歲前重感寒毒,出入危域,已踰一望,臣無兄弟姊妹,獨自扶護焦憂,目下情理之難强,不但人器之不稱而已。賀班一出,誠切同慶,而非敢以臺職自居,嚴召三降,罰靳例勘,則益覺在私分增蹙,玆詣禁扄之外,仰暴懇迫之情,以冀离明之俯燭焉。倘蒙特賜矜諒,亟許鐫改,重臺閣之選,而使無瘝曠憫烏鳥之私,而俾專救護,則誠公私之至幸也。臣無任屛營祈懇之至,謹昧死以聞。答曰,覽書具悉。所陳切至,爾其勿辭,救護母病。
丙子正月初九日午時,上御崇文堂。藥房入診,儒臣同爲入侍時,提調洪鳳漢,副提調吳彦儒,儒臣鄭尙淳·南泰著,假注書洪錀,記事官李世演·金和澤,醫官金履亨·方泰輿·鄭趾彦·李以楷·李泰遠·金履貞·金應集以次進伏訖。洪鳳漢曰,數日間,聖體調攝,若何?上曰,一樣,而比前身重,更添一齒而然耶?鳳漢曰,搔癢之症,腹部牽引之患,亦若何?上曰,近日則少愈矣。鳳漢曰,湯劑連爲進御乎?上曰,一二貼進服矣。鳳漢曰,歲後,今始入診,諸御醫,詳察診候,繼進湯劑當否,爲宜矣。上曰,依爲之。金履亨診候曰,左右脈候,沈中帶數,而脾脈不足,比前一樣矣。方泰輿診候曰,三部脈候帶數,而胃脈雖不足,大體比前一樣矣。鄭趾彦診候曰,左右脈候,比前調均,脾脈不足,一樣矣。李以楷診候曰,三部脈候似沈,而帶數大體一樣矣。李泰遠診候曰,左右脈候,沈中帶數,而脾脈之虛弱,比前一樣矣。金覆貞診候曰,三部脈候,若干帶數,而大體一樣矣。金應集診候曰,左右脈候,似沈而有數,胃脈不足,一樣矣。洪鳳漢曰,醫官皆已診候,議定當劑,宜矣。上曰,湯劑則甚苦,欲服茶飯矣。金履亨曰,上敎如此,理中湯,雖或停止,茶飯則藥力甚淺,補中益氣湯加減進御,爲好矣。上曰,脈候與氣力,與人同衰,雖欲補中,有難責矣。方泰輿曰,補中益氣湯,雖好,而癢候出於血分之不足,則丸劑可以責效矣。方當春氣漸和之時,調陽養胃,無過於丸劑矣。上曰,雖服之,豈有蘇健之望乎?今年以來,行步之際,萎痺尤甚矣。堯·舜豈是服藥而長年乎?洪鳳漢曰,黃帝之時,旣有岐伯而議藥,則堯·舜之時,不可謂無藥矣,理中湯停止,加減補中益氣湯五貼,劑入事。出搨敎吳彦儒監劑事,率諸醫先爲退出,他承旨入侍,黃仁儉進伏,洪鳳漢曰,均廳設立漸久,各邑擧行日懈,結錢與免稅結所出,連爲督促,尙多不納,事體極爲駭然。全不納守令,珍山郡守·懷仁縣監·懷德縣監,竝拿問嚴處,未收守令,石城縣監·延豐縣監·淸安縣監·善山府使·金川郡守·長湍府使·永平縣令·豐德府使·尙州牧使·鳳山郡守,竝依前特敎定式,營門決杖,何如?上曰,此亦惟正之供,則焉敢若此?頃者下敎中,典律中田稅大同,無未收之律云者也。事在赦前,雖命拿處,自在分揀之中,此等之類,不可循例處之,全不納者,營門決杖,未收者,今番參酌,竝越一等,其中忠淸道,尤甚最多,道臣不能檢飭,可知。令該曹緘辭推考,其餘道臣,竝從重推考,若此不已,惟正其將未收若此,而能爲國乎?此後過限不納者,勿論全不納未收,竝禁錮五年,道臣,拿問處之。出擧條鳳漢曰,今番推恩之擧,實出錫類之仁,在下對揚之道,固當卽付實職,而同僉知當擬者,殆近百人,勢輪差,而但文臣則一差之後,例不當自該曹請遞,事甚掣礙。諸大臣之議,則以爲,今番加資,異於常規,篤老人事,朝暮難期,宜以此陳稟變通云,而本曹則只當遵守前例,何敢請開新規乎?上曰,所奏,是曾有已行者,今亦依此爲之,而文臣則只今番,勿拘常例。噫,雨露豈擇地而下?若此,豈及於遐鄕篤老之人?勿論京鄕,侍從之臣,從年次從啓下,次第擧行。出擧條上曰,推恩加資中,文臣侍從堂上嘉善者,亦幾人乎?鳳漢曰,殆近三十餘人,不能指名仰達,而臣有所錄冊子矣。上命入冊子歷覽後,仍曰,鄭彦儒今番以承宣,多日任使之,外貌則雖似衰矣,筋力頗內强矣。上曰,金元澤,誰也?鳳漢曰,金相福之父也。上曰,然乎?頃見則鬢髮盡白矣。鳳漢曰,金鎭東,卽下番翰林金和澤之父也。上曰,然乎?其年,幾何?鳳漢曰,七十四矣。上曰,似見之矣。鳳漢曰,殿下必見之矣。上曰,其衰老,何如?鳳漢曰,爲人矍鑠,有古家風矣,以俄者下敎擧行,則年八十者甚多,亦當晩爲矣。上曰,次例雖遠,亦當匪久爲之矣。兵判每政入來然後,可以收拾此等人矣。仍問曰,同僉之窠,幾窠乎?鳳漢曰,各五窠矣。上曰,三政,當爲十五人矣。仍謂金和澤曰,兵判爲汝,每政入來,則亦好矣。鳳漢曰,嘉善堂上,當以今番推恩加資者,依下敎先爲錄用,而曾前老職陞資,而未及爲實職者亦多,此則姑不可擧論乎?上曰,依爲之,而此指推恩而謂也,然子弟之心,奚異哉?侍從臣父,曾前老職加資者,畢此推恩後,卽爲。出擧條鳳漢曰,今番都監看役人賞典,傳敎以一年之內,連爲勤勞,特爲加資事,爲敎,而崔振綱·金德齡,今秋上諡,都監待令,今又看役,而至於金夏正,曾前都監,雖爲待令,上諡都監,適未看役,何以爲之乎?上曰,金夏正旣曾多效勞,豈拘一時之不參?一體擧行。出擧條鳳漢曰,咸原府院君遷葬時,顧助事,頃有特敎矣,前此必有國舅遷葬時顧助之例,該曹,固當照此擧行,而造墓軍,亦當一體磨鍊,故敢此仰達。上曰,依所達分付,可也。出擧條鳳漢曰,昨年長山臨津城墩,設施時役糧,以摠戎廳耗條,各邑捧留者依筵稟,與儲置米相換取用者,爲一千十一石,自當依數會減,且五百石,則亦以惠廳太,筵稟,相換燻造,契人以爲安接之地矣。適當歉歲,難以作米,待時擧行之意,分付該廳,何如?上曰,依爲之。出擧條鳳漢曰,頃因摠戎使李章吾所達,長山墩臺植木處及官舍基址免稅事,特命均廳,稟處矣。官舍基址植木處,旣入於應頉中,則均廳所管結錢,與惠廳所管大同,依事目免稅,田稅則令戶曹稟處,何如?上曰,依爲之。戶曹一體免稅。出擧條黃仁儉奏達,咸鏡監司,北兵使兩狀本,則上曰,鍾城事,此亦無前之擧矣。李師祚,誰家族也?鳳漢曰,師祚,卽故參判李壽沆之五寸姪也。上曰,其爲人僅可,於渠鍾城,足矣。鳳漢曰,以今番事觀之,創出無前之擧,可知其無周變矣。上曰,今覽咸鏡道臣·帥臣狀聞,其有無前之事,則當該府使事,當據例爭執,而非徒不爲此,視若尋常,事之寒心,莫此爲甚。其在重邊地之道,不可尋常處之,其代當品中,卽爲口傳擇擬,今日內給馬下送,前府使李師祚,令該曹從重勘處,道臣·帥臣,勿待罪事,下諭,而北帥之據理狀聞,雖得體爲官長者,旣不爭執,則座首以下,不無參酌之道,而物故爲限決棍,似涉過矣,從重決棍後,江邊定配事,分付。出傳敎上曰,備局日次,連爲之乎?鳳漢曰,歲後連有故,一未爲之,故領相,雖以明日出令,方有實病,夜間少有減,則可以開坐云矣。上曰,近有元良之飭否,其若値今年,爲民宜與歲俱新,本司坐起日次次對,其須無越,雖値齋戒,五日日次,古亦行焉,其勿頉稟。日次日或値殿座,翌日乃行,而紛紜呈告,公然辭章,切勿呼望,申飭卯酉之法,各司回牒,亦爲申飭,其令勿滯。講學勤政,其正知行俱進,吁嗟,春坊之臣,其勿幸便而泄泄,吁嗟,耳目之官,規正泛泛,一月再次常參,亦勿無故稟停,措辭上書,勿爲循例捧入,承旨求對受答焉。出傳敎洪鳳漢先爲退出,上曰,近來推恩之法,淆雜,同知推恩時,一遵大典擧行事,申飭銓曹。出傳敎上曰,頃者元良次對前,前大司成陳白,館與學儒生,以通讀計畫,次次升付事,定式矣,以頃日殿講時觀之,不過幾月,此法之解弛,可知,其陳也,公定式也,公而幺麼之事,不遵若此,其涉寒心。前後大司成,從重推考,另加申飭。出傳敎上命儒臣,進講自省編,而仍問曰,近來則儒臣,濟濟備員,而亦無撕捱之人,番次,似不苟簡矣。南泰著曰,雖已備員,或奉命出外者,或在鄕者,而至於元仁孫,一直之後,連爲無端撕捱矣。上曰,副應敎元仁孫,一直之後,其無入侍,故心甚訝之,今聞儒臣所奏,其涉過矣,從重推考,申飭行公。出傳敎承旨·翰注亦次第進講,上曰,人君監戒,在於敬怠,而予則殆若嗜肉,而不知味者,此編,予雖作之,今使人讀之,旋忘其自己作之者矣。上曰,頃日以限望前,勿爲出禁事及勿令用牌囚禁事,下敎矣,其果以此遵行乎?注書出外,刑曹囚徒持入。上取覽囚徒後,仍曰,有以酒禁捉囚者,酒果有之乎?刑曹判書鄭益河,春坊上下番入侍事。榻前下敎輔德尹學東,司書洪良漢,刑曹判書鄭益河以次進伏。上問於尹學東曰,元良,近日連爲開講乎?學東曰,初六日進講,而其後連有事,故睿候亦有欠安之節,不得開講矣。上曰,誠悶矣。予昔在春邸時,與故左相宋寅明,上元夜開講,則宋左相曰,今夜卽上元日也。雖匹庶輩,俱事遊浪,而今邸下獨接宮僚,討論經學,此實萬萬慶幸云云矣。上曰,春坊官員,有李姓者乎?黃仁儉曰,有說書李海重矣。上曰,海重頃日入侍時,以爲元孫,曾讀孝經,聞其聲,不勝欣聳云矣。元良則九日之內,一日開講,豈不悶然乎?此則宮官之責矣。予亦方講自省編,以此意,宮官出稟元良,卽爲開講。尹學東·洪良漢以此退出,上問於鄭益河曰,錄啓在近,故取覽囚徒,則其中有犯酒囚禁者,旣有限望前,勿出禁之令,則何以捉之乎?益河曰,犯酒人一則兵判捉送,而乃是摠戎軍士也,一則本曹郞廳,使其傔從捉來,而釀酒器皆有之,不過小缸矣,自上旣有自歲初禁斷之前後嚴敎,則雖有望前勿囚之令,惟彼故犯者,自是亂臣也,不可不姑囚,以爲日後登對時,面稟之地矣。上曰,此豈新釀也,無乃歲時餘酒耶?黃仁儉曰,士夫家則已無之,而愚氓或以望前勿禁之令,尙置餘酒,亦無怪矣。益河曰,此後則定律然後,可以永無矣。上曰,若完定例律,則似或有冒犯者矣,予意則姑勿定律,而如有見捉者,各別嚴勘,則似爲永禁之道矣。仁儉曰,臣在外時詳問,則自十月以後,麯價至賤云,其無釀可知矣。益河曰,卽今犯禁人,皆以死自期云,國家之有法,以此可知。上曰,已下敎酒已無矣,豈有禁云?今覽囚徒,不覺寒心,而亦其甚訝之。其寒心者,無國則已,當初寬限,可謂曲盡,其朝鮮不識不知之昆蟲則已,不然,勿論多少,豈敢釀之?心甚訝之者,近者人心,或恐訐人,特召秋判問之,或因捉送,或因報狀,而果捉酒缸,渠亦自服云。此亂民,秋判請定其律,而於酒定律,此禁酒,非除酒也,酒自在,豈有是理?此大不然矣。雖然,除夕之前,不盡去酒,此不信令也。歲首之後,放恣賣酒,此眼無法也,若不嚴懲,何以樹其令垂其後?周禮歲初懸象,使民不犯法,于今嚴治,亦所以愛他民也。此正傳所云,惟仁人放流之意,此等之事,不可以纔有赦令,而分揀其犯者,令秋曹智島定配,以勵國中,今日內擧行。出傳敎上曰,其他囚禁者,騎·秋判皆犯朝令,而用牌囚禁乎?益河曰,皆以口傳,分付囚禁矣。上曰,口傳囚禁,其有例乎?仁儉曰,臣亦頃在都監時,或有口傳囚禁之擧矣。上曰,口傳囚禁,甚於用牌,騎·秋判當欲處分矣。鄭益河先爲退出,上曰,王令當信,錄啓在近,故取覽囚徒,其中釀酒之中,已嚴處而兵曹直囚者二人,秋曹直囚者二人,於秋曹則差待數日,其何晩也?於兵曹則亦異於秋曹,而爲民特敎,餘日不多,則用牌分付,其何異哉,而勿論牌與分付,其囚一也,若是不遵乎?王者信令用法,當先乎任重之人,兵曹判書洪鳳漢,刑曹判書鄭益河,竝施制書有違之律,其直囚四人,卽令放送,而此事知之熟矣,用牌衙門皆直囚,雖非衙門,亦爲直囚者,或兼都監,其節目中有遲晩,下吏直囚,而用粉牌之請故也。故囚徒中,有來關直囚二題目矣,因此而聞,今則直囚衙門,則不用牌,而以口傳分付云,木牌其有用奸,況分付乎?此乃謬例,今後一切嚴禁,無牌無關,則該署勿爲擧行事,亦爲申飭。出傳敎上曰,兵·秋判勘律,今日內卽爲草記擧行。出傳敎上曰,兵判有闕代,前望單子入之。上曰,莫重司寇,不可曠職,有考案之命,秋判有闕,代前留守鄭亨復除授,卽爲牌招察任。上曰,莫重之任,不可曠焉,兵曹判書李喆輔,卽爲牌招,命召傳授。上曰,職掌各有,不可越職,況用禁自有三法司,則今聞前秋判所奏,以酒禁捕廳譏察云,非徒民騷,此乃越職,左右大將,從重推考。上曰,除酒之後,非難禁也,何以非難禁?頃者下敎,豈不云乎?使酒之人,不廉問而難掩,雖不使酒,酒臭亦難掩,若得其人,自治其本,而今聞秋判所奏,其中不無訐訴者,若此民必騷然,此習嚴飭,所奏中有一郞廳,使其傔從,從飮而知之云,此導之以刑者也,其涉寒心。不奏則已,旣奏之後,不可不飭,當該郞廳罷職。以上出傳敎上曰,近日有臺臣措辭上書耶?仁儉曰,臣入院後,姑無之矣。諸臣以次退出。
上在昌德宮。常參·經筵,以代理停。
辰時至申時,日暈兩珥,暈上有冠。
夜一更,月暈,有霧氣。
朴相德達曰,明日常參,取稟。令曰,停。
又達曰,左副承旨蔡濟恭,今日不爲仕進,卽爲牌招,何如?令曰,依。
黃仁儉啓曰,命召傳授,事體自別,不得違牌,曾有申飭,而新除授兵曹判書李喆輔,昨違召命,今日又不出肅,事甚未安。卽爲牌招,以爲傳授命召之地,何如?傳曰,允。
右議政趙載浩四十一度呈辭。令曰,安心調理。
朴相德,以侍講院言達曰,新除授弼善李德海,旣有只推之令,卽爲牌招察任,何如?令曰,依。
又達曰,大司憲閔遇洙在外,執義任師夏陳書入達,掌令柳思欽牌不進,一員未差,持平李時敏牌不進,李聖圭呈辭受由,今日以監察茶時之意,敢達。令曰,知道。
又以承文院官員,以都提調意達曰,本院著作趙榮弼,權知副正字蔡緯夏,移拜察訪矣,遞職後無屬處,依例還仕本院,何如?令曰,依。
令于黃仁儉曰,大臣·備局堂上引接。
黃仁儉啓曰,今正月十一日,武臣賓廳,武經七書講書日次,而中日相値,不得爲之之意,敢啓。傳曰,知道。
又達曰,兵曹判書李喆輔牌招不進推考徽旨,今方捧入矣,命召傳授,事體自別,而連違召命,不爲出肅,事甚未安。更卽牌招,以爲傳授命召之地,何如?傳曰,允。
以左副承旨蔡濟恭牌不進罷職令旨,令于朴相德曰,推考徽旨捧入。
黃仁儉,以義禁府言達曰,傳敎內,前兵曹判書洪鳳漢,前刑曹判書鄭益河,竝施制書有違律,今日內擧行事,命下矣。律文內,凡奉制書,有所施行,而違者杖一百,犯私罪杖一百告身,盡行追奪,而隆寒時,杖一百以下,收贖云,洪鳳漢·鄭益河等,杖一百收贖私罪,告身盡行追奪,何如?令曰,依。
又以義禁府言達曰,鍾城前府使李師祚,令該府從重勘處事,徽旨達下矣。李師祚時在任所,依例發遣府書吏,交代後拿來,何如?令曰,依。
領議政臣李天輔箚曰,伏以臣,自客臘重得感寒,積久彌留,而國有盛禮,不遑言病,忍死奔走,又經兩度登筵,諸症一倍越添,頭疼身熱,肢節如束,服藥取汗,汗止則輒發寒戰,胸膈煩悶而不能接目,喉門浮爛而不能吞物,廢寢却食,今至屢日,積敗之眞元,日益虛陷,負席昏痛,不分晝夜,昨日大朝診筵,旣未得承候,今日賓對,乃是新歲最初引接,而況大朝飭敎之下,又未得進參,虧分闕職,罪合萬死,玆敢伏枕請譴。伏乞离明,亟降威罰,以嚴邦憲焉。取進止。答曰,覽箚具悉卿懇。以病未參,其何所傷?卿其安心善攝焉。仍令曰,史官往諭。
刑曹判書臣鄭亨復書曰,伏以上天申休,邦慶無前,月正元日,縟儀竝擧,臣民欣忭,庸有其極?仍念臣,年至病甚,宜休不休,强其衰疲,冒赴重鎭,半年尸居,無所猷爲,會値災荒,糴政太疎,莫重軍餉,全未收拾,畢竟譴何,自分難免。頃於大朝入侍之時,略陳民事,辭不達意,致勤匪怒之敎,仍有遞罷之命,至今追思,餘悚未已。噫,國有常法,臣自知罪,一時薄勘,曾不足以少贖,而屬因赦典,混被恩敍,回省宿愆,益增懍惕,迺於千萬不意,李官特授之命,忽隕自天,庚牌隨下,以臣踪地,寧有去就之可言,而倉卒深夜,莫曉事端。且臣纔遞居留,未及交龜,揆以事例,在所變通,勉詣闕下,以爲轉稟退還之計矣,入肅之命,又下意外,理勢迫阨,無地回旋,不得不冒昧祗謝,拜稽宸陛,惶蹙靡措。噫,六部之長,孰非緊重,而秋曹事務,最稱煩氄,其所剸理,本非人人可爲,而況臣篤老癃孱,精力衰竭,雖處閑司,尙多瘝曠,此等劇地,尤無可擬,雖非向前情勢,反復自量,萬無堪勝之望,因緣一出,盤礴蹲仍,決無是理,玆敢疾聲呼籲於貳極之下。伏乞离明,諒臣臲卼之情,察臣衰耗之狀,亟令鐫改臣職,仍治臣瀆擾之罪,以肅朝綱,以安私分,不勝幸甚。臣無任屛營祈懇之至,謹昧死以聞。答曰,覽書具悉。大朝特敎之下,豈可若是?卿其勿辭,從速行公。
執義臣任師夏書曰,伏以邦慶無前,縟儀竝擧,臣民歡忭,曷有其極?臣之不可冒出之狀,前書略已陳暴之矣,夫風憲之職,是何等任也?如或關係廉隅,小有苟艱之跡,則不但爲其人難洗之釁,衄辱朝廷而羞臺閣,其壞損,大矣。臣前叨是任,以不擧職重得罪,至被永刊之典,無何以其人居其職,而恬然不知羞,晏然而行之,則是三百年臺閣之廉隅,緣臣而掃地盡矣,臣雖至不肖,亦不忍爲此也。日昨冒出只是適丁稀有之慶,不勝喜躍之悃,乍趨鵷鷺之班,少伸犬馬之誠,曷嘗有仍因冒據之意哉?凡此情地,邸下庶幾俯燭,同朝亦宜見諒,而一疏陳懇,未蒙恩遞,長單請急,輒遭退却,臣之去就,實爲狼狽。蓋隨其情勢之輕重,審加較量,如其必不可强之人,則卽許捧單,以伸廉偶,自非然者,則未嘗輕許,此實喉司惟允之道,而近來三司中,年少無故之單,次第捧入,而獨於臣單,一切退却,抑何意也?臣本無所比數,無乃以爲廉義一節,不足責之於臣身,而獨奈於係關風化,何哉?臣實爲之慨然也。仍念臣,離違講幄屬耳,伏聞睿候,近來添加,夙宵憂慮,有倍他人,迺者陽德方布,天和如蘇,咸格群工,咨以庶事,此乃今年一初之政,召牌之下,豈不欲蹶趨參,更瞻离明之光,鐵限在前,無路透得,玆敢隨詣闕外,投進短章,自外徑還,臣罪至此尤萬萬。伏乞亟命削臣之職,且治臣違慢之罪,以肅朝綱,以安私分,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
副修撰臣洪準海書曰,伏以臣,以積釁而倖逭誅罰,以至愚而過蒙容假,怵迫義分,感激恩私,蹲冒匪據,閱月經年,橫經昵侍,亦且屢矣,而曾無片言,仰裨君德之萬一。自顧初心,徒壞廉愧之大防,反復循省,無往非罪,尙何言哉?臣於日昨,獲蒙恩暇,歸省母病,而症形彌留,有加無減,晝夜叫苦,神氣昏綴,方此雜試醫藥,左右扶將,實無暫時離捨之望,供仕就直,非所可論。伏乞亟遞臣職名,俾得安意救護焉。仍念臣有情理之萬萬懇迫者,不避猥屑,敢此附陳,惟邸下,憐而察之。臣命途奇薄,年纔十餘,遽失所怙,只有偏母,相依爲命,慈育之恩,人孰無之,而臣則自少及長,虛脆善病,每煩惟憂,偏致劬勞,出身仕途,亦爲悅親,而臣則徒貽幾番驚恐,了無一分供歡,此莫非臣不肖無狀之致,而家貧寒,甔石枵然,朝晡菽水之供,每患難繼,一室井臼之累,反多貽憂。顧念子職,已愧草暉之無報,情缺反哺,自知烏鳥之不若,思之及此,方寸自亂。又況日迫崦嵫,病委床席,每於宛轉呻囈之際,垂涕語臣曰,吾所顒企者,只在汝一日專城之養,而吾年已老,吾病轉劇,其終不可得乎?臣雖婉辭以解之,强顔以寬之,若其焦心煎思,竊悶而隱憂者,當復如何?臣方忝居通列,含恩周章,豈不知暫違耿光之爲悵觖,營私求外之爲惶悚,而見今聖朝,孝理方隆,凡在乞養,靡人不遂,以臣至切至急之情,徒自囁嚅,不能及是時呼籲,則恐反爲他日無窮之恨。伏望睿慈,俯燭情懇,曲加矜念,特許畀臣以一小邑,俾諧便養之至願,不勝萬幸。臣無任屛營祈懇之至,謹昧死以聞。答曰,覽書具悉。書辭,令該曹考例稟處。
丙子正月初十日辰時,王世子坐時敏堂。大臣·備局堂上引接入對時,左議政金尙魯,左參贊洪象漢,禮曹判書李鼎輔,戶曹判書鄭翬良,江華留守趙榮國,行司直李成中,副司直李命坤,漢城左尹申晦,副司直金漢喆,御營大將鄭纘述,摠戎使李章吾,工曹參議金致仁,大司諫任瑋,副修撰南泰著,同副承旨黃仁儉,假注書洪錀,事變假注書成胤儉,記事官洪良漢·金和澤,以次進伏訖。金尙魯曰,歲後日氣稍弛,而連有調攝之候,伏未知卽今症候,若何?令曰,一樣矣。尙魯曰,東朝氣候曁大朝·中宮殿氣候,若何?令曰,安寧矣。尙魯曰,嬪宮氣候,亦若何?令曰,一樣矣。尙魯曰,元孫氣候,一向安順乎?令曰,安順矣。尙魯曰,今此邦慶無前元朝及初三日,縟儀連擧,臣民之歡忭,已無可言,而惟我邸下愛日之誠,飾喜之心,誠萬萬矣。令曰,今此邦慶,前所罕有,而以疾未參於賀班,悵缺之至,如添一病矣。尙魯曰,疾病之來,聖人所難免,而睿候恒在欠安之中,誠爲憂悶矣。伏願仰瞻玉色,俾慰此區區憂鬱之忱,惶恐敢達。令曰,依爲之。尙魯〈曰〉,仰察睿候,似有浮高之氣,玉音亦且重濁,感候之彌留,可知矣,寢睡之節,嘔吐之症,近復若何?令曰,連以感氣之彌留,口味甚不佳,寢睡亦不穩,而雖非水刺進御之時,亦常有嘔吐之症矣。尙魯曰,湯劑連爲進御乎?令曰,連爲進服矣,似少愈,故停止矣。尙魯曰,今日內,使醫官更爲診候,何如?令曰,醫官每每招見,亦難便矣。尙魯曰,歲換已一旬,而一未賓對,故昨日領相出令矣,病勢添加,不得入來,而去夜伏見大朝下敎,則日次依例爲之事,至有申飭,而睿候連在欠安之中,如是出座寒殿,誠爲切悶。在前睿候欠和之時,若値寒節,則或有入對於寢殿之道,今亦以此爲之,似好矣。令曰,其時身病添加,故書筵設於樂善堂,而日次則何可爲之於此堂乎?尙魯曰,賓筵入對,自有該房,則雖未知病勢如何,而使他承旨替入,事體未安。該房承旨,推考警責,何如?令曰,依爲之。出擧條尙魯曰,此江原監司韓光肇狀達也。頃以本道春川等邑,所在籍沒田畓奴婢,劃屬保安驛事,有所狀請,故自備局以無前之例,有難創開,覆達不許,而今又備陳該驛馬位三位,多未充數,諸般應沒,極其煩重,目下形勢,將至於絶站之狀,仍請令廟堂,依前狀請,稟令劃給矣。各驛馬位之未充元數,雖是八路通患,至於保安驛,則處在營下,使役浩繁,凋弊不成樣,視他驛尤甚,傳命重地,不可不軫念,而道臣之連狀申請若此,其事勢之切急,亦可推知。昨年逆家籍沒田畓奴婢之在於道內者,厥數似必不多,依狀請劃給,俾殘驛賴以支堪,爲宜,該曹一體以此分付,何如?令曰,依爲之。出擧條尙魯曰,此慶尙監司李益輔狀達也。備陳一路饑荒之狀,末捧還上,請令停退,而歲前因大朝特敎,已有停捧之命,此狀辭置之,而狀達末端,特降明旨一句語,其在藩臣事體,殊涉未安。道臣推考,何如?令曰,依爲之。出擧條尙魯曰,此咸鏡監司徐志修狀達,而備陳賑資難辦之狀,空名帖分三等五百張成送,內寺·官驛·奴婢,依前依納米許贖事,請廟堂稟處矣。空名帖則他道之所已許,而今此所請得者,其數不多,同知·僉知·護軍加設帖依狀請,限五百張卽爲成送事,分付該曹。至於四名色奴婢,亦令依例許贖,以補賑資,而所謂許贖,奸弊多端,在賑資別無所益,徒使許多公賤歸於耗失,此弊不可不嚴防。只就不得已處,各別檢察,從略許贖之意,嚴飭道臣,何如?令曰,依爲之。出擧條尙魯曰,此全羅監司閔百祥狀達,而備陳通一道設賑之狀,加設空名帖五六千張下送,發賣補賑事,請令廟堂稟處矣,本道亦將大賑,則空名帖,雖不可不許,而五六千張,未免太多,加設同知·僉知帖二千五百張,令該曹成送,何如?令曰,依爲之。出擧條尙魯曰,向來因備局堂上韓翼謩所達,南漢軍餉,限萬石分送畿邑,捧留糴糶,或令附近邑,各設城倉,領民受納,兩項中得失便否,先問守臣後,自廟堂稟處事,令下矣。廣州留守李昌誼,纔始論列狀達,以爲,兩項事皆掣肘難行,唯是元還減分,最爲矯弊之道云,而朝家爲軫畿邑,還穀之不給以南漢米一萬石,已許移轉,此狀辭今無可論,置之,何如?令曰,依爲之。出擧條尙魯曰,別還之禁,前後朝令至嚴,而近來紀綱解弛,守令全不畏法,視若尋常,犯之無難,小民口食之見縮,由於此,許多糴糶之難捧,由於此,雖以日昨廣州經歷筵奏觀之,此弊之不見防,可知之。當此八路饑荒之時,春序已屆,糶分方始,別還尤不可不別樣嚴禁,令各道道臣察飭列邑,另加禁斷,如有犯者,勿拘災邑守令之遞易,有弊隨現狀聞,繩以重律,而道臣身爲執法之官,躬犯此禁者,往往有之,法之不行,未必不在是矣,此則尤爲寒心。如或有犯禁之道,臣則廟堂隨聞論罪,以此意三都一體嚴飭,分付,何如?令曰,依爲之。出擧條洪象漢曰,昨伏見大朝下敎,則諄諄辭意,莫非勉飭之旨也。惟我邸下,仰體聖意,益加愼攝,而至於講討之節,雖在睿候欠安之時,招接宮僚於寢殿,簡其威儀,從容講論,亦似好矣,令曰,當體念矣。尙魯曰,象漢所達,誠好矣,而睿候旣在未寧之中,雖未克開講親讀,使宮僚左右諷誦,討論旨意,則亦豈非切磋之道乎?令曰,可不體念?李鼎輔曰,大朝殿下寶算雖高,連爲開講,頻接儒臣,實出於身敎之盛意,而邸下連有欠安之節,賓筵講學,如是間斷,誠爲悶矣。誠如大臣所達,招接宮僚於臥內,左右諷誦,則豈不大有補於睿學也哉?令曰,當體念矣。鼎輔曰,今年八路饑饉之餘,癘疫方熾云,癘祭每於仲春淸明日設行,今番則另飭各邑守令,修灑厲壇,各別處誠行祭事,行會八路,分付擧行,何如?令曰,依爲之。出擧條趙榮國曰,臣待罪賓客之時,連伏見講院小報,則睿候浹月未寧,實有憂悶之忱。然而疾病之來,聖人之所難免,其所以調攝頤養,惟在於敬心養志,此不過操心二字而已,先正臣李珥疏中,一條淸心養心之語,誠爲今日責效之方。伏願留心觀覽,一以爲善攝睿候,一以爲加勉聖學之地,何如?尙魯曰,先正一疏,非獨有裨於學工,分黨之初,以調劑得力矣,此實吾東方夫子也,其集名,卽栗谷集也。一經睿覽,豈不大有補於典學之工也哉?令曰,可不體念爲之耶?榮國曰,臣方膺江都居留之命,姑未辭陛,而聞本府消息,則昨年災荒,極爲非常,民多有顚連之患,春後則不可不抄飢賙賑,而本府處於彈丸孤島之中,無他生穀之道,故所謂賑資,今無一石措置之事,誠甚可悶。聞他道請得空名帖,發賣補賑云,本府亦依南漢例,加設同知,僉知帖限三百五十張,若許成送,則庶可藉手料理,有補於賑資矣。下詢大臣而處之,何如?令曰,大臣之意,何如?尙魯曰,南漢所許者,同僉帖三百張,僧帖五十張矣,江都則僧帖不緊,只許同僉知帖三百張,恐宜矣。令曰,依大臣所達許施。出擧條南泰著曰,臣前秋待罪宮官時,兩筵進講冊子,孟子則離婁上篇也,綱目則第二卷也。今聞宮官所傳,離婁篇,迄未畢講,綱目僅至於第三卷,其間作撤間斷之憂,有不可勝言矣。邸下今日急務,在於愼疾,睿候康旺然後,講學可勤,臣恐節宣調將之道,似有未盡而然矣,昨夜大朝殿下,引見宮官,諄諄下敎,莫非勉飭之旨也。仰惟我邸下,益加體念,區區之望也。誠如大臣所達,雖在睿候未寧之時,引接宮僚於臥內,從容討論,或紬繹舊聞,或諷誦新得,則必有益於典學之工也。令曰,當體念矣。鄭翬良曰,畿內陸運邑稅穀之歲前上納,自是規例,而近來玩愒成習,輒致愆期,甚至有經夏秋,而不納者,固已可駭,而雖以昨冬言之,自臣曹別關申飭,不啻嚴明,而今已歲翻,無一邑來納,紀綱所在,誠極寒心。列邑守令,姑先重推警責,使之限今月內準納,而今年爲始,歲前若不畢納,則當該守令,草記論罪事,定式施行,何如?令曰,大臣之意,何如?尙魯曰,此亦有關法綱,嚴飭之請,是矣。令曰,依爲之。出擧條翬良曰,本曹穀儲已盡,需用甚急,兩湖漕船與列邑直上納穀物,待解氷卽爲裝發然後,可以支用矣。近來紀綱解弛,兩湖都事·差員及列邑守令,不有續典之限,每値裝發之過時,由此而致敗之患,亦多有之,事極駭然。漕轉事目,今將頒下,而不可無別樣申飭之道,今年則自營門,各別董飭,田稅米太,必於解氷後,卽爲裝發上納之意,分付各道道臣,何如?令曰,依爲之。出擧條任瑋曰,請充軍罪人李時蕃依律處斷。令曰,勿煩。請恒·延命·垕·敏樞,仍令鞫廳,嚴鞫得情。令曰,勿煩。請島配罪人泰績,更令鞫廳拿鞫嚴問,夬正王法。令曰,勿煩。請金己明依律處斷。令曰,勿煩。請金一興依律處斷。令曰,勿煩。請卜連,亟令王府拿鞫嚴問,以正王法。令曰,勿煩。請李六孫依律處斷。令曰,勿煩。請潗依律處斷。令曰,勿煩。請收還罪人斗齡酌處之命,仍令嚴鞫得情,夬正王法。令曰,勿煩。請收還罪人天大酌處之命,夬正王法。令曰,勿煩。請收還罪人益源定配之命,更加嚴鞫得情,夬正王法。令曰,勿煩。請罪人匡師更加嚴鞫得情,夬正王法。令曰,勿煩。請罪人柱天仰稟大朝,亟令王府以同參律擧行。請罪人厚基仰稟大朝,亟令王府以同參律擧行。令曰,勿煩。請絶島安置罪人來復稟于大朝,還寢發配之命,仍爲嚴鞫得情,以正王法。令曰,勿煩。請徑斃罪人詹亟稟大朝,追施逆律。令曰,勿煩。請前校理申致謹,前大司諫尹尙任亟施追施之典。令曰,勿煩。請罪人抗稟于大朝,亟擧孥籍之典。令曰,勿煩。新達,歲改以後,初行次對,而臺諫別無情勢,公然違逋,事極解慢。請今朝違牌臺諫,竝令罷職。令曰,依達。糶糴給捧,國法甚嚴,而嶺南諸邑,間或有以戶分給,以結徵捧者云,事之無據,莫此爲甚。請令道臣各別嚴査,當該守令,從重勘處。令曰,依達。邊地凡事,自有前規,彼欲行無前之事,而此不能據理爭執,則前頭之慮,何所不有?鍾城前府使李師祚,不可拿問嚴處而止。請仰稟大朝,亟令境上梟示。令曰,大朝旣已處分之事,不從。尙魯曰,今此臺臣新達中,鍾城前府使李師祚,境上梟示之請,誠得臺體矣。大抵北關之親騎衛,與禁旅無間,則其在重兵之道,固不可輕易示敵,而今以無前之事,至有使彼試射施賞之擧云,誠甚駭然矣。黃仁儉曰,昨日大朝入侍時,臣旣奏達狀本,而其所狀辭,與大臣所奏,大體同然矣。諸臣以次退出。
上在昌德宮。常參·經筵,以代理停。
黃仁儉達曰,明日常參,取稟。令曰,停。
又達曰,憲府連日監察茶時,事甚未安。除在外·呈辭入達外,不爲行公人員,卽爲牌招,何如?令曰,依。
李得宗達曰,左副承旨蔡濟恭,今日不爲仕進,卽爲牌招,何如?令曰,依。
黃仁儉啓曰,本兵重任,不宜暫曠,命召傳授,事體自別,而兵曹判書李喆輔連違召牌,尙不膺命,其在事體,極爲未安。卽爲牌招,以爲傳授命召之地,何如?傳曰,允。
朴相德,以弘文館言達曰,本館上番,連日姑降入直,事甚未安。副修撰洪準海,書批已下,卽爲牌招入直,何如?令曰,依。
黃仁儉,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
以執義任師夏牌不進罷職令旨,令于蔡濟恭曰,推考徽旨捧入。
黃仁儉達曰,大司憲閔遇洙在外,執義任師夏牌不進,掌令二員,持平二員未差,今日以監察茶時之意,敢達。令曰,知道。
又啓曰,兵曹判書李喆輔牌不進矣,本兵重任,不宜久曠,而屢違召命,尙不出肅,事甚未安。更卽牌招,以爲傳授命召之地,何如?傳曰,允。
以副修撰洪準海牌不進罷職令旨,令于黃仁儉曰,推考徽旨捧入。
右議政趙載浩四十二度呈辭。令曰,安心調理,
上在昌德宮。常參·經筵,以代理停。
卯時,有霧氣。申時,日有兩珥。
夜二更,月暈。
吳彦儒達曰,明日常參,取稟。令曰,停。
又達曰,行左承旨李得宗,右承旨朴相德今日不爲仕進,竝卽牌招,何如?令曰,依。
蔡濟恭啓曰,兵曹判書李喆輔除拜累日,連事違召,尙不出肅,事甚未安。卽爲牌招,以爲傳授命召之地,何如?傳曰,允。
又達曰,大司憲閔遇洙在外,執義任師夏式暇,掌令二員,持平二員未差,今日以監察茶時之意,敢達。令曰,知道。
右議政趙載浩四十三度呈辭。令曰,安心調理。
蔡濟恭啓曰,兵曹判書李喆輔,今日又爲違召,無意膺命,其在事體,極爲未安。本兵重任,不宜暫曠,更卽牌招察任,何如?傳曰,允。
又以備邊司言啓曰,南北漢義僧,防番變通節目及別單磨鍊書入之意,敢啓。傳曰,知道。
備忘記,傳于朴相德曰,日次問候,再明內局提調有闕,行司直李益炡爲其代,令察任。
兵曹判書李喆輔書曰,伏以今玆司馬之新命,何爲而及於臣哉?以器則淺,以望則輕,以資性則迂而闇,以精力則耗而朽,左揣右量,千不襯萬不近,而除書召牌,半夜踵臨,恩出夢寐,榮動里巷,臣誠惝惶震駭,繼以訝惑,歷屢日而殆不省攸處也。念臣不肖無狀,偏蒙大朝不世之造,情危而寵愈渥,跡畸而位益顯,隆恩厚德,天地莫量。臣雖至愚,亦具人性,感激圖報,自倍常情,勿論燥濕夷險,當以奔走殫竭爲期,顧安用區區辭遜爲哉?第玆所叨,是何等職也?位望之隆,責任之重,決非衰疲譾劣如臣者所可擬議,而此在臣猶屬餘事耳。臣於頃年,始擬是薦也,堂書臺章,前後峻發,至以刊拔爲請,則公議之不相容,可見矣,私義之不可冒,可知矣,臣於此任,判作度外人,已久,而特因姓名,尙寄於望紙,致此誤恩之虛辱。夫非其才,而受其任,則雖無譏議之來,尙宜抵死力避而不敢當,況三司之言,凜然甚嚴者乎?言在官後,尙不可耐彈冒進,況未及除拜,而先已封駁者乎?藉令臣,眞有可堪之才具,卽此而去就一節,更無可論。臣雖憑藉寵靈,冒沒趨進,其於四維之至嚴,十手之可畏,何哉?命召傳授,非不知事體之重,鎭日違傲,非不知分義之蔑也,而鐵限難透,株守莫回,有死而已,轉動無路,惟有遄伏刑章,庶可以少贖其罪。伏乞离明,諒臣情勢之不容冒出,察臣籲呼之非比飾讓,遞臣職名,勘臣罪戾,仍令廟堂永刊臣名於本兵之望,以重公器,以安私分,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,從速行公。
大司成李昌壽書曰,伏以天休滋至,縟儀竝擧,邦慶無疆,歡忭曷極?臣於見職,萬不近似,從前力辭,自知己審。頃於除旨之下,豈有堪承之望,而法殿親試,事體至重,前席特授,促敎又摯,逃遁不獲,冒昧祗肅,仍因竊據,居然爲兩朔矣。誘掖成就,固非臣所敢與議,而尋常課試,全蔑鑑識,循例擧行,亦勤問備,厚招嗤點,祗切愧悚,兼以狗馬賤疾,觸寒添劇,委頓床席,殆不省事。自料症勢,決非時月所可差復,連呈辭單,蘄被褫免,而喉司不諒,登徹無路,臣於是誠不勝悶蹙,而且伏聞向來筵中,以臣差下備堂,臣尤駭惑,彌日不已。噫,斯選之不如古,亦已久矣,然曷嘗有如臣無似,而苟然充數者哉?臣本儱侗疎懶,凡於一切事務,都未通曉,卽擧朝之所知也。今若强所不能,隨逐隊行,徒使吏胥疲於請坐,文書滯於傳看,如前輩所云,則無論臣心之愧赧靡容,其爲玷累於淸朝綜核之政,匪細故也,蔑效之地,虛縻爲懼,不稱之任,冒膺末由,反復揣量,須至冒死。伏乞离明,曲垂鑑諒,將臣國子,籌司兩任,亟許鐫改,以便公私,不勝幸甚。臣無任兢隕祈懇之至,謹昧死以聞。答曰,覽書具悉。卿其勿辭,從速察職。
全羅道幼學金礪·羅炯奎,進士吳道樞,幼學李師顥·洪樂道·趙宗賢,進士吳時瑞,幼學柳文井,進〈士〉廉處泳,幼學兪德垕·金德三·李東秀·洪胤昊,生員鄭龍臣·李泰演·崔時佐·吳時潤·金德璋,生員鄭鋮,幼學金德一·吳時遵·洪鼎東·羅時彦·李度演·崔瀗,生員韓僩,幼學洪大世·柳廷蓍·廉致瑞·李奎漢·洪胤宗·李源,生員崔俰,幼學洪孝東·吳時裕,進士鄭泰運,幼學愼思心·柳章顯·廉達瑞·吳洛源·金德升·李台龜·羅得繪·柳頤德·羅得綸·洪愼輔,進士崔文煥,生員柳文烈,幼學吳時澤·鄭明運·張得敬·廉奎瑞·洪悌漢·羅廷瑞,生員崔沃,幼學洪敬漢·鄭一運·洪樂後·申協·洪章漢·河有龍·金應垕·吳相垕·趙光震·李濟·李菂,進士宋文道,幼學李瀁·趙德震·李澤·閔鎭五·李德一·朴世殷·李泰五·黃㙻·趙文震·白尙暉·李道一·李師國·李潝·李師說·趙道震·李師程·金·宋德煥,進士朴漢鎭,幼學朴世煥·李師恪,進士金麗精,幼學柳森·奇有商·洪光漢·尹命恒·柳世賢,生員柳文琰,幼學李晉鳳·孫景祚·丁弼傅·李彦鳳·李壽聃·柳廈樑·李聖寬·申命濬·金世恒·蘇爾老·李厚積·金德裕·朴禎億·柳德齡·具文行·南雲擧·金長魯·南宗垕·金貞魯·南觀垕·金天根·蘇元老·陳亨旭·李裕積·李世魯·李斗旭·吳遂亨·金德傳,生員任命玹,進士魏文德,幼學李義敏·任逅·宋舜錫·洪垕東·崔德瞻·金德壽·宋泌·洪汝東,進士鄭奎煥·洪壽九·崔鳴岐·李義集·宋洌·洪得仁,進士李彦根,幼學李大觀·柳大芳·李後松·柳恒·金修文·尹師周·金夏振·柳榮植·柳恪·孫恒佐,進士朴纘焃,幼學任珣·柳光普·金智興,生員崔彦模,幼學李恒壽·李恒·金時甲,進士金天祿,生員金·柳揚廷·金世玄·曺弘稷·柳起廷·李震岳,生員郭鎭雲,幼學柳雨廷·金元殖·柳賓廷,生員崔洛,幼學姜俊一·李大運·柳亨廷,進士朴獜祥,幼學曺一賢·羅命大·曺守公,進士朴猉祥,幼學姜範一·曺彦東·金珏·柳廷齊·金琢·柳宗喆·金珉·宋之翰,進士鄭泰東,生員金相立,幼學吳時伯·姜爾龍·鄭東潤·丁會光·吳時範·柳漢相·李相鴻·金璟·金五商·姜文遇·李漢文·李彦敏,進士宋象鵬·金煊,生員吳時垕,幼學丁最燁·李國樞·金澤礪·金德升·權萬重·金得礪·金大有·金維五,生員任昌郁,幼學朴乃賢·金敬玉·金維甲·高興說·金維福·崔壽昌,進士安致芳,幼學金在漢·崔基億·李弼濟·黃啓澂·李朝白·黃景烈·李震發·黃世鉉,生員李夏馣,幼學朴尙燁·李益恒·宋貽孫·李齊白·李鼎烈·朴熙胄·宋啓道·朴承郁·宋道洙·李震榮·朴顯胄·宋濂孫·李基性·李震煥·宋之鏽·李震根·金汝鐸·朴光垕·柳源·李敏孫·崔象晩·李義衍·姜昌震·黃塯·宋之錘·金汝樂·柳泰輝·李學曾·宋顯洙·李齊顔,進士鄭德洙,幼學柳基垕·李宇卨·宋道吉·柳弘徵·李德垕·姜必恒·朴思郁·沈若濟·李齊卨·朴維垕·林道夏·宋萬休·鄭道極·姜永來·李翼龍·洪允和·李德洙·韓國鉉·金櫶·姜昌言·崔景昇·朴承赫·李疇錫·朴亨胄·宋景浚·金應岳·安邦彦·李燁·金嶷·趙世震·李邃·金德垕·金台彦·金礈·趙碩震·閔英洙·閔匡洙·鄭攝·李逑·李相垕·李堅垕·金采玉·崔之憶·金·金·金憲大·金承天·金輔彦·李宗淵·安潤·安淑·黃湛·金璿·羅鳳鳴·金挺洙·宋聖佐,生員李世樞,進士安致亮,幼學金禮興,生員李世植·金克鼎·金昌復·趙華鼎·朴受采·柳文鵬·尹世權·趙觀震·金日省·柳文燁·羅處大·金昌運·趙伯震·尹赫·姜國賓·柳道性·黃載成·姜瀁·趙宗文·羅處仁·柳學性·趙柱震·吳允泰·鄭重珌·禹道彦·梁聖來·元景曾·宣日德,進士玄命德,幼學申翼溟·文舜光·趙彙震·白瑞玉,生員楊會榮,幼學安昌垕·楊堦·宋休命,生員韓致明,幼學金德潤·姜爾顯·鄭甲臣·羅星煥·成道淵·羅星燁·姜柱磶·宋東岳·蘇大臨·姜爾俊·鄭泰逵·金鵬瑞·鄭彦僑·金昌白·金榮國·金再承·李賀再·金就礪·朴胤宗·吳時甲·宋之仁·金鳴甲·金沃·卞夢說·車泰邦·昌世大·趙泰復·李星迪等書曰,伏以臣等,竊伏惟我邸下,攝莅春宮,留心論道,敬天之誠,憂民之心,屢形於中外,政敎之問,性理之講,每及於經幄,敦尙孝理而孜孜乎繼序之不忘,仰慕聖學而勤勤乎道統之勿墜,一以醇風敎爲本,一以正士趨爲務,猗歟我邸下,一動一言,萬民之所瞻仰也。臣等,冠儒冠服儒服,樂育於菁莪之化,鼓舞於淸明之世,庶見三代文明之盛,伏不勝惓惓之至。倘或少補於斯道,而可以得言者,敢有容隱,以孤我邸下之誠哉?竊惟國之尊在於道,道之尊在於學,則道學之興替,其不在於賢士之隱見乎?苟爲國而不本於道,爲道而不本於學,爲學而不本於賢士,則亦苟焉而已。夫道學之重,如此其重,其明之也,在賢士而得行其道,其不在於在上之聖君乎?上焉而爲君者,有堯·舜·禹·湯·文·武之聖,而平章百姓,協和萬邦,故下焉而爲臣者,有周·孔·顔·曾·思·孟之聖,而師範百世,文明千載,則黼黻皇猷之道,繼往開來之學,足以爲萬世之功。其不在尊聖慕賢之道,烏可無萬世之報乎?嗚呼,此先聖先師之所以廟享於學校,而聖門七十子,歷代諸賢,凡有功於斯道,而得以從享,亦其理宜也。臣等謹按道學之傳,自孟子以後,寥寥千載,罔有繼焉,逮至大宋,復開其端,而闢而明之者二程也,集而成之者朱子也。賢士之出,無如此時,而六經之道,於是乎尊如天地,四書之旨,於是乎明如日星,哀此諸君子,適丁否運,道明於函丈,而身困於當世,故臣等每歎賢士之出,盛於濂洛,而褒揚之典,始於淳祐,此誠吾道之大幸也。臣等竊惟我東,邈在海隅,檀君肇開,洪荒蠢貿,箕封始創,僅俑文字,三國以後,麗朝以前,流風桑門,譬若夷狄。嗚呼,天之所覆,地之所載,均是國也,均是人也,局於風氣,仍循卑汚,至此極也,而了無一人倡明斯道,此誠東國之一大羞也。何幸皇天眷佑,乃生儒宗,鄭夢周於是乎挺超卓之姿,蘊經綸之志,硏究聖理,而學海淵源,深有自得,忠義大節,聲動當世,丕興儒術,闡明斯道者,我東方一人而已。恭惟國朝列聖相承,一新舊染,至若世宗·文宗之治,逈越前古,名人吉士,豈無可稱者?然其以道自任,隱然遠紹夢周之緖,有若文敬公臣金宏弼卽其人也。篤志聖學,勉力踐實,敎人諄諄,出於至誠,而以大學·小學,規模一身,則我東之整頓綱紀,宣揚風化,實由於鄭夢周·金宏弼二人也。自玆以後,文獻公臣鄭汝昌,文正公臣趙光祖,文元公臣李彦迪,文純公臣李滉,文成公臣李珥,文簡公臣成渾,文元公臣金長生,皆爲道學之儒宗,從祀文廟,則聖朝待賢之盛,抑何讓於大宋之褒賢也哉?恭惟我聖朝之文治,有若姬周之文治,三代之禮樂文物,至有周大備,我東之禮樂文物,至我朝大備,則我朝名賢宿德之輩出,豈偶然也哉?先正臣文正公宋時烈,文正公宋浚吉兩賢,竝出一門,歷事三朝孔·孟淵源程·朱道學,時烈平生學力也。尊周大義,已著於孝廟臨御之日,忍痛含冤,迫不得已八字,存諸胸中,使同志之士,傳守勿失,乃時烈之本操,而浚吉則竝力學問,同心國事,而接物如春,便是浚吉之和順氣象也,秋天霽色,又是時烈之謹嚴氣質也,則吾東方懷德宋氏之兩賢,何異於河南程氏之兩夫子乎?噫,高宗鐵杖之志,我孝廟體之,神宗靈壇之祀,我肅廟報之,則亦豈非先正尊周大義中做出來也耶?臣等竊伏惟我肅廟,當丙申之年,以親筆書興巖·華陽二書院額號,而下傳敎曰,辨邪正,正士趨。噫,兩先正道統之傳,昭載於我肅廟二書院之親筆,今我縫掖之趨向,其舍我兩先正而誰哉?方今我邸下,尊賢以禮,崇學以誠,運盛道明,惟其時也。顧此兩先正,尙未與於從祀之列,則其爲聖朝之欠典,當如何哉?風淳俗新之期,在此一擧。伏願邸下,留心三思,體聖祖待賢之誠,循一國共公之論,仰稟大朝,亟擧盛典。允從文正公臣宋時烈,文正公臣宋浚吉餟食聖廡之請,以振士氣,則國家幸甚,斯文幸甚。臣等無任激切屛營之至,謹昧死以聞。答書,覽書具悉。前已諭,爾等退修學業。
上在昌德宮。常參·經筵,以代理停。
朴相德達曰,明日常參,取稟。令曰,停。
蔡濟恭達曰,大司憲閔遇洙在外,執義任師夏式暇,掌令二員,持平二員未差,今日以監察茶時之意,敢達。令曰,知道。
任瑋啓曰,兵曹判書李喆輔昨日陳書承批之後,不爲出肅,事甚未安。卽爲牌招,以爲命召傳授之地,何如?傳曰,允。
任瑋啓曰,兵曹判書李喆輔今日又爲違召,無意膺命,其在事體,極爲未安。更卽牌招,以爲命召傳授之地,何如?傳曰,允。
傳于朴相德曰,藥房日次,今日爲之,宗簿提調,同爲入侍,而食後使之入來。
傳于蔡濟恭曰,南北漢義僧,防番節目修整堂上及騎判,同爲入侍。
傳于任瑋曰,儒臣入侍。
兪彦國啓曰,藥房提調李益炡,副提調吳彦儒,依下敎來待矣。傳曰,入侍于世子宮差備。
吳彦儒啓曰,左議政金尙魯,藥房入診,同爲入侍事,微稟。傳曰,同爲入侍。
右議政趙載浩四十四度呈辭。令于任瑋曰,安心調理。
注書李世孝病,代以李晉圭爲假注書。
任瑋啓曰,假注書李晉圭,時無職名,令該曹依例付軍職,冠帶常仕,何如?傳曰,允。
吳彦儒達曰,今日政新除授承旨,待下批仍卽牌招入直,何如?令曰,依。
兪彦國啓曰,卽者吏曹郞廳來言,今日爲政事,命下,而判書申晩針灸受由,參判趙雲逵病不來,參議金相福在外,不得開政云,參判卽爲牌招開政,何如?傳曰,允。
朴相德達曰,卽者副校理鄭尙淳,以其親病,陳書出去,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
有政。吏批,兼判書申晩針灸受由,參判趙雲逵進,參議金相福在外未肅拜,同副承旨黃仁儉進。吏批啓曰,判書申晩針灸受由,參議金相福在外未肅拜,小臣獨政未安,何以爲之?敢稟。傳曰,仍爲之。又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。又啓曰,宗簿寺正李福源呈狀內,身病甚重,勢難察任云,今姑改差,何如?傳曰,允。又啓曰,玉堂闕員,今當差出,而曾經之人,方在解由未出中,無以推移備擬,合有變通之道,何以爲之?敢稟。無批答啓下。以李奎徽·鄭彦忠爲掌令,吳奉源·南雲老爲持平,李錫祥爲獻納,金勉行爲正言,李重庚爲工曹判書,趙載洪爲禮曹參議,金元澤爲同敦寧,洪象漢爲知經筵,金聖休爲司宰僉正,趙載得爲漢城判官,李爲宗廟令,權爲刑曹正郞,宋文載爲西學敎授,趙曮爲中學敎授,閔源爲海南縣監,李復天爲龍安縣監,兪彦國·任瑋爲承旨。軍器副奉事金世興,參奉金兌周。單付,校理李世澤,修撰李最中。仍任事,承傳訓鍊提調李喆輔,禁衛提調李喆輔,御營提調李喆輔。單付判義禁李喆輔,,左尹申晦,右尹崔尙鼎。已上除授事,承傳備邊司薦望,以黃仁儉爲水原府使。兵批,判書李喆輔未肅拜,參判沈星鎭入直進,參議金尙重病,參知李景祜呈辭在外,同副承旨黃仁儉進。兵批啓曰,同知中樞府事鄭亨泰·李泰遠,僉知中樞府事蔡膺一·金聲五·安鎬·卞誼和,忠壯衛將金萬齡,景福宮假衛將李明亮,慶德宮假衛將李昌世,俱以病難供職,呈狀乞遞,不可等待其差復。竝今姑改差,何如?傳曰,允。副護軍兪胄基·趙鼎彬·李壽德,副司直韓翼謩·洪益三·趙載洪·尹東度·李聖圭,副司果李最中·鄭羲祥,副司正李晉圭,同知李萬龍。單付
兪彦國,以戶曹言達曰,依令旨,右議政趙載浩,去十二月·今正月兩朔祿俸,令倉官更爲輸送于本家,則以爲,雖承更輸送之令,而旣辭其職,不敢冒受常祿云,祿俸又不領受,何以爲之?敢稟。令曰,令倉官更爲輸送。
又以弘文館言達曰,本館上番副校理鄭尙淳以親病,陳書徑出,上番將未免闕直。副應敎元仁孫,校理趙曮,副校理南泰著,竝卽牌招,以爲推移入直之地,何如?令曰,依。
以副應敎元仁孫,校理趙曮,副校理南泰著等牌不進罷職令旨,令于吳彦儒曰,竝推考徽旨捧入。
蔡濟恭,以兵曹言達曰,參判沈星鎭連日入直矣,見差於宗廟望祭獻官,明當受香,而判書李喆輔未肅拜,參知李景祜陳書在外,參議金尙重連呈辭單,不爲行公。參議待開門牌招,以爲替直之地,何如?令曰,依。
任瑋,以御營廳言啓曰,頃因兵曹草記,本廳分授光熙門破傷門隻改懸間,加定將卒把守矣,今已改懸,加定把守將卒撤罷之意,敢啓。傳曰,知道。
又以司僕寺官員,以一二提調意達曰,本寺所管東萊牧場,素稱水草豐足,馬種蕃殖矣,近年以來,故斃相仍,漸致耗縮,今則見放之數,不過數十匹,而俱皆駑劣,無以孶息,不可無變通之道。在前如此之時,有濟州馬別捉上來添放之例,今亦依前例,雌雄馬通計五十匹,以體大骨駿者捉出,今年貢馬上來時,一時上送,以爲添放之地,爲宜,以此意濟州牧使處,分付,何如?令曰,依。
副校理鄭尙淳書曰,伏以臣之母病,積痼難醫,種種沈頓,不離床縟,少失將攝,輒致添劇,臣常左右扶護,藥餌爲命,以此情理,實無離捨供職之望,而抑情持被,今過一旬,私心憂慮,靡日少已。卽接家信,臣母宿症諸節,近因日候不適,調將失宜,頭疼膈痞,一倍添劇,寢睡全失,飮食頓減,昏昏涔涔,氣息凜綴云。臣自聞此報,方寸煎迫,忙陳短章,徑出禁門。伏乞睿慈,俯賜矜諒,亟遞臣職,俾便救護,仍治臣擅離之罪,以昭法紀,不勝大幸。答曰,覽書具悉。爾其勿辭,救護母病。
領議政李天輔箚曰,伏以臣,自歲前重得感疾,閱月不解,而國有盛禮,未敢言病,冒寒奔走,諸症越添,轉成表裏傷寒,寒極則熱汗,汗止則寒戰。重以素患痰積,乘時復發,胸膈痞塞,精神昏瞀,伏枕喘喘,作一僵尸,頃日診筵及小朝賓對,俱未得進參,病裏惶悚,固已萬萬,而今日入診有命,又末由自力登筵,臣罪至此,尤合重勘。伏乞亟降威罰,以嚴邦憲焉。臣於目下事,有欲一二仰達者,而病未登對,玆敢附陳之。日昨前兵判洪鳳漢奪告身之命,寔出於飭勵之盛意,而第重臣平日,以守法自勉,今者所坐,誠是意外,臣甚怪之矣。追後始聞委折,則蓋其郞官,因公事有囚禁之事,而該郞所掌色甚緊重,在本曹前例,許以直囚,元不關由於堂上,故重臣則漠然不知,其勢然也。聖敎之下,該郞旣有所犯,則罪在該郞,而爲其堂上者,替受重譴,有非聖朝綜核之政,倚任重臣,非其罪而被罪,半夜嚴敎,景色蒼黃,臣竊惜之。臣以爲,洪鳳漢奪告身之命,宜卽還收也,且釀酒人島配之律,恐失之太輕,國中旣無酒,則彼釀之者,不可以一時冒禁論之,乃是亂民,臣謂更令該曹,嚴刑後島配,實合法意。取進止。答曰,省箚具悉卿懇。卿恙若此,爲卿憫焉,以疾不赴,業已諒矣。箚中前兵判事,聞左揆所奏,旣下敎,而犯禁之人,俱是無識賤類,而律不可不嚴,故只命島配,意蓋此也。纔行大赦,何加刑訊?雖決無是理,復有犯者,勿拘日次,嚴刑三次後,當施島配之律,先此下敎者,若周之懸象,使民不犯禁也。況諸葛之表,旣云昔年有下敎,無時摘奸,今日闕中,若有此弊,今者定律,當先于此,況小民乎?卿其安心勿辭,善攝焉。入侍時書出。
丙子正月十三日巳時,上御崇文堂。藥房入診,左相,宗簿提調,南北漢義僧,防番節目修整堂上,儒臣同爲入侍時,提調李益炡,副提調吳彦儒,左議政金尙魯,宗簿提調綾昌君橚,修整堂上李成中·金致仁,副修撰洪準海,假注書洪錀,記事官權穎·金和澤,醫官方泰輿·許錭·許礈·李泰遠·金履貞·鄭行晳·金福齡以次進伏訖。吳彦儒曰,今日入診,初無詣閤之敎,司謁直傳殿座,臣在政院,故與左相卽爲入來,而提調與醫官,皆在藥院,相距稍間,不得同爲入侍矣。上曰,藥房入診,早朝有詣閤之敎,而中官不爲傳之,誠爲駭然。當該中官,越俸二等,注書出去,提調與醫官入侍之意,傳之,可也。金尙魯曰,藥房,雖與政院稍間,入來遲滯,事體未安,提調李益炡推考,宜矣。上曰,此由於中官不傳詣閤之致,其間差遲,事勢固然,勿推。李益炡,追後入侍進伏。上曰,醫官亦入來耶?益炡曰,醫官亦皆隨入矣。彦儒曰,宗簿提調,方待令於閤外矣。上曰,諸臣皆令詣閤而竝與宗簿提調,而不傳詣閤中官事,極爲駭然,令該府處之,可也。彦儒曰,中官旣有令該府處之之命,越俸,何以爲之乎?上曰,越俸,置之。尙魯曰,近來日氣甚不適,聖體調攝,若何?上曰,又添一齒,比前身重矣。尙魯曰,搔癢之症,寢睡之節,亦若何?上曰,亦一樣,而上齒欲落,飮啖之際,多有妨礙,甚悶,至於寢睡之節,每夜辛苦矣。尙魯曰,湯劑連爲進御乎?上曰,一二貼始進服矣。尙魯曰,東朝氣候,亦若何?上曰,慈聖寶算,旣躋七旬,而予亦望七之年,受此慶賀,慈殿倍加欣悅,故氣候亦比前差勝矣,諺所謂年齡益高,慈愛益隆者,政謂此也。尙魯曰,王世子氣候,若何?上曰,一樣矣。上問於金致仁曰,領府事以爲,尋常無寐,故夜至輒有憂嘆云矣,近來則何如?致仁曰,比前一樣矣。上曰,予亦夜至甚苦矣。益炡·彦儒問候後,醫官次第診候。方泰輿曰,左右三部脈候,非沈而似浮,大體一樣,湯劑旣欲停止,則近來膈痰之症,未知如何,蔘橘茶入人蔘五錢,進御,似好矣。上曰,索蔘之際,其氣力可知,湯劑服之甚艱矣。許錭曰,脈候冬間則甚沈矣,今則似高矣,茶飮丸劑兼進,似好矣。許礈曰,脈候比前一樣,而後寸關似不足,丸劑兼進,宜矣。上曰,茶飮入薑,幾片乎?泰輿曰,三片入矣。李泰遠曰,脈候非沈,而軟弱則一樣矣,丸劑兼進,臣意亦好矣。金履貞曰,脈候三部中,脾胃脈不足矣,補中益氣湯今旣停止,則丸劑不可不兼進矣。鄭行晳曰,脈候非沈,而軟弱則一樣矣,丸劑兼進,好矣。金福齡曰,脈候之軟弱,比前一樣矣。益氣湯雖好,而今旣停止,則不可不兼進丸劑矣,加減補中益氣湯停止,蔘橘茶五貼劑入,以今日爲日次問候事。榻前下敎上曰,提調先爲出去,監劑以入。益炡將退,上顧謂吳彦儒曰,提調使之進前。上曰,今日爲政命下,今方開政,而多窠闕乎?彦儒曰,臺諫一倂作闕矣。上曰,正言,已遞乎?彦儒曰,皆違牌罷職矣。上曰,非問他正言,問提調家正言矣。益炡曰,臣之子聖圭,以持平呈辭遞職矣。上笑曰,果是持平也。在其廉隅,果可必遞乎?尙魯曰,此何以廉隅言之?不可撕捱,而終至必遞,誠過矣。上笑曰,果然矣。謂以廉隅之外,以何形諸言語而撕捱乎?予之前後特除之意,誠非偶然,今卿有若心無所適者,然怵惕不安之色,形於外神貌瘦敗,誠爲傷憐。今則予雖不言,自可開釋,此後卿須舒心供職,無敢爲辭免之意,藥院之任,比他職事有別,今特授於卿者,予意有在矣。尙魯曰,此非形言撕捱之事當之者,何敢爲辭免之計,而下敎若是勤懇,重臣感激恩數,惟當奔走報效之不暇,尤何敢更提撕捱矣?上曰,頃日入侍,卿言之乎?顧今世道,誠無可言矣。予若是然後,自可昭釋,今後則在朝廷之道,何可枳礙乎?尙魯曰,然矣。聖敎如此,何可一向枳礙乎?彦儒曰,今日在藥院,與提調相對酬酢之時,以感激恩數圖酬無地之意,垂涕言之,而語多傷憐矣。今聖敎若是逈越,當之者,豈不感泣乎?益炡曰,臣自昨年夏秋以來,驚惶震剝之心,不敢以生人自居,縮伏以過,不意伏奉特除之恩,今又有日次入侍之命,都提調病未入參,臣他不可顧,顚倒趨詣,初登診筵,漠昧藥院事,只爲問候後,退伏矣。特命進前,恩敎丁寧懇惻,臣感泣無地,聲淚俱發,不能成言,未敢悉暴衷懇,而聖眷至此,不知所以圖報也。上曰,予旣不言,卿勿復提,退而舒心,可也。益炡退出之際,上顧謂左相曰,提調本來淸弱,而形神比前大脫,所見傷憐矣。尙魯曰,雖不形言,公然之人,心自震剝,殆至半年,煎熬以過,安得不然乎?上曰,今則心可舒矣。卿俄請推考,而予之不從,乃令舒其心矣。尙魯曰,聖念曲軫矣。詣閤之命,不傳中官,令該府處之事。榻前下敎彦儒曰,注書出外,宗簿提調,使之入來乎?上曰,依爲之。彦儒曰,兵判,雖有入侍之命,而有難安情勢,不敢入來云矣。上曰,所謂情勢,何事也?尙魯曰,兵判擬望時,前有臺言故耳。上曰,趙榮順,爲之乎?彦儒曰,非榮順一人而已,趙曮亦爲之耳。上曰,撕捱非過乎?故判府事趙泰采,拔望於卜相望矣,其後爲相行公矣。大舜執兩端而用中,何必如是乎?兵曹擧行事,甚多,而其中老職同僉,一時爲急矣。況其子弟之心乎?宗簿提調橚入侍進伏,尙魯曰,臣於前兵判處分,竊有所懷敢達。此重臣本來守法,必不犯禁,而特敎之下,遽有此事,心甚訝之,詳問委折於兵曹,則本曹二軍色郞廳金勉行,欲知奸弊,反閱外上庫,庫中錢木布,見失之數,甚多,故定限禁囚之敎,初未省記,囚禁算員次知,旋卽覺悟而放之,至於堂上,則其間事狀,全然不知云。當初郞廳之囚禁,雖出於發奸摘伏,若以違禁之罪,則其罪在於郞官,而不在堂上矣。旣知非其罪,則今此譴罰,有關刑政,前兵判洪鳳漢奪告身之命,宜還收矣。上曰,郞廳亦直囚耶?尙魯曰,二軍色則郞廳之直囚,例也。上曰,不能檢下施律,可矣。今聞所奏,宜有參酌,前兵判給牒敍用,郞廳於本事,有功而無罪,飭豈疊施?特爲分揀。出擧條上曰,前兵判之遞職,可謂適中其意嬪宮,每以其父之濫用精神,憂悶,今聞遞此任,頗以欣幸矣。尙魯曰,臣每以爲,洪鳳漢,凡於微細之事,輒用精神,國家之倚毗隆遠,而聰明之所及太煩,故臣亦以爲憂悶矣。上曰,獨不見趙明履乎?日前步來入侍矣,不過數日,已作故人,事有如是,甚可歎也。橚曰,八高祖圖中,大院君府夫人及毓祥宮,已稱誕生妣,則於元廟·景廟,皆書以誕生妣乎?上曰,一體書之。橚曰,大臣方入侍下詢,似宜矣。尙魯曰,若一體書之,則宮園事體,反不重矣。上曰,更思之,八高祖圖中,只書世數,則可以知之,一倂勿書誕生妣,可也。上曰,今番八高祖圖修整時,內入件,置之。出傳敎前兵曹判書洪鳳漢,給牒敍用事。榻前下敎上曰,凡事體面宜存,頃者因宗簿提調徐宗伋所奏,有下敎者,更爾思之,事體不然,莫重御牒,豈無境上迎候?大抵近者凡事,不知事體,徑先筵奏,已成其弊,宗簿提調徐宗伋罷職,其擧條勿施。出傳敎尙魯曰,別還朝禁至嚴,而廣州多給別還之說,旣出於經歷筵奏,則其在重國體申法禁之道,不可置之。當該守臣,罷職,何如?上曰,所奏誠是,依爲之。頃日用牌下敎旣諭,今番都監,口傳直囚者多云,不奏則已,旣奏之後,亦不可不杜後弊,今番當該都廳罷職。出擧條上曰,日昨前兵判處分時,聞黃仁儉所奏,則亦以都廳,旣犯口傳直囚之禁,故今又處分矣。今日政擧行,同副承旨黃仁儉罷職,其代今日政擧行。榻前下敎上曰,頃者廣州經歷金漢老所奏,以別還事,有處分者,此則南漢尤甚,而外方此弊,於小民尤爲殘忍,今聞頃日元良次對,大臣旣白嚴禁云,而若今之歲,不可以一張擧條嚴飭而止。予當遣御史廉問,或有犯者,先自守臣道臣而嚴處,以此一體嚴飭。出傳敎尙魯曰,頃因禮曹判書李鼎輔所達,各道各邑祭享所用禮幣作貢分送事,命下矣。纔見濟用監所報,則京外祭享禮幣,皆令本監貢人,例爲擔當進排,而各邑文廟禮幣,自其地方官,各自備用云,京外禮幣,濟用監貢人一切進排,則獨於鄕校禮幣,不可異同,且近來新貢,大有弊端矣。禮堂旣以各邑自備,未免不潔,有所筵達,使各邑依前貿去於京廛,雖似爲難,而自今爲始,各邑鄕校禮幣,竝令濟用監貢人,依他例同爲進排,爲宜,故敢達。上曰,依爲之。前擧條勿施,若此禮判所奏,初不詳審,從重推考。出擧條尙魯曰,諸道春操,取稟狀啓,或到或未到,至於關西,則道臣狀請停操,而目今八路大饑,賑事方張,詰戎之政雖重,此時動民,非其時矣。今春水陸操,城操城營將巡點,一倂停止事,分付八道道帥臣及三道守臣,何如?上曰,依爲之。出擧條尙魯曰,萊府以潛商事,狀啓,連續來到,而今番則京外窩主,俱爲現發,潛商之跡,極其狼藉,法綱所關,萬萬寒心。備局覆奏,數日內當書入,而赦令纔下,若無特敎,則將入於因赦免罪之中,潛商重罪,豈下於犯贓乎?前後罪干潛商者,毋得以赦令蕩滌,以其罪嚴勘之意,分付,何如?上曰,京窩主,誰也?尙魯曰,尹有一矣。上曰,尹有一,何許人也?尙魯曰,曾經監牧官云矣。上曰,依爲之。京外潛商人,一依回啓嚴處,身有職名,敢犯潛商,事之無據,莫此爲甚。分付該府,勿以赦前事,蕩滌,亟施島配之律,其餘皆勿以赦前事,分揀。出擧條尙魯曰,以鍾城事,有府使以下處分,故臣取見北道帥臣狀本,則此實前所未有之事也,關係邊事,萬萬驚駭。該邑座首·軍官等,雖命嚴處,而當該譯學之罪,誠有浮焉,島配,何如?上曰,當該譯學,島配,可也。出擧條尙魯曰,日昨賓筵,諫長任瑋,以李師祚境上梟示事,請達矣。上曰,臺達得體,其請亦不重乎?李成中曰,其時入對諸臣,莫不悚然矣。上曰,李師祚,爲人徒善矣。尙魯曰,故東陽尉申翊聖,當丙·丁之亂,南漢圍城,抗義斥和,至再至三,亂正之後,屛居于鄕,終其身不復從仕。至有遼瀋之行,其節義事蹟,詳載於先正臣金尙憲所撰碑文中,不可獨漏於今番致祭中,一體賜祭,何如?上曰,依爲之。出擧條尙魯曰,前執義申暻,以先正外孫,被朝家抄選,身居林下,名登從班,殆近二十年,年且老,已滿六十矣,自上深留聖意,特爲進秩,則誠有得於禮遇之道,故敢達。上曰,今番追惟先正,思其本,舍先正誰?其當留意焉。出擧條尙魯曰,領相以頃日臣之箚批中一句語,有所難安,以此爲決去就云,故敢達矣。上曰,頃者左相批旨,有遺漏者,因領相所奏,欲下敎者非一,而以神耗之故,不果矣。批旨中,卿其之上堂箚得體,予亦爲是,而若干之批,不過上下相勉之意,覽卿箚,其意得相體朝廷以下句語,竝抹去焉,三十九字添下焉。出傳敎宗簿提調橚,先爲退出,尙魯曰,聖上旣受建極崇號,則乃是一初之機,飭勵之道,誠有倍前日矣。上曰,予有何建極之治乎?生長於建極堂,故有此號耶?上曰,酒禁,不可不一番更飭,而如是之後,豈有更釀者乎?誰或有釀醴飮之者?醴酒則似無出臭之理矣。李成中曰,自今以後,豈敢有釀之者乎?頃日殿講時,一老臣嘆曰,日寒如此,一杯酒可禦,而無可柰何云,斷望於酒者,以此可知矣。上曰,柳儼,常飮紅露云矣,豈非以此受傷乎?尙魯曰,似聞嗜酒者,或以禁酒之日,爲性命關頭云矣。上曰,然則其子弟必感予矣。成中曰,南北漢義僧防番節目,昨已修正以入矣,今月當則已爲立番,自後當依節目爲之矣。上曰,義僧今番節目,拔之耶?成中曰,果有助役僧,故拔之矣。上曰,寺奴婢事,禁酒事,不可不一番遣御史廉問矣。尙魯曰,寺奴婢則似當一番另飭,而至於酒禁,外方則尤無更飭之慮矣。上曰,李台重,何當上來乎?待其交龜,卽付京職然後,可爲羈縻之道矣。尙魯曰,旣出之後,亦何必如前固辭乎?上曰,李·李台重交代關西伯,此乃以甲戌代甲戌也。頃日朝班,連見李,則其容貌似少年,不衰可知矣。尙魯曰,此兩臣容貌筋力,雖不衰謝,年踰六十,不可不趁此大用矣。李亦不可久滯藩任矣。上曰,近者玉堂,學士濟濟,今雖闕二,猶有多人,而不爲須資,使上番陳章,至有請牌之擧,特命入侍之下,只下番入侍,此亦高麗三日,事體寒心,今日不入直上番儒臣,禁推勘律時,亦勿解見任。今聞李最中辭遞,李世澤居中以遞云,一則政院曲循,當該承旨,從重推考,其三度勿施仍任,卽爲牌招,姑陞入侍,一則故犯,不可適中其意,居中自在蕩滌中,仍任勿遞。出傳敎上曰,注書出外,去去丙子南漢日記冊,卽爲持入。吳彦儒退出,他承旨入侍,蔡濟恭進伏,尙魯將退,上曰,君臣之間,不可蘊蓄,俄命八高祖圖,皆勿書妣字,而卿言書此,則重於宮園云者,何意也?雖卿不可置之矣,更爲詳奏,可也。尙魯曰,未知下敎指何言耶?上曰,俄者卿之所達,似以一母字,猶未釋然,故更問而後,欲爲處分矣。尙魯曰,臣之所達,豈有他意?若皆書妣字於各位,則宮園事體不重云,而至重至敬之地,辭不達意,惟在聖心之領會矣。上曰,然則予心曉然矣。君臣之間,無礙然後,事事順理,予之心中一膜,今則釋然,自可安寢矣。予欲下敎者,有兩件事,適因此畢其說矣。雖國舅,初無三代皆贈領相之規,故閔奉朝賀,每言此等處,當有釐正,故宋左相則以爲,殿下於此等事,合眼以過,爲好云矣。予若有釐正之事,則是負我皇兄也,若有加厚之擧,則是無歸拜仁顯聖母之顔也。予所以勿改三代贈相者,實有微意,而此外誠有難處者,故有意於儲慶宮,久矣,而至于今日者,蓋緣此也。李世熙輩所爲,其心極叵測,誠殺之無惜矣。頃日宮園祧不祧,金領府事則以爲,當從嗣王爲之,予則當從先王以爲之,此則不言之中,自有所仰報於皇兄者,而其時諸臣,能識予意所在否,今則直以不祧二字言之,此乃所以報皇兄也。今日諸臣,須詳聽之,亦將爲日後憑考之典禮,入侍承旨,出與注書同議,詳載日記,可也。上曰,水原府使首望,好矣。俄已坐罷金尙重,何如?尙魯曰,亦好矣而不如首望矣。自上必欲以首望下批,則目今本府,別無時急之務,姑留望單,未知何如?上曰,然矣。上曰,諫長新達,誠得臺體矣。今欲移拜承宣,其亦爲示意之道乎?尙魯曰,承宣移除,雖非超秩,上意攸在,則似必知之矣。上曰,李重庚首擬工判,今始爲之耶?尙魯曰,然矣。上曰,聞李重庚今年爲回婚禮云,其篤老可知,而入耆社諸宰中,柳復明則强健不衰矣。上曰,金勉行首擬正言,可謂善移職矣。上曰,兼司僕有黃始河者,今年無乃河淸之期耶?異哉,頃日殿講時,有東方姓儒生矣。今日政有公字姓人,亦異矣,東方姓,東方朔後,予實初聞矣。上曰,李判府事下鄕乎?尙魯曰,姑不下鄕矣。尙魯將退出,濟恭曰,大臣及備堂方退出,而闕門已閉,請出標信,故敢達。上曰,予忘置矣,卽爲出給。濟恭曰,入侍注書,非入直注書也。一體出去,未知何如?上曰,彼注書出去,入直注書,使之入侍。
丙子正月十三日二更一點,上御崇文堂。儒臣入侍,春坊上下番,同爲入侍時,修撰李最中,副修撰洪準海,弼善李德海,說書李海重,右副承旨蔡濟恭,假注書李晉圭,記事官權穎·金和澤諸臣進伏。上曰,彼注書,卽宗班後裔也。最中曰,礪山君之孫,而故判書朴師益之外孫也。上曰,眉目之際,頗外托矣。最中讀自省編內篇,自古人至惜哉,準海讀自靜坐至服膺,濟恭讀自禮云至之意,讀畢。最中曰,自省編,皆聖賢之言踐而行之然後,可以爲聖賢,行之不難,專在於無自欺三字矣。上曰,此書比如鸚鵡能言,可愧。準海曰,百尺竿頭進一步,伏望。最中曰,近日連召儒臣,此亦自强不息,加勉,好矣。濟恭曰,飛蛾撲燈之敎,好矣。今都下僵尸,多至百數,況外方乎?內外之官嚴飭,則有實效矣。上曰,誠是矣。濟恭曰,俄於相臣下敎,實三代氣像不及亂下敎,卽洞開重門氣像,以此心推於政令施措,則三代之治,不過此也。上曰,以此規勉,好矣。最中曰,凡事不可有自足自滿之意矣。上曰,自足則生弊,予當今年,此心尤凜然矣。命書傳敎曰,五十三,述此編,今忽已六十三,是豈所料?近日命讀此書者,意蓋在矣。首篇愛民二字,心自歉然悚然。噫,臨御卅載,一惠不及於民,使昔年愛恤之京外,元元困窮若此,是乃歉然悚然者,而承旨所奏,飛蛾撲燈文義,言甚切實,興慨者多。噫,一蛾撲燈,其猶不忍,以此心其若推廣,野豈有顚連,而歲前都下餓莩,至於過百,以此推之,一國之中,莫知其幾十百矣。噫,都城咫尺之地若此,況遐外乎?咨諸道道臣,三府留守,體此意申飭列邑,可埋者埋之,可恤者恤之,政當開賑之時,賑濟之時必也。其誠一民濟活,若我己子,一民顚壑,若我子之顚壑,孜孜賑恤,廣濟而後已,於其設粥,躬自先食,自可食然後,食我民,或有一民之捐瘠,以負其君爲心,若是下敎之後,其或餓莩相續,予何心對玉食乎?時遣御史廉問,或有不能奉承者,此卽帥臣·道臣不能飭勉者,帥臣·道臣不能飭勉,非帥臣道臣之過,是皆在上者,不能誠心勉飭之致,其當先自飭躬,復飭群下,欽體予靜攝中,半夜申申之諭,其自恪謹事,自政院下諭于八道道臣·三府留守。出榻敎上命濟恭讀南漢日記,最中曰,此時文臣斥和,武臣講和,可謂相反矣。文臣,爭欲一戰,而武臣反怨,和議之不成,至於露刃宮門,索出斥和,諸臣寧不痛心乎?上曰,我國人,可謂虛疎矣。汗兵之到弘濟院而尙不知,其時諸臣,無一人不稚矣。彼人之意,專在於脅制我國。濟恭曰,此卽顧後之計矣。上曰,讀其出城時事。濟恭讀之,上曰,其時有玉冊乎?似是中朝所賜也。以春坊上下番入侍事,榻前下敎。弼善李德海,說書李海重進伏,上曰,元良,近來講何書乎?德海曰,初十日講夙夜箴,其後則連以睿候之未寧,不得爲之矣。上曰,其亡其亡,繫于苞桑,今日予尙不進夕食矣。仍誦二陵松柏不生枝之詩,喟然敎曰,丙子,幾回耶?濟恭曰,再周矣。上曰,今年,上下不可自足,當見此日記,且思前丙子百姓飢死之事,可矣。予雖長壽,不可復見漢衣裳矣,此後蒙古,必入中原,反不如淸人矣。瀋陽日記爲幾卷乎?海重曰,八卷矣。上曰,持來。海重承命入之,上命書慨懷文曰,噫,昔孔聖稱武王·周公曰,善繼人之志,善述人之事。噫,年今六十有三,臨御又三紀于玆,而何志善繼,何事善述?然衛武公,九十作抑篇,古人以晩後學問,比夜光燭,今日雖暮,猶有來日,其道雖遠,行則往矣。以予衰耗,何望衛武,本以涼學,明燭何光?雖然,鄒聖云,舜何人也,予何人也?有爲者亦若是,豈敢以衰耗而自沮,亦豈敢以涼學而自暴乎?且日雖暮矣,猶欲夜行而繼志,道雖遠矣,猶欲挺身而述事,人生於世,豈可與草木而同腐乎?靜攝深夜,覽古事而興慨,不覺嗚咽而太息,何以補之?克己自强,是今予之藥石也。自劑其藥,其若不服,此所謂悅而不繹者也。其須自勉,其須自勉,自書其懷,戒我靈臺。上曰,此文,用吾精神書之,雖數行,予當不負此文矣。上曰,齒之動搖者,俄已落矣。又命書興慨,自書繼飭元良文曰,噫,予年何,爾年何?望七衰年。猶惓惓乎國事,再逢今年,尤慨切于中心,更鼓已深,尙不夕食,而令讀日記,抑何心哉?今日上下,因邦慶欣祝之中,自不覺其狃於自滿自足故也。易曰,其亡其亡,繫于苞桑,正謂今日也,其亦予意也。燭淚已盡,動齒又落,不知其憊,自勉而戒爾,吁嗟元良,年方强壯,何比予衰耗?又當日就月將之時,抑何心而自逸?莫曰今日不講而有來日,日復一日,若是不肯,此政今日不學而有來日也。若駟之光陰,其何挽矣?正當之時機,何忍過乎?今雖自便,後將自悔。述編旣云,時乎時乎不再來,況方當代理,正知行竝進之時,而因停講學,亦頉庶務,以此推之,於知何,於行何?望七暮年,自戒靈臺,强壯盛時,尤敢忽焉,思昔日之付托,顧八域之元元,呼寫于此,不覺涕霑,焉敢放忽,焉敢放忽?遼野日記,爲爾命藥,曾覽此答,心自靦然。今爾答辭,推托何異?命持示爾,作爾頂針,宜勉宜勉。上曰,天假我以年之批,實有意矣。先正於穆廟有所達,予則不爲耄荒之言,予當不負此言矣。仍命濟恭,讀瀋陽日記中營繕達辭,上曰,善作文,可謂鶻突矣。昭顯批答,皆帶訑訑之意,予見之,每覺靦然,若已作答也。頃使元良,看瀋陽日記,此如命藥,當又言入門矣。上命海重持入近日達辭,海重持來,上命濟恭讀之,讀畢,上謂春坊官曰,予之所作文及瀋陽日記持去,求對東宮請覽,可也。春坊,寫一件入東宮,原本則送于政院。儒臣及春坊官退,上曰,前兵判旣已敍用,義僧節目,纔已啓下,忠義節目,仍令前兵判擧行事,分付。出榻敎判義禁望單子。上曰,兵曹判書李喆輔除授。出榻敎左尹望單子。上曰,行副護軍崔尙鼎除授。出榻敎上曰,前兵曹判書洪鳳漢,令該曹口傳付軍職,復授惠堂,仍爲着意,兼察均堂。出榻敎上曰,今聞元良次對,薇垣長,鍾城府使李師祚,請以梟示云,玆事,予意亦不可止於令該府處之,而十分參酌。今者之請,其得臺體,心用嘉之,而然一律則過矣,亦不可尋常處之。袖手傍觀,報辭矇然,何待供辭?前鍾城府使李師祚,卽其道西水羅充軍。頃者北兵使之至於軍官,限物故決棍云,而府使只請拿問,意亦謂巽軟,以今薇垣長所請,推之,莫重北閫,豈不若一臺臣乎,若此而能樹號令於邊地哉?不可重推而止,特罷其職。出榻敎上曰,噫,人君深居九重,非徒莫能知蔀屋之困窮,亦不能察都下之吾民,外則御史,京則耳目,非御史無以廉問,非耳目,何以知之?況今年,與前年有間,非徒惠不及遐民,不能除其弊於都民,吁嗟京外元元,何以知奉東朝之邦慶?外則於今年,可廉問者多,當推栍御史以廉察,京則吁嗟耳目之臣,其若有侵吾民害於民者,隨聞彈劾,使我都民,其令奠居焉。出榻敎諸臣以次退出。
上在昌德宮。常參·經筵,以代理停。
蔡濟恭達曰,大司憲閔遇洙,掌令李奎徽·鄭彦忠,持平吳奉源在外,南雲老,執義任師夏牌不進,今日以監察茶時之意,敢達。令曰,知道。
蔡濟恭,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
李得宗達曰,右承旨朴相德今日不爲仕進,卽爲牌招,何如?令曰,依。
以右承旨朴相德牌不進罷職令旨,令于李得宗曰,推考徽旨捧入。
李得宗達曰,注書柳戇,卽爲牌招,何如?令曰,依。
兪彦國達曰,憲府連日監察茶時,諫院許久闕達,俱涉未安。兩司除在外·式暇外,未肅拜不爲行公人員,竝卽牌招,何如?令曰,依。
以執義任師夏,持平南雲老,正言沈履之·金勉行等牌不進罷職令旨,令于李得宗曰,竝推考徽旨捧入。
蔡濟恭啓曰,兵曹判書李喆輔承批之後,一向違召,尙不出肅,事甚未安。卽爲牌招,以爲命召傳授之地,何如?傳曰,允。
蔡濟恭啓曰,兵曹判書李喆輔牌不進推考徽旨,今方捧入矣。本兵重任,不宜久曠,命召傳授,事體甚重,更卽牌招,何如?傳曰,允。
右議政趙載浩四十五度呈辭。令曰,安心調理。
傳于兪彦國曰,左相使之入來,而八道句管堂上,亦爲入來,元景夏若在京,則同爲入來。
傳于蔡濟恭曰,廣州留守在京,則使之入侍,三軍門大將,持會案同爲入侍。
傳于兪彦國曰,儒臣持皇明正史,同爲入侍。
兪彦國啓曰,左議政金尙魯,黃海道句管堂上洪象漢,依下敎來待矣。傳曰,入侍于世子宮差備。
傳于兪彦國曰,非中官之事,禁推徽旨拔去。
兪彦國,以侍講院言達曰,明日常參時,宮官不可不備員。輔德尹學東,文學李宜哲,謂有身病,不爲行公,竝待開門牌招,以爲備員進參之地,何如?令曰,依。
蔡濟恭,以吏曹言達曰,本曹正郞鄭光漢呈狀內,身病甚重,不得察任云,依例改差,何如?令曰,依。
蔡濟恭啓曰,卽者吏曹郞廳來言,今日爲政事,命下,而判書申晩針灸受由,參議金相福在外,參判趙雲逵病不來,不得開政云。參判卽爲牌招開政,何如?傳曰,允。
有政。吏批,兼判書申晩針灸受由,參判趙雲逵進,參議金相福在外未肅拜,左承旨李得宗進。吏批啓曰,判書申晩針灸受由,參議金相福在外未肅拜,小臣獨政未安,何以爲之?敢稟。傳曰,仍爲之。以金尙重爲大司諫,沈墢爲副修撰,李匡世爲知敦寧,洪鳳漢爲同成均,洪鳳漢爲長興庫提調,李喆輔爲軍器提調,鄭光漢爲兵曹正郞,南公弼爲敦寧主簿,李心輔爲司䆃主簿,宋翼洙爲尙衣別提,李宜老爲吏曹正郞,趙明勖爲司饔僉正。校書副正字單韓光燮。兵批,行判書李喆輔未肅拜,參判沈星鎭差祭,參議金尙重入直進,參知李景祜陳書受由在外,行左承旨李得宗進。副護軍鄭亨泰·李泰運·金聲五·蔡膺一·安鎬·卞誼和,副司果宋文載。
李得宗達曰,明日常參,兩司當爲進參,除在外外,未肅拜不爲行公人員,竝待開門牌招,以爲推移進參之地,何如?令曰,每以臺臣,不卽入來,以致時刻過時,終或停止者數,事體極爲未安。待開門卽爲牌招,牌去來,各別督促。
李得宗達曰,明日常參,各司長官,當爲進參,而兵曹判書李喆輔,戶曹判書鄭翬良,判尹洪啓禧,刑曹判書鄭亨復,工曹判書李重庚,或未肅拜,或病不進,禮曹判書李鼎輔,參判金善行病不進,參議趙載洪未肅拜,俱不進參,竝待開門牌招,以爲推移進參之地,何如?令曰,依。
兪彦國,以義禁府言達曰,鍾城府使李師祚,卽其道西水羅充軍事,令旨達下矣。李師祚時在任所,未及拿來,依例發遣府書吏咸鏡道慶興府西水羅鎭,仍令押送之意,敢達。令曰,知道。
行知中樞府事元景夏書曰,伏以臣,昏涔垂死之中,惟我大朝,特命入侍,新元幾望,一未登筵,犬馬微悃,豈無仰瞻天日之願,而顧臣背胸毒瘡,閱朔危劇,宛轉床簀,承命無路,有臣如此,生不如死,以病曠職,以病廢分,情悲跡危,只自撫躬長吁而已,冒陳短章,恭竢違傲之誅。伏乞离明,亟加威罰,以昭法紀焉。答曰,覽書具悉。成命之下,不可若是,若有可强,則卿其勿辭入來焉。
行司直金聖應書曰,伏以君臣猶父子也,子之於父,疾痛憂患,無往而不號呼焉,則臣之於君,何獨不然?匹夫自盡,有願必達,聖主體下,有欲必從,若或分義是畏,囁嚅是事,緘口而不敢發,懷情而不得遂,則是豈臣子無敢自疎之義哉?臣敢冒萬死,仰干雷霆之威,悉暴肝膈之懇。臣母,今年八十有九矣,精力澌脫,疾病沈淹,鮐紋鶴髮,一息凜然,短景餘晷,朝夕難恃,而臣之所帶將任,有非等閒之職,外而戎務鞅掌,末由專心於養奉,內而方寸擾亂,每恐貽憂於晩暮,撫春暉而增懼,誦靡盬而自傷。臣常聞爲人子者,必思其不可復者,事親日短,古人所悲,一失子職,追痛何及?臣險釁不天,孤露終鮮,母子相依,以至今日,婦人性偏,老年心弱,憐愛臣身,常若嬰孩,恩勤之情,人所莫比。臣獨何心,貪戀寵榮,不釋蝜之負,以便烏鳥之私哉?昔先王之養老也,八十者,一子不從政,九十者,其家不從政,此聖人所以明倫盡性,而成立愛自親之敎也。恭惟聖朝敦孝理之化,推及老之恩,疲癃惸獨,咸沾錫類之澤,野老里嫗,擧被善養之政,至敎洋溢,無一物不得其所,如臣情理,宜在行仁之先。況念臣母,荷聖朝親婣之眷紆,曠古殊異之渥,昨年引見之寵,格外月祿之賜,隆恩藹洽,聽聞感聳,及臣父子,自速罪戾,後先赴謫,則又蒙如天之仁,卽命賜環,俾解門閭之望。聖上之軫念臣母子,必欲使相保於桑楡者,若是其至矣,而臣若徒懼猥越之誅,卒不敢自乞不肖之身,以終老母之餘年,則是自外於慈覆之天,而甘爲聖化之罪人也。假使臣謀猷,足以壯國,智勇足以禦侮,尙可懷愛日之誠,怵倍親之譏,不以公義廢私恩,況臣久叨匪據,疵釁畢露,庸陋之實,無待自列。是則臣之抑情蹲冒,適足以招僨事之咎,乞身便養,正所以裨孝理之化,其爲得失,亦已明矣。國家何惜於一賤臣,而不使遂其至懇耶?嗚呼,天地厚恩,夐絶常倫,髮毛頂踵,皆歸鴻造,臣雖殞首粉骨,未足爲報,夫豈敢自求暇逸,以便身圖哉?如使臣得專一日之養,以盡寸草之情,則臣之一息未泯之前,莫非畢義致身之日,赴湯蹈火,亦所不辭,區區此心,天實臨之。惟我离明,察微臣情私之難强,憐臣母餘日之無多,體聖上不世之恩,推古昔優老之政,特遞臣職,俾便終養,則臣當鼓舞頌戴於大小朝,終始曲成之澤。答曰,覽書具悉。所陳雖若此,職帶將任,不可輕許,卿其勿辭察任。
上在昌德宮。常參·經筵,以代理停。
吳彦儒達曰,明日常參,取稟。令曰,停。
李得宗達曰,備邊司郞廳來言,今日賓廳坐起日次,而常參相値,頉稟。令曰,知道。
吳彦儒達曰,右承旨朴相德,右副承旨蔡濟恭,今日不爲仕進,竝卽牌招,何如?令曰,依。
以右副承旨蔡濟恭牌不進罷職令旨,令于朴相德曰,推考徽旨捧入。
吳彦儒達曰,今日常參時,政府西壁,當爲進參,而左參贊洪象漢,右參贊徐命彬俱爲病不進,竝卽牌招,以爲推移進參之地,何如?令曰,依。
兪彦國啓曰,兵曹判書李喆輔纔因常參請牌,又爲違召矣。本兵重任,不容久曠,而如是違牌,無意膺命,其在事體,誠極未安,卽爲牌招,以爲命召傳授之地,何如?傳曰,允。
傳于李得宗曰,八高祖圖,使之修入。
右議政趙載浩四十六度呈辭。令于兪彦國曰,安心調理。
令于兪彦國曰,李判府事掃墳下去時,給由馬,澆奠牀備給。
兵曹判書李喆輔書曰,伏以臣於司馬新命,義在必遞,猥控短籲,而情未見諒,屢違嚴召,而罪未蒙勘,日昨大朝特命入侍之下,亦不敢晏然祗承,慢蹇之誅,無所逃死。蹙伏悚息,恭竢鈇鉞之加,乃於萬萬意慮之外,又伏承金吾特擢之命,不數日而寵旨聯翩,責任愈隆,班級愈峻,不知日月之明,何所取於無狀賤品,而誤恩之稠疊,一至是也?反復思惟,未獲厥由,震越悸恐,不省攸措。夫爵祿者,聖主所以礪世磨鈍之具也,自亞卿以上,謂之命德之器,揀掄之精,純異庶僚。況此王府之長,資崇而地重,其視公孤之秩,僅有正從之別,苟非名德宿望,爲世所推,則上不可以輕授,下不可以虛冒。念臣,資性褊淺,本非遠大之器,踪地臲卼,初無進取之念,徒荷天地父母之恩,拂拭而薰沐之,陶甄而成就之,以至於節次推排,濫躋卿月之班,涯分已溢,愧懼恒積。豈謂更進乎此,而承此夢寐所不到之恩命也哉?滿盈之憂,亢極之災,猶屬臣私計,揆以量能任官之義,恐不宜若是其太不難愼也。至於本職不可冒之義,臣之前書,業已略陳,而區區肝膈之懇,臣請瀝血而畢暴焉。夏官之職,所以管轄一國之戎政,進退四方之武士,況自改制以後,體統益尊,地望自別,而臣不過迂疎一措大耳,平居閉門所治者,不過塵編蠹簡而已。軍旅之事,全未通方,靺鞈之流,絶無識面,今以如此伎倆,乃膺如此責任,直是使蚊負山,而僬擔匀也,冒沒之譏,縱不足恤,僨誤之誅,顧安所逃?此臣之不可冒者,一也。情危跡畸,憂畏多端,辭權避要,信誓在心,天官亞席,昔嘗屢縻,而抵死自畫,一不出脚,今此所叨,雖與東銓有異,而其爲權且要則一也,進爲一曹之長,獨當政注之事,則又非前日亞貳之比矣。今若憑藉寵命,拚棄宿戒,辭小而取大,貞前而黷後,則是殆爲兩截人矣,此臣之不可冒者,二也。薦擬之初,物情大咈,廟堂招阿好之譏,臺閤發刊望之請,足未履於戎部,名已騰於彈章。況此除目之下,豈無駁正之論,而側聽屢日,尙此寂然者,特以臣猶有一段廉愧,宜有以自處故也。今若諉之以時移事久,而揚揚抗顔於公議所不容之地,則柰四維何,柰十手何?此臣之不可冒者,三也。顧此三者,皆出於片片赤心,實無一毫假飾,而踰分之職,或可以怵畏而勉强也,誓心之戒,或可以感激而擺棄也。至於已發之公議,則不可以冒昧也,自靖之私義,則不可以放倒也,此義較然,參前倚衡,艮限甚固,鐵畫難改,日再違傲,分義掃盡,夙夜所祈祝,惟在於速褫鞶帶,遄伏金石而已。昨日匀堂之對,今日常參之會,實出於大小朝履元勤勵之盛意,而本職未解之前,無非待勘之日,一例頑然,不得轉動,罪上添罪,尤不知死所。伏乞离明,諒臣危苦之情,察臣懇迫之私,將臣本兼兩任,亟許鐫改,仍治臣前後辜犯,以昭法紀,以安賤分,不勝幸甚。答曰,覽書具悉。本兵之職,金吾之任,俱爲緊要,卿其勿辭,從速行公。
禮曹判書李鼎輔,戶曹判書鄭翬良等書曰,伏以臣等,卽於前承旨黃仁儉特罷之命,竊有所萬萬惶懍者,筵席語祕,雖不得其詳,仁儉若以都監之直囚仰達,則誠莫知其故。蓋都監事役嚴急,凡有囚督,例出粉牌捨牌而直囚,必無是理,而都廳所奏果如此,至被譴罰,則臣等忝居堂上,其何可歸之於郞僚,獨爲晏然乎?俄以常參有令,召牌下臨,而情勢危蹙,未免坐逋。臣等方此惶悚之際,又伏聞卽者筵中,大僚以六曹長官不參,至請問備,儒臣繼發請罷之論,此實出於肅朝綱警官惰之意,臣等更何敢費辭自解,以犯分疏之譏乎?玆敢相率陳章,仰請威罰。伏乞离明,亟治臣等前後辜犯,以昭法紀,以靖私義,不勝幸甚。答曰,覽書具悉。卿等之所辭,過矣,卿等其勿辭,從速行公。
丙子正月十五日辰時,王世子具翼善冠·衮龍袍,座時敏堂。常參入對時,左議政金尙魯,左參贊洪象漢,左尹申晦,大司諫金尙重,持平南雲老,修撰李最中,輔德李德海,司書洪良漢,同副承旨兪彦國,記事官柳戇,記事官金和澤以次進伏。金尙魯曰,昨日侍坐大朝,今又日寒,調攝氣候,若何?令曰,一樣。丸劑進御乎?令曰,少差,故姑不服之。曰,大朝聖候,夜來,若何?令曰,一樣。大王大妃殿氣候,如何?令曰,一樣。中宮殿氣候,如何?令曰,一樣。尙魯曰,臣頃亦仰達,常時固不可恃安,卽今天時人事,無一可恃者,今年又安不忘危之時,昨日大朝自勉及勉飭邸下之綸音,臣亦得見,而聖心感激奮發,藹然於十行,臣等不勝聳動。況邸下,親承聖敎,豈待臣等仰勉,而大朝望七衰暮之年,因事奮發如此,況邸下强盛之時,尤思加意奮勵,無孤其勉飭之意,付托之重,須臾造次之間,念念不忘,夙夜服膺焉。令曰,當銘心體念焉。尙魯曰,勉飭邸下之綸音,當受而自勉,而且克己自强四字,雖大朝自勉者,而勿以大朝自勉視之,邸下亦當體而自勉,使春坊書入二綸音,貼之左右,常目在之,雖有懈惰之時,自然警惕服膺矣。令曰,當如此矣。金尙魯所達,常參之長官,進參,例也,況新歲常參,尤爲自別,而六曹·京兆長官,無一人進參者,其在事體,誠甚未安。應頉外不參人員,竝從重推考,何如?令曰,依爲之。又所達,今日常參,旣無長官,則次官雖與長官有間,當此新歲,亦豈無一言一事之可以陳達者,而入對兩宰外,俱不陞堂,一竝徑退,事體未安,竝推考警責,何如?令曰,依爲之。又所達,京中穿窬之患,近來漸熾,外方則畿內·湖西之間,竊發之徒,處處肆行,甚至於白晝道上,奪馬掠衣,行旅往往難通云,歲前後如此,窮春可知。傳聞適及之畿湖如此,他道亦可知之,此專由於京外緝捕之政轉益不嚴之致也。兩捕將及畿湖道帥臣·討捕使,一倂從重推考,他道一體,各別嚴飭,何如?令曰,依爲之。尙魯曰,八路大饑,歲前如此,歲後可知,生者顚連,餓殍相續,大朝盡夜憂民,連下絲綸,軫恤之政,靡不用極,申飭者,申飭分付者,分付。節目間事,該曹覆達,邸下別無更爲之事,而邸下代理機務,大朝雖有成命,邸下亦當別諭八道·三都,分還賑民,使之至誠爲之,俾無捐瘠,則各道之警惕,百姓之感激,當倍之矣。令曰,當留念焉。尙魯所達,關西東林城之作兵營,行營使虞候入防者,關防重事也,朝令頒下,在於昨秋,帥臣若有意見,則狀聞論列,可也。不然則成節目,趁卽上送,亦可也,而不此之爲,至今無動靜,臨歸始貽書於臣,以不成說之言,推諉退托,欲爲彌縫之計,事之不誠,甚矣,年少武弁,身爲帥臣,慢視國事如此,萬萬可駭。平安前兵使申旼罷職,分付,新兵使鄭汝稷下去後,卽爲成節目上送,何如?令曰,依爲之。尙魯曰,大臣,父母墳請掃,則給澆奠床及由馬,而判府事李宗城請由,給由而無澆床·由馬給之令,故敢此仰達。令曰,時·原任皆有之乎?尙魯曰,然矣。令曰,依爲之。洪象漢曰,常參次對,大朝連爲申飭,聖意非欲徒備議文,而臣等達辭,徒發諾,無論難之實,豈不違於都兪吁咈之意歟?邸下受付托之重,不待臣等之言,而邸下於事,有疑晦處,則當顧問講究,豈可徒爲發諾乎?以東林城事,言之,或下詢大臣,或下令書入,其曲折反覆商確,不然,豈有參對之實效乎?令曰,當體念焉。尙魯以目前見效者,言之,今日有申飭臺諫牌去來之令,故兩司皆入參,是其效也。若下令頻召承旨·備堂入對,則自然飭勵矣。令曰,當如此矣。申晦所達,八路饑饉之中,餓殍相續,雖以京中言之,無日無之,卽今如此,來頭可知。日前大朝傳敎之下,本府今方申飭,五部使之埋瘞,而疲殘部隷,將何以善爲擧行乎?自前如此之時,自軍門定送將校於各部,埋葬軍亦各給料,使之一一收埋矣,今亦依此例,與部屬眼同爲之之意,分付各軍門,何如?令曰,大臣之意,何如?右議政金尙魯曰,有前例則許之無妨矣。令曰,依爲之。又所達,國內帳籍,例爲藏置於漢城府,而所藏庫舍,卽本府設立初創建者也,今則非但年久頹毁,帳籍隨式年漸加,無可藏之庫,故去式年,則置之於員役所止接之處,已極苟艱,而今式年帳籍,將未免露置之,莫重國籍,決不可如是疎忽。年前因筵臣陳達大朝,有修改物力,令廟堂區劃以給之敎,而因循至今,尙未爲之矣,卽今形勢,如是切悶,依前成命,更令廟堂,所入物力,趁卽劃給,以爲修改之地,何如?令曰,依爲之。右議政金尙魯曰,京兆事勢雖如此,而當此大歉之歲,大小營作,自大朝竝命停止,則此亦非其時矣,使之待秋施行,何如?令曰,依爲之。金尙重曰,傳達前,有所懷敢達矣。俄者大臣·重臣所達,好矣,邸下當隨事講確,俾有實效,臺達所請,其中可聽者,邸下問之大臣·諸臣,亟賜聽從,豈不可乎?仍所達,李時番事。令曰,勿煩。恒·延命·垕等事,敏樞等事。令曰,勿煩。泰績事。令曰,勿煩。卜連事。令曰,勿煩。斗齡事。令曰,勿煩。天大事。令曰,勿煩。益源事。令曰,勿煩。匡師事。令曰,勿煩。柱天事。令曰,大朝旣已處分,不從。厚基事。令曰,勿煩。來復事。令曰,勿煩。權詹事。令曰,勿煩。申致謹·尹尙任事。令曰,勿煩。抗事。令曰,勿煩。李師祚事。令曰,勿煩。措辭見上又所達,睿學成就,專在開講,薰陶德性,亦係勸學,蓬麻有益,芻蕘猶擇。矧玆切磋琢磨,必資師友而克成,書筵輔導之任,尤宜愼簡,而山林窮經之士,亦豈無人書筵官之循例抄選,便同文具,實無誠心招致之禮,由是而飭躬自好之人,無以晉接於講筵一步之地,則睿學,何由而成就,德性,亦何以薰陶?識者竊歎,固已久矣。請禮召書筵官迭,侍講筵以補睿學。令曰,所陳誠是,依施。又所達,朝家之備置三司,所以爲明日達聰,則其不可一日無告,而近來臺風不古,媕婀成習。惟以含默苟容,視爲能事,違傲譴罷,看作高致,間或有出而論之者,非零瑣鄙猥,則是挾雜傾軋,其言,何以見孚於上,其論,亦何以允協於下?以此書筵間輟,而爭之者其誰,廟謨多滯,而論之者又誰也?此在人君導率之如何。上有好之者,下必有應之者,今日進一言,明日論一事,乖峻者抑之,退沮者進之,語默適宜,裁擇得中,則天子動容有嘉納之美,宰相待罪,有惕勵之效,豈不休哉?請廣開言路,以示來諫之意。令曰,所陳誠是,依施。又所達,今日常參,係是新歲大朝會,爲臣子者,固當進參之不暇,而無端違牌者,若是夥然,其在事體,極爲未安。請違牌諸臣,竝令從重推考。令曰,依達。又所達,近來臺閣之違牌,已成痼弊,識者固已慨然,而今日常參,係是新歲大朝會。且有睿敎之嚴飭,則其在分義道理,固當趨承之不暇,而無端違牌,視若循例,事之寒心,莫此爲甚。請違牌臺臣,竝令罷職不敍。令曰,依達。又所達,臣於傳達之際,同僚下諭,公然見漏,其疎忽矇然之失,著矣。請令遞斥臣職。令曰,勿辭,亦勿退待。又所達,新除授獻納李錫祥奉命,時在慶尙道禮安地,請斯速乘馹上來事,下諭。令曰,依達。金尙魯所達,臺達甚重,而大司諫金尙重傳達之際,下諭達辭,初則遺漏,引避之後,始爲追達,是一日再達也。雖出於偶未照檢之致,而有失臺體,不可無警,從重推考,何如?令曰,依爲之。金尙重所達,臣於臺達,何等重大,而傳達之際,僚臺下諭,公然見漏,其矇不覺察,固已自訟,而大僚又有此重推,壞損臺體,莫此爲甚。以此以彼,尤何敢晏然仍冒於臺次乎?請遞斥臣職。令曰,勿辭。同副承旨兪彦國曰,大司諫金尙重,再達煩瀆,退待物論矣。令曰,知道。持平南雲老所達,瑞虎·元諧事。令曰,勿煩。英梅事。令曰,勿煩。尹宅履·德喜事。令曰,勿煩。鼎九事。令曰,勿煩。泰績事。令曰,勿煩。桂永事。令曰,勿煩。吉再·卜就玄·李於屯金事。令曰,勿煩。李佐太·申尙春事。令曰,勿煩。彦杓·陽祚等事。令曰,勿煩。潤·泰·夏事。令曰,勿煩。柱泰·昌翼事。令曰,勿煩。孝曾·孝順事。令曰,勿煩。崔守仁事。令曰,勿煩。爟·爣諸子事。令曰,勿煩。泰星事。令曰,勿煩。抗事。令曰,勿煩。新除授掌令李奎徽,時在江原道春川地,掌令鄭彦忠,時在忠淸道扶餘地,持平吳奉源,時在京畿果川地,請竝斯速乘馹上來。
上在昌德宮。常參·經筵,以代理停。
下直,加德僉使李殷錫。
朴相德達曰,明日常參,取稟。令曰,停。
任瑋達曰,大司憲閔遇洙,掌令李奎徽·鄭彦忠·吳奉源在外,南雲老引避退待,執義未差,今日以監察茶時之意,敢達。令曰,知道。
任瑋達曰,大司諫金尙重,持平南雲老引避退待,已至經宿,尙未處置,事甚未安。憲府無行公之員,諫院除在外外,司諫朴昌潤,卽爲牌招,以爲處置之地,何如?令曰,依。
以司諫朴昌潤牌不進罷職令旨,令于兪彦國曰,推考徽旨捧入。
朴相德達曰,右副承旨蔡濟恭,今日不爲仕進,牌招,何如?令曰,依。
兪彦國啓曰,兵曹判書李喆輔,鎭日違召,無意膺命,其在事體,極涉未安。卽爲牌招,傳授命召之地,何如?傳曰,允。
蔡濟恭啓曰,兵曹判書李喆輔牌不進矣,本兵重任,不可久曠,而一向違召,無意膺命,其在事體,極涉未安。更卽牌招,以爲命召傳授之地,何如?傳曰,允。
朴相德,以弘文館言達曰,本館下番副修撰洪準海以訓鍊都監郞廳,今日本營坐起時,晝仕出去之意,敢達。令曰,知道。
朴相德,以弘文館言達曰,校理李世澤,時在慶尙道禮安地,經筵入番事緊,請斯速乘馹上來事,下諭。本館下番姑陞入直,事甚未安。副應敎元仁孫,校理趙曮,副校理南泰著,旣已帶職蒙宥,副校理鄭尙淳,由限已過,竝卽牌招,推移入直,新除授副修撰沈墢,一體牌招察任,何如?令,曰依。
以校理趙曮,副校理南泰著·鄭尙淳牌不進罷職令旨,令于兪彦國曰,推考徽旨捧入。
右議政趙載浩四十七度呈辭。令曰,安心調理。
兪彦國,以宗簿寺官員,以提調意啓曰,八高祖圖,使之修入事,命下矣,令日官睿覽日字推擇,則今月十七日爲吉云。以此日八高祖圖中草陪進,而依前例本寺堂上郞廳,俱儀仗鼓吹,竝陪進于明政殿,與承旨請承傳色,由正門捧入之意,敢啓。傳曰,知道。
傳于兪彦國曰,八高祖圖,自仁政殿奉入。
傳于兪彦國曰,儒臣持自省編,入侍于世子宮差備。
吏曹口傳政事,以鄭翬良爲宗簿提調。
兪彦國啓曰,密符親納,例也,而前江華留守鄭亨復,以其情勢陳書,使褊裨替納密符,依定式推考徽旨捧入之意,敢啓。傳曰,知道。
蔡濟恭,以禮曹言達曰,圖畫署,有司果祿六遞兒,而畫員中,曾經東班職,仕滿遞職後,還屬本署者及勤勞國役者,使之許付矣。付祿中,畫員梁箕星,今已身死,其所受祿窠,則畫員金始聲,以前後國役之功勞,依例許付,何如?令曰,依。
蔡濟恭,以義禁府言達曰,東萊前府使林象元狀達,據備邊司回達內,前監牧官尹有一,符同萊商,賣買禁貨,及其事覺,又爲賣蔘,令該府各別嚴問,依律勘斷,前假別差崔鶴齡,身爲任譯,潛商物貨,私相授受,末乃現納於事發之後,亦令嚴刑重勘,譯官玄敬躋,前以潛商事,被罪,而不悛舊惡,猶復留置餘蔘,尤極巧惡,嚴刑邊配事,依下矣。尹有一今方待令於本府,卽爲拿囚,崔鶴齡前以他罪,入於未及拿來,秩因赦蒙,放後自東萊,時未上來云,依例發遣府書吏拿來,而玄敬躋乃是堂下譯官,依續典,令秋曹擧行,何如?令曰,依。
右尹崔尙鼎書曰,伏以臣,卽常調一老蔭耳,徒藉先臣任子,早霑寸祿,歷典郡邑,涯分已溢,而夤緣推排,濫陞緋玉之列,固不勝其骨驚神駭。至若地部佐貳之任,亦豈一分彷彿於臣之本來樣子,而第以此至微至賤之蹤,不敢猥自辭遜於恩眷之下,黽勉就列,且周一歲,心常惶蹙,對人輒赧。惟是區區一段忠赤,每不勝華封祝聖之悃,而至於今年,天祿申休,邦慶荐臻,以我聖上出天之孝思,左几右杖,仰奉東朝七十年遐算,凡在八方民生,孰不懽忭鼓舞於壽域涵濡之中,而如臣庸陋,亦以年滿八耋,恩榮所推,更進一資,元正三日,扶將殘骸,得參百僚呼嵩之班,與覩晠儀。雖卽日滅死,更無餘憾,退伏床第,一息兟兟,誠不意半夜之中,有隕自天,以臣爲漢城府右尹者,承命惶惑,自不覺其四大投地,五內失守,臣是何人,敢當此數?前此所被恩命,孰非猥越,而猶可隨行逐隊,筋力奔走,而至於二品之秩,古所稱命德之具,而以君父之尊,猶復禮貌而待之,其不輕而重,固自較然。矧今明良相遇,群彦衮衮,雖以文纓之宿踐峻望,尙多有未經實銜者,而遽以此䠥躄蔭塗篤老垂死之危喘,突爾驟玷於濟濟公卿之列。其越分踰格,豈不誠爲人間可笑事,而凡所謂辱朝廷而䙝名器者,猶是歇後語耳,此臣所以怵惕惶愧,不敢唐突者也。此殆我大朝,以追念先臣之故,而不棄其孤,前後記識,每出於常例之外,搢紳傳說,稱爲盛事,而臣心之蹙蹙不安,尤一倍矣,若使先靈,萬一有知於冥冥之中,亦當結草而圖報矣,方此縮伏屢日,以竢公議之駁正矣。今又令牌下辱,蓬蓽生華,怵分畏義,不敢偃蹇坐違,玆以隨詣於禁扄之外,略具短章,瀝血哀籲,若其詞訟之難耐,疾病之難强,亦不暇覶縷。伏乞睿慈,俯憐臣懇迫之情私,亟許鐫削臣職名,俾得歌詠聖澤,以卒餘生,千萬幸甚。答曰,覽書具悉。卿其勿辭,從速察職。
副應敎元仁孫書曰,伏以臣於館職,揆諸廉義,復難冒出,聖敎嚴飭,無計祗承,自速置對,旋蒙恩宥,圓扉纔脫,庚牌辱臨,臣誠震惶,罔知攸出。顧臣目下私情,有萬萬煎迫者。臣父自昨冬,重得背胸毒瘡,首尾兩朔,症形危苦,委頓床箦,轉側須人,自數日前,風痰宿症,挾感添劇,連試藥餌,未有分效。臣左右扶將,實無暫刻離捨之望,抑情供職,其勢末由,玆敢疾聲哀籲於孝理之下。伏乞离明,俯賜矜察,亟遞臣職,以便救護,重勘臣罪,以昭法紀,不勝萬幸。答曰,覽書具悉。爾其勿辭,救護父病。
副修撰沈墢書曰,伏以臣,病伏涔涔之中,忽伏承館職除旨,臣驚惶感激,罔知攸爲。第念臣前春所遭,卽是搢紳間難洗之羞,身名汚辱,踪地危蹙,金華一步,便成千仞鐵壁,日月稍久,今不必更提往事,而去就一節,元無可論。此不但臣心之所自畫,抑亦通朝之所共諒,則銓曹之擬臣是職,恐未商量,召牌儼臨,蠢動無計,揆以分義,實合重誅,臣不勝隕惶悶迫之至。且臣纔經大瘇,眞元澌敗,少觸風寒,毒感輒發,而自數昨,添得似瘧非瘧之病,寒熱交作,頭疼如碎,胸膈痞塞,咳逆喘急,肢節痛楚,精神昏瞀。種種危惡之症,不可名狀,眠食全廢,委頓床笫,殆不省四到,情勢窮蹙,旣無承膺之路,病情危劇,尤無起動之望,玆敢舁到闕外,拜章徑歸,臣罪至此,益無所逃。伏乞睿慈,削臣職名,治臣罪戾,仍令選部,勿復檢擬,以謝人言,以安病喘,不勝萬幸。答曰,覽書具悉。爾其勿辭,從速察職。
工曹判書李重庚書曰,伏以臣,癃病沈痼,與鬼爲隣,前後賀班,一未趨參,臣分都虧,罪戾層積,日夕兢惕,惟譴罰是竢,不意水部新除,遽下於千萬夢想之外,驚惶震越,措躬無地。念臣,本以庸姿,濫荷洪造,從前踐歷,罔非踰涯,而至於卿班長官,地望自別,決非如臣下劣所可濫叨。循分揣量,斷無堪承之望,而且臣老病之外,又添寒感,頑痰塞胸,神識迷瞀,昏倒涔涔,不省四到,天牌之下,未免坐違,罰止問備,惶隕倍切,玆敢據實陳暴,仰瀆睿聽。伏乞离明,亟遞臣職,仍治臣罪,以安微分,以肅頹綱,不勝幸甚。答曰,覽書具悉。卿其勿辭行公。
行禮曹判書李鼎輔書曰,卽伏聞日昨大朝筵中,大臣以禮幣事,有所陳達,至有臣重推之命,臣誠不勝萬萬悚惶之至,蓋外方大小禮幣之麤雜不精,識者之歎,固已久矣。臣猥忝儀曹,欲爲釐正,有所稟達於大朝者,亶出於重祀典之義,其貢幣之有無,臣素不了事,不敢知新舊貢之果有異,而大臣之筵奏,以新貢之有幣,爲言,致勤勿施之聖敎,臣之本意,惟在於禮幣之精備而已。其作貢之新舊,都無所關,則此罔非臣初不審量,率爾陳請之罪,非不欲詳陳其間事實之無他,而有若爭辨,恐損朝體,亦不可泯默冒居於職次,玆敢露章自列於离明之下。伏乞睿慈,亟治臣奏事不審之罪,鐫罷臣職名,以昭法紀,以安賤分,千萬幸甚。答曰,覽書具悉。卿其勿辭行公。
刑曹判書鄭亨復書曰,伏以臣之冒肅恩命,秪緣事會迫隘,循墻不得,而僨敗之地,懲熱旣深,癃殘之喘,感寒亦重,連尋長單,冀幸一遞,昨日常參,新歲初行,在於分義,宜不俟駕,而情危病苦,轉動無路,終未免坐違嚴召。伏枕兢惕,惟譴何是竢,遂於筵中,諫達果發,繼伏聞大僚首請問備,儒臣又有請罷之言,雖睿度涵容,終靳準許,而臣等之罪,有關朝綱,責罰之論,誠出振肅之意,在臣自處之道,惟當受而無辭,竦息待勘而已。今纔交印,祗詣闕下,而公議崢嶸,私義危蹙,咫尺禁門,終難徑入,謹賚密符,使褊裨替納,有違令式,罪上添罪,玆敢猥控短章,略暴微悰。伏乞离明,俯垂鑑諒,亟令鐫罷臣職,以彰逋慢之罪,不勝幸甚。答曰,覽書具悉。卿其勿辭行公。
令江華留守趙榮國書。王世子若曰,入贊宥密,方資籌畫之良,出膺居留,實爲保障之重。玆從八座之崇秩,庸畀一區之名都。眷彼沁州地形,實是我邦天府。祖江通漢師之路,遠勝晉陽,孫石扼海門之喉,寶似魏國。作他日依歸之所,粵自列聖朝設都而建宮,備陰雨綢繆之圖,以至屢百年訓兵而峙粟。近緣昇平之易狃,以致撫禦之或疎。臺隍鎭堡之星羅,荒廢已極,樓櫓甲兵之雲委,凋朽亦多。矧今日天災之孔艱,伊此地年荒之尤甚。儲蓄半歸於逋欠,溝壑之患堪憐,少壯亦至於顚連,束伍之簿虛擁。苟不得文武俱全之器,畀軍民兼摠之權,則何以饑饉荐臻之餘,盡恩威竝行之道。惟卿才優經濟,性本端良。博學華詞,家聲能繼於奕世,公心敏識,雅望早蔚於需時。故自立朝以來,惟思無黨爲主。處經帷而盡䌤綸黼黻之責,化贊協恭,秉銓衡而明黜陟激揚之方,意在調劑。世降俗簿,衆未免於奔馳,外剛內和,獨無私於物我。肆九重知卿冞篤。故卄載倚卿斯專。君命初銜於遼西,曾不恤疾病死生之慮,王事再膺於關北,尙皆稱賙賑考試之能。群凶悉除,幸有賴於天眷,一書馳上,尤可見其卿心。惟大朝同纂照鑑之音,蓋平日深加照燭之意。移木天珥筆之手,能闡三十年掃地之倫彝,訖芸館鏤板之工,至荷二八字代鐵之恩渥。世運方屆於回泰,正宜待賢而弘功。廟謨尤急於救荒,豈可屈卿而居外?與其優遊散秩,殆同野舟之虛橫,曷若展布宏圖?毋負海鑰之暫寄。玆授卿以江華府留守兼鎭撫使,卿其祗服寵命,勉答殊知。德意布宣,庸慰兵民之凋瘵,壯猷區畫,俾無關防之疎虞。若其用簡而御煩,必如地部之綜理,至於蘇殘而祛瘼,必如三藩之承流。嗟歲星重回於丙年,顧宸心倍切於乙夜。天塹失守,尙痛秦人之投鞭,地利可憑,宜思漢帝之拊髀。築城置堡,非無當時之設施,穀甲敿干,須盡此日之修繕。凡厥稟節,自有故常。於戲,太宰之出守輔關,有南漢之近例。故都之坐鎭衝要,視西京而一規。翶翔分司,莫謂衰年休養之所,保釐留府,尙念荒歲憂責之殷。故玆令示,想宜知悉。副修撰李錫祥製進
丙子正月十六日酉時,上御崇文堂。儒臣入侍時,修撰李最中,副修撰洪準海,右副承旨蔡濟恭,假注書李晉圭,記事官李世演·金和澤進伏訖。上曰,昨日常參承旨,誰入耶?濟恭曰,兪彦國入之矣。上命最中讀自省編外篇至厚云,準海讀自自古至于昔,濟恭讀自晉元至勉旃,世演讀自太學至篤也,和澤讀自唐玄至而何,晉圭讀自晉之至也歟,上命最中曰,文義達之。最中曰,殿下以不及貞觀,有自恧之敎,雖是執謙之意,而當以堯·舜爲期,何必比論其及與不及乎?唐太宗內行,無足可觀,雖成少康之治,何足貴乎?上曰,儒臣太侮矣。最中曰,雖行少康之治,內行無狀矣。上曰,何必言內行?當論其政事而已。濟恭曰,儒臣之言,大體則是,而以貞觀政要,觀之,誠不易主也。最中曰,先正臣李珥東湖問答,以漢文爲自棄之主,漢文是賢君也,而有退托之意,故其論如此,太宗之治,何足貴乎?內行如彼,自高宗至昭宗,無一治平之世,太宗實啓之也。上曰,如此則無可法之人矣。最中曰,非堯·舜不陳,臣不以太宗,望殿下也。上曰,若使太宗聞之,必曰,彼儒臣能如房·杜乎云矣。最中曰,嘗有殺魏徵之心,亦可見心術矣。上曰,三代後則無如貞觀矣。濟恭曰,漢文勝矣。上曰,非堯·舜則漢高,亦不足矣。太宗姿稟,則可爲堯·舜,而以一慾字不能爲矣。堯·舜之事,卽當然也,予之不能爲者亦慾矣。濟恭曰,此一下敎,可爲堯·舜矣。最中曰,殿下旣知之,必以堯·舜爲期,伏望。上曰,私意淨盡然後,可爲堯·舜矣。大舜耕山入井,及至二女百官皆備之後,若有一分自足之意則非舜也。最中曰,漢·唐以後,無眞知者矣。上曰,慾在胸中則不快活,予之不快活,不能勝目前之慾故也,實慨然。最中曰,漢武,果是豪傑之主,人孰無過改之爲善?當其窮兵黷武,與亡秦無異,及夫悔過,如日月之更,輪臺一詔,實基四百年基業也。濟恭曰,年老志退,故作此詔,若不長壽,豈不難乎?最中曰,七十後能作此詔,尤好矣。上曰,以漢武之知人,用上官桀,何也?濟恭曰,上官桀,於武帝之病涕泣,故臣以爲,武帝以有情見欺,與霍光同任矣。上曰,其言是矣。因此有慨然者,泰耉之罪,予非不知,而庚子六月侍湯時,見其涕泣,予以爲此人,豈可負國?辛·壬後則果負列朝矣。雖然,當其涕泣時,則四端藹然。濟恭曰,乍明而旋暗,比如淫雨長霔,間或有暫晴之時矣。上曰,此乃先王所以至日養善心者也。濟恭曰,昨見南漢日記,尤覺人才之有關於國矣。壬辰則人才甚盛,若於丙子,有壬辰之人,則豈至如此乎?上曰,儒臣之意,如何?最中曰,不必多人,如先正臣趙憲,忠武公李舜臣二人之才,足以禦十萬倭兵矣。上曰,過矣。最中曰,當時之事,正志士掩抑處也。李舜臣扼海賊,連奏勝捷,被侯時羅之反間,元均之讒謗,至於被拿受刑,其時相臣鄭琢,救之得生,出獄門,有欲忠於國,罪已至,欲孝於親,親已亡之語,聞者悲憐。元均敗沒後,以白衣從軍,收給敗亡之卒,能以五六艘,竟破倭賊,若終始委任,則成功,豈止於此乎?當其時尹斗壽·李恒福諸人,皆人才,故能致中恢,聖祖三十年培養之功,盛矣,丙子則只有節義之人矣。濟恭曰,事務則不足矣。上曰,完豐,猶生怯矣。最中曰,柳琳之不救洪命耉,誠無狀,而將略則有之矣。仍達柏田破胡之事,上曰,仁廟擧義之後,無安逸之時,故不得培養人才矣。濟恭曰,反正諸臣,似皆貪富貴之人矣。最中曰,先正臣金長生,于其時,有書於諸功臣,而不能用矣。上曰,語在何處乎?最中曰,似在行狀矣。上曰,不能用,誠可愧矣。濟恭曰,儲養人才,爲當今急務矣。上曰,是矣,懲創南漢,莫先於此也。最中曰,才何求於異代?巖穴之中,亦當有之矣。上曰,雖有之,今人能知之乎?濟恭曰,專在人君導率。以我朝言之,宣廟崇尙文學,故文學之士,盛,孝廟崇尙儒術,故儒術之士,進矣。上曰,孝廟時則以經學,爲濟世規模矣。準海曰,讀書抱才之人,皆在蓽門圭竇之中矣。上曰,此言雖野俗,讀書者,專在於喫菜之人,不在於京華子弟矣。濟恭曰,此則不然,古亦有明明揚側陋矣。上曰,此慨然之敎,欲覺京華子弟之睡矣。最中曰,必有救弊之道矣。上曰,專在於予矣。濟恭曰,古則文學不足者,有妨於宦路,今則自然陞職,故如此矣。上曰,今人皆欲臥睡,而自然爲官睡時,聞爲玉堂·吏判,覺而出肅,此則尙可,而不睡時,騎驢奔走者尤難矣。準海曰,無奔競之心者睡覺,則時時讀書矣。最中曰,如此之人,每橫披而坐於稠人之中,自以爲快矣。上曰,此言誠是矣。君臣之間,當以誠實言之,況經幄儒臣乎?予每以儒臣爲不足矣,近來見之,則予誤知之矣,今言,實出感慨矣。最中曰,非大懲創大聳動則難矣。上曰,儒臣,卽故相臣之孫,曾一視其兄弟,而不能無異見,數次入侍,今乃知之矣。最中曰,臣才識淺短,不及二兄,而一心有爲國一死之意矣。上曰,一死之言,質實矣,何以則救時弊,此在大懲創大聳動乎?濟恭曰,殿下每以蓋覆人過爲心,善德事也,然必使羞恥,然後可以懲創矣。上曰,是矣。吏·兵判則予不散點矣,古則各適其才矣。濟恭曰,今則一通淸要,無官不做,爲副提學者,豈必爲戶判·兵判乎?上曰,見今之吏·兵判望,則可知矣。最中曰,今則無以彼才勝我,我何望彼爲心者矣?上曰,此則非渠之過,不如渠者登庸之故也。最中曰,古則士夫家婦女,皆紡績矣,今則無之。上曰,前則有求蠶室之桑者,今則不聞矣。最中曰,女子之狃安,無如此時,其丈夫爲倅而饋之矣。上曰,是矣,其言質野矣。士大夫自儒生時,欲自然爲官,婦女欲自然衣食矣。最中曰,百姓膏血,皆歸於巨室矣,再昨下敎,至誠惻怛,而門外則已無奉承者,實痛心矣。上曰,諸臣出普和門,則皆欲脫衣而休矣。予於今日,氣尤低矣,而强着笠,語及閨中微細事矣。予之三十年苦心如一日,而目下雖無之,予則每以爲有之,此言不中,則國家之幸矣。濟恭曰,當以有之爲心。上曰,比如其亡其亡,若以有之有之爲心,則無之矣。上曰,承旨·儒臣,以禁髢爲如何耶?濟恭曰,永禁之道在於上,而小髢則大臣足可行令矣。最中曰,自上禁之然後,可行。準海曰,此是時體,非在上者難禁。濟恭曰,時體本非宮樣,自公卿勢家出矣。最中曰,巨室所爲,一國慕之,自上禁之,好矣。上曰,兪彦國言,婦易禁而女難禁云者,亦私意,家長,每以慊然不能禁,明德皇后則衣練衣,人雖笑而不羞矣。髢本不精,今年則尤麤,不知奸民,以何髮歇賣也?上曰,儒臣姑留觀下敎。仍命書勉飭文武及銓曹廟堂傳敎曰,噫,其欲自强,今日令讀述編中,得賢得才,卽第一要道也。豈予齟齬述編言哉?古人云,勞於求人,逸於治民,舜擧十二相而爲治。噫,我國用人之道,國初豈若此?故有丘從直之名,而中葉以後,此法弛焉,專尙門閥,末世尤甚。以文言之,不肯讀書,而高官顯職,無不爲之,以武言之,不肯操弓,而名職重任,莫不踐焉,心常慨然。頃聞相臣·將臣所奏,可謂切中之言也。噫,以文爲名,不肯讀書,何以知濟世安民之策?以武爲名,不肯操弓,何以爲干城腹心?是誰之咎?卽廟堂·銓曹之過,亦豈廟堂·銓曹之過?寔予不能勉飭之致,正若鄒聖所云,四境之內不治者也。噫,豈徒此弊不讀書不操弓,日事躁競,若此而何以得人才,若此而何以爲國?思之及此,不覺寒心。旣已說弊,何以救弊?咨廟堂·銓曹之臣。凡於薦人用人,於京於外,至誠訪求,心常自謂曰,一才之沈滯,一人之誤用,此非徒負吾君,寔負彼蒼。雖用京華人之時,予居九重,何能知也,而諸臣決無不知之理,其中若有不讀書,不操弓者,雖其人地望上於此,必抑而下。其人能讀書能操弓,其地望,雖下於此,必上於此,此誠今日救弊之藥石,若是下敎之後,其勿泛忽,一心乃公。其雖予欺,敢欺陟降,莫曰無知,神目在頂,此後薦人用人之後,時或試焉,或有不能讀不能射之人,非徒飭其人,勿論大官卿宰,薦用之人,當施重典。吁嗟,大小臣工,莫曰,其君之已衰。噫,君雖衰矣,法不衰矣,明燭深夜,呼寫勉飭,其各自勵焉。出榻敎上曰,李顯重爲江陵也,予以爲不負國,昨聞封倉云,誠難矣。濟恭曰,聞是十倉矣。上曰,當今年實爲懍惕,今人必曰,吾君何必又以讀射事,苦我乎云矣。但有南漢時事,則以今之人,何以禦之?當今之時,當如諸葛尙嚴之治也。最中曰,旣飭廟堂·銓曹,宜擇諫官,使察其能否,好矣。上曰,可擇者多,又當擇守令矣。最中曰,今承擇守令之敎,臣素有愚見,敢此仰達。有勢力者,差遣弊邑,無勢之人,差遣好邑,則躁競之習,可息,而凋弊之邑,可蘇矣。上曰,所奏誠切實,將以此下敎矣。出擧條濟恭曰,儒臣之言,切直矣。上仍命書勉飭銓曹,賜給最中貂帽,傳敎曰,望七之年,氣益憊苶,而若是勤勤者,意蓋深矣。古人雖有君無臣之歎,予則曰不然,述編,豈不云乎?臣之善不善,專由其君之善不善,而傳亦云,堯·舜率民,民從之,桀·紂率民,民亦從之,豈有君而無臣?寔無君而無臣也。以此推之,國之百弊,謂其一,則其本在君,半夜呼寫,心自恧焉,儒臣所奏,非徒藥石,庶可爲興邦。禹拜昌言,況咫尺儒臣,其所奏啓,下擧條後,一件繕寫,付於備局,一件繕寫,付於銓曹,若遵此規,此乃爲官擇人之意也。勉飭勉飭,予亦觀薦用而當飭,而修撰李最中,令尙方製賜貂帽一副,仍命勿謝。出榻敎上曰,儒臣之言,眞格言,略而盡矣,不能自信云者,亦質矣。準海曰,上番所奏誠是,而實仰取人,爲善之聖意矣。上曰,髢髻,元大長公主出來時,始出矣。慈聖常言,人家家長,見加髢以爲好耶?此下敎,誠至當,寧嬪每謂婦人脫加髢,何以見丈夫乎云矣?予嘗見胡女圖,首髻甚大矣。最中曰,近來髢形甚大,見甚怪矣。上曰,目見怪異,而心則恬然,何也?最中曰,此則無所逃罪矣。上曰,此言亦質矣。先見李明中,次見李時中矣,今日見儒臣,則乃祖規模,儒臣得之矣。準海曰,其兄亦純實矣。上曰,明中之疏通,最中之質實,互有長短矣。又敎曰,洪景海言,何不問簇道里?兪判府事,亦言此制甚好,而禁中當與外間異制矣。仍命書加髢切禁傳敎曰,禁緞·禁酒誠可爲也,至於髢髻,予則曰難,何以謂難?一則禁中閭巷之法,不可紊亂,一則所謂華冠,有職者可用,無職者其亦用乎?一則于今之弊,非髢之辜,卽侈大之辜,於華冠,初雖無飾,末梢倣時體而飾焉,珠翠之價,豈下於其髢乎?詩不云乎?鬒髮如雲,不屑髢也。以此觀之,周時亦有髢矣。予於此心竊笑焉者,傳所云,治國其本,在於齊家,於唐髻,於華冠,若無君令,則莫敢行也,而至於轉相夸大之弊,一號令自行於一家,今日一人,令行於一家,明日又一人,令行於一家,其可無矣。且公卿,效於禁中,士庶,效於公卿,述編亦云,高髻廣袖,而是則禁中無此製,只在公卿·士庶之家,其遵尙在於禁中乎,在於公卿乎?況費百金,侈大其髻,卿士爲先乎,庶民爲先乎?予則曰,此弊卿士大夫,誠授之矣。曾聞昔年無加髻之事,本髮加髢而髻,卽毛詩所云,不屑髢者也,而此弊不過數十年之間,士夫其取便,故婦人亦取便,加髢本髮,則不便晝夜,故以本髮而髻。又作一髻,晝則加之,夜則高掛,曾聞歎世之語,以此之故,任其侈大,今年加一髢,明年加一髢,將至於異製。若此不已,無異首飾,是誰之過?非婦人之過,卽家長之過也。雖讀書之士,從時體之弊,莫有甚於近日,況婦人之性乎?一人侈大,百人效習,其勢必然,爲家長者,同在一家,目見而異之,猶不忍禁也,其何由乎?此亦私也。因此以至於其欲,依君命而禁之,不能齊家而能治國乎?此予所以竊笑者也。然子不能禁而其父坐視,豈訓子之道,臣莫能禁而君若不飭,亦豈禁奢之意哉?若此則禁緞之意,焉在?昔年,禁其小女帽,其時不敢着,而猶戀舊習,甚至於着筐而代之云,昔則令行之嚴,若此也。噫,大抵此法,自麗末始,而轉至于今,今則無異於異製,身爲士大夫,坐視其製,而只欲憑君命乎若此。傳所云,治國在先齊其家之義,焉在?令不行於婦人,而政能行於國中乎?此予所以慨然者也。予則無他善策,從今以後,勿論士庶,切禁加髻,若是令下之後,其若不遵,卿士大夫,何顔見予,而令行公卿,則庶民自可風行而草偃矣。出榻敎傳敎末段,初有至於賤倡,國何禁哉?吁嗟,士庶從君命乎,從賤乎?十九字。上曰,當以此峻結之,使自羞愧矣。最中曰,此段似如何矣?上仍命刪去至於以下十九字。準海曰,本館之規,不可久爲姑陞姑降,而上番玉堂,以元仁孫之不入直,皆違牌矣。上曰,誰也?準海曰,南泰著·趙曮·鄭尙淳也。上命書禁推傳旨曰,申飭之下,今聞上番請牌違牌云,副應敎元仁孫之若是固執,已涉過矣,而上番多人,則下番豈可一向姑陞?纔飭之下,爲一元仁孫,俟其請牌,互相違牌,事體寒心。元仁孫撕捱雖過,頃者,重臣命入時已知,而且陳書受由云,若此仁孫由限前,諸上番俱不察任乎?分義不然,事近推托,幺麼之事,使君命,奚弛乎?受由儒臣外,竝禁推。出榻敎上曰,明日宗簿提調備員然後,有擧行者,提調有闕代,令該曹卽爲口傳擬入。出榻敎上謂和澤曰,昨日常參,禮貌官,誰也?和澤曰,李德海也。上曰,兼史,誰也?和澤曰,李海重也。上曰,誰爲上番?和澤曰,春坊爲上番矣。上命書勸農傳敎曰,觀今日氣,春寒難料,解凍則不遠,此時勸課之政,其當着意,令備局另加申飭諸道。出榻敎諸臣以次退出。
上在昌德宮。常參·經筵,以代理停。
下直,鎭岑縣監權掞。
兪彦國達曰,明日常參,取稟。令曰,停。
任瑋達曰,大司憲閔遇洙,掌令李奎徽·鄭彦忠,持平吳奉源在外,南雲老引避退待,執義未差,今日以監察茶時之意,敢達。令曰,知道。
蔡濟恭以都摠府言啓曰,今日入直內三廳,武兼禁軍及軍兵等,中日習射,請出標信。傳曰,雨雪若此,今日中日停。
任瑋達曰,大司諫金尙重,持平南雲老引避退待,已至屢日,尙不處置,事甚未安。憲府無行公之員,諫院除在外外,司諫朴昌潤,卽爲牌招,以爲處置之地,何如?令曰,依。
李得宗達曰,右承旨朴相德,今日不爲仕進,卽爲牌招,何如?令曰,依。
以司諫朴昌潤,牌不進罷職令旨,令于任瑋曰,推考徽旨捧入。
蔡濟恭啓曰,兵曹判書李喆輔連日違召,尙不出肅,事甚未安。本兵重任,不宜暫曠,命召傳授,事體甚重,卽爲牌招,何如?傳曰,允。
蔡濟恭啓曰,兵曹判書李喆輔,牌不進推考徽旨,今方捧入,而特敎之下,連違召命,事甚未安。命召傳授,事體甚重,更卽牌招,何如?傳曰,允。
傳于蔡濟恭曰,八高祖圖,正本修正奉安時,一提調陪往儲慶宮,二提調陪往毓祥宮,而日字只爲草記,自本寺直爲陪進。
蔡濟恭,以宗簿寺官員,以提調意啓曰,當此璿源譜略修正之時,郞廳不可不備員,本寺正有闕之代,令該曹口傳差出,以爲董役之地,何如?傳曰,允。
吏曹口傳政事,以朴道源爲宗簿正。
傳于蔡濟恭曰,水原府使薦望單子,使之留院矣。入之。
李得宗,以戶曹言達曰,依令旨,右議政趙載浩,去十二月今正月兩朔祿俸,令倉官更爲輸送于本家,則以爲,雖承更輸送之令,而旣辭其職,不敢冒受常祿云。祿俸又不領受,何以爲之?敢稟。令曰,令倉官更爲輸送。
蔡濟恭,以兵曹言啓曰,今月十八日,禁軍習陣日次,而判書李喆輔,時未出仕,不得擧行之意,敢啓。傳曰,知道。
蔡濟恭,以禁衛營言啓曰,本營上番軍,染病出幕,逐日相續,傳染繼痛,漸有熾蔓之慮,建陽門直所,卽闕內至近之地,其在愼重之道,不可循例入直。故以訓鍊都監軍兵,替番事,筵稟定奪,而此與停番時有異,以訓鍊都監外入直軍,換所替代之意,分付,何如?傳曰,允。
右議政趙載浩四十八度呈辭。令于蔡濟恭曰,安心調理。
傳于蔡濟恭曰,儒臣持自省編,入侍于世子宮差備。
兵曹參判沈星鎭書曰,伏以邦慶無疆,縟儀特擧,臣民抃歡,曷有其極?念臣待罪騎省,今已經歲,間因賤疾,種種作苦,輪次之直,亦不得推移,一向虛縻,惶憫冞切。日昨見差太廟享官,觸冷將事之餘,宿疾一倍越添,寒熱交作,頭疼膈煩,寢啖俱廢,眞元漸鑠,委頓床笫,無計起動。以此病狀,時月之內,萬無供職之望,宿衛重地,瘝曠是懼。玆陳短章,仰暴微懇,伏乞离明,俯垂矜察,特許鐫遞,俾便調息焉。且臣於籌堂差下之命,有不可苟冒者,臣本疎迂,最在人後,一切事務,尤所昧昧,到今衰朽之日,顧何可備數於訏謨之列,與聞末議也哉?環顧揣量,承膺無望,竝乞亟賜刊解,以安私分,不勝幸甚。答曰,覽書具悉。卿其勿辭,從速察職。
進士兪漢師·尹得夔·李寅彬·安錫胤·蔡恒夏·安衡·趙克明·李蓍通·安克順·李弼相·權采衡·宋汴·閔墩·安始禧·金聖祐·李光濂·黃杓·李齊益·李泰岳·李齊恒·兪垕·李彦燁·申一權·趙克普·李宜楫·黃日洽·南奎彦·尹渭·李德晦·徐世璜·李期壽·吳道樞·朴台爕·元景翼·姜宅齊·洪宅人·金器良·李恕·尹在德·李壽仁·權敬應·李壽煥·閔瑜·李長老·李明弼·李養浩·李衡弼·權䎸·崔翼運·趙光烈·李益燦·李曾祜·柳宅揆·鄭益祚·朴東楫·尹翰東·李台秉·吳聖植·李可學·沈機賢·吳聖極·李英祚·申道湖·朴行淳·李彦圭·沈翼賢·李好讓·韓宗纘·李心休·趙彦泰·黃采·朱宅夏·李廉·安㒆·李鳳禎,幼學兪漢益·尹井東·徐有定·元重寅·李禹圭·李白圭·李瀁·魚錫永·趙元鎭·趙學良·鄭萬濟·鄭存養·李玄圭·徐有恭·吳彦鎭·李成圭·沈翔雲·洪宣輔·李得濬·南紀漢·李得淳·林錫喆·南紀海·金得煌·韓啓裕·金得燦·韓濟裕·洪述漢·李普海·尹得欽·洪近漢·尹得秀·徐迪修·趙鎭完·尹勉經·曺命億·李春培·趙鎭杓·韓宗裕·徐宗煥·韓益珍·昌世大·鄭抃·金躍河·權時範·裵聖集·李宜泰·金恒壽·金龍瑞·金尙廷·申·文尙赫·柳鎭龜·柳·金聲國·朴旼兼·尹德雨·李挺羽·李德源·韓後漸·尹載命·南德燁·金鳳適·鄭弘鎭·柳克明·宋休明·崔鑰·韓命周·鄭澤孚·任希尹·尹瑗·李明源·李星迪·申暹·黃萬錫·李復徽·安命宅·崔瑜·車泰邦·羅熻·安錫禧·李觀熙·黃栒·安錫祉·宋億休·李運泰·李泰圭·韓致大·尹準東·姜涉·李烈普·柳復源·崔趾仁·尹盛東·李榮普·申·申光吉·安檍·閔涵·朴需朝·金珌·朴師一·申·李克存·申光國·安樟·金玤·朴需韓·朴敦仁·申光業·李克厚·吳琛·鄭有煥·李受鎭·李澥·崔體仁·李商尹·鄭宗游·尹春東·李宜白·趙嶫·李濟亨·趙瑞泰·尹守謙·李宜耆·朴顯禧·李濟貞·李顯天·李允彬·李克壽·尹命東·李濟仁·申思範·李漢鎭·林迪喆·閔孝昌·尹奎東·許慤·趙元泰·尹行敏·朴致圭·金道徽·朴淳命·韓光範·柳昌運·李泰壽·李賓暘·李湸·鄭喆祚·朴相玉·尹緖遠·金益柱·鄭敏達·徐汝修·張志尹·鄭忠達·徐爾修·李普海·洪纘海·尹佐東·朴師崙·李逵·尹哲東·李在玉·柳協基·尹佑東·申翊漢·洪啓榮·李廣仁·元秀良·李顯昌·尹得壽·李厚兆·宋敏相·李時迪·李厚圭·朴宗壽·尹興喆·魚漢佐·尹正東·李商羽·徐集修·宋煥文·鄭時敬·李命圭·申·李英圭·朴仁榮·洪師漢·沈公藝·李裕文·鄭堅·張至升·李世述·鄭宅彬·李堯允·申光顯·張至永·洪觀漢·李儒弼·李堯八·申大有·安宗裕·趙鼎漢·申廷顯·洪聖漢·李堯仁·趙世遜·任元泰·吳載一·兪埻·崔廷泰·任國賓·崔亨運·李在宗·趙學聖·兪建柱·趙學敏·安光一·兪漢慶·元明鎭·安慶一·兪漢廣·安皓一·柳復源·安錫禧·李惟䄵·安潛·李惟季·元啓鎭等書曰,伏以臣等聞,公論之定,必待百年,夫公論之在於人心者,本乎天理,根於秉彝。無古今無治亂,不可一日無,而必待百年而後定者,何也?蓋自三代以來,聖賢君子之間出而名于世者,其言行事業,非不純粹明白,而生倂一世者,率多惎間。上自孔·孟·程·朱,以曁我朝從祀諸賢,皆不免於是非毁譽,此正如有陽則有陰,亦理之所必有而自不能無者也。然而好是懿德,卽天理之公,而可欲之善,亦秉彝之常。故雖或溺於一時之浮議,蔽於一己之偏私,不能一天下之口,歸之於正,而特其闇章之實,終不可掩。而公論之張,久不可遏,則百年始定,豈非以是之故耶?臣等竊伏念,先正臣文正公宋時烈,文正公宋浚吉,以不世出之資,際大有爲之世,契合之昭融,功德之焜燿,實爲東方前古之所未有。雖其天不助順,事不徯志,而樹立之卓,扶植之盛,撑宇亘宙,光前啓後,人紀由之而不墜,士趨由之而不陂,以其道之顯晦屈伸,而可以卜此世之興替汚隆,則其增光聖門,有賴國家者,非直如一德一善之可爲後人師法而止也。然而世變無窮,人心難測,不幸有憸邪之徒,以其私意而謗毁之,始若蚍蜉之撼樹,而一唱十應,轉輾詿誤,足可以眩亂是非,公論之不能以時而定者,卽其勢然也。惟其所成就·所秉執者,不悖於洙·泗·洛·閩之遺規,不越乎君臣父子之大倫,嚴正宏偉,光明洞達。故方其從違向背之始,或不能不眩於得失可否之別,而及今世變層生,宗社幾危,於是乎趨向之偏正始明,善敗之得失自著,天心有悔禍之幾,人情有反本之勢。雖前日之岐於先正之論者,亦無不渙然覺悟,如醉得醒,而有李文靖眞聖人之歎,此莫非我大朝,神功聖化,積累涵育,有默運潛斡之效,而苟非兩先正道德之正,可以建天地而不悖,質鬼神而無疑,俟百世而不惑者,則亦何以得此於當世,愈久而彌彰哉?於是而益信公論之定於百年,而人心之善,亦不可誣也。夫如是則昔之尊慕先正者,果不過一邊人,而至於今時,則尊慕先正者,擧一國而靡然風動,莫不知賢者之不可不慕。道學之不可不尊,當此之時,表章兩先正者,豈非一士趨定國論,消淫朋·杜黨禍,致蕩平之一大機會乎?昔先正臣朴世采,以破朋黨之說,告于肅廟,而以褒揚先正臣李珥·成渾爲第一義曰,一邊之人,特以黨習世傳,衆咻不可醫,而天理本明,人心自公,烏有終不得其是非之衷乎?觀乎此,則兩先正從祀之爲當日急先務者,亦明矣。蓋此從祀之請,前後四十年來,先朝及大朝曁我邸下之所以難愼而靳許者,以其事體之至重,議論之不一故也。及今擧一國無異辭之日,猶以難愼爲敎,則國論何時可定,而士趨何時可一乎?嗚呼,孔子之道,天地覆燾,而撮其大者,則曰綱常而已。是以春秋之書,大義數十,而所重則君臣父子也。於此而盡其分然後,萬善百行,皆由此出,人紀立而國事理焉。故朱子之生於南渡,如孔子之生於周末,而平生之所擔荷者,只在於倫綱大義,兩先生之生當丙丁,如朱子之生於南渡,而所講明而爲出處進退者,惟以扶倫植綱,爲第一義,孔·朱之統,於是益光,卒之奠安宗祊,削平僭逆者,莫不有藉於先正之遺風餘烈。維持之力,重於喬泰,浸潤之化,溢於江海,則尊衛躋享,報祀無斁,可以壽國脈而延國祚,其所關係,顧不重且大歟?若其先正造詣之實,則前後章牘,俱已畢陳,臣等不欲疊床,而只以功效之已表著者,時義之不可已者,相率更陳焉。伏願邸下,勿復因循,從容稟達,亟擧縟儀,以幸斯文焉。臣等又有一事之繼陳者,褒功顯忠,不止於酬報其人,亦所以導一世,而存國體,自古人臣之死於宗社者何限,而效忠之大,受禍之酷,未有甚於故相臣金昌集·李頤命·趙泰采·李健命者。噫,彼四臣,以喬木世臣,爲先朝之所知遇,當其宗社綴旒之際,不避危疑,卒罹禍殃,惟知有國,不知有身,宗社之得有是日,莫非四臣之力也。功宗之酬報,有所未盡,國人之哀愍,久而靡已,迺者筵中,特準復祠之請,則庶可以慰忠魂於九原,答公議於一世,盛恩至渥,人孰不仰?而第棹楔之請,猶未蒙允許,以輕重言之,建祠大於旌閭,而旣許其大,猶靳其小者,是於褒奬之典,得無所歉然乎?目今妖腰亂領,皆伏其辜,舊孽新賊,蔑遺餘種,而一部昭鑑,千古斷案,因是而義理闡明,偏私消融,靑丘一域,咸囿於大同之化,人無異議於往日之事,衆皆追憐於四臣之死,於是乎貞忠亮節,愈益彰明。始信天理無往不伸,褒顯之擧,不容少緩,惟玆建祠之命,不過追復已施之典。終有欠於朝家特示崇報之意,然則記扶社之功,表殉國之忠者,獨不在於旌閭一事乎?噫,大朝曾以一箇忠字,特賜其祠額矣。今將立其祠而復其額,則寵非不摯,忠非不顯,而一區院宇之處於江干僻左者,未必爲衆目之所均瞻,若於四臣生時,其居之宅,或其廟主所奉之家,設以烏頭赤脚於門楣,大書特書於其面曰,忠臣某也某也之門,昭揭於通衢大道之中,使千萬人之日過其閭者,莫不咨嗟而指點,悼傷其死,欽歎其忠焉。是不但國家褒美之章,無復餘憾。抑亦後之爲人臣者,有所瞻仰而興起者矣。以是推之,旌閭之擧,視諸建祠,似小而實不小焉。臣等竊稽往牒,臨難效命之臣,莫不被建祠之恩,而亦無不表其門扉,以示其旌異之寵,則況彼四臣所死者何地,所辦者何事耶?表閭之請,無之則已,旣發於大僚之筵奏,而或施或否,反有遜於效命一節之人,終不免擧其一而闕其一焉,則此豈非聖朝之欠典?而亦可謂盡美而未盡善者。噫,四臣殉國之忠,實有淵源之所由來者,乃祖乃父,蓋嘗師友先正,則其紹述之美,踐行之實,卒能辦此大事,不墜家聲,當此闡義之日,尊享先正,固爲當務之急,而旌表四臣,尤爲不可已者也。伏願邸下,仰稟大朝,亟允大臣之請,以盡褒顯之道焉。覽書具悉。所陳業已諭,至於四大臣事,其時大朝,旣已處分之事,我何更爲煩稟乎?爾等其退修學業。
〈丙子〉正月十七日酉時,上御崇文堂。儒臣入侍時,副應敎元仁孫,副修撰洪準海,左副承旨任瑋,假注書李晉圭,記事官李世演·金和澤進伏訖。上命仁孫讀自省編,自漢武至也哉,準海讀自噫今至予心。上曰,文義達之。仁孫曰,欽哉欽哉,惟刑之恤,昨年不行啓覆,每年必一行然後,得活者多矣。上曰,是矣。果與大臣相諉,而不爲矣。仁孫曰,周公法制美矣,其本則敎化也。孔子云,導之以德,齊之以禮,德爲敎化之本也。準海曰,人主一心,萬化之原,關雎麟趾之化,皆出於心矣。上曰,標有梅,有躁急底意,以其召南,故如此耶?仁孫曰,二南相異矣。上曰,以文王之化,尙異二南,況後之人君乎?仁孫曰,舜何人,我何人?文王之化,亦在人主一心也。上曰,堯·舜之事非難事,卽當然之事。仁孫曰,殿下目今奮勵之政,孰不欽仰?而百尺竿頭進一步伏望。上曰,頃日之文見之乎?召儒臣之父有意矣。仁孫曰,臣父以病不得入來矣。仁孫曰,崇奬氣節,國之大政,大明之末,有遺民不仕者,徐方是也。仍達之本末。上曰,在何書?仁孫曰,居易堂,卽姜文石文集,而李彜章赴燕時得來,方在玉堂矣。上曰,李顯重以爲,呂留良非有節義,不欲薙髮,故如彼云矣。其言如何?仁孫誦呂留良詩數句曰,此復讐之言也。上曰,錢謙益,何如?仁孫曰,明史云出降矣。上曰,儒臣必熟明史矣。宋史則書帝顯以下,明史則不書弘光以下,何也?仁孫曰,彼人書弘光以下事,名曰,三藩紀事矣。上曰,然乎?瑋曰,明紀編年,亦載弘光以下,彼人宜不可不書矣。上曰,宜比帝顯輩矣。仁孫曰,永曆入緬甸,被逐入山,爲吳三桂所害,甚詳於明季遺聞矣。上曰,其起頭始於何時乎?仁孫曰,弘光事爲首卷,此外又有啓禎野乘矣。瑋曰,明史云,建文投火矣。上曰,御製則有緇衣字,儒臣亦不了然乎?仁孫曰,他書皆云生,而明史獨稱崩,臣見曝書亭集,與總裁官書,詳言建文之崩,明史似用此言矣,曝書亭集入覽好矣。上命書流丐領付傳敎曰,昨歲之寒,挽近所無,而報春之後,已至旣望,有解凍之意,以禮記月令推之,正東風解凍之時,意謂早解正二之寒,古人亦云。故昨日下敎中,有春寒難料四字矣,今日雪後風寒,其果驗矣。噫,雖廈氈之上,自覺寒透,況道上流丐乎?此等之時,其若少忽,一夜之間,餓殍其多,不喩而何忍過夜,卽爲分付惠廳及巡邏軍軍門,道號饑寒者,軍門卽爲領付惠廳,卽爲餽粥給席,使我其無推諸溝中之歎。出榻敎仁孫曰,前後爲民絲綸,孰不欽仰?而此時尤宜另飭廟堂,爲恤民之政,好矣。上曰,是矣。專在擇守令矣。準海曰,實有有君無臣之歎矣。上曰,昨日李最中慨世之言,誠質實,而夜來思之,則亦似抑揚,然以此爲心,則斯過半矣。其循吏能吏之言,何如?仁孫曰,此亦抑揚之言矣。臣意則另飭銓曹,擇差守令,另飭道臣,嚴明殿最,而取十考十上之人用之,則爲擇守令之要道矣。上曰,是矣。有勢者往弊邑,則必多修擧,而亦恐,又貪於弊邑矣。上曰,注書持去自省編,入居易堂·曝書亭兩集。臣晉圭承命入之,上曰,儒臣小科時,予賜帶矣。儒臣之父,知日前命召之意耶?仁孫曰,聞入侍諸臣之言矣。上曰,丙子年,彼人到弘濟院,而我國之人,全然不知,何也?仁孫曰,實痛心矣。瑋曰,李曙於丙子之前,請防洞仙嶺,時議不許,請募兵而往,又不許,南漢築城時,欲包汗峯亦不聽,及在圍城,嘔血而死矣。仁孫曰,其時金俊龍之戰,最勝矣。上命書禁推儒臣放送傳敎曰,飭已行矣,禁推儒臣竝放送。出榻敎上曰,元仁孫之入直是矣。仁孫曰,聞臣父之言,抑情入來矣。上命仁孫讀曝書亭集,論建文書,仁孫讀畢,達曰,臣不知何書有之,成祖,實我國女所誕出云矣。上曰,儒臣習熟明事,鄭貴妃事,知之乎?仁孫曰,嘗聞於臣父,忘之矣。上曰,注書出取明史后妃奏來。臣晉圭承命持來,上命仁孫讀馬后傳,讀畢,達曰,明事可觀者,有明興雜記·弇山遺記矣。上覽曝書亭集初卷,仍敎曰,此是胡人耶?仁孫曰,皇明閣臣周國楨之孫,而仕於彼矣。上命讀謁孔林賦曰,文則,何如?仁孫曰,善文矣。上命讀居易堂集自敍文,上曰,薙髮乎?仁孫曰,不免而以父命不死矣。上曰,欲命弘文館粧䌙入之,聞薙髮之言止之,其文則不歉然乎?仁孫曰,勝於我國之文,脫灑不鄕諳矣。見魏喜文集,則稱以寒氷百尺,其爲人之介潔可知,高攀龍叔姪,皆以薙髮死矣。上又命仁孫,讀貴妃傳,仁孫曰,明末事多氣短處,熹宗好斫木,故魏忠賢,勸帝閉門,終日斫木,渠於其間作用矣。上曰,大明亡於天啓矣。仁孫曰,弘光雖南渡,何以中恢,以無宮室美女,每愀然矣。瑋曰,晉元·宋高皆過人矣。仁孫曰,知秦檜之奸,而不能制,何事可爲?上曰,景泰之歸,于謙之功也。仁孫曰,臣見小說云,于謙乃岳飛後身也。上曰,天堂之說,自漢時有之乎?仁孫曰,不知矣。上曰,高宗於欽宗之來,何以處之?仁孫曰,當爲太上皇矣。上曰,高宗宜讓位,而似不爲矣。瑋曰,立孝宗一節,賢矣。上曰,崇禎太子僞乎?仁孫曰,以編年見之,則似爲正太子,而見他書,則或謂僞太子,文跡不明,不能的知矣。上曰,曝書亭集,儒臣曾見之乎?仁孫曰,嘗聞臣父之言,入玉堂後始見之矣。上曰,太祖祖先之名,在明史乎?仁孫曰,太祖以上名字無傳,馬后之父亦不知名矣。上曰,明事不分明耶?仁孫曰,皇明則時代最近,而事蹟最不明,冊則多矣。仍誦明史八種,上曰,萬曆疏軸見之乎?仁孫曰,臣則見萬曆奏議矣。瑋曰,資治通鑑,資政殿訓義,多落漏者,甚可惜也。上曰,自玉堂問于嶺南,可也。瑋曰,我國人金瑨,爲胡所薙髮,不勝悲憤,作彙語而非久仍死矣。上曰,可謂善終矣。仁孫曰,明末袁崇煥·田龍錫,皆爲淸人所反間,被殺云矣。上曰,注書出,取義禁府囚徒記來。臣晉圭承命入之,上命承旨,讀囚記,上曰,無輕囚矣。元仁孫·洪準海退。上曰,春寒如此,承旨取覽秋曹囚徒,輕囚放釋。出榻敎上曰,諸臣疏軸,藏於何處乎?世演曰,藏于史庫矣。上曰,致祭幾盡爲之耶?世演曰,自本家請祭文,故不能盡知矣。上曰,下番翰林家,亦行之乎?和澤曰,江都致祭,卽光城之父,非小臣之祖,小臣高祖母,亦殉節江都,而不當入於致祭中,江都致祭,明日爲之云矣。上曰,翰林不見彼人,以高祖母之故耶?和澤曰,然矣。上曰,南漢致祭,亦何時爲之云耶?和澤曰,吳彦儒云,卄五日行之云矣。上曰,吳彦儒亦下去耶?和澤曰,當下去矣。上曰,近有呈告耶?瑋曰,吳彦儒爲再度呈辭,其他又有呈辭者矣。上曰,右相許,近有敦諭耶?和澤曰,近來連下安心調理矣。上曰,幾次?和澤曰,小臣未入直前,始呈辭,故不知其爲幾次矣。上曰,近有所懷上書者耶?瑋曰,無之,而儒生,以從享及旌閭事上書矣。上曰,所答如何?瑋曰,以覽書具悉。所陳業已諭,四大臣事,其時大朝,旣已處分之事,我何更爲煩稟乎?爾等其退修學業,下答矣。上曰,若以予事爲是,則當以大朝處分是矣爲答,而每以煩稟爲言,似若不敢請於予者然,故有朴弘儁矣。上命書査狀持奏傳敎曰,頃者次對,以薇垣長所請糶糴之際,戶糶結糴者,査問嚴處以從云。噫,糶糴之政,何等重也?而爲守令者,焉敢下手於其間?外面雖似取便,其實甚於反作,此不嚴懲,何以勵末世?査狀來到後,承旨入侍時持奏。出榻敎上曰,開寧民之不燒其官長幸矣。尹光烈想不許,故如此矣。諸臣以次退出。
上在昌德宮。常參·經筵,以代理停。
蔡濟恭達曰,明日常參,取稟。令曰,停。
又達曰,大司憲閔遇洙,掌令李奎徽·鄭彦忠,持平吳奉源在外,南雲老引避退待,執義未差,今日以監察茶時之意,敢達。令曰,知道。
大王大妃殿·中宮殿,藥房口傳問安。答曰,知道。
藥房提調李益炡,右副承旨蔡濟恭啓曰,伏未審日間,聖體調攝若何?憊眩之候,寢膳之節,亦何如?前劑入茶飮,已盡於昨日,臣等今日,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。
蔡濟恭達曰,大司諫金尙重,持平南雲老,引避退待,已至多日,尙未處置,事甚未安,司諫朴昌潤,卽爲牌招,以爲處置之地,何如?令曰,依。
蔡濟恭啓曰,行兵曹判書李喆輔,連日違召,無意膺命,分義事體,俱涉未安,卽爲牌招,以爲命召傳授之地,何如?傳曰,允。
蔡濟恭啓曰,兵曹判書李喆輔牌不進矣,莫重本兵之任,不宜久曠,而如是違牌,尙不膺命,其在事體,極涉未安,更卽牌招,以爲傳授命召,何如?傳曰,允。
右議政趙載浩四十九度呈辭。令于任瑋曰,安心調理。
傳于蔡濟恭曰,儒臣藥房入診,持小雅同爲入侍于世子宮差備。
承旨前望單子,以李惟秀爲承旨。
任瑋達曰,新除授同副承旨李惟秀,卽爲牌招,何如?令曰,依。
以同副承旨李惟秀,牌不進令旨,令于任瑋曰,推考徽旨捧入。
任瑋,以弘文館言達曰,副修撰沈墢,旣有只推之令,卽爲牌招察任,何如?令曰,依。
蔡濟恭,以備邊司言啓曰,八道·三都,今年春操,一倂停止事,日昨已筵稟行會矣,摠戎廳春操,亦不可異同,一體停止事,分付該廳,何如?傳曰,允。
兪彦國,以備邊司言達曰,今日本司之坐,發遣郞廳,卯酉仕各司摘奸,則東部都事權聖應,無端不進,殊涉駭然,令該府拿處,何如?令曰,依。
又以備邊司言達曰,倭學譯官玄泰翼,曾以單蔘見退時,任譯因傳敎定配於江原道狼川縣,而其後又發蔘貨潛商之罪,移配於他道極邊事,自本司覆達,分付矣。秋曹矇不擧行,仍置前配,旋因赦典,竝與初罪而見釋矣。朝令之下,莫重竄配,經歲掩置,終至寢閣,此實前所未有之事,而隨從諸人,尙在罪配,反使首罪之窩主,晏然無事者,尤爲萬萬可駭,其時秋曹當該堂上,罷職,玄泰翼,依前朝令,亟令定配於湖南極邊,何如?令曰,依。
又以訓鍊都監言啓曰,因禁衛營草記,建陽門入直軍,以訓鍊都監外入直軍換所替代事,允下矣。集春·廣智兩營入直,都監軍一百名,與建陽門入直,禁衛軍一百名,今月十九日爲始,相換替直,而率領入直將官省記,令兵曹依例擧行事,分付,何如?傳曰,允。
蔡濟恭,以禁衛營言啓曰,因本營啓辭,集春·廣智兩營入直軍一百名,與建陽門入直,本營軍一百名,相換替直事,自訓鍊都監草記,允下矣。本營將官二員,鄕軍一百名領率,今月十九日爲始,分兩所入直之意,敢啓。傳曰,知道。
兪彦國,以賑恤廳言啓曰,因傳敎,道路流丐八十名,巡邏軍校領付,卽時煮粥以饋,各給空石之意,敢啓。傳曰,知道。
兪彦國,以司僕寺官員,以一二提調意達曰,頃因寺屬,瑞山監牧官具泰勳所報,場內捉虎五頭人鄭德儀,考例論賞事,自本寺草記依下,而該曹以牧官所報,與道帥臣狀達有異,不可引例許施,米布從優題給之意,覆達回移矣。各牧場前後捉虎人全厚章·辛尙輝·李敏祥·鄭毅良·徐益俊·許銄·安廷老·金處益·李駿興·金得輝等,俱蒙加資之典,則該曹之稱以無前例防塞者,極是意外,今後則牧場內惡虎橫肆,決無捨命獵捉之人,言念前頭,誠非細慮,今此鄭德儀所捉之虎,旣準定式,皮張亦已移送該曹,則依全厚章等例論賞,以爲激勵之地,實合事宜,更令該曹,稟處,何如?令曰,依。
司諫朴昌潤達曰,請充軍罪人李時蕃依律處斷。請恒延·命垕·敏樞,仍令鞫廳,嚴鞫得情。請島配罪人泰績,更令鞫廳,拿鞫嚴問,夬正王法。請卜連亟令王府,拿鞫嚴問,以正王法。請收還罪人斗齡,酌處之命,仍令嚴鞫得情,夬正王法。請收還罪人天大,酌處之命,夬正王法。請收還罪人益源,配定之命,更加嚴鞫得情,夬正王法。請罪人匡師,更加嚴鞫得情,夬正王法。請罪人柱天,亟令王府,以同參律擧行。請罪人厚基,亟令王府,以同參律擧行。請絶島安置罪人來復,稟于大朝,還寢發配之命,仍爲嚴鞫得情,以正王法。請徑斃罪人詹,亟稟大朝,追施逆律。請前校理申致謹,前大司諫尹尙任,亟施追奪之典。請緣坐罪人抗,稟于大朝,亟擧孥籍之典。請充軍罪人李師祚,仰稟大朝,亟令境上梟示。北閫之任,何等重寄,而向來鍾城事,萬萬駭憤,其在帥臣之道,所當拿棍府使,梟示通事及兵裨,以戢彼人,以防後弊,而不此之爲,只請拿問府使者,大非鎭邊圉嚴邊律之道,則不可罷職而止,請北兵使李泰祥拿問嚴處。大司諫金尙重,以臣於臺達,何等重大,而傳達之際,僚臺下諭,公然見漏,其矇不覺察,固已自訟,而大僚又有此重推,壞損臺體,莫此爲甚,以此以彼,尤何敢晏然仍冒於臺次乎?司憲府持平南雲老,以臣於傳達之際,罪人名字,未免誤達,儒臣至請重推,則揆以臺體,不可仍冒,竝引嫌而退,下諭漏達,未免疎謬,有損臺體,勢難仍在,罪人名字,率易誤達,揆以臺例,亦難原恕,請大司諫金尙重,持平南雲老,竝令遞差,答曰,不從,北兵使事,大朝下敎至當,不可更議,處置事,依達。
丙子正月十八日未時,上御崇文堂。藥房入診時,提調李益炡,右副承旨蔡濟恭,記事官柳戇,記事官李世演·金和澤,應敎元仁孫,修撰洪準海,醫官方泰輿·許錭·李以楷·李泰遠·鄭行謹·金德崙·朴泰均以次進伏。傳曰,二十一日明政門朝參侍衛,仍禁軍只入直擧行,上命臣戇,出命時刻單子速入,而差晩爲之事,分付。益炡曰,日氣不適,聖候若何?上曰,一樣矣。曰,茶飮盡爲進御乎?上曰,服四貼矣。曰,大王大妃殿氣候,何如?上曰,差勝矣。曰,王世子氣候,何如?上曰,一樣〈矣〉。益炡請入診。泰輿診訖奏曰,脈候左右三部,似有滯氣,度數不調,大體不足則一樣矣。錭曰,三部稍沈,虛弱則如前矣。以楷曰,稍沈而滯,不足一樣矣,泰遠等所達皆同,益炡請議藥。上曰,可加進茶飮矣。仍傳曰,參橘茶五貼加劑以入。益炡曰,大王大妃殿六君子湯,望後當盡進御,繼此何以爲之?上曰,諸醫各陳所見。泰輿曰,加進極好,而伏聞有喉間乾燥之症,拔桂枝,入天麻好矣。錭曰,桂多則難,而以分入之,則通經絡而已。入之何妨乎?泰輿曰,然則限二十貼加入以進,無妨矣。以楷曰,旣有歸芍,不必拔桂枝矣。泰遠曰,桂纔五分,更有歸芍加入,無妨矣。行謹等所達皆同。上曰,慈殿本好桂味,然則依前製入,可也。仍傳曰,大王大妃殿進御,歸芍六君湯,依前加入五貼,自今日日次劑入,而來初八日日次,進定於初七日,更爲入侍議定。上曰,提調及醫官先退。上曰,昨日書儒,今日又來乎,濟恭曰,臣未聞之矣。上曰,館學乎,鄕儒乎?濟恭曰,未能詳知矣。上曰,館學則擎疏於函,承旨親受矣,濟恭曰,昨果廳坐受疏,似是館學矣。上命臣戇,出問館學疏與否及疏儒更來與否?旣復命,復命持入儒書,旣持入,上命儒臣,讀詩傳,仁孫讀鹿鳴·四牡·皇華。上曰,皇華集卷數幾何?仁孫曰,不能盡見矣。上曰,玉堂無此冊,承旨取諸春坊以入,可也。準海讀常棣伐木天保。上曰,鹿鳴常棣皆稱酒,後世必有以此復酒者,小人之態,誠不可測也。黨習過屢世,則或有造出者,而酒則屢世後,必不知其味,不復思之耶。濟恭曰,見旨酒之詩,必有思嘗者矣。上曰,鹿鳴以下,豈皆天子之作,而天保以答爲言耶?仁孫曰,上若以此勞之,則下當以此答之矣。上曰,雅頌何異也?仁孫曰,雅雅樂,頌頌美也。上命臣戇,持入承旨前單,李惟秀落點,蔡濟恭讀採薇出車枤杜。上曰,今年上下各別勉力,若過十二月則,始曰,今年則堇過爲心,可也。又敎曰,昨以宋高宗事,問于儒臣,則皆不能答,而予意則高宗之道,欽宗若歸,則當讓位,欽宗不聽,則又當泣請,欽宗自爲太上皇,則高宗每事必稟而行之然後,可盡子弟之道,當時群下,誠難仰請,而在高宗道理,則此爲當然,宋之天下,卽藝祖天下,非高宗天下也。仍敎曰,史官詳錄此言。仁孫曰,岳飛輩,亦皆以迎欽宗爲心矣。上曰,然矣,景泰帝,亦當讓位於英宗矣,予常以高宗爲不足者,必以迎接欽宗後,置我於何地爲心矣。父兄囚在漢北,何忍養鴿於宮中乎?予在儲宮時,聞殿角鴿聲,李顯謨疑予養之而規予,予曰,野鴿之往來,予何知乎爲答,而其言則好矣,五國城有皇帝塚云,承旨似見之矣。濟恭曰,臣果見之,有大塚如丘陵狀,左右及後,小塚甚多,似是眞的,五國城中居人,常得宋時錢云矣。上曰,經書諺解,誰所爲也?今日聞之,尤覺有味。仁孫曰,臣嘗自讀大文有疑處,見諺解無疑,誠有味矣。上曰,彼儒臣有工夫,故有此言矣。仁孫曰,先王於飮食宴樂之間,亦以學問爲心,故有示我周行之言。準海曰,當時君臣上下,皆無私意,以周行爲言,此體念處也。上曰,好矣。因命書傳敎曰,年今望七,臨御卅載,何惠及民,況値此歲,心尤憧憧,儒臣今讀小雅首編,一雅有曰,民之質矣。日用飮食,群黎百姓,徧爲爾德,聞此不覺惻然,不覺歉然,何以惻然,若今歉歲,民何能日用飮食,何以慊然,若予否德,民何能徧爲爾德,思之及此,食豈下咽,思之及此,無顔對民。噫,今歲若忽,民將劉矣,民若劉矣,予何謂君,咨廟堂之臣,方伯守令,體予此意,雖一政勿放過,雖一事必也誠心。常謂曰,濟我元元然後,方可爲海東之臣,昔漢光武謂耿弇曰,有志者事竟成,立志若此,雖不中不遠。噫,目今京外之政,於上於下,其近於民者幾何?莫曰衰敎,各須着意,而此下敎,政院書入于元良,付諸聽政堂,凡於常參次對時,其使自勉而飭下焉。仁孫曰,書曰,野無遺賢,我國雖小,人才多滯下,收用遺賢,是所望也。準海曰,明明雖爲用人之道,側陋豈無可揚之材乎?以此留心好矣。俄伏見下敎,臣誠欽頌,而正世道·淑人心,專在於人主一心,勿以已臻高明爲自足,益加仰勉,董飭群下焉。仁孫曰,方今百姓飢餒,難奏以禮義,君臣上下,精白一心,自强不息,則可以奏效矣。濟恭曰,康熙時山東大饑,康熙親往其地,斬隱諱民隱之按察史及守令,躬自賑活,無一人餓死,眞英主也。上曰,乾隆失德,尙無勝廣者,康熙之功也。仁孫曰,古以出車鴻雁,爲始勤終怠,臣之望於殿下者,在於堯·舜,不在於宣王,伏望於百尺竿頭,更進一步。上曰,凡事不進則退,若一踢而反墜,則反不如不進之爲愈也。此甚可畏也。仁孫曰,上以敬勝怠爲心,下以私勝公爲戒,則當不遠三代矣。上曰,上下不可分言矣。仁孫曰,不但偏論,朝廷之上,去一私字,可會皇極矣。上曰,然矣。仁孫曰,殿下頻接儒臣,以備顧問,誠有益於聖學,如臣蔑裂者,雖無所取,而嶺南人朴實,臣在堂后時,見柳正源於春坊,多聞博識,爲學篤實,實合經幄之任,而曾遭改正,其所撕捱,不是異事,旣久外補,廉隅伸矣,如此之人,置之經幄,必裨益弘多矣。濟恭曰,聰明强記,世無倫比,實合顧問之任矣。仁孫曰,正源登科不調,故相鄭羽良聞之,卽差守令,下直時,一見而奇之,卽通臺望,仍入館錄。上曰,故相用人,有誠心矣。濟恭曰,非故相,誰能行如此政事乎?上命書傳敎曰,飭已行矣,通川郡守柳正源,歙谷縣令趙,館職隨窠,次第內擬,命掩卷,命承旨達儒書名帖。上曰,太學疏連日爲之,今日又爲之否,命臣戇往問,臣復命曰,方在闕外,明日封書云矣。上曰,不必問書錄,以掌議李寅彬,可推而知也。前則不立異,則知機皆走,豈有同參之理?上曰,東宮批答讀之,上聞之曰,於賢關書,例有答曰而無之,是東宮差矣,元良見欺於往日太學疏,故如是下答,亦無怪矣。仍命書傳敎曰,太學賢士之所關,故凡批旨下,大夫以下,皆無答曰二字,而於太學陳章,有答曰二字矣,昨問近日上書,其中有儒書,故中夜思之,從享之請,儒林所爲,而至於旌門,有大臣焉,有禮官焉,大臣禮官外,事近干恩,故古不敢也。而雖或請大臣規正矣其或鄕儒,其或若頃日,混稱太學京外,則噫,凡事起於微細,往者時象,專由乎此,特召書頭書色,欲爲勉飭,取覽其章,果太學章,而亦異於往日規模,雖爲諸生嘉之,從享外請,雖太學生,予則曰,踰其分數矣,何以然之?旣不樹旌門於香橋,則非太學生所干,而噫,設或太學生,爲此可也。逢今之時,其遺表忠者必有,而何不及於是,而只及於此乎?心嘉之中,亦不無爲諸生勉飭,而因覽元良下答,上無答曰二字,下有退修學業四字,今當代予一初之政,歲初賢關章甫,豈墜三百年古規?章奏雖或不槪于心者,猶從容勉誨,可也。賢關與鄕儒懸殊,豈以退修學業四字,加之於賢關章甫乎?常時不能敎誨,元良未諳,不是異事,此下答卽入覽書之上。加以答曰二字,處分之下,加書一矣字,我何更爲煩稟乎爾等退修學業十三字抹下,以示予待賢關·勉賢關之意。上曰,予今日此敎,大扶賢關儒生,若能擴充此賢士二字幸矣。又敎曰,潛商罪人,分付該曹,待下敎擧行。東萊府使潛商論列狀啓,後入侍承旨,持入奏矣。諸臣退出。
上在昌德宮。常參·經筵,以代理停。
蔡濟恭達曰,明日常參,取稟。令曰,停。
任瑋達曰,大司憲閔遇洙,掌令李奎徽·鄭彦忠,持平吳奉源在外,一員執義未差,今日以監察茶時之意,敢達。令曰,知道。
李得宗達曰,左承旨朴相德,右副承旨兪彦國,俱不仕進,同副承旨李惟秀,旣有只推之令,竝卽牌招,何如?令曰,依。
以左承旨朴相德,牌不進,罷職令旨,令于任瑋曰,推考徽旨捧入。
蔡濟恭啓曰,兵曹判書李喆輔,鎭日違召,無意膺命,其在事體,誠極未安,卽爲牌招,以爲傳授命召之地,何如?傳曰,允。
蔡濟恭啓曰,兵曹判書李喆輔,牌不進矣,本兵重任,不宜久曠,命召傳授,事體甚重,而如是違牌,無意膺命,誠極未安,更卽牌招,何如?傳曰,允。
右議政趙載浩五十度呈辭。令曰,承旨敦諭。
以右副承旨兪彦國,副修撰沈墢等,牌不進,罷職令旨,令于任瑋曰,竝推考徽旨捧入。
李惟秀達曰,臣與右承旨任瑋伴直矣,右承旨,右議政趙載浩處,敦諭進去,今日伴直無人矣。左副承旨蔡濟恭,因儒生書語,情敎難安出去,都承旨李得宗申退,右承旨朴相德,右副承旨兪彦國,旣有只推之令,右副承旨所當牌招伴直,而拘於廳規,不得請牌,何以爲之?敢稟。令曰,牌招。
以右副承旨兪彦國,牌不進,罷職令旨,令于李惟秀曰,推考徽旨捧入。
李惟秀達曰,右副承旨兪彦國,牌不進,罷職令旨捧入,而今日伴直無人,左副承旨蔡濟恭家在城外,右承旨任瑋,所當牌招伴直,而拘於廳規,不得請牌,何以爲之?敢稟。令曰,牌招。
李惟秀達曰,明日次對,兩司當爲進參,除在外外,司諫朴昌潤,待開門牌招,以爲進參之地,何如?令曰,依。
任瑋,以承文院官員,以提調意啓曰,平安道義州·安州等兩處,飄風船人等出送事,盛京禮部咨文二度出來矣。回答咨文,以稱謝之意撰出,別定禁軍騎撥,下送于義州府,使之傳給鳳城,以爲轉送盛京之地,而前例且有無方物謝表,付送於前頭使行入去時,何如?傳曰,允。
任瑋。以義禁府言達曰,卽接月令醫員李鼎玉手本,則時囚罪人尹光烈,素患疾癖之症,越添於處冷之餘,飮啖專却,呼吸不通,氣息奄奄,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
副司直洪益三書曰,伏以三陽回泰,邦慶荐臻,日吉辰良,大禮順成,臣民歡忭,曷有其極?竊伏覩大朝特軫,今年丙子,追悼當時殉節及斥和諸臣,至有賜祭之命,念臣先祖忠烈公臣命耉,自在三司,實主斥和之論,及授西藩,更效勤王之誠,金化之役,力戰立慬,特蒙聖朝愍恤之典,因地建祠,又賜之額,今於諸臣致祭,臣祖祠宇,將爲一體擧行,恩數曠絶,感泣無地,該曹涓期禮官,不日下去,在臣情理,固當往參,而身係朝籍,無以擅行,頃於己巳,亦有殉節臣致祭之命,諸家子孫,皆得受暇往來,玆敢援例仰籲,伏乞睿慈,特許旬望之暇,得與將事之列,千萬幸甚。答曰,覽書具悉,卿其依所陳往來焉。
京畿監司李宗白書曰,伏以義理大闡,聖烈增煥,邦慶萃臻,縟儀竝擧,臣民歡忭,曷有其極?念臣謬膺重寄,今已經歲,災荒孔慘,民事哀痛,殫竭賙濟,使斯民得免於顚連者,卽臣一日之責,而識慮淺短,精力衰疲,無一施措,有百瘡疣,前後問備,非罰伊榮,終恐重速僨誤之罪,上負簡畀之恩,日夕憂懼,懍若淵氷,日昨因重臣筵奏,郵官勘律之敎,至爲嚴重,畿驛苟有慢命之罪,則職忝道臣,不能董飭者,尤宜首先被勘,而緘推旣命,自陳薄罰,又蒙分揀,以惶以感,益不省措躬之所也。郵官雖微,旣匪罪而抵罪矣。今何可以事實之已經陳暴,獨自晏然而已乎?雙嶺致祭,有令道臣擧行之命,而以此情地,亦不敢冒沒奉行,罪戾層積,益無所逃,玆不得不席藁封章,仰請譴何,伏乞离明,亟令鐫削臣職,仍勘臣負犯,以嚴邦憲,以安微分,不勝幸甚。答曰,覽書具悉。卿其勿辭,從速行公。
進士兪漢師等書,批答曰,覽書具悉,所陳業已諭,至於四大臣事,大朝旣已處分矣。改書下
進士黃采·尹得夔·李寅彬·李壽仁·申道湖·安衡·趙克明·李蓍通·安克順·李弼相·權采衡·尹昹·閔墩·安始禧·金聖佐·李光濂·黃杓·李齊益·李泰岳·兪垕·李彦燁·李齊恒·申一權·黃日洽·趙克普·李宜楫·南奎彦·朴台爕·尹渭·李德晦·姜宅齊·徐世璜·李期壽·吳道樞·元景翼·洪宅人·金器良·李恕·尹在德·權敬應·李壽煥·閔瑜·李長老·李明弼·李養浩·李衡弼·權䎸·崔翼運·趙光烈·李曾祜·柳宅揆·鄭益祚·朴東楫·李台秉·吳聖植·李可學·吳聖極·朴行淳·李彦圭·沈翼賢·李英祚·李好讓·李壽咸·李心休·姜游·沈機賢·趙彦泰·蔡恒夏·安錫胤·徐就修·李廉·李鳳禎·金鳳錫,幼學尹井東·兪漢益·元重寅·李禹圭·李白圭·洪纘海·李瀁·趙元鎭·趙學良·鄭萬濟·鄭存養·徐有定·魚錫永·尹佐東·申·崔體仁·尹哲東·李在玉·申翊漢·申·安檍·申光吉·朴需朝·閔涵·申光國·李澮·朴需韓·申光業·金珌·朴師一·李克存·金玤·朴敦仁·吳琛·李克厚·鄭有煥·李受鎭·李澥·黃栒·宋億休·李泰運·韓致大·李觀熙·李泰圭·李玄圭·尹準東·徐有恭·吳彦鎭·姜涉·李烈普·柳復源·崔趾仁·尹盛東·李榮普·李商尹·鄭宗游·尹春東·李宜白·李宜耆·趙嶫·趙瑞泰·李濟亨·尹守謙·李濟仁·李顯天·李濟貞·李允彬·朴顯禧·李克壽·尹命東·沈翔雲·李成圭·洪宣輔·申思範·南紀漢·李得濬·李得淳·南紀海·李漢鎭·林錫喆·林迪喆·金得煌·柳協基·金得燦·洪榮啓·閔孝昌·尹奎東·洪述漢·許慤·李普海·趙元泰·尹得欽·洪近漢·尹得秀·尹行敏·朴致圭·金道徽·朴淳命·韓光範·柳昌運·李泰壽·李湸·鄭喆祚·朴相玉·徐迪修·趙鎭杓·尹緖遠·尹勉經·曺命億·李春培·安大濟·李泰爕·金益柱·鄭敏達·洪鳴漢·鄭忠達·徐汝修·張志尹·李廣仁·徐爾修·元秀良·李顯昌·宋敏相·朴宗壽·尹興喆·徐宗煥·魚漢佐·李商羽·徐集修·宋煥文·鄭時敬·申·洪師漢·沈公藝·李裕文·鄭堅·張至升·尹正東·洪觀海·張至永·李命圭·朴仁榮·李英圭·尹載命·朴師崙·李厚兆·宋休命·李厚圭·李世述·鄭宅彬·李堯允·洪相文·李儒弼·李堯八·趙學敏·李堯仁·趙鼎漢·趙世遜·洪聖漢·任元泰·申大有·韓益珍·昌世大·李惟秊·李在宗·兪漢慶·趙學聖·尹佑東·申暹·趙寬鎭·鄭抃·金躍河·權時範·裵聖集·李宜泰·金恒壽·金龍瑞·金尙廷·申·文尙赫·柳鎭龜·柳·金聲國·朴旼兼·尹德雨·李挺羽·李德源·韓後漸·金鳳適·南德燁·鄭弘鎭·柳克明·崔鑰·韓命周·鄭宅孚·任希尹·尹瑗·李明源·李星迪·黃萬錫·李復徽·安命宅·崔瑜·安錫禧·車泰邦·安錫祉·李惟季·兪建柱·安慶一·羅熻·李逵·元明鎭·安光一·安潛·元啓鎭·安皓一·安樟·兪漢廣等書曰,伏以臣等,以先正臣文正公宋時烈,文正公宋浚吉從祀文廟事,瀝血齊籲者,實出於尊賢慕德,明天理·正士趨之至懇,而兼以故相臣金昌集·李頤命·趙泰采·李健命,旌閭爲請者,亦是褒功顯忠,淑人心·扶世敎之血忱,悉陳百年之公議,以見擧國之同情,齊誠顒祝,恭竢一兪,及承徽批,未蒙準許,而俯示睿衷者,僅止於業已諭三字,至於下款事,乃以我何更稟爲敎。仍令臣等,退修學業,臣等聚首擎讀,愕眙失圖,此莫非臣等,誠淺辭拙,無以上格崇聽之致,臣等抑塞悶歎,惶愧交中,宜不敢更有所陳列,而第念玆事之不容已,實是离明之所俯燭,雖以事重體大,未蒙片言開可。亦豈可自阻於察邇之聽,而不盡其未卒之辭乎?我朝聖廡從祀之典,實自中廟朝,躋享文忠公鄭夢周始,其後有五賢從祀,及至肅廟朝,以文成公臣李珥,文簡公成渾享焉。又以文元公臣金長生享焉,我肅廟尊儒重道之盛德,豈非我邸下之所當法者乎?兩先正,俱以文元之嫡傳,上接洛濂之正脈,其造詣之宏深,德業之崇廣,非空疎末學如臣等所敢窺測其萬一,而百餘年間,斯文之賴而不喪,世道之賴而不墜,天理民彝之賴而不壞滅殆盡者,蓋莫非兩先正之力,譬如泰山喬岳,未見其運動,而其功利之及於人者,廣且大,此所以經歷百變,道德彌彰,昔之尊慕者,愈益像想而欽歎,昔之疑貳者,亦皆懣然而心服,如使國家,無從享之典則已,旣有從享之典,則兩先正從享之尙今因循者,豈不爲國家之一大欠典乎?倘邸下念及于此,必不待臣等之畢其辭,而亟兪臣等之請矣。第臣等學識鹵莽,徒費虀鹽,旣不能信在言前,又不能竭誠開陳,以致不槪於睿衷,而承此訑訑之敎,此莫非臣等之罪,臣等只自嗟惋訟恧而已。卽伏見大朝下政院之敎,以臣等之托跡賢關,特加慰諭,改下批旨,辭敎隆重,臣等莊誦感惶,益無所容,而且以旌閭之竝請,誨責備至,臣等於此,竊不勝瞿然悚懍之至,太學陳章,事體自別,除非斯文之事,宜不敢混擧,而臣等愚意以爲,今此忠節之表章,實關君臣之大倫,其在明倫之地者,恐不可以不言也。且建祠旌閭,均是奬忠,而一許一靳,不勝抑鬱,故敢以爲請,伏願邸下,仰稟大朝,亟擧兩先正從祀之典,竝許四大臣旌閭之請,以光斯文,以扶世敎,千萬幸甚。臣等且伏見,頃日大朝下敎有曰,措辭上書,勿爲循例捧入,承旨求對受答,竊念臣等之書,亦係措辭上書,喉司之臣,似當依大朝下敎,求對受答,而卒乃循例入達,豈以臣等之卑賤,無足備數而然耶?惟允之責,恐不當如是,臣等竊爲喉司諸臣慨然也。答曰,覽書具悉。所陳業已諭,而至於四大臣事,大朝下敎至當,爾等宜體聖敎。
上在昌德宮。常參·經筵,以代理停。
李得宗達曰,明日,朝參相値,常參頉稟。令曰,知道。
李惟秀達曰,大司憲閔遇洙,掌令鄭彦忠·李奎徽,持平吳奉源在外,一員執義未差,今日以監察茶時之意,敢達。令曰,知道。
李惟秀,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李得宗達曰,左副承旨蔡濟恭,右副承旨兪彦國,今日俱不仕進,竝卽牌招,何如?令曰,依。
以右副承旨兪彦國,牌不進,罷職令旨,令于任瑋曰,推考徽旨捧入。
李惟秀啓曰,兵曹判書李喆輔,日事違召,尙不出肅,事甚未安,卽爲牌招,以爲傳授命召之地,何如?傳曰,允。
又啓曰,兵曹判書李喆輔,牌不進矣,本兵重〈任〉,不容久曠,而如是違牌,無意膺命,其在身體,誠極未安,更卽牌招,傳授命召,何如?傳曰,允。
令于李惟秀曰,大臣·備局堂上引接。
右議政趙載浩五十一度呈辭。令于任瑋曰,安心調理。
寶劍單子,傳于李惟秀曰,以其次爲之。
李得宗達曰,明日朝參,承旨不可不備員,而左承旨朴相德,以親病陳書受由,合有變通之道,何以爲之?敢稟。令曰,與入直有間,先察職,後護焉。
任瑋,以禮曹言啓曰,皇壇祭壇祭器及凡諸等物,每年孟春,禮·戶曹堂上奉審事,曾已命下矣。今正月二十三日,臣曹與戶曹堂上進去,眼同奉審後,稟處,何如?傳曰,允。
又以禮曹言啓曰,斥和殉節戰亡人致祭事,筵稟,命下矣。其中或有代盡,神主埋置者,則各其墓所設祭事,分付,何如?傳曰,允。
李惟秀,以備邊司言啓曰,靈光·咸平兩邑漂人,今當上來矣,入京後接置于南別宮,而別定禁軍一人,領率衛軍,善爲防守,留時供饋衣服製給等事,令各該曹,考前例擧行,本司郞廳一員,解事譯官數人,亦爲定送,漂到情實,更加盤問,入送北京時,關西之盤纏銀子,三道之定差員,交遞領往,分付各該道道臣,依例擧行。亦令義州府,預先通報於鳳城,將以爲彼境一路護送之地,何如?傳曰,允。
又以備邊司言啓曰,頃日筵中,因開城留守尹汲,仰請賑資,有關西木,令備局劃給之命矣。本府賑資之難辦,誠如守臣所陳,而近來關西木,或因道內設賑而發賣,或爲地部經用而取來,卽今見儲,其數不敷,莫重不虞之備,有難濫許,舊陳木一百同,依例折價許賣,俾補賑資爲宜,以此,分付該府該道,何如?傳曰,允。
又以備邊司言啓曰,卽接典牲署所報,則今月十八日夜間,虎入犧牲場內,猪一口囕去,故追跟其跡,則外南山近處,有噉食之痕云,城外至近之地,虎患若此,誠極驚駭,令三軍門,別定善放砲手,各別跟捕之意,嚴飭分付,何如?傳曰,允。
又以訓鍊都監言啓曰,因備邊司草記,典牲署犧牲場內有虎患,令三軍門,別定善放砲手,各別跟捕事,允下矣。都監善放砲手七十名,將官率領,卽爲發送之意,敢啓。傳曰,知道。
又以禁衛營言啓曰,因備邊司草記,今月十八日夜,虎入典牲署犧牲場,猪一口囕去,故追跟其跡,則外南山近處,有噉食之痕云,城外至近之地,虎患如此,誠極驚駭,令三軍門,定送砲手,各別跟捕事,允下矣。本營善放砲手六十名,將校二員領率,使之跟捕之意,敢啓。傳曰,知道。
又以御營廳言啓曰,因備邊司草記,虎入典牲署場內,猪一口囕去,故追跟其跡,則外南山近處,有噉食之痕云,城外至近之地,有此虎患,誠極驚駭,令三軍門,別定善放砲手,跟尋捕捉事,命下矣。本廳善放砲手五十名,將校率領,今日出送,與訓局禁營,合力跟捕之意,敢啓。傳曰,知道。
又以兵曹言啓曰,明日朝參時,本曹堂上侍衛,不可不備員,參議有闕之代,令該曹,以在京無故人,口傳差出,仍卽牌招,以爲備員侍衛之地,何如?傳曰,允。
吏曹口傳政事,以兪漢蕭爲兵曹參議。
李惟秀,以兵曹言啓曰,在前明政門親臨朝參時,明政門與弘化門,相距不遠,故東營集春營入直軍兵,除出弘化門外,左右邊路,量宜排立,雜人一切防禁,而事畢後,卽爲還入本處入直矣,今亦依此擧行之意,分付禁御兩營,何如?傳曰,允。
又以御營廳言啓曰,因兵曹草記,明政殿朝參時,東營入直軍兵,使之排立於弘化門外,雜人禁斷事,命下矣。本廳東營入直步軍一哨內,一旗軍三十四名除出,該哨官領率把守,防禁雜人,事畢後還爲入直之意,敢啓。傳曰,知道。
又以禁衛營言啓曰,因兵曹草記,明政門朝參時,集春營入直軍兵,使立排立於弘化門外,雜人禁斷事,命下矣。本營集春營入直鄕軍五十名內,四十名除出,該哨官一員,領率把守,防禁雜人,事畢後,還入直之意,敢啓。傳曰,知道。
又以義禁府言達曰,咸興譯學李命說,因傳敎島配事,令旨達下矣。李命說時在咸鏡道鍾城府云,李命說依令旨,全羅道扶安縣蝟島鎭定配所,而依例發遣府羅將,仍令押送配所,何如?令曰,依。
左承旨朴相德書曰,伏以臣,猥荷特授之恩,久忝近密之班,奔奏晨夜,亶出勞力之義,而家有病母,不能盡省護之方,身抱危疾,不敢爲調息之計,一味驅策,恒切焦悶。又因近日寒暄不適,臣母素患諸症,一陪添劇,痰滯而眩作,氣升而嘔逆,委頓床席,眠食俱妨,眞元日益陷敗,藥焫不能收效,臣方左右扶持,實無片刻離捨之勢。玆敢略陳懇迫之私,仰冀鞶帶之褫,伏乞离明,亟令鐫削臣職名,俾得安意調護,仍治臣瀆擾之罪,以嚴邦憲,不勝甚幸。答曰,覽書具悉。卿其勿辭,救護母病。
左副承旨蔡濟恭書曰,伏以臣,昨伏見太學儒生書本,以日前儒書,承旨不爲求對受答,費辭侵斥,至以爲慨然,臣竊不勝瞿然之至,伊日儒書之來呈也,該房承旨,適不在院,臣果捧入,而但念此與三司言事之章,體段各異,則持此求對,事涉如何?遂令循例入達,蓋非獨臣之見爲然,院僚亦不以臣見爲非,今其書斥如此,臣之不職之失,於此著矣,揆以廉義,何可仍冒於榮次,召牌之下,末由承膺,隨詣闕外,略陳短章。伏乞睿慈,亟遞臣職,以安私分,仍治臣溺職之罪,以昭法紀,千萬幸甚。答曰,覽書具悉。爾其勿辭,從速察職。
副司直洪鳳漢書曰,伏以臣,頃蒙恩譴,得解重擔,逬出鄕廬,縮伏自訟,曾未幾何,有隕自天,旣降給牒敍用之命,仍有軍銜兼帶之授,臣嚴畏分義,纔已黽勉入城,而惶懍之忱,愈久愈切,蓋限望前禁囚者,實出於我聖上與民同慶之至仁洪渥,而臣不能對揚盛意,曉諭曹中,致使郞吏,誤觸禁令,則臣職在長官,其爲罪不必以身犯與否,有所輕重,而大僚有言,聖恩曲推,罪無異於同罰重臣,恩獨及於負累賤品,臣含恩訟罪,益覺愧悚,且於前承旨黃仁儉之特罷,添一不安之端,都監元無無牌囚人之例,而都廳乃以此自首,至被譴罰,雖其已蒙收敍,臣其時堂上,何可因其倖免,獨爲晏然乎?仍念臣積瘁爲祟,神耗形鑠,筋力奔走,已無其望,鄕外往來,重觸風寒,素患阿堵之疾,又復添劇,晴赤胞爛,殆難辨物,黑室垂頭,鍼藥雜試,而有不可以時日得效,所兼諸司,亦係緊務,則豈可一向虛縻,以貽其瘝曠也哉?以情而旣無以自恕,以病而亦末由自强。玆敢略暴微懇,仰瀆崇聽。伏乞睿慈,亟令重勘臣罪,以肅朝綱,仍許長暇,俾得以及時調治,不勝大願。答曰,覽書具悉,卿其勿辭焉。
〈丙子〉正月二十日巳時,王世子坐時敏堂。大臣·備局堂上引接入對時,左議政金尙魯,司直金聖應,左參贊洪象漢,知事李成中,護軍具善行,左尹申晦,工曹參議金致仁,校理趙曮,司諫朴昌潤,同副承旨李惟秀,假注書李晉圭,事變假注書成胤儉,記事官洪良漢·金和澤進伏訖。尙魯曰,近日風寒甚嚴,氣候若何?令曰,一樣。尙魯曰,大朝氣候若何?令曰,一樣。尙魯曰,睿候少減,連開講筵,臣竊喜矣。今日次對,別無可達者,而有大朝飭敎,故入奏矣。仍達諸道狀啓曰,此全羅監司閔百祥狀達也。備陳羅州·靈巖·珍島·康津·務安·咸平·海南等七邑災荒孔慘,許多稅穀,無以責納之狀。仍以乙亥條大同米,待秋徵捧事,令廟堂,稟處爲請矣。當此饑荒之歲,民情之遑急如此,事勢之渴悶如此,而大朝殿下,深軫八路生靈,連下絲綸,惻惕如傷之盛意,藹然於十行之間,苟有可以利於民者,豈不思所以對揚矜恤之道?而惟正之供,事體至重。上年條大同之,待今秋退捧,有關後弊,不可輕許,此狀辭置之,何如?令曰,依爲之。出擧條尙魯曰,此忠淸監司趙明鼎狀達也。備陳本道昨冬還上,太半未捧,今春糶分,大減常年之狀,仍以毋論尤甚之次稍實邑,各樣還上及軍餉米軍作,半留庫中,限折半加分,己巳軍作米全數,改色陳腐,儲置米三分一改色事,令廟堂,稟處爲請矣,還穀之半留半分,正爲嗣歲之慮不虞之備也。朝家法意,至爲嚴重,而値災歲,則以民饑而未俸,以穀縮而加分,使倉庫所儲,蕩然如洗,此誠非少憂也。然窮春種糧之不給旣如此,則其在濟恤之道,亦不可膠守常法,而但折半則太多矣,道臣先就各邑民戶之多寡,災荒之淺深,一一親加審度,還上軍餉留庫中,三分一,或四分一,或五分一,分三等,量宜加分,而雖一石穀,毋或有濫分之弊事,嚴飭,分付,至於軍作米,纔有大朝飭敎,遷動非所可論,儲置米事體亦重,改色之請,不可許施,竝置之,何如?令曰,依爲之。出擧條尙魯曰,此全羅監司閔百祥狀達也。枚擧茂朱·珍山·錦山·龍潭·高山·鎭安等邑,守令聯報以爲,昨年綿農大歉,挽近所無,大同田稅之以木責納,殆同龜背之刮毛,上項各邑乙亥條大同及茂朱田稅木,竝從民願,以純錢上納事,請令廟堂,稟處矣。本道綿農之酷被災害,誠如道臣狀辭,大同之以錢代納,雖似重難,在前如此之時,旣有代納之例,當此歉歲,其在恤民之道,不可無變通,六邑乙亥條大同木,依狀請許施爲宜,至於茂朱之田稅木,所謂辛酉前例雖有,自本道往復戶曹,許其代納之事,而廟堂則曾無許施之前例,有難創許,此則置之,何如?令曰,依爲之。出擧條尙魯曰,日昨以廣州留守李昌誼,軍餉變通狀達置之事,筵稟,而更思之,則其中減分一欵,同歸勿施,誠爲可惜,故更此仰達,蓋本府還糶之多分,旣爲境民難堪之大弊,則餉米一萬石,纔雖移劃於畿邑,每年糶分二萬石之貽弊於民,視前一也。此則不可無軫念變通之道,自今年爲始,依前狀請,餉還元數中五千石,使之定式減分,何如?令曰,依爲之。出擧條尙魯曰,新差備堂之尙不行公,事體未安,竝推考警責,申飭行公,何如?令曰,依爲之。出擧條昌潤曰,請充軍罪人李時蕃,依律處斷。令曰,勿煩。請恒延·命垕·敏樞,仍令鞫廳,嚴鞫得情。令曰,勿煩。請島配罪人泰績,更令鞫廳,拿鞫嚴問,夬正王法。令曰,勿煩。請卜連亟令王府,拿鞫嚴問,以正王法。令曰,勿煩。請收還罪人斗齡酌處之命,仍令嚴鞫得情,夬正王法。令曰,勿煩。請收還罪人天大酌處之命,夬正王法。令曰,勿煩。請稟于大朝,還收罪人益源定配之命,更加嚴鞫得情,夬正王法。令曰,勿煩。請罪人匡師更加嚴鞫得情,夬正王法。令曰,勿煩。請罪人柱天,仰稟大朝,亟令王府,以同參律擧行。令曰,勿煩。請罪人厚基仰稟大朝,亟令王府,以同參律擧行。令曰,勿煩。請絶島安置罪人來復,稟于大朝,還寢發配之命,仍爲嚴鞫得情,以正王法。令曰,勿煩。請徑斃罪人詹,亟稟大朝,追施逆律。令曰,勿煩。請前校理申致謹,前大司諫尹尙任,亟施追奪之典。令曰,勿煩。請緣坐罪人抗,稟于大朝,亟擧孥籍之典。令曰,勿煩。請前北兵使李泰祥,稟于大朝,拿問嚴處。令曰,勿煩。曮曰,學問之工,一日間斷,則功虧一簣,當此春煦舒長之時,益加勤學,無少間斷,以爲成就睿學之方伏望。令曰,體念。曮曰,睿候尙多未寧,臣等之憂,甚於停講,幸今少差之時,益加調攝,快復天和伏望。令曰,當依所請。曮曰,次對卽大朝會,而連承大朝飭敎之下,入對備堂,皆無一言仰達,事體寒心,竝推考,何如?令曰,所陳是矣,依爲之。出擧條曮曰,今日入對諫臣,不過謄傳故紙,無一新達,此已未安。而李師祚梟示之請旣出,重邊事之意,則遽然停達,大失臺體,極爲寒心,請司諫朴昌潤罷職。令曰,依爲之。出擧條曮曰,群下講確仰達,邸下亦講確下答然後,方有實效,此後燕居之際,常思下詢之方,引接詳賜論難,則方可見實心實效矣。令曰,各別體念。尙魯曰,儒臣所達誠好,而邸下以各別體念爲敎尤好矣,臣忝叨匪據,平日憒憒,實有伴食中書之譏,而大朝至誠惻怛之政,不能奉承,當此首揆呈告之時,無一事仰達,非但不勝其任矣,其害當及八路,今聞儒臣之言,不勝悚恧之忱矣。令曰,八路凶荒孔慘,大朝爲民之意,藹然絲綸,而再次次對,不能仰承,實爲惶懍矣,儒臣之言誠是,不但大臣引咎,所達切實,當體念焉。司諫朴昌潤罷職事下令。諸臣以次退出。
上在昌德宮。常參·經筵,以代理停。
王世子誕日。
大殿·大王大妃殿·中宮殿·嬪宮,政院·玉堂口傳問安。答曰,知道。
世子宮,政院·玉堂單子問安。答曰,知道。
朴相德達曰,明日常參,取稟。令曰,停。
蔡濟恭達曰,大司憲閔遇洙,掌令李奎徽·鄭彦忠,持平吳奉源在外,一員,執義未差,今日以監察茶時之意,敢達。令曰,知道。
又以弘文館言達曰,副修撰沈墢,旣有只推之命,卽爲牌招察任,何如?
以副修撰沈墢,牌不進,罷職令旨,令于李惟秀曰,推考徽旨捧入。
蔡濟恭啓曰,兵曹判書李喆輔,日事違召,無意膺命,事體分義,殊涉未安,卽爲牌招,以爲傳授命召之地,何如?傳曰,允。
又啓曰,兵曹判書李喆輔,牌不進,推考徽旨,今方捧入矣,本兵重任,不宜久曠,命召傳授,一時爲急,而如是違牌,事甚未安,更卽牌招,何如?傳曰,允。
李得宗達曰,朝參承旨,不可不備員,而右副承旨兪彦國,身病猝重,不得入來,合有變通之道,何以爲之?敢稟。令曰,改差。
承旨前望單子入之,李彜章落點。
備忘記,上諡時守宮內官李永輝·崔錫禧·金重潤·吳喜得,兒馬一匹賜給。
傳曰,都承旨入侍。
吳彦儒,以吏曹言達曰,本曹佐郞李壽勉,受由過限未上來,依例改差,何如?令曰,依。
李惟秀,以弘文館言達曰,本館下番闕直,事甚未安,今日政新除授玉堂,待下批,卽爲牌招,以爲推移入直之地,何如?令曰,依。
李彜章,以兵曹言達曰,卽接景福宮假衛將牒報,則今日曉頭巡審時,丁太龍稱名人,越城投入,故問其委折,則以爲,恐爲巡邏之所被捉,果爲越來云,聞來極爲驚駭,本宮事體,與時御所無異,則不可尋常處之,其罪狀,令攸司依律重治,何如?令曰,依。
朴相德,以戶曹言達曰,依令旨,右議政趙載浩處,去十二月,今正月兩朔祿捧,令倉官,更爲輸送于本家,則以爲,雖承更輸送之令,旣辭其職,不可冒受常祿云。祿捧又不領受,何以爲之?敢稟。令曰,令倉官,更爲輸送。
李彜章,以義禁府言達曰,慶尙監司申本及備邊司草記,據刑曹粘目內,開寧前縣監李遇芳,崔台衡·尹光烈,金山前郡守宋淳明,倭學譯官玄泰翼,移本府處置事,依下矣。李遇芳,以忠淸道尼山縣監,時在任所,崔台衡下去于全義地,時未上來,宋淳明,以全羅道潭陽府使,亦在任所云。依例發遣府羅將,竝拿來,尹光烈前以他罪,旣已拿囚,以此拈出問目,更招後,稟處,玄泰翼依備局草記,湖南極邊定配以入,何如?令曰,依。
又以義禁府言啓曰,咸鏡都事閔墪,鏡城府投畀,當日內押送事,命下矣。閔塾因傳敎,依例發遣府羅將,咸鏡道鏡城府,當日內押送配所之意,敢啓。傳曰,知道。
李惟秀,以中樞府言達曰,本府本甚淸寒,堂·郞數多,而吏隷太少,凡公會時,不能分排,不得不奏立雇人,而雇價亦無出處,名雖大臣衙門,全不成貌樣,殊可寒心,曾有請得奴婢,收貢補用矣。年久散亡,無一餘存,玆敢仰請,依二去庚申年例,毋論寺奴婢,逆家奴婢,限五十口劃給事,分付該曹,何如?令曰,依。
有政。吏批,兼判書申晩,牌不進,參判趙雲逵進,參議金相福未肅拜,同副承旨李惟秀進。
啓曰,判書申晩,牌不進,參議金相福在外未肅拜,小臣獨政未安,何以爲之?敢稟。傳曰,仍爲之。
又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
又啓曰,工曹佐郞李碩載,受由過限未上來,依例改差,何如?傳曰,允。
又啓曰,宗簿寺正朴道源呈狀內,身病甚重,萬無起動察任之望云。依例改差,何如?傳曰,允。
以兪最基爲大司諫,兪彦述爲執義,宋德中爲司諫,鄭述祚爲持平,宋文載·金相度爲正言,李仁源爲校理,柳正源爲副校理,徐命天爲副修撰,趙爲修撰,李成中爲判尹,鄭昌聖爲文學,吳彦儒爲刑曹參判,金陽澤爲戶曹參議,趙晸爲戶曹佐郞,南公弼爲禁府都事,成胤儉爲惠陵別檢,趙榮弼爲承文著作,朴命球爲榮錄。
有政。兵批,以判書李喆輔未肅拜,參判沈星鎭病,參議李景祜病,參知愈漢蕭入直進右副承旨李彜章進。
以辛義立·宋炳雲·元仁孫·鄭漢奎爲副護軍,洪啓禧·金尙翼·李昌壽·吳彦儒·金尙重·兪彦國·南雲老·趙曮·鄭尙淳爲副司直,李最中·洪準海爲副司果,金聖東·沈尙咸爲副司正,趙榮約爲咸興監牧官。
成均館進士李寅彬等書曰,伏以臣等之以先正臣文正公宋時烈,文正公宋浚吉,躋享聖廟爲請,而不得請則不敢止者,夫豈可已而不已者哉?嗚呼,爲國之道,莫要於重道,莫急於崇儒,而崇儒重道之本,又在於聖廟,故自漢唐以來。凡有學行德業之爲一世所師表矜式者,則必擧而從享聖廟,以之表章斯文,以之賁飾治敎,蓋未有有其人而不擧其典者也。若兩先正,則繼往聖不絶之緖,荷四朝曠世之遇,精深純粹之學,戰兢臨履之行,光明俊偉之德,廣大磊落之業,昭諸耳目,載諸國乘,雖其趨向之異,而汨於利害之私者,未始不以爲吾東方道學之嫡傳,往時之敢可謗毁者,在先正顧何損焉?近日之同其慕仰者,在先正亦何加焉?而兩先正學行德業之盛,亦足以卽此而見之矣。邸下於臣等兩書之批,俱以業諭爲敎,而臣等之所論列,蓋有未盡出於前套者,則邸下何不詳覽而明敎之,只以循例之批,牢拒臣等之請耶。臣等抑鬱愁沮,不得不更此申籲,而瀆撓之誅,有不暇顧,伏願邸下,上稟大朝,仍令攸司,亟擧盛典,千萬幸甚。至於四臣旌閭一事,臣等未嘗不仰體大朝下敎,而第今世道,屬晦明之機,人心有眩惑之慮,臣等妄以謂,必如是而後,君臣之倫,益有以大明於世,此亦臣等苦心之所在也。更冀邸下,以此群情,導達於大朝,竝賜處分,是臣等區區之望也。謹昧死以聞。進士李寅彬·尹得夔·李衡弼·李養浩·李性源·洪挺漢·李學源·安克順·李弼相·權采衡·宋汴·閔墩·安始禧·金聖佐·李光濂·黃杓·李齊益·李泰岳·李齊恒·兪垕·李彦燁·申一權·趙克普·李宜楫·黃日洽·南奎彦·尹渭·李德晦·徐世璸·李期壽·吳道樞·朴台爕·元景翼·洪宅人·金器良·李恕·尹在德·李壽仁·權敦應·李壽煥·閔瑜·姜宅齊·李翊弼·李長老·趙克明·韓宗器·徐就修·權晤·崔翼運·趙光烈·李曾祜·柳宅揆·鄭益祚·朴東楫·蔡恒夏·安錫胤·尹翰東·李台秉·吳聖植·李可學·吳聖極·申道將·朴行淳·李彦圭·沈翼賢·李英祚·李好讓·李心休·李蓍通·姜游·沈機賢·趙彦東·尹昹·尹起華·李壽咸·安衡·李鳳楨·金鳳錫·李廉·安㒆·金養直,幼學金粹默·洪纘海·尹井東·兪漢益·李禹圭·李瀁·趙元鎭·李白圭·趙學良·鄭萬濟·魚錫永·鄭存養·徐有定·趙寬鎭·尹佐東·魚錫雨·沈順之·徐厚修·申翊漢·李求玉·申·申光吉·安檍·閔涵·申·朴雲朝·申光國·安樟·金珌·申光業·朴雲韓·朴師一·金玤·李克存·朴敦仁·吳琛·李克厚·鄭有煥·李受鎭·李澥·黃栒·宋億休·李泰運·韓致大·李觀熙·李玄圭·尹準東·徐有恭·李泰圭·吳彦鎭·姜涉·李烈普·柳復源·崔體仁·尹盛東·李榮普·崔趾仁·李命尹·鄭宗游·尹春東·李宜白·趙嶫·李濟亨·李宜蓍·趙瑞泰·尹守謙·李顯天·李濟仁·李允彬·朴顯禧·尹命東·李濟貞·李克封·沈翔雲·李成圭·洪宣輔·李得濬·申思範·南紀漢·李得純·林錫喆·李漢鎭·金得煌·南紀海·任迪喆·金得燦·閔孝昌·尹奎東·洪述漢·許慤·李普海·尹得欽·趙元泰·洪近漢·尹得彦·尹行敏·朴致奎·金道徽·朴淳命·韓光範·柳昌運·李泰壽·李湸·鄭喆祚·朴相玉·徐迪修·趙鎭標·尹緖遠·尹勉經·曺命億·李春培·李東燮·金益柱·鄭敏達·徐汝修·張志尹·鄭忠達·徐肅修·李廣仁·元秀良·李顯昌·宋敏相·尹興喆·徐宗煥·魚漢佐·李商羽·徐集修·洪景聖·宋煥文·鄭時敦·申·洪師漢·沈公藝·李裕文·鄭堅·張至昇·張至永·尹正東·洪觀海·李命圭·朴師崙·李厚兆·李英圭·李世述·鄭宅彬·李厚圭·李堯允·洪相文·李儒弼·李堯八·李宜泰·趙鼎漢·趙世遜·李堯仁·洪聖漢·任元泰·申大有·韓益珍·昌世大·鄭抃·金躍河·權時範·裵聖集·金恒壽·金龍瑞·金尙廷·申·文尙奭·柳鎭龜·柳·金聲國·朴旻兼·尹德雨·李挺羽·李德源·韓後漸·金鳳適·南德燁·鄭弘鎭·尹載命·柳克明·宋休命·崔鑰·韓命周·鄭宅孚·任希尹·尹瑗·李明源·李星迪·黃萬錫·李復徽·安命宅·崔瑜·安錫禧·申泰邦·羅熻·安錫祉·申暹·李逵·尹喆東·柳協基·尹祐東·洪啓英·趙學聖·李惟季·趙學敏·兪建柱·安光一·兪漢慶·元明鎭·安慶一·兪漢廣·安皓一·李惟年·安潛·元啓鎭·元重寅。答曰,覽書具悉。業已諭,更別無他諭矣。
戶曹判書鄭翬良書曰,伏以臣,頃陳短章,顒俟恩遞,及奉睿批,不準所辭,臣誠愕然失圖,罙增悶蹙之至。噫,官師之規,不見於世久矣。而日昨儒臣筵達,正得此意,臣當受以爲罪,而豈敢費辭乎疏,以傷事面,而第其論則是論思之言,而體比惠文之彈,其請則是勘罷之律,而足見公議之嚴,雖睿度涵容,姑示靳難,而所叨職名,便屬已遞,臣雖欲靦然蹲據,有不可得者矣。仍念臣,疎迂病脆,謬當重任,向來一出,不過爲敦匠事嚴,辭不獲免,而仍因盤礴,非臣始計,方擬瀝血控籲,還臣本分,而目下情地,又重難冒之端,尋單見阻,一味縮伏,卽朝候班及正門朝參,百僚咸造,而亦無以進身末班,禮缺分虧,罪無所逃。伏乞离明,俯垂諒察,卽許鐫遞臣本兼諸任,以靖私義,仍治臣罪,以警具僚,不勝幸甚。答曰,覽書具悉,卿之所辭過矣。度支重任,卿其勿辭,從速行公。
領府事金在魯箚曰,伏以臣,老病漸甚,如日下山,三冬辛苦,僅延殘喘,歲初邦慶荐疊,拚死進參,或冀春和漸舒,得尋生路矣,近因日寒復酷失睡,本病之外,添以新感,咳嗽達宵,鬢顴刺痛之症兼發,宛轉床褥,昏昏凘綴。邸下誕辰之候,大朝朝參之儀,俱不得入參,廢分闕禮,罪無所逃,伏枕悚殞,短章自列,乞被嚴譴,以安賤分。取進止。答曰,覽劄具悉卿懇,以病未參,其何所傷,卿其安心勿辭,善攝焉。仍令曰,史官往諭。
領議政李天輔箚曰,伏以臣,一病沈頓,前後診筵及特敎入侍,一未進參,虧分廢職,罪合重誅,而殿下護軫賤疾,太醫臨門,賜以珍劑,伏枕惶感,靡所容措,蓋臣病情,非一時偶感,積瘁之餘,所患塊癖,挾冷復發,危兆敗症,浹旬辛苦,而頑痰流注肢節,右膝疼痛而浮高,勢將成濃,而雖或免成濃,筋絡漸縮,失今不治,則恐成廢疾,醫云非鍼灸,則無以得效,故不得不請急於小朝,幸蒙恩暇。而重任在身,瘝曠之罪,與日俱積,伏讀近日所下傳敎,則飭勵朝臣,軫恤民生,至誠惻怛,溢於絲綸,聖意之勵發若是,而臣則僵在床笫,無一分裨補,臣固死罪。況藥院之任,尤非病伏之身,所可一刻虛縻者,夙宵惶隕,如添一病。伏乞聖慈,俯賜矜憐,將臣本兼職名,竝許遞改,俾得安意調息,以幸公私焉。臣有區區之所懷,而登筵未易,玆敢附陳之,城中後渠之議,其來久矣。殿下蓋嘗卿士謀及庶民,殆無異辭,而殿下猶且持難,迄今未決者,實出於愼重之聖意,而一年二年,一經夏潦,屋廬蕩折,人物之漂溺,逐歲輒增,以其泉脈壅閼,水性濊濁,都城之內,痰癖怪疾,漸益熾盛,今若仍循苟度,又過數年,則其爲患也,恐不但止目下所見也,豈不大可憂哉?殿下之所以愼重于此者,以其爲役甚巨,難於動民,然赫赫京都,卽萬世定鼎之基也。平地橫流,不可坐受其害也。早晩必一濬而後已,而今年不濬,則明年之役,倍於今年,畢境用民之力,將不知爲幾何。是固不可不亟圖之者,且今時則易然,坊民戶役之外,勢當募丁,歉歲之或築城或建宇,古之人,多有行之者,蓋使飢民赴役仰哺,賙賑之政,興作之功,竝行而俱利也。目今都下貧民,旣値荒年,又當窮春,太半遑急,募而役之,則孰不樂爲之用乎?王者之政,惟在順民之心,能順民心,而不濟其事者,未之有也。是役也五部萬姓,莫不願之,而飢民之樂赴者又如此,則何患乎不能告厥成功也哉?惟殿下,斷日宸衷,擇差有司之可堪此任者,使之講定節目,則其財力之劃區,疏導之方略,自當擧而行之,伏願留神焉。凡民之最可哀者,無如婚葬之過期,殿下於向年,特敎申飭。自官助成,而在下者不善奉令,實惠未究蔀屋之下,過時而未婚,經歲而未葬者,顧何限,而況今諸路失稔,民皆救死不贍,其何以及於人道也哉?方當三陽回泰,萬品咸蘇,我殿下體元行仁,宜先此二者,特降德音,另飭中外,抄出男子三十歲以上,女子二十五歲以上及死而久未瘞,助給其需,京則京兆受各部成冊,外則道臣受列邑成冊,報于備局,以爲憑考勤慢,罪其不能擧行者,則庶可爲導揚和氣之一端也。取進止。答曰,省箚具悉卿懇。所陳當諭於入侍矣,卿其安心勿辭,善攝焉。仍傳曰,遣史官傳諭。
丙子正月二十一日辰時,上御明政門。朝參入侍時,行都承旨李得宗,左承旨朴相德,右承旨任瑋,左副承旨蔡濟恭,右副承旨李彜章,同副承旨李惟秀,記事官李世孝·柳戇,記事官權顈·金和澤以次進伏。上命承旨前望單子入之,李彜章落點,命先察職後謝恩。李益炡曰,日氣寒冷,聖候如何?上曰,一樣。曰,衣襨如何?上曰,不薄矣。百官四拜訖,左議政金尙魯,判府事李宗城進伏問候畢。上曰,使元良代理,歲首一朝參行之定式,故今日爲此,而此亦虛文矣。金尙魯曰,誠甚盛擧矣。上曰,時原任外,東西班無一上來奏事,古則忠義皆上奏,而今無之,豈非文具?今日臨門,非欲受歲謁而爲也。急急爲救民之政然後,君爲君·臣爲臣矣。尙魯曰,自上連下絲綸,誠意藹然。臣在廟堂,救民之政,豈不思對揚。而今則窮春已迫,民事漸難,元戶則給還爲種糧,餘皆賑救,急務,不過此二件事矣。上曰,還穀賑穀必有不足之慮矣。尙魯〈曰〉,昨年還穀,太半未捧,今年不得不加分矣。上命兵房承旨入馬牌,命趙曮·鄭尙淳·李最中入侍。宗城曰,前後聖敎,足以感人,而實惠下究然後,方可活民,古有荐飢之言,今年若又如此,則其憂當如何?今聞召儒臣,各別飭勵以送伏望。上曰,當召命儒臣。大臣姑退,三儒臣進伏。上下封書,命少退,見之後,復命入侍。上曰,此三件事廉察,潛往潛來,沿路若有太甚者,直爲封庫,可也。今年之民,濟活然後,君爲君·臣爲臣,各別勉力也。見欺於官屬者甚多,詳察可也,殿最不公,御史用私,則九重之中,何以知之?一貪吏若或放過,則無來見我之面矣。李最中頃者,達有勢無勢之言,故旣賜貂帽,而今行必得有勢者而來,可也。沿路之邑,有始勤終怠者,有昨怠今勤者,此亦詳察處也。趙曮曰,臣才識素蔑,而聖敎如此,敢不奉承乎?上曰,末件事尤緊矣。今年若以料販弄手,則民受其弊,李最中能吏循吏之言,終似不然,若以此知人,則誠難矣。最中曰,此辭不達意之致。上曰,民情白給則以爲惠,還穀則不以爲惠,今年若盡行白給之政,儲蓄必蕩然矣。曮曰,白給與還給,皆在守令審量處之,不可一槪論之矣。上曰,政院勿給雜文書,只持此傳敎而往,速爲還來也。雖牲邑之外,若有不法者,直爲封庫,而必須一心秉公,予雖不隨御史而往,蒼蒼及太陽,無處不照,長在御史頭上矣。曮曰,當至誠爲之矣。三儒臣退。上曰,有安民濟民之策者,勿論東西班侍衛着胄者,皆上來仰達,可也。上曰,今年雨水必不適中,堤堰各別申飭,可也。李成中曰,此則已爲申飭矣。金尙魯曰,秋牟日煖而猝寒,陳萎可慮,況歲首臨門,目下當有實惠,外方舊逋及京中貢市舊遺在,限十年蕩滌,似好矣。上曰,十年太遠矣。尙魯曰,此亦多矣。上曰,救民之政,何惜多也。尙魯曰,北關年事,尤極慘凶,浦項穀物,路遠難輸,使都事督運,而都事閔墩,累次申飭之下,終不下往,頃呈備局而請遞,已極稽緩,日前又來見臣以爲,劃得入馬及留糧然後,可以下往云。故臣據理責之,而事體萬萬駭然矣。上曰,誠極駭然,不可使聞於隣國,咸鏡都事閔墩,鏡城府投畀,當日內押送。上曰,其代甚難人,而李敬玉在彼,此人極好。仍傳曰,咸鏡都事有闕代,兵曹正郞李敬玉除授,當日內給馬發送,謝恩後仍爲入侍。尙魯曰,爲人甚佳,且有器局,都監時觀之,可多用之人也。成中曰,都事得人矣。上曰,此與李成玉爲幾寸耶?成玉爲人亦難矣。成中曰,治邑亦有譽云矣。金尙魯所啓,當此歲荒,春序已屆,京外癘氣,固已可慮。而聞嶺南癘疫大熾,死亡相續,來頭民憂,尤不可勝言,在前如此之時,有設祭祈禳之事,分付該曹,下送香祝,令道臣,另擇祭官,別癘祭虔誠行之,何如?上曰,依爲之。辟瘟丹依前規,亦令擧行,可也。又所啓,捕廳罪人宋垕康,仍傳敎移送秋曹定配,而聞發配之後,中路逃躱,仍留京城,纔又爲捕廳譏察所見捉云。特敎發配之罪人,放恣無嚴若此,紀綱所關,萬萬痛駭,令秋曹嚴刑島配,何如?上曰,嚴刑三次,黑山島定配。知事李成中所啓,卽今京外,癘疫漸熾,民事誠極悶慮,京中有東西活人署,而未免有名無實,至於外方各邑,則救活之政,尤爲疎闊,棄置病者於街路或山谷,以致死亡之相續,宜令各倣活署之規,設爲長幕,繼給粥物,盡誠救活,而活人署,亦爲各別申飭,俾有實效爲宜,以此嚴飭京外,似好矣。上曰,所奏誠是,以此嚴飭。左參贊洪象漢曰,今日臨門下詢,誠甚盛擧,而猶是節目間事,頃日四字自勉者,伏望勿替加勉焉。上曰,予氣力不加柰何?尙魯曰,此非一朝一夕,可以責效,念念不懈,自然食效矣。象漢曰,賜祭贈諡之命已下,而南漢·江華將士,亦當有激勵之道矣。上曰,是則不必兩都,西北亦可爲也。元仁孫曰,故判書李植曰,爲國當以安和元元爲大規模,必看難行底大事而行之。且古人云,做國如着棊,碁本無敗局,手手虛着,則局隨而敗,以此二言爲監,行所難行之政,誠我殿下體念處也。做實政有實效六字,臣敢仰勉矣。上曰,彼儒臣誠學士也。其言極好,六字自政院大書以入,又令貼于備局。校理南泰著所啓,昨年大水,挽近所無,各道田畓,多被敗傷,當此東作之前,趁卽修築然後,庶免陳棄之患,而至於貧民獨戶,事力不逮,修改之役,有難獨辦,失業廢農,誠甚可悶,自古守令之治不治,在於田野之闢不闢,令備局,申飭道臣,道臣飭守令,守令飭面任,以爲合力助成,及時修築之地,何如?上曰,所陳切實,令備局另飭諸道,予亦當時送御史廉問矣。修撰洪準海曰,卽今天氣下降,地氣上升,今日朝參,亦法天行道之意,殿下或有一毫不誠,則以無僞之道加勉,亦以此董飭大小群工焉。左尹申晦所啓,籍法甚嚴,各洞各契,一從家座次第,以五家作爲一統,自是成籍之法例,而近年以來,此法懈弛,勿論京兆各部,全不致察,虛戶漏戶之弊,已不勝其多,而至於五家統之法,只存虛名,全無實效,事極寒心。今年適當成籍之年,不可不申飭,此則京外同然也。成籍後別爲摘奸,如有紊亂不如法者,內而五部,外而守令,依事目論罪之意,嚴飭於各部及各道,何如?上曰,依爲之。又所啓,賑廳發賣,去今兩朔,則以癸酉籍分給矣,其間或有移來移去者,或有自鄕上來,而未及入籍者,或在率下,而今爲分戶者,此等之類,不入於發賣成冊中,獨未蒙一視之澤,卽今適當式年,來朔爲始,一從新單子,修正成冊,分給則似好,故敢達矣。上曰,姑未成籍,而若以新單分給,則亦必紊亂,而有弊矣。知事李成中曰,一從舊籍,亦必有虛實之相蒙,旣納新單,又不可見漏於發賣,以新單分給發賣,而皆應舊役,則似防弄奸之弊矣。上曰,依爲之。晦曰,曾前發賣之時,挾戶之類,欲爲多數受食之計,一家之內,或不無二三人挾戶之弊,今番則一家一挾戶應入者外,不得疊戶之意,嚴飭各部,俾無紛紜冒受之弊,何如?上曰,此等之類,尤爲可矜,大臣之意,何如?左議政金尙魯曰,宰臣之言是矣。上曰,依爲之。又所啓,自前陵幸時,本府治道之規,一從工曹植炬爲限,西則止於弘齋橋,東則止於小松溪矣。懿陵定界時,植炬及治道,以石串峴爲限,而畿營以松溪爲京籍處,推諉於本府,不爲修飭,故每每替當,若以京籍言之,不但松溪西郊,弘濟橋之外,亦是京籍之地,則不可以此爲言也。年前因民人等上言覆達,行會於畿營,而猶復如前,旣已定限,則與西郊不可異同,今後本府治道,一從植炬擧行,其外則自畿營擔當修治事,定式施行,何如?上曰,植炬限於石串峴,則治道亦依此爲之,可也。又所啓,坐更之法,至嚴且重,而有勢力家,則擧皆圖免,疲殘小民,只爲應役,故聖上深軫此弊,至於特遣宣傳官摘奸,前後申飭,不啻嚴明,近來則一從家座,無敢頉免,而第法久則易致懈弛,其在恤民之道,不可不嚴飭,出擧條,更爲申飭於各部,何如?上曰,依爲之。其時自入侍判尹,依此擧行事爲敎矣。若或懈弛者,自京兆草記重繩,勿論大官小官。工曹參議金致仁所啓,頃日外方社壇,申飭之敎,實出於重祀典之聖意矣。至於國社,設署官守,事面嚴重,與外邑迥異,而城外各處祭壇,則空曠之地,無人看守,所謂壇直,有名無實,一任荒頹,或不無不潔之事,及其行祭之時,始爲略加修治,京中如此,外邑何說?事之未安,莫甚於此。今後則令該曹,送郞官,以時往審,壇壝墻垣之頹圮處,隨卽補築,修掃等事,亦爲嚴飭,俾常蠲潔,何如?上曰,依爲之。時或摘奸,若有不潔,當該堂上,當嚴處,以此,申飭。又所啓,年來四山植木,非不多矣,而幾皆枯死,生者絶少,此專由於不善栽植,只爲塞責之致,今春則令各軍門,別定將校,看檢善植,隨其生活多少,自該營,或賞或罰,以存懲勸,俾有實效,何如?上曰,依爲之。又所啓,臣待罪水曹,有關職掌故敢達,四山禁養,實係重政,罷監役出參軍,分授各軍門之後,頗有其效矣。近來又生奸弊,閭巷小民,雖不敢如前犯禁,而各軍門軍卒,則反無所忌,稱以落葉枯木,多犯生木,甚至於肆然駄載而去云。是豈軍門專管禁養之意哉?更加嚴飭,使各軍門大將,時時別遣摘奸,軍卒如有犯者,比常民加罪,不能禁飭之參軍,亦令重勘,以爲懲勵之地,何如?上曰,不奏則已,旣奏之後,不可尋常處之,四軍門大將,從重推考,參軍,令兵曹決棍。禮曹參判金善行曰,永禧殿·儲慶宮展謁,與社稷大祭相値,鼓吹何以爲之耶?上曰,陳而不作,可也。金尙魯曰,八日十日,連爲將事,聖體有勞,且齋日動駕,如何矣。上曰,無傷也。刑曹參議李光運曰,本曹刑獄重地,而第一弊端,卽禁亂也。本曹吏胥,殆近百餘,而皆無料布,以禁亂木關等所捧分料,故禁亂不得不出,出輒撓民,以他道變通給布則好矣。上曰,秋曹又出料布難矣,是欲如揚州鶴得布之後,又必出禁亂,極非矣,推考,可也。上曰,旣已下問,又爲推考,非導言之意,勿推。司直李命坤曰,臣伏覩近日所下傳敎,爲民德意,藹然於絲綸之間。臣不勝欽誦,而至於安民濟民之策,惟在〈於〉道臣守令之奉行,今別無可達之言,而臣待罪經幄時,猥承不敢當之恩諭,銘心感激,而數十年來,未有筵席出入之便。尙不得進一言論一事,今當臨門俯詢,敢此仰達矣。東宮代理之後,疏章勿捧之令,便成禁令,諸臣雖欲論事,而拘礙事面,不敢陳章於小朝者有之,小朝亦難於擅便,而下答者有之,此豈非悶迫者乎,補闕拾遺,人臣之職責也。納諫容直,帝王之盛德也。殿下設或有過失,非疏章何由得聞?臣下雖欲願忠,非疏章何由導達乎,臣之愚意,亟寢勿捧疏之命然後,上下可無阻隔之歎矣。上曰,元良煩稟爲難四字,異矣,予何嘗不通章奏也?司直南泰齊曰,事係民瘼之疏,許入大朝,是所望也。上曰,丁酉故規,不可廢也。自元良稟之好矣,予豈有防塞之事乎?泰齊曰,殿下雖不防塞疏章,皆見格於政院,便是不捧,此豈不悶迫乎。上曰,此言怪矣,自元良稟,則自然使予聞也。何可曰,防塞也。金尙魯曰,意則甚好,若有稟定事,入侍時許令同入則好矣。上曰,此則當許之矣。咸鏡都事李敬玉進伏。上曰,盡活北道生民然後,汝可始踰安邊,一民或有捐瘠,則便有埋骨燕山之意然後,可有實效,而汝之今行,便是兼御史,南北道徧行看檢,可也。金尙魯所啓,咸鏡都事李敬玉之臨門特除,別爲發遣者,旣出於救濟北民之聖意,則事體與他有別矣。凡係督運之事,使之直爲狀聞,守令如有慢不從令者,亦令馳狀論罪,何如?上曰,依爲之。五衛將閔源所啓,臣年前以褊裨,往來湖西,略知民隱,故敢此仰達矣。卽今民間倒懸,專由於里徵族徵,而亦皆由於別還之弊,蓋土豪及奸吏輩,多數受食,而每當捧還之時,脫身逃走,至若均役之後,一匹之役,民甚便之,投托爲奴者,亦皆歸良,良軍之得充,亦不甚難,白骨及流亡之尙今徵布者,莫非守令之罪也。若以此嚴繩其罪,則守令必畏罪,而可無此數者之弊矣。上曰,所達是矣。出擧條申飭。訓鍊主簿申大亨曰,昨年還上停捧,而此令未出之前,民皆希望停捧,尤甚者皆流散,爲火賊竊盜,停還之惠,未能遍及,卽今田三稅減之然後,可有效矣。金尙魯曰,殿下雖導之使言,田稅卽惟正之供,微末庶官,安敢爲此言?上曰,言不可則不用而已。故予不罪汝,退去,可也。仍敎曰,太放恣,心術不美矣,此亦兩班武弁,故敢爲此言,湖中兩班之習,皆如此矣。直講金曰,救民之策,莫若捐不急之官,竝小邑而分大邑,見今經費,多歸於慶科之頻,科未得宦,輒懷怨望,武科頻而多失軍士,術士有禁令,而京士大夫惑於巧發奇中,養育於家,此等痼弊,在所當禁,還上之弊,尤甚貧民,食還時好,納還時難,有害而無益,去其還耗,則稍除此弊矣,況富者兼百人之産,貧者無立碓,限田之法,亦可立也。李成中曰,此言皆磻溪隨錄中言也。曰,此則未得見也。上曰,隨錄不得見云者,不誠實也。然言則善矣,特賜弦弓一張。禮曹佐郞金義采所啓,民不農作,一年之內,必至敗家,卽今癘疫熾盛,廢農之患必矣。我國山多地狹,八家同井之法,雖難猝行,若使八家,作爲一統,與共農事,則八家日相顧助,宜無一民失農之患矣。左議政金尙魯曰,使民以時農作,無一畝廢耕,在歉歲,尤爲第一務,今此所達,大體誠是,而此乃守令之責也。如有遘疾廢耕之民,雖不爲八家一統之法,使其洞里,一一代耕,毋或愆期,則四境之內,豈有不墾之土乎,以此出擧條,另飭八道三都,何如?上曰,依爲之。又所啓,民間禱神之弊,有費無益,此尤凶歲之可禁者也。上曰,今亦有此弊耶?左議政金尙魯曰,城中則禁令之下,不敢肆行,而城外則此弊尙有之云矣。上曰,此弊京外豈異?曾已下敎,令京兆另加申飭。義采曰,明經科大比取人材,而初試製述,會試講經,欲得兼經術之人,而今之東堂,率入述接,至於經書,則徒讀而全未解義矣。尙魯曰,此弊誠然矣。上曰,旣已仰達,救弊可也。對曰,不入述接則好矣。上笑曰,此誠好而何能爲之救弊,以講初試製述會試言之,可也。金致仁曰,如此則日久難行也。上曰,鄕人能言之可嘉,特賜弦弓一張。上命宋翼彦進伏。上曰,年幾何?對曰,二十六矣。上曰,汝是故相之子,後若釋葛,則事國,如爾父,可也。上曰,儒臣元仁孫·洪準海進前,命退待衛及承史,賜馬牌退出。仍命書傳敎曰,奉命儒臣竝許遞,其代政官牌招開政。又傳曰,噫,暮年臨門,意在爲民,而以何事對我元元?此等之世,豈可以常例處之?京中貢市舊遺在,外方舊逋,限八年蕩滌,以示予意。又傳曰,今年凡事宜省,九營繕,限今年停止。上曰,臨門何等大朝會,而當該府差備中官,着風遮,極爲駭然,令該府處之,南泰著所啓,歲首臨門,何等大朝會,而六曹長官,無一進參者,實病呈辭外,一竝從重推考,何如?上曰,依爲之。禮畢,上還大內,諸臣退出。
丙子正月二十一日未時,上御舊弘文館。都承旨入侍時,行都承旨李得宗,記事官柳戇,記事官李世演·金和澤以次進伏。上命臣戇,出召藥房掌務官,旣召入,上下詢藥房酒事。命書傳敎曰,慈殿所封內,資日次酒,書下四日外,竝勿封事有敎,慈意蓋一則禁酒,一則今酒,異於前酒,日次封進之酒,不食而灌于地,故由於惜天物之盛德也。以此,分付該寺。上曰,古者封酒,皆以陶器。閔奉朝賀以爲,陶器難支,請用銅器而始也。上曰,今年則頻送御史,不知虎自何山來然後,民可耐也。料理之弊於民,尤殘忍也。鄭益河非不爲國,而爲北伯時有此謗。金遇兌至今流毒於湖南,此尤痛禁處也。以渠之論,予不知欲置土於何處,若加土兩邊,則一雨卽流下,如故誠若土塡梁山泊之意也。得宗曰,兵判李喆輔,連日違召,本兵事,誠可悶也。上曰,李判府事,爲守禦使時,達夜馳來,此亦一令當出矣。仍傳曰,兵曹判書李喆輔往者之事,挾雜私意,上下共知,其亦混沌前事,旣在於混沌之中,其時傾軋者,若或留此心,此非靑丘之臣,雖當之者,若留此心而撕捱,亦豈隨衆庭籲之意,亦豈參賀班之意哉?令兵判一日撕捱,朝鮮一日不建極,二日撕捱,二日不建極,若知此道,豈敢一任撕捱,使今日旣滌之世道,復歸渾濁乎?決無是理,決無是理,從重推考,該府亦有擧行者,卽爲牌招察任。書畢,命諸臣退出。
上在昌德宮。常參·經筵,以代理停。
觀象監,自巳時至未時,日暈,啓。
李得宗達曰,明日常參,取稟。令曰,停。
李惟秀達曰,大司憲閔遇洙,掌令鄭彦忠·李奎徽,持平吳奉源·鄭述祚在外,執義兪彦述,牌不進,今日以監察茶時之意,〈敢達。〉令曰,知道。
李得宗達曰,右承旨任瑋,左副承旨蔡濟恭,今日俱不仕進,卽爲牌招,何如?令曰,依。
李彜章達曰,憲府連日監察茶時,諫院闕達,俱甚未安。兩司除在外外,未肅拜人員,竝卽牌招,何如?令曰,依。
以執義兪彦述,正言宋文載·金相度等,牌不進,罷職令旨,令于李彜章曰,竝推考徽旨捧入。
任瑋,以弘文館言達曰,新除授校理李仁源,時在慶尙道固城縣任所,副校理柳正源,時在江原道通川任所,修撰趙時在歙谷縣任所,經筵入番事緊,請竝斯速乘馹上來事,下諭。本館下番闕直,事甚未安,副修撰沈墢,旣有只推之命,卽爲牌招入直,何如?令曰,依。
李彜章達曰,判決事李齊華,連呈辭書,不爲行公,詞訟積滯,委屬可慮,卽爲牌招察任,何如?令曰,依。
以判決事李齊華,副修撰沈墢·徐命天,牌不進,罷職令旨,令于李彜章曰,竝推考徽旨捧入。
李彜章啓曰,兵曹判書李喆輔,特敎嚴飭之下,一向違召,無意膺命,事體分義,極爲未安。卽爲牌招,以爲傳授命召之地,何如?傳曰,允。
以金載祿,爲事變假注書。
蔡濟恭達曰,事變假注書金載祿,時無職名,令該曹,依例付軍職,冠帶常仕,何如?傳曰,允。
傳于李彜章曰,來月八日,步軍五哨,馬軍初哨,禁軍三番隨駕,初九日,步軍六哨,馬軍三哨,禁軍隨駕,而兩次替代隨駕事,分付。
備忘記,今日內乘宣傳官內試射時,南行宣傳官趙得慶,十巡居首,直赴殿試。
蔡濟恭,以兵曹言達曰,本曹兩驛騎馬四十匹內,不但多有病傷致斃者,今番奉命出使之行,所入把亦至十匹之多,或有各處出使及不時立馬之命,則將無以推移之道,依前例,京畿驛馬十匹,限回還間補把之意,知委本道,何如?令日,依。
右議政趙載浩五十三度呈辭。令曰,安心調理。
判府事兪拓基書曰,伏以臣,素患咳喘之症,每當冬序,必致增苦,又於向來慶禮參班之餘,輾轉添加,汔未有減,近因數日極寒,視前越劇,夜輒達曉失寐,朝則眩瞀如醉,頑痰凝結,腰脅牽痛,頭暈膈痞,昏綴不省,昨日誕辰,禮重廷候,大朝臨門,百僚朝參,而俱未得趨詣,虧分闕禮,惶悚罙切,臣所可自效其區區者,惟是朝賀與起居,而此亦未能伸誠,揆以邦憲,合被重譴。伏乞离明,亟令削臣之職,論臣之罪,以肅朝綱,以安私分,不勝幸甚。答曰,覽書具悉卿懇,以疾未參,其何所傷,卿須安心勿辭,善攝焉。仍令曰,遣史官往諭。
檢閱李世演書曰,伏以臣之三寸叔,右副承旨臣李彜章,例兼春秋館修撰官,而臣亦帶記事官之任,其在法例,自有應嫌,玆敢覆章自列。伏乞睿慈,亟令該曹,照例替改焉,謹昧死以聞,覽書具悉,書辭,令該曹,考例稟處。
上在昌德宮。常參·經筵,以代理停。
巳時午時,日暈。
任瑋達曰,明日常參,取稟。令曰,停。
李彜章達曰,大司憲閔遇洙,掌令鄭彦忠·李奎徽,持平吳奉源·鄭述祚在外,執義兪彦述,牌不進,今日以監察茶時之意,敢達。令曰,知道。
藥房提調臣李益炡,副提調臣李得宗啓曰,伏未審日間,聖體調攝若何,憊眩之候,寢膳之節,亦何如?前劑入茶飮,已盡於昨日,臣等今日,率諸御醫入診,詳察聖候,議定繼進當否爲宜,大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣。茶飮加劑五貼以入,當下敎日入侍宜矣。
蔡濟恭,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李得宗達曰,右副承旨李彜章,今日不爲仕進,卽爲牌招,何如?令曰,依。
蔡濟恭達曰,憲府連日監察茶時,諫院許久闕達,俱涉未安,兩司除在外外,未肅拜人員,竝卽牌招,何如?令曰,依。
又達曰,以執義兪彦述,正言金相度·宋文載,牌不進罷職令旨。令曰,竝推考徽旨捧入。
右議政趙載浩五十四度呈辭。令曰,安心調理,
禮曹判書李鼎輔三度呈辭。令曰,只遞本職。
注書柳戇病代,以金華鎭爲假注書。
李得宗啓曰,假注書金華鎭,時無職名,令該曹,依例付軍職,冠帶常仕,何如?傳曰,允。
蔡濟恭啓曰,省鞫爲之事,命下矣。兩司城上所牌招,言送,何如?傳曰,允。
傳于蔡濟恭曰,有下敎事,判義禁,勿待命卽爲入侍,曾有下敎,左相亦爲入侍,秋曹堂上,持文書入侍,該房承旨,持東萊府使狀啓,亦爲入侍。
李彜章啓曰,左議政金尙魯,判義禁李喆輔,刑曹判書鄭亨復,參議李光運,依下敎來待矣,傳曰,入侍于時敏堂。
任瑋,以弘文館言達曰,本館下番,連日闕直,事甚未安,副修撰徐命天,旣有只推之令,卽爲牌招入直,何如?令曰,依。
又以侍講院言達曰,本院新除授文學鄭昌聖,除拜之下,不爲出肅,卽爲牌招察任,何如?令曰,依。
又以禮曹言啓曰,臣載洪與戶曹參議金陽澤,進詣大報壇奉審,則壇上壇下方甎,庫庫破碎,四面壝門,腐傷渝色,曲墻塗灰,間多剝落,奉室樑上塗灰剝落,風遮草芚二番條所腐傷,第一位神御榻蓋覆黃綿甲袱,蠹傷渝色,尊所床巾,一件渝傷,洌泉門樑上塗灰,庫庫剝落,瓦㽅四座,籩一,尊羃一,籩羃一,餠鼎一坐破傷,大小牲匣各九坐,渝色改漆,黃幕所入油遮日四十張付六浮,三十六張付一浮,道里具,庫庫破修補,白木帳十四幅,四十尺一浮,白布遮日二十幅,二十尺道里具二浮破修補,中束乼六艮衣修補,大束乼三艮衣改備,小束乼二艮衣修補,黃綿絲小束乼一艮衣修補,三甲條所三艮衣改備,工人所着,皀紬衣八件改備,十件修補,紅紬衣四件改備,五件修補,中單一件改備,一件修補,袜裙五件改備,九件修補,進賢冠十四介改備,烏皮履十部改備,价幘冠四箇改備,皮弁冠八箇改備,舞翟六箇,雉羽修補,磬流蘇二巨里破,雉羽間間修補等物,竝令各該司,急速改備之意,分付,何如?傳曰,允。
李惟秀以戶曹言達曰,依令旨,右議政趙載浩,去十二月今正月,兩朔祿俸,令倉官更爲輸送于本家,則以爲,雖承更輸送之令,而旣辭其職,不敢冒受常祿云。祿俸又不領受,何以爲之?敢稟。令曰,令倉官更爲輸送。
朴相德,以戶曹言達曰,逆賊家産之在外方者,例自各其官,發賣上送矣,罪人正履家産,在於積城地而沒入,經歲不爲上送,故日前自本曹催促,則縣監金範錫,移怒於本曹郞廳,乃積置逆産於該郞之墓舍,扶囚其奴,使之賣納,至有措備棘圍,籍記丘木之擧,身爲守令,懷慍於京司之推責,逞辱於該郞之墓山,恣意駭悖,至於此極者,誠一變怪。紀綱所關,萬萬寒心,不可置之。積城縣監金範錫,拿問嚴處,何如?令曰,依。
蔡濟恭,以兵曹言啓曰,今月二十一日,朝參入侍時,因工曹參議金致仁所啓,四山參軍,令兵曹決棍事令下矣。依傳敎,東道參軍許愈,南道參軍洪雨輔,北道參軍李鵬運等,各決棍十度。而西道參軍趙宅鎭,親病受由,方在江原道春川地云,催促上來擧行之意,敢啓。傳曰,知道。
李彜章,以義禁府言啓曰,全羅道龍安縣弑父罪人金伊道里,旣已拿來囚,依法例三省推鞫,何如?
又以義禁府言啓曰,弑父罪人金伊道里,旣已承服,結案照律矣。過弦日後,堂古介,不待時凌遲處斬之意,敢啓。傳曰,知道。
又以義禁府言啓曰,罪人金伊道里,弑父時行凶情節,旣已一一直招,依例結案後,照法處斷,何如?傳曰,噫,世間豈有此等事?金伊道里,雖無弑父之心,身爲子,下手其父,已是一律,況其父因此隕命乎,讀其招不忍聽也。依例結案正法,其縣依定式,置於五十六州之末,不忍正視也。勿爲單子,照律入啓時,只草記啓下,過弦卽爲擧行。
李惟秀,以刑曹言啓曰,今正月二十三日,大臣·秋曹堂上,同爲入侍時,傳曰,噫,加髢之禁,卽祛奢之意,而先自士夫若遵令,至於小民,若從風而遵,於此事有何禁亂?而今聞大臣所奏,稱此作弊,窺伺捕捉云。此不嚴懲,民何以措手足?所謂假稱禁吏,其令秋曹,今日內嚴刑一次後,大靜縣勿限年定配事,命下矣。禁吏羅三萬及隨從使令金得先·金惡金等,竝嚴刑一次後,濟州牧大靜縣定配之意,敢啓。傳曰,知道。
又以刑曹言啓曰,今正月二十三日,大臣秋曹堂上引見入侍時,傳曰,頃者嚴飭之下,今聞秋官所奏,又有犯酒禁者云,其涉寒心,大抵此類,必也挾勢爲之,其所犯人,依下敎,自今日嚴刑準次後,竝黑山島定配,名爲士夫,廊底有此事,而不能摘決,無異自犯,其家長,竝湖沿定配事,命下矣。卽令駭部,釀酒被捉文重采及奴一同兩漢家長,使之現告,則文重采家長,卽奉常寺判官李喜謙,一同家長,幼學李泰爕云。李喜謙係是朝官,移義禁府處之,一同家長李泰爕,全羅道扶安縣,定配所發配。所犯人文重采及一同,嚴刑各一次仍囚,待準次後,當卽發配,而啓覆罪人中,酌處者及干連人等放送事,依傳敎,令各該道道臣,卽爲擧行事,發關分付之意,敢啓。傳曰,知道。
副修撰徐命天書曰,伏以臣,有七耋老母,屢經喪禍之餘,悲疚成疾,凘鑠日甚,奄奄床褥,不能起動者,今至六七年之久矣,乃於月初,猝當極沍,將攝失宜,眩作而神昏,痰升而氣塞,不下勺水,殆無知覺,實有頃刻難支之慮。臣無他兄弟,獨自扶將,連試蔘桂之劑,迄無回陽之望,臣方心神飛越,煎泣罔措之際,忽伏承館職新命,以首頓地,且惶且感,夫錄中諸人,幾番行公,從前混嫌,今無可論,則一謝恩命,以伸分義,是亦臣至願也,至榮也。然而隱之於中,別有所萬萬不自安者,最初辭本,已盡其不敢冒進之私義矣,今何可諉之以時移事宿,而冒沒承當,以自陷於忘廉無恥之誅哉。母病旣如是沈篤,情地又如是臬兀,荐違召令,益增罪戾,玆敢隨牌,來詣禁扃之外,拜章徑歸。伏願睿慈,俯賜矜憐,將臣職名,亟垂鐫削之恩,以便救護,以安私分,不勝幸甚云云。答曰,覽書具悉,爾其勿辭,救護母病。
刑曹判書鄭亨復書曰,伏以臣於日前,猥上瀝血之章,略陳必遞之義,及奉下答,不獲所辭,連尋長單,見阻未徹,惶悶抑塞,踪地愈蹙。再昨誕辰,莫效起居之誠,朝參盛儀,未與咸造之列,虧禮廢分,罪合萬殞。噫,人言之來,孰非可恤,而論思之言,事體尤重,譴罷之請,公議甚嚴,其不可視以宦師例規,而晏然自在也,明矣。鞶帶未遞之前,無非臣待勘之日,去就一節,更無可論,前後朝班,一未進身,筵席問備,至再至三,若不早賜處分,久縻虛御,徒費撕捱,罪戾層積,雖以涵容之睿度,亦難屢赦,玆不得不疾聲申籲於貳極之下,伏乞离明,俯垂鑑諒,亟令遞臣職名,勘臣辜犯,以肅朝綱,以安私分,千萬幸甚云云。答曰,覽書具悉。卿其勿辭,從速行公。
丙子正月二十三日午時,上御時敏堂。左相·判義禁·秋曹堂上·該房承旨入侍時,左議政金尙魯,判義禁李喆輔,刑曹判書鄭亨復,刑曹參議李光運,右副承旨李彜章,假注書金華鎭,記事官李世演·金和澤以次進伏訖,尙魯問候,上曰,一樣矣,上曰,金吾堂上誰耶?問來。華鎭承命出問還奏曰,同義禁金善行·尹得載,則今方行公,曺命采則呈告云矣。上曰,曺命采則宜不行公矣,此任乃上年後初職也。似不欲更見金吾門矣,尙魯曰,在下之道,豈可以此撕捱乎?殿下亦不必以此爲敎矣。上曰,省鞫今日爲之,同義禁曺命采許遞,同中樞府事鄭彦儒除授,卽爲牌招察任。出榻敎上曰,鄭彦儒之實職似難矣,此亦實職,似勝於同中樞矣。尙魯曰,然矣。上曰,委官元任亦爲之乎?尙魯曰,然矣。上曰,李判府在家乎?尙魯曰,曾以掃墳事出去矣。上曰,兪判府此則可無欲避之端矣。尙魯曰,豈可避乎?上曰,委官兪判府事進去。出榻敎上曰,兩司卽爲牌招,以參鞫坐。金伊道里事,不忍正視,判義禁謝恩之後,不可一刻視息於覆載之間,今日內取招正法事,分付。出榻敎上曰,注書爲人甚佳,亦極精明矣。彝章曰,然矣。上曰,其祖乃善人,而其爲人休休,予自甲辰問郞時知之,其子亦可用之人矣。今見彼注書,可謂有子有孫矣。尙魯曰,然矣。上謂尙魯曰,卿見刑曹文案耶?尙魯曰,見之,而結案取招者之無時疏決,有欠審愼,自上量處,何如?上曰,今年宜有疏決矣。刑判亦見之而有疑乎?鄭亨復曰,無疑矣。尙魯曰,臣見則不無可疑處,亦有更査處矣。上曰,更査亦好矣。上曰,兵判以判義禁有節拍,故果爲入來矣。上曰,兵判進前。上曰,前已下敎,而卿之所遭,乃混沌前事也,須忘之可也。卿若不出,則非予建極之意也。然則卿何爲而參於議號,亦何爲而參於賀班乎?道理決不如是矣。往事初不提起,卿心雖如此,今日召卿特諭,須安心行公可也。喆輔曰,臣於千萬意外,荷此無前之寵數,臣心之惶恐感激,姑舍之,朝臣之遭人言撕捱者,亦非一例,或有就事論事者,或有醜辱非常者,就事論事者,初不足深引,設有醜辱之言,一番昭雪之後,亦不必每每引嫌,而今臣所遭,則非他事,而乃科名也。科名非一時一事之類,乃是擧一生而論之也。臣於向來筵奏疏章之間,屢以悔恨慙悚之意,縷縷自引,則人言卽臣言也。被斥者,旣以其言爲是,則可謂公議矣。三司之臣,以公議至請拔望,其在廉偶,豈有去就之可論乎?臣於待罪度支時,因此所遭,坐違六十餘牌,在他職尙然,況本職,乃是被彈之職,則豈可憑藉恩數,冒沒行公乎?臣雖無似,顧其職則乃品崇也。今若因此入來而行公,則臣忘廉冒恥,姑舍之,豈不大損國體乎?因涕泣以陳曰,臣於昨年,以幾番當死之身,殿下輒生之。當其時,臣亦自疑其身曰,吾於平日,行己必無狀,事君必不忠,不然則何以出入於此類之口乎?跡者在外而可見,心者在內而難知,雖父子兄弟之間,亦或不知其心,殿下於臣,何所見而信之,至於如此?其爲惶感,已非言語所可形,而此則猶是因事端而救援者也。至於前春上疏時,特敎事實,是千千萬萬夢寐之外,千百朝臣中,特擧臣一人名字,丁寧指敎,惟恐或傷,必欲曲護,自古君臣之際,所未聞所未見,臣每中夜思此,不覺惝怳嗚咽,朝臣之頌恩者,輒稱殞首結草,而此在臣,猶是歇後語也,何必兵曹判書乎?雖兵曹書吏之役,上之所使,臣豈敢不奔走效死,而至於見職,則區區情勢,決難冒出矣。致雲之誣,只以戶曹判書之故也。如臣羈危之踪,兵戶判豈其當職乎?殿下前後保全生活,使臣得至今日,惟願終始其恩矣。此任若見解,則臣之感激,尤萬萬矣。仍俯伏涕泣。上惻然良久曰,大臣則兵判之言,何如?尙魯曰,當之者如此,雖不足怪,而旣已佩符入侍,國體不當如是矣。上曰,古之卜相望,亦有拔之者,其後特除而行公,況今不拔而受點者乎?當初事,俱是先天事,今不必更爲提起矣。上曰,左相之意,亦以爲過乎?尙魯曰,當之者雖如此,今旣出肅,何可曲循其私情乎?上曰,君臣之間,情意相孚,予亦不能無感於卿之泣陳,問于大臣者此也。卿所謂前春上書時事,有加於夏間事者,可謂知予心矣。今欲出卿者,實予建極之意也,今日世道未可知也。建極二字,誠可愧矣,況體天二字乎?今若不體天,則負蒼蒼也。卿若辭免,則又有一人焉,其人亦豈不撕捱乎,若然則漸非建極之意也。喆輔曰,殿下雖以建極爲敎,而臣之一身去就,何關於建極乎?俄以判義禁有下敎事,故入來矣。尙魯曰,旣出之後,彼此無間也。上曰,事體不然,旣已佩命召入來,則大臣之言是矣。卿爲戶判時積瘁,故予欲休之,而除此職者,亦有意矣。然亦豈長爲乎?卽今都政,過月已久,且老職事甚急,卿不可復有所言矣。喆輔復縷縷陳達。尙魯曰,下敎之下,事體豈可如是乎?上曰,勿更提起也。尙魯曰,今年異於他時,政官不可不飭勵,此兵判因知其公平善爲,而今乃初當面飭好矣。上曰,卿須見兵判之卽今貌樣,此際飭勵,亦似非邊矣,然而大臣之言旣如此,當下敎矣。上曰,卿若不善爲,則非但負予,乃負卿心也。尙魯曰,面飭之敎,誠簡而好矣。上曰,武科出身無數,而窠闕甚窄,誠難矣。予意則試其射藝,次第付職則好矣。尙魯曰,聖敎好矣。而豈可專以射才取之乎?上曰,老人推恩事果急矣,老人事何可知乎?非但子弟,當之者,亦以推榮之急,欲速爲之矣。此亦老吾老,以及人之老,速爲開政,可也。上曰,今番推恩,依前日下敎爲之,而一從其啓下單子爲之,可也。雖欲以年次爲之,亦必有先後者,此亦付之自然,一依單子,次次付之,可也。上曰,政事,再明日擧行。出榻敎上曰,今番推恩中樞擬望,勿拘年次,一從啓下次第,擧行事,分付。出榻敎上命承旨,讀龍安敬差官啓本,上曰,無人理矣,此是沐浴請討者,不可使一刻視息,今日內卽爲擧行,該房承旨坐起後,持推案入侍。他承旨入侍。左副承旨蔡濟恭進伏。上曰,兩司誰也?濟恭曰,大諫兪最基,執義兪彦述,正言金相度·宋文載矣。上曰,今者三省,曾無其聞,下敎之後,爲臺臣者,焉敢忽也。不待命牌齊到,先承牌臺臣,卽爲詣坐,而或有違牌,先遞差後禁推,過今朔後勘律。出榻敎上曰,臺諫承牌者問來。華鎭出問還奏曰,正言金相度入肅拜單子,執義兪彦述方入來云矣。上命濟恭,讀秋曹推案,濟恭讀卞太永文案。上曰,卞太永事,更査後無可疑之端,太永依律,待三覆擧行,鄭召史卽爲放送事,分付。出榻敎又讀李日萬文案,上曰,此則無疑,置之。又讀李二金文案,上曰,士禮爲本,而今則二金爲元犯矣。尙魯曰,士禮欲活二金,以養其父母,此則眞情矣。上曰,金陽澤爲更査傳敎時承旨耶?尙魯曰,然矣。上曰,士禮是本,而二金夫妻,不過助力者,故當初生疑,卽傅輕之意也。尙魯曰,士禮之志,亦可矜矣。上曰,互相自當,其心可見,士禮旣脫,則二金可矜矣。亨復曰,此是元犯,實難容恕矣。尙魯曰,究其情,則士禮爲首,二金豈以欲殺爲心乎?上曰,亂之本則士禮,而覽其帳則可疑,有更査之命矣。今覽査案,其疑不異,而大抵檢狀或漏,今又爲士禮,則償命之外,無它言也。而今則二金爲元犯,此可謂惟輕者也。何謂然也?二金·永今,不過士禮率往者,欲殺之心,士禮有之乎?二金有之乎?不過相鬨之時,助士禮而以杵打者,而今仍更査,元犯白脫,歸於二金,旣無檢狀,而以渠無狀,勒歸士禮,非王政之所爲,以元犯倖免,正法二金,豈書惟輕之義哉?若無更査,何以知此,旣更査之後,不疑置法,非王者審愼之意,況値大霈乎?二金特爲減律,江邊定配,士禮以渠之故,殺人之命,使渠同氣,陷於一律,末世此等之類,不可尋常處之,令道臣,嚴刑一次後,白翎島配。永今刑推一次後,放送事,分付。而莫重啓覆更査,道臣不爲親執擧行,令推官擧行,而其結語,亦涉糢糊,若此而何以行欽哉之政?當該道臣罷職。出榻敎濟恭曰,李二金酌處,雖出於好生之聖意,法官則宜有爭執,而無所陳白,刑曹堂上,竝推考,何如?上曰,依爲之。出擧條上曰,道臣之不爲親執,極爲非矣。仍笑曰,金陽澤以接胡事罷職矣。尙魯曰,金陽澤向來事聞之,則乃勅行應避者,出往後稱病,似涉不誠,故以誠實之道,直爲狀請云。而接胡之節,極善爲之云矣。上曰,聞爲學敎授時,科次頗精云,厥父亦以掌試,見譽於人矣。尙魯曰,此人亦有固執,奉法不撓矣。上曰,其釋褐之初,以不足於其父,見之矣,近來觀之,則多肖似矣。濟恭讀崔博執·金萬國文案。上曰,此則無疑,置之。又讀金元昌文案。上曰,鬪毆殺·故殺,異焉。至於故殺,有當初殺之之心而殺者也。金元昌打殺九月金,末梢則無疑故殺,其用意尤爲陰慘,雖施故殺之律,其無可惜,而其本鬪毆也。用律自有階限,以鬪毆殺照律事,分付。出榻敎又讀金倜文案。鄭亨復曰,金倜之爲此獄元犯,明白無疑,而其妾阿只連,欲脫其夫,以渠自打殺納招,而刑訊一次後,更無盤問之事,極爲疎漏,當該道臣推官,推考,何如?上曰,依爲之。阿只連放送。出擧條又讀鄭尙國文案。尙魯曰,此獄無可言矣,上曰,禮義之方,亦有殺人乎?此則償命,使知其禮義之方,可也。亨復曰,鄭尙國文案中,有仰稟者矣。被死人吳秋元屍帳初檢,右後肋傷處,長八寸廣二分,覆檢則長五分廣一分,初覆檢間,不過三日,則傷處長廣之如是相左,極爲疎忽,令本道道臣,更査啓聞,其時推官,亦當推考矣。上曰,殺人無疑,不必更査,而檢驗疎忽,當該道臣,從重推考,初覆檢官,令該府處之。出擧條又讀金鈗文案。上曰,此則難貸一律,其守亦不潔矣。初若善爲處事,則豈至於此乎?今番亦諭於述編矣,古語云,窓外有人,舌中有刀,甚憎湖中兩班,故頃於申大亨,有不良之敎,予反悔之矣。又讀權智文案。上曰,當初聞抄啓時,已有諒矣。此正王者可矜者也。然冒儒名犯此科,亦不可循例酌處。權智特貸一律,嚴刑一次島配。出榻敎又讀趙大彬文案,上曰,公州判官誰也?尙魯曰,黃榦也。善爲摘發奸狀,故此輩深怨官家,故逐之云矣。上曰,無據矣。亨復曰,火藥庫放火時,下吏柳千壽,亦其干犯中一人也。末梢放火時,雖不往參,當初偸符掛榜之謀,無不參涉,則次律之施,斷不可已也。今此元犯,則前頭啓覆,當爲勘律,而柳千壽似宜有處分矣。尙魯曰,柳千壽雖不與於放火之時,當初與趙大彬,交相締結,陰謀秘計,爛熳參涉之狀,昭然難掩,則不可不繩以重律,嚴刑邊配似宜矣。上曰,柳千壽嚴刑島配。出擧條上曰,酒禁,各別嚴飭,然後可以懲戢,刑判各別廉問於江上大酒家好矣。亨復曰,臣於數日前,亦以風聞,捉囚二人矣,上曰,又有犯禁者乎?極爲驚駭,犯禁者何如人耶。亨復曰,捉囚者卽常漢,而乃兩班家行廊住着者也。上曰,果在兩班家者乎?大抵此類,挾勢爲之,極涉寒心,嚴處其家長,然後兩班亦必有戢,各自廉問其廊底而逐之矣。上曰,頃者嚴飭之下,今聞秋官所奏,又有犯酒禁者云,其涉寒心。大抵此類,必也挾勢爲之,其所犯人,依下敎,自今日嚴刑準次後,竝黑山島定配,名爲兩班廊底,有此事而不能摘决,無異自犯,其家長竝湖沿定配,江上曾前多釀處,卽爲遣郞摘奸,此等略釀犯法者,除吏秋官廉問,犯者依此律刑配,士夫廊底,或有是事,其家長亦依此律擧行。出搨敎尙魯曰,非但酒禁,近來禁令誠難,向日髢禁之後,稱以禁吏,突入閭家,多取其什物及情債以去云。故臣聞不勝駭歎,使捕廳譏捕,得其一人,而一人則未及斯得云,蓋人心如此,此等處各別嚴處,然後可免後弊耳。上曰,然乎,極爲怪駭矣。仍命承旨書之,上曰,禁令當信,故今日持令摘奸多釀,而亦令遣郞,其略釀者摘奸,必有弊,故其令廉問,而亦命除吏,意蓋爲民,噫,加髢之禁,卽祛奢之意,而先自士夫,其若遵令,至於小民,若從風而遵,於此事,有何禁亂?而今聞大臣所奏,稱此作弊,窺伺捕捉云,此不嚴懲,民何以措手足?所謂假稱禁吏,其令秋曹,今日內嚴刑一次後,大靜縣勿限年定配。出榻敎上曰,予近不欲爲惡事,而今日服此服坐此堂者,蓋出於不得已之事,而此心則固有所不忍者矣。今此殺獄覆奏外,又有龍安推鞫事,極爲心寒。人豈忍弑父乎?亦一世變也。又以刑政酌處者多,今日似刑日矣,仍命刑曹堂上,卽爲出去開坐。鄭亨復·李光運先爲退出。上曰,申暻向欲除大諫,而無前例,故置之矣。尙魯曰,凡於特除,固無所拘矣。上曰,戶曹參議有闕代,前執義申暻除授。出榻敎濟恭曰,向來鍾城事後,又有穩城事,狀聞,俄入來矣。上曰,入之。華鎭出去持入,上命濟恭讀之。上曰,極怪矣。上曰,朝參時欲依李師祚梟市之啓而還寢者,或慮人心之驚懼而不爲之矣。尙魯曰,朴昌潤停達,爲趙曮所論,罷職矣。上曰,得體矣,久達則過矣,而卽停則非矣。仍命承旨書之。上曰,鍾城之事,曾無所聞,而又有穩城之事,事之寒心,莫此爲甚。穩城府使柳謇,小農堡充軍,座首兵房,一依鍾城例擧行,道臣勿待命事,分付。出榻敎尙魯先爲退出。上曰,今日聞習講聲甚貴矣,仍命東宮侍坐,行召對。華鎭承命出來,與弼善李德海,司書洪良漢,副率鄭景淳偕入進伏。時維日晡,而東宮已侍伏矣。上命春坊坐席,移東宮坐前函二丈許,上命依講規進講,講冊卽綱目第三卷也。上下番展卷,東宮讀前受訖,上番讀新受音至半,下番分讀訖,東宮受讀時,日落已久,堂中昏黑,殆不辨字,東宮讀聲不輟,講音通暢矣。始命擧燭,德海訓釋,上曰,逐字訓釋,殊甚支煩,此是元良春秋幼時講規也。今見元良,昏夜講讀,通暢無滯,雖無訓釋,亦當領解,此後則不必如是訓釋,只就難解處釋之,仍陳文義,可也。俄者命燭稍遲者,意蓋有在矣。元良果善讀,心甚嘉矣,仍命陳文義,德海曰,楚雖三戶,亡秦必楚,雖字有義,而亦可見其民懷而不忘也。上曰,綱法奏之。德海曰,此時事別有可奏者,盜賊,乃草盜也。沛公往見云者,是乃筆法矣。良漢曰,楚懷王孫心,特書於綱者,乃朱子筆法,而從民望三字,必書於立爲王之下者,可見史氏之筆矣。大抵天下之勢,得失成敗,專係於民心之向背,秦之所以失天下者,由於失民心也。項氏之所以成伯業者,由於從民望也。項羽所以敗者,由於弑義帝也。高帝所以有天下者,由於縞素發喪,聲大義而討罪也。其成敗之機,專係於民心如此,此等處,人君之所當深省也。至李斯上書二世事,良漢曰,通鑑綱目之鑑字,臣曾仰達,而觀史之法,故鑑其得失興亡之機也。二世·李斯之事,雖無足道,而亦不可不深加鑑戒也。二世聞群盜之盛,不思自反,而只誚讓其臣,可謂君失其道,而李斯身爲大臣,不爲極諫盡忠,而乃反重其爵祿,阿意游辭,眞所謂患得失之鄙夫,無所不至矣,國安得不亡乎?然其上書之語,無倫悖理,可以一言喪邦矣。二世雖極昏庸,亦具常情,豈不好治安而惡亂亡也。所以深惑於其說者,其弊有在,蓋二世爲人,專喜安逸,常欲悉耳目之所好,窮心志之所樂,故小人之投間抵隙者,見其然也。乃進以天下自適,深拱九重等說以誘之,其勢不得不悅而從之,雖至於亡國,而不自悟也。大抵人主一心,有所私好,則小人必乘間以誘之,好貨色則誘之以貨色,好田獵則誘之以田獵,好戰伐則誘之以戰伐,好宴安則誘之以宴安,甚可懼也。故雖非昏主,如唐玄宗·宋徽宗,初年皆能致治,終不免於亂亡者,由於晩年之溺於宴安,於國之興衰治亂,係於逸與無逸之間,故以文王之聖,亦常日昃不遑,周公之戒成王,必以無逸者,正以此也。臣亦以無逸二字,仰勉于邸下,伏願猛省而銘念焉。東宮未卽發落,上曰,所陳善矣,勿以予前爲難,卽賜答語,可也。上曰,范增如何?東宮對曰,范增不知擇主,舍高祖從項羽矣。上曰,范增七十,學問所從如此,於此亦當推而見他也。且羽之不能用范增,亦可愧也。汝亦體念,可也。上曰,二世賢乎愚乎?下愚不移乎?東宮對以無可謂者,宜其見欺於李斯也。上曰,爾雖笑其見欺,而若好安逸,則必易見欺。今之世,安知無李斯·趙高之窺伺者乎?予之見欺,雖或七八分,而汝之見欺,則恐爲十之十矣。頃見汝之春帖子,安之一字,有所戒飭矣,汝之病痛,在於安逸,下番之以無逸陳戒,意蓋深焉。所其無逸之所字,尤當深體也。上曰,桂房誰也?濟恭曰,乃鄭景淳也。上曰,此是鄭元淳之弟乎?承旨曰,然矣。上曰,元淳在翰林時,予甚愛之,而其人如玉矣。向見鄭尙淳入侍,而如見其人矣。今又見其弟,甚愴然矣。上曰,副率,乃初付職耶?景淳曰,自直長移拜矣。上曰,汝年幾何?對以三十六。上命罷召對,東宮還入大內,春桂坊亦退出。推鞫罷後,判義禁李喆輔曰,義禁尹得載·金善行·鄭彦儒,該房承旨李彜章進伏。上曰,罪人果尋常結案乎?彝章曰,然矣。上曰,是可忍弑父乎?心甚寒矣。善行曰,渠亦知上京後,必死故耳。上曰,極凶矣。仍命濟恭,讀東萊府使蔘商潛賣狀啓,上命承旨書之。上曰,或身爲譯官,或曾有職名,而若是犯法,其在嚴禁令之道,事當梟示館門,以勵他人,而其猶參酌,則何可循例處之乎?玄敬躋嚴刑一次後,黑山島勿限年定配,崔鶴齡刑問一次後,旌義縣勿限〈年〉定配,尹有一口招,而若不直招,勿爲申目,嚴刑取服後,登對,稟處。上曰,林象元啓聞,果善爲之矣。趙領敦寧嘗以方岳之任薦之,其人誠可用者也。上命該房承旨,讀罪人供辭及結案。上曰,其着名似勝於前,而視若尋常云,誠不忍者矣。其狀貌如何?得載曰,極不好矣。上命金吾堂上及該房承旨先退。良久,承史,亦以次退出。
上在昌德宮。常參·經筵,以代理停。
任瑋達曰,漢城府判尹李成中,除拜後過三日,不爲出肅,依定式推考警責,仍卽牌招察任,何如?令曰,依。
又達曰,明日常參,取稟。令曰,停。
蔡濟恭達曰,大司憲閔遇洙,掌令鄭彦忠·李奎徽,持平吳奉源·鄭述祚在外,執義兪彦述,牌不進,今日以監察茶時之意,敢達。令曰,知道。
又達曰,右副承旨李彜章,今日不爲仕進,牌招,何如?令曰,依。
又達曰,憲府連日監察茶時,諫院許久闕達,俱涉未安,兩司除在外外,未肅拜不爲行公人員,竝卽牌招,何如?令曰,依。
李惟秀,以執義兪彦述,正言宋文載·金相度等,牌不進,罷職令旨。令曰,竝推考徽旨捧入。
傳于李惟秀曰,宣傳官二員待令,騎馬六匹立之。
右議政趙載浩,五十五度呈辭。令曰,安心調理。
蔡濟恭達曰,明日次對,兩司當爲進參,除在外外,未肅拜不爲行公人員,竝卽牌招,以爲推移進參之地。何如?令曰,依。
任瑋,以宗簿寺官員,以提調意啓曰,國朝御牒及璿源譜略中草,旣已釐正,當經御覽後,譜略則卽爲付板入刊,國朝御牒,亦當正書矣。御覽日字,令日官推擇,則今月二十五日爲吉云,以此日當爲封進,而取考謄錄,則本廳堂上郞廳校正官,具儀仗鼓吹,竝陪進于明政殿,與承旨請承傳色捧入矣。依此擧行之意,分付各該司。何如?傳曰,御覽中草,勿爲入之,直爲付板入刊,八高祖圖,待下敎入之。
李惟秀,以兵曹言啓曰,有廳軍節目,依前筵中定奪磨鍊書入之意,敢啓。傳曰,知道。
又以兵曹言啓曰,摠戎廳敎鍊官禁軍遞兒窠,今方有闕,依節目,本廳中軍與禁軍別將眼同,各番禁軍中取才,以其居首者,塡差之意,分付,何如?傳曰,允。
李彜章,以兵曹言達曰,去冬三朔,能磨兒試講時,中樞府經歷崔尙厚,二次病不進,殊無申飭勸課之意,依例推考,何如?令曰,依。
又以禁衛營言啓曰,各軍門軍兵等,單巡沒技者與將校,一體別單書入事,曾已定奪矣。今正月二十三日,本營軍兵等番中,日時後哨,善山軍閑良尹善月,鳥銃貫三中,沒技單子中,付籤以入之意,敢啓。傳曰,知道。
左參贊洪象漢書曰,伏以臣,弱齡重傷瘴癘,衰境荐見喪威,形殼雖存,腸肚盡蝕,齒脫頭童,儼若篤老,已無自力驅策之望,而右脚重致墜傷於昨春陵幸陪從時,仍又添劇於四朔奔走帳殿之餘,須成痼疾,陞降屈伸之際,牽引酸疼,戶庭之間,欲起還仆,宛轉叫痛,有不可堪,間或强疾赴公,蹣跚蹩躄,駭人瞻視,前冬幸蒙恩暇鍼灸,而適値隆寒,不能盡意調治,醫言若不趁此春開,早施砭焫,必將永作癃廢,苟至於此,則螻蟻之賤,雖不足數,獨不貽累於大化生成之仁乎?見今所叨政府西壁,雖無鞅掌之務,亦非養疴之坊,兼帶經筵·賓客·籌堂·市提,俱係緊要,不宜瘝曠,伏乞睿慈,曲垂矜怜,遞臣本兼諸任,仍許長暇,俾臣得以及時治療,免爲聖世廢疾之人,公私不勝萬幸云云。答曰,覽書具悉,卿其勿辭,調理行公。
成均館進士洪宅人等疏錄同上書曰,伏以臣等,三呈封函,瀝盡微悃,及承批旨,猶靳一兪,臣等相顧失度,誠莫知睿意之攸在,豈以事體之至重,有不可輕議耶?或慮公議之猶未一,益俟其大同耶?抑謂之時義之不甚急,而且有待於他日耶?事體之至重,則臣等固已知之,以其至重之故,京外章甫之合辭齊籲者,前後相繼,彌年閱歲,終不知止,苟非關於世道師門之重,則何如此而强聒不已之至此乎?若曰,公議之不一,時義之不急,則是尤有不然者,自古從祀之請,初不無甲乙之異議,而公議之在於人心者,久必自定,今此兩先正從祀之請,始雖參差,今則幾於爛漫,於是而亦可知時義之斷不可已,當此之時,表章躋享,一士趨而反之正者,豈非當務之所先者乎?臣等請更泝本而略言之,惟邸下澄省焉。蓋自堯·舜以來,聖賢非不多矣,而必以孔子爲萬世之宗師者,以其當周之末,天下僭亂,蠻夷猾夏,聖王之道不傳,臣弑其君者有之,子弑其父者有之,孔子爲是之懼,作春秋,以明一王之義,此孔子所以集群聖之大成,而有功於萬世者也。後孔子而朱子當南渡之後,夷狄亂華,皇綱不振,義理不明,賴朱子,以尊攘復雪,爲當時之第一義,當宋之時,非無群賢之輩出,而集群賢之大成者,咸推朱子一人焉,正所謂語其德則無異,而其功則賢於堯·舜,良以是也。夫孔·朱之事業,固不勝其稱述,而撮其大要而論其功,則春秋而已。及朱子沒,而陸·王之說,盈於天下,義理晦塞,人心陷溺,卒召戎狄之禍,獨於東方,尙蒙殷師之餘敎,勝國之末,文忠公鄭夢周,始爲性理之學,首建尊攘之義,卒以身殉社稷,以啓我朝文明之治。後此而繼起者,彬彬蔚蔚,或承聖賢之道統,或爲斯文之與衛,得與從祀之列者,亦多其人,列聖右文之化,於斯爲盛,而至于我兩先正,其造詣樹立,尤有大焉者,蓋此兩賢,俱以間世之資,大受之器,窮經守道,求志自重,而適當天地崩坼,冠屨倒置之日,世無知者,則亦終身草萊而已。時則惟我孝宗大王,以不世出之聖,奮大有爲之志,作其卽位之日,首念甘盤之舊,遂乃擧國以聽於宋時烈,而與時烈,同心同德,俱膺心膂之托,共濟復雪之謨者,卽宋浚吉是也。夫以孝廟之盛德至明,方有事於天下,而其所以倚毗而眷重之者,實在於兩先正,惟視兩臣之進退,以占大業盛否,於此聖世之際遇,亦可見先正之所抱負矣。雖其不天之助順,弓劍遽墜,而猶使所秉執而所講明之大義,亦足暴於天下後世,東土含生之類,莫不知貴王賤覇,尊華黜夷,永使聖祖大一統之志,不墜於千萬古,則其爲贊襄之功,顧不大歟?昔禹抑洪水而天下治,周公兼夷狄驅猛獸而百姓安,孔子作春秋而亂臣賊子懼,孟子闢楊·墨,以承三聖之統,朱子明討復而君臣父子之恩正,今我兩先正,生於東偏一隅,翼我聖朝,倡明大義於天下左袵之日,功業之卓,成就之大,直可以上承先聖之統,維持世敎,綱紀人道,施及後世,其效愈著,雖其世變層生,妖孼間作,而一脈正氣,撑天揭地,卒能撲滅而反之正,使人猶知名義之不可犯,亂賊之必可討者,究其所本,實賴是力。昔之捱異者,今乃大覺,不啻如醒醉而發蒙,莫不知尊先正之道而稱先正之功,則於是而處君師之位,握造命之權者,其可不極尊衛之道,盡欽崇之典,表率而導迪之,不失斡旋之機,以定趨向之方乎。嗚呼,書不云乎,德無常師,主善爲師,善無常主,協于克一。是以慕舜則善爲之主,慕跖則利爲之主,觀夫善利之取舍,可卜世道汚隆,則當此人心陷溺,國勢危臬之〈日〉萃合民志,鞏固基業者,其不在於亟循多士之請,以定一世之趨乎?臣等謹按,宋帝之爲太子也,歸自視學,上書而請先儒張栻之從祀,卽見施行。臣等又按國朝寶鑑,惟我世宗大王之代理聽政也,國有大事,則必就大朝,從容仰稟,太宗大王,每加嘉悅,無不允從。想像盛際之事,孰不翹心而感歎乎?伏念我邸下,方富春秋,日務睿學,論古今人物,辨其得失,正是窮格之一急務,曷不於兩先正之言行事業,講究而錘量之,苟以臣等之言,爲出於擧世之公議,則仰稟大朝,如我世宗之於太宗,亟擧盛典,如宋帝之於張栻,則斯文之幸,豈不有光於簡冊乎?至於四大臣旌閭之請,則迺者聖敎,謂非館儒之所當爲,臣等固知聖意之所責望於臣等者,惟在於斯文之事,而其餘則不欲干大哉之言,莫不欽頌,第以臣等之見,則學者所以學,學爲忠孝而已。斯文與忠孝,本非兩段事,苟其辦死於社稷,擧世哀愍,莫不稱之以忠藎,則是亦關係斯文之事,臣等旣居首先之地,欲盡褒顯之道者,揆以事體,實有所不容已者,此所以尾陳於前後之書者也。伏願邸下,竝此仰稟,亟降兪音,以光斯文,以幸世道焉,臣等無任屛營祈懇之至云云。答曰,覽書具悉,業已諭,更別無他諭矣。
上在昌德宮。常參·經筵,以代理停。
任瑋達曰,明日常參,取稟。令曰,停。
李惟秀達曰,大司憲閔遇洙在外,執義兪彦述陳書入達,掌令李奎徽·鄭彦忠,持平吳奉源·鄭述祚在外,今日以監察茶時之意,敢達。令曰,知道。
令于蔡濟恭曰,大臣·備局堂上引接。
傳于李得宗曰,左相及備局有司堂上,惠廳堂上,刑曹判書使之入侍,今日大臣及備局·有司堂上,秋判入侍時,宣惠廳堂上洪鳳漢,同爲入侍。
任瑋啓曰,左議政金尙魯,備局有司堂上李成中·金致仁,刑曹判書鄭亨復,依下敎來待矣。傳曰,來待于世子宮差備。
李得宗啓曰,卽者,吏曹郞廳來言,今日爲政事,命下,而判書申晩針灸受由,參判趙雲逵病不來,參議金相福在外,不得開政云。判書參判,竝卽牌招開政,何如?傳曰,允。
以洪良漢爲副修撰,沈鑧爲弼善,洪鳳漢爲禮曹判書,洪鳳漢爲知經筵,曺命采爲同春秋,申晩爲司宰提調,洪鳳漢爲尙衣提調,沈星鎭爲內贍提調,洪趾海爲吏曹佐郞,南雲老爲兵曹正郞,沈銶爲刑曹佐郞,宋宅休爲工曹佐郞,李吉輔爲司僕正,曺允濟爲宗簿正,李世馨爲穩城府使,朴好源爲通川郡守,李商重爲歙谷縣令,閔源爲固城縣令。
李得宗,以吏批啓曰,判書申晩,牌不進,參議金相福在外未肅拜,小臣獨政未安,何以爲之?敢稟。傳曰,仍爲之。
又啓曰,穩城府使,今當差出,未準朔禁軍將竝擬,何如?傳曰,允。
蔡濟恭,以兵批啓曰,宣傳官趙得慶,日昨內試射時,旣蒙直赴殿試之恩典,所帶之職,係是南行窠,不可仍帶,斯速啓遞云,依例改差,何如?傳曰,允。
以成德涵·李肇元爲知中樞,朴慶泰·李挺綽·金應福·南泰慶爲同知,尹鳳九·閔宅洙·尹得徵·金履萬爲同知,洪履基爲忠翊將,同知單李奎齡,副護軍黃沇·權墉·嚴以性·成益烈·李山斗·丁迺愼·金長萬·李廣矩,副司直李鼎輔,副司果朴道源·沈墢,副司正金華鎭·金載祿。
李惟秀,以侍講院言達曰,本院下番司書洪良漢,連日入直矣。今日政,移拜副修撰出去矣,說書李海重卽爲牌招入直,何如?令曰,依。
任瑋,以禮曹言啓曰,王世子太廟展謁,待日氣稍暖,擇日擧行事,曾已傳敎矣。展謁吉日,令日官推擇,則今正月二十九日爲吉云。以此日擧行,何如?傳曰,允。
又以禮曹言啓曰,來二月初十日,社稷祭親行事,命下矣。王世子亞獻之禮,依例磨鍊擧行乎?敢稟。傳曰,勿爲磨鍊。
又以禮曹言啓曰,北苑尺壇,季春皇壇親祀,若禮爲之事,命下矣。大報壇親祭吉日,令日官推擇,則來三月初三日爲吉云。以此日定行,何如?傳曰,允。
吏批口傳政事,以金始煐爲積城縣監。
蔡濟恭,以義禁府言達曰,刑曹啓辭內,頃者嚴飭之下,今聞秋曹所奏,又有犯酒禁者云,其涉寒心,大抵此類,必也挾勢爲之,其所犯人,依下敎,自今嚴刑準次後,竝黑山島定配。名爲士夫廊底,有此事而不能摘決,無異自犯,其家長竝湖沿定配事,命下矣。卽令該部,釀酒被捉罪人文重采及一同兩漢家長,使之現告,則文重采家長,卽奉常寺判官李喜謙,一同家長,幼學李泰爕云。李喜謙係是朝官,移義禁府處之。一同家長李泰爕,全羅道扶安縣,定配所發配事批下矣。李喜謙依傳敎,忠淸道結城縣定配所,以秋曹啓辭內辭意,具罪目,依例發遣府羅將,押送配所之意,敢達。令曰,知道。
又以義禁府言達曰,積城縣監李範錫拿問嚴處事,徽旨達下矣。金範錫時在任所云,依例發遣府羅將拿來,何如?令曰,依。
又以義禁府言啓曰,今正月二十三日,大臣秋曹堂上入侍時,譯官玄敬躋嚴刑一次後,黑山島勿限年定配。崔鶴齡嚴刑一次後,旌義縣勿限年定配。前監牧官尹有一口招,而若不直招,勿爲申目,嚴刑取服,登對,稟處事,命下矣。玄敬躋以堂下譯官,秋曹當爲擧行,而尹有一旣已拿囚,崔鶴齡姑未及拿來,拿來後,竝依傳敎擧行,何如?傳曰,允。
又以義禁府言啓曰,弑父罪人金伊道里,旣已承服正刑矣,降邑號事,旣已處分,今無可論,而其妻子女等應坐之類,令該道道臣,一一査出牒報後,依律處之,籍沒家産,破家瀦澤等事,令該衙門,依例捧承傳擧行,何如?傳曰,允。
又以義禁府言達曰,傳敎內,穩城府使柳謇,小農堡充軍,座目兵房,一依鍾城例,擧行事,命下矣。柳謇依傳敎,咸鏡道三水府小農堡充軍,而依例發遣府書吏,交代後,仍令押送配所,座目兵房,一依鍾城例擧行事,分付該道道臣,何如?令曰,依。
又以刑曹言啓曰,今正月二十三日,傳曰,江上曾前多釀處,卽爲遣郞摘奸事,命下矣。本曹佐郞金龜祥,發送江上,摘奸甕幕居自前酒賣爲業人朴泰萬家,捉得盛酒兩大器,竝與泰萬而結縛捉來,故卽爲捧招,則所供內以爲,矣身居於甕幕里,曾以酒賣爲業矣,未及盡去,留置家中酒二甁,被捉於摘奸的實云,旣已遲晩,依傳敎刑推準次後,島配之意,敢啓。傳曰,知道。
右副承旨李彜章書曰,伏以臣於是職,章皇冒出者,特副急之用耳。若其自來情地,誠有萬萬悚恧不自安者,臣於向者,猥叨藩任,觸事憒憒,瘡疣百出,而至於丹城獄議讞,卽其僨誤之大者,威不足以憚壓一道,使理窮逃訟者,生心越訴,明不足以片言折獄,以誣人惡逆者,擬議刑配,始也怪鬼馳騖,群聽傳吪,終焉蔽當失倫,刑律乖舛,此皆臣疎迂昏劣之致也。蓋此事文案外,別有委折,彼已誅之如瑚·啓欽輩,素以惡行陋釁,見棄於鄕黨者,而守宰之累犯不法,頻遭何責於臣者,與之締結慫惥,遂至上京誣訐,是亶出於危劾按使之計也。端緖迭發於死囚之供,情迹呈露於奴名之狀,而其人旣被貶罷,辯質無路,且關自己事,臣遂闊略之,噫,鄕曲悖蠢之類,徒知逞憾之爲可快,不知誣人之爲何律,而其呈文王府,侵及道伯,卽受嗾於地主,非其所自主張,故愚迷之見,過於推恕,次律之請,所以發也。何幸我大朝殿下,明竝日月,洞燭鬼蜮情狀,直施當律,處分赫然,崩乖之惡俗,賴玆而鎭安,墜隕之綱紀,由此而振刷,刑一人而一道知懼,臣莊誦綸綍,如醉得醒,賴覺其自壞刑政之嚴,自失宣化之體也。是其罪,豈但止於勘罷薄罰而止哉?至於延日縣燔鹽事,臣於昨年夏間,始聞前縣監李象靖之伐木換鹽,卽問其虛實,則象靖以經紀賑資,給柴以煮,已辦幾石鹽,擧數報來,臣深惜其有違海禁,而意在爲民,且是遂事,故論題誨責之矣,其供辭則顚倒事實,有若稟請而許題者然,臣於事宿之後,不必與坐法者,爭絜矩長,而其疲惱則極矣。本以菲才,冒當重寄,醜拙畢露,罪戾層積,惶懍愧懼,歷日月而靡所容措,官職去就,非所可論,而喉院新除,適下於臨門殿座之際,逃遁無路,黽勉一出,仍因蹲淹,斷無是理,玆敢露章自列,伏乞离明,俯賜諒察,亟削臣職,仍治瀆撓之罪,以安私分,千萬幸甚云云。答曰,覽書具悉,爾其勿辭,從速察職。
副司直南有容書曰,伏以臣,素患痰眩之症,淹冬浹春,一樣沈困,重以眼眚苦劇,殆不能辨物,元孫宮月三進見,或不能如式,職事曠缺,悚惕靡寧,仍伏念元孫,今纔五歲,夙悟異凡,動容周旋,漸就規度,絶無童孺之習,此可見聖朝家法之正,而其得於天資者,亦足推知也。臣於進見日,每以孝經·小學中要語,解說字句,而誦讀之際,音節不錯,似若略通文義,間有箴規,亦或留心聽受。成就德性,惟此時爲急,而如臣無似,素乏學問,雖使日三進見,終歸於虛文備禮而止,顧何益於蒙養之道哉?臣於頃年,陳書敢請招徠在鄕儒臣,而邸下答以留念矣,側聽踰年,汔未有敦召之擧,臣竊悶菀焉。若以元孫,尙在幼沖,凡係輔導之節,猶可姑徐云爾,則臣竊恐其未然,小學始敎,自食食能言,莫不有敎,況元孫知識寢長,理慾將分,誘掖薰陶之方,正宜不失其時,雖在燕私奉侍之列者,猶當愼擇其人,豈於養正端本之方,一任其闊略而已耶?伏願邸下,深留睿思,積誠招致,專畀導迪之責,俾有實效焉。且臣竊考乙卯輔養日錄,最初差下者外,因其時輔養官陳白,加差二人,又置諭善等官,或旅見·或迭見也。雖有疾病事故,多員自相推移,進見之禮,未或廢闕也。伊時邸下,方在襁褓,而所以輔翼之具,詳悉如此,豈非今日所當法者?亦望邸下,仰稟聖上,俯詢大臣,略遵此例,量宜加差,使得以時進對,羅列左右,肅敬之容,廣接於外,義理之談,交灌於內,則視聽所及,豈無默契深諭於不言不覺之中者乎?臣謂誘發良知,開導聰明,莫有善於此者,伏願留神垂察焉。臣治書將上,而始伏聞日昨賓對,因大僚陳達,有新差備堂,不行公者,問備之命,臣亦其一耳。竊不勝惶悚之至,臣資性疎迂,百不猶人,一切世務,都不經心,雖尋常職事,尙懼不能稱塞,矧今見叨,其責任之鉅,委毗之重,果何如?而如臣儱侗一措大,亦得參錯於其間,則其爲羞廊廟·䙝名器,顧不甚乎?目今饑饉盜賊,民憂孔棘,顧瞻四方,無一處不病,撫摩懷保之策,專責於廟堂,則雖使曉暢練達之才,發謀出慮,動中機宜,猶懼其不濟,顧臣有何才識,可以裨補萬一,而靦然冒進乎?其將泯默而坐,委虵而退,則於國事何賴,其將强其所不知以爲知,掩其所不能以爲能,則在臣心爲愧,左右思量,承膺無路,賓廳本司之坐,一例遵巡,蓋其自量已審,非直爲病故也。伏乞睿慈,俯賜監諒,亟命鐫改,以嚴公選,以安私分,不勝幸甚云云。答曰,覽書具悉,在外保養官事,所陳是矣,令政院,別諭仰稟事留意,卿其勿辭,從速察職。
執義兪彦述書曰,伏以臣,情地危蹙,疾病沈痼,臺省一步,自畫有素,顧此柏府新命,實無堪承之望,而適當省鞫有命,聖敎截嚴,怵分畏義,黽勉出肅,而寅緣幸會,冒沒蹲居,實非私義之所敢出也。今因賓對,召牌下降,而反復揣量,承膺無計,隨詣陳章,自外徑歸。臣罪至此,尤無所逃,伏乞离明,削臣之職,治臣之罪,以警具僚,以安私分焉。臣以參鞫臺臣,預聞獄情,竊有所懷,敢此附陳。近來人心陷溺,變怪層生,至於今番省鞫之變而極矣。元犯則今雖正法,其母目見其子凶獰罔測之變,苟有一分人心,則固當驚駭慘痛之不暇,而反生符同掩諱之計,潛囑其子,稱曰義父云云,欲護其子千古所無之罪惡,其情狀之凶慝,心術之陰慘,比諸其子,殆無異同,臣謂正法罪人金伊道里母今丹,令本道,各別嚴刑,勿限年絶島定配,斷不可已也。臣無任屛營祈懇之至云云。答曰,覽書具悉,所陳事,渠旣不知其父,則亦豈知其母乎?況以子之招罪其母,法意有乖,何必刑配乎?爾其勿辭,從速察職。
正言金相度書曰,伏以邦慶荐臻,縟儀順成,臣民歡抃,曷有其極,臣以謏才蔑識,不合耳目之寄,累叨言地,莫效一日之責,恒切愧懼,自畫有素,不意玆者,又蒙薇院新命,臣承命驚惶,罔知攸措。臣雖至愚,非不知逋慢之爲懼,而株守難變,承膺無路,日事違召,恭俟譴罰。日昨省鞫,天牌辱臨,怵畏義分,黽勉出肅,去就郞當,慙悚罙切,豈可以一時副急之用,爲因仍冒進之計哉?且臣家有病憂,而矇然不省,遽爾肅謝矣。自昨覺其爲拘忌之疾,則以此犯染之跡,出入淸禁,萬萬惶悚,今日賓對有命,無由進身,玆敢離次構書,納牌徑歸,伏乞睿慈,俯垂諒察,亟賜鐫削,以幸私分云云。答曰,覽書具悉,爾其勿辭,從速察職。
大司諫兪最基書曰,伏以臣於昨月,忝叨國子長之任,不善奉行,自速譴罷,汔覺惶悚震越,莫省置身之所,旋因赦典,混被敍命,而逢値無前邦慶,忭蹈是急,他不暇顧,隨參諸臣之後,粗伸嵩呼之忱,杜門潛伏,只益恧縮,忽於意想之外,伏承諫省除旨,此不但爲十餘年前僨敗之地,念臣樗櫟成散,蒲柳先零,分宜投閑,豈敢輕進,自喪其廉偶,受人之嗤點哉?昨以省鞫,牌召降臨,分義所在,黽勉祗肅,而因仍蹲踞,斷無是理,情勢旣如許,而病狀又添劇,風痺爲半生痼疾,挾感發作,諸般危惡之症,難以盡悉,臣以情則難進,以病則難强,有何去就之可論?臣於特罷之後,承此恩命,臣固惶感萬萬,第臣以追愆訟尤之身,其何敢徒恃寵靈,唐突冒進,揚揚若無故人哉?雖冗官散職,尙合逡巡,況此言責之任,上以補衮闕,下以劾官邪者乎?今以次對,嚴召下降,當此飭勵之時,敢懷違傲之計,而反復揣量,末由承膺,謹詣闕外,略控端章,仰瀆睿慈,伏乞削臣之職,治臣之罪,以警具僚,俾肅頹綱,不勝幸甚云云。答曰,覽書具悉,卿其勿辭,從速察職。
副司直韓翼謩書曰,伏以臣,十數日來,喪威憂病,人理都廢,日昨誕辰起居之班,新正朝參之禮,息偃在家,俱不得進參,分義虧損,如負大何,卽者,大朝有有司堂上入侍之命,亦末由趨承,未免懸病,惶恐震悚,無地自容。仍念臣,孤生險釁,男女兄弟,幾皆凋喪,獨與一弟,相依爲命於偏母膝下,不幸短命,月初又中折,私情痛裂,已不可堪,臣母今年八十有一,雖心安境順,善於將攝,每顧西日,自切驚懼之心,今忽遭此至不忍之慼,晝夜呼擗,泣淚爲日,篤老筋力,日就凜綴,食飮全却,宛轉床褥,人子情理,寧不焦迫,臣方飮泣寬譬,躬撿藥飮,左右扶護之不暇,安有束帶趨造之望哉?玆敢略暴哀懇,疾聲號籲於貳極之下,伏乞离明,矜臣目下情私切悲,念臣前後辜戾之難貸,亟降威罰,鐫削臣籌司之任,重勘臣違傲之罪,以昭法紀,以安賤分,千萬幸甚云云。答曰,覽書具悉,卿其勿辭,救護母病。
正言宋文載書曰,伏以臣,向來緘辱,卽士夫難洗之羞,自顧身名汚衊,踪地危臬,榮塗一念,久已灰冷,乃者,諫省之除,忽復降辱,偏紆剪拂之恩,豈無感激之忱?而第念三司之職,等是淸華,雖有官名之差殊,其非滓穢之踪,所可玷累則均焉,以臣情勢,尙何去就之可論,次對之召,又下於荐逋之餘,而一味頑冥,無計蠢動,臣之情,可謂窮且蹙矣。且臣老母塊積虛勞之症,尙有朝夕凜凜之憂,而近添輪感,症形倍劇,宿食全減,氣息如縷,臣方藥飮扶將,煎悶罔措,目下情理,尤無頃刻離側之勢,不得不隨牌控急,自外徑歸,伏乞睿慈,諒臣之懇,察臣之情,亟許鐫削臣職,俾得安意救護,仍勘臣違傲之罪,不勝幸甚云云。答曰,覽書具悉。爾其勿辭,救護母病。
丙子正月二十五日辰時,王世子坐時敏堂。大臣·備局堂上引接入對時,左議政金尙魯,司直金聖應,護軍具善行·李章吾,左尹申晦,禮曹參判金善行,護軍李昌壽,工曹參議金致仁,左副承旨蔡濟恭,副校理南泰著,假注書金華鎭,事變假注書金載祿,記事官洪良漢,記事官金和澤以次進伏訖。尙魯問候,令曰,一樣矣,濟恭曰,兩司牌去來,連爲催促,而尙無入來者,故未得入侍矣。尙魯曰,今日次對,兩司無一人入參,極爲未安,而至於出牌之後,臺臣去就尙未知,以此煩達筵席,其不能督飭之責,在於政院,當該承旨推考,何如?令曰,依爲之。尙魯曰,臣等入來時,日寒猶如此,當此睿候未寧之時,早爲坐堂,心甚悶焉,故單子姑爲不入,而先下引接之令,睿意則不勝欽仰,而臣等極爲惶悚矣。令曰,何惶恐之有哉?尙魯曰,頃因北道御史尹得雨別單,居山驛吏抄出額外,名以假率,倣親騎衛例,防守嶺隘便否,令道帥臣,相議狀聞事,筵稟,分付。而咸鏡監司徐志修狀達,纔始來到,盛論事勢難便之狀,日後無窮之弊,仍請曾經吏房者,勿爲別設名色,只一體團束於作隊六哨之內,與六哨軍兵,間間試才,俾緩急有實效矣。道臣備諳本道事情,而今此所論,儘有意見,依狀請定式施行,爲宜。以此分付,何如?令曰,依爲之。出擧條尙魯曰,此忠淸監趙明鼎狀達也。洪州等五邑敗船罪人,前後囚係者,依前災年例,未滿定式之類,移送原籍官事,請令廟堂稟處,而此則大朝爲軫災歲遠囚之弊,已令定年限,移送原籍官矣。使之依此擧行,何如?令曰,依爲之。出擧條尙魯曰,此全羅監司閔百祥狀達也。以爲式年成籍,事體雖重,民饑轉甚,難以責斂,麥秋後始役,今年內磨勘事,請令廟堂稟處矣。從前若値災年,則多有退期之例,使之依狀請施行,何如?令曰,依爲之。出擧條尙魯曰,俄者,原任大臣送言以爲,纔自中樞府,以請得奴婢事,草記達下矣,追聞有大朝禁令,旣知之後,則事體極爲未安,須卽筵白還寢云,此則事固然矣,樞府草記置之,何如?令曰,依爲之。出擧條尙魯曰,三司之在家出禁,大違法例,曾有禁令,而以聞近來憲府此弊,比比有之,甚至於未肅拜人員,亦出禁云,身爲執法之官,犯禁若此,殊涉寒心,此後則在家出禁之弊,各別申飭嚴禁,而如有犯者,自備局,隨聞論罪,何如?令曰,依爲之。出擧條晦曰,毋論各廛,若有閑雜人,亂賣物種之事,則謂之亂廛,而自漢城推治,卽例也,日前魚物廛人告官,故果爲推治如法矣。有一兩班,曲護亂廛,被捉人捉去,本廛市民,結縛亂打,多有可駭之擧。事之痛惋,莫此爲甚。此等之類,若不嚴處,則無勢市民,將無以保存,令秋曹嚴加摘發,照律重繩,何如?令曰,依爲之。出擧條尙魯曰,當此災年,大朝惓惓民事,屢下絲綸矣。臣曾以綱目二字仰達,而邸下尤當惕念於如此之歲也。臣以無似,待罪三事,無所猷爲,常切惶愧。臣旣不及國朝名碩,邸下亦不能盡逮列聖盛德矣。治國之道,不越乎六典·續大典及大典,取入考閱時,召六部之長,咨以該曹之事,隨加警飭,則百度可以修擧,實爲治國要道矣。令曰,當依所陳焉。尙魯曰,續大典後,追定律文,令政院抄聚以入,亦好矣。令曰,依。晦曰,大臣以六典修擧仰陳之言,誠好矣。目今八道大饑,民將盡劉,書曰,后非民罔與守邦,如無百姓,國何以爲國乎?卽今大臣諸宰入侍,徧詢以救民之策似宜矣。臣頃聞書筵官宋明欽之言,則邸下多有問難之事,而其所發問,實非老師宿儒之所可及云,故相與之欽誦矣,向來別諭召之,而無一人上來者,山林養德,皆是世祿之臣,亦非果於忘世者,邸下若誠心招徠,則豈有不至之理哉?抄選當窠,儲闕已久,而未見差出之事,亦宜申飭大臣及銓曹,必爲備員,而誠心招徠,一召再召,以必致爲期好矣。令曰,當依所陳焉。泰著曰,臣於賓對,數次入參,凡諸狀達奏事,竝一例依施,雖唐虞之盛,有吁咈之美,其於明習之道,似宜講確矣。令曰,當體念矣。濟恭讀執義兪彦述上書以陳,此乃正法罪人金伊道里母,嚴刑島配事也。令曰,其最初狀聞持入,華鎭持道臣敬差官狀啓還入。令曰,讀之。濟恭讀訖,邸下俯詢大臣及諸宰,皆以依臺請仰達。令曰,以子之招,罪其母,亦似如何矣?尙魯曰,睿敎亦至當矣,仍令承旨,書批答。令曰,大臣見南有容書否,此保養官之請,未及稟於大朝,何以爲之耶?尙魯曰,臣雖未及見其書,似當稟于大朝而處之矣。奏事畢,還伏位。諸臣以次退出。
丙子正月二十五日巳時,上御崇文堂,大臣備局有司堂上·刑判·惠堂入侍時,左議政金尙魯,刑曹判書鄭亨復,惠廳堂上洪鳳漢,判尹李成中,工曹參議金致仁,同副承旨李惟秀,假注書金華鎭,記事官李世演·金和澤以次進伏訖。尙魯問候,上曰,一樣。尙魯曰,俄入次對,問候小朝,則答以甚不平矣。閤門外,又聞首醫言,則感氣大段云,甚爲伏悶矣。上曰,不善攝故如是矣。尙魯曰,睿候未寧,方進荊防敗毒散云。俄罷次對,又令召對,近來則勿爲督課,似好矣。上曰,昨見進講史記,則頗勝於經書,其姿品,乃不爲也,非不能也。上曰,元良之太廟歲謁擇日單子方入,姑欲退定,而又諭此月,亦如何故,依允以下矣。上曰,大臣方入侍,政望適入來,故欲下問點下矣,仍逐望下詢。上曰,予於尹光紹事,欲一下問,豈可置人於暗昧之科乎?仍下詢,大臣諸堂,皆以一番下問爲好,仰達。上曰,徐有良事則果太酸矣。近來禁酸,故酸病少止,若禁酒,而醋少味矣。上曰,今日次對,奏何事?尙魯曰,每五日爲次對,故無他可奏,略陳數件事,乃咸鏡道居山驛弊,全羅道帳籍退行,各廛亂廛之弊,憲府在家出禁等事矣。上曰,憲府今亦有此弊乎?尙魯曰,非但在家出禁,亦有未肅拜出禁者云矣。上曰,然乎?仍命承旨書之。上曰,在家出禁,曾有禁令,而今聞元良次對陳白,非徒在家出禁,未肅拜而亦有此弊云。果若此,奚特民無措手足?關係士夫廉恥,事體所關,不聞則已,不可循例申飭,昨年以後,所犯臺臣,令政院現告,施以制書有違之律,秋曹禁亂色,爲民嚴禁,因此而聞,復有此弊云,幺麼禁令,不行於都中,何以信令,當該復舊秋官,亦施制書有違之律,雖由於莫知有禁令而請禁,今者秋判,亦不無疎忽之飭,無此奏,何能知參酌?從重推考,凡照律,畫以公私,不無私意之挾雜,故曾已申飭,而亦不無解弛之弊,另加嚴飭,凡特敎勘律者,皆以私律擧行事,定式施行。出榻敎尙魯曰,臣於日昨,以外方祭享禮幣,勿作新貢,付之濟用監貢人事,筵達蒙允矣。追後更爲詳知,則紵布廛民之得以聊賴,太半在是,奪此與彼,誠亦可矜,廛民以此稱冤,攔街齊訴,不是異事,以惠廳言之,使濟監貢人進排者,雖與新貢有異,其爲貢物,一也。勢將於外邑所劃給之外,添給貢價,計其價則所失不貲,以此以彼,新有變通,甚不緊矣,俄聞惠廳之言,其意亦與臣意同,各邑禮幣,使廛民依前爲之,只以嚴飭各邑,務加精備之意,分付諸道道臣,何如?上曰,其時已有下敎,而仍卿所奏,乃覺禮判之見欺於貢人,故其時卿請,意謂仍舊貫請付矣。今聞所奏,此正閔子騫所云仍舊貫者也。經費無益,市民可矜,何嫌削刻,前擧條勿施,依所請申飭,可也。出擧條尙魯曰,昨年冬,因承旨鄭彦儒筵陳外方勸分之弊,有令備局,登對,稟處之命矣。近來外邑,若値荒歲,則不思所以捐捧辦穀,賑救饑民之道,憑藉勸分之名,操縱闔境之民,較量貧富,分定石數,勒令督納,殆同應稅之物,此豈勸分之意哉?爲民之弊,無過於此,承宣所達誠是矣,而若言此弊,不獨湖西如此,諸道大抵同然,自朝家不可不別樣嚴禁,以此申飭於八道道臣,何如?上曰,登對時,稟處者,意蓋此也。所奏誠是,而日後廉問時,若有犯者,當隨現重繩,以此嚴飭。出擧條尙魯曰,此慶尙右兵使李柱國狀啓也。備陳本營入防軍減布後,受代難立之弊,仍以依左兵營例,七番立鎭軍,改作六番事,令廟堂,稟處爲請矣,當初排番入防之規,兩營一也。減布之後,防卒之難支,兩營亦一也。左兵營番制,纔已變通,則本營不宜異同,依狀請施行,何如?上曰,依爲之。出擧條尙魯曰,頃因開城留守尹汲狀本,以白峙鎭還屬松都,金川之大小南面,松都所營之粘石屯,次次相換甚便,亟令海西道臣,論理狀聞事,命下,而今觀黃海監司南泰耆狀啓,則盛論形便事勢,不可移屬,不可相換之狀,仍請令廟堂,稟旨安徐矣。鎭堡之移來移去,事面旣重,土地之割此換彼,亦多弊端,如非灼見利害,有難容易聽許,故當初詢問於該道者,此也。而白峙鎭則不但旣移還屬之至再至三,先朝丁酉,以疆界有別,多有掣肘,還屬海西,則到今移屬松都,非所可論,至於金川兩面相換一款,地勢之不便如此,該邑之難支如此,則不可輕議,依道臣狀請施行,何如?上曰,依爲之。出擧條尙魯曰,長興府使崔萬衡居下之代,本道道臣,以卽速差遣狀請,下吏曹,而貶窠,則長官例爲差出,故因判書在告,尙未差出云,災邑事,誠可悶矣。卽令該曹長官,口傳擇差,給馬下送,何如?上曰,依爲之。將欲下敎,都政踰月已久,都政,必也開月望前爲之事,申飭,可也。出擧條上曰,吏判之在告已多,病勢亦似差減矣。尙魯曰,果然矣。申飭行公好矣。上曰,前兵入侍,都政雖今月內,亦可爲之乎?鳳漢曰,兵判新出,一番見容,然後似可爲之,而卽今餘日無多,何可及爲耶?上曰,此則然矣。鳳漢曰,前春奴婢貢釐正時,海西內奴復戶,比庚午納貢實數,從優加定,令道臣,弛張裁定矣。頃日海西道臣,報備局之狀以爲,許多額數,難以減定云。所謂減定者,非減其奴額也。只減虛名冒受之復戶也。而道臣之報如此,此不過從前冒復之弊,不能査括之致,是豈朝家釐正之本意乎?事體殊涉未安,道臣推考警責,更令依事目擧行之意,分付,何如?上曰,是矣,依爲之。出擧條上曰,儲置米摘奸,何以爲之乎?鳳漢曰,均廳事目以爲,每年春,惠均郞中一人,發送某道,儲置米與漁鹽船,一體抽栍摘奸事定式矣。今已歲翻,當依事目擧行矣。上曰,惠均郞,則不得摘奸軍作米耶?尙魯曰,軍作米,亦多見屬於均廳者,此後則備局惠廳摘奸時,無論軍作儲置常賑穀,互相摘奸事,定式施行。而今値災歲,且當春序,留儲穀物,尤不可不嚴察,自備局惠廳,發遣郞官於各道,抽栍摘奸,何如?上日,依爲之。予亦御史廉問摘奸,若有忽者,當一體重繩也。出擧條亨復曰,今番禁酒時,使五家統戶,各自現發,故果捉得數人矣。此後亦依此爲之,何如?上曰,所奏誠是,依爲之。或復如前,當該統首,亦以今番家長律施行,可也。出擧條上曰,又捉犯酒者乎?該郞摘奸,所捉幾許,亨復曰,數人矣。上曰,特命摘奸之下,夥然被捉者,不可尋常處之,一體黑山島定配。出榻敎鳳漢曰,今番除酒之令,異於尋常設禁,凡爲臣民者,孰敢萌心於釀酒飮酒乎?然酒是尤物,其利甚廣,利之所在,人易犯之,其所禁道,惟在於法之不撓,若於有勢力家,禁吏不敢入之處,一番摘發嚴繩,則閭巷小民,不患不懲勵矣。上曰,其言誠是矣,秋堂依其言爲之,可也。亨復曰,所陳雖是,此亦難行之事矣。上曰,曾見宗簿寺草記,禁吏直入公主房矣,刑判所奏非矣,推考。此後則必於有勢士夫家,搜捕犯酒者,可也。出擧條尙魯曰,臣於今日,見戶曹草記,而有萬萬可駭者,敢此仰達矣。積城守金範錫,以戶曹郞廳,申飭賣納籍沒家産事,移怒該郞,侵辱其墳墓,罔有紀極云。人心世道,至於如此,此不嚴治,誰肯擔當國事而爲之乎?上曰,該郞爲誰?尙魯曰,卽故判書李周鎭之子溵也。而其墓亦重臣之山也。上曰,極駭悖矣。仍命承旨書之。上曰,今聞相臣所奏,金範錫所爲,節節無狀,若不嚴懲,朝廷之上令,何行於外方?此等末世,不可尋常處之,分付該府,卽爲拿來後,嚴問口招,登對以奏。出榻敎上曰,此時畿甸守令,不可曠焉,積城縣監金範錫之代,亦不可不擇差,令該曹,卽爲口傳擇差,其令卽爲下直。出榻敎尙魯曰,俄於次對,持入執義兪彦述上書,而批答極好矣。上曰,注書出去,其書本及批答持來。華鎭持兪彦述上書及批答而進伏。上曰,承旨讀之。讀訖,上曰,元良下答亦好矣。仍命承旨書之。上曰,今聞執義兪彦述上書,元良次對詢問,今丹勿問云,以臺臣所請言之,下答是也。而予則聞此事,雖已處之,百年所無之事,世間豈有此等滅倫之事?心猶不定,所謂義父之說,不足信於無狀不測之人,而今丹則雖無識賤類,相關其夫,其令致此,其夫殞命而逃走,倫理滅矣。卽此一事,足可以刑配,令道臣期於捕捉,嚴刑島配。出榻敎上曰,髻禁亦何如?閭巷婦女輩,必怨予矣。成中曰,此則不然,皆以爲好,而貧寒之人,每拘加髻,或有不卽嫁娶之事,今番令後,此弊必少減,豈不大幸乎?上曰,不卽婚嫁,卽出於務勝,而加髻則乃取便也。且非士夫所可爲者矣。大抵近來取便特甚,予常廉問於禁中,則軍兵宿處,曾無溫堗,而今皆鑿穴作溫堗,如此而薪何堪?浮費每如此加前矣。差備內,亦聞有斫木之聲,此亦爲溫堗所致矣。諸臣還伏位,以次退出。
上在昌德宮。常參·經筵,以代理停。
下直,寧遠郡守李達海。
任瑋達曰,明日常參,〈取稟〉。令曰,停。
李彜章達曰,大司憲閔遇洙在外,執義兪彦述,持平吳奉源牌不進,鄭述祚,掌令李奎徽·鄭彦忠在外,今日以監察茶時之意,敢達。令曰,知道。
李得宗達曰,左承旨朴相德,今日不爲仕進,卽爲牌招,何如?令曰,依。
李彜章達曰,憲府連日監察茶時,諫院許久闕達,俱涉未安。兩司除在外·受由外,未肅拜不爲行公人員,竝卽牌招,何如?令曰,依。
以左承旨朴相德,執義兪彦述,持平吳奉源,正言金相度牌不進罷職令旨,令曰,竝推考徽旨捧入。
任瑋,以弘文館言達曰,新除授副修撰洪良漢,卽爲牌招,何如?令曰,依。
又達曰,司直權相一上書到院,而下段有措辭,故依大朝前日下敎,持入之意,敢達。令曰,臥內召見承史,有異講官,待下令入侍。
李惟秀,以吏曹言啓曰,新除授積城縣監金始煐呈狀內,矣身重患時令,不汗今至五日,方在朝夕待變之中,新除之下,末由肅謝往赴,斯速入啓變通云。身病旣如是危重,則不可等待其差歇,依例罷黜,其代卽爲口傳差出,何如?傳曰,允。
右議政趙載浩五十七度呈辭入達。令曰,安心調理。
蔡濟恭,以兵曹言達曰,今正月二十六日,前郡守金光進,差備門外擊錚,所當囚禁科罪,而係是朝官,有難循例擧行,令攸司稟處,何如?令曰,依。
李彜章,以義禁府言啓曰,今日大臣·備堂·刑判入侍時,積城縣監金範錫所爲,節節無據,不可不尋常處之,卽爲拿來,拿來後嚴問口招,登對以奏事,命下矣。金範錫拿問嚴處事,徽旨達下,故拿來羅將,旣已發送,卽速拿來之意,分付道臣,拿來羅將處,知委擧行。拿來後以傳敎內辭意,添問目口招之意,敢啓。傳曰,知道。
成均館生員蔡恒夏等書曰疏錄同上,伏以臣等,敢將擧國之論,冒瀆离明之聽者,業已四度矣。每於函封之仰徹,竊自謂瀝盡肝膈,敷悉事理,尙冀睿聽之感格,而及奉答敎,輒失所圖,臣等實愧,誠不見孚,辭未達意,無以仰槪淵衷,而其於我邸下尊儒重道之意,亦不能無憾也。夫聖廟躋享,事例曠絶,固當十分愼審,以重其事,然以其愼審之故,而一向持疑,終無決行之日,則是不特一世公議之抑鬱,豈不重貽恨於後世耶?惟我大朝臨御三十餘載之間,凡厥闕遺之典,無不畢擧,而獨於表章先正,配祀聖廡,以明道統之傳,以正一世之趨者,只以難愼之意,終靳兪允之音,是豈不爲昭代之闕事,而斯道之欠典耶?臣等竊嘗以謂,東方之儒,初無從祀者則已矣,自羅·麗以至我朝諸賢,功存斯文,德合報祀者,無不與於腏食之列,而惟我兩先正之造詣功業,可以集東儒之大成,而尙未擧諸儒已行之禮者,夫豈有是理哉?嗚呼,以其學則洛·閩之正脈也,以其功則一統之大義也。能使箕疇之彝倫不斁,孔子之春秋復明,式至于今,紀綱猶不墜地,亂賊猶未得肆,國勢賴安,人心賴定,此莫非先正之遺風餘韻,尙有所未泯者。於是而亟循多士之公議,以擧一代之盛典者,是不獨爲斯道斯文之光,其爲鞏固邦本,扶植民彝,以開千萬年無疆之基業者,寔在於是,其所關係,亦重且大。此非臣等之私,有好於先正者,亦非臣等之私,有干於聖朝者,而邸下一向例批,迄無仰稟施行之擧,臣等誠愚昧,莫曉睿意之何在也。臣等又有所喑嘻掩抑,言有所不能盡者。夫以大朝繼述之勤,何嘗忘烈祖之志事,而第其時移事往,人亡政熄,含冤忍痛之意,漸不如古,玩時愒日之習,恬以爲常,先陵之松檟已拱,江·漢之朝宗不復,天時人事,有足寒心。當此之時,存留一脈之義理,庶免百年之爲戒者,莫先於褒崇先正,以導一世,使擧國之人,咸知此義之不可忘,以係漑鬵之思,存得必東之誠,豈非當今之急先務者乎?況今新經世變,國是纔定,天道有好還之機,人心勵懲創之戒,其所以革其訛誤,協于大同,使環東數千里之內,無異道異論之患者,惟在於尊先正之正學,作一世之準程。此實我東一變之會,擧國共公之願,而只見韋布之章,日積於公車,而搢紳公卿,無一人爲邸下言之者。夫今之搢紳,卽前日之韋布,苟係斯文之大事,公論之所在,則固宜合辭齊聲,冀回天聽。是以自前諸儒從享之日,名臣碩輔,莫不交章力請,未聞專諉於韋布,而不一言,如今之爲者,於此,亦可以觀世道而占時事矣。此臣等所以不避煩猥,相率而更籲者也。嗚呼,百世之公難誣,千載之會難値,及今不爲,更待何時?伏願邸下,深留睿思,亟稟大朝,以擧盛禮,以幸斯文焉。至於四臣旌閭之請,固不宜混擧累陳,而第忠孝雖以一善成名,不可竝稱於道學之傳,而以臣等之所聞,則死國之忠,莫非道學之餘敎,而畢竟宗社有賴,彝倫以明,則關係斯文,亦甚不輕。旣發其端,不得請則不知止者,亦不可謂臣等之全無所受也。竝乞睿慈,博詢而稟裁之,亟循輿情,以彰忠節焉。臣等無任屛營祈懇之至云云。答曰,覽書具悉。業已諭,更別無他諭矣。
任瑋,以持平吳奉源上書求對微稟。令曰,前日亦有上書,而體方憊,使之持入日持入。
持平吳奉源書曰,伏以天時建寅,歲律旣新,而我大朝立極之化,與歲同新矣,春日向暄,晝漏初長,而我邸下典學之工,與日俱長矣,大小臣工,擧效奮勵之志,千百事爲,正屬振刷之機,則顧今耳目之選,宜以有言論風采者得來,而如臣鄕廬之病喘,遽膺柏府之新命,臣之顚沛,固不暇念,而獨不羞當世士乎?噫,論臣之才,則晩竊科第之一倥侗也,言臣之病,則宿抱痰癖之一籧篨也。閑司漫局,自知其不可,況臺職乎?常時之苟充,亦知其不堪,況今日之臺職乎?臣自承恩召,若隕淵谷,怵惕於蓬蓽之下,徊徨於樵牧之社者,殆至屢日,而一向偃伏,亦乖臣分,一舍擔舁,僅到私次,而道添寒疾,罪積屢逋,例勘尙勒,召牌又至,臣之情勢,其亦窮且急矣。玆敢略暴短章,冀蒙永削,肅朝綱而安微分,千萬幸甚。臣方乞免,不宜贅陳,而一日居職,終不可泯默,寸心憂愛,亦有所未已,略附蕘說,仰瀆睿聽,惟邸下念哉。伏念我大朝,治化已登於三五,寶算幾躋乎七旬,而頻接儒臣,進講經史,晝筵纔退,夜對又降,一日十二時,克存省察之工,不但衛武秉燭之警,實出周家貽燕之謨。則況我邸下,春秋向盛,聰明日進,此豈非睿學時敏,离筵日闢之時乎?伏聞月初,我大朝以無逸一篇,命讀筵中,以垂億萬年永命之本,伏想邸下,拜而受之,讀而誦之矣。先儒之言曰,欲法堯·舜,當法祖宗,臣則曰,欲法周家之無逸,則我大朝自省一部,便是無逸一書。臣嘗伏讀,內外兩編,則凡於大文之末,必以咨我元良四字結之,大朝之意,蓋欲使邸下,句句而自勉,字字而善述也。未知我邸下,其熟讀斯篇,勿負聖訓,詠讀之間,有所體驗底工夫耶?臣請拈出述篇中,數三件事,爲邸下仰勉焉。臣謹按內篇有曰,人之滋味乎學問,不若滋味乎飮食,大哉訓也。人之於飮食,一日不再食,則謂之飢也,而再食之外,亦多有雜進之味,則一日不學,亦非飢乎?伏願邸下,日開兩筵,有若再食之不廢,而間又雜進經史,以爲點檢身心之資,則身潤體肥,豈無饜飫之效乎?臣又按外篇有曰,夜對勝於晝訪,至矣訓也。粵在先朝,夜臨玉署,至呼官僚之字,講論經史,至今傳之爲美事,而況我大朝,夜召儒臣,或至鍾動而乃罷,則我邸下,亦於此時,豈可無宵旰之警哉?伏願邸下,三殿昏定之暇,淸漏靜閒之夜,召對宮僚,或講古書,或論時政,其於進修之工,豈少益哉?臣於內篇中,庭草方生之訓,尤有所仰勉者矣。顧今仲春方屆,庭草初生,而惟我八路之飢民,漠然無一分生意,反不如彼草之無知,則我邸下惻然之念,豈但如傷而已哉?伏願邸下,頻接大僚,備悉閭里之艱難,講究賑政,以答天時之陽和焉。臣於外篇中,春秋筆法之訓,竊有所仰贊者矣。我邸下旣講經書矣,又習史記矣。春秋一書,亦宜講習,而況復今歲,卽丙子再回之歲也。惟我大朝,特軫斥和死難之臣,隱卒之章,褒忠之典,次第擧行,則我邸下,亦當仰體聖意,闡明千古之義理,以勵一代之風敎焉。臣於近日事,竊有可駭者。噫噫,父子·夫婦,彝倫之自天定者也,禍福利害,人事之自外至者也。昨年以來,干連逆家者,怵於自己之利害,圖罷旣定之倫彝者,不啻一二,而至於詹之孫而極矣,囑其本生之家,至呈上言,而使其旣骨之父,改定倫紀者,揆以人理,其可忍乎?自本曹,雖不聽施,實關後弊,不可掩置。臣謂亟使該曹,嚴覈重勘,可也。且今歲凶荒,八路同然,不但生民之顚連,萑蒲之徒,間多竊發,此非尋常〈之〉慮,而近聞竹山府,捕一火賊,卽剽奪大同,攻掠煙幕之賊也。其徒寔繁,所犯可怖,而及其治覈之際,多有闊略之失,故本道道臣,至有遣幕裨致責之擧,而恬不動念,一向緩治者,事極可駭。臣謂竹山府使朴時佐,宜施譴罷之典也。牙山縣監兪彦宗,名登臺達,至有一境之民,如浮大洋之殫,則其不治可知矣。及其就拿蒙放之後,急於還任,不待停達,慌忙下去,其廉偶之冒沒,擧措之駭悖,莫此爲甚。臣謂削板宜矣。臣無任屛營祈懇之至,謹昧死以聞。答曰,覽書具悉。所勉切至,予當體念。而第一件事依施,第二件事,雖有矣,旣登繡啓,大朝處分,則今無可論。第三件事,所陳雖若此,旣已拿問,當此時災邑守令,數遞可悶矣。爾其勿辭,從速察職。
上在昌德宮。常參·經筵,以代理停。
任瑋達曰,明日常參,取稟。令曰,停。
李惟秀達曰,大司憲閔遇洙,掌令李奎徽·鄭彦忠,持平鄭述祚在外,吳奉源,執義兪彦述牌不進,今日以監察茶時之意,敢達。令曰,知道。
又達曰,憲府連日監察茶時,諫院許久闕達,俱涉未安。兩司除在外·受由外,未肅拜不爲行公人員,竝卽牌招,何如?令曰,依。
又以執義兪彦述,持平吳奉源,正言金相度牌不進罷職令旨。令曰,竝推考徽旨捧入。
任瑋,以弘文館言達曰,副修撰徐命天由限已過,卽爲牌招察任,何如?令曰,依。
右議政趙載浩五十八度呈辭。令曰,安心調理。
傳于任瑋曰,儒臣持前日所持入冊子,入侍于世子宮差備,編次人亦令追後入侍。
又以侍講院言達曰,再明日太廟展謁擧動時,宮官不可不備員,兼輔德·司書·兼說書俱未差,兼文學鄭尙淳,兼司書李錫祥在外,無以備員,事甚未安。在外人員,似當有變通之道,令政院稟旨變通,與未差之代,一體差出。待下批仍卽牌招,以爲備員之地。而新除授兼弼善沈鑧,除拜屢日,尙不出肅,卽爲牌招察任,何如?令曰,依達。而在外講官,竝改差,大朝靜攝之中,煩稟爲難,待開政盡數差出。
李得宗啓曰,吏曹判書申晩,參判趙雲逵牌不進推考徽旨,今方捧入矣。開政命下之後,如是違牌,不卽擧行,事甚未安。判書·參判,竝更牌招開政,何如?傳曰,允。
又啓曰,吏曹判書申晩,參判趙雲逵,再招不進推考徽旨,今方捧入,而開政命下之後,不卽擧行,事體極爲未安。判書·參判,所當更請牌招,而一日三牌,有停事體,何以爲之?敢稟。傳曰,下敎之下,焉敢若此?更卽牌招。
又以吏批〈言〉啓曰,內贍主簿南綺老呈狀內,身病甚重,不得察任云,依例改差,何如?傳曰,允。
又啓曰,成均館司成李世泰除授後,過限未肅拜,依例改差,何如?傳曰,允。
吏曹口傳政事,以柳善養爲積城縣監。
任瑋,以吏曹言啓曰,新除授積城縣監柳善養呈狀內,矣身與本道監司李宗白,有姨從應避之嫌,斯速入啓處置云。旣與道臣相避,則在法當遞,依例改差,其代卽爲口傳差出,何如?傳曰,允。
又啓曰,今日政新除授承旨,待下批,仍卽牌招,何如?令曰,依。
吏批,以李應協爲承旨,尹東昇爲弼善,李宜馣爲司書,徐命天爲兼文學,金時默爲兼司書,李憲鎭爲戶曹正郞,趙鏻爲高原郡守,洪鼎猷爲金溝縣令,鄭克淳爲積城縣監。儀賓都事李弘遠,年七十老職加資事承傳。
兵批,以金相紳·尹彬·朴弼幹·李以濟·趙泰彦爲同知,以崔益秀·柳萬樞·尹澤厚·姜必愼·吳命季爲僉知,田光集爲內禁將,兪直基爲司禦,李匡會爲衛率,鄭纘述爲訓鍊都正,閔範洙爲副正,金鍾英爲僉正,李蓁爲判官,鄭克濟爲宣傳官,李最中爲文兼,朴師亨爲副率,具樹勳爲副摠管,羅浣爲忠翊將,鄭道殷爲忠壯將,鄭尙行爲慶德假衛將,全永萬爲慶福假衛將。
任瑋,以禮曹言啓曰,今正月二十九日,王世子太廟展謁時,出還宮,以何門磨鍊乎?敢稟。傳曰,以宣仁門磨鍊。
又以禮曹言啓曰,來二月初八日,永禧殿展謁,儲慶宮展拜時,王世子隨駕,及闕門外祗迎祗送之節,何以爲之?敢稟。傳曰,置之。
又以禮曹言啓曰,來二月初十日,社稷親祭出還宮時,王世子祗迎祗送之節,何以爲之?敢稟。傳曰,置之。
李惟秀,以戶曹言達曰,依令旨,右議政趙載浩去十二月·今正月兩朔祿俸,令倉官,更爲輸送于本家,則以爲雖承更輸送之令,而旣辭其職,不敢冒受常祿云,又不領受,而來二月祿牌,亦不出給,何以爲之?敢稟。令曰,令倉官,更爲輸送,而二月朔祿俸,一體輸送。
又以備邊司言啓曰,昨日靈光·咸平漂人入來後,使本司郞廳,與譯官等問情,則與領來譯官李廷禧所問答者,無異同,故前後問答,竝爲入啓。漂人等係是南京之人,則依例仍使領來譯官,入送北京,何如?傳曰,允。
又以義禁府言達曰,刑曹前判書李春躋,禁亂色復舊事,因傳敎,亦施判書有違之律事,徽旨達下矣。律文內,凡奉制書,有所施行而違者,杖一百,犯私罪,杖一百,告身盡行追奪,而隆寒時,杖一百以下收贖云。李春躋杖一百,收贖私罪,告身盡行追奪,放送,何如?令曰,依。
又以義禁府言達曰,良才察訪李鳳翼,慶安察訪洪命馥等,碧沙·靑巖入去木,謂之甲戌條,如前盡捧事,因傳敎施以制書有違之律事,徽旨達下矣。律文內,凡奉制書而違者,杖一百,犯私罪者,杖一百,〈告身〉盡行追奪,而隆寒時,杖一百以下收贖云。李鳳翼·洪命馥等,各杖一百,收贖私罪,告身盡行追奪,放送,何如?令曰,依。
又以義禁府言達曰,初檢官前河東府使鄭孝曾,覆檢官前昆陽前郡守朴漢英等,令該府處之事,徽旨達下矣。鄭孝曾今方待令於本府,卽爲拿囚,朴漢英時在江原道原州地本家云,依例發遣府羅將,拿來,何如?令曰,依。
又以刑曹言達曰,內官林鳳集·柳聖禧·李慶昱等,移義禁府事,纔已達下矣。今日大朝入侍時,林鳳集等三人,自秋曹推覈勘罪事,有傳敎,自臣曹擧行之意,敢達。令曰,知道。
蔡濟恭,以司僕寺官員,以一二提調意啓曰,今番毓祥宮上諡冊印親祭時,諸執事一依癸酉年例,施賞事,命下矣。取考前例,則癸酉年賞典中,無亞獻·終獻官名色,而有執事五都衛熟馬面給之命。今番則有亞獻·終獻官名色,而於癸酉年,則無可考據者,昨年儲慶宮親祭時,有熟馬賜給之例,依此擧行乎?敢啓。傳曰,熟馬面給。
丙子正月二十七日辰時,上御崇文堂。儒臣入侍時,右承旨任瑋,校理南泰著,修撰鄭純儉,假注書金華鎭,記事官李世演·金和澤以次進伏訖。上命承旨,書草記依允。上曰,政事有稟耶?瑋曰,以春坊有闕,俄已稟之矣。上曰,卽今推恩事爲急,爲其子弟者,應必多望矣。瑋曰,然矣。上曰,兵判如入來,先入侍後開政,可也。仍命承旨書之。上曰,春坊有闕代,政官牌招開政。出榻敎上曰,儒臣讀詩傳,日前進講以下。泰著讀南山有臺章。上曰,下番讀之。純儉讀蓼蕭章·湛露章。上曰,詩意次次深於一節矣。下番又讀之。泰著讀彤弓·菁莪章。上曰,下番又讀之。純儉讀六月章。上曰,此戎卽何許戎耶?泰著曰,卽北狄也。上曰,與卽今野人異乎?泰著曰,種類甚多,其脈絡則不分明矣。上曰,承旨讀之。瑋讀采芑章。上曰,注書讀之。華鎭讀車攻·吉日二章。上曰,聞其聲,克尙乃父,誠貴矣,而亦不覺愴然矣。讀聲甚好,亦果善讀矣。其父講聲,予於甲子年進講時聞之,今又聞其子之聲,怳若見其父矣。上曰,彼注書爲何科乎?瑋曰,昨夏討逆科矣。上曰,果以製述爲之矣,然則聞其讀書聲,乃善文者矣。若聞其讀聲,可知其讀書與否矣。瑋曰,果爲善文,而亦似熟詩傳矣。上曰,其父嘗以事半功倍之說仰達,而恨未及見其時,故予每愴想,其子能繩其後,可謂不食之報矣。泰著曰,其父以可用之才,效勞國事,未及盡爲,而奉命海西,死於客土,此亦可謂盡瘁,而其子之卽紹家聲者,良以此也。上曰,其時黃晸,爲其代矣。予亦每以此,深爲傷憐矣。純儉曰,其父不幸早逝,未及盡爲,故其子繼爲之,天理果不僭矣。上曰,不但其父爲好人,其祖亦善人也。予於嗣服初,甲辰年問郞時,始見其人,果休休善人也。古所謂其後必昌者,非虛語也。渠以乃祖之孫,豈不讀書乎?爲人極非常,亦可謂有子有孫矣。上曰,翰林又各分讀二章。世演讀鴻雁·庭燎章,和澤讀沔水·鶴鳴章。上曰,陳文義。泰著曰,今日進講之章,皆好矣。上曰,可見其盛時,而周宣王之中興,亦可知也。純儉曰,當此荒歲,殿下之爲民軫念,非不至矣,鴻雁一章,尤爲體念處矣。上曰,所奏誠是。予甚愧於宣王矣。上曰,承旨書之。上曰,今令儒臣,讀毛詩小雅篇,寓感一章,其章從何?卽鴻雁也。噫,周宣能奮勵,使流民安集,故民作此詩,而顧今之世,何言奠居?外方飢民,流丐京中,咫尺都下,餓莩遍野,思之及此,非徒愧宣王,將何顔歸拜?吁嗟方伯守令,悶我意感于心,其於賑政,孜孜着意,莫負今日自恧飭勵之意。噫,其若忽焉,民將劉矣。抑何心能食能息,而南面曰君?廉察勤慢,我有臣焉,體此苦心,其各勉焉之意,令備局,申飭諸道三都。出榻敎上曰,夜〈如〉何其章,自弘文館畫入,可也。宜常常寓目者也。純儉曰,聖意實爲欽仰矣。上曰,兵判入來,使之入侍,近來編次文持入,華鎭出去持入。兵判進伏,上曰,持編次文進前。喆輔進前讀訖,略加刪潤文字。上曰,此序文製時,杭乃執筆也。編次有何好事,而渠欲爲之乎?此亦不可知之事也。瑋曰,權杭臣亦與之同僚政院,而人莫不惴惴矣。上曰,然乎?喆輔曰,果凶惡之人也。蔡濟恭則以其同色而先爲,或有猜忌之端,而至於鄭光忠,惡其加資,必欲害之者,極窮凶矣。上曰,以其子學製之,故惡濟恭者,亦陰凶矣。上曰,持入編次文,雖已爲編次者,竝讀之。讀訖。喆輔曰,初九日擧動時,馬軍·步軍名數,則旣承傳敎,而禁軍,則無指數下敎之事,何以爲之乎?上曰,以三番爲之。出擧條上曰,先爲出去開政。積城守如已入來,取招入侍,可也。上曰,判義禁·秋判明日入侍。出榻敎泰著曰,今年卽丙子也。自上凡於立殣斥〈和〉諸臣,莫不有致祭之命,群下孰不欽仰,而故南陽府使尹棨,以守土之臣,罵賊殉節,獨未蒙今年賜祭之恩,實爲闕典矣。上曰,獨爲見漏,誠怪異矣。分付該曹,一體擧行。出擧條泰著曰,故判府事許徽,以丙子亂時,廣州府尹,多有特異之功勞,而以其非斥和殉節,未蒙今番賜祭之恩,其子孫許戇云者,殆同流離,所見誠可矜矣。上曰,聞儒臣所奏,誠貴矣。其奉祀孫許戇,令該曹錄用。出擧條泰著曰,故大司憲李瀣,卽先正臣李滉之兄,道德學術,相爲伯仲,不幸冤死於己酉獄,宣廟朝命復官,肅廟朝特贈吏曹判書,而贈判書,必有特敎,方請節惠之章,而以未蒙特敎,至今未沾易名之典。其子孫以此上言,而該曹不爲覆啓云矣。上曰,令該曹,問于大臣,稟處。出擧條喆輔先退,承史·儒臣,亦以次退出。
上在昌德宮。常參·經筵,以代理停。
下直,積城縣監鄭克淳。
蔡濟恭達曰,大司憲閔遇洙,掌令李奎徽·鄭彦忠在外,執義兪彦述,持平吳奉源牌不進,鄭述祚上書入達,今日以監察茶時之意,敢達。令曰,知道。
又達曰,明日宗廟展謁相値,常參頉稟。令曰,知道。
藥房提調臣李益炡,副提調臣李得宗啓曰,伏未審日間,聖體調攝,若何?憊眩之候,寢膳之節,亦何如?前劑入茶飮,已盡於昨日,臣等今日,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,茶飮五貼,依前劑入,下敎日入侍宜矣。
右議政趙載浩五十九度呈辭。令曰,安心調理。
李惟秀啓曰,判義禁李喆輔,刑曹判書鄭亨復,依昨日下敎,開坐後來待矣。傳曰,入侍于世子宮差備。
傳于李惟秀曰,御史卽爲入侍,南兵使肅謝後入侍。
備邊司薦望以吳爲北兵使。
吏曹口傳政事,以尹東暹爲驪州牧使。
李惟秀,以禮曹言啓曰,來二月初八日,永禧殿展謁·儲慶宮展拜時出還宮,及初十日社稷親祭時出還宮,以何殿何門磨鍊乎?敢稟。傳曰,以明政·敦化門爲之。
又以禮曹言啓曰,來二月初十日,社稷祭親行時,省牲·省器,依例親臨磨鍊擧行乎?敢稟。傳曰,依爲之。
蔡濟恭,以義禁府言啓曰,時囚罪人金範錫,原情公事判付內,江原道歙谷縣投畀,而當日押送事,判下矣。以判付內辭意,具罪目,依例發遣府羅將,卽爲押送配所之意,敢啓。傳曰,知道。
又以義禁府言達曰,司憲府前掌令宋時涵·李壽德,前持平李德海等,以非徒在家,出禁未肅拜,而亦有此弊事,因傳敎施以制書有違之律事,徽旨達下矣。律文內,凡奉制書,有所施行而違者,杖一百,犯私罪,杖一百,告身盡行追奪,而隆寒時杖一百以下收贖云。宋時涵·李壽德·李德海等,各杖一百,收贖私罪,告身盡行追奪放送事。令曰,依。
又以義禁府言達曰,兵曹草記,據刑曹申目,前郡守金光進,差備門外擊錚,極爲駭愕,移本府處置事達下矣。金光進今方待令於本府,卽爲拿囚之意,敢達。令曰,知道。
右副承旨李應協書曰,伏以天佑我東,邦慶無疆,縟儀騈擧,匝域蹈抃,嵩華攢祝之忱,曷有其極?念臣弱植易撓,樗散自放,杜門屛跡,念灰當世,迺者銀臺除命,遽降於夢想之外,惝怳感激,罔省攸措,殆若蟄蟲之聞雷也。逖違禁闥,戀結軒墀,含恩怵分,固當竭蹶趨承之不暇,而第臣於年前,忝長薇垣,重被譴削之罰,至今追思,惶愧交中。噫,三尺之堤坊,所以遏懷襄之巨浸也,罪孼猥籲,丹書倖脫,實是壞防之懼焉,大僚箚論,誠至言也。雖緣伊時,厚被誣衊,踪地危臬,卽尋長單,旋獲鞶褫,未伸反汗之請,借曰勢固使然,職居言地,事關刑政,而旣未能一力爭執,而莫效一日之責,則不言之愆,俯仰蹜踧,環顧平素,尤有所恫恨羞憊者。臣本痛愚,無以偏荷大朝罔極之殊私,區區塵刹之報,惟以孤誠自信,直道無隱,爲酬答涓埃之圖,熱腸苦衷,斷斷在於嚴懲討·峻堤坊。而魂遊羿彀,噤若寒蟬,辜負本心,自速罪戾,其爲愧爲訟,靡所自容,不敢以時日之稍久,淟涊自掩。縱天地大化,覆幬而陶鎔之,抆拭薰沐,甄錄如舊,而衅尤旣深,畸踪彳亍,顧何敢徒恃寵靈,重踐舊趼,彯纓結綬,冒進邇列也哉?召牌狎臨,承膺無路,隨詣禁扃之外,悉暴難强之情。伏乞离明,俯賜照察,以削臣職,以安私分,不勝萬幸云云。答曰,覽書具悉。爾其勿辭,從速察職。
弼善尹東昇書曰,伏以臣,有罪薄罷,値赦倖宥,訟辜銜恩,冞切兢惶,不謂春坊除旨,乃降此際,臣誠惝怳感激,不知所處。伏聞祗謁閟宮,期日在明,在臣義分,固宜顚倒趨肅,而第臣區區私義,終有所慙悚不自安者。蓋臣向當奉使之日,適丁振所無之水災,目見數邑生靈,漂屋蕩田,捋草爲食,遑遑有朝夕盡劉之虞。臣旣奉聖旨,專察濫糶,則先自犯之,夫豈得已哉?狀稟則已緩,殆同涸魚西江之水,立視則不忍,實孤聖朝子育之仁慈,不免權宜略分,以紓目前之急,而不覺自納於損國體·開後弊之慮。自惟無似,謬叨使事,不能尊國體而反損之,不能杜後弊而顧開之,則其爲辱命,孰甚於此?論其罪負,不可以已經勘論,而揚揚於榮次也決矣。今於召牌之下,輒控短章,仰瀆至懇。伏惟睿明,俯加鑑亮,卽賜鐫罷,以肅公器,以安私分,不勝幸甚云云。答曰,覽書具悉。爾其勿辭察職。
持平鄭述祚書曰,伏以臣於前年,忝叨諫職,人器之不稱,非不自知,而區區願忠之誠,猶不能自已,敢以草草數事,效一日之責。言未見槪,罪止譴罷,臣杜門省愆,且惶且感,自分爲明時之棄物。不自意聖度天大,恩敍遄降,柏府除命,又及於夢想之外,臣誠惝怳悚蹙,不知所以措躬也。臣本才疎識淺,不適於時,性拙跡畸,無尤於人。惟知臺閣之不可不優容,官方之不可不難愼,竊附規勉之義,初無矯激之意,而誠淺辭拙,不能見孚於君父,俯仰慙悚,無地自容。自是以來,臺端一步,矢心自畫,覆轍可戒,鐵限難踰。況今所叨之職,所以糾正風化,振肅綱紀,其地望之峻,責任之重,尤非庸陋如臣,所可堪承。今雖欲貪榮恃寵,揚揚冒出,其於辱朝廷而傷廉恥,何哉?臣聞古人事君之方,守身爲上,報恩次之,能守其身,便是報恩也,顧何嘗以奔走馳驟,爲第一道理也哉?玆於召牌之下,未克祗承,敢竭肝血之懇,仰瀆睿聽。伏乞离明,速降鐫削之命,以靖私義,仍治違傲之罪,以昭邦憲,不勝幸甚云云。答曰,覽書具悉。爾其勿辭,從速察職。
丙子正月二十八日未時,上御崇文堂。判義禁·刑曹判書入侍時,判義禁李喆輔,刑曹判書鄭亨復,左副承旨蔡濟恭,假注書金華鎭,記事官李世演·金和澤以次進伏訖。上曰,判義禁進前,讀金範錫口招。讀訖。上曰,渠甚窘迍矣。仍命書投畀判付。又命讀尹有一口招,命書判付。上曰,此則今日內開坐,嚴刑取招,可也。喆輔曰,南兵使李景說,以其兄方爲統制使,故不欲下去云。其私意誠可貴,而此固無應避之端,催促下送,何如?上曰,其心雖貴,不可以此許遞矣。仍命書傳敎。上曰,今聞南兵使使李景說,除拜已久,尙不辭朝,而所執亦過矣。莫重藩任,豈可一循其意?不可尋常申飭,其令當日內辭朝。本道有申飭者,使之入侍。出榻敎喆輔曰,糧餉廳屯田畓,勿論元屯與籍沒,免賦出稅事,曾有己酉事目,故臣於待罪戶判時,餉廳移屬新籍沒田畓,依前只出稅米事,昨秋有所陳達,而今因惠堂洪鳳漢所啓,毋論餉廳與各衙門新屯田畓稅,大同免稅之規,永爲革罷事,又爲定奪矣。昨年大同條,自本廳,旣已收捧,盡用軍需,則旣難疊徵於民間,亦不可還推於本廳。餉廳新籍沒田畓大同條段,自丙子爲始,出稅之意,分付,何如?上曰,依爲之。出榻敎喆輔先請退出。上曰,儒臣持頃日所入詩傳下卷入侍,驪州暗行御史,同爲入侍。出榻敎華鎭出去,與校理南泰著,修撰徐命天,暗行御史洪準海,同入進伏。上曰,北伯狀聞讀之。濟恭讀訖。上曰,誠怪異矣。亨復曰,然矣。上曰,承旨書之。上曰,今覽北伯狀聞,元必檢狀,今雖初見,渠之所犯,殺之無赦,而雇工異奴,故草爀雖在殺人之科,其造謀下手,草爀無疑,而世間豈有以子加功於其父之理?而然得孝旣已爲其父自當,父子互欲償命,此亦無異於珠厓之人。其當一聞,而不此之爲,欲辨造謀,加功於父子之間,非徒不審,有關風敎,其時推官,令該府處之。草爀物故之後,得孝逃躱,其雖無狀,八年刑訊,可以懲也。其所招辭,雖曰爲其父自當,觀其招辭,無大段推托,而末梢句語,其涉可矜,亦爲眞實,而桂丹招辭,尤涉可矜,道臣之停刑以聞,可謂得體。得孝特爲減一律配遠地事,分付道臣。出榻敎上曰,酒禁亦有被捉者耶?亨復曰,姑無更捉之事,而統戶禁斷,似不無弊端,使任掌現發,好矣。上曰,此則似然矣。仍命承〈旨〉書之。上曰,頃者禁酒,申飭五家統,不現者一依家長律施行事下敎,而更思之,若此法網密矣。噫,酒禁雖爲民除弊,暮年之政,豈可密耶?頃者下敎勿施,只申飭各洞任掌,以不禁不現者,以其律施行事,分付。出榻敎上曰,御史進前。準海進伏。上曰,所察乃一事也,奏之。準海曰,臣奉命往驪州,問別還與否,則皆曰自前別還,士夫多得食,而小民則不得食云。又問時守之別還與否,則答以無之,而不可以此取信,故不得不出道,直入倉舍,聚入前後別還所志,則前守元重會,題給十餘石,陰竹縣監李瑞彪,以兼官題給二十餘石,卽今守鄭夏彦,題給三石而已。故臣猶以爲未信,多般嚴問於監色,而皆以此外無他別還爲言,果與外言相符矣。上曰,鄭夏彦治法,何如?準海曰,善治焉,雖少威斷,果精明爲治矣。上曰,沿路如何?準海曰,利川府使果善治,誠心愛民矣。至於廣州,則以昨年捧糴,多有怨言,或奪其器皿,或奪其牛馬,將差多有作弊村間事云,而或謂中軍之事,或謂經歷之事。且昨年停捧之令,在於卄二,而封倉則在於卄五云矣。上曰,封庫誰果當之云耶?準海曰,臣未的知,而留守亦不可不知也。上曰,驪州則何以捧還云耶?準海曰,驪州則停捧前,已捧十之八九矣。上曰,然則幾盡捧之,而果爲善捧矣。上命承旨書之。上曰,驪州御史,專爲別還,而雖在令前,前牧使元重會,所犯近卄石,旣聞之後,不可置之,令該府處之。陰竹縣監李瑞彪,身爲兼官,不顧特除之意,其犯至於二十餘石之多。兼官若此,本縣可知,一體令該府處之。時牧使鄭夏彦,其數雖零星,已曾經續大典郞廳,則身自犯之,不可循例處之。其糴夥然,其雖嘉矣,旣犯廉問,亦不可以此功過相準。況不飭鄭夏彦,他吏焉飭?先罷後拿,其代令該曹,口傳擇差,給馬下送。出榻敎上曰,今聞御史所奏,停捧命下之後,過三日封倉云,其涉異也。捧糴之時,亦不以本邑捧之,貽弊于民云,不聞則已,旣聞之後,不可不飭,而況封倉過限,尤爲駭然。經歷金漢老,中軍具觀徵,令該府査問,其所犯者,從重勘處,留守亦不無不能檢下之飭,從重推考。出榻敎上曰,南兵使入侍,宣諭亦爲持入,華鎭與南兵使李景說偕入進伏。上曰,南兵使進前。李景說進伏。上曰,汝事已聞於兵判,所執雖貴矣,國事不可以私許遞,須往欽焉。往後以何事爲之乎?景說曰,臣末及下去,姑無指的可達之事矣。上曰,三·甲卽要衝之地,而武士亦非凡,如有可用者,狀達,可也。上曰,承旨宣諭。濟恭宣諭後,景說·準海先爲退出。上命儒臣進講,泰著讀祈父·白駒·黃鳥·我行其野三編。上曰,下番讀之,命天讀斯干·無羊·節南山三篇。上曰,承旨讀之。濟恭讀正月章。上曰,注書讀之。華鎭讀十月之交章。上曰,注書讀聲,昨猶以爲低微矣,今則聲音頗弘亮,果善讀矣。上曰,上下翰林,各讀一章。世演讀雨無正,和澤讀小旻篇。上曰,文義爲之。泰著曰,此篇,詩人皆謂宣王之時,而臣意以爲幽·厲之詩也。上曰,宣王初年,亦如此矣。泰著曰,詩傳本是勸善懲惡之意,而此節南山以下章,俱是鑑戒處也。命天曰,臣則別無所陳,而若以宣王晩政,不如前,故有如此意矣。上曰,儒臣所奏是矣。今日若作吾詩,則又不能如此矣。上曰,哿矣富人,哀此惸獨,見此不覺慨歎矣。泰著曰,其形容流離之狀,果如上敎矣。上曰,無若丹朱傲,在上者如此言之好矣。上曰,承旨書之。上曰,詩云哿矣富人,哀此惸獨,及此不覺慨歎。噫,在上者若知此義,雖値歉歲,民豈有菜色?廊廟之上,若知此義,能飭京外,民將奠居。銓曹若知此義,三百六十州,豈有貪吏?方伯之臣,若知此義,考績自公,不肖者皆能。字牧之人,若知此義,民何怨九重?予庶幾便寢。而上無此道,廊廟無此道,銓曹無此道,方伯無此道,字牧無此道,有一於此,民將劉矣,況有五者乎?作此詩者,當此時奚特十三章?呼寫于此,自不覺靦然。莫曰其君之否德,京外大小臣工,勉哉懋哉,爲靑丘,使迓續景命焉。出榻敎上曰,百隷泄泄,莫若近者,三事大夫,莫肯夙夜,其治世乎,亂世乎?以此推之,于今百工,能夙夜乎否乎?其令備局,飭其慢忽。出榻敎上曰,近日取便特甚,至於中官,而亦無古規,極爲寒心矣。上曰,近者紀綱,雖曰解弛,幺麼一奉扇中官,焉敢着風遮,而立座傍乎?不可尋常處之,令該府,施以告身三等之律。出榻敎上曰,承旨又書之。上曰,曾經近密之臣,不可置諸黯黮,頃者臺臣上書,其斥其心術者,已知其過,亦非問者,而私鑄一款,不可不一問以處。尹光紹令該府,拿問捧招後登對以奏。出榻敎泰著曰,在外儒臣,俱是上番,故番甚苟簡矣。上曰,春坊則盡爲謝恩乎?濟恭曰,未盡行公,尹東昇俄者上書,未及承批矣。上曰,上書何事耶?濟恭曰,以其御史時事,罪罷後初職故耳。諸臣以次退出。
上在昌德宮。常參·經筵,以代理停。
下直,驪州牧使尹東暹。
任瑋達曰,明日國忌齋戒,再明日國忌正日,兩日常參頉稟。令曰,知道。
蔡濟恭達曰,大司憲閔遇洙,掌令李奎徽在外,執義兪彦述呈辭,持平吳奉源·鄭述祚未肅拜,今日以監察茶時之意,敢達。令曰,知道。
李得宗達曰,右副承旨李應協,今日亦不出肅,卽爲牌招,何如?令曰,依。
又以侍講院言達曰,明日太廟展謁擧動時,宮官不可不備員,新除授弼善沈鑧書批已下,兼司書金時點旣有只推之令,竝待開門牌招,以爲備員之地,何如?令曰,依。
蔡濟恭,以弼善沈鑧,兼司書金時默牌不進罷職令旨。令曰,竝推考徽旨捧入。
傳于李惟秀曰,頃者上書,書頭·掌議·書色·製書人,卽爲待令。
傳于李得宗曰,儒臣持濟濟多士卷,入侍于世子宮差備,太學儒生入來,則同爲入侍,未及入來,則追後入侍。
右議政趙載浩六十度呈辭。令曰,安心調理。
兵曹口傳政事,以趙鎭泰爲禁軍別將。
蔡濟恭達曰,明日次對,兩司當爲進參,除在外·陳書外,未肅拜不爲行公人員,竝待開門牌招,以爲推移入對之地,何如?令曰,依。
李應協,以義禁府言啓曰,東萊前假別差崔鶴齡嚴刑一次後,旌義縣勿限年定配事,命下矣。崔鶴齡旣已嚴刑一次,以傳敎內辭意具罪目,全羅道濟州牧旌義縣,勿限年定配,而依例發遣府書吏,押送配所之意,敢啓。傳曰,知道。
掌令李奎徽書曰,伏以皇天垂隲,邦慶彌隆,縟儀斯擧,無疆之休,實振古所無有也。凡在八域含生之類,孰不懽欣蹈舞,而第臣,以曾忝法從之蹤,蟄在鄕廬,扶將母病,不得趨與於百僚鰲抃之列,義則徒虧,惶隕冞切矣。乃者柏府新命,遽下於瞻天訟愆之日,馹召繼降,臣誠驚惶感激,不知攸措。念臣忝叨見職,前後凡幾遭矣,而一向跧伏,終不承膺者,不但從前難冒〈之〉端,便成鐵限,目下情私,實有一刻難捨者。臣母今年八十有九矣,筋力日就澌頓,眞元日加銷鑠,一縷僅延,實有朝夕難保之慮,臣晝夜扶護,焦泣度晷。又自日前,添得泄瀉之症,數晷之間,度數無算,元氣益陷,奄奄若盡,有非人子頃刻離側者,今於除旨之下,亦無蠢動之望。如使臣母病〈委〉頓凜綴之狀,若有暫時可捨之勢,方玆盛化隆闡,百度更張之日,豈不欲一進京輦,得覩維新之休,少伸顒祝之忱,而臣之情,益切崩迫,罔知所以,不得已治書陳私,敢從縣道而仰暴焉。伏乞睿慈,察臣萬分煎迫之私,亟賜鐫削,俾得安意調救,以遂至情,千萬伏祝。臣無任屛營祈懇之至云云。答曰,覽書具悉。爾其勿辭,救護母病。
丙子正月二十九日午時。王世子具翼善冠·衮龍袍,詣太廟時,右承旨任瑋,記事官李世孝,記事〈官〉李海重,記事官李世演陪往。王世子具冕服,展拜太廟,仍詣永寧殿。藥房提調李益炡,請乘步輿。令曰,肅敬之地,豈可乘步輿乎?展拜畢後還宮,遂退出。
丙子正月二十九日午時,上御崇文堂。儒臣·儒生同爲入侍時,右副承旨李應協,校理南泰著,假注書金華鎭,記事官李世演·金和澤,儒生尹得夔·李寅彬·兪漢師·安錫胤·蔡恒夏·黃采·申道湖·李衡弼·李養浩·洪宅人·徐龍修以次進伏訖。上命兩掌議進前。得夔先進伏曰,掌議一人,李寅彬,以書頭遞改,未及出代矣。上曰,書頭·書色,次次進前,各奏其名。諸生各奏其名,得夔各以其某,乃某人之族仰對。上曰,諸生各讀文王篇。諸生次次進讀。上曰,儒生初入君父之前,頻頻仰瞻,承旨申飭,士習固不然矣。上曰,疏事誰果發論,而誰爲製疏耶?得夔曰,李寅彬發論,而末梢製疏封章,臣果主掌耳。上曰,元良聽政之後,軍國重事外,予不欲知之,曾聞汝輩之有此疏,入見疏錄,有意在焉。業已下敎,今無更言者,而兩宋事其來已久矣,汝輩之又如是陳請,不是異事。至於四相事,初非太學所可知,汝輩不必更議矣。寅彬曰,四相事,臣亦知其非賢館之所可爲,而卽今人心,猶有未可知者,發此論者,專爲欲見其向背之心者也。今者參疏諸人,俱是大族,此可見大同之論,而亦可知世道之和平矣。下款事,旣有聖敎,臣等不敢更提,而至於從享事,臣等方欲期於準請矣。上曰,汝輩之言誠是矣,而勿論彼此。予若聽之,則必有得隴望蜀之心,漸生不好光景,且從享固士子之論,而其下款事,則果酸矣。凡事宜好得當,故予於左相奏時,只聽建祠之請,不許旌閭。昨年以後,孰敢復提往事耶?若推其源,予亦豈無不安之事乎?汝輩只修學業,而勿以如此事紛紛,可也。予旣在君師之位,汝豈不聽予言乎?汝若不聽予言,是不但負予也,亦負汝祖也。且予非不知過中處分,而亦非待士之道,故如是勤諭,宜體此意也。俄見汝輩讀書,則其中一二人,果不善讀,予欲招守僕輩,撻草於前,而不此之爲,只爲面飭,則是亦若撻於市者也。今賜詩傳一秩,次退而讀之,深體濟濟多士,文王以寧之意也。上仍命東宮侍坐。上謂東宮曰,此儒生乃國之元氣,汝勿輕視,認以元氣也。上曰,今日則予旣借方寸之地,勿爲不盡所懷,而退有悔歎也。得夔復以前說仰陳。上曰,忠逆二字,勿復提起,可也。上曰,元良向以退修學業爲批,而汝輩不爲一日勸堂,來頭若盡逐學生,則汝輩將何以爲之乎?元良視以鄕儒輩,而如是爲批矣。上笑曰,今日事,勝於視學矣。視學時猶悤悤爲之,不若今日從容酬酢矣。命承旨,書賜賢關綸音。上曰,列祖培養賢關,聖意不尋常,而以予涼德,臨御卅載,莫能行君師之道,心竊歉然。近因太學生陳章,元良有思于中,徹宵耿耿,召章甫面諭,一則爲世道,一則爲多士。正當三陽回泰之時,非徒聞美消息,上下交泰而無間,從今以往,庶有拜列祖之顔。以蟋蟀章推之,鄕人歲末領會,猶戒太康,況爲人君,當一大機會者乎?易動者心,難制者志,私予之所恐,焉知今夕之泰,反爲來朝之否乎?思之及此,不覺凜然。吁嗟入侍章甫,亦有此意否?何以禦此詩三百篇一言以蔽之曰,思無邪?況又諸生,今使讀文王篇,卷首親書,特賜詩經一部于賢關。吁嗟靑衿,若負今日慇懃之意,豈徒負予?寔負文武·周公·孔聖矣。莫曰其遠明倫堂上,先師昭鑑,焉敢忽也,焉敢忽也?已諭述篇,召元良侍坐,意亦深矣。咨我胄子,莫效其父之否德,深體列祖之盛德,以善道培養士氣,莫替予暮年慇懃之諭。奚徒予幸?於爾亦有他日祼薦之顔,其勉其勉。出榻敎上曰,此綸音一件書入元良,一件書給賢館。上曰,承旨有懷亦奏之。應協曰,俄者縷縷聖數,實爲欽仰,而四大臣扶社之功,殉國之忠,炳然也,朝家另施表章之典,乃所以辨忠逆之幾也。上曰,旣命建祠之後,有何更爲之事耶?上命儒生退出,東宮還入大內。上曰,近來中官輩,不知當初設法之義,誠寒心矣。仍命承旨書之。上曰,凡事當戒幾微。予於少時攝行大祭,於祭服,冠不過祭冠,衣不過祭衣,綬不過繪畫,笏不過木笏,綬無佩玉,因一重臣所陳,命佩其玉。此非徒重臣所陳,曾見昔日日記,莫重祔祭,佩玉不足,故令廚院,製給燔佩玉,予見此故許之。自此以後,冠仍金冠者多,綬仍繡綬.笏仍牙笏,朝儀非亦䙝矣。此則謂是,而此不過公卿近密侍從之臣所爲,而其中不備祭服者,宜用監衣,此亦是也。而其餘執事,監冠監衣,於臺監盥洗位,引儀之類,亦無佩玉,其雖參差,此亦是矣,何以爲是?不然人各務勝,祭服反助侈風故也。其時中官,稟于予曰,有佩玉之令,宮闈令亦然否云,予不答,意蓋深矣。其後宮闈令·中官,俱佩玉,造祭服,而着意不爲是,而只見而已。靜而思之,不可不抑,何以言之?象箸爲玉杯,雖在祭服,意在侈大,近習之人,不可不抑。佩玉不禁,冠將爲金冠,笏將爲牙笏,而仍此侈大之心繼起,必曰大禮時諸執事·該司官員,皆着金冠朝服。金冠一也,佩玉一也,而祭服·朝服,不過黑紅之間,內侍·執事,亦着朝服爲請,則守成繼體之君,從而許之,其勢必然,又着朝服而行朝,則豈不爲干預于朝廷乎?此不防漸,何以體昔年禁內寺陳章,除禁軍參謁中官之盛意乎?今欲下敎乃問,則爲初意親祭時宮闈令·中官,所着而備矣,今聞凡攝行時,宮闈令皆着云。繁纓小物也,而孔子惜之。親祭時宮闈令·近侍·中官爲之,若與儒臣大祝同,猶或可也,混着此衣而不等分,此亦府有司中官,自曰善爲自隳等分也。又置內侍府云,亦非齋明盛服之意,分付內侍府,已造祭服,去佩玉,置諸宮闈令廳,只親祭時用,其若渝色,其令內侍府代造,攝行時宮闈令所着,以該監祭服着之。而噫,此雖一事,防漸近習·重祭典·禁奢侈,兼三焉矣。因此而有下敎者。大祝雖以堂下爲之,親祭時宮闈令,或純〈差〉堂上,或一堂一郞,所尊莫重,親攝奚異?攝行時純差堂下,苟充莫甚,今後攝行時,或一堂一郞,或純堂純郞擇差。而攝行時大祝,旣命侍從爲之,雖曾經長番,勿拘同差事,分付內侍府。出榻敎上曰,此傳敎實爲中官輩而爲之也。上曰,儒臣讀瀋陽日記。讀一卷訖。上曰,此冊儒臣盡爲持去。上曰,承旨書之。上曰,今覽日記,宜施酬勞之典。日記中名載朝官,西行時,毋論文蔭武,其孫零替者,令該曹,訪問錄用。出榻敎上曰,此傳敎勿出朝報。上命持入勅書最初出來者。華鎭承命出外,搜出於槐院以入。上曰,崇德爲初年耶?泰著曰,未能詳知矣。上覽後,仍命還爲出置。上曰,尹有一具枷杻,移囚南間。出榻敎諸臣以次退出。
上在昌德宮。常參·經筵,以代理停。
李應協達曰,右議政趙載浩箚子到院,而國忌齋戒,留院之意,敢達。令曰,入之。
尹東度達曰,同副承旨之不得呈病,例也。同副承旨李惟秀,今日不爲仕進,卽爲牌招,何如?令曰,依。
又達曰,臣與左副承旨蔡濟恭伴直矣,以其親病,陳書徑出,原書以國忌齋戒,纔已退却。同副承旨李惟秀,牌不進罷職令旨,今方捧入,而廳中只有臣應協,今日伴直無人。右承旨任瑋所當牌招伴直,而拘於廳規,不得請牌,何以爲之?敢稟。令曰,牌招。
以同副承旨李惟秀牌不進罷職令旨,令于李應協曰,推考徽旨捧入。
傳曰,喉院何等重也,而今日只有入侍承宣,莫重軍號,無人以受,事之寒心,莫此爲甚。受由在外及親病處分承旨外,竝罷職,待下批竝牌招入直,在外親病人,一體許遞,前單入之,待下批竝牌招入直。
承旨前望〈單〉子,尹得載爲都承旨,趙暾爲左承旨,李永暉爲右承旨,尹東度爲左副承旨,朴師訥爲同副承旨。
以執義兪彦述,正言宋文載·金相度牌不進罷職令旨。令于李應協曰,推考徽旨捧入。
令于李應協曰,大臣·備局堂上引接。
李應協〈啓〉曰,東宮入對罷後,大臣·備局堂上,依下敎來待矣,傳曰,入侍于世子宮差備。
傳于李應協曰,御製編次人,使之入來。
李應協啓曰,御製編次人李喆輔,依下敎來待矣。傳曰,入侍于世子宮差備。
傳于李應協曰,當該中官,下敎之下,其何敢放恣?令該府,施以制書有違,三等告身之律。
有政。吏批,兼判書申晩進,參判趙雲逵病,參議金相福在外,左承旨趙暾進。金漢喆爲大司成,李獻默爲司成,朴道源爲檢詳,沈銶爲刑曹正郞,鄭錫長爲社稷令,李敍中爲陰竹縣監,朴弼理爲同義禁,李鼎輔爲判義禁。漢學校授單鄭存謙。
兵批,行判書李喆輔進,參判沈星鎭病,參議李景祜病,參知兪漢蕭入直進,左承旨趙暾進。兵批啓曰,知中樞府事成德涵·李肇元,同中樞府事南泰慶·金相紳·尹彬·朴弼幹·李以濟·趙泰彦,僉知中樞府事崔益秀·尹澤厚·吳命季·柳萬樞·姜必愼或在鄕廬,或病難供職,俱爲呈狀乞遞,竝今姑改差,何如?傳曰,允。
成德涵·李肇元·崔益秀·尹澤厚·柳萬樞·吳命季·姜必愼爲副護軍,南泰慶·金相紳·尹彬·朴弼幹·趙泰彦·李以濟·朴相德·蔡濟恭爲副司直,朴弼理·李格·南泰赫·趙昌來·宋徵賢·韓善基爲同知,吳彦儒·咸溪君櫄爲副摠管,鄭重器·李仁好·許逅·金夢垕·金夏九爲僉知,兪廣基·沈廷采爲知中福。
李應協,以義禁府言達曰,驪州牧使鄭夏彦,前牧使元重會,驪州兼任陰竹縣監李瑞彪,廣州經歷金漢老,中軍具觀徵,前承旨尹光紹等,拿處事徽旨達下矣。鄭夏彦·李瑞彪·金漢老·具觀徵具在任所,尹光紹時在忠淸道公州地本家云,發遣府書吏羅將,竝拿來,而元重會,以喬桐水使,方在任所,依例發遣府都事,交代後拿來,何如?令曰,依。
又以義禁府言達曰,傳敎內,近者紀綱,雖曰解弛,幺麼一奉扇中官,焉敢着風遮而立坐傍乎?不可尋常處之,令該府,施以告身三等之律事,命下矣。時囚罪人中官崔起巘杖八十,三等奪告身,而杖則依法典,收贖放送,何如?令曰,依。
又以義禁府言啓曰,傳敎內,尹有一具枷杻移囚南間事,命下矣。尹有一具枷杻移囚南間之意,敢啓。傳曰,知道。
又以義禁府言達曰,忠淸監司狀達內,免稅結所出全不納,懷德前縣監吳璹,懷仁前縣監李彦濟等,俱已遞歸,決杖一款,令本府稟令擧行事,達下矣。吳璹前已他罪,方在時囚中,李彦濟今方待令,卽爲拿囚,所當決杖,而法典內,隆寒則事干綱常·贓盜外,其餘杖一百以下,竝收贖云。今此吳璹·李彦濟等,各杖一百,依法典收贖放送,何如?令曰,依。
又以奉常寺官員,以提調意言啓曰,東籍親耕田,所種九穀,先農大祭後,卽爲起墾付種之意,敢啓。傳曰,知道。
江原監司狀達,江陵等官居私奴太元等,囕死·燒死事。令于李應協曰,囕死·燒死人等,令本道,恤典擧行。
右議政趙載浩箚曰,伏以臣,本病之外,近患毒感,症情苦劇,累日彌留,誕辰候班,朝參盛儀,俱未免闕禮,已不勝其惶懍。而昨日睿駕,祗詣太廟,百僚奔走,而臣則病委牀笫,無路轉動,分義虧缺,難逃常憲。仍伏念臣之一時輪患,如加調治,自當差愈,而至若四載宿疾,則已成癃廢,無復可望。揆以公私,決不可一刻虛縻,益增尸素之罪,而辭單連呈,睿聽逾邈,憂悶抑塞,莫省所措。玆於自引之章,更祈鞶褫之恩。伏乞睿慈,轉達大朝,亟賜鐫遞,仍降威罰,以肅頹綱,千萬幸甚。取進止。答曰,覽箚具悉卿懇。以疾未參,有何所妨?相任與他職有異,臥閤論道,其亦無害。不腆例廩,何必固辭?卿須安心勿辭,亦爲領受焉。
丙子正月三十日辰時,王世子坐時敏堂。大臣·備局堂上引接入對時,左議政金尙魯,司直金聖應,禮曹判書洪鳳漢,摠戎使李章吾,左尹申晦,禮曹參判金善行,司直李昌壽,工曹參議金致仁,左副承旨蔡濟恭,持平鄭述祚,校理南泰著,假注書金華鎭,事變假注書金載祿,記事官李宜馣·金和澤以次進伏訖。尙魯問候,令曰,一樣矣。尙魯曰,今日次對,宜以齋戒頉稟,而大朝有下敎,故不能頉稟,而數丈狀達外,別無緊急可奏者矣。尙魯曰,此黃海監司南泰耆狀達也。備陳黃州·載寧兩邑田政紊亂之弊,仍請軫今春改量事,令廟堂稟處矣。本道改量,曾有朝令,而鳳山等若而邑外,尙未盡行改量者,本道之責也。今此兩邑田政之錯亂旣如此,則不可不趁卽改量。依狀請施行,而但近來所謂改量,有陳無起,使田結大縮,誠是必無之理,亦爲莫大之弊。今番則道臣,另加檢察,舊陳則査實懸頉,新還起則一一現出,毋令陳起相蒙事,嚴飭分付,何如?令曰,依爲之。出擧條尙魯曰,此亦黃海監司南泰耆狀達也。枚擧載寧郡報辭,以爲本邑餘勿里堰內居民,軍役闕額,依前使本里代定,其中各宮都舍音,竝許頉給事,請令廟堂稟處矣。此則事勢誠然,依狀請許施,何如?令曰,依爲之。出擧條尙魯曰,此江華留守趙榮國狀達也。井浦·鐵串兩堡別將以下,給代料米及兵房軍需應下,新還耗不足之數,依前例,以舊耗取用,待秋捧充上事,令廟堂稟處爲請矣。此則旣有前例,依狀請施行,何如?令曰,依爲之。出擧條尙魯曰,當此災歲,守令不可一日曠官,未下直守令,分付該曹,不數日內使之下送,亦令政院,嚴飭,何如?令曰,依爲之。出擧條鳳漢曰,空名帖雖爲聚穀賑民之資,而論其本,則未免爲名不正之歸。各邑守令,急於得穀,勿論願不願,勒授脅捧,甚或至於曾不得折衝·通政,而躐受嘉善帖者有之,小民之騷擾,事體之雜亂,孰甚於此?今年凶荒,挽近所無,諸道援例狀請,故廟堂不得不許,而若此勒授之弊,各別嚴禁。至於嘉善帖之不可直授一款,永爲新定式。如有不遵朝令者,當該守令,隨現嚴處之意,一體申飭於諸道,何如?令曰,大臣之意,何如?尙魯曰,空名帖如値大歉,則雖不得不許之,而各邑果不無勒授徵穀之弊,至於越階冒受,萬萬可駭。今此重臣所達,誠是矣。不可不另飭,而嚴禁之也。令曰,依爲之。出擧條尙魯曰,向以書筵官別諭事,有所仰達矣。若親爲別諭,則好矣,不然則使政院爲之,何如?令曰,向者大司諫金尙重,亦以此陳奏矣。親別諭則有病不能爲,使政院先爲,則好矣。尙魯曰,然則分付於入侍承旨,似好矣。令曰,承旨書之。令曰,在外書筵官處敦諭,使政院爲之。述祚曰,前啓則以齋戒相値,不得爲之,而有所懷,敢達矣。天之生聖賢,衛斯文也,爲世道也,國之有祀典,尊聖道也,崇儒化也。先正臣宋時烈,先正臣宋浚吉,俱以命世之姿,繼往聖之遺緖,集東儒之大成。語其道德,則廣大而高明,論其造詣,則精深而純粹。時則孝宗大王,以不世之聖,有大有爲之志,宋時烈處賓師之位,任春秋之義,契合昭融,經緯密勿,宋浚吉同心同德,協贊聖祖之志事,共濟一統之大義。環東土數千里,咸知貴王而賤伯,尊華而攘夷,所以維持世敎,綱紀人道者,莫非兩先正之功也。從享之典,自是應行之事,而只以事體重大,尙靳兪音。今此太學諸生,陳章仰請,昔之異趨者,今皆爛漫而同歸,則可見公議之攸同。昔宋之從祀五賢也,適當視學之時,以示崇奬之意,今我大朝,臨雍視學,已卜日矣。乃此時亟擧從祀之典,則有光聖德,實幸斯文,故敢達。臣願仰稟大朝,卽擧兩先正從祀之典,以副多士顒望之誠。令曰,所奏是矣,而大朝聖意,出於愼重之道,余何敢不仰體乎?然事體重大,當留意矣。尙魯曰,所奏關係世道,且是師門重事,卽爲仰稟大朝,而爲之好矣。述祚曰,惟其事體重大,故趁此時亟擧盛典,尤爲光聖德·榮士林之道矣。令曰,當留意爲之矣。諸臣以次退出。
丙子正月三十日未時,上御崇文堂。大臣·備局堂上,編次人同爲入侍時,左議政金尙魯,司直金聖應,禮曹判書洪鳳漢,編次人李喆輔,摠戎使李章吾,左尹申晦,禮曹參判金善行,司直李昌壽,工曹參議金致仁,右副承旨李應協,記事官李世孝,記事官李世演,記事官金和澤以次進伏訖。金尙魯曰,伏未審日間,聖候若何?上曰,一樣矣。尙魯曰,水刺·寢睡之節,何如?上曰,一樣矣。尙魯曰,丸劑不爲間斷而連進乎?上曰,連進矣。尙魯曰,大王大妃殿氣候,若何?上曰,安寧矣。尙魯曰,王世子氣候,差復之後,雖有咳嗽,而今番展謁之後,無大段添傷之事,誠爲萬幸矣。上曰,今日次對,有何事耶?尙魯曰,黃海監司南泰耆,以兩邑田結之紊亂,狀請改量,其請誠是矣。固當許施,而但近來田結一縮之後,每不復古,有陳則無起,此則不可不嚴飭矣。此若失之於民則猶可,而中間爲面任·奴吏輩囊橐矣。上曰,其請固是,而善爲之,可也。尙魯曰,然矣。上曰,今日元良次對,有何稟達事耶?尙魯曰,黃海監司南泰耆狀達,以載寧餘勿里民丁中,曾前見充於軍額者,如有頉則以其里代定,都舍音軍役只許頉給爲請,故稟達許施矣。上曰,若此其弊不貲,其狀辭勿施。出擧條尙魯曰,李衡萬,以伊川還穀事,將爲拿處,而其勘律乃罷職也。卽今金海,於嶺南凶荒,爲尤甚,決不可付之生手。自前如此者,多有待畢賑後,拿來勘律者,衡萬亦依此例,待畢賑後,拿來勘律,何如?上曰,拿命固重事面,不可如是苟且。李衡萬依例拿來,其代卽爲口傳擇差,給馬下送。金海府使李衡萬拿處代,卽令該曹,口傳擇差,給馬下送。榻前下敎命承旨書之曰,國子長此時不可曠職,大司成有闕代,數次政事,俱不擧行。雖値齋戒,政官牌招,開政擧行。陰竹縣監,旣命拿處,其代今日政,亦爲擧行。金海府使口傳二字置之,今日政擇擬。出傳敎洪鳳漢曰,金海以兼營將,朝家新有定式,使之面看交代,故有拿命,則輒皆遞職,四五年之內,其數甚多,邑事將至廢棄,誠悶矣。命承旨書之曰,守令數遞可悶,邊地外凡兼營將·城將等官拿問者,與遞任有間,差兼官拿問事,定式施行。出傳敎上曰,憲府之不卽現告,而使該房承旨,至於遞差,豈不非乎?尙魯曰,其中李德海,元無在出牌之事,其人決不爲此等事矣。上曰,其人不細密,故亦入於此中矣,尙魯曰,非在家出禁者矣。上曰,前大司成入侍矣。濟濟多士,文王以寧,曾有下敎,而今番多士之仰請者,誠貴矣。尙魯曰,此事非但章甫所獨請者,雖三司當請之。兩先正道德,臣不必更達,而第兩先正,遭遇孝廟,君臣上下,同心合力於北征之計。雖志事未卒,其明大義於天下後世者,果何如哉?今者舊甲重回,此是聖上體念處也。上曰,北征之計,兩先正同其事乎?尙魯曰,獨對則文正公宋時烈爲之,而至於書札往復,討論講究,兩先正同之矣。孝廟嘗賜先正以貂裘,則先正辭以草野賤蹤,不敢當此頒賜云。孝廟敎以他日遼野風雪,與子同苦,此不可苦辭,先正於是乎不敢辭矣。上曰,朱夫子所謂,忍痛含怨,迫不得已八字,予豈忘之乎?但事甚重大,或慮有繼起之論矣。尙魯曰,準請之後,有何繼起之論乎?上曰,今則彼此同聲,請黜享道峯者之子孫,皆參書云,書頭欲歷擧某某人,而予使止之矣。李寅彬所謂,機會不可失者,誠是苦心矣。但昭鑑出後,不當更提此事,恐生葛藤,予思之懍然,夜不能寐矣。雲·着朝衣,出入禁中,時人何以知其心乎?左相頃日所請,予亦未知其洽好矣。國朝從祀,皆歷累朝而聽之矣。尙魯曰,從祀事體重大,臣豈敢以卽席允從仰請乎?惟願留神而不忘焉。上曰,還上停捧令,在二十二日,而南漢之封倉,在於二十五日云,誠怪矣。金致仁曰,旣奪釜鼎等物,賣之而充其數,故自然如此矣。洪鳳漢曰,頃以良才·慶安兩察訪,濫捧入居木事仰達,至有施以制書有違勘律之命矣。卽見畿伯緘辭,則異於臣之所聞,故更爲査實,則事實果如畿伯緘辭,而臣之所聞,未免差爽。旣知其無罪被罪,不可仍置,敢此仰達。上曰,大臣之意,何如?尙魯曰,事實旣如此,則兩察訪勘律之命,還寢恐宜矣。上曰,依爲之。出擧條良才·慶安兩察訪事實不然,用制書有違律之命置之事。榻前下敎上曰,尹有一事,將何以爲之乎?尙魯曰,潛商未入館者無死律,萊伯狀聞,謂之以未入館,以此言之,參酌處分,好矣。金聖應曰,入館·未入館,律文各異,限死刑推過矣。洪鳳漢曰,非不過甚,而限死刑推,則過矣。李喆輔曰,淺深在入館·未入館,以此照律,好矣。李章吾曰,限死刑訊,則似過矣。申晦曰,旣曰未入館,則二次刑訊,足懲其罪,酌處似宜矣。金善行曰,酌處似無妨矣。李昌壽曰,參酌,似好矣。金致仁曰,二次之後,參酌,似好矣。上命承旨書之曰,尹有一所爲,其涉無狀,萊伯狀聞,旣曰未入館,似不至於一律,而其在重邊禁之道,不可不嚴懲,故下敎矣。逐日二次嚴訊,其無端緖,今日詢問,僉議詢同。其若物故,亦非審愼之道,特貸一律,旌義縣勿限年定配。出傳敎上曰,頃日蔡濟恭所達懲後之說,誠好矣。鳳漢曰,此等處勉飭,好矣。上曰,予無用心者,而禮判太用心,誠貴矣。尙魯曰,禮判至誠奉公,雖非職掌,苟有所懷,必陳筵席,故世或有謗,而爲國事者,豈可顧謗乎?尙魯曰,近來筵體不嚴,間多干恩之言,臣嘗悶之矣。今日入闕後,取見政院擧條軸,則副校理南泰著所奏二事,俱涉干恩。其一,故大司憲李瀣請諡事也。此則雖有問于大臣,稟處之命,而因贈職而請贈諡,其事甚重,有非一儒臣所可輕請。其一,卽故判府事許徽,以南漢功勞,後孫錄用事也。今番特命致祭者,只在於殉節斥和諸臣,則許徽雖有丙丁功勞,亦何可以錄用子孫,遽然仰請乎?其在事體,誠甚未妥。此擧條置之,南泰著從重推考,何如?上曰,錄用出於特敎,而非儒臣所陳請者也。尙魯曰,上敎中,有後孫許戇錄用之命,故臣則認其爲自下擧名仰請矣。上曰,予無擧名下敎之事,今聞卿言,誠可怪矣。尙魯曰,今承聖敎,擧條事,萬萬驚駭矣。上敎至重,豈敢無下敎而書其名乎?大關後弊,事極寒心。不但止於干恩之爲非而已。不可不嚴處矣。上曰,卿之所奏得體,儒臣從重推考。下敎有爽誤者,其日入侍承旨罷職。尙魯曰,當該注書,亦宜拿問嚴處矣。上曰,依爲之。出擧條右承旨任瑋罷職之代,今日政擧行。仍命承旨書之曰,喉院何等重也,而今日只有入侍承宣,莫重軍號,無人以受。事之寒心,莫此爲甚。受由在外及親病處分承旨外,竝罷職。待下批竝牌招入直。在外親病人,一體許遞,前單入之,待下批竝牌招入直。出傳敎上曰,注書出去,承旨前望單子持入。臣世孝持入。尹得載·李永暉·尹東度·朴師訥·趙曮落點。金致仁曰,適因言端敢達矣。易名之典,事體甚重,故儒賢節義外,毋得格外陳請事,載於續大典,而近來格外贈諡之請漸多,日昨儒臣,亦有所請云。如是則烏在其重節惠著法令之意乎?今後則更加申飭,毋壞成憲好矣。上曰,所陳是矣。儒臣南泰著罷職。出擧條副校理南泰著罷職事。榻前下敎鳳漢曰,節惠之典,事體重矣,必經正卿而後爲之者,蓋以歷用旣久,致位隆顯,處身之邪正,行事之美惡,照人耳目,不可誣矣。故始許其身後易名,其法之嚴,有如是矣。近來則不考其實行,專取華美,轉相倣效,殆無限節。從二品以前,未經顯職者,若除正二品知中樞之銜,則亦且議諡,揆以事面,豈不未安?至於弔祭致賻,卽朝家優待卿宰之典,而曾無三品履歷者,一經中樞散銜,則視爲卿班,亦欲徹單,極涉屑越。從今以後,竝皆嚴明定式,然後可杜紛紜之弊矣。上曰,所奏誠是,勿論文蔭武,曾經亞卿實職外,毋得贈諡。其餘弔祭致賻,文臣曾經侍從,武官曾經閫帥,蔭官曾經判決事,而爲同知者外,勿爲擧行。出擧條尙魯曰,此江原監司韓光肇狀啓也。以爲八路春操,旣因災年,竝命停止,而本道三鎭春等都試,亦有弊端,待秋合設事,請令廟堂稟處矣。當此大歉之歲,許多武士,裹糧聚會之弊,誠如狀辭。退期合設,亦有前例,依狀請許施,何如?上曰,依爲之。出擧條尙魯曰,自上若有以某律施行之命,則金吾當以申目照律,而爲其曲循草記擧行,誠非矣。當該堂上,從重推考。此後草記擧行,如無特敎,則以申目照律事,定式分付。政院之捧入草記,亦涉不察,當該承旨,一體從重推考,何如?上曰,若以申目擧行,則必先啓拿囚,故似有此弊矣。所陳是矣,依爲之。尙魯曰,雖以近日事言之,均是草記擧行,而或囚或不囚云,可謂斑駁甚矣。禁推輕罰也,而猶此拿囚,況以特敎照律者乎?自今爲始,雖有草記擧行之命,必先囚後,草記爲宜,此亦定式施行,何如?上曰,依爲之。出擧條章吾曰,營繕朝家旣已停止,則姑不可以營作等事敢達,而至於臨津鎭所軍餉,旣以移劃,則不可無庫舍,何以爲之乎?上曰,此則卽爲擧行。出擧條章吾曰,鍊戎臺,漢北門城役未畢役處,玆當春和,事宜繼擧,而今年異於常年,何以爲之乎?上曰,姑觀今年秋事擧行。出擧條尙魯曰,筵席奏事,自有事體,而小臣未畢奏之前,宰臣徑有所奏,殊涉未安。漢城左尹申晦推考,何如?上曰,依爲之。出擧條晦曰,今番推恩別單啓下時,事勢急迫,未免草率,當初見漏,而今方呈單於本府者甚多。毋論朝官·士庶與內侍,依前下敎,一竝追後啓下爲宜,故敢達。上曰,依爲之。出擧條上命承旨書之曰,今番老職中,有解由勿拘。出傳敎諸堂先退,喆輔還入。上命承旨,書戒元良綸音書畢,上命喆輔讀之。讀訖,喆輔將退出進伏曰,小臣承下敎之後,不敢爲辭免之計,都政則不可不從速擧行,而臣之所帶判金吾之任,近來多有擧行之事,以故兵曹事,專不擧行,武弁亦不能專意延接。臣以必遞之意,言于大臣,請其筵白,大臣以特除事體自異,不可自下陳白云,故臣不得已敢此仰達矣。上命承旨書之曰,都目旣飭,本曹多有擧行者,而該府亦是劇務,判義禁許遞,其代前望單子入之。出傳敎上曰,注書出去,春坊上下番入侍事,分付。臣世孝承命出,與春坊上下番偕入。春坊上下番入侍事,榻前下敎。上曰,予俄者命書戒元良綸音,元良沈默太過,故諸臣率多媕婀。近來能直言者,李福源一人而已。汝等須體此綸音,至誠補導,可也。文學鄭昌聖曰,臣素無學識,而敢不憚力補導乎?司書李宜馣曰,臣雖鹵莽,敢不仰體聖敎,至誠補導乎?喆輔曰,朴弼琦·朴弼理皆陞資,弼琦已致仕,固無可論,弼理拘於解由,亦不得擬同樞矣。上曰,朴弼琦賢哉,予嘗以不强知之,而能辦致仕矣。上命承旨書之曰,有不遵禁令之事,故査問則初不自現,嚴飭之後,今乃自現,諸葛豈不云乎?此等之類,末世不可不循例,令內府處之。中官車益成·柳宗蕃,令秋曹,良才驛徒二年定配。出傳敎上命承旨書之曰,濟州以窮海之島,其仰賴全在於朝,故昔年領恤,非比尋常。本州之民,有來請負土之事,予豈忍忽哉?故貢來體昔年之德意,有時顧問。本州大歉,有運穀之事,故問于今日筵中,則五百石之穀,臭載洋中云。海中窮民之企望,若目覩焉。聞到泊然後,心可少解。令備局,申飭本道,督運擧行形止,使之狀聞。出傳敎上命承旨書之曰,旣有定式,金海府使下敎勿施。出傳敎以次退出。
上在昌德宮。常參·經筵,以代理停。
李永暉達曰,明日常參,取稟。令曰,停。
又達曰,右議政趙載浩六十一度呈辭到院,而國忌正日,留院之意,敢達。令曰,入之。
尹東度達曰,大司憲閔遇洙在外,執義兪彦述,持平鄭述祚呈辭,吳奉源陳書留院,掌令李奎徽在外,鄭彦忠未肅拜,今日以監察茶時之意,敢達。令曰,知道。
趙暾達曰,同副承旨朴師訥,旣有只推之令,卽爲牌招,何如?令曰,依。
以同副承旨朴師訥牌不進罷職令旨,令于趙暾曰,推考徽旨捧入。
傳于李永暉曰,禮房承旨,入侍于熙仁門。
右議政趙載浩,六十一度呈辭。令曰,安心調理。
別雲劍望筒,傳于朴師訥曰,此外侍衛竝仍,八日九日侍衛,亦令竝仍。
宗簿寺草記,傳于尹得載曰,誓戒之前,儀仗鼓吹,依例爲之。
傳于李永暉曰,牌去來催促,而今番則擧子似多上來,柳葉箭·片箭,依近例先爲試取。
朴師訥,以戶曹言達曰,依令旨,右議政趙載浩,去十二月·今正月·二月,合三朔祿俸,令倉官更爲輸送于本家,則以爲雖承更輸送之命,而旣辭其職,不敢冒受常祿云,祿俸又不領受,何以爲之?敢稟。令曰,令倉官,更爲輸送。
李永暉,以兵曹言啓曰,今此庭試武科初試,試官望備擬,而當品中,可擬之人乏少,堂上曾經兵使人,竝擬以入之意,敢啓。傳曰,知道。
丙子二月初一日辰時,上御通明殿。禮房承旨入侍時,禮房承旨李永暉,記事官李世孝,記事官李世演,記事官金和澤,以次進伏訖。上曰,承旨讀祭報府。李永暉讀訖。上命永暉書之曰,明日誓戒,明政殿擧行。出傳敎上曰,注書出去,此傳敎,分付儀曹。臣世孝承命出,分付後還入。上命永暉,書社稷祭文書訖。上曰,讀之,永暉讀。上命永暉,書后土氏祭文。上曰,社字何韻乎?翰林其知之乎?金和澤曰,馬字韻也。永暉書訖。上曰,讀之。永暉讀。上命永暉,書國稷文書訖。上曰,讀之。永暉讀。上命永暉,書后稷氏文書訖。上曰,讀之,永暉讀。上命永暉書之曰,旣當社壇親享之月,此心憧憧,朔拜以回,不釋衮衣,親製祭文以下,分付香室擧行。明日誓戒,實預差申飭進參,灑掃壇壝,致潔犧牲,一體申飭。出傳敎書訖。上曰,讀之,永暉讀訖。上命永暉書之曰,三月十六日殿試,明政殿親臨,分付儀曹。出傳敎以次退出。
上在昌德宮。常參·經筵,以代理停。
下直,水原府使黃仁儉,南海縣監趙世逑,固城縣監閔源。
李永暉達曰,明日常參,取稟。令曰,停。
李應協達曰,大司憲閔遇洙,掌令李奎徽在外,鄭彦忠武一所監試官進,執義兪彦述武二所監試官進,持平吳奉源陳書留院,鄭述祚呈辭,今日以監察茶時之意,敢達。令曰,知道。
尹東度,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李永暉,以弘文館言達曰,本館上番副修撰徐命天,以禁衛營從事官,今日本營坐起,晝仕出去之意,敢達。令曰,知道。
尹得載達曰,京外守令薦擧單子,一百五十二張,吏任薦擧單子二十八張,邊將薦擧單子七十二張,依例捧入,而其中應薦不薦人員,令該曹察推,何如?令曰,依。
傳于李永暉曰,編次人,持社稷親製祭文,來待。
又傳曰,開門時,兩掌議使之待令。
又傳曰,謝恩使先來消息,自備局,使灣上探問鳳城。
尹東度,以禮曹言啓曰,宗廟·永寧殿,春奉審,今二月初六月爲之,永禧殿亦當一體擧行,而本殿內外有頉諸處,去正月二十五日,已盡修改,更無執頉之處,本殿奉審,不爲擧行之意,敢啓。傳曰,知道。
以李祉承爲假注書。
尹得載啓曰,假注書李祉承,時無職名,令該曹依例付軍職,冠帶常仕,何如?傳曰,允。
以右議政趙載浩六十二度呈辭,令曰,安心調理。
以濟州牧使狀達,今二月朔所捧靑橘,體甚劣小,品又不佳,惶恐待罪事,令于李永暉曰,勿待罪事,回諭。
尹東度,以兵曹言達曰,本曹觀察使薦,例於今月內擧行,而堂上連因公故,限內不得爲之之意,敢達。令曰,知道。
尹得載,以司饔院官員,以監膳提調意達曰,漁夫貢人等,連日呼訴內,日供生鮮,竭誠封進矣,卽今凍魚已盡,春氷未解,生物捉得無路,此間形勢,誠極渴悶。矣徒等死生,固不足恤,而莫重御供,將未免闕供,願以雜魚及活鷄,參半代封,斯速變通云。渠等之言,雖不可取信,在前如此之時,亦有代捧之規,而事係御供,自下不敢擅便,惶恐敢達。令曰,參半代封。
尹東度,以吏曹言啓曰,今此社稷祭親行敎是〈時〉,執事,皆以侍從塡差矣。其中時無職名人員,令該曹,這這付軍職,何如?傳曰,允。
尹東度,以兵曹言達曰,去正月朔各廳堂下武臣等朔試射,連因有故,今已逾月,不得爲之之意,敢達。令曰,知道。
尹東度,以禮曹言啓曰,卽接獻陵參奉所報,則陵內虎患孔劇,去十二月間,陵寢差遠之地,噉殺人命,至於三人,而今月二十九日,齋室墻外所在馬匹,又爲噬斃云。陵寢至近之地,虎患若是狼藉,極爲驚心,卽令該軍門,發遣軍校,期於捕捉,何如?傳曰,允。
尹得載,以工曹言達曰,本曹每於歲首,例爲觀察使·節度使薦,而堂上有故,限內不得議薦之意,敢達。令曰,知道。
尹東度,以刑曹言啓曰,中官柳宗蕃·車益成等,良才驛徒二年定配事,命下矣。柳宗蕃,依傳敎卽爲發配,而車益成,方在平安道江東地云,急速捉送事,纔已行關本道,待其上來,一體發配之意,敢啓。傳曰,知道。
又以義禁府言達曰,傳敎內,良才·慶安兩察訪,事實不然,用制書有違律之命,置之事,命下矣。良才察訪李鳳翼,慶安察訪洪命馥等,制書有違盡奪告身之律,勿施之意,分付吏曹,何如?令曰,依。
又以義禁府言啓曰,尹有一,全羅濟州牧旌義縣,勿限年定配事,命下矣。以傳敎內辭意,具罪目,依例發遣府羅將,押送配所,何如?傳曰,允。
李永暉,以成均館官員,以同知館事意達曰,今正月初七日,儒生上旬輪次,今月內無故日退行事,曾已達下矣。大司成·大提學,俱爲未差,同知館事李成中受由在外,今月已盡,不得設行之意,敢達。令曰,知道。
兵曹口傳政事,以李星慶·崔台衡·李基德·金朝潤·李聖檍爲副司果。
副修撰洪良漢書曰,伏以臣,頃叨講官於逖違之餘,復廁胄筵,仰聽英音,私心榮幸,曷有其極?而伏覩我邸下,銳意進修,日開兩筵,問學之卓絶,硏究之精深,誠出尋常萬萬,臣每於退出之際,顧謂同僚相與欽頌,以爲宗社無疆之休。而第以如臣淺昧,猥忝勸學之任,挾冊登筵,不過應文備數而已。顧無一知半解,可以仰副虛心之訪,少裨作聖之功,居常愧惕,無地自容。竊稽院中故事,或引聖賢之格言,以進箴規之嘉謨者,實得乎傅說所云學于古訓,乃有獲之義,而下無僭妄之罪,上有警發之益,非少補也。臣於春坊直中,竊取大易六卦之象,旁採先儒訓詁之說,推演餘意,略附愚見,欲倣故事之規,仰備燕閑之覽,而未及脫藁,遽然移職,區區願忠之意,遂未及仰徹矣,耿耿之思,歷日靡弛,默而息乎,非臣心之所安也。玆敢齋沐繕寫,拜章投進。伏願睿明,俯諒微誠,特賜省覽,不以人廢其言,不勝幸甚。仍念臣之移來館職,今已七八箇日矣,竊聽於於宮僚之言,則兩筵之講,尙未一開,夙夜之箴,僅一持入云。雖緣於間經展謁之禮,或致感候之添,而緝熙之工,由此間斷,虧仞之歎,固已可惜。然臣之所憂者,不專在於數日之廢講,或邸下勤學之誠,未免有稍懈之慙也,可不懼哉?惟我大朝殿下,乃於日昨,特召宮官,親下綸音,所以戒飭我邸下者,至誠諄切,至於數百千言之多,而字字句句,非藥石之至訓也。伏聞邸下,已命宮官,書進一通,以爲常目之資矣。伏願邸下,惕然反省,念玆在玆,深體而力行之,毋孤我聖上貽謨之至意焉。臣無任云云。答曰,覽書具悉。憂愛之忱,余甚嘉賞。當時時披覽而體念焉。
成均生員安宗喆·尹得夔·尹翰東·李壽咸·李性源·洪挺漢·金養直·尹昹·李學源·沈機賢·李可學·李益燦·吳聖植·李曾祜·李淞·趙彦泰·鄭益祚·吳聖極·沈益賢·李彦圭·權敬應·李崇祜·白時會·黃宗烈·安衡·趙克明·韓宗器·安克順·鄭陽元·權采衡·黃杓·宋汴·宋準明·辛敦復·安始禧·李光濂·金聖佐·閔洙集·兪垕·閔暾·李齊恒·李泰岳·黃㬁·申光岳·申珩·李彦燁·申一權·姜宅齊·南奎彦·洪彦岳·李德晦·洪處益·李期壽·朴台爕·徐世璜·吳道樞·尹在德·元景益·李壽仁·李光復·李宜楫·白師周·朴相老·姜必敎·徐就修·李壽煥·韓宗纘·李齊益·金尙演·金陽鎭,幼學柳儞·尹佐東·申光國·黃栒·李泰運·宋億休·李泰圭·韓致大·李玄圭·李宗濟·鄭宗游·李允彬·李宜白·李宜耆·沈翔雲·尹命東·李成圭·李春培·徐迪修·朴相玉·韓光範·許慤·尹得欽·曺命億·尹緖遠·鄭敏達·鄭忠達·洪觀海·朴師崙·洪聖漢·李英圭·李德源·鄭宅孚·任希尹·李明源·李昌迪·黃萬錫·李德源·尹載命·李惟䄵·洪鳴漢·曺允明·沈師定·沈師卲·任瓘·李觀祜·具允德等書曰,伏以臣等,忝居首善之地,猥荷誘掖之化者,前後何限,而日前大朝,特命齋任以下,從容賜對,橫經聽講,禮數隆重,至令我邸下而入侍,勉諭丁寧。臣等以韋布之賤,仰瞻天日重离之光於前席容丈之間,曠絶之榮,古所未有,而又荷一部葩經之恩頒,親勞宸翰,標題冊面。噫,銀漢昭回之光,是實人間希有之寶,則臣等雙擎歸來,捧置丌上,不啻如拱璧明珠,聚首相對,不覺抆涕,蓋此御墨卄八字,亦且有感於近日,臣等從祀先正之請,而藹然有江漢朝宗之思。嗚呼,我聖祖萬折必東之心,實我文祖文孫之所不可一日忘者,而今又發之於引接衿紳,頒賜詩經之際,匪風下泉之思,旣感於此篇之中。而今年春正,又當丙子之重回,則聖情之興感,夫豈偶然,而凡爲臣庶之不泯秉彝者,其孰不崩肝血眦,直欲籲天而不可得耶?嗚呼,昔我先正臨沒,以含冤忍痛,迫不得已八字,書授其門人曰,縱不能伸大義於天下,爲我東臣民者,常以此八字,在諸胸中而不可忘,此實與我大朝前日之敎,自有所相契而相發者,則臣等尤不勝慼慼於心。請更因聖心之所感,略陳兩先正不可不從祀之義,惟邸下,少垂察焉。惟我東方,粵自殷師,彝倫始敍,而以其僻在海隅,鄰於戎夷,三韓三國,竝不免夷俗,而至於勝國,則朝金暮元,惟視强弱而向背之。至我太祖大王,與前朝臣鄭夢周·朴尙衷,首達尊師之義,遂乃回軍靖亂,肇造王業。雖被太祖高皇帝之却使督過,而候度不愆,卒能格天,伊後列聖,莫不以太祖之心爲心。及至穆陵,宴處宮中,未嘗背北而坐,至誠一心,可質神天,卒被再造之恩,則實開闢以後所未聞也。嗚呼,仁廟之心,卽穆陵之心,不幸値天地崩坼之變,竟未能伸其志,則肆惟我孝宗大王,繼述而擔荷之,卑辭招賢,必期燕昭之事業。當此之時,以邃學宏儒,出膺延騁之禮者,非我兩先正乎?夫以聖祖則哲之明,必不爲虛禮於兩先正,則尙論其世者,亦可知兩臣之賢,非一代諸儒之所能及也。蓋其紆謨定命,修內攘外者,一遵朱子之法門,無一毫雜霸假仁,苟且姑息,而若其大業之未成,則天實使然。第其所講明而所秉執者,有九死而不變者,故凡厥扶植而培養之者,毅然在於正名義崇節行,嘗推太祖尊周之功,而極力闡揚之,追上徽號,以正萬世之綱。及其臨沒八字之訓,則惟以一義字,爲生死家計者,斷然可知。倘所謂建天地而不悖,質鬼神而無疑,俟百世而不惑者,非先正之素學與素志耶?惟我列祖,從周之家傳心法,實賴我兩先正而闡明之,殷彝復敍,孔道大行。及至近日之衰末,人猶知名義之不可犯,亂賊之必可討,昔之爲甲乙之論者,無不知尊先正之道,而一口無異辭,則功烈之大,樹立之卓,實爲集東儒之大成。有王者起而採訪內外,服之信史,則不得不以孔·朱春秋之統,歸之於兩先正。然則兩臣之道,不特爲東方之所尊師,亦將爲天下萬世之所宗仰。如是而尙可疑於躋享聖廟之典者,臣等實未得其說也。嗚呼,以其地則天之東一隅也,以其大則不能中國之一州縣,而乃以眇然一身,擔荷萬世之綱常,此實東方之一大幸也。然則表章先正之道,卽所以彰明烈祖之志也。一士趨而壯國勢,永爲千萬年鞏基之策者,實在於是,其所關係,亦重且大。此臣等所以一書再書,以至五六書而不知止也。是豈臣等之私有好於先正,而私有干於朝廷者?嗚呼,天運循環,舊甲再回,而世道益下,人心漸訛。惟我聖明,拊時興感,凡厥死節之臣,無不賜祭而追悼之,獨於兩先正從祀之擧,猶未及施行者,豈非聖慮之未遑,而昭代之一欠典乎?作興士氣,迓續景命者,以時則可,其機不可失。伏願邸下,勿復因循,亟稟大朝,卽賜施行,以幸世道,以光斯文焉。臣等無任云云。答曰,覽書具悉。兩先正道學之名,義理之正,余豈不知乎?然前批已詳諭矣。
上在昌德宮。常參·經筵,以代理停。
夜五更,流星出心星下,入南方天際,狀如拳,尾長二三尺許,色白。
下直,穩城府使李世馨,高原郡守趙璘,通川郡守朴好源。
親臨受誓戒罷後,政院·玉堂·藥房口傳問安。答曰,知道。
大王大妃殿·中宮殿,藥房口傳問安。答曰,知道。
藥房提調李益炡,副提調尹得載啓曰,春寒未解,伏未審此時,聖體調攝,若何?親臨誓戒,侵曉還內,憊眩之候,不瑕有加,而寢膳諸節,亦無所損乎?前劑入茶飮,已盡於昨日,臣等今日,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。
李永暉達曰,明日常參,取稟。令曰,停。
李應協達曰,大司憲閔遇洙,掌令李奎徽在外,鄭彦忠武一所監試官進,兪彦述武二所監試官進,持平吳奉源陳書留院,鄭述祚呈辭,今日以監察茶時之意,敢達。令曰,知道。
又達曰,成均館大司成金漢喆,除拜後,過三日不爲出肅,依定式推考警責,仍卽牌招,何如?令曰,依。
趙暾啓曰,禮曹判書洪鳳漢,參判金善行,參議趙載洪,依下敎來待矣。傳曰,藥房入診,同爲入侍于世子宮差備,宣傳官亦同爲入侍。
尹得載,以知中樞府事元景夏,禮堂入侍時,同爲入侍之意,微稟。
李永暉,以禮曹言啓曰,今二月二十二日,文廟酌獻禮時,王世子隨駕之節,何以爲之?敢稟。傳曰,置之。
以右議政趙載浩六十三度呈辭。令曰,安心調理。
李永暉,以侍講院言達曰,本院新除授兼弼善沈鑧,兼司書金時默,旣有只推之令,竝卽牌招察任,何如?令曰,近來違牌,誠一痼弊,殊極未安,竝卽牌招。
李永暉,以吏曹言達曰,新除授忠淸都事李鳳祥呈狀,矣身猝患傷寒,今至二十餘日,少無差減,委頓床席,萬無起動行役之望,斯速入達變通云。身病旣如是危重,則不可强令赴任,改差,何如?令曰,依。
以兼弼善沈鑧,兼司書金時默牌不進罷職令旨,令于李永暉曰,竝推考徽旨捧入。
尹得載,以武一所差備官,以試官意啓曰,今日臣等,來詣試所,取考謄錄,則外方應赴擧子,自各該邑考藉,修成冊單子則勿捧,京保擧該邑守令,具書年月日職姓名,着署踏印上送後試取事,昨年九月初八日,將臣入侍時,筵稟定奪矣。今方開場,而外方擧子中,或有初無成冊者,或有單子中無踏印者,或有開場後追到者,有違定式,若以嚴科條之意,竝不許試,則許多擧子停擧,亦涉重難,而臣等不敢擅便,何以爲之?敢啓。傳曰,昨年將臣所奏,意謂欲防奸弊許之,今覽草記中知委者若此,遐方武士,將無赴擧之人,設或行令,亦多有弊,不若仍舊貫之爲愈旣知其弊,其何强仍?其擧條勿施,今番勿拘成冊呈辭,依例許赴,兩所相議,寬限追捧。
尹東度,以武二所差備官,以試官意啓曰,擧子錄名,使各其所居官,成冊修報,而擧子中,有風力者一人,定爲首擧子,懸保於成冊中,使該邑座首,一體眼同,査實操弓與否,先後考帳籍,次考應赴者戶籍,受單子,考容貌疤記後,勿捧京保,自各其守令,具書職姓名,着署踏印,上送試所,以防紛紜弄奸之弊事,新爲定式。而今日開場後,列邑擧子,無慮百餘人,縷縷白活,故査問事實,則以爲本官,初無知委之事。故未諳新頒定式,以白單來呈,而入門所則一遵定式,不爲許捧,故勢將還爲下去云。在科場之體,退却之外,無他道理,而究其事情,實非擧子之失,一例退却,不無抑鬱稱冤之端。而科場事體,至爲嚴重,且旣有新定式,則追單許赴,自試所不敢擅便。令該曹,趁速稟處,何如?傳曰,已下敎於一所,依此擧行。
又以武一所差備官,以試官意啓曰,當此歉歲,遐方擧子,曠日滯留,爲弊不貲,依近例,竝設四貫革試取之意,敢啓。傳曰,知道。
又以御營廳言啓曰,因禮曹草記,獻陵陵內虎患孔劇,噉殺人命,至於三人,齋室墻外馬匹,又爲噬斃云,陵寢至近之地,虎患若是狼藉,極爲驚心,卽令該軍門,期於捕捉事,允下矣。本廳將校,率領牙兵五十名,今日出送之意,敢啓。傳曰,知道。
副修撰徐命天書,伏以臣,昨日直中,得伏見我大朝綸音,則其所以戒飭我邸下,勸勉我邸下者,諄諄懇懇,明白痛切,眞是大哉之言,一哉之心也。臣於是,百拜莊誦,不勝欽仰,而伏況邸下,親奉聖訓,其所警惕而服膺者,當如何也?嗚呼,進學之方,固非一端,而要其成就,則不過身修家齊而已。夫保嗇頤養之道,雖若係修身中一事,未足爲全體之極功。然不能盡保嗇頤養之道,而能修其身者,未之有也。是以朱子以收拾身心,保惜精神,爲告君之急務者,槪以此也。大易頤之象曰,君子以節飮食,孔子曰,人之少也,戒之在色。蓋事之至近,而所係至大者,莫如食色。故君子之修身也,必以愼此二者爲要道焉。惟我大朝殿下,乃於訓飭之辭,特爲拈出而諄複之者,豈有他哉?蓋其愛之也深,故戒之也切,慮之也遠,故說之也詳,此豈非我邸下立則見其參前,行則見其倚衡處耶?惟邸下,懋哉懋哉。仍竊伏念我大朝,倦勤之年至誠無息,所以勤政勤民者,靡不用極,日接群僚,昃食不遑,此所以民欣然相告,思見德化之晟也。今邸下,富於春秋,日就月將,此政其時。宋臣之告其君曰,不必遠法前代,宜遵祖宗家法。惟邸下,以大朝之心爲心,以大朝之法爲法,惟日孜孜,不懈益虔,則學可以緝熙光明而,修齊治平之道,亦可以自此推去耳。第臣於再昨冬,待罪宮官時,伏覩邸下之講孟子矣,今則已逾周年,而竊聽於宮僚之言,則第四卷姑未畢講云。此雖由於睿候多在愆和,而不幾於一曝十寒之歸耶?臣竊惜之。目今春氣盎和,日晷漸長,伏願邸下,深惜寸陰,頻御兩筵,俾無間斷作輟之歎。如値欠寧之時,則召致講官於臥內,討論經籍,商確事務,以爲修業進德之根基,仰副大朝勉戒之至意,不勝萬幸。今臣適冒論思之列,兼忝僚屬之末,而不能少效一日之責,聖敎中媕婀之罪,臣實爲首。惟邸下,將臣本兼之任,亟施鐫削之典,以彰不匡之罪焉。臣無任云云。答曰,覽書具悉。所陳切至,可不體念?爾其勿辭察職。
判義府李鼎輔書曰,伏以頃徹病苦之單,得蒙鞶帶之遞,感激恩私,安意調息,而積瘁之餘,舊祟新恙,轉輾交侵,沈頓床席之中,金吾除命,忽降於此際,前單還入,天點特下,事出格外,榮寵優渥,臣且惶且感,兢惕無地。夫王府之任,比他最重,其獄囚之勘決,法文之議讞,咸關於此,苟非公平剛明之人,不可輕授,亦不可冒承矣。臣曾無效勞,猥躋崇秩,已極愧恧,而性本疎闇,素乏才識,其何可循次竊位,厚招一世之譏議也哉?揆分度義,終難冒膺,而況當此上下飭勵,奔走率職之時,罪囚盈圄,獄案多滯,不宜虛縻職名,一味瘝曠,玆不得不露章自劾,仰籲於离明之下。伏乞睿慈,俯諒臣由中之至懇,亟許遞改,以重官方,以安私分,千萬至幸。臣無任云云。答曰,覽書具悉。卿其勿辭行公。
大司成金漢喆書曰,伏以臣才乏需時,學未通方,前後踐歷,罔知踰涯,屢試內外,效蔑絲毫,居常靦懼,若隕淵谷。矧玆蒲質易秋,驢技已竭,陳力就列,亦覺闌珊,冗司漫局,猶懼不稱。迺者以臣爲成均館大司成,惟我大朝殿下,何取於臣而有此誤恩也?臣自聞是命,惝怳震惕,措躬無所,循墻之不足,直欲鑽地以入而不可得也。夫是職也,古所稱師儒之長,寔膺敎胄之責,士趨之淑慝係焉,時化之汚隆判焉,爲任之重,比他自別,則不可人人而冒玷也決矣。歷數今昔,豈有謭劣如臣,空疎如臣,而竊吹濫竽於是任也哉?目今世道日下,俗習漸汚,躁競於決科之捷逕,弁髦乎讀書之種子,文體之浮訛,士風之逾薄,久爲識者之憂,其誘掖漸磨,專在於國子之長。此時此任,雖使宿德宏儒,望實具隆者當之,尙難導迪作成,以收丕變之效,乃反以臣之謏才矇識,叨此千不近萬不似之職,是何異於强僬僥以千匀之重,而不憂其顚躓狼狽也哉。臣若以承命爲恭,冒沒出脚,則其傷廉隅而來嗤點,有不暇恤,而玷名器而辱淸朝.孰大於是?此臣所以反顧踧踢,不敢爲唐突承膺之計者也。卽者大朝,特允兩先正從享之請,本館多有擧行之事,召牌儼臨。噫,公議始定,縟儀將擧,聖德增光,斯文慶幸。臣於此際,適忝是職,奉命將事,豈不榮幸,而一身大防,終不可放倒,玆敢隨詣禁扄之外,投進短章,粗暴肝膈。伏乞睿慈,俯垂諒察,特許鐫改,以重官方,以安私分,千萬幸甚。臣無任云云。答曰,覽書具悉。卿其勿辭,從速察職。
丙子二月初三日四更一點,上御明政殿。受誓戒入侍時,行都承旨尹得載,左承旨趙暾,右承旨李永暉,左副承旨尹東度,右副承旨李應協,同副承旨朴師訥,記事官李世孝,假注書李祉承,記事官李世演·金和澤,進伏訖。上曰,東西班行中,二品以上太稀疎,事極寒心。大臣及正一品外,二品以上不參人,倂從重推考,可也。出擧條永暉曰,誓戒文中,有不飮酒一節,而今於除酒之後,則有異於前,故自通禮院,誓戒文依前書待,而又書一本,拔此一句以待云,以何本用之乎?上曰,誓戒本文,乃不縱酒而慮有飮酒者,曾改以不飮酒矣。今番雖仍用前本,旣已無酒,此後則誓戒文中,拔去不飮酒一節,可也。出擧條上曰,誓戒罷後,大臣·禮堂·兩掌議入侍事,分付。出榻敎左議政金尙魯,禮曹判書洪鳳漢,禮曹參判金善行,禮曹參議趙載洪,編次人李喆輔,太學掌議尹得夔·李寅彬,追後入侍。尙魯曰,夜來風寒,聖體若何?上曰,一樣,而觸寒痰盛矣。尙魯曰,風寒如此,痰氣易盛,臣不勝憂悶矣。上曰,予爲民祈年,虔誠致齋,苟無其誠,神豈格乎?今番當親祭,卿亦體予意,致其誠敬,可也。尙魯曰,聖敎至此,敢不致誠乎?上命永暉,書社壇祭文,使喆輔讀之。上曰,兩先正,逮事三朝乎?鳳漢曰,自仁廟朝至肅廟朝矣。上曰,仁廟朝爲何官乎?得夔曰,爲大君師傅矣。上曰,孝廟師傅乎?喆輔曰,然矣。尙魯曰,仁廟時,已爲南臺矣。上命永暉書先正文正公宋時烈,文正公宋浚吉從享聖廟綸音。傳曰,四朝禮待兩先正篤至,而況寧陵際遇,闡明大義,逮于先朝,御筆揭院光耀。兩南,以兩先正道學學問,士林俎豆之請,焉可已也,而粵自昔年,久斳允許者,非徒聖廟從享之禮重,此亦無愼重,非所以重其事也。予意又有所執,何爲而然?凡事非大同,則非公故也。況於末世,互相曰一國公議,莫重從享,決難苟且,雖日上百章,惟待其公。噫,四十年此請,若竢河之淸,今則比前有異,時不可逾,機不可違,若不大闡義於今日,其豈曰繼述乎哉?噫,年望七耋,非予所料,況當今歲,亦豈夢想?先朝兩賢從享,丁酉文元又從享,及今追述,卽體列朝崇儒重道之盛德。思之及此,宜先乎謁聖視學之前,而其事至重,不可草率。噫,海東社稷,禮義之不泯,亦我聖祖闡明義理之遺烈,故今日社祭誓戒之後,仍御明〈政〉殿,召大臣·禮堂,又召太學齋任入侍,特許先正文正公宋時烈,文正公宋浚吉,聖廟從享之請,其令儀曹,擇日擧行。上曰,予昨日始聞同春,亦同心於春秋大義矣。善行曰,同春果同心於大義,而曾在摠府入直之時,宸札屢下,眷注隆重,君臣際遇,前所罕有矣。上曰,以此綸音,當作敎文,書先正名字宜矣。昔於筵席,雖宋之程·朱,必稱大宗臣某,而今則不然者非矣。暾曰,然矣。上曰,尤庵與同春爲兄弟行乎?善行曰,異姓則爲八寸,而同姓則殆近二十寸矣。上曰,非如宋之兩程乎?尙魯曰,兩程爲親兄弟,而兩先正,異於此矣。上曰,東西廡分享,則可無未安之事乎?尙魯曰,似無未安之端矣。上曰,宋之六賢,亦分享東西廡乎?齋任,出問於守僕處,可也。得夔還奏曰,六賢,分享東西廡云矣。上曰,然則兩先正,亦當分享於東西矣。尙魯曰,深夜臨殿,召入掌議,特許從享之請,此不但有光於斯文,闡大義·正士趨·重吾道,一擧而三善具焉,臣敢獻賀矣。鳳漢曰,幾十年從享之請,今已允許,不但爲斯文之幸,實有光於聖德矣。上曰,是乃偶然而成矣。上曰,齋任進前。上曰,予之嗣服以後,昔年之政,今幾盡行,苦心只在於繼述,而惟從享一事,尙不允許者,蓋非其時則不可爲,非其公則不可爲,非其機則亦不可爲故也。今年之前,從享之事,汝輩雖日三請之,我決不許之矣。頃日聞有儒疏,使元良賜答時,雖嘉汝輩,而引見後,始知爲大同之論矣。此事偶然而成,非我之德也,又非汝之功也。此其時也,此其公也,此其機也。況當今年而不從此事,則非闡明義理之意,且世事不可知,此時不可失,故昨於相臣,已諭機字,此是大同之效也。前日士林之請,豈不若今日汝輩之誠意,而予所以不許者,有待今日矣。予年六十有三,幸見此事,汝輩勿以得請爲快也。若以快爲心,則從享之翌日,必有弊矣。丁酉文元公從享後,鄭亨復爲疏頭,而卽請兩先正之從享,惟恐不及,固已非矣。日昨汝輩又欲效丁酉繼請之事,已示影子,是亦非矣。朝鮮冠屨之不倒,雖是先正之功,而洪宅人所謂冠儒服儒,皆先正之功云者,偏矣。予雖有歉於君師之道,而宅人,固宜先言列朝培養之德,次言先正繼開之功,而不言君師,獨稱先正,豈非偏乎?孔聖卽汝之大師,而語曰,君子周而不比,小人比而不周。予以此十二字,立碑於杏橋,汝輩之過此橋也,能着意否?且汝輩有欲爲之事,而予若不卽允許,則或空堂或揭榜,此豈尊大師之道乎?汝雖欲負予,神目在前,陟降臨下,勿以從享事爲快,勿以丁酉事爲法,敬守聖廟,可也。李寅彬旌閭之請,雖善而亦太酸矣。上曰,先正朴世采,何人之門人耶?尙魯曰,先正於尤庵,便同師弟之間矣。應協曰,臣之外祖,非先正門人也。尙魯曰,雖非門人,常執弟子之禮,而以平日之情誼,尤庵之喪,爲之服九月矣。應協曰,只行素帶三月之制,非服弟子之服矣。上曰,承旨,以先正外孫,豈不知先正遺事乎?上曰,道峯書院主享,誰也?尙魯曰,趙靜庵光祖主享矣。上曰,金昌協,亦配享乎?尙魯曰,金昌協則不與享矣。上曰,林慶業,贈何職,而今年亦致祭乎?暾曰,贈贊成而一體致祭矣。上曰,世有林將軍傳耶?暾曰,其傳在於尤庵文集中矣。上曰,林將軍死於時敏堂前,有草生庭,其亦異矣。上曰,禮堂明日入侍,可也。出榻敎諸臣遂以次退出。
丙子二月初三日未時,上御崇文堂。藥房入診,禮堂,知事元景夏,宣傳官·忠原御史·儒臣,追後入侍時,提調李益炡,副提調尹得載,禮曹判書洪鳳漢,禮曹參判金善行,禮曹參議趙載洪,宣傳官鄭克濟·金處坤,御史元仁孫,校理徐命天,修撰洪良漢,記事官李世孝,記事官李世演,記事官金和澤,醫官方泰輿·許錭·許礈·李泰遠·崔始崙·卞誼和·鄭允協,以次進伏訖。上謂宣傳官曰,汝等退待閤外,可也。上曰,承旨進前,先奏武所草記。承旨奏訖。上曰,何故而如此?尹得載曰,守令不爲擧行,故如此云矣。上曰,似然矣。金善行曰,聞驪州牧使鄭夏彦,以爲擧子之根着,無以知之,不可懸保云。事勢似然,他邑推此可知矣。上曰,其法太嚴密,勢難遵行矣。仍命承旨,書草記批答。上曰,別還,續大典,三石以上,罪罷耶?元景夏曰,別還,元無律文載錄者,加分與虛錄,則有律文矣。上曰,武試新定之規,果難遵行。景夏曰,此決不可行,而只益騷擾矣。故吏判朴誾上疏,力請不變舊章,英廟答以予則靜以守之。願殿下體此意,勿爲紛更焉。李益炡曰,風日不佳,聖體調攝,若何?上曰,一樣矣。益炡曰,茶飮進御乎?上曰,今則連進丸劑,茶飮則間間進御矣。益炡曰,大王大妃殿氣候,若何?上曰,安寧矣。益炡曰,王世子氣候,何如?上曰,一樣矣。益炡請診,上曰,依爲之。方泰輿曰,脈候左右三部,微數一樣矣,許調曰,脈候左右三部沈,而虛軟一樣矣。上曰,大王大妃殿湯劑,桂枝,何以爲之耶?泰輿曰,限十貼進御似好,而此後則當更加詳審矣。錭曰,桂枝固非久進者,而但近來日氣尙寒,如此之時,進御亦好,十貼則桂枝,不可拔之矣。諸醫所奏略同,蔘楺茶五貼,加劑以入事。榻前下敎上命承旨書之曰,頃者,因慈殿劑入湯劑,加入議定事,日次,其令進定於初七日矣。前劑入尙有餘貼,日次勿爲進定,以十三日日次,更爲議定。出傳敎提調先退。景夏曰,小臣有可達之事矣。上曰,予欲見卿矣。何以入侍乎?景夏曰,小臣重患毒瘡,出入死生,故頃有入侍之命,而不能趨承,耿結之懷,尙今未已,今欲一覲耿光,敢此入侍矣。上曰,注書出去,御史入侍事,分付。忠原御史元仁孫入侍事。榻前下敎臣世孝承命出,與仁孫偕入。上曰,書啓修來乎?仁孫曰,事件不多,且只是一邑,故書啓初不修錄矣。上曰,心有所愴感者,每欲與同志者言之,頃日御製,卿見之乎?景夏曰,臣見之矣,衛武公暮年作抑戒,其辭意非不切實,而亦未嘗如殿下告我靈臺之語。殿下直拈出靈臺二字,而丁寧告戒者,殆與虞書惟精惟一,同其聖矣。臣切不勝欽仰矣,上曰,恨不與趙明履見之,嘗以予之興慨作文,爲如何而今此綸音,不及見之矣。聞孝廟賜送貂裘於先正之言,予心尤愴然矣。予嘗以李森·張鵬翼,當爲左右翼矣。卽今訓將,是福將,而具善行,眞可用者矣。頃日綸音,有感於心,故蹶然起坐而製之,乃近年以來初作也。今年必欲召見卿者,亦有意矣。景夏曰,聖志奮發如此,臣聞之不勝感泣矣。上曰,卿亦衰矣。禮判爲國事多用心,予常悶之矣。李彜章年不多矣。而一往萊府·嶺營,鬚白齒落,爲國事者,例多如此矣。承旨有乃父之風,而今則衰矣。景夏曰,李寅燁·閔鎭厚,不能享壽,是乃做國事多用心力之故也。上曰,禮判常常面戒,予心甚嘉之矣。靈城近復何如?景夏曰,四五朔不相見之矣,昨往見之,則瘦枯特甚,非復舊日面貌,殆無人形矣。上曰,今番想多用心矣。雖目爲黨人,猶且用心,況所遭何如乎?景夏曰,自昨年以後,世念都絶,晝夜號哭云矣。上曰,靈城服何藥乎?景夏曰,不能詳知矣。上命承旨書之曰,靈城君家,遣內醫看病,相當藥物,從厚題給。出傳敎上曰,七十子中,冉有·冉耕,未知爲同姓乎?善行曰,七十子列錄冊子有之矣。上曰,禮參,持入冊子,可也。上曰,文成公,於我朝爲調劑主人矣。文純公朴世采,於兩先正,年輩爲何如,而爲先王朝人乎?景夏曰,文純公,當甲戌更化之後,首先以洪範陳箚,其深憂遠慮,鑿鑿中窾,其後世變之層生,有若逆料而預知者,其箚載於文集中,入覽,似好矣。上曰,注書出去,南溪集疏箚卷,持入,可也。臣世孝,承命出持南溪集入。上曰,其集刊行事,禮議之父,曾請於予矣。趙載洪曰,臣叔之爲嶺伯也,刊出此集矣。景夏曰,豐陵之父,乃文純門人也。上曰,禮議之祖,爲何官乎?載洪曰,臣祖父,官至禁都,而己巳後廢科矣。景夏曰,其學識甚高,故臣之外祖父文敬公李世弼,深知其賢,作哀辭,比之出水芙蓉矣。上曰,今聽從享,而此後當着意爲之矣。景夏曰,在今尤難,惟願默會焉。上曰,問文純年輩者,有深意矣。景夏曰,文純甲戌入朝,論斥營護希載者,嘗謂先正,出以大義,死於士禍,爲三月服,常時言論,不無參差,而後乃一意扶植,且有功於崇奬名義矣。上曰,此在導率矣。上命承旨書之曰,昨歲以後,今日兩先正從享之日,宜先崇道德之事,況先正爲國贊皇極之忱,卽李文成之心,當今之時,何不表予意?先正文純公朴世采家,遣承旨特爲致祭,其子孫,令該曹,特爲錄用。出傳敎景夏曰,李應協所達,文純公非先正門人云者,其言無怪矣。庚申以後,有老少之目,文純多扶少論,故其門人,多以此得名,甲戌以後,文純崇奬老論,故其門人,又多以此得名。左相父與其從弟贊成金幹,小臣外祖父李世弼,具是同門生,與之相親矣。善行曰,師生之分,果無之矣。景夏曰,不以師生處之,故議論多參差矣。上曰,子孫有之乎?景夏曰,有之矣。上曰,文純有書院乎?景夏曰,多矣。鳳漢曰,位板奉安,當在卄二日視學前,而其前多有齋戒拘礙者。十四日,雖似促迫,而足可了當,以此擧行,何如?上曰,依爲之。上命禮判,讀謄錄訖。上曰,注書出去,儒臣入侍事,分付。儒臣入侍事。榻前下敎臣世孝,承命出,與儒臣偕入。上曰,兩先正,抄選誰先?景夏曰,不知其誰先,而士論或以兩先正先後,有甲乙之論矣。上命禮參,讀林將軍慶業行狀。至仁廟遣史官傳諭屍體之事,上曰,仁廟知慶業心事矣。上命承旨書之曰,頃年奉覽御製欽誦,而又當今年,興慨賜祭,其有餘懷,取覽行狀,兩朝恩榮,匪比尋常。隷儓下賤,若誦君實,尙稱將軍,予今加恩,而此亦繼述之道。而旣已復官,又命贈諡,且旌閭於其夫人,至矣盡矣。其令該曹,特爲贈職。奉祀孫林廷爕,亦爲右職調用,其致祭文,以此添入,慰其忠靈。出傳敎上命洪良漢,讀南溪集陳洪範箚子。上曰,聞其初頭,已知先正意見矣。上曰,其所謂權奸者誰也?景夏曰,己巳南人矣。上每聽至箚文轉節處,輒歎賞曰,是矣果是矣。良漢讀訖,上曰,果苦心矣。景夏曰,然矣。上曰,聽此箚,有興感者矣。洪範建極,自有主人,昔年有致祭於箕聖之事矣。上命承旨書之曰,特命致祭於先正,取覽先正文集,以洪範陳箚,言甚切至,不覺興歎,今也相感致祭,可謂其時。其中有昔年因洪範致祭箕聖之事,莊誦盛德,一倍追慕。噫,今日萬萬夢想之外,受二字之號,追思先正,心肚興感,恨不使先正見今也。況箕聖洪範之宗,昔年盛擧,寔小子繼述之一道也。噫,一隅海東,尙存禮義,亦箕聖之功,特令館閣之臣,撰進其文,遣知申事,致祭於崇仁殿。出傳敎景夏曰,聖敎好矣。東方禮義之敎,實自箕聖始矣。上曰,前則此等下敎,如冷水矣,今則以此立世道之棟柱,正急先務也。予言嘗務節約,而此等處則不然矣。景夏曰,栗谷集,有箕子實錄矣。上曰,儒臣,覓置此冊,可也。上曰,今則皇極立矣。景夏曰,皇極之義理,今幸闡明,而洪範有曰,旣富方穀,目今民將流離失所,有民然後,臣可以爲臣,君可以爲君,無民則其所謂皇極者,從何處做得乎?此正今日君臣上下,所當竭力講究者也。上曰,予與廟堂,孜孜爲之,思過半矣。景夏曰,宋臣岳飛,嘗言文臣不愛錢,武臣不愛死,恢復可爲,其言誠切至。目今宰相,未聞有艱難者,如此而民何以不困乎?究其本,則皆由於人主一心。惟願自上,克加自修,眞實做得,如曾傳所謂赫兮喧兮,有斐君子,終不可諼兮,以至於至善則好矣。上曰,所陳誠是矣。承旨自袖中,出北伯狀啓一張,奏達曰,此狀啓之剪去紙尾,事甚怪駭,固當還爲下送,而事係邊情,亦難自下退送,故敢此持入仰達矣。上曰,監司當推考矣。得載曰,事例當如是,而此豈監司之所知?必是中間所爲矣。得載曰,臣雖非該掌,旣已入侍,故仰達矣。此是咸鏡監司徐志修狀本,而辭語則乃慶源開市撤罷事也。事係邊情,當爲入啓,而狀本紙尾割去,不成狀啓體樣,不敢直入,敢此仰達矣。上曰,事極怪異矣。該道道臣,從重推考,狀本還爲下送。出擧條上曰,忠原守,誰也?得載曰,元景濂也。上曰,吾不知其如此,而於御史爲幾寸乎?景夏曰,於小臣爲八寸,而於渠不過爲袒免之親,渠旣奉命,何敢顧私?仁孫曰,小臣卄一日奉命,二十四日到忠原邑底。忠原有七倉還穀元數,爲十萬三百餘石,而今年分給四萬三千餘石,而未捧爲三千餘石矣。別還,則癸酉,以逋欠督促,無一石出給者,昨年營將趙光鎭爲兼官時,所給爲二十餘石,本邑縣監元景濂,所給百石,監司所給八石,而此則入於停捧中矣。監司,臘月十二日,行關列邑,以還穀不得已停捧事,將狀請,列邑姑爲停捧,以觀來頭云。故忠原亦依此停捧以待,而停捧,朝令下後,仍爲封倉,而今年則慘凶,故別還一切防塞,道臣亦然云矣。上曰,道臣之姑令停捧者非矣。鳳漢曰,其意,則自以爲爲民,而今年還上之不捧,沁留猶且有飭,況以道臣,不待朝令,使守令不捧還上,甚非矣。上命承旨書之曰,今聞忠原御史所奏,忠原本官兼官,雖有所犯,畿甸已勿問,亦無續大典禁令之事,當一體勿問,其數夥然,亦不可竝與拿問而置之。忠原縣監元景濂,兼官營將趙光鎭,陰城縣監鄭宅祚,令該府拿問,受供辭後,登對稟處。身爲道臣,朝令申嚴之下,不待朝令,先令停捧,其數雖鮮,在於禁官指揮以犯,亦在於停捧之中,其在事體,不可尋常處之,當該道臣,拿問處之。此時方伯,不可曠職,其代開門後,政官牌招開政,下批後,使之數日內辭朝。出傳敎景夏曰,臣以驪州事,有所仰達矣。凶年善治守令之遞易,大關民弊,驪州牧使鄭夏彦,治法精詳安靜,一境晏然,而有此拿罷,豈不可悶乎?上曰,自言續大典服罪,則無可論矣。景夏曰,因渠自言而然矣。上曰,果善於吏治,而爲人亦善矣。景夏曰,臣於鄭夏彦事,竊有愚見,敢達矣。臣昨秋,往驪州,聞夏彦精察爲治,民皆便之,當此凶歉,失一善治守令,誠爲可惜。且宰臣俄以別還禁令,不載續大典仰達,臣亦見之矣。續大典中,虛錄十石以下勿論,今夏彦,以三石別還,先罷後拿,則別還之數,多於夏彦者,將何以加其罪乎?若然,則別還之律,將重於虛錄之律,似宜參酌矣。上曰,備堂之意,何如?鳳漢曰,重臣所達,亦不無意見矣。上曰,所奏詳矣。旣無續大典,非今令後,不可事同而飭異,已交代者,今無可論,而其外勿問。令後犯禁者,雖一石,切勿分揀,可也。出擧條勿施上曰,注書出去,宣傳官入侍事,分付,摘奸宣傳官,入侍事。榻前下敎臣承命出與宣傳官鄭克濟·金處坤,偕入。上曰,試所,何如?克濟·處坤曰,以守令成冊上送之故,擧子甚少矣。上曰,有醉酒者乎?克濟曰,不見矣。上命承旨書之曰,莫重公事,中官有做錯之事,當該中官罷職。出傳敎鳳漢曰,今此先正臣文正公宋時烈,文正公宋浚吉,文廟陞配,旣已卜日,事當同時擧行於中外,而八道地方,遠近不同,所入凡具,倉卒難辦。必須先定太學規模,然後始可知委擧行,而日字甚急,勢難趁期爲之。丁酉年先正臣文元公金長生從享時,外方鄕校,則待秋釋菜,告由奉安。今此依此擧行,位板所造栗木,亦依前例。開城府·江華府·廣州府,則使之自辦,八道則令各其監營,先期精造,分送列邑,以爲一時奉安之地爲宜。以此知委,何如?上曰,依爲之。出擧條鳳漢曰,兩先正陞配文廟,實出於我聖上崇儒重道之意,凡在聽聆,孰不欣聳?臣取考本曹謄錄,則文元公從享時,因禮曹判書閔鎭厚所達,有奉祀孫錄用之命矣。今當兩先正從享之日,兩家奉祀之孫,亦宜有錄用之擧矣。上曰,依例錄用,可也。出擧條以次退出。
上在昌德宮。常參·經筵,以代理停。
下直,靑陽縣監朴師範,歙谷縣令李商重。
李永暉達曰,明日常參,取稟。令曰,停。
尹東度達曰,大司憲閔遇洙,掌令李奎徽在外,鄭彦忠武一所監試官進,執義兪彦述武二所監試官進,持平吳奉源陳書留院,鄭述祚牌不進,今日以監察茶時之意,敢達。令曰,知道。
李永暉達曰,同副承旨朴師訥,今日不爲仕進,卽爲牌招,何如?令曰,依。
尹東度達曰,憲府連日監察茶時,事甚未安。除在外·試所進去·陳書留院外,持平鄭述祚,卽爲牌招,何如?令曰,依。
以持平鄭述祚牌不進罷職令旨,令于尹東度曰,推考徽旨捧入。
李永暉,以弘文館言達曰,本館上番副修撰徐命天,以禁衛營從事官,今日本營坐起時,晝仕出去之意,敢達。令曰,知道。
尹東度,以都摠府言達曰,副摠管吳彦儒,以刑曹參判,本曹坐起,今日晝仕出去,而逐日赴坐,煩達未安,入番間,依例除草記往來之意,敢達。令曰,知道。
傳于李永暉曰,十五日頒敎,親臨明政殿爲之,而服色則黑團領,軍兵以入直擧行。
傳于朴師訥曰,儒臣持頃日所持入詩傳,昨日使之得寘冊子,亦爲持入,而入侍于世子宮差備。
傳于李永暉曰,藝文提學有闕之代,今日政擧行。
令于朴師訥曰,明日次對爲之。
尹東度達曰,明日次對,兩司當爲進參,除在外·試所進去·陳書留院外,未肅拜不爲行公人員,竝待開門牌招,以爲進參之地,何如?令曰,依。
李永暉,以吏批言啓曰,本曹佐郞洪趾海呈狀內,身病甚重,勢難察任云,依例改差,何如?傳曰,允。
有政吏批,判書申晩進,參判趙雲逵進,參議金相福在外,右承旨李永暉進。
吏批啓曰,忠淸監司,今當差出,而擬望之人乏少,承旨竝擬,何如?傳曰,允。
又啓曰,臺諫及玉堂闕員,今當差出,而擬望之人乏少,相避外任,竝擬,何如?傳曰,允。
以李彦衡爲正言,洪景海爲副校理,南有容爲藝文提學,權爀爲右副賓客,曺命采爲社稷提調,金履健爲繕工副正,金致恭爲濟用判官,金漢吉爲儀賓都事,趙載翰爲義禁府都事,趙鵬逵爲敦寧參奉,安允福爲竹山府使,趙暾爲忠淸監司,朴道源爲舍人。
兵批,行判書李喆輔病,參判沈星鎭呈辭,參議李景祜入直進,參知李彜章病,右承旨李永暉進。
以李弘遠爲副護軍,鄭存謙爲副司果,李祉承爲副司正,羅浣爲同知,鄭履殷爲僉知。
承旨前望單子,以李景祜爲左承旨。
李永暉,以兵批言啓曰,知中樞府事兪廣基·沈廷采,同知中樞府事朴弼理·南泰赫·韓選基·趙昌來·朴徵賓·李格,僉知中樞府事李仁好·金夢垕·金夏九·許逅·鄭重器,或在鄕,或病難供職,忠壯衛將李萬龍,近得輪疾,差復無期,忠翊衛將洪履基,身係軍門,勢難兩處供職,俱爲呈狀乞遞,竝今姑改差,何如?傳曰,允。
吏曹口傳政事,以李敏坤爲奉常正。
尹東度,以武二所差備官,以試官意啓曰,參試官禮曹正郞崔,自昨日夕,素患痰癖之症,猝然衝亘,氣息昏窒,不省人事,目今症形,萬無參試之勢,令政院,卽速稟旨變通,何如?傳曰,允。
又以武二所差備官,以試官意啓曰,今番擧子錄名之數,比前夥然,且當窮春,遐方擧子之曠日留滯,亦甚可慮,依一所例,四貫革,設行之意,敢啓。傳曰,知道。
朴師訥,以承文院官員,以都提調意達曰,本院寫字官前銜金龜瑞·崔重益·李啓晩·趙大復身死代,肄習金德淳·金德臣·李恒培·李得範,陞實付軍職,冠帶常仕,肄習崔道吉·閔重錫·洪聖浩·洪啓基·洪聖龜·金興瑞·金潤器·張麟慶·張聖根·李宗臣·李彦茂·趙尙泰·慶雲紀·李忠國·洪普運·李彦恒·崔孝得·李德寬·李德泳,陞補前銜,及朴萬齡·劉光五,移他司,朴再春身死代,學生朴思仁·李龍翼·尹英哲·李義培·劉益獻·劉益健·李彦福·金範龜·金廷龍·洪得麟·李宗民·鄭昌禧·李檀·彭得大·吳載緯·吳載經·鄭載禧·趙宗大·金快禧·徐弘基·崔奎煥·朴世元,筆才頗有成就之望,竝屬本院肄習,使之另飭鍊業,何如?令曰,依。
以右議政趙載浩六十四度呈辭,令曰,安心調理。
丙子二月初四日申時,上御崇文堂。儒臣入侍時,副修撰徐命天·洪良漢,同副承旨朴師訥,假注書李祉承,記事官李世演·金和澤,進伏訖。上曰,林慶業家藏冊,注書持來。臣祉承持入。上曰,注書誰也?師訥曰,前正言李萬恢之子也。上曰,然乎?爾年幾何?臣起伏曰,臣之今年二十一矣。上曰,林將軍傳,上番讀之。上曰,林慶業設施,有古名將風矣。自北而還,旋卽被禍,其事跡,孰能如是錄出耶?命天曰,人之遠行,例有日記矣。上曰,此傳頗詳,忠義可想矣。將軍卽一岳飛,自點卽一秦檜,而檜不過爲小人,點則爲大逆,亦不可比而同之矣。命天曰,然矣。上曰,予嗣服以來,苦心只在於繼述,而今於林將軍致祭一事,可見矣。命天曰,今年卽丙子也。顯忠祠旣命致祭,又於林慶業事,宸衷興感,特爲賜祭,繼述之盛德,臣民莫不欽仰矣。上曰,今日政,兵判入來乎?師訥曰,以病不來矣。上曰,翰林之父,推恩陞資之後,尙未經中樞乎?和澤曰,姑未及爲之矣。上曰,近日政出幾人耶?和澤曰,已出十五人矣。上曰,汝父入於望乎?和澤曰,頃日政入末望矣。上曰,此如出六人之以次陞望,後日政,當入副望矣。上曰,東宮次對,明日爲之乎?師訥曰,睿候方在未寧中,故自備局頉稟矣。上曰,春坊上下番,入侍事,分付。出榻敎弼善尹東昇,司書李宜馣入侍。上曰,聞日昨宮官,進講栗谷書云,果以何義陳戒,而元良看書時,坐乎臥乎?東昇曰,睿候雖未寧,而見書輒起坐,問難亦詳悉矣。頃日江華留守趙榮國,因日次入侍,以宣廟嗣服初,先正李珥陳戒色勸學之箚,言甚切至,可以取覽爲達。故小朝使臣等讀之,而節節稱歎,仍令作帖書入,大朝頃日綸音,又令精書以進矣。宜馣曰,臣等以先正箚中辭職一款,無甚關緊,撮其要語,書入之意仰達,則小朝以竝爲書入下答矣。上曰,予之述編,雖愧於先正文集,而元良之所可監者在玆,所可勉者亦在玆,則可作元良懷中之簡,宜以此陳勉也。仍命書傳敎,傳曰,旣諭飭敎,豈欺元良?此後胄筵時,展算讀書之課,特令除之。頃者召對時,訓釋旣命除之,而書筵體重,勿除事,分付侍講院。上曰,近來言責之臣,全事媕婀,而李福源一書,可謂鐵中錚錚矣。良漢曰,上番,昨以愼疾勸學上書,而小朝亦以體念下答矣。上曰,儒臣上書,注書持來。臣祉承,承命持入。上命師訥讀之。上曰,凡事若從吾好而舍諸人,則事必無成,咈吾意而取諸人,則事必有終。小事猶然,況國之大事乎?元良之所好,若適於義,則爾等必將順之,元良之所好,若違於義,則爾等必匡救之。古語曰,疾風知勁草,爾等年少,須體我暮年眷眷之意,善事元良,可也。命天曰,聖敎至此,雖頑如木石,豈無油然感動之心乎?臣於聖敎之下,有區區所懷,敢此仰陳。臣父臨沒時,謂臣兄弟曰,吾旣不得殫竭報君而歸,死將難暝,汝之兄弟中,若登科則須圖報萬一,毋負余臨死之托也。其後臣,多病失學,倖竊科第,今此所叨,實爲布褐之極榮,而蒙無學識,實無一分啓沃之望,臣歸無見父之面矣。上曰,聞儒臣之言,予心愴感矣。予之嗣服之初,儒臣之父,亦以儒臣出入經幄矣。命天曰,向者,伏見戒東宮綸音,字字切至,小朝固當體念,而今者殿下,已許兩先正從享之請,大有光於聖德,實是斯文莫大之慶。且視學已定,縟儀將行,崇儒右文之化,人孰不欽仰乎?小朝若隨駕,則亦可謂身敎之道矣。上曰,從享事,偶然而成耳。上曰,金漢老供辭,注書持來。臣祉承持入。上曰,承旨讀之。上曰,停俸關文,自監營三日後始爲到付者,誠甚稽緩矣。仍命師訥書傳敎,傳曰,無柴之堗,豈有其煙?停俸命下,恐或太晩,申飭備局,其卽分付,則爲牧民之官者,焉敢忽于暮年深夜憂民之敎,而逾多日封倉,已涉無狀。而雖雜穀代捧,狀請許施,然後擧行,而釜鼎代俸,亦涉無謂。聞御史所奏,封倉遲滯,專由於區處雜物之致云。噫,代俸者,已法外,閼君命而中止,若不嚴懲,豈爲民之意哉?昨聞重臣所奏,廣州曾有此等弊云,其犯非經歷則卽中軍也,而特敎廉問,特敎拿處之下,觀其申目,全然漫漶,事之無嚴,莫此爲甚。若此不已,其何命御史,其何有王府?其令該府,更爲嚴問口招,而若不直招,當遣御史,嚴査其果實狀,宜施禁錮之律。噫,雖常人其相欺之,心常爲駭,況人臣乎?以此添問目,而雖囚西間,此査未決之前,傳食外,嚴禁其札事,分付該府。金漢老供辭中,關文所到,在於二十三日夜云,申飭備堂,待城門卽爲分付云,則廣州不過一息程,而頒布之遲滯若此,京畿道臣,從重推考。傳曰,今之凡事,初嚴終解,尋常慨歎。昨因重臣所奏,近者處分事,其命勿問,更以思之,其於別還之禁,雖無續大典亦無許之之令,而其且法外,旣命御史廉問,旋卽分揀,御史輕矣,處分亦輕矣。若此,今番禁令之前,自歸應行之典,而善治之吏,雖可惜,循私之禁當嚴,而況忠州事,處分斑駁,昨日驪州事,擧條勿施。出榻敎上曰,儒臣進講。命天讀棫樸章,良漢讀旱麓章,師訥讀思齊章,祉承讀皇矣章,世演,讀靈臺章,和澤讀下武章訖。命天曰,雖以文王之德之至,有無然畔援之戒,臣愚死罪,人非堯·舜,安得每事盡善?殿下於夜氣淸明之際,自省曰,予之一政,善乎否乎?予之一事,是耶非耶?有則改之,無則加勉,以勵晩政,千萬祈祝。上曰,儒臣陳勉,誠切實矣。諸臣遂以次退出。
上在昌德宮。常參·經筵,以代理停。
李永暉達曰,明日國忌齋戒,再明日國忌正日,初八日·初九日·初十日,擧動相値,此五日,常參頉稟。令曰,停。
尹東度達曰,大司憲閔遇洙,掌令李奎徽在外,鄭彦忠武一所監試官進,執義兪彦述武二所監試官進,持平吳奉源陳書留院,鄭述祚陳書入達。令曰,知道。
尹東度,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
又達曰,判義禁李鼎輔,除拜多日,尙不出肅,金吾滯囚,委屬可慮,卽爲牌招察任,何如?令曰,依。
李景祜達曰,戶曹判書鄭翬良,連呈辭單,不爲行公,卽爲牌招察任,何如?令曰,依。
李永暉達曰,藝文提學,特敎差出之下,多有擧行之事,新除授藝文提學南有容,卽爲牌招察任,何如?令曰,依。
令于尹東度曰,大臣·備局堂上,引接。
以右議政趙載浩六十五度呈辭,令曰,安心調理。
傳于李永暉曰,儒臣持昨日所持入冊子,先入侍,禮曹判書·刑曹判書,亦爲入侍于世子宮差備。
又傳曰,忠淸監司趙暾入侍。
尹東度,以吏曹言啓曰,社稷親祭時典禮官,例以奉常正塡差,而正李彦衡,移拜正言矣。其代,以入參誓戒人,口傳擬入之意,敢啓。答曰,知道。
李景祜,以戶曹言達曰,依令旨,右議政趙載浩,去十二月·今正月·二月,合三朔祿俸,令倉官,更爲輸送于本家,則以爲雖承更輸送之令,而旣辭其職,不敢冒受常祿云,祿俸又不領受,何以爲之?敢稟。令曰,令倉官,更爲輸送。
尹東度,以備邊司言啓曰,會寧·慶源開市,旣以完畢,令承文院,撰出回咨,別定禁軍,騎撥下送于義州府,使之傳給鳳凰城將處,以爲轉送北京之地,何如?傳曰,允。
李景祜達曰,卽者戶曹郞廳來言,明日太廟春奉審時,本曹堂上,當爲進參,而判書鄭翬良,以社稷親祭薦俎官,肄儀進去,參判權爀受由在外,參議申暻在外未肅拜,無以推移進參云。在外人員,合有變通之道,何以爲之?敢稟。令曰,抄選外,參判改差。
李景祜啓曰,因本院達辭,明日太廟春奉審時,戶曹堂上,當爲進參,而判書鄭翬良,以社稷親祭時薦俎官,肄儀進,參判權爀受由在外,參議申暻在外未肅拜,無以推移進參,參判改差事,令下矣。戶曹參判有闕之代,令該曹,卽爲口傳差出,仍卽牌招,使之進參,何如?傳曰,允。
朴師訥,以侍講院言達曰,本院新際授兼弼善沈鑧,兼司書金時默,旣有只推之令,竝卽牌招察任。新除授右副賓客權爀,時在全羅道錦山地,書筵事緊,斯速乘馹上來事,下諭,何如?令曰,賓客下諭事依達。至兩講官,別無情勢,日事違牌,事體殊極未安,竝卽牌招。
以正言李彦衡牌不進罷職令旨,令于朴師訥曰,推考徽旨捧入。
朴師訥,以兵曹言啓曰,明日社稷親祭肄儀時,本曹堂上一員,當爲侍衛進參,而判書李喆輔,連有公故,參判沈星鎭,身病猝重,連呈辭單,參知兪漢蕭,今方入直矣,見差於壇上執禮。明當進參肄儀,而他無推移侍衛及入直之員,參議有闕之代,令該曹,以在京無故人,口傳差出,仍卽牌招,參判,亦令政院,稟旨變通,何如?傳曰,允。
朴師訥達曰,因兵曹草記,參判沈星鎭,身病猝重,明日肄儀時,侍衛及入直,無以推移,令本院變通事,允下矣。兵曹參判沈星鎭,合有變通之道,何以爲之?敢稟。令曰,改差。
又啓曰,因本院達辭,兵曹參判沈星鎭,改差事,令下矣。兵曹參判有闕之代,令該曹,卽爲口傳差出,何如?傳曰,允。
吏曹口傳政事,以李昌壽爲戶曹參判,吳遂采爲兵曹參判,徐命臣爲兵曹參議。
以全羅左水使狀達,戰船失火,煌恐待罪事,令于尹東度曰,勿待罪事,回諭。
朴師訥,以弘文館言達曰,新除授副校理洪景海,時在京畿楊州地,經筵入番事緊,請斯速乘馹上來事,下諭。令曰,依
又以兵曹言啓曰,今此永禧殿擧動時及社稷擧動時,各殿問安馬,與各差備應把之數,無以推移。依前例,京畿驛馬十匹補把,以充不足之代事,分付本道,何如?傳曰,允。
尹東度,以義禁府言達曰,卽接月令醫員玄啓祚手本,則時囚罪人金華鎭,素患痰癖之症,添劇於處冷之餘,食飮全廢,昏倒不省,氣息奄奄云。自前罪人病勢如此,則有保放救療之規,敢此仰稟。令曰,依爲之。
又以義禁府言達曰,忠淸監司趙明鼎,忠原縣監元景濂,兼官營將趙光鎭,陰城縣監鄭宅祚等,拿問處之事,徽旨達下矣。元景濂·鄭宅祚等,俱在任所,發遣府羅將拿來,而趙明鼎·趙光鎭,交代後,依例發遣府都事書吏,竝拿來,何如?令曰,依。
朴師訥,以武一所差備官,以試官意啓曰,今日臣等,來詣試所,而監試官司諫院大司諫兪㝡基,强疾來參,病勢越添,實無監試之望。莫重國試,監試官不可不備員,令政院,稟旨變通,何如?傳曰,允。
左副承旨尹東度書曰,伏以我大朝,以愾然風泉之思,有感于玆歲,乃於王春正月,特擧褒忠奬節之典,當時斥和諸臣,竝蒙表章,而臣高祖文正公臣煌,亦霑賜祭之恩。臣以不肖殘裔,忝廁朝列,獲際殊私,不覺感涕之盈襟也。臣祖塚墓,遠在湖鄕,祗受恩命,行有日矣,而臣顧身縻夙夜,末由往參。竊觀賜祭家子孫之帶職者,陳章丐由,多有近例,輒敢冒僭猥,仰瀆至懇。伏乞离明,俯垂諒察,特許臣往來之暇,俾得以與覩盛典,獲伸私情,千萬幸甚。臣無任云云。答曰,覽書具悉。爾其依所陳,往來焉。
大司諫兪㝡基書,伏以臣頃於試牌之下,不敢爲違逋之計,力疾趨詣,實出於嚴畏分義,而旋以監試官進參,今爲多日,連因風寒阧劇,觸傷非細。昨日午後,猝添胸腹之痛,呼吸喘促,精神昏迷,急灌藥物,少無所減。諸試官,無不見而危之,將欲草記變通,而臣姑止之,僅僅扶曳,還歸私次矣。夜來諸症倍加,粒米勺水,不能吞下,急邀醫人而問之,謂以脾胃暴虛,將成大病,而此則猶屬來事,卽今病勢,十分危苦,胸脅牽痛,頭眼眩暈,僵臥昏綴,莫省人事。臣之一身死生,雖不足恤,而莫重國試監試官,無以備員,則其事體之未安,爲如何哉?玆不得不敢將疾痛之呼,仰瀆离明之聽。伏乞睿玆,亟命遞臣之職,仍治臣罪,俾賤疾得以調息,科試得以無曠,不勝萬幸。目今災荒無前,餓殍載路,以我大朝若恫之念,錦玉靡甘,常推惻怛之仁,絲綸誕降,特講拯救之策,凡在大小臣僚,孰不欽仰感動,思所以對揚仰承之道哉?又況勅勵耳目之官,導之使言,而如臣衰朽闇劣,曾未能論一事進一計,孤負職責,爲罪大矣。惟望邸下,法春和議賑之典,體先王掩胔之政,專以保活生靈,爲當今急務,恐未可已也。臣於待罪國子之日,以館僕之支賴,江民之貽害者,成草記呈政院,格而未達,今不可以已離其職,而不爲之言,略陳辭書之末,仰冀邸下之裁處焉。噫,太學養士之本,而其養之之需,專責於典僕,近日典僕等,生計鮮少,離散相繼。況當今年應役難支,此卽朝廷之所共知也。粵在祖宗朝,爲聖廟守直之重,賜予甚多,而後盡還屬他司。又鹽魚市稅之賜,予實爲典僕資生,兼助養士之需,意非偶然,流來已久,而一自己酉停罷之後,沈魚市稅,公然爲乾魚廛人之所攬取,典僕失業,自此而始。故所爲乾魚之廛人,私自兼竝,厚收其稅於上下沿江及坊曲坐肆,龍斷之利,靡有滲漏,通神貨能作氣勢,哀彼八江之民,在其掌握,莫敢誰何。雖以昨冬本館堂上所捧江民處侤音見之,江上痼弊可知。且自己酉以後,大臣·重臣·諸宰,或筵達,或草記,備陳閑雜市人之不當橫奪典僕生業之意,而尙未準請,誠爲慨然。江民怨咨,已不可勝記,而典僕有日散之慮,多士無可養之資,此豈國家所以重賢關之意哉?臣謂沈魚舊稅,一依祖宗朝特賜之例,還屬太學,以復典僕之舊業,俾革江民之積弊,幸甚。臣無任云云。答曰,覽書具悉。所陳體念,而典僕事,令廟堂,稟處。卿其勿辭察職。
持平鄭述祚書曰,伏以臣本來情地,實無復玷臺端之勢,而次對體重,分義是懼,黽勉一出,初非仍因蹲冒之計,今若貪榮恃寵,知進而不知退,則是眞放倒廉恥之一鄙夫。臣雖不肖,平日所以藉手而事君者,不欲如此,邸下,亦何必枉人之性,徒以趨走承順爲恭,而不思所以砥礪臣工之道哉?抑臣有私情之懇迫者。臣父年迫八耋,如日下山,居常有凜凜之憂,又自日前,添得風痺之症,右邊不仁,氣息綿綴,如無傍人之看護,則坐臥飮啖,不得自專。臣方左右扶持,有不忍頃刻離捨,召牌儼臨,進身無路。伏乞睿慈,曲諒臣情私,特許鐫免,以便救護,仍降威罰,以肅朝綱,不勝幸甚。臣無任云云。答曰,覽書具悉。爾其勿辭,先察職後護焉。
同義禁朴弼理書曰,伏以天祐宗祊,寶曆無彊,久晦之義理昭闡,無前之邦休荐瑧,三殿縟儀,同日竝擧,一年四慶,千古罕有,八域歡忭,曷有其極?恩榮所推,至及臣庶,春風壽域,普賜同樂,如臣不肖,亦得與沾於優老之澤,其所感祝,當復如何?獲覩如是之慶,又蒙如是之恩,蹈忭之誠,感惶之忱,臣豈後於人?而第臣一疾,自冬至春,旣殊僅甦,委頓床褥,運動不得,旣不能鼓舞於大庭崇呼之班,又不能趨走於群僚叩謝之列,忱誠未伸,分義都虧,惶悚耿結,只自憐歎。此際金吾兼銜,忽下於夢想之外,又伏蒙大朝特敎,勿拘解由,同樞實職,一日荐除,臣是何人,偏被恩私,至此之過濫?臣聞命驚惶,罔知攸措。隨衆移病,得解樞銜,而議讞重任,尙縻在身。惟臣萬萬不稱,決難承膺之狀,姑置不論,雖欲冒沒一肅,粗伸感激之悃,而顧臣病狀,尙爾沈淹,眞元漸削,氣息綿綴,欲起還仆,無以自力,時月之內,萬無復起之望,束帶趨謝,非所可議。所帶之職,責任緊重,有非虛縻久曠之地,一日不解,只增惶悶。伏乞睿慈,俯垂諒察,特命遞改臣金吾之銜,使職事無曠,私分粗安,千萬幸甚。臣無任云云。答曰,覽書具悉。卿其勿辭,從速察職。
敎故左議政文正公宋時烈從祀文廟書。王若曰,人君之表章斯學,所以正士趨,聖廟之陞躋前賢,所以明道統。而世敎豈曰小補?矧國論咸歸大同?惟卿得賢爲師,信道不惑,惟淵源深,故門路正。上接石潭之嫡傳,以豪傑姿有臨履功,一準考亭之模範,力探閩洛之微奧,洞見大道之原,志挽唐虞之皥熙,蓋得聖人之任。故魚水契合之盛,自龍潛知遇之初,謂扶植綱常,莫若明尊周之義,謂內外修攘,必也先格君之心。貂裘備遼薊之寒,尙想奮發之大志,鳳詔緘雨露之澤,暗契密勿之深猷。際五百必興之期,治敎丕闡於彝則,有千萬吾往之勇,操履不渝於險夷,日星耀九衢之昏,山斗均四海之仰。闢詖辭而正邦禮,質諸古而無疑,尊師道而勵士風,到于今而受賜。年彌高德彌卲,退則易而進則難,三朝之典刑獨存,一世之汚隆是卜。英才樂育,大儒繼起於門墻,宏範昭垂,後學咸囿於陶鑄,奚但一邦之誦法?允宜百代之師宗。院額特揭於華陽,御墨動璀璨之色,廟享未遑於此日,士林激抑鬱之情。始也三紀之請靳兪,蓋緣愼重之意,今焉八路之論歸正,詎緩崇報之章?是謂國人曰賢,果然大德必祀。玆以卿,從祀於文廟之廡,班序有秩,統緖愈明,曁同德而竝躋,怳襲蘭室之臭,瞻賢師而孔邇,宛侍杏壇之遊,仰景行而興懷,幾恨九原之難作,就私祠而錫奠,仍命永世之不祧,微晟德孰與此焉,而縟儀若待今者。於戲,庸培一國之元氣,俾聳多士之觀瞻,典禮莫盛於豆籩,孰無矜式之志?型範不泯於衣鉢,佇見作新之休。故玆敎示,想宜知悉。藝文提學南有容製進。
敎贈領議政文正公宋浚吉從祀文廟書。王若曰,惟天篤生眞儒,式贊休明之敎,大德必得常祀,聿擧崇報之章,玆循僉同之論,庸示尊尙之意。仰惟列聖,尤重斯文,褒崇先賢,爲多士誦法之地,表章正學,盡一世作新之方,猗文敎之旁流,有哲人之輩出。惟卿早歲志道,大賢爲師,資稟最高,藹然天理明而人慾淨,門路旣正,卓乎大本立而妙用行。探賾乎洙泗閩洛之緖餘,多昔賢之未發,剖析乎天人性命之微奧,質前聖而無疑。當聖祖側席之辰,膺丘園束帛之禮,講說屢感於天聽,溫醇范淳夫之釋經,謨猷動合於時宜,剴切呂原明之論事。國恥莫雪於事葛,無一日忍忘痛冤,家計專在於尊周,雖萬言不出修攘。禮學足以範俗垂世,必自修身,正道足以闢淫拒詖,豈曰好辯?惟道之所被也廣,亦沒而不亡者存。天若假年,庶興孔明之禮樂,士多薰德,孰傳紫陽之衣書?朝家之貤贈雖隆,猶未盡闡學之道,鄕社之禋祀殆遍,尙有歉彰德之方,肆文廟從祀之論,卽擧國共公之議。三紀之請靳允,雖緣愼重之規,八路之籲齊聲,寧孤顒望之意?瞻寶墨於興院,褒尙粵自先朝,薦華籩於泮宮,崇奉若待是日,禮則然矣,祭在斯歟。玆以卿從祀于文廟之廡,位亞賢師,躋同道友。瞻焉孔邇,宛接弄月之胸懷,德必有鄰,怳見立雪之氣像。念世敎之扶植,幾切不同時之歎,侈家祠之苾芬,爰仍勿遷之禮。於戲,士風賴以丕振,國脈由是益綿。餘韻尙存,孰無觀感之志?景行斯仰,佇期作興之休。故玆敎示,想宜知悉。藝文提學南有容製進。
丙子二月初五日辰時,王世子坐時敏堂。大臣·備局堂上,引接入對時,左議政金尙魯,行禮曹判書洪鳳漢,行司直金聖應,漢城左尹申晦,禮曹參判金善行,工曹參議金致仁,副修撰徐命天,左副承旨尹東度,假注書李祉承,事變假注書金載祿,記事官李宜馣·金和澤,進伏訖。尙魯曰,日來風寒,調攝中睿候,若何?令曰,少愈矣。尙魯曰,腹部上升之氣,何如?令曰,升降有時而不至大段矣。尙魯曰,泄候,何如?令曰,一樣矣。尙魯曰,大朝氣候,若何?令曰,一樣矣。尙魯曰,大王大妃殿氣候,若何?令曰,一樣矣。尙魯曰,中宮殿氣候,若何?令曰,一樣矣。尙魯曰,今日次對,以睿候未寧,昨已頉稟,而日氣峭寒,恐致添劇,臣等雖入對,而不勝憂悶矣。令曰,自大朝有下敎,故今日爲次對矣。尙魯曰,今日次對,備堂之懸病太多,事體未安,竝推考警責,何如?令曰,依爲之。出擧條尙魯曰,此慶尙監司李益輔狀達也。以爲曾前大殺之年,有徒流移配之例,道內雜犯以下,編配他道,京外新定配者,限秋成勿送本道事,請令廟堂稟處矣。本道事勢雖如此,諸路擧皆歉荒,許多徒流之類,其何以輕議移配,徒貽弊端乎?此則置之。至於新配一事,限今秋,依狀請施行事,分付京外,何如?令曰,依爲之。出擧條尙魯曰,全州前判官金聖休,以儲置米事,因本道道臣狀聞就囚,而及其議處,以宥旨前事,分揀見放矣。取見道臣狀本,則守令雖無親犯之事,儲置事目至嚴,八百餘石爲吏胥恣意弄奸,若是狼藉,則爲官長者,其無罪乎?此而不治,則儲置輕矣,後弊大矣。令金吾更爲勘處,當該堂上,從重推考,何如?令曰,依爲之。出擧條尙魯曰,此黃海監司南泰耆狀達也。備陳本道還穀不敷之狀,仍請畿甸移轉四千石,特爲還寢事,令廟堂稟處矣。畿內還上,本來不足之中,値此荒歲,農民種糧,無以繼給,而附近諸處,無他推移之道。且常賑穀移劃,已有前例,故當初參酌劃處者,寔出於萬萬不得已也。道臣狀辭雖若此,在畿甸,則非此穀,將大狼狽矣,在本道,則石數不多,足可分劃,民命所關,決難還寢。卽爲準數移轉之意,嚴飭分付,何如?令曰,依爲之。出擧條尙魯曰,此咸鏡監司徐志修狀達也。以爲道內民飢,日益遑急,朝家所追劃浦項穀,該道終若勒持,則北民皆將盡劉,令廟堂劃卽稟旨分付,俾無後時之歎爲請矣。北關凶荒,視他道孔棘,而本道旣無生穀之道,非南穀,則近止之民命,無以濟活,故嶺南道臣,果有還寢之請,而廟堂覆奏不聽許。日昨大朝朝參時,爲軫北民阻飢之患,特遣都事,使之督運,今則可無相持不許之理,而但駕海遠輸,每患淹滯,若不急速運泊,則誠有後時之慮。前後所劃穀物,星火裝載,刻期入送事,更爲嚴飭分付於咸鏡都事及嶺南道臣,何如?令曰,依爲之。出擧條尙魯曰,此開城留守尹汲狀達也。備陳所得關西木取剩貿穀之前,初頭賑資,悉難辦措之狀,仍謂大興山城軍餉新耗三百十石,盡數劃給事,令廟堂稟處矣。今觀狀辭,事勢則然。本府所管,無他名色,餉穀雖重,勢將以此區劃,而全耗盡許,未免大過,餉米中小米四十石,大米·太各三十石,合一百石劃給,何如?令曰,依爲之。出擧條尙魯曰,兩先正宋時烈·宋浚吉從享事,館儒陳章屢請,日昨大朝親臨誓戒罷後,特爲允許,絲綸鄭重,此實爲昭代之盛擧,斯文之大幸也。臣以一擧而三善具焉,已獻賀於大朝,今又獻賀於邸下矣。令曰,積年未遑之事,今始允許,幸莫大矣。尙魯曰,吳奉源所懷書,多日留院,恐非重臺閣之道,使承旨,取覽臥內無妨矣。令曰,臺臣異於講官,其章似不可取覽於臥內矣。諸臣,遂以次退出。
同日午時,上御崇文堂。儒臣·禮判·刑判入侍時,副修撰徐命天·洪良漢,禮曹判書洪鳳漢,刑曹判書鄭亨復,左承旨李景祜,假注書李祉承,記事官李世演·金和澤,進伏訖。上曰,儒臣進講,命天讀公劉章,良漢讀生民章,景祜讀行葦章,世演讀旣醉章,和澤讀鳧鷖章,祉承讀假樂章訖。上曰,禮記內則,注書持來,臣祉承持入。上使良漢,讀之訖。上曰,禮記近無進講之事,而下番能熟知之,且以其所講詩傳觀之,所奏詳悉,所勉切至,誠可嘉也。亨復曰,近來酒禁雖嚴,而蠢婦頑夫,敢違十行之絲綸,自犯三尺之斧鉞,至於刑曹至近之地,猶有埋置酒甕,潛賣見捉者,誠極駭然。此而不嚴懲,無以勵百矣。上曰,犯禁者凡幾人耶?亨復曰,殆至十餘人矣。上曰,旣罷酒房,且告眞殿,而閭巷間,猶有賣酒者。此不知邦禁之至嚴而然耶?景祜曰,閭巷間,豈有不知之理,而資生之寡女,業嗜之常漢,或不無犯禁者矣。鳳漢曰,邦禁至嚴,庶可無酒,而今聞刑判所奏,猶有犯禁者。此後則,申飭京兆,一體禁斷,何如?上曰,一刑曹足矣,又何使京兆,騷撓於民間耶?鳳漢曰,自京兆申飭五部,使之禁釀,而如或有犯禁者,自刑曹捉治定罪,似好矣。上命景祜書傳敎,傳曰,今召秋判者,意非欲得犯酒也,庶幾犯者止息矣。聞其所奏,其後被捉,至於十餘人之多,而其中居於法曹咫尺之地者,釀甕埋地而被捉云。噫,今日法令不從者雖多,至於禁酒,則於莫重之地,旣用醴酒,五日日次,進獻醴酒,亦已承敎勿封,則雖曰無識,卽一朝鮮之民,其所放恣,若是之甚乎?不可尋常處之。雖施一律,固不足惜,而此專由於恒日令不信之致,若施一律,此導之以刑者也。其雖參酌,若不嚴懲,刑配相續,國綱其將至於無謂之境。定式後犯者,其洞任,一遵下敎擧行,其中多釀者一人,過齋後依例擧行,而黑山島永爲奴婢,其令懲創而勿犯。此亦京兆不能誠心之致。洞任之不謹,亦由於部官之一任便臥,視若楚越之致。京兆堂上,竝越俸三等,當該郞廳罷職,部官竝拿問處之。上曰,湖西伯似當來待於閤外,入侍事,注書出去分付。臣祉承,趨出傳命,忠淸監司趙暾入侍。上曰,何日當辭朝乎?暾曰,初十日後,卽欲辭朝矣。上曰,饑歲吾民,必須拊摩,毋至離散,可也。暾曰,聖敎至此,敢不竭力?上曰,何時自安東遞來乎?暾曰,再昨年遞來矣。上曰,湖西風習,何如?禮判曾經道伯,進達之。鳳漢曰,嶺南古稱士夫之鄕,而今則忠淸一道之士夫,多於嶺南。別還之請,殆不勝其弊,而自有日前下敎之後,似無此弊矣。上曰,禁緞之令旣行,則別糶之防塞,又何難也?景祜曰,至若窮民之過昏營葬者,亦難一向防塞矣。上曰,湖西伯先爲退出,辭朝時當召見矣。鳳漢曰,功臣之不祧,乃是法典也。至若從享於太廟·文廟之人,則法典無所論,而我東從祀諸賢,竝皆不祧,此必旁照功臣而然也。頃於先正臣文元公金長生文廟從祀時,因筵臣陳達,定爲不祧矣。今此兩先正文正公宋時烈,文正公宋浚吉,旣已從祀於文廟,則亦依此例,當爲不祧,故敢此仰達。上曰,依爲之。出擧條上曰,初八日永禧殿展謁時,當服衮龍袍乎?鳳漢曰,當依近例,以絳紗袍磨鍊矣。上曰,此禮誤矣。仍命書傳敎。傳曰,曾前眞殿,欲只行展謁,而行酌獻,故往來絳紗袍,百官從上服朝服,而展謁之禮,近年創行,故儀曹誤引酌獻禮時禮,以絳紗袍磨鍊。自今番爲始,酌獻禮往來時絳紗袍,只行展謁時,一依春秋太廟展謁例,往來時以衮龍袍磨鍊事,分付儀曹。常欲下敎,故因此而諭,凡賀禮·頒赦·頒敎,文武科唱榜,勿論親臨·權停,百官宜着朝服。而於權停時,或着或不着,此乃取便之謬例,此後則一體擧行事,亦爲分付儀曹。上曰,禮判,今日入次對,而有何擧條乎?鳳漢曰,有六擧條矣。仍陳浦項穀催送北道事。上曰,北船,以朝令往浦倉,則豈有不給之理乎?鳳漢曰,然矣。又陳松都餉耗許劃事,及海西還穀移轉京畿事,及嶺南定配限今秋勿送事,及備堂懸病人竝推考事,及判官金聖休更爲勘律事。上曰,聖休誰也?鳳漢曰,金道洽之子矣。上曰,曾經守令乎?景祜曰,自南平移拜全州矣。上曰,李宜老供辭,注書持來。臣祉承持入。上曰,宜老所犯重矣。景祜曰,宜老供辭,初雖發明,而末段甚糢糊矣。上曰,承旨書之。傳曰,因湖南伯狀聞下敎,乃聞李宜老事,取覽其供其招觀之,犯手難掩,此等穀物,此等下手,若不嚴懲,何以懲猾吏?日後長興勘律時,登對勘律。傳曰,今覽湖南道臣長興査問,事之寒心,莫此爲甚。以勸武武弁,身爲字牧,焉敢若此?若不直招,當訊問,以此添問目捧口招後,登對稟處。上曰,三國史,注書持來。臣祉承持入。上使命天讀之訖。上曰,新羅之人,名姓異常,人文未開,至於前朝,文獻差勝於新羅矣。景祜曰,前朝締結元人,固無可觀者矣。上曰,桂苑筆耕,注書持來。臣祉承持入。上使命天讀之。上曰,此文固好,而冊名亦嘉矣。命天曰,然矣。上曰,崔致遠之文,非俗臼矣。景祜曰,致遠,生於人文未開之前,其文尙高,故異於俗臼矣。上曰,近來文集卷數,或過十冊,或近二十冊,而此冊不過五卷,可謂略而盡矣。景祜曰,然矣。諸臣,遂以次退出。
上在昌德宮。常參·經筵,以代理停。
端懿王后,忌辰齋戒。
尹得載達曰,右議政趙載浩,六十六度呈辭到院,而國忌齋戒,留院之意,敢達。令曰,入之。
又達曰,左副承旨尹東度,右副承旨李應協,今日不爲仕進,竝卽牌招,何如?令曰,依。
以左副承旨尹東度牌不進罷職令旨,令于李景祜曰,推考徽旨捧入。
朴師訥,以都摠府言達曰,副摠管樂林君埏,以社稷親祭肄儀時侍衛事,議政府晝仕出去之意,敢達。令曰,知道。
又以都摠府言達曰,今此永禧殿擧動時,侍衛不可不備員,而都摠管具樹勳,身病危重,勢難行公,副摠管元景諄,以其親病,受由在外,上來無期,將不得備員,身病及在外人員。令政院,稟旨變通,以爲備員侍衛之地,何如?令曰,依。
李永暉達曰,藝文提學南有容,昨日違召,今日又不出肅,卽爲牌招察任,何如?令曰,依。
傳于朴師訥曰,今日禮房承旨進去摘奸,盡爲奉審後,入來。
又傳曰,御史留待。
傳于李景祜曰,承旨入侍于萬安門。
朴師訥,以弘文館言達曰,本館上番副修撰徐命天,下番副修撰洪良漢,以社稷大祭大祝,今日議政府肄儀時,晝仕出去之意,敢達。令曰,知道。
以兼弼善沈鑧,兼司書金時默牌不進罷職令旨,令于李永暉曰,竝推考徽旨捧入。
以京畿監司狀達,驪州呈以工曹參判元景淳病重,上去不得事,令于朴師訥曰,卿其勿辭,調理上來事,回諭。
李永暉,以禮曹言達曰,社稷親祭時,所用犧牲,明日本曹堂上,與典牲署提調,當爲進去,眼同看品,而本署提調元景夏,身病猝重,不得進參云,令政院,稟旨變通,何如?令曰,依。
又達曰,因都摠府草記,今此永禧殿擧動時,侍衛不可不備員,都摠管具樹勳身病危重,副摠管元景淳受由在外,將不得備員,令本院,稟旨變通事,依下矣。都摠管具樹勳,副摠管元景淳,合有變通之道,何以爲之?敢稟。令曰,竝改差。
又達曰,因禮曹草記,明日犧牲看品時,典牲提調元景夏,身病猝重,不得進參,令本院,稟旨變通事,依下矣。合有變通之道,何以爲之?敢稟。令曰,改差。
又啓曰,因本院達辭,都摠管具樹勳,副摠管元景淳改差事,依下矣。其代,令該曹卽爲口傳差出,何如?傳曰,允。
兵曹口傳政事,以鄭翬良爲都摠管,李衡身爲副摠管。
尹東度啓曰,武一所監試官兪㝡基,牌不進矣。監試官,不可不備員,而他無推移之道,更卽牌招,何如?傳曰,允。
傳于李應協曰,闕門待下敎下鑰,西樞加資多滯,喬桐水使已罷職,兵判使之入來開政。
吏曹口傳政事,以洪重一爲淮陽府使。
李永暉達曰,今日宗廟春奉審時,戶曹堂上,無進參之員,變通差出矣。新除授參判李昌壽在外云,肄儀已罷,判書鄭翬良,卽爲牌招,使之進參,何如?令曰,依。
傳于朴師訥曰,已入夜矣。各門下鑰,御史來詣于昨日來詣之差備。
尹得載啓曰,再明日永禧殿展謁擧動時,大王大妃殿問安,何承旨進去乎?敢稟。
又啓曰,永禧殿展謁擧動時,何承旨留院乎?敢稟。
朴師訥啓曰,卽者吏曹郞聽來言,今日爲政事,命下,而判書申晩,參判趙雲逵,參議金相福,俱以病不來,不得開政云。判書·參判·參議,竝卽牌招開政,何如?傳曰,允。
又啓曰,吏曹判書申晩,參判趙雲逵,參議金相福,牌不進推考徽旨,及罷職令旨,今方捧入,而開政命下之後,如是違牌,不卽擧行,事甚未安。判書·參判,更卽牌招開政,何如?傳曰,允。
以吏曹參議金相福牌不進罷職令旨,令于朴師訥曰,推考徽旨捧入。
有政。吏批,兼判書申晩進,參判趙雲逵進,參議金相福進,同副承旨兪漢蕭進。
以李埴爲漢城庶尹,吳遂采爲典牲提調,李彜章爲兵曹參知,洪獻輔爲果川縣監,李聖檍爲廣州經歷,趙漢弼爲龍仁縣監,李壽勛爲吏曹佐郞。
兵批,行兵曹判書李喆輔進,參判未差,參議徐命臣病,參知兪漢蕭入直進。
以尹得重爲五衛將,兪胄基爲京畿水使,趙純臣爲忠原營將,沈東尙爲順天營將,池道溟爲忠翊將,姜文耉爲忠壯將,金聲五爲同知,鄭亨泰·黃以章爲知事,朴正淳·鄭歚·李衡鎭·宋堯和·李普春·宋徵泰爲同知,張世文·魚有璜·朴民秀·尹澤休·金聖龜爲僉知,兪廣基·沈廷采·韓選基·宋徵賢·李仁好·鄭重器·金夢垕·金夏九·許逅爲副護軍,沈星鎭·權爀·朴師訥爲副司直。
兵批啓曰,新除授水口萬戶金麗光,老父今年七十八歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。
朴師訥啓曰,因武二所草記,參試官崔,素有痰癖之症,猝然衝亘,不省人事,萬無參試之望,令本院,稟旨變通事,允下矣。原單,改付標以入之意,敢啓。傳曰,知道。
朴師訥啓曰,因武一所草記,監試官兪㝡基,病勢越添,實無監試之望,令本院,稟旨變通事,允下矣。原單子中,改付標以入之意,敢啓。傳曰,知道。
以右議政趙載浩六十六度呈辭。令曰,安心調理。
朴師訥,以禮曹言啓曰,今二月十五日親臨明政殿頒敎時,王世子入參行禮之節,何以爲之?敢稟。傳曰,置之。
又以禮曹言啓曰,來三月初三日,大報壇親祭時,王世子陪參之節,何以爲之?敢稟。傳曰,置之。
又以義禁府言啓曰,今此永禧殿擧動時,大駕各差備都事,及本府入直,當直入直,武一二所禁亂官都事,不可不備員。參下都事金相翊在喪之代,令該曹卽爲口傳差出,假都事二員,亦令差出,以爲分排之地,何如?傳曰,允。
吏曹口傳政事,以鄭持淳爲禁府都事。
丙子二月初六日未時,上御養志堂。承旨入侍時,同副承旨朴師訥,假注書李祉承,記事官李世演·金和澤,進伏訖。上曰,陵殿祝式,香室官員以床捧入事,注書出去,分付。上曰,閭巷祝式,何如?若於高祖,則書以玄孫,曾祖則書以曾孫乎?師訥曰,然矣。上曰,承旨書之。傳曰,頃日重臣所奏時,誤惟王后祝文,只稱國王云矣,更以思之,心竊訝焉。今日奉審祝式,果於大王陵,稱孝子嗣王,於王后陵,稱孝子國王,不過嗣字國字異焉,而稱孝子一也。毓祥宮祝文,初曰敬祭,伊後思之,凡山川祭文,皆稱敢昭告,山川所稱諱之,其涉不然,故下敎釐正。今若因上諡封園前規式,只稱國王,於心若何?今後則陵廟旣稱孝子,宮園只稱一子字於國王之上,此乃毓祥宮·昭寧園祝式也。而儲慶園,則於陵廟,雖代遠,皆稱孝曾孫,其無異同,祝文亦勿書孝字,只稱曾孫,而此後於稱孫之時,則亦遵此例擧行,以此只分付禮曹香室。上曰,祝式衣已弊,改粧事,承旨,分付。上曰,慈殿外親及仁顯聖后外親,俱已贈職,而獨於仁敬聖后外親,尙不贈職,事涉未安。翼陵外親,卽韓有良,而其職名,予忘之矣,承史中或知之乎?師訥·和澤曰,不知矣。上曰,光城文集中,必有可考者,下番持來。上曰,同春爲仁顯聖后之外親,而贈相職乎?尤庵,以何官入閣乎?師訥曰,未詳知也。上曰,伴直承旨誰也?師訥曰,李應協矣。上曰,李應協猶可知南溪,至於尤庵,則似不知矣。和澤持入瑞石集。上曰,韓有良職名,文集中果云何?和澤曰,贈參議矣。上曰,韓有良子孫中,有立朝者耶?和澤曰,今雖無立朝者,而韓永祚爲其孫矣。上曰,韓永祚官止侍從,而亦不爲大官矣。上曰,承旨書之。傳曰,慈殿外親,旣遵舊例贈職,仁顯聖后外親,昔年已贈議政之職,而惟於仁敬聖后外親,尙不贈職,其曰追慕乎?況昔年只有淸風國舅,故只贈宋贊成,而今則頃日贈趙贊成,卽爲慈聖而然也。於予爲聖后之心,豈敢異焉?仁敬聖后外親贈參議韓有良,依趙贊成例,特贈贊成,其致祭及奉祀孫錄用,依例擧行事,分付該曹。上曰,政事當日爲之出榻敎諸臣,遂以次退出。
同日二更,上御崇文堂。御史入侍時,京畿暗行御史鄭尙淳,右副承旨李應協,假注書李祉承,記事官李世演·金和澤,進伏訖。上曰,政官入來耶?應協曰,姑不入來矣。上曰,出再牌乎?應協曰,再牌達辭,姑未下矣。上曰,政官,旣無撕捱之端,則特敎之下,焉敢任便乎?紀綱如此,命令何以行乎?爲一開政,使其君,以致深夜不寐,實爲寒心矣。仍命書傳旨,傳曰,政官今無撕捱之端,則特命開政之下,雖非靜攝之時,不待其召,俱詣開政,分義當然,而或再違或再牌,無去來,或違牌,暮年命牌,視若尋常,其將徹夜。近者其君,日不休也,而爲臣子,焉敢若是任便乎?事之寒心,莫此爲甚。事當一竝下義禁府推考,而重祀不遠,其雖參酌,不當循例申飭,竝越俸三等,若不齊到,直捧中道付處徽旨。當該承旨,亦不檢飭,爲先遞差,參議徽旨,不卽稟下,當該中官,以制書有違私律施行。上曰,注書持此傳敎,出給後,開政與否,問之,可也。臣祉承承命趨出,以姑未開政之意還奏。上曰,承旨書之。傳曰,銓官若不行公之人,其或爲其人請牌之擧,此不過例政也。特敎開政之下,敢用此例?此後若有行公堂上,其於特命,毋敢請牌事,政院知悉。上曰,御史進前,讀書啓,可也。尙淳讀奏。上曰,竹山之還上料理,歸於私用乎?尙淳曰,以昨年支勅時物力之不足,推移用之云矣。上曰,漏結,何以區處乎?尙淳曰,此是流來謬規,故朴時佐亦爲分給官屬,而昨年報餘結,作錢之數,則出授都書員,欲於田案冊修正時,取用云矣。上曰,由吏,是何樣名目乎?尙淳曰,所謂解由吏房,而遞歸後,以此出解由云矣。上曰,然故由吏處所給最多矣。尙淳曰,時佐雖有此等所犯,而別無侵民之政,故民不爲怨矣。上曰,韓德一誰也?尙淳曰,韓德弼之弟,而爲治專以守法奉公爲務矣。上曰,尹昌垕·李瑞彪,曾經贊儀耶?尙淳曰,然矣。上曰,尹昌垕,可謂其中之善治乎?尙淳曰,臣入其境內,頗聞民譽,而百姓亦有安集之望矣。上曰,李瑞彪之遞職,御史聞之乎?尙淳曰,臣於路中,只聞瑞彪,以驪州兼官時別還事,有拿處之命,而已至於遞職之報,臣未得聞之矣。上曰,已爲遞罷矣。上曰,金器大之治政,何如?尙淳曰,在官日小,別無治政之可言矣。上曰,京太守之說,御史聞之乎?尙淳曰,臣聞百姓之言,則以爲府使莅任之後,在官之日甚少,便是京太守云矣。上曰,外方守令,無越俸之事乎?尙淳曰,在任時,則依前受月廩,而遞拜京職,則限朔數不得食祿矣。上曰,金弘得誰也?應協曰,金斗南之子也。上曰,廣州捧還穀事,御史聞之乎?尙淳曰,臣亦聞之,則百姓中,雖有稍實可納之人,少有形勢,則與將校輩相議,蹔時出避,仍爲不納矣。上曰,中軍亦然乎?尙淳曰,中軍之事,臣未的知,而槪聞將校輩,出入村閭,作弊甚多云,將校似是中軍之管屬矣。應協曰,經歷亦有將校矣。上曰,鄭趾彦爲人頗剛,故予不意如此矣。尙淳曰,鄭趾彦,臣亦熟知,其爲人蓋過於柔善,偏任下吏,至於如此矣。上曰,朝令後,別還極非矣。仍命書傳旨。傳曰,今覽御史書啓,竹山府使朴時佐,莫重還上,或料理或代捧,又敢犯手私用,而噫,昨年畿甸,抑何心任自區處?而況今年稱以補餘,又欲區處,是可忍也,孰不可忍也?不可尋常處之。令該府,從重以私律勘律,禁錮亦爲考例擧行。廣州經歷金漢老,驪州御史所奏,已知無據,而頃者筵奏,旣涉殊常,該府供辭,又涉糢糊,而今又覽御史書啓,前後御史,或奏或啓,若合符契。以曾經侍從之臣,不思筵敎面飭之意,不恤其民若此,昔之尹鐸,其能保障,今之漢老,反招民怨。而以此推之,初御史令後,晩後封倉,由於雜物區處之致云者,其亦無疑,何待更推?金漢老機張縣投畀。今御史廉問,雖無中軍之名,作弊民間,將校最多云,則中軍不言之中,亦自在其中,而其供辭,無異半吐,亦何待更推?況保障之地,不可循例處之。具觀徵,一體海南縣投畀。代穀以捧,猶稟朝令,龍仁縣令金弘得,以御史廉問推之,不可置之,此後此等事,一切嚴飭。爲一口督徵卵,忍墜家風,而昨年行幸時,申飭若何,而若是使民?此一事,於渠斷案,先罷後拿。此後此等之事,一切嚴禁,其犯者,毋論巨細,隨現施以投畀之律,以便吾民。果川縣監鄭趾彦,非比他雜技之類,而受國恩宰百里,恒知爲人,故予於果川無憂。今覽書啓,負國已無狀,而今番禁令後,雖一升穀,焉敢別還,而咫尺近畿,若是犯禁。不治之外,此一條,若不嚴懲,何以信其令?而此等之人,若不爲先,亦何以懲他?令該府遣羅將,卽其地押配三陟。利川府使金器大,民稱京太守,則其不謹可知。特命檢擬之下,飭宜先此人,越五等。當該道臣,亦不無不能檢束之飭,從重推考。陽智縣監尹昌垕,不負調用之命,勤勤奉公,其涉可尙。其令該曹,特爲右職調用。時佐所犯若是,而以兼營將,尙滯其府,其何以樹國法乎?時府使安允福,其令待開門辭朝,分付該府,卽爲拿來。龍仁·果川有闕代,今日政擇差,其令謝恩後,仍爲辭朝。尙淳曰,臣之今行,只爲廉察封書中三件事,故雖有民瘼邑弊之略有所聞見者,而別單不得爲之矣。上曰,白之,可也。尙淳曰,各邑田稅大同之上納,卽是惟正之供,畓出米·田出太,各有所納,便是不易之典。近年以來,京外捧上,日漸高重,米色點退太甚,故民間皆願以錢代納,而監色輩收錢上京,貿米納倉,亦不無中間料理之弊。上納之稽滯,米色之麤糲,專由於此。此後若使守令,各自領納,則庶無此弊矣。上曰,筵臣,曾以此陳白,已有禁令矣。尙淳曰,還穀之必以本色捧上,不得代捧,亦是常典,或値凶荒之歲,有朝令然後,始許代捧,而必以相當各穀,折定準捧。而近來則上自南北漢移轉,以至各邑還穀,色吏庫子輩,自秋徂冬,流伊捧錢於民間,待冬納倉時,以渠輩所食色落之米,以爲充納之計,而百姓或自願或看官屬之顔面而許之。一人之所當納者,幾至六七十石之多,以渠輩所得略干色落,豈能盡數充納乎?如此之故,渠輩所納之穀,太半不實,或至掃庭中塵土而成石,或値停捧之歲,則幾盡歸之於未捧之中,以致還穀之不實,未俸之夥然,亦宜嚴禁矣。上曰,此亦曾有朝禁矣。仍命書傳旨。傳曰,今聞御史所奏,莫重還穀,色吏庫子,夏先俸其錢,秋以米納官云,事之無據,莫此爲甚。若或逋欠,其將再徵於民乎?分付道臣,另加廉問,其或犯者,色吏庫子,嚴刑島配,不察守令,施以制書有違私律施行,而畿甸若此,諸道可知,一體嚴飭。尙淳曰,束伍,卽待變軍卒,或有緩急,可以朝令夕發者也。近來則太半空伍,每當習操時,必雇軍替送,事極寒心,而此非守令之過,百姓之圖避軍役,名目甚多。鄕校·書院·官屬,三項募入者,俱得免焉,有勢士夫之家墓村,則官旨不得入。此外又有守禦廳收米牙兵及待年軍,此則初無定額,且不令本邑關由,自該廳,差送將校於各邑,直爲充定,故爲弊不少。若令廟堂,分付守禦·摠戎兩廳,使之一體蠲去待年軍之名色,收米牙兵,亦令定數,自本邑隨闕充額,毋得令該廳將校,直爲充定,則束伍軍庶可有裕。而至如各項募入之革罷,事係變通,當此饑癘孔慘之時,不可騷擾民間,姑待日後,徐議革汰,以次充額,則且無空伍之弊矣。上曰,曾前以此仰達者亦多矣。尙淳曰,結錢節目頒行時,以一結所捧一百斗,推移磨鍊,無過此數,定式施行。而邑規不一,或減官中雜役而捧之者有之,或雜役復戶如前出定,而別捧五錢於百斗之外者有之。至於無詳定各邑,則此外凡有國役及公事,又稱山陵錢,每結別徵四錢錢,與當初大同節目之意,大不相同,結役煩重,民不聊生。若令道臣,就各邑事例,統一磨鍊,使一年一結之役,毋過百斗,以爲均一之地,則似好矣。上曰,結錢事目,何等嚴重,而百斗之外,何敢加捧?大同定式時,山陵亦不在其中,則爲守令者,常時何敢以此名,徵斂於民乎?此不嚴徵,無以樹法。下款事,其亦臣子之所不敢,分付道臣,嚴査以聞。於結役,畿甸若此,諸道可知。其令均廳,諸道一體嚴問嚴繩,可也。出擧條尙淳曰,近來外邑竊發之患甚多,而至於牛賊,殆無虛日。失牛之民,擧皆號呼,莫不曰若罷屠肆,則吾輩庶無廢農之患云。蓋牛賊,與官屠漢締結,屠肆卽滅其蹤跡,故牛賊之恣行無忌,尤由於此。若限農節,申嚴禁屠於外邑,則應有實效矣。上曰,其令備局嚴飭。出擧條上曰,年前尹尙喜爲忠牧時,以田稅防納事,至於被罪矣,近來亦有此弊乎?尙淳曰,守令防納之弊,似無之矣。上使承旨,出授封書於尙淳。仍下敎曰,御史出去楹外,見之而來,可也。尙淳蹔出楹外,少頃還爲進伏。上曰,結者解之,御史旣有所奏,更往廉察,而沿路各邑,亦爲一體廉探,今番亦潛往潛來,可也。尙淳曰,復命時,當以書啓歸奏乎?上曰,口達,可也。尙淳先爲退出。上曰,宗廟奉審下敎,注書持來。臣祉承持入。上曰,予暮年無睡,終夜輾轉,至始明,以惠陵奉審事下敎,而承宣誤往奉審於太廟矣。仍命書該房承旨罷職傳旨訖。上曰,下敎在今日何時,而該房爲誰,奉審者誰也?應協曰,該房卽李永暉,而下敎之在何時,奉審之承旨,臣未能知之矣。上曰,注書知之乎?臣祉承曰,奉審傳旨,朝食後始下院,而李永暉往參議政府肄儀,朴師訥往太廟奉審矣。上曰,中官稽傳,承宣誤往,極可駭然。朴師訥旣因他事遞職,李永暉今無可罪之端矣。仍命爻周罷職傳敎。傳曰,今日以惠陵忌辰齋日,故朝者禮房承旨,傳祝後往,一體奉審而來事下敎,所謂一體云者,卽奉審六陵之謂。近者中官誤傳下敎特甚,而古則政院,下敎分付,所寫者取見,今無此例,當奉審陵,不爲進往,莫重之地,非該房而奉審而來,心甚訝之。今聞開東後下敎者,食後分付云,事之無據,莫此爲甚。當該中官,令該府從重勘處。上曰,兵曹入直堂上,誰也?應協曰,兪漢蕭矣。上曰,承旨書之。傳曰,守廳承旨無人,承旨有闕代,參知兪漢蕭除授,牌招察任。諸臣,遂以次退出。
上在昌德宮。常參·經筵,以代理停。
端懿王后忌辰。
下直,竹山府使安允明,龍仁縣令趙漢弼,果川縣監洪獻輔。
尹得載啓曰,注書李世孝,身病猝重,假注書李祉承,使之仍察,何如?傳曰,允。
李永暉啓曰,藝文提學南有容,連日違召,尙不出肅,事甚未安,卽爲牌招,何如?傳曰,允。
傳于李永暉曰,左相入來,以昨日下詢御史事,使昨日入侍注書,傳之儒臣,持文王篇,同爲入侍。
尹得載啓曰,左相·儒臣,來待矣。傳曰,大臣入來,來詣于昨日入侍之所。
尹東度啓曰,因兵曹草記,明日擧動時,領軍之將,當爲備員,而禁軍別將趙鎭泰,以武一所試官進去,令本院,稟旨變通事,允下矣。原單中,改付標以入之意,敢啓。傳曰,知道。
吏曹口傳政事,以洪鑑輔爲忠原縣監。
李永暉,以禮曹言啓曰,卽接宣陵·靖陵官員聯名所報,則兩陵虎患,近來特甚,人物所傷,果爲頻數矣。日前,宣陵軍爲虎所囕,致斃於本陵洞內云。陵寢至近之地,虎患若是狼藉,極爲驚心。卽令該軍門,發遣軍校,期於捕捉,何如?傳曰,允。
以右議政趙載浩,六十七度呈辭,令曰,安心調理。
尹東度,以兵曹言啓曰,明日擧動時,領軍之將,當爲備員,而禁軍別將趙鎭泰,以武一所試官進去,令政院,稟旨變通,以爲領軍侍衛之地,何如?傳曰,允。
朴師訥,以義禁府言啓曰,明日永禧殿擧動時,大駕各差備都事,不可不備員。新除授都事鄭持淳,在外云,改差,其代令該〈曹〉,卽爲口傳差出,以爲推移分排之地,何如?傳曰,允。
尹東度,以武一所差備官,以試官意啓曰,國試法意,何等嚴重,而入門官訓鍊院參軍韓世豪,擧子試射單子中,第次塡字刀擦改書,任自陞降,至於擧子呼不之境,其在嚴科場懲後弊之道,不可置之,入門官韓世豪,爲先汰去,何如?傳曰,允。
領議政李天輔箚曰,伏以臣自客臘得感寒,積久彌留,而國有盛禮,不遑言病,忍死奔走,又經兩度登筵,諸症一倍越添,頭疼身熱,肢節如束,服藥取汗,汗止則輒發寒戰,胸膈煩悶而不能接目,喉門浮爛而不能吞物,廢寢却食,今至累日。積敗之眞元,日益虛陷,負席昏痛,不分晝夜。昨日大朝診筵,旣未得承候,今日賓對,乃是新年最初引接,而況大朝飭敎之下,又未得進參,虧分闕職,罪合萬死,玆敢伏枕請譴。伏乞离明,亟降威罰,以嚴邦憲焉。答曰,覽箚具悉卿懇。卿恙至今彌留,心用慮念,以疾未參,其何所傷?卿須安心勿辭,善攝焉。仍令曰,史官往諭,遣御醫看病。
丙子二月初七日午時,上御崇文堂。大臣·儒臣入侍時,左議政金尙魯,副修撰徐命天·洪良漢,同副承旨兪漢蕭,假注書李祉承,記事官李世演·金和澤,進伏訖。尙魯曰,雪後日寒,有浮於冬,聖體,若何?上曰,一樣矣。尙魯曰,水刺依前進御,而寢睡,亦何如?上曰,日氣雖甚陰冷,而諸節如前一樣矣。上曰,頃者綸音,已諭予志,而予之望七所望,惟在元良之克體予心,以保我宗社,而近來感氣彌留,講讀久撤,是可悶也。尙魯曰,再昨入對,睿候未寧,語音失和,臣以愼攝之意仰勉,而彌留至此,不勝憂悶矣。上曰,趙榮國勸元良取覽栗谷書,其志可嘉矣。尙魯曰,先正經筵日記,以不愼疾縷縷爲戒矣。上曰,近來紀綱解弛,日昨政官,特敎開政,屢次違牌,誠可駭矣。尙魯曰,政官或有病故而違牌,或爲出僚堂而違牌,此是例規,豈有他意乎?上曰,旣無撕捱之端,則特敎之下,豈敢任便乎?尙魯曰,銓官,亦殿下之臣子,豈敢爲任便乎?昨日越捧之下敎,雖出於聖上飭勵之意,而一歲十二月,十等越捧,則餘朔幾何?處分似過,臣敢仰達矣。上曰,命牌視若楚越之敎,吾亦謂過矣。尙魯曰,命牌果視若楚越,則越俸猶輕,雖加誅殛,有餘罪矣。上曰,元良代理之後,皆出靑牌,至於紅牌,事體自別,固當趨承之不暇,而視若尋常,此已非矣。元良則小官違牌,雖至數十次,而不以爲罪,亦非矣。尙魯曰,小官之違牌,誠一痼弊,而至於不緊書單,喉院亦爲捧入,亦不可不申飭處矣。漢蕭曰,臺諫及玉堂呈單,一日之間,至於四五次,則政院,亦覺支離,不得不捧入矣。上曰,以此,酬應甚繁矣。尙魯曰,屢次煩達,雖甚未安,而銓官之十等越俸,終涉過矣。上曰,然則越俸三等,可也。仍命臣祉承,持入昨日傳敎,十等以三等改書。上曰,京畿御史所奏諸條,令注書傳示卿,已見之耶?尙魯曰,臣俄在備局,果見之矣。上曰,注書能詳傳耶?尙魯曰,以禁屠·結役·大同上納·守禦牙兵四條,來傳矣。仍出袖中小紙仰達。上曰,注書以四件事錄去耶?尙魯曰,果爲書來,而能詳備矣。上曰,注書初入,亦爲周密矣。尙魯曰,臣頃於閤門外,見其人而不知其名,問於下吏然後,始知爲彼注書矣。此四條,雖熟知裏面之人,難以詳傳,而注書以年少新進,今日所傳,能有條理,誠可嘉矣。上曰,小紙承旨讀之。漢蕭讀訖。上曰,四件事,無一遺漏,而文理通暢矣。尙魯曰,然矣。上曰,禮曹判書洪鳳漢,入侍事,分付。出榻敎尙魯曰,御史鄭尙淳所奏中,各邑結役不均事,畿內異於三南,無三手糧,而只有田稅大同及結錢,此則自有應捧之數,非可以增減者,此外邑各有雜役條,亦出於田結,此皆入於一結百斗之中,而所謂百斗,非米也,乃租也。然雜役條,則孔道多用,僻邑小用,故邑邑所收不一,而多者,或踰於百斗之限,事勢似然也。御史驟聞而大駭之,不是異事,旣無一定之法,則各邑之憑藉濫捧,亦難保其無此弊也。均役設廳之初,畿內各邑,亦自監營,商量用度,有所釐正,而未必如湖南之消詳善爲矣。臣意,則令道臣,依湖南例,就一道雜役條或多或小,一從用下實數,往復均廳,一一酌定後,修報冊子於均廳,以爲永久遵行之地爲宜。至於所謂山陵錢,未知爲何樣名色,誠極駭異,而創出科外名色,勒俸別錢,恐是必無之事,無乃指常賦外別役之徵收於民結者乎?此則國家有事,例爲別徵於應納賦稅之外,在小民,非不可矜,而畿邑本來凋殘,如不取於民,則決無以官力自辦之勢矣。畿內自是根本之地,視他道,宜加優恤,且別役,非常有之役也。自今爲始,有別役,則以道內所在儲置米,定數上下,儲置米如不足,則以常賑米,劃給其代,亦似好矣,而宜令惠廳,善爲量處也。上曰,所奏是矣,使均廳,詳査善處,可也。鳳漢曰,若不計各邑本來用下規式,直爲率爾裁定,則必多掣礙難行之端。臣意,則各邑應下,一倂叩算,不緊者減之,不足者加之,然後公私俱便,可以永久遵行,此係惠廳,均廳亦一惠廳,兩廳,互有相關,當一體擧行矣。上曰,依爲之。出擧條尙魯曰,御史鄭尙淳所奏中,守禦廳束伍事,所謂束伍,卽牙兵也。此非有闕額之軍,而各邑不卽隨闕代定,又或有稱以代定,而其實空額如舊之弊,故禦廳之發遣將校,搜得閑丁,使該邑捧疤塡闕者,似由於此,而將校輩,分往搜得之際,安得無騷擾作弊之事乎?如欲禁此弊,而付諸各邑,使之代定,則亦將有闕額漸多,軍政疎虞之慮,不獨禦廳爲然,摠戎亦如此,此甚難處矣。然御史旣以民間有弊,歸奏筵席,若令禦·摠兩廳,勿送將校,只使各該邑代定,而如或慢忽不擧行,則自該廳,各別論罪,似好矣。上曰,禮判之意,何如?鳳漢曰,兩聽牙兵充定規式,大臣旣已詳陳,而蓋兩廳牙兵,異於禁禦·正軍。若使該邑充定,必多闕額,故使屯哨官,直爲捧疤哨官,仍爲節制者,其來已久。兩廳牙兵子支,仍屬該廳,與本官次知各樣軍保子支,不相干涉。御史所謂待年軍充定云者,似由於此,而此法今欲革罷,則實效未易,而徒致騷擾矣。尙魯曰,然則當置之矣。上曰,因舊貫,可也。鳳漢曰,哨官輩,只當依前規充定,而若其作弊之端,嚴禁爲好矣。上曰,此則是矣,嚴飭。出擧條尙魯曰,御史鄭尙淳所奏中,牛禁事。牛賊之若是肆行,極爲驚駭,而其責專在於討捕使矣,各別嚴飭,緝捕之意,分付道臣。至於牛禁,本來至嚴,不以農作而有所間焉,則在御史之道,摘發各邑之犯屠者,請罪宜矣。而不此之爲,乃以限農節禁屠爲請者,殊失御史之體,御史鄭尙淳,推考警責,何如?上曰,依爲之。出擧條尙魯曰,大同上納時,捧上高重,故各邑監色輩,收錢於村民,貿米於京市,便同防納,此弊亦不可不申飭矣。上曰,前忠牧尹尙喜,曾以此被罪矣。尙魯曰,尙喜事與此有異矣。上曰,別還之禁,何等嚴重,而鄭夏彦之犯禁,極非矣。尙魯曰,續典還上條,加分者,雖有罪,而別還無論罪之事,朝家只申飭而已。曾在己巳,臣筵白嚴飭,而守令全爲取耗,故自犯禁者,實爲非矣。而或以農人種子而給之,或以窮民營葬而許之,此皆出於不得已也。此後則雖或有犯禁者,計其多寡而罪之,其小者,不無容恕之道矣。上曰,御史,書啓中,犯禁者,倂皆拿問,則小者何以分揀,而多者必無直招之理矣。尙魯曰,金吾推問之時,守令豈敢隱諱乎?鳳漢曰,前忠牧元景濂,亦以別還事拿問,而聞景濂,前後累典州邑,皆有治聲矣。尙魯曰,忠州之人心,素稱難治,而景濂能善治,遞改可惜矣。上曰,湖西災結擅分,可謂駭然矣。未知擅分幾許結耶?尙魯曰,幾近七千結矣。上曰,趙明鼎,何其疎闊耶?尙魯曰,本非疎闊,凡事能周通,實爲可用之人矣。但知救民,不顧犯罪,故有此事矣。上曰,汲黯之矯制發倉,雖急於濟民之意,而後世,則不可效矣。仍命書傳敎。傳曰,今聞大臣所奏,忠淸道擅分,近七千結云。事之寒心,莫此爲甚。已有前例,事當拿問,而以他事旣命拿問,令該府以此添問目取招,而事雖駭然,民間事狀,以此觀之,其涉矜惻,便是百姓口吻中物,王者豈忍追後令捧?特爲其勿還實,以示予爲民之意。上曰,頃聞禮判所奏,李判府事,前任南漢留守時,善爲捧糴,遞來後四五年,無還穀未捧之弊,而今番守令,多有觀望者,故還上至於如此矣。軍餉作錢事,更思之,實非重軍需之道也。承旨持草紙書之。傳曰,南漢軍餉,限十萬石留庫,其餘作銀事,已爲稟定,而其後十萬石內,還分一萬石作錢,更思之,不然,今則非銀非米,以錢尙留,非軍需,亦非軍餉,其令本府,徐徐還作本米後狀聞,難以作米,雖復有請,軍餉作錢,事體不可,一切嚴禁,此外若又復請,非徒勿施,當該守臣,重處事,分付備局。鳳漢曰,南漢軍餉錢,還作本米事,旣有傳敎,而許多米穀,貿得之際,似有貢物年條預買之擧,然則貽弊於貢人,甚多矣,申飭禁斷,何如?上曰,依爲之。出擧條鳳漢曰,內寺奴婢,減貢事目磨鍊時,咸興·永興兩本宮婢貢,減半之數,詳細査實,後以追後區劃之意,論列啓下矣。自監營,今始修成冊報來,而婢貢所減之代,咸興本宮爲二百兩,永興本宮爲八十兩,以本道漁鹽稅錢,自均廳,逐年劃給之意,定式施行,何如?上曰,依爲之。出擧條尙魯曰,彦陽,卽貶罷之窠,非都政,不得差出,而彦陽之民,方呈訴於備局,請速得官長。此是災邑,不可拘常規,令該曹,口傳差出,給馬下送,何如?上曰,彦陽縣監貶罷之代,不待都政,口傳擇差事,分付。出擧條尙魯曰,長興府使柳顯章,頃除金海府使,以臺達不得赴任,而聞顯章,前後莅邑,頗有治聲,臺臣不廉之彈,誠過矣。以此撕捱,除拜已久,不爲下直,災年守令,不可曠官,斯速下送,何如?上曰,承旨書之。傳曰,今聞大臣所奏,長興府使柳顯章,以一時臺彈,特命擇差之下,焉敢若是?其在事體,誠涉寒心。此時守令,不可一刻曠官,其令今日內辭朝。傳曰,頃者驪州,旣已處分,忠原不可異同,縣監元景濂,爲先罷職,其代,令該曹口傳擇差,給馬下送。尙魯曰,前判書徐宗伋,以宗簿提擧時事,至被特罷,而此無他,實出於爲民除弊之意矣。上曰,然矣。仍命書傳敎。傳曰,飭已行矣,前判書徐宗伋敍用。尙魯曰,言端適出,臣當仰達,此人事多貴矣。位至冢宰,而家甚貧,無異寒士家貌樣,聞近來朝不謀夕,而平生未嘗爲苟艱之事矣。上曰,迂疎如寒士,予亦貴之矣。尙魯曰,不可只以迂疎論之矣。上曰,凡事雖知之,而有若不知者,然故予所謂迂疎者,蓋此也。尙魯曰,近雖無色目,而自前出於色目中,杜門守靜,當此之時,如許恬雅之人,尤當奬用,以爲激勵之道,恐不可已,而此人亦已久棄,似當自上留念矣。上曰,予已知之,卿雖不言,予豈不覺得耶?上曰,儒臣進講。命天讀卷阿章,良漢讀民勞章,漢蕭讀板章訖。上曰,擧動時問安,左承旨進去,留院,右副承旨爲之事,分付。出榻敎諸臣遂以次退出。
上在昌德宮。常參·經筵,以代理停。
下直,忠原縣監洪鑑輔。
藥房提調臣李益炡,副提調臣尹得載啓曰,伏未審日間,聖體調攝,若何?憊眩之候,寢膳之節,亦何如?前劑入茶飮,已盡於昨日,今日未動駕前,臣等率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,一樣差勝,予則一樣,茶餘加劑五貼以入,後日次入侍,宜矣。
大駕永禧殿入齋室後,政院·玉堂·藥房口傳問安。答曰,知道。
王世子,遣宮官問安。答曰,知道。
大駕奉審後,政院·玉堂·藥房口傳問安。答曰,知道。
李景祜啓曰,小臣,大王大妃殿問安進去下直。傳曰,知道。
又啓曰,小臣馳往于大王大妃殿,問安入啓,則答以知道之意,敢啓。傳曰,知道。
傳于李永暉曰,俱三嚴入之,詣儲慶宮,待諸司預備。
大駕儲慶宮入齋室後,政院·玉堂·藥房口傳問安。答曰,知道。
王世子遣宮官問安。答曰,知道。
大駕奉審後,政院·玉堂·藥房口傳問安。答曰,知道。
傳于李永暉曰,禮房承旨入侍。
傳于尹東度曰,諸司預備。
大駕還宮後,政院·玉堂·藥房口傳問安。答曰,知道。
尹得載,以吏曹言啓曰,今此文宣王釋奠祭,初獻官,當以正二品塡差,而公故應頉外,他無推移之路,在前如此之時,有從二品塡差之規,今亦依此例,從二品書入之意,敢啓。傳曰,知道。
尹東度,以御營廳言,因禮曹草記,宣陵·靖陵,兩陵陵內,虎患近來特甚矣。日前宣陵陵軍,爲虎所囕,致斃於本陵洞口內云。陵寢至近之地,虎患若是狼藉,極爲驚心,卽令該軍門,發遣軍校,期於捕捉事,允下矣。本廳將校,率領牙兵五十名,今日出送之意,敢啓。傳曰,知道。
吏曹口傳政事,以金天相爲彦陽縣監,韓光綮爲禁府都事。
尹東度,以義禁府言啓曰,今此逐日動駕時,各差備都事,不可不備員,而新除授參下都事韓光綮,在外云,改差,其代令該曹,口傳差出,以爲推移分排之地,何如?傳曰,允。
吏曹口傳政事,以金載大爲禁府都事。
右議政臣趙載浩箚曰,伏以臣一疾支離,無望自力,尸素之罪,日以益深,至若情禮之不可已者,亦且一倂闕焉。夙宵悚懍,靡所容措。大朝今日動駕,展拜眞殿,繼而親享社稷,百僚駿奔,罔敢或怠,而臣獨病淹床笫,無路蠢動,論其辜犯,合被重勘。仍伏念臣之病勢,望斷供世,辭單今亦至六十餘度,勢將獲遞以後,可以免瘝曠之誅,亦可以安意調病,庶無公私兩妨之患,而忱誠淺薄,未格崇聽,憂悶抑塞,如添一病,唯願速被譴何,使國體無傷,臣分獲伸而已。玆又仰籲,略陳微懇。伏乞睿慈,轉達大朝,亟遞臣本職,仍降威罰,以勵群工,千萬幸甚。答曰,覽箚具悉卿懇。以病未參,於卿別無所傷,卿須安心勿辭,善攝焉。仍令曰,遣史官往諭。
丙子二月初八日辰時,上具翼善冠·衮龍袍,出賓陽門,永禧殿擧動入侍時,行都承旨尹得載,左承旨李景祜,右承旨李永暉,左副承旨尹東度,同副承旨兪漢蕭,記事官柳戇,假注書李祉承,記事官李世演·金和澤,隨駕。藥房提調李益炡曰,今日日氣稍寒,聖體所御衣襨,何如?上曰,不薄矣。益炡曰,小朝感候彌留,大駕還宮後,臣等率醫官,入診小朝,何如?上曰,入診,可也。上曰,申晦·蔡濟恭,何故入闕內而祗送耶?東度曰,以文廟釋菜獻官,爲受香入來矣。上曰,軍兵毛具。出榻敎大駕入永禧殿奉審時,得載曰,太祖御容,與濬源殿影幀,似異矣。上曰,濬源殿影幀,似爲上王時眞本,此殿影幀,必是登極後模寫矣。上曰,儲慶宮封園後,今始展謁於元宗位,可無餘憾矣。上奉審後入幕次。上曰,本殿參奉趙載履入侍。出榻敎載履進伏。上曰,汝於今年爲此職耶?載履曰,然矣。上曰,頃年展謁時,見汝兄矣,今日見汝,如見汝父矣。予見領敦寧三子,而俱是可人,參奉,亦克肖其父矣。得載曰,然矣。上歷臨儲慶宮,入齋室。禮曹判書洪鳳漢曰,廟宇三門外,三層階上及外墻外階上鋪莎事,曾已仰達矣。地勢高大,易致傾圮,今當解凍,不可不及時浮鋪,而當自繕工,募軍使役矣。上曰,募軍布,當出於兵曹乎?鳳漢曰,戶料兵布,當一體爲之矣。上曰,事役頗巨,勿鋪左傍,只前面階上三層爲之,而勿給戶料,只給兵布,可矣。出擧條上曰,外庭狹穿,百官班列,入於內庭事,分付。大駕還宮後,諸臣遂以次退出。
丙子二月初八日申時,王世子坐樂善堂。藥房入診時,提調李益炡,副提調尹得載,記注官尹學東,記事官柳戇·金和澤,醫官方泰輿·許錭·李泰遠·許礈·金履貞,以次進伏。益炡曰,睿候久在未寧,而尙未請診,以邸下之難於貽憂大朝,而不欲煩稟也。今日臣等,旣已仰稟大朝,承入診之命,敢此率諸醫來矣。學東曰,夜來睿候,若何?令曰,喘促甚悶矣。益炡曰,請脫上衣,臥而令診,好矣。令曰,雖病,豈可如是乎?泰輿進診曰,脈候左右三部太數,右部尤甚,掌心亦熱矣。令曰,今則非但頭重難坐,自下腹氣亘胸膈,如針刺矣。錭曰,左右三部,朝者不至其數,而手部頗寒,今則日晩,而脈數掌熱,額上尤熱矣。泰遠等,所達皆同。得載曰,患候加減,晝夜,如何?令曰,夜必加矣。曰,水刺,如何?令曰,今午一番進木米飮矣。曰,寢睡,如何?令曰,達夜不能接目矣。曰,便道,如何?令曰,小便今日二次,大便不下,已三日矣。曰,亘氣,如何?令曰,前則只亘於兩腰間,今則直上於胸膈,如木撑而針刺矣。益炡曰,今日雖入診,而日晩難知,明日晨朝,請入診於臥內。令曰,一番召見,亦難稟,況再次乎?益炡請議藥,泰輿曰,朝者所入藿香正氣散,當加進一貼,而明朝入診後,更爲議定,好矣。令曰,煩稟爲難,兩廳首醫,自內當召見矣。益炡曰,若不許診,則臣等當待令閤外,願問候矣。令曰,何必如是乎?得載曰,臣等亦有區區忱誠,若不如此,何以得伸乎?令曰,其止之。奏畢,諸臣以次退出。
上在社稷。常參·經筵,以代理停。
大王大妃殿·中宮殿,藥房口傳問安。答曰,知道。
藥房提調李益炡,副提調尹得載啓曰,春寒尙峭,伏未審夜來,聖體調攝,若何?昨朝動駕,展謁眞殿,歷拜儲慶宮,觸冒風雪,向暮回鑾,憊眩之候,不瑕有加,寢膳之節,亦無所損,而劑入茶飮,連爲進御乎?大王大〈妃〉殿氣候,何如?臣等不任區區伏慮,敢來問安。答曰,知道。慈殿氣候差勝後一樣,予則雖伸情禮,追慕一倍,而氣則一樣矣。
尹東度啓曰,內乘來言捲簾,取稟。傳曰,捲三面。
李景祜啓曰,小臣,大王大妃殿問安進去下直。傳曰,知道。
又啓曰,小臣馳往于大王大妃殿,問安入啓,則答以知道之意,敢啓。傳曰,知道。
大駕,社稷入齋室後,政院·玉堂·藥房口傳問安。答曰,知道。
王世子,遣宮官問安。答曰,知道。
傳于尹東度曰,左副承旨入侍。
尹東度,以兵曹言啓曰,在前經宿擧動時,大內巡檢等事,使入直兵曹都摠府堂上,累次申飭事,例爲啓稟,分付矣。今亦依此擧行之意,敢啓。傳曰,知道。
又以武二所差備官,以試官意啓曰,柳葉箭,纔已畢射,片箭當爲試取矣。片箭貫革步數之一百三十步,自是不易之規,而今番單子中,片箭貫革步數,以一百二十步,書下矣。自試所,有難擅便試取,何以爲之?敢稟。傳曰,二字誤書,以三十步擧行。
以武二所草記,傳于尹東度曰,一所,亦一體以三十步擧行。
備邊司薦望,廣州留守洪鳳漢·徐宗伋·李成中。
判府事李宗城箚曰,伏以昨今雪寒峭嚴,無異冬令,而聖上連日動駕,又將徹曉行禮,不瑕有損傷之節?區區憂慮,不任犬馬之忱。臣伏蒙恩暇,歷省先壟,馳驛賜奠,又是殊渥,榮動松榟,感結幽明,而行役之餘,重觸風寒,宿患下泄之症,中路猝劇,僅僅擔載,纔還私次,而一飯之頃,殆至十起,困毒澌綴,若將頃刻垂盡,禮廢反面,望絶參班,病裏惶蹙,若無所容,倩人構箚,昧死哀籲。伏乞睿慈,俯垂諒察,遞臣職秩,勘臣罪戾,以彰臣慢,以嚴國綱,公私不勝幸甚。答曰,覽箚具悉卿懇。當此春寒孔酷,連日動駕,焦悶曷喩?以疾未參,其何所傷?卿須安心勿辭,善攝焉。仍令曰,吏官往諭。
丙子二月初九日巳時,上具遠遊冠·絳紗袍,出賓陽門。社稷擧動入侍時,行都承旨尹得載,左承旨李景祜,右承旨李永暉,左副承旨尹東度,同副承旨兪漢蕭,記事官柳戇,假注官李祉承,記事官李世演·金和澤,隨駕。上曰,予當今年,一念在於民事,而輦路適見路傍春帖,有官淸民自安之句,於予心有所感矣。此五字,誠當今之要道也。官淸然後,民可自安,而今年則尤必有爲弊於民者,安民之道,專在守令矣。以此五字,出擧條,申飭,可也。出擧條上曰,昔年輦過主第時,有御製長廊之句矣。不料予年六十三,又過此處,心甚愴然矣。回駕時,遣吏曹參議金相福,致祭于淑明公主及靑平都尉,其孫卽爲調用。出擧條上曰,金貴人房及寧嬪房,遣內侍致祭。駕前下敎上曰,直詣壇所,神室奉審後,仍爲省牲省器。出榻敎上曰,此後社壇親祭時,御齋室廳假退,勿爲修補。出榻敎上曰,軍兵毛具,三軍門及挾輦軍,設粥。出榻敎得載曰,藥房提調李益炡請對矣。上曰,入侍于齋殿。出榻敎上曰,還宮時,歷臨慶德宮事,分付。出榻敎
丙子二月初九日四更二點,上親祭社稷,入小次。藥房入診時,左議政金尙魯,提調李益炡,副提調尹得載,記事官柳戇,記事官李世演·金和澤,醫官方泰輿·許錭進伏。上曰,昨夜沐浴,而計前三日爲三次矣。俄者精神昏迷,自然而坐矣。泰輿進診曰,左右三部沈細帶數,重按難見,粟米飮,和于計進御,好矣。許錭曰,三部沈細,氣弱未旋矣。上曰,今年爲民事,不敢逸,今日爲此光景,使群下見之,甚羞愧。金尙魯曰,聖候如此,請命擬行。上曰,今番祈穀,歲若有登,則予雖以身代民,予實樂之,何恨之有?卽命進粟米飮。進御畢,遂出版位將事。藥房諸臣退出。
丙子二月初九日罷漏後,上御社稷齋室。藥房入診,左相·兵判同爲入侍時,提調李益炡,副提調尹得載,左議政金尙魯,兵曹判書李喆輔,記事官柳戇,記事官李世演·金和澤,醫官方泰輿·許錭進伏。泰輿診畢曰,脈候三部雖沈,比俄者有勝矣。錭曰,脈候雖少勝,而一體虛弱,陽氣縮而有此痰眩之症矣。上曰,都是痰也。頃年予於帳殿有此氣,今則比前差輕矣。症如向日慈殿患候,而予則速蘇,氣發時,如壓而不覺自坐矣。泰輿曰,腹部氣候,如何?而手端不寒乎?上曰,腹部無傷,而手則頗溫,蓋手端,寒則每有此氣矣。泰輿曰,理中湯,於寒痰,極好,當進御矣。錭曰,理中湯,進御之說好矣。上命煎入,仍傳曰,加味理中湯,五貼劑入。出榻敎金尙魯曰,伏聞歷臨景德宮之敎,晨氣甚寒,待天明卽爲還宮伏望。上曰,將事後,難臥此而若急還,則恐貽慈聖慮,欲往臥於舊闕,調息以還矣。尙魯曰,近來連勞聖體,而其於三次沐浴,安得無害乎?上曰,祭時請沐,而皆曰在家已浴云,予嘗切痛之,故予則必浴矣。近日頗有澌,每慮生病,而今果然矣。以此之故,不能盡誠將事,何可望格神明乎?尙魯曰,殿下有患候而卽出將事,至行望瘞禮,豈非盡誠乎?上曰,今年,民若盡生,予固樂之,豈可顧身乎?皇天爲君而生君,豈爲君而生民乎?尙魯曰,是爲誰之民而聖體之自輕,如是乎?李喆輔曰,取考五禮儀,則導駕,獨禮·戶·兵而吏·刑·工,則無之矣。上曰,兵判爲導駕乎?金尙魯曰,兵判緊重,侍衛,似難爲之矣。上曰,然則亞堂朝服而爲之,可也。益炡曰,都提調來待云矣。上命入侍,李天輔進伏問候。上曰,聞卿聲音,猶未差勝矣。天輔曰,腹部之氣乎,眩暈之氣乎?上曰,日寒而痰眩發作矣。天輔曰,侵曉歷臨,實爲可悶矣。上曰,早還,恐爲慈殿慮,故不得不爲少憩之計矣。仍傳曰,凡齋室無添階之事,而於社壇前左後,皆添階,此亦浮費,後勿爲之,雖五土丹靑·丹臒,亦不緊,此後只塗排,房內,例有寢席方席,此則二間之內,廣鋪寢席,今後一依廟殿齋室例,只設一排事,分付,庭松,昔有御詩,今作老松枯枝多,廣設幕次,必也傷枝,此齋室前,只設翼帳事,亦爲分付。又傳曰,噫,望七暮年,憧憧者元元也。上辛祈年,欲行命攝,社壇親祭,攝行者多,故强氣躬行,八成纔畢,氣昏僅定,又强畢禮,而恐或上聞於慈聖,入西闕,庶調其氣以入,氣昏何傷?年事回登,吾民其濟,予何慼乎?噫,衰年之君,其猶若此,諸道社壇,焉敢忽乎?申飭三都留守,八道道臣,莫體予誠淺,春祭雖過,其於秋祭,必也虔誠,幸濟吾民而已。有下敎,淨掃壇壝,禁其汚濊,欽格其神,自政院,卽爲下諭。寫畢,諸臣退出。
上在昌德宮。常參·經筵,以代理停。
李應協達曰,明日常參,取稟。令曰,停。
又達曰,備邊司郞廳來言,今日賓廳坐起日次,而動駕相値,頉稟。令曰,知道。
又達曰,今日賓廳坐起,旣已頉稟,所當持公事入對,而動駕相値,頉稟。令曰,知道。
又達曰,右議政趙載浩,六十九度呈辭到院,而以親祭正日,留院之意,敢達。令曰,入之。
尹東度啓曰,內乘來言捲簾,取稟。傳曰,捲三面。
李景祜啓曰,小臣,大王大妃殿,問安進去下直。傳曰,知道。
又啓曰,小臣,馳往于大王大妃殿,問安入啓,則答以知道之意,敢啓。傳曰,知道。
大駕親祭罷後,政院·玉堂·藥房口傳問安。答曰,知道。
朝廷單子問安。答曰,知道。
王世子,遣宮官問安。答曰,知道。
大駕歷臨慶德宮,政院·玉堂·藥房口傳問安。答曰,知道。
王世子,遣宮官問安。答曰,知道。
傳于兪漢蕭曰,藥房入診,左議政金尙魯,兵曹判書李喆輔,同爲入侍。
尹東度啓曰,領議政李天輔,來詣請對矣。傳曰,入侍。
傳于尹東度曰,諸司預備。
傳于李永暉曰,氣候差勝後一樣,問安,日次爲之。
傳于兪漢蕭曰,宗廟春享大祭·夏享大祭·秋享大祭,幾次親行與否,考書以稟,皇壇奉安,前後親行數,亦爲一體考稟。
以右議政趙載浩六十九度呈辭。令曰,安心調理。
大駕還宮後,政院·玉堂·藥房口傳問安。答曰,知道。
丙子二月初十日卯時,上歷臨慶德宮。兵房承旨入侍時,上曰,大駕導駕,依五禮儀爲之。出榻敎傳曰,凡親祭擧動,翌日回駕,而今日曉前動駕之時,前後部鼓,以扈輦隊,其能待令,無窘速之事。大抵此輩,近者連爲勤勞,前後部鼓,令戶曹施賞,扈輦隊,令兵曹施賞。傳曰,寧嬪房·月城尉貴人房·永城尉執事,以堂下宗臣,塡差事,分付。上曰,內乘韓尙訥,上弦弓一張賜給。駕前下敎上召宣傳官曰,三軍門設粥事,昨已下敎矣。果無遺漏,而盡餽之,軍兵無事經夜與否問之。宣傳官鄭克濟還奏曰,設粥無遺漏者,軍兵亦無事經夜云矣。上曰,近者宣傳官之稽忽者多,而今日宣傳官鄭克濟,傳命若飛,于今初見,其涉可嘉,其令該曹,特爲右職調用。大駕還宮後,諸臣遂以次退出。
上在昌德宮。常參·經筵·以代理停。
兪漢蕭達曰,明日常參,取稟,令曰,停。
李應協達曰,大司憲閔遇洙,掌令李奎徽在外,鄭彦忠武一所監試官進,執義兪彦述武二所監試官進,持平吳奉源陳書留院,鄭述祚呈辭,今日以監察茶時之意,敢達。令曰,知道。
大王大妃殿,中宮殿,藥房口傳問安。答曰,知道。
藥房都提調臣李天輔,提調臣李益炡,副提調臣尹得載,啓曰,夜來聖體,若何?昨日冒寒動駕,徹曉將事,靜攝之中,不瑕有損,憊眩之候,寢膳之節,亦何如?劑入湯劑,其已進御乎?雖有日次日問候之命,今日臣等,率諸御醫入診,詳察聖候,有不可已,大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,而下敎日入侍,宜矣。
以承傳色,口傳下敎曰,湯劑,自今日進御,日次,自今日計日爲之。
尹東度,以都摠府〈言〉啓曰,今日入直內三廳武兼禁軍及軍兵等,中日習射,請出標信。傳曰,日勢若此,軍兵昨又疲勞,今日中日,停。
李永暉達曰,都承旨尹得載,甥姪通德郞張福紹身死,服制已行四日,出仕,何如?令曰,依。
傳于尹得載曰,御史肅謝後,待下敎入侍。
尹得載,以侍講院言達曰,本院新除授兼弼善沈鑧,兼司書金時默,旣有只推之令,竝卽牌招察任,何如?令曰,一向違召,事極寒心,竝卽牌招。
以兼弼善沈鑧,兼司書金時默,牌不進,罷職令旨,令于尹東度曰,竝推考徽旨捧入。
兪漢蕭達曰,正言李彦衡,言事書,以齋戒留院,已至多日,今日當爲持入,而持平吳奉源,留院上書,亦當一體持入承批,故敢達。令曰,大臣已有所陳,而難於酬酢,少愈後,當召見矣。
又達曰,正言金相度言事上書到院,當爲持入承批矣,敢達。令曰,與朝一樣,少愈則當召見,入對時,前留院上書,同爲持入。
傳于尹東度曰,今番武所,方試何技,已射者,幾何耶?書入。
尹東度,以兵曹言啓曰,各差備扈輦隊等處,依傳敎,木綿賞給之意,敢啓。傳曰,知道。
李景祜,以戶曹言達曰,依令旨,右議政趙載浩,去十二月今正月二月,合三朔祿俸,令倉官,更爲輸送于本家,則以爲,雖承更輸之令,而旣辭其職,不敢冒受常祿云,祿俸又不領受,何以爲之?敢稟。令曰,令倉官,更爲輸送。
李應協,以義禁府言達曰,竹山前府使朴時佐,龍仁前縣令金弘得等,拿問處之事,徽旨達下矣。朴時佐·金弘得,俱在任所云,依例發遣府書吏羅將,竝拿來,何如?令曰,依。
又以義禁府言達曰,卽接月令醫員李世玉手本,則保放罪人金華鎭,病勢今已向差云,還囚之意,敢達。令曰,知道。
又以義禁府言達曰,卽接月令醫員崔興文手本,則保放罪人尹光烈,病勢今已向差云,還囚之意,敢達。令曰,知道。
以右議政趙載浩七十度呈辭。令曰,安心調理。
以輔德尹學東初度呈辭。令曰,給之。
領府事金在魯箚曰,伏以近來時候乖舛,雪寒如冬,而聖上,連日動駕,徹夜將事,群下憂悶,已不勝言,昨曉伏聞聖候,乍有不平,旋卽差安,驚煎之餘,欣忭陪切,顧臣病狀,轉益危劇,晝夜叫痛,辛苦萬狀,全無生人之事,末由致身於陪班,情虧禮闕,罪戾愈積,而神昏氣短,請譴之事,亦無以自辦,今姑略入文字,冒瀆於睿候靜攝之中。伏乞邸下,亟命勘臣之罪,鐫臣之職,以嚴公法,以安私分,千萬幸甚云云。答曰,覽箚具悉卿懇。大朝聖候,焦慮萬萬,旋卽平和,慶幸曷諭?以疾未參,其何所傷?卿須安心,勿辭善攝焉。仍令曰,史官往諭。
京畿監司李宗白書曰,伏以旬宣之責,在於彈壓澄淸,而念臣威望素輕,按察不嚴,受任經年,一味尸素,管下數倅,罪著不法,而乃不能登時駁黜,仰貽九重之憂勞,孤恩負職,合被重勘,是其罪,豈但不能檢束而已?至於廣州停捧,關文之稽滯,一自分司之後,凡係朝令之宣布者,皆自京司,直關知委,雖不關由於本道,臣旣例兼留銜,豈敢曰不知雖荷聖度天大不加重誅,前後問備,不足以贖其罪,循省懍惕,靡所容措。目今春序垂半,陵園奉審,列邑董賑,體重事緊,決不宜曠引時日,容臣虛縻。玆敢露章自列,席藁俟勘。伏乞离明,亟令鐫削臣職名,仍勘臣罪,以嚴公法,以安微分,不勝幸甚,臣無任云云。答曰,覽書具悉。卿其勿辭,從速察任。
副校理柳正源上書,伏以臣前者,膠守微諒,積逋嚴命,聖恩涵貸,反畀符竹,轉罪叨榮,感懼交切,惟日夜瞻天而攢手頌祝者,于今三載矣。忽此千萬意外,舊銜重敍,恩召繼降,臣以首頓地,有淚被面,惝怳隕越,不省攸措,是宜竭蹶趨進,以仰承德意之不暇,而第其前日所謂公議之不可冒犯,私義之不可放過者,依然故在,參倚眼前,不以日月之久而有間,則臣雖欲倚閣一邊,抗顔出頭,而終不可得矣。仍伏念臣,曾於辭是職而就理也,大朝,以可謂處得其義爲敎,是臣之情勢,固已俯燭而矜諒矣。夫聖明許其難進必辭之得義,而賤臣反欲捐廉蔑恥以自處,則豈不亦大悖哉?此臣所以矢心自劃,重自納於違傲之罪而不顧也。抑臣廉隅之外,又有情私之煎迫者,臣素抱痼疾,而此未經歲,水土不習,風霧積傷,百病交劇,便成廢物,實無陳力奔走之勢,而此則姑不暇論,臣在官次,不挈家累,只有一子在傍矣。旬月初重患寒疾,今至數旬,情萬分危急,縷命奄奄,臣宵晝抱持,以延晷刻。今若捨之遠去,則千里客地,看護無人,是促其將絶之命也。分隔幽明,僶勉不顧,其在舐犢之念,誠有所不忍者。蒼黃憂悸,欲發還止,玆敢不避猥越,冒死哀籲。伏乞睿慈,洞察其微誠,矜惻其至情,將臣職名,亟行罷削,以重名器,以安賤分,且使之救護垂死子病,免爲人間不慈之父,千萬幸甚,臣無任云云。答曰,覽書具悉。爾其勿辭,看護焉。
靈城君朴文秀書曰,伏以大朝展謁眞殿,親享社壇,當此春寒,連日動駕,聖體不瑕有傷損?臣無任區區憂慮之忱,仍念臣,年迫七耋,久嬰奇疾,寒熱交作,劇歇無常,出汗輒多,眞元大脫,一縷危命,餙巾待盡。不意狗馬賤疾,致煩聖念,至命太醫臨視,仍又珍劑優降,臣是何人,荐蒙非常之恩數,至於此極耶?聖意愍惻,必欲其生,卽臣父母之心,臣於此生,圖報無路,惟俟結草於泉塗,以酬萬一,只自伏枕哽咽,感涕如雨而已。兩日陪從之班,大小廷僚,莫不駿奔,而臣獨寄息床褥,作一籧篨,終不得趨參於諸臣之後,虧分闕禮,罪合萬殞。伏乞离明,亟降威罰,以嚴邦憲,千萬幸甚,臣無任云云。答曰,覽書具悉。以疾未參,其何所傷?卿其安意調理焉。
副修撰徐命天上書曰,伏以臣,賦命崎險,積戾層深,粵在弱齡,遽失所怙,曾未幾何,又哭親兄,形單影隻,所恃而爲命者,惟偏母在耳。臣母荐經喪戚,悲疚成疾,長在床褥之中,家素貧窶,每患晨夕之供,而臣誠孝淺薄,氣質孱劣,旣不能遠途負米,又不能躬耕養親,惟以勤苦之志,庶報劬勞之願,行年三十,初廁蔭籍,而微官末祿,莫副滫瀡之資,奔走無暇,徒貽倚閭之憂,只擬早晩間,獲忝一薄邑,以爲便養之圖矣。計不及遂,倖竊科第,出入臺省,六年于玆,而上無所裨補聖世,下無以奉養老母,忠孝俱虧,俯仰多愧。目今所叨,係是淸朝之極選,布褐之至榮,殫竭夙夜,昵侍耿光,豈非微臣之所大願,而第老母今年六十有八,筋力之衰,疾病之篤,比諸六七年前,不翅更加數層,一月之內,寧日常少,眞元澌鑠,氣息凜綴。苟非甘旨之羞,蔘附之劑,則莫能調治,而臣旣居無定所,盎乏粒粟,刀圭不給,菽水難繼,此臣所以日夜焦遑,繼之以悶泣者也。噫,半釜而樂者,樂其逮親也,奉檄而喜者,喜其養親也。以臣不肖,豈敢自擬於古人,而逮親之願,養親之誠,固所同得於秉彝之天,故獲遂專城之養,以答顧育之恩,是臣之寤寐間祈祝,而事不如志,遷延至此,此莫非臣孝淺誠淺之致也。臣伏見近來近臣之家貧親老者,控陳懇款,俱蒙恩許,則如臣情理之萬萬切急者,尤宜在所悶憐,玆將肝膈之懇,哀籲於孝理之下。伏乞睿慈,曲遂矜察,特許以一小縣處之,俾伸烏鳥之私,不勝至願云云。答曰,覽書具悉。書辭,令該曹,考例稟處。
令忠淸道觀察使趙暾書,王世子若曰,銀臺聽漏,輟近班於六仙,錦江宣風,托重任於一路,寔符人望,惟簡上心,惟卿天然士流。人曰國器,蓋以先卿謹厚之德,有此佳兒,故以大朝愴悼之情,眷爾遺胤,商家梅鹽之托,惜違卜於當時,謝庭蘭玉之標,喜播芬於妙歲。父子媲美,雅望在群僚之先,兄弟齊芳,淸裁爲一時之重,歷三司而言議不苟,宰百里,則聲績冞彰,貞如澗松,謝早榮而自好,利似匣劍,經累割而善藏。忠勤之誠,綽有家風,守而不失,經綸之手,夙負人譽,退然若虛,嶺邑之歌頌不衰,果能充其操否?海藩之屛翰未試,豈終遺於監臨?眷玆百濟之舊疆,寔我三韓之重鎭,車船湊會之地,左嶺右湖,襟帶控引之區,前江後海,儒賢輩出,渾留河南之卲·程,學校蔚興,名擅海東之鄒魯,文治武略之咸備,詎忽修明之方,政病民瘼之漸滋,正須振刷之策。況年事大歉於前歲,而荒政實急於今春,一國同然,嗟斯民罔有攸屆,本道尤甚,誰與我共理唯良,貽中宸乙丙之憂,若何以仰寬錦玉?想下戶庚癸之患,若何以普濟林蔥?此惟在方面之得人,固已知聖心之屬子。玆授卿以忠淸道觀察使兼兵馬水軍節度使巡察使,煌煌末擬之恩點。上眷特殊,縷縷前席之溫音,先思以勖。卿其祗服寵命,克殫英猷,洪纖區劃之間,思不忝於遺範,終始彌綸之際,勉無孤於殊知。本營之設施頗繁,務加整理,各邑之糶糴多濫,嚴立禁防,見一飢氓,怵然若孺子之入井,活我烝庶,閔焉如農夫之望秋。凡其五十州巡按之治,孰非當急?惟是百萬命拯救之術,宜在他先,責勉自別於常規,裁稟悉許以舊典。於戲,蠲布減稅而惠化春發,重道尙德而文敎風行,陶群生於太和,民其樂只,躋兩賢於聖廡,士曰時哉。須體仁民愛物之誠,兼施興學勸武之政,故玆令示,想宜知悉。刑曹參議知製敎李光運製進。
丙子二月十一日辰時,王世子坐樂善堂。承旨入對時,同副承旨兪漢蕭,假注書李祉承,記注官鄭昌聖,記事官李世演,進伏訖。令曰,臺書承旨讀之。漢蕭讀正言李彦衡書。令曰,大司成金漢喆,自大朝特除乎?漢蕭曰,非特除,通淸已久矣。令曰,金漢喆已經銓曹乎?漢蕭曰,曾經吏曹參判矣。令曰,然則大司成改正之請,誠過矣。漢蕭曰,金漢喆,本非不可爲國子長之人,而臺書如此,誠未可知也。令曰,塡房事,承旨達之。漢蕭曰,房單子塡入於太廟擧動時,而李得宗留院,必不與知,此乃隨駕承旨,不善爲之致矣。令曰,臺書中,禮房敢希恩典,倒次塡房云者,何事也?漢蕭曰,其時禮房爲加資,而似聞自大朝有仍差之敎云,雖未詳知,而自下塡入,甚非矣,以此臺臣請罪矣。令曰,臺書中,都承旨指誰也?漢蕭曰,吳彦儒矣。令曰,李得宗,旣留院,則固不當之,而當該承旨當之耶?漢蕭曰,然矣。令曰,承旨書之。批答在上漢蕭讀正言金相度書。令曰,承旨書之。批答見上漢蕭讀司直權相一書。令曰,下端無辭職語耶?漢蕭曰,無之矣。令曰,批答書之。批答見之漢蕭曰,下番翰林金和澤,以其親病,陳書徑出,原書俄纔捧入,所當直捧禁推徽旨,而此與無端徑出有異,推考警責,何如?令曰,依爲之。出擧條漢蕭曰,待敎李興宗·權穎,竝牌招,何如?令曰,依爲之。諸臣遂以次退出。
上在昌德宮。常參·經筵,以代理停。
未時,日暈兩珥,暈上有冠,暈下有左戟,色皆內赤外靑,白虹貫日。申時,有重暈,內暈有兩珥,暈上有冠。夜自一更至三更,月暈。
兪漢蕭達曰,明日常參,取稟。令曰,停。
尹東度達曰,大司憲閔遇洙,掌令李奎徽在外,鄭彦忠武一所進,執義兪彦述武二所進,持平吳奉源陳書留院,鄭述祚呈辭,今日以監察茶時之意,敢達。令曰,知道。
李景祜達曰,右承旨,右副承旨李應協,今日不爲仕進,竝卽牌招,何如?令曰,依。
又達曰,假注書李祉承,身病猝重,勢難察任,今姑改差,何如?令曰,依。
李應協啓曰,今此十五日頒敎文,當爲製進,藝文提學南有容,待明朝牌招,何〈如〉?傳曰,允。
令于兪漢蕭曰,今日少愈,留院上書持入。
傳于李景祜曰,江原道御史,今日入來。
傳于兪漢蕭曰,御史入侍時,儒臣持詩傳小雅篇,同爲入侍。
又傳曰,御史入侍時,湖西伯,同爲入侍。
兪漢蕭啓曰,江原道御史李最中,依下敎來待矣。傳曰,道臣·儒臣,同爲入侍于世子宮差備。
傳于兪漢蕭曰,減膳,慈殿外以下爲之,今日供上,明日同爲捧入。
有政。吏批,兼判書申晩進,參判趙雲逵進,參議金相福進,右副承旨李應協進。
吏批啓曰,戶曹正郞李溵,受由過限未上來,依例改差,何如?傳曰,允。
以趙鼎彬爲敦寧都正,李埴爲刑曹佐郞,宋翼彦爲漢城主簿,李國賢爲鐵原府使,朴鳴陽爲永平縣令,沈錪爲金城縣令,朴起采爲京畿都事,兪胄基爲喬桐府使,洪鳳漢爲廣州留守。
兵批,行判書李喆輔進,參判吳遂采病,參議徐命臣病,參知李彜章入直進,承旨兪漢蕭進。
以李殷正爲訓鍊僉正,沈瑋爲都摠經歷,柳鎭恒爲都摠都事,尹重淵爲宣傳官,朴奎恒爲兼司僕將,金光宇·趙國鎭爲兼五衛將,尹壽崙·李挺沆爲忠壯將,梁致夏爲忠翊將,朴成潤爲慶德將,尹得重爲曹司衛將,曺世虎·具樹勳爲知事,蔡膺一·尹懋敎·柳徵龜·金鎭泰·朴淳元·崔慶溢爲同知,尹審·洪應夢·金漢昌·任崇元·金天澤爲僉知,鄭亨泰·黃以章·李衡鎭·宋堯和·宋徵泰·李普春·朴正淳·鄭敾·張世文·金聖龜·尹澤休·朴民秀·魚有璜爲副護軍,徐宗伋爲副司直,金深爲山馬監牧官。
兵批啓曰,知中樞府事鄭亨泰·黃以章,同知中樞府事宋徵泰·李普春·鄭敾·宋堯和·朴正淳·李衡鎭,僉知中樞府事朴民秀·金聖龜·尹澤休·張世文·魚有璜,俱以篤老之人,或在鄕廬,或病難供職,呈狀乞遞,竝今姑改差,何如?傳曰,允。
李應協,以兵曹言達曰,卽接慶德宮假衛將牒報,則衛將李挺抗,除授過限未入仕云,依例改差,何如?令曰,依。
以右議政趙載浩七十一度呈辭。令曰,安心調理。
正言金相度書曰,伏以臣鹵莽愚淺,不合諫職,前後屢叨,一皆辭免,向謝恩命,蓋緣鞫事嚴急。今玆監試,亦爲義重往役,反顧初心,愧忸冞深,而一旬供劇,積傷風寒。自昨日,疾勢猝重,肢體如束,頭疼如碎,飮啖專廢,達夜叫痛,數日之內,無望起動。緣臣賤疾,莫重國試,將至中輟,公私狼狽,悶蹙無地。伏乞睿慈,俯賜諒察,將臣見職,亟許鐫遞,俾試事無輟,微分獲安,不勝幸甚。臣固不敢以言官自居,而區區願忠之誠,不後於人,略有愚見,敢此敷陳焉。嗚呼,今之國勢,可謂岌岌乎殆哉,譬如人有膏肓之疾,無一毛一髮之不受病者,天災時變,疊現層出,人心泮渙,國綱頹壞,百弊俱生,不可殫擧,而朝廷之上,全無風采之可觀,士夫之間,不聞淸檢之可則,八域群生,盡阽於危亡之境,唯此三事,實爲衆弊之最。臣謹摭耳目所得,條爲三弊本末,以備睿覽,伏願邸下,澄省而留神焉。其一曰,勵名節。自古國家之所以爲治者,專在於奬用名節之士。所謂名節之士者,砥礪其行誼,堅礭其志操,義之可辭,雖以珩芾之榮而有所不取,義之可守,雖以雷霆之威而有所不避,以之事君,則陳善而閉邪,以之居職,則遵理而守法,有臣如此,豈易得乎?所貴優禮寵擢,風勵一國,以致朝著淸明,世道維持,則此豈非名節培養,有關於國家之治也?苟或反是,言議不阿於君父,行止不隨於權貴,則不惟不察其正直不貳之操,乃反摧之折之流之斥之,至於坎軻一生而止。如是而士之自好者,知其無補於國,而有患於身,故斲方就圓,斂然自藏,無復當世之念。士之自棄者,躁竸苟且,惟以占己利爲悅,阿諛側媚,惟以承上旨爲務,駸駸然入於國事日非,莫之敢矯,轉成危亡之兆,則亦豈非名節摧抑,有關於國家之亂也?竊觀近來士氣消亡,俗尙鄙汚,朝無方正自重之風,世多媕婀苟合之態,奔趨名利,而廉恥都喪,諂附權要,而檢防掃盡,上而不見闕失之匡正,下而不聞官師之相規,以致朝象日壞,國勢靡振,夫何聖明之世,有此衰亡之形也?識者於此,能不痛哭而流涕乎?此固歸之於群下之罪,而亦難以盡誣一世之人。豈非國家所以導率扶植之方,有所未盡而然歟?宋臣張栻曰,伏節死義之臣,當於犯顔敢諫中求之,蓋其伏節死義之士,卽向所云名節之士也。顧不當求之於犯顔敢諫之中乎?夫人臣之至難者,孰有甚於犯人主之顔也?天威所臨,龍鱗所嬰,鈇鉞之誅,嶺海之禍,迫在呼吸之頃耳。於斯時也,而不震不攝,不顧不避,衮德之闕失,而碎首爭之,權奸之憑怙,而挺身擊之,千乘之尊而可以利奪,匹夫之微而可以義抗。苟非平日名節之士,其孰能之乎?然則人臣之能抗顔敢諫者,皆謂之名節之士,不爲過也。伏願邸下,廣開不諱之門,優示虛受之量,必使三司,有懷必陳,百工執藝而諫,以至踈逖之臣,草野之士,直諫之咈心逆耳者,一皆採納,大加奬用,則於是乎名節之士,彙征於明廷之上,而布列於中外矣。亦何憂國家之不躋於治平之域哉?惟我邸下,念哉念哉。其二曰,奬廉儉。竊念人君懲勸之道,莫先於朝士之廉貪,蓋以生民休戚係焉,而國隨以安危也。夫天生一國之財,自養一國之人,公而均之,庇萬姓而有餘,專而黷之,奉一己而不足,故士之居高位者,廉而守分,則惠澤普洽,貪而恣慾,則毒痛偏及,是以晏嬰尙儉而齊國裕,蔡京窮奢而宋室傾。嗚呼,在人君慮危圖安之道,尙有大於屛黜貪濫而奬拔廉約者乎?夫以我朝故事言之,朝家之褒用廉白,及於後裔,士夫之敦尙儉素,自成善俗,身居臺閣,而持傘防雨者有之,官列崇班,而朝食無醬者有之。縉紳之淸修若此,則民生之庇,可知。惟我國祚之綿遠,爲於萬斯年之基者,未必不由於此。而今則不然,奢濫成俗,貪黷盈朝,才到卿宰,古之蓬蓽者,豐屋連雲,一經守令,昔之藜藿者,華饌堆案,衣服無制,鞍馬踰度,而時宰一身之需,殆過中人十家之産,未知此許多之財,何從生來,作爲滿朝窮奢極侈之資也?苟究其源,亦不難知。財則出於八路之民産,而掊克之於藩閫守令,輻輳之於要路權門者也。朝貴則受賂捧價,圖囑差遣,外任則上而善事,下而肥己,表裏有相須之勢,彼此有分享之利。以有限之財,塞無厭之意,奈之何民不窮且弊也?力耕苦織,而不歸於喫着,傾家敗産,而盡輸於誅求,髓已推矣,膏已浚矣。苟非相聚爲盜,亦將轉于溝壑耳。邦本斲喪,國勢危弱,凜然有朝夕之憂,彼貪猾之輩,其能辭其貪而逃其誅哉?且今救時瘼活民命之策,非用廉儉之人,則不可。此之褒崇奬任,豈可一日緩也?昔之齊王察群臣之貪廉,烹一人擧一人,而其國大治。臣亦謂今日宜用此法,其侈濫最不法者,嚴飭明禁,以爲革舊而就新,其貪濁尤無狀者,痛繩重治,以爲懲一勵百。至於進擢廉吏之規,亦思用人之要,內而百隷,雖不能盡擇,大官要職,必愼其人,外而列倅,雖不能遍揀,方伯閫帥,必得其人,申明考績之方,大擧黜陟之典,使群心知勵,一世風動,則生靈有更蘇之望,而邦命有永固之休矣。伏願邸下,仰稟大朝,而亟令施行焉。其三曰,恤災荒。比歲荐飢,民困久矣。矧又昨秋大歉,實爲八路同災,飢凍旣甚,癘疫兼熾,死亡之酷,至於闔門,流丐之慘,至於棄子。都門之下,羸民餓殍,相望於道,則擧國之衆,又可知已。人戶蕩柝,村里蕭瑟,强劫肆行,商旅阻梗,景色之愁痛,殆如兵燹之象,言之氣寒,食不下咽。顧今飢民之死生,專仰於官哺,苟救之或緩,亦無補於死,以時日待盡之命,爲徯后其蘇之望者,當如何哉?臣愚以爲,荒政一事,政如捄焚拯溺,有不可以晷刻遲緩者,誠未知將何計策,救此斬伐之禍也。伏見我大朝殿下,憂災恤民之誠,至矣。屢度絲綸,哀痛惻怛。向於月正,臨門受朝,親降德音,苟有濟民之策,不拘卑官,皆得上聞,尤可見大聖人虛襟求助之意,而廷臣尙無一言,賑政尙闕善策,坐見民事之急,日甚一日,豈亦由於孔聖所云才難而然歟?竊念以當世之才,了當世之事,其理甚明。其所謂才者,廟堂之高,而未必盡有,蒭蕘之賤,而未必盡無,唯其良謨是求而已。唯願亟稟大朝,更下求言之敎,上自大臣,下至韋布,咸達善賑之術,因以博察衆見,收其長策,汲汲採施,毋或後時,則庶幾活此垂死之民也。臣實空疎,全昧政務,而敢效燕人買獻馬骨之意,略貢一二所聞,上蒙稟施,則人之進言者,宜不啻如三馬之至矣。竊觀宋之仁宗,遇災賑民也,損膳變服,免稅發倉,甚至於出內帑金帛以救之,故其時州縣之臣,捐稟而益之,富民出穀而助之,以至賑資優得,窮民全活,此所謂上有好者,下必有甚焉者也,以身先之,不令而行者也。今我聖上,恤災之惠,亦大矣。發廩開賑,均及諸道,而其他蠲減之政,停免之令,何莫非黎庶歡呼感戴者,而若又益推惻傷之恩,益軫節省之方,凡諸賞頒賜賚之典,營繕興造之役,事關應行,務從簡約,如或可已,一切罷之,除非軍國經費,雖一包之米,一端之布,皆歸於賑飢之用,則凡爲我國臣民者,必皆仰感德意,有以一心助賑也。然則聖化所及,其利豈不博哉?且常平·賑恤兩廳之設,本爲荒歲之用,及今不發,更待何時?臣謂兩廳之穀,量宜劃出,先活飢民之濱死亡者,次給貧戶之無農糧者,以濟目前之急,以防來歲之憂,斷不可已也。且聞外邑之凋弊垂罷者,通計八道,其數頗多,邑旣將罷,民尤難支,而況當大殺之年,益無賑活之勢,若不別加賑恤,必致民邑俱亡。宜令各該道臣,枚擧狀聞,仍命銓曹,擇遣廉幹有聲望者,勿許速遞,俾展其才,待其著績,擢用酬勞,則必有蘇疲邑救殘民之實惠矣,此亦荒政中一大事也。嗚呼,我邸下承代理之命,宗社之重,臣民之托,盡在於邸下一身,其爲責任,顧不大歟?正宜夙夜孜孜,勵精圖治,以報我大朝付畀之盛意,而唯是士趨之不可不正,俗弊之不可不革,民隱之不可不恤,有一不行,何以爲國?伏願邸下,惕然警動,赫然奮發,思所以大振勵大矯救也。以邸下令質之天成,睿學之高明,苟有意於振勵矯救,則何患不能,何憂不成,而如或寬緩遲疑,不斷而行,則亦豈志士忠臣之所望於邸下哉?仍伏念人主一心,爲萬化之原。伏願邸下,益勵其志,益勉其學,以爲挽回陶鑄之根基,於以範世振民,於以祈天永命焉,臣無任云云。答曰,覽書具悉。所陳切至,可不體念?至於出穀賑民事,令廟堂稟處,爾其勿辭,從速察職。
正言李彦衡書曰,伏以臣素乏才能,且蔑學識,半世蔭路,粗守微分,晩竊倖第,濫廁朝籍,榮極踰涯,懼深過福,該寺漫職,尙患不稱,榮塗華貫,曾所未期,迺者薇垣新命,遽下於千萬夢想之外,臣誠驚惶震惕,莫省攸措。噫,諫官之職,卽所謂耳目之任也。上而獻可替否,裨補衮闕,下而激濁揚淸,規正官邪,則其責,誠不輕而重。假使風采足以動人主,言議足以聳一世者,居之,猶且逡巡之不暇,如臣巽軟,苟然充數,濫竊淸顯,孤負職責,則私心愧忸,已不可言,而亦豈不有乖於聖朝綜核之政耶?矧今八路凋瘵,而民生阽顚連之危,綱紀解弛,而世道趨委靡之域。於斯時也,須得剛方之姿,俾殫繩糾之誠,方可以指陳時務,振勵頹俗,而今乃畀臣以諫諍之任,責臣以匡格之義,不幾近於策跛躄而行千里乎?語曰,量而後入。臣之自量,亦已熟矣。去就一節,固自較然,而徒縻虛銜,有妨言路,昨違嚴召,罰止問備,含恩畏義,益切悚蹙。今以監試,庚牌又降,不敢坐違,隨詣闕外,而反復思惟,承膺無路,咫尺天陛,末由入肅,玆陳肝膈之懇,仰干离明之聽。伏乞睿慈,俯賜諒察,亟令鐫改臣所帶之職,以重臺選,仍治臣慢命之罪,以肅朝綱,不勝幸甚。臣方引義祈免,而事苟可言,何敢終默?國子之長,責任甚重,雖在常時,固宜難愼,而顧今親臨視學,先正躋享,俱是稀有之盛擧,則尤當另擇以聳觀瞻,而如金漢喆之素乏聲望者,猥廁師儒之任,已多濫竽之譏。況其平生,直是庸陋,蝨附蠅營,冒玷宰列,頃莅北關,厚招醜謗,北來傳說,至今未已,此時此任,尤駭物情。臣謂大司成金漢喆,亟令改正,以重官方焉。喉院六房之分塡,例皆出於聖裁,每當遞易,輒入單子,以俟處分者,蓋以造化在上,下不敢干焉故也。向者元朝慶禮時,承宣房單之入啓也,吏·禮兩房,自下直爲書塡,事之無嚴,一何至此?都承旨之受賞,不係於吏房與否,至於禮房,敢希恩典,惟恐或換,用意周旋,倒次塡房,迹涉縱恣,事極謬妄,搢紳傳視,莫不駭惋,有關後弊,漸不可長,此而置之,何以勵廉恥而嚴法例乎?臣謂伊時禮房承旨李得宗,亟施削版之典,使之知懼焉。都承旨,身爲一院之長,難危不審之失,亦不無警責也。今番老職陞資之人,次第擬差於西樞者,實出於朝家優老之盛典,而大朝本意,亦豈必不問其人之如何,盡數輪付,以致名器之紊亂乎?況其中瑕累之可拘者,地處之甚卑者,若不區別,一例竝除於知事或同僉之窠,則豈非混雜之甚者乎?臣謂另飭西銓,注擬之際,稍加裁擇,使尊年之恩愼爵之方,兩行而不相悖焉,臣無任云云。答曰,覽書具悉。改正事,旣經亞銓,所辭過矣。削版事,今聞承宣所達,其時奉命落留云,然其在事體,不可置之,其時都承旨重推,當該塡入承旨,罷職,可也。另飭西銓事,旣有聖敎矣,爾其勿辭,從速察職。
行兵曹判書李喆輔書曰,伏以臣伏聞頃日筵中,因大臣陳達,以前判官金聖休議律乖當,有該堂重推之令,其時該堂,卽臣也。惶懍之極,無地自措。金聖休當初所坐,旣因儲置欠縮,則論以法意,宜不在宥前之例,而未及照檢,混入分揀,議上之後,旋覺其誤,擬於早晩登對,引咎改勘,業與僚堂,有所酬酢,而適緣賤疾,未及入侍,始旣踈謬,終亦稽緩。其何敢以職名之已遞,警罰之薄施,而晏然而已乎?至於諫書所論樞望事,雖無指斥之語,顯有規諷之意,此又臣難安之一端也。臣昏耗日甚,責任日殷,觸事瘡疣,拊躬慙悚,連値淸齋,今始露章自列。伏乞离明,亟削臣職,仍治臣罪,以安私分,不勝幸甚,臣無任云云。答曰,覽書具悉。大臣所陳,不必過嫌,卿其勿辭,從速行公。
刑曹判書鄭亨復書曰,伏以臣於見職,豈有一分堪承之望,而黽勉一出,逃遁不得,蹲冒匪據,居然爲數朔矣。忽自四五日前,感寒暴重,支節縮束,頑痰結胸,呼吸急促,連試藥物,不卽解表,晝宵喘喘,人事都絶。大朝靜攝之中,連日冒寒動駕,而陪扈之列,起居之列,俱不得進參,虧廢常分,罪合萬殞。仍伏念臣犬馬之齒,已過七十,凋朽癃痼,殆無餘地。凡人所以酬酢事爲者,專以聽明,而臣則五官皆病,隨處憒憒,古人所謂官應老病休者,誠切至語也。臣僭猥是愼,雖不敢引經陳懇,便請退休,而惟是優游散地,歌詠聖澤,以卒餘齡,揆分卽宜。至若職責所係,毋敢緊漫,非可擬議。顧此李官劇任,尤不襯當,而羈縻旣久,汔未卸解,强策暮途,行且不休,每當農夜之役,不堪鍾漏之愧。況今宿病之外,新疾苦重,宛轉呻囈,阽在危域,曹務積滯,全未照檢,以至朝儀之應行者,亦且闕焉。情禮莫伸,罪戾滋大,須至速褫虛銜,遄被威勘,然後公體得而私分安矣,玆敢疾聲哀籲。伏乞离明,俯垂矜諒,亟令鐫改臣叨之職,仍治臣廢禮之罪,以肅朝綱,以警具僚,不勝幸甚,臣無任云云。答曰,覽書具悉。卿其勿辭,調理行公。
檢閱金和澤書曰,伏以臣七耋老母,方在臣兄狼川縣監,臣純澤任所矣。卽於急足來,聞自月初,有腫生於胸脅之際,數日之內,大肆疔毒,瘡根赤黑,膿勢滋蔓,試灸與藥,未見差效,日夜苦痛,寢食俱廢,元氣澌綴,症情危惡。臣自聞此報,驚遑煎迫,心神飛越,按抑不得。玆構短章,仰陳至懇,徑出禁扄,仍尋鄕路。伏乞离明,俯賜諒察,憐臣焦迫之情,治臣擅離之罪,以昭國綱,以安私分,不勝幸甚,臣無任云云。答曰,覽書具悉。爾其勿辭,往護母病。
行大司成金漢喆書曰,伏以臣,迂拙之性,與世寡合,畸孤之踪,立朝無朋,悠悠泛泛,半世虛舟,榮塗一念,枯木久矣。秪緣聖恩如天,未忍便訣,白首遲回,歷踐內外,冥於睢盱之場,聾瞽於傾軋之機,其顚蹶狼狽,固是早晩事。矧玆見職,責任自別,逃遁不得,黽勉承膺,而臣心靦然,若撻于市。今諫書果出矣,其曰,素乏聲望,猥廁濫竽等說,非臣所可辨明,而其他字句間,詬罵凌踏,有若街童巷豎,戟手相辱者然。臣誠惝怳訝惑,莫知其端倪。顧臣羈旅身世,無異江湖鳧雁,如欲排抵,何患無辭,而乃用此等口氣而後快哉?臣雖疲惱,不欲與之呶呶,以乖古人唾面不拭之義,至於末端藏頭之語,令人摸捉不得,此則不可置之暗昧。伏乞下臣司敗,嚴加鉤覈,以其罪罪之,仍命選部,勿復檢擬,俾得退處丘壑,避遠駴機,歌詠聖澤,以卒餘生,千萬至願,臣無任云云。答曰,覽書具悉。臺臣所辭之過,余悉知之,而已答於卿,更無難安之端,卿其勿過辭,從速行公。
右承旨李永暉書曰,伏以臣之自來痰眩之症,已成痼疾,每當寒節,輒易發作,今春乖常之寒,無異隆冬,而逐日晨夕之行,自失將攝之宜。忽自數昨,以前舊恙陡劇,新感添苦,實無奔趨之望,而第緣動駕當前,迹忝近密,義不敢言私,果乃扶病衛扈,達夜露處,所患諸症,越致危惡,渾身寒粟,筋肉挑戰。頭暈氣喘,幾不免顚仆,忍死陪還,卽自退公,昏倒床笫,不辨人鬼,口不入粒米,目不交〈睫〉時,竟晷達曙,一味苦重,于玆三日矣。以此症勢,無望供仕,連未赴公。方此悚蹙,乃者召令,又降此際,臣於是,悶阨震越,不知所措,隨詣闕外,祗承無路,玆不得不疾聲呼籲,自外徑歸,臣罪至此,萬殞猶輕。懇乞离明,俯垂矜諒,亟許鐫改,俾得安意調息,以尋生路,仍治臣違逋之罪,以昭法紀,千萬幸甚云云。答曰,覽書具悉。爾其勿辭,調理察職。
副司直權相一書曰,伏以新年,東朝聖壽,洽滿七耋,實是宗社大慶,簡冊稀事。兩宮喜悅之情,必無窮已,八路臣民,孰不瞻望舞蹈,而忝在宰臣之列,不得參賀班,分義惶悚,情禮虧缺,一縷殘命,生不如死。至於纂修一書,乃是春秋之餘法,海東天地,所以維持綱常,懲討亂逆,無過於此書。臣之蒙差於本廳堂上,已踰累月,而衰耗宿病,比前漸劇,無以進參於諸堂會議之列,以伸平日食肉寢皮之願,惶悶抑鬱,不自勝堪。昨年夏,伏受宣賜添刊大訓一部,感激恩命,奉玩不釋,得以細究其亂逆之醞釀排布,首尾情迹,無不畢露昭著。今又繼以纂修之書,則遐方窮谷,可以盡燭其根本來歷之如此,躋一世於光明正大之域,而義理名分,婦孺亦知,豈不猗歟休哉。臣垂死危喘,居在於嶺鄕僻村,傳聞最晩,且愚淺之見,煩瀆是恐,尙未陳書曝情。竊聞纂修己畢,冊子登進,臣無絲毫功勞,而猥托賤名於諸臣之後,尤有所萬萬惶恐。伏乞离明,特垂矜察,亟施逋慢之誅,幸甚幸甚。臣又於聖上禁黨禁酒兩事,不勝欣忭感頌,此爲今時救弊之第一良法。向來凶肚逆腸,全出於黨論餘禍,而締結縱酒無賴之徒,漸成不軌之謀,且見大小人民,以酒而亡其身敗其家者,甚多。若一切嚴禁,則人皆不變心性,不耗財力,大有助於安民足民之道矣。今春凶歉特甚,毒癘熾滿,流丐之凍餓而死於道路,居民之染痛而死於村閭,有不忍勝數,極可哀惻。邦本之不固不寧,至於此境,實爲可憂。惟願邸下,加意於格致誠正之學,着力於布德行仁之政,以聖上御製常訓心鑑自省編,常常奉閱,爲本原田地,而旁及於經史,惜取寸陰,不少放過,則意欲自消,學問自進,而酬應幾務,撫恤生靈,皆出於誠心懇惻矣。八路遐遠,有難於盡知詳察,凡百政治,委托於藩臣,而責其功效,則庶可以內外如一,民蒙惠澤矣。宋臣司馬光疏陳修身治國之要,有六條,而臣愚以爲修身之要,莫如立志不懈,治國之要,莫如得人久任,而卽今末流之弊,多是文具,惟施之以實心實事,則自有實效。幸望視以老臣將死之言,而特加採納焉,臣無任云云。答曰,覽書具悉。今此邦慶,往牒罕有,欣忭曷諭?憂愛陳勉,言甚切至,可不體念焉。
丙子二月十二日未時,上御崇文堂。江原道御史,儒臣,忠淸監司,同爲入侍時,江原道御史李最中,校理李世澤,修撰鄭純儉,忠淸監司趙暾,同副承旨兪漢蕭,假注書李祉承,記事官權穎·李世演,進伏訖。上曰,湖西伯進前。上曰,卽見關東御史書啓,則淮陽府使任珣,政無可論,民不自保,誠可痛矣。凡守令之治不治,專在道臣,當此災年,尤宜惕念,卿到任後,飭勵守令,以保我元元,可也。暾曰,敢不竭力奉承聖敎耶?上命漢蕭,讀別諭訖。上曰,宣諭略而盡矣。齊威烹阿之典,不專在於貪,而以田野不闢,善事左右爲罪,前道臣,災結擅分,還上停俸,自有其律,而道臣若不體朝廷,則自守令至小民,亦不遵朝令,誠一痼弊,今卿殷鑑不遠,勉之哉?暾曰,臣雖無狀,旣知朝家之有禁令,則身爲道臣,何敢私自停分耶?上曰,予固知卿之不爲此,而人或有犯之者,亦未可信也。昔汲黯矯制發倉,雖急於濟民,而旣非經常之道,則後世亦不可效,設以仁義言之,行之不以其道,則終必有弊。況下聖人一等,雖有己見,不可徑行,惟當以正道爭之,可也。暾曰,爭之則爲可,而擅分則非矣。上曰,古云行且召矣,何待瓜期耶?今朝聞卿辭陛,思卿之父,予心愴然。曾見卿父,年老而不衰,今卿年,不及卿父而衰則甚,卿不如卿父矣。暾曰,聖敎至此,不勝惶感矣。上曰,湖西伯賜物,不稟而先下,當該中官,從重推考。出擧條上曰,湖西伯先退。上曰,禮判洪鳳漢,兵判李喆輔,訓將金聖應,禮曹郞廳二人,入侍事,分付。出榻敎禮曹判書洪鳳漢,兵曹判書李喆輔,禮曹正郞李景行·全義采,入侍。上曰,禮郞進前。上曰,義采往積城,景行往金浦,社壇摘奸以來,可也。上曰,禮郞二人,旣承命,其令兵曹給馬。出榻敎上曰,御史讀,書啓,可也。最中讀至淮陽事。上曰,予初以任珣爲純實人,而今乃如此,人固未易知也。有私文書現捉者乎?最中曰,此非文書可捉者,各人等招辭,若是明白,故初不問之矣。上曰,黃腸木事,宜有文書矣。最中曰,流伊送家,不當有文書矣。漢蕭曰,御史事體甚重,而初旣有疎忽之失,今又入侍自引,殊涉未安,御史李最中,推考,何如?上曰,依爲之。出擧條上曰,予年六十有三,始見糶糴之以釜鼎作石者矣。玉堂上番,居在嶺南,曾聞之乎?世澤曰,官吏或有勒奪釜鼎,易穀以納,而未聞以釜鼎作石者矣。上曰,御史果親見之耶?最中曰,臣果持來府倉所在,親自目見,則入盛於空石,所見駭異矣。上曰,任珣,外若純實,而內實儱侗,以近密之臣,負國至此,誠非矣。書啓所云儱侗之中,多弄能手者,予實未曉也。豈有儱侗者,用能手乎?前者御史之能吏·循吏之說,終不可曉也。最中曰,能吏·循吏之說,下詢之時,辭不達意而然也。近來以能吏謂之循吏者多,故略陳慨然之意矣。上曰,此言是矣。最中曰,聞任珣爲人儱侗,而其處事如此,故以用能手爲言矣。然此非渠自主張,多爲下吏及在傍者見賣而然也。上曰,災結作錢,移送官廳,極殊常矣。最中曰,災結錢通徵於元結,移來移去,終無歸屬處矣。且昨年所俸還穀中,空殼居多,百姓將無以聊生矣。上曰,空殼中實穀爲幾許斗耶?最中曰,臣抽栍以見,則一石所在,不過爲一斗三升矣。最中讀至金城事。上曰,予以奎明爲奎采之兄,故謂之可人,疎闊乃如此矣。最中曰,奎明爲人則樂易,而凡事疎脫,爲人所欺,以至於此矣。上曰,其所云謬例者,創自何時乎?最中曰,鄭樸前任金城時,有虛錄追後徵捧,勿論皮雜空殼,以充數爲主,故其流之弊,至今未已矣。奎明則民怨無異淮陽,而無他不法貪贓,故不爲封庫矣。上曰,淮陽釜鼎,金城空殼,若不釐正,則後官雖是龔·黃,亦何能充數耶?此弊道臣,亦難以釐正,御史更爲下去,釐正然後,關東之民,可以保存矣。最中曰,臣與李奎明相親,而其爲治如此,誠意外矣。上曰,奎采則爲人樂易,奎明與其弟異乎?前縣令申暻,則爲治,何如?最中曰,別無治績矣。最中讀至永平事。上曰,金焌誰也?漢蕭曰,故縣令相履之子也。最中曰,金焌,爲人儒雅,日誦周易,樂以忘食,至於賑政,果不經意,且邑力至殘,生穀無路,雖欲設施,亦末如之何矣。上曰,爲守令者,當此餓歲,固當汲汲於民事,而奚暇讀書爲哉?最中曰,如永平之邑,若差送有勢力者,庶可有賴矣。前縣令趙曮,果爲善治,百姓至今稱道之,以爲前官,以洪鳳漢之妹夫,多得米醬於京廳,設賑之故,百姓多賴之,若使前官,至今在官,則百姓可以保存云矣。上曰,御史所奏,誠質直矣。上曰,下去之路,入永平設賑,而新倅未到之前,行縣監事,可也。最中曰,永平今無穀物之措置者,臣下往後,何以爲之耶?上曰,儲置及常賑米中,取用二十石,可也。最中曰,飢民多寡,未能料度,而二十石,似不足矣。上曰,限三十石取用,而餘穀,付新倅,使之繼賑,好矣。鳳漢曰,殿下雖優恤永平之民,他邑,亦豈無如永平者乎?上曰,承旨書之。傳曰,今覽御史書啓,淮陽於關東,非小邑,而偶得牲邑而命之,其人,以近密之臣,外貌純實而久滯,故特差本邑,其在報效之道,宜當竭心,雖愚必能,而其犯贓不法,若是夥然。頃者畿甸,以釜鼎代捧重處,此則不過難於捧,而計穀以捧者,其猶嚴飭,則名稱石而量而斗,餘石納釜鼎農器,而作石,此則四十年來初聞,能耶愚耶?事雖無狀,亦不滿一哂,而災結之任,自下手,已是犯贓不法,而黃腸板之放恣私用,尤涉無狀。噫,雖一夫知遇於人,必也報效,惜其久滯,特爲陞資,置諸近密,又除巨邑,雖不知人而其過用也。於渠之道,其宜殫竭以報,而非徒不爲此,放恣無狀,若是甚也。而噫,昨年糶糴,申飭若何,則此等猛浪作石,敢稱準捧,歲首申飭,其又若何,則以納一釜之石,納一斗之石,分俵民間,此有甚於昔之齊阿。噫,任珣,若不入於烹鼎,何以勵三百六十州守令?淮陽前府使任珣,其令該府,嚴問口招後,登對,稟處。金城縣令李奎明,怨聲載路,民願速去,其不治可知。空殼糶糴,雖非渠犯,其亦不法,先罷後拿,令該府,從重勘處。以此推之,一吏之弊,流及幾吏,此正孔聖所謂始作俑者。當初樹弊金城縣令鄭樸,更令王府,拿問口招後,登對,稟處。噫,淮陽之釜石,金城之空殼,若不釐正,雖龔·黃之才,必若奎明,不聞則已,旣聞之後,不可不嚴査以處。淮陽暗行御史李最中,特差淮陽·金城査正御史,今日仍爲辭朝,下往詳査,後詣監營,與道臣,爛漫商確回奏。而鐵原府使李明運,雖非私犯,旣犯朝令,擅用災結,令該府處之。永平縣令金焌,噫,望七之年,冬春申飭,非一非再,而闔境魚喁,流亡相續,其猶抱膝,尙不設賑。此等守令,此等之時,不可一刻置諸字牧之任,先罷後拿。齊威之治,不過封烹,王者之政,惟在勸懲。金化縣令李成玉,頃者特敎之後,爲人年少,爲民恐或誤也。覽御史之書啓,比諸淮陽,不啻宵壤,其令該曹,特爲右職調用。其餘疵政無聞,此爲少欠之目,不必褒也,宜乎略也。竝勿問,以捧招記疎忽,承宣,旣已請推御史,而今覽捧招記,刑推決棍,各有所爲,而其中一人,非軍務而用棍,其涉不察,而金城民怨,無異淮陽,則其雖隣邑,淮陽封庫之代,使奎明,代察釐正,無異於以阿·代·阿,亦涉忽也。當該御史,從重推考。鄭樸·李奎明,旣已拿問,而其間空殼糶糴之守令,置而不問,其曰國有法,樸之空殼尙在,奎明其間殼不充實,因循糶糴可知。樸後奎明,前守令一體,令王府拿問處之。此時守令,不可一刻曠官,鐵原·金城·永平,三邑守令,令該曹,今日政擇差,給馬下送。傳曰,原單處分之後,又覽別單,以所經之邑推之,今方氣憊之中,若恫在己,至於永平,民食自歸之實,官無設賑之擧,而淮陽·金城,葛根豆箕,餓殍相續云。其雖若干日之間,吾民活耶否耶?淮·金釐正,其亦第二件事,令御史,罔夜馳往,永平爲先設賑分俵,正其頭緖,交付新官,後進往淮·金兩邑,先勸新令,着意賑政,而賑穀善爲指揮,莫使我元元,顚于丘壑事,將予意面諭道臣,其餓殍者棄子者,亦令道臣厚埋,此後若此者,一體着意埋瘞事,言于道臣,申飭列邑。噫,其永平,民食木實,令讀周易於食木實之時,可謂太古風,値此歉歲,民何聊活?然其無麪不托,擧措雖異,長歎之中,可見御史雖到縣,庫中無穀,則何以設賑?無論儲置常賑穀,特許數十石,其令便宜設賑,餘穀付諸新令,其令着意濟民,毋負我近日靜攝中爲民之意。上曰,關東御史別單中,已下敎者,已下敎,其餘令備局,稟處。出榻敎傳曰,淮·金釐正御史,到本邑後,先爲察賑政,書啓中區處事,旣已親承下敎。兩邑留庫中,豆太,特許加分于三分之一,令備局知悉,亦令御史善爲區處。傳曰,噫,臨御卅載,一惠不能及民,値此歉歲,夙宵奚弛?故昨於社壇,入小次時,至有身雖不能强起,吾民若濟,予無憾焉之敎矣。今覽御史書啓,噫,愛子之心,人固有之。而昔之鄧伯道,雖爲兄子而棄子,讀此心猶不忍,此爲其餒,至於棄子壓石之擧,聞來不勝慘焉。噫,致此大歉,卽予否德,倫紀斁滅,卽予否德,此有甚於嗣服後。往年,康津之人相食,若不自飭,何以謝元元?自今日,特爲減膳三日。上曰,御史先退。上曰,留守當下批,政官,牌招開政。出榻敎聖應曰,臣以李邦五事,有所仰達,邦五,年小武弁,枳置可惜矣。與邦五同其地處者,皆不廢棄,則獨於邦五,因此枳礙,實有斑駁之歎,宜有疎通之道矣。上曰,予則初無枳塞之事矣。聖應曰,自上雖無此下敎,銓曹不敢循例檢擬,故殆同枳塞矣。上曰,所奏是矣,令該曹,調用。出擧條聖應曰,李勳卽李如梅之後孫,而如梅有壬辰再造之功,勳之爲人,亦純實,調用,似好矣。上曰,勳之爲人,果純實矣。勳之四寸,予忘其名,而其貌與勳不侔矣。鳳漢曰,勳之四寸,卽李弼矣。上曰,予之收用者,諸道各有人焉,如西關之任時倜·鄭德載·趙昌來,北道之李養中,嶺南之權相一,前後拔擢,以至於宰列或閫任矣。鳳漢曰,守令之以均廳事,禁錮者甚多,而其中或有律加於法典者,或有法不必錮而被錮者。大抵禁錮之法,例不得蒙赦,故前後赦典,今番邦慶,皆不得擧論,宜有一番處分之道矣。臣將遞均堂之任,旣有愚見敢達。上曰,令金吾,稟處,可也。出擧條鳳漢曰,海西內奴復戶事,甚難處矣。上年釐正時,以最高庚午摠爲準,庚午納貢元數,不過四五百名,而此外間年奴及諸般雜頉之類,竝以計之,優定一千五六百結,比貢額,殆加三分之二矣。到今本道,則以爲雖加覈實,當給復者,一千五百外,又有一千數百名,內寺,則以爲庚午摠,雖小,癸酉又爲推刷,故若是甚多云。果使癸酉推刷之數,多於庚午摠,則乙亥變通時,何不送癸酉文書,而今乃如是耶?內寺實貢捧上,眞爲此數,則惠廳復戶之多劃,固不可拘,而不然,內寺實俸,甚小,惠廳劃復無節,徒歸於京外消融之資,事之無謂,莫甚於此。癸酉實俸,必無如此之理,而其在宮府一體之義,不可不明覈而處之矣。上曰,令李成中·金致仁,同爲査正後,登對,稟處,可也。出擧條上曰,卿今爲南漢留守,到任後,須着意於軍餉事,以保保障重地爲宜矣。鳳漢曰,臣早被國恩,位躋崇品,圖報之念,豈敢小歇,而年未五十,精力已衰,今此外除,雖爲便身之道,而軍餉一事,誠可㦖也。上曰,軍餉事,非卿,無以整頓矣。鳳漢曰,廣州事,旣有言端,敢此仰達。經歷異於邑宰,不過留守之郞廳,守禦使之從事,以京則漢城府之庶尹,以外則監事之都事,兵使之虞候也。松都·沁都,則凡事,留守皆主之,經歷則只因留守之狀題,分付擧行,推閱査問等事,而本州則經歷或直斷邑事,無異守令。因此而有今番被罪之擧也,雖以城化之分言之,留守爲民之城主,經歷則不與焉。而廣州之民,或有以城主之禮待經歷者,然則一城,有兩城主也。此尤不可不正名處矣。上曰,旣與守禦使時,有異矣。今聞所奏,卿到任後,卽爲釐正,可也。出擧條上曰,今番謁聖,自明政門,由集春門往來,以此分付。出榻敎傳曰,自今爲始,謁聖自外動駕時,特敎定式外,依例擧行,自內動駕時,勿論經夜,步軍五哨·馬軍二哨·禁軍二番,扈衛事,定式施行。上曰,惠堂兼均廳,此時此任,不可不擇,靜中思代,旣諭大臣,惠堂洪鳳漢外任,代以判尹李成中差下,與吏判,一體兼察均廳,於均廳,勿論一二堂,着意句管,有稟事,亦勿推諉,隨登對稟處事,申飭。出榻敎上以親製淑明公主·靑平都尉祭文,使喆輔,編次訖。喆輔曰,自前御製,例以本草送示於編次人,而今番則伊時入侍承旨,以爲政院文書,不可出外云。故只以謄本載錄,似不無字句差誤之慮矣。此後,則凡御製,直送於編次人處,使之謄出後,還送政院,似好矣。上曰,以本草取見,可也。上曰,儒臣進講。世澤讀小弁章,純儉讀巧言章,漢蕭讀谷風章訖。諸臣遂以次退出。
上在昌德宮。常參·經筵,以代理停。
尹得載達曰,大司憲閔遇洙,掌令李奎徽在外,鄭彦忠武一所監試官進,執義兪彦述武二所監試官進去,持平吳奉源未肅拜,今日監察茶時之意,敢達。令曰,知道。
又達曰,明日常參,取稟。令曰,停。
兪漢蕭啓曰,藥房三提調,依前日下敎來待矣。以承傳色,口傳下敎曰,昨日酬應至夜深,有困勞之候,明日食後,竝入來。
假注書李祉承改差,代以李一曾爲假注書。
尹得載啓曰,假注書李一曾,時無職名,令該曹依例付軍職,冠帶常仕,何如?傳曰,允。
又達曰,再明日,親臨頒敎時,承旨當爲備員,而右承旨李永暉,身病猝重,陳書受由,左副承旨尹東度,受由在外,將不得備員,受由及在外人,合有變通之道,何以爲之?敢達。令曰,竝改差。
兪漢蕭,以司饔院官員,以都提調·提調·監膳提調意啓曰,得伏見昨日下承政院傳敎,則今日供上,明日同爲捧入事,命下矣。在下之道,不敢不依傳敎擧行,而第念逐日供上,事體重大,今雖依傳敎減進,決不可一日闕供,今日日勢雖晩,依例捧入,何如?惶恐敢啓。傳曰,昨日供上,已爲進上,故慈殿供上外,有今日供上與明日供上,同爲捧入之敎,則何如是煩稟乎?
尹得載,以禮曹言達曰,本曹郞廳六員內,正郞全義采·崔,佐郞曺敬脩·吳得良·李景行,俱以奉命在外,正郞李沂中,差祭,時無仕上直之員,令該曹依例假官差出,以爲入直之地,何如?令曰,依。
李應協,以刑曹言達曰,卽因持平吳奉源上書,逆詹之孫,囑其本生之家,至呈上言,使其旣骨之父,卽定編配者,揆以人理,實關後弊,亟使亥曹,嚴覈重勘事,達下矣。所當卽爲擧行,而詹之孫,在於忠淸道韓山地云,自本曹發關,捉來擧行之意,敢達。令曰,知道。
又以御營廳言啓曰,因禮曹草記,獻陵陵內捉虎事,本廳將校,率領砲手出往矣。連接將校手本,則二虎捉得後,更無蹤跡云。旣無虎跡,則如此雪寒,許多軍兵,累日露處,亦涉可慮,今姑撤還之意,敢啓。傳曰,知道。
又以武二所差備官,以試官意啓曰,監試官正言金相度,以親病纔已陳書受由矣。莫重監試,不可不備員,令政院卽速稟旨變通,何如?傳曰,允。
右議政趙載浩,七十三度呈辭。令曰,安心調理。
左議政金尙魯箚曰,伏以今之國勢,可謂岌岌殆矣。八路大飢,萬姓將劉,水火兵燹,未足喩其慘烈矣。雖無天災時異之可驚可愕者,誠有朝暮懍懍之憂,而陰虹貫陽之變,又出此時。於乎天意,豈偶然哉?夫陰陽理欲,本無二致,在天爲陰陽,在人爲理欲,大而修齊治平,小而日用事爲,由理而發者,陽之動也,由欲而發者,陰之萌也。而天理難養,人欲易流,一或放過,其不至於欲勝理者,無幾矣。邸下試思之。動靜施措之間,宴安幽獨之地,念念懲窒,事事戒愼,其能使天理流行,人欲淨盡乎否乎?萬有一未盡善焉,則天所以警告我邸下者,抑何恃也?莫曰,高高在上,玄遠而莫測也。天人之際,感應不忒,甚可畏也。倘邸下,惕然恐懼,飜然反省,勤政學而先立剛德,奮發大志,節嗜欲而遠絶非僻,務加保嗇,旁招賢士,使莊拂之臣,左右布列,廣求讜言,使上下之失,先後造陳,以之紀綱張而萬目具擧,政事修而百度惟貞,自一己而推至於朝廷四方,無一不出於正大光明,灑落洞澈。天地之間,惟見其陽氣充塞,而陰沴之氣,毋敢貳干,則感格天心在於此,轉災爲祥在於此,因此幾而迓續景命,亦在於此。伏願邸下,勉之勉之。如臣之庸陋謭劣,施百爲無一可,而問其官,則三事也,語其責,則燮理而經邦也。冒據具瞻之地,値玆極艱之會,至尊憂勞,不遑宵旰,而臣則碌碌憒憒,無一事承佐下風,贊襄聖治,顧安用彼相爲哉?職失於下,謫見于上,召災之辜,臣實難逃,亦乞鐫臣之職,退臣之身,以彰厥咎,以幸國事,萬千之望也。取進止。答曰,覽箚具悉卿懇。方切懍惕,所勉切至,可不體念警省焉?卿須安心勿辭,亦勿引咎焉。仍令曰,史官往諭。
領議政李天輔箚曰,伏以昨日虹貫之變,又何爲而至也?客冬雷異,至今餘悸懍然,而上天警告,若是之丁寧反復,臣誠驚愕震悚,終夜繞壁,不能成寐。伏想邸下,惕然戒懼,尤當如何?伏念臣,特一聖世僇廢之物也。豈容抗顔於百僚之首,而感激恩數,遲徊蹲據。今已經歲,又不幸疾病纏身,乞暇調治。當此八路大飢,萬姓將劉,大朝夙夜憂勤,不遑日恤聖躬,而臣則偃伏床笫,未得進一猷發一策,以效職責,竝與筋力奔走,而一味闕焉。撫躬循省,罪合萬死。日昨社壇親享,伏聞聖候愆和,蒼黃一出,只爲一時承候之計,而顧臣病勢,因仍供職,則斷無其望。天其或者,降疾臣身,使之屛廢,不失其本分也歟?自古弭災之策,亶在輔相之擇其人,臣之庸陋湔劣,有不暇言,而踪地如此,疾病如此,猶且不知其去,則其所以重天怒而害國事者,豈不大可懼哉?伏乞离明,亟降威罰,斥退臣身,以答天譴,以開賢路,不勝大願。取進止。答曰,覽箚具悉卿懇。方切懍惕,所勉切至,可不體念警省焉。卿須安心勿辭,亦勿引咎焉。仍令曰,史官往諭。
刑曹參判吳彦儒上書曰,伏以臺書,以喉院房單事,警責之請,至及於臣身,遽承重推之令,臣誠駭惶震悚之至。臣之匪勞濫資,不係吏房與否,果如臺言,則在臣非有可嫌,亦無可辨,而若以忝在一院之長,謂有不審之失,則臣亦無以自解。且臣於當該承旨罷職之令,亦有所不自安者,自己名下之,不當使塡,臣雖無恥,臣亦粗知此義。臣不必費辭多辨,而但職是該房,地忝長席,而其時隨駕承旨,臣居其一,則豈可諉之以非自臣捧入,而獨自晏如也?今不可以職名之已改,有所自恕,而顧臣情勢,無可以去就論者。前後動駕,職在宿衛,禮闕陪扈,臣罪至此,尤無所逃。伏乞睿慈,俯諒微懇,特遞臣本兼之任,以謝臺議,以靖私義,不勝幸甚。答曰,覽書具悉。卿其勿辭察職。
正言金相度上書曰,伏以臣之承重祖母,年今七十有二矣。方在臣叔父狼川縣監臣純澤任所,聞自月初,重得腫患,黑疔肆毒,紅暈成濃,間觸風寒,諸症越添,盡夜刺痛,飮啖全廢,老人元氣,日益凜綴。臣自聞急報,方寸如灼,驚遑憂迫,頃刻難忍,而見方承命監試,不敢徑情擅行,玆以疾聲仰籲於貳極之下。伏乞睿慈,俯燭微懇,特賜恩暇,俾卽馳省,獲伸至情,千萬幸甚。答曰,覽書具悉。爾其勿辭,往護焉。
漢城判尹李成中上書曰,伏以惟我大朝殿下,靜攝之中,爲民祭社,春雪峭寒,玉趾親勞,凡在聽聞,疇不欽聳,而區區微忱,猶不任不瑕之慮。臣於日前,伏蒙恩暇,往掃先塋於累年曠省之餘,榮極焚黃,感結幽明,而適當連日動駕之時,不敢久淹鄕廬,方將及期跋還,路次得見府吏所報,以不飭潛釀,致勤嚴敎,臣伏地震懍,靡所自措。伏念臣之待罪本職,旣有日矣。未能明布法意,嚴詗奸竇,使小民恣犯至此,此亦臣之罪。矧玆府中事,臣皆主之,該郞部官,不過候臣指揮,擧行進退而已。責有大小,罪有首末,而臣之被罰,乃反輕焉,此尤臣惶愧之深者。噫,緣臣溺職,諸郞官或罷或拿,而臣乃委蛇仍冒,安有是理?此猶只就臣廉隅而言之,凡朝家勅勵,當先首堂,今臣自幸薄勘,獨使參簿重坐,則有偏刑政,爲如何哉?情勢窮蹙,不敢反面,謹此露章自列。伏乞离明,亟降威譴,以警群僚,以安私心。臣治書將上之際,伏見傳敎下者,以臣差下惠堂。夫大同主管,爲國緊任,從前選授,必須其人,況兼帶均廳之後,委寄尤別,八路之休戚,百司之調度,未嘗不係於此,是豈如臣綿淺衰劣者所可苟充哉?若使臣徒怵嚴命,强而承當,則一身狼狽,雖不足卹,誤重務而累聖簡,非細故也。言實由中,讓匪爲私,竝望劃賜遞改,不勝顒祝。答曰,覽書具悉,卿其勿辭,從速行公。
校理李世澤上書曰,伏以臣久有懇迫危苦之私,而煩猥是懼,泯默至今。旣又念君臣猶父子也,父子之間,何言不盡?臣本草茅賤品,甕牖寒士,才不逮人,家且衰零,勉循父兄之勸,從事科場之學,當初志願,實不過冀幸一第,爲支保一戶之計,竊得斗祿,以代耕養親而已。不幸而釋褐初程,濫廁淸班,憑藉先蔭,過辱恩眷,階銜驟進,除拜聯翩,遂至於今玆所叨之極矣。怵畏義分,冒沒承膺,非據之懼,過福之戒,衡心煼慮,日甚一日,而乍違旋縻,三載于此,屑屑來往,廢捨穡事,産業旁落,窮窶轉處,賣庄貸債,以資契活。家有老父,今年已踰六十矣。荐傷逆理,疾病連仍,藥餌調護,固無可論,而朝夕供奉,亦不如情。寒不能煖其衣,飢不能致其養,詩人不遑將父之歎,於臣,特是歇後語也。景迫崦嵫,親年以懼,誠微烏鳥,子職莫遂,秪自憂傷,靡有告籲。噫,華銜淸職,擧世所艶,而在臣適爲招災之地,立揚榮顯,人子至願,而在臣反作貽憂之資,循省私分,迫隘愈甚,撫念初心,諧副無由,此臣所以居常焦遑煎泣,不敢以寢食自安者也。誠願天地父母之仁,一垂諒察,憐矜情勢,蚤許遞卸其濫授之職,俾得以歸身畎畝,勤力耕稼,扶護病父,小修子道,則此固臣心之萬幸。而如或朝家,猶不忍其永棄,倘有意於任使,欲望許畀以湖嶺間一小縣,使之殫誠,則簿書管庫之間,以酬其生平報國之忠,而獲推俸祿之餘,粗備甘旨之供,一伸榮養於生前,免負忠孝於君親,則豈徒爲悏於微臣終身之願?抑亦有關於聖明孝理之化矣。臣固知堂陛截嚴,公私異義,惟此煩屑之辭,實犯唐突之誅,而竊嘗念國家體下之政,旣有近臣色養之例,人臣事君之道,又無內外遠近之殊,而況移孝爲忠,古傳有言,事親日短,昔人所傷,情私旣急,至懇難遏,玆不得不冒昧仰籲於貳極之下。伏乞睿慈,哀憐財赦,而特賜恩許焉。答曰,覽書具悉。書辭,令該曹考例,稟處。
修撰鄭純儉上書曰,伏以臣於頃日登筵,講至詩經庭燎之章,大朝特命臣圖寫以進,又命摹一本,進東宮,臣旣承聖敎,模成三簇,各書本章於圖簇上面,其二敬進大朝,今以一件奉進於邸下,因此而切有區區願忠之誠,略具短章,以備暬御之箴焉。於乎,王者爲治之要,無過於勤之一字,殷王之昧爽丕顯,周文之日昃不遑,何莫非勤政致治之道,而後世人辟,鮮有能行之者。放恣身心,只耽廈氈之安佚,荒怠政事,不知宵旰之憂勤,以底於亂亡而靡悔,此豈非可戒而可懼者哉?周之宣王,因姜后脫簪之警,惕然感悟,奮然勤勵。方其深宮燕寢之時,猶恐視朝之或晏,不遑安寢,一心耿耿,時夜未央,問其何其至於再三而不已,則其孜孜有日,不敢荒寧之意,千載可以想見矣。六月車攻之洪功盛烈,豈非庭燎勤政之攸致也耶?今我大朝,當倦勤之年,無遑暇之心,自强不息,一念靡懈。惟此庭燎詩之命畫,蓋亦出於勤政之意,而常欲置諸座隅,以自飭勵,至於圖進東宮之敎,尤見其燕翼貽謨之盛意也。臣願邸下,察是圖誦是詩,勿以尋常玩好視之,益自惕然反省,無時豫怠,以仰副我大朝慇懃勉戒之意焉,則宗社幸甚,臣民幸甚。答曰,覽書具悉。其所勉,言甚切至,余當體念焉。
以京畿監司狀達,永平等官居金守萬妻徐召史燒死及爲虎囕死事,令于兪漢蕭曰,囕死人等,令本道恤典擧行。
以黃海監司狀達,二月朔新産靑魚進上,限內,不得封進,惶恐待罪事。令于兪漢蕭曰,勿待罪事,回諭。
上在昌德宮。常參·經筵,以代理停。
下直,金城縣令沈錪,永平縣令朴鳴陽。
金善行達曰,明日親臨頒敎相値,常參,頉稟。令曰,知道。
李應協達曰,大司憲閔遇洙,掌令李奎徽在外,鄭彦忠武一所監試官進,執義兪彦述武二所監試官進,持平吳奉源未肅拜,鄭述祚呈辭,今日以監察茶時之意,敢達。令曰,知道。
李應協達曰,校理李世澤,修撰鄭純儉,因正言李彦衡上書,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依達。上下番俱空,事體未安,書批已下,卽爲牌招。
兪漢蕭啓曰,因本院達辭,再明日親臨頒敎時,承旨當爲備員,而右承旨李永暉,身病猝重,左副承旨尹東度,受由在外,將不得備員,竝改差事,依下矣。政官卽爲牌招,以在京無故人,開政差出,何如?傳曰,允。
傳于兪漢蕭曰,明日侍衛仍,軍兵,只以入直擧行。
李應協啓曰,藥房三提調,依下敎來待矣。傳曰,午正後,來詣于世子宮差備,昨日所下草記,持入。
兪漢蕭,以都摠府言啓曰,今日入直內三廳武兼禁軍及軍兵等,當爲中日習射,而自上方在減饍中,依例停止之意,敢啓。傳曰,知道。
又啓曰,因武二所草記,監試官金相度,以親病,陳書受由,莫重監試,不可不備員,令本院,稟旨變通事,允下矣。新單子,改修正以入之意,敢啓。傳曰,知道。
又啓曰,監試官李彦衡,纔已出牌矣。陳書入達,原單子改付標以入之意,敢啓。傳曰,知道。
又達曰,副修撰徐命天·洪良漢,一體牌招,推移入直,何如?令曰,依。
以校理李世澤,修撰鄭純儉等,牌不進罷職令旨,令于李彜章曰,竝推考徽旨捧入。
右議政趙載浩,七十三度呈辭。令曰,安心調理。
金善行,以吏曹言達曰,本曹正郞李尙允呈狀內,身病猝重,勢難察任云,依例改差,何如?令曰,依。
又以吏曹言啓曰,明日親臨頒敎時,協律郞,例以掌樂院正爲之,正有闕之代,口傳擬入之意,敢啓。傳曰,知道。
吏曹口傳政事,以朴致文爲掌參正。
有政。吏批,兼判書申晩病,參知趙雲逵病,參議金相福進,都承旨金善行進。啓曰,判書申晩,參判趙雲逵,俱以病不來,小臣獨政未安,何以爲之?敢稟。傳曰,只出緊任,以徐命臣·兪彦國·洪宗海·蔡濟恭·李彜章爲承旨,李成中爲禮曹判書,朴相德爲禮曹參議,李星慶爲吏曹正郞,韓翼謩爲大司成,金時默爲校理,尹東昇爲修撰,宋文載·沈墢爲副修撰,金陽澤爲兵曹參議,崔成大爲兵曹參知,洪益三爲大司諫,洪重孝爲獻納,鄭光漢爲正言,鄭正聖爲持平,李基德爲掌令,南雲老爲持平,李敏坤爲執義。
兵批,行判書李喆輔進,參判吳遂采病,參議徐命臣病,參知李彜章入直進,都承旨金善行進。啓曰,忠翊衛將羅浣,身係軍門,勢難兩處供直,呈狀乞遞,不可强令察任,今姑改差,何如?傳曰,允。又啓曰,知中樞府事具樹勳·曺世虎,同知中樞府事蔡膺一·尹懋敎·柳徵龜·金鎭東·朴淳元·崔慶溢,僉知中樞府事金天澤·任崇元·金漢正·洪應夢·尹審,俱以篤老之人,或在鄕廬,或病難供職,呈狀乞遞,竝今姑改差,何如?傳曰,允。以李景說·鄭文恒爲知事,李彦泰·李行相·韓緖·李泰斗·曺夏臣·李天球爲同知,鄭懋先·白尙賢·魚有和·李蓍亨·南德純爲僉知,安家奎爲內禁衛將,金始躍爲忠翊將,副護軍曺世虎·具樹勳·蔡膺一·尹懋敎·金鎭東·崔慶溢·柳徵龜·任崇元·金天澤·尹審·金漢正·洪應夢單付,副司直李永暉·尹東度單付,副司正李一曾單付,同知李挺沆單付,僉知尹得重·李吉儘單付。
兪漢蕭,以兵曹言啓曰,昨日政,忠壯衛將擬望傳書之際,尹壽崙之崙字,誤以麟字書入受點,不勝惶恐,原單子中,改付標以入之意,敢啓。傳曰,知道。
又達曰,今日政新除授承旨,待下批竝卽牌招,何如?令曰,依。
金善行達曰,玉堂上下番俱空,事甚未安,今日政,新除授王堂,竝待下批牌招,以爲推移入直之地,何如?令曰,依。
李應協,以御營廳言啓曰,本廳敎鍊官副司果金有剛,自再昨年十二月,至今年二月,社稷署墻外與鑄城里·外南山,及頃於獻陵陵之內,合四處,前後捉五頭虎進上矣。五頭虎捉納,則加資事,載於續典,今此敎鍊官金有剛,當有論賞激勸之道,令該曹考例,稟處,何如?傳曰,允。
又以義禁府言達曰,淮陽前府使任珣,金城前縣令李奎明·鄭樸·申暻·朴師訥,鐵原前府使李明運,永平前縣令金焌等,拿問處之事,徽旨達下矣。任珣·鄭樸·朴師訥等,今方待令於本府,卽爲拿囚,而李奎明·李明運·金焌等,俱在任所,申暻下去忠淸道德山地云,依例發遣府書吏羅將,竝拿來,何如?令曰,依。
正言李彦衡上書曰,伏以臣,卽伏見日昨靑臺之報,乃有白虹之變,臣誠萬萬震懍也。元來天災時變,殆無虛歲,已多有識之憂,而矧玆陰虹貫日之異,遽在陽和布澤之時,其爲驚心,尤當如何?噫,天人雖遠,一理無間,則仁天所以丁寧警告者,豈無人事之所召?臣雖不敢知何樣禍機,伏在冥冥,而顧今飢饉荐臻,生民有倒懸之勢,剽掠轉肆,行旅多阻絶之患,庶事叢脞,而恬嬉成習,言路杜塞,而謇諤無聞,駸駸然將入於危亡之域,則安得無今日之災耶?君臣上下,政宜聚精會神,汲汲講究,思所以消弭之策。伏願邸下,惕然以懼,怵然以憂,奮發剛健之德,克恢振刷之圖,先自責躬,繼飭群僚,益勤孜孜之念,毋貽泄泄之譏,以答天譴,以永邦命焉。凡有災異,群下之箚達陳戒,雖或近於文具,亦不可謂全無開發匡捄之益也。今此虹變,若是非常,而近密之班,論思之地,寂無一言,竝與文具而廢之,臣實爲之慨然也。仍念臣,見識魯莽,言議拙訥,實不合於淸朝耳目之寄,揣分量才,承膺無路,略陳短章,冀賜恩遞,兼附數語,以效一日之責,及承批旨,未蒙開納,至以所辭過矣爲敎,臣已不勝其瞿然慙悚,而宰臣籌章,語多噴薄,與之呶呶,殊覺疲惱,臣書論列,亶出於爲官擇人之意,而今其爲言,太欠自反,臣竊哂之。至若承宣處,則仰認睿意之有在,臣固欽歎,而第於入對承旨所奏,有所訝惑者。臣之所以駭歎者,在於自下周旋之迹,初未嘗切切於禮房之預知與否,而若其眞箇知不知,又恐非留院者之所可明知,則筵席質言,抑何意也?且臣之論宰臣者,只言其人器,而承宣則招陳其從前踐歷,謂臣言之太過,未知有甚關緊而扶抑若是,此亦臣難安之一端也。噫,臣初進蕘說,未荷採納之恩,罔非臣人微言輕,不足有槪而然,臣何敢揚揚冒出,廁跡臺端,以招人之嗤點也哉?卽以監試,嚴問下降,隨詣陳懇,自外徑歸。伏乞睿慈,俯垂鑑諒,遞臣見帶之職,治臣妄言之罪,以安私分,以昭法紀,不勝萬幸。答曰,覽書具悉。方切懍惕,所勉體念,爾其勿辭,從速察職。
行都承旨尹得載,左承旨李景祜,左副承旨李應協,聯名上書曰,伏以臣等,卽伏見諫書,以虹變後無言爲斥,誠不勝瞿然之至。臣等俱以無似,忝叨近班,目見災異之非常,宜有一言之匡捄,而應文陳腐之語,旣無足以仰贊修省之聖德,而煩瀆於靜攝之中,亦甚惶懼。臣得載,職在藥院,方將入對大朝,擬以耿耿之懷,略陳規勉之誠,未及效遇災追戒之故事,此莫非臣等鈍澁,不能事事之致。今於臺言之來,惟當愧服之不暇,何敢費辭自解乎?玆敢相率齊籲,伏乞睿慈,亟令鐫削臣等之職,直勘臣等之罪,以彰其慢,俾安私分,千萬幸甚。答曰,覽書具悉。卿等其勿辭,從速察職。
同副承旨兪漢蕭上書曰,伏以臣,卽伏見諫臣之書,以臣日昨筵奏,盛加非斥,臣於是,不勝訝惑之至。伊日承令入對也,俯詢其時事實,臣只以該房之落留,仰陳而已,則自下周旋與否,非臣意慮所及,質言之斥,恐不相諒,而至於宰臣事,其所踐歷之仰對,亦不過承詢隨對,有何扶抑於其間,而今其爲言如此,臣竊爲臺臣惜之也。且其書中,虹變後近密無言之斥,臣固愧服之不暇,而此又臣難安之一端也。以此以彼,決難苟蹲於職次,玆敢略陳短章,徑出禁門。伏乞睿慈,亟降譴罰,以靖私義,以謝臺言,不勝幸甚。答曰,覽書具悉。爾其勿辭,從速察職。
右尹崔尙鼎上書曰,伏以臣才免庸鈍,年又篤老。夫豈有復厠朝端,趨走供職之望?而數年以來,惟我大朝,軫其飢而置之地部,矜其老而畀以京兆,皆出中批特授,恩至渥也。雖以文纓衮衮之峻望,得此猶難,況如臣之蔭途埴,跡遠人卑者乎?命下之初,人皆指點而異之,及其冒出,又莫不笑罵而鄙之。臣雖昏愚,亦非不知公議之可畏,而特以仰感慈覆,俯激忱誠,赴湯蹈火,亦不知避,放倒廉隅,唐突班行,筋力奔走,至死靡懈,庶可爲一分自效之計,其亦不自量矣。況詞訟劇務,有非衰拙者之所可堪承,早晩僨敗,臣固自料,悚懼惶蹙,如無可容。至若禁酒之令,卽我大朝軫民恤財之盛擧,實邁於大禹之惡旨〈酒〉,則凡在瞻聆,孰不欽歎?臣方待罪本職,洽且數旬,則勿論禁條之載與不載,其所以伺察糾捕,乃其職耳。臣於赴望之日,雖不敢越例出禁,而輒招五部書員,勤諭而嚴飭之,又復捧甘而使之遍曉,持書而使之鉤覈,非敢或歇,而顧臣衰頹疲劣,威不能慴,令不能行。至於法府至近之地,犯者相續,誠不意德化洋溢之中,有此亂法之奸民,驚惋憤痛,爲如何哉?今於大朝嚴敎之下,該郞部官,或罷或拿。若論其罪,堂·郞奚間,而今臣則罰厪止於越捧,罪同罰異,不但有乖於聖朝綜覈之政,臣之慙赧,誠亦極矣。其何敢以俾免大何爲幸,而一刻仍冒於職次乎?固宜卽上辭本,以請威罰,而適當社壇親享之大禮,百僚淸齋,不敢以區區之廉愧,有所煩聒,泯默隨班,坦坦施施,便若無罪之平人,中心惶懍,尤一倍矣。今始席藁私次,疾聲哀籲。伏乞离明,俯加昭燭,削臣職名,下臣司敗,明正其罪,以爲溺職者之戒,千萬幸甚。答曰,覽書具悉。卿其勿辭察職。
校理李世澤,修撰鄭純儉等,聯名上書曰,伏以日昨陰虹之災,係是非常之變,臣等聚首愕眙,誠莫知其所以,謹具短箚,已進於大朝殿下。又將憂愛之誠,構成文字,方欲陳達睿聽之際,卽伏見諫臣書本,乃以天災後論思之地,寂無一言,非斥甚切。臣等實不勝瞿然愧蹙之至。身至邇列,旣被人言,其何可一刻冒據於直次乎?玆敢相率陳章,徑出禁門。伏乞睿慈,亟賜鐫遞,仍治臣等擅離之罪,以肅法紀,千萬幸甚。答曰,覽書具悉。爾等其勿辭,從速察職。
左議政金尙魯箚曰,伏以臣,昨得靑臺所報,虹貫之變作矣。臣誠驚愕震懍,永夜不寢,莫知所以致此也。客冬之雷異荐見,八路之飢荒孔棘,則惟我聖上,寤寐對越,宵旰憂勤,春秋之衰晩而未暇蹔逸,聖體之勞憊而不遑自恤,警惕之意,輒見色辭,惻恒之誠,頻發絲綸,拳拳民國,常若不及,有可以至諴上格,天心底豫。而今者災異之又若是非常,抑何故也,以至陰而干太陽,亦何徵也?天意玄遠,雖不可測,丁寧譴告,必有其應,而天下事,亦患生所忽,內而朝廷,外而疆埸,雖若無事,羸承躑躅之慮,履霜堅氷之憂,又安保其必無也?臣敢以日昨綸旨中,自强二字,莊誦而仰勉焉。無狀賤臣,厚被恩造,待罪中書,以年計則五載,以月計則卅有五朔,而跡畸才下,憒憒尸素,辜負聖眷,徒費廩祿,加之以疾病轉痼,衰落日甚,竝與筋力奔走而不可强矣。前席乞骸,寔出於苦情血懇,是其勢,不得請則不已,而況今災孼之來,厥咎在臣,尤不容一一蹲冒,使公私兩病。伏乞亟許鐫免,以謝天譴,萬萬大幸。答曰,省箚具悉卿懇。旣諭於自飭交勉之敎,而今者之異,良由否德,方切懍惕,於卿何有?噫,于今相勉之敎,非予飭外,卿須與元輔,深體此意,輔予及元良之不逮,董率百工,正國事濟元元,此政消弭之第一之道也。卿其安心勿辭,亦勿引咎,共濟國事焉。仍傳曰,遣史官傳諭。
校理李世澤,修撰鄭純儉等箚,伏以臣等,卽伏見靑臺所奏,日昨之夕,又有陰虹貫陽之變,垂象差忒,瞻聆駭惑,臣等相顧愕貽,誠莫測其所以也。蓋聞漢儒董仲舒之言曰,國家有失德之政,天乃出災異而譴告之。使董子而不知天則已,謂之知天,則此豈非所大可戒恐者哉?臣等竊惟我殿下,聖德至仁,高出世主,夙夜憂勤,勵精圖理,敬天之誠,恤民之心,有足以格神人召和氣,而天之所以應之者,休祥之秘,而咎戾之彰,挽近以來,天災時變,可駭可愕,疊見層出,殆無虛月,以至於今,玆虹變而極矣。噫,災不虛生,必有其由,則無乃我殿下蜎淵蠖屈之中,或有所失於本原之地者歟?政令施措之間,或有所欠於誠實之方者歟?建極之化雖行,而猶不免偏陂之患歟?恤民之意雖勤,而猶未盡懷保之道歟?從諫弗咈,而言路或未開歟?用人無方,而賢才或未進歟?夫必有是數者而後,乃可以召災而致異也。今以殿下之明聖,則豈有是哉?雖然上天至公,仁愛人君,其所以示災警告者,實出於扶持全安之意,故自古遇災修省之君,莫不變災爲祥,轉禍爲福。若成湯之六責禱兩,宋景之三言移者,皆可歷數,而厥或有慢天怠警,不知所以反躬自省之道,則天於是,亟降威怒,不少寬假,以促其亂亡之禍矣。由此以言,今日天災之變,雖極驚愕,而或者仁愛之天,眷佑我殿下,保護我殿下,庶冀其恐懼修省,而欲使之扶持全安也。臣等嘗聞天視自我民視,天聽自我民聽,天人相與之際,其機甚微,而其應甚著。伏願殿下,勿諉以天道之幽眇,益盡其聖躬之修省,懋誠敬之學,而直以緝熙光明,爲端本出治之資,施仁明之政,而常以恬嬉玩愒,爲病國害民之戒,加意於皇極之大中至正,而無私好偏係之失,矜惻乎窮民之殿屎顚連,而求誠心實惠之策,翕受敷施,勿以逆耳而邈聽,廣罷情蒐,勿以疏賤而遐棄,則聖德輝光,王化昭彰,公道大行,民瘼自去,讜言日聞而阿諛之風永絶,賢俊日進而闒茸之流盡屛,朝廷淸明,邦內寧謐,藹然太和之氣,交孚於上下,天不能不以休和應之,而咎戾之彰,不患其不弭矣。如或殿下,不復警惕于玆,而因循苟且,泄泄沓沓,凡所以應天修己者,只是外面文具之末,而終無痛切振刷之擧,則正所謂譴告而威怒者,於是乃驗,而亂亡之禍,將無以自救矣,豈不凜然寒心哉?臣等俱以無似,待罪館職,學識淺短,言辭拙陋,徒積瘝曠之譏,莫效涓埃之報,而目見非常之災,不勝憂愛之忱,瀝陳肝膈之懇,竊附箴規之義。倘殿下,不以人微而廢言,則其在修省之道,或不無萬一之補矣,惟聖明,留神財幸焉。答曰,良由否德,方切懍惕。條陳之勉切實,可不銘心而自勉焉?大略俱在下敎中矣。
左尹申晦上書曰,伏以臣以無似,待罪京兆,隨事昏憒,居常愧恧,此際得伏見大朝傳敎下者,以潛釀之不能禁飭,辭旨甚嚴,仍有越捧之命,臣惶隕震悚,靡所容措。今此禁酒之擧,寔出我大朝憂民恤費之盛意,臣職忝法司,尤當欽誦對揚之不暇,而旣無以令行而禁止,又未能發奸而摘伏,以致冒犯之亂民,多出於所管五部之內,罪在溺職,合被重何,而聖度天大,曲加涵貸,一時薄勘,不足以贖其萬一,此已萬萬愧懍,而緣臣之不善嚴飭,至使該郞部官,替受重罰,在臣自處之義,其何敢一刻苟冒於職次乎?且臣累朔奔走之餘,受傷非細,素患痰癖之症,挾感重發,氣升而眩作,膈痞而痰滯,晝不能食,夜不能寐,種種諸症,進退無常,委身床席,一味叫苦,時日之內,無望起動。雖非難安情地,卽此病狀,萬無供劇之勢,玆敢略構短章,仰暴危懇。伏乞睿慈,俯諒臣情病之俱苦,亟令鐫削臣職,仍勘臣罪,以嚴邦憲,以安微分,不勝萬幸。答曰,覽書具悉。卿其勿辭察職。
副修撰徐命天上書曰,伏以臣於病伏中,得見正言李彦衡書本,則以虹變之後,職居論思,寂無一言爲斥,臣誠不勝瞿然慙悚之至。日昨靑臺之警報,實是非常之災,臣旣猥忝館職之末,則勿論其言之荒陋無取,所當略貢憂愛之忱,以效一日之責,而第於社壇將事之夜,重得寒感,症情陡劇,殆不能支吾,此乃諸僚之所共見而憐之者也。回鑾之後,僅參候班,舁歸私次,調治數日,病勢轉劇,數行文字,亦不能自力,病裏惶愧,如添一症。今玆臺言,若是嚴峻,臣雖百喙,無以自解,本職去就,非所可論。玆於召牌之下,末由趨承,扶曳來伏禁扄之外,拜章徑歸,益增罪戾。伏乞睿慈,亟削臣見帶之任,以治臣溺職之罪,不勝大願。答曰,覽書具悉。爾其勿辭,從速察職。
副修撰洪良漢上書曰,伏以臣於經幄論思之任,固知其萬萬不稱,而嚴畏義分,黽勉冒膺,反顧初心,居常愧懼。適當災異之非常,未效職分之當然,不待人言,臣方自訟,而諫書一出,公議可見,入直諸僚,旣以此引嫌徑出,則在臣自處之道,去就一節,尤無可論。今以館直之俱空,召牌儼臨,而顧此情地,實無進身之路。玆敢隨詣闕外,拜章徑歸,臣罪至此,益無所逃。伏乞睿明,亟賜鐫削,以爲溺職者之戒焉。答曰,覽書具悉。爾其勿辭,從速察職。
丙子二月十四日午時,上御崇文堂。藥房入診時,都提調李天輔,提調李益炡,副提調尹得載,記事官柳戇,記事官李興宗·李世演,醫官金履亨·方泰輿·許礈·李以揩·李泰遠·金德崙·金履貞,以次進伏。上命政事,當日爲之。命臣戇,出傳。旣復命。李天輔曰,近日聖體,如何?社壇回駕後,眩候亦已差勝乎?上曰,其氣一樣,氣弱,故似如此矣。大王大妃殿氣候,若何?上曰,差勝後一向。東宮睿候,一向彌留,當進發散之劑,而有今日入診後進之之令,故姑不入之矣。上曰,入診後進之,好矣。天輔請入診,診訖。金履亨曰,脈候不至大沈,而不叔暢,不調均,左寸關重按,則軟弱無力矣。泰輿曰,三部沈而遲緩一樣矣。礈曰,略沈而度遲,軟弱如前矣。以揩曰,沈遲之中,胃脈虛弱矣。泰遠曰,虛中不均,比前有加矣。德崙等所達略同。上曰,社壇時事,不但三次沐浴而然也。有時手端太冷,而仍有其症,此亦氣衰之致也。予之此症,計今爲三番,而每因手端之冷,其時忘樽所而直往神位前,亦可知氣衰也。唐高宗,則不克將事,而予則旋出而將事,此則予事勝矣。天輔請議藥。上曰,慈殿議藥,先爲之,可也。予則純虛,雖服附子,必無妨,而慈殿,則桂枝一味久進,猶覺有害,昨年患候,正如予今番,而慈殿,則善調攝,予則不能矣。蓋純弱者易治,而慈殿,則以桂枝有害見之,尤當審愼處也。予則涼劑,決不可近,嘗夢服冷藥,覺猶寒懍,慈聖則連進淸心丸而無害,湯劑可以姑停乎?拔桂枝更爲進御乎?履亨曰,旣進六十貼,今則又進瓊玉膏,湯劑則姑止之,觀勢爲之,似好矣。上曰,諸醫,皆達所見,可也。天輔曰,大凡藥道,使有餘地,待時進御,好矣。方泰輿曰,六君子湯,旣已多進,瓊玉膏進御間,姑止之,待後拔桂枝,入天麻議進,好矣。礈曰,貼數旣多,膏藥又進,則臣意亦與首醫同矣。以揩等所達皆同。上仍命書傳敎曰,大王大妃殿進御歸芍六君子湯,今姑停止事。出榻敎上曰,首醫進前,見予手端,寒甚而色靑,其脈,如何?履亨曰,脈候與俄者大異,沈微不顯現矣。泰遠曰,沈遲中又細,比俄尤甚,手背手心,俱極寒冷矣。上曰,社壇時,雖眩昏而手不放圭,將事時亦如此,故手端益寒,其日所服蔘劑,合爲七錢重,而入來時,已無蔘力,晩後又有如何氣,再昨日欲召卿等,而少愈,故止之,而氣弱則輒覺眉稜懸引,頭部甚輕,手端不仁如厥冷,理中湯三錢重,決難責效矣。履亨曰,理中湯人蔘·桂枝,各加一錢,白朮減一錢進御,好矣。桂枝行陽氣,於手端之症,尤爲當劑,粟米飮,亦以三錢重兼進,然後可以扶元氣矣。泰輿曰,手端之症,氣不足之致也。理中湯雖好,而藥力微,若加蔘·桂而粟米飮兼進,則可以補胃,首醫之言極好,而衣襨必厚,使爲汗候,好矣。上曰,予自少衣襨不厚,在潛邸時,逐日問安,必於朝朝峴往來,燒炬滅炬,見闕門始開則心安,稍晩輒不安。自其時,衣襨本薄,寒痰已久,前則着靴,足不寒,而八日擧動時,寒氣透靴,社壇時,手足俱寒,此亦氣衰之致,使他人當之,以予薄着,決難耐過矣。許礈以下所達,如履亨等無異。上命書傳敎曰,加減理中湯,不能製入事。出榻敎益炡曰,牛羘·眞鷄,自藥房煎入,何如?上曰,惟正之貢外,不欲以口顧爲累,若此不已,將至八珍。予自少嗜水煎鷄,而亦不令爲之。昔年奉命江華,沈廷輔爲富平倅,進鶉灸,故予食之甘,恐◆吏食而效之,飭下秘之,以此觀之,予之自奉甚薄,可知矣。天輔曰,雖一分裨益,豈以此不爲乎?上曰,然則一次煎入,可也。天輔曰,頃日事,至今思之凜然,其時當命攝行而不許,豈不可悶乎?上曰,然則如唐高宗矣。予雖以身代萬民之命,何憚而不爲乎?且史官,若至以上不能將事而使擬行,則後世將以爲何如耶?天輔曰,再昨終夜酬應,傳敎殆至累千萬言,豈不有妨於調攝乎?上曰,聞民事,予豈忍不爲乎?予無休時,而以汝爲休,誠冤矣。至於爲民之事,豈可以代理,閑坐視之耶?任珣之如是無據者,誠是意外,素恃之人如此,人固不可知也。今番廣州事,雖極怪,猶可恕也。任珣之釜鼎代捧及黃腸板載來事,尤爲駭然矣。上曰,提調先退。天輔曰,今此從享之擧,恰慰數十年多士抑鬱之心,甚盛擧也。殿下臨御以後,畢擧列朝未遑之曠典,至於斯文事,姑未有顯著之擧矣。今則崇儒重道之事,無餘憾矣。豈不萬萬喜幸,而至於親臨頒敎,則聖候未寧,日寒如此,姑爲退行,似好矣。上曰,此是霎時事,何妨之有?天輔曰,酌獻禮日字不遠,而當此湯劑進御之時,若不能鎭日調攝,則恐或無效,此非時急之事,退行,何如?上曰,臨時退行,亦無妨,當觀勢爲之矣。上命讀左相箚子及玉堂箚子。上曰,所謂偏陂者何意,以爲建極猶未盡耶。天輔曰,是泛說,非有意也。上曰,近來日氣甚怪,而靑臺之報災如此,甚懍然矣。又命讀廚院草記。上曰,此是口傳下敎,而以傳曰書之者,何承旨也?甚怪矣。蓋減膳敎出,而其日已爲捧上,故難於還下,使明日供上時,通計其日所當減者,使之合減,而中官誤傳以捧入,豈不駭然乎?仍傳曰,再昨減膳下敎之時,慈殿外三字遺漏,故其夜下敎,而其日卽終日減膳,自其日至於中日,故初日供上捧入時,以一體減膳事,下敎矣。中官錯傳,其於厥供稟請之擧,其涉無據,於廚院草記,意或錯聽,措辭下敎,而伊後思之,同爲捧入四字,其涉殊常。今日入侍,問而乃知,事之寒心,莫此爲甚,當該中官,先罷後拿,昨日下敎,學習初中官,其亦錯傳,其中官,亦爲罷職。又傳曰,減膳雖過,靑臺之報纔聞,其在懍惕之意,若干日之間,不可設懸,亦有前例,明日頒敎時,軒懸勿設。上曰,儒臣,持無逸篇入侍。得載曰,儒臣,以臺書,陳書徑出矣。上曰,有何風入耶?得載曰,正言李彦衡上書,論三司之遇災,不能陳戒矣。上曰,其書持入。臣戇出而持奏。得載讀至半。上曰,以其書辭觀之,此前,又有書矣。得載曰,上書論金漢喆改正,李得宗以房單塡名事,請削板矣。上曰,李彦衡初書下答時,入對承旨誰也?對曰,兪漢蕭也。上曰,元良必問金漢喆之履歷,故承旨對之矣。得載曰,然矣。天輔曰,金漢喆遭慘駁,視學在近,不可不變通矣。上曰,予着笠而坐,則必有如此事,故亦難召見卿等矣。李彦衡,又何如是惹鬧耶,其措語,如何?天輔曰,若入覽,可知矣。上曰,靑臺之報後,元良有下令者乎?得載曰,無之矣。仍傳曰,元良方在代理,靑臺報後,若有下令者,政院奏我。上曰,天災後,政院亦不爲達辭耶?得載曰,姑未爲之矣。上曰,入直該曹者誰也?對曰,李彜章也。仍傳曰,承旨有闕,代參知李彜章除授,使之先入侍後謝恩。傳曰,否德臨御,于今卅載,而近益衰焉。事莫能擧,而諸道大歉,吾民顚連,都下咫尺,餓殍相仍,再昨御史之奏,其亦慘然。噫,否德若此,衰耗若此,歲飢若此,民困若此,而袖手以觀,莫能濟一事,蒼蒼示警,宜乎宜乎,而因予不能之故,元良代理之政,又若此。內而朝廷,外而諸道,又若此,雖或申飭,不過爲紙上例談,百隷慢忽,廉問御史,其非一二,而守令不法佯若不知,吁嗟元元日困,蔀屋莫能伸訴,甚至於滅倫而極矣。噫,若此不已,民將劉矣。雖有其君,無民,能爲國乎?噫,旣已自述,其所自强,近日之氣,甚難其難然,予豈食言?今雖其綴,將歉歲而大有,吾民若濟,予何憾焉?而能擧紀綱,朝野淸明,吾民其亦庶幾。予以淺近易知者勉飭,凡父兄老,而雖不能步,雖不能食,爲其子弟者,能扶而行,能動而食,則其能進其能飽也。且比諸登高,其人力弱,雖不能登,助之者衆,其能登焉。噫,自强二字,雖不自期,觀今之氣,望助之心切。吁嗟元良,愼其攝,愼動靜,勤于學,勤于政,助我不逮。吁嗟,大小臣工,莫曰世道之異前,勿小忽而益自勉,精白一心,視國事如家事,視元元若同胞,補我助我,予決不以曰衰而自退,曰不能而自縮矣。噫,若此勉飭,而不自强焉,是予自負也,予自欺也,而若是勉飭之後,元良不體此,大小臣工不體此,而其若曰,非我之忽也,此非徒自欺也,其誰欺也?若是然後,今之國事少回,今之吾民小濟。今者靑臺之規,其豈非玉成上下歟?不然,曾觀史記,當衰之世,其雖示警,漢之獻帝,唐之昭宗,其無此也,其豈回興而然歟?到此地頭,雖身無益而然也,覽史至此,不覺掩卷而太息,可不悚然,可不懍然?噫,究厥其由,良由否德,何暇勉飭,而上下交勉,卽亦古道,躬自勉飭,若是眷眷,莫曰衰君之耄言,其各勉旃,仰答高高之意。上命臣戇持入李彦衡前書。又命秋判入侍,旣持入。上曰,怪矣怪矣,渠年亦不少,宜知分數矣。其時塡入承旨,誰也?得載曰,趙載洪而以此罷職矣。上曰,趙載洪豈如此之人耶?李彜章進伏。上命書傳敎曰,近者中官,不若古,呼寫下敎之際,誤書者多,傳敎政院之事,做錯者多,故凡諸批答傳敎,必也承旨入侍後爲之者,槪此也。再昨諸臣食後入侍,至於更鼓已定後,其時靑臺之報,中官若卽奏,其雖徹夜,豈可泯默,而不然今仍入侍乃諭。其曰中官,令該府處之。予雖酬應之後,氣薾不能,昔若此之時,承旨故趙領敦寧,儒臣今李判府事,相率求對而陳勉,其意在玆,而況近者自勉飭下之時,無異乎此,而入直儒生,三日而後陳箚政院,於予於元良,俱已寥寥,予則若有下敎,雖待承宣入侍而呼書,其亦歉焉。上下若此,元良之尙無一令,亦非異事,予方自飭之不暇,奚暇尤人,而諸臣,其皆老而然耶?不可以其方自飭無飭下之事,于今在京儒臣及臺臣,竝罷職,諸承旨竝遞差,陳箚儒臣,雖過時與闕章有異,竝遞差。正言李彦衡,其章中雖慨然于他,而過時則無異,在直儒臣,不可事同而飭異,遞差,政院無人,承旨今望點下五人,都承旨前望單子入之。監試事緊,臺臣有闕代,在京無故人,今日政備擬事,分付銓曹。又傳曰,下批承旨,卽爲牌招察任。又傳曰,莫知何事,覽書然後知也。而聞大臣所奏,被憚則可知不輕,視學在近。大司成金漢喆許遞,其代,今日政備擬。上曰,房單子事始思之,其時甚紛擾,故使中官,依前付標以置云,而中官似以此傳于政院,玉堂葛藤,此實中官誤傳之害,及於李得宗·趙載洪矣,豈不冤乎?命讀至金漢喆事。上曰,漢喆於何年,以何事陞資耶?彝章曰,辛未年,以文臣庭試居魁,陞資矣。至李得宗事,上曰,此事俄已下敎,得宗則早白脫矣。至同樞事,上曰,所謂瑕累者誰也?若提往事,以爲瑕累,則當問之矣。仍命李彦衡入侍。臣戇出而傳,旣復命。上曰,金漢喆,豈是蝨附者耶?天輔曰,漢喆爲學敎授時,善考程文,頗有聲譽,士子皆望爲考官,此人豈不合此任耶?政筒入來,落點訖。上曰,金陽澤,何不入於承旨望耶?天輔曰,以海伯時事罷職矣,上曰,予忘之矣,尙不敍用耶?仍傳曰,前參議金陽澤敍用。出榻敎天輔曰,李得宗,則昭釋無餘,而金漢喆,則如此醜辱,無可洗之道矣。上曰,此雖予衰耗之致,豈不悶乎?天輔曰,至於北關配聞之說,漢喆旣非如此之言,臣亦未聞其如此之說矣。上曰,予豈置人於暗昧之中耶?李得宗事,以外面見之而不知其裏面,則宜有臺言,此則彦衡是矣。天輔曰,今承下敎,趙載洪之罷職,誠冤矣。上曰,此是中官不了了之害,承旨若有如此弄奸之事,朝鮮豈支撑耶?仍傳曰,中官旣已處分,本事若皮不存,當該承旨趙載洪勿罷。上顧謂李天輔曰,廣留事,何如?其人近甚勞於國事,宜爲保嗇之道,故欲無爲休息之計,此人豈止於此?其代亦好,廣留及均堂,皆得人矣。天輔曰,聖敎誠然矣。天輔曰,小朝入診,明當爲之,而頒敎爲値,恐差晩矣。上曰,頒敎後爲之,可也。上命臣戇曰,承旨落點而無守廳者,汝出去,書牌以出,牌去來,申飭,廳注書使之替入,可也。臣戇承命退出。
丙子二月十四日酉時,上御崇文堂。他承旨入侍時,右承旨李彜章,假注書李一曾,記事官權穎·李世演,進伏。上曰,正言李彦衡入侍之意,使注書,分付。上曰,廣州留守,何如?李天輔曰,臣意,亦欲遣此重臣,而重臣非輕易出外之人,故不爲矣,聖簡果得人矣。上曰,此人豈止此乎?廣州之民,可無憂矣。天輔曰,東宮患候,尙今彌留,臣亦不得爲入診,甚可悶也。明日則必爲入診,何如?上曰,爲之,可也。天輔曰,臥內召見,似好矣。上曰,明日頒敎後爲之,可也。上曰,卿今日入侍,則病似愈矣。天輔曰,雖未快愈,比前則稍愈矣。上曰,都承旨望果記得乎?天輔曰,金善行·李憲壽·吳彦儒,皆是可爲之人矣。上曰,承旨書之。傳曰,望筒雖下政院,無人不能開筒云,都承旨前望單子下敎置之,參判金善行除授,卽爲牌招,先詣政廳後謝恩。上曰,都承旨入來後,仍爲下諭,可也。天輔曰,每當災異,則大臣求退,固是例也,而如臣者,實非飾讓矣。上曰,予雖衰矣,亦欲爲國事,自古有君而無臣,則有何可爲之事乎?天輔曰,臣如一分有報效者,則豈敢求退乎?上曰,予亦堪之,卿亦試爲之。天輔曰,臣以李台重事,有所仰達者,而今夜深,未及盡爲仰達矣。備局堂上,差下,何如?上曰,予已欲下敎矣。今則渠將何去,向者下直時,敎以予已老矣,事我之日,亦短矣云云,此後則不必去也。天輔曰,然矣。向來李台重,以別備事,有狀達矣。大抵別備,元非不可爲之事,若有剩餘,則隨其多少爲之,未爲不可,而反以不爲自劃,則臣亦以爲過矣。今聞雖不以別備爲名目,而分俵各庫者,至於十六七萬云。此則前所未有者,其淸謹可知矣。上曰,貴矣。句管堂上,何處作闕乎?天輔曰,有之矣。傳曰,禮曹參判有闕,代行司直李台重除授後,差備堂,兼管湖西句管堂上。出榻敎天輔曰,卽今輔養官行公者,只有南有容一人而已。以禮曹參判李台重差下,何如?上曰,依爲之。出擧條上曰,是忠淸道人乎?天輔曰,結城人也。其年甲戌生,不老矣,不可不急時用之。上曰,今何走乎?雖曰甲戌生,比予則猶少矣,予亦有欲爲之者,渠何棄予而走乎?天輔曰,右相事可悶。上曰,呈辭至幾度?天輔曰,已至七十餘度矣。臣則疾病踪地如此,而猶爲抗顔,至於右相,年少而所患,不過足疾,雖躄而行公,何害之有?以世道言之,雖不行相職,自多斡旋之功,此則聖上,豈待臣言而知之乎?上曰,只以躄爲言,則果過矣。天輔曰,臣不敢質言,而聞今則小愈云矣。上曰,尋單則勢所固然。天輔曰,其筋力非臣所及也。上曰,故相之言,予今不忘矣。領府事之卜相時,有所仰達者,只是十年同志之大臣也。右相之不卽遞,而向來入侍,亦爲國之志也。右相氣質,與先相異矣。以木理言之,太剛者,惜而用之,可矣。天輔曰,頃者以川渠事仰達,而此不可不急時爲之之事也。上曰,今番亦見之,而何以爲之,則果好耶?只廣通橋以上,疏瀹可乎?天輔曰,此非一時事,雖得寸得尺,亦必有效矣。上曰,承旨之意,何如?彝章曰,形勢則似然矣。上曰,其沙土,何處可積耶?天輔曰,此亦有議論,或城外或訓鍊院,何處不可也?上曰,承旨牌去來,申飭。正言李彦衡進伏。上曰,近來則臺閣之上,官師相規,亦寥寥,聞汝爲之,其志誠可尙矣,而其中有過聞者,李得宗,以中官誤傳之故也。俄已下敎,此則不惟,而至於同僉樞事,有二字殊常者,所謂地處甚卑者,誰也?彦衡曰,臣以新進,初入臺地,略效草草數言,而聖問及此,敢不仰達,所謂地處甚卑者,雖無以某某歷擧,而多有混雜之患云矣。上曰,此則有下敎者,汝獨不知乎?彦衡曰,果未及知也。上曰,此則置之,所謂瑕累者,指誰也?彦衡曰,此非可仰達者,而聖敎如此,當陳之矣。有瑕累者,豈無一二人乎?朴徵實·尹東輅,卽不可爲之人矣。上良久曰,眞殿口奏及頒敎及昭鑑,汝見之乎?彦衡曰,見之矣。上曰,臺臣非矣,汝之坐地,何如?今予奉慈聖受賀,推恩加資,意有在矣,而汝果上負矣。彦衡曰,臣新入臺地,雖不知朝體,而臣亦非獨創此說,外間公議,則然矣。上曰,然則黨亦有之乎?且汝何敢笑對於君父之前乎?甚放恣矣。上曰,金漢喆事,指的何事而言耶?彦衡曰,都試亦一國試,事體重大,而漢喆性柔之故,在北關爲都試時,裨將輩受賂,以不中之人爲直赴矣,此豈非醜謗乎?上曰,然則漢喆受賂云乎?彦衡曰,臣不必以漢喆爲受賂也。其裨將輩受賂,則其醜謗,不歸於漢喆乎?上曰,此不過裨將輩無狀之致,而以汝之上書外面看之,則有若設賑時犯手者然,豈不黯黮乎?汝若曰,不能檢下,厚招醜謗云爾,則豈不精乎?且所謂蝨附蠅營云者,果附於何處乎?須直言之,其爲加資,則以文臣庭試狀元故爲之,汝以是爲蝨附而得爲之云乎?彦衡曰,此豈有指的乎?天輔曰,此古之文字也。上曰,今予下問,只欲知此事而已,汝必有知而言,須勿諱也。彦衡曰,其爲人,本來鄙陋,有勢力家,則到處蝨附,此臣平日所慨然者,今當言地,以平日所懷陳之矣。上曰,然則於公卿書爲蝨附乎?蝨之爲物,亦多附於弊衣而已,豈於人人附之乎?汝以一言,混濁朝廷矣。然則其加資,以蝨附蠅營而爲之乎?彦衡曰,此言蝨附蠅營,而至於冒玷宰列也,非以加資言也。上曰,承旨書之。傳曰,噫,一自受二字後,非徒自恧,心常恐或負二字,上負陟降矣。噫,非徒此也。上告何殿,下布若何?頒敎豈不謄示乎?其日奏中,至有麟·紀·雲·䥃復生之語,而昭鑑首題綸音,勤懇且嚴。噫,靑丘之內,無朝鮮則已,若有朝鮮,爲今日臣子者,焉敢一毫更提往事,而其上書中瑕累二字,心甚訝之,卽問指誰,則乃二人,而一則朴徵實也,一則尹東輅也。徵實頃年之事,其雖無謂,已付往事,其於東輅,以子之故,瑕累其父,已非口奏頒敎之意,設有呈事,旣已勿問,事在頒敎之前。而噫,此非高官淸顯,莫重推恩特敎,使之一竝以付其中,雖有卑微者,各望擬入,其次勿拘門地,只循啓下次第之命,意蓋深矣。使二人,名在冊書之中而檢擬,則非斥,可也。旣不刊名,名登推恩,銓曹何敢任拔,而其所非斥,不專在於二人,意不無在。噫,親書於其身,雖無口奏頒敎之事,亦非廷臣滌心之日,於渠之道,釋葛翌年,初入臺地,重誦昔年無復更西東之御詩,矢心自劃,而非徒不爲此,奏對之際,又敢稱公議二字,此卽往往黨人之言,渠若有一分人臣心腸,咫尺君父之前,焉敢萌此心而登諸言?此已萬萬放恣,而其於喉院房次事,中官誤傳,致有此擧,聞者怪駭,不是異事,今日下敎之後,自在快釋,不必言也。至於金漢喆,則宰列陞資,庭試狀元,然蝨附蠅營,自己涉情矣。其厚招醜謗等語,亦不可置諸黯黮,故仍問事狀,則所謂醜謗,以都試裨將之事,加於道臣云。其心雖猾,不足說也,而至於何處附營之問,以皆附擧朝爲對,此擧一汚百之意,蓋學於榮順者也。言之無倫,胡至此哉?此則比諸上款,其猶細故。噫,自古黨習之起,本不在巨,近日官師相規,其甚寧然,心常慨然,纔已申飭。渠若以公官師相規,旣是璿派,初入臺地,其嘉其尙,雖方在氣苶之中,當强起以召,嘉奬之不暇,而此則大不然,章雖若干行,挾雜則深,口奏頒敎後,欲自先惹。此等之人,若不施防限,何以能建極?而雖十分參酌,貸以極憲,尤已有頃年酌獻時口奏,又有今番口奏頒敎。此等之人,若不嚴禦,以何顔拜陟降?正言李彦衡,先遞其職,喬桐府免爲庶人,使之滌心江海。出榻敎上曰,朴徵實,其後爲侍從乎?彝章曰,不爲矣。天輔曰,洪象漢爲兵判時,以尹東輅爲五衛將,其時大司諫安,有所論矣。上曰,其亦酸矣。上命注書,持入尹光紹捧招。天輔曰,尹東輅,以渠家戶籍又有書僞勳,以此臺啓果發,小朝下詢於臣,臣對以旣罪光纘,則其虛實不可更査,故小朝不許其達,伊後亦停矣。上曰,尹東輅,汝執捉何事而爲之乎?彦衡曰,以光纘之父,故論之矣。上仍誦口奏文曰,口奏文,予至今不忘矣。汝以何顔,歸拜穆陵乎?須往喬桐府,洗滌其心,可也。上曰,以瑕累二字,隱然有意於兵判兵判,見此而必隱痛矣。彝章曰,若不二字,與指斥有異矣。天輔曰,此是泛論矣。上曰,汝非東原君之孫,而靑綾之子乎?予自社壇歸,猶誦御製無復更西東之句,而汝忍爲此乎?汝洗滌心腸然後爲可,故送汝於可以洗滌之地矣。天輔曰,彼臺臣,臣亦熟知之矣。臣待罪海營時,觀其吏治,誠善人矣。今番事體,似如何,而處分則過矣。上曰,非過矣。彦衡退出。上命讀光紹捧招,後又命書判付訖。上曰,上件事,可問於徐有良矣。天輔曰,伊時臺達,則拔其條,有若爽實者然,此則不必問也,而至於上件私鑄事,發問,似好矣。此亦非徐造言,外間亦有此說,臣亦聞而異之矣。徐有良,亦必有所聞而然也。上曰,沈錥爲陽明學乎?天輔曰,是則不知也。且與䥃親不親,不須問也。䥃之友,豈不多乎?上曰,應非徒光紹也。天輔曰,然矣。然而光紹,則稍有指名,有良則與彼頗相遠也。上曰,然乎?天輔曰,此時守令,不可一時曠官,新除授陰竹縣監李敍中,使之除署經下送,何如?傳曰,今聞大臣所奏,陰竹縣監李敍中,以不爲署經,尙不下直云,給馬下送,應爲除署經,其令明日辭朝。永平縣令朴鳴陽,金城縣令沈錪,俱有給馬下送之命,而越一日謝恩,事體不然,其稽滯之故,政院察奏。傳曰,殿坐在明,兵曹闕有二,今日政,以在京無故人,一體備擬。傳曰,莫重付標下敎,誤傳政院,以致葛藤,事之無據,莫此爲甚,當該中官吳命來,今以他事被拿,令該府,施以告身三等之律。傳曰,飭已行矣。此非注書之過,金華鎭分揀放送。竝出榻敎天輔曰,社壇親享時,隨駕醫官,不卽待令,致有喧呼催促之弊,稽緩之罪,不可置之。隨駕醫官竝拿處,提調,亦不無不善檢飭之失,從重推考,何如?上曰,依爲之。出擧條奏畢,諸臣退出。
上在昌德宮。常參·經筵,以代理停。
辰時,日有右珥。夜一更二更,月暈。
親臨頒敎罷後,政院·藥房口傳問安。答曰,知道。
李彜章達曰,明日國忌齋戒,再明日正日,連二日常參,頉稟。令曰,知道。
徐命臣達曰,備邊司郞廳來言,今日賓廳坐起日次,而親臨頒敎相値,頉稟。令曰,知道。
洪宗海,以侍講院言達曰,本院上番文學鄭憲聖,連日入直矣。移拜持平出去,上番將未免闕直,輔德尹學東,旣有呈辭還給之令,兼弼善沈鑧,旣有只推之令,竝卽牌招,以爲推移入直,何如?令曰,依。
以校理金時默,修撰尹東昇,副修撰宋文載·沈墢,牌不進罷職令旨,令于洪宗海曰,推考徽旨捧入。
傳于李彜章曰,禮房承旨,入侍于萬安門。
傳于洪宗海曰,昨日中官處分,待下敎捧現告。勿出朝報
李彜章,以內醫院官員,以都提調意達曰,提調李益炡,書批已下,卽爲牌招察任,何如?令曰,依。
傳于洪宗海曰,御史明日入來。
洪宗海達曰,副校理洪景海,言事書到院,持入承批之意,敢達。令曰,今日纔經入診,氣候不平,明日持入。
兪彦國,以義禁府言達曰,卽接月令醫員李世玉手本,則時囚罪人鄭夏彦,病勢看審,則本以抱病之人,處冷之餘,素患痰癖之症復發,食飮全廢,氣息昏昏,實有頃刻難保之慮云,自前罪人病勢如此,則有保放救療之規,敢此仰稟。令曰,依爲之。
又以刑曹言啓曰,中官車益成·柳宗蕃,良才驛徒配事,前已命下矣。柳宗蕃,則其時卽爲發配,車益成,下往平安道江東地云。故卽速捉送之意,行關本道,而關文未到之前,益成上來自現,依傳敎,一體發配之意,敢啓。傳曰,知道。
左承旨蔡濟恭上書曰,伏以臣於前月忝直喉院,適聞母病猝重,急於歸視,投章徑出,揆以義分,合被重譴,伏蒙聖度寬貸,特賜恩遞,臣與臣母,攢祝洪私,只有感淚。不意玆者,新命復下,宿趼重叨,臣誠惶隕感戴,不知所喩。伏況大朝殿下,臨殿頒敎,召牌儼降,其在臣分,固宜蹶趨承,第臣母今年七十有四,篤老筋力,寧日恒少,而近因春寒異常,將攝失宜,素患關格之症,忽復發作,呼吸莫通,冷汗遍體,精神昏瞀,不省傍人,床席奄奄,勺水不下。臣以單身,調和藥餌,左右扶將,煎泣罔措,方寸如灼,似此情私,夫豈有一刻離捨之望哉?玆敢疾聲哀籲於貳極之下。伏乞將臣職名,亟許變通,使之待備員,仍許臣歸養,以光聖世孝理之政,千萬幸甚。答曰,覽書具悉。爾其勿辭,救護母病
右議政趙載浩七十四度呈辭。令曰,安心調理
檢閱李世演上書曰,伏以臣之三寸右承旨臣彝章,例兼春秋館修撰官,而臣亦帶記事官之任,其在法例,自有應避之嫌,玆敢露章自列。伏乞睿慈,亟令該曹,照例遞改焉。答曰,覽書具悉。書辭,令該曹考例,稟處
副司直李益炡上書曰,伏以臣於昨日診筵,大僚,以大朝親享社壇時醫官之未卽待令,至有提調推考之請,臣於是,不勝萬萬惶悚之至。伊時臣在陵祭之班,伏聞聖體有暈眩之候,蒼黃入侍,仰請醫官診察,旋出壇門,卽招醫官,則累度催促,不卽入來,雖緣深夜急遽之致,其間果不免遲滯,臣亦駭之,將欲請罪矣。今大僚所奏,事體當然,臣忝居提擧,不能檢飭之失,無以自解,豈可以問備薄罰而止?玆敢略具短章,仰瀆离明。伏乞邸下,亟遞臣內局之任,仍治臣不職之罪,以安私分,以肅朝綱,千萬幸甚。答曰,覽書具悉。卿其勿辭行公。
敎中外大小臣僚耆老軍民閑良人等書。王若曰,生多士以寧文王,菁莪洽累朝之化,尊兩賢以從夫子,俎豆采一國之論。玆颺十行之絲綸,俾聳四方之瞻聽。予惟世敎之扶植,亶在吾道之表章,象前朝繼開之功,克盡褒隆之典,啓後學矜式之地,丕闡作興之休。粵聖祖誕敷文治,而大賢竝生一世,有若先正文正公宋時烈,壁立氣象,海涵胸懷,門路正而淵源深,至訓早襲於函丈,規模大而文理密,成法一準於考亭,閱陰陽消長之機,素履不渝於夷險,秉春秋尊攘之義,寸心獨炳於綱常。托明良之契,則堯·舜君民,處賓師之尊,則伊·呂伯仲。經綸不外於斯學,洞然王伯之分,典禮相中於諸家,廓如詖淫之闢,敎誨不倦於牖後,大儒受深衣之傳,統緖益光於紹前,擧世寓高山之仰,才則王者之佐,學爲聖人之徒,亦粵先正文正公宋浚吉,陋巷春生,濂溪月霽,資質若金精玉潤,士林咸推以師。出處如麟見鳳藏,婦孺亦知爲瑋,復焉自成家計,宗黨得同德之賢,講說如誦己言,賓席盡沃心之責,粹然一團氣和處,展也九分人地頭,效禮範俗,實本於修齊,澤流後世,閑邪衛道,或資於窮格,功大斯文,安定之四條誨人,才各臻於成就,涑水之一誠律己,用不畫於平生,是謂命世之資,無愧升堂之列。於乎,汝南兩程之出,際宋德之休明,洛·閩一派之傳,賴周學之眞的。誦其書論其世,知古今之相符,生同時道同師,亦天意之非偶,蓋其充實光輝之美,有非言語文字所殫,造詣俱極於高明,博以文而約以禮,功化不泯於久遠,生也榮而死也哀,朝家之貤贈雖隆,不過褒賢之常典,鄕社之禋祀殆遍,曷稱慕德之深誠?肆有賢關之連章,乃請聖廟之躋享,一命之靳已經三紀,蓋出愼重之思,公議之定不待百年,今見僉同之籲,寶墨耀院宇之揭,尊尙粵自先朝,華籩儼庠廡之陳,崇奉若待是日,鼓舞一邦之由此,主張斯道之在予。玆於本月十四日,以文正公宋時烈,文正公宋浚吉,從祀于文廟東西廡。於戲,禮儀成而月星明,班序秩而衿紳聳,大德必得祀,孰無觀感之心?流風尙有存,佇見作新之化,故玆敎示,想宜知悉。藝文提學南有容製進。
丙子二月十五日辰時,上御養志堂。禮房承旨入侍時,右承旨李彝章,假注書李一曾,記事官權穎·李世演進伏。上曰,禮房誰也?彝章曰,房單子不下矣。上曰,以次爲之,可也。上曰,祝式香室官員奉來案,則西班色持入。上曰,禮郞入來乎?彝章曰,金浦則入來,而其外,姑不來矣。上奉覽祝式後,上曰,頒敎時刻已至,諸臣退出。諸臣遂退出。
丙子二月十五日巳時,上御明政殿。親臨頒敎入侍時,行都承旨金善行,右承旨李彜章,左副承旨徐命臣,右副承旨兪彦國,同副承旨洪宗海,記事官柳戇,假注書李一曾,記事官李興宗·李世演進伏。上曰,儒生等來參乎?善行曰,來矣。善行進曰,今日頒敎時,承旨當爲備員,而左承旨蔡濟恭,有親病,故不爲入來云。上曰,知道。彝章進曰,昨日守令稽滯事,問于本邑京主人,則吏曹十三日晩後,始爲出牌,故果爲遲滯云矣。上曰,守令則無時不得爲肅拜乎?善行曰,然矣。領議政李天輔進曰,日間聖體調攝,若何?上曰,一樣矣。天輔曰,日昨已有所達,而再明則,不可不爲入診矣。上曰,何其頻爲之也?善行進曰,崇仁殿致祭,以今二十六日擇日矣,以此日定行,則與視學相値,何以爲之乎?上曰,視學後發行,則必難及矣。且有皇壇相値矣。善行曰,以三月望間改擇以入,則似無他掣肘之端矣。上曰,奉命在外者,若無他事相値,則復有妙理,初定日爲之,可也。頒敎罷後,卽爲還內。諸臣退出。
丙子二月十五日午時,王世子坐樂善堂。藥房入診時,都提調李天輔,提調李益炡,右承旨李彜章,記事官柳戇,記事官李宜馣·李世演,醫官金履亨·許礈·李以揩·李泰遠,以次進伏。李天輔曰,患候諸節,與昨日,如何?王世子無發說。天輔請入診曰,邸下每以體貌相拘,不欲臥診,且以臣爲師傅爲難便,故昨日已於大朝仰達,而大朝又敎以不必如是,伏願便臥使診,何如?令曰,雖然豈可如是乎?履亨進診曰,左右三部,比前加沈,而度數不均,手端寒甚,掌心亦寒矣。礈曰,脈候沈而不均,掌心雖不甚寒,而手端與手背皆寒矣。以揩曰,脈候沈而遲緩,手端手背,皆寒矣。泰遠曰,前則脈候數,而今則沈細矣。天輔曰,有寒氣乎?令曰,長時寒縮,手端足端之寒,自昨日而然矣。天輔曰,便道,如何?令曰,未下已七八日矣。益炡曰,大便不順,則腹部無飽滿之意乎?令曰,此則不然矣。天輔曰,獨木米飮外,無眞味之進御者,豈不可悶乎?令曰,下腹氣亘,呼吸不安,食飮皆積於膈上,故不能矣。天輔曰,症候如此,而湯劑之停止,豈不可悶乎?履亨曰,有害胃氣,不如姑停矣。益炡曰,童便和蘇合元連爲進御乎?令曰,嘔之不能矣。天輔曰,每以見臣等,不爲便臥,臣等當先退,使醫官,更爲診察,便臥時,按察腹部後議藥伏望,臣連日入侍於大朝,氣候卽今差勝,伏幸伏幸。令曰,社壇時症候,朝後始知之,病中焦慮,今幸小差,欣幸曷喩?天輔曰,昨日入侍時,大朝下敎曰,災異後,元良下令,使承旨,持入來奏,患候若少愈,可以仰體聖意,若未差勝,則亦何可强作添候耶?觀勢留念伏望。令曰,當如此矣。奏畢,諸臣退出。
上在昌德宮。常參·經筵,以代理停。
夜四更,月入太微西垣內。
世宗大王,忌辰齋戒。
兪彦國達曰,大司憲閔遇洙,掌令李奎徽·李基德在外,執義李敏坤武二所監試官進,持平南雲老未肅拜,鄭昌聖武一所監試官進,今日以監察茶時之意,敢達。令曰,知道。
金善行達曰,右議政趙載浩七十五度呈辭到院,而以國忌齋戒留院之意,敢達。令曰,入之。
又達曰,左副承旨徐命臣,今日不爲仕進,牌招,何如?令曰,依。
李彜章,以禮曹言啓曰,來三月初三日,大報壇祭親行時,省牲省器,依例以親臨磨鍊擧行乎?敢稟。傳曰,依爲之。
又啓曰,京畿御史鄭尙淳,依下敎來待矣。
令于洪宗海曰,氣候今日雖未差勝,向夕則每加於朝,前留院上書,承旨持入。
傳于金善行曰,大臣·備局有司堂上,入侍。
傳于金善行曰,大臣·備局有司堂上·京畿御史,入侍于世子宮差備。
李彜章達曰,玉堂上下番俱空,事甚未安,校理金時默,修撰尹東昇,副修撰宋文載·沈墢,旣有只推之令,竝卽牌招,推移入直,何如?令曰,依。
又達曰,副校理洪景海,書批已下,卽爲牌招入直,何如?令曰,依。
徐命臣,以侍講院言達曰,本院上番,連日闕直,事甚未安,輔德尹學東,新除授兼弼善沈鑧,旣有只推之令,竝卽牌招,以爲推移入直,何如?令曰,依。
以校理金時默,修撰尹東昇,副修撰宋文載·沈墢,輔德尹學東,兼弼善沈鑧等,牌不進罷職令旨,令于徐命臣曰,推考徽旨捧入。
以校理洪景海,牌不進罷職令旨,令于洪宗海曰,推考徽旨捧入。
承旨前單入之,以宋昌明爲承旨。
吏曹口傳政事,以權正雄爲振威縣令。
以左承旨宋昌明,牌不進罷職令旨,令于兪彦國曰,推考徽旨捧入。
傳于徐命臣曰,李彦衡·金相度,旣爲庶人,拔之官案,付籤書於錄,分付本道,道布直領,竝申飭。
徐命臣,以武一所差備官,以試官意啓曰,今番庭試武科初試,柳葉箭片箭,六兩三技,取二技事,命下矣。本所擧子已爲畢射,今將出榜,而俱三技入格十八人,兩技入格三百二人,元額未充之數,至於一百八十人之多,取考謄錄,在前元額,如或未滿,則以未入格之次之類,亦有陞附之例,而皆出特恩,自下不敢擅便,何以爲之?敢稟。傳曰,一體陞附。
右議政趙載浩七十五度呈辭。令曰,安心調理。
副校理洪景海上書曰,伏以臣於病伏郊坰之際,忽伏奉玉署除旨,繼而有馹召之命,臣驚惶感激,罔知攸措。在臣分義,宜卽趨承之不暇,而第臣十年痰癖之疾,轉至沈篤,湯焫靡效,醫技已殫。比因風冷乖常,滿腹漲塊,挾感益肆,證情添劇,終無少減。第以稽命爲懼,今始舁還私次,而宛轉床席,人事都絶。咫尺天陛,進身無路,悶蹙悚懍,若添一病。況此所叨,卽臣已試蔑效之地,始焉累逋嚴召,辭不獲命,終焉怵迫義分,黽勉冒出,而言議巽軟,識慮淺短,曾未能發一言論一事,上而負聖明顧問之意,下而貽名器玷辱之羞,至今追惟,惶恧彌切。若使臣,徒恃寵榮,恬不知恥,有除輒膺,若固有之,則臣心愧赧,姑毋論,物議嗤點,尤當如何?至於向來同錄人之積費撕捱者,今已次第承膺,則臣不敢獨爲自引之端,而若其人器不稱之實,自知甚明,終始可辭之義,素定已固,此臣所以寧被慢命之誅,而不得爲進身之計者也。玆陳短章,敢控至懇。伏願邸下,亟命鐫削臣職,仍治臣傲慢之罪,以肅朝綱,以安私分,千萬幸甚。臣方自劾,何敢以論思自居,而目下天災,可驚可愕,亦何敢默無一言,以孤我邸下修省之至意也哉?夫太陽,萬物之所覩,而邪沴之氣,乃敢干焉。於呼,此何象也?仁天警告,災不虛生,臣未知何樣機◆,伏在冥冥,而顧今世道人心,無一可恃,饑饉癘疫,八路同然,危兆敗證,固不待靑臺之奏,而識者之寒心,久矣。矧當陽和,現此陰虹,使邸下惕然警動者,其意豈偶然哉?天人之際,相應無間,消弭之策,轉移之機,亶在我邸下方寸之天,此雖似老生常談,而捨此他求,臣未之聞也。臣愚竊以爲我邸下本原,或欠於光明剛健之實也。臨講筵而少討論之實,接臣僚而少咨訪之實,淵默審愼,無或過歟?天理人欲,互相消長,蜎淵蠖潑,尤宜省察,則臣未知邸下宴安幽獨之際,其所以起居節宣者,果得天理之正歟?言路,血脈也,而一任壅閼,人才,楨榦也,而無意搜訪,惟此艱虞,何以共濟?凡有闕失,何以勤攻?興言及此,可不懼哉?倘邸下,循省反顧,奮發自强,開卷而無一字之放過,應務而無一事之泛忽,天理流行,人欲淨盡,淸明在躬,志氣如神,以之惟才是用,巖穴無遺,昌言日進,暬御有箴,自應於光明剛健之實,則六責三言,其驗不遠。今之所畏,匪災伊祥,惟邸下勉哉勉哉。日前諫臣之書,不過國事相規之語,而當此臺閣寥寥之時,獨能效一日之責,則在聖朝優容之道,固亦可奬,而不可罪也。纔登文陛,摧折太過,涉海行遣,辭敎截嚴,至加以非常之罪名,臣竊恐從今以往,居臺閣者,其將益事噤默,以言爲戒,竝與草草官師之箴,而亦不可復見矣,此豈細故也哉?伏乞离明,仰稟大朝,收還諫臣嚴譴之命焉。答曰,覽書具悉。方切懍惕,所勉切實,可不體念?仰稟事,大朝處分,至爲嚴明,其何敢護?且近日大朝,日接儒臣之時,不可若此,爾其勿辭,從速察職。
領議政李天輔箚曰,伏以臣之情病,惟有一退而已。日昨大朝入侍,悉暴至懇,而區區衷曲,猶未蒙日月之俯燭,臣方悶鬱,莫知爲計。而得見諫臣金相度書本,則盛論近來貪黷之弊,奢侈之風,其所爲說,極其醜穢,至請嚴飭明禁。顧今言路杜塞,臺風寂寥,乃者諫臣之言,可謂不負其職,而所可惜者,淸朝縉紳,果爲不法如臺言者,則固當明言顯斥,以正其罪,而囫圇說去,只請朝家之懲勵,臣竊慨然也。且其書中有曰,大官要路,必愼其人,則臣忝居百僚之首,宜去不去,一味尸素,臺言之來,正着臣身,臣之退,於是乎益決矣。方欲陳箚自引之際,卽伏承大朝入侍之命,而末由承膺,臣尤死罪。伏乞俯賜諒察,責免臣職,以謝臺言,以安私分,千萬至幸。答曰,覽箚具悉卿懇。此等之說,不可掛嫌,卿須安心勿辭,卽起視事焉。仍令曰,史官往諭。
左議政金尙魯箚曰,伏以臣卽伏承大臣·備堂入侍之命,臣之未登筵,已有日矣。固當趨進不俟駕,而臣於昨朝,力疾忍痛,强赴庭班,行禮未半,病事倍劇,按住不得,倉皇徑退,頭疼若鑽,腹痛如絞,冒寒痰厥,蛔亦作孼,舁還私次,達夜叫楚。最是暴泄無算,長在溷廁,兩日辛苦,已覺其憊頓澌綴,若將隕絶,以此症形,末由起動承命,臣不勝伏枕惶恐。且日昨諫書中,大官云云,一段語,辭意深緊,有非過去泛說,則臺言之來,臣當竦息待罪,而近來病不攝心,神精益耗,初未詳看,今始覺得,身爲大官,處義不審,臣之罪也。萬萬兢慄,萬萬愧訟。卽此一事,亦可見其昏憒難强之狀矣。伏乞聖慈,俯賜鑑諒,亟許鐫遞,俾謝臺議,而延病喘,公私兩幸。臣於目下金城前後官拿處事,適有愚見,而登對未易,敢此附陳。該邑還穀委折,臣未詳悉,而繡衣親自廉察,有此歸奏,則新舊守宰之竝命拿覈,聖敎誠得之矣。然當初玆事之發,蓋由於戶曹參議臣申暻莅縣之初,具牒以報之,陳書以聞之,已成公家文字,昭然在人耳目,今雖下吏,自當一供而見宥矣。朝家之待儒臣,體貌雖別,如有居官罪犯,則其在刑政,誠不可以區別寬恕,而此則不然。旣知其罪無可問,拿必卽放,而與諸守令,混就劃地槍頭,宛轉於犴狴之間,恐非聖朝禮遇儒臣之道也。欲望殿下,深量而裁處焉。答曰,省箚具悉卿懇。頒敎之日,業已知矣。以疾不赴,其何所傷?覽箚中之撕捱,心竊訝乎甚事,命讀其章。噫,人心之不正,胡至于此?元良之例答,若是其泛乎?頃者覽李彦衡之書,心竊自恧乎建極二字,今者金相度之章,正若坐在後天聞先天之言。其若一言以蔽之,思無邪,使予謂相度,卽建極前人也。其略,諭於處分中箚答,何煩?此於卿,不足介意者,有待儒臣之道,有處守令之道,此則果然,已下敎矣。卿其安心勿辭,亦勿引咎,俟少間卽爲視事,用副此意。仍傳曰,遣史官傳諭,遣御醫看病。
丙子二月十六日辰時,王世子坐樂善堂。承旨入對時,同副承旨洪宗海,假注書李一曾,記事官李宜馣·李世演進伏。令曰,上書讀之,可也。宗海曰,此校理洪景海上書也。逐進讀訖。令曰,批答書之。寫訖,諸臣退出。
丙子二月十六日午時,上御崇文堂。京畿暗行御史入侍,備局有司堂上追後入侍時,同副承旨洪宗海,假注書李一曾,記事官權穎·李世演,御史鄭尙淳,備堂李成中·金致仁進伏。上曰,御史,進前白之,可也。尙淳曰,臣承命廉察于振威·通津兩栍邑及果川·水原·衿川·富平·陽川·金浦等沿路六邑,而其中無論船納自納,是雖有石數多寡,捧價高下之不同,而防納之事,邑邑皆有之矣。然此非守令之所知,監色輩,自下從民願爲之者矣。上曰,本官受之乎?尙淳曰,自納邑,則有京倉主人而受之,船納邑,則守令捧上裝載,而蓋近來京外捧上,日漸高重,米色點退太甚,故民皆以防納爲便,而其情實,可矜矣。上曰,此過爲徵索之弊也。米貴則官屬,似不願矣。尙淳曰,今年則果然如此,故以米納之者甚多,而以錢防納者絶無,此則官屬不許之故然也。上曰,防納與養戶相同矣。尙淳曰,名色稍異,而大體略同矣。上曰,養戶之弊,何如?尙淳曰,養戶亦一番斗量以給之,後則於納稅者,無他騷擾之事,養戶者,若無頉擧行,則於民亦便矣。成中曰,或有不如此者,故每有還徵結主之弊矣。上曰,養戶亦無大端之弊矣。尙淳曰,常年則別無弊端,而至若今年凶歲,則富實者,皆入於官屬輩養戶之中,只餘貧殘無依難捧之類,使之定戶首捧納,故戶首,率多流亡之患矣。上曰,畿民亦有可勸分者乎?尙淳曰,畿內田畓本來土薄,荐遭凶荒,民皆倒懸,未知其中間或有之,而以臣之今行所目覩者言之,則實無之矣。上曰,畿邑抄飢,何如?尙淳曰,民皆曰畿民可食者甚多,而抄飢甚少云,此則專非守令之事也。自監營分俵賑穀,則守令隨其穀之多少,以抄飢民,而飢民甚多,穀物每患不足,安得無呼冤之弊乎?此其勢固然,非守令之罪也。上曰,果川今無可問,而矜川,則何如?尙淳曰,縣監是皮世麟,而似是要譽之吏也。聞以私財,多防民役,故其民,不知有國役云矣。上曰,此則難繼之道也。成中曰,若有月廩剩餘,而以防民役,則可也,而若出私財,則誠不可矣。上曰,然則民必譽之,而予則以爲要譽之吏,甚於貪吏,貪吏之後官,猶或善治,而其於要譽之餘,民習日驕,此後爲衿川者,必難矣。副提調之意,何如?致仁曰,此不過爲要譽,不可謂善治矣。成中曰,事雖然矣,猶勝於侵虐之吏,此非在上者所可知也。上曰,重臣所奏,是矣。上曰,陽川,何如?尙淳曰,陽川至殘,元無大同之上來者矣。上曰,然乎?成中曰,大同原數甚鮮,諸般會減,則更無上來之物矣。致仁曰,然矣。是故陽川,則比他邑月廩,加給四石矣。上曰,備堂進前,今日御史入來,故要與大臣備堂,從容講確矣。今聞御史所奏,防納之弊,邑邑皆然云,雖是守令之所不知,何以處之?自設均廳之後,養戶已嚴禁矣。成中曰,節目則然矣。上曰,此弊誠難禁矣。成中曰,防納養戶,自京聞之,則可駭,而鄕民則亦有便者,蓋其輸納官家之際,往來頻數,無爲事之日,或至於廢農,故民或便之。若守令親捧,則不必過捧,而守令不此之爲,專屬監色輩捧上,遂有此弊端矣。故臣爲釐正使時,請行都納之法,而廟堂難之,不果行矣。若無吏輩之操縱,則何弊之有?且京倉所捧,亦與古不同,每每濫捧,多有欠縮,故守令必加捧於百姓,以備京納之欠縮,遂轉輾濫捧。以此觀之,自京倉捧上,爲先申飭,然後可飭守令也。然守令,自有不能檢飭之失,拿問處之,似好矣。上曰,今日卽召卿等者,欲爲磨勘也。旣聞之後,不可無申飭,京捧亦不可不飭也。上曰,李秉升誰也?宗海曰,故參判澤之姪也。尙淳〈曰〉,振威昨年所捧還上,皆是空殼矣。民皆曰,若恃振威還上,則民將皆死云矣。上曰,比金城·淮陽,何如?尙淳曰,此則不可知,而民言一石所舂,不過當出二斗米云矣。上曰,此則猶勝於淮陽之全然空殼矣。成中曰,空殼之弊如此,而還上分給時,百姓食空殼,官屬食實穀,此甚殘忍矣。上曰,禹弘濟,是夏亨之姪乎?其人,何如?尙淳曰,無大段疵政矣。成中曰,臣則見其人矣。臣待罪湖藩時,爲樂安郡守,以軍操事,卽遞而歸矣。尙淳曰,八邑中,通津頗甚,督捧田三稅,故民頗怨之,而此則勢固然矣,不可尤也。上曰,然則其中通津,似愈矣。上曰,鄭晩淳誰也?尙淳曰,臣之六寸,而昨年爲大科矣。上曰,黃仁謙,何如?尙淳曰,爲治頗慈詳,而實多愛民之事矣。上曰,承旨書之。傳曰,御史旣已防納之弊以奏,而其無執捉,故更遣廉問矣。今聞所奏,非徒栍邑,通·振兩邑,與沿路六邑,監色從中防納之弊,邑邑皆然,其不廉問則已,旣廉問之後,不可不飭,通津·振威·矜川·富平·陽川·金浦,六邑守令,竝令該府處之,其中振威縣令李秉升,此外糴不實糶,民怨,而此時守令,不可一任其養病,先罷後拿,其代,今日內口傳擇差,使之卽爲辭朝。果川縣監洪獻輔,水原府使黃仁儉,到任屬耳。竝分揀,雖有廉問之命,振威有養戶之弊,御史旣聞而奏,其於養戶均廳節目,其飭旣嚴。大抵防納養戶,其弊一而二,二而一。當該道臣,亦不無不能檢束之飭,從重推考。防納之弊,其本,京外捧時,操縱浮費,夥然之致,其欲祛弊,宜先飭本,令備局,嚴飭京外,若復犯者,隨現重繩,以樹端本之政。出榻敎上曰,餓殍,何如?尙淳曰,癘疫甚多,餓殍則或有之,姑不至大段矣。上曰,流民或有聞風而往他邑者乎?尙淳曰,凡諸守令,其邑之民,猶不能盡救,何暇救得他邑之民,而他邑之民,亦安得仰哺於他邑乎?只是東西流離,無所定居之類,皆以爲三四月,則將難矣云矣。成中曰,凡飢民於冬節,則猶可堪,而至於三四月菜食之後,皆爲浮黃,故將甚於冬節矣。上曰,秋牟,何如?尙淳曰,以卽今觀之,姑未詳知其好否,而別無大段災害云矣。上曰,去冬多雪,應好矣。成中曰,先寒後雪,未可知也。上曰,米價貴賤,何如?尙淳曰,臣過水原場市,欲貿米,則見洪川之民,皆買取而去,故米甚貴矣。成中曰,如此,故京中米價亦貴,若氷泮後,則將尤貴矣。上曰,京中市價,至今不登乎?成中曰,以發賣故稍愈矣。上曰,發賣有效乎?成中曰,誠有益矣,民皆云足爲倍餘云矣。上曰,所謂防納,彼此難兄難弟乎?尙淳曰,彼多此寡,臣雖未的知,而大體無邑無之矣。成中曰,雖或知大體,而安可以盡知其多寡之數乎?上曰,養戶亦均乎?尙淳曰,臣適於振威地,聞民間之言,而旣不以此事廉察,故諸邑之有無,雖未詳知,似是邑邑皆然矣。致仁曰,防納與養戶,卽一也。成中曰,其中日淺守令,不可混入矣。上曰,然則水原·果川拔之。成中曰,金浦亦可謂到任屬耳矣。上曰,金浦,則似是歲前到任矣。尙淳曰,雖未的知,似已月餘矣。致仁曰,雖或有若干所捧者,安知其中,必有防納之事乎?上曰,秉升年幾何?尙淳曰,纔逾四十云矣。上曰,趙曮,何至今不來,或有過察而然矣。成中曰,傳敎中,若泛言防納,則有若守令自犯者然,添監色輩字,似好矣。上曰,然矣。傳曰,噫,仲春過半,賑政方殷,顧今八道,一刻奚弛,今聞御史抄飢分賑,不無民怨云。八邑如此,一道可知,京畿若此,諸道可知。故畿甸守令之穀不多,抄不廣,勢或似然,而旣遇盤根,當勉利器。昔忠武公李舜臣,板蕩一隅,造船勝捷,以此觀之,惟在其人。朝廷劃給有裕,然後若賑此一面,足矣,焉用吏哉?噫,于今正諸道守令,體予蠲悶之意,竭誠濟民之時也。況邦畿,惟民所止,尤敢忽也?事在初頭,今雖參酌,後復若此,決不貸也。另飭三十七官,濟我元元,而今臨便殿,初聞布穀之鳴,政催春種也。助其種糧,誠心勸農之意,一體申飭,而噫,其雖勸農,不贍之民,何力作農?呼寫之際,思之及此,若恫在己,以此推之,勸農之本,惟在善賑。雖常時之民,旣富方穀,況此時乎?尤爲孜孜勉飭,莫負予申申之諭事。下諭于畿伯,亦令備局,一體申飭諸道三部。出榻敎尙淳先退。成中曰,海西內奴復戶,有臣與金致仁,同爲釐正,登對稟處之敎矣。自庚午至癸酉,年年實貢之數,自本道,爲先査實枚報,然後可以詳知其加減相左之狀,以此分付於該道道臣,何如?上曰,依爲之。出榻敎成中及致仁亦退出。上曰,承旨拔草紙進前。傳曰,飭已行矣,此時首醫不可無也。諸醫竝分揀放送。傳曰,頃者下敎,中官卽一而二,二而一,不必多人。捧徽旨該府勘律人,仍以吳命來擧行,錯傳不奏中官金性彦,其無可問,直以罷職不敍,徽旨擧行。傳曰,其時事不過踈忽做錯,而飭已行矣。史官,亦爲分揀,前承旨任瑋,前校理南泰著,竝敍用。竝出榻敎上曰,左相箚子讀之。讀至曰日昨諫書中云云。上曰,諫臣有何言乎?宗海曰,日前正言金相度,有言事書矣。上曰,金相度原書,使注書持入。上曰,讀之,可也。讀訖,上曰,其頭殊常矣,然大官云云,似泛說也。宗海曰,此則果無指的者矣。上曰,其頭不好,故其末乃荒亂矣。大官云,則果無傷而必彈之,何也?其頭則誠殊常矣。上良久曰,是矣。在下者看文字,必不如予泛看,此必有妙理矣。仍命書批答訖。上曰,又書之。宗海曰,相度必無他意思矣。上曰,承旨非矣,何敢營護乎?伴直承旨,使之入來。徐命臣進伏。上曰,書之。傳曰,噫,世道之僅乎至此,誠是偶然,而予見熟矣。世事難測,非徒自恧乎?功化二字,心常若朽索之馭馬。自謂曰,此非告厥成功而解心之時也,尤宜着意處也。或復若前,此上欺陟降,下欺臣民,何日何顔歸拜,今日何顔臨下?夙宵不弛于心矣。頃者李彦衡之章,已無可謂,其雖處分,已知世道。而今聞金相度章讀之,其起初,旣涉殊常,轉輾益綻露,而其於大官等句語,予亦若相臣之看過。下敎于讀章承旨曰,以起初撕捱,則可也,於此何可撕捱乎?無乃初無心,而看知有心之意乎云,霎時之間,怳然自覺。大官要路四字,卽此章結局,意甚叵測。噫,相度,亦靑丘之人,放恣甘心,胡至此哉?相箚之批,略諭一章意思卽往時之言,而嶺海等句,卽指我也。雖用此句,渠若有一分心腸,其曰,往者黨習日甚,互相疑阻,無黨焉而有黨焉,投之嶺海,渠自取也。今當一初之政,其宜公聽竝觀,扶植直言之,則其引雖不緊,夫誰曰不可?奢風貪風,心常深惡者。今者所陳,雖云時弊,最初起語,已包無限欲吐不吐之意,其間句語,若見其心,晏嬰·蔡京,意甚不美,果謂京,窮奢而然乎?卽指誤國也。與阿諛符合,而朝貴等說,亦有無限底意思,結之以大官要路,是誰欺也?若渠之心,今日規模,反若前然後,乃可淸也。予雖耄矣,豈入於渠之譎中之數句?又結之曰,稟于大朝云。其所稟者,何事?勅廷臣禁奢風,卽元良一號令事也,何稟然後乃行耶?此無他,一欲嘗試,一欲跳踉,尤爲無狀者,渠叔和澤,與承宣及柳戇,先章自訟,口奏頒敎也。俱以秉筆入侍,而諸章藏史庫,和澤,亦爲耳聞目見,異乎他人,而其若干月,若是放恣,雖不畏于衰君,其不畏乎陟降,亦不畏乎彼蒼?其非身自其負君,其叔必也導之,陳章欺君,甘心欲黨,是可忍也,孰不可忍也?以此推之,相度先嘗試,彦衡繼之也。究其本,非相度而何?與彦衡一而二,二而一者也。頃者彦衡所奏中,所謂公議者,卽指相度輩也。當以口奏之意處之,非特先後之異焉。自居頒敎前人,包無限意思,包無限機關,比諸彦衡,不啻十倍,若此之故,語涉謊亂,亦無倫脊。心經所云,政謂此人。渠則雖斥蔡京心術回互,予則曰,卽一蔡京。易曰,開國承家,小人勿用。傳云,惟仁人,放流之,不與同中國,又云,惟仁人,能愛人,能惡人。若不嚴斥,何以體經傳之義,而亦豈鱗·紀·雲·䥃口奏之意乎?金相度,大靜孫免爲庶人,其令卽爲赴海。噫,以喬世之臣,不顧面勅之意,乃敢若此。古雖有叔姪之異焉者,於和澤亦不能信,然先陳章而自訟,不能勅于猶子,亦焉可無勅?已知其人,亦不可不擣練。檢閱金和澤事,當施以刊名之律,旣無現捉,十分參酌,罷職不敍,相箚之讀,已有分疏之意,下敎之時,呼寫之前,乃敢營護,承宣卽惟允之任,宜乎愼擇而擧措慌忙,亦無廉隅,承旨洪宗海,特遞職拔其望。出榻敎命臣曰,小臣竊有所懷,惶恐敢達矣。朝臣若有罪,則隨其罪之淺深,而罪其人,可也。至於以姪之故,而延及於其叔,終非聖世所宜有之罰矣。特加三思,收還傳敎,千萬敢望矣。上曰,不然矣。命臣曰,相度,有望八承重祖父母,而且有病云,情甚可矜矣。上曰,金鎭東非矣,又書之。上曰,承旨前望單子入之。出榻敎上曰,左承旨宋昌明,左副承旨李彜章,同副承旨兪彦國,竝牌招。出榻敎傳曰,徽旨中申暻拔之。傳曰,雨露霜雪,卽王者體元之政也。王令旣下之後,金相度·李彦衡爲守宰者,或敢以名官饋問,邑民,若稱以士夫,則此其令與民,眼無國法而然也。守令,當禁錮終身,其民,當嚴刑爲奴,以此嚴飭,彦衡何日赴喬桐耶?令道臣狀聞。相度,到唐津日字,越海日字,亦令狀聞。傳曰,元良見欺相度,不聞于予,溫批之答,大臣亦泛看,晩乎乃覺。噫,不覽其章,莫知幾相度幾彦衡矣。其復若此,而國爲國君爲君乎?思之懍然。此後言事之章,元良雖下答,勿爲頒布,俟其終夕,其日承旨入侍,持入以奏,若不命之召,翌朝,以上書下答以待之意,稟焉。傳曰,庶人金相度,意有在處,故語涉謊亂,其於爲民之事亦然,而元良令備局稟處,以京賑廳穀,京賑,則古例給外方濟民,于今六十三,乃初聞,此何稟處者,勿施。竝榻敎命臣曰,臣極知惶恐,而金和澤罪名雖小,相度處分之後,有此下敎,終非聖世美事,更望下念焉。上不答。諸臣遂退出。
上在昌德宮。常參·經筵,以代理停。
下直,振威縣令權正雄。
金善行達曰,明日常參,取稟。令曰,停。
徐命臣達曰,右議政趙載浩七十六度呈辭到院,而國忌正日,留院之意,敢達。令曰,入之。
兪彦國達曰,大司憲閔遇洙,掌令李奎徽·李基德在外,執義李敏坤武二所監試官進,持平南雲老未肅拜,鄭昌聖陳書,今日以監察茶時之意,敢達。令曰,知道。
又達曰,判府事兪拓基,上書到院,而國忌正日,留院之意,敢達。令曰,入之。
徐命臣,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
金善行達曰,左承旨宋昌明,旣有只推之令,卽爲牌招,何如?令曰,依。
右議政趙載浩七十六度呈辭。令曰,安心調理。
事變假注書金載祿服制,代以徐迥修爲事變假注書。
事變假注書徐迥修在外,代以張達星爲事變假注書。
金善行達曰,校理金時默,副校理洪景海,修撰尹東昇,副修撰宋文載·沈墢,旣有只推之令,竝卽牌招,推移入直,何如?令曰,依。
以校理金時默,修撰尹東昇,副修撰宋文載·沈墢,輔德尹學東,兼弼善沈鑧,牌不進罷職令旨,令于兪彦國曰,竝推考徽旨捧入。
徐命臣,以御營廳言啓曰,因禮曹草記,宣陵·靖陵之內捉虎事,本廳將校,率領砲手出往矣。連接將校手本,則陵內外山谷,遍踏窮搜者,已至旬日,竟無蹤跡云。許多軍兵之累日露處,亦甚可慮,今姑撤還之意,敢啓。傳曰,知道。
判府事兪拓基上書曰,伏以臣父母墳山,在於鐵原地,而臣衰病比甚,曠闕省掃,已及三歲,雨露之感,逢春益切。且臣年來,喪慘荐酷,爲堪輿之言者,多咎墓地不寧,人子至情,不能無動,旁求他山,已將十年。近始草占數處,須臣躬審,可決用捨,玆敢冒昧仰籲於貳極之下。伏乞离明,俯垂矜察,特賜寬暇,俾得以任便往來,少伸私情,不勝幸甚。答曰,覽書具悉卿懇。卿其依所陳往省焉。仍令曰,給由馬,澆奠床備給,史官往諭。
上在昌德宮。常參·經筵,以代理停。
辰時,日有兩珥。初昏,流星出天中淡雲間,入巽方天際,狀如拳,尾長三四尺許,色白。
下直,廣州經歷李聖檍。
兪彦國達曰,明日常參,取稟。令曰,停。
又達曰,大司憲閔遇洙,掌令李奎徽·李基德在外,執義李敏坤武二所監試官進,持平南雲老未肅拜,鄭昌聖陳書留院,今日以監察茶時之意,敢達。令曰,知道。
宋昌明達曰,右承旨蔡濟恭,今日不爲出肅,右副承旨徐命臣,不爲仕進,竝卽牌招,何如?令曰,依。
兪彦國達曰,校理金時默,修撰尹東昇,副修撰宋文載·沈墢,旣有只推之令,竝卽牌招,推移入直,何如?令曰,依。
以校理金時默,修撰尹東昇,副修撰沈墢,罷職令旨,令于徐命臣曰,竝推考徽旨捧入。
兪彦國啓曰,事變假注書張達星,時無職名,令該曹依例付軍職,冠帶常仕,何如?傳曰,允。
又達曰,持平鄭昌聖,副校理洪景海言事書,昨日來到,而以國忌齋戒,留院矣。今日持入承批之意,敢稟。令曰,入對。
又以侍講院言達曰,本院上番,連日闕直,事甚未安,輔德尹學東,新除授兼弼善沈鑧,旣有只推之令,竝卽牌招,以爲推移入直,何如?令曰,依。
以兼弼善沈鑧,牌不進罷職令旨,令于徐命臣曰,推考徽旨捧入。
右議政趙載浩七十七度呈辭。令曰,安心調理。
傳于兪彦國曰,內局日次,以今日爲之。
兪彦國啓曰,藥房提調李益炡,依下敎來待矣。傳曰,入侍于世子宮差備。
兪彦國,以戶曹言達曰,依令旨,右議政趙載浩,去十二月,今正月·二月,合三朔祿俸,令倉官,更爲輸送于本家,則以爲,雖承更輸送之令,而旣辭其職,不敢冒受常祿云,祿俸又不領受,何以爲之?敢稟。令曰,倉官更爲輸送。
又以兵曹言啓曰,今二月十七日,武臣堂上以上朔試射日次,而國忌相値,不得爲之之意,敢啓。傳曰,知道。
傳于宋昌明曰,政事,使之今日爲之。
兪彦國,以義禁府言達曰,卽接月令醫員朴昌根手本,則時囚罪人李宜老,素患痰癖之症,猝然添劇,食飮專却,昏倒不省,氣息奄奄,實有頃刻難保之慮云,自前罪人病勢如此,則有保放救療之規,敢此仰稟。令曰,依爲之。
又以義禁府言達曰,傳敎內徽旨中,申暻拔之事,命下矣。金城前縣令申暻,以空殼不充實守令,拿問徽旨達下,而下去忠淸道德山地,故拿來書吏,纔已發送,勿爲拿來之意,發關分付,何如?令曰,依。
又以義禁府言達曰,通津府使禹弘濟,振威縣令李秉升,富平府使徐敏修,陽川縣令鄭晩淳,金浦郡守黃仁謙,衿川縣監皮世麟等,拿問處之事,徽旨達下矣。皮世麟·徐敏修·鄭晩淳等,今方待令於本府,卽爲拿囚,禹弘濟·李秉升·黃仁謙等,俱在任所云,依例發遣府書吏羅將,竝拿來,何如?令曰,依。
有政。吏批,參議金相福進。望單未入之前,以相福承旨除授故停兵批,行判書李喆輔進,參判吳遂采病,參知崔成大入直進,徐命臣進。啓曰,景福宮假衛將卞興瑞,以素患痰癖之症,近又越添,萬無起動供仕之望,呈狀乞遞,今姑改差,何如?傳曰,允。又啓曰,知中樞府事李景說·鄭文恒,同知中樞府事李彦泰·李行相·李泰斗·韓緖·曺夏臣·李天球,僉知中樞府事鄭懋先·白尙賢·魚有和·南德純·李蓍亨,俱以篤老之人,或在鄕廬,或病難供職,呈狀乞遞,竝今姑改差,何如?傳曰,允。以趙鎭泰爲副摠管,趙日燠·金裕門爲知事,宋烒·鄭震衡·呂師周·魏泰來·元命揆·李胤世爲同知,金遇慶·李道躋·柳世模·白尙友·金爟爲僉知,副護軍李景說·鄭文恒·李震泰·李行相·韓緖·李泰斗·曺夏臣·李天球·鄭懋先·白尙賢·魚有和·李蓍亨·南德純單付,副司直金漢喆·尹得載·金善行·李景祜·兪漢蕭·李應協·趙載洪·李世澤單付,副司果鄭純儉單付,副司正張達星單付,同知梁致夏單付,僉知金光宇單付。
備忘記,參判吳彦儒,參議金相福,承旨除授,牌招察任,金致仁吏曹參議除授,政官待開門,更爲牌招開政,承旨徐命臣,爲先遞差。
承旨前單入之,以李光運爲承旨。
傳于金相福曰,承旨,入侍于萬安門。
宋昌明達曰,左承旨金相福,有稟達事,來詣閤外請對矣。令曰,入對。
以忠淸道假都事林德恒狀達,鎭川等縣白洛昌等,幼學卞坤夏等,渰死·燒死事,令于宋昌明曰,燒死人等,令本道,恤典擧行。
右承旨蔡濟恭書曰,伏以臣於日昨,命牌之下,適因母病危重,不忍一刻離捨,瀝血陳懇,冀卽變通,伏蒙睿度天大,不惟不加以違逋之罪,反賜溫批,許以救護,臣與病母,攢手祝天,自不覺感涕之盈襟也。今以由限已盡,牌召又降,在臣分義,顧安敢復事煩瀆,而臣母關格之症,歇劇無常,忽地亘上,則呼吸莫通,有頃調下,則氣息僅延,如是之際,篤老筋力,如日下山,臣方左右扶將,煎泣焦遑,官職去就,非所可論,玆又冒死哀籲於貳極孝理之下。伏乞亟遞臣職,俾遂終養之願,仍降違逋之誅,以肅朝綱,千萬幸甚。抑臣於日前,吏·禮房單子塡入,當該承旨罷職之令,尤有所惶懍不自安者。蓋伊日大駕,將入太廟齋室之際,下敎曰,承旨遞易房單子,斯速入之,而都承旨則吏房例兼,禮房則當仍差矣。臣適侍步輦之傍,得聞此敎,而方承命問安於東朝,故只以聖敎,傳說而去矣。今因房單,轉生葛藤,其時僚員,旣已自當現告,則臣於塡房之際,雖不與聞,臣亦院僚之一也,亦安敢晏然而已乎?此又臣難進之一端,竝乞睿照。答曰,覽書具悉。爾其勿辭,俟母病間,從速察職。
兼吏曹判書申晩上書曰,伏以臣,罪在違慢,合被重何,而迺蒙聖度天大,曲加寬貸,越俸薄罰,不足以贖其萬一,臣誠惶隕震悚,莫省攸喩。臣雖至愚至迷,粗識君命召,不竢駕之義,如非大段難進者,特敎開政之下,豈敢不竭蹶趨承,而第臣適有踪地不安之端,萬不獲已,洊犯違逋,情雖出於危臬,跡實涉於愝慢,而畢竟輕勘,罰不當罪,臣仰感恩庇,俯怵私分,實不知措躬之所也。且臣於諫書,尤有所惝怳愧懍者,其所謂朝貴圖囑等語,雖未知其指斥之何在,而臣之猥忝銓席,今已一朞,前後守令之差送,不爲不多,苟使臣,不問其人之當否,惟囑是循,則不但全失銓選之責而已。其有負於我聖上飭勵之盛意,誠萬萬矣。論其罪戾,誅殛亦輕,臣不敢費辭自列於言者被罪之後,而若其情地危蹙,不合仍冒,於是乎決矣。玆於政牌之下,隨詣禁扄之外,略具短章,仰暴必遞之義。伏乞睿慈,俯賜諒燭,亟令鐫削臣職名,以謝臺議,以安微分,不勝萬幸。答曰,覽書具悉。此等之說,何足掛齒?嚴敎之下,不可若是,卿其勿辭,從速行公。
吏曹參判趙雲逵上書曰,伏以臣之冒據見任,居然已踰歲矣。碌碌隨行,無所裨補,每自循省,愧懼雖切,而旣未能引分祈免,不敢爲隨俗飾讓之套,前後政牌,有召輒膺,而日昨之政,賤疾猝然危苦,蠢動無路,未克趨命。伏枕兢惶,若無所容,得伏見大朝傳敎,則辭旨極其嚴截,有非臣子所敢承聞者,而至有該房承旨遞差之命,臣於是,震懍罔措,遂不計顚仆,蒼黃詣闕,同參政席,而若論其當初違傲之罪,則誅殛猶輕,豈可以越俸之薄罰,少贖其萬一哉?噫,臣雖愚迷,粗識不俟駕之義,而況當此聖志勤勵,儆飭官師之時,凡在群下,豈敢便身之圖?息偃在床,而只緣病勢之難强,自陷於逋慢之科,雖荷慈天之曲庇,倖逭大何,而揆以分義,臣何敢仍冒於職次乎?治書將上之際,得見長僚書本,則以諫書中句語,引以爲嫌,臣亦不勝驚悚之至。蓋諫書所論,雖不明言顯斥長僚,旣以此作爲難進之義,則在臣廉隅,其不可獨自晏然也,明甚矣。惶蹙竢勘之中,又添此難安之勢,銓任去就,尤無可論,玆敢隨牌陳章,仰請威譴。伏乞离明,俯賜諒察,亟令鐫削臣職名,仍治臣罪,以昭法紀,以安賤分,不勝大願。答曰。覽書具悉。此等之說,何足掛齒?嚴敎之下,不可若是,卿其勿辭,從速察職。
兵曹參議金陽澤上書曰,伏以臣,向被譴罰,屛伏省愆,乃於夢寐之外,猥荷大朝臨筵記憶,甄敍有命,旋授以夏官佐貳之職,臣伏地驚惶,撫躬惝怳,顧臣踪地,豈宜冒進,而恩厚義重,感愧自切,又當親臨頒敎,侍衛缺員,特敎差出,臣於此,不暇顧他,黽勉暫出,而若其悚蹙之情,終有不可蹲仍者,敢此略陳之。再昨年啓覆時,以白川士禮殺獄事,至有更査之命,臣適在邇列,親承聖敎,伊後按藩也,另飭推覆官,悉鉤諸囚情實,卽又移致營獄,親自嚴覈,無所疑貳,然後始乃啓聞,而結語論斷,自謂煞有商量矣。辭不達意,致勤嚴敎,臣之不職之罪,於是乎益著,今何敢以已經薄勘,有所自恕,晏然供仕乎?連値淸齋,今始略具短章,仰瀆离明。伏乞俯賜鑑諒,亟令鐫遞臣職,以安私分,不勝幸甚。答曰,覽書具悉。爾其勿辭察職
知敦寧李匡世上書曰,伏以天祐宗祊,休慶滋至,三殿尊號,次第揚徽,邦禮載擧,聖烈增光,率土蹈舞,跛躄惟均,以邸下愛日之誠,頌祝歡忭,尤當如何?仍伏念臣以迫八殘喘,遠蟄鄕廬,衰疾沈痼,去死如紙,前後賀班,一未致身,矧今邦慶,曠古所無,而顧此尸居餘氣,欲起還仆,終不得進參於崇呼之列,以伸華祝之悃,虧分闕禮,已不勝其萬萬惶悚,而惟我大朝,特推錫類之仁,至有陞資之命,恩誥聯翩,榮動鄕里,感極生悲,涕淚無從。臣本無似,遭値聖明,薄技僥第,已閱三紀,猥荷大朝洪恩,一毛一髮,罔非造化之生成,而襪線無補,一縷支離,展轉推擢,今則秩視正卿之列,跡忝耆英之末,拊躬慙恧,靡所容措,苟使臣,疾病如可少强,筋力又能起動,則恩除之下,豈不欲擔舁趨進,少伸叩謝之忱,而癃殘已極,百症交現,又添近來毒感,委身床席,叫苦乞死,跬步之間,猶難自力,數百里長程,致身肅命,斷無可望,辜恩負罪,生不如死。且今所帶之職,雖是閑司謾局,而亦非在外垂死之喘,一向虛縻,玆敢倩構短書,入之縣道,仰籲於貳極之下。伏乞曲賜照燭,先治臣前後違慢之罪,仍遞臣新授職名,以安賤分,千萬幸甚。答曰,覽書具悉。今此邦慶,前古罕有,欣忭曷諭?卿其勿辭焉。
校理李仁源上書曰,伏以天休滋至,邦慶無疆,我大朝殿下,仰承慈旨,俯循輿情,月正元日,縟儀竝擧,神功丕彰,聖孝增光,忭蹈之忱,率土惟均。臣待罪下邑,歲籥三改,未效蒭牧之責,徒切軒陛之戀,乃於千萬夢寐之外,伏奉去月二十二日,承政院成帖有旨,以臣爲弘文館校理,斯速乘馹上來者,除書遠頒,榮動吏民,惶隕感激,若無所措。竊惟經幄之任,地親職榮,所以備顧問也,所以掌絲綸也。入則從容啓沃,出則上下言議,瀛館之號,內相之稱,可見昔人之所共艶慕,而祖宗朝以來,尤重是選,妙簡文學端方之士,以爲需材儲望之所,接遇之昵,寵數之隆,絶異庶僚,前輩名碩,蔚然相望,挽近雖不及古,揀掄之精,亦必極一時之譽,顧如臣者,庸陋之質,謭薄之才,最居人下,重以早孤失學,長益扞格,讀書一事,大段鹵莽,經書章句,初無數三行成誦,至於尋常行用之文字音讀,亦或眼生而口硬,剽竊場屋,偶決倖第,浮沈冗散,夙有定算,若夫榮進之塗,詞翰之任,人不曾期待於臣,臣亦無希掛之念,而乃猝然置之於深嚴近密之地,畀之以論思風議之職,夫豈有萬分一堪稱之望哉?向來堂圈之初完,大致物議之譏切,同錄諸人,無不引以撕捱,而臣則不待人言,自知甚審,居寵若驚,聞命增赧,馹召之下,不敢久淹,卽擬趲進京輦,懇叩辭避,而素患風痺之症,重添於兩夏瘴潦之餘,濕痰流注,肢體麻木,起居飮食,俱極艱辛,近因寒感外襲,諸症倍劇,完轉床席,晝夜叫楚,舁到數舍之地,萬無前進之望,玆敢略綴短籲,從縣道仰控。伏乞离明,察臣不稱之實,諒臣難强之疾,將臣所帶官銜,亟賜鐫改,仍治臣稽慢之罪,以重官方,以肅朝綱,不勝幸甚。答曰,覽書具悉。爾其勿辭,從速上來察職。
副修撰宋文載上書曰,伏以臣,身名汚辱,情地危臬,凡有除命,輒犯違傲,罪戾層積,悚蹙罙切,不意諫銜纔罷,瀛除復辱,臣誠駭惶悶蹙,不知所措。念臣滓累之實,旣已屢列於前後書籲,今不敢更事煩瀆,而顧今所冒,適是臣被衊之地,則瀛館一步,鐵限在前,其於去就,尤豈有可論哉?況自數昨,臣母素患塊積之症,挾感添劇,氣虛痰升,時時昏窒,一日之內,屢入殊域,臣方涕泣扶將,焦煎罔措,卽此情私,尤無頃刻離捨之勢,玆隨荐牌,拜章忙歸。伏乞睿慈,曲加憐察,亟許鐫免,俾便救護,仍令銓部,勿復檢擬於見職,以靖私義,千萬幸甚。答曰,覽書具悉。爾其勿辭,救護母病。
副校理洪景海上書曰,伏以臣,昨上一書,敢控難强之實,仍暴必辭之義,謂庶幾見諒於离明之下矣。及奉徽批,不惟不賜允許,又以大朝日接儒臣之時,不可若〈是〉爲敎,臣誠愕然失圖,莫知所以爲計也。若使臣病,有一分可强,纔有一毫可堪,臣何必過爲辭遜,不思所以變動也哉?伏況大朝殿下,以倦勤之年,篤秉燭之工,靜攝之暇,輒召儒臣,討論經傳,甚盛擧也。臣雖愚魯,幸値此際,適忝是任,豈不欲挾冊登筵,日覲耿光,爲一身之榮,而特以自量已審,病亦甚痼,甘自歸於違慢之科,臣之情亦窮且蹙矣。召牌之下,玆敢隨詣更暴,惟願邸下,俯諒而亟許,俾安私分焉。至若草草仰勉之語,意雖出於憂愛,言實涉於陳腐,臣不勝愧恧萬萬,而體念之敎,不翅鄭重,察邇之德,擇蕘之盛,臣固欽仰,第體念之中,亦有多少般不同,倘邸下,勿以人廢言,眞箇體念,益加勉力,則如臣言之膚淺者,亦可爲他山之石,安知不有補於修省之道也?更望邸下懋哉?且其尾陳,不過爲聖朝惜言官而已,何敢有一毫營護之意,而誠未上格,言不見槪,反承敢護之敎,臣方兢惶悚蹙,宜不敢復有所論,而卽伏見大朝所下傳敎,有諫臣爲庶赴海之命,其書所陳,固有欠於臺閣截直之風,而第當聖明之世,昨日罪一諫官,今日罪一諫官,海程嚴急,景色愁沮,且終宵繞壁,耿耿而不能寐也。彼數臣,固不足惜,臣之所惜者,卽其職耳。且免庶之律,是近古之所罕有,而朝爲諫官,而暮爲庶人,亦恐非淸朝重臺閣之道,臣竊憂之。伏乞邸下,竝稟大朝,收還處分焉。批答爻周
持平鄭昌聖上書曰,伏以臣於春坊直中,伏奉柏府除命,試役方急,章皇出肅,而宿趼之地,已知蔑效,巽軟之姿,自審不稱,揚揚呼唱,益增惶恧。矧今天災孔棘,國事泮渙之日,言責之任,尤宜掄揀,俾得以匡救闕失,糾正官邪,而迺以如臣百無一能者,畀之以風憲重任,在聖朝核實之政,豈容如是?今旣竣事,義當反面,而反復揣量,不得爲仍因蹲冒之計,謹詣闕下,陳章徑退,臣罪至此,尤合萬殞。且臣與正言臣光漢,爲三寸叔姪,而一政二人,同除兩司,雖無公格之應避,實切私義之難安,此又臣之踧踖而不敢進者。伏乞离明,亟令鐫遞,以安私分焉。向臣待罪春坊,親承大朝之面諭,至以當言責盡匡規之意,聖敎諄復,臣銘佩莊誦,迄于今日,適叨見職,義難泯默,略附瞽說,以備澄省焉。於乎,皇天示警,至於陰虹之貫陽,則災異極矣,八路告歉,至於淮氓之棄子,則民事憯矣。當此之時,邸下所以仰答天意,下副民望者,亶在於勤講學問,棕核朝政,恢廣言路,而新年以後,邸下之開講筵,不過爲七箇日矣。雖因睿候欠和,難於引接,而怠豫之念常勝,緝熙之工多輟,則一曝十寒,已不勝其憂,而雖當臨講之時,亦無發難之美,惟以略其板行,草草應文爲主,如是而尙何望其進修德業,時敏睿工乎?邸下之代理萬機,今幾年所,朝家政令,庶明習矣,群下情僞,庶盡知矣,而賓對·常參,徒尙淵默,事有可疑,而一不俯詢,下有所奏,而只賜例答,至若官司之所掌,格例之應行者,率多泛過,似欠照檢,則凡於酬應注措之間,未嘗留神省察,亦可仰揣矣。邸下之前後遇災,警惕修省者,果爲何事,而未聞有一言半辭,反躬自責,廣求輔助之敎,章奏之間,徒以警惕留念等語,循例塞責,而全無實效,則骨鯁之風,何由以見,草野之言,何由以至乎?邸下頻開胄筵,益勤講磨之工,明察庶務,俾無叢脞之歎,亟下責躬之令,以開讜直之路,則睿學日新,而百度允釐,蒭蕘畢至,而過失勤攻矣。行是數者,而災不消,民不安,臣未敢信也。且臣於日昨李彦衡之被罪,竊有區區迷見,金漢喆之文華踐歷,豈不足於國子,而至請改正,殊非公論,房單子之自下塡入,雖有違於前例,而旣因傳敎,則苛摘疑似,未免失實,其他所論,亦甚無謂,然當玆咎徵荐疊,上下修省之時,使以言爲名者,重獲罪譴,臣實惜之。臣治書將上,而卽伏見夜下傳敎,有相度大靜縣爲庶人之命,其言之囫圇荒亂,果不槪於聖心,則流放之典,顧何所惜,而第聞其承重祖母,年迫八耋,病在危境云,一涉鯨波,便是永訣,罪雖難貰,而情在可矜。昔劉禹錫,以母老之故,唐宗許其內移,史稱美政,況我大朝殿下,孝理之化,無微不遂,而獨於相度,寧不惻然而哀憐之乎?伏願邸下,竝爲仰稟焉,批答爻周
領議政李天輔箚子曰,伏以臣,情勢難安,昨日入侍之命,不得趨承,竟夜惶悚,而卽伏見夜下備忘,則金相度處分,太涉過中,臣不勝慨然憂歎也。相度之書,盛論近來時弊,滿紙條陳,自附於有懷必陳,而其所失,則在於囫圇爲說,不能明言顯斥,殊乖諫官之風,而至於大官一句語,則在臣處義,有不容晏然,不得不陳章自引,然究其言者之心,則凡所條列,未必專指大官,而臣之引義,亦不過爲大官二字,撞着於己也。若以此爲罪,乃有絶海之嚴譴,則是以一言之逼於大官,罪言官也。殿下刑政之過重,威怒之失平,果何如?而其爲大官者,貽累於聖世,又當何如哉?況其言不過泛論時弊,而殿下過疑以黨論,加之非常之律名者,臣恐殿下未及俯察其本情也。日昨,李彦衡之處分,有欠於聖度之優容,臣於前席,略效匡捄,而更漏已深,未能畢說而退,方切耿耿,而曾未數日,又有是命,無論其言之是非,今日罪一言官,明日罪一言官,顧今諸道饑饉,天災稠疊,上下固當交勉之不暇,而臺閣之臣,譴逐相續,景色愁沮,此豈爲遇災警懼之道也哉?伏乞聖明,亟寢兩臺臣島配之命,而至若金和澤之譴罷,以其姪而罪其叔者,誠是法外,竝乞還寢焉。無批答。
左議政金尙魯箚子曰,伏以日昨,聖上所以處分李彦衡者,大有關於刑政得失,擬竢早晩登對,一陳愚衷,卽伏見夜下傳敎,又有金相度海島爲庶之命,臣於病裏,尤不勝驚愕憂歎之至。夫相度之書,首尾所論列,出於言路寂寥之餘,誠可謂不負其職,而果使朝廷之上,貪黷侈奢之肆行無憚,如言者之言,則國不亡而何待?誠亦懍然矣。所當明言顯斥,以正其罪,而不此之爲,囫圇說去,只請飭治者,不過爲一場空言也。臣以大官一句語之,不安於心,附及箚中,略綽引嫌者,亦不過爲重臺言也。今乃以臣爲臺臣,語欠截直,責之於相度,可也。若謂之言逼大官,而過加威怒,至罪言官,則其爲罪於大官,貽累於聖世者,當如何也?若謂之一篇辭意,出自黨心,則於相度,亦冤矣。蓋其書,旣不曰,某人如此,某事如此,則其言之是非虛實,無可指的,其心之有黨無黨,何由知之?聖主聽言之道,不可設疑淵衷,有所億逆,朝家用罰之政,亦不可抉其字句,斷其心跡也。惟我聖上,閱歷世道,洞觀物態,而今年以後,其所以兢兢致意者,未嘗一日弛焉。今玆處分,固知出於防微杜漸之意,而此則有不然者,以相度,則其所爲言,特泛說時弊也。以彦衡,則坐以被譴者,亦只以瑕累二字也。其微之無可防,其漸之無可杜,其黨心之無可摸捉,而遽然施之以雷霆之威,投以於海島之中者,揆諸刑政,豈不萬萬過中乎?方今之時,假有無狀臣下,乃敢萌黨心而進黨言,以自干於鈇鉞之誅,在國家,誠爲不幸矣。顧何必過疑而徑罪之,使四方聽聞,認以爲聖化方隆,而朝廷尙有黨哉?近來言路之閉塞,臣所憂也,而從今居臺閣者,以兩臣爲戒,擧懷疑懼,大而朝政,小而官邪,囁嚅而不敢言,緘默而不肯言,則朝廷之上,雖有可勅之事,可彈之人,誰復爲殿下言之?殿下亦何從而聞之?此亦不可不深憂而遠慮者也。至於前檢閱金和澤之因其姪,而罰至譴罷,前承旨洪宗海之一言,而罷官拔望,俱係處分之失平,倘殿下俯諒於臣言之非爲諸臣地,則必有以翻然覺悟,卽賜反汗矣。狗馬賤疾,歷歷沈苦,罪逭違召,恩深命醫,伏枕感惶,不知所云,而委頓床玆,一味涔涔,强策入侍,姑難以時日期,病懷耿耿,不能自已,玆敢拜箚以聞。無批答
丙子二月十八日辰時,王世子坐樂善堂。承旨入對時,同副承旨兪彦國,假注書李一曾,記事官李宜馣·權穎,進伏。兪彦國曰,洪景海·鄭昌聖上書,持入矣。令曰,讀之。彦國曰,此卽持平鄭昌聖上書也。令曰,鄭昌聖與光漢爲幾寸親乎?彦國曰,三寸叔姪間也。令曰,有應避之嫌乎?彦國曰,以上書觀之,則似無應避之嫌矣。令曰,然則雖無應避,以是爲不安之端乎?彦國曰,然矣。令曰,批答書之,可也。寫訖。彦國曰,此卽校理洪景海上書也。讀訖。令曰,書中有陳勉之言乎?彦國曰,以前書所勉者,欲爲更加體念也。令曰,批答書之。寫訖。李宜馣進曰,日間氣候,若何?令曰,一樣。宜馣曰,所進御者,何如?令曰,一晝一夜所食,不過米飮一鍾子也。宜馣曰,寢睡之節,則何如?令曰,未能寢睡者,已十餘日矣。宜馣曰,症候如此,而所進御者甚小,豈不可悶乎?伏願雖厭進,時時進御,似好矣。奏畢,諸臣退出。
丙子二月十八日申時,上御崇文堂。藥房入診時,提調李益炡,同副承旨兪彦國,假注書李一曾,記事官權穎·李世演,醫官金履亨·方泰輿·許礈·李以楷·李泰遠·金德崙,權燧,以次進伏。上曰,都承旨,以致祭事已出去乎?彦國曰,然矣。益炡曰,日氣不和,氣候,何如?上曰,粟米飮盡飮之,湯劑亦只餘一貼,而別無所愈矣。大王大妃殿氣候,何如?上曰,一樣矣。中宮殿氣候,何如?上曰,一樣矣,先爲診脈,可也。履亨進診曰,脈候左三部不沈,而右三部,則大且不均,胃脈頗弱矣。泰輿曰,左右三部不沈,而猶不均,右寸關虛弱,則一樣矣。礈曰,左右三部不沈,而左則猶大,右寸關不足之症,無少愈矣。以楷曰,左右三部,雖不如前,而度數不均,右寸關胃脈,則比向者一樣矣。泰遠曰,左右三部雖不沈,而度數頗不均,胃脈虛軟,無少愈矣。燧曰,左右三部不沈而重緩,右寸虛軟,一樣矣。診訖。益炡曰,手端寒冷之症,何如?上曰,一樣矣。日次雖在明日,而大王大妃殿進御之藥,有可更議者,故今日召見汝等矣。益炡曰,以玉色觀之,數日內,少不如前矣。上曰,予見相箚以後,用心實多,故然矣。上曰,予意,則欲拔桂枝矣。聞今日已爲進御云,醫女輩亦云有喉乾之症,而慈敎則以爲,今番進御後,似少愈矣,此則與醫女所傳者,異矣。今則慈殿氣候,月異而歲不同,桂枝有無,亦當審愼矣。履亨曰,拔之,似好矣。然不拔,亦無妨矣。上曰,姑拔之而以觀動靜,然後入與不入,更議之,可也。履亨曰,今則日氣向暖,且用桂枝,已過三兩,其在愼重之道,姑拔之,以觀動靜,誠如聖敎矣。泰輿曰,二十貼旣已劑入,其餘者雖盡爲進御,何害之有?上曰,旣欲拔之,則何必待盡爲進御乎?履亨曰,若拔桂枝,則味則稍異矣。上曰,履亨則欲拔之,泰輿則雖不拔,必無害,諸醫所見,何如?各陳之。礈曰,旣欲拔之,何待五貼之盡爲進御乎?以楷曰,雖拔桂枝,其爲藥,亦不輕,姑拔之爲宜矣。泰遠曰,日氣尙未暖,雖進桂枝,固無妨,而今旣至二月望後,且桂枝已爲累兩,拔之亦無妨矣。上曰,若除五貼,則爲幾貼乎?履亨曰,六十八貼矣。德崙曰,過則不如不足,且桂枝與草果異矣,姑拔之,似好矣。上曰,桂枝,是惜用之物也。履亨曰,只言加天麻,則桂枝自拔矣。上曰,大王大妃殿進御歸芍六君子湯,加天麻一錢,五貼劑入。出榻敎上曰,承旨奉命而去,雖或遞職,以承旨塡命於祭文中乎?益炡曰,臣於己未年,奉命致祭于崇仁殿,其時,以行左承旨,出往矣。其時都承旨敎旨下來,而以行左承旨塡命矣。傳曰,此時三提調,不可不備員,且酌獻在近,都承旨許遞,其代政官牌招,以在京無故人備擬。出榻敎上曰,兵判亦入來,開政之意,使注書,分付。上曰,予則爲老人如此,而在下者不然矣。上曰,湯劑只餘一貼矣。履亨曰,白朮則拔之,甘草亦少減劑入,好矣。泰輿曰,以理中湯·粟米飮,兼進,似好矣。履亨曰,八味元亦好矣。益炡曰,粥必爲進御,何如?上曰,今則雖日食一牛,似無益,而鷄最有力矣。履亨曰,粥可當理中湯二貼矣。上曰,今則當有實地,然後可堪,而今所供又如此,實難矣。益炡曰,粥誠爲宜矣。上曰,一番爲之,可也,而稍淡之也。上曰,酌獻時,時刻入之乎?彦國曰,卯時也。上曰,此則太早矣。履亨曰,其日前,用理中湯或粟米飮間,連爲進御,好矣。彦國曰,然則以巳時爲之乎?上曰,三嚴爲辰正,則好矣。上曰,書之。傳曰,理中湯加減,旣更議定,自今日,五貼劑入。出榻敎益炡曰,金履亨姑留之,好矣。上曰,今當賑政,空官已久,卽爲下去爲可。上曰,木瓜煎,當進于慈殿,而生者必無之,以乾木瓜爲之乎?履亨曰,生者亦有之矣。上曰,此則必貽弊於市民矣。履亨曰,然則兩器具進乎?上曰,唯,提調及醫官先退。彦國進曰,昨日聖敎以爲,若有言事書,則其日入對承旨持入矣。今有言事書,故敢此持入矣。上曰,誰也?彦國曰,洪景海·鄭昌聖上書也。上曰,洪益三箚,先讀,可也。上曰,此命耉之直孫乎?彦國曰,不知。上曰,故相洪致中,則爲其左孫乎?彦國曰,此亦不知。上曰,此指聖祖配侑乎?彦國曰,然矣。此言神宗皇帝爲主位,以聖祖配侑,三臣則庭享,有如聖廟夫子爲主位,四聖爲配享,庭下又有東西兩廡者然矣。上曰,批答書之。上曰,批答中,書皇朝字誠有意矣。上曰,自三臣而已示其不可然後,可也。不然,則庭享,亦必有戰也。仍命注書,原箚及批答,往傳于承旨,使承旨堅封,藏于史閣,洪益三,牌招,使之受批答,可也。上曰,諸上書讀之。彦國先讀洪景海書。上曰,此前後有言事書乎?彦國曰,數日前,果爲言事,而有所陳勉,今乃收結其餘語,以爲加勉之道矣。上曰,是必救李彦衡者也。上曰,鄭昌聖書讀之。讀訖。上曰,災異後元良,有何所爲乎?應無之矣。彦國曰,姑無矣。上曰,元良,誤爲下答矣,惕念二字,若予服理中湯矣。仍曰,命書傳敎。減膳事傳曰,噫,否德臨御,于今卅載,無一政無一事,紀綱日趨於下,吾民日益乎困,八道之大歉,元元之顚連,夙夜焦悶,若恫在己,而然朝著少靜,黨習自息,其猶有歸拜之顔,而尤爲歉然靦然者,以偶然之事,竟受夸大之號,悚然懍然者,非比往日,復若黨習,此靑丘,不知稅駕於何,而予將爲欺陟降負八域之人。噫,于今之氣,非徒月異而歲不同,頃者社壇以後,日服半兩重蔘劑,而若水投泥,少無其效,近日益甚,而吁嗟黨人,乘機跳踉,股肱大臣,自顧反護,受訓儒臣,乃敢營護。元良下答,亦不嚴斥,吁嗟彼蒼,何不示警?噫,頃者陳章自訟,若何?其皆曰更若黨習,非徒負心,卽負其君,負其祖也云,雖已知言章,而渠旣形諸字句,登諸章奏,非比圉人之欺子産,將此意,口奏庭中,頒敎中外,若此之後,雖無心之言,自歸有心,心常謂曰,于今之世,豈有復售舊黨?然我國之人,以黨爲生涯,雖無此黨,必有一黨,噫,黨之初起,本由乎微,君不扶抑,渠將無味而自消,凡事形現者察易,而至微者難知,以予衰耗,何能察也?元良不習世務,亦何能知?其宜詳察而垂後,不憚其衰其勉者,此也,而至於舊習俗,雖無謂,秉彝之心,人固有之,孰敢犯此?設或有此,以獜·紀·雲·䥃·獜·亮處之口奏,雖欲寬也,何敢欺陟降?果有其人,護黨之心,雖亘中,喙長三尺,焉敢營護於其間云矣?月不過若干,頒敎之墨亦不乾,而豈意有彦衡·相度乎?彦衡,其章已露舊習,相度謊亂囫圇,而其中意則深,予雖若社壇昏迷之時,決不見欺於此輩,噫,彦衡登對時,蝨附滿朝之奏,相度章中,朝貴要職等說,雄唱雌和,表裏沕合,嘗試之意,敢售之計,肝肺綻露,而相箚中,其於囫圇,亦不能護,所謂囫圇,卽往日黨人伎倆,黨人筆法,黨人口業,而彦衡·相度,皆如此,此非新黨,卽舊黨也。雖新黨,自可嚴斥,況舊黨乎?噫,頃者酌獻日口奏後,下板位,顧謂元良曰,以不齒縉紳爲奏者,非史記中免爲庶人也。爲民其亦禁錮,況飭黨乎?此禁錮終身之意云,其時若有彦衡·相度,而有此處分,則諸臣,以異於諭元良,匡捄,可也。今則一節深於一節,旣奏以獜·紀處之,其律則逆律也,而特以囫圇之故,雖不若律,不齒搢紳之奏,亦不可以禁錮勘處,而下敎中,旣云惟仁人,放流之,不與同中國。噫,予雖不仁,股肱之臣,其望何若是卑乎?至於大官二字,下敎亦云,予亦初則泛看,今者處分,非爲金漢喆也,非爲二僉中樞也,非爲朝貴也,非爲大官也,非爲要職也。卽上不欺陟降,下不欺中外,中欲施能惡人之政,而惜乎相箚之張皇耶?其爲國乎,其爲己乎,爲世道乎,爲觀瞻乎?噫,予雖衰耗,于今之政,決不苟且,彦衡·相度,若復爲士夫,予將何顔,執圭裸薦?亦將何顔,南面稱孤?此令若解,其將爲國不國,君不君,至於其中金和澤·洪宗海事,相箚而來乎?意或以此陳也。而然其處分和澤,事件異焉。宗海之先爲周遮,已涉駭然,而末稍處分之前,急急營護,放恣無嚴,莫甚於此,而遞差之命,可謂末減,手脚忙亂,廉恥都無,擧措荒雜,令人代羞,卽此一事,關係正風俗,拔望之命,卽初政飭勵百工之意也。若相臣之護庸庸碌碌之人,雖日進於前,其將閉目而不諭矣。噫,以堯之聖,雖用鯀,亦其曰方命圮族,不辨賢愚,其能君乎?此猶細事,深慨二相者,事君之道,卽一而已。奏初箚于今護箚,一何二乎?噫,彦衡·相度,談笑處之,首揆覩焉,承史俱在,而今箚中,爲若費辭氣者然,雖欲張皇,何不顧于衰君?噫,目今之氣,欲使其氣,氣亦難矣。所可惜者,股肱之不爲股肱,所可恨者,黨人之甘心衰君也。今之爲二相非者,使其君,上欺陟降也。不顧衰君,若是挑心,亦第二件事,大官不飭,何顔拜先聖?領議政李天輔,左議政金尙魯,竝罷職不敍,使今日廷臣,咸知有君有法。校理洪景海,雖得家傳,焉敢若是乎?今日永刊仕版,今者處分,所重在焉,渠亦不敢營護,而擧其承重而欲解,殊欠讜直之風,亦犯顧瞻之習,憲臣鄭昌聖,特施削職之典。元良下答,竝勿施而然,非者謂非,是者謂是,勉元良之言,誠甚切實,而無自恧之句,泛云體念,鄭昌聖上書中,陳戒句語,政院謄入,使元良,置諸座右而戒焉。出榻敎上曰,大臣則易於爲箚,而予之爲此,豈不罷勞乎?上曰,洪宗海始也,他承旨未及入,而欲爲先退,末乃慌忙,伏於史官之下,可謂貽羞於承旨也。彦國曰,臣初見其爲人,而以其初入侍,故如是生疎矣。上曰,兩大臣非矣。事君之道,當以直字,豈可如是乎?旣先使提醒,而今反如是,大臣用心,固如是乎?彦國曰,大臣,豈或負殿下哉?此後則見此處分,而決無爲黨之慮也。上曰,承旨非矣。退去,伴直承旨使之入來,徐命臣進伏。上曰,已爲開政乎?命臣曰,兵批則今纔入啓,而吏批則未及矣。上曰,儒臣尙今違牌乎?命臣曰,然矣。仍命書傳敎。至減膳事。命臣曰,小臣惶恐敢達矣,果緣何事而至於減膳乎?上曰,予非爲彦衡·相度也,亦非爲大臣也。卽予上欺陟降故也。命臣〈曰〉,凡天下事,惟當於理而已。殿下今日減膳,臣未知果當於理也。臣下有罪,則罪之而已,何必至於減膳而後爲可也?上曰,承旨言,是也,然予非爲他也。予上負陟降,故爲此耳。命臣曰,向者金相度處分時,殿下辭氣從容,小臣其時,亦爲感歎矣。今日擧措,何乃反是耶?上曰,今則非爲黨習,而爲此擧措也,領左相果非矣。旣以建極二字,進於我,而今復爲此乎?頃日李彦衡處分時,領相,果默默而去矣。今反以夜深之說,欲漫漶乎?且頃於眞殿,以當爲庶人之意口奏後,顧謂元良曰,我國無免爲庶人之律,而禁錮終身,則便是庶人云云,今則事體,亦與前自別,一節深於一節矣。今雖不用雲·䥃之律,至於禁錮之律,豈曰過乎?如此然後,可謂不負陟降矣。雖以左相言之,初則投箚於我,欲爲提醒之計,及其處分後,則恐其惡聲之至,今乃如是營護,以爲爲己之道,而其所爲說,則不過曰囫圇曰殊常,其爲囫圇殊常者,獨非爲黨論所致乎?旣知其囫圇殊常,則在大臣之道,惟當請罪,務求合當,乃可也,而反爲如是乎?此與家禮源流事,同矣。大抵朝鮮人,好爲如此事,至於看朝報也,亦以爲有黨論,則曰可觀,無則曰無味,今也金相度上書,領左相必泛看矣。有一種人來言曰,大官要職等說,果有意思,不可不彈云,故皆上箚提醒其狀,及其處分後,則又有一種人來言曰,此事因大臣之提醒,而至於此云,故皆復上箚,欲爲自脫,此何道理?如領府事者誠貴矣。李彦世,人皆曰無可罪,而領府事則曰,臣以公心觀之,李彦世,誠無收用之心云,此乃大臣之道也。今領左相,則非其實情,而乃如是乎?極爲非矣。命臣曰,皆是閑漫之事,減膳之命,則不可不急先還收矣。上曰,以今番事見之,國事無一可恃者,而大臣又復負我如此,非矣非矣,此豈如此之時乎?兩先正從享,亦難逾此好機會,故爲之,予豈不知?其皆不能純然也。然而及其成功,則一也,此豈非好時乎?此正官師相規之時也,痛矣痛矣。予於其日,欲爲減膳,今乃爲之,以謝陟降,以謝蒼蒼矣。命臣曰,此非必如此之事也。上曰,大臣,以我有若費辭氣者然,予談笑處之,何曾費辭氣乎?此蓋欲漫漶之也。減膳事,承旨乃如是,使注書,持入其傳敎,爻周焉。傳曰,今日下敎之後,孰復敢爲營護,而噫,大官爲已張皇,儒臣爲黨營護,憲臣爲瞻雜附,承旨難默敢護,而不知輕重,已涉非也。噫,頃者尹東暹特遞下敎若何,則此非此之比也。噫,上奏下布,受號之後,海東臣子,復有舊習,而其敢曰今日下敎,可感豚魚。從今以後,孰敢復爲云,果若其言,今番頒敎,視若例套乎?事之寒心,莫此爲甚,此等肯緊,不可不嚴飭,承旨兪彦國,先遞差,三水府使除授,使之待朝辭朝,到任日字,令道臣狀聞,時任府使,遞付京職。傳曰,趙榮順無謂之斥,已爲知之,三儒臣之撕捱,已涉過矣。玉署無人之日,尹東昇之撕捱,其何義意?不可一任其慢忽,竝先罷後拿,其中尹東昇,過今朔後勘律,以懲其慢。傳曰,承旨伴直無人,左承旨宋昌明,左副承旨李彜章,竝牌招。今聞右承旨蔡濟恭,以皮不存之事,撕捱陳章云,其涉過矣。其章給之,待待門牌招察任。傳曰,噫,卿之尋單,予則知矣,何以謂之?卿之足恙未瘳,幾月不造朝,其所尋單,事勢卽然,旣已知之,予又敦勉,豈誠實底意,其欲觀勢一諭,噫,一自社壇以後,日服半兩重蔘,而無效益憊,其何强作?而顧今元元,不忍曰憊,噫,口奏頒布之墨未乾,將歸乎上欺下負,良欲無語,目今鼎席,只有卿焉。噫,君與相,雖日爲民事,恐或後時,今則有君無相,顧我元元,若恫在己,當此之時,豈守初心?必也致卿而後已,於卿之道,雖携扶造朝,奚忍恝視乎?國事亦有面諭者,卿須體小子爲國之苦心,亟寢其單,卽爲偕來,先聽面諭事,承旨傳諭于右相,仍與偕來。噫,于今酬應,氣尤難作,卿若不諒,蔘劑何助焉?今日政,於卿體先卿意,鞠躬之日,其勿困我,于此時,卽爲幡然事,亦令偕來承旨口傳。傳曰,視學在近,大司成韓翼謩在外云,不可等待,許遞,其代,今日以在京無故人備擬,儒臣有闕代,亦以在京人備擬,待下批牌招入直。傳曰,陳章自訟,口奏頒布之後,身爲重臣,名入史庫,不敎其子,一章二章,營護黨人,其誰欺也?前判尹洪啓禧,鏡城府使除授,使之卽爲辭朝,到任日字,令道臣狀聞。傳曰,判府事兪拓基,判府事李宗城,爲扈衛大將,竝出榻敎命臣曰,頃日以金和澤事,有所仰達矣。傳曰,罰不及嗣,罪罰猶不可及於其子,頃以其姪之事而罪其叔,今又以其子之事罪其父,誠爲過矣。上厲聲曰,予所告者何事,所負者何地,而乃敢營護乎?又書之。傳曰,事重飭輕。領議政李天輔,左議政金尙魯,竝施削黜之典,以謝陟降。傳曰,再昨中官下敎時,遺其名,傳敎錯傳中官吳俊謙,拿處徽旨不捧云,卽爲捧徽旨。竝出榻敎上曰,承旨退去。上曰,注書汝往問兵曹,誰爲入直乎?臣一曾,歸奏參知崔成大入直矣。上曰,承旨前單入之。臣一曾,持前單以入。上以望單及備忘記,下付臣一曾,一曾奉出。時更已三鼓矣。
丙子二月十八日夜四更,上於眞殿東庭,布單席,北向伏。左承旨金相福,假注書李一曾,記事官權穎·李世演,以次進伏。上曰,予已欺陟降矣。諸臣上疏,藏之史庫,而何爲?予欲焚其章而謝過焉,諸章,皆持來,可也。李世演曰,此旣藏之史庫者,則事體重大,豈臣一人所可持來者?上曰,不然,則予將在此撤夜,可以小謝予過也。金相福曰,今夜已深矣,若爲撤曉露處,則玉體不瑕有損傷乎?東朝如或知之,其爲憂念,亦復如何?上曰,東朝何由知之?予非爲諸臣也,亦非黨習也。予以諸臣,更不爲黨之意,口告眞殿矣。今欺陟降,故欲爲謝過矣,痛矣痛矣。今日非如此之時,而復有此景像,豈非可痛者乎?吏曹判書申晩,參判趙雲逵,右承旨宋昌明等進曰,殿下此何景像也?臣下有罪,則罪之而已,殿下何爲如此乎?萬一玉體至於損傷,則東朝豈不驚念乎?上曰,予欺陟降,故爲此謝過矣。申晩曰,此皆臣等之罪也,何謂殿下之過乎?上曰,豈非予過?頃者以此後若復爲黨習者,則當爲免爲庶人之意,口奏後,顧謂元良曰,我國無免爲庶人之律,若禁錮終身,則便是庶人云云,今復有此紛紜,此輩雖用之以逆律,固不足惜,而大臣乃敢營護,其爲說,則不過曰殊常曰囫圇,其所以殊常囫圇者,獨非半吐半吞底黨習乎?心甚痛之,故欲爲自飭之事矣。此則近於閉閤却膳之過擧,故不爲之,而談笑處之矣。中夜臥以思之,此皆予之過也。且所謂功化建極者,卽何義也?旣蒙我以八字,而又復如此,大臣果非矣。相福曰,今日若有舊時黨習,則臣雖至親,當請討,而今此臺書,斷無深意矣。上曰,請討二字,誠是矣,大臣則不直矣。相福曰,當初金相度之書出,而其中有銓官云云之說,故銓官每多曲嫌,吏判果引嫌不參頒敎矣。吏判旣引嫌,而書中亦有大官云云,故大臣初雖泛看,而末乃陳箚,此是例事,若有大段可引者,則初豈泛看乎?上曰,大臣旣以此先爲提醒,而今反如是,大臣之道是乎?且李彦衡處分時,領相果默默而退矣。今乃以夜深之說,欲爲漫漶之,領相雖有怯,怯當有生處矣,而彼輩尙爲如此,此亦予罪也。晩曰,堯·舜之世,亦有難化者,豈以是爲殿下之過乎?上曰,予於今日,欲言八字所得矣。諸臣力請還內,而累下不忍聞之敎,終未允許,相福詣東宮差備,與春坊官員請對。上曰,予年六十三矣,白首暮年,乃欺陟降,是豈爲人子之道哉?趙雲逵曰,此莫非群下之罪也。上曰,焚章則卽當還內,而不然,則必徹曉而後,乃可還也。晩曰,諸臣不必盡然,而若爲焚章,則其中不然者,豈不冤乎?上曰,諸臣每稱席藁待罪,而必偃臥村舍,稱曰席藁,甚不誠實,今予爲此,乃可謂席藁矣。予所爲此者,欲盡人子之道也。上曰,彦衡所謂公議者,何也?二人皆現身條也。此豈現身之時乎?鄭昌聖,是光漢之姪,故予意以爲不然,而乃爲非情之言,甚非矣,兪彦國亦非矣。此與尹東暹一朝一夕之言,同矣。上曰,諺曰,雖隱城上,柚子則不忍捨,今人雖入逆律,而黨習則不忍捨,甚怪矣。相福進曰,臣請對東宮,東宮病患,宦侍扶起,以予病如此,末由起動,將何以爲之?只自焦迫爲敎,東宮病患中焦心,其憂慮當如何?殿下不恤聖躬,奈宗社何?上不答,是時天欲向曙,闕門已開,都承旨吳彦儒進伏,力請還內,更請進御粟米飮,上終不允許。諸臣遂退,以此意啓達東朝,而亦未見達,諸臣更爲進伏曰,今則日已曙矣,惟願速賜還內。上曰,當見日出而後乃還,須勿煩我也。內局提調李益炡進伏,遂與吳彦儒,持入粟米飮,更請進御。上曰,今方謝過,豈宜飮此乎?諸臣進曰,徹夜露坐,若不進御,則豈不大有損於玉體乎?申晦·洪鳳漢,相繼進請還內,上敎亦如前,終不允許。彦儒曰,古人,有牽裾者,到此地頭,勢不得不扶腋還內矣。晩曰,臣等將犯死罪,殿下,欲使臣等,不犯死罪,則卽爲還內,是臣等區區之望也。良久,命承旨,拔草紙書傳敎,未及畢寫,禮曹判書李成中,蒼皇入來。上曰,復有何事耶?成中曰,此懿陵參奉報狀也。昨日夕陽時,有人布紙奠飯于陵上者,而見捉於守僕,卽爲拘留而爲此報狀矣。上曰,朝廷不淸,則必有如此事矣。參奉誰也?成中曰,金恒柱也。上曰,是月城尉之姪乎?曰,然矣。上仍命爻周所書傳敎,遂進御粟米飮曰,此豈飮此之時乎?諸臣曰,殿下何爲而下此敎乎?傳曰,李昷當親問,令該府,卽爲擧行,守僕孟起居,一體拿來。出榻敎上仍御養志堂,諸臣亦進伏。傳曰,時原任大臣及金吾堂上兩司左右捕將命招。扈衛一節,置之,處所,太僕爲之。傳曰,判義禁李鼎輔,卽爲牌招。傳曰,右承旨宋昌明留院。傳曰,時刻隨時擧行。竝出榻敎寫訖,諸臣遂退出。
上在昌德宮。常參·經筵,以代理停。
觀象監,夜五更,月暈,啓。
蔡濟恭達曰,明日常參,取稟。令曰,停。
右議政趙載浩,七十八度政辭。令曰,安心調理。
吳彦儒,以司甕院官員,以監膳提調意達曰,每日供上,必待開門,卽爲陪進,而今日供上,多未及到,其中最晩到內資寺,當該官員拿處,以懲怠慢之習,何如?令曰,依。
蔡濟恭啓曰,卽者,扈衛別將,以一廳大將領府事金在魯意來言,判府事兪拓基·李宗城,扈衛大將爲之事,命下,而只有二廳大將,一窠,何以爲之?敢稟。
宋昌明啓曰,卽者,中樞府錄事來言,領府事金在魯,病勢十分危劇,起動無路,未效臣子之分,致勤嚴敎,惶隕震懍,擔舁待命於金吾門外云,係是大臣去就,敢啓。
又啓曰,卽者,中樞府錄事來言,判府事兪拓基,伏見聖敎至嚴,不勝萬萬惶悚,擔舁待命於金吾門外,係是大臣去就,敢啓。
又啓曰,卽者,中樞府錄事來言,判府事李宗城,嚴敎之下,震懍惶蹙,求死不得,擔舁胥命於金吾門外,係是大臣去就,敢啓。
又達曰,卽者,中樞府錄事來言,領府事金在魯,病情十分危劇,起動無路,未效臣子之分,致勤嚴敎,惶隕震懍,擔舁待命於金吾門外,係是大臣去就,敢達。令曰,知道。
又達曰,卽者,中樞府錄事來言,判府事兪拓基,伏見聖敎至嚴,不勝萬萬惶悚,擔曳待命於金吾門外云,係是大臣去就,敢達。令曰,知道。
又達曰,卽者,中樞府錄事來言,判府事李宗城,嚴敎之下,震懍惶蹙,求死不得,擔舁胥命於金吾門外,是係是大臣去就,敢達。令曰,知道。
吳彦儒啓曰,今日親鞫,承旨,不可不備員,而右副承旨李彜章,方在右議政偕來所,在前如此之時,有入參之例,何以爲之?敢啓。
蔡濟恭,以禁府都事,以判義禁意啓曰,今日親鞫,問事郞廳差出事,往問于時原任大臣處,則右議政趙載浩以爲,身病甚重,纔違命招,不敢差出。領府事金在魯以爲,旣有時任,病又難强,不得差出。判府事兪拓基·李宗城,皆以爲,方有身病,纔違命招,不得差出云,莫重親鞫,問郞差出,一時爲急,何以爲之?敢稟。傳曰,使判義禁差出。
又以義禁府言啓曰,今此親鞫時,本府都事,不可不備員,忠淸監營出使參上都事洪有徵,令該曹,卽爲口傳換差,何如?傳曰,允。
又以義禁府言啓曰,今此親鞫時,假都事十員,令該曹,卽爲差出,何如?傳曰,允。
又以義禁府言啓曰,今此親鞫時,罪人往來,例有軍兵排圍之事,令訓鍊都監擧行,何如?
李光運啓曰,今日政,新除授金吾堂上,待下批,卽爲牌招,何如?傳曰,允。
傳于李光運曰,整齊後,只正時入之。
吳彦儒啓曰,卽者,中樞府錄事來言,領府事金在魯,判府事兪拓基·李宗城,雖承勿待命之敎,罪犯至重,震懍未定,不敢退歸,仍留待命云,係是大臣去就,敢啓。
又達曰,卽者,中樞府錄事來言,領府事金在魯,判府事兪拓基·李宗城,雖承勿待命之恩敎,罪犯至重,震懍靡定,不敢退歸,仍留待命云,係是大臣去就,敢達。傳曰,知道。
宋昌明達曰,大司成鄭弘淳,牌招不進,推考徽旨,今方捧入矣。本館多有擧行之事,更卽牌招,何如?令曰,依。
蔡濟恭,以內乘,以一二提調〈意〉啓曰,今此親鞠時,本寺正,例爲進輿差備,而正李吉輔,移拜弼善矣。莫重差備,不可不備員,以在京無故人,令該曹,卽爲口傳差出,何如?傳曰,允。
吏曹口傳政事,以鄭漢奎爲司僕正。
以忠淸監司狀達,到界進上,限內不得封進,惶恐待罪事,令于李光運曰,勿待罪事,回諭。
有政。
吏批啓曰,本曹正郞李星慶呈狀內,身病甚重,勢難察任,依例改差,何如?傳曰,允。
兼判書申晩進,參判趙雲逵進,參議金致仁未肅拜,同副承旨李光運進。
以鄭恒岭爲正言,趙宜明爲持平,李宜哲爲副修撰,洪準海爲修撰,元仁孫爲副校理,鄭尙淳爲校理,李吉輔爲弼善,李成中·申晦爲同義禁,鄭弘淳爲大司成,李尙允爲兵曹正郞,李永輔爲戶曹佐郞,李鼎輔爲判尹,鄭亨復爲參贊,曺命禹爲刑曹參判,金時粲爲參議,趙載洪爲工曹參議,李煒爲大興郡守,趙載溥爲恩津縣監,兪拓基爲內局都提調,李台重爲輔養官。
大司成鄭弘淳書曰,伏以臣,空疎謭劣,百無寸長,偏初洪造,濫通顯仕,前後忝叨,罔非踰涯,居常愧懼,若隕淵谷。乃者,國子新命,忽及於夢寐之外,怵然以駭,恧然以愧,莫省措躬之所也。竊念太學,乃多士培養之地,國家風化之源,而訓迪導揚之責,專在長官,設任之重,顧復何如也?列朝以來,皆用有經術文學,負當世重望者以處之,逮至近日,雖不及祖宗盛時,居是任者,亦皆一時之選,固未有如臣之蒙騃淺陋而竊據之者也。臣小而失學,長益自棄,淺近文義,不能通曉,等閑詞章,自知蔑如,求爲尋常擧人,尙患不足,持是而抗顔於皐比之席,居多士矜式之地,則物議之指點,章甫之嗤笑,顧不暇論,而其於汚辱名器,貽累聖簡,爲如何哉?矧今視學有命,盛儀隔日,圜橋觀瞻,萬目聳新,而如臣無似,猥當此任,尤大不爲賢關之羞乎?自量已深,進身無路,荐召之下,不得承膺,逋慢之罪,尤無所逃。伏乞睿明,深惟本職之不輕,仍察微身之不堪,亟許鐫遞,回授可堪之人,以重官方,以安私分,不勝幸甚。答曰,覽書具悉。卿其勿辭,從速察職。
判府事李宗城箚曰,伏以臣於淸曉,伏聞聖上有非常之擧,震薄之極,卽欲趨造殿陛,叩額陳懇,而床席之喘,無路蠢動,只自明發焦迫而已。卽者,親鞫有命,天牌儼臨,而顧臣下泄之病,轉成毒痢,醜陋形症,雖不敢猥陳,而精力銷脫,寢食俱廢,一臥而不能起者,已三日矣。嚴召之下,竟未祗承,逋慢之罪,益無所逃,玆敢冒死哀籲。乞令攸司,勘臣譴罰,以勵群工,以安賤分,不勝幸甚。取進止。答曰,覽箚具悉卿懇。去夜焦慮,曷可勝諭?以疾未參,於卿無傷,卿須安心勿辭,善攝焉。仍令曰,史官往諭。
丙子二月十九日辰時,王世子樂善堂臥內,藥房入診時,提調李益炡,左承旨金相福,記事官李宜馣·柳戇,記事官李世演,文學尹學東,醫官金履亨·方泰輿·許礈·李以揩·李泰遠以次進伏。益炡曰,夜來睿候,何如?相福曰,昨夜請對,靜攝中必致驚動,睿候不瑕有添損之節乎?令曰,徹夜之中,聞此罔措之報,病未能起往,焦迫何言?請診。履亨進診曰,三部帶數而與昨一樣,掌心熱而手背稍寒矣。泰輿曰,脈候今則微沈,而手背稍寒,如首醫之言矣。礈等,所達一樣。益炡曰,多日彌留,欲稟于大朝爲問安矣。令曰,方切驚懍,安可議問安與否?心安爲調病之要,豈可煩稟而貽憂乎?醫官,當自內頻頻召見,問安則勿爲之,可也。相福曰,昨夜大朝,達曉不還內,不得已入對,且呼籲於東朝,莫非臣等之罪也。令曰,以書批之下答,尤不勝惶懍焦迫矣。相福曰,大朝徹夜之餘,又下親問之令矣。令曰,何事耶?相福曰,因懿陵參奉所報,有人於陵上,展紙鋪飯而祭之云矣。令曰,驚心驚心,此是何如人云耶?對曰,姑未詳知,而自稱宗室後裔云耳。令曰,局內耶,至近之處耶?對曰,至近之處云耳。益炡曰,湯劑幾貼進御乎?王世子不答。益炡曰,吉更茶飮,進御乎?令曰,服之。令曰,藥無嘔逆乎?令曰,纔下而喘甚矣。益炡曰,請先退,使醫官,留待更診,詳察症候,如何?令曰,依爲之。奏畢,諸臣退出。
丙子二月十九日巳時,上御太僕,親鞫入侍時,行都承旨吳彦儒,左承旨金相福,右承旨宋昌明,左副承旨蔡濟恭,右副承旨李彜章,記事官柳戇,事變假注書張達星,記事官李興宗·李世演,判義禁李鼎輔,知義禁李成中,同義禁申晦·鄭彦儒,大司諫洪益三,持平南雲老,問事郞廳元仁孫·鄭尙淳·李世澤·洪準海·南東著·徐命天·李福源·洪良漢,別刑房都事具宅柱·金載大,文書都事李慶甲·趙載翰,以次進伏。上曰,扈衛大將有闕,以李判府事爲之。上曰,時原任皆不入來乎?右相有實病,方服蔘劑云矣?上曰,然乎?仍傳曰,右相家,遣御醫持藥物,不離看病,偕來承旨入來事,分付。上曰,李判府事外,無陳箚者乎?吳彦儒曰,然矣。仍傳曰,雖隣國有事,孔聖沐浴而請討,陵寢有事,何等莫重,而實病外,諸大臣,今日命招不進,至於問郞判義禁代差,不可使聞於隣國,若此而其能君爲君國爲國乎?不可不先示慨意矣。吳彦儒曰,時無大臣,問郞不得差出矣。上曰,判義禁代差,可也。傳曰,新除授金吾堂上,卽爲牌招,問郞沈履之,令該曹,卽爲口傳付軍職。又傳曰,殿坐已久,問郞無人,事之寒心,莫此爲甚,尹學東·李宜馣,卽差問郞,入侍。上曰,春坊上下番,卽爲牌招入直。出榻敎藥房提調李益炡曰,達夜露坐,聖候若何?上曰,無傷矣。益炡曰,今日入診東宮,尙未差勝,使醫官,逐日入診,何如?上曰,依爲之。上曰,罪人起居上之。上曰,彼都事誰也?申晦曰,金載大。上曰,誰也?對曰,故縣監炯之子,延興府院尹金悌男之後也。上曰,頗勒幹矣。起居捧招後,上曰,起居下之,罪人李溫上之。捧招後,上曰,此妖物也。嗣服後初見者,而別無可問者,當用何律?李鼎輔曰,私謁陵寢,卽一罪也。洪益三曰,雖似無隱情,而不可不一訊矣。李成中曰,私謁卽一罪,豈可不訊乎?上曰,似無可訊之端矣。鼎輔曰,律文,私謁陵寢,情理切害者斬,是犯上不道也。豈可不訊乎?上曰,不道則似過矣。仍命刑準次下之。上入小次,良久,殿座,命罪人溫上之。更招後,準次下之。沈履之曰,臣待罪陵官時,有此事,不能執贓,故不敢卽告,而言於臣之後官,使之窺伺,今始捉得,前日之事,必是此漢所爲,故敢達矣。上命參奉金恒柱入侍,問其被捉時事狀,命退。上曰,恒柱,酷似乃叔矣。上曰,孟起居上之。傳曰,孟起居,其在鞠體,不可不一問,而今已問,又有登時捕捉李溫之功,爲先放送,令該曹,米布從厚題給。又傳曰,王者御下,不過勸懲,前參奉旣已處分,則時任參奉宜勸,參奉金恒柱,特爲陞敍。洪益三所懷,昨秋至敬之地,再次有裹紙落置之事,而不卽報禮曹矣。今雖因其時陵官追奏而發覺,當初稽報之失,不可無飭,昨年九月望後,入直陵官,拿處,入番守僕,令儀曹從重科治,何如?上曰,依爲之。又所任,摠府侍衛全數離次,莫重標信祗受,不免稽滯,侍衛諸摠管,竝推考,何如?上曰,依爲之。又所懷,門符驗持去,自有其人,而宣傳官,曚然受去,當該宣傳官,推考,何如?上曰,依爲之。兵曹判書李喆輔所啓,本曹二軍色之緊重,自上,業已洞燭,臣不敢煩陳,而郞廳必得人,然後事可無憂,故欲以前郞廳鄭光漢爲久任,而日昨政,移拜臺職矣。臺閣體重,雖不敢直請仍任,而本曹事,誠可悶,故敢達。上曰,已有前例,遞其臺職而仍任,可也。喆輔曰,旣承仍任之命矣,姑勿遷轉之意,分付該曹,何如?上曰,依爲之。上曰,李判府事處,勿待命事,遣史官傳諭。出榻敎吳彦儒曰,原任大臣,皆侍命,而金領府事有實病云矣。上曰,金領府事,兪判府事,李判府事,勿待命事,遣史官更爲傳諭。金領府事家,遣御醫看病,書啓。出榻敎吳彦儒曰,終日訊囚,聖候如何?上曰,一向。上曰,金吾堂上,兩司問郞,皆進前。上曰,初聞時甚驚,旣問之後,則似是無知妄作,此亦當用一律乎?鼎輔曰,私謁陵寢,律文,杖一百流三千里,此則比是尤重,豈貸一律乎?成中·晦曰,所犯妖惡,一律無疑矣。彦儒曰,至敬之地,有此不道之事,難逭一律矣。益三曰,三尺至嚴,安可倖免?尙淳曰,臣意則加訊情節,承款則用律,否則杖斃,無妨矣。學東曰,言無眞的,當加刑矣。仁孫·世澤等,諸問所達皆同。上曰,律者不可低昂,此事比李鳳齡,何如?李成中曰,金聲則年幼,故特貸一律,況溫則年長而所犯又是怙終,豈可饒貸乎?益三曰,至敬之地,渠敢徼福,豈非不道乎?鄭尙淳等,亦爭之甚力。上曰,陵參奉報狀入之。上曰,此中所謂以來書之者,持來。旣持入。上曰,或慮其深刻,今觀此書,萬萬妖凶,大不道也。明日不可不再問。仍傳曰,親鞫姑罷,明日殿座時刻,以卯正初刻擧行。上曰,羅卒退之,罪人下府。傳曰,謁聖待下敎,更爲擇日事,分付儀曹。上還宮,至太僕門,命承旨書傳敎曰,下敎中有爲先二字,雖有勿胥命之敎,大臣仍爲胥命,其勢固然,而旣知實恙,特寢其敎。上還大內,諸臣退出。
上在昌德宮。常參·經筵,以代理停。
親鞫罷後,政院·玉堂·藥房口傳問安。答曰,知道。
宋昌明達曰,明日常參,取稟。令曰,停。
又達曰,備邊司郞廳來言,今日,賓廳坐起日次,而親鞠相値,頉稟。令曰,知道。
又達曰,今日賓廳日次,旣已頉稟,所當持公事入對,而親鞫相値,頉稟。令曰,知道。
蔡濟恭,以都摠府言啓曰,今日入直內三廳武兼禁軍及軍兵等,當爲中日習射,而親鞫相値,不得爲之意,敢啓。傳曰,知道。
右議政趙載浩,七十九度呈辭。令曰,安心調理。
宋昌明達曰,大司成鄭弘淳,書批已下,卽爲牌招察任,何如?令曰,依。
以兼弼善沈鑧,牌不進罷職令旨,令于李光運曰,推考徽旨捧入。
吏曹口傳政事,趙雲逵爲同成均,玄光宇爲橫城縣監。
兵曹口傳政事,副司果徐命天·洪良漢·李福源。
蔡濟恭,以兵曹言啓曰,今二月二十日,文臣朔試射日次,而親鞫相値,不得爲之之意,敢啓。傳曰,知道。
李彜章,以兵曹言啓曰,今二月二十一日,武臣賓廳講書日次,而推鞫相値,不得爲之之意,敢啓。傳曰,知道。
醫官鄭行晳書啓,右議政趙載浩病症,大槪寒熱交作,肢體沈重,精神昏眩,脈度沈弱等症,視昨一樣,而脅痰之症,轉益凝結,臍腹牽痛,有加無減,加味補中益氣湯,今方煎用之意,詮次啓達。
丙子二月二十日卯時,上御內司僕,親鞫入侍時,判府事兪拓基,判義禁李鼎輔,知義禁李成中,同義禁申晦·鄭彦儒,大司諫洪益三,持平南雲老,問事郞廳元仁孫·鄭尙淳·李世澤·洪準海·南泰著·徐命天·李福源·洪良漢,別刑房都事金載大·具宅柱,文書色李慶甲·趙載翰,行都承旨吳彦儒,左承旨金相福,左副承旨蔡濟恭,右副承旨李彜章,同副承旨李光運,記事官李世孝,記事官李興宗,記事官李世演,事變假注書張達星,以次進伏訖。兪拓基曰,昨日侵夜還宮,聖體若何?上曰,一樣矣。拓基曰,茶飮湯劑連進乎?上曰,連進矣。拓基曰,昨日親鞫時,小臣豈敢不入參,而狗馬老病猝發,欲起還仆,未果矣。陵寢之變,萬萬凶怪,往在己卯·乙卯年間,崇陵有此等變矣。上曰,然乎?仍召判義禁李鼎輔曰,先朝亦有此變,其時政院日記,考見,可也。上曰,罪人拿來乎?李成中曰,未及來矣。拓基曰,問郞沈履之,方在拿處中,其代及未及差下之代,卽爲差出,何如?上曰,依爲之。問郞尹學東·李宜馣,減下,沈履之拿處代,以李福源·洪良漢·徐命天,差下,令該曹,口傳付軍職事。榻前下敎吳彦儒曰,鏡城,卽判官窠也,非府使窠也,似當有變通之道矣。上命承旨書之曰,諸道牧府使釐正時,鏡城尙不釐正,今因洪啓禧補外,初則誤以鏡城府使下敎,今乃覺之,令該府陞府使,兵使兼府使,減下。出傳敎洪益三曰,捕廳之當初不善譏捕,今已綻露,然左右捕將,從重推考,從事官以下,決棍汰去,何如?上曰,大諫能擧職矣,依爲之。決棍,令兵判,卽爲擧行。出擧條罪人拿來都事,記過事。榻前下敎鼎輔曰,都事,先送部將,方拿來罪人云云,而未及到矣。上曰,都事之遲滯,極爲可駭,拿入,可也,都事盧勛相拿入。上曰,靜攝中連日親鞫,何等重事,而部將先爲入來,汝則何以落後乎?問之。勛相曰,馬疲路險,致此遲滯,惶恐遲晩。上曰,事當依法決棍,而不無參酌之道,下義禁府處之。仍命拿出。上曰,都事柳顯基拿入。顯基拿入。上曰,汝則何以落後乎?顯基曰,路凍馬疲,致此遲滯,惶恐遲晩矣。上曰,今番參酌拿出,可也,仍拿出,記過都事,令該府處之事。榻前下敎上曰,盧勛相,爲人健實矣。李喆輔曰,其爲人勤幹矣。上曰,前排退之。洪益三曰,臣於都事記過之命,有所懷故敢達矣。禁棍之命,前後屢下,孰不欽仰,而且臣於日前,入直摠府時,伏見傳敎付壁者,則有曰,非軍務勿用棍,因提前日禁府都事施棍事,明示悔意,敎以此後予若非軍務而用棍,是以庭杖垂示後昆,左右耳目之官者,執奏匡救,而若不匡救,大官規正,今者禁都之拿來稽滯,誠有罪矣,事當下金吾嚴處,而乃有此記過之命,臣愚死罪。今此假都事,雖曰武人,職是禁都,且非軍務,則決不可殿庭用棍,請假都事二人,下義禁府從重勘處,特寢記過之命,何如?上曰,此與前事雖稍異,都事旣是蔭官所爲之職,則大諫所達,誠得體,下義禁府處之。出擧條上曰,洪益三擧職矣。命承旨書之曰,大司諫洪益三,帳殿入侍,其所請,皆執法,而大抵近者雖有下敎,不遵者多,今日所奏,得體之中,能遵下敎,其涉可嘉,特賜虎皮一令。出傳敎上曰,彼五衛將誰也?李彜章曰,卽金宗赫,而居在松都矣。上曰,松都人物,多有俊邁矣。上召判義禁曰,罪人文書,考見,可也。上曰,罪人上闕。上曰,罪人姓名誰何?問之。罪人招曰,李㬅矣。上曰,罪人使之擧頭。㬅擧頭。上曰,與李溫面貌同矣。上召判義禁曰,㬅下之,晃上之。上曰,使之擧頭。晃擧頭。上曰,渠之兄弟幾何?問之。晃招曰,三兄弟也。上曰,汝弟溫,狂奔之時,汝何不捉置乎?晃招曰,失性之人,難於捉置,果未能矣。上曰,晃下之,溫上之。上召問郞元仁孫曰,草紙持來,書溫問目。罪人溫,刑問一次不服。上召知義禁曰,溫解縛下之。上曰,金宗赫回面。上曰,何年登科乎?宗赫曰,癸丑年登科矣。上曰,年幾何?宗赫曰,四十五歲矣。拓基曰,理中湯進御,何如?上曰,當進御矣。上召判義禁曰,溫上之。上召問郞元仁孫曰,草紙持來,書溫問目。上曰,羅將不能善杖,各別申飭。上曰,汝不卽直告,敢爲肆惡乎?溫刑問二次不服。上曰,溫下之。上召判義禁曰,罪人㬅·晃,上之。上曰,汝等則直告,故特爲放送,此後汝等,化爲良民,可也。上命承旨書之曰,親鞫罷,李溫加刑,本府爲之。出傳敎,詳見事變日記申晦曰,關東事有可悶者矣,頃因本道監司韓光肇狀請,浦項穀中租二千石,皮牟一千石,覆達劃給矣。卽見本道所報,則嶺伯,以蔚山·機張等邑所在穀分劃,至於皮牟,所儲甚少,亦欲以租換給之意移文,若以道里遼遠處劃給,則轉輸之際,必將遲滯,近止之民命,實無急時可救之道,依前朝令,以浦倉所在牟租,如數出給爲請矣。此是民命所係,事當急時指揮者,而回題無期,誠爲悶慮矣。上曰,依所請許施,可也。申晦曰,嶺營,一體。分付,何如?上曰,依爲之。出擧條李彜章,以大司成鄭弘淳,來詣請對事仰稟。上曰,入侍。成均館堂上有闕代,口傳差出事。榻前下敎上曰,注書出去,五禮儀視學謄錄持入。臣世孝,承命出持視學謄錄入。上命承旨書之曰,文廟酌獻,其行己久,來月亦有行禮之事,而京外儒生等待,亦不可不顧,以二十六日擧行。出傳敎鄭弘淳曰,臣今纔肅命,而俄聞同知館事李成中之言,則以爲,本館物力,本來匱乏,若當盛禮之時,則凡百需用,無以成樣,故壬戌年視學時,亦有各衙門米錢布請得補用之事,而今番大司成,久未差出,故本館郞廳,不得已論報備局,則前領相以爲,此不可自備局,直爲題給,筵達請得爲宜云矣。卽今日字已迫,故敢此仰達矣。上曰,壬戌劃給之數,幾何?李成中曰,戶曹錢四百兩,兵曹木二十同,惠廳米一百石,而臣意似爲過多矣。上曰,此時經費,不可不顧,今番參半劃給。出擧條弘淳曰,今此視學時,酌獻禮進參儒生,則自當依例入齋,而方外儒生之觀光者,臨時入來,不但有紛沓之弊,當此中外不淨之時,亦宜有敬愼之道,預先知委,使之前期入泮,書名擧案,而入淸齋,然後始許入庭,恐合事宜,以此,申飭,何如?上曰,依爲之。出擧條上曰,捕將卽一將臣,判義禁不當召而召之,判義禁李鼎輔推考。出擧條成中曰,陵寢守直,事體至重,假官替行,多有弊端,雖以今番李溫事見之,若非實官,豈能檢飭現捉乎?第兩員俱在,則一員雖有故,可以推移須資,而如或只有一員,而親病極重,無路替直,則其在孝理之政,亦不可不使之歸護,如此者,自臣曹草記,闕員,口傳差出,使之替直事,定式施行,何如?上曰,依爲之。出擧條上命承旨書之曰,事雖誤着,其心無他,予則因慨而末稍處分過重,李天輔·金尙魯,特放門黜。出傳敎上命承旨書之曰,崔萬衡·李宜老,事件雖參差,犯禁一也。此等末世,恐或勘律之或輕,使之持入,今覽供辭,上款雖不直招,下款旣已自服,而若從重論,下款其重,不必更問,從重申目勘律事,分付該府。出傳敎上命承旨書之曰,鄭夏彦·元景濂·李瑞彪·鄭宅祚,旣已處分,則拿命不過飭後,事在禁令前,其宜分揀,而亦無許給之典,不可白放,參酌以不應爲律,施行放送。出傳敎上命承旨書之曰,此時民事,不可遲滯,而大臣,尙不行公,故取覽狀聞,卽嶺伯尤甚邑,大同木,待秋退捧,之次邑,純錢代納,稍實邑,四分三,以錢代納事也。又問於湖南,旣以申目,不許退捧,而代捧則許云,嶺南與湖南有異,尤甚邑,大同特爲折半退捧,凡代捧,非折半,則以三分爲一二,而四分一三,卽罕聞,稍實邑,三分二代捧事,分付,之次邑,依狀請許施,其餘狀請元良者,備堂,卽爲就議大臣後,申目以入。出傳敎平安監司李,入侍事下敎,上呼事變〈假〉注書張達星曰,汝居富寧耶?達星曰,小臣居茂山,而富寧乃鄰邑也。上曰,六鎭年事,凶歉,何如?茂山稍優云,然耶?達星曰,六鎭中,慶興·穩城·富寧,尤甚,茂山則地廣人稀,而土皆新墾,故穀茂,雖以今年言之,茂山兩麥,果優於他邑矣。但六鎭流丐及貿穀之輩,盡入於茂山,故秋則穀價,賤於他邑,春夏,則穀價反貴於他邑矣。上曰,汝乃製述科耶?李彜章曰,此注書,以能文,有名於京鄕矣。鼎輔曰,臣在北藩時,聞其文名矣。其後入京聞之,則又大鳴於京矣。晦曰,曾於庚午年,臣爲二所監會試官時,此注書,爲兩場,而且爲二所壯元,其時因傳敎,爲齋郞矣。上曰,予知之矣。彦儒曰,臣則今始見面,而其文名,聞之久矣,遠邑人才,可貴矣。上曰,汝求仕上來耶?達星曰,誤聞分館消息上來,而尙今遲待矣。上曰,何時上來耶?達星曰,去年十二月上來矣。上曰,分館在於何時耶?彝章曰,杳無其期矣。上曰,然則如此遠客,何以遲待耶?彝章曰,鄕邑文官之誤聞上來者,賣馬賣衣而食,狼狽下去者,多矣。上曰,分館,不可不催促矣。仍命承旨書之曰,分館稽滯,莫有甚於近年,申飭,其令卽爲擧行。出傳敎上還御大內,諸臣退出。
丙子二月二十日酉時,上御熙政堂。箕伯入侍時,平安監司李,右副〈承旨〉蔡濟恭,記事官柳戇,記事官權穎·李世演,以次進伏。上曰,關西得卿以送,予無憂矣。今日雖勞,召見有意,下往着意爲之。對曰,臣無才識,荷此重權,敢不竭力對揚,而恐難稱塞矣。上曰,有稟定事乎?對曰,未往本道,不能詳知事情,何敢輕稟於筵席乎?上曰,今年異於他年,心中常如彼中有事,軍器軍丁,儲蓄有備而無患,亦不害爲國家用矣。本道凶荒,雖勝於嶺南,而猶多設賑邑,下往努力焉。民事專在於守令,守令能否,在於考績惟明,道臣,每以新不必賢於舊,多有斟酌不爲者,而一吏之不治,爲弊於民不少,卿須努力勉飭,使愚者能焉,予雖氣衰,爲民之心,夙宵不懈矣。對曰,軍政儲蓄,當下往知之,而考績之法,國家寄耳目於道臣能否,豈不察之,而以才不逮爲懼矣。且以守令下敎,有仰達者,外邑數遞,爲弊不少,而今年告歉,民弊尤當顧念,不治不法之守令,無可論,而其中苦於吏役者,年久心怠者,多謀得遞,朝廷以此爲戒伏望。上曰,所達得要道矣。對曰,臣爲畿伯時亦仰達,而卽今不務本多逐末,逐末不利,家業敗,飢寒切,則爲牛馬賊,雖非常漢,當此凶歲,間間爲糊口而染之者,此爲盜賊漸滋之端,亦朝廷之係念處也。上曰,此亦在守令,古人,有解劍買犢者,虞詡化行朝願,究其本,則正萬民在朝廷,正朝廷在正心,其本卽一人也。救末固知可羞,而守令善則亦能化行俗美,且以邊地言之,不欲得犯越,欲令無犯越者,此予之本心,而得之者,便是免而無恥,雖以卿所達牛馬賊言之,守令不能撫民奠居,無恒産而有此患,其本誠殘忍也。若能撫而綏之,豈非化外之赤子乎?卿其懋哉。邊地地遠,王化不逮,道臣耳目,亦不及,卿須詳察,使無犯禁者,若徒待外,與此下敎異矣。邊禁雖嚴,守令不法而民困,則不南走越,必北走胡,故不知其長,徒知彼人矣。對曰,邊地弊端,聖敎明燭無餘,臣無可達者矣。上曰,武科榜,强半皆平壤,以定州論之,講經勝於湖南,而關〈西〉武士,尤當撫用,北道儒生,古有着戰笠者,而今皆無之,風俗當用其舊,貿貿中行詐,豈不難乎?西關江邊,亦當用北道法取武士,今之武士,不喜射,或集字或摘韻,如此而可謂曰武夫乎?國家有事,西北皆强兵,必勝於京中食料兵矣。近來學堂之弊,當嚴飭,牛馬賊,臨急猶有用處,學堂先備其心術,北道則無此弊乎?濟恭曰,今則多有之云矣。曰,臣爲釐正使時,見海島中,亦有之,此昇平旣久,文勝之弊也。上曰,才不借於異代,聞輒狀聞,可也。道臣狀聞,不過爲備局休紙,是可悶也。予靜夜思之,我國非無人,知之爲難,雖伊·傅在傍,何以知之?卿須誠心訪求焉。此時藩任雖重,非出卿之時,行且召矣。雖一日在官,當盡一日之責矣。卿登科時,知爲甲戌生,以爲今年始第,幾時事予,不意至於箕伯也。大臣亦有言,予欲用卿,卿之鬚髮,猶不多白,予願速用,此非敎文中浮誇之例談,發於誠心矣。上曰,中和爲幾日程?對曰,五日程,交龜所也。上曰,明日辭朝,可也。上曰,逐日爲之朝坐,再明日爲之事,分付。奏畢,諸臣以次退出。
上在昌德宮常參·經筵,以代理停。
李光運達曰,明日常參,取稟。令曰,停。
李彜章達曰,大司憲閔遇洙,掌令李奎徽·李基德在外,執義李敏坤,持平南雲老呈辭,趙重明未肅拜,今日以監察茶時之意,敢達。令曰,知道。
藥房都提調兪拓基,提調李益炡,副提調吳彦儒啓曰,伏未審夜來,聖體調攝,若何?憊眩之候,寢膳之節,亦何如?連日親臨訊囚,靜攝之中,不瑕有損?大王大妃殿氣候,何如?臣等不勝區區伏慮,敢來問安。答曰,知道。慈殿氣候差勝後一樣,予則一樣矣。大王大妃殿·中宮殿,藥房口傳問安。答曰,知道。
右議政趙載浩八十度呈辭。令曰,安心調理。
注書柳戇病代,以安鼎大爲假注書。
李光運,以弘文館言達曰,新除授副修撰李宜哲,卽爲牌招察任,何如?令曰,依。
以弘文館修撰李宜哲,牌不進罷職令旨,令于李彜章曰,推考徽旨捧入。
李彜章達曰,行都承旨吳彦儒同姓四寸弟,恩津縣監彦翼身死,服制已行四日,出仕,何如?令曰,依。
李光運,以宗簿寺言啓曰,璿源譜略,開刊印出,旣已粧䌙矣。進上吉日,令日官推擇,則今月二十二日爲吉云,以此日,本寺堂上郞廳校正官,具儀仗鼓吹,陪進明政殿,大殿進上,與承旨,請承傳色捧入,世子宮進獻,與侍請院官員,請承言色捧入,國朝御牒及八高祖圖,亦爲正書矣。一體陪進,御覽還下後,以爲鱗次奉安于五處之地,何如?傳曰,允。
李彜章,以義禁府言達曰,北兵使狀啓,據刑曹粘目內,己巳年慶源前府使,移本府處置事,達下矣。己巳府使,吏曹,以安現告,而安,以平安道宣川防禦使,時在任所,依例發遣府書吏,交代後拿來,何如?令曰,依。
又以義禁府言達曰,慶尙·忠淸·江原監司狀達,據刑曹粘目內,榮川前郡守金令行·沈廷紀·崔尙觀·權祐·趙鎭泰·元景濂·崔昌愈,前府使張志恒,平海郡守田致雨等,移本府處置事,達下矣。沈廷紀·崔昌愈·張志恒等,今方待令於本府,卽爲拿囚,元景濂,前以他罪,方在時囚中,以此更爲取招,金令行·崔尙觀·權祐·趙鎭泰等,旣已身故勿論,田致雨,時在任所,發遣府羅將拿來,何如?令曰,依。
又以義禁府言達曰,卽接月令醫員玄啓祚手本,則時囚罪人沈廷紀,年迫九十,素患半身不收之症,復發於處冷之餘,呼吸喘促,食飮全廢,實有頃刻難保之慮云,自前罪人病勢如此,則有保放救療之規,敢此仰稟。令曰,依爲之。
又以義禁〈府〉言達曰,卽接月令醫員玄啓祚手本,則保放罪人鄭夏彦·李宜老等,病勢今已向差云,竝還囚之意,敢達。令曰,知道。
李光運達曰,慶尙監司李益輔狀達,以淸道冬等錢穀磨勘文書,萬無及期上送,惶恐待罪事。令曰,勿待罪事,回諭。
吏曹參判趙雲逵書曰,伏以我大朝,靜攝之中,親臨訊囚,聖體不瑕有損?區區下忱,不勝焦迫之至,卽接鄕信,則臣父關格宿症,挾感添劇,癖氣上衝,勺飮不下,胸膈痞塞,臍腹交痛,委頓床笫,奄奄昏綴云,臣自聞此報,心神飛越,不能按住,忙陳短章,徑尋鄕路。伏乞睿慈,俯垂矜愍,亟令削臣職名,俾便往護,仍治臣任情擅行之罪,以肅朝綱,千萬幸甚。答曰,覽書具悉,大朝靜攝之中,兩日臨殿,焦慮曷諭?卿其勿辭,往護焉
京畿監司李宗白書曰,伏以臣,連章自劾,再煩控籲,瀆撓之罪,合被重勘,而及奉徽答,不惟不罪,又靳遞免,臣於是感激慙惶,益不省措躬之所也。目今道內民事,去益哀痛,大賑方張,毒癘兼熾,村閭之間,景色遑汲,郡邑之報,死亡相續,一路生靈,擧將至於轉四塡壑之境,哺乳接濟之道,撫循存恤之方,尤宜十分用力,而識慮淺短,措劃疎迂,雖夙宵焦熬,千萬思量,絲毫無補於民事,瘡疣層出於前後,以致列邑之抄飢分賑,不無民怨,至登繡衣之筵奏,仰貽九重之憂傷者,此皆臣不善董飭之罪也。豈可諉之於守令而已乎?至於防納養戶之不能祛弊,特其細故,雖荷聖明寬貰之恩,罰止問備,其何敢以已經薄勘,晏然仍冒於按察之地,以重添僨誤之罪乎?玆不得不冒死申籲,席藁俟勘。伏乞离明,亟令鐫遞臣職,仍勘臣罪,以嚴邦憲,以安微分,不勝幸甚。答曰,覽書具悉,卿其勿辭,從速察任。
敎平安道觀察使李書曰,王世子若曰,庶官罔非天工,而岳牧寔列百揆,八路皆分主憂,而鎖鑰最稱西關。肆近者多撤樞筦之崇,俾得以專轄屛翰之重。在上之簡,無右於卿。惟卿,生兩世旂常之門,爲一代廊廟之具。純忠相傳於名祖,喜故家之有孫,大用未究於乃兄,幸季方之難弟。往時文采,名振多士之魁,中歲郞僚,人惜大才之晩。淸謹乃持身之矩範,綜練卽應物之緖餘。曾分符於西邑曁南,綽有游刃,晚出氣於後生叢裏,擧喜得輿。名途在前則孔戡之如怯夫,衆務到手則虞詡之別利器。至如受任於均稅,尤見奉職之殫誠。有世舊非比他人,前後之寵擢豈偶?由少宰進爲司寇,中外之輿望益傾。上眷方深,假使年除歲遷而猶不足,西隅亦念,誠以內輕外重之或有時。惟玆我國重藩,莫如丸都舊域。煙火相接於遼塞,事變易生,冠蓋交織於薊門,策應難繼。地是用武而兵力不竸,歲連告飢〈而〉賑事方殷。諸路之所灌輸,不無甁罄罍恥之慮,百年之所酣豢,必有戈朽鉞鈍之嘆。斯其牧禦之實難,有倍他道,必也才器之兼備,可堪維垣。僉擧允諧,聖志先定。玆授卿以平安道觀察使兼兵馬水軍節度使都巡察使管餉使,卿其明聽小子煩悉之誥,仰感大朝特達之恩。褰帷而問苦欣,務盡懷保之道,按塞而察虛實,兼講綢繆之謨。憂民憂邊,表裏先後之俱擧,正己正物,夸淫貪殘之亟鋤。勿以振肅而過於嚴,勿以綜核而傷於察。行之以恕,俾德意而常先,董之用威,期事務之各集。闊狹惟在審度,專稟厥有常典。於戲,漢世中興之治,豈非良吏之於斯盛?君陳東郊之政,正須畢公之成厥終。委寄莫重於此行,奬知庶體於平日。承前席屬意之至敎,余固銘膺,踵南藩宣力之舊勞,卿可齊美。行且召矣,往其欽哉?故玆令示,想宜知悉。知製敎副修撰徐命天製進。
上在昌德宮。常參·經筵,以代理停。
李彜章達曰,明日,國忌齋戒,再明日,國忌正日,二十五日,文廟酌獻禮齋戒,二十六日,文廟視學相値,常參,頉稟。令曰,知道。
吳彦儒達曰,右議政趙載浩八十一度呈辭到院,而國忌齋戒,留院之意,敢達。令曰,入之。
右議政趙載浩八十一度呈辭。令曰,安心調理。
金相福達曰,都承旨吳彦儒,異姓四寸弟通德郞洪采猷身死,服制已行四日,出仕,何如?令曰,依。
又達曰,右承旨宋昌明,今日不爲仕進,卽爲牌招,何如?令曰,依。
李光運達曰,右參贊鄭亨復,刑曹參判曺命采,吏曹參議金致仁,工曹參議趙載洪,除拜後過三日,不爲出肅,依定式推考警責,因卽牌招察任,何如?令曰,依。
李彜章,以弘文館言達曰,副修撰李宜哲,旣有只推之令,卽爲牌招察任,何如?令曰,依。
以副修撰李宜哲,牌不進罷職令旨,令于李彜章曰,推考徽旨捧入。
蔡濟恭,以都摠府言達曰,副摠管李衡身,以能麼兒堂上,本廳坐起晝仕出去之意,敢達。令曰,知道
傳于李彜章曰,璿源譜略,卽爲入之。
傳于李彜章曰,自敦化門,陪進于明政殿
李彜章啓曰,京畿監司李宗白,以賑政,有稟達事,來詣請對矣。
傳于宋昌明曰,畿伯入侍,儒臣持詩傳第十卷,書傳第十卷,入侍于世子宮差備。
傳于李彜章曰,史官一員待命,騎馬三匹,卜馬二匹立之。
蔡濟恭,以成均館言達曰,今此視學習儀時,本館堂上,不可不備員,而同知館事趙雲逵,以其親病,陳書下鄕,似當有變通之道,令政院,稟旨變通,以在京無故人差出,以爲同參習儀之地,何如?令曰,依。
蔡濟恭啓曰,因成均館草記,今此視學習儀時,本館堂上,不可不備員,而同知館事趙雲逵,以其親病,陳書下鄕,令本院,稟旨變通事,依下矣。同知館事趙雲逵,合有變通之道,何以爲之?敢稟。傳曰,改差。
蔡濟恭啓曰,因本院達辭,今此視學習儀時,成均館堂上,不可不備員,而同知館事趙雲逵,以親病陳書下鄕,令本院,稟旨變通改差事,令下矣。同知館事有闕之代,令該曹,卽爲口傳差出,何如?傳曰,允。
吏曹口傳政事,以李鼎輔爲同知成均館事。
傳于李彜章曰,推鞫姑罷。
李彜章達曰,正言鄭恒齡上書到院,而係是言事,持入承批之意,敢稟。令曰,食前稍勝,而食後氣輒不平,使之持入時持入。
李彜章,以義禁府言達曰,卽接月令醫員玄啓祚手本,則時囚罪人宋淳明,素患關格之症,猝然復發,呼吸不通,食飮專廢,氣息昏昏,實有頃刻難保之慮云,自前罪人病勢如此,則有保放救療之規,敢此仰稟。令曰,依爲之。
吏曹參議金致仁書曰,伏以日者筵席,大朝殿下,以天官佐貳之任,特授於臣,臣聞命震悚,繼以惶恧,歷累日而靡定也。臣本庸陋拙滯,百不猶人,而特以臣父之子,偏荷洪造,節次推遷,愈益濫猥,榮塗華貫,殆無不踐,過福召災,理所必有,臨淵集木,未足爲諭,而至若今日所叨,尤是萬萬夢想之所不及,不敢知日月之明,何取於臣,而又有此誤恩也。噫,銓衡,重任也。雖在副貳,其責固自不輕,矧今新化方隆,聖心奮勵,此時此任,尤宜愼揀,而乃以如臣之才駑望淺者,容易充備,任其濫竊,其何以副職責而稱物情乎?不惟臣之一身有愧負乘,竊恐聖朝名器之屑越,自臣而始,臣若徒感恩私,且畏分義,不量己分,冒沒出脚,則其所顚踣,可立而竢,臣雖愚迷,誠不忍知其必然,而猶且强進,以上累睿簡,下速罪戾也。臣自承新命,憂愧交中,多日縮伏,駁正無聞,玆敢披歷肝血,隨牌仰籲。伏乞邸下,俯察臣言之非出飾讓,將臣職名,亟賜鐫改,俾公私兩幸焉。答曰,覽書具悉。爾其勿辭,從速察職
工曹參議趙載洪書曰,伏以臣於向者,待罪銀臺,觸事昏憒,自速譴罷之罰,只頌寬假之恩,翼日大朝筵中,特命勿罷,繼而有水部除旨,臣誠驚惶感激,不知措躬之所也。蓋伊日房單修入之時,有言吏禮房單事,纔有上敎云,故撓攘猝遽之中,臣則無所思量,謾應之而已,而至於塡入,則臣旣不書之,又未嘗經目,單子之入不入,臣非該掌,不復致意,而現告之日,臣所自當者,始旣與聞,且是隨駕,則凡有罪責,其安可苟免乎哉?親承聖敎之僚員,日昨陳章,而只稱傳說而去,未知傳說於誰,而臣則不聞矣。緣臣疎謬,終使落後不干之禮房,橫遭人言,在臣心,亦所不自安者,且臣方苦頭痛之症,膈熱盛而肝氣升,左邊偏疼,殆不可忍,每因感風而發,輒十數日不止,見今涔涔,無望供職。玆於召牌之下,不敢坐違,隨詣闕外,而末由趨承,敢陳短章。伏乞睿慈,特賜諒察,鐫遞臣新授職名,以安私分,千萬幸甚。答曰,覽書具悉。爾其勿辭,從速察職。
正言鄭恒齡書曰,伏以臣,苫塊餘喘,屛伏郊坰,薇垣新命,忽下於夢寐之外,手捧除書,惶感交極,繼聞大朝殿下,靜攝之中,親臨訊囚,職在邇列,不敢退處,扶疾入城,來伏私次,而顧此所叨之職,殆非如臣罷劣,素無風采者,所可堪承。玆暴危懇,冀蒙鐫改,俾安私分,不勝大幸。臣於乞免之章,略附瞽說,惟邸下裁察焉。目今上天譴告,陰虹有貫陽之變,八路飢饉,萬姓迫轉壑之憂,宸心驚動,絲綸懃懇,親禱社壇,不憚聖躬之爲勞,申飭道臣,每慮賑政之或疎,其對越之誠,恫癏之念,有足以格神明而泣髫白矣。凡在群下,孰敢不精白一心,仰贊德意,而大臣被罪,三司獲譴,而重臣承宣,相繼黜補,朝野震懾,景色愁沮,伏惟我聖上平日所以待大臣,其倚任而禮貌之者,果何如?而天怒過震,威罰荐加,殆非所以令衆庶見也。至若以姪而罰延其叔,以子而罪及其父,大聖人處分,恐不得其平也。噫,天災若斯,民困若斯,最是賙賑之政,不容一日少緩,而鼎席殆空,廟務委積,如是而國事何以做得,生民何以救活?伏願邸下,三朝視膳之餘,從容開達,收還前命,以光聖德焉。
丙子二月二十二日未時,上御崇文堂。畿伯儒臣,同爲入侍時,京畿監司李宗白,副校理元仁孫,修撰洪準海,右承旨宋昌明,假注書安鼎大,記事官權穎,記事官李世演,進伏訖。上曰,畿伯先爲進前。宗白進伏曰,靜攝中求對,瀆撓惶恐,而但道內民事,雖知爲凶年,入春以後,尤見其酷矣。姑未出巡,雖未的知,而似與癸丑彷彿,民事罔措矣。前後飭敎,再三勤懇,雖頑如木石,豈不感動,殫竭心力哉?卽今畿內形勢,眞所謂無面之不托也,大都三十四邑內,其中賑邑,至爲二十九邑,而劃給營賑穀,不過二萬石矣。上曰,備堂,若已問議于大臣處,同爲入侍事,注書出去,分付。上曰,不賑之邑,只五邑耶?宗白曰,然矣,而其外鎭堡各驛,旣皆有賑,五邑雖不設賑,亦有接濟流丐之資矣。皮穀一石,可以賑一戶云矣。上曰,以幾時言之耶?宗白曰,麥秋前,則不可以不賑矣。目今所餘營賑穀,只有一萬七千石,沿海各邑,則卽今飢口雖多,而若到三月以後,漁採資生,則似當少減,至於峽邑,則必去去漸加矣。以大槪論之,其勢飢口必將漸多矣。癸酉年則畿內賑穀所得,至爲四萬石數,臣以爲,癸酉則果多矣。上曰,其時道臣誰也?宗白曰,金尙翼也。百姓,則皆以癸酉例爲望,而臣以爲,癸酉則不可同矣。臣於月前,以海西詳定米,依癸酉例劃給賑資之意,有所伏請,而廟堂,覆奏不許,前頭賑事,誠萬萬渴悶矣。海西·近畿諸邑所在詳定米,限四千石,特蒙劃給,則庶可以支繼麥前矣。上曰,海西詳定米,都數幾何耶?宗白曰,臣聞惠廳所在乙亥冬等會案之數,則都數爲五萬餘石,而雖以海州一邑言之,詳定小米,爲九千餘石矣。上曰,眞是無面不托,與他道有異矣。宗白曰,向日下敎,亦以李舜臣事爲敎,凡事皆在得人,得其人,則固當如是矣,臣亦經歷矣。在西關時,見碧潼郡守許汲之抄飢矣。或有加抄之時,或有減除之時,多方推移,能以少穀,接濟飢民矣。然而李舜臣,則猶有木材與役糧,故能辦得這事矣。臣蒙天地生成之澤,能待罪本任,豈敢不竭死力奉職耶?雖今日,亦非爲濫得賑資之計矣。上曰,聞重臣元景夏所奏,已知飢民之可憐,而今豈用常例?況是民事方殷之時,所達是爲民之意,豈可爲畿民慳惜四千石小米耶?令備局許施。出擧條宗白曰,臣頃於請得賑穀之狀,已爲付達,而水原有其異姓四寸,而奪其衣食者,又有殺其同姓六寸與富居寡女,而奪其家贓者,以淮陽壓石事,頃日下敎。爲惻怛,而今又有此事矣。上曰,然乎,此當只爲殺人罪耶?宗白曰,然矣。臣未能宣布德意,致使畿內至近之地,有此無前之獄,莫非臣不職之罪也。上曰,此只以飢寒所迫而爲此乎?昨日關西伯,以盜賊之弊陳達時,予乃以古人有賣劍買牛之事,使之無賊,實爲上策爲敎矣。今此殺人者,亦與關西伯所達同乎?宗白曰,此則專以飢寒而然矣。上曰,旣已遲晩,而文案上來耶?宗白曰,文案已到監營,而今方考覈,故未及入來矣。宗白曰,目今春耕已迫,勸農之政,尤是急務,而道內還穀,本來鮮少,有土民農糧,實無繼給之勢,江都南漢移轉,今當及時受來,而至於海西,則當初廟堂覆奏,以還穀中大小米四千石,許令移轉,而得接海營移文,則大小米五百石外,皆以皮雜穀充數,雖得正穀,猶患難繼,豈可以皮穀代送乎?畿內接壤之邑,雖曰無大小米,自道內次次移轉,則延·白·海州·平山·金川等邑,亦豈無推移之道乎?依前備局回達,以道內接壤邑大小米,趁卽移轉事,更令廟堂,申飭本道,如何?上曰,依爲之。出擧條宗白曰,道內良額,比他道名色甚多,如編結匠土木匠名色,卽他道所無者,而至於京驛保一千二百五十一名,木是驛卒自得者,而辛未爲始,自兵曹使畿內各邑,官得代丁,已是莫大之弊,而長山鎭鎭軍二百七十三名,以本鎭十里內居生者,毋論某名色,汰定其代,又將自本道移額事,定奪矣。私賤,則當自本道,某條移額,而一百三十名良役,實無自本道移額之路,勢將移額於三南海西關東矣。上曰,令備局,稟處。出擧條宗白曰,臣今方以奉審監賑,下直出往,而奉審體重,設賑之邑,若非奉審歷路,則勢不可逶迤歷入,雖於奉審復命之後,列邑中,不可不躬往監賑處,則五月以前,當簡其騶率,頻頻往來,而續續辭陛,亦涉煩瀆,往來之時,只爲具由狀聞之意,惶恐敢達。上曰,所陳誠是矣,依爲之。出擧條宗白曰,道內各驛凋殘之弊,前後登筵,旣已仰陳矣。昨年以來,驛馬已多折傷,出債改立,又卽致斃,絶站之患,六驛皆然,雖欲一一改馬,當年所捧入居木,不能當馬價十分之一,此已萬萬渴悶,而至於良才·延曙,比諸驛尤甚,此是傳命重地,若不十分顧恤,則實有前頭生事之慮,不可無及時變通之道矣。上曰,令備局,稟處。出擧條上曰,向者李成中亦言之,而以今觀之,還上事,極難矣。不給別還之,故農民種糧,亦無以覓給,卽今士夫,宜無自手者,若有農民之以種糧呈訴請糶,則京畿,則當何以爲之耶?宗白曰,小臣則決不以所志給糶爲計矣。種則猶爲不難,而糧則所入旣不些,且或有破堰修築者,或有灌漑處,築堤之役,則此甚難處矣。上曰,儒臣曾經御史,所懷如何?元仁孫曰,堤堰之役,其關係不輕,事勢之難處,到處皆然矣。洪準海曰,臣亦驪州見之矣。亦種種有破堰之不可不及時修築者矣。宗白曰,種糧所給,石數不多,勿以所志給之,使面里任掌輩,隨役査報,以爲助給役糧之道,則似或爲宜,而堤堰等役,亦不可恝視,此則石數必多,尤不可輕許,守令親審後,量給似宜矣。上曰,此則然矣。無所志則可矣,而若因而有憑公營私之弊,則將奈何?宗白曰,玆事儘十分難矣。上曰,儒臣若復以御史出去,則種糧給還者,可以區別,不致責耶?仁孫曰,旣有禁令,則雖給種糧,爲御史者,何可不致責耶?宗白曰,卽今防納之爲弊,甚可悶矣。上曰,養戶與防納,如何?宗白曰,無異而防納之弊,爲畿內通患矣。上曰,畿民耕食之田,皆賭地云,此甚悶矣,予猶不忘矣。曾見交河之野,一望無非賭地云,予甚以爲悶矣。宗白曰,此非特畿內,八路皆然矣,防納之弊,非不痛禁,而於民亦不無便易之道,故終難盡祛矣。上曰,事則非矣,而於民則便矣。宗白退出。上命諸臣就坐。上曰,書傳末卷,是篇名爲何?仁孫曰,自畢命以下,總若干篇。仁孫因進讀詩周頌淸廟·維天之命·維淸烈文等諸章。上曰,今之雅樂,有烈文之舞,亦此烈文之意耶?準海曰,然矣。上曰,朱絃疏越,一唱三歎,予觀近日之瑟,似無可歎之聲矣。至臣工章,上曰,此則勸農之詩耶?仁孫曰,然矣。上曰,下番讀之。準海讀振鷺以下諸章,至武。上曰,是盡美未盡善者耶?準海曰,然矣。上命承旨讀之。昌明讀敬之以下二章。上曰,使注書讀之。臣鼎大讀載芟以下四章。上曰,使翰林讀之。穎讀桓以下諸章。世演讀泮水·閟宮二章訖。上命臣鼎大曰,注書出去,備堂已來,使之入侍,鞫案,問于書吏以來。臣承命出門,世演隨後出來,又以參鞫承旨入侍事,傳諭於臣,臣出閤門外,則備堂李成中,已入來矣。臣以承旨入侍事,傳命後,卽引李成中入侍。上曰,卿自該府來耶?成中曰,承旨當匪久入來矣。參鞫承旨李彜章入侍。上曰,今日則厥漢事,如何?彝章曰,初則作荒唐狀,而其實則了了矣。加刑後,果不能收拾矣。上曰,厥漢亦行疏云耶?彝章曰,行疏云矣。渠或願沒入爲奴,以贖死,或願死於渠之墓下矣。上曰,今則似殊常矣。彝章曰,杖毒已入於腹部云矣。彝章先退。上曰,罪人與乙卯年漢洽似矣。成中曰,乙卯漢,則渠有冤事,欲因以籲天,故如是,而至於此漢,則與彼不同,尤極妖惡矣。上曰,成王之賜,伯禽之受,皆非也。以頌之辭語觀之,其僭極矣。仁孫·準海曰,僭果甚矣。上曰,文義陳達,可也。仁孫曰,誠者,天之道也,誠之者,人之道也。文王之與天合德,亦不出於純亦不已之誠,伏願於誠字上體念焉。上曰,然矣。準海曰,純亦不已,固誠也,而非敬,則無以誠矣。上番已盡仰達,別無可以更達者,而伏願於敬上體念焉。上曰,然矣。仁孫曰,頌,是成周隆盛時詩也。曰儀式,刑文王之典,成王守文王之法,故能致刑措之治,我朝列祖,是文王也。金科玉條,燦然備具,伏願一意遵守,修擧其廢墜者。上曰,誠是矣。準海曰,此詩曰,畏天之威,于是保之。目今災異荐疊,政當畏天于保之時也。願勿懈畏天之心,以致于保之效。上曰,誠是矣,當自勉。仁孫曰,后稷之所以配天者,以其能粒我烝民也,民爲君之天,食爲民之天,勸農固爲天下之大本,而當今歉歲,尤爲急務,近日飭敎,固已勤懇,而伏願勿懈聖志,申飭八道,勸農之政,視常年尤加意焉。上曰,所奏是矣,旣富方穀,今雖欲勸農,民旣無食,何以作農?春牟則已始耕種耶?成中曰,目今凍未盡解,地猶有骨矣。上曰,世以漢文,爲黃·老之學,而以細柳事觀之,非眞黃·老學也。予亦欲一爲細柳之行矣。仁孫曰,此頌言延訪群臣之道,民事固急,而朝廷,又四方之根本也。今日皇極已立,神化方新,臣等方歆仰聖功,而必精白一心,然後可盡無黨之道矣。上曰,予愧矣,上欺陟降矣。不見其形,願察其影,今則不但影也,黨論不無矣。以兪彦國此後建極云云者觀之,其舊習之未盡祛可知,鄭昌聖,以臺臣爲非,而請勿爲加罪者,此亦舊習也。彼此舊習,皆依然矣,聖功爲何,神化爲何?予皆愧矣。思之及此,百念灰冷,雖有高麗公事三日之說,豈意曾未幾何,而已如此耶?左相曾言,願殿下談笑而處之,不然則國綱落下矣,予是其言,故其日處分時,亦不動聲氣矣。仁孫曰,建極之功,必勿捨晝夜,各別董飭,然後可無後患矣。上曰,黨不無矣。必知其將又生一黨,而在上者,不爲助成,則渠當無味自止,雖瓢子家事,猶必整治其頭緖,然後方可以有爲,予自少時,寢不脫衣,固自有意,今則聲色無可論,而神氣無可言者,思之及此,尤懍然矣。卽今則舊事旣無,政是官師相規之時,可爲之事,豈不多乎?仁孫曰,此頌曰,予其懲而毖後患,凡事始小而其終則必大,不可以小事而忽之。上曰,積小終必大矣。仁孫曰,恤民之政,當有別般申飭矣。上曰,今則恐難及矣。仁孫曰,臣以御史往忠州也,忠州是湖中稍實之邑,而聞辛亥年,則一貫錢,不過爲一斗七升米矣。今則幾給二斗云矣,而民間之遑遑,殆有甚於辛亥,臣問其故於居民,則以爲,辛亥則是屢豐之餘,故猶不至如是之遑遑,而卽今,則在於年年失稔之際,故如是云矣,上曰,今聞豐字,不覺寒心矣。昔年多有豐年,故御製亦多有喜豐年之篇,而自予嗣服以後,無一豐登之年,可愧矣。仁孫曰,臣曾見黃再錫文,則每當三月十九日,則必行疏叩頭云。上曰,黃再錫是何如人也?仁孫曰,曾是異人也。今年異於他年,殿下,必欲親享皇壇之盛意,臣豈不欽仰,而靜攝中,徹夜將祀,豈無傷損之慮乎?親享雖是大事,而比諸保護聖躬,輕重又有別焉。古人所謂奈宗廟太后何者,豈可不體念乎?誓戒及享事,竝命攝行,千萬伏望。準海曰,上番之言誠是,幸以保攝聖躬爲務。上曰,頃日吏判謂,以視學固盛擧,而誓戒相値之說,固知其有諷意,然而何可不親享乎?病臥無可奈何,而不臥前,則不可命攝矣。仁孫曰,連日勞攘,豈不可悶哉?更望三思焉。成中曰,今此祀事,乃聖上至誠所存處,若無悶慮之端,則聖上雖不欲行,儒臣當請行,而目今聖候如許,儒臣之請,實出憂慮之至,特許命攝,千萬伏望。上曰,今年則難矣。成中曰,非但臣等之所祈懇,大臣亦將以是陳請云矣。上曰,一番如許,已知之,而雖大臣陳請,今年則難矣。仁孫曰,聖意如難一竝命攝,則省牲省器後,享事則命攝,似或宜矣。上曰,雖省牲省器,於予心若不祭,故然矣。成中曰,目今聖候如此,而必欲親行享事,伏不勝憂悶之至,伏望更加三思,特爲命攝焉。上曰,卽今蔘劑,如是進御,而終無分效,予亦不知矣。上曰,今年欲某條濟民,故至有細柳之下敎,而氣候不逮,姑未及矣。成中曰,氣候旣如是,而又將徹夜將祀,尤豈不可悶也?上曰,向於讀易,深有感於其惟聖人之訓,故一切不服蔘劑,是則予之爲過也。今則必欲以蔘力保攝,而未易爲效,今已予無能爲矣,將與草木同腐矣。仁孫曰,春秋之義,不在他,惟內修外攘而已。上曰,宋孝宗鐵杖木馬,其志氣似有爲,而至朱子修攘之說,則終無一言,是未可知也。豈其末年事耶?仁孫曰,諸葛亮,亦以宮府一體,而能六出祈山,自古復雪者,皆不出修攘之外矣。上曰,諸葛亮,能不負永安之托矣。古人,以人臣猶能如彼,予則兼臣與子,而臣而不能爲復雪,子而不能爲繼述,今則已矣。上曰,獨普是何人所送耶?仁孫曰,治送獨普者,是崔鳴吉也。崔亦因是,與金尙憲同拘於彼中矣。上曰,崔鳴吉,亦嘗被拘耶?仁孫曰,黃一皓事,亦甚慘矣。上曰,極慘矣。黃一皓之被禍委折,予未詳知當時事,緣何至此?仁孫曰,崔孝一之在虜中也,黃以灣尹,優恤孝一家累,及孝一死,龍胡僞作孝一書,送于孝一家,誘致答書,知黃府尹之撫恤崔族,因是構釁,致有此事,而其時黃一皓,則已自我國譴遞,而伊時,亦有黃姓之爲灣尹者,故人欲諉之其人,黃一皓持不可而挺身自當矣。上曰,黃一皓果賢矣。仁孫曰,崔孝一,以西關一冷族,能爲皇朝,憤不顧身,終辦得大節,永樹人綱矣。成中曰,孝一在虜中,欲與被擄諸人,倂力殲賊,事覺被禍矣。上曰,此事在於何書?仁孫曰,崔孝一事,故判書臣李德壽,曾記其實,龍灣志,亦可考矣。上命承旨書傳敎曰,黃一皓·崔孝一孫,令該曹卽爲錄用,勿出朝報。出榻敎上曰,龍灣志何在?明日儒臣持入。仁孫·準海等退出。上曰,重臣進前。成中進伏。上曰,問議于大臣乎?成中曰,大臣病勢沈重,不能出見臣矣。上曰,果重矣。成中曰,臣雖私往,必當出見,而臣以問議事進去,而猶不能見,其重可知矣。上曰,此事不可緩,亦有請穀者乎?成中曰,然矣。上曰,賑穀請得者,某某道耶?成中曰,黃海監司南泰耆狀達,則以爲,信川·載寧兩邑,破筒處尤甚,飢民使之精抄,則信川爲一千一百八十三口,載寧爲三百口,本道所在備局句管營賑穀中,限一千二百石劃給,以爲繼巡救濟之事,令廟堂,稟處,分付爲請矣。上曰,以設賑請穀,則過矣,設賑築筒,不可分而二之,今雖設賑,筒不築,則民何賴也?效古人用飢民之意,兼賑而築筒,則庶可以一事兩濟,以所請之穀,能爲此乎,或當不足耶?以此卽問于道臣,令道臣,更爲消詳狀聞後,登對以奏。出擧條成中曰,全羅道臣,亦以賑穀三萬石爲請矣。上曰,俄者畿伯,以四千石賑穀爲請,而以不問有司之意,已許之矣。成中曰,湖西亦已有賑穀劃給之例,今於湖南,亦以二萬石劃給,何如?上曰,目今民事,不可一刻遲滯,而湖南有賑穀加請之事,故令備堂,問于大臣,不能問議而來,湖西四萬石,加許二萬石,旣準六萬石,湖南·湖西,道之大小旣異,告歉輕重亦異,而與湖西等,其所狀請,不爲過也,而其穀,亦不過自備穀也。雖然,名雖自備,其實,卽湖南之穀也。宜不無嗣歲之蓄,特許二萬石事,卽爲分付道臣。出榻敎上曰,趙載溥,爲恩津倅乎?恩津如何,不至太薄耶?成中曰,恩津有江鏡,故不至甚殘矣。今年水災,江鏡盡被水沈,無可言者矣。上曰,江鏡景物果好耶?湖南,亦景致殊佳云,然乎?竹田景致,如何?成中曰,湖南景致好處,多在下道矣。上曰,竹田亦在下道耶?成中曰,在下道矣。上曰,柚子獨於湖南有之乎?成中曰,嶺南亦有之矣。上曰,竹田亦有之耶?成中曰,亦有之矣。上曰,湖南幾邑耶?成中曰,五十三州矣,上曰,湖西幾邑耶?成中曰,四十七邑也。湖南,凶歉無比,視湖西又有甚焉。上曰,予與生長宮中之君不同矣,雖內間人,或認予爲吝,而予則實不欲浪費也。今此湖南之不能優許,予則實爲嗣歲之備也。成中曰,全羅監司,以茂朱等六邑,以代錢一款狀請矣。上曰,是亦新到耶?成中曰,新到矣。上曰,是湖南尤甚邑耶?成中曰,非尤甚邑,乃峽邑也。峽邑綿農,全無所收,其大同之以綿布納者,無以備納,故如是矣。上曰,是亦急矣。成中曰,果急矣。上曰,湖南尤甚邑幾何?成中曰,三十餘邑矣。上曰,三十邑,皆當許代捧耶?成中曰,嶺南旣許,此亦許之宜矣。上曰,承旨書之。再昨嶺南大同木,有處分之事,今聞湖南道臣,又請代捧云,當初以六邑爲請,則旣許之後,竝請代捧,其涉過矣,而嶺南旣許,則湖南亦不可全然勿施,尤甚邑三分之二代捧,之次邑,三分之一代捧事,分付。出榻敎上曰,請加分者,何道耶?成中曰,關東·湖南·海西等道也。上曰,海西則不必許之矣。成中曰,然矣。上曰,湖西請,是左相所請耶?成中曰,然矣。上曰,何時爲尤急耶?成中曰,七月間尤爲急矣。上曰,關東·湖南·海西,加分之請,關東·湖南,一依頃日元良次對時,以湖西所請建白者擧行,海西,更觀前頭處之事,分付。出榻敎上曰,昨冬何人,願得綿布衣之耶?成中曰,發賣於禁軍矣。上曰,再昨今日,因道臣之請,嶺南·湖南大同木,或退捧,或純錢,或參半之令,此則昨年綿農大歉,故爲民之意,而昨冬綿貴,有兵曹腐朽木許賣禁軍之事,今春,意或庶弛也。若是停捧代捧之後,貢價必將以錢,若此,都下之民,其何以衣綿?雖爲外民,今思都民,其尤悶焉。貢下之際,不無闊狹,令該廳,採訪民情,詳考此等時前例,日後登對時,稟處。出榻敎上曰,今此傳敎,書入于元良,使之知之好矣。成中曰,嶺南尤甚邑,大同木折半,有待秋退捧之命矣。大同之規,本是錢木參半,木邊雖待秋,錢邊固當於限內上納,而近來外方奸吏之延拖幻弄,實爲痼弊,各別嚴飭,使之無過春節,待秋之木,亦令秋初,卽爲上納,毋與新結役混雜之意,竝爲分付該道,何如?上曰,依爲之。出擧條成中曰,凡請得移轉及賑資於他道者,例自本道運去,今番京畿所得海西沿海邑穀物,亦令京畿,送船輸來,爲宜矣。海伯,以此論報於備局,而題送姑無期,畿甸民事日急,故敢此仰稟矣。上曰,依爲之。上命臣鼎大曰,注書出去,春坊上下〈番〉使之入侍。臣承命出,與李吉輔·李宜馣等,同爲入侍。上曰,注書持正言鄭恒齡留院書以入,臣持書入侍。成中·吉輔·宜馣,俱爲退出。上命承旨讀恒齡書訖。上笑曰,是喫閑泊董點心而來耶?雖予處分,若非則曰非,可也,何其模糊至此?欲論彦衡·相度,則彦衡·相度可畏,欲論大臣,則大臣可畏,欲以予爲非,則予又可畏,八面懼怯矣。如許言事之稱,初何不牌不進也?因傳曰,爲耳目之官,非者謂非,是者謂是,可謂不負其職,而今日問言事之章,有恒齡之章,稟于元良而不召,故尙在院中云,取覽其章,曰非乎,曰是乎?精白一心等語曰,或意在彦衡·相度,懼不提起,只以大官以下之說,泛而起頭,末梢苟且,而方在臥而調攝之元良,視膳之暇,以奏云彦衡·相度之事也,則二相箚護,是也,予之處分過矣。彦衡·相度非也,二相箚護,非也,則予之處分非過矣。況耳目之官,言事宜白直,處分若過,則言之,可也,其何回互而借民事,請宥大臣乎?其恐懼八面,阿諛今世,囫圇爲說,肝肺不正,不忍正視,尤爲無據者,頃日露坐自訟,而元良則因其調攝,承旨求對,不能詣也。爲今臣子者,其正慷慨飮涕,深自革心之時,而乃敢若是其混侖也。噫,口奏頒敎,中外皆見,去夜景色,搢紳皆聞,而吁嗟恒齡,若是聾瞽,耳目之官,無耳無目,其能君其能國乎?子曰,擧直措諸枉,能使枉者直,今當一初之政,此等無狀之輩,不可置諸侍從之案,其章給之,鄭恒齡,永刊仕版,卽放鄕里。出榻敎上還大內,諸臣,以次退出。
上在昌德宮。常參·經筵,以代理停。
蔡濟恭,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
右議政趙載浩,八十二度呈辭。令曰,安心調理。
藥房都提調兪拓基,提調李益炡,副提調吳彦儒啓曰,伏未審日間,聖體調攝,若何?憊眩之候,寢膳之節,亦何如?前劑入湯劑,已盡於昨日,臣等今日,不可不率諸御醫,趁早入診,議定繼進當否爲宜,大王大妃殿氣候,亦何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。
大王大妃殿·中宮殿,藥房口傳問安。答曰,知道。
吳彦儒達曰,左承旨金相福,同副承旨李光運,今日俱不仕進,竝卽牌招,何如?令曰,依。
以同副承旨李光運,牌不進罷職令旨,令于金相福曰,推考徽旨捧入。
事變假注書張達星出仕代,以鄭彦暹爲事變假注書。
李彜章啓曰,卽者,禁府都事,以大臣意來言,文廟酌獻禮齋戒相値,自今日二十六日至,鞫坐不得爲之意,敢啓。傳曰,知道。
宋昌明達曰,明日成均館視學習儀時,本館堂上,不可不備員,新除授同知館事李鼎輔,卽爲牌招,以爲進參之地,何如?令曰,依。
又達曰,今此視學時,侍講官,例以經筵備員啓下,而同經筵鄭翬良以摠管守宮,趙雲逵以親病陳書下鄕,將無以備員,同經筵趙雲逵,合有變通之道,何以爲之?敢稟。令曰,改差。
李彜章啓曰,因本院達辭,今此視學時,侍講官,不可不備員,而同經筵趙雲逵,以親病陳書下鄕,改差事,依下矣。其代,令該曹,竝與未差之代,而以在京無故人,口傳差出,何如?傳曰,允。
以吏曹參議金致仁,牌不進罷職令旨,令于李彜章曰,推考徽旨捧入。
有政。
吏曹判書申晩進,參判趙雲逵受由在外,參議金致仁牌不進,右副承旨李彜章進。
以李星慶·尹在謙爲正言,李世澤爲副修撰,鄭存謙爲文學,金聖應爲刑曹判書,李鼎輔·李成中,爲知經筵,南有容爲同經筵,具壽國爲吏曹正郞,金相直爲戶曹正郞,金朝潤爲奉常正,尹煜爲德山縣監,慶基殿參奉洪天普,厚陵參奉宋良弼,相換,慶基殿參奉鄭亮采,章陵參奉尹鏶,相換,知經筵單鄭翬良,同經筵單李成中。
兵曹判書李喆輔進,參判吳遂采病,參議徐命臣病,參知崔成大以入直進,右副承旨李彜章進。
兵批啓曰,知中樞府事趙日燠·金裕門,同知中樞府事宋烒·鄭震衡·呂師周·魏泰來·元命揆·李胤世,僉知中樞府事金爟·白尙友·柳世模·李道躋·金遇慶,俱以篤老之人,或在鄕廬,或病難供職,羽林將李吉儒,重得輪疾,差復無期,忠翊衛將池道溟,忠壯衛將李挺沆,身病危重,旬月之內,萬無起動供仕之望,俱爲呈狀乞遞,竝令今姑改差,何如?傳曰,允。
同知單金始躍,副護軍趙日燠·金裕門·宋烒·鄭震衡·呂師周·魏泰來·元命揆·李胤世·金遇慶·李道躋·柳世模·白尙友·金梓,以韓碩弼爲羽林將,朴弼榦爲副摠管,朴載和爲忠壯將,李彜德爲忠翊將,白重采爲景福將,黃暹爲曹司衛將,李奉華爲知事,趙九鼎亦爲知事,李基休·鄭觀河·尹弘敎·李壽一·金道錫·洪重夔爲同知,李基宗·李普興·李泰齊·嚴慶胤·李德升爲僉知。
傳于李彜章曰,編次人,明日使之入來。
宋昌明達曰,修撰洪準海,以其親病,陳書徑出,原書以國忌齋戒,纔已退却矣。所當直捧禁推徽旨,而此與無端徑出有異,推考警責,何如?令曰,依。
金相福,以戶曹言達曰,依令旨,右議政趙載浩,去十二月·今正月·二月,合三朔祿俸,更爲輸納于本家,則以爲,雖承更輸送之令,而旣辭其職,不敢冒受常祿云,祿俸又不領受,何以爲之?敢稟。令曰,令倉官,更爲輸送。
蔡濟恭,以兵曹言啓曰,卽接西所衛將牒報,則朝宗門外宮墻一間許,今日頹落云,令紫門監,爲先把子圍排,急速修築,而西營入直禁衛軍十名除出,限修築間,嚴加守直之意,敢啓。傳曰,知道。
李彜章,以義禁府言達曰,時囚罪人沈撥·宋文載·金時默等,照律以入,而尹東昇,旣有過今朔後勘律之命,姑不得擧行之意,敢達。令曰,知道
前縣監李養源書曰,伏以賤臣,昨秋承批之後,卽宜更陳血懇,冀蒙譴斥,而非但疾病淹沈,無以自力,誠以一般辭說,每事瀆撓,極知僭猥,縮伏私次,泯默至此,違逋日積,罪戾彌深,跼蹐天地,實不知措躬之所也。卽於千萬意外,又降別諭之旨,特申收召之命,十行丁寧,禮意勤縟,臣誠何人,叨此殊渥?伏讀未半,自不覺感淚披面也。噫,愛主天性,無間犬馬,世臣義分,誠異草澤,如使臣,果有所學,可堪實用,則士生斯世,所願何事,策名明廷,展布所蘊,仰報不世之殊遇,俯遂幼學之初心,夫豈臣之所不欲哉?只以科場之棄物,浪得山林之稱,架虛襲謬,以至於此,虛名非分,誤恩非榮,自顧疚惡,有甚穿窬,今因朝廷之謬擧,不揣本分,貪慕寵眷,靦然非據,則不稱之愧,雖不自知,彼其之刺,人謂斯何?此臣所以俯仰踧踖,日夜憂恐,寧伏違傲之誅,不敢爲應命之計者也。苟非然者,受恩如天,固知糜粉難酬,而頑如木石,不思致身,守此窮谷,甘與草木同腐哉?仍竊伏念,今我邸下,以天縱之睿質,勤勵典學,日就高明,況又大朝,特置格外官稱,俾參講席,以備顧問,其爲燕翼之謨,是豈偶然而已哉?誠於此時,搜訪幽隱,招徠賢德,置之左右,以資觀善,則其於成就睿學,必有贊輔之實效,上固不可人人而責之,下亦不可人人而當之也,明矣。今乃不究虛實,一例混施,至以如臣空疎,苟然備數,臣恐續貂充隱之不獨歸於臣身,抑亦寤寐緇衣之盛,適足爲四方嗤點之一事也,臣誠愚不肖,旣不能涓埃報效,反以臣之故,玷累於朝家擧措,臣尤自悼其不幸,而萬殞何足以贖其罪也?前後拱籲,罔非臣之實情,今不敢更列枝辭,重慁睿聽。伏乞离明,特賜鑑臨,亟命有司,削臣之名於徵召之列,因治臣逋慢之罪,以肅邦憲,以安微分,公私幸甚。臣宿病之外,添以新症,經冬及春,一味墐蟄,末由舁載就途,待命司敗,封章轉聞,跡涉慢蹇,席藁圭蓽,恭俟嚴譴。答曰,覽書具悉爾懇。別諭敦召,辭章繼至,此莫非予誠意未孚之致,此莫非予誠淺未孚之致,心實愧忸,心實愧忸。筵中未聞宿德碩士,闡大理釋微旨之言,此亦由予誠淺,尤用靦然,倏爾數載,招徠無期,心切罔涯。爾等念我心曲之諭,其勿固辭,卽速上來,補我不逮。
丙子二月二十三日午時,上御崇文堂。藥房入診入侍時,都提調兪拓基,提調李益炡,副提調吳彦儒,假注書安鼎大,記事官權穎·李世演,醫官方泰輿·許礈·李以楷·李泰遠·金德崙·金履貞,以次進伏訖。都提調兪拓基曰,數日來日候稍解,而寒意猶在,伏未審聖體,何如?上曰,大體一樣矣。拓基曰,大王大妃殿氣候,亦何如?上曰,差勝矣。拓基曰,湯製茶飮,連日進御耶?上曰,日服六錢蔘料,而與溫熟冷無異矣。拓基曰,令醫官,先爲診察,後議定繼進當否,何如?上曰,依爲之。方泰輿曰,脈候雖不大段沈弱,度數猶緩,右寸關,軟弱則一樣矣。許礈曰,脈候稍似不沈,而度數遲緩,大體一樣矣。李以楷曰,脈候不沈,而大體虛大,軟弱與向時無別矣。李泰遠曰,脈候左右三部,不沈而虛大,遲緩,不勝於向時矣。金德崙曰,脈候遲緩而猶大,與向時一樣矣。金以貞曰,脈候比向時無加減矣。拓基曰,湯劑頃者所進,恐已盡矣。上曰,今日已進御矣。拓基曰,議定繼進當否,如何?上曰,向來猶如有人蔘矣。理中果難服之,故二次不服,而三日則又以二錢重,連爲進御矣。泰輿曰,手端之寒,如何?上曰,近日則雖脫吐手,無害,此則少愈矣。上曰,粟米飮,似好矣。泰輿曰,雖似過矣,而理中湯爲宜,粟米飮,則兼進好矣,仍爲兼進丸劑,爲宜矣。上曰,和丸劑,好則好矣,勝於飮冷水矣。礈曰,氣候若少愈,則因只進粟米飮,恐似無妨,而脈候旣不顯有差效,則理中湯,不可廢,兼進粟米飮,如何?以楷曰,小臣所見亦同,而丸劑兼爲進御伏望。泰遠曰,今日所進理中湯,加入人蔘以進,而以脈候觀之,則少無所減,理中湯兼與粟米飮進御之意,敢稟。德崙曰,脈候旣同,不可以異前藥進御矣。上曰,慈殿日次,今日爲之耶?泰輿曰,今日爲之,歸芍六君子湯進御,而桂枝減除,天麻加入,爲宜矣。拓基曰,諸醫之言旣同,理中湯五貼劑入,粟米飮繼進,好矣。上曰,依爲之。出榻敎拓基曰,八味丸,亦爲一劑劑入之意,敢稟。上曰,一劑加劑以入。出榻敎上曰,大王大妃殿進御歸芍六君子湯,依前加入,五貼劑入。出榻敎上曰,如騎者之無牽,若除粟米飮,則似當薪薪矣。瓊玉膏,何如?泰輿曰,不如理中湯粟米飮,似好矣。上曰,瓊玉膏,何如?泰輿曰,好矣。上曰,見卿汗出,可貴矣,予則今不復汗,此則氣衰所致耶?拓基曰,汗之不出,是汗門之堅固,無妨矣。上曰,向來侍湯時,汗出衣臭,今則絶無汗氣,非衰而何?拓基曰,今番文廟酌獻禮時,粟米飮,使之待令之意,敢稟。上〈曰〉,依爲之。出擧條拓基曰,自前擧動時,侍衛醫官,不得入於神門內,例爲退待於齋殿近處,故頃於社壇擧動,上候未寧時,致有未及其待蒼黃窘迫之弊矣。常時擧動,藥房例在政院班之後,而臣於丁酉溫幸時見之,則因聖候違豫,稟達後,藥房班,進居於政院班之前,且今上候方在靜攝中,此後,宗社陵寢擧動時,陪從醫官,必令進待於侍衛所立之處事,自今定式,何如?上曰,依爲之。出擧條上曰,近來臥則睡至,似是氣憊而然矣。瓊玉膏雖製入,其能連次進御,予亦未之知矣。拓甚曰,瓊王膏劑進之意,敢稟。上曰,卽今口味則不變,而時或有思食之念,當食則輒不能多進矣,以此亦或有虛乏之時矣。拓基曰,如此時,若有瓊玉膏,則似好矣。上曰,雖有飴糖之屬,一番進御後,則便若楚越矣。吳彦儒曰,必製置坐側,然後可以頻頻進御矣。上曰,味變色敗,則奈何?彦儒曰,臣之外曾祖母,卽趙泰采之母也。年九十,頻服瓊玉膏,雖製置日久,未有色敗味變之患矣。上曰,前已聞之,而頻忘之矣。卿之於趙相,爲至親乎?彦儒曰,臣之外祖,卽趙泰果也。拓基曰,瓊玉膏味不甚苦,時時進御,似不爲妨矣。上曰,此亦予性稟之怪異矣。凡於飮食,本不能連連進御矣。瓊玉膏,雖皆和水服者,乾者亦可食矣。向聞元良,以乾膏進服,取來進御,亦無妨矣。泰輿曰,好矣。上曰,瓊玉膏,不可褻食,食餘不可令汚穢,向聞領府事,着道袍受之云,雖不可如是之過,蓋其隨從,則自不得不然矣。彦儒曰,不必然矣。上曰,予於常時看書到天字,則不敢臥看,今於瓊玉膏,雖不如領府事之過,其隨從可苦矣。泰輿曰,慈殿進御瓊玉膏製入時,製入,何如?上曰,慈殿劑入,是三分二耶?泰輿曰,然矣。上曰,大王大妃殿進御瓊玉膏半劑,劑入,大殿進御瓊玉膏,三分之一劑入。出榻敎上曰,乾膏進服,亦好耶?泰輿曰,無妨矣。拓基曰,東宮患〈候〉,久猶如許,醫官皆以痰爲言,甚爲焦悶矣。臣旣新入來,當爲診察,而若日晩,則將以明日入診矣。上曰,若有可稟者則不妨,以次官擧行,何可每每入侍乎?拓基曰,社壇將祀時,臣聞聖候不安,極爲罔措矣。其後雖旋聞平復之報,其時焦皇,何可已也?旣定視學,又將躬祀皇壇,聖體勞攘可悶,特爲命攝,千萬伏望。上曰,昨日儒臣與禮判,亦言之矣。予今則已矣,不過盡其誠而已。若於齋殿,一聽鍾鼓,則可以少慰向誦乾之文言矣,於予則足矣,其惟聖人乎?知進退存亡之理者,是聖人也。有寒則有暑,有朝則有夕,昔之漢高,皇朝高皇后,能達觀矣,予則已知此矣。旣灌,吾不足觀,若少有誠意,則豈於七成之間如是乎?社壇臨祭,氣憊可見,誠之不足,是可愧也。第於宋高宗,則予不愧矣。宋高宗則因不爲將祀矣,昨已下敎矣。忠臣徒爲君,予則雖淺,臣與子之忠孝外,元無餘事,今則與草木同腐矣。今後九年,皇朝亡矣,予豈知今日,復見今年乎?數年前,亦恐憊不能將祀矣。今則毅皇忌日,是三月十九日,予已以三日齋發口,今則斷不可已,雖憊臥於齋室,亦無所憾矣。拓基曰,今年將祀,臣等豈敢爲仰體耶?明年尤似好矣。上曰,向見毅皇帝,以不助朝鮮,痛責島帥,以此觀之,則實與神皇再造其恩,有加無減矣。少不加怒於我國,而責其不救,則豈非百世難忘之恩耶?拓基曰,玆事,臣則未及見聞矣。丁丑,是明末正朔之年,以此年,將祀皇壇,尤爲好矣。上曰,以回甲所請爲準,致有明年之請,而還可笑也。皇朝之亡,正在甲申,今去甲申,不過八九年,予之或者及見,亦未可知,若明年又請甲申將祀,則又將奈何?拓基曰,誠如上敎,而臣等甚爲悶迫,果以正月爲請,而社壇將祀,受傷旣不少,又復將祀於今,則當益致傷損之節矣,豈不可悶哉?上曰,旣讀書此人,不讀書亦此人,予是一樣,不必慮矣。拓基曰,上之筋力,極爲强健,群下每每稱頌,而若以是自恃,不之爲慮,則尤可悶矣。上曰,予於近來,則欲運步作行,輒若自後挽止,其衰可知,予豈恃筋力耶?予往皇壇,雖使駄還,亦無所憾矣。李益炡曰,向來眞殿時,臣與吏判,迫於罔措,敢爲如彼矣。到今皇蹙,無所容措,目今聖候,如何?又將連日勞攘,則又豈非悶迫事耶?上曰,其日予方跪坐,不移膝,不拭鼻涕矣。卿等之宜無所不至,而今則不必慮矣。彦儒曰,殿下若以事關皇朝者,臣等當感歎不暇,何可更請中止耶?臣等聞殿下皇壇將祀之命,孰不感泣,而今日所急,是保護聖躬,故如是縷縷矣。拓基曰,彼言果是矣,臣等將順之不暇,豈可如是陳請耶?上曰,向日元仁孫,亦言之矣,都承旨亦與他異矣。彦儒曰,如人子之奉篤老父母,或恐有傷矣。上笑曰,予不篤老矣。人老則不可知,吾年已至望七。上曰,前此予不言望七矣,今則慈聖已過七十,予以望七稱,予年是七十初程也。彦儒〈曰〉,必欲聽鍾鼓,則雖齋室亦可矣。上曰,皇壇與社壇,體面不同,向在社壇時,今廣留,欲竝二樂歌之,予曰不可,以至稷壇而致此矣。昔毅皇殉節於社稷,予爲吾君,雖滅身於皇壇,無所憾矣。拓基曰,其貽憂於東朝,如何?上曰,悶矣,前頭尤悶矣。予已知之,非徒今不可以命攝,前頭夏享,亦欲躬行矣。拓基曰,日氣和暖,顧何所妨耶?上曰,自前皆由北神門矣,以王者不可由徑,自昔年,不由北神門,而今番諦看北神門,可容小輿,然則禁御兩營,不必設陣,軍兵亦可少休矣。若氣候如此,則夏享,亦不可命攝矣,予於政院,當有下敎矣。拓基曰,衝冒夜氣,甚可伏悶矣。上曰,今則前一日進去,無夜氣觸冒之事矣。拓基曰,今番則命攝伏望。上曰,誠難矣。拓基曰,聖候如此,而必欲親享皇壇,享事固重矣,而聖體調攝,尤豈不重耶?上曰,予豈外飭耶?氣候若如何,則雖無卿等之請,予豈不下敎耶?誓戒攝行,予已定意,而尤可慮者,享事,若欲命攝,則將以不誓戒者爲獻官,此尤可悶也。拓基曰,自上若欲命攝,則臣當請往矣。上曰,卿言是矣。拓基曰,皇壇享事,豈敢一毫不盡誠敬耶?上曰,卿心則是也,而誓戒則命攝固無妨,而將祀則甚難矣。拓基曰,若又勞動,則恐多有傷損者,若或氣候,少有不如,則命攝,而省牲省器,則親臨,似好矣。上曰,心敎,非曰有學問之工,而曾以心敎,亦敎元良,眩氣雖或有之,若往齋殿,則忘身矣,若省器省牲,則與將祀何異?氣候若如此則可往,不如此則予亦奈何?拓基曰,若少有不及今者,雖隔宵,必爲命攝伏望。上曰,其下敎,已直諭予意矣。雖加於社壇,更無奈何矣,若定時前如許,則亦何以將祀耶?拓基曰,不必先定於心下,惟視氣候之如何,恐宜矣。上曰,向來此心,必不忘矣。今則掛置念頭而已,然而掛念,則事必成矣。向於社壇,三日沐浴而往,自謂筋力好矣,致有稷壇之事矣。拓基曰,臣等誠不知之矣。伊時寒極,三日沐浴,安得不致傷損耶?上曰,今則直諭矣。誓戒日沐浴,出宮日沐浴,將祀日又沐浴,必沈於湯齋,然後此心乃安,雖命攝,無不然之時矣。因傳曰,今日藥院大臣諸臣,雖强請,今年此祭,豈忍命攝?然其請旣懇,誓戒時或攝行,曾有下敎,再明日受警戒,明政殿攝行,而諸執事實預差東西班,一依親臨例,申飭。出榻敎上命臣鼎大曰,注書出去,姜孝元碑帖持入。上曰,姜孝元,能以下隷辦死,尤可嘉焉。拓基曰,然矣。上曰,三皇忌辰,皆當望拜,而望拜豈足以當予心也?臣持姜碑帖入侍。上命承旨讀之曰,是誰所撰也?彦儒曰,是先正臣宋時烈所撰草本入刻者。上曰,孝元子孫,尙爲春坊書吏耶?拓基曰,然矣。上曰,襲矣。襲字,雖不襯,襲則襲矣。拓基曰,孝元於癸酉,以其玄孫壽億上言,加贈漢城左尹矣。上曰,予曾爲之耶?因傳曰,其聞春坊書吏姜壽億,丁丑扈從講院書吏之玄孫,尙今世襲云,今逢此歲,宜有顧恤之道,令該曹,米布特爲從厚題給。出榻敎彦儒曰,先正臣文正公宋時烈官銜,是左議政,本無贈職之事,而今番文廟從享時敎文中,誤書以贈領相,至於安寶,先正廟告辭,以誤書贈職讀告云,當初誤書入啓之人,難免不審之失,宜有推考警責,而先正官銜,不可以誤書者,因置,宜有釐正,御寶安寶,事體至重,釐正後舊本,亦宜有區處之道,問于大臣而處之,何如?拓甚曰,先正,初未有贈職之事,而敎書中,誤書以贈議政,事當改下矣。上曰,付標苟且,令政院更書安寶以傳,舊本洗草,分付時做錯,製述時亦做錯,竝推考。出擧條上曰,近來人心,若無此擧條,則人將以爲其承旨無狀,人家官敎,公然洗草云爾,如向日房單事矣。到今思之,亦非中官誤傳,予果有下敎者矣。因傳曰,今因敎書差誤,乃知先正文正公宋時烈,位止左相,敎書旣命釐正,而逢今之年,從享聖廟,其非偶然,亦宜有褒忠之道,其令該曹,特贈元輔。出榻敎上曰,其非忠而能然乎?一間茅屋祭昭王者,非忠而何?上曰,此似腰橫金帶加資事,而待先正之道,豈可如是耶?此乃特贈矣。上曰,待先正之道,宜盡其道,使之致祭。因傳曰,政官牌招開政,下批後,遣禮官致祭。出榻敎拓基曰,提學製進單子,改付標以下,然後可以改題矣。上曰,其家初何以知之耶?拓基曰,其家初不知矣。及設祭讀告時,始知之,來言於小臣,而小臣則雖如是出入前席,至於陳達,則有所不敢矣。都承旨,與其家有世誼,故今玆稟達矣。上曰,卿言過矣,承旨與先正家,何以有世誼乎?彦儒曰,先正於三臣,素所欽服,故因與有世誼矣。上曰,推鞫,何以爲之?拓基曰,以國忌齋戒姑停矣。上曰,初欲究問矣,見其以宗廟爲祠堂者,固不足究問矣。彦儒曰,然矣。上曰,豈有如許怪漢耶。若論以逆律,則過矣,而以私謁陵之罪,當各別嚴處矣。上還大內,諸臣,以次退出。
上在昌德宮。常參·經筵,以代理停。
李彜章達曰,右議政趙載浩八十三度呈辭到院,而國忌正日,留院之意,敢達。令曰,入之。
蔡濟恭達曰,大司憲閔遇洙,掌令李奎徽·李基德在外,執義李敏坤,持平南雲老呈辭,趙重明未肅拜,今日以監察茶時之意,敢達。令曰,知道
右議政趙載浩八十三度呈辭。令曰,安心調理。
金相福達曰,右承旨宋昌明,同副承旨李光運,今日不爲仕進,竝卽牌招,何如?令曰,依。
以右承旨宋昌明,牌不進罷職令旨,令于蔡濟恭曰,推考徽旨捧入。
金相福啓曰,編次人李喆輔,依下敎來待矣。傳曰,入侍于熙仁門。
傳于金相福曰,御製編次人入侍時,尙衣副提調,同爲入侍。
傳于金相福曰,御製冊所裹袱渝色,卽爲改備。
傳于蔡濟恭曰,都承旨入侍于萬安門。
傳于李光運曰,再明日時刻,以辰初三刻書入。
丙子二月二十四日辰時,上御熙政堂。編次人·尙衣副提調,入侍時,編次人李喆輔,行都承旨吳彦儒,事變假注書鄭彦暹,記事官李興宗,記事官權穎,以次進伏訖。上曰,注書誰耶?吳彦儒曰,鄭彦暹也。上曰,儒士已爲入淸齋乎?彦儒曰,已爲之矣。李喆輔曰,臣亦見之,多入去矣。上曰,今番淸齋,儒士必多入去者矣。上曰,中樞至於何境?今已畢擬乎?喆輔曰,尙遠矣。雖十兵判,未及檢擬,都政時,預爲分排,以次書入爲計矣。上曰,好矣。上命書皇朝恩賜蟒衣寶章及御製御筆御畫匱小識曰,予於問寢東朝也,慈聖下敎于予曰,集祥殿中,得皇朝恩賜之衣·御筆之匱,奉藏一匱,其須知悉焉。予請奉審後,開匱敬翫,一匱,卽皇朝恩賜蟒龍衣,此正昔年蟒衣覲先王者也。一匱,卽高皇帝御製御筆皇陵碑文印帖也。一匱,卽神宗皇帝御筆帖也。一匱,卽宣宗皇帝御畫軸,憲宗皇帝御畫軸同封者也。一匱,卽皇朝恩賜之寶所安奏咨文作帖二本也。此昔年故相李頤命,所奏承文院有舊咨文奉置者,海昌都尉,又得作帖者,我聖考,特爲命入,乃模其篆鑄金寶內匣,懸以牙牌,鐫以摹鑄皇朝恩賜之寶章八字,自庚子歲,爲傳國寶,嗚呼,甲辰嗣服時,宣政殿庭冕衣所受者,卽此寶也。噫,此匱,敬以粧之,寶以藏之,此皆靜攝中眷眷皇朝之盛意,予於侍湯中,曾已仰覩,豈意幾十年之後,年今六十有三,又爲奉覽于三丙子之歲乎?噫,今日,雖欲更爲仰瞻寶藏之時,焉可得也?顧瞻周道,風泉之心一倍,遙望蒼梧,莫攀之慟罙切,思之及此,不覺涕泗之交面,稟于慈聖,今當方造一大匱,同爲敬藏,奉安于眞殿左養志堂西挾室,而慈殿諺書所記,亦竝藏焉。噫,闕中豈無所奉處,而今此奉置于眞殿權安處挾室者,非但取其潔也。上以遵我聖考尊周之心,下以伸小子追慕之懷也。拜手謹識。令都承旨吳彦儒書鐫,彦儒之祖,卽故忠臣三學士中一,而方兼尙方提擧故也。噫,逢此歲,藏皇朝恩賜之物與御筆,其日卽皇壇祭誓戒前二日,而亦寧陵忌辰日也。噫,周道豈遠,蒼梧豈暮?畢寫于此,嗚咽吞聲也。夫歲皇朝崇禎紀元後三丙子仲春二十四日,敬題。書畢,又命寫三朝遺衣所藏櫃小識曰,噫,承慈敎,奉審皇朝賜衣御筆日,又有承下敎而奉覽者,一卽仁廟御衣,昔年賜綾城者,而予嗣服三年春,判敦寧具聖任,爲龍虎大將時,筵白所奏者也。一卽孝廟衣襨,金繡麒麟前後緅花樣一本,紗花樣一本,紅紫兩色氈御衣牙笏大小一對,而小則以緅爲匣,一卽顯廟東宮時道袍也。昔年孝廟特賜八壯士中一人朴培元者,而其孫尙謙來納者也。噫,逢今歲,皇朝御筆,三座御衣,敬翫同日,是豈偶然?特令尙方,造櫃同藏,嗚咽方歎,不能繼述,而與草木同枯,幸記兩識于今年,遙望遼陽,拱心飮涕焉。歲皇朝崇禎紀元後三丙子仲春二十四日,拜手敬識。令知申吳彦儒書鐫櫃內。書畢。上曰編次人讀之。讀訖。上曰無疵病乎?喆輔曰,有一二可改處矣。上曰,改之,可也。上曰,都承旨書法,何如?善寫乎?彦儒曰,臣不能善書,而年前東朝玉冊文書寫官,以臣爲預差矣。上曰,然則好矣。此文必欲使卿寫之者,意蓋深矣。卿卽吳學士之子孫,此乃皇朝之所賜,而又當今歲,造櫃珍藏,則以卿寫鐫,豈不貴乎?彦儒曰,造此兩櫃,書內刻出後,塡畫從何色乎?上曰,黑則塡紅,紅則塡黃,可也彦儒曰,櫃樣大小,何以爲之耶?上曰,一櫃,長二尺廣尺五寸,一櫃,長一尺二寸廣八寸,可也。上曰,武臣胸背畫虎,有似猫樣,甚不好矣。從當下敎,而以獅子樣爲之,可矣。上命承旨書之曰,陳弼漢差軍職時下敎,其祖陳鳳儀,卽皇朝時尙郡王縣主者也。弼漢旣差軍職,而其兄弼祚,亦依皇朝人例,令該曹調用。出榻敎又命書之曰,八壯士吳孝誠·孫熙迪,令該曹軍門,爲先調用。出榻敎又命書之曰,頃者西行,扈從人孫錄用事,已下敎,而今因御製,思八壯士事,頃年幸於義本宮時,下敎于朴明梓者,其子,令該曹問名,別軍職差下。出榻敎上招問別軍職朴師彦曰,朴明梓之子,年歲幾何?對曰,二十八矣。上曰,今此下敎者,蓋有疑意矣。以承旨書之曰,內需司海西給復奴婢加現者,令釐正堂上査實矣。今聞剩餘一千十一口,新加現奴九口,因本道牒呈,充定各樣軍雜頉事,備局行關云,非徒査正之前,不可若此,其果內奴婢,昔年特爲給復之奴婢,不可充定於雜役,査正間,其牒呈勿施事,分付備局。出榻敎諸臣,以次退出。
丙子二月二十四日辰時,王世子坐樂善堂。藥房入診入侍時,都提調兪拓基,提調李益炡,承旨李彜章,假注書安鼎大,記事官李宜馣·李世演,醫官方泰輿·許礈·李以楷·李泰遠·金德崙,以次進伏。兪拓基曰,醫官口傳,連日伏聞,而猶未詳知,卽今則睿候,何如?令曰,一樣矣。拓基曰,醫官診察爲宜。方泰輿曰,脈候視昨日似差勝,而左右三部浮大,大體一樣矣。許礈曰,脈候昨日,則甚沈矣。今日少差,而度數猶數,其不調均,則一樣矣。掌心,昨日則似少寒矣,今日則似差溫矣。李以楷曰,脈候左三部差似不沈而猶大,右三部亦大,手背掌心,則似少溫矣。李泰遠曰,脈候左三部,差沈中差大,右三部亦大,大體與前無異矣。金德崙曰,脈候雖少似不沈,而大體浮數,則與昨一樣矣。拓基曰,寢睡,何如?令曰,夜不能寢睡矣。拓基曰,水刺,亦何如?令曰,一日所食,米飮或一鍾子,或半鍾子矣。昨日,則此亦不能進,至今無所進矣。拓基〈曰〉,緣何不能進御耶?令曰,今日則似少加,不能進矣。拓基曰,湯劑連日進御耶?令曰,連日服之矣。李益炡〈曰〉,大便,何如?令曰,甚不順矣。拓基曰,若然則腹部恐或漲滿矣。令曰,腹部則不知其然矣。拓基曰,日氣稍解,房堗四燠,恐有壅鬱之弊矣。下詢于醫官,時時開戶,以爲疏通之道,如何?令曰,依。益炡曰,漸次開豁,則好矣。拓基曰,如以外氣爲難,設屛以障,無妨矣。拓基曰,昨日聞醫所傳,則有喉乾鼻熱之症云,卽今,何如?令曰,喉乾則夜來少愈,鼻熱之候,則不差矣。益炡曰,安神丸,連日進御耶?令曰,亦進御矣。拓基曰,古人言,萬般服藥,是虛事,只有存心是要切,以治心法,爲蘇病之藥,最是要道也。益炡曰,都提調之言,誠好矣。在邸下一心上體念焉。令曰,當體念矣。拓基曰,臣等退出,當與諸醫,議定繼進當否矣。令曰,依。諸臣,以次退出。
丙子二月二十四日未時,上御養志堂。尙衣副提調入侍時,尙衣副提調都承旨吳彦儒,假注書安鼎大,記事官權穎·李世演,以次進伏訖。上曰,稟于慈聖,則慈聖以作櫃爲敎,作櫃以納,可也,染則朱紅,可也。彦儒曰,欌亦爲二層耶?上曰,爲二層可容櫃,而欌不必太飾矣。粧飾若冊袱欌,而朱紅,則必用唐紅,可也,欌兩傍立柱,以便開閉。彦儒曰,黃染何以爲之耶?櫃則用倭紅耶?上曰,黃染則用銅油之外,奈何?櫃則用倭紅,可也。上命彦儒,讀御製皇朝御筆欌小識。上曰,皇朝恩賜之服六字,未能的知,少間考見後若是矣,則當爲下敎矣。上曰,欌上層九寸,下層五寸,足高八寸,以是知悉造入,可也。上曰,廣當爲幾何?彦儒曰,以一尺五寸爲之,則何如?上曰,一尺五寸甚野俗,二尺,可也。上曰,造成後,以萬安門入之,可也。彦儒曰,昨今連爲引接,氣候若何?上曰,一樣矣。上曰,鐫刻畢役後,以入之之意微稟,則可以知之矣。彦儒退出。上命臣鼎大曰,判金吾,持文書入侍事,分付,可也。臣退出。上命李世演曰,視學儒生入齋數,使之問于太學以啓,可也。上還大內。諸臣以次退出。
丙子二月二十四日申時,上御崇文堂。儒臣元仁孫入侍,判金吾追後入侍時,副校理元仁孫,承旨李彜章,假注書安鼎大,記事官權穎·李世演,進伏訖。上命臣鼎大曰,注書持致祭文以入。臣承命趨出,持朴文純公致祭祭文入侍。上命承旨讀之。上曰,製進者誰也?彝章曰,校理鄭尙淳也。上曰,石潭誰也?彝章曰,先正臣李珥也。上曰,禮何以言之?彝章曰,先正,於禮學甚熟,故及之矣。上曰,進之。彝章卷而進之。上曰,此予之曾所致祭者耶?彝章曰,然矣。援例致祭,則曰王世子若曰,若特敎,則曰王若曰。上曰,然耶?上曰,祭文亦曰王若曰耶?彝章曰,然矣。上曰,儒臣亦曾見之否?仁孫曰,然矣。仁孫曰,先正,於春秋之義,亦甚炳然,故其誥命,竝不書年號矣。上命臣鼎大曰,此祭文出給政院,判金吾入來耶?問之。臣承命出往閤外問之,則判義禁已到政院,而方以經筵官未肅拜,姑待肅單之下云,故以是入達。上命臣曰,肅單已下,只肅大殿,卽爲入侍事,分付判金吾。臣承命趨出,卽引判義禁李鼎輔,同爲入侍。仁孫讀崔孝一紀事傳。上曰,彌串是何地?仁孫曰,不知矣。彝章曰,是宣川地也。仁孫曰,孝一留於宣川車汝良家,仍治發北行,似是宣川地也。上曰,車汝良,與孝一爲何人?仁孫曰,與孝一爲從兄弟矣。仁孫,讀黃一皓·車汝良被禍事。上歎曰,無遺類矣。上曰,孝一,亦似有勇力矣。彝章曰,然矣。聞眼如環圓,多膂力云矣。仁孫,讀孝一罵賊事。上曰,是能直辱鄭虜矣。仁孫曰,然矣。仁孫讀孝一在彼中設施事。上曰,此則曾有往彼中見之者耶?仁孫曰,此果彼中消息,隨世子還者,見而傳之矣,說在下段。上曰,此爲別段耶?仁孫讀孝一被禍事。上曰,賢哉。吳三桂,可愧矣。上曰,是崔孝一傳耶?仁孫曰,是孝一紀事傳也。仁孫〈曰〉,我東多義士,崔台一亦是立殣於皇朝者也。上曰,詩果難矣,性情自見矣。彝章曰,然矣,此之謂百文之宗也。上曰,本州張云者,何也?彝章曰,以其所自出之地云矣。上曰,密城是安州耶?彝章曰,未詳矣。上曰,密城,是安州別號也。上曰,卞密城則可矣,盈州金則似不當矣。上曰,黃一皓,似無奉祀孫矣。彝章曰,雖立後繼宗,必當有孫矣。上命書黃一皓·崔孝一孫,錄用傳敎。仁孫曰,頃日,已有此傳敎矣。上曰,然耶,已爲之耶?因傳曰,黃一皓·崔孝一孫錄用,旣有命,而今聞孝一紀事,車元轍,雖不知何人,而其忠義凜然,則付道臣狀聞其孫,而狀聞來到後,承旨特奏。出榻敎上曰,車元轍,是何如人,其時以被禍也?彝章曰,臣亦未知其何如人,而其死時,人有潛目以示意。車曰,死則死已,豈可變姓求活耶?終不避其禍云矣。仁孫,持冊退出。判義禁李鼎輔進伏曰,崔萬衡·尹光紹,兩案持入矣,何當先奏?上曰,先讀崔案。鼎輔讀到萬衡遲晩處。上曰,爲遲晩矣,無狀矣。鼎輔曰,此上律尤重矣。上曰何律也?鼎輔曰,此上律,是減死定配,此律則徒三年矣。上曰,今日予誠無氣,而見此等人,則氣自動矣。上曰,名武則名武耶?鼎輔曰,然矣。上曰,太無廉矣。鼎輔曰,渠安敢乃爾耶?上特下崔萬衡巨濟府,勿限年定配,仍命禁錮判府。鼎輔曰,禁錮則當限年耶?上曰,旣曰勿限年,則更何可論耶?此所以不限年者,自有闊狹矣。上曰,繼讀。鼎輔讀光紹案。上曰,只讀供辭,可也。上曰,供辭渠自書納耶?鼎輔曰,然矣。上曰,渠或先期知之耶?鼎輔曰,似先知之矣。禁府,則豈使渠知之,而似或自然知之矣。上曰,道臣誰也?鼎輔曰,似聞是李普赫云矣,而未知其眞的矣。上曰,尹光紹之四寸,則入之耶?鼎輔曰,非其四寸,乃四寸之妻父也。上曰,尹之妻父誰也?鼎輔曰,是鄭翼先矣。臣則初以浩然洞之鄭,知之矣,今於隷儀,見鄭弘淳,以臣之認翼先爲渠族之故,大怒於臣云矣。上笑之。上曰,尹之初供,則此亦諱之矣。鼎輔曰,初供必已言之矣。上曰,其初供,讀之。上曰,徐有良,則以尹光紹親犯爲言矣。鼎輔曰,光紹豈爲是耶?上曰,今則無酒,必當無醋而醋果多矣,朝廷之上,最多醋矣。上曰,其從弟,則似入之矣,至逐其妻,則似入之矣。彝章曰,其妻則以私鑄者女,故其舅逐之云矣。上曰,光紹無職名耶?鼎輔曰,無之矣。彝章曰,前以安東罷歸後,無官矣。上曰,欲罷職,而無官可罷,奈何?若以詐不以實照律,則於渠似小冤矣,而其初不言,則非矣。鼎輔曰,旣無職名,罷職,則似不可矣。上曰,欲加律於罷職,則若涉本事矣。彝章曰,雖遞差之人,亦有罷職之例,雖無見職,罷亦律名,似無不可矣。上特下罷職不敍判付。鼎輔日,律名似輕矣。上遂命削職放送。鼎輔曰,如是則於渠亦幸矣。上曰,厥罪人,何如?鼎輔曰,昨日則頗殊常矣,今日更了了矣。鼎輔曰,臣往泮中,儒生果壯矣。上曰,果多乎?鼎輔曰,此外亦多有,未及於入齋到記者云矣。上曰,太學之供饋,似難矣。鼎輔曰,非但太學,四學亦皆供之云矣。鼎輔曰,方隷儀時,有許多儒生,着笠子環立於碑閣傍者,大司成欲爲論罰問之,則以爲,年前被御停,今當無前盛擧,無以觀光,故來此觀隷儀云,大司成,亦以其時在罰中,不之論罰矣。上不答。鼎輔曰,鄕儒亦多上來云矣。上曰,有意思矣。上曰,明倫庭其充滿耶?鼎輔曰,習儀於神門外,姑未知矣。諸臣,以次退出。
上在昌德宮。常參·經筵,以代理停。
觀象監,初昏,流星出天中淡雲間,入巽方天際,狀如鉢,尾長三四尺許,色赤。啓。
金相福達曰,今日賓聽坐起,旣已頉稟,所當持公事入對,而文廟酌獻禮齋戒相値,頉稟。令曰,知道。
李彜章達曰,今日,賓廳坐起日次,而右議政趙載浩,方在呈告中,頉稟。令曰,知道。
又達曰,大司憲閔遇洙,掌令李奎徽·李基德在外,執義李敏坤,持平南德老呈辭,趙重明未肅拜,今日以監察茶時之意,敢達。令曰,知道。
金相福達曰,右議政趙載浩,八十四度呈辭到院,而文廟酌獻禮齋戒,留院之意,敢達。令曰,入之。
吳彦儒達曰,明日親臨視學時,大王大妃殿問安,何承旨進去乎?敢稟。
明日,親臨視學時,何承旨留院乎?敢稟。
又達曰,明日親臨視學,承旨不可不備員齋宿,而右承旨宋昌明,身病猝重,勢難入來,合有變通之道,何以爲之?敢稟。令曰,改差。
又達曰,明日親臨視學時,侍講官,今方抄啓,而同經筵南有容·申思建,不爲出肅,竝卽牌招,何如?令曰,依。
又啓曰,因本院達辭,右承旨宋昌明,以身病改差事,依下矣。明日,親臨視學,承旨不可不備員齋宿,政官,所當請牌,開政差出,而齋戒相値,何以爲之?敢稟。
傳于李光運曰,承旨前望單子入之。
又達曰,新除授承旨,待落點,卽爲牌招,以爲備員齋宿之地,何如?令曰,依。
以崔成大爲承旨。
右議政趙載浩八十四度呈辭。令曰,安心調理。
傳于李光運曰,廣州留守留待。
又傳曰,禮判留守入侍,同爲入侍,禮判入來,則來詣北仁門。
李光運達曰,明日視學擧動時,兩司侍臣,只有持平南雲老一人,執義李敏坤,持平趙重明,正言尹德謙,竝待開門牌招,以爲進參之地,何如?令曰,依。
有政。吏批,兼判書申晩病,參判趙雲逵受由在外,參議金致仁進,同副承旨李光運進。
吏批啓曰,前領議政李天輔,左議政金尙魯,敍用事,命下矣。李天輔,則以領敦寧下批,而金尙魯,則本曹無處置當窠,依例送西之意,敢啓。傳曰,知道。
以鄭尙淳爲兼司書,申暐爲兵曹參知,柳脩爲吏曹佐郞,尹心瑋爲戶曹佐郞,李昌運爲宣川府使,李天輔爲領敦寧。
兵批,行判書李喆輔入侍。參判沈星鎭病,參議李星祐入直進,參知申暐在外,左副承旨蔡濟恭進。兵批啓曰,前左議政金尙魯敍用送西事,命下矣。所當隨品置處,而領中樞一窠,判中樞二窠,他大臣今方見帶,依例從座目,加設判中樞下批之意,敢啓。傳曰,知道。
又啓曰,知中樞府事趙九鼎·李春華,同知中樞府事李基休·鄭觀河·尹弘敎·李壽一·洪重夔·金道錫,僉知中樞府事嚴慶胤·李泰胤·李普興·李基宗·李德升,俱以篤老之人,或在鄕廬,或病難供職,忠翊衛將梁致廈,素患痰病,近又添劇,呈狀乞遞,竝今姑改差,何如?傳曰,允。
以金尙魯判中樞府事,尹壽崙爲同知,李昌誼·徐命彬·宋昌明爲副司直,金宅壽爲水原監牧官。
吳彦儒,以吏曹言啓曰,今此大報壇及文廟酌獻禮親行時執事,侍從塡差矣。時無職名人員,令該曹,這這口傳付軍職,何如?傳曰,允。
兵曹口傳政事,以南泰著·李長夏·申·李福源·安致宅爲副司果。
以兵曹都摠府守宮望單子,傳于李光運曰,侍講官有餘,置之,兵曹守宮,以其代爲之。
李彜章,以兵曹言啓曰,今此文廟酌獻禮時,斥候伏兵,依例磨鍊啓下,而出宮時刻,以辰初三刻退定事,命下矣。時刻差晩,則斥候伏兵,似不當磨鍊,何以爲之乎?敢稟。傳曰,依前擧行。
金相福,以戶曹言啓曰,各道年終錢穀御覽會計,每於翌年二月二十五日,啓請受出,修整入啓,自是定式矣。今年,各道會案,幾盡上來,而全羅道,則各邑文書,未及齊到,故會案〈未〉得上送之意,道臣移文,今始上來,忠淸道會案,雖已上來,而其中溫陽·懷德兩邑落漏,故卽爲退送,使之改修整上送,而莫重會計,限內不卽修納,事體未安。全羅·忠淸兩道道臣,推考警責,當該都會官,竝從重推考,御覽會計,待其會案齊到,一體修正以入之意,敢啓。傳曰,知道。
吏批啓曰,判書申晩病不來,參判趙雲逵陳書在外,小臣獨政未安,何以爲之?敢稟。傳曰,只出緊任。
以承傳色口傳下敎曰,雖攝行而如親臨,當嚴肅而喧嘩甚,該曹堂郞,推考。
丙子二月二十五日午時,上御崇文堂。禮判廣留,同爲入侍時,禮曹·判書李成中,廣州留守洪鳳漢,承旨蔡濟恭,假注書安鼎大,記事官權穎·李世演,以次進伏訖。上曰,禮判進前。李成中進伏。上曰,漢高祖大牢祀孔子之前,亦有能知尊聖師者耶?秦則必不爲之,而自秦以前,必當未遑矣。成中曰,聖敎誠然矣。上曰,重臣之見,如何?洪鳳漢曰,然矣。上曰,承旨之見,如何?蔡濟恭曰,然矣。漢高之前,誰能及此耶?上曰,文忠公書院,在於何處耶?成中曰,在開京矣。鳳漢曰,龍仁亦有之矣。上曰,我東無箕子傳,可怪矣。上曰,囿隱墓何在?成中曰,在龍仁地矣。上曰,誰是圃隱子孫耶?成中曰,圃隱子孫多矣。鳳漢曰,今御將,於圃隱爲直派。上曰,漢之太牢祀,是於孔子墓耶?鳳漢曰,然矣。上曰,闕里志有之耶?鳳漢曰,有之矣。上曰,北漢志,誰所作也?鳳漢曰,僧聖能所作也。上曰,其僧爲人難矣。鳳漢曰,果難矣。成中曰,臣昨進成均館隷儀,入齋儒生,固壯矣。上曰,視前更多耶?成中曰,然矣。上曰,三千內,少十八人矣,此非但爲視學,兼爲初試而來矣,遠方儒生,亦多來者耶?成中曰,臣未及詳知矣。濟恭曰,鄕儒亦多上來矣。上曰,滿於明倫堂庭耶?成中曰,簇立於庭矣。上曰,然則坐更狹窄矣。成中曰,似然矣。上曰,明倫庭,與丕闡庭,大小,何如?成中曰,丕闡庭稍寬矣。上曰,漢高偉矣。太牢一祀,能知尊聖之道,故光武繼之,能爲右文之治矣。成中〈曰〉,漢高果偉矣。鳳漢曰,幸太學尊聖師,是明帝矣。上曰,光武,亦能右文矣。鳳漢曰,然矣。上曰,太牢祀,非漢高,則不能矣。成中曰,然矣。上曰,卿等亦見漢高文章乎?予曾見古文爛編,多有漢高所作矣,其文章極高矣。成中曰,臣等未得見之矣。濟恭曰,雖以大風歌見之,可知其文章之非後人可及矣。上曰,漢高何嘗學書於人,而能如是耶?成中曰,古人以言語,發爲文章矣。濟恭曰,雖以詩傳觀之,亦然矣。上曰,古人文章,自然而成,非用工夫作之,而皆自爲文章矣。成中曰,然矣。上曰,人之食附子者,予常笑之,今則予將不免矣。雖服三錢重蔘劑,少無其味,奈何?鳳漢曰,八味丸,似好矣。上曰,今雖服八味,有何所益耶?上曰,今之師,不如古之師,有古師,方有今師,從祀諸賢,以有孔聖故耳。仍命承旨,書親酌四聖綸音曰,於乎,孔子,萬世先聖,四聖,百代吾師,昔漢高過曲阜,以太牢祀孔聖,以啓後世之尊聖重道,而末世以來,浮文勝,趨末甚,莫知夫在座顔·曾後先之義,故頃者面飭諸儒之時,其曰,予則卅載臨御,莫能行君師之道,而爾等宗師,在於聖廟,其須勉焉云矣。噫,漢高之前,周室衰微,秦皇繼焉,雖以夫子之道,孰能知尊?漢高之祀太牢,非徒有垂於四百年漢家,寔有賴於百代矣。噫,望七之年,一自社壇以後,氣益憊苶,日服蔘劑,少無應效,此時酌獻,何能爲也?而昔孔夫子有吾衰之歎,孔聖一心,常在周公,故至有夢見之語矣。以予淺學,雖不能知君師之道,尊先聖之心,奚嘗少弛于中?及今不爲,將有悔焉。奚獨夫子吾衰之歎?今番酌獻,無異釋菜,其當效漢高而躬行,以勵諸儒趨末之習,漢高以皇帝之尊,以太牢祀先師,況吾師乎?今番酌獻時,除配位獻官,特親奠酌于四聖,以彰四聖之道,其令儀曹擧行,此是特敎,常時,則一依五禮儀擧行,而啓聖祠,今番,特遣都承旨,奠酌四聖位,旣已親行,則東西從享獻官,一殿之內,其在事體,不可以堂下爲之,今番,以堂上塡差事,分付。出榻敎上曰,啓聖獻官,必遣都承旨,事體方重,此正各司之以長官進排之例也。傳曰,昔光武能修右文之道,而漢末淸節,使奸雄戢服,右文之道,王政之宜先,其欲右文,宜先乎本,海東道學,始於圃隱,圃隱卽我國之儒宗,于今躬酌四聖之日,宜有尊慕之道,圃隱廟,遣承旨致祭,以表予崇儒重道,褒揚精忠之意。出榻敎上曰,靑丘字好矣,明日將酌獻,今日書丘字,道理如何矣。上曰,圃隱,實我國儒宗,予之見如何?成中曰,然矣。上曰,予於我東古人,未嘗一字過下,於圃隱書尊慕字,似不爲過,諸臣之見,如何?成中曰,然矣。上曰,圃隱致祭,墓與廟如何?鳳漢曰,崇陽書院,似好矣。成中曰,親奠於四聖,固是無前盛擧,而累次升降,必倍勞攘,誠切伏悶矣。上曰,何必過慮耶?上曰,章服宜正,文武官品花樣,雖難一一遵舊,一品之服,不可紊亂,文一品卽白鶴,武一品卽獅子,而今則武臣皆虎,此後申飭,風憲花樣,例皆獬豸,而今無故例,一體由飭。出榻敎上曰,虎樣如猫,怪矣,唐繡則勝矣。鳳漢曰,近來武臣皆虎矣。上曰,然。傳敎中武臣添書。上曰,獬豸如虎耶?憲府官金冠前,有插物,其所插者,名稱爲何,插在何處耶?成中〈曰〉,所謂獬豸也。上曰,然則與皇朝所謂獬豸不同矣。成中曰,憲府亦有獬豸圖,而獬豸一角而長矣。上曰,造置一件獬豸,則憲府官,可以轉着矣。上命臣鼎大曰,注書出去,五禮儀序例卷及明日祭報府,持入。臣趨出持入。上曰,承旨,讀報府。濟恭進讀。上曰,獻官如是散出,何以爲之耶?成中曰,一獻官,各獻五位矣。鳳漢曰,以此之故,誠敬到此未盡矣。承旨讀序例。上曰,古之文書,猶爲如此錯誤矣。配位初獻,以議政爲之,亞終獻,以正位亞終爲之,則王世子,當在議政下耶?以正位亞終獻,爲配位初亞獻然後方是矣。上曰,視學如法講耶?癸丑始行,而猶未的知古例,設饌講學,而講學者,何暇食耶?今見五禮儀,而亦不可知矣。鳳漢曰,是橫經問難之事也。上曰,異於是矣。橫經問難,是漢明帝受學於桓榮矣,侍講官之義,亦如何?予誠未曉也。以五禮儀觀之,似晝講或殿講矣。成中曰,臣未知之矣,今始見之,果然矣。上曰,侍講之義,終未可知,若如五禮儀,則似無牲試官也。廣留之見,如何?鳳漢曰,然矣。或似晝講,或殿講矣。上曰,野乘,亦無可考耶?成中曰,臣未之見矣。上曰,兪判府事,誠難矣。向日溫獄時所達,果不錯誤矣。視學前例,承旨,令注書,往問於兪相。上曰,領府事,何如?鳳漢曰,亦甚該博矣。上曰,一體送注書問議。上曰,鄭夏彦,以何律勘處耶?濟恭曰,以不應爲律勘斷矣。上曰,太歇矣。因傳曰,飭已行矣。雖守令,參酌者多,前廣州留守李昌誼·徐命彬,竝敍用。出榻敎上曰,彼固難矣。無種糧者,奈何?許之亦難矣。鳳漢曰,俄者亦與禮判,以此酬酢,而欲以之仰達矣,別還,亦不可全然防塞,若築筒種糧次,則或可受成冊,是應爲之事,則無妨耶?上曰,禮判亦以爲,許之爲可,而許之極難矣。若因是弄奸,則奈何?鳳漢曰,拿問嚴査,其給處,則可知矣。上曰,誰爲之拿問耶?今番則以御史所啓,雖若干現發,此後,誰肯自下摘發耶?鳳漢曰,旣有上敎,誰敢不竭誠奉行耶?上曰,卽今有手敎者,猶請公私罪,以爲淸脫之道,奈何?鳳漢曰,廣州軍餉,蓋爲緩急之需,自丙子以後,百餘年之間,其所貯蓄,僅爲十數萬石,聚穀之難,有如是矣。數年以來,荐値凶歉,太半耗縮,卽今見在之數,不過六萬餘石,誠不勝其寒心,又於此數中,除出萬石,給糶於畿邑事,自備局,覆奏啓下,蓋大臣,猶不知元穀見減之本數,有此移劃之擧也。頃對臣,以不可不待秋還捧之意,有所酬酢矣。臣待罪本城,所當具由防啓,而朝令旣頒,勢難還寢,畿民遑急,義在共濟,今雖黽勉擧行,依大臣之議,秋成後,令各該邑守令,領民還納於本城事,預爲知委,何如?上曰,畿伯已以此仰陳矣,依爲之。鳳漢曰,近來凡事,做時不如說時,臣則爲畿民,不得已劃給,而道臣,若或臨時狀防,有如今年北漢之爲,則不但有違於共濟之義,本府保障設施之意,亦安在哉?守令,若有圖留本邑者,臣當狀聞論罪,而道臣,亦勿狀請事,一體申明嚴飭,好矣。上曰,依爲之。出擧條鳳漢曰,南漢,爲國家保障重地,而培養武士,實爲急務,一自守禦使變通出鎭之後,執事者類久勤,全不收用,不但一府將校之抑鬱,亦非朝家五軍門一視之意,今當丙子,尤當慰悅,今番都政,雖曰窠窄,本營久勤中,年數較多於諸軍門者,特爲先擧,庶可解重鎭武士向隅之冤矣。上曰,旣以南漢武士下敎,其令銓曹,依所奏擧行。出擧條鳳漢曰,本府方設大賑,卽今飢民被抄者,殆近四千,若至三四月,則其數必倍,臣春後受任,空手下去,許多顚連之民,將何接濟?賑恤廳舊米四五百石劃得事,有所酬酢於大臣,則大臣,亦以爲可,又以從長變通事,消詳於賑堂矣。臣雖狀請,大臣方在坐罷中,無路回奏,不得不冒死仰稟,賑米限五百石,特爲劃給,俾添賑資,何如?上曰,依爲之。出擧條上曰,以錢作米,誠爲大事矣。鳳漢曰,以萬石價,不過爲七千石,而若今秋爲豐年,則豈不竭力充納耶?上曰,敎書皆曰行且召矣,而此皆不免爲空言,卿則必當召矣,而廣州,與松都·江華有異,如有稟定事,必頻頻上來,可也。鳳漢曰,若自上有下詢之事,或臣有可稟之事,則何難續續上來耶?第臣有所竊憂者,廣留不受畿伯節制,已成謬例,於今日爲廣留者,誠好矣,而龍仁等地之在南漢外者,與畿營若不相關,此非細憂也。上曰,中軍誰也?鳳漢曰,姑未定出,而李熙遠,似好矣。上曰,曾知爲人,誠好矣。鳳漢曰,臣方新往,往後若有稟定事,則可以追後仰達矣。上曰,抑爲保障哉?南·北漢,專爲保障,而向者以軍餉之過十萬置之矣,今則如是耗縮,甚可悶也。鳳漢曰,十二萬還上,爲六萬石,如無朝令,則決難許給矣。上曰,其於百姓奈何?此後慮之也。鳳漢曰,卽今則畿伯甚急,故如是相約,而入秋以後,必不欲還納,以捧留本邑之意,若或仰稟,則豈不悶也?上曰,如有可稟者,畢賑後上來入侍,可也。上曰,江都南漢武士,不可不留意收用,頃見自廣州上來軍官,身手果好,卿須着實收擧也。若卿能收用,則彼見擧者,尤豈不樂爲用哉?上曰,大臣何在?鳳漢曰,領相則在東郊,左相則在西江矣。傳曰,前領議政李天輔,前左議政金尙魯,竝敍用。出榻敎傳曰,大臣處置政事,當日爲之。出榻敎傳曰,今聞嶺南道臣,又爲加請賑穀云,爲民之道,三南,不可異同,況嶺南民事,尤爲甚焉,奚待申目?所請五萬石中,常賑穀外,特許其半,以此卽爲分付。出榻敎傳曰,視學時問安,左承旨進去,守宮,同副承旨爲之。出榻敎上還大內。諸臣,以次退出。
上在昌德宮。常參·經筵,以代理停。
觀象監,自未時至酉時,日暈兩珥,啓。
大駕,詣文廟入幕次後,政院·玉堂口傳問安。答曰,知道。
親臨酌獻禮罷後,政院·玉堂口傳問安。答曰,知道。
還宮後,政院·玉堂口傳問安。答曰,知道。
金相福啓曰,小臣,大王大妃殿,問安進去下直。傳曰,知道。
又啓曰,小臣,馳往于大王大妃殿,問安入啓,則答以知道之意,敢啓。傳曰,知道。
王世子,遣宮官問安。答曰,知道。
李光運達曰,右議政趙載浩,八十五度呈辭到院,而文廟酌獻禮正日,留院之意,敢達。令曰,入之。
又達曰,明日常參,取稟。令曰,停。
右議政趙載浩,八十五度呈辭,令曰,安心調理。
傳于李光運曰,誓戒後矣,軒架置之。
以持平趙重明,正言尹在謙,牌不進罷職令旨,令于李光運曰,竝推考徽旨捧入。
傳于蔡濟恭曰,編次人及禮房承旨,入侍。
丙子二月二十六日辰時,上具冕服,文廟酌獻禮時,行都承旨吳彦儒左承旨金相福,右承旨蔡濟恭,左副承旨李彜章,右副承旨崔成大,記事官李世孝·柳戇,記事官權穎·李世演,以次隨駕。上至集春門敎曰,儒生甚多,先爲疏入於廟庭,可也。上入幕次,命編次人禮房承旨入侍。命讀視學綸音,略有刪改,少選,出位將事。命吳彦儒,行禮於啓聖祠,遂奠酌於大聖位及四聖位。奠畢,都提調兪拓基,請暫入小次。上曰,其間不遠,何必如是乎?上曰,東西從享爲幾位?濟恭問啓曰,爲一百八位矣。上曰,視學,食堂後爲之,可也。濟恭問啓曰,已早食堂矣。上曰,然則禮畢後,卽爲行禮,可也。禮畢,上入幕次,諸臣,以次退出。
丙子二月二十六日巳時,上御明倫堂。視學入侍時,行都承旨吳彦儒,左承旨金相福,右承旨蔡濟恭,左副承旨李彜章,右副承旨崔成大,記事官李世孝·柳戇,記事官權穎·李世演,侍講官洪象漢·李鼎輔·李成中·申思建·南有容,講書官鄭尙淳·元仁孫·洪準海·李世澤·李宜哲·鄭光漢·李壽勛,以次進伏。上曰,仍地形,承史分左右進伏,可也,都承旨何不來乎?濟恭曰,啓聖祠已祭畢,而猝有病,不得入侍矣。上曰,還宮時,當以衮龍袍爲之,以此,分付百官。上曰,此庭與明政殿,何如?李喆輔曰,廣倍於此矣。上曰,若無隨從,則明政殿足設大庭試矣。濟恭〈曰〉,若無隨從,則此庭亦足矣。鄭弘淳曰,癸丑年,獨講書官進講,壬戌年,儒生亦參講,以何例爲之乎?上曰,儒生抄待也。仍命臣戇,此綸音詳錄,可也。綸音曰,昔皇朝高皇帝,書大學衍義於殿廡,以代丹靑,猗歟盛哉。于今士習之不古,專由於大小學之敎不能行而然也。頃在壬寅歲,予年卄九,始入學而講大學經一章矣。我朝視學之法,卽倣漢明橫經問難之義,今予靜攝之中,强而行此者,卽體昔年右文之盛意。命元良代理,雖徹法講,而近者時或講經,亦體孔聖好學之意也。于今望七之年,效漢高太牢祀孔子之意,躬酌獻于四聖,坐此堂而視學,射不過六藝中一,而有射于射壇,觀射于射壇之儀,大抵士之不讀書,今世之痼弊,噫,予雖涼德,於元良,在君父之位,於諸生,有君師之道焉,以予之氣,其復視學,豈易乎哉?其雖淺學,先行躬率之義,先讀紫陽朱夫子大學序文,次試講書官本館官及儒生,而先諭此意。吁嗟靑衿,咸須知悉,其爲勉焉。仍命承旨,更謄一本,使宣諭於諸生曰,今人不讀書,小學灑掃等節,雖似微細,皆治平之本矣。洪象漢曰,今番事,大段聳動,故儒生多入來矣。上曰,雖有聳動,亦不無査滓之患矣。象漢曰,今豈有如此之事乎?上曰,儒生皆後日朝官,而終難免黨字,是豈非査滓乎?李喆輔曰,御製綸音,不但宣諭諸生,請懸板此堂。上曰,其言好矣,卿可自言之。上親讀大學序畢。洪象漢曰,今日亦甲子日矣。上曰,果然乎?世間事誠異常矣。二月甲子之相符,一何奇也?鄭尙淳,進讀關睢章。上曰,此詩,誰所作也,尙淳曰,宮人爲文王願得淑女而作也。上曰,此章論說甚多,予則以爲,宮人形容文王之事也。不然,何至於轉輾反側也?象漢曰,是宮人反側也,儒臣之言,是也。鼎輔曰,詩首關睢,何也?尙淳曰,治平之化,本之家室,如乾坤之首易也。象漢曰,非乾坤,乃咸恒之義也。上曰,我國無學詩者,詩安在?尙淳未及對。南有容曰,有辭而無樂,尋其辭而復其樂,則是聲氣之和,而得詩之本也。上曰,此言誠好矣。摠管朴弼幹,略欲論說,未及畢。上曰,視學體重,而侍講官外,侍衛中,有勦說者,推考,可也。元仁孫,讀堯典。上曰堯之試鯀,何也?仁孫曰,當時才無出鯀右者,且四岳薦之,故試之也。李世澤,讀文王章。鼎輔曰,常服黼冔,何也?對曰,國雖亡而猶衣舊服,是不忘舊也。鼎輔曰,非但此也,勸戒之意,亦在其間矣。上曰,上天之載,無聲無臭,所謂命者,何謂也?世澤曰,是福善禍陰,是自然之命也。上曰,是不然,人心之所在,天命可見矣。李宜哲,講大明章。上曰,毋貳爾心云者,何謂也?對曰,殷師甚衆,武王雖燮代,恐衆心先怯,故使勉飭欲無疑矣。上曰,命此文王者,何事也?對曰,下章所論,皆天命之效也。上曰,不顯其光者,何謂也?對曰,此則贊美其親迎感儀之盛也。上曰,此言皆有識矣,此章之本,在何處?對曰,上章旣言緝熙敬止,此章言小心翼翼,是爲宗旨矣。上曰,所言皆當矣。李成中曰,此經學之人也。洪準海,讀綿章。象漢曰,乃立冢土,戒醜攸行者,何也?對曰,不用命,戮于社,且受賑而出,是非戒醜攸行乎?鄭光淳,讀棫樸章。上曰,勉勉綱紀云者,何謂也?對曰,勉勉其德,能爲四方之綱紀也。上曰,左右趨之者,何謂也?對曰,文王德盛,人心趨附之謂也。李壽勛讀旱麓章。上曰,求福不回者,何謂也?對曰,福不可回道而求,惟君子愷悌,故能求福而不回也。上曰,今番講官,皆善論難矣。李喆輔曰,皆精抄故然矣。上謂鄭弘淳曰,本館有善講者乎?對曰,皆無之,獨有一人矣。上命入講。定州人金再郁進伏。上命讀禹貢曰,毋怯而快讀也。讀畢。上曰,儒生抄出者幾人?弘淳曰,金時準長湍人,趙協咸昌人,嚴璘,嚴瑀之從弟也。李淞,故坤之子,鄭昌朝,光忠之子,柳義養,故承旨泰明之孫,安大濟,前郡守錞之子也。上命進伏。上曰,兩掌議,頃於崇文堂,已進講,自其下進講,可也。時準,讀中庸第一章。上曰,善讀之矣。鼎輔曰,經學之士也。上曰,致中和,則何以天地位,萬物育?對曰,天地萬物,本吾一體,故能致於吾身,則自然有位育之功矣。上曰,天地何以能位焉?對曰,天子,有四海之天地,諸侯,有一國之天地,卿大夫,有一家之天地,士庶人有一己之天地,能致其工夫,使理氣爲一體,則自然而位矣。上曰,何以知其能位也?對曰,風雨時,陰陽調,草木鳥獸咸若,以是知位育之效也。上曰,善對矣。年幾何?對曰,五十三矣。趙協,讀第二章。上曰,小人何反中庸也?對曰,君子力行而得中,小人不能,是故反之矣。問時中。對曰,禹稷之三過其門,顔子之簞瓢陋巷,不同道,反之,則非時中也。問小人之無忌憚。對曰,如將廣之中庸,自以爲中,而皆反中庸者,是也。嚴璘,讀第三章。上曰,集註所謂人所同得,初無難事者,何也?對曰,受天之賦,各有當行之法,非有高遠難行之事,故云然也。上曰,然矣。李淞,讀四章。上曰,賢者過之者,何也?對曰,無過不及曰中,而天資高者,或未免過焉,故云然也。上曰,鮮能知味者,何也?人豈有食而未知味者乎?對曰,中庸者,日用不可須㬰離,故以切近者取譬言,常人,如食之而不知味也。李鼎輔曰,此儒,亦有經學之名矣。鄭昌朝,讀第五章第六章。上曰,何以舜爲大知也?對曰,不自仁,取諸人,故曰大知。上曰,執其兩端者,何謂也?對曰,擇而用中之謂也。上曰,斯以爲舜者,何也?對曰,德盛如此而後,斯可爲舜之謂也。柳義養,讀第七章。上曰,旣擇而不能守,何也?對曰,工夫有知行,雖擇而難於久行之謂也。上曰,汝亦知行路,豈可半塗而廢乎,路豈泥而難行乎,險而難行乎?對曰,路則不泥不險,平正大路,而期月之內,不能持久,而易致終始之有異也。上曰,汝於何年入侍乎?對曰,乙卯年,入三揀擇矣。上曰,汝是月城尉時副望,其間已長大,予豈不老乎?今番講生,皆可達之人,此儒,亦可達之人也。安大濟,讀第八章。上曰,顔子眞知者,何謂也?對曰,知非外面,是眞的云云然矣。上曰,得一善眷眷註,又言其擇者,何也?對曰,此卽精擇工夫也。上曰,然。復命諸儒就坐。命金時準進伏曰,中庸一卷,特爲賜送矣,仍命使之卽爲謝恩。上命大司成,率兩掌議入侍。上親表小序,書大學卷首,出賜太學,遂下敎曰,代理之後,無法講之事,而今予視學者,亦有深意,儒生之不讀書,誠一痼弊,大成殿在前,況此冊,有先師心法,可不讀而師乎?皇朝二字,今年尤有意,爾等其勉之。遂命大司成,押班率儒生謝恩。仍傳曰,明日明政殿視學,入參儒生,當試表,試官,以侍講官中洪象漢·李成中·南有容,講書官中鄭尙淳·元仁孫·李宜哲·李世澤爲之,試所承旨,以禮房承旨仍察,侍衛望寶劍外,以入直擧行,殿坐時刻,以辰正三刻爲之,懸題後禮畢,而入侍便殿,科次。李成中曰,旣已預定試官,則臣等不可出外矣。上曰,事體然矣,隨入闕內止宿,可也。鄭弘淳曰,明日若以宮擧案許赴,則今日入參者,多見漏,何以爲之耶?上曰,前亦有方外許赴之規,以今日入參者擧行,嚴禁隨從,犯者停擧事,申飭。禮畢還宮時,李益炡問候畢,請進粟米飮。上命隨後。李彜章所啓,廣州前留守李昌誼,莫重密符,使褊裨替納,事體未安,推考,何如?上曰,依爲之。上駐輿碑閣,召兩掌議四色掌入侍。命蔡濟恭高聲讀碑。敎曰,元良入學時,建此碑,今年尤所當飭,此則宗師之訓,諸生,無以予言視之也。觀今日朝廷,似無告厥成功之氣像,孔子誅少正卯,不過以亂政,況今則有亂國之漸,孔聖若在,不知有幾箇少正卯,當自賢關而先飭,汝之子子孫孫,毋使有少正卯,亦勿以今番從享爲幸,思其本源,可也。若有人只知其父祖,不知其始祖可乎?汝等無以今番事,爲觀瞻之擧,而歸而讀書,書中自有汝師矣。明日掌議押班,毋令雜亂,不然,當自汝而先飭矣。又傳曰,雖以山名茶名,其猶疑眞忘未覺矣。今因呼名,乃覺祛酒之後,不可仍其名,司饔酒色之名稱,以茶色事,分付廚院。上入靑陽門,命進粟米〈飮〉,召兵判李喆輔入侍,刪改宣諭諸生綸音,命出標信,分付。駕入明政門,卽解嚴。上入賓陽門,諸臣退出。
上在昌德宮。常參·經筵,以代理停。
下直,大興郡守李煒。
大王大妃殿·中宮殿,藥房口傳問安。答曰,知道。
金相福達曰,明日常參,取稟。令曰,停。
李彜章達曰,大司憲閔遇洙,掌令李奎徽·李基德在外,執義李敏坤,持平南雲老呈辭,趙重明未肅拜,今日以監察茶時之意,敢達。令曰,知道。
藥房啓曰,伏未審夜來,聖體調攝,若何?昨日動駕,酌獻文廟,移時視學,向夕還宮,憊眩之候,寢膳之節,亦何如?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後一樣,予則一樣矣。
右議政趙載浩八十六度呈辭。令曰,安心調理。
傳于蔡濟恭曰,申時不遠,入侍承旨,先爲詣閤。
崔成大啓曰,卽者禁府都事,以大臣意來言,自今日來月初三日至,刑殺文書,不當出納,推鞫不得爲之云矣,敢啓。傳曰,知道。
又以弘文館言達曰,修撰趙愚,自鄕上來,卽爲牌招,何如?令曰,依。
又以侍講院言達曰,本院新除授兼弼善沈鑧,旣有只推之令,文學鄭存謙,除拜累日,不爲出肅,竝卽牌招察任,何如?令曰,依。
以李東泰爲假注書。
金相福,以戶曹言達曰,依令旨,右議政趙載浩去十二月·今正月·二月,合三朔祿捧,令倉官,更爲輸納于本家,則以爲雖承更輸送之令,而旣辭其職,不敢冒受常祿云,祿捧又不領受,何以爲之?敢稟。令曰,令倉官,更爲輸送,三月祿捧,一竝輸送。
又以戶曹言啓曰,忠淸道牙山倉漕船二月內裝發,自是事目,而本道都事有闕之代,尙未差出,莫重漕運,將未免淹滯,事甚可慮。其代,令該曹,卽爲口傳擇差,不多日內,催促下送,何如?傳曰,允。
李彜章,以御營廳言啓曰,本廳來三月·四月兩朔應立後部後司屬,黃海道五哨軍兵六百七十名內,六百六十九名,已爲逢點整齊矣。三月初一日,東右司軍兵替代後,舊軍放送,而其中安岳軍李準已,未逢點之前,猝然得病,仍爲物故,事極驚愕。斂葬之需,別爲題給,立牲草葬於城門外近處矣。莫重上番,不可一時空伍,其代,以保人中狀健可合者,斯速充定,定色吏罔夜領付本廳,以爲追立之地,物故軍則起送其檢屬,使之返葬事,分付本郡之意,敢啓。傳曰,知道。
又以御營廳言啓曰,今此下番別破陣步軍試才賞格,從分數多寡,以本廳所儲木綿,面給,後別單書入之意,敢啓。傳曰,知道。
又以御營廳言啓曰,本廳來五月·六月兩朔應立,前部前司屬慶尙左道五哨軍兵,四月二十五日,京中逢點,與後部後司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以禁衛營言啓曰,五月番十二番後部中司屬,慶尙右道五哨軍兵,來四月二十五日,京中逢點。依例準二朔立番之意,本道監兵使處,預爲知委,何如?傳曰,允。
又以禁衛營言啓曰,來三月當十一番後部左司屬,慶尙右道五哨軍兵六百五十二名,已爲點閱整齊。來三月初一日,入直軍兵等,依例替代後,舊軍放送之意,敢啓。傳曰,知道
李光運,以義禁府言達曰,卽接月令醫員玄啓祚手本,則時囚罪人崔昌愈·李秉升,俱是抱病之人,累日交次之餘,食飮全却,人鬼莫分,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
以咸鏡監司狀啓,以狀本紙尾削去,從重推考,惶恐待罪事,傳于崔成大曰,勿待罪事,回諭。
以全羅監司狀達,三月朔進上物種中,洗麟石首魚,節候尙早,未及産出,限內不得封進,惶恐待罪事,令于李光運曰,勿待罪事,回諭。
大司憲閔遇洙書曰,伏以臣,病伏田野,與死爲鄰,近因元孫輔養官南有容陳書,政院承命,下別諭,令臣進見如例。臣之病狀,萬無蠢動之勢,而虛辱寵命,方深怵惕,乃於日前,混入於書筵官別諭之中。又被隆旨,責勉愈摯,開示愈切,臣奉讀以還,慙懼靡容。噫,臣本脆薄多病,自癸酉春間,猝得咳喘之症,轉輾沈痛。今至四年,寢食漸減肉漸消,日就難醫之域,而最是氣升痰逆喘氣頻發。當其喘發之時,聲如引鉅,頃刻欲絶,雖跬步之間,少有動作,輒見其害,常倚枕几,作一偶人,似此症狀,何以責之以常人之事?而至於出入闕庭,登降法筵,初無可議也。臣之至庸極陋,最出人下,資藉門蔭,謬通臺職,節次推排,以至今日,則所被職名。無非國家優待儒臣者,臣誠恧蹙不安,置身無地,而在外之人,屢煩辭章,亦係朝禁,虛帶泯默,訖未蒙處分。臣聞先正臣金集,告于孝宗大王曰,憲長得人,則可以致治,此實審熟經歷之言也。夫昔之人,以是爲致治之具,則其責任之重,有如是者,從此誅亂逆正倫綱之際,尤宜選用剛直敢言之士,以畀此職,而乃反抛棄於病昏垂死之身。仍復一向靡繋,無所變通,不唯臣私分之兢惶,其於朝家之擧措,何如也?臣於憲長,固不當一日冒居,以病公私,而至若胄筵勸講之職,元孫輔養之任,以臣癃病之喘,實無出入陪侍之望,則强起承命,其路無由。且其國子兼任,決非臣所可叨冒,是宜一倂鐫改,無使賢路久妨。且臣竊有不安於中者,雖甚猥䙝,敢此附陳。前夏本州前牧使元重會之被憚也,擧臣姓名而爲言,雖以爽實,旋卽停達,而臣心惶悚,至今未已。今重會,又以別還事,與後官兼官,竝被譴罷,而臣於此,實有犯焉。臣生理素薄,十口之命,惟恃官糶,而至於昨年,則適遭妻喪,治喪營葬之需,無處着手。請得別還於本邑,前後所用,殆至十數石之多,臣旣冒法于私,貽累官長,而獨免罪責,其在綜核之政,豈宜若是?伏乞离明,俯垂監燭,特遞臣本兼諸任,仍治臣自罹公法之罪,以嚴邦憲,以安微分,千萬幸甚。答曰,覽書具悉卿懇。別諭敦召,莫回卿心,辭章繼至,莫非余誠淺未感孚之致,心焉忸怩,常又有悶切者何?卿以世祿之臣,養德山林,講明義理,實地修行,豈比於在朝之恒人乎?余之思卿,一念,夙夜匪懈,國不祭酒,元孫輔養,決非固辭之職。噫,欲致山林宿德之士,捨卿而何,捨卿而何?卿其體余心腹肝膈之諭,勿復固辭,亦勿爲嫌,卽速上來,補我不逮,補我不逮。
丙子二月二十七日午時,上御明政殿。親臨儒生製述入侍時,行都承旨吳彦儒,左承旨金相福,右承旨蔡濟恭,左副承旨李彜章,右〈副〉承旨崔成大,記事官李世孝·柳戇,記事官權穎·李世演,試官洪象漢·南有容·李成中·元仁孫·鄭尙淳·李宜哲·李世澤,以次進伏。藥房提調李益炡曰,夜來聖候,如何?上曰,一樣。粟米飮進御乎?上之,服之矣。吳彦儒曰,皇明恩賜御製櫃長廣尺量,以內尺爲之事有敎,而尙方鍮尺,與內尺長短,未能詳知,何以爲之耶?上曰,尙方尺,當內入較量矣。彦儒所啓,本院本無米布,在前工匠使役時,有戶料金布,磨鍊上下之例矣。今番匱藏之役,工匠料布,亦依前日戶·兵曹磨鍊上下之意,分付,何如?上曰,依爲之。兵曹判書李喆輔所啓,今番老職,常漢外,盡爲付職事,曾有下敎矣。吏曹啓下者,則當初隨所聞抄出,故區別不甚難,而漢城府及京畿成冊,則混同抄錄。自該曹,實無區別之勢,京畿如此,則各道亦可推知,更令京兆及諸道,兩班·中庶常漢,秩秩區別,草記或狀聞,以爲憑考之地,何如?上曰,依爲之。上曰,館儒皆自本館給試紙乎?濟恭曰,科在望前則以朔焚香到記給之,望後則以望焚香到記給之,今番入淸齋者,皆願得而本館不得許之云矣。上曰,以今番觀之,若除隨從,仁政殿庭,設庭試似恢恢矣。彦儒曰,承旨一員,當留院矣。上曰,同副爲之,可也。上謂李喆輔曰,前亦下敎,而李長燁·許瑬,皆久滯不收用也。上曰,當懸題,承史侍衛皆退出,懸題後還入。上曰,收卷後,承旨,持試卷入侍科次,而今番若用當今,則當拔去,以此呼諭儒生,可也。上入賓陽門,諸臣退出。
丙子二月二十七〈日〉申時,上御崇文堂。科次入侍時,右承旨蔡濟恭,記事官柳戇,記事官權穎·李世演,試官洪象漢·李成中·南有容·元仁孫·鄭尙淳·李宜哲·李世澤,以次進伏。上曰,收券爲幾何?濟恭曰,九百二十五張矣。上曰,何太少也?儒生狼狽於此題矣。蔡濟恭所啓,收券各軸塡字時,漏字,至於十字之多,事極駭然。臣亦有不察之失,惶恐敢達矣。試官李成中曰,九試券字號書塡之規,以千字冊順數書塡,而今番收券官,則各自分執,橫數書塡,致令字號,間斷落漏云,誠極駭然矣。洪象漢曰,此亦由於任便之致,其在懲後之道,不可置之。收券官,竝拿處,下吏,令攸司從重科治,何如?上曰,依爲之。上贊達德於建極之句,申飭之下,極非矣。雖善作之,可置落科矣,合考,則分京鄕爲之,可也。上曰,京鄕不必强爲相等,觀其文之有無爲之,可也。成中曰,旣各賜第,則其下,不必强同矣。上親拆榜狀元尹景祖。上曰,是誰也?注書出問而來,可也。臣戇出問館吏,皆不知,旣復命。至金器大,上曰,此家百年後始出科,奇哉奇哉。予將入告慈堂,心實喜之,其爲人亦精矣。慈聖七旬,得有此事,尤幸尤幸。拆合考榜至李學源,元仁孫曰,李喆輔之第二子。李成中曰,才士也。至權導,洪象漢曰,故判書權之子也。上曰,然乎?甚可人也。復命拆違格試卷畢。上命書傳敎曰,居首生員尹景祖,幼學金器大,直赴殿試,之次生員洪秀輔,進士李憲鎭,幼學朴經源,進士尹錫烈,各給二分,製述儒生直赴及之次人,明日竝來待。寫畢。上曰,予當速往告慈殿矣。諸臣退出。
上在昌德宮。常參·經筵,以代理停。
自午時至未時,日暈。
李光運達曰,明日常參,取稟。令曰,停。
李彜章達曰,大司憲閔遇洙,掌令李奎徽·李基德,執義李命坤,持平南雲老呈辭,趙重明未肅拜,今日以監察茶時之意,敢達。令曰,知道。
藥房都提調臣兪拓基,提調臣李益炡,同副承旨臣李光運啓曰,伏未審夜來,聖體調攝,若何?臨殿試士,夜深乃罷,憊眩之候,寢膳之節,亦何如?前劑入湯劑,已盡於昨日,且有及時稟定事,臣等,今日率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣,而前劑湯劑,尙有餘貼,明日入侍,宜矣。
大王大妃殿·中宮殿,藥房口傳問安。答曰,知道。
右議政趙載浩八十七度呈辭,令于蔡濟恭曰,安心調理。
蔡濟恭達曰,右副承旨崔成大,今日不爲仕進,卽爲牌招,何如?令曰,依。
以兼弼善沈鑧牌不進罷職令旨,令于李光運曰,推考徽旨捧入。
李彜章啓曰,假注書李東泰,時無職名,令該曹依例付軍職,冠帶常仕,何如?傳曰,允。
蔡濟恭啓曰,入格及第及儒生,依下敎來待事,微稟。傳曰,入侍。
傳于崔成大曰,今日別軍職試才時,南行別軍職朴尙淳,柳葉箭十巡居首,直赴殿試。
傳于李光運曰,御製編次人,明日食後,使之入來。
崔成大啓曰,都摠府郞廳來言,闕內入直軍兵,夜巡檢云矣,敢啓。傳曰,知道。
李彜章,以兵曹言達曰,景福宮假衛將李命圭,慶德宮假衛將崔龍瑞,身係軍門,勢難兩處供直,輪番之際,多有掣礙之弊云,不可兼察,所帶衛將之任,竝今姑改差,何如?令曰,依。
又以司僕寺一二提調意達曰,本寺分養馬,如有故失瘦瘠病傷者及過限後來納者,則每於畢上納後,抄出分授營邑,從輕重依法典施罰,而其間有赦令,則例皆蕩滌矣。乙亥年時推歲抄,事在赦前,似不當循例擧行,何以爲之?敢稟。令曰,蕩滌。
兵曹參知申暐書曰,伏以歲初邦慶之滋至,寔我東方億萬年無疆之休,朝野交抃,動植均歡。如臣釁孽餘蹤,小須臾無死,獲覩無前之盛儀,區區攢頌之忱,曷有其極?仍念臣負天地無所容之大戾,而蒙人臣不可得之至恩,生出鬼關,復入脩門,霜雪雨露,無非至敎。譬如枯枿春回,死灰煙生,薰沐蠢發於大化陶匀之中,而罪累積躬,不敢齒於人流,俯仰踧踖,撫躬自悼。噫,臣本庸愚,百無肖似,釋褐立朝,今已十有八年,而旣無絲毫之裨補聖世。幸際洪造,濫被拂拭,踐歷華要,遂躋下大夫之列,自其頂踵毛髮,皆是我大小朝之所賜。平日所以自勵而圖酬者,只知不欺其心,事君無隱之道而已。至於互相異同,傾軋排擊之習,人或不以相擬,一味摸稜,周遮苟且之態,臣亦不忍爲此矣。頃年一書,斷斷無他,適忝言地,略陳所見,竊自附和平稱停之論。而忱誠無素,不能見信於君父,倉卒封章,辭不達意,無妄字句,未免自陷於大何,莫非臣罪,何嗟及矣?半夜前席,致勤天威,赫然誅責之嚴,爲人臣子者,萬萬滅死,而不足贖之罪也。嗚呼,臣非木石,猶有人心,當此之時,神精震剝,惟俟闔門之就戮矣。不意聖度天大,特寬其死,投之有北,貸其一縷之命,恩山德海,糜粉難酬,絶域嚴棘,如赴樂地,畢竟處分,減等撤籬,罪止編配,非辜伊恩。臣於是,益仰仁天好生之德,自訟爲臣無狀之罪,而追思洊被之嚴敎,魂夢猶驚,靜檢自速之重辜,金木亦輕,有臣如此,尙何偃息於覆載之間也?唯期長禦魑魅,埋骨塞土,永作荒磧之羈魂,少謝其罪之萬一,不自料雷雨作解,霈澤傍流,脫之囚山,許其南歸,此豈負罪微臣所可獲者哉?頃年極塞,隻影靡依,每瞻北宸,血淚無從,而忽乃有隕自天,回罪爲榮,殆若夢寐惝怳難狀,感激九頓,不覺聲淚之俱發,塞叟邊氓,亦皆來慰,莫不咨嗟詠歎。欽誦我聖朝廣大之澤,無使一物之失所,況臣生死肉骨之感,當作何懷?歸依松楸,益復省愆,雖値邦家莫大之慶,混被一例甄敍之典。此雖出於遇慶同仁,藏垢一視之聖意,而顧臣薄竄未足償罪,纔宥卽敍,有若循例,聖恩益隆,而臣罪益重,榮寵愈厚,而臣心愈惕,跼天蹐地,靡所自措。杜門荒郊,分甘永棄,乃於今者,千千萬萬意慮之外。又有此騎省佐貳之除,臣是何人,而宿罪自如,新恩洊加,驚惶隕越之極。益不知置身之所,而以臣負犯,過蒙容貸,尙此備數於槇目之列者,已是造化生成之澤,則又敢望拔諸坑坎之中,復侈簪履之記哉?臣雖頑然,不能自滅,而憑恃誤恩,儼然冠冕,揚揚如無故者之所爲,義分之不敢出也。今臣危苦之情,唯在於泣血追愆,沒身田畝,以盡自贖之道,若其官職去就,非所可論,而宿衛重地,不宜一日蹔曠,玆還私次,披瀝陳懇。伏乞离明,俯察臣悚蹙之忱,亟削臣見帶之職,仍令選部永刊仕籍,以爲人臣不忠者之戒焉。答曰,覽書具悉。爾其勿辭察職。
修撰趙書曰,伏以惟天惟祖宗,眷祐我邦家,昨年天討之夬伸,歲初縟儀之順成,實是亘古稀覯之慶也。臣罪補下邑,雖未參崇呼之班,瞻望雲天,自不勝舞蹈之忱,臣於館職,自劃有素,積犯違逋,已多年所。再昨冬惟我大朝殿下,半夜臨殿,嚴召荐降,而鐵限在前,不敢秪承,徊徨抑塞,求死不得。至今追惟,寢夢猶悸,幸蒙聖度天大,不惟不加誅殛,特畀以關東善地,臣誠惶隕感泣,不知死所,含恩就途,訟愆度日矣。乃者玉署除命,忽下於千萬夢想之外,華銜仍舊,馹召繼至,榮動海堧,光生一路。臣聞命九頓,感涕無從,雨露霜雪,罔非至敎,渥海恩山,將何圖報?冞增兢惶,無地自容,惟當蹶趨承,粗伸義分,而雪路間關,旣未趲程,賤疾且苦,自致濡滯。昨始來伏私次,而顧臣臲之情,與前無異,豈可諉之以時移事往,一經恩補,而復以滓穢之蹤,敢爲僥冒之計哉?廉隅大防,不可以自壞,論思重任,不可以虛縻,區區此義,參前倚衡,咫尺天陛,無以伸叨謝之忱,臣罪至此,尤無所逃。且臣本來情勢之外,又有萬萬焦迫者,臣之老母,素患風痺之症,積年彌苦,長在床褥,寧日恒少矣。近因將攝失宜,重觸風寒,症勢越添,眞元暴虛,藥餌罔效,氣息如綫,臣以獨身,三載離違之餘,幸得蒙恩歸省。而病又如許,若將難保,臣方左右扶將,焦煎罔措,實無頃刻離捨之勢,官職去就,更無可論。玆於召牌之下,隨詣闕外,略陳危懇。伏乞睿慈,俯垂矜怜,亟削臣職,仍治臣違傲之罪,以昭法紀,以便救護,不勝幸甚。答曰,覽書具悉。爾其勿辭,救護母病焉。
丙子二月二十八日辰時,上御舊弘文館。及第及儒生入侍時,藥房追後入診。承旨蔡濟恭,假注書李東泰,記事官權穎·李世演,及第尹景祖·金器大,儒生洪秀輔·李憲鎭·尹錫烈,都提調兪拓基,提調李益炡,醫官方泰輿·許礈·金德崙,以次進伏訖。上命壯元進前曰,此爲誰耶?濟恭曰,正言尹在謙之子也。尹景祖進伏。上曰,汝祖爲何官乎?景祖曰,臣祖持平尹焜也。上曰,予望七之年,豈料復爲此視學之擧乎?朝鮮,今則比前便是別世界也。汝須惕念,無負此勉喩之意。至金器大,上曰,汝則予別無可喩者矣。慈聖,昨年加上徽號,今年洽滿七旬,汝之登第,又在予望七視學之後,誠貴矣。其慰悅慈聖,果如何哉?濟恭曰,此實殿下誠孝所感也。又曰,儒生朴瀅源,未及尋來,不得同入矣。上命臣東泰曰,瀅源若來召入。臣奉命出問,則瀅源,自昨出場後,仍卽下鄕云,臣以此入達。自壯元至諸生,上各詢姓名年歲及父名何?又以次命誦所製科文訖。上曰,已下敎壯元,今無更喩,各自勉旃。仍命退出,上曰,都承旨所掌御畫櫃小識,方刻於尙衣院,小識兩草本,注書持入。臣東泰,承命奉入,上命承旨讀御畫櫃小識。濟恭,讀至縣以來牌。上曰,來字改以牙字,又至恩賜之寶章六字。上曰,祛其之與六兩字,改以恩賜寶章八字,可也。濟恭改書訖。又命讀三朝遺衣藏櫃小識,至皇朝所賜御衣御筆。上曰,御筆則非皇朝所賜,而混視之以御賜,爲易矣。濟恭曰,似不然矣。濟恭盡讀訖。上命承旨書傳敎曰,今番皇壇親祭翌日,宣武祠,遣都承旨致祭,平壤天將祠宇,令道臣,親祭香祝,自京下送。出榻敎上命臣東泰進前曰,汝叔已故,予心愴然,汝叔誠孝子矣。忠孝本無異致,旣孝子則亦豈不忠乎?汝須以此自勉。上又命承旨書傳敎曰,內局入侍,明日爲之事,雖下敎,大王大妃殿進御六君子湯,依前加劑五貼以入。出榻敎諸臣遂以次退出時。上召臣東泰下敎曰,首醫及提調,如未出去,使之入侍,退出諸臣,還爲入侍。臣東泰,奉命趨出,偕內局提調及醫官等入侍。兪拓基進伏曰,近來朝寒少暖,昨試儒生,且入夜殿坐,聖體,若何?上曰,一樣矣。今日仍爲診筵,好矣。拓基曰,大王大妃殿氣候,如何?上曰,一樣。而湯劑昨日停止,劑入生脈散,已進御,桂枝,以喉乾症拔之耶?拓基曰,問之醫,非有喉乾症而拔,桂枝當初已不入云,姑觀後日日次,徐議入之,似好矣。方泰輿曰,雖入桂枝無妨,姑寧停止爲宜非爲喉乾而不入,日氣漸暖。且聞醫女所傳,則的未知其如何。奉慈敎後,後日日次,定之宜矣。上曰,姑觀五六日動靜,入之如何?泰輿曰,頃減桂枝,而六十貼進御,東朝必有效,此乃對症用之萬全無害,若多進桂枝,則喉乾症,似加,前頭難矣。上曰,入桂枝幾許而曰,多乎?泰輿曰,三兩半矣。上曰,無乃太過乎?予以拔之爲定,則固當停止,而旣有痰候,停止,豈不爲難乎?外氣,似是助痰矣。濟恭曰,勿論治痰與補痰,若挾感氣,則姑停止,宜矣。上曰,今姑未的知矣。拓基曰,諸醫所見略同,皆以停止爲言,姑觀後日日次,定之似宜矣。上曰,予則欲令明日入診矣。人蔘兩重服之,而若水投石,無異飮羹矣。拓基曰,殿下連日勞動,聖候不瑕有所損而然矣。李益炡曰,旣召首醫,診察,似好矣。上曰,旣已入侍,首醫,只爲診脈,可也。泰輿診訖,退伏曰,脈候異於向時,氣弱而不浮大矣。上曰,以脈觀之,服理中湯外,無他道,而姑服粟米飮,何如?理中湯,幾盡服之矣。泰輿曰,理中湯,依本方進御雖無益,然而停止爲難,而理中湯則加人蔘二錢,粟米飮則入三錢或二錢重,而進御,似好矣。上曰,然則粟米飮入三錢,當服之,而理中湯,則姑止之,可也。上命承旨書傳敎曰,慈殿湯劑,停進當否?提調旣已入侍,而方服粟米飮,當觀勢進御理中湯,更觀一日次,當繼進,明日診筵,不必爲之,令藥院知悉。出榻敎拓基曰,明日入侍,則臣等將欲仰達矣。今已入診,敢陳所懷矣。殿下,近來勞動,果何如哉?向日,自社壇聖候未寧之後,臣等焦迫之心,至此未已。今此皇壇親享,又將徹宵,殿下之意,固出於盡禮致敬,而凡事,自有分限,禮言老者不以筋力爲禮,殿下望七之年,又有此未寧之候,則攝行有何未安乎?上曰,若又氣憊,則豈可强爲之乎?省牲器後,氣或如目前,則予豈忍攝行乎?拓基曰,殿下必欲致敬,則伊日只行省牲器,卽爲還宮,少無歉矣。上曰,雖不能躬享,予豈忍不宿於齋殿乎?若氣憊而難强,則當臥聽鍾鼓之聲矣。拓基曰,勿論將事與否,齋殿甚疎冷,而近來夜氣亦寒,豈可經宿乎?上曰,三皇陟降,想必臨願,我國,則保有今日而皇朝旣無之,況今年異常年,則何忍不盡誠乎?拓基曰,豈不顧聖躬而如此乎?雖使小臣,奉命將事,亦難矣,況望七之年乎?上曰,旣有宗臣,予若難强,則當使之攝行矣。拓基曰,若退計五六年,則臣等,仰請親享,未可不可,而卽今聖算漸高,若侵夜將事,則不知不覺之中,必有傷損矣。雖差一二年之間,其所以保嗇者,比前尤自別矣。況一自社壇以來,臣等思之猶懍然,豈可纔經一月,而又爲此擧乎?益炡曰,都提調所達,誠是矣。非獨臣等,職在保護而爲此言也。目今急務,莫如保嗇聖躬,惟願體念焉。上曰,氣雖若此,所可怪,卽每往其處,後如推而步如飛,少不爲難,今亦當觀一日次爲之,而第予有執心矣。濟恭曰,藥房諸臣,如是苦口陳達,豈不顧聖躬之調攝乎?拓基曰,下敎如此,臣不敢更言,而氣若少不如前,則必勿勉强行禮,千萬伏望。上曰,省牲後雖起往,必不愧於唐高宗矣,當觀勢爲之耳。拓基曰,王世子脈候,診察後,劑藥入之之意,已仰達,今當率諸醫入診,故敢達矣。諸臣遂以次退出,已巳時矣。
丙子二月二十八日午時,王世子坐樂善堂。藥房入診時,都提調兪拓基,提調李益炡,承旨李光運,假注書李東泰,記事官權穎,記注官鄭存謙,記事官鄭尙淳,醫官方泰輿·許礈·李以楷·李泰遠,金德崙,以次進伏訖。兪拓基進伏曰,春煦漸暖,卽今睿候,不平之氣,若何?令曰,近以感氣不能食矣。拓基曰,挾感已久,湯劑連爲進御乎?令曰,連服之矣。拓基曰,聞醫官所傳,則湯劑盡吐出云,臣等不勝驚慮之至矣。令曰,果吐之矣。拓基曰,頃已仰達矣。男子本是動物,騷通鬱氣,然後自可無病,冬日閉藏,則腠理不開,而至於春後,則萬物無不發揚。雖以凡人向衰之年論之,此時固不可一向壅鬱,況春秋鼎盛之時乎?凡容鍼之穴,外風或入則腠理開而感氣易得矣。令曰,然矣。李廣運曰,都提調所達,誠是矣。拓基曰,醫官旣已入侍,當診察矣。令曰,依爲之。諸醫進前診訖,方泰輿退伏曰,脈候左右三部少沈中帶數,右寸關數虛大而氣下卽舒,掌心不甚溫而微有熱候矣。諸醫所見略同。拓基曰,諸醫皆曰,脈候似數云,卽今嘔氣,若何?令曰,嘔氣少愈,而頭部運動甚難矣。李益炡曰,縮氣,朝進蘇橘茶後,如何?令曰,比昨不加矣。泰輿曰,卽今微有感氣,宜進蘇橘茶,而太和湯則乃是調理之劑,姑觀數日,進御,宜矣。金德崙曰,嘔氣全是濕痰,挾感而發,太和湯,不宜於感氣,追後進御,宜矣。拓基曰,諸醫所見皆同,姑停湯劑,連進蘇橘茶,宜矣。令曰,依爲之。益炡曰,口味,何如?令曰,甚無味,雖飮醎,還淡矣。拓基曰,雖有厭症,必數進水剌,宜矣。進一匙則有一匙之益,若强忍連進,猶勝於苦口之湯劑矣。益炡曰,開窓通氣,亦爲暢鬱之道矣。令曰,然矣。諸臣遂以次退出。
上在昌德宮。常參·經筵,以代理停。
李光運達曰,明日·初一日·初二日大報壇親祭齋戒,初三日親祭正日,此四日常參,頉稟。令曰,知道。
李彜章,以都摠府言啓曰,今日入直內三廳武兼·禁軍及軍兵等,當爲中日習射,而大報壇親祭肄儀相値,不得爲之之意,敢啓。傳曰,知道。
又以都摠〈府〉言達曰,副摠管朴弼榦,以大報壇親祭肄儀時侍衛事,議政府晝仕出去之意,敢達。令曰,知道。
李光運,以弘文館言達曰,本館上番校理臣鄭尙淳,下番副修撰臣李宜哲,大報壇親祭時,以執尊,今日議政府肄儀時,晝仕出去之意,敢達。令曰,知道。
金相福達曰,右承旨蔡濟恭,今日不爲仕進,卽爲牌招,何如?令曰,依。
李光運,以弘文館言達曰,副校理柳正源,自鄕上來,卽爲牌招察任,何如?令曰,依。
以副校理柳正源牌不進罷職令旨,令于李光運曰,推考徽旨捧入。
右議政趙載浩八十八度呈辭,令于李彜章曰,安心調理。
傳于李光運曰,儒臣,持詩傳第十卷,入侍于世子宮差備。
傳于崔成大曰,初二日擧動時,侍衛及守宮承旨,以二十六日侍衛·守宮,仍。
吏曹口傳政事,金斗秋爲永春縣監。
右承旨蔡濟恭書曰,伏以臣於再昨,收卷官拿處之事,有不勝惶懍悚蹙者,蓋法殿試士之日,臣適膺試所之役,收卷卽畢,將欲詣閤,館所下吏,以試卷所塡字數,間有落漏,始爲來告。此實近來所未有之事,雖甚駭痛,亦無可奈何。遂以此陳達於科次入侍,仍請不察之罪,而聖度天大,只下收卷官拿處之敎。蓋此事,雖由於館吏,專事任便,官員曾未閱歷之致,而臣旣承蕫察試所之命,則凡有科場做錯郵罰之降,宜自臣先。今乃歸罪於遐方冷宦之蹤,獨以倖逭爲幸,揚揚冒進於榮次,則人雖不言,臣獨不愧於心乎?念臣屢叨喉司,觸事瘡疣,平素憒憒之實,已爲离明之所俯悉,而今此一事,尤屬儱侗,自知甚明,意絶供仕,召牌雖降,承膺無路,玆敢略陳短章,仰請譴罰。伏乞邸下,亟遞臣職,仍令有司治臣溺職之罪,以肅朝綱,以安私分,千萬幸甚。答曰,覽書具悉。爾其勿辭,從速察職。
刑曹參議金時粲書曰,伏以臣,於前夏,猥叨諫長,臣之自劃言地,垂二十年,夫豈有一分冒進之勢?而適當大朝親臨鞫囚之日,事體嚴急,他不暇顧,章皇入肅,而半日參鞫,自陷溺職之科,徒喪素守,莫效嚴討之義。雖荷寬典,罰止削黜,而臣心惶愧,無以自贖,曾未幾何,旋下蕩滌之恩,繼而除旨,忽復遠及於屛伏省愆之中,臣誠惝怳震駴,莫省攸措。念臣鈍滯有素,動輒僨誤,而至於身爲言官,乃以當爭不爭而速愆,則其不勝任著矣,推此以往,何試而可?此臣所以反顧踧踢,無論職事之緊漫,不敢爲冒昧承膺之計者也。第臣負釁之餘,始蒙收錄,揆以義分,不敢偃伏,所當趨造輦下,陳情控免,而所患水土之祟,轉入膏盲。又當冬春之交,火熾炎升,胸膈痞悶,咳喘兼發,日夜哮嘑,㱡㱡床席者,已浹一旬。雖欲擔舁前進,而其勢末由,以此病情,時月之內,實無起動致身之望,一味泯伏,益增罪戾。玆不得不猥從縣道,冒死陳懇,臣罪至此,尤合萬誅。伏乞睿慈,特垂諒察,亟削臣職,無致瘝曠,仍勘臣罪,以昭法紀,不勝幸甚。答曰,覽書具悉。爾其勿辭,調理上來察職。
副修撰李世澤書曰,伏以臣於頃日,謬忝玉署,奉職無狀,以天災後未卽陳戒,重被臺議之非斥,致勤大朝,誨責嚴切,惶悸悚懼,誅罰是甘。而諸僚坐罷之中,獨蒙特遞之恩,罪在溺職,律逭常刑,縮伏私次,懍惕冞深,不自意斥退未幾,誤恩繼下,復授以瀛館之職。臣於此,誠不勝惝怳隕越之至,蓋臣之不堪是職,不特臣自知之明,只此一着,尤可見昏謬憒憒之實矣。其何可徒恃寵靈,揚揚冒出,復玷僨誤之地,有若無故之人哉?露章自劾,見阻喉院,情迹隘迫,陳暴無路,又値親臨視學之日,備差侍從執事之數。分義所在,不遑他顧,放倒廉愧,副急冒膺,而因仍蹲據,斷無是理。玆敢略入文字,仰陳必辭之義,亶出血懇,非假外飾云云。答曰,覽書具悉。爾其勿辭,從速察職。
丙子二月二十九日申時,上御崇文堂。編次人·儒臣入侍時,編次人李喆輔,儒臣李宜哲,承旨李光運,假注書李東泰,記事官權穎·李世演,以次進伏訖。上命臣東泰,召入儒臣,臣偕儒臣以入。李宜哲進伏曰,上番鄭尙淳晝出仕,故未及同入矣。上曰,編次人入侍事,注書出傳之。臣東泰傳命,編次人同爲進伏。上命儒臣讀前受音,李宜哲讀商頌至玄鳥章。上曰,止之。又命臣繼讀,臣讀長發至殷武章。上曰,止之。仍命儒臣陳文義。宜哲曰,商頌古雅,與周頌有異,而或多遺失矣。上曰,此商文耶?宜哲曰,然矣。商人祭祀尙多,而其盡誠享禮者,實有可觀,蓋無出於敬之一字矣。至玄鳥之祥,朱子因太史公記,訂之,以爲聖人之生,與常人自異云。明人,則以爲鳥之生卵,常在於巢中,未嘗移置於巢外,其墮卵者,不可信矣。上曰,玄鳥,或含卵而去,堕之耶?由是觀之,上古多有感應之理,而近來則無之矣。宜哲曰,明人好奇,而與先儒多爲皆馳之論,每如此矣。然以此爲不然者,亦或一道也。蓋人皆以血氣相生,如穀之有種,此明人之所以致疑於先儒之論矣。非特人身之化生,皆有種子。凡一念之善惡,亦有種子,其發諸事外,如種之發穗,是故,古之哲人,必愼其思慮,如農者之培嘉穀而祛稂莠矣。然其所以向善而祛惡者,亦不過致吾之知,使不昡於監別取捨而已。但知雖至而行若不力,則其知也,亦非爲吾之知也。此古人之必其敬而涵養之,讀書而窮理之,此則韋布與帝王,其揆同矣。古人云,王言如綸,其出如綍,此形容其初微終著者,而其所謂言卽又出於思慮者也。若或用力於居敬窮理之工,則其作於心著於言者,如種嘉穀而發美穗矣。上曰,然矣。仍命儒臣退出。上謂李喆輔曰,視學時綸音,似有年月矣。喆輔曰,旣書甲子,則應有年月矣。上曰,然則卿以崇禎紀元後三丙子二月甲子,奉敎書書之,而懸板則字劃深刻後,塡之以泥金,可也。上命承旨,讀北伯狀啓訖。上曰,每年自皇城往開市,其於通官,誠是苦事也。喆輔曰,此則通官輩,果苦之矣。上曰,此狀啓置之,政院·相臣入侍時,轉入,可也。諸臣遂以次退出。
上在昌德宮。常參·經筵,以代理停。
李彜章達曰,備邊司郞廳來言,今日賓廳坐起日次,而右議政趙載浩,方在呈辭中,頉稟。令曰,知道。
蔡濟恭達曰,今日賓廳坐起日次,旣已頉稟,所當持公事入對,而大報壇親祭齋戒相値,頉稟。令曰,知道。
吳彦儒達曰,右議政趙載浩八十九度呈辭到院,而大報壇親祭齋戒相値,留院之意,敢達。令曰,入之。右議政趙載浩八十九度呈辭,令于吳彦儒曰,安心調理。
蔡濟恭達曰,卽者司書李宜馣,以其親病,陳書徑出,原書以大報壇親祭齋戒,纔已還却矣。所當直捧禁推徽旨,而此與舞端徑出有異,推考驚責,何如?令曰,依。
李彜章,以兵曹言啓曰,卽接東所衛將牒報,則司僕東邊宮墻四間許,因雨頹落云。令紫門監爲先把子圍,急速修築,而弘化門入直砲手二十名除出,限修築間,守直之意,敢達。傳曰,知道。
上在昌德宮。常參·經筵,以代理停。
金相福達曰,右議政趙載浩九十度呈辭到院,而大報壇親祭齋戒,留院之意,敢達。令曰,入之。
蔡濟恭達曰,輔德尹學東,弼善李吉輔牌招事,依下,而今日夜深,待明朝出牌之意,敢達。令曰,知道。
又以侍講院言達曰,本院下番司書李宜馣,連日入直矣。以其親病,陳書徑出,說書李海重,自鄕纔已入來云,卽爲牌招入直,何如?令曰,依。
右議政趙載浩九十度呈辭,令于吳彦儒曰,安心調理。
蔡濟恭啓曰,藥房二提調有稟達事,來詣請對矣。以承傳色口傳下敎曰,今日是淸齋,其止之。
又以禮曹言啓曰,毓祥宮展拜,以每年季春稟定事,曾已命下矣。展拜吉日,以何間推擇乎?敢稟。傳曰,以初十日擧行。
傳于李彜章曰,初十日以明政門·敦化門行,依此擧行,以儲慶宮展拜時侍衛·守宮·問安仍。
傳于李彜章曰,初十日步軍五哨,馬軍一哨,禁軍三番隨駕,禁軍光化門前留駐。
傳于李彜章曰,明日亦以明政門行,依此擧行,以文廟酌獻禮侍衛·守宮·問安仍。
蔡濟恭,以禮曹言啓曰,今月初十日,毓祥宮展拜出還宮時,王世子隨駕及闕門外祗迎祗送之節,何以爲之?敢稟。傳曰,竝置之。
又以侍講院言達曰,本院下番,連日闕直,事甚未安。司書李宜馣,以其親病,陳書徑出,兼司書鄭尙淳,以本職入直玉堂,說書李海重,身旣犯染,下番他無推移之員,輔德尹學東,弼善李吉輔,竝卽牌招,以爲推移姑降入直之地,何如?令曰,依。
金相福,以戶曹言達曰,依令旨,趙載浩自去十二月至今三月,合四朔祿俸,令倉官更爲輸送于本家,則以爲雖承更輸之令,而旣辭其職,不敢冒受常祿云,祿俸又不領受,何以爲之?敢稟。令曰,令倉官更爲輸送。
上在大報壇齋室。常參·經筵,以代理停。
傳于吳彦儒曰,政事,當日爲之。
大駕入齋室後,王世子遣宮官問安。答曰,知道。
大王大妃殿,遣承旨問安。答曰,知道之意,敢啓。傳曰,知道。
傳于蔡濟恭曰,承旨入侍。
蔡濟恭啓曰,藥房三提調及判府事李成中,有稟達事,來詣請對矣。以承傳色口傳下敎曰,何以請對耶?卽今不如穩休,其止之。
又以承傳色下敎政院曰,如是惱之,至祭時當庭坐,其止之。
傳于李彜章曰,喧嘩甚矣,禁喧郞廳記過。
又傳曰,朝宗門內,政院書吏外,一竝遠黜之。
又傳曰,卽今開政矣。兩銓下人外,一竝逐出之。
大駕奉審後,政院·玉堂·藥房口傳問安。答曰,知道。
傳曰,原任與內局求對,而旣來此之後,其可止之乎?若止之,則當進水剌矣。
傳曰,前已下敎,若如社壇,則聽鍾鼓之聲而在矣。至今求對,不先不後矣。
蔡濟恭,以禮曹言啓曰,卽接齊陵·昌陵·泰陵·翼陵官員所報,則今此寒食祭享時,兩官不可不備員,而齊陵參奉·昌陵令·泰陵直長·翼陵別檢,俱以有闕未差云。其代,令該曹以在京無故人,卽速口傳差出,預爲淸齋行祀之地,何如?傳曰,允。
有政。吏批,判書申晩,參判趙雲逵,參議朴相德,都承旨吳彦儒進。李天輔爲領議政,金尙魯爲左議政,金尙魯爲兼世子傅,吳載維爲珍山郡守,黃運河爲繕工假監役。承文都提調領議政李天輔,左議政金尙魯單付。
吏曹口傳政事,盧彦益爲昌陵令,蔡緯夏爲翼陵別檢,尹遠東爲齊陵參奉,南得老爲泰陵直長。
有政。兵批,判書李喆輔進,參判吳遂采守宮,參議金陽澤侍衛,參知申暐呈辭受由,左副承旨李彜章進。趙九鼎·李泰華·李基休·鄭觀河·尹弘敎·李壽一·洪重夔·金道錫·嚴慶胤·李泰齊·李普興·李基宗·李德升·任弘紀副護軍單付。姜文耉爲同知,朴尙淳爲部將,趙明鼎爲副司直,李東泰爲副司正,崔商翁爲知中樞,李濎·安重晉·李胤佐·李藖·柳喜培·沈尙益爲同知,尹勣·尹天和·尹天復·南紀明·尹東奭爲僉知,沈得夏爲景福將,鄭趾遠爲慶德將,趙震壽爲忠翊將。
以承傳色下敎曰,禮房承旨,進排官摘奸後,祭井修整與否看審,請承傳色啓達。
禮房承旨蔡濟恭,奉命摘奸進排官,則無頉,看祭井精潔之意,敢啓。答曰,知道。
以承傳色口傳下敎曰,騎郞二人,壇上墻內墻外精潔與否,巡察以來。
又傳曰,致齋申飭承旨,二日式淸齋,今番酌獻禮時,儒生亦二日淸齋矣。勿論親祭與攝行,事當淸齋三日,且皇壇事體尤重,而當該守直中官,當爲淸齋三日,而不過一日致齋,當該守直中官二人,以制書有違私罪律施行。
以承傳色口傳下敎曰,更點似遲到,申飭。
以承傳色口傳下敎曰,明光門·靑陽門留門時,守直中官主人召立而留門,此後依此擧行。
以承傳色口傳下敎曰,已留門喧嘩,申飭騎曹,拱北門外喧嘩,亦招致訓鍊都監敎鍊官,分付申飭。
上在大報壇齋室。常參·經筵,以代理停。
都承旨吳彦儒達曰,右議政趙載浩九十一度呈辭到院,而大報壇親祭齋戒,留院之意,敢達。令曰,入之。
以右議政趙載浩九十一度呈辭,令于李光運曰,安心調理。
以輔德尹學東牌不進罷職令旨,令于李光運曰,推考徽旨捧入。
丙子三月初二日巳時,上具遠遊冠·絳紗袍,自賓陽門以出,皇壇親祭擧動時,都承旨吳彦儒,左承旨金相福,右承旨蔡濟恭,左副承旨李彜章,右副承旨崔成大,注書柳戇,假注書李東泰,記事官權穎·李世演列侍以從。上至齋殿門外,召李彜章,命書傳敎曰,領敦寧李天輔,判府事金尙魯拜相。出榻敎上曰,政事,當日爲之。仍入齋殿時,卽爲行禮事,下敎。少頃,上具冕服以出。吳彦儒跪進圭,上執圭,至壇所就位,行四拜禮後,趨詣壇上奉審時,上曰,壇上第一位,黃袱誤覆,當該守直中官,從重推考,可也。出擧條上奉審第二第三位訖。上曰,拜席不可以黃色,改之。上降詣省器省牲位訖,命禮判往視明水。上曰,今後則雲步劍,止於冽泉門外,其餘侍衛諸臣退去事,下敎。禮曹判書李成中曰,風日甚惡,請還齋殿。上曰,當還矣。此後親押時,進入筆墨,印封以入。成中曰,廟社進排,則印封無妨,而內入時,則堂上着署書臣謹封,似宜矣。上曰,可也。成中曰,皇壇凡事,守直中官擧行,而至於親享時所用雜物,乃自宗廟署牒報,故問其委折,則以爲守僕,旣自該署起送,故所用雜物,亦自該署擧行云矣。今則勿用宗廟守僕事,旣有下敎雜物牒報之規,當釐正矣。上曰,此尤可怪矣。此後守直中官牒報,可也。出擧條成中曰,享禮時,則禮曹判書爲禮儀使,省牲時,則典牲提調爲禮儀使,一享之禮,二禮儀使,事涉班駁矣。上曰,然矣。此蓋以大明集禮及五禮儀參用之致也。上命臣東泰,議于大臣。臣出問大臣後,以大臣意入達曰,大明集禮,太常卿導皇帝,以此觀之,則禮判當爲禮儀使云矣。上曰,大明集禮,太常卿爲禮儀使,故省牲儀增修時,以奉常提調爲太常卿之任。然提調旣非實職,禮曹判書,乃是享禮時禮儀使,省牲時,亦以禮判爲禮儀使事,自今定式,可也。出擧條上奉審訖,還御齋殿。兵房承旨李彜章入侍時,假注書李東泰,記事官權穎·李世演,以次進伏訖。上曰,凡予拜席,勿用黃色之意,曾已申飭矣。今番亦用黃色,深用不安,且親押時,以恒用筆墨塡祝,此非致敬之道也。仍命承旨書傳敎曰,凡係皇壇外,卽予拜席,皆用黃色,其涉非也。曾已下敎,今日亦然,而甚至於親押之席,亦用黃色,此後着實申飭。凡郊壇,用社稷守僕,而此則頃日下敎,雖用太常守僕,而至於皇壇,與陵殿有異,樂與祭禮,皆倣郊壇,而守僕用太廟守僕,此後用社壇守僕事,分付。出榻敎又命書傳敎曰,廟社皆有塡祝筆硯,而凡親押時,以常時硯匣用之,非致敬之意。此後廟社及書房色,各造硯匣一,而匣上,刻親押硯匣,廟社件,常置於祭器庫,書房色,常置於樓庫,廟社則親祭時,以此待令,書房色,皇壇及殿陵宮園親祭時待令,而筆墨一,卽其時自尙方·工曹封送事,分付。出榻敎諸臣遂以此退出,日已午矣。承旨入侍事,命下。禮房承旨蔡濟恭入侍時,假注書李東泰,記事官權穎·李世演,以次進伏訖。上曰,觀此祝文,則高皇帝徽號,與孝宗大王加上尊號二字相似,將何爲之?心甚未安矣,承旨視之。蔡濟恭趨進視訖,還伏曰,臣意則似無不安之義矣。諸臣遂以次退出。
上在昌德宮。常參·經筵,以代理停。
大報壇親祭罷後,入齋室後,王世子遣宮官問安。答曰,知道。
政院·玉堂·藥房口傳問安。答曰,知道。
朝廷·二品以上·六曹堂上單子問安。答曰,知道。
大王大妃殿,遣承旨問安。答曰,知道之意,敢啓?傳曰,知道。
藥房都提調臣兪拓基,提調臣李益炡,副提調臣吳彦儒啓曰,徹夜親祀,凌晨旋駕,勞動之餘,聖體調攝諸節,不瑕有添損乎?湯劑停進,已過五日,茶飮煎入,當盡於今日,臣等今日率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,蔘橘茶五貼,依前劑入,下敎日入侍,宜矣。
右議政趙載浩九十二度呈辭,令于吳彦儒曰,安心調理。
崔成大達曰,明日推鞫大臣出令矣,諫院無進參之員,除在外·呈辭受由外,正言尹在謙,待開門牌招,以爲進參之地,何如?令曰,依。
李光運啓曰,卽接貞陵參奉·順康園守奉官所報,則今此寒食祭享時,兩官不可不備員。而本陵令沈銶,移拜他職,守奉官愼正明,貶坐居下,具以未差,卽速變通云,莫重祭享,假官替行,事體未安。貞陵令·順康園守奉官有闕之代,令該曹以在京無故人,口傳差出,預爲淸齋行祀之地,何如?傳曰,允。
吏曹口傳政事,洪有徵爲貞陵令,李立中爲順康園守奉官。
丙子三月初三日四更,上具冕服,自齋殿以出,皇壇親祭時,都承旨吳彦儒,左承旨金相福,右承旨蔡濟恭,左副承旨李彜章,右副承旨崔成大,注書柳戇,假注書李東泰,記事官權穎·李世演,列侍以從。禮儀使李成中趨進,請執圭,吳彦儒跪進圭,上執圭,至壇所。上曰,該司祭官,今番祗迎時,離班向予,事涉如何?此後依初序立而祗送,可也。上就位向北立,成中請鞫躬四拜。上行四拜禮訖,樂擧舞作。上曰,樂章成數,以幾鼓爲節乎?彦儒曰,以二鼓爲節矣。上盥洗後,趨詣各位尊所,省訖,伏行灌鬯禮,還復位,又樂擧舞作。上曰,五成已過云,無乃太促乎?彦儒曰,聲續則爲節矣。上曰,聲有長短乎?今則異於社壇所,奏之太促矣,一成爲幾鼓乎?彦儒曰,四字爲一鼓,八鼓爲一成矣。上趨詣第一位前,伏行初獻禮,大祝讀祝訖。上次詣第二第三位,竝如上儀,上降復位,行四拜禮後,又連行亞獻·三獻,如常儀,成中跪請西向進爵,上詣受胙位,行飮福禮後,降復位,行四拜禮訖,又樂擧舞作。上曰,此乃撤籩豆樂章乎?彦儒曰,然矣。上曰,九成之樂備奏,非爲私祭,如各官之祭社稷也。成中曰,壇司翦燭之際,觸器作聲,至敬之地,事體未安,推考警責,何如?上曰,依爲之。出擧條成中曰,旣已行禮,夜氣稍冷,請還齋殿,是夜天淸氣肅。上曰,以昨風勢,今夜如此,實多幸矣。仍詣焚祝所,上謂彦儒曰,刻役其幾畢乎?彦儒曰,臣連〈日〉入侍,且待尺書爲之,故自然遲滯矣。上曰,深刻之。彦儒曰,方深刻,而又甚長矣。彦儒曰,曾前下敎三學士傳,求之不得,臣家則有之,而已踏圖書,以此奉入,事涉猥濫矣。上曰,入之。彦儒又曰,在昔臣高祖所寫梅花圖,乙酉年間,命內入矣。臣近聞尹學士子孫光柱之言,則其劃出在閭巷間,渠亦見之云,事甚怪矣。上曰,極怪矣。卿其推尋去處以入,可也。彦儒曰,蔘橘茶已煎在外矣。上曰,然乎?焚祝訖,上趨出壇外,釋圭,彦儒跪受之,彦儒奉進蔘橘茶,上進御訖,還御齋殿。禮房承旨蔡濟恭入侍時,假注書李東泰,記事官權穎·李世演,以次進伏訖。上曰,禮判入侍事,注書傳之。臣東泰奉命而出傳,禮曹判書李成中,同爲進伏。上又命臣東泰,召執事典樂以來,臣出召典樂同入,典樂伏地。上曰,地祇爲六成,人神爲九成,今番皇壇則爲幾成乎?典樂跪對曰,此亦九成矣。上命典樂退出。上謂禮判曰,皇壇與社壇同,則特牲不可不用之,而鄭判府事羽良常言,皇壇可用特牲云。若用特牲,則必難奠之於床卓矣,其大小當如何耶?李成中曰,就見特牲後,當陳達矣。上曰,禁喧郞廳記過置之,推考,守直中官制書有違,私罪律置之,以不應爲堪律事,下敎。上曰,板位何時奉安乎?明後奉安似精矣。仍命承旨奉審壇上,蔡濟恭奉命趨出。諸臣遂以此退出,夜未艾矣。昧爽,上具遠遊冠·絳紗袍,自齋殿以出,皇壇親祭罷後還宮時,上召編次人,編次人李喆輔趨進侍立。上命李彜章書感懷綸音時,上曰,皇朝之創業,在於何年,而我朝之創業,亦在於何年乎?李彜章曰,皇朝創業於戊申,我祖創業於壬申,洪武二十五年,是也。上曰,予思向日社壇行禮時,事實意外,今日皇壇,無事行禮,亦偶然矣。心懷旣甚惡,而又思明日,尤愴然矣。仍命禮房承旨,懿昭墓摘奸事,下敎。洪象漢曰,今日無事,不可恃矣。上曰,予恐與草木同腐矣。今日行皇壇祀事,無餘憾矣。上曰,前箕伯,何不來耶?吳彦儒曰,明日當入來云矣。上曰,以中和交龜,故尙今不來乎?象漢曰,狀請歷觀大興山城,故如是遲滯矣。上曰,大興之行,胡爲爲翫景乎,將審關防乎?未知洽當矣。象漢曰,左相曾前遞歸時,亦已觀之矣。上曰,每事一人爲之故如此,一番開路誠難矣。左相其時,帶兵判而來,此則事體自別矣。君與臣俱白首,到今豈不出仕乎?今此大興之歷見,亦有以備堂自處之意矣。上曰,皇朝運訖於丙子,則亦奈之何?至甲申無正統矣。崇禎皇帝,聞朝鮮下城之報,至曰何不赴援云,此實腐心飮泣處也。喆輔曰,皇朝之亡,非丙子,乃甲申也。上曰,丙子若運去,則今此憤痛之心,何如是乎?彦儒曰,其時事,實多慟慨處矣。上曰,然矣。海東雖含怨忍痛,無異幾乎忘之,是尤恫矣。上曰,呂晩村集,兪漢蕭必欲得來,李顯重切憎之矣。象漢曰,晩村非可斥之人也。上呼寫綸音後,命喆輔讀之,喆輔讀訖。上曰,此綸音編次人持去。上廻鑾時,命召宣傳官,持標信以來,禁軍解嚴事,下敎。上遂入大內,諸臣遂退,日已崇朝矣。
上在昌德宮。常參·經筵,以代理停。
下直,橫城縣監玄光宇,德山縣監尹煜。
李光運達曰,明日常參,取稟。令曰,停。
又以弘文館言達曰,副校理柳正源,旣有只推之令,修撰趙,由限已過,竝卽牌招察任,何如?令曰,依。
以副校理柳正源,修撰趙等牌不進罷職令旨,令于李光運曰,竝推考徽旨捧入。
李光運達曰,正言尹在謙,書批已下,卽爲牌招,以爲鞫坐進參之地,何如?令曰,依。
又達曰,臣與右副承旨崔成大伴直矣。右副承旨,今日鞫坐,當爲進去,廳中只有臣光運,伴直無人,左副承旨李彜章,所當牌招,而拘於廳規,不得請牌,何以爲之?敢稟。令曰,牌招。
又達曰,左副承旨李彜章上書入達,右副承旨崔成大,今方鞫坐進去,右承旨蔡濟恭,以式暇不爲仕進,院中只有臣光運,他無伴直之人,左承旨金相福,所當牌招,而拘於廳規,不得請牌,何以爲之?敢稟。令曰,牌招。
傳于李光運曰,推鞫十二日後擧行。
李光運,以吏曹言啓曰,今日本曹開拆坐起時,考見諸道褒貶啓本,則巨濟府使金弘運,以冷罰胡爲爲目,咸昌縣監韓夢弼,以治欠威明爲目,竝宜置中考,而置諸上考,豐川府使申晣,以束薪則緩,掘石何銳爲目,海南縣監尹勉述,以性柔吏侮爲目,沙斤察訪李有和,以臨歸有謗爲目,則竝宜置下考,而置諸中考,殊無嚴明殿最之意,三道道臣推考警責,金弘運·尹勉述·李有和,竝罷黜,申晣,旣以堂上居中罷職,以下考施行,韓夢弼,以中考施行,何如?傳曰,允。
右議政趙載浩九十三度呈辭,令于李光運曰,安心調理。
李光運,以吏曹言啓曰,本曹所屬司饔院·宗簿寺官員等矣,去乙亥年褒貶,當爲等第,而因本司提調有故,不得磨勘之意,敢啓。傳曰,知道。
又以吏曹言達曰,敦寧府參奉趙鵬逵,繕工假監役黃運河呈狀內,身病甚重,勢難察任云,竝依例改差,何如?令曰,依。
又以禮曹言啓曰,本曹郞廳六員內,全義采·崔·曺敬修奉命在外,吳得良·李景行差祭,一員未差,本曹時無仕直之員,未差之代,令該曹口傳差出,以爲入直之地,何如?傳曰,允。
又以兵曹言達曰,去二月朔各廳堂下武臣等試射,連因有故,今已逾月,不得爲之之意,敢達。令曰,知道。
吏曹口傳政事,曺敬修爲禮曹正郞。
李光運,以義禁府言達曰,卽接月令醫官李世玉手本,則保放罪人崔昌愈·李秉升等病勢,今日向差云,竝還囚之意,敢達。令曰,知道。
又以成均館大司成意達曰,今三月初三日,儒生課試,當爲設行,而大提學未差,限內不得爲之,今月內無故日退行之意,敢達。令曰,知道。
安陵君烓書曰,伏以我大朝,以愾然風泉之思,有感於玆歲,乃於歲首,特擧褒忠奬節之典,凡於當時斥和諸臣,竝蒙表章。而臣曾祖綾原大君貞孝公臣俌,亦霑賜祭之恩,臣以不肖殘裔,獲際殊私,不覺感涕之盈襟。臣曾祖祠宇,方在宗孫厚遠石城任所,行祭有日,而顧臣身在朝列,不敢擅行,竊觀賜祭家子孫之帶職者,陳章丐由,多有近例,輒敢妄冒僭猥,仰請至懇。伏乞离明,俯垂諒察,特許臣往來之暇,俾得以與觀盛儀,獲伸至情,千萬幸甚。答曰,覽書具悉。卿其依所陳往來焉。
執義李敏坤書曰,伏以臣,本庸愚狷拙,而早嬰奇疾,不比恒人之數,晩竊科第,不過迫於口腹,爲祿仕苟活之計。而淸途顯秩,意念實不到,只以屛處僻隅,罕與交涉,人不甚知其實狀。前後十數年,或處以臺省之職,或授以講肆之官,旣自僥冒,不容全默,每膺除命,輒有論列,轉喉之觸,捩手之覆,臣亦飽經之矣。及今年衰病痼,還往頓絶,巷議街論,亦宜聾瞽,則耳目之寄,不可委也。舊聞新知,轉益茫昧,則講討之責,亦不可任也。只合退死丘壑,謀拙營生,計誤遂初,遲徊城闉之間,而無復意念於當世,則正如寒灰之不復燃,枯木之無餘氣耳。不料中丞重任,再縻於數月之間,近日臺職,雖若冗散,年富志銳,淬礪待用者,亦自不乏,何故委之於衰殘癃疾,曾試蔑效之人,不恤其重玷名器,貽笑朝廷也哉?監試參鞫及隨參侍班,只遵往役之義而已。因仍蹲冒,實非其志,矧此爲任,以言爲責,言旣不進,則不可虛帶,而以其病狀,則宿症新恙,一時添劇,喘喘凜稟,蠢動无路。伏願邸下,察臣危苦之情,怜臣癃疾之狀,亟賜鐫免,俾還本分,則聖人處物之義,微臣量己之道,庶幾交相得而兩無病矣。臣固不敢言及他事,而猥侍胄筵,亦且累年,區區愛戴之誠,得之秉彝,實欲披肝瀝膽,以冀萬一之裨益,而識淺窮格,效蔑開導。每退講席,輒有餘懷,矧今逖違离陛,倏已經年,耿耿微忱,夙宵難忘。今有進言之會,而又自泯默,義有所不敢,請以講席未盡之懷,爲邸下反覆焉。臣聞問學之方,惟在於德性之涵養,苟不能涵養德性以固根本,則氣質之偏,無以矯,舊汚之習,無以革,乍存乍亡,不能接續。自古爲學之一簣虧功,卒陋大德者,率由於德性之不能養。而若其德性之所以難養,則亦由於嗜欲之不能制焉。是不特爲梏其良知之性,亦有以喪其眞元之炁,終至於天理斲滅,疾病間勝。此所以周公無逸之書,致意於勤逸敬怠之間,而必以享國之秊壽,爲其效應者也。嗚呼,仁義之心,人所同得,而或有開閉之異焉,眞元之氣,人所同有,而或有虛實分焉。善養仁義之心,則蔽可開而全其初矣,善養眞元之氣,則虛可實而保其壽矣。若其養之方,亦非有二術,只是无所撓損,无所戕害,常使理義,勝於嗜欲之私。敬勤勝於安逸之志,於是而本心之純可復,元氣之全可保矣。蓋害德性者,无過於耳目四肢之欲,而害眞氣者,亦不外是聲色之耽娛,則不止於喪德。而眞元弊渴,甘豢之嗜好,則不止於陋志,而五臟受傷,宴安之便適,則不止於廢學,而筋脈解倦。是皆爲伐性之斧,戕身之蟊,前車不戒,敗亂相繼,可不哀哉?今夫桀·紂之爲千古人君之可戒,而究其本,則不勝嗜欲之私而已。堯·舜之爲千古人君之可師,而究其本,則能勝嗜欲之私而已。後世人主,雖其至愚而昏,孰不知桀·紂之可戒?堯·舜之可師,而及其所自爲,則或相反焉,是皆只循目前之欲,不思永久之患者也。惟我邸下,養德儲宮,承命攝政,睿學方懋,令聞冞長,其於養性攝生之方,必有所交修而倂進者。而第伏聞睿候,常多不平,書筵因或廢停,是必有工夫不接,而私欲或參。將攝失宜,而外邪時乘者,愚臣過慮,固未保其必然,而萬有一似於此,則其爲累於睿德,恐自不細。臣於前秋叨陪診筵之日,輒以食色安逸之戒,反復陳勉,猥荷虛受,仰惟离明,亦必記有之矣。顧今悠悠萬事,无過於我邸下之庶幾无疾,成就德業。是不特爲一國臣民之所係望,實爲祖宗神祗之所賴安,則邸下奈何自輕,而或不之愼乎?嗚呼,大朝之於邸下,期望願祝,可質神天,愛之欲其盡善,憂之欲其无疾。今我邸下,苟於一念之間,而私意或參,則是忘我大朝也。一息之頃,而逸欲不戒,則是負我大朝也,可不警哉,可不懼哉?伏願邸下,深念此理,雖當呻吟困倦之時,簡其禮數,頻接宮官,講說古道,推明經旨。或倚几而聽之,或閉睫而思之,常使義理浸灌,志氣和暢,則倘所謂發舒精神,休養情性者,正在於是,豈不大有勝於因循宴安散漫志慮者乎?臣謹按程子之訓曰,三代之時,必立師·傅·保之官,傅,傅之德義,保,保其身體,傅德義者,在乎防見聞之非,節嗜欲之過,保身體者,在乎適起居之宜,存畏愼之心。於此,可見養德性保身體,各有其任,或不可偏廢者也。臣竊觀春坊設官之法,實倣三代,无所不備,而第師·傅·保及左右賓客,非大講會,則絶无接見之時,如贊善·進善·諮義之窠,必待山林之士,絶无出而膺命者。侍講之責,只畀於堂下若干官員,雖其特命久任者,一陞堂上,則便不與春坊相干。聖朝設官之意,只寄空名,全无實效,雖該司漫局,不當如是。胄筵侍講,何等緊重?而若是廢墜瘝曠,莫之憂乎?如此之故,邸下或停講筵,而傅无所與知,則傅德義之道虧矣。邸下或有欠節,而保無所與聞,則保身體之方闕矣。若是者何以望其睿德之涵養,而其於保護睿體之道,尤豈不甚疎乎?臣意以謂師·傅·保·賓客之官,雖非講會之日,必使排日來會於春坊,隨事獻規,隨時問候,以盡傅德義·保身體之道。而山林之士,亦必盡禮招致,無曠其官,抄選久任者,雖陞堂上,亦兼書筵官,輪番入侍,則庶免空銜文具之歸,而必有補養裨益之效。伏願邸下,以此意從容仰稟,而亟施行之焉。臣之草草論說,全在於邸下之養德愼疾,苟使睿學日就,天和無愆,則我大朝所畀以代理之重者,無事不擧,無政不平。此愚臣所以爲今日當務之急,而不暇及於餘事者也。臣自釋褐之始,猥荷大朝罔極之恩,無一報效,白髮已種種矣。今於大朝,章疏路阻,區區寸忱,一未伸暴,每一感念,涕淚縱橫,思欲以報效我邸下者,血忱苦誠,河海罔量。惟願少須臾無死,思見睿德之成就,克盡丕子之責,下答萬姓之望,拘儒常談,若無可取,而徐加紬繹,不能無補於治心治疾之方矣。答曰,覽書具悉。所陳切至,可不體念?爾其勿辭,從速察職。
正言尹在謙書曰,伏以正言,雖六品官,其責任亦重矣。上而裨補衮闕,下而糾正官邪,一國之事,無所不言,自非長於氣節,練於時務,言論風采,有足以聳動人者,莫宜居之。近雖官方不古,時多濫叨,而亦未有僥冒猥竊,如臣之尤無謂者也。臣本生於窮鄕,長乏時譽,學識鹵莽,言辭拙訥,凡於時政之得失,世務之緩急,矇然不省其方向。而心中之所有,其口亦不能言,以此資識,雖庶司冗職,尙不堪驅使,況言責之重乎?雖恬平暇豫之時,尙不堪備數,况天怒民窮,國勢岌岌之日乎?人雖至愚,自知則明,此臣所以內省而疚,顧名而愧,寧被逋慢之誅,而不敢爲冒進之計者也?不意今者,監鞫有命,庚牌荐降,反復思惟,承膺無路,玆敢隨詣禁扃,略暴短章。伏乞离明,俯賜矜察,特許鐫改,以重官方,以安微分,不勝幸甚。臣於乞免之章,不宜更贅他說,而區區憂愛之忱,不能自已,略此附陳焉。夫學之不可以虛徐,猶農夫之不可不及時也。耕播耘鋤,一諐其期,則到秋無成收之望,故以大聖人生知安行之資,尙曰,學不厭也。又曰,好古敏而求之,學之不可以已,而求之不可以不敏,有如是矣。今邸下,以天縱之姿,富於春秋,正是博學无方之年,日知其所未知,日能其所未能之時,而比以體候多愆,書筵累曠,臣民之恐憂,爲如何哉?疾病之來,聖人固所不免,然而眞元壯則榮衛得其調,節攝審,則六氣不敢干,意者邸下榮衛之有或未壯歟,節攝之有所失宜歟。少而多疾者,後必壽耉,以其保養之加毖,而不敢忽也。伏乞邸下,一意於保養之方,絶嗜欲之源,愼起居之節,節攝日以益審,眞元日以益壯,以爲於萬斯年之休焉。至於書筵之曠,臣竊以爲不必然也。臣本善病,每當閉蟄呻吟之日,非書冊看玩,則心思无以寄寓,有朋友講討,則神氣頓覺舒暢,因以差可之日常多矣。倘邸下亦於將攝之中,頻召講官,常在左右,體貌不必拘束也。坐臥起居,惟其便於體也,誦讀不必高聲也,討論反復,惟其適於意也。以之而開暢心志,休養情性,不惟學問无作撤之憂,工夫有浸灌之益,其於將攝保養之道,小無妨而大有助,一擧而兩得之矣。於乎,邸下一身,上承大朝付畀之重,下係一國臣民之望,而學之勤慢,實爲此心存亡之幾,萬機治忽之本,則天下之事,有大於此者乎?此臣所以不暇攙及他事,眷眷於此,以爲芹暄之第一義。伏願邸下,惕然自勵,勿以爲陳腐之冗言,而少垂察焉。答曰,覽書具悉。所陳切至,可不體念?爾其勿辭,從速察職。
工曹參判元景淳書曰,伏以臣向蒙恩暇,歸護病母,多般醫治,幸得乍減,情私粗伸,闔門感祝,擬其趁限還朝。臣素患風痰之症,挾感添劇,委頓呻楚,人鬼莫分,由限漸盡,罪戾益積,病裏惶隕,若隕淵谷,猥從縣道,轉奏病重實狀,鞶帶之褫,攢手顒俟,及奉回喩,乃承調理上來之令,愕然失圖,措躬无所。竊意春煦漸暄,若得少差,則庶可自力起動,雜施藥物,略有分減。方謀束裝登途之際,脫着失宜,感傷特重,本病之外,添以腰腹牽痛,手脚痿痺之症,坐立行動,俱不自遂,宛轉床褥,晝夜叫苦,口絶粒食,目不交睫,旬月之間,萬無蠢動之勢。又自數日來,臣母胃脘痛,觸寒復發,飮啖全廢,氣息凜綴,人子之情,亦難離捨,顧臣所帶水部,雖稱閑局,其不容虛縻久滯於鄕外則決矣。况我大朝殿下,臨雍講經,何等盛禮?而旣不得趨造於環橋之列,皇壇親享,亦方臨屆。而將無以致身於陪扈之末,揆以邦憲,合被重戮。仍伏念病親呈辭,過限者改差,載在法典,臣之受暇下鄕,今已四旬有餘,則自在應遞之科。伏乞睿慈,俯垂鑑諒,亟令鐫遞臣職名,俾護安意調治,兼護母病,仍治〈臣〉逋慢之罪,以肅朝綱,不勝幸甚。答曰,覽書具悉。卿其勿辭,俟母病間,上來察職。
左副承旨李彜章書曰,伏以臣素患胸腹之症,卽一生貞疾,通朝之所共怜者,少失將攝,輒如期發作。而昨日陪護之班,觸感忒重,舁還私次,癖氣衝激,胸臆悶塞,勺水不下,四到莫省,宛轉叫楚,㱡㱡欲絶,種種醜惡之症。雖不敢煩縷,目下光景,萬萬无轉動之勢,玆於召牌之下,擔駄隨詣,倩人構書,疾聲哀籲。伏乞离明,亟削臣職,仍治臣瀆擾之罪,以延殘喘,以肅頹綱,千萬幸甚。答曰,覽書具悉。爾其勿辭,調理察職。
副修撰李宜哲書曰,伏以臣行能,旣无可取,踪地又甚難安,三司之職,自畫有素,前後添叨,非至一二,而未敢承膺,每一違召,惶懼欲死,陳章祈懇,未蒙矜許,情窮勢蹙,無地自容。昨於意外,又伏承館撰除命,臣方具書辭免之際,見差視學時講書執事等任,屬値淸齋,祈籲路阻,事期臨迫,回避不得,遂未免暫出承命,粗伸積逋兢惶之忱。而其後又因祠壇戒嘑,不敢言私,展轉至此,然而遂復因仍蹲冒,不明去就,是又臣分之所不敢出也。蓋臣之所以難進者,不一其端,又與近來館僚之所廝厓者,情理不同,前日免章,固已略述委折,而辭不別白,以致睿聽逾邈,未準所請,誤恩洊加,進退狼狽。臣誠震越迫隘,不省所圖,臣請復陳其情,而仰冀垂照焉。臣竊以館閣之職,密邇帷幄,論思經學,諷喩時政,表裏臺諫,異官而聯事,斯乃三司之首,言儀之本也。臣頃在諫職,妄言獲戾,咫尺前席,上敎至嚴,震越章皇,衷情莫暴,追惟舊愆,餘懼尙切。自知其狂妄謬悖,不足以復廁於言語侍從之列,以辱聖朝之任使。而况今言路尙阻,治象未著,以臣才識力量,決無以自效於其間,此臣之難進者一也。臣質魯而性愚,志疎而學荒,以記誦則無博識之名,以實行則無反踐之功,鹵莽蔑劣,最居人下,其何以備顧問而裨聖學,以充其職之萬一也哉?此臣之難進者二也,自頃諸僚之出仕,蓋緣嚴旨之荐下,而本其情則諒非得已,臣又踵其後,而昧然以冒居,是不免乎徇上之令,而自失其廉義,此又臣之所難安而不敢進者也。然則臣之難進之狀,不一其端,比諸臣尤有甚焉,豈得以因緣一出,據爲定義,不知所以自處乎?噫,臣之無狀,出身在朝,旣不能隨事進忠,以補衮職之闕,而卒乃以區區去就,仰玷於淸明之化,則是臣之罪,無以自解於公議之林,豈不懼哉?夫士之遭遇於盛明之際,千載一時,昔人所感,而臣乃遭時而無術,略試而蔑效,義分所存,欲進而無路,是臣之迂愚,不足以諧於時宜,而亦見其理之窮也。且臣宿病風症,越添於連日奔走之餘,麻木眩暈,一竝發作,實有不測之慮,尤絶供職之望,玆敢略入文字,仰陳危懇。伏乞睿慈,諒臣情病之難强,亟賜鐫削,俾幸公私,不勝大願。答曰,覽書具悉。爾其勿辭,從速察職。
前縣令申璟書曰,臣於月前,猥承地部佐貳之恩除,今月又蒙書筵侍講之召旨,此爲何等異數,而奚爲而至於臣哉?如臣至愚不肖,極陋无似者,十數年來,累被朝家待以格外之過擧,而亶由其純盜虛名,厚欺天聰,以至積紆殊遇,恒犯違傲,故臣知臣罪,尋常惶蹙,繼以憂懼,措躬無地。只恨臣身,尙在人世,玷累朝廷之名器,重貽四方之譏議,至於拔之韋布之末,置諸緋玉之列,則其爲驚駭。不啻若猿猱之衣冠,鶢鶋之鍾鼓,而不祥莫甚,此殆臣福過生災,死期將至而然也。臣之哀悶崩迫,當復如何哉?第念臣形質,衰朽疾痼,无以擬議於陳力就列,粗堪職責矣。知識空疎,聞見薄劣,无以擬議於出入講席,討論文義矣,則只合被罪爲限,力辭丐免,以尊堂堂國體,以守區區廉義,爲究竟歸趣耳。若一日虛帶,則增一日瘝曠之罪,二日虛帶,則增二日瘝曠之罪,故玆敢不避鈇鉞之誅,疾聲呼籲於天地父母之前。伏乞睿慈,洞賜諒察,亟許鐫改,無俾曠絶之典,久委於草野焉。臣以本職辭免,治一書祗入縣道,旋因金城縣倉穀一事,伏聞有前後守令拿處之命,臣亦前後守令中一也。擔舁病驅,蒼黃登途,未及中半,遽蒙分揀,臣感惶之極,得以歸伏私次,而前上辭本,比到喉院退還,故今始追理文字,竝控前後兩懇,惟离明垂察焉。至於金城事,臣雖蒙被天恩,得免置對,而初旣承竝推之命,今不容晏然而已,故玆具梗槪,以代原辭焉。臣於辛未五月,到任本縣,考觀前縣令鄭樸時倉簿,則庚午捧上及辛未春分給中,顯有罅露可訝之端,招問監色,則以爲庚午未捧二千六百石零,果以已捧樣懸錄。辛未春,又以分給樣成出文書,故已致如此云。及其冬捧糴之時,以秊凶之故,當秊實分,亦多有未盡捧者,臣旣自首。而其所謂庚午未捧之數,則民皆謂之舊還,而无意輸納,事係交承,誠甚難處,而掩置同罪。國有常憲,故臣不得已捧侤監色,論報營門,則其時道臣,至於枚擧狀聞,而以反作爲言矣。其後癸酉行査之時,始有加分之說,而所謂加分者,折半應分穀,旣盡分給,後就留庫,加數分給之謂也。若夫歲首之正月,應分折半數,全部自在之時耳,何事乎留庫?而惟此分給,實在是秊之正月,則其非加分明矣。臣誠莫知其故,甲戌春末,至以此自引論列,以暴其難安之情,而至於白徵·空穀一款,臣旣不得徵捧,論報上官,而壬申九月,以疾棄歸,此穀區處,實在兼官,其白徵與空穀與否,臣何以知之?而朴師訥之泛稱前官,何哉?臣竊訝之。臣於玆事,可言者多,而其說甚長,玆略附陳。而臣以疎迂,不自揣量,爲伸義分,妄赴弊邑,餘波所及,幾煩淑問,反顧循省,慙悚無地。臣於私義,別有所歉愧不安之端,頃於初書之末,略爲引列矣。今雖蒙恩倖免,迹同待勘,不敢遽以陳聞,臣尤抑鬱罪訟之至,臣無任瞻天望雲危怖。答曰,覽書具悉爾懇。別諭敦召,辭章繼至,此莫非予誠淺未孚之致,此莫非予誠淺未孚之致,心甚愧忸,心甚愧忸。筵中未聞碩德之士闡義理釋微旨之言,此亦予誠淺意薄,心尤靦然。噫,以山林碩德之士,宿行深學,豈比恒人?倏已數載,招致無期,其切罔涯曷喩?爾念我心曲之諭,其勿固辭。今覽書末所陳,事勢卽然,何可爲嫌?亦勿爲咎,其速上來,補我不逮。
上在昌德宮。常參·經筵,以代理停。
李光運達曰,明日常參,取稟。令曰,停。
又達曰,備邊司郞廳來言,今日賓廳坐起日次,而領議政李天輔,左議政金尙魯在外,右議政趙載浩呈辭中,不得來會云矣,敢達。令曰,知道。
又達曰,大司憲閔遇洙,掌令李奎徽·李基德在外,執義李敏坤再度呈辭入達,持平南雲老·趙重明呈辭,今日以監察茶時之意,敢達。令曰,知道。
又達曰,今日賓廳坐起日次,旣已頉稟,所當持公事入對,而時無公事,頉稟。令曰,知道。
又以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
右議政趙載浩九十四度呈辭。令曰,安心調理。
金相福達曰,注書李世孝,卽爲牌招,何如?令曰,依。
傳于李光運曰,禮曹參判肅謝後留待。
又傳于□□□曰,內局入侍,下敎日爲之事,下敎矣。今日爲之,道臣內局入侍,同爲〈入〉侍,儒臣持詩傳卷,亦爲入侍。
又傳于〈□□□〉曰,惠堂同爲入侍。
傳于李光運曰,入侍于世子宮差備。
傳于金相福曰,備局有司堂上,率守令之觀科上來者,明日食後來待。
傳于吳彦儒曰,三提調,先爲入侍于萬安門。
傳于金相福曰,入直承旨,入侍于俄者入侍處。
金相福,以戶曹言達曰,依令旨,右議政趙載浩自去十二月至今三月,合四朔祿俸,令倉官更爲輸送于本家,則以爲雖承更輸送之令,而旣辭其職,不敢冒受常祿云,祿俸又不領受,何以爲之?敢稟。令曰,令倉官更爲輸送。
李光運,以兵曹言啓曰,諸道褒貶啓本,今日拆見,則開城留守尹汲啓本中,礪峴僉使金鼐澄,旣已避事宜警爲目,則宜置下考,而置諸中考。江華留守鄭亨復啓本中,井浦別將朴就晟,旣已譽聲無聞爲目,則宜置下考,而置諸中考。平安兵使申旼啓本中,安義僉使李世根,旣以縱乏可稱亦無顯疵爲目,則宜置中考,而置諸上考。北兵使李泰祥啓本中,黃拓坡權管金萬鎭,旣以烽把宜警爲目,則宜置下考,而置諸中考。南兵使李禧遠啓本中,別害僉使柳雲協,旣以病或妨務政無顯疵爲目,則宜置中考,而置諸上考,致勤點下,殊無嚴明殿最之意。開城留守尹汲,江華留守鄭亨復,平安兵使申旼,北兵使李泰祥,南兵使李禧遠,所當推考警責,而旣自政院,請推允下,竝置之。金鼐澄·朴就晟·金萬鎭,皆以下考施行,李世根·柳雲協,皆以中考施行。黃海兵使崔鎭海,正月初四日封啓,而長壽山城別將李鳳祚,旣以醒日雖少爲目,則宜置下考,而置諸中考,事極未安。崔鎭海推考,李鳳祚以下考施行,何如?傳曰,允。
李光運,以義禁府言啓曰,今此文科庭試初試時,本府都〈事〉九員赴擧,武臣都事一員,本府入直,而當直·入直·文書回公,三所禁亂都事,無以備數,假都事五員,令該曹差出,以爲分排之地,何如?傳曰,允。
又以刑曹言達曰,今此庭試文科初試文三所,設場於本曹,本曹移設於掌隷院之意,敢達。令曰,知道。
金相福,以宣惠廳言達曰,本廳納忠淸道懷德縣癸酉條大同錢九百十五兩,甲戌條大同錢二千七百十五兩四錢二分,淸安縣癸酉條位米十石六升,位太五十七石二斗五升,甲戌條大同錢八百八十四兩,位米十石六升,位太五十七石二斗五升,懷仁縣甲戌條大同錢一百七十兩等,前後關促,不啻屢次,而今已經年,終不畢納,事之駭然,莫此爲甚。各該邑守令,所當拿問嚴處而當此歉歲,往來之弊,不可不念。依近例上項當該守令,竝令道臣拿致營門,決杖懲礪,已遞來守令,自本道指名現告,拿問嚴處,何如?令曰,依。
同副承旨李光運書曰,伏以臣之所叨職名,卽古所謂天之斗柄,人之喉舌,而責任緊重,地分淸切,固非人人所可冒授,況臣本無才長,兼抱奇疾。昔年一忝,醜拙畢露,十載重來,魂夢亦驚,累借方寸之地,欣瞻日月之光,暮年榮寵,已踰涯分,而中書筆硯,古今同感,半生膏肓,夙夜難强,此臣所以逡巡黽勉,不敢爲久蹲之計,而只以我殿下文廟親酌之禮,皇壇躬祀之儀,次第迫近,不敢言病。淟涊至今,顧此衰癃之態,亦爲聖鑑之所下燭,每於仗出之時,輒降院留之命。臣誠含恩感祝,不知所措,而若其喘喘凜凜,不堪供據之狀,不待臣辭之畢,而邸下必有以處臣者矣。抑臣私情,尤有所萬萬焦迫者,老母宿痾,積有源委,長在床玆,寧日恒少,近以節氣之不調,又添外感,諸症層加,眞元益陷。而臣於此際,適鎭院直,耐過一宵,殆敵三秋,時或推枕起坐,如在床側,繞壁彷徨,如聞病報,家人慮臣驚越,諱不通知。今始得接家信,方寸煼亂,以此情理,實無離捨供職之勢。伏乞离明,亟許鐫遞,俾得以及時歸護,以伸至情,不勝萬幸。且臣嘗讀宋臣歐陽脩之啓曰,神功不宰,而萬物得以曲成者,惟各從其欲,天鑑孔昭,而一言得以感動者,在能盡其誠。噫,欲無不從,故普被生來之仁,誠無不盡,故能致孚感之效,則顧臣區區之至願,安得不積誠祈懇於慈覆之下,以冀其感動而曲成之耶?嗚呼,不孝如臣,命窮罪積,失怙苟全,與母爲命。而臣母今年,洽滿八旬,氣本淸弱,病在風痰,自罹巨創,益復澌削,流光莫挽,衰疾又劇,宿痾之外,別症層生。此臣之長時懍懍,不敢寧居,而謀生甚拙,活計旁落,甘毳常節,尙不能如意,藥物所須,尤何以盡誠?中間蒙恩,粗伸便養之願,而顧今崦嵫漸迫,菽水益觖,冷落環堵,日事遑遑,有子如此,不如無生。臣母病中,常語于臣曰,吾今餘日無多,汝又痼疾難醫,事育之難,甚於涸轍。而耕足以代祿,計莫如歸農,數畝田園,勤力其中,則飮啄可以任分,醫藥可以隨力,胡爲是勞精弊神於長安桂玉之地,棲棲而不知返也。其言悲切,有足感動,而臣誠愚騃不肖,旣不能順志而承之,又不能備物而養之。覽令伯陳情之表,而未嘗不長歎,想毛義動色之喜,而竊有所曠感,每欲以由中之懇,一籲於聽卑之天,而無其路也。今何幸獲忝密直,輒瀆崇聽,似此情勢,固已通朝之所矜憐,而亦豈非聖世之所愍恤者耶?惟我邸下,上奉三殿,身先孝悌,一邦之內,咸沐錫類之化,前後臣僚之陳懇祈請,得蒙允兪者,踵相接也。若臣情理之懇迫,亦豈獨向隅於孝理之下哉?私懷溢發,至情悶急,君親之間,猶計短長之日,蟲魚之微,亦仰雨露之降。倘蒙邸下曲加財幸,特許臣一郡,使得以調養老母,粗效子職,則洪恩厚渥,河海莫量。而奔走簿書,撫摩疲氓,以圖其涓埃之報,亦是臣平日畢忠之願,睿慈重加體諒,亟賜矜允,俾伸人子情理,千萬幸甚。答曰,覽書具悉。書辭,令該曹照例稟處,爾其勿辭,救護母病。
丙子三月初五日未時,上御崇文堂。藥房入診,禮參·惠堂·儒臣,同爲入侍時,都提調兪拓基,提調李益炡,副提調吳彦儒,記事官李世孝,記事官權穎,記事官李世演,禮參李台重,惠堂申晩·李成中,修撰鄭尙淳,校理李世澤,醫官金履亨·方泰輿·許礈·李泰遠·金履貞,以次進伏訖。上曰,道臣先爲進前。李台重進前。上曰,見卿,久矣。申晩曰,自海伯移關西,過四年始入侍矣。上曰,卿往關西時,予有所下敎,想不忘矣。形便,果何如?台重曰,臣猥荷委畀之盛恩,及瓜而歸,使有才者當之,似宜有補效之道,而緣臣空疎,實無涓埃之報效,惶愧萬萬矣。上曰,顔貌則不衰矣。邊形,何如?而卿來時歷見大興山城,亦何如?而淸南·淸北,亦盡見乎?台重曰,古人之所經紀,皆有深意,而今人多不能守古人之規,故凡關隘設施軍伍器械,漸不如古,其所謂新設者,殆亦無指向矣。上曰,凡新設處,今人亦多用力矣。台重曰,其設施者雖如此,而其下奉令承敎者,亦豈能一一盡心爲之乎?上曰,昨年南漢留守,以兵判,欲往見西路東林·西林形便,而有故未果矣,道臣果見之乎?台重曰,東林·西林,其間有平坦大路,賊兵之來,豈可捨大路,而入此絶險之迂路乎?但東林距大路稍近,似爲必爭之地,然若謂之必可守,則臣不知其然矣。上曰,守臣之守,僉使之守,利害,何如?台重曰,凡鎭將號令,民皆不遵,若移置淸江僉使於東林,則城中之民,必盡逃散矣。聞新伯欲移置虞候於其中,精抄一哨,欲令立番,而此則財力多入,似難接濟矣。上曰,大興,何如?台重曰,大興果絶險,只可坐在這理,不可移步,未知其得力矣。上曰,果如此乎?眞所謂百聞不如一見矣,靑石洞亦險乎?台重曰,靑石洞則比之大興,可謂坦坦矣。上曰,關防,何如?台重曰,江邊七邑,皆以一帶長江,爲界限,而但常時江水淺狹。且敵患多在合氷後,長驅鐵騎,至城下,自是片刻間事,江邊嶺隘一帶,甚峻險,如白馬山城等處,眞所謂一夫當關之地,而但此等處,常時居民,旣難接足,則當亂實無得力之道矣。上曰,人才,何如乎?台重曰,道臣難與道內人,頻頻相接,或問之守令,而守令則其地處,與道臣有異,亦何以詳知其爲人乎?上曰,年事,何如?台重曰,雖是凶年,而不至於慘凶矣。尤甚則設賑,之次則又抄出,其中尤甚者,分半設賑。賑穀則臣已爲分俵,而大體與三南有間,死亡則一村不過爲一二矣。上曰,流丐,何如?台重曰,豈全無之乎?上曰,平壤,何如?台重曰,平壤則年事不至尤甚,且是營下,故民有周變之道,生計稍勝,而其中尤甚者,亦抄出設賑矣。上曰,道路見流丐乎?台重曰,凡道臣之行,若見此類,則本官必有罪責,故各邑聞道臣之離發,官屬輩例爲驅逐道上流丐,使道臣不得見之矣。上曰,沿路,何如?台重曰,黃鳳山則似免凶矣。至於京畿,則果是凶年矣。上曰,彼中消息,何如?台重曰,臣何以知之乎?其所傳說,太半虛慌,雖入彼中,有難詳知,況於他乎?上曰,有所聞乎?台重曰,大體有怨矣。前則彼之所便者,是簡略,而今則不然故有然矣。上曰,雖云給銀,而使民多故然耶?台重曰,旣用民力,則民豈不勞苦乎?且江邊馬尙,年年漸多,不但我國邊禁之疎闊,彼中邊禁亦然。而江界等邑,以馬尙之漸多,亦爲弊端矣。上曰,倏已四年,而顔貌不衰矣。溫幸時有所下敎,使卿未知爲幾時,今則爲我輔養元孫,與南有容,同爲察任,可也。台重曰,臣逖違軒陛,瞻望雲天,只自耿耿,臣本空疎,無一可取,而特旨如此,惶隕之極,不敢不奉承矣。上曰,暮年使卿,卿亦未知幾時事予,今則勿爲下鄕,可也。台重曰,臣生長鄕中,已四十年矣。首丘之思,何日忘之?而聖敎至此,不勝惶隕感激,而但輔養之任,其地望,何如?雖先輩長德,亦必逡巡,臣實無堪承之望矣。上曰,南有容爲之矣。予年六十三,欲使卿,卿年六十三,輔元孫,豈可辭乎?台重曰,聖敎至此,臣復何言?上曰,相見禮有時刻乎?今日召元孫,欲於此堂,行此禮,而心有所愴者,故不得爲之,卿須出外,卽行是禮,可也。台重曰,聖敎如此,臣不敢辭矣。仍退出。上命承旨書之曰,輔養官李台重,旣承下敎,今日卽行相見禮。出傳敎上曰,道臣頗憊矣,汗出沾席矣。晩曰,以其任便之故如此,若在京供仕,則筋力必勝矣。上曰,鬚髮則不白,而比李頗老矣。兪拓基曰,日氣陰冷,聖候,若何?上曰,一樣矣。拓基請診。上曰,依爲之。泰輿曰,脈候左右三部頗大,而度數不調一樣矣。履亨曰,脈候左右三部,沈中帶弱,胃脈不足,比前一樣矣。諸醫所奏略同。上曰,以東朝議藥事,先爲下敎矣。自昨日東朝,湯劑已進御,而數日內有痰候,以桂枝添入者爲勝,而方進御矣。拓基曰,伏聞有眩氣,且有痰候,故諸醫欲用天麻湯矣。上曰,痰候則予未聞下敎矣。慈聖雖有下敎,傳之甚難,今則藥路稍異,予當面稟于慈聖,召諸醫于眞殿近處矣。惠堂諸醫,姑爲退待,藥房三提調及惠堂,更爲入侍事。榻前下敎上曰,上番儒臣讀匪風章。鄭尙淳讀訖。上曰,下番儒臣讀下泉章。李世澤讀訖。上曰,文義陳之。尙淳曰,此詩卽詩人,痛周室之衰微而作也。其曰,顧瞻周道,中心怛兮,中心弔兮者,出於憂念傷痛之情。而又曰,誰將西歸?懷之好音者,亦見其思之之甚不能自已也。千載讀此詩,不覺興感,而回想今日中原,其爲中心之怛,中心之弔,奚但如此詩所云而已哉?我聖上尊周之大義,孰不欽仰?而況於皇壇親祀之後,又有御製之訓,臣等拜稽莊誦,尤不勝感歎之至。殿下推廣此心,隨事奮勵,則庶見吾東方禮樂文物,益復煥然爲法於天下矣,伏願殿下加意焉。上曰,所陳是矣。世澤曰,此詩乃詩人,傷周室之衰而作者也。其曰,顧瞻周道,我心西悲等語,皆是哀痛之詞,千載讀之,尙覺有餘悲矣。今我聖上,尊周大義,實追孝廟·肅廟遺志,而日昨皇壇親祭後御製之訓,政與此兩詩,一般意思。大抵天道循環,亂極必治,否極必泰,故易之剝卦上九一爻,卽程子所謂碩大之果,不見食,將有復生之理者也。今日中州陸沈,否已極矣,亂已甚矣。而一隅東方,獨存尊周之義,亦如剝卦上九之碩果矣。他日黃河再淸,乾坤回泰,則此箇義理,庶可大明於天下,而禮樂文物,亦必取則於吾東,碩果復生之理,於是始可驗矣。今日所當講究者,惟在內修外攘兩件,而兩件之中,內修尤爲急務。伏願聖上,益加意於內修之方焉。上曰,內修之說,誠是矣。吳彦儒曰,丙丁之事,實志士仁人腐心痛骨者,而到今年代浸遠,人心狃安,外面尊攘之語,亦不得聞矣。今者聖上,旣親享皇壇,又講此詩,而至於今年從享,尤有光於聖德。其所以扶植世敎,激勵人心者,豈不偉哉?惟願益加勉勵,以內修爲外攘之本,千萬幸甚。遂退出。
丙子三月初五日申時,上御舊弘文館。藥房入診,惠堂·他承旨追後入侍時,都提調兪拓基,提調李益炡,副提調吳彦儒,惠堂申晩·李成中,左承旨金相福,記事官李世孝,記事官權穎,記事官李世演,醫官金履亨·方泰輿·許礈·李泰遠·金履貞,以次進伏訖。上曰,粟米飮持來乎?李益炡曰,持來矣。上曰,精神索莫,故欲服此而下敎矣。仍進御後,上曰,卽今慈聖元氣,漸不如前,今若以一時痰候,用天麻湯,則其於補元氣之道,亦豈不相左乎?方泰輿曰,臣等亦豈不念及於此乎?天麻湯非涼劑矣。上曰,藥路則與六君子湯稍異矣。許礈曰,本方人參爲三分,若入一錢,則其補元氣,不下於六君子湯,而其治痰之功效,大勝矣。上曰,諸醫所見,何如?履貞曰,天麻湯,前所進御者,試三四貼後,更爲議定,亦好矣。而卽今臣等所見,則其爲當劑,無出於此矣。泰遠曰,加人參一錢,則亦豈非補劑乎?兪拓基曰,諸醫所見如此,以此議定,何如?上曰,依爲之。大王大妃殿進御加減天麻湯五貼,明日劑入,以此爲日次事。榻前下敎進御參橘茶停止,加減補中益氣湯五貼,自明日劑入事。榻前下敎藥院退出。左承旨金相福入侍,他承旨與惠堂入侍事,下敎。上曰,宰臣行元孫相見禮時,有何說話乎?金相福曰,臣不得親聞於宰臣,而聞傳語,則宰臣仰問以讀何書。元孫答以方讀小學抄。宰臣又仰達曰,讀此書好乎否乎云爾,則答曰,好矣。宰臣又仰達曰,旣知其好,則來頭可期聖人地位,臣獻賀矣。元孫不答,有頷可之意云矣。上笑曰,知其好乎?上曰,特牲收議,禮判先達,可也。李成中讀領府事金在魯收議。上曰,領府事之當告廟云者,未知何據乎?成中又讀判府事兪拓基,判府事李宗城聯名獻議,領議政李天輔,左議政金尙魯,以在外不得收議,右議政趙載浩,以病不得獻議仰達。申晩曰,天子祭天用特牲,故天子之巡狩諸侯,諸侯享以特牲,諸侯祭社稷,用太牢,故諸侯朝於天子,天子待以太牢,此皆有節拍矣。今皇壇所用,乃特牲,非太牢也。上曰,流丐,何如?晩曰,乾糧逐巡給之,其數爲三百餘名矣。來頭似有設粥之擧矣,設粥與乾糧,優劣辦異,以乾糧擧行,出給之日,或有大段浮黃者,設粥以饋,似好矣。上曰,當觀勢爲之矣。晩曰,海西詳定,事體甚重,故癸丑年,雖劃給京畿賑資,而不使畿營運去,自惠廳運來出給,今亦依此爲之,似好矣。上曰,不如自畿營,直爲運來矣。成中曰,今因京畿運穀事,言端已發,臣以北運事,亦有稟達者矣。北關所劃浦項穀運送時格糧船價事,嶺伯歲初有所論報於廟堂,故依壬申例,以本倉留在穀,別爲出給船價後,會減之意,題送矣。卽者北伯報狀來到言,卽見本道督運都事所報,則嶺伯以爲船價旣無前例,而亦無備局關文云,格糧亦只以元山至磨鍊爲計云。本道民事,日益危急,而船價格糧,互相爭執,終不依例許施,故南北船隻之已泊浦倉者,空費多日,裝發無期,誠爲萬萬罔措。毋論南北船,依壬申前例,以元數外別穀,給船價,斯速裝發之意,更爲星火,分付爲請。且言嶺穀,右沿所劃,爲一萬三千三百石,本道船隻,若送右沿輸運,則五六月內,難期運泊。以嶺南船隻,運致右沿穀物於浦倉事,發關該道爲請,而卽今大臣俱有故,不得題送。北運事一時爲急,故兵判以句管堂上,欲爲筵稟矣。臣適入侍,故敢達。上曰,船價依北伯所請許之,右沿穀,以北船運去事,分付,可也。出擧條晩曰,以木綿給貢價事,問之貢人,則或有以錢自願者,或有以木自願者,詳考前例處之,何如?上曰,惠廳無木耶?成中曰,雖有之,而都數甚不足,來頭請得他司木,出給貢人,然後都下可以得衣矣。晩曰,忠淸監司有所狀請矣。上曰,注書出去,狀啓持入,可也。臣世孝承命出,持狀本入。上曰,承旨讀之。讀至請得賑穀。上曰,二萬石已許之,今若許五千石,則與嶺南相同矣。仍命承旨書之曰,今覽忠淸道臣申聞,賑穀所請,過於嶺南,殊涉過矣。湖西殘邑,亦不可不顧,營賑自備穀中五千石,特爲加給,大同米作錢,旣無其例,置之。軍保米折錢上納事,依狀請許施,大同木退捧,兩南旣不許,今不可異同,至於還上折半加分之請。噫,昨年嚴飭,意全在於爲民,而諸道守令,不知此意,不遵朝令,觀望不捧,以抽栍御史所奏推之,其可擧一而反三,心常爲駭,新伯到界屬耳,有此狀聞,事涉非矣,若此而其何以接濟嗣歲?況嶺南·湖南,旣一體分付,則湖西不可異同,當該道臣推考,其狀請勿施。出傳敎成中曰,聞湖西守宰,請試暇於道伯,則道伯曰,尊輩若有子而有重病,則必不忍離捨而去矣。目今賑事如此,視民當如視子矣,終不給試暇,故忠淸道則守令全不上來云矣。上曰,趙暾果是矣,有面飭之效矣。上命承旨書之曰,此時守令,不可曠官,故取覽諸道申聞,忠淸道臣狀請三邑守令中,二邑守令,俱已下直。而恩津縣監趙載溥,旣已無舊官,今聞一司署經云。一司除署經,使之不多日內辭朝,永春縣監徐有祐,頃者上來時,已有申飭。今覽狀聞,事近故犯,設賑之邑,人皆若此,誰能爲國?賑民此時,不可付諸生手,事當令該府處之,而飭已行,不必加律,付過仍任。其令不多日內,下去本縣,稍豐前切勿許遞,時任縣監金斗秋,還仍本職,待守令窠,卽爲調用。出傳敎上命承旨書之曰,侍從違牌人竝敍用,頃者三司特敎處分人,一體敍用。出傳敎諸臣以次退出。
丙子三月初五日四更一點,上御舊弘文館。入直承旨入侍時,行都承旨吳彦儒,左承旨金相福,記事官李世孝,記事官權穎,記事官李世演進伏訖。上曰,翰林出去,列聖御製行文卷持入。翰林權穎承命出。上曰,注書出去,俄者入侍時傳敎持入,守令闕幾何?問入。臣世孝承命出,持傳敎入,守令闕則書奏。上曰,注書出去,先朝陵幸謄錄持入。臣世孝承命出,持陵幸謄錄入。上命承旨書之曰,今日特召惠堂,意蓋爲民,酬應民事之後,以慈聖進御湯劑事,入侍矣。示予列朝御筆帖,其中一帖,卽昔年陵幸回鑾也。慰諭父老綸音,而十行辭旨,至誠懇惻,有足以感豚魚,雙擎奉玩,一字一涕。噫,我聖考爲民盛意,若是勤摯,而以否德無能,莫能體萬一,使我昔日愛恤之元元,顚連溝壑,而不能濟焉。將何顔拜陟降乎?奏我慈聖,敬奉御筆,坐於眞殿門外齋室,特召承宣,奉準御製,御製中果有此綸音,而其年卽丙丁之際也。昔之丙丁,尙今傳諭,昨歲大歉,身當此春,憧憧之心,夙宵奚弛?而京外蓄積枵然,冬春流丐相續,故前後申飭,非止一二,而莫知其效。中夜興思,若恫在己,于今御筆,豈非指敎否德乎?咨諸道道臣·三都留守,體予悚然瞿然之意,誠心濟活,莫使吾民,不至流散。各務農業,種糧之匱乏者,躬自考檢,勿拘常格,着意助之,身爲田畯,勉飭農事,庶幾有秋,奚徒涼德之幸,陟降想必下臨而欣喜矣。噫,其時慰諭中,惟正之供,亦令退捧。而今日忠淸道臣所請大同退捧,予則靳許,仰譬昔諭,此亦否德,此亦不能體,不覺恧焉。況湖西生穀之道,異於兩南,豈可以兩南爲準繩乎?尤甚邑特許退捧,至於還上,非爲國也,實爲民也,故措辭下敎。問備道臣,今命助其種糧,而其若靳許,此所謂無麪不飥也。尤甚邑則亦許折半加分事,令備局一體,分付。噫,奉讀昔年綸音,坐於眞殿齋室,爲此敎,此陟降洋洋,顧我元元之意。吁嗟,廟堂諸臣,孜孜講究,勤勤不懈於民,如或有一事有益。莫曰其少,竭心拯濟,無負予半夜勉飭之意。出傳敎以次退出。
上在昌德宮。常參·經筵,以代理停。
金相福達曰,明日常參,取稟。令曰,停。
又達曰,大司憲閔遇洙,掌令李奎徽·李基德在外,執義李敏坤三度呈辭入達,持平南雲老·趙重明呈辭,今日以監察茶時之意,敢達。令曰,知道。
金相福達曰,臣與都承旨吳彦儒伴直矣,彦儒以式暇,纔以出去,右承旨蔡濟恭,亦以式暇,不爲仕直,右副承旨李彜章,同副承旨李光運,俱陳書受由,右副承旨未及差出,出納重地,只有臣相福,事甚未安。在前如此之時,由限雖未過,而有請牌之例,右副承旨李彜章,同副承旨李光運,卽爲牌招,何如?令曰,依。
以右副承旨兪漢蕭,同副承旨李光運牌不進罷職令旨,令于金相福曰,竝推考徽旨捧入。
注書柳戇病,代以具持國爲假注書。
金相福啓曰,假注書具持國,時無職名,令該曹,依例〈付〉軍職,冠帶常仕,何如?傳曰,允。
又啓曰,備局有事堂上李成中·金致仁,依下敎,率觀科上來守令來待矣。傳曰,去夜夜深酬應氣憊矣。備堂守令,使之退去。
李彜章,以禮曹言達曰,今此庭試文科初試,設場於本曹,入直郞廳,依例朝房直宿之意,敢達。令曰,知道。
金相福,以吏曹言啓曰,庭試文科初試試官,今方擬入,而其中前修撰宋文載,前修撰尹東昇,前正言徐有良,前正〈言〉李福源,前佐郞洪檍,前縣監李克祿,前正郞崔台衡,時無職名,令該曹,卽爲口傳付軍職,何如?傳曰,允。
兵曹口傳政事,副司果宋文載·尹東昇·徐有良·李福源·洪檍·李克祿·崔台衡。
李彜章啓曰,試官南有容·韓益謩·南泰齊·鄭弘淳·金善行·李命坤牌不進,金尙翼在外,二品試官將無以備員,違牌人員,竝更牌招,何如?傳曰,允。
右議政趙載浩九十五度呈辭,令于金相福曰,安心調理。
有政。吏批,判書申晩陳書,參判趙雲逵進,參議金致仁進,左承旨金相福進。吏批啓曰,嘉山郡守鄭重白,祥原郡守鄭來觀,鎭海縣監金得獜,以軍器公廨城牒修補別備之功,加資事,命下矣。雖已資窮,未經準職,何以爲之?敢稟。傳曰,竝特爲加資。以兪漢蕭爲承旨,金漢喆爲大司諫,兪彦述爲執義,李天輔爲訓鍊都提調,李天輔爲司譯都提調,兪拓基爲社稷都提調·禁衛都提調,趙觀彬爲長興庫提調,徐宗伋·李昌誼爲尙衣提調,徐命彬爲司譯提調,申晦爲掌樂提調,趙明鼎爲兵曹參知,洪良漢爲吏曹正郞,趙載世爲忠勳都事,宋翼彦爲監察。永春縣監徐有祐,司評金斗秋,以上仍任事承傳。右副承旨兪漢蕭,兵曹參議趙明鼎,參知金陽澤。
兵批,判書李喆輔進,參判吳遂采入直進,參議趙明鼎未肅拜,參知金陽澤病,左承旨金相福進。兵批啓曰,前府使徐赫修,以軍器修補之功,有加資之命,而雖已資窮,未經準職,何以爲之?敢稟。傳曰,特爲加資。又啓曰,忠壯衛將姜文耉,所患痰症,近又越添,差復無期,呈狀乞遞,宿衛輪番之任,不宜久曠,今姑改差,何如?傳曰,允。又啓曰,知中樞府事崔尙翁,同知中樞府事李胤佐·安重晉·李藖·柳喜培·沈尙翼·李濎,僉知中樞府事尹勣·尹天和·尹天復·尹東奭·南紀明,俱以篤老之人,或在鄕,或病難供職,呈狀乞遞,竝今姑改遞差之意,敢啓。傳曰,知道。以崔震泰·金東祐·李日章·成爾績·李得源·洪重衍爲同知,安德亨·李廣矩·李廷瑗·洪正度·權相軒爲僉知。副護軍崔商翁·李胤佐·柳喜培·李藖·安重晉·李濎·沈尙益·尹天和·尹天復·尹東奭·尹勣·南紀明·李澤。同知單趙震壽。李德霖爲楊花別將,申大亨爲中樞都事,洪若泌爲訓鍊判官,鄭肅良爲主簿,金德彬爲忠翊將,徐慶運·姜渭敬爲忠壯將。副司直洪益三·崔成大。
李彜章,以弘文館言達曰,本館上番校理鄭尙淳,以二所試官進去,上番將未免闕直,修撰趙,旣有只推之令,卽爲牌招,以爲姑陞入直之地,何如?令曰,依。
又以義禁府言達曰,慶尙左水使狀達據刑曹粘目內,包伊浦前萬戶崔昌垕,移本府處置事,依下矣。崔昌垕時在任所,依例交代後,發遣府羅將,拿來,何如?令曰,依。
獻納洪重孝書曰,伏以臣天祐我東,邦慶稠疊,首歲元朝,三殿徽號加上縟禮順成,聖孝增光,臣民之歡忭,久而益深。伏惟我邸下喜懼之心,當復如何?仍伏念臣於頃年,偶因章奏間誤引文字,彈抨迭發,聲罪狼藉,幾自陷於罔測之科矣。幸賴睿度之大,曲加涵貸,罰止例罷。曾未幾時,恩敍旋下,職秩如舊,臣尙戴恩私,與天無極。臣本根孤植弱,墻壁無依,而猥荷洪造,久玷華顯,自知其愚鈍之性,遲回冥於三司言議之地,則罪戾之所必加。顚沛之所必至,故遂決乞身之計,略陳當去之故,初非一時祈免之故,而其難合之端,必退之義。言不可以盡意,則又引行用字句,欲明本心,而自覺其下語之做錯矣。然而一篇精神,惟在於避黨辭榮,奉身自退而已,何嘗有一毫干人之意乎?文勢所在,語脈可尋,臣則無心而說去,又豈料傍觀之看文太深,捏成文綱於無罔之中哉?噫,摘抉文字,罪人以言語,本非淸朝美事,所以我大朝殿下,昭揭於所刊之編,作爲垂世之戒,卽今之人,孰不知此?而上自大官,下至堂僚,憲臣請罷請刊,斷斷不已於大小朝筵對之際,嘻噫,甚矣。世道之危險,一至此哉。罪名旣成,一世譁然,不惟擧朝之疑臣,雖知舊之間,莫不責臣而爲咎。惟我大朝殿下,察臣平日之無他,前後筵席,屢記簪履之舊,目臣以疎野純實,謂臣以將欲退去。至以劉呂二字,不必分別看之爲敎,天地雖大,包容未必過此。日月雖明,照燭未必及此,雖父母生臣,亦安保知臣之至此哉?疎遠賤臣,受知君父,如臣之比,隻千古而無二。不然,臣之身虀粉固已久矣。偃息至今,伊誰之賜,含恩戴德,隕結難酬,杜門鄕廬,萬念都灰,誠不自意薇垣除旨。忽下於四載追愆之中,臣聞命驚惶,似夢非眞,雙擎九頓,血淚被面,自惟釁累之蹤,有何可取,而誤恩之至此哉?臣以處義則已退之身,以情地則見棄之人也,以廉隅則難冒之人也,臣豈是復彈冠側迹班行之間者哉?然在臣猶屬第二件事,最是三十年風痺之病,根委旣久,癃痼轉甚。雖在盛壯之時,每當換節,一倍陡劇,右邊半身癱瘓而不遂,況今遲暮之年,血氣衰耗,漸不如前者乎?自數年以來,昔之痿痺而癱瘓者,殆至於全不收拾,飮食起居,亦且須人。眼昏而經丈之內,不能辨物,耳聾而造次之間,不能聽聲。作一籧篨病廢之人,悲夫,人方怒臣,而鬼亦怒之,世亦棄臣,而天亦棄臣,生際明時,逢此百罹,豈非命耶?且凍解之交,將攝失宜,重添時行毒感,寒熱迭作,頭疼如碎,咳喘兼發,夜不交睫,火升則痰塞胸膈,而成嘔成痓,氣降則冷入腸胃,而爲泄爲痢。醫方所謂必死難治之症,十兼八九,飮啖全廢,昏不省事者,今至十餘日矣,尙何有一分回甦之望哉?此際若或有馹召之命,則臣之狼狽,實萬萬難言者,欲擔曳强進,則決無運致之望,欲偃伏不動,則亦犯傲慢之罪。念之及此,病上添病,情窮勢迫,不得不倩人治章,從縣道馳上,敢伸疾痛之呼。伏乞离明,俯矜垂死之喘,亟令鐫削臣職名,俾得安意調治,免作道路中殭屍,不勝大幸。臣旣以引退自居,病勢又若此,不宜復有所陳,而憂愛之忱,不能自已,敢伸將死之鳴焉。目今八路饑疫,民命近止,此正上下焦煎之憂惶之日,而虹貫之變。又生此際,臣未知上天有何譴怒,而示此警也?亦未知邸下,有何修省之實而弭此災也?然天道玄遠,有難測,而惟我大朝殿下,卽邸下之天也。寶算雖高,而遇災恐懼,自强求助之敎,勤學勤政之勉,若是諄諄懇至。臣願邸下,雖在將攝之時,而竭意承順,痛自奮勵,數召宮僚,訪以應天之道,頻接輔臣,諮以賑民之策。仰副我大朝殿下丁寧付託之意,則聖心悅豫,而天心之悅豫,從可知矣。修省之方,恐無出此,臣病亟氣短,略陳其槪,伏願邸下垂恕而省覽焉。答曰,覽書具悉。今此邦慶,實罕有於前古,慶幸欣忭,曷有其極?所陳,可不留念?爾其勿辭,上來察職。
前縣監崔載興書曰,伏以國有重慶,禮曠前古,實宗社無疆之福,亦邦命維新之休,今在含生,孰不舞蹈?而遠伏草莽,莫效呼嵩之誠,惟與田翁野叟,聚首爭抃,遙獻華封之祝,敢詠聖世之澤而已。不意朝廷,尙置臣於舊籍,猥隨諸臣之後,混被收召之恩,翩翩鶴書,降自仙霄,十行溫諭,丁寧懇嚴,皆所以招賢待士之義,而決非眇末賤臣所敢當。臣俯讀仰思,若夢若驚,惶汗自流,誠不覺臣身之何由致此,而直欲鑽地,不可得也。噫,生逢聖明,人之所同願,幼學壯行,士之所固欲。而今我大朝,建極于上,邸下敬勤于下,崇道求治,至誠藹然,此正難遇盛際,而將大有爲之幾也。果使臣,實有所蘊,可能一分報效,則犬馬雖賤,亦知愛主,螻蟻至微,義重世臣,臣是何人,抑又何心?而乃敢坐看恩禮,頑然無動,甘自陷於違傲逋傲之科,而樂與鳥獸爲群,草木同腐哉。顧臣之所竊者虛名,而上之所責者實用也。持虛應實,決無是理,自知甚明,自量已審,反顧其身,一空殼耳。自古明君,未有以虛名而用人,必敷納以言,明試以功,灼知其實,然後始擧而用之。臣於向前,忝昵离筵,而醜拙已露,薄言外試,而僨敗無餘,則可謂已試之臣。雖微末下官,尙不可輕授,而況招延之禮,何等盛典,輔導之責,何等重任,而猶復一向虛假,苟然備充耶?嗚呼,天下萬事,無一不本於人主之一心,苟以實心行實政,則何患乎治道之無成,賢才之不得?有事而一時警動,不如平常無事之時,常存此心,臨筵而造次求助,曷若朝夕左右之人?無非啓沃,定須君臣上下,交相勉勵,一念之間,無少間斷。而眞功旣立,實效自見,燕君之生致三駿,趙主之虛名使括,亦一虛實成敗之驗也。悉心旁搜,眞得其人,而實取其人,求以有裨於睿學,此誠今日之大本急務,如臣無用。須宜置之數外,任其自去,而不容因循舊謬,徒玷名器也。前後陳暴,輒承隆批,恩榮所被,罪戾愈積,一介微物,爲累淸朝,亦非細故。伏乞离明,洞垂睿鑑,察臣無實,亟收誤命,永許刊汰,上存官方之重,下遂溝壑之分,不勝萬幸。避癘奔遑,不敢猥入文字,承命之久,今始冒瀆,尤增罪死,臣無任惶怖席藁竢譴之至。答曰,覽書具悉爾懇。別諭期致,辭章繼至,此實余誠之淺,心深愧忸。噫,筵席未聞碩德之士闡義釋微之言,此乃切悶,而必致之心,夙夜匪解。爾其念我衷曲之諭,其勿固辭,卽速上來,補我不逮。
吏曹判書申晩書曰,伏以臣積勞成病,供劇無路,而不計顚仆,鎭日奔〈忙〉歸,輒昏憊呻囈,殆難支吾,兼以日候不適,感氣未解,實無强起之勢,而所帶職掌。有及時稟定事,且有入侍之命,黽勉登筵,入夜始罷。退歸之際,大段觸冷,素患痰症,又復發作。氣亘胸脅,牽引刺痛,有若利刃交攢,達曉叫苦,不省四到,急灌藥物,少得鎭定,而種種諸症,一味危劇,委身床席,起動無望。此際開政有命,嚴召下降,而顧此病狀,末由承膺,敢此扶曳進伏,略控危懇。伏乞睿慈,俯賜矜諒,亟令鐫削臣職,俾得安意調息,以尋生路,不勝萬幸。答曰,覽書具悉。卿其勿辭,調理行公焉。
上在昌德宮。常參·經筵,以代理停。
李彜章達曰,明日毓祥宮忌辰祭齋戒,再明日正日,初十日擧動相値,常參,頉稟。令曰,知道。
又達曰,大司憲閔遇洙,執義兪彦述,掌令李奎徽·李基德在外,持平南雲老·趙重明牌不進,今日以監察茶時之意,敢達。令曰,知道。
又達曰,右副承旨兪漢蕭,今日不爲出肅,卽爲牌招,何如?令曰,依。
又達曰,憲府連日監察茶時,諫院許久闕達,俱涉未安。兩司除在外外,未肅拜·不爲行公人員,竝卽牌招,何如?令曰,依。
以修撰趙,持平南雲老·趙重明,正言尹在謙等牌不進罷職令旨,令于兪漢蕭曰,竝推考徽旨捧入。
傳于兪漢蕭曰,代押旣爲之,而明日明政殿親傳香事,分付。
李彜章達曰,明日親傳香事,命下矣。禮房承旨例爲齋宿,而右承旨蔡濟恭,以式暇今日不爲仕進,所當牌招,而拘於廳規,不得請牌,何以爲之?敢稟。令曰,牌招。
傳于兪漢蕭曰,守令三十六人,明日食後,來待于政院。
傳于蔡濟恭曰,差使員上來守令及新除守令,明日守令入侍時,竝爲來待。
右議政趙載浩九十六度呈辭,令于李彜章曰,安心調理。
京畿監司狀啓,以選武軍官等都試更試時,有不察之失,惶恐待罪事,傳于李彜章曰,勿待罪事,回諭。
兪漢蕭,以御營廳言啓曰,今因忠淸監司狀達,本道軍保米折錢以納事,傳敎矣。本廳軍餉,自均廳以後,每年較其應下,以一萬七千石,實入庫的當磨鍊,僅爲一年放料之資,故雖値歉歲,曾無作錢之請矣。昨年畿邑保米千餘石,朝家旣令作錢,軍兵料米,因此減縮,猶以爲渴悶,三南之中,湖西保米最多。而又許折錢,則許多將校軍兵等放料,萬無推移計給之道,軍門事勢,誠爲罔措。上項湖西軍保米,依前以米上納事,分付,何如?傳曰,允。
上在昌德宮。常參·經筵,以代理停。
夜一更,月入東井星。
吳彦儒達曰,右議政趙載浩九十七度呈辭到院,而昭寧園齋戒,留院之意,敢達。令曰,入之。
兪漢蕭達曰,大司憲閔遇洙,執義兪彦述,掌令李奎徽·李基德在外,持平南雲老·趙重明呈辭,今日以監察茶時之意,敢達。令曰,知道。
親傳香罷後,政院·玉堂·藥房口傳問安。答曰,知道。
李彜章,以都摠府言啓曰,今日入直內三廳武兼·禁軍及軍兵等,當爲中日習射,而昭寧園忌辰祭齊戒相値,不得爲之之意,敢啓。傳曰,知道。
傳于吳彦儒曰,承旨入侍。
傳于蔡濟恭曰,騎馬三疋立之,昨日入直翰林一員待命。
傳于李光運曰,守宮及問安承旨仍。
蔡濟恭,以弘文館言達曰,本館上番闕直,事甚未安。修撰趙,旣有只推之令,卽爲牌招,以爲姑陞入直之地,何如?令曰,依。
以修撰趙牌不進罷職令旨,令于李光運曰,推考徽旨捧入。
右議政趙載浩九十七度呈辭,令于李光運曰,安心調理。
李光運啓曰,觀科上來守令及差使員上來守令,未下直守令,依下敎來待矣。傳曰,入侍于世子宮差備。
令于李光運曰,大朝今日以獻官事,有推考之命,敢有以此陳章者,政院初勿呼望之意,下敎矣,知悉。
兵曹口傳政事,以趙偰爲內禁將,朴性善爲兼司僕將。
李彜章,以兵曹言啓曰,今此毓祥宮擧動時,各殿問安馬及各差備應把之數,無以推移,依前例京畿驛馬限四十匹補把,以充不足之代事,本道監司處分付,何如?傳曰,允。
丙子三月初八日辰時,上御明政殿。昭寧園親傳香入侍時,行都承旨吳彦儒,左承旨金相福,右承旨蔡濟恭,左副承旨李彜章,右副承旨兪漢蕭,同副承旨李光運,記事官李世孝,假注書具持國,記事官權穎·李世演,諸臣進伏訖。上曰,噫,六十三今逢此日,予豈料哉?噫,宮園獻官,若無全恩示誠兄弟,其誰爲也?今日親傳香,宗親都尉中,無一人求差者,事體寒心。正一品外,一竝從重推考。出榻敎在外禁軍將,竝改差,其代口傳差出事,榻前下敎。上還入後,諸臣遂退出。
三月初八日巳時,上御涵仁亭。承旨入侍時,右承旨蔡濟恭,假注書具持國,記事官權穎·李世演,諸臣進伏訖。上曰,當該承傳色,擧措輕躁,從重推考,可也。出擧條諸臣遂退出。
丙子三月初八日申時,上御崇文堂。各道觀科守令及新除守令,差使員上來守令,同爲入侍時,靑松府使徐有常,成川府使金孝大,平壤府使鄭志翼,大丘府使崔景興,黃州牧使李明中,海州牧使洪櫟,南原府使趙榮進,淳昌郡守閔百奮,載寧郡守洪益彬,高城郡守崔弘輔,文化縣監鄭象仁,金城縣監沈淟,永平縣令朴鳴陽,甑山縣令李得福,義城縣令閔百興,慶山縣令金鍾正,新溪縣令趙載選,軍威縣監鄭養淳,臨陂縣令申大孫,平康縣令申思憲,金化縣監李成玉,楊口縣監洪相殷,南平縣監宋載禧,和順縣監呂冕周,鎭安縣監李聖模,積城縣監鄭克淳,龍潭縣令李晶煥,靈山縣監李昌夏,瑞興縣監洪述海,玄風縣監金光泰,宜寧縣監金俊材,殷栗縣監徐命仁,白川郡守趙榮曾,義興縣監宋欽明,新寧縣監李守鎭,順興府使趙德常,眞寶縣監金思默,陰竹縣監李敍中,歙谷縣令李商重,宣川府使李昌運,珍山郡守吳載維,恩津縣監趙載溥,永春縣令徐有祐,金川郡守黃灝源,右副承旨兪漢蕭,假注書具持國,記事官李泰齡·李世演,諸臣進伏訖。上問宣川府使李昌運曰,職姓名?昌運進伏對訖。上曰,七事?昌運對訖。上曰,本邑農形,何如?昌運對曰,臣初除未及赴任,故不得詳知。上曰,退次。上又問黃州牧使李明中曰,農事,何如?明中進伏對曰,稍實矣。上曰,捧糴,幾何?對曰,過半。上曰,本邑入於稍實,則何爲觀望耶?明中對曰,未及畢捧之際,有停捧之令,故止矣。上曰,退次。上又問海州牧使洪櫟曰,職姓名?櫟進伏對訖。上曰,是誰也?似是聞名,而未之省也。承旨兪漢蕭曰,是參判洪鳳祚之姪也。上曰,七事?櫟對訖。上曰,年事,何如?櫟對曰,本道分等中,入於尤甚,而臣自嶺南移來,若比諸嶺南,則不至甚歉矣。上曰,然則設賑耶?櫟對曰,雖不設賑,朝夕設粥矣。上曰,還上畢捧耶?櫟對曰,臣之到任,在於上年十二月晦日,而兼官已畢捧矣。上曰,兼官,誰耶?櫟對曰,兼官卽靑巖察訪羅潤福也。上曰,退次。上問南原府使趙榮進曰,職姓名?榮進對訖。上曰,農事,何如?榮進對曰,慘凶矣。上曰,還上,何以爲之?榮進對曰,不得畢捧矣。上曰,乾糧耶?設粥耶?榮進對曰,飢民二千餘口,付之乾糧,流丐七十餘口,付之設粥矣。上曰,退次。上問大丘府使崔景興曰,職姓名?景興對訖。上曰,七事?景興對訖。上曰,嶺南甚矣。還上,何以爲之耶?景興對曰,不得盡捧矣。上曰,境內餓餒,多乎?景興對曰,多矣。上曰,設賑乎?設粥乎?景興對曰,設賑矣。上曰,前以良役,問于汝祖,祖以擇守令告之,余今不忘矣。汝須各別飭慮爲治,汝若負民,是負汝祖矣。仍命退次。上問成川府使金孝大曰,汝下去之後,民事,何如也?孝大對曰,民事,極爲悶切矣。上曰,還上,何以爲之耶?孝大對曰,盡捧矣。上曰,乾糧乎?設粥乎?孝大對曰,乾糧矣。上曰,退次。上問靑松府使徐有常曰,職姓名?有常對訖。上曰,年事,何如?有常對曰,嶺南之凶荒,一道同然,而小臣待罪之邑,入於尤甚,民間景色,無異辛壬矣。上曰,抄飢,幾何?有常對曰,分賑之數,至於一千六百餘口矣。上曰,還上,何以爲之?有常對曰,元數八千七百餘石內,未捧一千一百餘〈石〉矣。上曰,嶺南尤甚邑所捧不少矣。上曰,流丐,幾何?有常對曰,邑邑設賑,故流丐皆歸故土,本邑流丐,亦皆還集矣。上曰,流民去來,何以知之?有常對曰,移來移去,成冊考見,以此知之。上曰,然矣。仍命退次。上問玄風縣監金光泰曰,職姓名?光泰對訖。上曰,七事?光泰對訖。上曰,年事,何如?光泰對曰,本縣卽洛東沿江邑,故被災孔酷,尤甚中尤甚矣。上曰,還上所捧,幾何?光泰對曰,災荒孔慘,村民赤立,應捧二萬餘石內,所捧僅四千五百餘石矣。上曰,抄飢,幾何?光泰對曰,今至二千五百餘口矣。上曰,流丐,何如?他境流丐,多耶?本邑,多耶?光泰對曰,他境流丐,則自四面來,故比本邑流丐較多矣。上曰,本邑流丐,豈少耶?爾對殊欠誠實矣。仍命從重推考。上問順興府使趙德常曰,職姓名?德常對訖。上曰,是趙明履之姪耶?兪漢蕭對曰,然矣。上曰,見汝而追念汝叔,不勝慘然矣。德常對曰,聖敎及此,私心感泣,無以仰達矣。上曰,年事,何如耶?德常對曰,小臣待罪之邑,卽太白·小白兩山下峽邑也。風土高寒,雨露偏酷,昨年農形,大爲凶荒矣。上曰,還上所捧,幾何?應捧一萬三千餘石內,未捧二千七百餘石矣。上曰,抄飢,幾何?德常對曰,一萬五千餘口矣。上曰,流丐,幾何?德常對曰,流丐皆是歲前避還之人,及至歲末,雖不敢徑開賑還,而抄出尤甚者,給如干穀,自歲初卽爲設賑。故稍稍還集,且各邑亦不賑無籍之人,故其勢自然還集矣。上曰,所達,是矣。皆從實籍耶?德常對曰,一從癸酉籍付賑矣。上曰,言甚詳矣。仍命退次。上問白川郡守趙榮曾曰,職姓名?榮曾對訖。上曰,七事?榮曾伏對。七事中落一,兪漢蕭請推。上曰,有何妨也?今日詢問自異矣。仍問曰,年事,何如?榮曾對曰,入於尤甚矣。上曰,還上,何以爲之?榮曾對曰,未盡捧矣。上曰,流丐,何如?榮曾對曰,不甚多矣。上曰,豈少耶?吾以誠心問之,汝負吾意矣。汝父純厚矣,汝不如矣。上問載寧郡守洪益彬曰,職姓名?益彬對訖。上曰,汝何年入侍乎?益彬對曰。丙寅年待罪桂坊時入侍矣。上曰,汝經幾邑?益彬對曰,作宰三邑矣。上曰,七事?益彬對訖。上曰,年事,何如?益彬對曰,入於稍實矣。上曰,還上,何以爲之?益彬對曰,僅得畢捧矣。上曰,無憂矣。仍命退次。上問平壤府使鄭志翼曰,職姓名?志翼對訖。上曰,吾衰矣。不知汝而更問之,七事,前已入侍,故不問矣。設賑乎?志翼對曰,設賑矣。上曰,守令初雖善治,而終則易於怠忽,尤爲勵矣。仍命退次。上問淳昌郡守閔百奮曰,職姓名?百奮對訖。上曰,是誰也?兪漢蕭對曰,閔翼洙之子?上曰,閔遇洙之姪乎?漢蕭對曰,然矣。上命擧顔。百奮小起坐。上曰,閔翼洙之面貌如此乎?兪漢蕭曰,然矣。又問閔遇洙之面貌亦如此乎?兪漢蕭對曰,亦有典刑矣。上問七事,百奮對訖。上問,年事,何如?百奮對曰,入於尤甚矣。上問,還上,何如?百奮對曰,應捧二萬一千餘石,而未捧爲六千餘石矣。上曰,未捧,何其多也?百奮對曰,年事,大爲凶歉,故雖盡心督捧而如此矣。上曰,抄飢,幾何?百奮對曰,二千七百餘口矣。上曰,設粥乎?乾糧乎?百奮對曰,抄飢之民,付於乾糧,而其外無族土之類,設粥矣。上問流丐有無,百奮對曰,道臣行關列邑,使之各別招集,本邑流丐則安接付粥,他官流丐則移文護送於各其原居邑,歲前則頗多,而歲後設賑後,則漸少矣。上曰,汝須追乃祖爲國之誠,盡心爲之,可也。百奮起伏而對曰,聖敎至此,不勝感泣。上曰,予方以民事問汝,而目今悠悠萬事,莫急於補養元孫,至於元良講學,猶屬餘事,必欲招致汝叔父,面托以元孫補養之責,汝於受暇往見時,傳予此意也。百奮起伏而對曰,臣之叔父,疾病沈數,戶庭之間,猶不能出入,承召上來,實無其望,而當歸傳聖敎矣。上命退次。上問金川郡守黃灝源曰,職姓名?灝源對訖。上曰,七事?灝源對訖。上曰,年事,何如?灝源對曰,入於尤甚矣。上曰,海西愈乎?灝源對曰,大凡愈於三南矣。上曰,還上,何以爲之?灝源對曰,不得盡捧矣。上曰,設賑乎?灝源對曰,不爲設賑矣。上曰,然則民何以食之?灝源對曰,本邑卽海邊之邑,民皆食以漁利,故不設賑矣。上曰,正如何不食肉味而不設賑矣。人豈食魚不食穀而生乎?盡付於還上,可也。灝源對曰,當盡付還上矣。上曰,退次。上問高城郡守崔弘輔曰,職姓名?弘輔對訖。上曰,七事?弘輔對訖。上曰,年事,何如?弘輔對曰,本邑雖入於之次,而以民事觀之,則無異尤甚邑矣。上曰,與嶺南,何如?弘輔對曰,臣未見嶺南,則雖未知如何,而以道路傳說聞之,嶺南尤慘云矣。上曰,還上,何以爲之?弘輔對曰,窮民離散,專在於還穀督捧,離散之後,爲守令者,雖欲招集,豈有還歸之理,與離散而未捧,莫如早爲未捧,使將散之人,庶皆安堵。故其最難捧者,臘月念間,以未捧,報于道臣,而其未捧之罪,臣實當之。上曰,其未捧,汝終如何處之?弘輔對曰,停捧令後,道臣以其未捧,入於停捧中矣。上曰,年事慘凶,窮民離散,則還穀以難捧爲報,可也。而以未捧爲說,與頃日忠淸道臣趙明鼎停捧相似矣,仍該府處之。上曰,汝所對則誠實矣。上問金城縣令沈錪曰,職姓名?錪對訖。上曰,年事,何如?錪對曰,孔慘。上曰,還上前守不爲精捧云,汝何以給民乎?御史修整否?錪對曰,臣去月十七日到本縣,而御史其日亦來。故仍與御史,釐正穀還上之實殼,其中石樣不定之類,穀品殊常之穀,出置四千餘石,一一揚入斛改量之,正實三千餘石,而空殼千餘石別置矣。上曰,御史,何以處之云耶?錪對曰,御史歸奏上前,以俟處分云矣。上曰,此則甚於崔弘輔之任自停捧矣。仍問曰,抄飢,幾何?錪對曰,臣新到之初,不知何者爲飢,而何者爲不飢,依前官抄置數,一番分賑,而道臣適巡到本官。故百般商量,有所加減於其中,設粥給糧矣。上曰,汝安知其眞爲飢餓,而設粥給糧乎?易爲見欺於民矣。錪對曰,眞箇頷顑者,莫逃於面色之浮黃矣。上曰,如此之年,豈以不捧爲非,而還上乃爲民而捧也?實爲殘忍矣。錪對曰,李奎明時,本縣無前慘凶,未免精粗之混同充石,則設令石數之無縮,以糶糴正道論之,烏得無罪?上曰,如此之時,棄其民而上來觀科,不如忠淸道臣矣。今日召汝等下問,蓋爲民也。仍命退次。上問永平縣令朴鳴陽曰,職姓名?鳴陽對訖。上曰,汝曾拿尹光莘矣。仍問曰,汝則不爲抱膝長歎乎?鳴陽對曰,前倅豈不盡心民事?而但要得賑資,往復營門之際,自爾遲緩矣。上曰,往復等待之際,所不免抱膝之歎矣。仍問曰,年事仍御使已聞知,而抄飢,幾何?賑事,何以爲之?鳴陽對曰,抄飢則五百餘口,而賑穀則仍御使劃得三十石米,而又得五百石於營門,且得移轉五百石於抱川,今將領民往哺,而此猶不足,更與道臣,相議區劃矣。上曰,流丐,多乎?鳴陽對曰,設賑之前有之,而設賑之後則無矣。上曰,當此設賑之日,雖曰近邑,得暇上來,不如錦伯矣。汝雖初試,下往更來可矣,汝須盡心善賑,不然則孟子所謂五十步笑百步之間,將不免同歸於抱膝之歎矣。仍命退次。上問義城縣令閔百興曰,職姓名?百興對訖。上曰,設賑乎?百興對曰,設賑矣。上曰,抄飢,幾何?百興對曰,二千七十餘口矣。上曰,還上,何以爲之?百興對〈曰〉,不得盡捧矣。上曰,無停捧令,則汝能盡捧乎?百興對曰,雖無停捧之令,決不盡捧矣。上曰,誠實以告矣。仍命退次。上謂新溪縣令趙載選曰,予今見汝,愴然矣。聞本邑民人等願留,可知汝善治,而尙未知如何,或有不知人之慮矣。年事,何如?載選對曰,凶荒矣。還上,何以爲之?載選對曰,畢捧矣。上曰,守令且有規模,汝以何道理治民乎?載選對曰,不擾民矣。上曰,要約矣,聽其言而觀其貌,吾所見不誤矣。汝愼無使民欲速去也。仍命退次。上問平康縣令申思憲曰,職姓名?思憲對訖。上曰,年事,何如?思憲對曰,入於之次矣。上曰,還上,何以爲之?思憲對曰,元數一萬餘石內,未捧八十石矣。上曰,凶年還上,可謂善捧矣。上曰,抄飢,幾何?一千三百餘口矣。上曰,設粥〈乎〉?設糧乎?思憲對曰,乾糧·設粥,竝行矣。上曰,退次。上問臨陂縣令申大孫曰,職姓名?大孫對訖。上曰,汝申昉之子乎?大孫對曰,然矣。上曰,汝父精雅端詳,甚可惜矣。今見汝,愴感矣。年事,何如?大孫對曰,慘凶矣。上曰,還上,何以爲之?大孫對曰,不得盡捧矣。上曰,抄飢,幾何?大孫對曰,一千六百餘口矣。上曰,設賑乎?大孫對曰,賑粥竝設矣。上曰,汝父不得久事國家,而汝爲守令,宜報國恩也。仍命退次。上問歙谷縣令李商重曰,職姓名?商重對訖。上問七事,商重對訖。上問,年事,何如?商重對曰,慘凶矣。還上,何以爲之?商重對曰,不得盡捧矣。上曰,今日問于汝等,意自深焉,非爲一時觀瞻矣。仍命退次。上問靈山縣監李昌夏曰,職姓名?昌夏對訖。上曰,七事?昌夏對訖。上曰,年事,何如?昌夏對曰,大爲凶荒矣。上曰,還上,何以爲之?昌夏對曰,民間赤立,萬無準捧之路,僅捧五千餘石矣。上曰,抄飢,幾何?昌夏對曰,三千六百餘口矣。上曰,設粥乎?乾糧乎?昌夏對曰,分賑之日,設粥以療飢矣。仍奏曰,今承有懷畢陳之敎,臣何敢自疎而泯默乎?道臣適巡過臣邑,一境人民,十百爲群,啼泣號訴,擧以另加變通,極濟頷顑爲請,道臣曰,當以目擊實狀,狀聞爲答,臣亦上來之時,民人等號訴,亦皆如是,故所欲陳者,多矣。上曰,民情之所願何事,汝之所欲陳何事,一一陳之。昌夏對曰,民雖愚迷,皆知大同事體之重,而卽今民間孔劇,粒穀實無出處,若折大同之半,退秋以捧,則可舒人民之急,而在朝家不過五六朔差遲。故交口爲請,而臣之所欲陳者,亦採此民情,欲爲陳達矣。上曰,汝言過於扶護,而其爲民之心,可尙矣。仍命退次。上問龍潭縣令李晶煥曰,年事,何如?晶煥對曰,稍實矣。上曰,還上,何以爲之?晶煥對曰,畢捧矣。上曰,善矣。設賑乎?晶煥對曰,設賑矣。上曰,予以龍潭爲恃,常談恃木生熊矣,汝須善爲之。仍命退次。上問楊口縣令洪相殷曰,職姓名?相殷對訖。上曰,汝洪益三之子耶?相殷對曰,然矣。上曰,年幾何?相殷對曰,三十五矣。上曰,汝或汝同生兒時見之,此果誰也?相殷對曰,臣之弟也。上曰,年事,何如?相殷對曰,慘凶矣。上曰,還上,何以爲之?相殷對曰,僅僅準捧矣。上曰,流丐,幾何?相殷對曰,邑人之還來者付賑,而今去他邑者,的未知幾何矣。上曰,汝以守土之官,不知民之有無可乎?相殷對曰,民之逃亡者,或避還上,或避身役,而開賑之後,漸漸來集,今方探問招集矣。上曰,汝父勤於國事,汝宜效也。仍命退次。上問慶山縣令金鍾正曰,職姓名?鍾正對訖。上曰,年事,何如?鍾正對曰,孔慘矣。還上,何以爲之?鍾正對曰,不得盡捧矣。上曰,設粥乎?乾糧乎?鍾正對曰,乾糧矣。上曰,汝故儒臣之孫,此正務力之時。仍命退次。上問文化縣令鄭象仁曰,年事,何如?象仁對曰,之次矣。上曰,還上,何以爲之?象仁對曰,不得盡捧矣。上曰,汝學汝叔務力也。仍命退次。上問義興縣令宋欽明曰,職姓名?欽明對訖。上曰,七事?欽明對訖。上曰,年事,何如?欽明對曰,凶歉矣。上曰,還上,何以爲之?欽明對曰,不得盡捧矣。上曰,設賑乎?欽明對曰,設賑矣。上曰,退次。上問安陰縣監李謙鎭曰,職姓名?謙鎭對訖。上曰,七事?謙鎭對訖。上曰,年事,何如?謙鎭對曰,凶歉矣。上曰,還上,何以爲之?謙鎭對曰,不得盡捧矣。上曰,設粥乎?乾糧乎?謙鎭對曰,乾糧矣。上曰,退次。上問新寧縣監李守鎭曰,職姓名?守鎭對訖。上曰,七事?守鎭對訖。上曰,年事,何如?守鎭對曰,慘凶矣。上曰,還上,何以爲之?守鎭對曰,不得畢捧矣。上曰,設賑乎?守鎭對曰,設賑矣。上曰,退次。上問鎭安縣監李聖模曰,職姓名?聖模對訖。上曰,還上,何以爲之?聖模對曰,畢捧矣。抄飢,幾何?聖模對曰,九百餘口矣。上曰,流丐,何如?聖模對曰,設賑後,各其邑流丐,皆驅送,故本邑流丐,亦皆還來矣。上曰,飢餒之民,驅送可乎?所達未安,更爲詳陳,可也。聖模對曰,非謂以杖擊逐,賑力有限,不能盡給,而各各護送於原邑,是何異於驅送乎?上曰,抄飢時,付於何人?聖模對曰,臣自親檢。此等重事,何敢付於人乎?上曰,退次。上問瑞興縣監洪述海曰,汝頃者來矣,其間民事,何如?述海對曰,孔慘矣。上曰,設賑乎?述海對曰,不爲設賑矣。上曰,不賑而將何救民乎?述海對曰,盡付於還上矣。上曰,退次。上問殷栗縣監徐命仁曰,七事?命仁對訖。上曰,本邑年事,何如?命仁對曰,稍實矣。上曰,汝欲爲良吏乎?能吏乎?純吏乎?命仁對曰,臣以救濟飢民,不犯朝令,爲心而已。上曰,然則是循吏也。仍命退次。上問軍威縣監鄭養淳曰,職姓名?養淳對訖。上曰,七事?養淳對訖。上曰,年事,何如?養淳對曰,雖入於稍實,而自春以後,民事轉甚艱難,故自二月設賑矣。上曰,飢民,幾何?養淳對曰,四百餘口矣。上曰,還上,何以爲之?養淳對曰,應捧一萬三千餘石內,僅捧七千五百餘石,而停捧令,則始見於臘月晦日夕矣。上曰,然乎?汝以汝父之子,可謂不勤於國事矣。上曰,流丐,何如?養淳對曰,多矣。上曰,汝須勤孜民事,汝以乃父之子,豈不勤於國事乎?養淳對曰,今承聖敎,感泣無地。上曰,退次。上問眞寶縣監金思默曰,職姓名?思默對訖。上曰,七事?思默對訖。上曰,年事,何如?思默對曰,慘凶矣。還上,何以爲之?思默對曰,不得盡捧矣。上曰,設粥乎?乾糧乎?思默對曰,乾糧矣。上命退次。上問陰竹縣監李敍中曰,職姓名?敍中對訖。上曰,是誰也?兪漢蕭對曰,故校理李顯望之子也。上曰,年事,何如?敍中對曰,尤甚矣。上曰,還上,何以爲之?敍中對曰,不得盡捧矣。上曰,抄飢,幾何?敍中對曰,五百餘口矣。上曰,流丐,何如?敍中對曰,開賑之後,漸少矣。上曰,退次。上問金化縣監李成玉曰,職姓名?成玉對訖。上問,七事?成玉對訖。上曰,年事,何如?對曰,慘凶矣。上曰,還上,何以爲之?成玉對曰,僅爲畢捧矣。上曰,善矣。抄飢,幾何?成玉對曰,一千一百餘口矣。上曰,設粥乎?乾糧乎?成玉對曰,乾糧矣。上曰,汝爲禁都時,予知之已熟。故命除守令,而但以年少之故,未知其如何,見繡衣書啓,非偶然矣。汝必濟活飢民,終始如一,使金化之民,以爲吾君能知人,而咸曰吾守令豈不美哉?若不然,則其民必笑我不知人而升敍矣。又問汝年幾何,成玉對曰,二十八矣。上曰,退次。上問和順縣監呂冕周曰,職姓名?冕周對訖。上曰,汝初除守令乎?冕周對曰,今方再典矣。上曰,汝與呂必容·呂光周,爲幾寸乎?冕周對曰,五六寸矣。上曰,七事,冕周對訖。上曰,年事,何如?冕周對曰,本邑雖入於稍實,而目今饑饉滋甚,故方設賑矣。上曰,抄飢,幾何?冕周對曰,八百餘口矣。上曰,飢民,汝將何以濟活乎?冕周對曰,道臣於賑政,竭誠區劃,成送節目於各邑。故臣亦依節目擧行,有土之民,付之還上,無土之民,付之乾糧矣。上曰,流丐,何如?冕周對曰,歲前則多矣,今則各邑開賑,故漸各還集矣。上曰,還上,何以爲之?冕周對曰,畢捧矣。上曰,退次。上問甑山縣令李得福曰,職姓名?得福對訖。上曰,年事,何如?得福對曰,關西昨年農形,不如三南之大歉,而小臣之邑,沿海土薄,被災頗多,故今方設賑矣。上問還上何以爲之,得福對曰,僅畢捧矣。上曰,本邑,淸南乎?淸北乎?得福對曰,淸南矣。上曰,本縣距平壤,幾許乎?得福對曰,九十里矣。上曰,汝兄以御使回來,更有如汝兄者矣。汝當如此歉歲,尤宜惕勵矣。仍命退次。上問積城縣監鄭克淳曰,職姓名?克淳對訖。上曰,七事?克淳對訖。上曰,年事,何如?克淳對曰,大爲凶歉矣。上曰,還上,何以爲之?克淳對曰,不得畢捧矣。上曰,設賑乎?克淳對曰,設賑矣。上曰,退次。上問永春縣監徐有祐曰,七事?有祐對訖。上曰,汝新自永春來,民事,何如?有祐對曰,民事,正爲悶切矣。上曰,設賑乎?有祐對曰,設賑矣。上曰,汝須卽爲下去,以副予申飭之意。仍命退次。上問宜寧縣監金俊材曰,職姓名?俊材對訖。上曰,年事,何如?俊材對曰。入於尤甚矣。上曰,抄飢,幾何?俊材對曰,四千五百餘口矣。上曰,他邑流丐之去爾邑者,幾何,而爾邑流丐之去他邑者,幾何?俊材對曰,他邑流丐,別無見留於本邑,而本邑流丐,的未知幾人流于他邑矣。上曰,今有人有子數人,而其中一子流乞,則卽爲推來乎?抑爲此非吾子,不爲推來乎?其父不爲之食,而野僧食之乎?汝何以濟活乎?俊材對曰,臣昨夏還穀百餘石作錢,新秋更爲貿穀,又勸分於富民,得數百石云,而語頗支離,不甚詳明。上曰,汝未敏矣。韓信多多益辨,分數明也,今汝所奏,分數不明,若此而將何濟民乎?若所奏詳明,則更下去,而不然,則不得下去矣。吾欲惜汝,而雖國舅家人,難貸矣,汝以救活之道,詳告,可也。俊材對曰,自備穀近二千石,自營門得八百餘石,以此救濟飢民爲計矣。上曰,汝須各別惕念,虎可畏也,予更不饒貸矣。仍以勸分事,令該府處之。上問南平縣監宋載禧曰,職姓名?載禧對訖。上曰,七事?載禧對訖。上曰,年〈事〉,何如?載禧對曰,一道凶歉,臣邑亦然。上曰,抄飢,幾何?載禧對曰,一千七百口矣。上曰,本縣流丐能無乎?載禧對曰,歲前則流丐相望矣,歲後分還設賑之,故還集矣。上曰,連續還來否?載禧對曰,然矣。上曰,捧還,幾何?載禧對曰,應捧一萬四千石內,未捧四百餘石,而皆是別還矣。上曰,申飭之後,安敢以別還二字挾奏?仍命從重推考。上問珍山郡守吳載維曰,新延消息聞之乎?載維對曰,略聞其槪,而不能詳知矣。上曰,汝異於他人,各別勉焉。仍命退次。上謂恩津縣監趙載溥曰,見汝,思孝婦,心甚愴矣。此以近言之,而以汝父汝祖,思之各別矣,汝思乃父乃叔,善爲之。仍命退次。諸臣奏對訖。上曰,在於楹外者,一齊前進。仍下敎曰,予以望七之年,神氣衰憊,又自社壇以後,一倍難振。且汝等之試暇上來,本是私事,曾無引接之例,而特念民事,有此來待之命,再昨則終日昏憊,實難酬酢。且慮汝等場屋之事,終命退去,而反爾思之,此殆近於何所聞而來,何所見而去也。爾等皆有率來之官吏,若曰吾君初何爲之招致吾官,又何爲而不見云,則於予心,豈不瞿然?且汝等必當待榜卽歸,故今日雖非接待群下之日,强氣召問,至誠開諭,汝等能知予意耶?成川府使金孝大,南原府使趙榮進起伏曰,聖意或出於日前綸音中勿拘常格之敎耶?上曰,然矣。予於頃日入侍東朝,伏覩御筆,其中有先朝丙丁年間綸音,卽軫恤元元之德意也。予奉此退坐眞殿門外,達夜呼寫,特許湖西尤甚邑還上之加分,今見汝等,語及民事,自不覺聲淚俱下,汝等必念半夜此敎,皆以吾不能濟活飢民,使一夫顚壑,則將何顔歸對吾君爲心,則豈不慰予心耶?諸臣盡起伏。順興府使趙德常對曰,聖候靜攝之中,特軫諸道民事,有此引接之擧,誕發惻怛之敎,臣謹當對揚德音,歸諭飢民,而若使遐土之民,聞此聖敎,有足以感泣疲癃矣。上曰,汝等雖或知勿拘常格之意,亦必有咨且不敢之心矣。順興府使趙德常起伏曰,聖敎,誠然矣。臣於春初,屢承勸農之特敎,初欲助給種糧,下帖各面抄報,以沙被災之田畓,則通計一境,多至七百石落,而及聞別還之朝令,不敢分斗穀。只給空石,使之修築,雖知民情之萬分焦迫,而實無助糧勸農之道,只自悶慮矣,今承聖敎,不勝感幸矣。上曰,汝等旣聞此敎,將給別還耶?諸臣對曰,筵飭至嚴之下,豈敢生別還之計乎?當知委面任,抄報役糧種子最難辦之類,每朔巡還外,別分一等,以助其不給,則此異於題給糶狀之類矣。上曰,然矣。載寧郡守洪益彬起伏曰,本郡雖云稍實,而酷被水災,破筒處甚多,種子及役糧,無路助給矣。聖敎至此,雖不以所志題給,而從便別給,以濟窮民矣。上曰,築筒之役,豈以若干別給,可得築乎?洪益彬對曰,破筒處,宮私畓相雜,而聞各出財力,以爲補築矣。楊口縣監洪相殷起伏曰,種還事,俄承聖敎,而還上數少之邑,則折半留庫之外,亦將勿拘常格耶?上曰,此說,何如?成川府使金孝大曰,若無階限,亦非朝家本意,還上有裕邑,則不必論,而雖不然,待道臣狀請施行,似好矣。上曰,爲守令出此言,誠得宜矣。洪相殷曰,江原道則道臣以加分事狀請,臣未知今已回下,而恐不復以此狀請矣。上曰,汝等須將此敎,歸傳於各其隣邑不上來守令,可也。汝等請由上來,殿試有數存焉,至於初試,則額數旣多,汝等之盡參今榜,予所望也。諸臣盡退出。傳曰,昨年關東,其糴誠難,爲守令者,爲目前元元渴悶之狀,以難捧稟,猶或可也。直以未捧爲報,所對雖誠實,無異於頃者前忠淸道臣徑先停捧之令,王者申飭,不可異同,高城郡守金弘輔,令該府處之。出榻敎上曰,爲民詢問之下,玄風縣監金光泰所對,殊〈欠〉誠實,其在懲勵之道,不可無飭,從重推考。出榻敎上曰,南平縣監宋載禧,下敎之下,以別還二字敢奏,從重推考。出榻敎上曰,宜寧縣監金俊材,下問之下,以申飭勸分一節挾奏,雖由於入侍生疎之致,不可推考而止,令該府施以不應爲公律施行,此時守令,不可曠官,雖値齋戒,政院捧入草記擧行。高城郡守崔弘輔,雖令金吾處之,應在於宥旨前事,而曠官則有弊,其在懲後之道,亦不可循例分揀。以製書有違之律勘處,而其莫解職,懲贖放送事,分付。出榻敎諸臣以次退出。
上在昌德宮。常參·經筵,以代理停。
蔡濟恭達曰,右議政趙載浩九十八度呈辭到院,而昭寧園忌辰祭正日,留院之意,敢達。令曰,入之。
兪漢蕭達曰,大司憲閔遇洙,執義兪彦述,掌令李奎徽·李基德在外,持平南雲老·趙重明呈辭,今日以監察茶時之意,敢達。令曰,知道。
蔡濟恭達曰,兵曹參議趙明鼎,除拜後過三日,不爲出肅,依定式推考警責,仍卽牌招察任,何如?令曰,依。
又以弘文館言達曰,本館上番,累日闕直,事甚未安。修撰趙,旣有只推之令,卽爲牌招,姑陞入直,何如?令曰,依。
以修撰趙牌不進罷職令旨,令于李光運曰,推考徽旨捧入。
右議政趙載浩九十八度呈辭,令于蔡濟恭曰,安心調理。
李光運達曰,明日擧動時,侍臣諫院無進參之員,除在外外,正言尹在謙,待開門牌招,何如?令曰,依。
兪漢蕭,以義禁府言啓曰,明日毓祥宮擧動時,大駕各差備都事,本府入直·當直·入直試所禁亂都事,不可〈不〉備員,假都事二員,令該曹卽爲差出,以爲分排之地,何如?傳曰,允。
又以義禁府言達曰,傳敎內,守令不可曠官,雖値齋戒,政院捧入草記擧行事,命下矣。時囚罪人崔弘輔·金俊材等,照律以入之意,敢達。令曰,知道。
上在昌德宮。常參·經筵,以代理停。
蔡濟恭達曰,明日常參,取稟。令曰,停。
兪漢蕭達曰,備邊司郞廳來言,今日賓廳坐起日次,而動駕相値,頉稟。令曰,知道。
吳彦儒達曰,今日賓廳日次,旣以頉稟,所當持公事入對,而動駕相値,頉稟。令曰,知道。
吳彦儒啓曰,注書李世孝遭服制,其代,假注書具持國,姑令仍察,何如?傳曰,允。
以正言尹在謙牌不進罷職令旨,令于李光運曰,推考徽旨捧入。
右議政趙載浩九十九度呈辭,令于李光運曰,安心調理。
傳于蔡濟恭曰,孝章廟擧動時,樂止於洞口橋前,回駕時,則依例樂作於乘輦所,永爲定式事,分付。
又傳于蔡濟恭曰,各邑守令,外方多士,留滯多日,應辨所亦有弊,一二所今日內出榜,而榜目,呈于留院承旨,試官,使之復命於此處。
傳于李彜章曰,諸司預備。
兪漢蕭,以刑曹言達曰,今此庭試文科初試三所,設場於本曹矣。今已出榜,還入之意,敢達。令曰,知道。
李光運,以吏曹言啓曰,今十二日都目政親行事,命下矣。本曹郞廳,不可不備員,而佐郞李壽勛,病親呈辭下鄕。今姑改差,其代,卽爲口傳差出,何如?傳曰,允。
又以兵曹言啓曰,再明日親政事,命下矣。本曹郞廳,不可不備員,而正郞李尙允,身病甚重,勢難進參,不可無變通之道。今姑改差,其代,令該曹,卽爲口傳差出,以爲參政之地,何如?傳曰,允。
大駕入齋室後,王世子遣宮官問安。答曰,知道。
政院·玉堂·藥房口傳問安。答曰,知道。
行禮罷後,政院·玉堂·藥房口傳問安。答曰,知道。
入孝章廟後,王世子遣宮官問安。答曰,知道。
政院·玉堂·藥房問安。答曰,知道。
丙子三月初十日辰時,上具翼善冠·衮龍袍,出賓陽門,詣毓祥宮。擧動入侍時,行都承旨吳彦儒,左承旨金相福,右承旨蔡濟恭,左副承旨李彜章,右副承旨兪漢蕭,記事官柳戇,假注書具持國,記事官權穎·李世演隨駕。上曰,再明日親政爲之事,分付。出榻敎上曰,儲慶宮·毓祥宮櫝淨巾,每年歲首,一次進排事,分付戶曹。出榻敎還宮時,孝章廟·懿昭廟歷入事,駕前下敎。上曰,孝純入廟後,只有舊行廊,近來漸有加造之意,次知中官從重推考。出擧條上仍爲還宮後,諸臣遂退出。
上在昌德宮。常參·經筵,以代理停。
蔡濟恭達曰,明日常參,取稟。令曰。停。
兪漢蕭達曰,大司憲閔遇洙,執義兪彦述,掌令李奎徽·李基德在外,持平南雲老呈辭入達,趙重明呈辭,今日以監察茶時之意,敢達。令曰,知道。
大王大妃殿·中宮殿,藥房口傳問安。答曰,知道。
藥房都提調兪拓基,提調李益炡,副提調吳彦儒啓曰,昨日動駕奠禮,薄暮還宮,伏未〈審〉夜來,聖體調攝,若何?憊眩之候,寢膳之節,亦何如?前入湯劑,當盡於昨日,臣等率諸御醫入診,詳察聖候,議定繼進當否爲宜。大王大妃殿氣候,何如?而劑入湯劑,亦已進御乎?臣等不勝區區伏慮,敢來問安,竝此仰稟。批答載筵說。
兪漢蕭,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
又以都摠府言達曰,副摠管李衡身,以禁衛中軍·軍兵等,中日試放事,南別營晝仕出去之意,敢達。令曰,知道。
傳于吳彦儒曰,都承旨持櫃子,來待于藝文館。
又傳于吳彦儒曰,都承旨入侍于萬安門。
又傳于吳彦儒曰,都承旨更爲入侍,尙方郞廳亦入侍。
傳于蔡濟恭曰,御史使之入來日入來。
蔡濟恭達曰,明日親政時,注書不可〈不〉備員,注書李世孝,卽爲牌招,何如?令曰,依。
事變假注書鄭彦暹出使,代以李性遂爲假注書。
右議政趙載浩一百度呈辭,令于吳彦儒曰,安心調理。
蔡濟恭,以禮曹言啓曰,甲戌三月人日製居首生員李潭,同年增廣殿試時,以朞服制未葬前,不得赴擧,依例許赴於後科殿試事,啓下。同年四月殿講居首幼學李遂,製述居首生員尹慶龍,同年七月圓點儒生製述居首進士柳敍五,同年十一月殿講居首幼學金龍翰,幼學姜翰,製述居首進士邊得讓,同年十一月賜柑別製居首幼學尹光國,幼學南玄老,乙亥四月圓點儒生製述居首進士鄭彦輝,同年九月別製居首進士南綺老,幼學朴志源,同年十二月賜柑別製居首進士李碩載,今年正月殿講居首幼學趙夢獜,幼學趙慶輔,幼學金重玉,製述居首進士尹冕東,今番視學後別製居首生員尹景祖,幼學金器大等,直赴殿試事,命下矣。依前例,竝許赴於今此庭試文科殿試,而其中李遂身死,尹慶龍在喪,尹慶龍則依例許赴於後科殿試,何如?傳曰,允。
蔡濟恭達曰,預備兼春秋李泰齡,身病猝重,勢難察任,今姑減下,何如?令曰,依。
兪漢蕭啓曰,因本院達辭,預備兼春秋李泰齡減下事,依下矣。其代,令該曹口傳差出,何如?傳曰,允。
吏曹口傳政事,兼春秋單金養心·鄭存謙爲吏曹佐郞,李蓍建爲兵曹正郞。
兪漢蕭,以兵曹言啓曰,禁軍別將趙鎭泰呈狀內,所患痰癖之症,越添於連日觸冷之餘,累次昏塞,時月之內,萬無起動供職之望云。病勢旣如此,則宿衛將領之任,不宜暫曠,今姑改差,何如?傳曰,允。
兵曹口傳政事,以申旼爲禁軍別將。
兪漢蕭,以訓鍊都監言啓曰,都監從事官未差代,前修撰洪準海,已爲啓下,而方在罷散中,時無職名,依例付軍職,冠帶常仕,何如?傳曰,允。
又以禁衛營言啓曰,忠淸監司狀聞,本道軍保米折錢上納事,傳敎矣。本營軍餉元來不敷之中,自均廳每年以一萬八千石酌定,爲實入庫數,僅支一年之用,故至於軍物之不可不修改,與他餘各項雜下,已多不成貌樣。而又於昨秋,畿邑保米,皆許作錢,以致實捧太縮,需用極艱,軍門事力,轉益罔措。今若又許湖西作錢,則非但目下凡需,無路繼乏,許多將校·軍兵放料,萬無支用之道,誠非細慮。且保米事體甚重,秋成後,例卽收捧,入置官庫,待解氷,二月內裝發上納。自是事目,則到今諉以未捧,請以代納,亦未可知。參以事勢,揆諸法例,作錢之決不可許施者,斷斷如此。本道軍保米,依御營例,勿爲作錢,以本色趁卽上納之意,分付,何如?傳曰,允。
領議政李天輔書曰,伏以臣事君無狀,所被大朝嚴旨,卽人臣極罪,臣旣不得卽地滅死,以明其心,則惟有席藁血泣。恭俟斧鉞之誅,而聖度過加包容,薄譴未幾,旋有重授前職之命,是何事也,是何事也?臣惶駴震懍,五內崩潰,只欲溘然無知。噫,臣之誠意,不能孚格於君上,一言妄發,身陷大戾,以致大朝煩惱聖衷,半夜露坐,臣之罪固合萬死,使邸下仰慮聖體,憂遑焦迫,臣之罪尤合萬死。承此人臣不忍承之辭敎,見此人臣不忍見之境界,而頑然冥然,尙存視息,臣尤萬死有餘罪矣。夫人臣之以言語獲罪者,何限?而其所坐也。止於言語之失而已,則譴罰雖嚴,猶冀其或賜原恕,而今臣則不惟罪在言語,竝與其心術。而見疑於大朝君之於臣,其尊如天,其親如父,天道至仁,人之百罪,或可涵宥,而惟其關於心術者,則不可赦也。父心至慈,子之千過,或可庇護,而惟其出於心術者,則不可容也。臣,上而不體聖意,下而不念世道,只自循己循人,敢蔽日月之光,則其所以發於心術者,神明赫臨,顧安所逃其罪乎?以臣之罪,一日不伏王章,則是一日無臣分無國法也。二日不伏王章,則是二日無臣分無國法也。王章不伏之前,無非臣待勘之日,恩命之降,殆浹一旬,不敢以官職去就,仰溷崇聽,而一向泯默,益增惶悚,玆乃拊心哀籲於离明之下。伏乞俯賜諒察,轉達大朝,還收臣重授職名,仍令攸司,夬正臣罪,以爲爲人臣不忠者之戒,不勝大願。臣無任伏地涕泣,瞻天祈懇之至。答曰,覽書具悉卿懇。以余不敏,不能體聖心,致煩聖念,惶懍之心,至今不已。且向日聖敎中,有事體誤著其心無他之敎,則今不必如此引退,卿須體聖上之至意,念小子之苦企,安心勿復控辭,卽日登途,用副余意。仍令曰,史官往諭。
副司直金尙翼書曰,伏以臣貞疾不死,積禍未艾,纔喪螟蛉之子,方營窀穸之事,日者看阡而行,致有試牌之煩稟,私心惶悚,當復如何?目今山地已定,葬日漸迫,而非臣躬往,則亦無以經紀窆事。而且亡母墳山,多有崩頹之處,必得長暇,然後可以及時改築,故玆敢陳情,仰瀆崇聽。伏乞睿慈,俯垂矜許,俾得以往來,千萬幸甚。答曰,覽書具悉。卿其依所陳往來焉。
大司諫金漢喆書曰,伏以臣,向來人言,極其危悖,身名僇辱,只自悼憐,幸賴天日照燭,昭洗無餘,祗奉絲綸,感涕交腔,坑坎袵席,不足以喩其恩,枯木陽春,不足比以其榮,。此生殞結,不知死所,筵席語秘,不得其詳,而至於北關一事,其時繡衣,書啓。臣之狀本,已有擧實論列,何必復煩覼縷,以重損事面也。其言之是非虛實,今無可論,而臣心之怵惕慙恧,久而罙切,不自意薇垣新除,乃降於杜門屛蟄之餘,臣聞命惝怳,置身無地。噫,大朝殿下,雖不忘簪履之舊,拂拭而寵遇之至此,顧其職則言責重任,夫豈滓穢賤臣所可僥冒者哉?是以縮伏累日,不敢爲唐突承膺之計,昨値動駕,禮闕陪扈,有臣如此,生不如死,玆敢略暴危懇,仰瀆於貳極之下。伏乞睿慈,諒臣肝膈之私,特許鞶帶之遞,俾得謝迹榮路,歸死故園,不勝至願。臣無任戰兢祈祝之至。答曰,覽書具悉。聖上旣已洞燭。此等之說,何必爲嫌?卿其勿辭,從速察職。
禮曹參判李台重書曰,伏以君臣天性也。昔莊周以爲,無所逃於天地之間,朱夫子非之曰,此有勉强迫不得已之意。嗚呼,臣之愛君,如子之愛父,油然自得於天之所賦。而至如臣三十年逋命,積被譴責者,豈獨無性本固有者而然哉?區區之意,蓋欲嚴君綱伸忠冤,治亂逆之源,定邪正之分,使國本鞏固,名義昭著。其所以愛君納善之心,自謂不後於朝夕奔走左右昵侍之誠,而及其言不施用,志不垂諒,南荒北塞,一而再之。臣愚死罪,猶迷守株之見,不作改轍之行,流離戍謫,甘死罪籍,至以不承藩臬,復涉鯨濤,此豈臣樂爲者哉?及至大朝殿下,招使至前,開示悔悟,且諭以君臣俱老,民命爲憂。當此之時,肝腑激越,血淚逬瀉,固欲卽日碎身,報效涓埃,廉愧迷執,有未暇顧,以至移節進秩,若固有之,自顧初心,遂作兩截,羞愧之心,臣豈無之?誠以憂愛願忠,不忍辭避,四年兩西,殫竭心力,其奈才疎智短,事與志乖,旣不能富裕其民,又不能强勇其兵。衰闒困頓,猶復舊日,而淸朝士君子,忘廉而壞防,競趨於榮塗者,將必以臣爲口實。噫,區區報君之誠,反添負國之罪,此亦臣命途之窮畸也。嗚呼,自近以來,天心開悟,王綱振勵,亂逆可謂懲矣,忠冤可謂雪矣。臣之向日所言,略已行矣。臣雖愚惑,初無不仕之心,今有可進之義,雖非上眷之隆摯,固當承命之不暇。而至於元孫補養之責,籌司樞要之務,雖使平道安進者當之,猶且逡巡退避,不敢遽然承當,而況如臣褊性陋質,不學無才,萬萬不勝其任者乎?誠緣納符體重,迫於嚴敎,又復不辭冒進,肅謝恩命,臣之無恥,亦已甚矣。今雖飾辭設讓,乞憐退歸,國人其孰信之?天聽豈可動之?固當筋力奔走,夙夜匪懈,以效古人出入補拾之義,而不幸受質脆薄,病與俱生,盛年失血,殆傾囷廩,神精眩瞀,不同平人。中年以後,積傷水土,瘴熱氷霜,飽經毒害,痰濕用事於其中,風火乘機於其間,肢體不收,言語不利,人人之所共見。臣不必費辭,而間或氣升,猝然蹶仆,開目不見物,有言不出心,殆如狂顚之人,方在譫囈之境,至其甚也。遍身靑黑,全無知悟,直一死人耳。日昨登對之際,因行步趨跪之勞,嚴畏兢惕之甚,舊症闖發,喘急神昏,纔出閤門,茫然不復省識。數日以後,始乃因人聞之,則擔舁茵席,如運冷屍,駭人觀聽,閙擾淸禁,且惶且愧,誠欲滅死。自今以後,臣雖欲抗顔忘恥於朝行之間,其奈受人之指笑,何哉?且一不幸,而遂至於溘然,則臣之顚沛,固不足恤,而其所以貽辱朝廷,又當如何哉?此亦臣命途之窮畸也。目下病狀,萬分危苦,乍昏乍明,半生半死,昨日大駕出宮,無由陪班,眞是有臣如此,生不如死。且人之爲人,專以知覺爲主,而如臣之病,奪其省悟,其於薰陶德義,保護沖質,非臣之所可任也。深誠遠慮,預聞國事,非臣之所可堪也。此非臣僞情巧辭,欲以欺誤於睿聽,國人之所共知也,同朝之所共見也。嗚呼,臣旣受大朝特遇之恩,不世之知,顚倒一出,在任數年。今又冒肅萬萬不敢當之職名,未進一言之忠,未效一事之善,而遽爾退歸松楸,畢命丘壑,則不但去就郞當,進退無義,獨占宜便,臣實恥之。臣之辭職,非臣素心,而其奈病情如右,自强不得,此亦臣命途之窮畸也。臣雖愚頑,秉彝之良,同得於天,今若得蒙恩許,歸休故山,調養數載,補以藥治,幸得不死,如可自力,謹當不俟召命。自造于朝,竭股肱之力,盡心膂之用,一日效責,萬死無恨,而今若驅迫縛束,疲頓病軀,使之顚仆於車塵馬蹄之間,不但無補於聖朝,實是自負其夙情,情窮勢迫,聲不擇發。伏願邸下,察臣之愚,哀臣之病,本兼諸任,俱許遞改,以安私分,以尊國體,千萬幸甚。答曰,覽書具悉。卿其勿辭,俟病少間,從速察職。
丙子三月十一日巳時,上御璿源殿。都承旨入侍時,行都承旨吳彦儒,假注書具持國,記事官權穎·李世演進伏訖。上曰,尙方郞廳入侍事,分付。臣持國出閤外,率尙衣僉正李徽之入侍訖。上曰,大射禮時,以執事入之否?徽之對曰,然矣。上曰,汝年,幾何?徽之對曰,四十三矣。仍退出。上曰,此室仍舊,而不復修輯,意蓋存焉。欲示先朝儉朴之聖德矣。上命書藥房批。答曰,知道。慈殿氣候差勝後一樣,湯劑不無其效,加進事有敎,加劑五貼以入。予則伸情禮,氣亦舒,湯劑加劑五貼以入,尙有餘貼,過五日後,問候入侍,宜矣。出榻敎上曰,兪判府事方帶藥院,後日推鞫。李判府事進去。出榻敎諸臣遂退出。
上在昌德宮。常參·經筵,以代理停。
蔡濟恭達曰,明日常參,取稟。令曰,停。
右議政趙載浩一百一度呈辭。令曰,安心調理。
兪漢蕭達曰,大司憲閔遇洙,執義兪彦述,掌令李奎徽·李基德在外,持平南雲老,再度呈辭入達,趙重明呈辭,今日以監察茶時之意,敢達。令曰,知道。
金相福達曰,同副承旨李光運,今日不爲仕進,卽爲牌招,何如?令曰,依。
兪漢蕭啓曰,事變假注書李性遂,時無職名,令該曹依例付軍職冠帶常仕,何如?傳曰,允。
戶曹判書鄭翬良三度呈辭。令曰,只遞兼職。
蔡濟恭啓曰,今此試官望中,時無職名人員,令該曹口傳付軍職,何如?傳曰,允。
李光運達曰,讀券官李鼎輔·鄭翬良·李成中·南有容·李台重牌不進,二品以上承牌,只是一人,親臨殿試試官,如是不備,誠極未安。大臣外違牌人員,竝更牌招,何如?傳曰,允。
蔡濟恭,以禮曹言啓曰,三皇忌辰望拜殿庭事,頃已,命下矣。今三月十九日,毅宗皇帝忌辰望拜禮處所,以何殿磨鍊乎?敢稟。傳曰,以明政殿擧行,五月初十日,七月二十一日,一體擧行。
又以禮曹言啓曰,今三月十六日庭試殿試,以明政殿親臨事,命下矣。取考前後親臨時謄錄,則癸亥·辛未兩年親臨出題捧券後還內,試官仍留,易書考試畢,入侍便殿,科次出榜。壬申年則親臨明政殿,出題後還內,試官仍留捧券,易書考試畢,入侍便殿,科次出榜矣,今番以何年例磨鍊乎,敢稟。傳曰,懸題後,禮畢入改,入侍合考。
又以禮曹言啓曰,今此大庭試文武科放榜,進定擇日事,命下矣。放榜吉日,今日官推擇,則今三月二十日辰時爲吉云,以此擧行,何如?傳曰,允。
吳彦儒,以司饔院官員,以都提調·提調意啓曰,本院奉事金景澈,以燔造官,方在燔所,而今日政濟用監直長遽轉矣。當此燔造旁午之時,不可付之於手生之人,依例本院直長中相換,以爲燔役無弊竣事之地,何如?傳曰,允。
李彜章達曰,明日鞫坐兩司當爲進參,除在外呈辭受由外,未肅拜服制人員,竝待開門牌招,以爲推移進參之地,何如?令曰,依。
親政。吏批,兼判書申晩進,參判趙雲逵進,參議朴相德進,行都承旨吳彦儒進。
吏批啓曰,司饔院奉事崔錫溫,以仕次第備擬受點,而旣是秩卑之人,則不可仍置,依例他司中奉事換差,何如?傳曰,允。
以朴相德爲吏曹參議,金尙重爲兵曹參議,李琰爲司䆃主簿,魚錫文爲敦寧主簿,鄭僑亮爲司饔奉事,李彦忠爲禮賓奉事,尹得說爲北部奉事,安世甲爲判校,金漢吉爲軍資判官,朴性善爲豐川府使,徐命仁爲加平郡守,趙載萬爲司饔主簿,尹得宣爲尙衣主簿,李蓍延爲司饔主簿,李錫稷爲濟用主簿,金相肅爲漢城參軍,申鏶爲宗簿直長,洪敍箕爲司藝,李賢伋爲禮曹佐郞,徐懋修爲咸悅縣監,金斗秋爲殷栗縣監,成孝基爲長外察訪,日城尉鄭致達在喪終制,嘉山郡守鄭重百,祥原郡守鄭來觀,鎭海縣監金得獜。已上今加通政,軍器修補加資事承傳鄭景淳爲司僕主簿,沈公猷爲司䆃主簿,成德求爲宗廟直長,柳煒爲尙瑞直長,洪緯漢爲司饔奉事,柳德由爲平市奉事,崔錫溫爲司饔奉事,趙重稷爲理山府使,鄭成觀爲鐵山府使,金應魯爲雲山郡守,朴漢暉爲兵曹正郞,李丙郁爲金井察訪,尹聖佐爲沙斤察訪,申馹爲重林察訪,金思渾爲尙瑞副直長,柳澐爲內資奉事,兪彦銖爲義盈奉事,吳載鎭爲廣興主簿,趙載種爲瓦署別提,金致仁爲禮曹參議,吳漢迪爲樂安郡守,尹彝逸爲牙山縣監,金仁權爲求禮縣監,金德夏爲利仁察訪,李百源爲掌樂主簿,洪啓九爲漢城主簿,權濟應爲繕工副奉事,金守儉·林榟爲兼引儀,金尙獜爲戶曹正郞,牟景觀爲奉常判官,宋後相爲繕工假監役,鄭宅洙爲草溪郡守,鄭德咸爲价川郡守,李堦爲海美縣監,柳鎭夏爲祥原郡守,全永壽爲祥雲察訪,柳煒爲掌苑別提,尹一復·李聖中爲氷庫別檢,洪若泌爲戶曹佐郞,金復元爲巨濟府使,具普萬爲鎭海縣監,李郯爲熊川縣監,司饔奉事崔錫溫,義盈奉事兪彦銖相換,鄭基慶爲海南縣令,金思渾爲尙瑞直長,洪景漢爲繕工監役,朴師近爲掌樂主簿,鄭行玉·李尙弼爲引儀,宋翼彦爲司儀,李觀海爲司評,吳尙顯·朴必珍爲直講,李斗運爲平市令,李恒祚·宋聚行·白尙絢爲典籍,梁禹恒爲校檢,李奎恒爲尙瑞副直長,韓師直爲執義,李河述·李光瀷爲掌令,李克祿爲獻納,沈益聖爲司諫,李海重爲正言,金恒柱爲內侍敎官,安取範爲衿川縣監,柳世雄爲碧沙察訪,濟用直長金景澈,司饔直長金鎭一相換,洪大源爲廣興副奉事,洪梓爲副校理,沈鑧爲修撰,徐命天爲副修撰,金應淳爲說書,張琰爲奉常主簿,李時啓爲繕工假監役,李胤佐爲延恩君,崔震泰爲月善君,李勉爲成均博士,南玉爲校書博士,崔爲兵曹佐郞,金恒柱爲宗簿主簿,金道興爲歸厚別提,李春◆爲司畜別提,柳鎭說爲掌苑別提,洪夏九爲司圃別提,鄭震彦爲軍資主簿,金次建爲造紙別提,李景行爲禮曹正郞,徐命應爲繕工監役,柳鎭說爲監察,李恒祚爲禮曹佐郞,白尙絢爲養賢主簿,李春◆爲奉常參奉,金益垕爲學正,尹泰衡爲社稷令,李普觀·金德升·洪命馥·金應濂·申致堯·李命俊爲典籍,兪直基爲漢城庶尹,洪大寅爲軍器僉正,理山府使趙重稷,今加通政。加資事承傳李泰齡爲平安都事,李宗德爲掌樂僉正,安鍇爲司宰僉正,尹得輿爲儀賓都事,李在爲敦寧判官,任遾爲司僕主簿,尹琰爲監察,鄭昌兪爲掌苑別提,李普觀爲兵曹佐郞,金渲爲柒谷府使,李綬爲監察,李溵爲典設別提,李鴻運爲造紙別提,李瑨爲內贍主簿,金尙運爲思陵令,金昌運爲監察,洪偘爲禁府都事,李世恒爲內資主簿,南肅寬爲監察,李啓賢爲引儀,李禾敦寧參奉,權瑜爲長寧副參奉,徐京德爲典籍,宋堯和爲同敦寧,安祜爲典獄參奉,金應濂爲監察,具善慶爲北部都事,金坦行爲內侍敎官,趙德章爲繕工假監役,金敎材爲連源察訪,文衡中爲昌樂察訪,鄭國臣爲慶安察訪,崔宗岳爲徽陵參奉,李龜應爲恭陵參奉,沈翔雲爲萬寧殿參奉,宋溥淵爲崇陵參奉,兪漢吉爲惠陵參奉,金持默爲懿陵參奉,尹東晳爲寧陵參奉,洪相宜爲英陵參奉,柳漢哲爲禮賓參奉,趙復彬爲典獄參奉,金致誠·趙龍命爲昭寧園守奉官,許愿爲監察,李世孝·柳戇爲典籍,池鵬翰爲軍器主簿,申爲軍資正,金基正爲崇陵別檢,申景濬爲徽陵別檢,趙武範爲萬寧殿別檢,朴相海·玄啓文·尹昌奎爲假引儀,禮賓參奉柳漢喆望勿施,以韓芷爲禮賓參奉。
兵批,判書李喆輔進,參判吳遂采進,參議金尙重進,參知金陽澤進,右副承旨李彜章進。
同知單朴載和,僉知單崔挺天,訓鍊主簿單李時潤,前府使徐赫修。今加折衝賞加以沈涼·金達魯·張仁弼以爲副護軍,洪準海爲副司果,李性遂爲副司正,崔尙翁·趙九鼎·洪重衍·李日章·金東祐·崔震泰·李廣矩·李廷瑗·洪正度·權正軒·安德亨·李敏坤以副護軍,申暐爲司直,李熙春爲副司果,前僉使金喜聲,及第蔡碩柱,今加折衝,同知單李彜德,以徐赫修·金喜誠·蔡碩柱爲副護軍,李普天爲副司果,李永命爲淸州營將,李柱海爲慶州營將,田得雨爲阿耳僉使,李震炳·洪采輔·魚有成·朴師任·李海宗爲僉知,池友翼·洪偁·南㝡彦·尹觀周·李獜圭·南世綱爲同知,金漢聲爲知事,閔趾烈爲羅州營將,李源爲白峙僉使,曺聖台爲古今島僉使,柳光宅爲內禁將,康恒道·吳星瑞爲忠壯將,趙仲悅·安處聖爲忠翊將,朴師德爲慶尙左水虞候,吳道亨爲古群山僉使,金泰瑞爲淸城僉使,姜繼聖爲包伊萬戶,裵漢柱爲幕嶺萬戶,李尙洽爲呂島萬戶,黃暹爲統虞候,南益樞爲相土僉使,閔範洙爲全州營將,李光然爲南虞侯,南瑞五爲訓鍊正,沈承希爲兼司僕將,具京勳爲羽林將,申大儁·崔宇七爲訓鍊僉正,金德彬·姜渭敬·徐慶運爲同知,趙明鼎·金致仁爲副司直,李璞爲知事,鄭自遠·李知源·李重佐·尹東輅·朴時卿·朴泰齊爲同知,李道興·徐命維·朴徵賓·邊致周爲僉知,尹元基爲彌串僉使,金彦之·尹光億·權時協爲訓鍊主簿,李時英爲龍津萬戶,崔爾衡爲森森坡萬戶,朴泰采爲水口萬戶,柳惠基爲安興僉使,韓光濟爲豐山萬戶,李宜泰爲惠山僉使,金時佑爲景福將,崔壽天爲慶德將,李泓爲訓鍊副正,金汝豪爲永宗僉使,柳爀爲釜山僉使,李成晩·李遠徵·李處源·金晩植·李昌肇·吳遂憲爲同知,李晟·許健·林愚澤·許昇·高重明·鄭最寧爲僉知,李華栢·文聖國爲忠翊將,李永徽·金遠興爲忠壯將,具大勳爲雲籠萬戶,金成韻爲訓鍊判官,李處會爲訓鍊主簿,李儒弘爲都摠都事,卞至健爲宣傳官,李時潤爲山羊會萬戶,李藎輔爲阿山萬戶,李恒燁爲訓鍊主簿,林必培爲長壽山城別將,金善三爲九月山城別將,李碩文爲楸坡萬戶,李明亮爲景福將,李世重爲慶德將,金錫基·崔有泰·韓時良·朴龜興·尹·李光庭爲同知,趙榮祐·辛義立·李道普·李普實·洪重厚爲僉知,金湒爲從浦萬戶,崔淑爲武兼宣傳官,孔一貫爲礪峴僉使,李弘郁爲武兼,趙德鎭爲訓鍊主簿,金彦之爲神方仇非萬戶,李永輔爲訓鍊判官,李啓祥爲都摠經歷,柳德章·姜瑛·李聖臣·柳壽崑·李濈·成碩衡爲同知,李啓昌·朴亨潤·兪嶈·金時哲·安永時爲僉知,朴載逵·沈玟爲忠翊將,成胤祜·李道興爲忠壯將,金泰身·張齊斗·金德鉉·金必烱爲武兼,盧弼相·鄭東朝爲守門將,韓日遠爲大興山城中城,金允弘爲潼關僉使,崔宗垣爲淸城僉使,鄭致儉爲司禦,金致讓爲副率,朴亨潤·蔡膺一爲五衛將,南泰會爲都摠管,李思泰·張溟翕·鄭世章·全性天·李思益·康大老爲同知,宋運·尙履昌·柳基緖·鄭鎭周·朴文彬爲僉知,金鼎大爲忠翊將,梁興彬爲忠壯將,鄭克濟爲訓鍊副正,兪彦述·宋德中·李奎徽·李基德爲副護軍,洪重孝爲副司直,李星慶爲副司果,李漢輔·徐持世·金壽海·林秀橝·蔡膺元·鄭德儀爲同知,李時榮·金德剛·韓周完·朴奎煥·安夢協爲僉知,李禹錫爲兼司僕將,申檀爲公州營將,鄭肅良爲訓鍊判官,申遇文爲宣傳官,趙嶫·洪樂臣爲武兼,姜文相·文必燁爲部將,康宙·尹尙華·李德基·申斗七·崔奎亮·沈應昌·李厚奎·李維綱爲守門將,南宮㯖爲武兼,李昌禮爲文兼,鄭趾新爲都摠經歷,金漢燁·李邦五爲武兼,權必孜爲宣傳官,尹守喆爲訓鍊主簿,李文德爲宣傳官,鄭肅良爲都摠都事,崔錫佐爲五衛將,宋重徵·韓重明·李溥·申潤·韓聖胤·延德齡爲同知,黃沇·金顯周·宋炳雲·趙昌世·吳璡爲僉知,田見龍爲都摠都事,鄭纘魯爲訓鍊判官,李宜柱爲武兼,黃逵爲訓鍊主簿,同知單康恒道·趙仲悅·安處聖·吳星瑞·文聖國·李華伯·李永徽·金遠興·朴載達·成胤祜·沈玟·李道興·金鼎大·崔益彬,副護軍單申旼·李道普,以尹得輿爲司禦,朴奎五爲武兼,沈東柱·朴載和爲景福將,李達源·金聖漢爲慶德將,柳燦爲副司勇,南公弼爲翊贊,尹啓東爲司禦,權噵爲翊衛,梁世絢爲內禁將,蔡膺一爲曹司衛將,權管秩,江口金昊明,舊乫坡知鄭夢圭,乫軒洞金德興,乾川崔彰協,安原金尙演,黃拓坡尹東彬,廟洞崔泰成。
負罪臣金尙魯書曰,伏以臣之罪,死有餘矣。鈇鉞臣所甘心,嶺海臣所甘心,萬萬非一時薄譴所可贖矣。而薄譴之未幾,宥敍遽下,宥敍之未幾,除旨繼宣,要之無過十數日之間,依舊是議政職秩,則刑政之大失,恩命之太䙝,八方聽聞之駭且異者,孰甚焉?倉卒聞命,五內喪守,狂走胡作,遂有渡漢之行,此又臣之死罪也。噫,臣之爲臣無狀,事君不忠,誠未能有孚?言未能見信,卒之速護黨之罪,而干罔赦之誅,至今偃息地上,不伏常刑者,莫非我大朝至仁大德,而在臣直萬一之幸也。雖以天地之大,而此身難容,日月之明,而此心難白,彷徨路岐,跡蹙而情悲。嗚呼,此何人哉?惟將負此罪,而歸依先隴,泣血追愆,生爲聖世之罪人,死爲聖世之罪鬼而已。至於朝廷官爵,已非罪累之臣所宜一日冒者,尙何敢仰首說去就哉?震隕朝暮,驚魂靡定,棲屑東西,殘疾頓劇,了無陽界人貌樣,致使瀝血之懇,訖未轉徹,匪分之銜,許久虛帶,尤增死罪死罪。伏願睿慈垂憐,導達聖聽,遄許鐫刊朝籍,俾臣得以戴罪頌恩,以卒餘生,臣不勝涕泣顒俟之至,謹昧死以聞。答曰,覽書具悉卿懇,以予不敏,不能體聖心,致煩聖躬,惶懍之心,至今不已。且向日聖敎中,有事雖誤著,其心無他之敎,則卿不必如此引退,卿須體聖上之至意,念小子日夕之望,安心勿復控辭,卽日登途,用副予意。仍令曰,史官往諭。
書筵官金元行書曰,伏以臣於前月垂死病中,祗奉承政院所下別諭,首喩以世祿之義,次勉以輔導之責,終又申之以實心求助之意。仍令臣卽日登途者,辭旨隆基,恩禮優異,有非蒙陋如臣,所敢與聞,拜讀以還,竊不勝悚蹙靡容也。噫,邸下之樂善好士,至於如此,而惜乎,所以施之者,非其人也。臣之不肖,濫廁收召之末,前後寵命,非至一再,而終始頑傲,不敢爲承膺之計者,誠以分有所不敢,而心有所不忍也。苟非然者,方今睿學日新,令德益彰,四方傳聞,莫不延頸。臣乃以世祿遺裔,幸遭聖際,受恩如此,見知如此,出入講筵,昵侍溫文,以效其尺寸,此何等光榮,而顧爲是逡巡却退,有若自外者爲,豈其情也哉?念臣空疎蔑學,百無一取,臣所自知,非敢矯飾,而徒以因禍自廢,跡在山野,或疑爲守靜讀書之功,以致轉輾謬誤,僥冒至此。此固臣之惶懼欲死,而至於區區情私,實有沒世不可忘之至痛。幸蒙我大朝至仁,積冤深枉,次第盡雪,至四臣祠之特命復建也。尤深察當日諸臣所以爲聖躬效死之心,玉音惻怛,恩波汪濊,幽明感泣,到此而益無餘恨。臣之欲畢義盡忠,以死圖報者,寧有其極,而惟是追惟禍初,骨驚心崩,屈伸榮辱,無往不悲,悠悠此冤,貫澈穹壤,至於榮途一念,久已灰死。今雖顧銜恩畏義,强顔從仕,少稱兩朝之殊眷,亦何神情,可以自效,此臣所以每奉恩旨,徊徨涕泗,終不得以昌進者也。雖然邸下求助之意,可謂盛矣。目今山林之間,名儒宿德,磊落相望,苟邸下克勵大志,益勉實學,政令道術,粹然以堯·舜三代爲法,有心服當世賢士之心。彼一時群彦,孰敢不洋洋動氣,以承休命,而如臣等輩,直是不足有無耳。邸下亦何所顧惜,不遂捐而棄之,以遂其自靖之微願,而虛辱盛禮於必不敢承之地者,若是其屑越乎?伏願邸下,改臣書筵官之任,仍治臣慢蹇之罪,以重淸選,以安私分焉。臣素患危疾,近又挾感增劇,浸淹數朔,出入人鬼,聞命已久,今始陳籲,罪尤萬死,臣無任涕泣隕越之至。答曰,覽書具悉爾懇,別諭期致,辭章繼至,此實予誠之淺,心深忸怩。噫,筵席未聞碩德之士闡義理釋微旨之言,此乃切悶,而夙夜匪懈也。爾其念我衷曲之喩,其勿固辭,卽速上來,補我不逮。
丙子三月十二日卯時,上御崇文堂。親政入侍時,行都承旨吳彦儒,左副承旨李彜章,記事官李世孝·柳戇·權穎·李世演,兼吏曹判書申晩,參判趙雲逵,參議朴相德,正郞洪良漢·具樹國,佐郞鄭存謙·柳脩,兼兵曹判書李喆輔,參判吳遂采,參議金尙重,參知金陽澤,正郞鄭光漢·李蓍運,佐郞金養心·李顯泰,以次進伏。上命書傳敎曰,今番守令初試者多,此時一日曠官,民事可悶。況若入殿試,必尤曠日,文武科殿試,明日進定,唱榜其令儀曹進定擇日。上曰,試紙或未及備,雖夜深,次次安寶,明日殿坐時刻,以巳正初刻爲之。傳曰,明日慕華館命官,兪判府事進去,比較以騎芻爲之。又傳曰,此時畿邑之民,九重若霄壤,待望本邑守令,若飢兒之望父母,其一日之望,飢腸尤何?思之及此,其何遲滯?若拘常例,亦豈嘉奬湖西道臣之意哉?且其於爲民,亦以不卜日,其費日字已多,特命進定,意蓋此也。然其雖進定時刻,其宜闊狹,明日殿坐時刻,以午初初刻爲之。畿甸守令及或其間在外者,遐方擧子初試者,卽爲申飭,其令無遺應擧。上曰,頃見守令入侍時,忠淸道守令,無一上來者,公然使一道停擧,此則趙暾難矣。予初以其人爲柔,不知其如此之剛矣。當此之歲,民失其守令,如失父母矣。申晩曰,有兼官矣。上曰,雖有之,豈如本倅乎?今世事,專拘顔面,趙暾獨能爲此難事,此則雖使予當之,亦難矣。仍命書下諭曰,予見多矣。末世事,皆拘顔面,此正孔聖所謂棖也,欲焉得剝是也。蔭官赴擧,自是常事,而卿能克其顔私,一道守令,皆令不許赴。引見諸守令日,只有六道守令,而卽於湖西,無一人來者。以此心,能飭一道,勸農何有,賑政何有,特賜熟馬一匹,卿其領受,竟體予加勉之意,書畢。上曰,我國事皆矯枉過直,此褒之後,若一竝依例不許,則亦難矣。勸農·賑政四字,尤當擴充,不能充,則恐爲守令反駁矣。申晩所啓,本曹參議金致仁,身病危重,不得入來矣。雖是實病,親政事體自別,堂上不可不備員,卽爲牌招,何如?上曰,實病則牌招亦文具,許遞。又啓曰,今都目政,各岐仕滿應遷者相避及未準朔監察禁府都事·戶曹·刑曹·漢城府·掌隷院郞官,五部都事各司久任·時任人員,竝擬,何如?傳曰,允。又所啓,守令多窠,今當差出,未準朔禁軍將及營將·邊將·虞候,都事·守令·察訪,竝擬,何如?傳曰,允。又所啓,四館陞六之時,有九處講後遷轉之規,而承文院褒貶,如或有故退限,則四館積滯,不可不慮,故自前雖未經九處講,亦有陞六之例矣。去秋冬等褒貶,不得爲之,故當出六者,未免積滯,依例遷轉,何如?傳曰,允。又所啓,玉堂及春坊闕員,今當差出,而擬望之人乏少,相避外任,竝擬,何如?傳曰,允。又所啓,理山府使沈鳳徵瓜滿之代,今番以文書差出,而堂上中可擬之人乏少,堂下曾經侍從三品人員,竝擬,何如?傳曰,允。玉堂闕員,今當差出,而曾經之人,或違牌坐罷,或受由未出,無以推移備擬,合有變合之道,何以爲之?敢稟。傳曰,違牌人敍用,解由人勿拘。又所啓,咸悅縣監李道普,今年已滿七十,守令之年七十者改差,自是法例,依例改差,何如?傳曰,允。李喆輔所啓,老職同僉樞,自外直爲排望以入,何如?傳曰,允。又所啓,忠壯·忠翊等遞兒,一體擧行,何如?上曰,依爲之。喆輔曰,臣以老職事,惶恐敢達,頃以尹東輅·朴徵賓事,欲一番筵稟,未及爲而致人言,若以爲己受點者云,玆仰達矣。上曰,同僉望曾有下敎,而今又仰達,兵判推考。令曰,依例擧行。上曰,趙明鼎何不入來。喆輔曰,以名於御史書啓,情勢難安,不得入來云。上曰,然則許遞,可也。上曰,吏曹參議金致仁,兵曹參議趙明鼎,竝許遞,其代今日政,卽爲備擬,待下批卽爲牌招入侍,出榻敎上曰,吏·兵曹參議,竝先入侍後謝恩。出榻敎喆輔所啓,守令·邊將·營將·禁軍將,雖未準朔,一體竝擬,何如?上曰,允。上曰,明日京儒必皆及之,而鄕儒或慮有未及者,承旨出去,詳細分付,俾無未及之歎,可也。上曰,當該中官,有鼻息聲,推考,可也。出擧條上曰,崔鎭海,不以蔭路,調用,可也。出擧條傳曰,親政入侍尙瑞院官員,上下注書,依例陞六。上命御史趙曮入侍。上曰,抽栍一邑,何其太遲也?對曰,臣才旣鈍滯,又不可草草往來故然矣。上曰,他事當更問,而都政當急出,不治守令先達,可也。對曰,大興郡守金根,癸酉年三十餘結,歸於私用,禁令以後,正月後不敢用酒,而根,收買村釀,使飮役軍。上曰,渠安敢令後用酒乎?曮曰,德山縣監鄭東明,非但無治聲,用杖太濫,常時過飮,長在醉夢世界,雖未執贓,而令後不斷酒之說。又藉藉,勸分旣犯朝禁,況聞民間有穀,吹六角直往封庫,賑政旣用勸分穀,而報營門,則皆以分俵穀,是除出之意也。又追蹤御史去處,事體肆然,故已爲論罷矣。上曰,又有誰乎?對曰,公州前判官黃幹,入境已多謗言,三件事尤爲無狀,軍餉料理及儲置米作錢及錢作米虛錄等事,親査文書,載在書啓中矣。上曰,先言其槪,可也。對曰,昨年二月因火藥失火,請得軍餉一千六百石,發賣除出剩價給民,使之待秋立本。而昨秋慘凶,民怨狼藉,還以錢殖利捧上而留置,無爲待今秋立本之計矣。上曰,怪矣,道臣許之乎?對曰,以火藥事,請得發賣,六百兩入火藥,一千六百兩爲私用,未及運來者,有一千一百兩,故推出屬公,使之補賑,而前監司趙明鼎,亦以軍餉,手犯料理矣。上曰,料理非道臣所犯乎。對曰,許題黃幹,不爲狀達,已非矣。營門亦雖以將臺城役,設廛改庫等事發賣,而多至四千餘石矣。上曰,諸臣小退,可也。良久還入。上曰,當該中官,踏啓不精,從重推考,可也,申晩所啓,纔以龍川漂風人出送事,盛京禮部咨文出來矣。令承文院撰出回咨,別定禁軍,給馬下送于義州府,使之傳給鳳城將處,以爲轉送盛京之地。而且前例有無方物附表,待前頭使行,順付爲宜,臣方待罪承文提擧,敢達。上曰,依爲之。又所啓,成均·藝閣分館,例自吏曹爲之,若有冤屈之事,則有筵稟調用之規矣。北道人文命龜,嶺南人鄭國臣,其世閥不下於國子諸人,而當初分館時,未免混歸於藝閣,似當有國子調用之道,故敢達。上曰,依爲之。李彜章所啓,守門將望崔宗恒之宗字,以德字書之,兵曹判書李喆輔推考,德字付標以入,如何?上曰,依爲之。傳曰,生民休戚,係於守令,況此時乎?今於暮年,又爲親政,意專在于此,爲官擇人事,另飭銓曹。又傳曰,十考十上,五考五上,能褒抄啓守令邊將及廉吏,爲國效節人,西北松都人,戊申軍功人錄用事,例有每都目申飭,而作爲文具,況親政乎?另飭兩銓。上曰,趙曮進伏。上曰,趙明鼎發賣,用於何處耶?對曰,五千兩,用於防給結役矣。上曰,此則雖犯禁,事則善爲之矣。曮曰,三千兩又用於築城及設廛等事,而莫重軍餉,不可擅犯矣。上曰,是爲擅用乎?對曰,皆出於公用,而莫重軍餉之料理非矣。上曰,守令不治者誰也?對曰,牙山縣監兪彦宗老昏,全不成樣,公州營將張涉,孱劣難任,金井察訪金致翰,爲政太疎,駄載連續,爲大興人金濡,劫辱瑞山良女矣。上曰,近來察訪,一何多中媒也。仍傳曰,大體追後下敎,而今番都政,故召問御史,牙山縣監兪彦宗,公州營將張涉,爲先罷職,牙山代,以曾經守令及署經者擇差,給馬下送。上曰,賑政無稱冤之事乎。曮曰,抄飢甚難,不當入而有入者,穀縮,而當入而有不得入者,此誠難矣。上曰,市價,何如?對曰,市價則勝於辛壬年矣。上曰,糴糶,何如?對曰,減縮於常年,民甚難之。上曰,京畿守令,如何?對曰,畿邑則聞已經御史,且非臣所關,故不爲問之矣。上曰,姑退。曮曰,臣有所懷願達矣。營穀例是監司主管聚散者,而前忠淸監司趙明鼎,爲慮賑資之不足。因各邑請報,劃給營穀,使之折半則補賑,折半則分給,甲利取殖,竝耗秋捧,以充許題之元數。假令許題十石,則五石補賑,五石取殖,秋來還爲十一石也。以右道言之,其數爲三千二百石,左道亦必不減此數矣。原其本心,雖出補賑之計,在朝家守法之道,甲利猶是禁令,豈可於甲利外,又徵別耗條乎?名色不正,事體苟簡,莫此爲甚,不可不更令變通,而旣補之賑資,便是飢民口吻中物,不可還奪。今若除其甲利,待秋竝耗還納,一如還穀之規,而營穀之已令補賑者,則於營穀中,以賑資永爲除減,似爲得宜,故敢達矣。上曰,所達是矣。雖國家失穀,以還上例捧上,其加殖之數,盡爲蕩滌,可也。上曰,御史姑退,再明日入侍宜矣。上命召海南首擬人鄭基慶入侍。敎曰,何以爲守?對曰,有七事,依此奉行矣。上曰,爲民送汝,使海南人熙熙皥皥,不然當先烹汝矣。申晩曰,聖世無棄物,李命植,頃者以金判事上書,補外而歸。其後入望,自上墨抹以下,故銓曹不敢更擬,此不過渠年少輕妄之致,頃者又上疏自訟,宜有甄檢之道矣。上曰,上疏不可恃,然事屬先天,後天若爲之,當更處分矣。傳曰,頃者溫幸時,已下敎,戊申樹功人安鎬安若生存,卽爲調用。又傳曰,兩司在外人員,都憲外竝遞差,其代以在京無故人,卽爲備擬。又傳曰,此是勸農方殷之時,殷栗縣監金斗秋,曾於永春時,旣經署經云,一司除署經下送。又傳曰,殿試進定,意專在於爲民而今聞鄕儒不待者多云,其若不及,豈中外同慶之意哉?雖差遲一二日,待畢捧後,卽稟旨擧行。又傳曰,旣下敎,其寢試牌,畢捧稟旨後,更爲擬望以入。吳彦儒曰,北道韓氏,奉府院君祀,而卽今無官冕,豈不抑鬱乎?上曰,北道無槐院薦乎?對曰,西北俱枳矣。上曰,是三南人,獨以爲兩班,而抑之過,甚矣。傳曰,前僉使金喜誠,曾於影禎都監,已有其功。今覽兵曹單子,於椒島,亦有修擧之功,此後邊將更爲調用事,分付。又傳曰,故府使林錫憲,以布衣知名,釋褐後府使陞資而止,爲人純實,尙今思焉。今日下問,有其子云,令該曹卽爲調用。又傳曰,贈贊成韓有良奉祀孫調用事下敎,而今日政未及擧行,必是記遺之致,惟昔年特敎者,事體不可遺焉。禮賓參奉望勿施,卽爲備擬,待陵參奉有窠,卽爲陞付,其代今日受點人柳漢吉錄用事,分付。上命讀謝恩使狀聞。傳曰,勿待罪事,回諭·上曰,漢城庶尹望單子,誤書以入,當該郞廳推考,改書以入,可也。出擧條上曰,注書皆進伏。上曰,今日出六,而汝輩予實憂之,恐復生事,汝輩見汝君深夜凍處於眞殿門外,況俄見使臣別單,彼中有淸漢兩黨,聞此說之後,更忍爲此乎?柳戇則旣首陳章自訟,李世孝,三世忠孝之後,豈可爲黨,而負乃祖乎?柳戇則學乃叔,固執好矣。臣戇曰,聖敎懇惻,敢不奉承乎?世孝曰,聖敎出於至誠,臣當至誠奉承矣。李喆輔所啓,靑坡·蘆原兩驛位田畓,連被水災,全無所收。而又當歉歲,人馬飢饉,死亡相續,實有難支之境,誠甚可悶,在前如此之時,自本曹陳達,有米太請得分給之例。而今番京畿驛卒,亦自本營,請穀救賑,則兩驛卒,以闕下初驛,獨漏其中,不無抑鬱之歎。依前惠廳米·戶曹太,特令題給,以爲支保立待之地,恐合事宜,敢此仰達。上曰,今年異於常年,特給米太各百石,可也。喆輔曰,自前以賑米戶太給之,今番亦依此擧行乎?上曰,然矣,依爲之。又所啓,咸鏡監司徐志修,以運穀事,有所申聞,而所劃之穀,邈在右沿,若以嶺船,運置浦項,則浦項以後,北關當爲輸來,以此懇請矣。北關事勢甚急,朝家不可不各別軫念矣。上曰,嶺南事勢亦急,又使爲他道運穀,豈不可悶?而在嶺伯之道,不積穀於浦項,而以右沿劃給,有此難輸之弊。此則咎在嶺南,使督運都事李敬玉,限浦項倉,以嶺船運致事,分付,可也。二條出擧條上命宣饌。上曰,當該中官駭然,從重推考,可也。上曰,當該中官,皆立而紛紜,承傳色及郞廳·中官,皆從重推考,可也。上曰,當該府郞賜膳時,中官定數甚少,一體從重推考,可也。賜膳畢,李喆輔進伏曰,都政日呈辭,是循例事,而臣則本非可出仕者,而迫於嚴命,冒沒一出,今旣經都政,體諒許遞,伏望。上曰,不但卿,吏判亦必如此,辭職亦太早矣。上曰,受名紙時,或致號名紙見落,各別,申飭,可也。奏對畢,諸臣退出。
上在昌德宮。常參·經筵,以代理停。
蔡濟恭達曰,明日常參,取稟。令曰,停。
藥房都提調臣兪拓基,提調臣李益炡,右承旨臣蔡濟恭啓曰,昨日親政,夜深乃罷,伏未審聖體調攝若何?憊眩之候,寢膳之節,亦何如?大王大妃殿氣候,何如?臣等不勝區區伏慮,敢來問安。答曰,知道。慈殿氣候差勝後一樣,予則一樣矣。
大王大妃殿·中宮殿,藥房口傳問安。答曰,知道。
右議政趙載浩一百二度呈辭,令于蔡濟恭曰,安心調理。
以執義韓師直,掌令李光瀷,持平趙重明,正言李海重,修撰趙·沈鑧,副修撰南泰著等牌不進罷職令旨,令于兪漢蕭曰,竝推考徽旨捧入。
注書李世孝陞六代,以李長泰爲假注書。
注書柳戇陞六代,以李蓍廷爲假注書。
蔡濟恭啓曰,假注書李蓍廷,時無職名,令該曹依例付軍職,冠帶常仕,何如?傳曰,允。
李彜章啓曰,因兵曹啓目,慶山縣監所佩兵符失火,令本院改造下送事,允下矣。兵符今已造成,依例定禁軍,給馬下送于慶尙監司處,使之分上,舊兵符收聚上送,以爲燒火之地,何如?傳曰,允。
傳于李光運曰,試紙幾許券捧之耶?斯速問啓。
蔡濟恭,以弘文館言達曰,新除授副校理洪梓,時在京畿楊州地,經筵入番事緊,請斯速乘馹上來事,下諭。修撰趙,旣有只推之令,新除授修撰沈鑧,副修撰南泰著,一體牌招察任,何如?令曰,依。
又以侍講院言達曰,本院新除授說書金應淳,時在京畿衿川地,書筵入番事緊,斯速乘馹上來事,下諭,何如?令曰,依。
又以弘文館言啓曰,本館下番副修撰臣李世澤,以問事郞廳,今日推鞫時,晝仕出去之意,敢達。令曰,知道。
以推案啓請,傳于兪漢蕭曰,過殿坐後擧行。
蔡濟恭啓曰,臣有稟達事請對矣。
傳于蔡濟恭曰,明日受香相値,以再明日擧行,時刻辰正三刻爲之,卽爲書入,名紙催促,卽爲安寶,試官明日趁早擬入。
傳于李光運曰,摠府單子,以昨日所下者爲之,試官及試所承旨望單子,明日早修正以入。武所試官望,以今日所下單子仍用,湖西御史明日入來事,下敎矣。更待下敎入來。
傳于兪漢蕭曰,雲寶劍以入直外擧行,入直禁軍及儀仗,排立於明政門外。
蔡濟恭,以內醫院官員,以都提調·提調意啓曰,醫官前衿川縣監皮世獜,旣遞外任,還屬本院,令該曹付軍職冠帶常仕,何如?傳曰,允。
兪漢蕭,以義禁府言達曰,卽接月令醫官李挺玉手本,則時囚罪人吳道興,重痛時令,勺水不下,方在死生未分中云。自前罪人病勢如此時,有保放救療之規,敢此,仰稟。令曰。依爲之。
上在昌德宮。常參·經筵,以代理停。
夜自一更至三更,月暈,回木星。
自昧爽至辰時有霧氣。
蔡濟恭達曰,明日親臨殿試相値,常參頉稟。令曰,知道。
李彜章,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吳彦儒達曰,左承旨金相福,今日不爲仕進,卽爲牌招,何如?令曰,依。
李彜章啓曰,明日武科殿試時,兩司城上所牌招言送之意,敢啓。傳曰,知道。
右議政趙載浩一百三度呈辭,令于蔡濟恭曰,安心調理。
李光運,以弘文館言達曰,修撰趙·沈鑧,副修撰南泰著,旣有只推之令,校理李仁源,自鄕上來云,一體牌招察任,何如?令曰,依。
弼善李吉輔初度呈辭,令于蔡濟恭曰,給之。
蔡濟恭啓曰,今此試官望中,時無職名人員,令該曹口傳付軍職,何如?傳曰,允。
兵曹口傳政事,副司果李錫祥單付。
蔡濟恭啓曰,讀券官領府事金在魯,判府事兪拓基·李宗城,右議政趙載浩,命招不進,微稟。傳曰,更招。
又啓曰,讀券官承牌者只是二人,莫重親臨殿試,讀券官之如是不備,誠極未安。違牌人員,竝更卽牌招,何如?傳曰,允。
又啓曰,讀券官洪象漢·鄭翬良·鄭亨復·南有容再牌不進,推考徽旨,今方捧入,而莫重親臨殿試,如是違牌,不爲膺命,誠極未安。在前如此之時,亦有三牌之例,竝更卽牌招,何如?
傳于蔡濟恭曰,試官只以承牌人修整以入。
李光運達曰,明日親臨殿試時,侍臣兩司無進參之員,除在外武所進去外,竝待開門牌招,以爲進參之地,何如?令曰,依。
兪漢蕭,以義禁府言啓曰,明日文武科庭試殿試時,明政門·光政門及慕華館南北門禁亂都事,本府入直·當直·入直公事·回公都事,合以七員分排。而都事十員內,三員初試入格赴擧殿試,無以備數,新除授參上都事洪侃,身病不仕之代,令該曹卽爲口傳差出,以爲推移分排之地,何如?傳曰,允。
吏曹口傳政事,以沈士希爲禁府都事。
吳彦儒達曰,明日親臨殿試時,承旨不可不備員,而左承旨金相福,以身病,陳書受由,勢難入參云,合有變通之道,何以爲之?敢稟。令曰,改差。
兪漢蕭啓曰,因本院達辭,左承旨金相福,以身病改差事,依下矣。明日親臨殿試時,承旨不可不備員,政官卽爲牌招,開政差出,何如?傳曰,其間不久,留院承旨入侍,啓辭置之。
李光運,以戶曹言達曰,依令旨,右議政趙載浩,自去十二月,至今三月,合四朔祿俸,令倉官更爲輸送于本家,則以爲雖承更輸送之令,而旣辭其職,不敢冒受常祿云,祿俸又不領受,何以爲之?敢稟。令曰,令倉官更爲輸送。
李光運,以內醫院官員,以都提調·提調意啓曰,院議藥同參許錭有頉代,前仕議藥同參金世選,術業精明,而遭喪去院,尙未復仕,以此人差下,令該曹付軍職冠帶常仕,何如?傳曰,允。
兪漢蕭,以兵曹言啓曰,前後直赴殿試奉承傳人勸武軍官崔昌熽等九十人,直赴會試人選武軍官朴碩興等六人,隨其錄名,許赴於明日殿試之意,敢啓。傳曰,知道。
又以兵曹言啓曰,訓鍊都監砲手李琴世,內中日試才時,鳥銃無間連三次三發三中,似當依法典直赴殿試,所受賜馬之帖,亦當還收,而係干恩典,自下不敢擅便,上裁,何如?傳曰,直赴殿試。
又以兵曹言啓曰,禁衛營哨官禁軍遞兒窠,今方有闕,依節目,各番禁軍中,該營中軍,與禁軍別將,眼同取才,以其居首者塡差之意,分付,何如?傳曰,允。
左承旨金相福書曰,伏以臣久違軒陛之餘,忝叨近密之任,筋力奔走,是所自期,而忽自日前,右腹臍下,有牽疼之症。初則不甚苦劇,意謂一時之祟,庶或卽瘳,不敢言病,强策夙夜,猶不能逐日仕進。或未免在家調息,一日·二日,輾轉添加,牽疼者變爲衝上,衝上之甚,若將悶絶,肢厥胃翻,證形怪惡,雜施湯焫,少無其效。時日之內,萬無差愈之望,雖在常時,出納重任,不宜瘝曠,況値大朝殿座隔日,例當備員。而臣之病狀如此,不得不冒死煩籲於离明之下。伏乞俯賜諒察,亟許遞改,以便公私,千萬幸甚云云。答曰,覽書具悉,爾其勿辭,調理察職。
以黃海監司狀達,生石首魚薦新及進上,限內不得封進,惶恐待罪事,令于蔡濟恭曰,勿待罪事,回諭。
上在昌德宮。常參·經筵,以代理停。
自巳時至申時,日暈。
殿試罷後,政院·玉堂·藥房口傳問安。答曰,知道。
李彜章達曰,備邊司郞廳來言,今日賓廳坐起日次,而領議政李天輔,左議政金尙魯在外,右議政趙載浩呈辭,不得來會云矣,敢達。令曰,知道。
李光運達曰,今曰賓廳日次,旣已頉稟,所當持公事入對,而親臨殿試相値,頉稟。令曰,知道。
又達曰,明日常參,殿試出榜間相値,頉稟。令曰,知道。
又達曰,禮曹參議金致仁,除拜後過三日不爲出肅,依定式推考警責,仍卽牌招察任,何如?令曰,依。
右議政趙載浩一百四度呈辭,令于李光運曰,安心調理,
以執義韓師直,掌令李光瀷,持平趙重明,正言李海重牌不進罷職令旨,令于李光運曰,竝推考徽旨捧入。
以校理李仁源,修撰趙牌不進罷職令旨,令于李光運曰,竝推考徽旨捧入。
李光運,以弘文館言達曰,本館下番闕直,事甚未安。校理李仁源,修撰趙,旣有只推之令,修撰沈鑧,副修撰南泰著,書批已下,竝卽牌招,以爲推移入直之地,何如?令曰,依。
又以侍講院言達曰,本院新除授說書金應淳,自鄕纔已入來云,卽爲牌招察仕,何如?令曰,依。
以禮曹參議金致仁牌不進罷職令旨,令于李光運曰,推考徽旨捧入。
蔡濟恭,以禮曹言啓曰,前後殿講及別製居首直赴殿試人等,依例許赴於今此庭試殿試事,已爲啓稟蒙允矣。其中甲戌十一月殿試居首幼學姜翰在喪,今番視學後別製居首幼學金器大,以服制未成服,不得入場,姜翰·金器大,竝許赴於後科殿試,何如?傳曰,允。
兵曹口傳政事,以趙曮副司果單付。
修撰沈鑧書曰,伏以臣身名汚衊,情地危臲,前後除旨,輒犯違傲,如負大何,居常懍惕,迺者玉署新命,遽下於夢想之外,臣聞命驚惶,莫省攸措。夫經幄之職,責任自別,雖無情勢之可言,實非如臣魯莽者,所可堪承,而況臣之向來所遭,固是士夫難洗之羞辱。追思至今,愧恧罙深,金華一步,卽臣千仞鐵壁,去就一節,非所可論。玆於荐牌之下,不敢坐違,隨詣闕外,略暴危懇。伏乞睿慈,俯察微臣窮蹙之情,特賜鐫遞,仍治臣慢蹇之罪,以肅朝綱,俾靖私義,千萬至祝云云。答曰,覽書具悉,爾其勿辭,從速察職。
說書金應淳書曰,伏以臣適以私故出郊,旋因賤疾彌苦,淹伏楸下,此際伏奉承政院成帖有旨,以臣爲侍講院說書,乘馹上來者,臣聞命踧踖,莫省所以致此也。念臣特一蒙陋空疎者耳,剽竊章句,倖占科第,初無才學,可以資輔導,而備講說者,胄筵侍講,何等重任。而參外之職,尤屬妙簡,近來官坊淆濫,選不古若,而亦未有如臣之僥冒者也。昔程子,以崇政殿說書,書陳輔養之道,而有曰義理不先盡,則多聽而易惑,志意不先定,則守善而或移。雖出入從容,必有誦訓箴規之臣,左右前後,罔非正人,以成其德,其所眷眷致意者,要在於簡賢士而備資益。顧其官名,未必今之所謂宮僚,而若其必取端良正直之人,以責出入箴規之益,則可知己,如臣譾劣,顧何足與議於此也?且臣目下病情,實無束帶趨朝之勢,而虛辱恩諭,久淹荒郊,有非義分之所敢安。昨始扶舁,來伏私次,以爲控免之計,而忽又庚牌辱臨,一倍惶蹙,無所措躬。苟使臣才識足以稱職,疾病可以供仕,則何敢設爲曼辭,以飾虛僞之讓也?左右揣量,無路承膺,玆敢隨詣闕外,疾聲仰籲。伏乞睿慈,諒臣職名之不稱,察臣病狀之難强,亟命刊削,俾安私分,不勝幸甚云云。答曰,覽書具悉,爾其勿辭,從速察職。
副修撰南泰著書曰,伏以臣庸愚譾劣,百無肖似,本不合於論思之任,而怵迫嚴命,冒昧承膺,絲毫無裨,瘡疣輒出,向者特罷之命,在臣辜犯,實出末減,而曾未幾何?恩敍遽降,今玆宿趼之重叨,又是夢想之外,臣誠戴罪含恩感愧交中,益不知措躬之所也。臣本晩進生疎,不嫺筵體,適因言端,略陳故事,而奏語支蔓,自不覺其猥屑之歸。至今追思,捫舌莫及,大僚備堂之非斥,臣固受而不辭,至於伊日承史之被罪,究其本,則亦莫非臣妄率之罪也。雖幸聖度天大,恩言特宣,施之以薄勘,恕之以疎忽,而私心惶懍,久而罙切,其不可徒恃寵靈,晏然冒進也決矣。昨違嚴召,罙增罪戾,今於荐牌之下,略入文字,冒陳至懇。伏乞睿慈,亟令鐫削臣新授職名,以安賤分,不勝幸甚云云。答曰,覽書具悉,爾其勿辭,從速察職。
丙子三月十五日辰時,上御明政殿。親臨殿試入侍時,行都承旨吳彦儒,右副承旨兪漢蕭,同副承旨李光運,假注書李蓍廷,記事官權穎·李世演,以次進伏。上曰,分券甚遲,使之卽爲分給政院使令有能知文者,而能直呼名乎?吳彦儒曰,知姓名者多矣。上曰,斯速分之。中間七行刀割,丙申因傳敎洗草李宗城曰,非但臣之情勢病情,召牌有命,冒沒入來。而千萬意外,伏受天點,今當試事,而主文無人,極甚悶矣。上曰,卿入來,故主文之臣違牌者,竝不落點矣。李宗城又伏曰,適當試役,臣有平日區區所懷,故敢達。我國用人,專取科目出身,近來人心不古,有勢者,一人見之,圖得能文者數人,率入場中。各製其文,擇其善作者呈券,及其榜出,人皆謂某人,得某文爲之。如此之人,雖得之,將焉用哉?此弊若不嚴防,則國將亡矣。自漢·唐·宋,已有前例,面試不可不爲之矣。頃者右相,以此科弊上書,入覽而處之,上曰,卿言是矣。卿言是矣,然面試甚難矣,向日趙潤玉面試時,觀其文,則予顔甚熱矣。千中取百,百中取十,則可以得實才,而然以經費,決難行之矣。故趙領敦寧,曾言初試後殿試,設行於春塘臺,排設各軍門帳幕,每一幕各置一人,則爲好云。而予曰,此亦有弊矣。吳彦儒曰,古之人,其子弟能文,則使之見科,不然則初不見科云。今之人毋論善文不善文,皆使之見科,其不及古人遠矣。上命書題掛題後,上曰,此題甚乾,能無曳白乎?諸試官伏曰,題雖乾,時刻甚遠,必無之矣。上命李宗城曰,當用二十人,合考多出好矣,或慮有頉故也。上曰,承史退出。上還內,乘小輿時,顧語蔡濟恭曰,御史趙曮,再明日入侍。蔡濟恭進曰,趙曮昨違試牌罷職矣。上曰,卽爲敍用,付軍職入侍,可也。趙鎭泰亦卽令御史入侍日,同爲來待。上命承旨書之曰,頃者視學時入侍人,例爲試官,而其中有提學一人,故命下試官。而今番試望中,提學二人,俱爲違牌,而旣有主文之官,頃者定式時,若無命官,則必備提學云矣。三牌則過,雖已點下,其在事體,不可無飭,再違召命,兩館提學,竝從重推考。上又命承旨書之曰,重臣試官再違人,一體從重推考事。出榻敎御史趙曮,敍用付軍職,再明日入侍,副摠管趙鎭泰,再明日御史入侍,同爲入侍事下敎。出榻敎諸臣以次退出。
上在昌德宮。常參·經筵,以代理停。
李光運達曰,明日常參,取稟。令曰,停。
藥房提調臣李益炡,同副承旨臣李光運啓曰,昨日臨殿試士,移時還內,伏未審夜來,聖體調攝若何?憊眩之候,寢膳之節,亦何如?前入湯劑,已盡於昨日,臣等今日依下敎,率諸御醫入診,詳察聖候,議定繼進當否爲宜。大王大妃殿氣候,何如?湯劑連爲進御乎?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,湯劑加劑五貼以入,明日入侍,宜矣。
大王大妃殿·中宮殿,藥房口傳問安。答曰,知道。
右議政趙載浩一百五度呈辭。令于蔡濟恭曰,安心調理
以校理李仁源,修撰趙再招不進罷職令旨及修撰沈鑧,副修撰南泰著牌不進罷職令旨,令于李光運曰,竝推考徽旨捧入。
李光運,以弘文館言達曰,副校理洪梓,自鄕上來,校理李仁源,修撰趙·沈鑧,副修撰南泰著,旣有只推之令,一體牌招察任,何如?令曰,依。
以校理李仁源,修撰趙·沈鑧,副修撰南泰著牌不進罷職令旨,令于李光運曰,竝推考徽旨捧入。
兪漢蕭啓曰,武所試取都數及入格數,問啓事,命下矣。問于兵曹,則都數自天字至月字,爲五百人內,入格爲一百二十六人云矣,敢啓。傳曰,知道。
李光運,以侍講院言達曰,本院新除授說書金應淳,書批已下,卽爲牌招察任,何如?令曰,依。
蔡濟恭啓曰,試券畢考後,持合考試券,依下敎來待矣。傳曰,詣閤。
兪漢蕭達曰,今日政,新除授承旨,待下批,仍卽牌招,何如?令曰,依。
有政。吏批,兼吏曹判書申晩呈辭受由,參判趙雲逵進,參議朴相德病,同副承旨李光運進。
吏批啓曰,判書申晩呈辭受由,參議朴相德病不來,小臣獨政未安。何以爲之?敢稟。傳曰,仍爲之。
又啓曰,臺諫闕員,今日政差出,而擬望之人乏少,外任竝擬,何如?傳曰,允。
以金尙重爲承旨,以元景淳爲大司諫,以崔台衡爲持平,以鄭晩淳爲正言,以趙曮爲兼文學,以洪良漢爲文學,以金相福爲兵曹參知,以權爀爲副提學,以鄭翬良爲左副賓客,以洪象漢爲司譯提調,以李昌壽爲觀象監提調,以鄭存謙爲中學敎授,以沈墢爲西學敎授,以李蓍建爲保寧縣監,以金㙔爲長寧殿別檢,以尹蓍東爲注書,以丁昌祿爲軍器判官,以李宗德爲高城郡守,以李興宗奉敎單付,以金尙麟兼春秋單付。
兵批,行兵曹判書李喆輔呈辭受由,參判吳遂采病,參議金尙重進,參知未差,右副承旨兪漢蕭進,皮世麟·沈鳳徵·兪彦摯爲護軍,金漢喆·金相福·南雲老爲司直,尹在謙·金廷壽·金世選爲司果,李蓍廷副司正單付。
李光運達曰,卽者兵曹郞廳來言,參議金尙重入直矣。今日政移拜承旨,承牌肅拜,判書李喆輔呈辭受由,參判吳遂采,以武所試官進去,將未免闕直云。新除授參知金相福,卽爲牌招入直,何如?令曰,依。
傳于李光運曰,庭試今已出榜,諸守令明日內,盡卽還官事,分付。
兪漢蕭,以武科殿試所差備官,以命官意啓曰,西貫革監的官具明遠·金德基等,監的擧旗之際,有差誤不察之端,不可無警責之道,令該府拿處,何如?傳曰,允。
李光運,以武科殿試試所差備官,以命官意啓曰,卽者平壤別武士孫遂良入射東貫革時,至第三矢監的官,初則擧旗鳴鼓,旋又打錚,故事極怪駭。別遣宣傳官及差備官,審視拔來,則孫壽良第三矢邊中的實,依例以入格施行,當該監的官金胄潤·金光漢,令該府拿處,何如?傳曰,允。
兪漢蕭,以司僕寺官員,以一二提調意啓曰,頃日內需司單子粘連,和緩翁主房手本內,太僕所管江都·北一場屯庫,曾屬本府修城所,十餘年前,還屬本寺後,屯內若干築場放馬,而設屯收稅矣。放馬處,則不敢擧論,而設屯處,則以他屯相換,似無所妨。宮屬買得免稅屯地,在水原牧場附近者,爲二十四石落,以此相換,則在太僕,無大段所失,而在新宮,可以補用云,則判付內,依手本擧行事,命下矣。在該寺之道,所當依傳敎擧行,而第當初設牧江都之由,前後朝家重惜之意,卽今牧場縮削難支之狀,不得不略陳焉。昔我孝廟朝,有經營之大志,以江都島馬才品最良,國初八駿之一,亦出於此,故特設監牧官於此,而鎭江場·北一場,俱在所屬矣。先朝初年,有井浦堡,移設北一場之議,備邊司覆啓內,孝廟朝設置北一場,意非偶然,諸牧場中,可用之馬,多産於此,到今革罷重難,今姑置之事,允下。其後江都守臣,稱以保障之地,募民實虛,尤重於牧馬,請罷鎭江場,募民入耕,而廟議有所異同,則自上以孝廟朝設立之意,實非偶然,勿罷,可也爲敎。廟堂又以爲旣勿罷鎭江場,又不給代於江華,則亦涉埋沒,北一場馬,移放煤音島,許給江華事定奪。又其後本寺提調筵稟,以爲江都前後守臣,每以募聚民丁,以備緩急爲言,故先罷北一場,移屬本府,而必不無有形勢家冒占之弊,故自先朝已有慮此之敎矣。今聞罷場之後,盡爲士夫品官將校所占,而外處移來者,不過數人,旣無募民之實效,而輕罷牧場,終作私莊,事極無謂。且北一場馬,移放他牧場後,幾盡致斃,誠爲可惜。發遣本寺郞廳摘奸,則其所盡爲冒占,果一如所聞,殊非朝家特許之意云,則自上特命北一場,還屬本寺,其時留守推考矣。又其後江都守臣所請,以修城所物力之無出處,廟堂復請北一場之移屬修城所,而本寺以牧官將至革罷,實爲重難之意,爭之而不能得,只請割給場外陳荒未起墾處矣。及至當宁壬戌,本寺啓曰,江華牧場,乃是孝廟朝特設之所,取其馬種之最良,聖意有在,而自吉祥佛恩仁政三面及北一場之移屬於江華府,場址大縮,水草不廣,馬群無處分放,以致孶息不蕃,極爲可惜。當初江都守臣,請得吉祥等三面,而廟堂引孝廟朝故事,甚爲持難,只許給北一場,屬之本府修城所矣。其後吉祥等三面,終爲移屬本府,則北一場所當還屬本寺,而卽聞船頭堡,又屬本府云。修城物力,自可有裕,北一場還屬鎭江場事,復舊施行,何如?自上允下,此皆昭載謄錄矣。大抵國初,最重馬政,設置諸牧場,極其殷盛,而挽近以來,諸處牧場,漸見侵奪,本寺稅入大縮,許多經費,不得支繼。昔時世稱饒富之衙門,今則殆至不成貌樣,識者之寒心久矣。至於江華牧場,聖朝設置,實有深意。中間雖因守臣所請,以保障之地,募民亦重,特許北一場於本府,而畢竟還屬於本寺,諸宮家各衙門,未嘗生意於圖占矣。今此和緩翁主房,雖稱相換,而江都牧場之折入宮家,旣非祖宗朝設置愛惜之本意,又違於先朝嚴禁士夫私莊之聖敎。且若失此場,則非但江都牧官員役等朔料,無以放下,牧子輩亦未免失業離散,勢必至於廢罷牧場而後已,豈非朝家之所當深念乎?上項江都北一場,水原宮屯相換一款,特令還寢,何如?傳曰,旣已啓下判付擧行之後,此何爲多,而如是煩稟乎?卽今靜攝中,難於酬應,此草記出給,亦爲分付司僕及戶曹。
以全羅左水使狀達,留庫軍器燒燼,惶恐待罪事,令于兪漢蕭曰,勿待罪事,回諭。
副校理洪梓書曰,伏以臣才疎識淺,罪大恩深,薄試內外,塵露之報蔑效,連歲馳驅,蒲柳之質愈悴,但切息補之願,靡有榮進之念,不料館職收召之寵,更侈戎幕逖違之餘,聞命震越,進伏私次,且感且惶。惟當奔走承膺之不暇,而顧臣區區義分,有不容抗顔冒出者。臣於前春,初入言地,適會我大朝親臨訊囚之始,半日帳前,思殫沐浴之誠,合當論列者何限,而祗爲事關鞫體,且在目前,徑陳寂寥之說,妄犯咫尺之威,自速嚴譴,旋從末減,追惟駴忸,無面可顯,其負言責辜主恩大矣。揆以常憲,誅殛猶輕,寧復有濫廁周行之理哉?惟是北鎭佐閫之命,又迫南關試士之期,恩霈甄敍,義重往役,雖不敢爲力辭必免之計,而若乃三司言議之職,均爲已試僨誤之地,自知甚明,自畫甚固,萬無一分冒進之勢,矧玆瀛館全錄,一經譏評以來,到底難進之義,參前倚衡,其不可以官是宿趼,人或勉膺,輒復彈冠名塗,揚揚呼唱,壞廉恥之防,重朝廷之羞也,明矣。且臣急於引義,未暇言私,而邇來炎氣朔雪,往復所踐,殆萬有餘里,筋骸摧殘,精神削剝,薾然無生人意,雖欲强策蹇劣,隨衆供仕,其道末由,玆於天牌之下,隨詣闕外,冒死哀籲。伏惟邸下,少垂察焉。憐臣抱難冒之情,愍臣嬰難强之疾,特令鐫改,勿復檢擧,以靖私義,以重榮選,以卒天地生成之澤,千萬幸甚云云。答曰,覽書具悉。爾其勿辭,從速察職。
右副賓客權爀書曰,伏以臣伏奉有旨,以臣爲侍講院右副賓客,斯速乘馹上來者,臣竊伏念胄筵勸講,責任,如何,地望,如何?苟非學足以贊時敏,德足以備輔翼者,不宜膺選,如臣初無學識人望之可言,則今玆誤恩,何以及臣?書曰無曠庶官,夫有官而不能備員,備員而不能得人,二者皆謂之曠。今以臣癃廢之蹤,顓蒙之學,而置之宮賓之列,旣非所以備員,又非所以得人,其爲曠官,孰甚於此?況當春煦漸長,講筵日急之時,賓僚之任,尤豈可一日曠闕哉?噫,臣以無似,偏蒙洪造,從前忝竊,罔非濫竽,而若論人與職之萬萬不稱,則未有若此御之比。臣祗奉恩旨,徊徨踧踖,歷屢日而不知所措,司直之地,宜有駁正之論,而側聽無聞,臣竊惑焉。臣受暇省墓,病淹中路,不卽反面,虛帶華御,只增死罪,玆不得不露章自列。伏乞离明,俯賜諒察,將臣所帶賓客之任,卽行鐫削,仍治臣瀆擾之罪,以重名器,以肅朝綱,千萬幸甚云云。答曰,覽書具悉。卿其勿辭,上來察任。
京畿儒生成德淵等書曰,伏以尊賢重道,帝王之盛節,崇德報功,有國之通典,歷代人主,培植世道,振作文敎者,莫不奬飾儒先,咸秩祀典,爲第一急先務,此實興衰治忽之幾也。今我聖上,表章兩先正,躋享聖廡於臨雍之前,崇儒重道之意,譪然於十行絲綸,此足以鼓一世之士氣也。瞻聆咸聳,匝域欽仰。第伏念今有命世眞儒,道德卓絶,蔚爲百世之師表,一國所共宗仰,又與兩先正,同志同道,曾已竝發於腏享之請者,厥惟久矣。尙未擧崇報之典,與享腏食之列者,此誠聖朝之一大欠缺闕遺,豈非斯文之曠典,儒林之大恨,而關國家之治忽也耶?抑恐文敎,由是而不備,世道由是而日卑,可不懼哉?伏惟邸下,仰體聖志,殫尊德樂道之誠,豈可不亟擧闕典,以法我聖上已行之事乎?竊伏念文明盛會,群賢輩出,而若論其德業嵬煥,直紹統緖者,厥有先正臣文純公朴世采。臣等草莽孤陋,雖不足以蠡測,參以前輩定論,試略陳之。先正稟星嶽之間氣,接程·朱之正脈,資質溫粹,則如精金良玉,氣像祥和,則如瑞日景雲,抗章芹宮,洞辨醜正,早謝公車,獨究遺緖,不由師承,洞見大原。精思力踐,心得躬行,敬義夾持,誠明兩造,剖析乎牛蠶,文理縝密,積累乎銖寸,博約兩臻,妙契道體,先立大者,希顔志尹,勇於擔負,充養旣久,光輝粹盎,迨其義精仁熟,允矣成德君子。受用敬字,爲生平節度,著心學旨訣一書,提絜綱領,朴實頭下工,眞積力久,自然融澈,造詣之深,淵源之正,一遵考亭成法。如理氣之妙,心性之奧,公私義理之別,王覇誠僞之分,率皆沿流溯源,抽關啓鍵,幽探隱賾,發揮精微,卓識精義,發前賢之未發,明敎垂訓,啓後學之準的,道貫天人,翼六經而折衷,禮燦節文,溯百王而輯書,規模旣大,品節咸備。凡所纂著三十餘書,以嘉惠後學,精邃於疑文變節,禮說疑輯·三禮儀等書,梳洗精密,如指諸掌,雖遐土委巷,莫不遵用,先輩尙論者,謂朱子後,制作之盛,無逾先正,則其繼往開來之學,立言明敎之功,實爲吾東方諸儒所未有,儘可謂集厥大成者也。嚴立師道,誘掖後進,摳衣之士,殆過四百,名儒碩輔,多出門墻。慨科擧之溺人,痛陸·王之誤世,辭闢廓如,一摑一血,俾絶詖淫,同趨正路,語默動靜,悉合規繩,孝悌通於神明,誠意動於州里。先正臣宋時烈,嘗以熟知其行誼純篤,仰達於筵席者也。平生私淑,動遵李文成規模,施諸經綸事爲者,一出於公平純正,明體適用,粹然天德,考槃薖軸,而不忘斯世,必欲致澤堯君舜民。出處正大,惟義與比,値冠屨倒置之日,遯跡丘園,秉春秋尊攘之義,羽儀明庭,昭揭大義,炳若日星,造辟陳模,必主復雪,潦霽行藏,動合時措,聖朝之世,側席招延,寧考在宥,束帛禮遇。逮夫癸甲,恩召迥出前古,幡然就聘,契合昭融,待以賓師,與共天職,大老同進,啓沃贊襄,爭仰山斗,快覩鳳麟。匡君大要,備見於筵奏,經國嘉猷,燦然於囊封,謂時務莫先於打破朋黨,謂治道莫先於澄淸本源,發言議則不偏不倚,如鑑空衡平,定是非則大公至正,如傾瀾砥柱,袖陳四箚,罔非格王齊家,疏陳萬言,摠是綱擧目張,治規咸備,大猷可升,經世盛業,若是其嵬卓,癸亥造朝,恢張公議,戊辰被徵,嚴杜私逕,甲戌大拜也,必誅亂賊,永樹倫綱,灼見黨禍之滔天,深慨分割之兆朕,必欲與東西痼弊,消融保合,獨觀昭曠,痛絶偏係,惟恐標榜之混加。與李文成珥洗滌東西之心事,沕如符契,上告下責,如救室鬪,不顧怨謗,代撰大誥,誕籲在庭,至誠惻怛,皎然如日,千載之下,可想其苦心矣。與文正公宋時烈,志業相契,礲磨道義,終始靡替,文正公受後命之日,貽書托以世道,先正扶植表章於文正身後,定爲公案,凜然於淑慝之辨,常謂東人,受箕聖大德,著範學全編·皇極宏規,寔從此出,先事之見,如卜蓍蔡,杜漸格論,驗若符節,世變之後,咸服文靖之眞聖,洎登三事,經濟時艱,慨然以挽回三古,爲己任,明良相遇,展布施設,擧措得宜,期臻至治。雖邪說傍掣,衆咻沮撓,不動聲色,坐鎭巖廊,扶植名義,激礪頹波,士流有所依歸,人心不至陷溺者,無不光明煒燁,扶彝倫淑世敎,可爲功於百世矣。惜乎,俗論沮格,素蘊莫展,天奪遽速,哲人云亡,東民無祿,未蒙儒者之澤,寔千古至恨。惟我聖上,尊尙先賢,屢降華褒,追味微言,恨不同時,刊進遺集,翕受緖論,未究志業,可行於斯世,殆朝暮遇於聖明,此實昭代之宗儒,叔世之完人,旣與先正,同時篤生,後先唱明,共爲斯文宗主,竝接吾道統緖,士林之尊慕,後學之景仰,豈有差殊觀耶?昔在戊戌,章甫陳請,三賢竝享,儘出儒林公議,長老亦有定論,景廟溫批嘉奬,可見重道之聖心。今擧腏享盛典之日,先正獨不得繼兩賢而享爼豆於先聖墻廡,則實爲聖世之大闕典。噫,自古有功於一經,爲敎於一時者,率皆有以尊奉之,隆報之,況先正道成而德醇,資美而行篤,立言設敎,足以牖迪後學,遺風餘韻,足以矜式百世,任丕責於傳道,壽正脈於無窮,其大有功於聖門,奚啻一經之功,一時之敎而已?世無從祀之典則已,如有之,捨先正而繄誰爲宜歟?此非臣等阿好之言,實是擧世共公之論。雖是嶺外異趨之人,擧皆無間推尊,高山景行,一國大同,可見盛德之至,奚獨臣等,最被淑艾薰陶之化,尤切好德愛慕之誠而然耶?其於朝家象賢之道,亦豈以纔行盛典,有所靳持也哉?玆敢相率裹足,瀝血封章,伏願邸下,體聖上尊賢之誠,察多士慕德之忱,勿〈以〉禮大而疑之,勿以常格而拘之,亟許先正祀典,以盡崇報之道,斯文幸甚,世道幸甚云云。幼學成德淵·沈重源·黃宅彙·兪鉉調·李慶獜·沈壽海,進士尹東龍·李鳳彬·洪希普,幼學黃良說·兪德亨·吳彦杰·黃處漸·趙重質·成德漢·趙重升·兪塾·黃宅垕·沈亮臣·兪德龜·南宮湙·李時著·南宮㶅·兪埰·成德滋·李正煥·吳彦吉·成德泓·兪壕·白尙瑗·南宮浣·沈必隆·尹廷弼·成爾濬·趙世鎭·辛光三·金國寶·兪鉉燮·吳泰國·沈道一·黃宅文·趙重吉·沈樂·金台煥·趙奎鎭·沈一浩·金國賢·李正元·兪埞·韓時鉉·尹心維·兪埬·成德河·尹復厚·沈必羲·曺命集·盧聖運·具翼南·金光集·韓乂成·尹聖運·曺允敏·沈進海·金台壽·辛師尹·趙心鎭·兪彦杓·黃宅鼎·沈嗣祖·黃堉·鄭昌福·趙重逸·沈鉁·黃宅運·李命台·趙演·李命鼎·成煥宗·李慶鳳·金光業·黃墰·金東益·安相耉·成德雨·閔溶·李時昌·李道浩·鄭涉·李㯏·李原浩·鄭棠·李挺泰·韓命行·高世顯·柳必春·李潝·兪彦栻·柳輝晉·金永彬·安相靖·李澤·安相謨·趙秀喆·安宗德·宋柙·朴贊英·李莘衡·李頤慶·李復慶·趙台佐·金晳·趙鍵·姜椲·趙·李邦淑·南尙雲·金相雨·洪尙孝·柳天益·李奎燁·李奎彩·李奎德·李應奎·李鎭奎·洪彦迪·李昌奎·李匡世·李徽世·李經世·徐有徵·李絢素·李世績·李世贊·李聖民·閔億·黃允榦·兪墡·閔元煥·閔宅周·兪坪·李猶龍·白師世·尹宗岳·李師濂·許儀·許儉·閔師周·黃昶·尹必壽·黃後幹·張集成·張集慶·兪德弘·成宇柱·禹鼎大·禹鼎龍·禹鼎台·安宗睦·尹聖厚·任勛·柳德培·沈啓華·禹新命。答曰,覽書具悉。從祀之典,事體重焉,不可輕議矣。
丙子三月十六日申時,上御崇文堂。科次入侍時,右承旨蔡濟恭,假注書李蓍廷,記事官權穎·李世演,命官判府事李宗城,讀券官韓翼謩·南泰齊,對讀官李景祜·林象元·李世澤·鄭尙淳,以次進伏。判府事李宗城起伏曰,夜來聖體若何?答曰,一樣。大王大妃殿氣候安寧,中宮殿氣候,若何,東宮氣候,何如,嬪宮氣候,何如?答曰,竝一樣矣。上曰,諸試官進伏讀試券。李世澤·鄭尙淳使之輪回讀之。上曰,恩賜人試券,則終條理讀之,可也。合考文畢讀後,別置二券,此兩文中,壯元擇之,而可謂作題矣。李宗城曰,特用恩典,御批,何如?上曰,此題有意而出,見其句作,予心悚然。御筆貫珠後,上曰,優等,可也。御貫庭試中初出也。諸試官皆曰,壯哉壯哉。李宗城顧諸試官曰,勿退步,進伏以奏所見。上曰,諸試官,各以所見論評以奏,可也。試官曰,御貫前所未見,可謂壯元矣。上曰,等則二下,可也。李宗城曰,二下極壯,三中宜矣。上曰,此文多文多氣,果似向者彤弓銘矣。鄭尙淳讀一券。李宗城曰,此文足可爲。上曰,此人達宵讀券,聲不減矣。又敎曰,文甚野矣。李宗城曰,文體則下矣。上曰,上文無之,此文足爲壯元矣。李宗城曰,爲之乎?上曰,用之。李宗城曰,此文稍勝於上文矣。上曰,有氣矣。與上文者同接耶?諸試官曰,然矣。上曰,同接盡爲之乎?試官曰,及第多出同接之或參,不是異事也。李宗城曰,用淸城文句,雖用東人,何害之有?上曰,無妨矣。李宗城曰,爲之乎?上曰,用之。鄭尙淳又讀一券。李宗城曰,此文足爲之。上曰,用之。李宗城曰,此科擧後,面試設行之意,有所仰達矣。終無下敎,心甚泄泄矣。堂上對讀官,亦使輪讀,好矣。上曰,可也。李景祜讀一券。上大笑曰,好好矣。李宗城曰,爲之乎?上曰,用之。李景祜又讀一券。上曰,初句極怪,正肉豆賦也。近來速作之弊,其習誠絶痛矣。試官皆曰,不讀書之致,而以速作爲能事也。上曰,近來士子輩,周頌直讀者,未可知矣。試官皆曰,然矣。上曰,慨然矣。林象元讀一券。上曰,此文勝矣。此文製作之時,似必氣塞矣。與上頗異矣。其文五臟中一者失之矣。李宗城曰,爲之乎?上曰,用之。林象元又讀一券。上曰,此文極詭怪,落之,可也。又敎曰,彼注書誰耶?李景祜·蔡濟恭奏曰,兵曹正郞臣李蓍建之弟也。上曰,予知其然矣。李世澤又讀一券。上曰,幾張選耶?李景祜·蔡濟恭對曰,六張矣。李宗城曰,此文末張矣。場中文,一皆一體也。此文乃末張呈納,而文體不襲場中文,故取來矣。爲之乎?上曰,用之。李世澤又讀一券。李宗城曰,足爲之矣。上曰,用之。又讀一券。李宗城曰,此文爲及第,似不足矣。上曰,此亦數也。用之,可也。又讀一券。上曰,此文似是老士宿儒,而甚不善作,心甚慨然矣。置之落科,可也。鄭尙淳讀一券。上曰,此文足爲之矣。李宗城曰,然矣。又讀一券。上曰,此文比前文似勝矣。李宗城曰,然矣。爲之乎?上曰,用之。又讀一券。李宗城曰,此文似落矣。諸試官皆曰,成字及第,四人出之。上曰,可謂成矣。李宗城曰,成字四人已出,可謂呈券次序爲之矣。上曰,任爲之。此亦數也。蕭韶九成,鳳凰來儀云者,眞所謂好矣。恩賜文有壯元之文,而不得爲之,甚歎矣。坼榜後李宗城起伏曰,六道士子爲之,而皆能文者也。又進伏曰,臣方帶奉常提擧,有所敢達矣。有國之大事在祀,而祀典所重,無過於粢盛,朝家設置東·西籍田,以爲祭享之用者,今垂四百年矣。東籍田畓,皆在於東郊,田則親耕籍田,卽其一也。畓則在於親耕田西邊,衆水交會之處,年年水破,隨毁隨築,輒卽衝決,上年大水,六石五斗落地,全爲覆沙,故自本寺草記,請令戶曹,代土以給,則戶曹又請以改築,判下矣。當初草記時,前都提調金在魯·兪拓基,屢遣郞吏,明知其不可再築,故不得已請其代土矣。地部事勢,買給代土,固未容易,而事有輕重,豈可循例泛應防塞而已乎?聞其地形水道,決無築筒截水之勢,粢盛所種之田,亦不可無地。請令戶曹,以傍近民田,買得代定,而外此而亦有他推移之道,毋更因循,趁春耕前,劃送,何如?出擧條上曰,依爲之。宗城曰,當此春耕,一時爲急,特爲分付戶曹,斯速變通,何如?上曰,依爲之。宗城又曰,東籍田畓,皆是粢盛所供,事體甚重,故頃年結錢創行時,自均廳已爲分揀,而其時楊州牧,不能詳問於本寺,只憑旁近作者等指審之言,籍田之中,誤分名目,或稱位田,或稱典農,十四結零,混入於結錢徵捧中,親耕田八日耕,亦有入其中者,事之寒心,莫此爲甚。分付均廳及畿營,令楊州卽速打量釐正,俾無混入之弊,何如?出擧條上曰,依爲之。上曰,推鞫放榜後擧行事,榻前下敎。出榻敎諸臣以次退出。
上在昌德宮。常參·經筵,以代理停。
李光運達曰,明日常參,取稟。令曰,停。
李光運,以都摠府言啓曰,今日入直內三廳武兼禁軍及軍兵等,當爲中日習射,而殿試相値,不得爲之之意,敢啓。傳曰,知道。
蔡濟恭達曰,右副承旨兪漢蕭,今日不爲仕進,卽爲牌招,何如?令曰,依。
又達曰,注書尹蓍東,今日不爲出肅,卽爲牌招察任,何如?令曰,依。
又達曰,新除授藝文館奉敎李興宗,時在京畿富平地,斯速乘馹上來事,下諭,何如?令曰,依。
傳于蔡濟恭曰,禮曹堂上,持大報壇謄錄得置者,藥房入診,同爲入侍。
蔡濟恭啓曰,藥房提調李益炡,湖西御史趙曮,依下敎來待矣。傳曰,入侍于世子宮差備。
又啓曰,刑曹判書金聖應,戶曹判書鄭翬良,有稟達事,藥房入診,同爲入侍之意,敢啓。
兪漢蕭達曰,此時守令,不可一日曠官,兩司俱不署經者,卽爲令招,今日內署經事,命下矣。兩司除在外外,未肅拜不爲行公人員,竝卽牌招,以爲署經之地,何如?令曰,依。
蔡濟恭,以弘文館言達曰,副校理洪梓,書批已下,校理李仁源,修撰趙·沈鑧,副修撰南泰著,旣有只推之令,竝卽牌招察任,何如?令曰,依。
又以侍講院言達曰,本院新除授文學洪良漢,除拜之下,不爲出肅,卽爲牌招察任,何如?令曰,依。
以校理李仁源,副校理洪梓,修撰趙·沈鑧,副修撰南泰著等牌不進罷職令旨,令于兪漢蕭曰,竝推考徽旨捧入。
有政。吏批,兼判書申晩呈辭受由,參判趙雲逵進,參議朴相德牌不進,右副承旨兪漢蕭進。
兵批,行判書李喆輔呈辭受由,參判吳遂采病,參議金相福入直進,參知未差,右副承旨兪漢蕭進。
吏批啓曰,判書申晩呈辭受由,參議朴相德牌不進,小臣獨政未安,何以爲之?敢稟。傳曰,仍爲之。
又啓曰,新除授保寧縣監李蓍建呈狀內,矣身九袠偏母,宿病沈淹之中,重添毒感,症情危惡,不能暫時離捨云。親病旣如是危重,則不可强令赴任,依例罷黜,何如?傳曰,允。
以洪檍爲正言,洪益三爲工曹參判,李應協爲兵曹參議,柳脩爲吏曹正郞,李埉爲掌樂僉正,鄭權爲蔚山府使,尹光暹爲省峴察訪,閔聖中爲輸城察訪,朴道源爲兼弼善,朴敬行爲奉常主簿。領敦寧府事趙載浩,陽川縣令鄭晩淳仍任事承傳,文科一人金聖猷典籍單付,武科一人李東贊典設別提單付。
兵批,司果沈墢。
吏曹口傳政事,以金漢吉爲振威縣令。
蔡濟恭,以宗簿寺官員,以提調意啓曰,國朝御牒八高祖圖·璿源譜略,今已修正進上矣。初中草及舊頒賜件,拔去張,自本寺依例洗草,而舊板子,亦依前例燒火之意,敢啓。傳曰,知道。
李光運,以兵曹言啓曰,今月十七日武臣堂上祿試射日次,殿試相値,以十八日退行之意,敢啓。傳曰,知道。
蔡濟恭,以義禁府言達曰,初檢官前三水府使尹九淵,覆檢官前甲山府使韓國弼等,拿問處之事,徽旨達下矣。尹九淵,以忠淸兵使,時在任所,交龜後依例發遣府都事拿來,而韓國弼,旣已身故云。勿論,何如?令曰,依。
行都承旨吳彦儒書曰,伏以臣之前後叨冒,罔非恩造,矧玆三丙之歲,陞座超秩,恩出格外,聯翩光寵,輒皆念先之故,則顧玆孱孫之驚感哀榮,當復如何?缷免銀銜,又未一朔,半夜特除,亦自聖簡,皇壇親享,陪衛周旋,已極榮耀,而特命奉香,又出異渥,顧此至微之賤,何以得此至榮於聖朝之世也?欲報之恩,山重海深,臣誠銘鏤結佩,不知死所。顧臣犬馬之疾,抱得危奇之症,向於視學之日,關格之氣,果忽重發,竟闕陪還之禮,至煩筵稟而落後,思之至今,悚蹙靡措。第以聖眷鄭重義,不敢言私,驅策病軀,惟以筋力奔趨,要爲報效之萬一矣。目今病情,轉益難强,夙夜供劇,實無其望,方欲陳書控籲,徹單丐免。此際又有情勢之必可遞者,昨政新除左承旨金尙重,與臣有不可周旋一院之嫌,在前春坊·玉署,已皆悉陳其事實,今不必更事煩複,而臣之引避,亦無前後之異同,以病以情,俱無可以去就論者,今日診對有命,職忝保護,無望入參,情理俱缺,罪戾罙增玆敢仰籲於离明之下。伏乞睿慈,俯諒微懇,特許臣鞶帶之遞,以安私分,仍治臣瀆擾之罪,以昭法紀,千萬幸甚云云。答曰,覽書具悉。卿其勿辭察職
文學洪良漢書曰,伏以臣於向來,猥忝論思,罪在溺職,罰止薄罷,臣方含恩訟辜,無地自容。伏蒙聖度包涵,旋許甄敍。日昨天曹郞僚之除,適在親政有命之際,故辭巽不得,黽勉出肅,而反顧私心,罙切悚恧。乃於千萬意外,又伏承講院除命,臣誠惝怳隕越,益不知措躬之所也。噫,罪大而罰輕,恩深而報蔑,追惟舊愆,尙有餘愧,豈可以時日之少間,職名之稍異,晏然進身,以自速其忘廉恥之譏哉?反復思量,承膺無路,玆於召牌之下,隨詣禁扄之外,略控短章,冒進危懇。伏乞睿明,俯賜鑑諒,亟令鐫削臣職名,以安微分,仍治臣違傲之罪,以肅朝綱,不勝萬幸云云。答曰,覽書具悉。爾其勿辭,從速察職。
右議政趙載浩疏曰,伏以臣本病之外,又得重感,六旬彌留,危症層出,昏頓不省,人事都絶。虹變非常,而未上引咎之章,聖駕連動,而徒積闕禮之罪,半夜承宣,來傳聖諭,而無路承命,自犯逋慢,前後罪戾,合被重勘,而聖度天大,不惟不罪,命以御醫,頒以珍劑,至令不離看護,恩渥如天,感泣無地,不知所以死所也。仍念臣之足疾,判成廢物,咫尺須人,雖不運步,輿轎舁行,猶可遠致,而身帶重任,跡阻廟朝,則私自出入,有傷事面,故四載深坐,無異土塑,宛轉房闥之間,如在圜土中,氣度壅瘀,六脈結滯,朝夕食餘,全不消化,滿腹鬱沸,都成痰窠,轉輾沈痼,遂爲內傷之症,逐歲發作,每經危疾。今春挾感,症形尤劇,兩脅牽痛,呼吸不通,客熱上升,昏眩欲絶,賴天之靈,雖幸不死,其爲終身之症則決矣。積年如縶,不自運動,固已生人所不堪,而顧此諸症,如未獲瘳,則臣雖冥頑,決不可以久支矣。重以久病之餘,心性已傷,積火數發,日用擧措,全乖常度,如不死則必成狂疾,求爲平人,猶不可望。官職事務,尤非可論,而身上濫銜,依舊自在,辭單已踰百度,崇聽去而逾邈,進退無據,跡涉貪戀,公議之竊罵,識者之嗤笑,臣無以自解,俯仰慙恧,寧欲無生?嗚呼,豈非命哉?記昔先臣,嘗與人酬酢曰,官無大小,陳力就列,不能者止,自是人臣之常道,而人或有急於榮利,病難供仕,而扶入朝班者,擧措苟簡,廉愧都喪,不顧人之駭笑,如此之類,其何所不爲哉?臣父之言,尙今在耳,而臣之足疾,殆同天廢,跬步轉動,全不自辦,三載曠職,遲回不去,終歸於髦父訓之科,臣每念怵惕,不覺駭汗之沾背也。臣雖無似,職則大官也,儀刑百僚之列,民具爾瞻之地,決不可爲蹩躠老狗之行,匍匐乳兒之狀。臣之一身廉恥,雖不足言,而其於駭衆目而辱重位,何哉?聖明每敎以大臣之責,不在奔走,可以臥閤論道,前後聖旨,非止一再,而夫政堂,非養病之坊者,古人有譏。今臣閉戶養痾,全謝朝堂,尋常臣分,一味廢闕者,今幾年矣。此不待朝家之常憲,而宜有以自處,若夫臥閤論道,此何等任責,而臣顧庸陋最出人下,奔走率職,猶恐不稱,其安敢徒恃寵靈,晏然於臥閤論道之敎,無一猷爲,徒享榮祿,而以貽一世之譏,蹈僭妄之誅哉?且大臣之責,以人事君,則昨年以後,臣之不知人,尤著矣。世變無窮,靡哲不愚,不與人交涉,已有成誓。初不交矣,安知其善惡,而旣不知矣,又安可妄進哉?以人事君,今無可更論矣。且鎭安世道,亦是大臣之任,而以迷滯守株之見,應閃倏無常之態,決知其難堪。病廢杜蟄,處以局外,便成聾瞽,口亦已閉,而與搢紳大夫,日相疎遠,鎭安世道,姑勿論,區處一已,亦未暇焉。至於廊廟重務,則非但才疎識短,全昧頭緖,病又惱心,初未敢關涉,臣旣不能筋力效勞,以修常分。又於大臣之責任,無一可言,而積年虛帶,徒費厚廩,古今天下,無此義理,無此行止,是尙可以抗顔盤礴,以苟延歲月也哉?仍伏念殿下,嘗以鹽梅調和之道責臣,而臣之賦性剛褊,與人寡合,曾於出身之初,與先輩數三諸公,果不無同做國事之約,而及其施措之際,未免鍾律之乖。自經三銓以後,未嘗一日廁於朝廷,終至於辭內居外之境,此不但爲門戶盈盛之懼而已。逮夫長銓,感聖上不世知遇,不得已冒膺,而終未有報效,徒負初心,遂成郞當,從前伎倆,今已畢露,則顧此台司之職,尤豈可以堪任哉?藉令臣,無此痼疾,能自行公,本性難化,老而益甚,只知與己周旋,不喜隨人屈伸,且命道奇窮,臣亦自知。前日所閱歷,思之齒酸,今何可於廢病將死之年,萬念都灰之時,能辦旣往之所未辦者哉?虛舟自在,未免左右掣礙,搴裳涉流,必將顚沛淪沒,上無益於國事,下自喪其己分,徒取狼狽,爲天下可笑人。臣雖至愚,決不忍爲此也。抑臣情私,實有所萬萬悲切者,臣父臨歿之時,口呼遺表,乞於未屬纊前,速解政銜,俾遂至願,殿下卽垂憐而許副,已無及矣。且臣父於病中,獨自私語曰,吾因名位太驟,以致促命。臣每念此語,五內崩隕,不覺涕流之橫落,爲人子而其何忍暫忘,不知所以爲戒哉?苟或然也,則犬彘將不食臣餘矣。雖然,臣父則登第二十年,始躋台位,猶以爲太驟,至有促命之歎,今臣則無所肖似,萬不及臣父,而占科纔踰十年,遽叨濫任,神明之譴,可立而俟也。且臣之家,連未享年,曾祖三十二而死,祖父四十五而死,伯父五十三而死,仲父四十九而死,臣父亦五十三而死。惟臣季父,氣稟厚重,筋力健實,故久享榮位,能踰六旬。顧臣氣稟筋力,不敢望季父,此固聖鑑之所俯燭,而全無才德,冥升至此,今年五十五,實非臣所料,而季父之壽,則決知其難及,疾病又如是連綿,明日事有不可知矣。設使臣,能追季父,幸踰六十,要不過五六年,光陰其不足把玩,明矣。放退病廢無用之物,使之安意優游,以待符到之行者,豈不爲大聖人體下之澤,而如其一向羈縻,迫其難强,以促一縷之喘,則螻蟻生死,雖不足輕重,而亦豈不有損於萬物生成之仁,而貽聖慈惻然之悔耶?且臣於壬申秋及再昨年入對,以嶺藩辭陛時,孝純嬪至戒,與臣之所仰對者,有所煩陳,想聖明必記有之矣。只緣聖眷難孤,一番出脚,其後拜相之際,殿下至有呼孝婦之敎,故臣之私衷暫痛,有不敢言。以積年難醫之疾,虛冒不敢當之職,不卽決退,因循至今者,誠欲粗伸義分之萬一也。臣本識見淺短,無所曉解,而犬馬之齒,已近六旬,故一身之乘除,粗有所經歷者,無寸勞而驟升,小器滿溢,積犯天道之忌,十年之內,過福之災,捷若桴鼓,晩境二子,輒皆不育,膝下兩女,連有靑孀。如是而猶不懲畏,貪進不止,故縻之以足疾,殆同拘囚,繼之以毒痁,俾代箠楚。臣猶愚蒙不悛,湔忍度日,重速其冥怒。四十年糟糠之妻,奄忽喪亡,居然爲老鱞,家道身世,爲世人所矜,而匪分之職,又益其災,四朔毒痢,幾死僅生,而三歲尸素,猶不知恥。今春危癘之疾,亦知其有所召矣。天之所以降罰懲勵之者,如此其丁寧,而臣若如前頑忍,逡巡遲留,不自知其缷擔,則勢將無此身而後已。臣名位已極,年望耳順,乘化而歸,亦復何憾?而旣非鞠躬盡瘁而死,則不過爲自取履滿之殃而已,其可謂得正而斃乎?臣所以撫躬自悼,而雖死之日,此目將不瞑矣。臣之足病,已成廢痼,復爲完人,斷無其望,而惟其歲月之已久,故同朝之間,亦不甚矜憐,其所謂相愛者,不知其實狀,急於牽挽,遽以少瘳,至陳於筵席,其不喜臣者,亦或以此等說,妄眩天聽,欲驅人於罔上傲慢之科,臣之隘塞,誠無時可已,惟恃日月之明,天地之仁,或有所憐察也。嗚呼,以臣鹵莽譾劣,受國厚恩,徒竊崇位,無一事之報酬,而當此艱虞溢目,至尊獨憂之時,冀延區區之殘喘,乃有此瀆擾之擧,此其罪雖萬戮猶輕,而第念臣積年虛叨,久妨賢路,有終始必遞之義,無一分苟據之念,若不及此時蒙遞,改卜賢德,以爲安危之仗,以收經濟之效,則國事其將緣臣而受病,豈不爲公私之不幸哉?臣於病中,每一念及此,如負大何,有難頃刻耐過,此亦臣爲國苦心,而不專出於一身之私計也。玆瀝肝血之忱,仰伸至痛之籲。伏乞聖慈,哀臣憐臣,活臣全臣,亟遞相職,曲遂微懇,俾蒙覆燾之大德,則臣生當攢祝聖澤,死當結草圖報,惟聖明少垂察焉。情窮勢迫,言不知裁,益增其死罪云云。答曰,省疏具悉卿懇。噫,國之置相,若鼎之三足,一足不具,其曰鼎乎?噫,鼎席不備,今幾年乎哉?然雖不造朝,國有事焉,卿必强起趨朝,非缺一之比,特拜乎卿,意蓋深矣,何謂深也?一則爲世道,一則守固心,卿雖有足,亦豈因不瘳焉?卿年不高,自可勿藥,故一日二日,一月二月,一歲二歲,一則望其所瘳,一則不忍捨卿,卿之事我,雖在茅,亦此意也。其不造朝,若在左右,深用倚毗,聞卿尋單,曾謂首左揆,此非卿無端,此非卿撕捱,理固然也。寬卿伸廉隅,且望其間勿藥而瘳,若袖手而傍觀,意則深也。何則?卿雖尋單,首左揆在焉故也。頃者處分,旣非辭氣,欲質陟降,而因一二不耐舊習之庶人,無風生浪,曠野生葛,轉輾至于大官,此豈二相之過哉?寔由予否德誠淺之致,而値此八道大歉之歲,元元顚連之時,政事之堂,三公無焉。諸道之牒,日沓而不止,豈忍曰命元良代理,其先躬自照檢民事,命承宣偕來于卿者,其非不顧卿而然?亦非不量卿心而然也,爲國事也,爲元元也。豈意昔疾之外,用蔘附乎?聞此而其難强命偕來,特寢其命,命醫看審,卿尙不瘳,喉院納卿章,命承宣以讀,滿紙以陳,無非血懇,而其於卿父遺章,筵中句語,不覺愴然而飮涕。噫,拜卿之日,卽臨孝純廟之時也。命寫之日,長呼負汝,因自流涕,幾年羈縻,予豈樂爲?且頃者葛藤之前,聞卿尋單,幾至于百,故意欲一諭而許解,世道難測,庭中露坐之時,勉副乎,偕來乎?此予爲國苦心,非徒不能偕來,使卿尤不便於調理,此豈非造物乖我國事乎?復拜領·左相,欲敦勉而造朝,俟其偕來,爲卿而一便調攝。今覽卿章,若見卿焉。卿父壬子遺疏之批,今於卿章,旣稱不及,聞此而其若相持,是非徒不顧卿也。卽忘先卿,亦不思卿叔之語也。雖然特許二字,心猶眷眷,初則卿若俟少間而入,七字呼寫,纔呼卿若二字,更以思之,君臣之間,貴在誠意之相孚,心若此而或作階梯,此外飾也。故反呼遺疏以下之句,特許勉副。噫,拜卿數載,任卿幾月,徒負孝婦,莫效國事,此亦予之誠淺,此亦予之誠淺。噫,時·原豈異?卿須體小子今日之批,益加安心,便宜善攝,俟少間而登筵,用副慇懃之意。仍傳曰,遣承旨傳諭。
京畿·忠淸·全羅·咸鏡·平安·黃海道儒生生員金聲大等書曰,伏以臣等,謹按國朝祀典,凡有大功德於民,而民不能忘者,則必皆表章而尊祀之。若我東之檀君,若東明皇,若敬順王,若麗太祖,無不立廟以享,而其中道德宏大,功化溥博,生民永賴,萬世不可忘者,惟我箕聖是已。夫我東方,初無君長,檀君肇位於唐堯之世,而人文猶未著也,治法猶未具也,荒陋之風,猶尙未改也。及至箕聖東臨之日,演九疇之法,行八條之敎,丕闡文治,用夏變夷,使我僻陋之鄕,得爲冠帶之國,禮樂敎化,比隆三代,制度文儀,侔擬中華,彝倫克敍,俗尙丕變,至于今三千餘年之久,而仁風未熄,善政猶存,人得以爲人,而得免服左袵言侏㒧,則論其神功至澤,直與天地同其化,父母同其恩,而君子懷其德,小人懷其惠,愈久而愈不能忘,雖察祭而戶祀之,猶不足以報其生成之仁矣。且伏念箕聖之於孔子,其道一揆,而東方之受賜於箕聖,若是其親切而深厚,則宜若與孔子,同其祀典,而惟平壤一畝宮,草草尊奉而已。其於賽報大功德之道,豈不猶有所憾者乎?且伏念三代美制,莫如井田,而目今神州,盡爲氈裘之域,薊門之堯封無處,澧水之禹蹟靡憑,而惟此箕城舊壤,鄕遂之井樣猶存。殷田七十之遺制,班班可考,則孟子所謂有王者作,必來取法,是爲王者·師者,其在斯矣。伏況箕聖之作洪範也,體堯·舜執中之訓,師成湯建中之治,爰揭五皇極三字,而曰凡厥庶民,無有淫朋,人無有比德,惟皇作極,其誡訓昭垂,啓萬世建極之治者,猗歟休矣。而今我大朝,方懋建極之政,王道已臻於平蕩,淫朋已至於消融,則此莫非紹述憲章乎箕聖之道,以有此成效明驗,而箕聖之道德功化,至此而益彰明較著,尤不可不表異而尊崇之,以光前烈,以詔後王矣。昔先正臣文元公金長生,建白于朝,請崇奉箕聖,同於孔廟,以報罔極之恩,以垂無窮之敎,而其後先正臣文正公宋時烈,追記其事曰,我東本箕子之國,箕子所行八條,皆本於洪範,則大法之行,實與周家同時,文元公之意,可謂深矣,而當時在廷諸賢,放過而不能採施,惜哉。夫以兩先正已定之論,若是明白,少無疑難,則公議之不泯,於斯可驗矣。臣等竊稽古典,夏學祀禹,殷學祀湯,周學祀文王·周公,而漢唐以還,始以王禮,祀孔子,而箕聖處君長之位,兼師父之任,則尊奉之儀,一如孔子,似合於古典矣。今有難之者曰,旣於平壤,建殿以享之,則又何疊設於各處乎?此則有不然者。箕聖功德,迥出百王,不可以尋常前代創業繼世之君,一例看之,而我東儒賢,凡生長之鄕,杖屨之所。至於分符受玦之地,率皆設置院宇,一人之祠,或至累處,則況此箕聖道學之嵬,功化之博,又何以疊設爲難乎?臣等竊伏聞箕聖,周行東國,車轍殆遍,末年定鼎于平壤,而環東土數千里,莫不均被至澤,其緘恩慕德,八路同然,而獨於平壤一隅,數間屋而已,崇奉之道,未免草草,有識之人,莫不慊恨,咸願立廟於各道,以爲瞻依傴僂之所,眞所謂前王不忘,而亦可見人情之所同然矣。臣等伏念我朝典章大備,凡於崇德報功之道,列聖朝未遑之典,靡不畢擧,更無餘憾,而惟此尊箕聖一節,猶有所未盡者,此豈非昭代之欠典乎?顧今連歲凶歉,民物凋弊,財力不能敷,精誠不得伸,雖不能如孔廟之邑邑尊奉而若於京城,先建一殿,摹安影幀,立洪範之堂,列九疇之目,以爲表率之方,其餘諸道,各建一廟,以爲永世崇奉之地,則其於賽報之道,庶幾無所憾矣。昨年冬,泮儒發論,齋任停當,而適値兩賢從祀之書,連上六次,緩急有序,不得竝發。今始自外治書將上之際,伏聞大朝,追述箕聖之功德,至有致祭之命,朝家所以尊崇箕聖之道至矣,固無待於臣等之煩陳。而第伏念公議所發,不可遂已,玆敢不避猥越之誅,妄陳肝血之懇。伏乞邸下,上念箕聖之道德功化,俯察人民之尊慕愛悅,仰稟大朝。先爲立廟于京城,爰及各道,一如崇仁殿例,以彰箕聖之盛德至化,益懋建極錫福之道,修明井地之法,講究八條之制,使三代之治,復明於世,則斯民幸甚,斯道益光,將爲我東億萬年無疆之休,豈不盛哉云云。生員金聲大·李恕·朱宅夏·金錫璘·兪垕·金時準·李德晦·元景翼·李英祚·金國馨·金器良·金鎭恒。進士趙慶壽·李齊恒·鄭惟泰·徐世璜·吳道樞·李邦賢·金東楫·李泰岳·任泰中·柳㝡·趙燮·韓以亨·韓光謙·盧演·尹在德·李光復·李後軾·柳宅揆·柳景夏·成宗仁·崔有恒。幼學兪埻·韓允謩·金鎭明·金鎰明·鄭宅儉·朴晟·申應泰·韓命天·韓師白·洪思欽·黃瑞河·韓命秀·洪啓東·權世經·鄭存夏·韓命世·李宅夏·金晸·全一和·趙學源·權怘·安處德·金鳳適·李宜泰·金弘潑·金聖權·金商源·田浡·金景游·成愚·柳冕·李翕·金昌憲·元德裕·元啓一·李亨祚·金漣·車東輅·鄭震華·吳聖麟·金大權·鄭時華·金泰燁·徐信儉·金應兌·朴昌柱·金德卲·尹光衡·玄鳳文·李鳳運·韓益珍·具允諧·金聲九·金大礪·裵聖兪·金彰周·金配義·朴周賢·金躍洙·金德來·許春·李宜咸·金大一·金成兌·張振虎·金浩一·金尙來·洪良一·金元楚·金鎔·白受彩·元啓魯·金碩鳳·安景廈·全亨初·崔象嶔·元舜擧·朴尙道·李命采·金聖謙·金鼎瑞·張義載·李鳳朝·申景垕·孫汝權·孫光椘·李潤·李萬采·金世民·崔再鳳·金景中·韓日普·金得良·梁泰道·尹壽衡·李鳳紀·安定·姜大衡·金晊·崔一和·吳尙儉·具聖祿·朴·李福彬·金睍·李養吾·金百謙·秦景運·吳泰德·崔一老·吳述周·朴蒔·鄭宅新·尹偢·洪禹道·洪禹德·吳泰健·崔一文·崔一衡·吳宅周·吳達周·鄭宅彬·金井夏·李周彬·金堞·李光德·李光國·姜大老·吳命衡·姜善一·安國賓·安昌國·朴藖·朴慶應·金·金晩·吳師文·吳希宗·李成文·李成愈·奇俊寬·柳行五·朴蓫·朴景一·鄭師齊·閔在曾·鄭·鄭璫·崔一福·崔永壽·許涑·李山厚·朴苓·李希蕃·李廣仁·崔廷泰·任國賓·崔亨運·李賓暘·辛汧·金宇鎭·李德彦·孔澤龍·韓命周·李東協·白師舜·兪墺·李弘璧·李贊彬·林春發·朴賓陽·崔奎文·曺夏進·李鳳適·李贊周·鄭璡·金象德·李宗彦·李匡彦·鄭宗楷·李仁瞻·洪秋鍾·李仁秋·康均·崔㶅·韓就彦·盧擇輔·李景參·崔日彬。答曰,覽書具悉。今玆所請,比昨日先正文廟從祀之請,事體尤重,不可遽然輕議矣。
丙子三月十七日午時,上御崇文堂。藥房入診,戶判·禮判·刑判·副摠管·畿伯·湖西御史同爲入侍時,藥房提調李益炡,右承旨蔡濟恭,假注書李蓍廷,記事官權頴·李世演,戶曹判書鄭翬良,禮曹判書李成中,刑曹判書金聖應,京畿監司李宗白,副摠管趙鎭泰,御史趙曮,醫官金履亨·方泰輿·許礈·李以楷·李泰運·金德崙·金鼎新,以次進伏訖。李益炡曰,日氣和暖,聖體調攝若何?大王大妃殿氣候,若何?湯劑已盡於昨日矣。答曰,一樣矣。益炡又曰,中宮殿氣候,何如,東宮調攝之候,何如,嬪宮氣候,何如?答曰,一樣矣。益炡曰,久未入診,使醫官更爲診候。答曰,然矣。醫官金履亨等,進伏診候後曰,脈候之軟弱,大抵一樣,左右寶脈虛大,比向日無減,大體不足,亦一樣矣。湯劑連爲進御然後,可以得效矣。上曰,實難進御矣。蔘橘茶劑入,則當進御矣。今番社壇後,元氣落下數層矣。夜半,舌上有物有礙,以手撫之,則如小豆樣頗高,吞涎甚妨,故食飮亦不善進矣。履亨等曰,乃症乃虛熱也。益炡曰,閭巷賤人,心勞則必生此症矣。上曰,今番皇壇祀事時,省器省牲,有不得親行之慮,而水刺不得進,湯劑實難吞下,已至二三日矣。蔘橘茶當進御矣。逢此今年,予見十九日,豈可料乎?益炡曰,補護氣候,則此後幾次將事於社壇乎?上曰,社壇後,氣候比前落下矣。忽然思之,豈有枯楊生花之理?益炡曰,湯劑連爲進御然後,氣候益康寧矣。上曰,以藥餌能支撑乎?咳嗽則蔘橘茶進御後,似勝矣,蔘橘茶劑入,宜矣。上曰,豈可欺心?瓊玉膏味辛難服,二三日後當進御矣。近間湯丸停止,好矣。蔘劑果有效,故蔘橘茶有意,命劑入矣。人蔘當入幾何?金履亨等曰,三戔矣,上曰,然矣。益炡曰,大妃殿進御湯劑停止,蔘橘茶五貼劑入事,榻前定奪。上曰,人蔘進御,則氣稍勝矣。履亨等曰,舌針之症,黃連細末,和蜜塗之,勿爲吞下則好矣。上曰,舌針甚苦,劑入,宜矣。益炡曰,東宮診候,今日當爲之乎?上曰,宜矣。都承旨吳彦儒不爲仕進,是何事耶?蔡濟恭曰,與承旨金尙重,有世所共知之嫌矣。上曰,然矣。始乃覺得,精神如此,何以爲之乎?畿伯李宗白曰,海西還穀移轉及詳定米運來時,出浦船價,勢將以元穀中會減,故敢達矣。出擧條上曰,依爲之。宗白曰,南漢移轉,當初備局回達,許令捧留各邑糴糶矣。其後又因守臣筵白,有待秋還納本城之令,畿邑之民,雖急於目前救飢,不得不往受,而來秋上納之除,其所糜費,倍蓰於今春受食之數。其中亦多有受還北漢者,蓋畿民旣有北漢輸納之米,又添南漢還納之弊,則秋冬之交,窮民之左右奔走,誠可矜矣。守臣之必欲還捧本所者,亦出於重保障之意,臣雖不敢更請捧留,而今此移轉受去邑中,仁川·富平等沿海各邑,則還納於廣州聲串倉。抱川·楊根等山邑,輸納於廣州松坡倉。自本府以爲明春還分之地,則南漢有還捧之實,畿民無上城之弊,此實兩便矣。至於楊州·高陽,則以陵寢奉安之邑,不但元還本來些少,兩邑民事,宜有別樣軫恤之道,此兩邑則捧留,何如?出擧條上曰,旣納本城倉,此等之年,何拘城之內外?若此則列邑之民,本府之民,糴糶俱便,雖不可以此爲例,若今之年,何拘常例,留守亦何持難?依爲之。至於楊·高兩邑,雖無所奏,其顧恤之心,夙宵豈弛?特爲捧留。宗白曰,振威縣令權正雄,病狀沈痼,而赴任之後,又復添劇,分糶分賑,不能親檢,邑事誠爲可慮。數遞之弊,有不暇恤,罷黜。其代令該曹擇差,不多日內,催促下送,何如?出擧條上曰,依爲之。宗白曰,金浦·通津·仁川·富平等四邑民,多以旱田爲業,而還穀中種太絶乏,無以勸課。臣於巡過之路,邑牒民訴,極知紛紜,而隣近邑無他推移之處,事甚可悶。江都軍餉外別會太中,可作種子者,限一千石移轉分給於四邑,待秋還納,何如?出擧條上曰,依爲之。宗白曰,臨津有摠戎米五百石,而三百石則分授於豐德,二百石則分授於朔寧,每年糴糶,卽是節目,而朔寧則不但距臨津道里稍遠,本非大米所産,故民情不願。今此二百石,亦爲移劃於豐德,似合事宜矣。出擧條上曰,豐德移定事,依爲之。宗白曰,道內還穀,本來不敷,雖豐年,每當春夏,輒請加分,而至於昨年,則未捧旣多,賑穀一萬八千石,又自還穀中劃出,農民種糧,大段不足。臣之前後請得移轉,蓋欲固守留庫之法,以爲嗣歲之備,而所謂移轉之數,尙且不足,方將略請加分矣。伏聞日昨諸守令入侍時,種糧助給,有勿拘常格之筵敎,今將加分,而加分之數,以尤甚邑折半,之次·稍實邑三分一酌定,俾無踰濫之弊,何如?出擧條上曰,其雖加分,道臣親執,着意擧行,無至泛濫。噫,此豈惜穀?此亦嗣歲爲民之意。宗白曰,海西移轉,當初廟堂回達,以大小米四千石,許令移轉,而該道以皮稷等雜穀,充數劃送,故臣於頃日筵中,以依備局達下關,大小米劃送之意,筵白申飭矣。其後詳聞本道事勢,大小米果難充數云。已劃送米租太外,皮稷二千石之代,必以租太劃送之意,令備局分付該道,何如?出擧條上曰,依爲之。戶判鄭翬良曰,北漢御供米三百石,再昨年移屬摠戎廳事定奪,而此米乃是畿邑田稅,間年改色後,自本曹取用者也。本廳以行宮修理之專當,有此請得,而此有不然者,自前無論某衙門,正供之不得許劃,蓋由於事體之嚴重故耳。修理之自本廳擔當,已多年所,今不可以此爲托。且以本曹事勢言之,米穀本來苟艱,豈可使經費之需,移給他處,以創無前之謬例乎?今年爲始,御供米劃給摠廳一款,永爲停罷,自本曹依前區處,何如?出擧條上曰,所達如此,三年一次一百五十石劃給摠廳,可也。翬良曰,上年冬,有還上身米布·拯劣米等各樣舊逋停捧之命,而田稅大同,則事體重大,似不當入於停捧中,故禮判頃以此意,有所陳達,而其時有更待下敎之命矣。田稅事旣係臣曹,故敢此仰達。出擧條上曰,田稅大同,豈有未捧耶?此則不當擧論於停捧中矣。翬良曰,臣於向來筵中,以海西詳定米請得事,陳達,旣有二千石劃給之命矣。卽今都監軍兵放糧田米之代,皆以錢磨鍊,軍兵甚以爲切迫,此誠渴悶矣。前得二千石,不過爲數月支用之資,而今年則又有潤朔,前頭新捧大縮,無以繼用,他無拮据之道,勢當續請加劃。今若趁此船運之時,更待一千石,一體運來,則事勢差便,故敢此仰達。出擧條上曰,所達如此,一千石加劃,可也。翬良曰,江原監司韓光肇,以本道春川等邑所在籍沒田畓奴婢,劃屬保安驛事,再次狀請,而頃於小朝次對,依狀請劃給事,自廟堂覆達矣。臣於其時,新入本曹,未知籍沒田畓之屬於何處,故不能爭執,而退而得其詳,則春川等五邑田畓二十一結零,屬之糧餉廳,已自昨秋,收稅以來矣。廟堂之始防終許,雖出於顧念驛弊之意,而蓋此籍沒田民之許劃外邑,元無前例,況移屬餉廳已久,至於收稅,則軍需事體自別,何可割軍需,而給外驛乎?非但法外之如此,籍沒田畓之各處請得者,竝一倂勿施事,前後特敎,不啻嚴明,則以此以彼,決難許施,故敢此仰達。出擧條上曰,曾以此下敎矣。東伯狀達,勿施,可也。翬良曰,今年稅入大縮,各道收租,今纔齊到,而米不過爲八萬石零,木錢亦當隨以半減,國計可謂罔涯,毋論米木錢,及今變通然後,可以分排需用,而木儲尤爲渴急,故臣向來以此意言于大臣,則領相以爲本曹事勢如此,關西之外,他無著手處云。左相以爲米錢,則從當更議區劃,關西別餉庫別備木二百同,爲先陳達取用爲宜云,而適値大臣去朝,臣又不得入對,今始仰陳,然臣意二百同之數,大段不足,續續加請,甚爲惶悚。今若取用三百同,則庶救目前之急,此是已關由廟堂者,故敢此仰達。出擧條上曰,二百同則大臣旣欲許之,而所達如此,三百同取用,可也。翬良曰,守禦屯田,自是免賦出稅,故本廳將校屯穀收稅時,本曹田稅條,一體捧來,自本廳磨鍊輸送,而移來移去之際,不免遷就。且以貢價除留計減,故自歸於那移防換,正供事體自別,則決不當一任謬例。今年爲始,移換一款,永爲革罷,自各邑直納本曹,而如非筵稟定奪,則後必有撓改之弊,以此出擧條,分付,何如?出擧條上曰,依爲之。禮判李成中曰,持皇壇謄錄冊入來矣。上曰,讀之。上曰,繭栗何許牛耶?三禾牛則大於豕耶?成中曰,比豕稍大矣。上曰,二禾牛則能繭栗乎?成中曰,二·三禾牛似大,決不可用矣。上曰,問于外人,可也。成中曰,卽見黃海監司南泰耆狀達,則所陳三條,而其一則以爲因畿伯所奏,畿甸旣許詳定米四千石,本道還穀四千石劃給者,特令還寢。如不得,則以前劃皮穀受去之意,分付道臣爲請矣。出擧條上曰,依畿伯所達施行。成中曰,其一則以爲本道還穀,元來不敷,萬無繼巡之路,留庫中折半加分事,有所狀請矣。以更觀前頭處之事傳敎,而民事萬分遑汲,加分事早賜處分爲請矣。出擧條上曰,勿拘常格之意。已諭畿伯,依此分付。成中曰,其一則以爲信川·載寧兩邑,破筒處賑救次,營賑穀一千二百石劃給事狀請,則自上以設賑請穀則過矣。兼賑而築筒,則庶可以一事兩濟,令道臣更爲消詳狀聞事,爲敎矣。兩邑破筒處,皆是諸宮房及各處折受之地,而信川則修補物力,自宮房姑無下送之事,筒內作者,付賑救飢然後,亦築破筒,庶無廢農之患。載寧破筒,則自各處送物力,今方修築,而飢民本非筒畓作者,雖無修補之役,必有賑濟然後,可免顚連之患。而其後添入飢民,又有三百餘口,加得皮穀九百石然後,可以繼巡分給云矣。出擧條上曰,本道營賑穀所請中,參半劃給。成中曰,卽見湖西道臣狀達,以大同米尤甚·之次·稍實邑,竝分數作錢上納,而作木諸邑大同木,則竝折半停退爲請矣。其時傳敎,以大同米作錢,旣無前例,置之,大同木退捧事,亦不許矣。追後更下綸音,敎以忠淸道臣所請大同退捧,尤甚邑特許退捧爲敎矣。道臣之請其退捧者,只在於作木折半,而自上亦以特許爲敎,則固當依此擧行。而第綸音中,有生穀二字,或慮本道有誤認之弊,敢此稟達。上曰,退捧只指作木也。成中曰,然則大同米當依事目上納,大同木,當依所請,折半停退,待秋初卽爲督納,而木邊折半及錢邊,竝於春節未盡之前,趁限上納之意,一依頃日嶺南例,嚴飭分付,何如?出擧條上曰,依爲之。以此出擧條,可也。成中曰,卽見江原監司韓光肇狀達,則備陳賑穀不足之狀,仍請常賑耗帖別備穀留在中,限一萬五千石加劃。且請還上留庫中尤甚邑三分二,之次邑折半,稍實邑五分二,特許加分矣。出擧條上曰,賑資則帖別備穀中,所請三分一加劃還上加分事,勿拘常格之意,已諭於畿伯,依此分付。成中曰,濟州牧使洪泰斗狀達,則以爲本島每當歉歲,陸地移轉之粟,則毋論有土無土,通同分糶,故精抄其貧殘無依者,以臣營及三邑拮据之穀,略略救活,則開春以後,飢口漸繁,此後加付,未知爲幾許,麥前計賑之穀,出處無地。臣營賑穀,昨年折半還分耗中作米,限五百石劃資爲請矣。出擧條上曰,依所請劃給。成中曰,卽見慶尙監司李益輔狀達,亦請還上留庫中加分,而以爲勿論尤甚·稍實,隨其緩急,參酌加分矣。出擧條上曰,勿拘常格之意,已諭畿伯,依此分付。刑判金聖應曰,訓局中軍申旼,頃日移除龍虎將,而龍虎將則可以有推移之路。至於本局亞將,則履歷可合之人甚少,申旼還差中軍,何如?出擧條上曰,依爲之。戶判鄭翬良曰,諸上司修補等事,限今年一倂停寢,何如?上命承旨書之曰,熙政卽便殿,而嗣服後塗褙後,尙今存焉。其後不過修補而已。今日殿坐之堂,亦有門孔而不補,况停九營繕,御覽冊子停印之時乎?限今年,諸上司凡諸修補等事,一倂寢之,度支定例之後,一遵其規,而再昨排設房,有手本,而其果渴憫云,故許呈矣。中夜思之,若此則非徒爲經費定例,其將蕩然,其手本勿施。頃者大禮時,旣減定例而上下,其未上下中五分之一,只布帳次直下事,分付。畿伯李宗白曰,陽川縣令鄭晩淳,昨日政移除臺職,限畢賑仍任,何如?上曰,此時畿邑守令,不可數遞,而雖非畿甸,靳點矣。昨日陽川縣令鄭晩淳試券酬應之際,初則察,而末誤點,遞差臺職,仍任陽川事,分付。上命御史趙曮讀,書啓訖。曮曰,公州牧使金尙耉,能善治,弊邑庶可蘇矣。上曰,尙耉爲人骨突,果如此善爲之矣。曮曰,本州弊端如此,畢賑之後有遞歸之意云,故臣之下段所論如此。上曰,新昌縣監金元泰,何以辦九百石乎?曮曰,此非料理也。自到任之初,耗穀全不下手,能至此數,此與殘邑萬石同矣。其人讀書飭躬,家計至貧,而能如此矣。上曰,外邑六角,守令例用之乎?曮曰,或有用之者,而只用於官門五里程矣。臣暗行時,見其德山縣監鄭東明,張六角而行,問之則官人輩,皆以爲太守親往富民家,勸分而來矣。上曰,此便是勒奪也。曮曰,東明不能斷酒之說,人莫不傳播矣。上曰,爲守令者,如此犯禁,可用當律矣。曮曰,凡罪人之道,捉得眞贓然後,可以始用當律,而旣不親捉,乃是傳說,則以此至用當律,決知其過矣。上命承旨書之曰,牲邑前大興郡守金根,其所犯,旣有當律,而今者廉問一條中,名雖禁酒,取酒用之,無異自犯,有甚於見欺廊底用酒者,此律亦宜從重。前德山縣監鄭東明,非徒沈酗麴糵,禁酒之後,以書啓推之,其犯可知。吹角勸分,非徒擧措之爲駭,富民封庫,亦無守令之體,此等之人,不足以常例處之。小民私釀,其有律也,況爲守令身犯乎?然廉問雖聽,旣無執贓,本律中除刑推擧行,前公州判官黃幹,其所不法,若是難掩。噫,値歉歲,爲字牧之官,而以何心入已?烹鼎不柴,何以懲貪吏?令該府口招嚴問後,登對以奏,御史文書,尋下該府,前金井察訪金致翰·金濡之事,雖與相珏事,輕重不同,爲其行事則無異,朝廷差郵官,豈令爲鄕品之煤灼,驅民于驛婢,作此無狀之事乎?康津縣勿限年定配。所謂怯婚之金濡,令道臣嚴刑三次後,巨濟府勿限年定配。其餘守令營將,或差代,亦不表表,竝勿論。出榻敎上曰,振威縣令·有闕代,令該曹以曾經署經人,卽爲口傳擇擬,仍令辭朝。出榻敎上命承旨書之曰,前忠淸監司趙明鼎,當初二條所犯,其宜嚴懲,而倖値赦典分揀,而今者所犯,雖守令犯之,其宜狀聞,況身爲道臣,擅自犯禁乎?若不嚴懲,將啓道臣輕朝廷擅用手之弊,先罷後拿,取招後登對勘處,上曰,湯劑停止。蔘橘茶五貼劑入事。出榻敎上命承旨書之曰,王者之政,不過勸懲,旣懲不法,宜勸其勝。新昌縣監金元泰,覽御史之書啓,非徒其治之可嘉,以至殘斗邑,其不料利,所備穀近十百斛,其律已爲民之誠,亦涉可尙,特施陞敍之典。趙明鼎,今番令該府推問,此緘答卽一細事,勿施。頃者忠淸監司狀聞中,一則軍保米作錢事也。意謂此時難捧,有此請而特許矣。今聞訓將所奏,昨年旣已準捧,捧留成冊上來云,若不準捧,而上送成冊,今者之擧,必有意思,其果準捧,決非爲民,亦必有意思,今乃大覺,道臣到任屬耳。見欺圉人,不是異事,雖不推考,旣覺之後,非徒爲軍門不可輕許,此等之事,助其猾於能吏,貽其弊于窮民,狀聞中軍保米作錢事,亟令勿施。此時守令,不可一日曠官,未下直守令中,曾爲署經者及一司署經者,使之明日內辭朝。兩司俱不得者,政院卽爲令招臺臣,今日內署經後,使之一兩日內辭朝,大臣置處,不可經宿,政官卽爲牌招開政。出榻敎上問御史趙曮曰,民情果如何?救濟之術,當用何策?曮曰,以市價論之,比辛壬稍勝,而以民情言之,雖其中所謂稍實者,擧皆有慌慌離散之意,所見之愁慘,反有甚於辛壬,此則十數年之內,亦可觀人心之日下,而且辛壬則已有庚戌之豐,故民間猶有所料路故,而近年則年年失稔,故似然矣。卽今接濟之策,無他好道理,向來特下絲綸,停退各樣上納者,誠得接濟之策,惟願一向堅守,而無擅焉。訓將俄達,而該道各邑守令,十月已報兵營,盡收軍保米,此則不可停捧云,臣則決知其不然矣。卽今列邑當捧者,或盡數未捧,或折半未捧,則至於軍需米,而寧有盡數捧置之理乎?此卽守令畏罪,有此彌縫報司之擧矣。上曰,所達誠質實矣。畿伯李宗白進曰,臣奉審陵園之路,巡視沿海尤甚邑,盡見飢民實狀矣。京城至近之地,則此冬似勝矣。上曰,何以勝之?宗白曰,近來日氣稍煖,故勝之矣。有籍無土之民給糧,而無籍之民,自是亂民也,自本官不給乾糧,故上來矣。然無籍之民,亦是聖世之赤子,何爲不給乾糧乎?飢民則稍實邑·之次邑·尤甚邑,少無異同,今春麥事不善種也。以野邑論之,則風色甚不好,和灰種之,故爲風所飄,盡飛不出云。峽邑則尙未解凍,過寒食十餘日後,始乃播耕,麥農極可慮矣。早稻亦是三月念間例播,而日寒如此,故尙未生意,極可悶也。卽今急務,種糧最急,南漢穀若不得,則種糧難以繼給矣。上曰,然矣。命承旨書之曰,孔聖云往事勿說。噫,往者造物之乖國事,今何復言?噫,人非堯·舜,每事焉得盡善?往者之事,豈曰是也。而卿等之心,已燭無餘,若不燭也,抑何心幾年任卿等乎?目今生民日困,國事罔涯,而憊薾其君,替行廊廟之事,股肱大臣,撕捱住浦之間,而自恧誠淺,欲諭不諭,一日二日,吾民顚連,若此而民將盡劉,何顔歸拜,忍恧呼寫?命承宣而偕來,卿須幾年倚毗之意,顧小子爲國之心,往事勿復芥滯,其卽偕來,濟我元元事,承旨傳諭于領·左相,仍爲偕來。出榻敎諸臣以次退出。
三月十七日未時,王世子坐樂善堂。藥房入對時,提調李益炡,右副承旨兪漢蕭,記事官尹蓍東·金應淳,記注官金尙獜,醫官金履亨·方泰輿·許礈·李以楷·李泰遠,以次進伏訖。益炡曰,日間睿候加減若何?令曰,一樣。益炡曰,感氣益有差減之勢,而寢膳之節,亦何如?令曰,皆一樣。益炡曰,頭部暈眩之候,何如?令曰,感氣大勢差勝後,眩症一樣無減矣。益炡請令醫官診察。令曰,唯。履亨診訖曰,脈候左右三部微帶數,掌心溫熱,大體與昨一樣矣。泰輿與履亨同。礈曰,脈候左右三部帶數,度數不能調均,掌心微熱矣。以楷泰遠與履亨同。益炡曰,湯劑則昨已停進,口味尙不開,饌物之中,如有所思,下令藥院,使之進入,何如?令曰,口味不開,米飮之屬,亦不能順下,豈有物膳中入思者乎?其中上衝之症最難矣。益炡曰,大小便之道,何如?令曰,大便甚稀疎,小便一日一次或二次矣。益炡曰,臣等先退,令醫官留待,使之詳察症候,何如?令曰,依。遂退出。
上在昌德宮。常參·經筵,以代理停。
夜自二更至五更,月暈。
下直,㓒谷府使金渲,珍山郡守吳載維,巨濟府使金復元,樂安郡守吳漢迪,价川郡守鄭德載,祥原郡守柳鎭夏,豐川府使朴性善,海美縣監李堦,恩津縣監趙載溥,海南縣監鄭基慶,牙山縣監尹彝逸,加平郡守徐命仁,永春縣監徐有祜,殷栗縣監金斗秋,阿耳僉使田得雨,礪峴僉使孔一貫,振威縣監金漢吉。
蔡濟恭達曰,明日望拜禮相値,再明日親臨放榜相値,常參頉稟。令曰,知道。
李光運達曰,大司憲閔遇洙,持平崔台衡在外,趙重明,執義韓師直,掌令李河述·李光瀷呈辭,今日以監察茶時之意,敢達。令曰,知道。
以吏曹參議朴相德,持平趙重明,正言李海重等牌不進罷職令旨,令于蔡濟恭曰,竝推考徽旨捧入。
兪漢蕭啓曰,右承旨蔡濟恭,領議政李天輔,偕來出去,同副承旨李光運,左議政金尙魯偕來出去,左副承旨李彜章,以右議政趙載浩疏批傳諭事進去,卽今院中,只有臣漢蕭,今日伴直無人。左副承旨李彜章,所當牌招,而拘於院規,不得請牌,何以爲之?敢稟。傳曰,牌招。
又啓曰,明日親臨望拜禮時,承旨不可不備員,而右承旨蔡濟恭,左議政金尙魯偕來進去,同副承旨李光運,領議政李天輔偕來進去,在前如此之時,有入參之例,何以爲之?敢稟。傳曰,依爲之。
又啓曰,明日望拜禮時,承旨不可不備員,而都承旨吳彦儒呈辭受由,左承旨金尙重,謂有情勢,陳書入達,似當有變通之道,何以爲之?敢稟。傳曰,改差。
修撰趙初度呈辭,令于兪漢蕭曰,給之。
兪漢蕭啓曰,今此武科庭試殿試中,兪纘國·崔萬柱·朴景濂·許守完·林鵬翰·韓師吉·金淵·劉興亮·金世輝·朴枝華·李麟甲·崔廷萬·金漢泰,直赴中崔昌熽·朴世耉·趙成碧·柳世輝·李禎百·許錡·金廷熙·姜仲三·李泰輝·裵厚邑種·高萬益·朴泰震·金琢·金世佑·沈億貴·金振興·金世鼎·崔漢成·金自立·金尙健·李昌漢·金德彬·兪彦聖·李廷鵬·金鋿·康廷彩·吳德獜·鄭世僑·金澤粹·全龍莢·朱道杓·宋以泰·洪碩佑·朴秀彩·鄭興邦·太道三等,錄名單子,無緣不呈,依例陳試之意,敢啓。傳曰,知道。
傳于兪漢蕭曰,明日時刻,以辰正三刻爲之,再明日時刻三嚴,以已正一刻爲之,摠府雲寶劍侍衛,以殿試侍衛仍。
傳于兪漢蕭曰,明倫堂御製書寫李喆輔,尙方御製書寫吳彦儒,各虎皮一張賜給。
兪漢蕭,以弘文館言達曰,新除授副提學權爀,時在京畿廣州地,經筵事緊,請斯速乘馹上來事,下諭。校理李仁源,副校理洪梓,修撰沈鑧,副修撰南泰著,旣有只推之令,竝卽牌招察任,何如?令曰,依。
又以侍講院言達曰,本院新除授文學洪良漢,書批已下,卽爲牌招察任,何如?令曰,依。
傳于兪漢蕭曰,明日望拜禮時,皇朝人孫有職名者及爲皇朝輸忠人孫文武蔭中有職者,其令隨拜庭中,以示予尊周樹風聲之意。
又傳于曰,皇朝人子孫,雖在寢郞直所,交替入參於明日望拜禮事,分付。
兪漢蕭,以賑恤廳言啓曰,五部抄報京外飢民男女壯老弱竝五千四百五十口,爲先今日爲始,五日一次乾糧依定式分給之意,敢啓。傳曰,知道。
左承旨金尙重書曰,伏以臣日前,猝患關格,委仆床席,昏昏不省人事,今始得見長僚書本,以臣年前所論萊府事,引以爲嫌,至徹辭單,在臣心不安,極矣。顧臣曾躡其後,始詳華子魚牧馭方規,則傳聞失實,臣亦知之,以此有所酬酢於人,長僚亦或聞之,而怒意之尙今蘊結者,毋或太過乎?雖然長僚,以臣之故,引避不出,則在臣廉義,獨爲行公者,斷無是理,明日大朝親臨望拜禮,以臣情病,俱無可出之勢,玆敢陳章仰籲,伏乞睿慈,亟賜遞罷,以便公私,不勝幸甚云云。答曰,覽書具悉。爾其勿辭察職。
上在昌德宮。常參·經筵,以代理停。
下直,草溪郡守鄭宅洙,咸悅縣監徐懋修,衿川縣監安取範,求禮縣監金仁權,水口萬戶朴東采。
望拜禮罷後,政院·玉堂·藥房口傳問安。答曰,知道。
兪漢蕭達曰,大司憲閔遇洙,持平崔台衡在外,趙重明服制,執義韓師直,掌令李河述·李光瀷呈辭,今日以監察茶時之意,敢達。令曰,知道。
傳于李彜章曰,豈徒三學士而已?有仙源子孫,頃者都目,多有爲之者,有下敎禮官者,無論直孫·傍孫,盡爲書入後,時刻入之。
傳于李光運曰,前東萊府使林象元,解由勿拘,卽爲入來事,分付。
又傳曰,行都承旨南泰齊·林象元,竝承旨除授,先入侍後肅謝。
兵曹口傳政事,以趙鎭泰爲禁軍別將。
傳于蔡濟恭曰,金善行·洪益三·金陽澤,亦爲入參,雖未肅拜人員,亦令入來。
備忘記,傳于李彜章曰,今下弓矢,水口萬戶朴東采處給送。
李彜章達曰,同副承旨林象元,特敎之下,不卽出肅,卽爲牌招,何如?令曰,依。
兪漢蕭,以弘文館言達曰修撰趙,旣有呈辭給之之令,卽爲牌招察任,何如?令曰,依。
以修撰趙牌不進罷職令旨,令于李光運曰,推考徽旨捧入。
傳于蔡濟恭曰,金陽澤·尹東度,竝敍用,付軍職。吳彦儒付軍職入參。此外罷散中,如有爲其子孫者,竝敍用,付軍職入參。皇朝人傍孫及外孫,無論東西班及軍職人,竝令入參。
兵曹口傳政事,副司直李得宗·吳彦儒·尹東度·金陽澤。
傳于蔡濟恭曰,曺命采·李得宗·申晦·洪益三·吳彦儒·金時粲·金相福,今日使之入來。
又傳于曰,儒臣上·下番,持皇朝正史本記,同爲入侍。
傳于李彜章曰,李鼎輔·金善行,使之入來,而今日入參中,侍從堂上以上,此下敎中,或有落漏之人,亦令入來。
傳于南泰齊曰,入侍于世子宮差備。
兪漢蕭,以吏曹言啓曰,太廟夏享大祭親行時,許多執事,當以侍從塡差,而在京者數少,將無以推移分排。自前如此之時,有在外侍從,催促上來之例,在外侍從,斯速上來事,預爲知委,申飭,俾無臨時苟簡窘迫之弊,何如?傳曰,允。
李光運,以戶曹言達曰,依令旨,前右議政趙載浩,自去十二月至今三月,合四朔祿俸,令倉官連爲輸送矣。今則相職已遞,移拜領敦寧,時未肅謝,領敦寧祿俸,則姑無可論,而相職時輸送之祿捧,何以爲之?敢稟。令曰,令倉官更爲輸送。
同副承旨李光運,書啓,臣承命馳往于廣州彦州里狎鷗亭村議政府領議政李天輔所住處,傳宣聖旨,則以爲臣席藁涕泣,方俟斧鉞之加,而不意近密之臣,臨宣聖旨,辭敎勤摯,有非死罪賤臣所敢承當者。伏地奉讀,惝怳震越,五內失守,罔知所以自措也。人臣之罪,莫大於欺君,又莫大於護黨,有一於此,其罪當死,臣則兼而有之,而以致上煩聖心,徹夜露坐,貳極焦遑,擧朝震蕩,臣罪到此,萬戮有餘。天地包容,雖曲貸其性命,日月照臨,猶未暴其衷情,生固不免爲不忠之臣,死將不免爲不忠之鬼。一時薄譴,旣無以嚴邦憲,又無以勵臣分,則寵命之屑越,適足以增臣之死罪,德音之寬假,亦足以增臣之死罪,向天拊心,惟願速死,特召之下,承膺無路,宜罄血懇,仰請重誅,而彷徨悸慄,病情添劇,數行文字,不能締思,當俟少間,收拾神精,冒死哀籲云矣。臣旣承偕來之命,姑爲仍留之意,爲先馳啓爲白臥乎事是良旀,詮次善啓向敎是〈事〉。答曰,噫。任卿久矣,豈以欺君護黨疑卿哉?往日之事,一則卿爲國苦心,一則本卿不足處,何以然之?請以取覽,卽卿苦心,而一彦衡而又有相度,昨日今日,遽爲二庶人,左揆陳箚,其欲挽止,卿之動心,由此而然,此所謂不足也。噫。調劑一事,卿心旣剛,每於此等,何不其剛?噫。苦心豈欺君?動心豈護黨?卿之自居二目,非徒過也,決非予意。其若一毫近似於二者,予雖耄矣,豈可區區飾外于卿,有敍命而復拜相乎?予雖衰矣,決不爲此,決不爲此,其何尋章?目今國事民事,可謂罔涯,卿須體小子慇懃之意,顧今日國事之艱,安心卽爲偕入事,更爲傳諭,期於偕入。
右承旨蔡濟恭書啓,臣敬奉聖旨,傳諭于果川冷井洞議政府左議政金尙魯所住處,則以爲臣負犯至重,死有餘罪,而以聖上如天之至仁大德,特寬王章,薄示譴何,使臣而至今容息於覆載之間者,已非死罪之臣所敢得也。恩敍遽降,除命續宣,復授臣以議政之職者,又非死罪之臣所敢擬議也。萬萬不自意,俯命近侍,遠臨蓬蓽,溫綸鄭重,仍令偕來,居然施之以待大臣之罪,此尤非死罪之臣夢寐所敢到也。臣誠伏地震隕,仰天悲泣,只自恨其頑不卽滅,受此濫越之恩數,則此生此恩,報答無由,惟願速死而已。亟收偕來之命,俾不至於增益其死罪,臣之所大望也,此外不知所達云矣。臣旣承偕來之命,姑爲仍留之意馳啓爲白臥乎事是良爾,詮次善啓向敎是事。答曰,噫,卿之往箚,其雖過矣,任卿久矣,予何深非?半夜冷處,非卿等之故,寔由二庶人,卿果有護黨而然?雖欲申飭而慰卿,決不負卿兄,此所謂每事焉得盡善者也。不然,有何敍命,又何重卜?目今國事罔涯,吾民倒懸,而聞卿欲尋沙斤之道云,故命承宣偕來,冀乎卿造朝,其不早也,亦不晩也,而覽承宣之書奏,一何過乎?噫,近日氣益憊薾,而代卿等而勞民事,卿兄若知,以頃日觀湯劑之血忱,豈不渴悶乎?卿之過爲撕捱,予則曰非徒負予,寔負卿兄,卿須體小子慇懃之意,其勿困我,安心偕入事,傳諭于左相,期於偕入。
四學儒生幼學李善濟等書曰,伏以昔在壬辰之歲,島夷猖獗我區域,煨燼我京闕,肆惟我神宗皇帝,嘉奬我列朝事大之義,感念我宣廟乞靈之誠,動天下累十萬之兵,靖海外六七年之亂。於是,車駕載返,宗社復奠,環東土數千里之內,一草一木之獲保,罔非聖恩所洎,則上下幾二百餘年間,凡諸含血之類,孰不頌戴皇慈,歌詠帝力,而不幸丙子之冬,我國有被燹之變,逮至甲申之春,皇朝有淪社之禍,嗚呼痛矣。尙忍言哉?到今百餘年來,江漢之朝宗無路,玉帛之歲輸何地?噫,明天理正民彝,卽我祖宗朝相傳之家法矣。昔我太祖大王,特倡尊周之義,克辦回軍之擧,邵聲休烈,洋溢于遐邇,亦粵孝宗大王,起風泉之哀思,勵薪膽之苦心,忍痛含冤,迫不得已之志,可以質鬼神而炳日星。至若別築皇壇,追傷宗國,實出於我肅考聖意,所以仰報皇朝盛德洪恩,而寔闡太祖曁孝廟春秋尊攘之美者,至矣盡矣。仍伏念我大朝,斷自宸衷,竝享太祖高皇帝·毅宗皇帝兩聖之位,此實遵述寧考義起之例,而益有光於聖祖必復之意也。嗚呼,我寧考,特設皇壇之擧,蓋出於爲闡聖祖之志事,而我聖祖一念拱極之誠,而式本於仰承太祖之義烈,則顧玆祀享之地,宜有配侑之禮矣。臣等請以可資考信之說,詳細冒陳焉。先正臣文正公宋時烈,嘗作尹集·吳達濟·洪翼漢三臣傳,而其末曰,進士李重明上疏,乞立神宗皇帝廟,此議有成,孝考當配侑,而彼三臣,亦宜從享廟庭,斯豈非前賢之所已定,而抑可爲今日之所可取者耶?噫,藩服之私薦皇祀,或近不敢,而若有舊德之追懷,則楚俗尙有茅屋祭昭王之禮,雖是國人之賤,猶且爲之,況惟邦君之尊乎?所以我孝考曁大朝,躋享三皇帝於大報之壇矣。議者又以爲侯辟之與皇上腏祔,恐涉未安云,而蜀中已有君臣祭祀同之詩,惟彼匹夫,而委質托契者,猶能與共其享焉,矧以千乘,而南面列爵,則顧何不可之有哉?嗚呼,今年卽丙子重回之歲,是月亦皇壇虔祀之期,天時人事,有足悲者,其所以北望中州,唾手燕雲,使擧國之人,咸知此義之不可忘,以係漑鬵之思存得拱極之誠,豈非當今之急務乎?凡爲臣庶之不泯秉彝者,其孰不崩肝血眦,直欲籲天而不可得耶?仍伏念我三朝在天之靈,亦必掩抑悽愴於窅冥之中也。伏願邸下,仰稟大朝,配侑我太祖·孝廟·肅考三聖位於壇上之享,以爲克揚盛烈,益光睿孝之圖,永有辭於天下萬世焉。若夫庭享,則爲天朝死節之臣尹集·吳達濟·洪翼漢及爲孝廟同德之臣宋時烈,固當與焉。顧此三臣者,當中原不忍言之時,聞僭號僞稱之報,忿憤膽欲裂而氣欲短,寧爲魯連蹈海之死,而不欲使其言汚耳也。抗尺牘君父之前,直陳天經地義之所在,叱斥主和之人,羞與共天,蹈藉殉身之地,勇如赴湯,以一已而任三綱之重。至於先正臣,以其學則洛·閩之正脈也,以其功則春秋之大義也,當聖祖奮發大志之日,顧以甘盤之舊,出膺召命,密勿仰贊,貂裘之受藏,袖箚之擎進,罔非復雪之謨,式至于今,人紀猶不盡墜,世敎賴以爲安。於是而亟循多士之公議,特表四臣之偉節,于以鞏固邦本,培植民彝,以開千萬年無疆之基業者,當在於此,其所關係,豈不重且大乎?臣等又有一事,敢以尾陳者,今時年號之書於大成殿祝詞,誠有所萬萬不安者。夫孔聖所秉執之義,實在於大一統,而其於裸薦告禧之文,擧其所當攘之稱,則揆以事體,良屬未允,其在事神以禮之道,宜有急時釐正之道矣。臣等且伏聞曩在先王朝,故判書臣閔鎭厚爲宗伯時,請去年號於天將廟祝中,此足爲今日之明證,伏乞离明,將此臣等所請,亟稟大朝,廣詢大臣·儒臣,劃卽擧行,則似有合於明義理重祀享之方矣。臣等無任激切祈懇之至。臣等旣以皇壇典禮,有所書達,則與他有異,故只書年月日,有違常格,尤增惶霣云云。幼學李善濟·張志憲·徐有定·尹井東·李烈·金德行·洪師漢·宋翼振·李東亮·趙寬鎭·宋弘載·李道翊·李東寅·崔极·沈師章·金履祥·李應老·鄭敏達·柳鎭龜·李肯老·鄭忠達·洪觀漢·金義集·李儒弼·李長世·趙學源·宋翼孝·金相丁·金漢友·鄭東儒·鄭楘·尹岱東·南殷老·李恒正·李晉正·李夏永·鄭東賓·尹衡東·李箕老·申思範·姜審言·張志中·尹元喆·羅熻·李亨老·任瓘·卜光晉·兪彦華·李得源·尹寅喆·李範老·尹瑗·尹·禹夏敍·許慤·兪彦傳·尹之鐸·金光裕·李德模·尹珽·李延福·李觀運·尹珣·李漸運·任晉周·尹瑢·尹勉經·趙元泰·李濟亨·尹春東·尹·趙瑞泰·任豊周·沈師存·尹琬·申涉·張志和·南有極·李濟貞·尹頊·趙謙泰·張志尹·尹盛東·尹行源·趙嶫·南有星·徐迪修·朴喜源·尹甲東·尹行健·鄭光毅·金處仁·尹勉緯·姜文遇·崔體仁·鄭奎·尹行愼·李鎬·趙元鎭·趙德浻·尹行謹·宋煓·李禮源·姜文老·尹行德·趙學良·黃仁榮·金祿行·尹行哲·尹會東·成德朋·朴趾源·李浩源·元啓鎭·尹行儉·兪廈柱·李儒喆·朴漢欽·李守翼·尹勉綱·鄭萬濟·安宗濟·任鋼·鄭觀采·李景濬·安億·李慶紹·李松然·鄭晳吾·柳鼎和·柳甲基·趙夢臣·洪光夏·李鳳運·李濟仁·柳復源·洪光運·朴顯禧·崔趾仁·李顯天·元明鎭·柳杭·崔洙大·魚漢祐·尹亨運·金鼎錬·魚漢佐·崔德老·朴馨德·黃萬鑽·李世奭·李宜泰·鄭弘鎭·鄭必忠·桂德新·宋休命·李德源·崔鑰·鄭宅孚·金命龜·李明源·柳克明·文尙爀·李星迪·車泰邦·李復徽·金鳳適·安命宅·崔瑜·任希尹·韓益珍,昌世文·鄭抃·金躍河·權夢稷·裵聖集·元秀良·金恒壽·韓命周·崔亨運·申澹·吳德一·柳·金聲國·尹德雨·朴始赫·李挺羽·申暹·韓後漸·李挺漢·洪相臣·李東赫·李頤祥·李延儒·兪彦一·李東曄·李延伋·金宅洙·尹采東·柳協基·李延忠·李錫老·李恪儒·愼道欽·洪鳳周·鄭若采·李龜老·安翼龍。批答見錄於大朝筵席
丙子三月十九日辰時,上御明政殿。望拜禮入侍時,行都承旨南泰齊,左承旨蔡濟恭,右承旨李彜章,左副承旨兪漢蕭,右副承旨李光運,同副承旨林象元,記事官尹蓍東,假注書李蓍廷,記事官權穎·李世演,以次陪進。明政殿殿內,設望位,上自內步出明政殿臺上拜訖,招問斥和殉忠諸子孫,次次招入後下敎曰,今日乃毅皇忌辰,與汝等行望拜,少伸情理,而洪學士子孫無之,是可欠事。上謂洪益三曰,頃日之疏非矣。上還內時,上曰,香卓前武兼之立傍,卽守直中官不善檢飭之致,當該中官從重推考,出擧條,上曰,望位在近,而步輿徑先入之,當該司謁推考。出擧條諸臣以次退出。
丙子三月十九日巳時,上御崇文堂。斥和殉節孫同爲入侍時,左副承旨兪漢蕭,假注書李蓍廷,記事官權頴·李世演,斥和殉節死孫判尹李鼎輔,司直曺命采,左尹申晦,工曹參判洪益三,司直金善行,吳彦儒·李得宗,刑曹參議金時燦,兵曹參知金相福,司直金陽澤·尹東度,以次進伏。上命注書持宋史本記末卷入來。上曰,今日逢毅皇忌日,毅皇之德,何以報之?此心雖與草木同腐,皇恩何以忘之?命玉堂李世澤讀明史,讀至丙子十二月大淸兵征朝鮮之句。上曰,痛矣。此一字征字之下,亦有之,何爲書征字,無路辨雪,痛矣。讀至朝鮮兵降我大淸之句。上曰,甚矣。毅皇本記,何以書此?尤爲絶痛。黃河雖淸,降之一字,何可沫也?我國則以美文字補之,故每稱下城二字矣。諸臣起伏曰,然矣。上曰,三學士督迫入送,其時事思之,不覺淚下矣。上曰,眞良何將?校理元仁孫對曰,女將也。上曰,然耶?丙子十月,水路朝天使行入去矣。仁孫曰,故相臣金堉等入去後,傳聞下城之奇,待命云云矣。世澤讀至甲申事。上曰,張廷郁事,予謂之不非矣。世澤曰,毅皇聖主,其時可謂有君無臣矣。上曰,金堉等朝天之事,仁孫知之乎?對曰,金堉文集,稱曰潛谷集,藏諸玉堂中,觀其附錄則可知矣。上命元仁孫使之讀潛谷附錄。讀訖。命承宣呼寫綸音,綸音書畢。上命仁孫讀之。斥和諸孫進伏曰,臣等祖先之靈,若有之,必感泣於冥冥之中矣。上曰,予親忌三日行素矣。近日則不得爲之,衰憊日甚,氣益薾矣。今日之氣,比昨頓勝,此吾皇所賜也,予身則不顧,予志則已伸,今無恨矣。諸臣皆曰,今日之擧,曠絶之事也。臣等之榮感極矣。上曰,予往江都時,拜仙源遺祠,令人懍然其忠烈之氣矣。諸臣皆曰,其忠烈之氣,至今宛然,正如聖敎矣。上命書綸音時,問入侍諸臣曰,俄令儒臣讀之者,卽皇明正史也。當以正史書之乎?諸臣曰然矣。曺命采曰,賤臣之意則不然矣。此是淸人所撰明史也。其所好者書之,其所惡者諱之,百世之後,苟有春秋筆法,當有一統正史,豈以淸人之所稱正史,而以其正字,書之綸音乎?上曰,所達,果是矣。眞可謂斥和臣之孫矣。諸臣等曰,曺命采之言,果得之矣。上以殉節諸臣,命之先書,而及書斥和諸臣時,命采曰,臣極知惶悚,而臣之曾祖文忠公漢英,則非疏論斥和之比,而與故文正公金尙憲,同就瀋獄,三年不屈,遇赦生還,自上似未及下燭,故敢達矣。上曰,今聞所達,大異於斥和而已矣。李鼎輔·吳彦儒曰,文忠公之雪窖三年,其大節尤卓然矣。上曰,被拘入去之時,豈有生還之望乎?命於殉節人下,書文忠公曺漢英,可也。命采曰,今日之擧,聖意出尋常萬萬,乃以斥和諸臣,列書絲綸,樹風聲於萬世,特恩異渥,榮感幽明,而第洪學士·金文正之孫,或病或在外,俱不得入參於今日望拜禮之班,誠是欠事。上曰,所陳誠然。欲於綸音之末,以此意書之矣。李鼎輔等起伏曰,今日綸音一本,特爲下給,則臣等謹當於家廟奉安矣。上曰,勿爲傳播,而爲子孫者,各一本持去,可也。上曰,元仁孫,乃都尉之孫,一本給之,嶺南卽鄒·魯之鄕,李世澤一本給之。判尹李鼎輔曰,式年帳籍,旣皆收捧釐正,而大逆緣坐應施處絞者,已作故,而如有職名,則不可書其職名於帳籍中,敢此仰達。出擧條上曰,其職名拔之,可也。判義禁李鼎輔曰,忠原前營將趙光鎭,以忠原兼官時,擅分別還事,拿來納供,而前牧使元景濂等諸人,皆以不應爲律勘處,則光鎭亦依此律,一體施行,何如?出擧條上曰,依爲之。鼎輔曰,因咸鏡監司徐志修狀請,酌處三水殺獄罪人金得孝事,有其時推官拿處之命,而此獄卽臣待罪北關時成獄者也,臣詳知其委折。草赫·得孝父子之互當元犯,出於圖生之計,而草赫年近八十,決無自力驅殺人命之理,故臣以得孝嚴刑得情之意,題送於檢狀,而至於造謀加功,是道臣將欲得孝之酌處,有此分等,而前後檢狀,則初無造謀加功之言,推官別無可罪之端。其時推官韓國弼,旣已身死,尹九淵方爲忠淸兵使,不可以此,拿處帥臣,敢此稟達。出擧條上曰,事實如此,則分揀,可也。左尹申晦曰,嶺南北運穀數千石臭載云矣。上曰,慘矣,慘矣。命承旨書曰,今聞嶺穀北運者,臭載數千石云,顧北道之民,其涉悶惻,而吁嗟船格,亦北道窮民也。近十人,而藏于海中,思其妻孥之倚望,心甚惻然,令本道各別顧恤,以示此意。上命承旨書之曰,曾有下敎,而今聞判義禁所奏,北道放未放中有稟者云,事體不然,道臣推考,其稟勿施,濟州牧使狀聞之中,掛牌載擔,下該府酌處之,載河兄弟,年久後,在上者,雖或有參酌,在下者關係何等,而敢置于稟乎?濟州牧使洪泰斗,特施削職之典,該府其宜請推勿施,而不察該堂,從重推考。上命承旨,讀四學儒生李善濟等書本。上曰,太學不動於四學,可貴矣。太學掌議,黃寀·李寅彬耶?寀之爲人,極堅固,寅彬亦老熟矣,今日不動,極嘉極嘉。上覽其疏錄後,下敎曰,今此錄中人,非兩班也。朝廷仕宦人戚族間,全無名行相似者也,何處類取此等人耶?其中卜哥,豈是兩班哉?極爲非矣,書頭李善濟誰耶?承旨兪漢蕭對曰,故判書臣李箕翊之孫也。上命注書出去,卜姓人來待政院事,分付,可也。上曰,掩抑悽愴於窅冥之中一句語,渠焉敢書諸章奏間乎?極甚無嚴,口尙乳臭之輩,本不讀書,作此怪擧,此乃父兄不善敎導之致也,所可痛者其父兄也。卽命承旨書之曰,莫重莫大之事,非布韋所敢請也,而況頃者旣諭於薇垣長之批,則今者稱以四學儒生陳書元良。噫,予雖不肖,旣體兩聖之意,措辭下批,元良亦宜體予意,當據理答之,而稟于予,故予則恐或靜朝之起浪,取而命讀,卽學襲薇垣長者也,而聽其書辭,可謂黃口小兒之製作也。若此而稱以四學,今日學校雖不明,此等之儒,庠序猶不可,況都學乎?其中掩抑悽愴之句語,甚䙝慢,事神以禮之句,卽蒙騃學句者之文也。儒衣儒巾,來詣政院,呈于元良,人雖不笑,渠不自愧,予雖衰矣,位則君師,而不能敎蒙學,致此擧措,不覺靦然,何語指揮?噫,是誰之過?卽其父兄之過,不能令子弟讀書,只趨浮囂,語犯䙝慢,若承此敎,豈不若受楚於朝市?原書給之,以此各飭父兄,以敎子弟,至於四字,亦豈無飭,而年雖至耄,此等蒙騃乳臭之類,何足比數而飭也?上命承旨書之曰,藥房日次,以二十一日爲之事。出榻敎諸臣以次退出。
上在昌德宮。常參·經筵,以代理停。
夜五更,月暈。
下直,鎭海縣監具普萬。
兪漢蕭達曰,備邊司郞廳來言,今日賓廳坐起日次,而領議政李天輔,左議政金尙魯在外,不得來會云矣,敢達。令曰,知道。
南泰齊達曰,賓廳日次,旣已頉稟,所當持公事入對,而殿座相値,頉稟。令曰,知道。
李彜章達曰,明日常參,取稟。令曰,停。
兪漢蕭,以都摠府言啓曰,今日入直內三廳武兼禁軍及軍兵等,當爲中日習射,而親臨文武科放榜相値,不得爲之之意,敢啓。傳曰,知道。
南泰齊達曰,同副承旨林象元,書批已下,卽爲牌招,何如?令曰,依。
以同副承旨林象元牌不進罷職〈令〉旨,令于蔡濟恭曰,推考徽旨捧入。
李光運達曰,憲府連日監察茶時,諫院許久闕達,俱涉未安。兩司除在外·服制受由外,未肅拜不爲行公人員,竝卽牌招,何如?令曰,依。
以執義韓師直,掌令李河述·李光瀷,司諫沈益聖等牌不進罷職令旨,令于李彜章曰,竝推考徽旨捧入。
李光運達曰,大司憲閔遇洙,持平崔台衡在外,趙重明服制,執義韓師直,掌令李河述·李光瀷牌不進,今日以監察茶時之意,敢達。令曰,知道。
傳于兪漢蕭曰,兵房承旨入侍。
南泰齊,以吏曹言達曰,新除授高城郡守李宗德呈狀內,矣身老母年迫七耋,疾病沈淹,昨冬以來,又添風症,半體不遂,左右扶護,情理煎迫,萬無離側遠赴之望,卽速入達變通云。親病旣如是危重,則不可强令赴任,依例罷黜,何如?令曰,依。
有政。吏批兼吏曹判書申晩病,參判趙雲逵進,參議朴相德式暇,都承旨南泰齊進。吏批啓曰,判書申晩身病未出仕,參議朴相德式暇,小臣獨政〈未安〉,何以爲之?敢稟。傳曰,仍爲之。又啓曰,掌樂院僉正李埉呈狀內,身病甚重,勢難察任云,今姑改差,何如?傳曰,允。又啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。
以徐命膺爲校理,以李錫祥爲副校理,以趙曮爲修撰,以鄭存謙爲副修撰,以李昌誼爲知經筵,以李壽勛爲兵曹正郞,以吳奉源爲吏曹佐郞,以李錫禧爲軍資判官,以趙明勖爲高城郡守,以朴致隆爲保寧縣監,以申思運爲注書,以金重玉爲孝陵別檢,以金致溫爲掌樂僉正,趙榮弼奉常直長單付,李春馥校書著作單付,韓光爕校書正字單付。
兵批,行兵曹判書李喆輔呈辭受由,參判吳遂采病,參議金相福病,參知李應協入直進,左副承旨兪漢蕭進。李樀爲護軍,金尙重爲司直,韓鏶爲司果。
李彜章,以禮曹言達曰,卽接典牲署所報,則文正公宋時烈,文正公宋浚吉,從祀於文廟,春秋祭時,猪牲當用各一口,而實預竝四口,依例加卜定進排事,入達定式云,依所報定式進排事,分付,何如?令曰,依。
兪漢蕭,以兵曹言啓曰,今三月二十日文臣朔試射日次,而親臨放榜相値,不得爲之之意,敢啓。傳曰,知道。
李光運,以義禁府言達曰,傳敎內大興前郡守金根,此律從重,德山前縣監鄭東明,本律中除刑推擧行事,命下矣。金根·鄭東明等,今方待令於本府,卽爲拿囚之意,敢達。令曰,知道。
又以義禁府言達曰,江原監司狀達,據刑曹粘目內,高城前郡守崔弘輔,移本府處置事,達下矣。崔弘輔時在任所,依例發遣府羅將拿來,何如?令曰,依。
以全羅左水〈使〉狀啓,加里浦戰船燒燼,惶恐待罪事,傳于兪漢蕭曰,勿待罪事,回諭。
以咸鏡監司狀達,嶺南漕運船格軍七名渰死事,令于兪漢蕭曰,渰死人等,令本道恤典擧行。
同副承旨林象元書曰,伏以上穹垂隲,祖宗默祐,舊逆新妖,咸伏典刑,王章夬正,大義始闡,我大朝盛烈神功,侔乎造化,休慶洊集,縟禮倂擧,率土含生,莫不鼓舞。如臣積釁僨事之蹤,亦蒙滌蕩疏放之恩,出自囹圄,趨造大庭,獲參呼嵩之列,與覩曠世之擧,伊時懽忭,曷有其極?噫嘻痛矣。亂臣賊子,何代無之,而窮凶極惡,未有如向來諸賊,凡有血氣,孰不驚心痛骨,誓不俱生?而臣則適滯下邑,不能與在廷搢紳,同聲致討,以效沐浴之義,而其食肉寢皮之心,綳結于中者,如一日矣。不自意夢寐之外,乃以雲賊齋記事,橫被人言,萬萬罔測,其所構罪,便一急書,骨靑膽隕,四體投地,實欲頃刻溘然也。幸蒙我邸下离光洞照,溫批昭晰,前後事實,曲察無餘,逐段曉諭,丁寧反復,雖使臣刺心自明,何以毫髮加此?繼伏奉大朝飭旨,更擧睿批,明示聖意,俯軫危悰,深斥臺言,庥覆之恩,懃懇之敎,屢形於筵席絲綸之間,有若至慈之母,目見擠井之赤子,保抱携持,惟恐其或陷,負累如臣,何以得此?詩云欲報之德,昊天罔極者。未足以喩臣今日之寸忱,每承恩言之俯及,百回叩稽,惟有淸血之被面也。嗚呼,臣之通籍立朝,亦已久矣。苟使臣平昔所爲,有可論者,人未必相惜,而其所攙擧,不過年前薄譴備經開釋之一事,則臣之本末,擧可見矣。固不足追辨於睿鑑已燭之下。至於今番事,受文月日不懸實狀,已悉於齋生手供,禁軍目擊,禁堂詳奏,聖聰昭徹,天日在上,臣復何憂?獨其叩心冤酷,有不得不疾聲哀鳴者焉。噫彼雲賊,思之直欲臠分,而今以慕好之目,加之臣身,看來毛骨竦擢,恨不卽地剚腹凶逆腸子。夫豈人理之所度,而傾妖不吉,臣已知其可惡,故平居未嘗識門,同朝之所稔悉,而只以記文之欲揭,證成二字之案,痛矣痛矣,胡人言之忍及此也?萊儒之受來記文,在於九月,而越至翌春,雲賊始出逆招,其間洽爲七箇月,而板役未訖,旋卽削去,齋生之供具在,可按覆也。夫書齋,非臣所創,記文,又非所受,則刻與不刻,懸與不懸,顧何干於臣?特以工費之官給,知有諸生之屢請,而半年之外,終不許揭,書示臣意於創齋之人,則卽臣平日待雲賊之厚薄,於此已著。循事考實,其跡可見,而容易臆斷,狼藉成罪,湛滅之誅,姑未暇言,一日負此名,生亦何爲?此臣所以忍痛瀝血,叫號籲天,而不能止者也。噫嘻,向微我聖祖曲覆之德,臣安得復有今日?臣之軀命,聖朝保之,臣之家族,聖祖全之,臣歸對老母,闔門相持,失聲號泣,共祝隆恩,豈獨臣之一身,非復臣有?雖使百口糜骨,不足少酬,而釁累深重,身名汚衊,憂悸慙惶,無以自立於天地。惟有杜門屛伏,不復齒列於人類,以盡微分而已。乃於千萬不意,忽伏奉銀臺除旨,而出自特簡,別是殊私,大僇旣逭,新寵又至,拔之坑穽,賜以薰沐,螻蟻微品,過蒙陶鎔,驚惶震懼,殆不能定。卽因北壇望拜,親臨時迫,至有先入侍後肅謝之敎,自顧情地,無路轉動,未免承膺,方切悚惕,而庚牌又繼下矣。念臣頂踵毛髮,皆歸神化,一生蒙被,多出異數,中心銘鏤,何日敢忘?而至於官職去就之節,異於試事往役之比,初非滓穢之蹤,所可擬議,恩渥徒積,而窮蹙益無所容,聖念屢勤,而冥頑若不知感,一味惕伏,分作廢物,自訣明時,惟待一死,報答無地於此生,隕結永期於來世,瞻望雲天,撫膺長吁。伏乞睿慈,察臣痛迫之情,憐臣憂危之蹤,如不忍遄加鈇鉞,則特許臣退就田野,沒齒自靖,避遠駭機,以全終始之恩,以卒生成之澤焉,臣無任云云。答曰,覽書具悉。爾其勿辭,從速察職。
兵曹判書李喆輔書曰,伏以銓官之過大政,尋單祈免,例也。三度加由,固是格外之特數,而亦復近例然也。下以例引,上以例施,事近文具,臣常病之,然而此在無故可以久者,則猶之,可也。若臣情踪之萬萬不可冒,而怵迫黽俛,暫出副急者,自不當論以此例,而瓜熟之期已過,鞶褫之命尙靳,意者重离之明,猶有所未盡俯燭,視作例讓,混降踰格之恩,臣誠惶悶抑塞,罔知所以自處也。念臣不稱之實,難强之義,前後辭本,業已瀝盡肝血,靡有餘蘊,今不敢更事瀆陳,以浼聰聽,而蓋臣之向來一出,初何嘗爲因仍盤礴計哉?連章於積逋之中,胥命於特飭之下,情窮勢蹙,覓死不得,及其最後入侍時,力陳公體私義之決不可冒進,仍又涕泣鳴號,備述危苦之私。於是,玉色惻然,深賜憫憐,至以予不能無感,卿亦豈久任爲敎,雖因都政之過時,未蒙卽席之許副,而當其敦勉諄勤之際,已垂軫恤委曲之意,臣於此,感激惶恐,不敢不勉承,而一遞之計,食息靡忘,伸廉釋擔,惟大政是期。今則責已塞矣,限已滿矣。雖欲一刻蹲據,更將以何說自解乎?噫,臣不能固守微諒,冒沒進身,壞廉防而玷名器,臣之罪固大矣。然而義分所迫,身不自由,渥恩所感,他不暇顧,而所恃者亦惟天地曲遂之仁,必有以終賜體諒,俾得以徐爲去就也。今若因其迫隘暫膺,而遂責以淟涊久冒,則是固內負夙心,而亦豈聖上曾所以諭臣之意哉?臣所以抑心抗顔,耐到今日者,適歸於貪榮饕寵,晏然若固有之科,是將重得罪於當世持公議之君子,此臣所以怵惕憂惶,不能頃刻安于心者也。至若政注之失,臣不敢縷擧,而前後飭敎之下,臣不敢搜訪異材,恢拓公道,以對揚明命之萬一,只據履歷之後先,官次之久近,而隨例排比,依樣葫蘆而已。政紙一出,醜拙畢露,遺才乖格,多負職責,此又臣之罪也。必遞之義,參前倚衡,一日虛縻,爲罪滋大。臣於親政之夜,頓首前席,略暴衷情,煌煌座燭,實照此心,而縮伏屢日,汔無處分,徊徨悶鬱,若無所措,玆敢不避僭猥之誅,露章哀籲於貳極之下。伏乞睿慈,諒臣前日之承命,非出久計,察臣今日之辭職,非同例引,亟將臣本兵之任,特賜鐫免,俾重務毋曠,私分獲安,不勝大願云云。答曰,覽書具悉。卿之所辭過,卿其勿辭,從速行公。
正言李海重書曰,伏以臣猥以無似,早竊科名,謬入榮塗,廁跡官僚,三載侍講,絲毫無補,居常愧懼,若隕淵谷。不意玆者,薇垣陞除之命,又下於千萬夢寐之外,臣於是,益復震惕,罔知攸措。荐召之下,不敢爲趨承之計,一味縮伏,惟冀威罰之遄加,而例勘亦靳,虛銜久縻,窮蹙轉甚,寧欲逃遁而不可得也。噫,國家差遣,何官不重,而至於諫官之職,其責尤重,朝廷之得失,民生之休戚,莫不係焉。是以昔人有言曰,宰相尊行其道,諫官卑行其言,言行道亦行也。此其爲任之不輕,不可人人而濫授也,明矣。矧今言路閉塞,而士氣消盡,人心陷溺,而廉恥掃如,內而朝廷之上,私意橫流,外而州邑之宰,貪饕成風,擧措每患顚倒,而賢愚交病,風俗專尙虛僞,而文質俱喪,以至天譴於上,而飢饉癘疫之相仍,民窮於下,而怨詈盜賊之倂起,世界轉成汨董,國勢漸至衰亂,當此之時,尤宜另擇剛方正直之士,畀以激揚振肅之責,而今乃以如臣庸懦之流,苟然充數於其間,一任其瘝曠,而莫之恤焉,徒貽淸朝之羞辱,厚招四方之譏議,臣身狼狽,固不足言,而在國家綜核之政,決不當若是。臣雖欲貪戀榮寵,强顔冒出,誠不忍以螻蟻之賤,仰累聖明之治,玆不得不隨詣闕外,疾聲呼籲。伏乞离明,察臣不稱之實,諒臣由中之懇,亟降遞改之命,以重官方,仍治違傲之罪,以肅朝綱,千萬幸甚云云。答曰,覽書具悉。爾其勿辭,從速察職。
獻納李克祿書曰,伏以臣頃年南邑,自速罪戾至今追思,尙有餘愧,杜門訟愆,念絶榮塗,幸荷拂拭之恩,得蒙甄敍之命,不意薇垣除旨,繼下此際,臣誠惶隕感激,罔知攸措。念臣情地,初無去就之可言,而鞫坐有命,恩召遽下,其在義分,他不暇顧,冒昧出肅,繼以有武科監試之命,往役義重,亦不敢辭避,黽勉承膺,而仍因蹲據,斷無是理。況臣父所患痰火之症,卄載癃痼,眞元凘敗,氣息沈淹,每當肝木旺盛之時,脾土不洩,膈火交攻,咳喘苦劇,飮啖全却。近因將攝失宜,寒感挾發,症形越添,寒熱來往,表裏俱虛,乍汗旋止,神昏氣眩,委頓床玆,轉側須人,臣無他兄弟,孑孑一身,獨自扶將,方寸煎灼,顧此情理,實無暫刻離捨之望,玆敢疾聲哀籲於离明之下。伏乞睿慈,特垂憐察,亟賜鐫遞,俾靖私義,以便救護,千萬幸甚云云。答曰,覽書具悉。爾其勿辭,救護父病。
丙子三月二十日巳時,上御明政殿。親臨放榜入侍時,行都承旨南泰齊,左承旨蔡濟恭,右承旨李彜章,左副承旨兪漢蕭,右副承旨李光運,記事官尹蓍東,假注書李蓍廷,記事官權穎·李世演,以次進伏,□□□李彜章·兪漢蕭進,疏儒卜光辰來待矣。上曰,招入於楹外臺上,上問光辰曰,大報壇在於何處?光辰擧手對曰,在彼矣。上曰,大報壇之義,汝能知之乎?對曰,知之矣。上曰,三學士之姓名,汝能知之乎?對曰,知之矣。上曰,汝不似龍山兩班矣,乃鄕品也,汝若不知大報壇之義及三學士之姓名,則當送于喬桐,充定水軍,而姑爲參酌置之矣。上曰,武科甚不出矣。李彜章對曰,風勢連不好,故如此矣。上曰,今榜中平安道多爲之,定州人物極嘉矣。吏曹參判趙雲逵曰,非但及第之多出,卽今年少者,皆俊物也。上曰,四學書頭李善濟,蓬萊君之孫耶?蓬山君之孫耶?此乃注書之族也。上顧語雲劍海興君曰,使行何日入來?對曰,非久入來云矣。兪漢蕭曰,文武科各一人有故,不得入來,紅牌賜花,依例出送,何如?上曰,依爲之。先達禮畢後,文科一榜盡數入侍,而以五人式,使之入伏。五人以次來伏。上曰,以次次告姓名。壯元金聖猷進伏。上曰,汝做賦幾許首耶?對曰,自兒時所作文竝之,則二千餘首矣。上曰,多作矣。自幾歲始做否?對曰,自十九歲始之矣。上曰,初試入格於何所?對曰,以賦入參於二所矣。上曰,初試所製賦能誦之否?使之高聲誦之。上曰,善作矣。又命誦殿試文。誦訖。上稱之不已曰,庭試科,自古不越漢江矣,今番則關西爲壯元。又有御筆貫珠,豈不壯哉?上曰,今科鄕儒多得參,初出注書,依古風爲之,其後則以鄕人先擬。上問任觀周曰,汝何以事我?對曰,以忠直事之。上曰,忠直二字,予不欲聞之矣。上問李惟秊曰,汝何以事我?對曰,臣兄弟立身,當不爲隨世俗操竸,且以不欺心事之矣。上曰,此言誠好誠好。諸臣皆曰,善奏矣。上問趙榮進曰,汝則宣政殿都監時,見汝熟矣,何以事我?對曰,臣之從祖忠翼公趙泰采,殉國之臣也。外祖故判書閔鎭厚也,臣不敢當兩祖,而當如兩祖事君之心事之矣。上曰,其言甚嘉。又命曰,守令中汝獨在京,放榜後卽卽下去,可也。對曰,臣意亦謁聖後,卽欲回程矣。上曰,善思矣。上問韓必壽曰,汝何許兩班耶?上問睦祖永。對曰,臣祖天光,蒙殿下如天之德,得蒙伸雪,臣雖糜身粉骨,何以報之?上曰,今始初見科耶?對曰,然矣。上問尹錫周曰,汝何以事我?對曰,君父一體,以父事之。上笑曰,有孝子焉,爾其勉之。上問李潭曰,見汝思汝叔矣。上問朴志源曰,汝之三兄弟,俱登第,汝姪又爲之,須愼旃。上曰,同副承旨林象元,撕捱過矣,申飭卽爲行公事。出榻敎上問金重玉曰,殿試題出於何篇?對曰,頌也。上曰,頌一篇能誦之否?對曰,誦矣。上曰,以講聲高聲誦之。仍高聲誦之。上稱贊不已。命李彜章呼寫傳敎曰,今榜中金重玉,頃日殿講,觀其爲人,極爲詳明,治經熟工嗣服後初見,當此末世,宜奬人材,分館無期。若使此人,徒抱紅牌而下定州,豈王者奬人材之意乎?陵殿別檢中朔數爲首人,令該曹今日政陞六,其代仍爲備擬,以示予惜才之意。出榻敎上曰,政事,當日爲之。上還內,中使出來,承史入侍。上曰,明日謝恩後,訓鍊院官員,率武一榜,來待光政門事。出榻敎諸臣以次退出。
上在昌德宮。常參·經筵,以代理停。
卯時辰時,日上有冠,冠上有背。巳時,日暈,暈上有冠,暈下有履。
大王大妃殿·中宮殿,藥房口傳問安。答曰,知道。
藥房都提調臣兪拓基,提調李益炡,副提調南泰齊啓曰,伏未審日間,聖體調攝,若何?憊眩之候,寢膳之節,亦何如?湯劑停進,已至多日,前劑入蔘橘茶,當盡於今日,臣等率諸御醫入診,詳察聖候,議定繼進當否爲宜。大王大妃殿氣候何如,而湯劑連爲進御乎?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。
李彜章達曰,明日常參,取稟。令曰,停。
南泰齊達曰,注書申思運,新除之下,不爲出肅,卽爲牌招,何如?令曰,依。又達曰,同副承旨林象元,昨日飭敎之下,又不出肅,卽爲牌招,何如?令曰,依。
李彜章達曰,修撰趙,旣有只推之令,與新除授副校理李錫祥,修撰趙曮,副修撰鄭存謙,竝卽牌招察任,何如?令曰,依。以修撰趙·趙曮,副修撰鄭存謙牌不進罷職令旨,令于林象元曰,竝推考徽旨捧入。
傳于南泰齊曰,藥房入診,來待于世子宮差備。傳于李彜章曰,儒臣持皇明正史本紀·后妃列傳,同爲入侍。以修撰趙曮,副修撰鄭存謙再牌不進罷職令旨,令于南泰齊曰,竝推考徽旨捧入。
令于兪漢蕭曰,承旨入對。
吏曹口傳政事,以尹心宰爲高陽郡守。
林象元,以鞫廳大臣意啓曰,問事郞廳四員內,南泰著身病率重,洪良漢入直春坊,不得仕進,竝姑改差,其代以兵曹正郞鄭光漢,司僕寺正鄭漢奎差下,使之察任,何如?傳曰,允。傳于兪漢蕭曰,推鞫姑罷,明日早爲擧行。
兪漢蕭,以義禁府言達曰,卽接月令醫員李挺玉手本,則保放罪人宋淳明·李衡萬等,病勢今已向差云,竝還囚之意,敢達。令曰,知道。
以承傳色口傳下敎曰,頃者下敎後,雖大臣有可爲之擧措,而只見江山而留,不知領·左相待直宿乎?今日酬應後,直宿亦不怪矣。於民事,何由予之如此?卽今爲春耕之時,欲往南郊,躬臨以謝元良,替爲下答後,偕來承旨,使之入來,唐天使狎鷗亭第一江山之語何謂也?慨然矣。此意傳于承旨,左相欲往沙川云,祖上固可見,而祖上亦誰臣子耶?慨然矣。
領議政李天輔疏曰,伏以臣之罪,實合萬死,放之嶺海,猶有餘矣。加之金·木,猶有餘矣。罪在臣身,而殿下引以爲咎,半夜露坐,聖心之煩惱,聖體之勞損,益增臣死罪,而特從薄譴,旋蒙恩敍。又從以重授前職,又從以遠屈近臣,十行絲綸,隔日荐降,假借而慰諭,以臣之區區本心,非出於欺君護黨,諄諄然察其情而宥其罪,臣所抑塞煩悶,恨不能剖心以自暴者,日月之明,已盡照燭,伏地莊誦,向天九頓,不覺涕淚之被面,臣雖卽日滅死,持此而歸,可以瞑目,而顧臣本心,雖果如聖敎之原恕,臣若動於浮議,不得自保其心,心所不欲,而强以爲之,則是不誠也,是不直也。夫自敵以下,未有不誠不直,而能保其交際者,況人臣事君乎?又況臣職忝大官乎?臣於此,竊有所拊躬而自悼者,臣孑立無朋,多仇少與,身陷機穽,幾乎不全性命,倘非我殿下庇覆之恩,天高地厚,臣何以得有今日,而乃於白首殘年,隨人俯仰,不自知愧,則是負殿下也,臣豈忍爲此哉?且今世道,幸賴殿下至誠之所孚感,大義之所闡明,使之咸囿於大同之化,而臣於前席,猶以益奮聖志,益振君綱,仰勉於殿下,以冀治理之益臻其盛,當是時,苟有黨人,敢售黨心,以虧殿下九仞之山,則不待殿下處分,臣雖懦弱,固當請罪之不暇,而反以一言妄發,見疑於殿下,伊時聖敎,皆是人臣所不敢承聞者,至今追思,心膽俱墜,驚魂靡定。噫,殿下之曲貸臣罪,不忍施以王章者,不過俯察臣本心,而惟其言之自歸於不誠不直,則其罪固有在也。邦憲至嚴,豈可以一經薄勘,委之旣往,而終有所容假乎?臣方屛伏訟愆,惟願速被重誅,官職去就,非所可論,而王人來守,貽弊官府,是亦臣罪,乃敢從縣道,瀝血哀籲於宸嚴之下。伏乞聖明,亟收臣重授職名,仍命攸司,夬正臣罪,以爲爲人臣不忠者之戒,千萬幸甚。疏批現筵說
廣州留守洪鳳漢書曰,伏以臣以綿薄之才,受保釐之寄,民生顚連,而無以濟活,戎政疎虞,而無以振刷,一味尸素,只自惶愧。乃者伏見京畿監司李宗白筵奏擧條,則以移轉捧留事,太費心機,必諧乃已,外面驟看,雖若委曲方便,而沒其事實者,多矣。臣之受其愚弄,亦極矣,臣安可晏然而已乎?若使本城,無甚關於保障,則所儲餉米,雖傾庫分散,固無所惜。若以謂緩急得力之地,而蓄貯是務,則斗粟升米,不容移置於城外一步者,明矣。是以前留守臣李昌誼,旣以被罪,不奉移轉之令,亦見其爲國遠慮,非不知固守前規,一向防塞之爲職分事,而不但畿氓遑急,有難恝視,且道臣面對時,丁寧質言於秋後還納,至以爲不復言捧留事,而勉以共濟,言似由中,臣本疎闊,謂人如已,遂議廟堂,又稟大朝,仍使本道列邑之守宰民人,曉然知當秋還納然後,始乃開倉許移,臣旣屈意曲從,則彼獨不可勉踐前言耶?本州遠面程道之八九十里者居多,甚或至百數十里,非無糴民往來之弊,而只因軍餉之體重,雖有外倉設置之請,廟議靳許,終不可行,則聲串·松坡倉之說,抑何據也?無或以屯所數間庫,勒謂之外倉耶?同朝之間,雖難望其待之以誠,其於告君不審,又何如也?移粟諸邑中,相距最近者,殆近於本州之近面,雖其稍遠者,亦不加遠於本州之遠面,水陸運來,不至甚難,則所不許於本州民之外倉,豈可爲他邑民之創,許乎?況其請輸外倉者,雖非直請捧留,又安知其不爲漸入佳境之意耶?道臣前旣下手於北城之儲,今又作弊於南漢之還,使兩處不虞之備,將至蕩然而不恤也。目下採得之譽,恐未償日後無窮之慮,臣竊惑焉。大抵諸邑移分之穀,未必盡歸於畿民救飢之資,而今道臣不以不得往受者爲憂,獨以往受者,爲憂其所憂者,其亦異乎?臣之所憂也,臣與宰臣,雖有微嫌,事係民國,素多商確,蓋自附於先公後私之義,則今於此事,終始往復,有何掣礙之端,而及其結稍之際,不許臣知務行,已見周遮脅持欲使臣不敢出一言。噫,其待人何若是薄也?臣猥膺重任,坐失萬斛,有愧於挈甁,不假之義,固臣之罪也。嚴畏朝令,强變初計,終至於爲人所賣之科,亦臣之罪也。一誤再誤,觸事皆然,則將不知爲幾罪,無寧早自引義,無陷大戾,玆敢短章控籲於貳極之下。伏乞睿慈,俯察臣不職之罪,亟遞臣所帶之任,以幸公私,不勝大願。答曰,覽書具悉。卿其勿辭察任
吏曹參議朴相德書曰,伏以頃於大政親臨之日,伏承銓部新除,召牌儼降,入侍有命,臣於是,怵畏分義,未暇他顧,章皇趨簉,冒昧出肅,是不過一時副急之用,非敢爲因仍蹲冒之計,而至今追思,尙有愧懼。仍伏念臣曲荷大朝殿下出常之恩造,缷免見職,今玆數朔,而都政備員,又歸臣身,便同以臣代臣,有若非臣莫可者然。顧今朝廷之上,才彦之盛,雖不及古,而資歷聲望,爲世所推者,亦不爲不多矣。必以如臣陋劣,一授再授,貽四方之譏,累則哲之明,非細故也。臣之徊徨憂悶,歷累日而不能自定者,非直爲一己之私耳,試可乃已。是聖王用人之政,而臣之冒當政席,前後凡幾遭矣。注擬之際,只循故常,而不能甄別賢才,振拔淹滯,仰副大朝委任之聖意,此是臣已試蔑效之地也。論其僨職孤恩之罪,宜被斥退,而官銜如舊,畀之以銓選之責,臣身狼狽,固不暇恤,而豈不有乖聖朝綜核之政乎?連有開政之命,而萬無承膺之勢,洊犯違傲之罪,惶蹙迫隘,益無所容,玆敢悉暴情悃,仰溷睿聽。伏乞特垂俯諒,遞臣之職,以安私分,以肅朝綱,不勝幸甚。答曰,覽書具悉。爾其勿辭,從速察職。
副校理李錫祥書曰,伏以臣頃忝言地,罪犯溺職,聖度天大,薄罷恩深,循省惶感,措躬靡容。不意館職新除,遽下於夢想之外,臣聞命踧踖,益復隕越。噫,空疎如臣,濫荷洪造,出入三司,今已有年,芻蕘一言,曾未報效,居常愧懼,若墜淵谷。況蒙恩罷以來,杜門惶蹙,益自訟愆而已?今不可以日月之已久,職名之稍異,而有所自解,晏然承膺也,審矣。召牌儼臨,趨謝無路,隨詣禁扄之外,敢暴危苦之情。伏乞离明,俯賜諒察,亟遞臣新授之職,仍治臣違傲之罪,以肅朝綱,以安微分,不勝幸甚。答曰,覽書具悉。爾其勿辭,從速察職。
副修撰李世澤書曰,伏以臣猥以庸陋,謬叨匪據,特被禁直,今旣二旬于玆矣。忽自昨夕,率得非常之疾,頭疼眼眩,筋轉脈結,寒熱升降,精神怔怳,粥飮近口,胃氣先動,昏仆床席,不省四到,多試解表之劑,了無得汗之候,證形危惡,慮或汚穢於淸禁,玆敢倩人構書,哀籲於貳極之下。伏乞亟令遞臣職名,俾得任便調治,以尋生路,千萬幸甚。答曰,覽書具悉。爾其勿辭,調理察職。
三月二十一日未時,上御崇文堂。藥房入診,儒臣同爲入侍時,都提調兪拓基,提調李益炡,副提調南泰齊,副校理元仁孫,記事官尹蓍東·權頴·李世演,醫官金履亨·方泰輿·李泰遠·金德崙·金世選,以次進伏。拓基曰,日候不適,聖體若何?上曰,一樣。拓基曰,大妃殿氣體,若何?上曰,差勝矣。拓基曰,湯劑連爲進御乎?上曰,進御矣。拓基曰,醫女出傳慈敎曰,湯劑有效,自今日停止爲敎,更有五貼劑入之敎矣。上曰,然矣,診察後議之,可也。履亨診訖曰,脈候左三部沈,而度數不調,右三部雖不沈微,終未舒暢,重按則不足,大體一樣矣。泰輿診訖曰,脈候左右三部,大則少勝,而右寸關不足則一樣矣。上曰,末入者誰也?拓基曰,金世選也。曾爲御醫,屢經入侍,落仕十餘年後,更爲入屬矣。上曰,十年前所見之人,予何記有乎?泰遠診訖曰,脈候左右三部度數不均,大則少勝,而右三部虛軟一樣矣。德崙與泰輿同。上曰,何爲而不調均乎?履亨曰,胃氣不足,則例如此矣。世選曰,脈候比十餘年前,左三部沈微之中似弱,右寸關虛軟,比前似勝,大體言之,脈度比昔稍大矣。上閉戶,少頃卽出曰,今則氣苶,脚力甚微,若在雲霧中。慈殿議藥後,可以臥矣。慈殿氣候,未見其有損,而近多忘置矣。初則以湯劑停止爲敎,又命劑入,比前異矣。予每告以湯劑進御後,下敎于予,而終不下敎矣。然勤進湯劑,故有效矣。拓基曰,然矣。上曰,此後則藥院問候,湯劑一款拔之,可也。命泰齊書傳敎曰,慈殿湯劑停止,此後雖或繼進,依前勿爲問候事,有敎,令藥院知悉。上曰,予之藥置之,可也。金世選久而後見之,以爲不關矣。望拜之日,予不食肉矣。孝純與孝章忌日,一月行素矣,蔘橘茶三貼後,更不服之,粟米飮昨服一貼矣。拓基曰,慈殿勤進湯劑,故春秋雖高,得效如此,殿下何爲不勤進乎?仍力請進服。上曰,甚難矣,苦口矣,俄見兩藥煎置者,睥睨而來矣,八味元則有苦心矣。拓基曰,劑入八味元,其已進服乎?上曰,不服矣。頃日所患處,非舌針也,齒缺處受傷而然矣。以鐵磨之,卽愈矣,故奉朝賀李宜顯,一日三服藥,豐陵勸予服河車,而皆無益矣。拓基曰,夏享若爲親行,則尤不可不進湯劑矣。諸醫以次力請。泰齊曰,爲望拜禮,進茶飮,則況爲災年民事,豈可不進御乎?拓基又力陳其不可不進。上曰,如是相持,甚不便,依爲之。命書榻敎曰,蔘橘茶停止,加減補中益氣湯,依前方五貼,自今日劑入。拓基曰,御醫見今苟艱,許錭不在,金履亨方帶外任,程途雖不遠,尙不如在京,瓜期幾滿,遞付京職無妨矣。上曰,依爲之。命書傳敎曰,高陽郡守金履亨,遞付京職代,令該曹今日內口傳擇差,使之待朝辭朝。又命書傳敎曰,議藥同參許錭作故云,錭以昔醫許坫之子,戊申冬入屬本院,而術業精詳,其常信用,心甚嗟惜,令該曹依金應三例擧行。渠雖醫人,有功於國,其子待闋服,令該曹卽爲調用。臣持傳敎退出。拓基曰,醫官鄭趾彦,以果川時事,特敎定配於三陟府矣。距京七八日程,亦甚遠,而卽今藥院事,甚可悶,在前或有移配近地之例,故敢達矣。上曰,趾彦所坐何事,儒臣知之乎?元仁孫曰,御史鄭尙淳,以趾彦給別還事,仰達被罪矣。上曰,所犯旣非貪汚,飭已行矣。分揀放送,還屬本院,使之冠帶常仕。擧條拓基曰,東宮調候,尙未快復,當此和煖之日,閉戶畏風,臣等每以時時開窓,或起居疏暢,則必有益於調攝爲達矣。此後如有動駕之事,雖郊外行幸,必使隨駕以宣暢,則似好。上曰,當觀勢爲之。此命藥,東宮聞之,則必喜,感德於都提調矣。拓基曰,東宮議藥,以溫膽湯爲之,而不可每每煩稟,依前自藥院劑入矣。上曰,依爲之。仍命益炡,率醫官先退。拓基曰,臣罪犯甚重,而自上授以此任,其時無推移之道,故黽勉承膺矣。本來有脚病,行步不良,足大指有小眚,妨於動作,伏望下體,而亟許遞改焉。上曰,拜卿有意,豈可輕許乎?拓基曰,臣父母祠版在鄕,過歲而不得瞻拜省墓,受暇於小朝,而亦不敢爲下直矣。上曰,祠版將來,可也。拓基曰,臣母生時,安於鄕居,故醫藥飮食,不無餘憾,到今臣何忍率眷入城,厚享妻孥之奉乎?上曰,過矣。譬如其父隱逸,則其子不得做守宰乎?生時有餘憾,則尤當將來在京,而行祭祀,可也。拓基曰,或値父母亡日,或値節日,情理必欲出往瞻拜,而又不敢每每請暇,或朝往夕來,或留一二日還來,則未爲不可,伏望下許焉。上曰,相臣多有如此者,依爲之,予有一事有憾於卿者矣。今有衰君,卿何不將來木主乎?拓基先退。泰齊曰,推案尙不下矣。上曰,然乎?命書傳敎曰,承旨下直,中官不能提稟,以致日晩,當該中官從重推考。上命仁孫,讀皇明正史本紀·毅宗周皇后傳,又命讀田貴妃傳訖。仁孫曰,玉堂下番李世澤,病勢甚重,陳書受由出去,闕直甚未安,而鄭存謙則以弘錄時有人言,春坊兼官時,陳書小朝矣,然此乃無文券之事也。終始撕捱過矣。李錫祥又以情勢陳稟,李仁源·洪梓,則以趙榮順緘答撕捱,頃已違罷,此則尤過矣。趙亦不承膺,玉署無伴直之官矣。上命泰齊書傳敎曰,李錫祥一時申飭,分義何敢撕捱?下答後牌招察任。今聞鄭存謙之事,其所撕捱,旣無證參,趙曮之公然撕捱,分義寒心,竝從重推考,牌招察任。趙往事,開釋無餘,特敎甄復之下,日事違牌云,其在國體,豈可一向循例只推,乃墜紀綱?下義禁府推考。又聞李仁源·洪梓,不遵飭敎,以往事違牌解職云,此何分義,此何道理?不可循例,中其意而止,竝下該府,勿捧供辭,闕二然後,政院直捧放送徽旨而復擬,諸臣遂以次退出。
丙子三月二十一日初更,王世子坐德成閤,承旨入對時,同副承旨林象元,記事官申思運·金應淳·李世演進伏訖。王世子命象元書領議政李天輔書批曰,大朝下敎于余曰,頃者處分,非予樂爲,一則恐欺陟降,一則爲國苦心,而因恒日之誠淺,大臣過爲撕捱,有若被斥於年少名官者然,非徒自恧誠淺,白首暮年,豈不困乎?昔則大臣雖被嚴敎,不敢過自撕捱,而今則有倍于昔,此則撕捱日勝,君綱不尊故也,是誰之過?今日藥院入侍,旣下敎,幸過十九日,而代理元良,尙在調攝,股肱大臣,或居江亭及郊外,懃懇下敎,便作外飾,偕來承宣,貽弊鄕村,徒使予食不能時,夜分乃寢,又或至於徹宵,是豈代理之意?亦豈置股肱之意?此亦予之過,此亦予之過。然予自徒勞,其能爲國,民將劉矣,何顔歸拜?若此而雖身先憊矣,吾民皆活,予何憾也?而所惜者欲分苦而反苦,替行股肱之事,□□□寔予之過,何顔以答?吁嗟元良,整頓叢脞,代予敦勉,少濟吾民爲敎,諄諄聖諭,迥出尋常萬萬,至有使予食不能時,夜分乃寢,又或至於徹宵,所惜者欲分苦而反苦,替行股肱之事之敎,卿雖欲苦辭相職,及今聞此聖敎之後,豈可一刻留住江郊乎?自奉聖敎,余亦不勝惶懍悚蹙,顧余不敏,上而不能仰體聖心,聖躬勤勞,下而不能致卿,使卿遜荒,此寔余不肖,此寔予不敏,此予所以惶懍悚蹙者也。噫,今不能致卿于朝,更若上煩聖心,則非但余心之悚懍而已,其可謂爲人子事親之道乎?其可謂爲人子事親之道乎?思之及此,對食豈甘?當夜豈寐?卿須體聖上至意,安心勿復固辭,卽日入城,非徒余心之竊幸,寔仰承聖意之道,寔仰承聖意之道。余若能致卿而來,聖心底豫,是乃使余爲人子之道,深諒深諒,卽日就道,用副佇立之望。又命書令旨曰,此下令以大朝偕來,承旨諭于領相。象元書畢讀,應淳起伏曰,向者藥院提調入診時,臣亦同入矣。其後已多日,更未承候,下情抑鬱,何可勝達?今日則旣以記事官入對,故不敢爲問候,而明日以後,醫官有自內召見之事,願得以同入承候矣。令曰,當依爲而,一樣彌留,今因聖敎,始爲强扶而坐矣。應淳曰,明日以後,旣有承候之路,下情誠幸,宮僚與他臣僚有異,氣候不平之時,則簡其禮貌,頻賜召見伏望。令曰,然矣。諸臣仍退出。
上在昌德宮。常參·經筵,以代理停。
未時,日暈。
下直,熊川縣監李郯,森森坡萬戶崔爾衡,高陽郡守尹心宰,雲山郡守金應魯,保寧縣監朴致隆,高城郡守趙明勖。
李彜章達曰,明日國忌齋戒,再明日國忌正日,此兩日常參頉稟。令曰,知道。
兪漢蕭達曰,事變假注書李性遂,身病甚重,勢難察任,今姑改差,何如?令曰,依。又以都摠府言達曰,副摠管趙鎭泰,以能麼兒堂上,本廳坐起晝仕出去之意,敢達。令曰,知道。
李彜章達曰,奉敎李興宗,自鄕上來云,卽爲牌招,何如?令曰,依。以高陽郡守望筒,傳于南泰齊曰,昨日所當爲之事,今始爲之,使之卽爲肅謝,仍爲下直。
李彜章,以弘文館言達曰,本館下番闕直,事甚未安,修撰趙曮,副修撰鄭存謙,旣有只推之令,竝卽牌招,何如?令曰,依。以修撰趙曮,副修撰鄭存謙等牌不進罷職令旨,令于林象元曰,竝推考徽旨捧入。
李彜章,以內醫院都提調意啓曰,高陽郡守金履亨,旣已遞付京職,依例還屬本院,使之常仕,何如?傳曰,允。
令于兪漢蕭曰,今下弓矢,森森坡萬戶崔爾衡處給送。
林象元,以宣惠廳言達曰,忠淸道石城縣甲戌條大同米三百石,上年冬船到富平地氷泊,今始來納,米色極其麤惡,甚至租粒太半相雜,決不可循例捧上,事當全船退送,而當此災年,貽弊官民,亦不可不念,不得已就其中尤甚麤米,舂正捧上,而莫重正供,以此不堪用之米,冬節上送之狀,俱極駭然,此而置之,則外邑慢忽之習,將無以懲礪,當該守令,令道臣依近例拿致營門,從重決杖,以懲日後,何如?今曰,依。
兪漢蕭,以義禁府言達曰,三水前府使尹九淵拿來分揀事擧條,啓下矣,忠淸兵使尹九淵,勿出交代之意,分付該曹,何如?令曰,依。
李光運啓曰,臣敬奉聖旨,馳往傳諭于廣州彦州面狎鷗亭村議政府領議政李天輔所住處,則以爲,今此別諭之下,惶悚震越,方欲披攊肝血,冒入文字,以竢處分云矣,臣旣承期於偕入之命,故姑爲仍留之意,先爲馳啓。
蔡濟恭啓曰,臣敬奉聖諭,傳宣于果川冷井洞議政府左議政金尙魯所住處,則以爲,臣於千萬夢外,又伏奉書啓之批,十行辭旨,旣溢且肅,提先兄而責勉愈嚴,至於其勿困我之敎,尤非臣子所敢承聞者,臣雙擎拜讀,戰越感隕,不自覺其淚逬頤而汗沾背也。死罪賤臣,事殿下無狀,有負君之罪焉,有護黨之罪焉,今又添之以誤僚相之罪,方君命之罪,頂踵毛髮,罔非臣罪,從當歸伏先墓,席藁泣血,生爲不忠之臣,死爲不忠之鬼,目下所大願,惟在於先收不敢當之恩命,亟鐫不敢冒之職名,付之司敗,議以王法而已云矣,臣旣承偕入之命,姑爲仍留之意,敢啓。
令京畿水使兪胄基書曰,龍韜薄試,輟玉帳於嶺營,虎符仍頒,綰金鑰於畿鎭,簡惟在上,誥實由中,惟卿,名賢詩禮之家,公侯干城之器,桑蓬有志,兼郤穀之敦書,鼓鼙興思,效班生之投筆,忠憤夙著於西亂,丞相有言,聲價倍騰於南宣,明主垂眷,俄峻陟於大第,仍闊步於亨衢,南州政成,爛輿頌於記石,北地治最,煥天褒於橫金,通才略伸,允矣三帥閫節度,雅操罙飭,猶然一儒家規模,馮將軍有屛樹之風,是以功名之久滯,馬伏波懷裹革之志,雖在窮老而益堅,睠玆畿海之喬桐,卽我甸服之大闑,舟楫四達,環一島而巨防,鈐鎋咸趨,摠三路而獨鎭,責任均於嶺統,體貌寔尊,捍蔽同於沁留,唇齒相倚,惟是方得人爲急,而今日捨卿其誰,玆授卿以京畿水軍節度使兼三道統禦使喬桐府使,卿其祗服寵章,益殫英略,紀律先定,親上死長之敎明,恩信竝行,牧民禦衆之道備,各鎭僉萬衣袽之政,董飭加嚴,一府累千糧械之資,修葺靡怠,想蔀屋飢饉之慘,須濟塡壑之民,雖轅門暇逸之時,常若對壘之日,凡係裁稟,自有常典,於戲,江漢之裘帶聳瞻,朔方之旌旗變色,寅陛奉十行之諭,盍念昨日之榮光,甲樓報二期之治,且待他時之奬賞,故玆令示,想宜知悉。右副承旨李光運製進
檢閱李世演書曰,伏以,臣之三寸叔右承旨臣彝章,例兼春秋館修撰官,而臣亦帶記事官之任,其在法例,自有應避之嫌,玆敢露章自列,伏乞睿慈亟令該曹,照例遞改焉。答曰,覽書具悉。書辭令該曹考例,稟處。
上在昌德宮。常參·經筵,以代理停。
昭憲王后沈氏忌辰齋戒。
李光運達曰,大司憲閔遇洙,持平崔台衡在外,趙重明服制,執義韓師直,掌令李河述·李光瀷呈辭,今日以監察茶時之意,敢啓。令曰,知道。
兪漢蕭,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
注書尹蓍東病,代以李潭爲假注書。
事變假注書李性遂改差,代以南玄老爲事變假注書。
兪漢蕭啓曰,假注書李潭,事變假注書南玄老,時無職名,依例付軍職冠帶常仕,何如?傳曰,允。
傳于南泰齊曰,御製編次人,使之入來。
傳于南泰齊曰,左副承旨·右副承旨中一員入侍。
傳于兪漢蕭曰,只畿伯秪迎,各邑守令應參人,勿爲待令,墓庭地排置之事,分付。
兪漢蕭啓曰,動駕隔宵,不可無本兵之長,而新除授兵曹判書洪象漢牌招不進,誠極未安,更卽牌招,以爲傳授命召之地,何如?傳曰,允。
別雲劍望單子,傳于兪漢蕭曰,以之次人爲之。
傳于林象元曰,騎馬二匹立之。
又傳于林象元曰,三使臣明日雖入來,還宮後,當召見于明政殿,使之留待。
以承言色口傳下令曰,如是而猶且逡巡而在門外,欲待躬臨乎?予雖衰矣,其可臨左相處乎?予則以何顔爲乎?使余爲之爲敎,以史官勿待命事,往諭于領·左相,使之入來。
兪漢蕭,以兵曹言啓曰,明日擧動時,侍衛不可不備員,而本曹佐郞李普觀,身病猝然危重,勢難隨駕,今姑改差,其代令該曹以在京無故人,卽爲口傳差出,何如?傳曰,允。
吏曹口傳政事,以柳戇爲兵曹佐郞。
南泰齊啓曰,卽者議政府錄事來言,領議政李天輔,伏承昨下批答及下政院傳敎,震越崩迫,不敢留住江郊,進伏興仁門外胥命云矣,係是大臣去就,敢啓,無批答啓下。
又達曰,卽者議政府錄事來言,領議政李天輔,伏承昨下批答及下政院傳敎,震越崩迫,不敢留住江郊,進伏興仁門外胥命云矣,係是大臣去就,敢達。無批答達下。
右副承旨李光運書啓,臣敬奉令旨,傳諭于領議政李天輔,則以爲,令旨辭意,萬萬悚懍,今方離次,進伏興仁門外,席藁胥命云,臣則依下敎,先爲入來之意,馳啓。
左承旨蔡濟恭書啓,左議政金尙魯,卽伏問聖敎,萬萬至嚴,戰掉震薄,求死不得,進伏縣獄,席藁待命云矣,仍爲隨往之意,詮次善啓。
以領·左相偕來,承旨狀啓,領議政待命啓辭,傳于林象元曰,元良已爲下答,此等事,勿爲啓稟。
李光運,以義禁府言啓曰,明日懿昭墓擧動時,大駕各差備都事,不可不備員,喬桐水營出使參上都事金選慶,令該曹口傳換差,何如?傳曰,允。
吏曹口傳政事,禁府都事金選慶,尙衣主簿尹得宣相換。
兪漢蕭,以兵曹言啓曰,在前親臨懿昭墓時,駕前前排,以各五雙磨鍊矣。今番則幾雙磨鍊乎?敢稟。傳曰,依前擧行。
又以兵曹言啓曰,今此懿昭墓擧動時,各差備馬及各殿問安馬十匹內,吹螺赤二十三名所騎馬,無以推移,依前例京畿驛馬三十三匹補把,以充不足之代事,本道監司處,分付,何如?傳曰,允。
丙子三月二十三日辰時,上御通明殿,承旨入侍時,左副承旨兪漢蕭,假注書李潭,記事官權穎·李世演諸臣進伏訖。上曰,明日當爲懿昭墓動駕,動駕之路,有民田乎?兪漢蕭曰,略于有之矣。上曰,問安官左承旨爲之,可也。漢蕭曰,方以偕來出去矣。上曰,偕來頃已還收,何故不還耶?漢蕭曰,東宮因領相書批下答,故認以只收領相偕來,而不爲入來矣。上曰,其時傳敎,注書持入,可也。上曰,編次人入來乎?漢蕭曰,連爲催促,而終不入來矣。上曰,兵判之行公後撕捱,誠得體,予之許遞,亦合於禮使之道矣,得人而行大政,今則許遞無妨矣。若一向相持,若或以沒廉隅等說爲言,則難矣,使之一伸廉隅好矣。上曰,兵判望承旨知之乎?禮判已入之乎?漢蕭曰,似入之而未能詳知矣。上曰,禮參在京乎?漢蕭曰,在京矣。上曰,禮曹似多擧行之事矣,上命承旨書之曰,憶往年逢今朔,一倍此心,我孫入夢,何以抑懷?明日當臨懿昭墓,三嚴以辰正一刻爲之,侍衛以酌獻禮侍衛仍,凡隨駕人皆着靑戎衣,只虎鬚佩劍,而侍衛則依例具筒介,留都大臣大將及守宮大將置之,禁·御兩營皆留陣,都監步軍六哨,馬軍三哨,禁軍三番隨駕,自明政門,由弘化·敦義往來,依此擧行,商室勿爲修理,只設大次於墓傍,元良方在調理中,祗迎隨駕,勿爲擧行,慈殿問安左承旨,守宮以右副承旨爲之。出榻敎上曰,莫重下敎,中官錯傳,當該中官從重推考。出榻敎上曰,兵判李喆輔,頃者特除,意蓋深矣,而其命入侍,使之聽傳敎者,意亦有矣。其時陳懇,可見由中,故有下詢於大臣,而仍大臣之意,不然,勉飭而行公。旣令行公,往日浮囂已洗,旣得人行大政,使之一伸廉隅,亦王者以禮使臣之道也。況動駕在明,不可相持,特爲許副,以示予以誠用人之意。出榻敎上曰,兵曹判書有闕代,左參贊洪象漢除授,卽爲牌招,傳授命召。出榻敎明日動駕,斥候伏兵置之事,榻前下敎。諸臣遂以次退出。
上在昌德宮。常參·經筵,以代理停。
昭憲王后沈氏忌辰
李彜章達曰,明日常參,取稟,令曰,停。
南玄老出使,代以趙夢麟爲事變假注書。
蔡濟恭,以戶曹言達曰,依令旨,領敦寧趙載浩,自去十二月,至今三月,合四朔相職時祿俸,令倉官更爲輸送于本家,則以爲,旣遞本職,已辭之祿,不敢冒受云,祿俸又不領受,何以爲之?敢稟,令曰,令倉官更爲輸送。
兪漢蕭啓曰,兵曹判書洪象漢,有稟定事,來詣請對矣。傳曰,入侍。
傳于南泰齊曰,都承旨入侍。
傳于兪漢蕭曰,兵曹判書洪象漢入侍。
大駕入懿昭墓幕次後,王世子遣宮官問安。答曰,知道。
政院·玉堂·藥房口傳問安。答曰,知道。
朝廷二品以上·六曹口傳問安。答曰,知道。
墓所奉審後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰知道。
朝廷二品以上·六曹口傳問安。答曰知道。
林象元達曰,卽者副校理元仁孫,以其親病,陳書徑出,原書以國忌正日,纔已退却矣,所當直捧禁推徽旨,而此與無端徑出,有異,推考警責,何如?令曰,依。
記事官申思運書達,臣敬奉睿旨,馳往傳諭于議政府領議政李天輔所住處,則以爲,席藁泣血,恭竢處分,而伏承史官臨宣睿旨,諭以大朝下敎,辭意萬萬惶懍,非人臣所敢承聞者,抑塞崩迫,求死不得,卽當走伏金吾,更請斧鉞之誅,而自日昨重得傷寒,素患塊癖之症,乘時衝亘,胸膈刺痛,呼吸喘促,狂叫亂號,有頃刻垂盡之勢,雖欲忍死轉進,將起還仆,寸步不能運動,臣罪至此,尤合萬戮,唯願速被刑章云矣,敢達,令曰,知道。
假注書南玄老書達,臣敬奉睿旨,馳往傳諭于果川縣議政府左議政金尙魯處,則以爲,臣方席藁竢譴,不自意史官遠臨,傳宣睿旨,臣誠惶隕感泣,不能定情,而今此大朝聖敎,又萬萬至嚴,臣罪至此,萬死有餘,尤不覺心掉膽墜,四體投地,直欲晷刻溘滅,以謝其罔赦之罪也。噫,秉彝臣亦有之,如有可以一半分轉身之道,則抑以何心,眛君臣之大義,與鳥獸而同倫哉?夫臣之事君,只是心也。而臣旣以心術,而受疑於君父,舊罪新罪,叢于一身,區區衷情,迄未見白,更無以自立乎天地之間矣,洊承不敢聞之嚴敎,而頑然不知動,死罪也。爲人臣而負此許多般罪犯,肆然進其身,死罪也。今臣進退,均爲死罪,俯仰跼蹐,如窮人之無歸,此何人哉?此何人哉?雖奉勿胥之令,而死罪之臣,不敢退處私次,仍伏縣獄之外,唯願速死而無知云矣,敢達,令曰,知道。
丙子三月二十四日辰時,上具戎服,出賓陽門,懿昭墓擧動入侍時,行都承旨南泰齊,左承旨蔡濟恭,右承旨李彜章,左副承旨兪漢蕭,同副承旨林象元,記事官申思運,假注書李潭,記事官權頴·李世演隨駕,上詣墓上後,命召入守衛官,李世文·柳復進前伏。上曰,莎草間有空缺處,何爲如此?世文曰,新舊莎連接處,未及相合而如此矣,上曰,再昨年所改莎草,尙不相合何也?且略于稀疎處,衛官可以播種,而何不擧行耶?世文曰,至重之地,不敢私自修補矣,上曰,然則報禮曹乎?世文曰,去年四月牒報矣,李彜章曰,所奏矇矓,推考,何如?上曰,汰去,可也,上又問復,復次且未對,上曰,汝在香室時,予嘉實而差定矣,李世文之言則多詐,而汝言則野矣,此所謂過猶不及矣。復曰,夏節則草葉茂盛,故若無罅隙,而其實則莎根尙未着,故葉落後自然如此矣,上曰,此言則果純實矣,李彜章曰,言雖純實,而不能擧職,推考,何如?上曰,不必準繩,此則勿推,可也,上曰,汝等兩人,皆是三年後初差者乎?復曰,然矣,上曰,予初欲汰去矣,來見予孫之墓,而豈忍廢汝前程乎?且有種樹之功,故姑爲仍存,而一則野,一則詐,互相矯揉,善爲守護,可也,仍命禮判入侍,禮曹判書李成中進伏。上曰,不可不改莎,而寒食已過,若待端午,則得不太晩乎?成中曰,何必待端午乎?上曰,然矣。上詣丁字閣,命海春君栐入侍。上曰,卿卽代奠官乎?栐曰,然矣。上曰,卿率咸溪君·夏溪君入來,爲茶禮時內執事,可也。上命兵判入侍,兵曹判書洪象漢進伏。上曰,廣留不來乎?象漢曰,不來矣。上曰,昨下傳敎,廣留似未及知矣。畿伯入侍事,駕前下敎,還宮時歷臨畿營事,駕前下敎,自作門,至敦義門,捧上言事,駕前下敎,上歷臨畿營,時原任大臣入侍事,榻前下敎,畿伯率父老入侍事,榻前下敎,惠堂申晩及富平府使徐敏修入侍事,榻前下敎,兵北使吳一兩日內辭朝事,榻前下敎。李彜章曰,墓所莎草,如是稀疎,而道臣奉審時,有不察之失,當該道臣推考,何如?上曰,依爲之。出擧條判府事兪拓基曰,動駕之餘,聖體不瑕有損。上曰,一樣矣,上曰,庭中入來之民,皆農民,可謂善得來矣。上曰,此是何邑民人乎?京畿監司李宗白曰,高陽·富平之民也。上曰,富平之民,何爲多來乎?宗白曰,爲受移轉,往南漢矣。留守不爲出給,故狼狽而歸矣。上曰,朝家旣已許之,何爲不給耶?象漢曰,廣留以此事上書,蓋道臣則欲使民還納於外倉,留守則必欲捧納於山城,故以此相較矣。上曰,道臣陳其委折,可也。宗白曰,臣名旣入於廣留書中,何敢仰陳,而入侍諸臣,必皆知之矣。上曰,禮判似知之,詳陳,可也。成中曰,廣留非欲不給也。以其辭職之故,似不給矣。仍俯詢大臣諸臣。成中曰,目今民情則誠可悶,而留守之以外倉捧納爲悶,亦不怪矣。畿內還上,旣有勿拘常格之敎,種糧則似不可不給矣。宗白曰,留庫還上,不過豆太,而不可爲種糧,故欲得移轉米者此也。上曰,畿伯所請,予已知之,而廣留書則不見矣。拓基曰,留守所執,不爲非矣,而以今民事,不暇計較還納時事矣,姑爲捧置於外倉,來春分給廣民,則自可還入於南漢矣,若使畿民,還納于山城,其弊誠大矣,民必有不願受者,而今富平之民,猶欲受食,則民情之切急,從可知矣,然臣待罪江都時見之,移轉出給之後,還來本所者,甚少,廣州以朝夕待變重地,除出一萬石亦難矣。判府事李宗城曰,臣之遞歸時,儲置十二萬石矣。今聞十二萬石,僅爲六萬石云,臣歸纔六年矣,以此觀之,則每年減一萬石矣,畿伯卽臣之從弟也。臣何敢一毫挾私而仰陳乎?卽今民事,誠罔措矣。如松坡倉,則庫舍甚大,足可以捧置,而留守之持難,亦不是異事也。上曰,十二萬石之爲六萬石,此乃作錢之故也。宗白曰,聲串倉,則倉舍甚少,實有露積之患,而松坡則足可容之矣。上曰,何可使此時飢民,復上石角乎?象漢曰,若以京倉米劃給則,似好矣。上曰,予念及世孫,輒不覺下淚,而今見飢民,我心之惻怛,殆有甚焉。予若有一毫爲觀瞻之意,則彼蒼實照臨矣。七道宣化堂,則予不可往矣,旣臨此營,而若無實惠,則豈是爲民親臨之意哉?成中曰,以江倉米給之,使富平府使船運則,似好矣。宗城曰,此則誠爲大惠,而目今國儲蕩竭,惠廳僅支一年云,而戶曹則全無所儲云,來頭之憂,亦不可不念矣。上曰,卿言是矣。上曰,高陽民亦不可不某條劃給矣。拓基曰,富平民則今日旣虛還,與他民有別,而高陽則西路民役,雖云煩重,何可一體劃給乎?宗城曰,富平民今日出給,然後可無狼狽之患矣。上曰,江倉有可給之米乎?惠廳堂上申晩曰,江倉亦有之矣。上曰,太陳則亦難矣。晩曰,近則無太陳者矣。上曰,出去卽爲劃給,富平府使亦爲出去,均分於民,可也。上曰,當平府使誰也?宗白曰,徐敏修也。卽徐有良之父也。上曰,如富平民之類,豈不多矣?而今日富平民人,獨蒙此惠,可謂異矣。予之今日則動駕,似若只爲富民,世間事多如此矣,然此亦我孫之助也。今於暮年,欲歸功於三歲兒,予心亦慼矣。上命承旨書之曰,今日特臨畿營,召見畿民,意蓋深矣,而聞富平民人等語,因下敎,欲輸轉米,而往于南漢,留守相持,石角空還,于今目覩,豈拘常格,特令該廳,外倉中準給,以示予恤元元之意,噫,昔高皇謂恭愍王曰,王若愛民,必有王子,予若能體高皇之此意,其能孜孜愛民,豈有臨我孫墓之事乎?然今日少濟一邑之民,非我之惠也。寔我孫之助也。旣無此臨,何以有此擧乎?吁嗟,世祿之臣,豈不若三歲孫之助我今日乎?咨廟堂諸臣,於民事,雖少雖細,其勿悠泛而忽之也。出榻敎上曰,頃者因畿伯所請許施者,其非不顧南漢而然,亦非不知軍餉大縮之故也。今因召問畿民,聞富平民之空還,雖有處分,以此推之,其於十餘邑民人,可謂擧一而三隅反,春事已窮,元元日困,而若是相持,豈特許之意乎?其所相持,不過因捧留屯倉而然,此則擧行之後,從容覆難,其何不可,而莫重下敎者,因此而陳章相持,致此今日之擧,爲山城之意雖美,不遵靜攝中特敎者,宜有申飭,而噫,昔皇朝仁宗皇帝,因楊士奇之請,不問有司而許之,予雖衰耗,豈惜萬石之穀,不恤十餘邑累萬元元乎?廣州留守洪鳳漢,從重推考,已下敎外,諸邑卽爲擧行後啓聞事,分付,出榻敎成中曰,自上殿座後有下敎,而承旨未及入來,推考,何如?上曰,依爲之。出擧條拓基曰,臣方待罪禁衛都提調,以職掌事,敢此仰達矣,嶺南禁衛軍五哨上來,今方入番,而染痛相續,方痛一百二十四名,物故二十名,幾爲一哨半,將臣頃以停番事仰請,則自上以今年異於他年爲敎矣,臣取考前例,則肅廟朝以年凶乏餉,自丙子正月,至丁丑九月停番,其後以癘疫停番,多至四五次,至於庚午,則因特敎停番矣。上曰,盡爲退送,可也。拓基曰,然則已來退送,而未來者,亦令停番,待秋更稟,何如?上曰,依爲之。出擧條成中曰,咸鏡都事李敬玉狀達矣,北道運穀一節,晷刻爲急,而北船數小,初運再運之際,必將延拖,至五六月,嶺南道臣,爲念北民之嗷呵,漕運之遲滯,浦項所屬漕船十四隻及左右沿漕船十二隻,方擬報備局,分定出給,以爲及時裝送之地,其在共濟之道,誠爲多幸,以嶺南漕船,竝與出來北船,而鱗次裝運,則北民顚連之命,庶可及時濟活,嶺南漕船,一體裝載,及期輸送事,令廟堂亟速稟令,分付爲請矣。上曰,依所請,分付,可也。出擧條晩曰,臣與僚堂李成中,有往復事,仰達矣。賑廳發賣,今朔則有姑觀之下敎,故姑爲停止,而近聞民間形勢益艱,市直漸高,不可不一番發賣,而今日則餘日無多,趁來旬前爲之爲宜,敢達。上曰,依爲之。出擧條宗白曰,臣雖不以職名自居,若係民事之切急者,亦何敢不爲陳達乎?數日前大風,楊根郡北倉二千餘石穀物,忽被失火,二十餘間庫舍,一時燒燼,姑竢該郡査報,當有狀聞,而本邑民事,誠爲罔措,不可不及時變通,傍近各邑還穀,依尤甚邑折半加分之例,參酌移轉,以救目前之急,何如?上曰,依爲之。出擧條還宮時御明政殿,成中曰,降輿之時,左右通禮,俱不待令,以致駐輦,事極駭然,竝拿處,何如?上曰,從重推考,可也。出擧條上曰,回還謝恩三使臣,使之入侍,上使海運君槤,副使黃景源,書狀官徐命膺進伏訖,槤曰,官銀事,臣等旣已狀聞,而不可不定奪,故敢達矣。大抵官銀八千兩內,一千六百兩除出,以補公用,而其餘六千四百兩,分給員譯中稍實者,使之買取燕貨,至京買賣,料理取息,以滿八千之數,還償於箕營,而其料理取息,要非二周年,不能辦,故自前例,以二周年定限云,今亦以二周年定行,未知,如何?上曰,備堂之意,何如?象漢曰,令廟堂,稟處,似好矣。上曰,依爲之。出擧條畿營宣化堂依前入處事,榻前下敎。上因爲還內後,諸臣遂以次退出。
上在昌德宮。常參·經筵,以代理停。
李彜章達曰,明日常參,取稟。令曰,停。
李光運達曰,備邊司〈郞廳〉來言,今日賓廳坐起日次,而領議政李天輔,左議政金尙魯,方在胥命中,不得來會云矣,敢達。令曰,知道。
又達曰,大司憲閔遇洙,持平崔台衡在外,趙重明服制,執義韓師直,掌令李河述·李光瀷〈今日〉呈辭,以監察茶時之意,敢達。令曰,知道。
李彜章達曰,今日賓廳日次,旣已頉稟,所當持公事入對,而時無公事,頉稟。令曰,知道。
動駕翌日,大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
大殿·大王大妃殿·中宮殿,朝廷二品以上·六曹口傳問安。答曰,知道。
大王大妃殿·中宮殿,藥房口傳問安。答曰,知道。
藥房都提調兪拓基,提調李益炡,副提調南泰齊啓曰,伏未審夜來,聖體調攝,若何?昨日臨行墓所,冒風勞動,向暮還宮,憊眩之候,不瑕有加,而寢膳之節,亦無所損乎?大王大妃殿氣候,何如?臣等無任區區伏慮,敢來問安。答曰,知道。慈殿氣候差勝後一樣,予則一樣矣。
南泰齊啓曰,先正臣文純公朴世采家,遣承旨致祭事,命下矣。何承旨進去乎?敢稟。傳曰,左副承旨進去。
又啓曰,圃隱鄭夢周墓,遣承旨致祭事,命下矣。何承旨進去乎?敢稟。傳曰,同副承旨進去。
李彜章,以弘文館言達曰,本館下番副校理元仁孫,以親病,陳書徑出,下番闕直,事甚未安,修撰趙曮,副修撰鄭存謙,旣有只推之令,副修撰李世澤,由限已過,竝卽牌招,以爲推移入直之地,何如?令曰,依。
以修撰趙曮,副修撰鄭存謙·李世澤牌不進罷職令旨,令于李彜章曰,竝推考徽旨捧入。
李彜章,以弘文館言達曰,本館下番闕直,事甚未安,修撰趙曮,副修撰鄭存謙,旣有只推之令,更卽牌招入直,何如?
又達曰,修撰趙曮,副修撰鄭存謙牌招事依下,而今已夜深,待明朝出牌之意,敢達。令曰,知道。
又以禮曹言啓曰,來四月初九日宗廟夏享大祭親行事,啓下矣。永寧殿依前例,同日遣大臣行祭事,知悉,何如?傳曰,允。
又以禮曹言啓曰,來四月初九日宗廟夏享大祭親行時,省牲省器,依例以親臨磨鍊擧行乎?敢稟。傳曰,依爲之。
林象元,以義禁府言達曰,江原道三陟府定配罪人鄭趾彦放送事,令旨達下矣。放送之意,分付道臣,何如?令曰,依。
又以禁衛營言啓曰,本營鄕軍,以癘氣停番,而待秋更稟事,筵白蒙允矣。依下敎方立慶尙道五哨軍,雖未準番,卽爲放送,來五月當慶尙道五哨軍,雖已徵召,亦令退番之意,該道監兵使處,分付,何如?傳曰,允。
又以禦營廳從事官,以都提調意啓曰,禁衛營嶺南上番軍,以疢疾及死亡衆多,因本營都提調兪拓基陳稟,未準番者盡爲退送,未來者停番事,下敎矣。卽今本廳立番海西軍,則間有疢疾,方痛二十二名,死亡二名,此與禁營上番軍有間,準番後下送,而五六月兩朔,七八月兩朔上番軍,卽嶺南軍也。嶺南凶荒,疢疾最於諸道,故禁營嶺南軍,旣有停番之命,本廳不可異同,一體停番,待秋更稟,何如?傳曰,允。
全羅監司狀達,興陽等官居金一金等渰死事,令于林象元曰,渰死人等,令本道恤典擧行。
忠淸監司狀曰,公州等官居柳淵基妻崔氏等渰死·燒死事,令于林象元曰,燒死·渰死人等,令本道恤典擧行。
蔡濟恭,以賑恤廳啓曰,依傳敎,富平移轉米七百石,以江倉所在米,旣已出給之意,敢啓。傳曰,知道。
林象元,以禁衛營言啓曰,本營上番軍,因疢氣停番,而待秋更稟事,筵白蒙允矣。卽今上番軍,今月二十六日,竝卽放送,而西營則依例以訓鍊都監砲手,限停番間替代,集春·廣智兩處,則亦以都監軍兵,依前入直,本營則京標下四十名入直,火藥庫則以別破陣,從其番數入直,南別營則兼別破陣六名守直,宮城外別巡邏,則以標下四名,牌將領率,依例擧行,而退番軍方痛不能運動者,令醫官各別救療,待差下送,其中稍歇者,使其同隊軍扶護率去,而亦爲別定將校,持藥物,限鳥嶺護送之意,敢啓。傳曰,允。
以備忘記,〈傳于〉林象元曰,昨日隨駕駕前駕後試才時,閑良鄭光淳六兩三矢入格,李廷柱騎芻四中居首,直赴殿試,駕前金鳳顯,六兩一矢一百五十步,二矢·三矢,俱以百四十步,加資。
吏曹判書申晩書曰,伏以,臣力綿而不可擔重,病痼而難以供劇,不須人言,臣自知之,區區一遞之願,殆甚於縛者之求解,而只緣都政過時,未敢顧他,黽勉蹲仍,居然一朞有餘矣。今則都政亦已過矣,政後長單,雖若政席之故事,臣之所祈祝,唯在於特垂睿照,亟許鞶褫,三告加由之令,寔出意慮之外,臣於是,愕然失圖,惶悶抑塞,不知所以爲喩,顧臣當遞之義,固非一端,念臣魯莽譾劣,百無一能,而濫被洪造,猥玷銓席,世路難平,而臣不能坐鎭,才彦多滯,而臣不能振拔,才疎識蔑,又不足以別賢愚而公取舍,尋常政注之間,不過按簿排比而已。了無一半分可以裨補於平明之新化,則不但臣心之自恧,其有負於我聖上委任之盛任之盛意大矣,居常悚懍,若負重何?今何可淟涊仍據,以益其妨賢之譏乎?此臣之可遞者一也。銓衡之任,世稱權要,非臣拙分所可擬議,而承乏苟充,至三至四,有若非臣則莫可然者,此已有乖於淸明愼揀之政,而邇來居是任者,歷數前後,又未有如臣之久且專者。噫,遲回於睢盱之地,係戀於勢利之場,人忌鬼猜,不顚則仆,臣雖愚闇,未嘗不以此爲戒,縱幸曲荷恩庇,得免大戾,而今若不思斂退,視若固有,則其僨國事而辱聖簡,必將萬無一倖矣,此臣之可遞者二也。臣之素患痰癖之病,已成十數年膏肓,症日益痼,而藥餌爲命,年未全衰,而羸削轉甚,一味凜綴,不能以恒人自處,職事奔走,實無其望,而義分是懼,强疾供仕,本病之外,勞損成祟,精神筋力,凘盡無餘,凡於公務職分所關,殆至當事而遺失,間多因病而廢闕,此何異於駑馬之任重力竭?更無强策之路也。古語云陳力就列,不能者止,今日則其勢,非但不能而已。若不早卸職任,及今調息,則斷無復起爲人之望,決性命饕寵利,臣雖無狀,豈忍爲此?此臣之所可遞者三也。有一於此,尙不可强,況臣兼此三者,其所當遞,不待多言而決矣。且臣觀近日朝臣,或情懇可悶,或衰病難强,輒皆蒙被恩庇,解免職務,我大朝體下之仁,孰不欽誦?若臣者權利不可久冒,病狀無以自力,以情以病,合被均施之澤,此臣所以日夕祈望於天地生成之大造者也。情窮勢極,干冒至此,臣尤死罪,玆敢悉暴肝血,疾聲哀籲,伏乞睿慈,俯垂矜諒,亟許鐫削臣銓任,仍治臣瀆擾之罪,以嚴邦典,以安賤分,公私萬幸,臣無任屛營祈懇之至,謹昧死以聞。答曰,覽書具悉。卿其勿過辭,從速行公
兵曹判書洪象漢上書,伏以,臣書生也,未學軍旅之事,萬不合於司馬之長,故年前猥叨是任也,十違召命,再上辭本,必遞之志,可質神明,而畢竟迫於嚴命,逃遁不得,冒昧承膺,弁髦初心,此雖出於嚴畏分義,而其爲怵惕慙恧,若無所容,不善奉職,自陷大戮,雖荷大朝曲加涵貸,幸免嶺海鈇鉞,而至今追思,餘懍尙存,每一念至,未嘗不膽掉背汗。乃於千萬夢想之外,忽有此中兵特除之命,繼以召牌狎臨,臣誠惝怳驚懼,五內崩隕,寧欲鑽地以入而不可得也。揆以自靖之義,惟期必遞而已。去就與否,元無可論,而適値大朝動駕迫臨,義重陪扈,路阻號籲,他不暇顧,章皇入肅,祗受右符而退,反顧夙志,判作兩截,出處喪矣,廉愧蔑矣,其所以自持者如是,而抗顔臨軍校,猶欲振肅師律,進退驍弁,則人雖不言,獨不愧於心乎?今若以副急暫出,夤緣盤礴,不思自處,則是直一忘廉貪榮之鄙夫耳。臣雖無狀,豈忍爲此?況臣脚患,便成痼疾,鞬櫜趨走,已無其望,而眼眚近又苦劇,照檢文簿,實難自强,雖無本來情地,只此病狀,尤難供劇,玆敢瀝血爲辭,疾聲哀籲於貳極之下。伏乞睿慈,曲垂鑑諒,亟賜遞免,毋曠重務,仍治臣瀆擾之罪,以礪群工,不勝大願,臣無任顒望祈祝之至,謹昧死以聞。答曰,覽書具悉。卿其勿辭,從速行公。
京畿監司李宗白上書,伏以,臣卽伏見廣州留守洪鳳漢書本,一則曰告君不審,二則曰使兩處不虞之備,將至蕩然,至以下手作弊之目,臚列聲罪,殆無餘地,臣誠惝怳懍恧,莫曉其所以也。臣於月前登筵,聖敎俯詢南漢移轉事,臣以秋事苦稍登,可以上納本所仰對,臣所酬酢於重臣者,亦不過如斯。秋事登歉,雖未可知,保障餉儲,旣知其不敷,則固難一切捧留於各邑,而窮民上城之弊,終亦不可以自恤。日昨入對之時,果以待秋還納聲串·松坡兩倉之意,敢又陳稟,伏蒙大朝之兪音矣。所謂聲串屯倉,臣固未嘗目見,而庫舍若狹,則或有露積之例,數朔捧留,到春分糴,實爲便宜。至於松坡倉,則可容數千石,而從前南漢餉穀之未及上城,捧置本倉者,非止一二,臣言豈無所據乎?昨年北漢軍餉之捧留,旣據癸酉之例,非臣之創請,而到今追捉,合前後而爲案,誠非臣意慮之所及也。其所謂諸邑移分之穀,未必盡歸於畿民救飢之資云者,尤極驚訝。苟使移分之穀,或有升合之不及於民者,則守令可重勘也。臣之未及糾察,雖坐於矇然,重臣若果有詳知者,何不明言顯斥,而過去之說,徒致滋惑邪?大抵彼此所爭,自爲公耳。平說事理,固無不可,而緣臣疲劣,致使重臣,過加聲色,尙誰咎哉?噫,爲人臣而告君不審,處藩任而作弊城餉,則是其罪已不容誅,而抑臣尤有萬萬悚恧于中者,以臣孤畸,濫荷聖朝庥覆之殊渥,叨膺重寄,殆及周歲,値此災荒,措劃失宜,上以辜負聖恩,下以僨誤賑事,今雖萬死,將何以塞其罪也?陵園奉審之後,復出監賑,旣有筵稟定奪,而區區廉隅,更不可以職名自居,席藁俟勘,轉動無路,事係賙賑,接應之緊急,亦不無爭以時日者,而一倂寢閣,末由擧行。此時此任,決不可容臣虛縻,玆敢疾聲哀籲。伏乞睿慈,亟令鐫削臣職,仍勘臣罪,俾道務無曠,私分少安,不勝幸甚,臣無任屛營祈懇之至,謹昧死以聞。答曰,覽書具悉。卿其勿辭察任。
副修撰李世澤上書,伏以,臣於日昨直中,猝得急疾,症形非常,若難支吾,幸蒙恩暇,任便治療,罔非天地覆育之仁,惶恐感激,蓋不知報效之所也。忽於此際,得接家信,臣之老父積年沈痼之病,重添近來輪行之症,眞元些陷,氣息綿綴,委頓床褥,飮啖專却,病裏心弱,思臣益切,倩人構書,來促歸見,臣聞此報,方纔散亂,瞻望南雲,直欲奮飛,玆不得不投進短章,忙尋鄕路。伏乞孝理之下,特垂矜憐之恩,亟令鐫削臣所叨職名,俾得歸護病父,以伸至情,千萬幸甚。臣無任涕泣懇祝之至,謹昧死以聞。答曰,覽書具悉。爾其勿辭往護焉。
上在昌德宮。常參·經筵,以代理停。
下直,慶尙左水虞候朴相德。
李光運達曰,明日常參,取稟。令曰,停。
李彜章達曰,大司憲閔遇洙,持平崔台衡在外,趙重明,執義韓師直,掌令李光瀷呈辭,李河述再度呈辭入達,今日以監察茶時之意,敢達。令曰,知道。
大王大妃殿·中宮殿,藥房口傳問安。答曰,知道。
藥房都提調兪拓基,提調李益炡,副提調南泰齊啓曰,伏未審夜來,聖體調攝,若何?憊眩之候,寢膳之節,亦何如?劑入湯劑,當盡於昨日,且有稟定事,今日臣等,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,而湯劑加劑五貼以入,下敎日,入侍宜矣。
以承傳色口傳下敎曰,氣憊後入侍稟達宜矣。
李光運,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
南泰齊達曰,左副承旨兪漢蕭,今日不爲仕進,卽爲牌招,何如?令曰,依。
申思運病,代以金處恭爲假注書。
趙夢麟有頉,代以趙慶輔爲事變假注書。
兪漢蕭啓曰,事變假注書趙慶輔,時無職名,令該曹依例口傳付軍職,冠帶常仕,何如?傳曰,允。
以修撰趙曮,副修撰鄭存謙等,牌不進罷職令旨,令于李光運曰,竝推考徽旨捧入。
李光運,以訓鍊都監言啓曰,禁衛營上番軍兵,因癘氣,今月二十六日竝放送,而西營則以訓鍊都監砲手,限停番間替代,集春·廣智兩營,則亦以都監軍兵,依前入直事,自該營草記允下矣。三處入直,以都監軍兵,今月二十六日爲始,替代入直之意,敢啓。傳曰,知道。
又以兵曹言達曰,景福宮假衛將李明亮,忠翊衛將金鼎大·安處聖,忠壯衛將梁興彬·徐慶運,近得輪疾,差復無期,俱爲呈狀乞遞,宿衛輪番之任,不可暫曠,竝姑改差,何如?令曰,依。
又以義禁府言達曰,卽接月令醫員玄啓祚手本,則時囚罪人趙明鼎,素患關格之症,添劇於處冷之餘,呼吸喘促,水飮不下,精神昏瞀,不省人事,實有頃刻難保之慮云,自前病勢如此,則有保放救療之規,敢此仰稟。令曰,依爲之。
李光運啓曰,今三月二十七日祿都目政事爲之之意,敢啓。傳曰,知道。
副校理李錫祥書曰,伏以,臣於直中,猝得重感,身熱頭〈疼〉肢體如臠,咳嗽兼劇,達夜叫苦,而懿昭墓擧動之命,適下於此際,方在持被,不敢言病,急於陪扈,妄用發散之劑,過開腠理,而諸症頓添於發汗觸風之餘,頑痰乘時作梗,舁還直次,不省四到,幾殊僅甦,汔今累日,尙在人鬼關頭,僚員已於日前,陳病脫直,下番又於再昨,投章徑出。卽今入直,獨臣一人而已,豈敢於此時,復以賤疾,仰干瀆擾,以爲空番之計哉?第目下病狀,不但有汚穢淸禁之憂,亦不無干近時氣之慮,不得倩人構書,疾聲哀籲。伏乞离明,俯垂矜憐,特許鐫遞臣職名,俾得調治,以尋生路,千萬幸甚。答曰,覽書具悉。爾其勿辭,調理察職。
上在昌德宮。常參·經筵,以代理停。
下直,淸城僉使崔宗恒,豐山萬戶韓光濟,潼關僉使金允弘。
李彜章達曰,明日國忌齋戒,再明日正日,常參頉稟。令曰,知道。
李光運達曰,大司憲閔遇洙在外,持平崔台衡服制,趙重明,執義韓師直,掌令李光瀷牌不進,一員未差,今日以監察茶時之意,敢達。令曰,知道。
又達曰,憲府連日監察茶時,諫院許久闕達,俱涉未安,兩司除在外·服制·呈辭受由·陳書入達外,未肅拜不爲行公人員,竝卽牌招,何如?令曰,依。
以執義韓師直,掌令李光瀷,持平趙重明,正言李海重等,牌不進罷職令旨,令于林象元曰,竝推考徽旨捧入。
李彜章達曰,玉堂上下俱空,事甚未安,校理徐命膺,副校理元仁孫,修撰趙·趙曮,副修撰鄭存謙,竝卽牌招,以爲推移入直之地,何如?令曰,依。
以校理徐命膺,修撰趙曮,副修撰鄭存謙牌不進罷職令旨,令于林象元曰,竝推考徽旨捧入。
備忘記,今下弓矢,淸城僉使崔宗恒,潼關〈僉使〉金允弘,豐山萬戶韓光濟處給送。
傳于李彜章曰,編次人使之入來。
李彜章啓曰,編次人使之入來事,命下矣。編次人李喆輔,時無職名,令該曹卽爲口傳付軍職,何如?傳曰,允。
兵曹口傳政事,副司直李喆輔。
李彜章啓曰,編次人李喆輔,依下敎來待矣。傳曰,入侍于宣化門差備。
假注書望,金處恭在外,代以孫萬逸爲假注書。
南泰齊啓曰,假注書孫萬逸,時無職名,依例付軍職,冠帶常仕,何如?傳曰,允。
李彜章,以侍講院言達曰,本院司書李宜馣,自鄕上來云,卽爲牌招察任,何如?令曰,依。
有政。吏批兼判書申晩未出仕,參判趙雲逵病,參議朴相德進,行都承旨南泰齊進。吏批啓,判書申晩未出仕,參判趙雲逵病不來,小臣獨政未安,何以爲之?敢稟。傳曰,只出緊任。又啓曰,玉堂闕員,今當差出,而擬望之人乏少,相避外任竝擬,何如?傳曰,允。又啓曰,濟州牧使今當差出,而擬望之人乏少,他道及同道閫帥竝擬,何如?傳曰,允。
南泰齊,以吏批言啓曰,本曹正郞具壽國,受由過限未上來,依例改差,何如?傳曰,允。
又以吏批言啓曰,年九十婦人,抄啓封爵事,載在法典矣。年九十婦人,別單書入,敢啓。傳曰,知道。又啓曰,高陽郡守金履亨遞付事,命下矣。本曹無相當職窠,依例送西之意,敢啓。傳曰,知道。
又以吏批言啓曰,侍從臣父年七十人,每於歲初,抄啓加資,載在法典,而新有應推恩人,雖非歲首,亦爲抄啓事,曾有定式矣。侍從臣父年七十人,別單書入之意,敢啓。傳曰,知道。
以元仁孫爲副應敎,徐有良爲吏曹佐郞,李埴爲司饔僉正,李潤成爲濟州牧使,金履健爲淳昌郡守,尹東昇爲掌令,李世澤爲獻納,兼執義徐命膺減下。
兵批,行判書洪象漢進,參判吳遂采,參議金相福病,參知李應協病,右副承旨李光運進。李光運,以兵批言啓曰,新除授慶州營將李柱海,旣已未赴任在喪矣,所授加資,依例還收之意,敢啓。傳曰,知道。又啓曰,新除授安興僉使柳惠基呈狀內,素患痰癖之症,觸風添加,旬月之內,萬無起動赴任之望,斯速啓遞云,不可等待其差復,依例罷職,何如?傳曰,允。
以卞景瑞·白尙兌爲忠翊將,金喜聲·金鳳顯爲忠壯將,任載大爲曹司衛將,丁大亨爲景福將,邊柱國爲五衛將,李雲衢爲加里浦僉使,兪惠基·韓淑·任尙謙·吳汝昌·鄭尙堯·韓國雄爲同知,金長萬·權墉·李山斗·南泰觀·李東賓爲僉知,尹彝復爲慶州營將,尹昌東爲翊衛,李喆輔爲知事,順悌君炟爲副摠管,同知單韓聖周,僉知三單,金南瑞·金宗爀·趙國鎭,副司果趙得慶,護軍李河述,司直李克祿·金履亨,副司正李潭·孫萬逸。
李彜章達曰,新除授副應敎元仁孫,卽爲牌招入直,何如?令曰,依。
李光運,以義禁府言達曰,懷德前縣監鄭梡·吳璹,懷仁前縣監李彦濟等,拿問處之事,徽旨達下矣。鄭梡·李彦濟,今方待令於本府,卽爲拿囚,而吳璹下去黃海道白川地云,依例發遣府羅將拿來,何如?令曰,依。
兪漢蕭,以兵曹言達曰,大小奉命之行,所騎驛馬,勿論東西南北,依法典到初驛遞把,而若或越站仍把,則拿問依律嚴處之意,昨春又爲筵稟申明,則其在奉承之道,尤當惕念,而今番京畿前水使,奪符宣傳官所把夫馬,到重林初驛,不爲遞把,仍以越站云,該驛之不卽遞待,宣傳官之故爲仍把,俱極駭然,不可不依法重繩,竝拿問處之,何如?令曰,依。
李光運,以義禁府言達曰,卽接月令醫員李挺玉手本,則保放罪人吳道興,病勢今已向差云,還囚之意,敢達?令曰,知道。
京畿監司李宗白狀啓,以逆壽逆䥃之名,不得墨抹技,使凶逆之名姓,尙在縉紳之錄,莫重奏御之事,矇然不察,惶恐待罪事,傳于南泰齊曰,勿待罪事,回諭。
司諫沈益聖書曰,伏以,臣南邑歸來,災咎行及,數朔之內,再入圓扉,國有大霈,旋蒙宥典,而至今追思,惶愧罙切,病伏郊外,杜門訟愆,不自意薇垣除旨,忽下此際,聞命惝怳,莫省攸措,念臣此職,十餘年屢試僨敗之地,而至若年前所遭,更加一層,僇辱臣身,貽羞臺閣,歲月愈久,悚恧愈深,臣不欲呶呶分疏於事冷之後,而一步臺端,千重鐵壁,迺者以守令署經及本府鞫坐,庚牌儼臨,逃遁不得,冒出副急,繼以動駕有命,不敢言私,章遑趨參於陪扈之列,而顧臣情勢,斷無仍因蹲冒之理。況自經瘴邑,水土所祟,轉成痼疾,痰結喘急,殆同癃廢之人,近日强策,一倍添劇,飮啖全却,貼席委頓,使臣雖無情迹之可言,卽此病狀,萬無可强之勢。伏乞离明,俯垂諒察,亟削臣所帶職名,以安微分,不勝幸甚。臣方自處之不暇,而適於目下,有不容泯默者,玆敢略陳焉。臣家在南門外咫尺之間,餓殍相望,自該部雖種種移瘞,而耳聞目覩,殆無虛日,以此推之,方外可知。噫,昨年穡事之失稔,而甚於辛壬,節屆窮春,民皆顚連,而雨澤愆期,兩麥判歉,萬姓嗷嗷,有若鼎沸,京洛一朔一次之發賣各邑若干空殼之還穀,無異於焦釜之漏水,扶老携幼,散而之四至,或有棄子而鬻妻者,此非但畿甸爲然,八路所同,言念及此,不覺寒心。大朝特軫子視之仁,凡係賑飢恤窮之政,靡不用極,繡衣發遣,陸續相聞,八域含生,孰不仰我聖上爲民之德意,而第多災邑,或不無見漏失望之弊,臣謂八路,均送監賑御史,使之簡其廚傳,巡行列邑,親自檢察,以示警動之意,則朝家有拯救之實效,下民祝仁化之覃及,欲望卽令廟堂,稟處擧行焉。臣無任屛營祈懇之至。答曰,覽書具悉。繡衣之往,聖上處分,豈廟堂之所敢稟處者。況大朝近日,連遣御史,又何更爲煩稟乎?爾其勿辭,從速察職
副應敎元仁孫書曰,伏以,臣頃於直中,得聞臣母病劇之報,方寸煎灼,投章徑出,恭俟譴何,睿度天大,曲加容貸,罰止問備,俾伸情私,臣誠感惶,罔知措躬。忽於千萬夢想之外,伏承東壁移陞之命,今因本館闕直,庚牌辱臨,顧臣所叨,地望之別,責任之重,視前尤異,而先輩之除是職者,雖經術文學,爲世所推,率皆逡巡退讓,則如臣蔑裂,豈敢唐突冒進,不顧濫竽之試也哉?昨冬一出,秪緣感激洪造,以伸叨謝之忱而已。今若有除輒應,不思所以自處,臣心歉愧,固不足言,其奈玷名器羞當世何?反復揣量,堪承無路。且臣母所患,一味沈篤,尙無分減,臣方左右扶將,延醫試藥,目下實無離捨供職之望,玆敢隨詣禁扄之下,疾聲更籲於孝理之下。伏乞离明,俯賜諒察,亟遞臣職,仍治臣罪,以安私分,以便救護,千萬顒祝,臣無任屛營祈懇之至。答曰,覽書具悉。爾其勿辭救護焉。
修撰趙書曰,伏以,臣迹畸釁深,情窮勢蹙,內移以後,又復積犯違傲,惶隕倍切,誅殛是俟,日昨大朝特敎,至嚴且截,仍下義禁府推考,臣聞命震剝,五內失守,益不知置身之所也。不意睿度涵容,罰止例勘,圓扉纔脫,召牌踵臨,在臣義分,惟宜蹶趨承之不暇,而顧臣難冒之義,實是通朝之所共知也。惟彼金華一步,依舊鐵壁千尋,豈可以日月之稍久,遽敢爲僥冒之計哉?仍念臣被參後,館職除旨,殆近十數矣。前後開釋之聖敎,不啻一二矣。惟我大朝所以滌蕩其釁累,拂拭其滓穢,必欲置之於恒人之例者,實曠世殊絶之恩也。臣雖無狀,旣非木石,則寧不知含恩畏義,少變初心,以自免於慢命之誅哉?然而頑然冥然,迷不知改者,誠有甚不得已者存耳。噫,古君子出處,非臣庸陋所敢自擬,而我朝先輩之爲名官者,曷嘗有遭改正之彈,而復爲行公者乎?臣未之聞也。設或有之,必不如臣之所遭也。然則臣何敢創行先輩所不爲之事,以益瀛館之羞恥,以速當世之嗤點也哉?惟是之故,有除輒辭,有牌則違,四年之間,逋命者摠百有奇矣。中間肅命者,僅二遭矣。然而癸酉冬,差尊崇都監執事,禮畢,翌日爲參賀班也。一則甲戌四月,親臨殿講時,特命殿前謝恩也,雖因事會之嚴急,不得已拜命,而不敢以館職行公,則與前等耳,一味撕捱,臣分都虧,罪戾層積,鈇鉞是甘,而猶於再昨冬,被嚴命補嶺邑也,我聖上有所執不爲非之敎,此豈非日月之明,俯燭微諒,而天地之仁,曲軫危悰者耶?臣於蒼黃東出之日,自不覺感激流涕。有以見臣之區區株守,不至於全無所據,而竊仰聖上所以眷遇臣者,迥出尋常,實合於使臣以禮之義也。今若徒恃寵靈,抗顔冒出,以招捐廉蔑義之譏,則是臣自負聖上眷待之恩也。臣之罪又豈可勝言哉?迷見莫回,大防難壞,寧伏違命之誅,不敢爲承膺之計,臣罪至此,尤無所逃,而其情可謂悲且苦矣。況臣昨日蒙宥還家之路,猝得重感,達夜寒戰,肢體如束,頭疼昏眩等症,朝來越添,似涉天行之疾,方在落席涔囈之中,隨詣闕外,亦無其路,其爲惶懍,亦復如何?玆敢略入文字,疾聲哀籲於貳極之下。伏乞离明,俯垂鑑諒,亟削臣職名,仍治臣慢命之罪,以肅朝綱,以安私分,千萬幸甚,臣無任屛營祈懇之至。答曰,覽書具悉。大朝特敎之下,焉敢若是?爾其勿辭,從速察職。
丙子三月二十七日辰時,上御通明殿。編次人入侍時,編次人李喆輔,同副承旨林象元,假注書李潭,記事官權頴·李世演諸臣進伏訖。上曰,御製持入乎?畿營御製有誤處矣,旣曰甲午,則年條有誤矣,精神如此,何事可做乎?忽然有思,故召之矣。仍命編次人,先讀皇壇御製訖。上曰,如有可達處,達之,可也。李喆輔曰,別無可達處矣。上曰,甲午年稱二十三歲者,精神如此,誠可歎也。二十三歲云者,不可不釐正矣。喆輔曰,政院亦趑趄,姑不移模矣。上曰,尹東度,卽尹煌之孫耶?林象元曰,煌之五世孫耳。又命讀懿昭墓親祭文後,上曰,畿營亦有殿牌乎?喆輔曰,有之矣。上曰,宣化堂懸板,似是故判書洪鉉輔之筆,然否?象元曰,然矣。上曰,似是篆字矣。象元曰,然矣。以次退出。
上在昌德宮。常參·經筵,以代理停。
貞禧王后忌辰齋戒。
李光運達曰,大司憲閔遇洙在外,執義韓師直,掌令李光瀷呈辭,尹東昇未肅拜,持平趙重明呈辭,崔台衡服制,今日以監察茶時之意,敢達。令曰,知道。又達曰,領敦寧趙載浩箚子到院,而國忌齋戒留院之意,敢達。令曰,入之。
南泰齊達曰,右承旨李彜章,今日不爲仕進,卽爲牌招,何如?令曰,依。
又以達曰,校理徐命膺,修撰趙曮,副修撰鄭存謙,旣有只推之令,修撰趙書批已下,竝卽牌招,以爲推移入直之地,何如?令曰,依。
以校理徐命膺,修撰趙,副修撰鄭存謙,牌不進罷職令旨,令于林象元曰,日再違召,事體寒心,只推,更卽牌招。
以校理徐命膺,修撰趙曮·趙,副修撰鄭存謙等,牌不進罷職令旨,令于李彜章曰,推考徽旨捧入。
南泰齊啓曰,藥房都提調兪拓基,副提調南泰齊,有稟定事,來詣請對矣。傳曰,入侍于世子宮差備。
傳于南泰齊曰,御史·儒臣來待,頃以於義宮·龍洞宮兩處事,入侍時稟達之意,有所下敎矣,亦令入來。
南泰齊啓曰,淮陽釐正御史李最中,刑曹參判曺命采,依下敎來待矣。傳曰,入侍于世子宮差備。
假注書望,李潭有頉,代朴志源爲假注書,趙慶輔有頉,代金龍翰爲事變假注書。
傳于林象元曰,受誓戒明政殿爲之,騎曹侍衛,以酌獻時侍衛爲之,摠府侍衛,今番受點人爲之,問安及留院承旨仍。
南泰齊,以吏曹言啓曰,太廟夏享大祭親行時,許多諸執事,當以侍從塡差矣。前銜中時無職名人員,令該曹卽爲口傳付軍職,何如?傳曰,允。
蔡濟恭,以戶曹言達曰,依令旨,領敦寧趙載浩,自去十二月,至今三月,合三朔相職時祿俸,令倉官,更爲輸送于本家,則以爲,旣遞本職,雖承更輸送之令,不敢冒受,不勝惶悚云,祿俸又不領受,何以爲之?敢稟。令曰,令倉官更爲輸送。
林象元,以禮曹言啓曰,來四月初九日宗廟夏享大祭親行事,啓下矣。王世子亞獻之禮,依例磨鍊擧行乎?敢稟。傳曰,置之。
以全羅監司閔百祥狀達,四月朔進上物種中,秀魚卵限內不得封進,惶恐待罪事,令于林象元曰,勿待罪事,回諭。
領敦寧趙載浩箚曰,伏以,數昨,猥上辭本,幸蒙大朝曲察,得解重擔,卽移閒局,聖恩罔極,感泣無地,其在分義,宜謝新命,而顧臣本疾之外,重以他症,三朔彌留,尙未撤席,蠢動無路,因循至今,此固已萬萬惶悚,而日前大朝動駕之時,又未免闕禮,論其辜犯,難逃常憲。仍伏念臣雖在閒地,忝係崇秩,而旣痼之疾,無望復完,凡於步履拜跪之節,有難自强,已成廢物,勿論公私,人事都絶,全廢常分,罪戾徒積,病中悚蹙,無時可已,只自悼其命窮也。玆陳自引之忱,仰瀆离明之下。伏乞睿慈,亟降威罰,以勵群工,以安賤分,千萬幸甚。答曰,覽箚具悉卿懇。以疾未參,其何所傷?卿須安心勿辭焉。
丙子三月二十八日午時,上御崇文堂。藥房提調請對,秋曹堂上關東御史同爲入侍時,都提調兪拓基,副提調南泰齊,刑曹參判曺命采,御史李最中,假注書李潭,記事官權頴·李世演,諸臣以次進伏訖。泰齊曰,儒臣有入侍之命,而元仁孫親病受由,李錫祥以病出直,症近時令,趙曮家,有拘忌之疾,俱不得入來,趙·鄭存謙·徐命膺,竝牌不進,不得入侍之意,敢達。上曰,違牌三玉堂,更爲牌招入直,可也。拓基曰,聖候連在靜攝之中,今番大祭,則使之攝行,何如?上曰,當觀勢爲之,而旱災如此,此爲可悶也。毅皇殉國之日,予行三日素,而氣不大損,亦可怪也。拓基曰,臣等未及聞知,不得仰請開素,今雖後時,下情猶不勝懍迫矣。上曰,今若不參,則秋享當爲躬參矣。拓基曰,秋涼則涼意稍生,猶勝於夏享之躬臨矣。上曰,湯劑實無效,而若不服,則氣尤憊矣。拓基曰,氣候如此,則湯劑尤不可不進御矣。泰齊曰,臣曾見日記,甲申年間,今領府事臣金在魯,請攝行大祭,而以爲聖情如以不參爲觖然,則一由北神門參朔祭云矣,今亦一參朔祭,而大祭則命攝,似好矣。拓基曰,都承旨所達之言誠好矣。靜攝之中,一參朔祭,亦爲悶迫,而朔祭則比大祭,儀節稍殺,時刻亦晩,故臣等敢有所達。今番誓戒,先命攝行,千萬伏望。上曰,予於近日事,元無固必之意,當量筋力而爲之矣。拓基曰,聖上旣以觀勢爲敎,臣等雖不敢更爲仰請,而誓戒則姑先攝行,千萬伏望。上曰,寧親行誓戒,而大祭則欲觀勢爲之矣。拓基曰,親行誓戒之後,若又躬參大祭,則連爲親行,豈不悶迫乎?上曰,此則不然矣,予豈以誓戒之親行,必欲參大祭乎?毋論誓戒·大祭,惟當觀氣候之如何。可爲則爲之,不可爲則不爲,孰謂予誠淺而不參也?拓基曰,殿下出天之誠孝,群下孰不欽仰,而兩次親臨,誠爲悶迫,而旣有觀勢之敎,故臣等雖不敢力爭,其間加進湯劑,千萬伏望。上曰,湯劑豈有效乎?上曰,旱風如此,春牟尙未發穗耶?拓基曰,今若過數日不雨,則將無可望云矣。上曰,禁衛軍頃已退番矣,御營軍亦爲退番云乎?拓基曰,御營廳亦草記停退云矣。上曰,近日停法講,故雖時或召見儒臣,而不曰召對晝講者,蓋以先朝丁酉以後不行故也。先朝所不行之事,予不欲創行,故近日雖不開筵,而儒臣之連爲闕直,極爲非矣。今日牌不進玉堂三人,竝禁推,可也。命承旨書之曰,特敎之下,其涉寒心,今日違牌儒臣,竝禁推,過一朔後勘律,而所謂過一朔,豈指一日乎?以此亦爲分付。出榻敎上曰,大臣先退,可也。上曰,秋官進伏。上曰,下該曹者,其已問之乎?命采曰,一則於義宮婢,二則龍洞宮奴,而一人則其名斗芳,一人卽宮奴處入接人安世光者,實非宮奴矣,臣先問宮婢則以爲,上年六月釀酒時,作醋未及盡賣,今乃見捉云矣。上曰,今則犯禁者無之乎?命采曰,今亦有之矣。上曰,今番所捉,果是醋乎?命采曰。然矣,醋與酒分別易矣。安世晉所捉之器,有白酒之痕,明是舊時盛酒之器矣。斗江所捉,果是空器,而宣傳官之言,以爲始捉時分明有酒臭,臣亦見之,果有若干酒臭。若以此三介論之,則斗芳所捉之器,最近於酒矣。上曰,然則今雖處分,不可直以本律斷之矣。上曰,今猶有酒,誠怪異矣。命采曰,大酒家則無之矣。上曰,泥醉酗酒者則無之乎?命采曰,無之矣。近日所捉,不過中甕小缸之屬矣。上曰,如此之類,反爲獲利矣。上曰,法之初,莫不有怨言,而酒禁則自初無怨言矣。命采曰,無依者最蒙利矣,如雇立軍之類,雖有若干所得,輒歸於酒債,今則無此弊矣。上曰,御史往外方見之,果有效乎?最中曰,外方之民,莫不頌祝聖德矣。還上受去之時,在前則太半歸於酒價矣,今則無此弊,民莫不攢祝矣。命采曰,近間則道路之間,亦無鬪鬨之患,亦豈非酒禁之效耶?上曰,今番所捉酒缸之酒臭,果何如?命采曰,若存若無矣。上曰,都下無曲子乎?命采曰,醴酒亦入曲子,故若干有之矣。上曰,旱風連吹,牟麥又將失稔,民事誠罔措矣。命采曰,臣方待〈罪〉備堂,以民事敢有所達矣,目今賑恤,固是國之大政,而嗣歲之憂,尤有大矣。殿下臨御以後,如審理使·審恤使,皆爲發送,而獨不遣勸農使矣,簡其騶從,而專爲播種下送,則必有實效矣。上曰,勸農使在漢文時乎?命采曰,臣待罪海西時,文化農民,得勸農使印信於起墾之時,以納,故上送禮曹矣。篆蹟宛然,雖以此觀之,朝宗朝亦必有之矣。上曰,旱災如此,雖勸農使,亦將奈何?上命承旨書之曰,禁酒之後,潛自犯法,必有此等處,故爲先於義·龍洞宮,令宣傳官摘奸矣。於義宮被捉者,以宣傳官所奏聽之,非酒可知,今聞秋官所奏,其醋無疑,分揀當該句管中官,果酒也,則宜用家長之律,而元犯旣已分揀,今雖參酌,此後摘奸時若被捉,以本律施行。龍洞宮奴世光,則酒器已非渠之物,而以所奏推之,舊酒器可知,而禁令歲翻之後,其尙惜滌,令秋曹決杖一百後放送。宮奴斗芳,臨摘奸,蒼黃洗酒器而被捉,已涉殊常,而當初被捉時,酒臭亦狼目,而秋曹査問時,尙有餘臭云,而假托醋缸,尤涉狡詐,然只執其臭,不捉眞贓,雖難施以本律,亦不可尋常決杖,巨濟府勿限年定配。當該句管中官元犯,旣不施本律,其宜參酌,施以告身三等之律,勿揀赦典。當該行首宮奴,唐津縣徒二年定配。出榻敎上曰,諸承旨入侍。出榻敎上曰,宰臣先退,可也。左承旨蔡濟恭,右承旨李彜章,左副承旨兪漢蕭,同副承旨林象元,以次進伏訖。上曰,俄者曺命采,以勸農使發遣事,有所陳請,此等事當與大臣相議,而相臣不在,誰可與議者乎?予甚慨然矣。昔年故相臣李頤命,聞躬臨之敎,卽日入城矣。今之大臣,承此下敎,而不爲入來,予雖欲躬臨,其可往果川囹圄乎?縣獄待命,始於李光佐,其前則無之矣,考之政院日記,可知矣。光佐之每事,皆以爲非,而此事則獨效之,予則笑之矣。君上之嚴敎,異於遭彈矣。當初起鬧者誰也?李彦衡上書後,領相曰,李彦衡論金漢喆,其疏不可不一覽云矣。予入而見之,果是黨人也。其時直請處分,可也。金相度上書,過屢日後,左相忽地撕捱,殆同夢覺者然,畢境以辭氣二字,歸於予,予於其時,豈有一毫辭氣乎?此則雖問諸更漏軍士,必不以予爲非矣,此非大臣逡巡江郊之時矣,口告眞殿時,右承旨亦入侍矣,予於其時諭元良曰,汝知不齒搢訷乎?我國無庶人之規云矣。大臣於後入侍,若以爲李彦衡·金相度非矣,而古人亦曰開此荊棘云云,則予豈不聽乎?大臣事君以實,可也,左承旨前以偕來出去,左相之言云何?濟恭曰,左相以爲,今於白首之年,以護黨,見疑於君父,衷情未暴,此爲痛心云矣。上曰,其心未暴云者,不是異事,而謂之黨則非也。濟恭曰,大臣又以爲,去就與領相差異云矣。上曰,何謂也?濟恭曰,以爲領相則衷情已白,而左相則衷情未暴云矣。上曰,予初無彼此之事矣。上命諸承旨上言後,命承旨書之曰,今覽蔡命五上言,蔡以恒之樹忠,果若上言,何漏於今番?下該曹,詳考後,登對時,稟處。出榻敎上曰,今番上言,誤抄甚,當該中官,越俸一等。出榻敎上曰,今番上言中一張,卽原平君爕子李厚忠上言也。其母以王玄孫,年過七十云,令該曹一依前敎,食物題給。出榻敎上曰,上言中一張,卽以和協房放賣田畓事也。渠若有直該房,其當手本,此必受嗾道掌輩,而有此上言者,分付內需司,此等之弊嚴飭。出榻敎上曰,今覽明萬鏡上言,頃者下敎,旣已詳備,則明昇之孫,豈爲向化人?分付本道,卽令頉下,明哥姓本,以西蜀懸註,意蓋不忘本,而今欲更之,此則非也。若更忽頉事,一體分付。出榻敎上曰,頃者臨寧嬪廟時,有下敎者,嬪只有一庶弟,而尙不調用,令該曹待闋服,相當窠卽爲調用。出榻敎以羅三萬妻李召史上言,上曰,非徒勿施,下該曹從重科治。出榻敎上曰,入侍之當次之承旨外,竝先退,可也。上命御史,讀書啓至半。上曰,豈有如此之備局公事乎?此亦請囑之事也。辛未年間,爲舊官鄭樸,金城唐姓民人,呈備局題辭,堂上姓名,注書出去,卽爲問啓,可也。上曰,簸揚之物,何以處之乎?最中曰,臣於下去之時,欲盡爲燒火矣,更思之,則雖曰空殼,累千石之一時付火,殆近於暴盡天物,別爲封置於外庫而來矣。上曰,淮陽空殼,幾何?最中曰,元數五千石內,空殼爲四千石矣。上曰,金城則幾何?最中曰,元數四千石內,空殼爲一千石矣。上曰,比淮陽可謂全無矣。上曰,勒捧春糴,而推治座首之道臣,誰也?最中曰,尹得和也。上曰,此人生存乎?彜章曰,生存矣。上曰,此則雖趙明履,猶不爲矣。備堂之公事,道臣之關子,可謂一樣矣。最中曰,金城殺獄,明白無疑,而臣於初次下去時,猶未詳知,故或慮有一毫冤枉,不爲論啓矣。今番下去後,尤爲詳知,故敢此陳達,而以喪杖,打殺人命之後,又歸罪於其弟者,尤爲無據矣。上曰,李明運尙在鐵原耶?最中曰,已遞矣。上曰,設幕而不見,可謂無狀矣。殺獄甚重,檢官手自撫之,然後可知其堅硬與柔軟矣。上曰,金城殺獄,淮陽何爲初檢耶?最中曰,金城前縣令李奎明,受由上京,故淮陽以兼官,爲初檢矣。上曰,金城縣令沈錪誰也?彝章曰,故校理泰賢之子也。上曰,道臣卽勸農使而監司實難盡察矣。俄者曺命采之言,是矣。最中曰,守令若善擇久任,則勝於勸農使之發送,而亦有其效矣。上曰,還上分給,予皆親爲之矣,樞密院鎖之久矣,大臣雖在,必令有司堂上爲之,予亦行有司堂上事矣。上曰,頃者富平人,已受去云耶?彜章曰,盡爲受去云矣。上曰,予旣若此,廣留亦應出給矣。上命承旨書之曰,今覽釐正御史書啓,事之寒心,莫此爲甚。未及充塡者,令道臣次次折米充塡。今聞御史所奏,此外諸邑,亦有皮雜穀多者云,此則令道臣從便折米,淮·金兩邑,不可徒守折半留庫之法,留庫中三分之二,特許加分,其空殼,均給民人,以飼農牛後,竝蕩滌事,分付。當該監色,令道臣加刑一次後,道內定配。噫,世間豈有春糴之事?而金城窮春勒捧,曾所無聞者。備局之許題,道臣之推治,或涉不察,或涉矇然,當該備堂,其時道臣竝罷職,初捧金化縣令沈銶,令該府處之,末梢準捧人,今已作故,勿論。噫,又聞御使所奏,所經處乏種子,尙有不耕處云,又聞道臣之意,關東徒守常例,民何耕作?所請亦不過關東,則尤甚邑折半,之次邑三分之一,稍實邑五分之一加分,依狀請施行事,令備局卽爲分付。出榻敎上曰,噫,外方飭給種子,況東郊部民金泰邦等上言,下賑廳,助其種子。出榻敎上曰,殺人檢驗,何等重也?而今覽御史書啓,金城元犯李汗貴,殺人無疑,而以强弱不同,其雖用賂謀免,初檢官任珣,所犯旣重。今覽農記代捧記,儱侗已判,不足非也,而亦不可不問,以此令該府添問目更問。覆檢官李明運之設幕相望,一任其欺,張皇下語,其涉無狀。噫,檢狀柔軟堅硬,何等詳審處,而若是泛泛乎?其旣泛泛結語,亦何張皇,以此推之?汗貴之用賂於陪吏者,必是與聞而然。噫,明運,以年少武弁,將至閫帥望者,而若是無狀,若無御史,漢高三章之法,將不施於汗貴,令該府從重勘處。當該道臣,明運之報,若是張皇,檢狀旣無堅硬,雖若子産之見欺於圉人,不可無飭,從重推考。汗貴卽爲親問,結案以啓。出榻敎最中曰,永平守禦屯田八十餘結,在於北面,其稅每卜一斗五升,又有藁草·生熟麻·網席等物加徵,一卜所納,少不下二斗五升,故民不敢耕食。至於荒廢,依戶曹納稅,以每卜一斗定式,而使本邑收捧上納,則土無空閑,民有聊賴矣。民人等遮馬呼訴,故使之今春起耕,亦以歸奏民情之意,言及以來,令廟堂,稟處,何如?上曰,事涉駭然,而今聞所奏,監官輩所爲,其涉無狀,非今斯今,雖難一例懲治,不可一任付諸此輩之手,御史旣承君命,以當奏勸農云,此正孔聖所云民無信不立者也。依所奏,此後一依稅大同例,自本官捧納,可也。出擧條最中曰,臣聞關東道臣之言,賑穀加請,旣已狀聞云,目今賑政,萬分時急,特施其請,何如?上曰,令備局,稟處。出擧條最中曰,還上空殼與正實,摠計庫儲都數,而載錄於書啓中矣。各衙門名目區別,令道臣從容分別懸錄,何如?上曰,依爲之。出擧條最中曰,永平東面赤木里,與加平接界,而本邑辛甘菜·山芥菜進上,使本面,免其稅役,而供進矣。中年加平監色輩,稱以本郡元田數作,越在於赤木標內,打量執卜,年年增加,至於十餘里之廣,其時守令,不甚爭執,居民旣貢進上之役,又當加平之稅,一田兩稅,不能支堪,以竹臺刻永平地三字看之,非加平之地,而爲永平之地者,明矣,令本道査實,俾無疊稅之患,何如?上曰,聞甚駭然,令備局問于道臣,卽爲稟處。出擧條諸臣遂以次退出。
上在昌德宮。常參·經筵,以代理停。
辰時,日有右珥。
貞禧王后忌辰。
李彜章達曰,睿候方在調攝中,平復間常參頉稟。令曰,知道。
兪漢蕭達曰,備邊司郞廳來言,今日賓廳坐起日次,而領議政李天輔,左議政金尙魯,方在胥命中,頉稟。令曰,知道。
南泰齋達曰,今日賓廳坐起,旣已頉稟,所當持公事入對,而國忌正日頉稟。令曰,知道。
李光運達曰,大司憲閔遇洙在外,執義韓師直,掌令李光瀷呈辭,尹東昇未肅拜,持平趙重明呈辭,崔台衡服制,今日以監察茶時之意,敢達。令曰,知道。
兪漢蕭,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之〈之〉意,敢啓。傳
上在昌德宮。常參·經筵,以代理停。
李光運達曰,大司憲閔遇洙在外,執義韓師直,掌令尹東昇牌不進,李光瀷式暇,持平趙重明牌不進,崔台衡服制,今日以監察茶時之意,敢達。令曰,知道。
又達曰,憲府連日監察茶時,諫院許久闕達,俱涉未安,兩司除在外·服制·式暇外,未肅拜,不爲行公人員,竝卽牌招,何如?令曰,依。
以執義韓師直,掌令尹東昇,持平趙重明,司諫沈益聖,正言李重海等,牌不進罷職令旨。令于李光運曰,竝推考徽旨捧入。
備忘記,傳于兪漢蕭曰,今下弓矢,阿山萬戶康廷圭處,給送。
以別雲劍望單子,傳于李光運曰,以之次人爲之。
〈以〉寶劍單子,傳于兪漢蕭曰,以之次人爲之。
林象元,以弘文館言達曰,本館下番闕直,事甚未安,副應敎元仁孫,副校理李錫祥,由限已過,修撰趙儼,旣有只推之令,竝卽牌招,以爲推移入直之地,何如?令曰,依。
以副校理李錫祥,修撰趙儼牌不進罷職令旨,令于李彛章曰,推考徽旨捧入。
南泰齊啓曰,今番京外上言八十四張內,六十六張,分下各該司,南部李召史上言,依傳敎下秋曹,從重科治,北部金樂行,東部李厚忠上言,旣仍特敎許施,竝還給本家,公州禹徵坤,茂州張振翼上言,依傳敎考稟次,自本院今方擧行,猥濫十三張,啓字爻周次,還入之意,敢啓。傳曰,知道。
趙賢逵在外,代任觀周爲假注書。
兪漢蕭啓曰,假注書任觀周,時無職名,令該曹依例付軍職,冠帶常仕,何如?傳曰,允。
以承傳色口傳下敎曰,莫重時刻差遲,當該中官二人,從重推考。
傳于李光運曰,正時內旣行誓戒,中官推考,置之。
李光運,以兵曹言達曰,去三月朔各廳堂下武臣等試射,連因有故,今已逾月,不得爲之〈之〉意,敢達。令曰,知道。
又以兵曹言達曰,景福宮假衛將丁大亨,病伏鄕外,不得上來云,輪番之任,不可久曠,今姑改差,何如?令曰,依。
兪漢蕭以訓鍊都監言啓曰,新造旗麾祭,今月初二日子時,放砲大吹打,設行於三淸洞之意,敢啓。傳曰,知道。
李光運以義禁府言達曰,淸安前縣監張涉拿問嚴處事,徽旨達下矣。張涉以前任公州營將,未及上來云,依例發遣府書吏,交代後拿來,何如?令曰,依。
李彛章以成均館官員,以同知館事,行大司成意言達曰,今三月初三日儒生課試,今月內無故日退行事,曾已達下矣。大提學未差,今月已盡,不得設行之意,敢達。令曰,知道。
京畿監司狀達,宗廟薦新辛甘菜,時未産出,限內不得封進,惶恐待罪事,令于李彛章曰,勿待罪事,回諭。
李彛章達曰,卽者輔德尹學東,以親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
輔德尹學東書曰,伏以,臣於直中,卽接家信,老母素患痰眩之症,重添於昨日風氣之乖常,寒熱交作,頭疼咳喘,達夜失睡,氣息凜綴,諸般症形,展轉有加。而臣無他兄弟,藥餌調將之節,非臣一身,無人看護,急報踵至,按住不得。玆敢投陳短章,徑出禁門,伏乞离明,俯垂諒察,亟遞臣見帶之職,以便救護,仍治臣擅離之罪,以肅朝綱,千萬幸甚。答曰,覽書具悉。爾其勿辭,救護母病。
領議政李天輔書曰,伏以,臣戴人臣不可冒之罪名,承人臣不敢聞之辭敎,跼高蹴厚,求死無地,進伏城外,仰請嚴誅。而蒼黃棲屑,疾病添劇,內而塊積宿症,衝亘胸腹,外而風寒時氣,侵襲榮衛,其始發也。狂叫亂號,若將頃刻隕絶,而及其寒熱迭作,精神昏瞀,不省身在何地,痛在何處?向者史官臨宣令旨,而左右扶將,終不成拜跪,數行書達,且倩傍人,臣罪至此,實合萬戮。而卽伏聞日昨,大朝筵中下敎,又極嚴截,臣撫心悲泣,益罔知所措。噫,臣之向來罪負,可勝言哉?身登筵席,旣失力爭,追上一箚,反涉後言,爲人臣不誠不直如此,宜不容一日不伏王章,而聖度包容,曲全性命,惟其當死不死,故天降之疾,使之少贖其罪也歟,是亦命也。官職去就,固不暇更煩崇聽,而連承非常之嚴敎,僵臥床笫,竝與金吾待罪,而至今闕焉。嗚呼,此何人哉?一縷未泯之前,若蒙快賜處分,則雖死之日,猶生之年,臣獲聞筵敎最晩,而病思昏憒,今始瀝血申籲於貳極之下,伏乞俯加諒察,將臣至哀至苦之情事,轉達聖聰,亟命攸司,按臣本罪及違命之罪,以嚴邦憲,以勵臣分,不勝大願。以手書答曰,覽書具悉卿懇。前諭已悉余志,復何多諭?然以余不敏,不能仰體聖心,致煩聖念,向以聖敎諭卿,而一日二日,卿尙無造朝之意,余心悶鬱之外,又極悚惶。卿旣承向者大朝傳敎之後,尤不必如是,卿須安心勿辭,其卽入來,仰副聖意,於余心其幸當,如何?須諒須諒。
吏曹判書申晩書,伏以臣,叨竊匪據,今已一朞有餘,再經大政,又是銓官瓜限,許久行政,醜拙畢露,强策供劇,病狀益痼,敢於日前,悉暴肝膈之懇,仰冀矜許之恩,此實非三告例讓之比。而及承睿批,不惟不準所請,乃反諭以勿辭行公,臣於是,一倍惶悶,罔知攸措,直欲逃遁而不可得也。噫,以臣之菲才簿識,値今日世道時勢,妄欲周旋於權衡重任者,其爲不自量,甚矣。只緣分義是懼,辭避無路,經年盤礴,隨處瘡疣,終無以仰塞委任之萬一,眞所謂已試而蔑效者也。權要之地,決難久冒,狗馬之疾,無望自力,顧今爲臣之計,一遞之外,更無他道,此臣所以連章祈免,不避煩瀆之誅也。且臣病狀一味沈淹之中,又値近日風氣甚惡,觸冒非細,感傷忒重,本症痰癖,乘時闖作,種種諸症,罔非危惡。而最是胸脅如刺,疼不可忍,勺水不下,晝夜叫苦,雜試藥餌,少無其效,僵臥床席,不省四倒。此際伏聞太廟親享,期日漸迫,親臨誓戒,只隔一宵,臣見差執事,當讀誓文,而顧此病勢,萬無蠢動之路。將未免以預差陞實替行,虧分廢禮,罪合萬殞。玆敢略具文字,冒伸哀籲,伏乞睿慈,俯垂矜諒,亟令鐫削臣職,重勘臣罪。仍許安意調息,俾尋生路,千萬至祝。答曰,覽書具悉。卿其勿辭,調理行公。
禮曹參判李台重〈書〉曰,伏以,臣一疾支離,浹朔沈淹,日昨大朝動駕郊外,臣偃息京輦,旣不得趨參陪班,又未能迎送路左,虧分闕禮,罪合萬殞,陳章訟愆,亦涉煩猥,祗自泯伏兢惕矣。迺者以本職,例差大祭時禮儀使,預差受戒在卽,實差意外有故,臣當替陞,臣旣冒承見職,則居其職而行其職事,常分也。臣又因是而隨諸臣之後,得近耿光,則亦臣大幸也,大榮也。固當竭蹶駿奔之不暇,而顧臣所患喘症,最妨趨走,雖房闥之間,少有跬步之勞,則輒復添劇,哮喘如鉅,頭目暈施,氣火又隨而逆升,卽地昏倒,全不省事。以此病狀,若欲忍死强進,實有顚仆法筵,汚穢肅淸之列之慮。玆不得不冒死哀籲於貳極之下,伏乞离明,察臣病重實狀,將臣所帶春曹貳卿之任,特許遞改,俾免臨時狼狽之患,千萬幸甚。答曰,覽書具悉。卿其勿辭,調理察職。
全羅監司閔百祥書,伏以,邦慶荐臻,縟儀載擧,臣民蹈抃,中外惟均,第臣於月前因右沿邑宰聯報,以大同停退事,有所申請,而未蒙準許,伏地惶悶,入春以來,飢困轉劇,邑牒民訴,萬分遑急。故卽發監賑之行,歷遍列邑,審察民間,景色比臣秋巡時,擧皆變形,至如咸·務·康·海南等地,則一倍愁痛,無土白給之類。雖蒙聖朝賑救之澤,庶有回蘇之望,而所謂有土民人,聞臣之來,無不傾城盡邑,塡擁街路,丐其生活,臣採問其委折,則皆以爲,昨年近海之地,初因大水沈沒,末被蟬蟲侵蝕,沃土上田,無一粒所收。故名曰有土者,秋無䃫石,勢與飢民,無甚異同,而特以有土之故,旣不入於白給賙賑之中,又從以責兩稅,困督危迫,反不如無土之差安省事者云云。臣以兩稅事體嚴重,不可以年凶而有所容貰之意,反覆開諭,則民人等又以爲,今年貧富俱困,買賣路絶,間有抱文券而餓死者,民力旣竭於身布。又盡於田稅,至於大同則斗數又多,辦出尤無其望,惟願少寬數月之限,待秋成備納,則庶蒙安保而可謀農作之方云。臣細察其面貌氣色,則焦顔黃䤋,可想其濱危之狀,周覽田疇,政是三月東作,而墾土絶少,其種糧俱絶,更無餘力,不待廉察而可知矣。噫,國之所恃而爲本者,卽有土之民也。若於此時,竝督許多正穀,責出全賦,則弱者散而之四,强者窮而爲盜,仍以廢農,作爲道殣,勢所必至,臣未知來頭穀生於何地,而賦出於何民乎?臣用是憂遑,罔知所以爲計,此際伏見邸報,則自大朝特軫嶺南民情,有尤甚邑大同折半停退之令,臣於是蹶然驚起,北望欣躍,俾沿邑數萬生靈,庶幾有息肩全保之圖矣。大抵臣所按道內,參以見聞,較諸嶺左,雖有差間,而至若右沿六七邑,水災之外,所被蟬蟲,爲害酷烈,實是他邑所無之災,若無別樣優假之典,則實無收拾之望。兼之以癘疫日熾,病者輒死,絶戶陳土,在在皆然,與其强其不可爲,使民逃散而不得準捧,不若預量民力而出其令,使之安於納稅,而民國俱利也。臣非敢據隣藩例,輒事煩瀆,而第伏念,沿邑民事,反有急於嶺南,而獨未蒙均施之澤,則在湖民,恐不無向隅之嘆。且數朔半賦之停,在朝家無所損,在小民不啻若解倒懸而注涸轍矣。臣旣受命,分憂於千里之遠,目覩遑遑危汲之形,而徒以瀆擾爲懼,一向泯默,則是負聖朝委寄之重,而重得罪於小民也。玆不得不據實陳章於貳極之下,伏願离明,特垂矜察,下詢廟堂,本道咸平·務安·靈巖·康津·海南·珍島等六邑乙亥條大同,限秋成許令折半停退,俾寬窮海一分民力,千萬幸甚。答曰,覽書具悉。書辭令廟堂,稟處。
丙子四月初一日四更一點,上具遠遊冠·絳紗袍,自賓陽門至明政殿,親臨受誓戒入侍時,都承旨南泰齊,左承旨蔡濟恭,右承旨李彛章,左副承旨兪漢蕭,右副承旨李光運,同副承旨林象元,假注書孫萬逸·任觀周,記事官權穎·李世演以次進伏訖。獻官以下先後四拜。禮畢後。上曰,承旨率宣傳官二員入侍。出傳敎騎馬二匹立之事。出榻敎上命禮房承旨讀祭報府,李彛章承命讀之後,上還入大內。諸臣以次退出。
上在昌德宮。常參·經筵,以代理停。
下直,白峙僉使李源,阿山萬戶康廷圭,龍津萬戶李時英。
大王大妃殿·中宮殿,藥房口傳問安。答曰,知道。
藥房副提調臣南泰齊啓曰,喜雨通宵,伏未審此時,聖體調攝,若何?親臨誓戒,侵曉還內,憊眩之候,寢膳之節,亦若何?前劑入湯劑,當盡於昨日,臣今日率諸御醫入診,詳察聖候,議定繼進當否爲宜,大王大妃殿氣候,若何?臣不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,湯劑五貼加劑以入,下敎日入侍宜矣。
傳于李彛章曰,承旨盡爲製進,翰注·玉堂·春坊·騎省堂郞,只入直製進,韻則押民字。
傳于兪漢蕭曰,入直扈衛別將及內禁衛將·局別將·將官·哨官着天翼,待令于靑陽門。
備忘記,傳于兪漢蕭曰,今日入直將官內三廳,武兼試射時,守門將李元輝,柳葉箭貫一中,邊二中,都居首,邊將待闕除授。
又傳于曰,守門將李元輝,邊將待闕除授,而以善窠擬差。
令于李光運曰,莫重公事,誤誻達字,當該中官,從重推考。
孫萬逸有頉,代尹景祖爲假注書。
兪漢蕭以兵曹言達曰,卽接一所巡將牒報,則去月二十六日夜,李有煥稱名人,白衣犯夜,故管牌執捉,則或稱別監,或稱傔從,而別監二人,來到欲奪,突入本廳,擧措悖慢,而不得任自處置,犯夜人則依更數治罪矣。再昨管牌入闕受牌時,別監輩扶曳頭髮,裂破衣冠,昨日柱木領納時,又爲毆打,流血狼藉云,事極驚駭,依新頒節目,令該曹嚴處,何如?令曰,依。
假注書尹冕東書達,臣敬奉手書,往諭于興仁門外議政府領議政李天輔所住處,則以爲,臣病旣濱危,情又未暴,敢以數行文字,仰陳血懇,竊庶幾睿鑑之俯燭衷曲。而不意史官臨傳手札,寶墨璀璨,光動村廬,辭旨委曲諄切,有非負罪賤臣所敢承當者,奉讀未半,仰塞崩迫,益不知所措。臣之本來罪釁,固合萬戮,而卽今病狀,一味奄奄,去死無幾,咫尺都門,猶不能致身金吾,更請威命,則顧何可仰首論去就乎?惶憫震越,惟願鈇鉞之遄加而已云矣,敢達。答曰,知道。
上在昌德宮。常參·經筵,以代理停。
下直,呂島萬戶李尙洽,幕嶺萬戶裵漢柱。
林象元達曰,大司憲閔遇洙在外,執義韓師直,掌令李光瀷·尹東昇,持平趙重明呈辭,崔台衡服制,今日以監察茶時之意,敢達。令曰,知道。
林象元以都摠府言啓曰,今日入直內三廳,武兼禁軍及軍兵等中日習射,請出標信。傳曰,知道。
李彛章以宗簿寺言達曰,卽接宗親府移文,則司饔副提調行河淸守壕,昨日監膳罷後,朔問安單子,旣書入啓之後,不爲承批,無端直出云,事極驚駭。行河淸守壕,從重推考,以懲日後,何如?令曰,依。
李彛章以弘文館言達曰,本館上番副應敎臣元仁孫,議諡合諡事,今日奉常寺,晝仕出去之意,敢達。令曰,知道。
傳于李彛章曰,當科次弘文提學牌招。
李彛章啓曰,弘文提學鄭翬良,承牌入來矣。傳曰,左承旨入侍。
假注書尹景祖在外,代以尹光國爲假注書。
李彛章啓曰,假注書尹光國,時無職名,依例令該曹付軍職,冠帶常仕,何如?傳曰,允。
林象元以兵曹言達曰,卽接尙衣院牒報,則昨日人定後,本院西邊宮墻外,有一女人,如癡如狂,越墻入來,故仍爲執捉拘置云,莫重禁省,女人之踰墻夜入,萬萬驚駭,爲先令攸司囚禁,嚴査定罪,何如?令曰,依。
又以兵曹言達曰,去夜尙衣院西邊宮墻女人踰越處,定將校摘奸,則樟木蓋板全無,以致使人踰越之境,事極駭然。令紫門監卽速高築之意,分付,何如?令曰,依。
又以兵曹言達曰,去夜因尙衣院牒報,踰越宮墻女人,令攸司嚴査定罪事,纔已草記矣。近來巡邏不嚴,致有此無前之事,極爲驚駭。字內軍門別巡邏,當該牌將及捕校等,竝決棍汰去,此後各軍門及捕廳巡邏等事,別爲嚴飭之意,分付,何如?令曰,依。
丙子四月初三日未時,上御函仁亭,弘文提學科次入侍時,弘文提學鄭翬良,左承旨蔡濟恭,假注書任觀周,記事官權穎,記事官李世演,以次進伏訖。上命承旨讀詩券,蔡濟恭承命讀訖。上曰,提學考券?上曰,今番則皆具體格矣。鄭翬良曰,比前命製差勝矣。上曰,注書誰耶?濟恭曰,任觀周。上曰,元字行列有幾人乎?濟恭曰,有二人矣。上曰,元字下行,卽任筵·任邁耶?濟恭曰,然矣。上曰,十韻難於四韻律耶?翬良曰,四韻律格,難於十韻律矣。翬良曰,此詩句,此代耦,甚不精矣。上曰,昔年徐有良之祖命淵入侍時,有軍士着戰巾,武弁着冠,似無妨云,此言甚忠厚,此代耦亦無妨矣。上曰,觀其文可知其人矣。翬良曰,然矣。提學盡考編次後,上坼封。上曰,任觀周果爲三下矣。上曰,居首文學洪良漢虎皮一令,之次副應敎元仁孫紙三卷筆五枝墨三笏,同副承旨林象元紙二卷筆四枝墨二笏,校理鄭尙淳紙二卷筆三枝墨二笏,都承旨南泰齊,左承旨蔡濟恭,右承旨李彛章,左副承旨兪漢蕭,參知李應協,兵曹佐郞崔,檢閱李世演,假注書孫萬逸·任觀周紙二卷筆三枝墨一笏,右副承旨李光運,待敎權穎,說書金應淳,假注書尹冕東紙一卷筆二枝墨一笏賜給。出擧條而以御筆親書于諸詩券下。翬良曰,諸臣受寶墨。此乃曾前罕有之盛典,爲諸臣永世之寶矣。上曰,使臣今日入來乎?濟恭曰,明日入來矣。上曰,承旨書之。上曰,冬至使疋緞貂皮,下戶曹。出傳敎上曰,謝恩使,來後兩年,似連有之矣。翬良曰,然矣。上曰,水漕幾處入來乎?翬良曰,只二邑入來矣。上曰,徐有良之父,從近似見之矣,而果何處見之耶?濟恭曰,向日畿營入侍矣。上曰,其人,何如?翬良曰,爲人甚剛明,爲治甚精詳矣。濟恭曰,素有治聲,臣亦聞知矣。翬良曰,上年冬,有四忠祠營建時物力,令該曹考例擧行之命矣。取考曹中謄錄,則無所載見,試問於禮曹,則丙午年,因大臣陳達,都監用餘材木,自都監直爲輸送,而該曹則別無擧行之事,此外前例,則三臣書院修改時,自本曹因傳敎輸送三同木矣。而新建與重修,事力懸殊,三同木劃給,似不可爲可據之例,而聞方始役,在近日自朝家,宜有從優顧助之道,故敢此仰達。上曰,令備局參酌劃給,可也。翬良曰,大臣今方在外,備局覆奏似遲滯,今若自上特爲處分則,似好矣。上曰,然則戶曹錢三百兩,兵曹木五同,惠廳米一百石,劃給,可也。出擧條翬良曰,卽接內司所報,則儲慶宮廣州三峯山柴場劃屬之意,自本曹草記,允下矣。今此柴場,曾在萬曆三十九年賜與於義昌君,故前日義昌君房田畓區處,移屬壽進宮,安興君家兩處矣。本司草記辭緣如此,自臣曹不敢擅便,何以爲之?上曰,旣已移屬於兩處則置之,可也。出擧條上命注書召戶判,更爲入侍,臣承命出閤外,與戶判偕爲進伏。上曰,米一石價折幾許耶?翬良曰,戶曹則一石價四兩,惠廳則一石價六兩矣。上曰,注書持諸詩券出去,可也。諸臣以次退出。
上在昌德宮。常參·經筵,以代理停。
夜五更,流星出河鼓星下,入西方天際,狀如拳,尾長五六尺許,色白。
兪漢蕭達曰,大司憲閔遇洙在外,執義韓師直,掌令李光瀷呈辭,尹東昇未肅拜呈辭,持平趙重明呈辭,崔台衡服制,今日以監察茶時之意,敢達。令曰,知道。
李彛章達曰,今日包伊萬戶姜繼聖下直單子入啓之後,未及肅謝之時,事極駭然,推考警責,何如?令曰,依。
南泰齊達曰,右副承旨李光運,今日不爲仕進,牌招,何如?令曰,依。
事變假注書尹冕東有頉,代以李普溫爲事變假注書。
兪漢蕭啓曰,事變假注書李普溫,時無職名,令該曹依例付軍職,冠帶常仕,何如?傳曰,允。
傳于兪漢蕭曰,八道句管堂上,使之入來。
傳于林象元曰,儒臣持詩傳第十卷,先爲入侍。
假注書任觀周有頉,代以李仁培爲假注書。
林象元以禮曹言啓曰,宗廟夏享大祭親行時,王世子亞獻之禮,旣命置之,出還宮時,王世子闕門外祗迎之節,何以爲之?而出還宮,亦以何殿何門磨鍊乎?敢稟。傳曰,置之。
令曰,承旨入對。
兪漢蕭以義禁府言達曰,咸鏡監司牀達,府回達公事判付內,緣坐罪人與他罪犯,事體不輕,則旣已充軍,不可置之。況其罪與前罪有異,拿問處之事達下矣。穩城前府使柳謇,時在三水府小農堡鎭配所,依例發遣書吏拿來,何如?令曰,依。
左議政金尙魯上疏曰,伏以,臣負此死罪,千死而猶有餘矣,萬死而猶有餘矣。唯我殿下,天地於臣,父母於臣,寬金木而袵席之,收雷霆而薰沐之,渥海恩山,臣之此生,何以酬報?然而溫諭鄭重,藹然若陽春,而臣不敢進,嚴敎荐降,肅乎如鈇鉞,而臣不敢進,遠屈近臣,罪在昧分,而臣不敢進,槍頭外圄,罪在方命,而臣不敢進,如非猖狂失性,全不識君臣大義,則其所以不敢進者,誠亦至悲矣。卽伏聞昨日筵中,以臣之胥命縣獄,下敎又截嚴,臣心愈益震隕,臣罪愈益深重,到玆地頭。若又嚴畏囁嚅,終無一言而死,死將不瞑,敢效古人獄中上書之義,垂涕以陳之,不肖如臣,立于朝二十餘年,有百其罪,無一可稱。而唯是本末已綻,頭顱已判,殿下未嘗以黨臣視臣也。臣今位之極而年之衰,行且病而死矣。雖甚無狀,顧瞻何爲,而忍能負君父而護黨人哉?只緣臣事殿下,萬萬不忠,向來一箚,遽然以心術而受疑,前後所被聖敎,罔非人臣之極罪。而日月赫臨之下,區區本情,尙不得一半分昭暴。嗚呼,此臣之命也。果使臣不耐黨心,倡爲浮議,自欺之不足,以至欺天,自誤之不足,以至誤人,則跡其心,何如也?斷其罪,何如也?其心之未見白,旣若是,則其罪之不可赦,固自如也。雖荷聖度涵覆,至于今視息,而生亦爲罪人,死亦爲罪人而已。更以何面目,自立於天下乎?曩臣以庸下之姿而叨不稱之仕,以畸危之蹤而當至艱之會,身與世寡合,心與事相舛,伴食憒憒,隨衆伈伈,樸愚堪愧,齟齬可笑,居中書首尾五載,匡君德者,何事?贊國政者,何事?兼之以年來衰朽甚,精力日以不逮,疾病日以難醫,忽忽無生人意久矣。以此精力,以此疾病,未可以數歲期,前席之陳懇乞骸,寔出於一摑肝血矣。假使臣無此死罪,旣退而又復進焉,則是前日之辭謾也。臣而謾君,何所不爲?儻殿下察臣罪之終難曲貰,念王章之終難久屈,下臣司敗,議之以法,則誅殛流蔡,臣當唯命,不然而謂臣以簪履舊物,許臣以終身放廢,則耕樵飮啄,臣當隨分,又不然而不罪不放,羈縻而迫督之,以强其所不可强,則惟有死耳。五內崩潰,聲不暇緩,席藁悲泣,尤增死罪。臣無任戰灼懍慄之至,謹昧死以聞。批答在筵說中
丙子四月初四日申時,上御崇文堂。命儒臣上下番,持詩傳第十卷,先爲入侍。又命八道句管堂上同爲入侍,右副承旨兪漢蕭,假注書尹光國,記事官權穎·李世演,副應敎元仁孫,校理鄭尙淳,先爲入侍進伏訖。傳曰,今番宗廟大祭時,往來皆由仁政門,而乘轎當於仁政殿西庭,以此分付儀曹。出榻敎上命注書尹光國,持傳旨出給政院。上命注書尹光國出去,句管堂上先來者,與之偕入,未及來者,亦令來達。關西句管堂上兵曹判書洪象漢,嶺南句管堂上禮曹判書李成中,北道句管堂上行司直李喆輔,嶺東句管堂上右尹申晦,海西句管堂上司直韓翼謩入侍伏訖。注書尹光國達曰,句管堂上申晩·元景夏·李台重,病不進矣。上命元仁孫,讀詩傳周頌淸廟之什,讀至豐年章,爲酒爲醴,烝畀祖妣。上曰,古者酒醴各有其名,以此觀之,不可以酒之無而醴亦隨之無也。亦不可以醴之有而酒亦隨之有也。予恐後來酒醴之稱,或相混而無別也。上仍問象漢曰,禁酒之令,民今便之耶?聞閭巷街市之間,無詬辱爭鬪之事云,信乎?象漢曰,自禁酒以後,秋曹及京兆,爭訟永息,箠笞無所施,幾至乎刑措不用,此蓋禁酒之速效也。上曰,然而尙多以酒犯禁,現捉相繼,此無乃乘其有禁,貪於榷沽之利而然歟?平日業飮者,終不能斷絶其嗜欲而然耶?象漢曰,臣亦聞江上之賣酒者,載酒於船,沿泝上下而沽之者有之矣。上曰,甚矣。豈不寒心哉?上命鄭尙淳,讀詩悶予小子什訖。又命兪漢蕭,讀魯頌自駉至泮水。上曰,古聖云,成王之賜,伯禽之受俱非也。以詩觀之,魯用禮樂,蓋僭矣,僭則猶或强矣。旣不能强,終又失之於弱,吁亦怪矣。象漢曰,齊魯同時立國,而規模初旣微弱,故當其報政之日,太公已料其弊之至於衰削矣。上曰,然矣。上又命尹光國讀閟宮。上曰,聞其讀書聲,蓋平日多讀可知,且下褒奬之音。象漢曰,蓋其讀書之聲甚熟,可知其平日爛讀,如誦已言也。向來科作,蓋亦挽近以來所未見,而至今播諸人口,如此之人,所宜有留心之道矣。喆輔曰,此注書,數十年能文之士,多讀多作,無出其右矣。上曰,然耶?命誦他章。光國曰,臣實無成誦之篇,特敎之下,不勝惶悚之至。上曰,然則汝之柑製所作,須誦之。象漢曰,已過三年,渠豈能記之?命誦數句而止。上仍下詢以汝年五十有幾。光國曰,五十有六矣。上曰,此已出六品矣。象漢曰,以其年則雖出六,而未及分館,故爲注書矣。上笑曰,所謂分館無期,汝將坐過六十,將若之何?上命權穎讀商頌,至玄鳥章。上曰,此雖經傳所載之語,玄鳥之言,理涉荒誕,而尙有勝於履巨跡之說耶?象漢曰,陰陽二氣之理,或有氣化者,或有形化者,此蓋氣化之類也。近者亦有成夢井爲名者矣。上曰,夢井緣何有是名耶?仁孫曰,其父母各居千里之遠,相於夢中,交感井邊,彌月生男,故名曰夢井矣。又命世演讀殷武章。上曰,此與其叔彛章之聲,酷似也。上曰,兩儒臣各陳其文義,可也。仁孫曰,周武·成·康之日,靖四方者,乃所以式刑文王之故也。是以古人云,遵先王之法而過者,未之有也。又曰,欲法堯·舜,當法祖宗,殿下遇今年,親享皇壇,又於三月十九日,率斥和人子孫,躬行望拜禮。又命入侍,製下御製,臣於其時,亦廁陪列矣。唯殿下尊周之大義,在廷臣僚,孰不欽誦?彼人之入中國,不過百有餘年,而聞今中原滿·漢之分,已蕩然無限,至於我邦,則雖兒童婦女,亦皆知彼人之爲異類,而謂不可以同中國,則此莫非我孝廟寧考明義理嚴華夷之功德也。其在今日繼述兩聖未盡之志事者,都係殿下一身矣。臣伏見孝廟昔年下敎中有曰,漢武勝於文帝,此可見聖祖含冤憤痛之意也。伏願殿下則每仰念孝廟處瀋辛苦之狀,臣等則每存三學士被拘忍憤之志,則是豈非體聖祖遺志之道也。上曰,昔管仲謂齊桓公曰,願公無忘在莒,臣無忘巾車者,正類此也。噫,今日中原,不過百年之間,滿漢之別,蕩無界限,以此推之,黃河之淸,亦將無期矣,當與草木同腐矣。噫,胡無百年,自古有說,而胡元代謝,終符其說,至於乾隆,過百年已久,元順·乾隆,優劣,何如?仁孫曰,元順亦非大無道之君,而特以天命之已訖而亡矣。上曰,乾隆之淫于盤遊,其於五子之歌,無可言者,特以外飾之故,尙能支存耶?象漢曰,外飾,桀·紂猶爲之,此豈爲半分可捄於底亡之端,而蓋以天命之未改而然矣。上曰,然矣。仁孫曰,人君之日用動靜,不出於敬之一字,是以周公作文王篇,進於成王,專以敬之一字爲戒,下則勉上以天之不可不敬,上則或恐有忽於事天以敬,上下交勉之道,亦不越於敬之一字矣。且記曰,毋不敬,如此著經之訓,所當體念矣。上曰,所達好矣。詩傳一部書,罔非敬也。故魯頌終之曰,思無邪者,亦豈非敬之之意耶?仁孫曰,自載芟至良耜,乃是豳頌,書云,民惟邦本,本固邦寧,固本之道,民農最重,然而廈氊遠於蔀屋,聖上非不欲曲爲軫念,而生民疾苦,何由上達乎?是以皇明太祖·高皇帝,聞民疾苦,卽書諸紙,佩之衣纓,以備不忘,故帝之衣纓,常纍纍云矣。昨年旣大侵,今春又旱儉,方以爲慮矣。今幸得雨,目前麥事,稍有登熟之漸,是甚爲幸。而舊儲已罄,食新尙遠,此時恤民之政,尤宜各別講確矣。臣頃於朝參,敢以一實字,有所仰陳矣。今日諸備堂入侍,民事政宜講究矣。如令行實政之言,無歸於文具,則此豈徒小臣之幸?卽八路生靈之福也。上曰,所達好矣。再昨得雨,雖欲志喜,予不作詩之故,令諸臣作喜雨詩矣。上曰,備局卽古之樞密院也。今則玉署門雖開,而樞密之門長鎖,玉署之門不開,是其君不過爲不講學之主而已。樞密之門不開,則其可爲民乎?其可爲國乎?吾之兩臂,從此病矣。仍下敎曰,儒臣聞此敎,又將厭直於玉署耶?尙淳曰,上番旣以尊周之義仰達,而臣亦頃於兩次登筵,進講匪風下泉,已以修攘二字,有所仰陳矣。雖以酌詩言之,武王以於鑠之師,遵養時晦,時旣純熙之後,始以一戎衣而天下大定,卽今天時人事,雖未屬河淸之期,而殿下若於修攘二字,終始奮勵,則從今以往,亦豈無可爲之時乎?上曰,予年之至六十三,亦非自期,能見河淸,又何可期乎?尙淳曰,大德必得其壽,殿下如以修攘之政爲心,而益復勉之以自强,則見河之淸,自有其時矣。上曰,予雖年過六十,而尙無作人之效,每覽詩雅周王壽考,何不作人之句?實多自歉之意,大德之必壽,予何敢當乎?且近日則方寸之中,欲有所營爲,而精神每患不及,心所思慮,輒復忘了,年心俱衰,奈何?常談曰志氣衰憊,是皆衰憊之致也。前者李德壽言,齊景公每欲久視長年,頤神養精,至於感牛山之落暉,而終享遐算,予聞而笑之矣。到今思之,吾恐爲齊景所笑也。仁孫曰,不必如是下敎也。堯·舜以大聖之故,又享大德之壽,堯·舜之道無他,孝悌而已。惟我殿下孝悌之心,夫豈下堯·舜,而亦豈無大德之壽乎?向者昭鑑纂輯時,臣以郞廳仕進,每於弁卷之綸音,痛迫弸中,尙此呑咽矣。惟我東朝至慈至愛之德,景廟至友之心,終能揄揚於天下後世者,乃是殿下孝悌之德,此可克配堯·舜矣。上曰,然乎?從此梟獍之無,未可期矣。仁孫曰,兩聖至德之揄揚,專由於殿下孝悌之心矣。上曰,昭鑑前,無此文字矣。此後可無梟獍乎?仁孫曰,雖彼梟獍,自干天誅,顧何損於我殿下至孝至悌之德乎?象漢曰,自强不息,乃天之道,而人君體天之工,亦無過此,殿下體天之治,非不勉於自强二字,而猶以志氣之向衰爲憂,志氣雖衰,苟以志帥氣,則氣未嘗不從,古聖云,志者氣之帥也。殿下如果益勵志氣,奮發振作,則庶政之修擧,百工之允釐,皆從恁地上做將去也。臣願聖上,毋曰志氣之向衰,而猶患自强之不能自勉也。上曰,重臣之言是矣。喆輔曰,殿下每以自强爲治,故雖以近效言之,百司之官,夙夜奔走,竭力奉公者,罔非殿下自强率下之傚也。儒臣所達,與兵判所奏,十分切實矣。仁孫曰,殿下今日政,當振勵奮發之會矣。方今閭巷之間,飢莩顚連,朝廷之上,私慾橫流,自上若不奮勵,則顧何能爲此世道乎?上曰,雖無領事,予欲爲元良開法講,而難於振作,未果頻接矣。然而予若不於此着念,則民將誰賴?凡於八路民事之所關,予欲周察而曲施之矣。上曰,南北漢,卽朝廷之猗角,而近聞舊儲殆空,極爲寒心。象漢曰,誠如上敎矣。莫重軍餉,徒擁虛簿,至於不可收拾,實非細憂矣。喆輔曰,是所謂百年所蓄,一朝散之,豈不惜哉?上曰,不知者,指彼均廳,謂我私儲,此又無儲,則國將如之何?此有所儲,猶可波及於他矣。喆輔曰,雖以戶曹言之,米穀不足之用,每每稱貸於惠廳矣。象漢曰,均是國儲,而經費不足之數,互相推移,則均廳卽度支,度支卽均廳矣。上曰,然矣。上曰,南漢所儲,散在民而不捧者,若是夥然。故今番懿昭墓回路,入畿營,發米京倉,給富平民,而今番一雨,麥似有年,但成熟之期尙遠,其間民事,思之焦惶。象漢曰,誠如上敎矣。臣今日適見畿伯,則以爲,今番得雨之後,畿甸麥事,庶幾有望矣。上曰,北道農形,何如云耶?喆輔曰,雨後消息,未及得聞,而其前所聞,實多驚慘之報,田米一斗,價至百錢,而亦不得買,且以道臣狀報及私書見之,民事之惶惶汲汲,實有朝夕難支之慮。且令請得賑穀,如數往哺,殆同焦釜之勺水,而北民無祿,船運且敗,風連不利,無一船來泊者云,民事誠不勝其沓沓矣。象漢曰,向者以北伯鏡城巡到之狀見之,其時民事一時爲急,而難於請穀,不能早自變通,而狀請稍晩,不無後時之慮矣。上曰,誠如騎判之言矣。北伯蓋弱矣。方今八路皆歉,到處請賑,賑穀許施,雖未料其如數優得,而其在道臣之道,不計朝廷之聽不聽,及時多請宜矣。而不此之爲,道臣之事誠弱矣。然而予豈不念?傳曰,頃者北伯所請,已非濫也。而本道運穀臭載者,至於七百石之多,此則道臣自當竭心區處,而其於南穀之臭載,又至二千七百八十石,仲夏不遠,而及今不爲區劃,則何以繼賑?思之及此,不覺寒心。噫,嶺南形勢,豈不顧也?而爲王者,亦豈忍北民之顚於丘壑乎?自備局,分付嶺南,卽爲依數代運後狀聞,亦令咸鏡都事一體督運。出榻敎上曰,李彛章嘗言曰,北道還穀之不能如數捧置,作一謬規,早晩民必受其弊矣。今果然也。諸臣起伏達曰,北路飢荒,民將盡劉,聖上之軫念區劃,至此之勤,誠不勝感激之至矣。
申晦啓曰,關西御史李最中,陳達道臣賑穀加請之意,有令備局,稟處之命,而頃日筵中,已因道臣狀請,特下傳敎,劃給五千石矣。御史則未及知之,而有此陳稟故敢達。上曰,此擧條置之,可也。傳曰,頃因畿伯所奏,關東還上留庫中加分,一依京畿例擧行事,下敎,而又聞御史所奏,莫料畿甸加分之實數,意或不足於此,有所區劃,今聞備堂之奏,乃覺在上者之忘了,而御史之未及知其處分而奏也。尤甚之次,雖不錯了,至於稍實,多寡懸殊,豈施惠于東民之意乎?追後擧條勿施,以初下敎擧行事,令備局卽爲分付道臣。出榻敎上笑曰,元仁孫云,高皇帝慮其忘了,書繫衣纓云矣,其言是矣。吾若如此,似不忘此也。
成中曰,今番雨霈,嶺南麥事,必有蘇枯登熟之望,而聞飢民採食麥根,田主不能禁止,米一包價至數十兩,而亦不得買之云矣。
翼謩曰,海西則秋牟不多耕,太半春牟,而今番雨後,亦必善爲立苗,從今以後,連有雨澤,則大有登豐之望。而大抵未雨之前,人心遑遑,市上米價,一倍踊貴,聞得雨之後,人心少安,市價稍勝云矣。
象漢啓曰,全羅左水營事,不可尋常視之,故敢此仰達矣。正月兩戰船一時燒燼,曾未幾何?城中所在軍器,又皆燒燼。而前後失火之時,無一人致傷者,其故爲縱火,明白無疑。水使請罪虞候,統制使請罪水使,此是廟堂所可,稟處者,非臣所敢陳達。而今此燒燼之變,明是奸民所爲,若卽不摘發嚴處,則外方此等之變,無以懲戢,請申勅道帥臣,使之各別譏捕,期於肆得罪人,而順天營將,乃是地方討捕使,限一朔不得譏捕,則拿問重勘,斷不可已,若過限則令道臣卽爲狀聞,何如?上曰,依爲之。出擧條上曰,兵判所達誠得體,而奸民若怨其官長,欲其生事,故爲縱火,則以不能譏捕,而罪罷其官,亦豈非適中奸民之意耶?且思之,此非但毆逐官長而已。不可無深憂矣。諸臣皆曰,此則過慮矣。象漢曰,李養重蓋欲當官盡職,政涉嚴苛,民頗苦之云,此不過奸民怨苦之心,故欲生事而然也。上曰,李養重似淳實,而恐不及任時倜也。此則順天營將,當申勅施罰,而軍器戰船,盡至燒火,而其間故縱之情跡奸僞,尙未現捉,則水使之左右爪牙,豈曰得其人乎?
象漢曰,又有稟定事故仰達矣。前僉使李百齡,自是可用之武弁,而年前因意外事被罪,雖蒙敍命,而當初處分,旣出特敎,則銓曹不敢循例檢擬,故敢此仰達矣。上曰,其罪卽,何事?象漢曰,事生椒島,乃漂胡事也。上曰,此與申思彦差異,循例調用,可也。上曰,李億齡,誰也?象漢曰,栢齡之弟也。上曰,其弟差勝矣。上曰,洪泰斗,何如?象漢曰,以其長處言之,則似簡精矣。上曰,靈城前言具鼎煥至孝云,其父,誰也?諸臣皆曰,鼎煥之父,有狂易之疾,只以具生稱之,人不知其名矣。上曰,曺允成可惜矣。諸臣皆曰,上敎誠然矣。上曰,詩云,赳赳武夫,予見關西之人,蓋多赳赳者矣。象漢曰,頃者內試射賞賜時,駕後別哨之賜給,不足於戰服之次,渠輩云加得十匹,則無戰服之類,可以裁服矣。上曰,然則加賜之。象漢曰,古人云,恩欲歸己,怨將誰歸?今臣如以面承榻敎,私自加賜,則卽犯古人恩歸己之戒,若自上特爲賜給則好矣。上曰,卿言是矣。上曰,前者駕前顯勝於駕後矣。今則駕後反勝於駕前,而禁軍尙多有赳赳之氣,但其所乘之馬甚劣,此後則有頉,卽令渠納馬,健其騎乘,亦爲修攘之一道也。象漢曰,七百禁軍中,非官馬者,今亦三百餘矣。上曰,都監步兵,似有勝於禁軍矣。象漢曰,騎步用處,各有其地矣。上曰,騎芻之馬,必用駕前後所乘,果耶?象漢曰,海西別驍衛之馬,蓋第一於騎芻之乘矣。上曰,予嘗謂北道六鎭之軍馬,猶可合於前驅而當一面矣。頃見渭原武弁一人,眞所謂健兒矣。今番武科以除講之故,鄕武亦似多爲之矣。至於北道,則金重玉·趙昌來之特除,蓋前後罕有之事耶?諸臣皆曰,聖上蓋欲慰悅北路,故此數人所被恩除,在前稀有矣。上曰,八道求仕之武弁,何道最多?象漢曰,西北居多,兩南及湖西亦次之,而窠窄人多,隨才選調,使無怨言,蓋極難矣。上曰,嶺南·湖南風土民俗,孰勝孰負?象漢曰,嶺南多朴實,湖南過於通明,至於民風善惡淳澆,別無此勝於彼者,郡邑弊瘼,到處皆有矣。
成中啓曰,日前懿昭墓親臨時,以莎草事,多有下敎,何以爲之?上曰,枯損處罅隙,姑播莎種,更觀來頭而爲之,可也。又啓曰,本曹各祭月令單子懸註字樣,或大或小,全無意義,似當釐正矣。上曰,勿爲細註,竝以大字書之,且書上行,可也。以上擧條,不出擧條傳曰,懿昭墓近處各司位田竝許給守護軍事,命下,而或有尙不擧行處,事體寒心,而非徒下敎,追惟往日,豈若是吝惜?令該曹另勅各司,其令卽爲擧行。出擧條
成中啓曰,蔡命祐上言事,考其事蹟,且聞右尹申晦之言,蔡以恒之名節,不可無褒贈之典,故敢此仰達矣。晦曰,蔡以恒之被虜與斥和之事,實昭載故相臣金壽恒遺集中矣。上命仁孫取來其文集,使讀其碣文。上大加稱賞曰,禮判所達褒贈之不可無者宜矣。傳曰,樹忠奬節,王者之先務,旣褒三學士,豈遺其中之一?而覽上言,令該曹考奏矣。今聞所奏,又覽故相金壽恒文集,與文正公金尙憲,文忠公曺漢英,守節往回一也。以此推之,可謂倖免殉節之三學士也。三人入燕一也。生還一也。其在表忠奬節之道,亦豈闕一?而因其嶺南韋布,知者鮮而今番遺漏,誠可謂國之大欠典,若無命承宣讀上言之事,豈知其忠之若是炳然?亦豈知文正·文忠文集中記實之若是詳備乎?噫,蔡以恒,以咸昌韋布,能樹大節,贈祭之典,豈後兩臣?特贈亞卿,遣禮官致祭,其奉祀孫,令該曹特爲錄用。出榻敎
成中啓曰,臣適見本曹回啓謄錄所載,則有奇異特絶之事,今因言端,敢此仰達。信川人金重憲,年少有膂力善射御,文筆亦優,居常慷慨有志,不事産業。戊申春,適過靑州,聞其日賊魁獜佐,殺兵使據城叛,重憲欲得近賊魁而擊殺之,詐稱願從賊魁,使拜階下,不許陞堂。翌日渠自陞堂,言於賊魁曰,吾亦兩班,欲聯坐云。賊魁疑之,搜其懷,果得利劍,於是結縳酷刑,究問根脚,重憲終不言其姓名。但以義理罵賊不已,遂被殺,始重憲之死,賊魁見其戶牌,但稱其爲海西人。牧使趙彦臣,得其囊中所齎舊文狀,知其姓名爲金重憲,廉撫御史,狀請査問海西,然後始詳其居住本末,重憲以鄕曲武夫,一時過客,旣無官守之責,亦無軍旅之寄,而奮身於豹虎劍戟之中,必欲殺賊而報國,向使其計得成,則不待安竹之捷,賊已潰散矣。其忠勇節義,至今令人凜凜髮豎,而其時該曹,只請贈職,不許旌閭者,誠是欠典。況贈職亦遷延未擧行,旌表之典,若謂無助於世敎則已矣。不然,何可闕之於此等忠義之士耶?臣意金重憲特爲堂上贈職,仍命旌閭,似好矣。上曰,依當初禮曹回啓,贈職以堂上正三品,以擧行特爲旌閭,其子孫令該曹錄用。出擧條
諸臣達曰,伏願殿下,以自强二字,終始自勉,日夕無忽,振勵奮發,卽臣等之望也。上曰,予亦豈不欲勉勵也?但氣衰難强,是用憂耳。成中曰,今番宗廟夏享大祭,又以親行,命下矣。聖上孝思不匱之誠,豈不盛哉?恐於調將之道,或有少損,故群下之心,玆不勝悶迫之至矣。仁孫曰,夏享之躬將,旣出聖上孝思之心,今日在庭之臣,孰不無欽誦之意?而當此春夏之交,時氣不佳,而達曉將事,恐損天和,古人云,陛下縱欲自輕,其於太后高廟何?臣恐撤夜躬將,如或有靡安之節則貽憂於東朝太廟,將如之何?伏願三思而行。又曰,往日皇壇親享時,諸臣旣不能力諫挽止,但中懷憂慮,泯默陪侍,慮無所不至矣。及享事禮畢,聖體安康,大小臣僚,相顧色動,不勝欣喜。而向日社壇之事,思之懍惕,尙有餘憂,憧憧于中,今日躬享之禮,雖出聖孝靡窮,而較諸貽憂於東朝及太廟,不啻有輕重之別矣。諸臣又達曰,伏願殿下,無忘向日社壇之事,少抑今日孝享之心,親行之成命,雖難旋寢,幸望特加更思,但於其日,親臨省牲,卽爲還宮,上念東朝憂慮之心,俯察諸臣焦惶之懷,則其爲一國生民之幸,曷有其極乎?上笑曰,向者社壇三次沐浴,一沐再沐,氣無少損,及三浴登壇,忽然氣眩,自不覺其蹲坐,少頃乃定,氣復頓新,能畢禮而還,此蓋予平日培養不爲過厚之效也。上曰,京中饑民乾糧之數,近復,何如?成中曰,當初元數五千餘名,又添千餘口矣。上曰,如減舊數,則此是死亡之致,若復添加,其勢固然,另加申勅,俾有實惠宜矣。傳曰,此時赴防,非徒貽弊邊民,且今番參榜中,鄕武夥然,而雖京武,乾糧方張,豈不顧恤?令該曹,今番特爲除米除防。出榻敎
傳曰,兵曹參議金相福許遞,與內禁在外之代,竝口傳擧行。出榻敎
傳曰,冬至使禮單下該曹中,駕前駕後五丁式加下事,分付該曹。出榻敎
兵曹參議待下批,仍卽牌招事,榻前下敎。
上命入禮曹所在勸農使印之,諸臣以次退出。
丙子四月初四日夜三更,王世子坐德成閤。承旨入對時,同副承旨林象元,假注書尹光國,記事官李宜馣,記事官李世演,諸臣進伏訖。令曰,大朝下敎于余曰,以予待大臣誠淺,志不能感孚,國事若此,民事若此,其方自恧,何顔敦勉?而噫,往日之事,頃者承宣御史入侍之日,已詳諭,爾須代予下答爲敎,以余不敏,不能仰體聖心,致煩聖躬,非但余心之悶迫矣。悚惶曷喩。噫,當今大朝爲民頻接備堂之時,卿以輔相之任,豈可一時留住鄕邑乎?且況卿聞向者大朝筵中下敎之後,尤不可蹔刻若是,卿須體聖上爲民勤勤之至意,安心勿復控辭,卽日登道,仰承聖敎,仰承聖敎,余心切幸,余心切幸,須諒焉,須諒焉。令曰,此下令,史官往諭于左相處。諸臣以次退出。
上在昌德宮。常參·經筵,以代理停。
夜一更,流星出南方天際淡雲間,入東方天際,狀如拳,尾長二三尺許,色赤。
林象元達曰,備邊司郞廳來言,今日賓廳坐起日次,而領議政李天輔,左議政金尙魯,方在胥命中,不得來會云矣,敢達,令曰,知道。
又達曰,今日賓廳坐起,旣已頉稟,所當持公事入對,而時無留公事,頉稟。令曰,知道。
兪漢蕭以都摠府言達曰,都摠管順悌君炟,以永寧殿夏享大祭亞獻官肄儀事,禮曹晝仕出去之意,敢達。令曰,知道。
李彛章以弘文館言達曰,本館上番副應敎元仁孫,下番校理鄭尙淳,以親臨夏享大祭大祝,今日議政府肄儀時,晝仕出去之意,敢達。令曰,知道。
以右副承旨李光運牌不進罷職令旨,令于兪漢蕭曰,推考徽旨捧入。
南泰齊達曰,右副承旨李光運,旣有只推之令,卽爲牌招,何如?令曰,依。
李彛章啓曰,藥房三提調有稟定事,來詣請對矣。
又啓曰,判府事李宗城有稟達事,來詣請對矣。
以承傳色口傳下敎曰,頃已下敎,其止之。
傳于南泰齊曰,使臣留待。
又傳于曰,來待于普化門差備,御製編次人,同爲入侍。
李光運啓曰,假注書李仁培時無職名,令該曹依例付軍職,冠帶常仕,何如?傳曰,允。
事變假注書李普溫出仕〈使〉,代以柳敍五爲事變假注書。
吏曹口傳政事,以宋徵啓爲兵曹參議。
蔡濟恭以戶曹言達曰,依令旨,領敦寧趙載浩自去十二月至今三月合四朔相職時祿俸,更爲輸送于本家,則以爲,旣遞本職,雖承更輸送之令,不敢冒受,不勝惶悚云,祿俸又不領受,何以爲之?敢稟。令曰,令倉官,更爲輸送。
兪漢蕭以兵曹言達曰,內禁衛將梁世絢,落馬重傷,胸腹牽痛,症形危篤,呈狀乞遞,宿衛領軍之任,不可暫曠,今姑改差,何如?令曰,依。
兵曹口傳政事,以李樀爲兼司僕將,以田充集·柳東茂爲兼內禁衛將。
兪漢蕭以兵曹言達曰,本曹所管騎步禁扈保袱直內吹補充驛保等價布,係是經費,軍需事體,與他有別。故未收邑守令論罪,載在法典,則朝家法意,非不嚴重。而近來外邑,慢忽成習,未收居多,事極駭然。未收各該邑守令,爲先從重推考,今朔內若不畢納,則竝拿問處之,何如?令曰,依。
又以兵曹言達曰,慶德宮假衛將李達源,近得輪疾,差復無期,斯速遞改云,今姑改差,何如?令曰,依。
又以兵曹言達曰,卽接宣傳官廳査報,則新差江口權管金昊明,自本廳曾已拔薦云,本鎭旣是宣薦窠,則法不當冒赴,改差,何如?令曰,依。
傳于林象元曰,儒臣持詩傳第十卷,入侍于昨日入侍處。
林象元啓曰,今此宗廟夏享大祭親祭祭文,當爲製進,藝文提學南有容,明日待開門牌招,使之製進,何如?傳曰,允。
李光運以兵曹言啓曰,今此宗廟擧動時,各殿問安馬及各差備應把之數,無以推移,依前例京畿驛馬限十匹補把,以充不足之代事,本道監司處,分付,何如?傳曰,允。
四月初五日申時,上御崇文堂。儒臣持詩傳第十卷入侍時,校理鄭尙淳,修撰李錫祥,同副承旨林象元,假注書李仁培,記事官權穎·李世演進伏訖。上曰,輪次讀之,可也。尙淳自淸廟章,至昊天章,錫祥自我將章,至思文章,象元自臣工章,至有瞽章,讀訖。上命注書讀之。臣仁培自潛章,至敬之章讀訖。上曰,儒臣陳文義,可也。尙淳曰,自强之義,日昨諸臣已有陳戒,而人君敬天恤民之道,莫非自强中做得,以今國事言之,聖上上體天心,下恤民事,頻接備局諸宰,講究治理,勉勉不已,則卽文王綱紀四方之事矣。治國之道,何患不做乎?錫祥曰,上番所陳儘好,殿下豈不體念乎?上曰,大臣嘗曰綱擧目張,此則外面語也。一有不察,百事懈弛,不得不兼行廟堂之事,可謂竝與目而自擧矣。然匪不欲自强,而以予衰耄之氣,有難管攝,可謂末如何矣。象元曰,古人亦云,血氣則有時而衰,志氣則無時而衰。儻於燕蠖之中,誠心圖理,無或間斷,則仁天降福,治化自臻,豈可以血氣之向衰,有所退托乎?上曰,人皆謂予以不衰,廣留亦云,尙有韶華,此豈非慰藉之言乎?上曰,海西所得勸農印見之否?象元曰,臣等果得見,而似是前朝所鑄矣。上曰,我國宗親府印,通國印譜中最好,而此則尤好矣。象元曰,雖得於土中,而鐵色光明,不帶銅祿,亦異常矣。上曰,奇哉?上曰,明日藝文提學牌招,親祭祭文,使之製進,可也。諸臣以次退出。
丙子四月初五日巳時,上御涵仁亭。冬至使編次人同爲入侍時,上使海蓬君橉,副使鄭光忠,編次人李喆輔,行都承旨南泰齊,假注書李仁培,記事官權穎·李世演,以次進伏訖。上曰,使臣進前。橉曰,近來風日不佳,聖體,若何?上曰,一樣矣。大王大妃殿氣候,若何?慈殿氣候,亦一樣矣。中宮殿氣候,若何?安過矣。王世子氣候,若何?亦安順矣。上曰,前後使行,俱得好還,可幸矣。頃聞謝恩使所奏,乾隆山東之行,在近云,然否?光忠曰,今二月二十日發程,而皇太后隨行云矣。上笑曰,皇太后之有行輒隨,極苦矣。上曰,自燕京距山東,幾何?橉曰,一千四百里云矣。上曰,山東亦多有文士云耶?光忠曰,文士之有無未得聞,而大抵彼國所尙,皆是天馬,寧有蔚興文士之理哉?上曰,唐詩不曰,劉項元來不讀書耶?上曰,留館時,亦有遊觀之事否?光忠曰,歲初,乾隆往太學,臣等亦得往觀矣。上曰,見石鼓乎?光忠曰,見之矣。上曰,其大幾何?光忠曰,大如缸矣。上曰,所載文字刻畫宛然耶?光忠曰,分明可見矣。上曰,太學儒生,皆着紅抹額乎?光忠曰,然矣。中華文物,盡入於氊裘之場,則所謂儒冠,豈有異同乎?上曰,得聞絃誦之聲否?光忠曰,自是侏離之語,雖有讀書之人,烏可得聞乎?橉曰,乾隆太學之行,亦與皇太后同往矣。上曰,與之往山東,雖爲其觀光,猶可也。與之往太學,甚無義,是所謂夷狄之有君,不如諸夏之無者矣。上曰,上元張燈乎?橉曰,五鳳樓羊角燈,甚壯麗矣。上曰,留館時,與謝恩使所住,相距,幾何?而亦得相見乎?橉曰,南北館相距十里許,而無常往來矣。上曰,宴饗飮食,亦有可食之物否?橉曰,珍果之屬,味好可食,而餠餐之屬,不堪食矣。光忠曰,二月尙有沙果,而味亦不變矣。上曰,怪哉。橉曰,一自我國不用紋段之後,鄭世泰固是失利,而昨年,南京亦是赤地,錦段極貴,物貨只是帽子唐駄皮物而已。得聞稅官之言,則稅銀三千三百兩,納于皇上云矣。上曰,此豈譏而不征之道乎?橉曰,至於皮物則兩次收稅,此誠弊端矣。上曰,此一款,今番咨文中,已有所報矣。上使海蓬君橉曰,今番一行關西請得銀子八千兩內,一千六百兩,入於公用,其餘皆貿唐駄帽子而來,欲以此出賣,待充數還報矣。關西道伯,移關灣府,卜物使義州將校,領納於監領庫中,而因使準報本銀後,使之受去,旣無卜物,則譯官從何處辦備,充納其數乎?此事不可無稟定寬限備償之道,故敢此仰達。副使鄭光忠曰,此是臣等之所請得者,故貿來物貨,欲爲輸致京衙門,而初不置之於象譯之手,隨時斥賣,以爲充納官銀之地矣。今者道伯先執卜物,有違初料,而道伯之本意,蓋慮不卽備納,有此先執,亦不爲怪,而卜物旣已見執,則象譯輩空手備納,亦可矜矣。行都承旨南泰齊曰,象譯之前後貸去關西銀子者,一不準數還納,故臣頃年待罪秋曹時,道臣報備局,使本曹督捧下送,而譯官係是衣冠之人,本曹不得捉囚。只令定日備納,而延拖爲事,所納零星,今此道臣之執留卜物者,似欲待譯官下去,使之仍留和賣,充償本數之意也。道臣亦不無所執矣。上曰,道臣之欲爲推尋本色,其勢固然,而留其物索其本,此無異於乾木水生,卽給譯官,推尋本銀而不然,以其留物,自監營句管作銀事,令備局卽爲分付。出擧條上笑曰,西伯爲人,常時則頗周通矣,此事甚迷惑矣。旣無卜物,則銀子從何處出乎?以所執卜物,充納貸去銀子之數亦好矣。泰齊曰,關西貸銀,每有代捧之規,故在前泉流庫中紋段·三升等物,積置無用,仍至朽破之境,泉流庫之蕩然,實由於此,今若許其代捧,則復踵前弊,所失將多矣。光忠曰,今番卜物,只是帽子唐駄等物,以此計給本數,亦何妨乎?泰齊曰,帽子新有禁令,道臣雖得之,無所用矣。上曰,乾隆土木之役方張,內帑皆空云,信否?光忠曰,土木之役,無歲無之,內帑因此蕩然云矣。上曰,徐宗順·徐宗孟,方在何處?橉曰,徐哥皆在安市城矣。上曰,今番雨後,沿路牟麥,何如?光忠曰,行至海西,始得雨,田野一新,頗有回蘇之望矣。上曰,沿路酒禁,亦如何?光忠曰,臣等回還時,義州府尹金尙喆謂臣曰,向者宴饗彼人之時,以醴代酒,彼人不飮,而更求淸酒,通使以禁令塞之,猶不信然。渠自出酒,勸飮通使,通使却之曰,上自朝家,皆用醴酒,邦禁至嚴,何敢嘗之?自是因無索酒之事,我國酒禁,殊俗亦知云矣。上曰,已報萊館,而未知倭人亦知此否也。因命使臣先退。上顧謂橉曰,能斷酒而顔色不損,可喜矣。上命編次人進前曰,御製文持來乎?喆輔曰,未及持來矣。上曰,注書出去,持入,可也。臣仁培持入。上命喆輔讀之。自義昭墓祭文,至畿輔文五張讀訖。上命喆輔曰,今日留院,編次以入後,出去,可也。諸臣以次退出。
上在昌德宮。常參·經筵,以代理停。
文定王后忌辰齋戒。
兪漢蕭啓曰,今日入直內三廳,武兼禁軍及軍兵,當爲中日習射,而國忌齋戒相値,不得爲之之意,敢啓。傳曰,知道。
傳于李彛章曰,藝文提學持所製祭文入侍。
傳于李彛章曰,御製編次人使之入來。
兪漢蕭以都摠府言啓曰,今此太廟擧動時,侍衛不可不備員,而都摠管順悌君炟差祭,副摠管趙鎭泰·李衡身俱以軍門進去,一員相避,侍衛將不得備員,相避之代,令該曹以在京無故人,卽爲口傳差出,以爲備員侍衛之地,何如?傳曰,允。
兵曹口傳政事,以鄭致達爲副摠管。
假注書李普溫,書啓,臣敬奉睿批,馳往傳諭于果川邑內議政府左議政金尙魯所住處,則以爲,臣方冒死拜疏,席藁俟命,卽伏承睿慈,替賜令諭,辭旨諄切,遠辱史官,傳宣陋地,負罪賤臣,何以獲此恩數?雙擎九頓,向天感隕。自不禁涕淚之沾襟也。臣雖頑甚,不至如草木禽獸之無知焉。如使臣有可以進其身,則前後聖敎之下,何敢不轉動一步,方君命而蔑臣分至於此哉?數昨所入文字,雖知爲萬千猥越,亦自以爲言言血懇,字字悲情。而誠不足以感格,辭不足以導達,天地至仁,猶未蒙其矜諒,臣罪也。日月至明,猶未蒙其照燭,臣罪也。無往而非臣之命也。臣於奔走震薄之餘,病狀陡劇,埋衾叫死,不辨四到者,今爲四三日,積罪成疾,鬼責將至,此實王人之所目擊矣。未殞之前,遄伏鈇鉞,臣之願也。卽日溘滅,少贖此死罪,亦臣之願也。伏枕悲泣而已云矣,敢達。令曰,知道。
丙子四月初六日巳時,上御熙政堂。編次人入侍時,編次人李喆輔,右承旨李彛章,假注書李仁培,記事官權穎·李世演,以次進伏訖。上曰,提學所製祭文,猶有未達予意,今當自製,編次人進前。上命承旨書祭文。上曰,詩傳音韻,無用意之事,而自然叶韻,上古風氣如是,而字音必有淸濁高低之殊矣。喆輔曰,中國則言語音響,皆用文字,豈如我國方言之無義乎?上曰,芝峯類說御饍曰,水刺等語,皆此意也。可謂博古之人,其文集尙在乎?彛章曰,外間有之矣。親製畢,命喆輔讀之。上曰,甲子後,今又親行,意蓋在焉。社壇祭文,用衰老之意,而今則不敢有此意矣。喆輔曰,此是不敢言老之意也。上曰,然矣。彛章曰,大臣求對,旣不引接,親祭文已成,今難更達,而向者社壇焦遑罔措之事,至今思之,猶有餘悸,若於太廟徹夜將事之際,聖候少有不逮,則臣子之心當,如何哉?殿下不循群下之請,必欲親行者,實由於誠心享格之意,而宗社民人之責,關係至重,豈不念保護聖躬之道乎?以社壇時事言之,不平之候,雖少降,不念調攝之道,仍爲將事者,臣愚死罪,如此處,實是殿下之過處也。爲人子者,見其年老父兄過哀過勞,則雖是爲祖先當然之事,子弟之心,豈不悶迫乎?且殿下若强行筋力所不逮之事,致有不安之節,則祖宗陟降之靈,其將安乎?今番則雖將事之初,如或有不平之漸,則卽還齋殿,使之攝行,深有望焉?旣始事則以下諸節,雖攝行,便是親行也。少無未盡之情意。上曰,社壇之事,諸臣似過驚過懲矣。彛章曰,其時安得不驚遑乎?上曰,雖累日勞悴之時,曾無此病矣。近來忽有是症,氣衰可知,今番初意,欲令待令預備祝文矣。近日自量,則似不至此,故不爲下敎矣。親行時例爲待令,攝行祝文,是謂預備祝文也。彛章曰,前例然矣。今番亦似待令矣。上曰,姑置之。上命注書持入永寧殿·泰陵祭報府。命彛章讀之,讀差祭人訖。上曰,今此祭文,使香室忠義,着道袍盥洗以書,可也。彛章曰,例爲着道袍盥洗以書,又當申飭矣。上曰,雖申飭,安知其必爲致潔乎?彛章曰,然則臣親進香室,看檢以書乎?上曰,誠是矣。諸臣以次退出。
上在昌德宮。常參·經筵,以代理停。
文定王后忌辰。
藥房都提調兪拓基,提調李益炡,副提調南泰齊啓曰,伏未審日間,聖體調攝,若何?憊眩之候,寢膳之節,亦何如?前劑入湯劑,當盡於昨日,臣等今日率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,湯劑加劑五貼以入,後日次入侍宜矣,大王大妃殿·中宮殿,藥房口傳問安。答曰,知道。
南泰齊啓曰,臣依筵中下敎,昨夜發遣備邊司郞廳,摘奸大祭諸執事齋宿處,則其中捧俎官掌苑別提柳煒,無緣執闕,莫重大祭,不爲齋宿,事體極爲寒心。所當從重勘罪,而本院請推之外,無他可施之罰,何以爲之?敢稟。傳曰,行祭後當下敎,爲先預差中陞實齋宿。
林象元以御營廳都提調意啓曰,明日宗廟擧動時,本廳軍兵依節目結陣事,纔已啓下,而大將臣鄭纘述,身病猝重,末由運動,決無領兵進參之望,在前如此之時,多有中軍代行之例,今亦不可無變通之道,何以爲之?敢稟。傳曰,依例擧行。
上在太廟齋室。常參·經筵,以代理停。
兪漢蕭啓曰,內乘來言,捲簾,取稟。傳曰,捲三面。
王世子遣宮官問安。答曰,知道。
大駕入齋室後,本院·玉堂·藥房口傳問安。答曰,知道。
大王大妃殿,遣承旨問安。答曰,知道之意,敢啓。傳曰,知道。
永寧殿奉審後,本院·玉堂·藥房口傳問安。答曰,知道。
以承傳色口傳下敎曰,禮房承旨摘奸進排官,請承傳色以奏。
李彛章啓曰,臣承命摘奸進排官,則無頉之意,敢啓。傳曰,知道。
又啓曰,禮貌官來言,百官稟旨就次。傳曰,知道。
兪漢蕭以兵曹言啓曰,在前經宿擧動時,大內巡檢等事,使入直兵曹都摠府堂上累次,申飭事,例爲啓稟,分付矣。今亦依此擧行之意,敢啓。傳曰,知道。
上詣太廟。常參·經筵,以代理停。
李光運達曰,兵曹郞廳來言,闕內各處入直軍兵夜巡檢云矣,敢達。令曰,知道。
又達曰,都摠府郞廳來言,闕內各處入直軍士夜巡檢云矣,敢達。令曰,知道。
丙子四月初八日辰時,上具遠遊冠·絳紗袍,出萬安門,太廟夏享親祭擧動入侍時,都承旨南泰齊,左承旨蔡濟恭,右承旨李彛章,左副承旨兪漢蕭,同副承旨林象元,記事官尹蓍東·申思運·權穎·李世演,以次侍從。藥房提調李益炡進曰,湯劑進御乎?上曰,姑不飮矣。益炡請進粟米飮。上曰,擧動後當服之矣。上出仁政門,降輿乘輦,至太廟門外,降輦乘輿。入齋殿時敎曰,通禮卽速行禮,可也。少頃,上具冕服,出次詣板位,行望廟禮,奉審廟內,詣省器位,視滌濯,執事擧羃告潔,仍詣永寧殿行望殿禮,奉審省器竝如上儀。上曰,當該中官,升自神道,從重推考。出擧條上詣省牲位敎曰,侍衛稍遠之,開豁前路,可也。仍命入犧牲,掌牲令牽牲以入。上曰,牛則頗肥矣。漢蕭曰,然矣。上曰,犧牲捧之。彛章曰,通禮以侍從差出事,申飭之後,洪得厚頃爲一次通禮,而今番則謂有實病而不進,事誠駭然。而本院則請推之外,無他可請之罰,敢稟。上曰,從次當爲之矣。彛章曰,永寧殿第四室省器時,有墜勺之失,當該執事推考,何如?上曰,依爲之。出擧條省器訖,上還入齋殿。諸臣遂退次。
上在昌德宮。常參·經筵,以代理停。
夜二更,月有兩珥。
太廟親祭罷後,本院·玉堂·藥房口傳問安。答曰,知道。
王世子遣宮官問安。答曰,知道。
二品以上單子問安。答曰,知道。
兪漢蕭啓曰,內乘來言捲簾,取稟。傳曰,知道。
蔡濟恭啓曰,小臣大王大妃殿問安進去下直。傳曰,知道。又啓曰,小臣馳往大王大妃殿問安入啓。答曰,知道之意,敢啓。傳曰,知道。
大駕還宮後,本院·玉堂·藥房口傳問安。答曰,知道。
傳于李彛章曰,禮判入侍。
注書申思運病,代以盧瑞國爲假注書。
事變假注書柳敍五有頉,代以邊得讓爲假注書。
李光運,以司饔院都提調·提調意啓曰,卽接燔造郞廳牒呈,則分院數多匠卒,擧皆他方募入之類,四顧無親之地,爲國赴役,而或値歉歲,則飢死必易。故曾在癸酉·戊寅等年凶歉之時,匠卒之飢死,亦如今年,其時自本院,或請守禦廳還穀,或請得廣州府軍餉米各數百石,救活董役矣。今方燔造旁午之時,數多匠卒,皆因飢餒,不得赴役,而仍爲致斃者,已至三十餘名之多云,誠可驚慘。朝家之移穀救民,專爲無告之窮民,則今年分院匠卒之尤甚無告,宜有別樣軫恤之道,特依都民發賣例,限數百石使之某條納價後,受食連命,以應莫重國役,有不可已,以此分付賑廳,何如?傳曰,允。
丙子四月初九日四更一點。上具冕服,親行夏享大祭入侍時,都承旨南泰齊,左承旨蔡濟恭,右承旨李彛章,左副承旨兪漢蕭,同副承旨林象元,記事官尹蓍東·申思運·權穎·李世演以次侍立。上詣板位敎曰,庭燎明之事,分付。上曰,堂下執禮,誰也?彛章曰,沈鑧也。上曰,堂上執禮,誰也?彛章曰,李景祐也。上行初獻禮,大祝次第讀祭文。上曰,第二室·第九室大祝,誤讀徽號,竝從重推考。上曰,第一室大祝,第四室大祝,第八室大祝,第十二室大祝,有誤讀之失,推考。出擧條上曰,燭中多入雜物,故火光不明,此後如有此弊,令戶曹減價折半事,分付。出擧條上曰,東邊引儀背立殿陛,推考。出擧條禮儀使李成中曰,大祭時臼間所用油屯甚不足,恐有土落汚穢之慮,此後令戶曹優給油屯,似好矣。上曰,從次議爲之矣。上曰,十一室,十二室祝史低奉毛血器,從重推考。上曰,第三室奉俎官,行步緩緩,推考。出擧條上入小次,命禮判入侍。上曰,彼國忌板乎?成中曰,然矣。上曰,廟司亦有國忌板乎?成中曰,然矣。上曰,此國忌板則守僕輩相考矣。仍敎曰,國忌板前懸紙帳事,禮判,分付,可也。成中曰,當依敎爲之矣。上曰,新淸酒八月令薦新,而今則當無之耶?成中曰,以新粘米造醴酒,則亦新淸酒也。上曰,八月新粘米當出乎?彛章曰,當出矣。仍命彛章書傳敎曰,薦新八月令,有新淸酒,此則古禮,夏用煮酒。故有新淸酒,而今用醴酒,古今雖異,所謂新淸,稻粘一也。令則以八月仍,自今年以新醴酒薦新事,定式施行。成中曰,入侍史官一員不備,當該承旨,有不能檢察之失,推考,何如?上曰,依爲之。出擧條彛章曰,臣以史官不備事,旣被推考,極爲惶悚,而當該史官,不可無飭,從重推考,何如?上曰,依爲之。出擧條上出小次,詣板位,命捲功臣祭幕。敎曰,配享功臣座次,以設帳窄小之故,至爲南向坐,事甚苟艱,亦涉未安。此後設帳,稍展北邊,而功臣座次則自東折南,以爲西向北向,而諸執事位則從便重行,可也。出擧條上行飮福禮畢,詣望瘞位,見西陛上有溺痕。敎曰,廟庭有此不潔之事,極爲駭然,使之摘出科治,可也。又敎曰,今番則勿問,後則各別嚴飭,可也。成中曰,至重之地,有此不潔之事,廟司則不可無罪也。彛章亦陳之。上仍命漢蕭書傳敎曰,莫重廟庭之內,有不潔之事,當該廟司,令該府以不應爲公律施行。此後自禮曹,時或遣郞,奉審殿庭,若復有不潔之事,則卽爲草記,當該廟司,以制書有違私律施行,永禧殿殿庭內及社壇壝門內,亦爲一體,依此,申飭事,分付。上命宗廟提調入侍。敎曰,此後卿亦嚴飭,可也。益炡曰,太廟春秋奉審外,提調例不得無時出入於廟門之內,雖或有看檢之事,不過以廟司擧行。故或不無疎率之時,以至於今番廟庭之內,有不潔之事,此後或値祭享時,有不可不檢飭者,則提調親自看審,恐合事宜,敢此仰達。上曰,依爲之。出擧條上還入齋殿。諸臣仍退次。
丙子四月初九日辰時。上具遠遊冠·絳紗袍,親祭罷後,還宮入侍時,都承旨南泰齊,左承旨蔡濟恭,右承旨李彛章,左副承旨兪漢蕭,同副承旨林象元,記事官尹蓍東·申思運·權穎·李世演,以次侍從。上出廟門外,降輿乘輦,至把子廛橋,命承旨入侍。敎曰,留營亦立肅靜牌乎?漢蕭曰,問於留營則可知矣。上曰,禁衛大將具善行入侍。敎曰,留營立肅靜牌乎?善行曰,留營宜無肅靜牌,故臣父則謂以無義而去之矣,近來更立云矣。上曰,無豹尾旗而立肅靜牌,可乎?判敦寧去之,則何以更立乎?禦將記過,敦化門待令。又敎曰,鄭纘述來乎?漢蕭曰,鄭纘述以實病不參,中軍代行云矣。上曰,然則中軍記過,敦化門待令,又命兵判入侍。洪象漢承命進前。上曰,中軍旣記過,以千摠代行留陣事,分付。象漢請出標信。上命給之,至敦化門外,命都營前排入之,拿入元弼揆。敎曰,汝爲留營而在,則不過爲營將,且非習陣行營,則何以立肅靜牌乎?弼揆曰,臣則未諳規例,而將校輩謂以從前立之故立之,嚴敎之下,惶恐待罪矣。上曰,事甚駭然,當依法,而今年汝爲七十加資,今日又是親祭正日,故參酌矣。命拿出,仍使解嚴。象漢曰,宣傳官解嚴標信,旣不傳示於本兵,又不關由於摠府,徑先直出,事極疎率矣。此非陣上,故記過則臣不敢請,而宜有警責之道矣。上曰,宣傳官,誰也?象漢曰,申遇文也。上曰,新入生疎之致,從重推考。出擧條上由敦化門,入萬安門。諸臣以次退出。
上在昌德宮。常參·經筵,以代理停。
卯時,日有兩珥。巳時,日暈。
夜一更,月暈。
兪漢蕭達曰,大司憲閔遇洙在外,執義韓師直,掌令李光瀷呈辭,尹東昇未肅拜呈辭,持平趙重明呈辭,崔台衡服制,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而領議政李天輔,左議政金尙魯方在胥命中,不得來會云矣,敢達。令曰,知道。
又達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
藥房都提調兪拓基,提調李益炡,副提調南泰齊啓曰,伏未審夜來,聖體調攝,若何?昨日親享太廟,徹曉將事之餘,憊眩之候,不瑕有加,而寢膳之節,亦無所損乎?大王大妃殿氣候,何如?臣等不任終宵憂慮,敢來問安。答曰,知道。慈殿氣候差勝後一樣,予則一樣矣。
南泰齊達曰,右承旨李彛章,同副承旨林象元,今日俱不仕進,卽爲牌招,何如?令曰,依。
兪漢蕭啓曰,臣今日進詣仁政殿月臺,入直禁軍等,兵曹製給軍裝點考,則其中朴泰瑞象毛短,尹昌莘環刀莫只破傷,其外竝無頉,而仍以傳敎辭意勞問,則俱皆好在云矣,敢啓。傳曰,知道。
傳于兪漢蕭曰,昨日回後,追慕一倍,又憶今年,此心憧憧,入夢興懷,漢帝之拜陵,何以行也?當瞻於義奉安閣,今日擧行時刻隨時,馬軍二哨,禁軍一番,步軍三哨隨駕,道由敦化門,只有御營,留陣置之,侍衛守宮問安仍,元良祗迎亦置之,以衮龍袍擧行。
南泰齊達曰,於義宮擧動事,命下矣。承旨不可不備員,左承旨蔡濟恭,卽爲牌招,何如?令曰,依。
傳于兪漢蕭曰,設布帳置之,以鄕校洞·於義宮擧行。
傳于兪漢蕭曰,除昨日隨駕軍兵而擧行。
傳于兪漢蕭曰,步軍以五哨擧行。
傳于兪漢蕭曰,盡爲整齊後時刻入之。
兪漢蕭啓曰,兵曹判書洪象漢有稟定事,來詣請對矣。
又啓曰,內乘來言,捲簾,取稟。傳曰,捲三面。
傳于李彛章曰,禮房承旨入侍。
傳于林象元曰,戶房承旨入侍。
傳于兪漢蕭曰,禁軍三番馬兵三哨爲之,環圍只以可圍處爲之,勿爲毁家事,分付。
傳于兪漢蕭曰,諸司預備。
事變假注書邊得讓在外,代以韓必壽爲事變假注書。
兪漢蕭啓曰,事變假注書韓必壽時無職名,令該曹依例付軍職,冠帶常仕,何如?傳曰,允。
兪漢蕭,以兵曹言啓曰,今此擧動時,各殿問安及各差備應把之數,無以推移,依前例京畿驛馬,限十匹補把,以充不足之代事,本道監司處,分付,何如?傳曰,允
兪漢蕭,以刑曹言達曰,卽接江原道江陵居私奴仲和名呈所志,則其上典許鏟,癸酉年御史巡到時,入於書啓中,定配於全羅道康津縣矣。聞其父病重之報,呈訴得由,往見病父,而歷入京中親族家,仍得時疾,竟至物故者,極爲驚駭。移文京兆,使之檢驗,則罪人許鏟因病物故,果爲的實,而當初許鏟,罪關不孝,至於流配,則配所官之法外許由,致令莫重罪人,擅離配所,中路致斃,事極駭然。其在懲後之道,不可無飭,從重推考,物故罪人許鏟段,徒流案頉下之意,分付道臣,何如?令曰,依。
京畿監司狀達,交河等官居良人李守海等燒死事。令于李光運曰,燒死人等,令本道恤典擧行。
廣州留守狀達,副提學權爀病重上去不得事。令于南泰齊曰,卿其勿辭,調理上來察職事,回諭。
大王大妃殿·中宮殿,藥房口傳問安。答曰,知道。
大駕入於義宮後,王世子遣宮官問安。答曰,知道。
政院·玉堂·藥房口傳問安。答曰,知道。
大駕入主第後,王世子遣宮官問安。答曰,知道。
政院·玉堂·藥房口傳問安。答曰,知道。
蔡濟恭啓曰,小臣大王大妃殿問安進去下直。傳曰,知道。
又啓曰,小臣馳往于大王大妃殿問安入啓,則答以知道之意,敢啓。傳曰,知道。
還宮後,政院·玉堂·藥房口傳問安。答曰,知道。
領中樞府事金在魯箚曰,伏以,臣篤老之疾,有進無退,雖當春陽發舒,而未有一分生意。百證交攻,晝夜辛苦,杜門蟄席,人事都絶,前後聖上累次動駕,而不但不能陪扈。亦無由致身路左,瞻望羽旄,雖緣瀆擾是懼,不敢每上請譴之章,而臣心悚懼,何嘗少弛?臣罪積累,殆不勝贖矣。仍念臣今年七十有五,過禮經致仕之年,已六歲矣。人臣年至七十,則上之人許其休退者,蓋所以軫衰老而養廉恥也。間或有精力强健者,則未蒙準許之前,猶可以自勉於職事,而若臣則數十年來勞悴已極矣,疾病已痼矣。今則月異而日不同,肌肉枯鑠,神精消亡,懍懍危喘,朝不謀夕,名係朝籍,全廢臣分,受厚廩而直是素餐,綰兼司而漫不檢擧,自知苟簡,人謂斯何?區區微臣之廉隅,雖不足恤,在朝家務實之政,決不宜羈縻虛假至此也。今若脫然去此職名,則庶可以無此愧悚,玆敢悉瀝肝血之懇,復申哀籲於貳極之下,伏乞睿慈,憐臣悲切之情。且念禮法之重,導達聖聽,亟降兪音,俾臣未化之前,感祝天恩,安意待盡,千萬幸甚。取進止。答曰,覽箚具悉卿懇。以疾未參,其何所傷?卿年雖老,其力尙健,卿須安心勿辭善攝焉。仍令曰,史官往諭。
京畿監司李宗白書曰,伏以,臣猥陳危臲之懇,冀蒙譴罷之恩,及奉徽答,諭之以勿辭察任,臣誠感激惶霣,繼以抑塞,益不省措躬之所也。噫,臣之當遞,固已久矣。不徒以目下廉隅之萬萬難强而已。以畸孤之蹤而荷生成之渥,以綿薄之才而處藩維之重,周歲蹲冒,徒費哺啜,猝値災荒,大賑方張,區區報效之誠,非敢不奔走殫竭於救饑課農之政。而識慮淺短,措劃謬誤,公無尺寸之裨補,私有丘山之狼狽,辜負隆私,死有餘責,中夜思惟,汗涕交逬,仍因盤礴,夫豈臣之所敢安也?且臣素患風痺之症,挾感添劇,咳逆暈眩,迭發交作,胸膈結,神識迷瞀,顧今夏序已屆,賑事垂半,撫循存恤之方,尤宜用力於此時,而宛轉床席,長日昏涔,曠廢事務,已過一旬。若不趁卽變通,又復曠日虛縻,則微臣尸職之罪,姑不暇論,奈此一路民事何哉?玆不得不冒申前懇,仰瀆离明之下,伏乞睿慈,亟令鐫削臣職,俾道務毋至久曠,仍勘臣罪,以安私分,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭察任。
兵曹參判吳遂采書曰,伏以,臣爲觀亡妻遷葬,呈單蒙恩由有日,而太廟親享期近,不敢作行,今始辭朝首路矣。且臣父母墳山,在於忠淸道公山地,經理改兆,積有年所,又經前夏積潦之餘,丘壟日就頺缺,急於移厝局內,猝卜期日,窀穸事鉅,私情懇急,臣須完了妻葬,隨卽離發前進,可趁舊壙啓開之日。而先阡又與臣方往竹山之地,相距爲三息之程,便道直往,期有可及,還朝請由,勢無其暇。而不俟朝命,任情擅行,有所不敢,敢以短章,臨發陳籲,冒瀆离明之下,伏乞睿慈,特垂矜察,許臣前往,俾伸至情,不勝萬幸。臣無任急切祈懇之至,謹昧死以聞。答曰,覽書具悉。卿其依所陳往省焉。
江原監司韓光肇書曰,伏以,臣以匪才,猥當屛翰之重,政疎於宣化,心勞於賙荒,夙夜憂厲,若隕淵谷。卽仍金城殺獄事,有重推之命,臣切不勝瞿然悚恧之至,夫漢法三章,殺人爲重,失入失出,同歸不衷。臣於此,未嘗不兢兢致愼,必再三審克,務得其情,不敢一委於檢官,是獄之出,臣亦自初有疑,始旣論題檢狀,終又捉致營獄,親自按問,嚴加刑訊。而渠旣頑不吐款,抵死忍杖,顧無實因之可據,難以刑斃而爲準,不得不姑從疑斷,而臣心亦不自得矣。顧今綉衣廉訪之餘,按得其實,獄成有孚,而前後檢官,皆受不職之罪,則臣旣忝居按察之地,責自有歸,罪實難逃,迺蒙大朝過加涵恕,薄示何問?固已有傷於刑政大體,而其在私義,顧安敢安於倖免,復按斯獄,以重犯放肆之科哉?伏乞离明,特加照察,遞臣見職,勘臣當罰,以重獄體,以安微分,不勝萬幸。臣無任屛營祈懇之至,謹昧死以聞。答曰,覽書具悉。卿其勿辭察任。
奉敎李興宗書曰,伏以,臣氣稟素薄,病源積痼,多年沈綿,轉成難醫,見今宿疾新恙,俱係萬分苦劇,始以吐瀉,仍作關格,三焦不通,百骸俱凘,呼吸促急,氣息凜綴。而素患痰塊,乘機輒發,滿腹積聚,橫亘痞塞,昏昏欲絶,轉動須人,雜灌藥餌,且試鍼焫,一未見效。又輒添劇,若將頃刻垂盡,恐無復起爲人之望,顧臣所帶預備之任,雖與左右史,不無緊漫之別,亦非散冗可以虛縻者,而以此濱死之喘,萬無供仕之路。玆敢倩構短章,略暴微懇,伏乞离明,俯諒臣病勢之不可强,特軫臣職名之必可解,亟令鐫削,仍賜勘治,俾便調治,以安私分,千萬幸甚。臣無任屛營祈懇之至,謹昧死以間。答曰,覽書具悉。爾其勿辭,調理察職。
丙子四月初十日未時。上具翼善冠·衮龍袍,於義宮擧動入侍時,行都承旨南泰齊,左承旨蔡濟恭,右承旨李彛章,左副承旨兪漢蕭,同副承旨林象元,記事官尹蓍東,假注書盧瑞國,記事官權穎,記事官李世演進侍。上出仁政門。兵曹判書洪象漢進曰,卽有擧動之令,而別雲劍無可差之人,何以爲之?上曰,然則以宗班差定,可也。洪象漢又進曰,卽聞別雲劍差備李成中,已爲來待云矣。上曰,以李成中差定,可也。上詣於義宮奉安閣後,禮房承旨李彛章入侍時。上曰,此處是三朝御諱奉安之地,依靈脩閣例,欲爲拜禮,注書出去,招禮判與通禮·引儀而來。臣瑞國承命出外,傳諭聖旨於禮判而入來復命,禮判率通禮·引儀隨後而入進伏。上拜禮後,諸臣遂退出。上御奉安閣齋室廳事,戶房承旨入侍時,綸音。上曰,昨行夏禴,今拜奉閣,展拜于庭,奉審三朝御諱,追慕一倍,癸亥以後十三年,再奉審于此,而今年何歲?追憶往年,一倍此心,自强二字,旣戒靈臺,勉飭後昆之道,臨此而其若泄泄,何以寫追慕之懷,亦豈自强之意哉?而亦何敢曰憊?此後每朔初六日行講經,十六日備堂入侍,定式施行。以示予慕昔年飭後昆之意,而備堂有稟定者,雖定式之外,內局入侍,同爲稟入事,一體分付。噫,于今暮年,日益憊矣,追惟昔年予志固矣。而猶有此敎,須體此意,其須勉焉。上曰,承旨持此綸音出外,曉諭諸臣,因謄於御製冊,亦出朝報。蔡濟恭曰,殿下昨日親行禴祀,今又展拜於奉安閣,此實由於平日出天之孝,奉先之誠,而今下綸音,以自强二字,爲飭後之道。又以每月初六日行講經,十六日備堂入侍,定式施行爲敎,此實天誘聖衷億萬年無疆之休矣。臣民歡忭,曷有其極?上曰,今當親寫仁廟故宮四字以下,左承旨董役刊板,懸于奉安閣北邊,可也。上曰,有下敎事,注書出去,招左副承旨與宣傳官而來。臣瑞國承命出外,傳諭聖旨於左副承旨而後,入來復命。左副承旨兪漢蕭率宣傳官,隨後而入進伏。上曰,還宮時當歷入鄕校洞主第,宣傳官持標信出去,分付兵判。不緊侍衛落後,百官仍留後廂落後,抄出一哨,分排於主第前廂,依前爲之。初嚴待下敎爲之。上曰,排設司鑰,上弦弓一張賜給。出榻敎上曰,再明日備堂畿伯入侍。出榻敎上曰,還宮時,歷臨鄕校洞主第事,分付。出榻敎上仍歷臨主第,還宮時,上曰,俄者所御房舍依前用之事,分付主第。上曰,昔年愛恤者軍民也。今日追惟昔日,旣拜奉閣,況惟昔之南漢事,其宜慰軍,今日隨駕將校及馬軍步軍,令該軍門射銃試射後,柳葉箭五中四中及銃三中以上人,依內中日例,當爲施賞,單子書入。其餘入格人,令該軍門分等施賞,扈衛軍官,令扈衛廳擧行,賞則依軍門例,令兵曹施賞。出傳敎上曰,於義宮奉安閣,異於他處,令戶曹依彰義宮例奉審事,定式,分付,可也。出擧條還宮下輦時,兵曹判書洪象漢進曰,卽有各軍門試射之命,而卽今上番軍士,所見誠爲悶然,當此凶荒之年,癘疫大熾,遠離家鄕,無人救護,亦不無變通之道矣。上曰,御營廳上番軍兵,依禁營例,卽爲下送。出榻敎
上在昌德宮。常參·經筵,以代理停。
下直,上土僉使南益樞,包伊萬戶姜繼聖。
兪漢蕭達曰,大司憲閔遇洙在外,執義韓師直呈辭,掌令李光瀷再度呈辭入達,尹東昇未肅拜,持平趙重明呈辭,崔台衡服制,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣南泰齊啓曰,昨日動駕,侵夜還宮,伏未審夜來,聖體調攝,若何?憊眩之候,寢膳之節,亦何如?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後一樣。予則一樣矣,大王大妃殿·中宮殿,藥房口傳問安。答曰,知道。
備忘記,今下弓矢,上土僉使南益樞處給送。
傳于林象元曰,儒臣持夙夜箴,入侍于世子宮差備。
林象元,以戶曹言達曰,依令旨,領敦寧趙載浩自去十二月至今四月,合四朔相職時祿俸,令倉官更爲輸送于本家,則以爲,旣遞本職,雖承更輸送之令,不敢冒受,不勝惶悚云,祿俸又不領受,何以爲之?敢稟。令曰,令倉官更爲輸送。
林象元,以訓鍊都監言啓曰,因御營廳草記,上番軍兵,依禁營例,今月十一日,竝爲放送,而東營入直,以訓鍊都監軍兵,依前例限停番間替代事,命下矣。東營入直,以都監軍兵,今日爲始,替代入直之意,敢啓。傳曰,知道。
兪漢蕭,以御營廳言啓曰,御營廳上番軍兵,依禁營例,卽爲下送事,傳敎矣。本廳卽今上番軍兵,今月十一日,竝卽放送。而東營則以訓鍊都監軍兵,依前例限停番間替代,新營則京案雜色軍四十名,別破陣十二名,相替入直,宮墻外別巡邏,則京標下軍四名,牌將率領,依前擧行。而方痛不能運動者,令醫官各別救療,待差下送,其中稍歇者,使其同隊軍扶護率去,而亦爲別定將校,持藥物,限金川護送之意,敢啓。傳曰,知道。
丙子四月十一日夜三更。上御崇文堂。儒臣入侍時,同副承旨林象元,應敎元仁孫,修撰李錫祥,假注書盧瑞國,記事官權穎,記事官李世演,以次進伏訖。上曰,今日甘雨小下,正有蘇枯之望。此時不可無勸課之道矣,仍命承旨。呼寫傳曰,歲首旣飭,又有申飭,而勸農之政,正當春耕方殷之時,其能懋哉否?又有雨澤,方望霈然,助其種勸其耕,此時先務,當遣綉衣,廉問勤慢,而先爲下敎,宜體此意,懋哉懋哉事,下諭于八道臣,三都留守。出傳敎上曰,上番讀夙夜箴序,可也。元仁孫進讀,自夙興夜寐箴南塘陳栢所撰,止己亥靜夜呼寫訖。上曰,下番讀大文,可也。李錫祥進讀,自鷄鳴而寤,止日夕乾乾訖。上曰,承旨讀盧守愼進箴疏,可也。林象元進讀,自臣昔居海中,止右其疏中一款,竝附訖。上曰,近來小睡後輒無睡,未知氣候之小勝而然也。予曾累講此箴,不無宿工,心常佩服,而今過十年,年已老矣。雖不能頻頻講習,每以此勉戒元良,以修予未盡之工矣。今者召見儒臣,意蓋在焉。且有虞人期獵之意,故命讀之矣。仍笑曰,此箴,前人或有非之者云,而夜夢,亦似有人非之者然矣。條理井井,最有關於爲學修身之方,至於貞則復元,尤爲有味,與自强不息,可謂的對矣。予雖昧於學問工夫,復元之意,反覆循環,如春夏秋冬之迭相遞代,晝夜周復之義。元仁孫曰,凡人修己爲學之方,非止一二,而至於此箴,尤爲瞭然,其存察接應之方,無不備至,罔非自强之道矣。聖上每以自强二字,諄諄勉戒,常有不自滿如不及之意,此實與詩經所謂文王純亦不已之意,相表裏矣。復元之義,亦自强之意,而無小間斷,不違動靜,則自有聖學進修之效,而若有一毫自暇自逸之心,則學有蕪而工有虧矣。李錫祥曰,此箴與敬齋箴同義,而夙夜箴則次第條理,甚爲分明。貞則復元一句,尤爲要切,敬齋箴毫釐有差,天壤易處,亦同此義矣。自上昨下綸音,以自强二字,旣戒靈臺,又爲戒飭後昆爲敎。臣欽仰聖學之高明,無敢有所陳勉,而第於持敬之工,晝而於是,夜而於是,今日明日,反覆循環,無小間斷作綴,以爲徹頭徹尾之工,幸甚。上曰,此箴果與敬齋相似,而敬齋箴,包括一敬字爲圈,而人多以敬齋爲奇,予則以夙夜似優矣。李錫祥曰,此箴亦豈非一敬字包括乎?敬齋箴,亦言內外交養之方,處事接物之要,而此箴比敬齋,尤爲縝密矣。上曰,予於事應旣已,我則如故之語,尤有所歎,雖爲善之事,心若係着,則何以應他事乎?予不祛此,此正所謂知味而不能飽者也。天道不息,亦有循環之理,爲學之方,豈不如是乎?元仁孫曰,凡於事爲之際,若一心係着,則勿論其事之善惡,末乃易爲偏係之病矣。事過之後,若過爲留念,則豈不有害於廓然順底之道乎?李錫祥曰,心體如鑑空衡平,不但爲善之事,雖有過失,若以悔懊之意,留着於心,則失其鑑空衡平之體,朱子亦嘗論此矣。天道以不息爲天,陰陽動靜,莫不循環,人主體天之道,豈不如是乎?上曰,天道若有止息之時,則當有混沌矣。上曰,擔負行商之徒,終日奔走,不知倦疲者,蓋爲衣食之計,而學問之士,反不如此徒,實爲慨然。李錫祥曰,學問與行商有異矣。彼則服力之徒也。學問之工,專在於心,勞心與勞力,似有異矣。林象元曰,士農工賈,其道一也。何可異乎?上曰,行商之爲業,終歲勤勤,不知休息,然後乃能得食,若或失時,則未免饑餓。士之攻業,寸陰是惜,如恐不及,然後有進修之效,若或放縱,則終爲愚劣無識之人,推其本則都在勤不勤而已。有何異乎?元仁孫曰,聖敎誠至矣。上曰,攻業之道,罔或怠忽,孜孜不息,則不知之中,自有得力者,而至於下愚,則亦難得效云矣。元仁孫曰,勤勤不已,則雖愚,亦有成功者矣。昔者,金得信,初以至愚,終成文章云矣。上曰,近來士子之不勤學業,誠爲慨然。而頃於尹光國,一聽其讀聲,可知其有宿工,實爲可尙。李錫祥曰,尹光國之工於文字,早已有名,而其於科工,尤爲精緻,至若表則一日能作十首,雖不盡善,其成篇亦云難矣。上曰,然耶?不可無懲勸之道矣。仍命承旨呼寫。上曰,子曰擧直錯枉,能使枉者直,王者爲治,亦不過勸懲。今予最悶者,擧世不讀書,近者筵中,尹光國初入前席,聽其讀書,熟習可知,心用嘉尙,特賜兒馬一匹,以礪懶學。出傳敎上曰,近來鄕儒,亦或有勤業者乎?聞中人輩,亦有勤讀者云,此可謂瘠土之民矣。元仁孫曰,鄕儒則多矣。嶺南則專務篤實,文辭多有富贍者云矣。上曰,東萊近處,何如?林象元曰,東萊地接倭夷,實無儒業者,而專事末利,多商賈矣。上曰,武藝亦無之乎?林象元曰,武藝則多有熟習而才精者矣。上曰,近日士子,專事科工,只爲尋章摘句,不務博實,誠爲慨然,聞中原則不然云矣。元仁孫曰,中原則儒生觀科者,或有千萬里赴擧,其鄕黨親戚,相聚裹糧以送。若將必摘者然,蓋遠外赴擧者,必是精工有才者,故幾盡得捷,而或見落則無路還鄕,難以資身,爲人傭賃者云,實有異於我朝科制矣。上曰,朝者判尹等所進者,是謝箋耶?林象元曰,然矣。上曰,卽聞西平之訃,實爲驚惕。而況西平,卽今之宗長,而最荷先朝眷遇,多有替書宸翰之事。昔有一譯官,得皇朝御筆以進者,先朝親製序跋,欲爲書出,而眼患不能親書,命西平替書,而其書必在於列聖御製中矣。西平今死,雖當燕行,宗班中誰可赴行者,不勝愴然矣。仍命承旨呼寫。上曰,宗英零替,莫若近年,而今日又聞禮曹之報。噫,今之宗長卽西平,而況最荷昔年之眷遇,至於代寫宸翰之事,于今追惟,一倍此心。其令該曹,凡諸等事,一依密昌君例擧行,其孫待闋服,卽爲錄用。出傳敎上曰,西平之孫是秉圭耶?元仁孫曰,然矣。上曰,其已入仕,而爾曾見之否?元仁孫曰,曾於進士唱榜時見之,而年未滿,未及入仕矣。上曰,頃聞一體問也。洛昌君近者若何否?其令內局,遣御醫持藥物,看審以奏。出傳敎上曰,海蓬果奇矣。頃當燕行,實有憫老靳點之意矣。非但無事往返,似有康健之氣,實爲奇狀矣。諸臣遂退出。
上在昌德宮。常參·經筵,以代理停。
李彛章達曰,大司憲閔遇洙在外,執義韓師直,持平趙重明呈辭,崔台衡服制,掌令李光瀷三度呈辭留院,尹東昇未肅拜,今日以監察茶時之意,敢達。令曰,知道。
藥房都提調臣兪拓基,副提調臣南泰齊啓曰,伏未審夜間,聖體調攝,若何?憊眩之候,寢膳之節,亦何如?前劑入湯劑,已盡於昨日,而旣承後日次入侍之命矣。臣等今日率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。
大王大妃殿·中宮殿,藥房口傳問安。答曰,知道。
李彛章,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
南泰齊達曰,左副承旨兪漢蕭,右副承旨李光運,今日俱不仕進,竝卽牌招,何如?令曰,依。
又達曰,左承旨蔡濟恭同姓五寸叔通德郞膺孫身死,服制已行四日,出仕,何如?令曰,依。
又達曰,左承旨蔡濟恭,服制已過成服,且有御筆刊役監蕫之事,卽爲牌招察任,何如?令曰,依。
李彛章,以內醫院官員,以都提調意達曰,今日問安,提調不可不備員,而提調李益炡,不爲仕進,卽爲牌招同參,何如?令曰,依。
盧瑞國有頉代,以尹錫周爲假注書。
李光運,以弘文館言達曰,本館下番闕直,事甚未安。副應敎元仁孫,卽爲牌招,以爲姑降入直,今日政新除授玉堂,待下批,仍卽牌招察任,何如?令曰,依。
有政。吏批,兼判書申晩牌不進,參判趙雲逵進,參議朴相德牌不進,左承旨蔡濟恭進。
吏批啓曰,判書申晩,參議朴相德牌不進,小臣獨政未安,何以爲之?敢稟。傳曰,仍爲之。
又啓曰,理山府使今當差出,而以邊上重地,素稱難治,不可不擇差,他道有聲績守令,竝擬,何如?傳曰,允。以李昌誼爲左參贊,以洪梓爲副校理,以李仁源爲修撰,以洪準海爲副修撰,以南泰會爲刑曹參判,以尹得徵爲判決事,以鄭玉爲理山府使,以李浚爲禮山縣監,以兪直基爲膳工副正,以金謹行爲刑曹佐郞,以鄭致儉爲司圃別提,以洪象漢爲軍器提調,以黃稙爲平市直長,以張錫履爲義盈奉事,以韓鏶爲典籍,以李星慶爲吏曹正郞,西溪君單熠,以李克祿爲興海郡守,以李錫禧爲潭陽府使,以李長燁爲竹山府使,以尹昌東爲醴泉縣監。
兵批,行判書洪象漢進,參判吳遂采受由在外,參議宋徵啓進,參知李應協病,右副承旨李光運進。
兵批啓曰,知中樞府事李墣,同知中樞府事韓淑·任尙謙·吳汝昌·鄭尙堯·韓國雄·兪惠基,僉知中樞府事權墉·金長萬·南泰觀·李山斗·李東賓,俱以篤老之人,或在鄕或病重,有難供職,呈狀乞遞,竝今姑改差之意,敢啓。傳曰,知道。
又啓曰,新差黃拓坡權管尹泰彬老母,今年八十一歲,且有身病,決難遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。以金道錫·尹爾寬·朴日三·李植根·李泰蕃·李檍爲同知,以禹聖揆·成益烈·元瀄·韓璞·李震榮爲僉知,以崔鎭衡爲慶尙左水使,以尹泰淵爲全羅左水使,以洪履基爲古群山僉使,以林聖輝爲許沙僉使,以趙漢紀爲五衛將,以李栢齡爲安興僉使,以李永輔爲都摠都事,以李時夏爲景福將,以金尙潾爲慶德將,以梁益祖爲江口權管,同知單白尙兌,僉知單金喜誠·金遠興,副司直曺命采·金相福·李齊華,副司果趙曮,副司直韓必壽。
以吏曹參議朴相德牌不進,令于李光運曰,推考徽旨捧入。
李光運,以兵曹言啓曰,今番隨駕將校軍兵及各差備賞試射,今月十三日,設行於慕華館事,已爲啓下矣。入直禁軍等,使番將依例除標信出設後,還爲入直,而各差備則亦依前例,使先試人遞代出試之意,敢啓。傳曰,知道。
李光運,以扈衛廳別將,以二廳大將判中樞府事意啓曰,今番隨駕軍官柳葉箭五中四中以上人,單子書入,其餘入格人,依軍門例,令兵曹施賞事,命下矣。今月十三日,將設行於御營廳南小營,而一廳大將領府事臣金在魯,三廳大將領敦寧臣趙載浩,俱以身病,不得來會,臣李宗城獨爲開坐,而一三廳所帶軍官,則臣當兼察試取,闕內入直別將及軍官之隨駕者,依前例除標信出試後,還入直之意,敢啓。傳曰,知道。
李光運,以扈衛廳別將,以二廳大將判中樞府事意啓曰,今番隨駕軍官試射施賞事,命下矣。自前軍官試射時,有本廳軍卒之隨駕者,他軍門一體鳥銃試取,三中以上,書啓之例矣。今番則何以爲之?敢啓。傳曰,依例爲之。
李彛章,以禁衛營言啓曰,隨駕將校軍兵射砲試射後,柳葉箭五中四中以上,銃三中者,別單書入,其餘入格,令該軍門分等施賞事,命下矣。本營隨駕槍劍軍及將校,依御營廳別抄例,移付兵曹試取乎?自本營試取乎?敢稟。傳曰,本營試取。
李彛章,以慶尙監司狀達,四月令薦新生竹笋限內不得封進,惶恐待罪事,令曰,勿待罪事,回諭。
林象元,以慶尙左兵使狀達,義興等官居匠人金太化等囕死事,令曰,囕死人等,令本道恤典擧行。
四月十二日未時,上御崇文堂。藥房入診,備堂·畿伯同爲入侍時,藥房都提調兪拓基,提調李益炡,副提調南泰齊,行刑曹判書金聖應,行兵曹判書洪象漢,行漢城判尹李鼎輔,戶曹判書鄭翬良,禮曹判書李成中,行副護軍具善行,行副司直李命坤,京畿監司李宗白,行副護軍李章吾,漢城左尹申晦,戶曹參判李昌壽,行副司直金善行,記事官尹蓍東·權穎·李世演,醫官金履亨·方泰輿·許礈·李泰遠·金世選·金履貞,以次進伏訖。拓基曰,日氣寒暖不適,聖體若何?上曰,一樣。拓基曰,夏享時不許臣等之請,下情悶迫矣。今已過行,聖體安寧,誠甚萬幸,然尙有餘憂。每事皆如是强之,則豈不可悶乎?憊眩之候,寢膳之節,亦何如?上曰,常時氣則蒙瞀矣。太廟往來後,猶似勝矣。拓基曰,大王大妃殿氣候,何如?上曰,近來差勝以過矣。天麻湯依前劑入五貼,可也。拓基曰,補中益氣湯連爲進御乎?上曰,有事之時服之,而近則勤服瓊玉膏矣。予則心舒則氣勝,故作氣則勝矣。八味元亦將服之,湯劑停止好矣。拓基請令診察。上曰,唯。履亨診訖曰,左右三部,不沈而大,右寸關不足,沈澁軟弱則一樣矣。上曰,近則氣勝矣,聞宗臣事後,頓不如前。頃日趙明履作故時,亦然矣。泰輿診訖曰,左右三部虛大,而度數不調,胃脈不足則一樣矣。礈·泰遠與履亨同。世選診訖曰,度數則調均,而大體虛軟矣。上曰,召備堂者有意矣。逢今年,故欲爲自强,無如昔年故也。拓基請議藥。上曰,湯劑則欲止之矣。製入而不進,是不誠而欺八道也。參政亦爲尾閭矣。外人皆以進御知之,他時醫官有罪矣。拓基曰,誠字下敎好矣。湯劑與茶飮兩藥中,問於醫官,何如?上曰,唯。履亨曰,兩藥與其俱停,無寧進茶飮,然完備莫如湯劑矣。泰輿·礈·泰遠·世選,皆如履亨之言。拓基曰,諸醫之言如此,不可不進湯劑矣。泰齊曰,殿下今日爲民事,亦豈可不進湯劑乎?上曰,予服湯劑而有益於民,則雖日三服,予不辭矣。拓基曰,若一念自强,則可以上通于天,何有於民事乎?仍力請進湯劑。上命書之曰,補中益氣湯,尙有餘貼,後日次加劑以入。榻敎拓基曰,東宮未寧之候,近則少勝,而方有耳痛爲敎。今日臣等率諸醫入診,何如?上曰,今則差勝,從後入診,可也。拓基率醫官先退。泰齊曰,他承旨當爲入侍乎?上曰,卿爲備堂,兼入可也。仍命諸臣進伏。上曰,于今國事,有備然後,可以爲之。予於今年,一倍憧憧。今日召諸臣者,亦出於自强之意,諸臣如有可達之事,爲先達之,可也。聖應曰,頃旣承下敎,今又有此敎,臣等不勝欽仰矣。象漢曰,今日之擧,可謂盛矣。群下孰不欽歎?以此奮勵臣等,自上亦一向不懈聖心則好矣。鼎輔曰,今日國事罔涯,而見日昨傳敎,則有吾國庶幾之望矣。臣等相與戒飭,以仰答聖心爲務矣。成中曰,聖上如是自强,臣等雖無狀,敢不殫竭,以答其萬一乎?翬良與成中所奏同。上曰,卿兄有與殿下共做國事之言,思之愴然矣。仍命就座。成中曰,備局公事,以大臣之不行公,近多留滯矣。上曰,皆入之。聖應曰,今番試射賞格,訓局木難以分排,禁御兩營木各十五同貸用,何如?上曰,數太多,甚難矣。施賞不足,則計數量入,草記取用,可也。象漢曰,草記之弊無窮。以翊衛司言之,前則諸員,但以一隷,有公事,次次知委矣。今則各有陪隷一人。此皆草記之弊也。上曰,然乎?聖應曰,頃在踰越宮墻女人,自兵曹移送臣曹矣。究覈之際,言語擧措,極多怪駭,明有失性之狀,而問其根脚,乃是私婢也。詰問於其主,則厥女素有狂疾,每於暮夜,突入人家,多發胡亂之說,輒被驅逐,遠近鄰里,莫不稔知云。參以見聞,果有狂疾,無疑矣。踰越宮墻,當置一律,而以此病人,宜有參酌之道,何以爲之?上曰,依減等律文,施行可也。擧條上曰,近來酒禁,何如?鼎輔曰,連爲申飭,而猶有間間現捉者,實爲難處矣。上曰,嚴禁而折之,然後可無矣。路上無使酒者乎?僉曰,此則豈有之乎?毆鬪絶無,故法司獄訟多減矣。善行曰,京外殺獄,自此必將無之矣。上曰,此則禁酒之效也。僉曰,然矣。聖應曰,軍器寺別破陣,率領官二人隨駕者,亦當試取。當以何營擧行乎?上曰,自兵曹擧行。擧條上曰,入侍甚重,而當該中官,頻數出入,從重推考。擧條象漢曰,駕前別抄試才,依前日稟定,當自兵曹擧行,而賞格則自御營廳擧行,何如?上曰,依爲之。擧條象漢曰,扈衛廳隨駕軍兵試才,自兵曹爲之,而施賞則當自何處擧行乎?上曰,自兵曹爲之。擧條象漢曰,以假駕後,前有禁令,而今番異於前日之事。旣以隨駕爲重,則元駕後,病故代入之,假駕後,似當試射,別抄亦一體,依此擧行乎?上曰,與吳被罪時事有異,依所達爲之,可也。擧條象漢曰,軍器寺別破陣,自前付屬於訓鍊都監矣。今番試才,亦當依此擧行乎?上曰,依爲之。擧條象漢曰,內禁將,隨其履歷高下,自各軍門啓下,千摠則移遷之際,自有疎通之道。議於訓將,則訓將之意亦然,故敢達矣。上曰,禁將之意,何如?具善行曰,軍門千摠,與內禁將履歷,別無高下,而內禁將實職,故自軍門,不敢以千摠啓下矣。兵判之曾兼禁衛大將時,則不無交差之例,而今則無其例矣。上曰,依禁衛營例爲之。擧條成中曰,廣州留守洪鳳漢狀達以爲,今春因備局關,本府軍餉,以一萬五千石分給事定式,而以一萬五千石,分排於一萬三千餘戶,則每戶所受,不過一石零,元劃已盡,民饑轉急。若不趁今變通,實有廢農塡壑之慮,餉還舊數中所減五千石,特命依前許分事,令廟堂,稟處爲請矣。上曰,依狀請許施。擧條成中曰,開城留守尹汲,以本營所管餉,還留庫中,折半加分,以助種糧之意,論報備局,而時無行公大臣,不得題送矣。上曰,依所請許施事,自備局,分付。擧條成中曰,湖南道臣上書,請大同停退事,而有令廟堂,稟處之令矣。上曰,道臣上書讀之。成中讀之。上曰,諸堂之意,何如?翬良曰,道臣之請,雖出於萬分切急,而大同卽惟正之供也,不可輕易許之矣。諸臣以次仰對,皆如翬良之言。成中曰,惟正之供,不可許施,日後亦必有弊矣。上曰,頃見列聖御製中有綸音,予心有感矣。注書出去,持入列聖御製中肅宗大王文卷,可也。臣承命持入,上命承旨讀御製拜陵後慰諭父老綸音訖。上曰,昔年盛德如此,予何不仰體乎?命書傳敎曰,今覽湖南伯上書,六邑大同折半退捧事也。大抵大同米請退,已無其例。且癸丑特退,不過一等之半。今年亦不可比於癸丑,折半請退,其涉過矣,而噫,雖常人,爲人子之道,以親心爲己心。昔之范純仁,以麥舟救人,亦此意也。況人君以繼述爲本。頃日半夜奉綸音坐齋室,有下敎者。其綸音中一則楊廣大同退捧事也。旣奉覽綸音,今聞道臣書請,而徒循常例,其若靳持,是豈繼述之意,而亦何顔歸拜?噫,皇明仁宗皇帝,惟聞楊士奇之言,而不問有司而許之。今予興感,豈比于此,而以何心計較於三六斗之間?其請必是春秋兩等也。已納已捧外,特爲依書請許施,而若或有已捧爲未捧,從中作俑之事,民無實惠,秋受其弊,此等守令,當遣繡衣廉問,其或有焉,此不思體昔年惻怛之敎,倖其機而用能者,奚徒禁錮?特設鼎於王府門外而大烹,上而告蒼蒼,下而慰元元。以此一體,分付。噫,于今此敎,非予之敎,卽昔年攸賜。噫,昔年聖德,浹民肌髓,而龍馭莫攀,幾十年之後,幸得綸音,惠及湖沿之民,予心一倍追慕。至愚而神者民也,必有於戲前王之心。呼寫于此,不覺嗚咽。亦將此意,其令道臣一體知悉。晦讀江原監司狀達。上曰,南濟極過甚矣。予於渠,何如?而如是無狀乎?命書傳敎曰,今覽關東道臣狀聞,北穀運船之臭載者,其涉殊常。何以謂殊常?其船所載應穀之外,令人動慾者多,而船人卽杆城之人,所臭載之地,亦杆城也。然則該道之臣,其宜嚴査覈實狀聞,而初題精詳,末請近於推諉。當該道臣從重推考,其令嚴訊取服,覈得實狀後狀聞,而噫,頃於朝參,不待備擬,特除都事督運,則興海郡守南濟極,非徒違令私載之無狀,尤爲無狀者有三,一則以北塞武夫,特除守令,而不思報效,有此可駭事也,一則以北武,若思北民,目今嗷嗷之狀,猶可添載其宜穀物,濫載己物,敢以衙奴,放恣領送也,一則嶺沿農事,聞也孔慘,身爲字牧之官,雖常時官供,豈忍下咽,而今者萬餘兩之財,非渠作俑,必是轉販,究其心腸,雖烹何惜?不可尋常處之,令該府卽爲拿問口招,登對以奏,其代今日政,以侍從中擇差,給馬下送。又命書傳敎曰,守令多窠,政官牌招開政。臣持傳敎退出,頒布後入。上命書之曰,今聞訓將所奏,全羅左水使李陽重,年老難任云,遞差,其代今日政擇擬。又命書之曰,竹山府使有闕代,今日政擇差,其令明朝辭朝。又命書之曰,今日政新除儒臣,一倂牌招,其若違牌,直捧禁推,過一朔後勘律。上曰,予之氣,專由於心矣。近來少勝矣。昨聞宗臣消息,而頓不如前矣。宗臣年幾何?翬良曰,七十矣。上曰,善歸矣。年無不足矣。獨鄭楺一事,未暴心事矣。聞其言,曰少時爲此等事矣,今則不爲云。今則不爲之說,殊常矣。無論宗臣諸臣,有如此所遭,則予意必欲令白脫矣。趙明履本來用心之人,而闡義昭鑑時,多用心矣。予於西平,則羡其有福,見趙明履,則不似生存世上矣。如是故心動而氣不平矣。象漢曰,今番三南大同木,或退捧,或以錢代納者,實出於朝家軫恤之德意,而守令或以純木準捧之後,折半發賣作錢,取其贏餘而用之,或已準捧,而憑藉退捧之令,旣不上納,又不還給民間者有之云,不可不一番嚴飭矣。上曰,聞卿所奏,其涉寒心。此歲若有此等守令,不入烹鼎,豈曰國有法,而噫,自冬申飭若何,而爲守令,豈忍爲此?豈忍爲此?不聞則已,旣聞之後,何待繡衣?分付道臣,嚴査狀聞,退捧令下之後,已捧而不給民者,卽令分給于民,而道臣廉問,其猶相持者,待其査狀,當該守令,終身禁錮,可也。擧條上命鼎輔,讀江原監司査狀後,命書傳敎曰,任珣査狀旣到。自有其律,從重杖一百,鏡城府流配,仍爲禁錮。上曰,元仁孫方入直玉堂乎?泰齊曰,然矣。上命注書招入。臣退出復入曰,元仁孫已出直,鄭尙淳·李錫祥入直云矣。上曰,鄭尙淳,使之入來,可也。臣承命召入。上曰,閔百祥之見欺於南濟極,不是異事矣。予亦見欺於任珣矣。鼎輔曰,爲人良故無能,而有此犯罪之事矣。上曰,南濟極事,予則捉蟹。卿勿放之於虎頭閣後蓮池之水,可也。成中曰,日前親享時,以太宗室配享功臣完山府院君李天祐諡號襄悼事,臣親承下敎,考見可據文字,則攷事撮要,雖書以襄悼,而勳府所在功臣官案,則以襄度書之矣。上曰,從勳府官案,釐正其位版,可也。擧條象漢曰,兩驛卒晝夜立待,勤苦莫甚。當此殺年飢困,難以立役。若依各廛發賣例,二百八十餘名,每名米一石式,自賑廳納價發賣,則在賑廳無所損,在驛卒可救一時之急,故敢達。上曰,惠堂之意,何如?李成中曰,驛卒之可矜,雖如兵判之言,賑廳形勢,亦極可悶,前例所無之事,有難輕議矣。上曰,令該廳考例,稟處可也。擧條章吾曰,北漢三營,軍器所在,而分守城堞公廨等處,都屬本廳,事當時時看審,可改者改之,可葺者葺之。而臣方帶捕將,故待罪摠使,將近一年,而去來不得擅便,一未往來矣。此後則當日內往來看審,恐無不可,故敢此仰達。上曰,依爲之。擧條章吾曰,臣營所屬畿邑壯牙兵,設立初則如禁御兩營鄕軍例,排番上來矣。中間以物力之凋殘,雖罷上番,旣納除番米,又春秋參操之故,雜役勿侵事,成節目施行矣。近來各邑不遵舊例,侵撓戶役,實有難支之勢,軍情極爲切悶矣。此後煙戶雜役勿侵事,更爲定式,申飭,何如?上曰,依爲之。擧條象漢以開政命下,先退。上命尙淳進伏,令承史少退,有密敎,又命退,伏見今日所下傳敎訖。上曰,此則予直言之。沿路如有不勤勸農之邑,直爲封庫,可也。尙淳退出。上命畿伯進伏。宗白曰,臣有區區廉隅,不敢以見職自居矣。上曰,何事?金善行曰,以廣留上書事,撕捱矣。上曰,旣已處分,如是撕捱過矣。命書傳敎曰,廣州留守上書,雖或有過中者,其請其爭,俱是公也,則今聞所奏,尙今撕捱,已涉過矣,而且聞以此,雖賑政,持其成貼,令都事替行云,尤涉過矣。若此不已,留守又將撕捱。噫,目今爲民夙宵渴悶之時,甚事可做?京畿監司李宗白,從重推考,俾勿更爲撕捱。臣奉前後傳敎退出。泰齊曰,上番翰林,無端出去,未爲還入,推考,何如?上曰,依爲之。擧條翬良曰,繕工外監木物,係於關東,峽邑私養山,年年貿取,以備國用,而報備局定條數,發關東營矣。自本營旣已報備局,而回題發關,尙此遷就,材木流下,自有其時,而今已節晩,前頭國用,誠爲狼狽。今則本營事勢甚急,自臣曹酌量條數,發關東營,則似合於變通之道,而九營繕今已停止,木物需用,必不至浩繁,依上年備局許斫數中,量減行關,俾無濫斫之患事,竝爲申飭,何如?上曰,依爲之。擧條翬良曰,近來弓角契事,甚爲難處矣。庚午年新募契人,以其角路之轉益阻絶,百般謀避,私自代立,漸次退去,由是貿角之路,尤不能如前。若不趁今變通,則前頭策應,必至狼狽,故臣待罪本職後,査出庚午應募者三四人,還屬本契,使之爲先應役,而京外策應,有難以數三人分排擧行,故有根着謹實者五六人,又爲加募作契,以爲竝力之地,而若於新募之初,前契人所負之債,竝起侵責根基未固之前,則非但渠輩之渙散難保,來頭闕封之弊,亦甚可悶,勿論公私債,七年一倂停捧,七年後分數徵捧,一依外營例擧行事,各別申飭。而如是定奪之後,或有違越徵捧之弊,則自臣曹這這草記論罪,何如?上曰,此與外營事同矣。所達誠是,依爲之。擧條臣頒布傳敎後復入。宗白曰,長湍·坡州兩邑長山鎭附近所在良軍,移定本鎭,牙兵之代,以移額他道之意,臣於月前筵稟,有令廟堂,稟處之命矣。本鎭別將,又以鎭底近里,或有良役壯丁,而未及移充於鎭軍者云,故依節目更加査正之意,發關,分付於坡州牧使矣。先移定外,追後移定良軍之數,又爲二十九名,此亦依前筵稟,一體移額他道事,令廟堂,稟處,何如?上曰,依爲之。擧條上曰,此時賑政及勸農爲重務,畿邑守令中,如有殊常者,而卿不擧論,若入於御史廉問,則當自卿處分矣。宗白曰,聖敎之丁寧惻怛如此,如有殊常者,臣何敢掩覆而不奏乎?至於賑政,各邑守令,皆以至誠爲之,有不逮而無不勤者。不勤固可論,而不逮者則豈可一一論罪乎?上曰,此言則是矣。上命備堂·畿伯先退,只留禁堂。鼎輔讀趙明鼎供辭。上曰,律文,何如?鼎輔曰,無此律矣。旣是公用,且非料販,只擅動軍餉之罪也。上曰,趙明鼎非矣。擅給軍餉,使黃榦料理,與渠之料理,何以異乎?且雖非私用,用手則用手矣。命書判付。鼎輔讀黃榦供辭,上命書判付。鼎輔讀宋淳明供辭,上命書判付。鼎輔曰,臣於鄭東明事,有敢達者矣。言未畢,上曰,判金吾非矣。弱故告律皆輕。予不處分,則黃榦不過徒年,而趙明鼎不過杖一百矣。命書傳敎曰,身爲法官,敢欲弛律,判義禁李鼎輔,從重推考。鼎輔曰,兵曹以喬桐奪符之行,宣傳官洪相寅,仍把驛騎事,草記囚禁,而渠之供辭,則以爲,立把三匹,皆疲劣,急於傳命,致此仍把云,而察訪供辭,則以爲,四匹立把,稱爲疲劣,仍把所騎兵曹驛馬云。相寅旣已犯法,當以濫騎照律,而曾於甲寅年,宣傳官田殷祥,以迂路作行濫騎事,被拿,而因其時承旨金聖應陳白,以宣傳官則無定數,無馬牌,特命分揀。今番則定式勘律,何如?上曰,此與田殷祥事無異,分揀放送,可也。擧條晦曰,玉堂二人方禁推,而徐命膺,纔過萬里行役,合有分揀矣。上曰,同義禁之救玉堂,怪矣。命書之曰,法之不行,專由於紀綱之解弛,而同義禁申晦,於玉堂禁推,不無分疏,從重推考。上曰,玉堂何以作二窠,而洪梓·李仁源見放乎?泰齊曰,頃日政,元仁孫陞應敎,趙曮呈單遞職矣。上命書傳敎曰,頃者李仁源·洪梓下敎時,意亦謂必也有闕,俱爲大祝,故乃知被放,今日下問,其後違令牌而踏下,其非異也。或陞付而作闕,或捧單而作闕,不可無飭,當該銓官,當該承旨,竝從重推考。又命書傳敎曰,潭陽府使有闕代,今日政擇差,給馬下送。泰齊讀金由行査狀訖。上命書傳敎曰,金由行以賑役不均,私律施行,其代今日政擇擬,給馬下送。臣持傳敎退出。上命書傳敎曰,竹山府使,更爲擇擬以入。臣復入。晦以禁錮守令單子上之。上以御墨書,仍緘而下之曰,以單子依此,更爲啓下,可也。泰齊曰,宣川奪符宣傳官卞至健,還到平壤,以府使鄭志翼忽待事,有罷黜狀達矣。標信事體至重,若使志翼,有不謹於標信之事,則據實狀聞,未爲不可,而只以接待之埋沒,請罷守令者,大臣及一品重臣外,例不得爲之。今此至健之事,事未前聞,有關後弊,故狀達則自院中還爲下送,而此事不可不一番筵稟,故敢此仰達。上曰,宣傳官不過疎忽之致,從重推考,平壤府使鄭志翼,令該府處之。諸臣以次退出,夜二更矣。
上在昌德宮。常參·經筵,以代理停。
下直,竹山府使李長燁,興海郡守李克祿,醴泉郡守尹昌東,潭陽府使李錫禧,釜山僉使柳爀。
李光運達曰,大司憲閔遇洙在外,執義韓師直,持平趙重明呈辭,崔台衡,掌令尹東昇未肅拜,李光瀷三度呈辭入達,今日以監察茶時之意,敢達。令曰,知道。
以備忘記,傳于兪漢蕭曰,今下弓矢,釜山僉使柳爀處給送。
蔡濟恭,以戶曹言啓曰,各道錢穀御覽會計,例於翌年二月二十五日啓請受出,晦日內修正入啓,而全羅道會案,以各邑文書未及齊到,限內不得上送之意,道臣移文上來,忠淸道會案,雖已上來,而其中溫陽·懷德兩邑落漏,故卽爲退送,使之改修正上送,而全羅·忠淸兩道道臣推考,當該都會官守令,竝從重推考,御覽會計,待其會案齊〈到〉後,修正以入之意,入啓退限矣。全羅·忠淸兩道會案,今纔上來,御覽會計受出,依例修正之意,敢啓。傳曰,知道。
兪漢蕭達曰,副修撰洪準海,肅謝後,不爲入直,以其親病,陳書出去,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又以義禁府言達曰,興海前郡守南濟極拿問嚴處事,徽旨達下矣。南濟極時在任所,依例發遣府書吏,卽爲拿來,何如?令曰,依。
又以義禁府言達曰,時囚罪人大興前郡守金根,告身盡行追奪,決杖一百,流三千里,勿限年禁錮照律公事,判付內,功減一等事,達下矣。所當依判下減等,決杖一百,徒三年定配,而金根呈狀內,其偏母年過七十,無兄弟獨身云。取考律文,則凡父母老疾,無次成丁者,犯徒流,止杖一百,餘罪收贖。今此金根,依律文,徒配則收贖,決杖一百,盡行告身,勿限年禁錮,何如?令曰,依。
以慶尙監司狀啓,以醴泉郡守,斗還未卽摘發,惶恐待罪事,傳于兪漢蕭曰,勿待罪事,回諭。
前僉知尹鳳九書曰,伏以,王春元日,我聖上以大王大妃壽躋七旬,頒慶八域,誠列朝罕有之慶,而老老之恩,渙汗朝野。臣老而不死,亦蒙寵資,樞府新除,先及臣身,臣仰頌聖上福慶無疆,俯念私分,榮愧交至,九頓於地,愈久彌深。前月又伏承別諭,促召臣上來,辭旨勤懇。臣祗拜莊讀,惶隕感涕,不知攸諭。念臣忝是選,千萬不近,前後拱籲,竭瀝無餘,臣之本情,邸下已俯燭矣。臣不敢每每瀆擾,而至若老病廢痼之狀,臣今不言,邸下亦何以知之也?臣耋路添齒,百病侵尋,無日不痛,閉戶涔居,最是視昏如瞎,全抛尋數,聽重如聵,殆廢酬酢。顧此書筵官之任,卽侍講經傳,質論義理,成就睿學,以資治理也。臣雖挾冊登筵,何以講讀,雖睿敎討詢,何以對述?況神思枯落,舊學都忘,亦何以敷釋古訓,出入精微,以當睿旨之萬一哉?若使臣果可以忍死匍匐,得近文陛之前,邸下見之,只一老醜物耳。必曰所謂讀書之類,如是而已。徒使邸下,有輕士之心,非止臣之不能見憚,而無所資輔,却恐邸下,沮求士之心也。從前抵死乞免者,蓋出自量之審,而今玆所陳,尤切於目下情實,惟願邸下諒之。噫,前後召旨,辭意懇惻,求助之敎,至誠藹然,苟非潔身亂倫之流,孰不激勵感動,思有以少效農馬之智也?是以,臣雖癃伏窮山,跬步難動,而每擎令旨,自切愚衷,耿耿者心,未嘗不在於邸下。篤志懋學,蓋志不立,則事無湊泊,衰霎難成,又或志之立而不能高,則制作規模,終爲苟俗。程子曰,第一等讓與別人,毋落第二等,邸下先立睿志,以堯·舜自期待,庶幾不至於漢唐之卑近。顔子以爲舜予何人也?有爲者若是。孟子引此,以實與堯·舜性同之義。又言才之能處,以明有爲之路脈。蓋性旣同善,而該性之氣,雖淸濁粹駁之不齊,其體段靈照神覺,活化不測,人皆可爲堯·舜,正在於此。邸下雖睿質天成,非堯·舜生知之姿,而自能盡性,則宜資於學利之工,必就本源之地,加存省克治之事,而百千其篤,變其異,反其同。此中庸所謂變化氣質之法,而湯·武反之是也。況堯·舜之道,孝悌而已,孝又我朝家法,而邸下亦常服勤之者。孔子語孝於樊遲,必曰以禮。禮者性善之一,而節文斯仁義,日用事事,各有條理者也。愛敬以事親,惡慢不加人,制節謹度,不驕不溢,聖人謂天子諸候之孝,其亦以禮之意也。推此而至於政令施措之間,無一毫私意參錯,皆出性善之自然,而允合人事之儀則,則理事融徹,一氣流通,郊廟神靈,悅豫於上,群黎百姓,歡欣於下,堯·舜雍熙之治,庶復可見,而祈天永命之基,實在於此,眞聖學之極工,帝王之大孝也。宋儒徐積,訓學者曰,父母欲之,何不爲君子?今臣所言,莫非我聖上爲邸下期願者,則邸下養志之孝,又孰過於是哉?仍念臣竊聽於筵侍之臣,忻喜而傳者,頃年邸下臨筵敎曰,後世專尙俗論,不知儒術。若以朱子所學,得韓·富之位,其事業之著見,奚啻如彼?臣不敢知,果有是否?筵席語秘,臣固不得其詳,而此正一言可爲知也。朱子,後孔子也。格致誠正之學,自有治平之具,果能以時措之,皐·夔·周·召之業,可幾復致。韓·富雖近世之名相,本非出自正學,謂天德王道則未也。孟子言是心足以王矣。臣主臣亦以爲,邸下此敎,終是見處大,亦足以王。崇儒重道之意,何但好善優於天下?此邸下好學之心,爲之本也。臣必以篤志懋學,眷眷於邸下,又自附於非堯·舜不陳之義,敢用替芹曝之誠,更願邸下念哉念哉。臣之老病癃痼狀,實如上所云者,亦乞邸下,特令有司,永勿一例收召,以益虛文之歸,而使臣得以安命丘壑,以卒生成之澤,千萬之幸。臣無任懇祝屛營之至,謹昧死以聞。答曰,覽書具悉卿懇。屢次別諭,招致漠然,心實忸怩,今覽卿章,尤愧余誠之淺。噫,爲學之道,知行最先,而非眞知,何以力行?故博學審問,愼思明辨,古聖所云,而講筵無碩德宿儒之出入,闡經義釋微旨,欲其審問愼思,誰與之?思之及此,夙夜匪懈。況卿以世祿之臣,今當招致山林儒賢之時,捨卿而誰?憂愛陳勉,字字是切,可不銘佩?卿其勿固辭,卽速上來,補我不逮。
副修撰洪準海書曰,伏以,臣於見職,有難每每承膺,而今玆特敎之下,分義是懼,不得不冒沒肅命,第臣老母,虛勞宿病,近復挾感添劇,症形危惡,氣息澟綴,多般醫治,尙無少效。以此煎迫罔措之情,實無離捨持被之望,旋陳短章,擅自徑歸。伏乞亟削臣職,俾便救護,仍治臣罪,以昭法紀,千萬幸甚。答曰,覽書具悉。爾其勿辭,先察職後護焉。
蔚山府使鄭權書曰,伏以,亂逆之變,何代無之,而豈有如昨歲之縱恣層疊者乎?幸賴皇天眷佑我宗祊,凶圖自綻,懲討快行,妖膂毒領,次第芟夷,義理大闡,彛倫復明,率土懽忭,曷有其已?臣自解西符,遠蟄南鄕,都下消息,杳隔弱水。今於夢想之外,猥叨芻牧之任,爲謝恩命,重入脩門,始聞向來逆獄,杖斃罪人,有所謂鄭權者云。噫,里名勝母,曾子不入。況臣姓名,偶與逆豎相同,此豈臣子之一日所敢安耶?臣不勝驚駭痛惋,竊欲改臣名以榦字,謹治短章,仰籲於銅闈之下,伏乞离明,特命許施焉。臣無任戰兢祈懇之至,謹昧死以聞。答曰,覽書具悉。書辭依施焉。
上在昌德宮。常參·經筵,以代理停。
恭惠王后忌辰齋戒。
下直,蔚山府使鄭榦。
李光運達曰,大司憲閔遇洙在外,執義韓師直,持平趙重明呈辭,崔台衡,掌令尹東昇未肅拜,一員未差,今日以監察茶時之意,敢達。令曰,知道。
蔡濟恭達曰,同副承旨林象元,今日不爲仕進,牌招,何如?令曰,依。
以同副承旨林象元牌不進罷職令旨,令于李光運曰,推考徽旨捧入。
李彛章達曰,奉敎李興宗,由限已過,卽爲牌招,何如?令曰,依。
傳于兪漢蕭曰,扈衛廳軍官三中四分以下入格人皆書入,而三中四分熟馬,三中以上半熟馬,邊二中以上兒馬,邊一中以上弓子,懸錄以入,馬帖政院擧行,弓則軍器寺擧行,步軍二中以下,依兵曹例,懸錄書入,令兵曹施賞。
傳于李彛章曰,儒臣持詩傳第十卷入侍,兵曹判書同爲入侍。
蔡濟恭啓曰,兵曹判〈書〉洪象漢,依下敎來待矣。傳曰,來待于世子宮差備。
尹錫周在外代,以趙賢逵爲假注書
李光運,以弘文館言達曰,本館下番闕直,事甚未安。副修撰洪準海,卽爲牌招入直,何如?令曰,依。
兪漢蕭,以兵曹言啓曰,今番隨駕將校禁軍標下軍兵及駕前別抄侍衛各差備等賞試射放入格人別單中,當受弓子綿布之類,區別懸註,而柳葉箭二中以上入格之人,則依筵中定奪,不爲懸註以入之意,敢啓。傳曰,知道。
李光運,以戶曹言達曰,依令旨,領敦寧趙載浩自去十二月至今三月合四朔祿俸,令倉官更爲輸送于本家,則以爲,旣遞本職,雖承更輸送之令,不敢冒受,不勝惶悚云,祿俸又不領受,何以爲之?敢稟。令曰,令倉官更爲輸送。
兪漢蕭,以扈衛廳別將,以二廳大將意啓曰,隨駕軍官軍卒試才,今日設行於御營廳南水營事,昨已啓達矣。臣李宗城開坐,軍官則柳葉箭一巡試取,軍卒則鳥銃三放一巡試取後,柳葉箭四中以上,鳥銃三中以上入格人姓名矢數,別單開錄以入,而其餘得中人施賞,令兵曹擧行之意,敢啓。傳曰,知道。
兪漢蕭,以訓鍊都監言啓曰,今番隨駕將校軍兵及軍器寺別破陣等賞試射試取後,鳥銃三中以上入格者,依傳敎別單,而柳葉箭則無四五中入格,故只以馬帖所受者,一體書入,其餘弓子木綿賞格數爻,依前例懸註以入之意,敢啓。傳曰,知道。
兪漢蕭,以禁衛營言啓曰,本營隨駕將校軍兵等,依傳敎,射砲試才後,入格之類,分等施賞,單子書入之意,敢啓。傳曰,知道。
兪漢蕭,以義禁府言啓曰,前後禁錮人等,依處分區別書入,而固城前縣令閔百範二年禁錮,機張前縣監宋載遇三年禁錮,慶州前營將權䭲三年禁錮,巨濟前府使崔嵒五年禁錮,興陽前縣監白師文三年禁錮,熊川前縣監李徵華十年禁錮,萬頃前縣令趙台命五年禁錮,金川前郡守尹彛遜·成埜等各五年禁錮,植松前萬戶尹鎭世五年禁錮,三水前府使金光白五年禁錮,竝蕩滌,三嘉前縣監柳愈·金鳴魯等,各十二年禁錮,竝減半,永川前郡守吳遂燁八年禁錮減半,河東前府使洪一涵勿限年禁錮限十年,固城前縣令趙世選十年禁錮減半,金堤前郡守崔普興十年禁錮減半,益山前郡守魚史績勿限年禁錮限十年,利城前縣監李潚十年禁錮減半,彦陽前縣監尹守泰七年禁錮減四年,盈德前縣監李祥海,金城前縣令鄭樸等五年禁錮竝仍,而依處分,令該曹擧行,何如?傳曰,允。
李光運,以義禁府言達曰,平壤府使鄭志翼拿處事,徽旨達下矣。鄭志翼時在任所,依例發遣府羅將,拿來,何如?令曰,依。
以黃海監司狀達,乾秀魚卵未及成實,限內不得封進,惶恐待罪事,令于李光運曰,勿待罪事,回諭。
廣州留守洪鳳漢書曰,伏以,臣三朔莅任,一味尸職,移糴則初非防塞,而消詳之計,反歸稽滯之科,至被大朝之重推,陳章則諒非得已,而指陳之際,稍欠宛轉之意,以致道臣之深嫌,仰悚俯慙,無地自容。筵敎勤摯,實出如傷之德,則只訟迷見之太局,對書雍容,槪見示廣之量,則始覺前言之或過,事端甚微,時日已過,雖不敢追提更引,而若其惶恧之忱,久猶靡已。抑臣竊有私懷之懇迫者,臣之父母墳山,在於京畿豐德地,省掃稍曠,怵惕罙增,冬旣過寒,春又太暵,莎損塋頹,修治甚急,非臣躬往,無以自盡。臣取考本府前例,出鎭以後,守臣輒皆陳書請由,蒙許省墓。此不但情禮之獲展,亦所以恩榮之追洎也。今臣微懇,尤在矜憫,敢援已行之規,冒瀆孝理之下,伏乞离明,曲推體下之仁,特賜數日之暇,俾得及期往來,以伸私情,千萬至祝。答曰,覽書具悉。卿其依所陳往省焉。
吏曹參議朴尙德書曰,伏以,臣猥玷匪據,辭不獲命,黽勉就列,愧懼恒切。卽伏見大朝傳敎之下者,以玉堂之陞擬作闕,有當該銓官重推之命。臣誠惶隕懍惕,不知所以自措也。臣於向日,適當政席,玉堂·東壁,留窠已久,擬望之人,只是三員,以見帶之人,推移充擬,實出於事勢之不獲已,而今玆聖敎,至爲嚴重,問備薄罰,何足以贖其罪也?臣意妄以爲,近以玉堂之不備,每煩聖念,故欲其次第備員,俾不至有苟艱之患,臣豈爲在囚之兩儒臣地哉?雖荷恩造,獲免大戾,顧臣私義,其可晏然於職次乎?玆敢露章自列,仰請譴罰,伏乞睿慈,俯諒危懇,將臣所帶銓職,亟行鐫削,仍治臣謬妄之罪,以安私分,不勝幸甚。答曰,覽書具悉。爾其勿辭察職。
玉果縣監宋明欽書曰,伏以臣,愚陋無似,待罪下邑,夙夜兢畏,尙懼不堪。卽於夢寐之外,道臣傳宣二月初二日承政院右承旨成帖有旨,十行恩諭,隆重懇摯,必欲致臣於筵席之末。臣拜受擎讀,只增惶隕。臣本仕宦家常調,場屋間棄材,隨分祿仕,乃其素期,不幸虛名誤身,轉入窄徑,前後除召,罔非匪分,臣死守虞冠,不敢膺命,而跼天蹐地,無所容措。及除見職,不謀朋友,胡亂出肅者,不唯情切反哺,蓋欲呈露本色,以爲一生究竟法。故入對前後,乞解講職,不避猥越,再三冒陳,誠以苦心在此也。雖未卽蒙準許,尙冀別有變通矣。不圖身縻官守,不失隱遯之美號,跡混朱墨,尙膺旌招之盛禮,名實乖盭,瞻聆駭惑,末俗滋僞,何所不有,而獨此山林之龍斷,又將由臣而創開。臣身苟賤,固無足言,而貽累聖朝,流弊後世,非細故也。伏乞睿慈,察臣實狀,憐臣血懇,亟令刊削於抄選之籍,不復備數於收召之列,以嚴朝體,以安微分,臣不勝大願。仍念臣前秋登對,直由側席敦迫,迥出常規。臣旣入脩門,逃遁不得,黽勉趨承,進退郞當,寂寥陳說,又不足以對揚下問,至今思之,惶愧欲死。以邸下聰明濬哲,於臣長短虛實,豈有遺照,而禮遇過隆,奬諭有加,旣許以銘心服膺,又於前執義臣宋能相書批,追繹臣言,示以眷眷之意。噫,從古疎逖之臣,得此於上者,其有幾人?臣旣感且懼,不自知其何以致此。或謂邸下,方銳意學問,急於求助,適因賤臣之自至,遂用隗始之故事,思以風動四方,以來賢俊。信斯言也,臣一爲死馬骨,而以基邸下作聖之功,以開東方太平之治,則雖滅死無恨,故臣之懸誠想望,有倍前日,側聽半載,書筵之罕開如舊,宮僚之罕接如舊,施諸事爲,發於辭令,無可以徵立志誠意之實效,則竊想邸下,深居宴安,所用心,不過御玩戲之間,而卽此措辭別諭,不過爲循例應文之具。如臣鄙卑,固無足言,而欲如是而感回草萊之遐心,其亦難矣。臣之愕然失圖,赧然自愧,不知所以自解也。伏惟邸下,以天縱之資,春秋鼎盛,爲聖爲賢,只在立志之如何。又況元孫岐嶷,已衣若干尺矣。萬方輔養,莫如身敎。古人云,欲爲惡,看子不爲。所謂惡者,不必大段過惡,一念懈惰,便是爲惡。伏願邸下,深究默察,奮發自强,搜羅巖穴,勿拘爵祿,盡誠招延,專委輔導,則盛德大業,當日月將就,如臣滓穢,顧何足有無於其間耶?臣卽一小吏,不宜刺口論事,至於民間疾苦,稼穡艱難,係關七事者,本欲爲邸下一陳,以效執藝之諫,粗暴獻芹之忱,而自有道臣,隨事申聞,救菑賑饑,靡有遺策,臣不敢越俎疊床,謹依宋門監鄭俠圖上飢民故事,略擧耳目所及,以裨邸下仁術之一端焉。臣伏見今年失稔,不至辛壬,而民生困窮,反有甚焉者,蓋由比數歲間,百穀不登,至若木綿,乃農民所以上應貢賦,下資百需,而七年被災,白徵田稅,前年爲尤甚,饑寒切身,救死不給,而催糴徵番,急於豐年,桎梏桁楊,如待盜賊,宛轉叫呼,無復人形,壯散弱轉,餓莩塞路。如非歲末哀痛之敎,停捧之令,則黎民幾無了遺矣。唯其停糴之不早,以致賑事之過時,死者不可復生,流者不可復追,枯爲鬼魅者,不可復蘇,强爲盜賊者,不可復安,加以疫癘竝熾,饑者先病,散糧饋粥,相枕而死。蘇軾所謂,救之之遲,費多而無益者,不幸近之矣。目今霈澤旁流,萬物含春,而哀此惸獨,獨無生意,草根木皮,不足充飢,農月已盡,東作無望,而春稅催科,從以鞭督,最是大同作布,尤似龜背刮毛,民情洶懼,甚於冬間,其勢又將襁負四散矣。臣歷考國家傾覆之禍,無不由盜賊,盜賊竊發之患,無不由飢寒。張角·葛榮·李特·自成之類,無非流民也。近者凄風霜雹,兩麥皆病,不幸又有方數百里之旱,則雖有智者,不及爲之謀矣。思之及此,澟然寒心。謹按周禮荒政十二,一曰散利,二曰薄征。解之者曰,散利是發公財之已藏者,薄征是減民租之未輸者,此兩者,荒政之大綱也。臣愚死罪,欲望邸下亟詢廟堂,姑停今春貢賦未輸之類,使各自爲生,特罷諸道羡餘別備之法,使專意賑貸,則所謂薄征散利之要,無踰於此。又宜崇儉節用,以廣儲蓄,勞來補助,以勸耕種,修器械廣緝捕,以禦寇竊,此又鞏固邦本,消弭亂萌之急務,伏望留神裁察焉。臣竊觀湖南一路,土地廣饒,歲入租稅,當經費之半,若中國之有江·淮也。當壬辰板蕩之際,七路蕩析,三京丘墟,其外應天兵,內供行在,調兵給餉,以其中興之業者,專藉此路。當是時,祖宗培養之力甚厚,群賢敎育之功方新,故人材輩出,民心向上,其敵愾死事,如子弟之衛父兄,終能挫折凶鋒,以集大勳。今紀綱日頹,風俗日壞,戊申以後,人心詿誤,義理晦塞,倫常斁絶,亂賊接踵,變怪相仍。蓋其俗,尙鬪訟,喜夸詐,賤名檢,貴功利,專以意氣相馳逐,不肯讀書守靜,故難治而易亂如此,失今不治,將不待百年而戎矣。臣聞移風易俗,莫先於敎化,立敎敦化,莫先於學校,建學立師,莫先於尊賢象德。是以自三代盛時,以至我朝列聖,率由是道,而若朱子之於治郡,首先訪求遺蹟,雖一節之士,必爲之褒揚建祠,此實衰世之意也。臣莅任未久,姑未暇修興學校,而臣之縣治,有所謂詠歸書院者,卽先正臣金麟厚俎豆之所,而節死臣柳彭老,執義臣李興浡配焉。建祠已久,尙未賜額,廟宇頹毁,衿紳凄凉。間有志學而未能者,問其由,則遐荒儉陋,絶不蓄書,雖大州校院,不藏經籍。由是貿貿墻面,壞了許多美質,誠可歎惜。臣伏念,麟厚以高資正學,際遇孝陵,明良相契,實吾東千一之會,而天不欲治,遽爾賓天,麟厚痛冤含卹,如不欲生,每於諱辰,獨入深山,終日痛哭,累有除召,而不應命,遺令勿〈書〉玉果以後官爵。先正臣宋時烈,撰其墓碑,有曰,以一心而涵三才造化之妙,以一身而任萬世綱常之重。又曰,明知達識,超乎事物紛糾之表,深造厚積,進乎精密正大之域,至其淸風大節,聳動震耀,使之頑廉而懦立,則雖謂之百世之師,可也。卽此數句,可以想像其造詣樹立之大致矣。顯廟壬寅,賜額于長城之筆巖書院,命贈吏曹判書兩館大提學,賜諡曰文靖。彭老,卽本縣人,壬辰之難,以成均學諭,扈駕西行,有執政宰臣,奪騎馳去,彭老徒步還鄕,與隣邑義士安瑛·梁大樸等,共擧義旅,推前參議臣高敬命爲帥,與文烈公臣趙憲,同死於錦山。宣廟聞而愍之,贈左承旨,旌其閭,賜額于光州之褒忠祠。興浡卽文靖公臣李穡之後,讀書守志,廢科昏朝,擧癸亥進士,丙寅冬,與同志十數人,上疏請斬虜使,辭氣澟烈,丙子之亂,以玉果縣監,聞南漢下城,痛哭棄官而歸,隱於巖峽,累除憲職及大邑,終不起。其治縣,大有儒化,士民爲立興學碑,至今頌慕不衰。嗚呼,右三臣,俱以微官遠臣,遇變自靖,忠節卓然,居家孝友,化及隣里,其德行義烈,允合祀典,流風遺愛,終不可泯,而無人表章,將鞠爲茂草,有識之竊歎久矣。伏望仰稟大朝,宣賜恩額,仍命有司,考出宋朝白鹿書院,國朝文會書院故事,頒賜經籍,驛遞以送,以示褒忠尙賢,右文崇儒之意,則本縣士民之歡忻鼓舞,歌詠聖澤,固無暇言,而南方學者,必多聳動振作,藏修講習於其中者,迎致宿儒,使任訓迪,修其孝悌禮義,敎以親上死長,拔其俊髦,賓興于朝,則未及十年,將見家絃戶誦,士習丕變,義利旣判,志氣日强,隱然作一長城矣,豈不愈於養兵十萬乎?議者或當謂麟厚·彭老,旣各有祠院,不宜疊設,然南土僻遠,文敎未敷,書院鄕社,絶無而僅有,不比內地諸邑之爭尙廣設,反爲文弊。況且本院,已建於禁令之前,特以士氣卑弱,未敢請額。今若仍其舊屋,揭以恩額,則不礙格例而收功則大,此誠興起斯文,挽回世道之一好機也。臣不勝犬馬之誠,杞漆之憂,不揆僭猥,覼縷至此,臣尤死罪。伏乞睿慈,特垂諒採,勿以人而廢其言,國家幸甚。答曰,覽書俱悉爾懇。昨年筵席暫見,今已踰歲,以余誠淺,不能更致,旋切悶歎,今覽辭章,憂愛之勉,字字是切,言言是懇,而讀之三復,尤覺余誠之淺,愧忸曷踰?所陳民事,令廟堂仰稟,或登對以稟。噫,一登筵席之後,眼前森然,食息匪懈,今覽此書,無上來之意,心切愕然。噫,余雖學淺,頃歲入侍相話,道學之正明,德行之純粹,固已深知。其欲講究經義,補養德性,捨爾而誰?捨爾而誰?爾其念我心曲之諭,勿復固辭,補我不逮。
丙子四月十四日未時,上御崇文堂。儒臣·兵判同爲入侍時,兵曹判書洪象漢,左副承旨兪漢蕭,校理洪梓,修撰李錫祥,假注書盧瑞國,記事官權穎,記事官李世演,以次進伏訖。上曰,兵判進前。今番試射賞典,馬帖與木綿孰優?洪象漢曰,馬帖體則重矣,而其實不如木綿,亦不如弓一張矣。上曰,然則誤下賞典矣。仍命承旨呼寫。上曰,今番賞試射時,鳥銃兼司僕邊三中,依內中日試射例,兒馬帖賜給,更思之,反不若二中木綿之賞。各木綿四疋賞給事,分付都監。出傳敎上曰,來初五日,當皆親傳香,令儀曹知悉。出傳敎上曰,注書持此傳敎,出授政院,今日傳香望祭報府與陵祭報府,推於吏曹以來,可也。臣瑞國承命出閤門外,傳授傳敎於政院,推祭報府於吏曹而入來復命。兵曹判書洪象漢啓曰,宣傳官洪相寅仍把事,自上旣已處分,臣不敢更陳,而但仍把濫把,皆是下輩從中幻弄之致。若不嚴防,則其爲貽弊於驛路,有不可勝言矣。標信宣傳官上來時,則雖倍道疾馳,下去時則與禁府都事,同爲計站緩行。緩行時,勿拘其仍把與否,不可不一番定式矣。上曰,自今以後,宣傳官都事,竝倍道往來,可也。象漢曰,然則倍道外,其他緩緩作行者,仍把濫把,各別禁斷事,定式施行,何如?上曰,依爲之。出擧條上命兵判退出。上曰,李錫祥進前。仍命承旨傳授封書曰,當此凶荒之年,民生方在嗷嗷中,爾其下去,廉察各邑守令之勤慢。若有不勤勸農賑政等者,卽爲封罷啓聞,仍留監賑,替行守令之事,新倅下去後,移向旁近栍邑,可也。予素知儒臣之氣稟,精詳有餘,而剛斷似不足矣。御史事,不可只以精詳而爲之,兼行剛斷,可也。李錫祥承命出去。上仍命玉堂,進講周頌,洪梓進讀自淸廟章,止振鷺章訖。上曰,其次承旨讀之,可也。兪漢蕭進讀,自豐年章止載見章訖。上曰,其次注書讀之,可也。盧瑞國進讀,自有客章,止載芟章訖。上曰,其次上番翰林讀之。權穎進讀自良耜章,止般一章訖。上曰,其次下番翰林讀之。李世演進讀自駉四章,止泮水章訖。上曰,其下玉堂進讀之。洪梓進讀自閟宮章,止商頌殷武章訖。上曰,予偶閱一冊,其中有詩曰,世上爲爲事,爲爲不盡爲。爲爲人去後,來者復爲爲。此詩似是肉談,而其意則可謂切至矣。自古以來,繼述之道最難。文王以賢聖之資,承太王旣作之業,懋淸明緝熙之德,武王·成王,能繼序而不墜,以啓八百年維新之業,可謂善繼善述矣。洪梓曰,文王之德之純云者,則文王之德,純於天道,無二無雜,無間斷先後之意也。執競武王云者,則持自强之心,以承文王之德,以貽成·康之謨,可不盛且休哉?臣近見朝紙所出,可想聖上振勵奮發之志矣。旣以自强二字,爲告靈臺飭後昆之道,若隨事省察,無或怠忽,進接臣僚,講論經傳,則繼述之道,貽燕之謨,莫先於此矣。上曰,予前已下敎,而儒臣陳勉之語誠好矣。但暮年政事,雖欲自强,奈筋力之不逮何哉?承列朝付托之意,于今六十,一無所成,更欲何爲?實有無顔歸拜之意矣。況今凶荒之年,救濟民生,實爲急務,自社壇以後,有爲民忘身之意,而氣有所不逮,是可慮也。予於文王壽考,假不作人之語,實爲靦顔。雖有諸葛盡瘁之意,將奈何?衛武公筋力,未知何如,而予則實難强矣。洪梓曰,衛武公年踰九十,猶且作箴,朝夕諷誦,以爲自儆之資,實爲賢聖之主矣。伏願聖上,勿以年老而倦勤,加意省察,日開筵席,講究經傳,旁求治道,則何患氣衰不逮哉?縱有氣衰之歎,而氣則身之帥也。若善攝修養,則可至從心所欲不踰矩之境矣。兪漢蕭曰,聖上每以氣衰爲敎,而古語曰,聖人血氣有時而衰,聖敎胡爲至此哉?儒臣俄以自强之道仰勉,其言誠好矣。自强則誠字工夫也。若以一誠字做去,則何事不做乎?周頌曰,儀形文王。俄以善繼善述爲難爲敎,聖敎誠然矣。繼述之道無他,則古語所謂,欲法堯·舜,當法祖宗。列聖朝愛民之德,洽于民心,聖上繼述之道,何過於是乎?且日前傳敎中,初六行講經,十六備堂入侍爲敎,在廷臣僚,孰不欽誦也?伏願聖上,推此心終始如一,則何患繼述之爲難,政令之不治哉?上曰,文王大聖人,尙有不自滿之心,況中人以下者乎?予雖涼德,彼蒼降臨,豈欺予心?一念憂治,實無休息之時矣。洪梓曰,聖敎至此,實爲國家臣民之福,而卽今貽燕之謨,莫先於講學,治政之要,只在於進接。聖上旣行講經,引接備堂,推以自强之義,則繼承之道,豈出於此乎?上曰,其言誠好矣。古所謂我有嘉謨嘉猷,卽入告于后曰,是謨是猷,唯我后之德云者,誠如此也。兪漢蕭曰,十六日有備堂引見之敎。臣職掌言房,故敢達矣。前則例有次對三司入侍之規,且有事變注書加入之例。今亦依此爲之乎?上曰,此則予有意焉,不必如是矣。洪梓曰,承旨以備局入侍,有稟定者,臣亦有可稟者矣。講經則異於無時入侍,宜有冊子完定之道矣。以何冊定行乎?上曰,予亦思之,雖不以經筵爲名,有異於閑漫講讀,所達是矣。冊雖小,以中庸爲定,自止亦以前日所講,自止爲之可也。予之爲此,實有意焉。若不爲此,則備局何時可接乎?所可感者,備堂比前着實奉職矣。兪漢蕭曰,聖上若是憂勤,而下無對揚之人,實有有君無臣之歎矣。備局事,豈不可悶乎?此亦在聖上之董飭矣。上曰,頃已下敎,而大臣事,機關非予所知也,葛藤非予所知也,而旣自爲之,而歸咎於予曰,處分過矣,豈不冤乎?予亦不曰護黨也。予實無可慰之顔,故使元良爲之,而元良亦不爲之,予只自替行三公之事矣。元良若下諭曰,大朝替行三公之事,卿何不入來云爾,則大臣亦必入來,而不此之爲,今則予自爲之之外,無他道矣。洪梓曰,聖上至誠憂勤如此,此政所謂獨使至尊憂社稷者也。大臣低回不入,誠慨然矣。上曰,大臣雖欲入來,豈可不招而自來乎?眞所謂何所聞而去,何所見而來者也?予與元良,俱無敦召之事,何可入來乎?今則勢將予自爲之,從當下敎矣。兪漢蕭曰,次對之備入三司,法義有在,臺諫之職,卽與宰相相可否之任也。許入次對,俾論得失,而一自代理之後,臺諫不得進現於殿下之前,雖有政令間論難之事,誰能爲之乎?今於備局入侍,雖未盡前日次對之規,臺諫則特令進參,似好矣。上曰,所達是矣,而予之不許者,亦有意矣。諸臣遂退出。
上在昌德宮。常參·經筵,以代理停。
恭惠王后忌辰。
南泰齊達曰,今日賓廳日次,旣已頉稟,所當持公事入對,而國忌正日相値,頉稟。令曰,知道。
兪漢蕭達曰,備邊司郞廳來言,今日賓廳坐起日次,而領議政李天輔,左議政金尙魯,方在胥命中,不得來會云矣。敢達。令曰,知道。
李彛章達曰,應敎元仁孫,牌招詣闕,家有拘忌之疾,齊宿後入直之意,敢達。令曰,知道。
南泰齊達曰,刑曹參判南泰會,判決事尹得徵,除拜後過三日不爲出肅,依定式推考警責,竝仍卽牌招察任,何如?令曰,依。
兪漢蕭,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
兪漢蕭,以都摠府言達曰,副摠管趙鎭泰,以禁軍別將禁軍等頒賞事,龍虎營晝仕出去之意,敢達。令曰,知道。
南泰齊達曰,左承旨蔡濟恭,右承旨李彛章,今日俱不仕進,同副承旨林象元,旣有只推之令,竝卽牌招,何如?令曰,依。
以同副承旨林象元牌不進罷職令旨,令于李彛章曰,推考徽旨捧入。
以朴相老爲假注書。
以李普溫爲假注書。
李彛章啓曰,假注書李普溫,時無職名,令該曹依例付軍職,冠帶常仕,何如?傳曰,允。
李彛章,以弘文館言達曰,本館下番闕直,事甚未安。副修撰洪準海,旣有只推之令,卽爲牌招入直,何如?令曰,依。
又以弘文館言達曰,副修撰洪準海承牌,而身旣犯染,不得就直,下番闕直,事甚未安。副應敎元仁孫,卽爲牌招,以爲推移姑降入直之地,何如?令曰,依。
兪漢蕭,以兵曹言啓曰,今番隨駕軍兵賞試射時,入格人賞格,依別單判下分給之意,敢啓。傳曰,知道。
以副修撰洪準海牌不進罷職令旨,令于南泰齊曰,推考徽旨捧入。
上在昌德宮。常參·經筵,以代理停。
兪漢蕭,以都摠府言達曰,副摠管趙鎭泰,以禁軍別將禁軍納馬事,訓鍊院晝仕出去之意,敢達。令曰,知道。
南泰齊達曰,左副承旨兪漢蕭,今日不爲仕進,卽爲牌招,何如?令曰,依。
兪漢蕭啓曰,備局堂上,依定式來待矣。傳曰,入侍于宣化門。
以承旨前望單子,趙載洪爲承旨。
以左副承旨趙載洪牌不進罷職令旨,令于兪漢蕭曰,推考徽旨捧入。
吏曹口傳政事,以李光進爲林川郡守。
兪漢蕭,以兵曹言達曰,武臣兼宣傳官洪樂臣呈狀內,病親呈辭下鄕矣。老母病勢,萬分危重,決難離捨還仕,斯速遞改云。母病果如此,則侍衛輪番之地,不可久曠,今姑改差,何如?令曰,依。
又以兵曹言達曰,忠翊衛將白尙兌,忠壯衛將金遠興,猝得輪疾,症情危重,呈狀乞遞。宿衛輪番之任,不宜久曠,今姑改差,何如?令曰,依。
又以兵曹言達曰,本曹兩驛騎馬四十匹內,不但多有病傷致斃,今番奉命出使之行,入把之數,亦至四匹之多。或有各處出使及不時立馬之命,則將無以推移,依前例京畿驛馬四匹,限回還間補把之意,分付本道監司,何如?令曰,依。
李光運,以刑曹言啓曰,踰越宮墻罪人三禮,以狂易,依減等律文施行事,命下矣。取考大明律,則凡越皇城者絞,犯死罪減一等,卽坐流三千里。依傳敎,於本律減一等,決杖一百後,流三千里定配所,發配之意,敢啓。傳曰,知道。
兪漢蕭,以左邊捕盜廳言達曰,畿內賊黨譏捕次,軍官軍士發送之意,敢達。令曰,知道。
又以右邊捕盜廳言達曰,畿內賊黨譏捕次,軍官軍士發送之意,敢達。令曰,知道。
持平崔台衡達曰,瑞虎·元諧兩賊窮兇情節,狼藉難掩,旣以逆律論斷,則孥籍一事,自在其中,而遷延至今,尙未擧行,致令逆種,多年偃息於覆載之間,三尺至嚴,輿情咸憤。請瑞虎等兩賊孥籍,亟令王府擧行。頃年鞫獄,萬萬妖惡,一字之巧解,三條之設問,可見情節之難掩,而嵇·䌖兩賊,不服徑斃,妖書根柢,尙未究得,王章莫伸,輿憤愈激。請其時干連人英梅,更令鞫廳,嚴刑窮問,期於得情。用履,投書情節狼藉。渠雖頑忍不服,而益年自斃,萬秀直招,則證左旣具,便是斷案,而宅履·德喜等私書句語,爛熳謀議者,情狀節節叵測,而遽然酌處,有乖於嚴鞫體之道。請尹宅履·德喜等,更令王府,拿鞫嚴訊,以正王法。近來國法解弛,人心巧惡,至於鼎九而極矣。當初攔入,欲售私訴,已極無嚴,而捕廳納供,譸出危言,誑惑群心,驚動天聽,以爲親問之計,及夫親問,反訴私怨,自服誣人,論其情狀,節節叵測。大朝雖以天地好生之德,特命島配,而誣人之罪,三尺至嚴,決不可容貸。請島配罪人鼎九,亟令王府,依律正刑。泰績罪犯,戊申諸賊之招,狼藉難掩,而前後抵賴,終不直告者,尤極凶獰。酌處之命,雖出於大朝憫旱疎決之德意,而此等干犯之類,決不可輕傅生議,請島配罪人泰績,更令鞫廳,拿鞫嚴問,夬正王法。桂永以乳媼,敢於至嚴至敬之地,惟意縱酒,全沒畏愼護養之道,致使醫技無效,終遭罔涯之境,論其負犯,決難容貸,而當初邊配,失之太輕,今此放釋之命,尤出意外,輿情悲憤,久而益激。請還收罪人桂永放送之命,亟令攸司,依律處斷。殺人者死,王法至重,不可以情犯之輕重,有所低仰。今此罪人吉才卜·就玄·李於屯金酌處之命,雖出於我大朝至仁好生之大德,而吉才卜之因錢戔微事,就玄之以寺役不勤,敢有打殺人命之擧,於屯金之托以救其父,亂打殺人之罪,不可容貸。請還收吉才卜·就玄·李於屯金減死之令。印信僞造,法律至嚴,雖其印文未瑩,猶至一律,則今此李佐太·申尙春之僞造印文,明白無疑,則雖謂之或以布裹,或以破瓢·松皮微細之物造成,決不可遽然容貸。請還收李佐太·申尙春減死之令。罪人彦杓與逆志親密之狀,綻露無餘,陽祚以賊哲切姻之間,綢繆難掩,而遽有酌處之命,俱配善地,雖出於大朝好生之盛德,而獄體至重,斷不可容貸。請罪人彦杓·陽祚等,仰稟大朝,更加嚴鞫得情。鞫廳物故罪人潤·東夏,嚴訊之下,一向抵賴,徑先致斃,而起南起北之說,出自賊招,載於敎文,則其與脅從大異,不可以旣斃而置之也,明矣。請稟于大朝,潤·東夏,竝施應行之律。鞫廳罪人金柱泰父子,緊出尙白之招,而其父旣已徑斃,則到今鉤覈之端,只在於柱泰,李昌翼與賊哲爛熳綢繆之狀,累出於賊招,則惟當鎭日嚴刑,反覆窮覈,而遽下參酌定配之命,雖出於聖上好生之仁,而王法未伸,輿情咸鬱。請稟于大朝,還收柱泰·昌翼酌處之命,更加嚴鞫得情,依律處斷。定配罪人全孝曾·全孝順,與鼎賊締結綢繆,書給試文,觀其所爲,同一心腸,而杖訊之下,頑忍抵賴,終不吐實,其情狀萬萬巧惡。大朝雖以至仁好生之德,特命定配,而三尺至嚴,決不可定配而止。請定配罪人孝曾·孝順,稟于大朝,亟令王府,更加嚴鞫得情。定配罪人崔守仁,以逆賊鼎衍之寫手,常時親密之狀,綻露無餘,逆鼎情節,宜無不知,而嚴訊之下,抵賴不服,萬萬痛惡,酌處之命,遽下意外。此雖出於大朝好生之德,其在嚴鞫體之道,不可不窮覈。請稟于大朝,還收崔守仁定配之命,更加嚴訊,期於得情。處絞罪人爟·爣諸子,有竝配嶺沿之命,而旣是巨魁之至親,則其在杜絶禍根之道,不可不嚴加防限,以斷其出沒往來之路。請仰稟大朝,爟·爣諸子,竝令絶島移配。罪人東星,與賊鼎爛熳親密,如兄若弟之說,出於來復之招,則陰凶情節,與賊鼎,少無異同。而嚴訊之下,忍杖抵賴之狀,萬萬絶痛。當初酌處島配之命,雖出於大朝好生之至仁,而未及窮覈,徑先物故。其在治亂逆嚴堤防之道,不可以旣斃而置之。請東星亟施孥籍之律。緣坐罪人抗,以逆邵之父,其子之凶謀逆情,萬無不知之理,而渠雖獰頑,忍杖抵賴,受訓家庭之說,旣發逆邵之招,則其窮凶情節,昭然難掩,律止緣坐,有乖王章。請緣坐罪人抗,仰稟大朝,亟施孥籍之典。新除授司諫院大司諫元景淳,時在京畿驪州地,獻納李世澤,時在慶尙道禮安地,正言洪檍,時在黃海道海州地。請竝斯速乘馹上來事,下諭。答曰,不允。下諭事,依達。
傳于兪漢蕭曰,明日時刻,以辰正一刻爲之,單子卽爲入之。
丙子四月十六日未時,上御熙政堂。備局堂上入侍,編次人追後入侍時,兵曹判書洪象漢,廣州留守洪鳳漢,判尹李鼎輔,知事李喆輔,戶曹判書鄭翬良,禮曹判書李成中,江華留守趙榮國,護軍具善行,司直李命坤,護軍李章吾,司直韓翼謩,左尹申晦,司直金善行,戶曹參判李昌壽,左副承旨兪漢蕭,假注書李普溫,記事官權穎·李世演,以次進伏。上曰,備局有何事耶?李成中曰,別無他事,咸鏡都事李敬玉,以運穀事,論報本司,而其事切急矣。知事李喆輔曰,頃以右沿所劃北關移轉穀,以嶺船運致浦倉之意,發關,分付矣。卽見咸鏡都事李敬玉牒呈,則以爲,前後所劃船價,只以自浦倉至元山磨鍊,至於自右沿至浦倉沙格糧,皆於元數中除出,入北之數,自有減縮,自右沿至浦倉沙格糧,以某樣穀區劃之意,爲辭矣。亦以元穀外區劃爲請,事勢似當許施矣。上曰,依所請施行,可也。出擧條洪象漢曰,臣以職掌所關,敢此仰達矣。近來死亡之相繼,只緣飢民之往來,以國事言之,只乾糧虛僞相蒙,自前或有設粥於練戎臺之事矣。李成中曰,一處會甚難矣。上曰,設粥則過矣。兵曹判書洪象漢所啓,飢饉之餘,盜賊之熾盛,自是次第事,而數月之間,畿甸之內,刃刺捕校,至於再次,已極驚駭,而嶺南墓寇,冬春以來,去益狼藉,雖以報備局者見之,至於五十餘處之多。近來外方討捕之政,疎虞莫甚,不可無申飭之道。嶺南左右兵使,爲先從重推考,各別嚴飭,期於斯速捕治,而其中不善窺捕之討捕使,從重勘處,何如?上曰,依爲之。出擧條判尹李鼎輔所啓,近來京畿賊患熾盛。卽見部官所報,則近郊延曙地,有一士夫家奴,貿木花還家之際,逢賊患被殺云,誠極驚慘。當該捕將推考,申飭譏捕,何如?上曰,依爲之,而當該部官,不卽檢報,拿處,當該堂上,亦爲推考。出擧條又上曰,向者守令,給馬下送,而其中一人可疑耳。興海李克祿,何如耶?李成中曰,入於小臣書啓,而非以不治也。上曰,是也,均役後他罪也。洪鳳漢曰,李壽觀諉之克祿,克祿諉之壽觀,故罷職耳。上曰,吾每疑於此耳,今聞然矣。又上曰,廣留何爲入來?今日入來否?洪鳳漢曰,本府事多有稟定者,而小言之則無益,大言之則支離矣。上曰,以次言之,可也。麥事,何如?鳳漢曰,秋麥庶有登熟之望,而春麥則姑未可知耳。上曰,逋欠幾何收之?鳳漢曰,豐則可以爲之耳。上曰,不遇盤根錯節,何以別利器?與卿府尹時,何如?鳳漢曰,有無面矣。上曰,今則廣州軍務凡百,皆入彀率乎?洪鳳漢曰,守禦廳束伍之散在各邑者,分爲三部,中部則中營將楊州牧使管轄,後部則後營將竹山府使管轄,至於前部,前則廣州府尹爲前營將,而管轄所屬各邑矣。今則營將歸於利川,廣州束伍,宜屬於利川,而廣州,主民之官,反爲大將。利川名雖營將,旣不得統轄歲抄,代定留守之降行,極非便。經歷雖或代察民事,不但非佩符之官,又兼從事,則以簽丁事,受制於營將,又違體統,本府各樣軍政,中軍專主,故每於代頉之後,中軍不得已行關,知委於利川,利川只爲回牒而已。申飭與否,初無可論,且當習操之時,中後營將,預先知委屬邑,申飭整待,而前營將則只爲馳赴於廣州,始爲領軍,而廣州軍有頉與否,初不預知,以平時論之,則名旣不正,有礙師律,以緩急言之,則動且相掣,尙何得力?臣反復商量,究得其方便之道,而終無善策矣。上曰,此則大有違於軍制矣。以各邑軍爲前營束伍,而廣州軍專屬大將,爲好耶?鳳漢曰,廣州之軍,其數甚多,實無推移相換之道,且此非時急之事,待大臣行公後商確,稟處,何如?上曰,依爲之。出擧條又上曰,前者李箕鎭告築臺矣。鳳漢曰,臣爲地圖而來矣。上命臣普溫,持廣州地圖而入來。臣承命持入。上問注書誰也?兪漢蕭曰,前正言李宜老之從姪也。上曰,是李宜哲之族耶?漢蕭曰,三從姪耳。上覽地圖指點曰,東門是往利川路耶?有廟社之地,昔年未見,深以爲恨耳。汗峯可見乎?李昌壽曰,可見也。鳳漢曰,汗峯及此兩處,可以留意者也。此則古判書閔鎭厚所爲也。上曰,觀南漢地圖多,而此最詳矣。洪鳳漢所啓,本府國役策應,當爲會減者,每朔不下百餘石,而戶曹穀物,用盡無餘,雖欲以常賑穀代用,而常賑穀亦盡,故以此累度往復於戶曹,而尙無區劃之事,誠可閔矣。戶曹判書鄭翬良曰,各邑凡係會減之際,若無本曹穀,則例以常賑穀代之,本州則竝與常賑穀而垂乏,則何不請隣近邑穀物之移劃,而每責於本曹乎?鳳漢曰,戶判之言,亦有所執。常賑堂上,今方入侍,楊州·利川·驪州所在常賑穀折米各五百石,移劃取用,以捄目下之急,何如?上曰,依爲之。又上曰,元王廟,何如?鳳漢曰,完豐配享未安矣。上曰,若以學問配享則可矣,而此則如何耳。其廡乎尤無義也。鳳漢曰,顯節祠亦以三學士配享矣。上曰,節則三學士爲上耳。金上於三學士,未知其故耳。洪象漢曰,金尙憲之節義,顧豈下於三學士耶?廣州留守洪鳳漢所啓,凡大獄同推,事體甚重,而本府大獄,依松都例,經歷獨爲推覈,終涉苟簡。俄於閤門外,聞沁留之言,則沁都則經歷與中軍會推云。臣營中軍,雖非落點官,旣已啓下,且使印信體貌有異,從今以後,本府大獄,依沁都例,經歷留守會推事,定式施行,何如?上曰,依爲之。出擧條又所啓,本府凡事,一依松·沁兩府例擧行,而有一事不可稟定者。凡陳賀箋文,兩都則經歷雖有故,管下敎授及邊將,亦爲替行,而至於本府,則經歷之外,無他帽帶官員,經歷若或有頉,更無推移之道,事將狼狽。如此之時,則自京畿,以察訪守令中定送,恐無所妨矣。上曰,大臣出仕後,稟處。出擧條鄭翬良曰,窓戶修補,何如?上曰,今年民豈可虐之耶?勿改之。予旣如此,各司勿侵戶曹,可也。廣州留守洪鳳漢所啓,廣州自是保障重地,朝家見待,有異於他。一城之內,雖有地閥等分,而營門師律間,兒時使役則或不得免,蓋尙武之地,軍制維持,勢所不已,而亦五衛之遺法也。前頭出身後,內三廳議薦時,只觀其來歷身手,毋得以兒時編旅,有所枳礙,然後人心可以興起,而亦將爲緩急得力之道矣。上曰,保障之地異矣,依爲之。出擧條判義禁李鼎輔所啓,禁府推案庫,多渗漏處,莫重推案,若過今夏,則必有腐傷之患。分付該曹,修改,何如?上曰,依爲之。出擧條又上曰,今聞判尹所達,昨年推案,尙未盡謄云,極爲稽緩。昨年以後,判金吾竝從重推考。出擧條戶曹判書鄭翬良所啓,臣頃以海西詳定米一千石加請得事,陳達蒙允矣。卽者本道道臣之道內需用之難,狀達防塞云。該道之如是持難,亦不是異事,而若以本曹事勢言之,則前頭許多應下,更無出處,此實萬萬竭悶。道臣之不念共濟之義,有此爭覆,誠爲慨然。相持之際,將致船運之失時,依前成命,前加請田米一千石,劃卽運納之意,申飭,分付,何如?上曰,當初加請之許劃,實出於軫念度支形勢,道臣何可相持?依所達使之運納,可也。出擧條上曰,予雖臥時着冠,則爲國事之道外,無他道矣。外間必笑曰,吾君復坐於政事堂,此豈足爲自强之道乎?欲坐於此則羞澁矣。鳳漢曰,小臣待罪守禦使,故敢此仰達耳。守禦使朝除暮遷,故不能有所修改。若依前入京,則自可除弊矣。上曰,李最中爲人極善矣。規模與其兄明中大異矣。仍命承旨書之曰,頃者守禦使命居廣州時,便是草創,凡事務從節約事,申飭,而今聞新設後增加者多云。噫,其時設置,一則爲民,一則保障,今爲麥浪,尾閭倍蓗。噫,當今之世,若推往年,其豈若此?非亦自强之意。時留守洪鳳漢,任之熟矣。故面飭修擧,而聞其所奏,此人若此,他尙何說?頃年處分,非徒爲均役,京廳不緊,小大皆然故也,而若是有弊,其咎焉在?不可尋常處之,應敎元仁孫,爲廣州査正御使,與留守眼同,取考庚午後事例,其中過濫者,一竝釐正,以示予追惟昔年之意。出榻敎禮曹判書李成中所啓,配享功臣完山府院君李天祐諡號誤字釐正事,旣承下敎,而廟庭至敬之地,無時出入位板,事涉未安,前頭冬享時,當爲擧行。書寫官及所入諸具,令各該司臨時待令,享日前夕,奉出位板,改正誤字似宜矣。上曰,依爲之。出擧條上曰,諸臣有私語者,竝推考,可也。出擧條江華留守趙榮國所啓,本府中軍,專管簽丁治盜之政,而中軍洪益海,病勢甚重,難責以職事,不得已仰請遞改,其代,令該曹擇差下送,何如?上曰,依爲之。出擧條又所啓,臣莅任後,詳察各鎭堡事情,則月串僉使鄭文興,盡心職事,城門墪臺及弓矢機械,無不修繕,煥然改觀。文興,以其祖之孫,竭誠奉公,爲能捐出其殘廩,其所修擧,若是夥然,誠極嘉尙,曾有守令除授之承傳,而尙未蒙恩。如此之人,宜有別樣褒賞之道,故敢此仰達矣。上曰,曾有下敎,令該曹卽爲待窠調用,可也。出擧條又所啓,本府軍餉之若是耗縮,專由於各道移轉之因循不納之致,誠極寒心。今番京畿移轉,數旣無多,民事亦危急,故臣不敢爭執,而其所受去之邑,去本府俱不遠,來頭輸納,亦甚便近,必於十月內准數還納,而若或有升合未收,則當該守令,臣當狀聞請罪,此意預先嚴飭知委,何如?上曰,依爲之。出擧條又所啓,本府甲津待令御駕船,限滿腐傷,不堪使用,月前以依例新造於安眠島之意,請報備局,而大臣不爲行公,故尙未回下。今則漸致節晩,誠爲可悶,敢此仰達。令有司堂上,發關於湖西水營,以爲及時造送之地,何如?上曰,依爲之。出擧條又所啓,本府軍餉,一從年條久近,次第還分,有難撓改,而至於昨年,則秋事告歉,民力甚困,不能一一精捧,故所捧間多麤劣之米。若久儲則腐棄可慮,不可無變通之道。昨年所捧中,擇其尤甚麤劣者,限二千石還分,而元還分一萬石中,減留此數,何如?上曰,依爲之。出擧條又所啓,臣聞南漢,則還分皆以石給,而至於本府,則自甲子以後,一一斗量分給。以此之故,一年量縮,小不下七八百石之多。朝家雖令徵捧於庫子,而許多米石,何以准徵於貧殘庫子輩乎?軍餉之逐年耗縮,亦由於此,誠爲可悶矣。上曰,此則一依廣州例爲之,可也。出擧條兵曹判書洪象漢所啓,近來朝臣改名,誠一弊習。戊申年錦平尉作疏頭,請改弼字,而朝家猶不許之,今則容易改之,宜有釐正之道矣。上曰,所達是矣。自今以後,禁斷,可也。出擧條江華留守趙榮國所啓,丙丁年本府三忠臣殉節,誠甚卓然。朝家屢有收錄子孫之命,而黃善身之孫沇,則官不過司藝而止,今年七十,推恩陞資,姜興業則後裔零替,只有庶孫一人而年尙幼,具元一之孫世福,則曾經萬戶,而今爲本府千摠。値此丙年,復爲其祖之軍任,亦甚貴矣。近伏聞又有江都忠烈祠子孫錄用之敎。臣適守此土,不勝感聳,敢此仰達。三忠子孫,特推存錄之恩,以示勸忠之義,則豈不有光於聽聞乎?上曰,三忠子孫,依所陳隨窠調用,而今聞黃沇,以推恩升資云。令該曹相當窠卽爲調用,姜興業之孫,待年長調用,具世福亦卽爲調用,可也。出擧條司直韓翼謩所啓,外方戢盜,在於鎭營,近來營將,全失本色。古之治盜,過於嚴猛,今之治盜,專事姑息,一滿十朔,便已升遷。竊發未戢,職由於此,良可寒心。以漢法言之,賊發不以聞,捕賊不滿品,皆有其罪。臣謂若依古法,有賊而掩置者,賊發而不捕者,定式勘罪,則似有實效,敢達。上曰,所達誠是。如此者雖滿朔數,兵曹勿爲遷轉,可也。出擧條左副承旨兪漢蕭所啓,道臣之狀請口傳差出,曾有飭敎,而忠淸監司趙暾,連請禮山·稷山兩邑守令,口傳差出,事體未安。推考,何如?上曰,依爲之。出擧條仍命承旨書之曰,道臣口傳之請,旣非也,則推考房其何不察,今乃請推?當該承旨,從重推考。出榻敎又命承旨書之曰,南漢軍餉,其間寒心,今聞江留所奏,無異南漢。幾年添餉之穀,其焉往?不飭則已,其若飭也,捨兩府奚先?江華·廣州前留守,限六年從重推考,已故者無論。其所耗縮,必也糶糴時疎虞者多,申飭留守,其必復舊,而復舊之前,切勿內擬。又命承旨書之曰,以廣州事推之,此政擧一而三隅反也。頃年亦有下敎者,況此等之歲乎?曾於丁酉年見之,凡諸加增,春桂坊爲先,各司效尤。噫,昔年猶然,況近歲乎?內自政院·玉堂·春桂坊以下,及外而各司員役,續大典外增加者,禮判李成中,左尹申晦爲釐正堂上,一倂釐正。噫,今坐此堂,而猶不修門塗,此爲今元元之意。便殿猶然,況各司乎?一自政院,勿論諸上司,凡諸新備等事,限今年一切禁止,其雖分付,令該曹亦勿擧行。出榻敎又命承旨書之曰,守令有闕,政官待朝牌招,開政擇差,待下批給馬下送。出榻敎又命承旨書之曰,明日當明政門殿坐,宣諭來京鄕民,因問農事,而以此因爲下諭八道,三府,時刻以辰正三刻爲之,侍衛及禁軍,只以入直擧行,承史以時服入侍,鄕民令京兆堂上率來,備局有司堂上及八道句管堂上同爲入侍。又命承旨書之曰,頃者齊宿有頉人柳煒,分揀。出榻敎又命承旨書之曰,同副承旨林象元許遞,前單入之,待下批卽爲牌招。出榻敎又命承旨書之曰,殿坐相値,政事待開門爲之事,分付。出榻敎李成中曰,後日講經入侍,特進亦宜入矣。上曰,然則爲法講規模矣。仍命承旨書之曰,頃者數次講經,不過一時爲之之事,規矩不同常例,今則旣已每月定式,雖與法講有異,亦不可蕩然無規。每講,領事·知事·同知事各一員,參贊官一員,特進官一員,玉堂上下番入侍。領·知·同事,其雖不備,二員備員入侍,講規自止,旣命用前,予先讀大文後,其注,上下番分半以讀事定式。雖上下番不備,若有入直儒臣,勿爲頉稟,或値齊日,過齊後爲之,而備局入侍,勿拘齊日爲之事,亦爲分付。出榻敎又命承旨書之曰,明日時刻,以辰正一刻爲之,單子卽爲入之。出榻敎備堂以次退出。上命臣普溫,召編次人入來。御製諭八道鄕民綸音編次後,上曰,八道諭書,自政院爲安寶,本文留置備局。諸臣以次退出。
上在昌德宮。常參·經筵,以代理停。
下直,禮山縣監李浚,林川郡守李光進,熙川郡守李雲康,稷山縣監洪獻猷。
李光運達曰,大司憲閔遇洙在外,執義韓師直,持平趙重明·崔台衡呈辭,掌令尹東昇未肅拜,一員未差,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣南泰齊啓曰,好雨蘇暵,伏未審日間,聖體調攝,若何?憊眩之候,寢膳之節,亦何如?湯劑五貼,依下敎今當劑入,而臣等率諸御醫入診,詳察聖候爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣。湯劑尙有餘貼,後日次入侍,更稟劑入,宜矣。
大王大妣殿·中宮殿,藥房口傳問安。答曰,知道。
南泰齊達曰,左副承旨趙載洪,旣有只推之令,卽爲牌招,何如?令曰,依。
傳于李光運曰,宣傳官二員待令。
傳于南泰齊曰,禮房承旨入侍。
又傳于曰,承旨入侍。
有政。吏批,兼判書申晩,參判趙雲逵牌不進,參議朴相德進,左承旨蔡濟恭進。
吏批啓曰,判書申晩,參判趙雲逵竝牌招不進,小臣獨政未安,何以爲之?敢稟。傳曰,只出緊任。
又啓曰,昌城府使,今當差出,而擬望之人乏少,未準朔禁軍將,他道邊將,竝擬,何如?傳曰,允。
又啓曰,工曹正郞閔百順呈狀內,身病甚重,不得察任云。依例改差,何如?傳曰,允。
以李吉輔爲掌令,南雲老爲正言,金東鎭爲漢城庶尹,沈士希爲軍資判官,洪獻猷爲稷山縣監,沈錡爲昌城府使,李雲康爲熙川郡守,禹景漢爲相禮。
兵批,行判書洪象漢進,參判吳遂采受由在外,參議宋徵啓入直進,參知李應協病,右副承旨兪漢蕭進。
兵批啓曰,同知中樞府事金道錫·尹爾寬·朴日三·李植根·李泰蕃·李檍,僉知中樞府事禹聖揆·成益烈·元瀄·韓璞·李振英,俱以篤老之人,或在鄕或病重,有難供職,呈狀乞遞。竝今姑改差之意,敢啓。傳曰,知道。
以申鈗·洪震沂·鄭泰周·卞重和·李陽重·劉遇亮爲同知,權爕·李允中·朴斯益·徐萬里·朴龜文爲僉知,南正五爲宣傳官,趙德鎭爲都摠都事,朴獜源爲翊衛,李瀰爲副率,崔昌世爲訓鍊判官,洪益大爲司禦,金天厚爲忠翊將,金濈爲忠壯將,朴大源爲衛率,金梓爲守門將,李應爀爲武兼,邊柱國同知單付,李樀僉知單付,高戴潢廟洞權管單付,宋載遇·李光瀷爲副護軍,李海重爲副司果,李普溫爲副司正。
傳于兪漢蕭曰,講經武臣柳鎭恒在外代,以別軍職田昌雨爲之。
蔡濟恭達曰,明日親臨武臣殿講時,承旨不可不備員,而左副承旨趙載洪,以身病陳書受由。合有變通之道,何以爲之?敢稟。令曰,改差。
兪漢蕭,以兵曹言啓曰,在前明政門親臨時,東營入直軍兵及集春營入直軍兵,量宜除出,弘化門外左右路往來雜人,一切防禁矣。今亦依此擧行之意,分付訓局·御營廳,何如?傳曰,允。
又以兵曹言啓曰,今四月十七日,武臣堂上以上朔試射日次,而明政門親臨相値,不得爲之之意,敢啓。傳曰,知道。
又以訓鍊都監言啓曰,今日明政門親臨時,東營·集春營入直軍兵,量宜除出,弘化門外左右路往來雜人禁防事,自兵曹草記入啓矣。東營·集春營兩處入直軍各二十五名除出,哨官率領,弘化門外左右路排立,嚴禁雜人,而事畢後,還爲入直之意,敢啓。傳曰,知道。
又以義禁府言達曰,慶尙監司狀達據刑曹粘目內,醴泉前郡守金由行,移本府處置事,達下矣。金由行今方待令於本府,卽爲拿囚之意,敢達。令曰,知道。
蔡濟恭啓曰,因本院達辭,明日親臨武臣殿講時,承旨不可不備員,而左副承旨趙載洪,以身病陳書受由,改差事,令下矣。其代,政官卽爲牌招,開政差出,何如?
左副承旨趙載洪書曰,伏以,臣於昨夕,伏承銀臺除命,繼而庚牌下降。在臣分義,固當蹶趨承,而方此負席叫苦,無望自力,竟犯逋傲之辜,病裏惶蹙,尤增一倍。顧臣自月前,重患寒熱之症,胃土不調,膈氣時升,一日之間,如期而作,食飮全廢,宛轉床褥,于今兩旬,一向彌苦,元氣萎薾,筋力澌綴,時月之內,萬無差痊之望。出納重地,雖在常時,不宜暫曠。況今日大朝殿座,亦將備員,而以臣病狀,趨簉無路。玆於嚴召之下。隨詣闕外,冒死仰籲於离明之下,伏乞俯賜諒察,趁時變通,遞臣之職,治臣之罪,以幸公私,千萬幸甚云云。答曰,覽書具悉。爾其勿辭,調理察職。
副校理洪梓,副修撰洪準海等箚曰,伏以,大朝殿下,於靜攝中,深軫自强之義,特降每朔初六日進講之命,有以見大聖人典學之工,貽燕之謨,不以暮景而或懈。臣等動色相賀,欽仰贊歎之不暇,而仍伏念我邸下,以睿候之愆和,兩筵停輟,積有月日。臣等不敢知,彌留之症,未臻康復,尙在難强之域而然歟?調將之方,務在愼重,猶持少愈之戒而然歟?抑或課程久弛之餘,志氣從以狃安,收拾不起而然歟?以邸下先意承奉之誠,其必有惕然警省於此,而竊聽累日,未聞有奮發振作之令,此其故何也?夫疾病之來,聖人所不能免,而儒者之言曰,疾病中,有疾病時工夫。蓋言學者攝身檢心之道,不容以疾病而苟自恕也。矧乎帝王之學,異於韋布,一有間輟,治亂興喪之分係焉。豈可因一時无妄之愆,而遂廢緝熙之工哉?臣等謹按列聖朝故事,惟我世宗大王,好學不倦,嘗有疾,讀書猶不輟,文宗大王,大病後,群臣請止看書,以休目力。答曰,欲止而不能自已焉。仁宗大王,或有故輟講,終日不慊。孝宗大王,未寧,筵臣請姑停講。答曰,開筵論難,多有可聞,安得不爲?正當六月,日三臨筵,又請日一進講,不許。顯宗大王,有眼患而對燭看書,臣僚有言其添傷者。答曰,冬夜甚長,予且無寐,不得不看書。於休大哉。玆惟我列祖燕及皇天,惠我無疆之本也。昔人云,欲法堯·舜,當法祖宗。嗚呼,此豈非今日邸下所當監則者乎?伏況我大朝,暮年秉燭,隻日開講,固出於體天無息之誠,而實亦爲邸下貽則,率先身敎之盛意,則邸下於是乎其可不蹶然而起,頓忘沈痾之在身,益勉養志之爲孝也哉?古語有之,流水不腐,戶樞不蠹。凡人之血氣不導,則鬱而榮衛損,心靈不運,則滯而神明耗。蓋疢疾之作,多在於宴安偸惰,而不在於勤勵憂勞,此周公無逸之戒,表記日强之訓,所由設也。惟列聖惟大朝,皆用此道,式至今休。不然,列聖豈忽愼疾之道,大朝獨無惟疾之憂,而若是其勤勤眷眷爲哉?伏願邸下,瞿然却顧,淵然深省,遵列聖之家法,體大朝之明訓,强起開筵,孜孜不怠,克懋日就月將之學,以爲代贊萬機之本焉。臣等修箚將上,伏聞大朝臨門殿坐,以耳目之官不能匡救爲敎。筵席語祕,雖不得其詳,臣等待罪三司,厥咎惟均,義當退而投劾,而顧念勸講爲重,自引反輕,敢進已成之箚,卒暴憂愛之忱。取進止。答曰,覽箚具悉。憂愛陳勉,言甚切至,可不體念焉?
丙子四月十七日未時,上御明政門,宣諭鄕民。京兆堂上,備局有司堂上同爲入侍時,行都承旨南泰齊,左承旨蔡濟恭,右承旨李彛章,右副承旨兪漢蕭,同副承旨李光運,記事官尹蓍東,假注書李普溫,記事官權穎·李世演,漢城判尹李鼎輔,左尹申晦,備局有司堂上李喆輔·李成中·韓翼謩,以次陪立。上命判尹李鼎輔,召各道鄕民入侍。李鼎輔曰,都數六十人矣。上曰,都監軍排立,皆斥之,使三門洞然,而鄕民入來,可也。沃川·春川·臨陂人以次進前。上曰,沃川農事,何如?對曰,春牟失稔,秋麥差可耳。上曰,臨陂之農,何如?對曰,秋麥則似有登熟之望耳。上曰,汝倅誰耶?對曰,申大孫也。上曰,是申昉之孫耶?甚善生矣。楊州·利川人以次進前。上曰,汝是農夫否?利川人曰,中廟六代孫全英君胤孫,臣之曾孫也。上曰,汝有忠義口傳否?對曰,無也。上曰,雖中廟後,極寒心也。此時乞糧與還上中,落漏極難,汝何不受食乎?對曰,與官家頗遠,故不得徒步往受耳。石城·陽智民以次進前。上曰,汝云兩班,讀書必做文乎?對曰,曾爲實學,今廢之矣。上曰,焉有不讀書之兩班乎?加平民進前。上曰,加平年事,何如?對曰,麥農可免凶耳。稷山·德源·永興民以次進前。上曰,北道南關北關農事,果何如?對曰,累年凶歉之餘,今又以旱,故無望登熟耳。蔚山·尙州·慶州·東萊·金山人以次進前。上曰,嶺南年事,何如?對曰,麥農頗有登熟之望耳。淮陽·平康·伊川·金城·獜蹄民以次進前。上謂金城民曰,汝太守石中受鼎,汝何以受食乎?對曰,皮穀連爲受食耳。文化·兎山民以次進前。上曰,海西則勝乎?來時歷見京畿與海西,何如也?對曰,猶勝於海西矣。潭陽·理山·天安·朔寧·通津民以次進前。上問農事,何如。對曰,若得雨澤,則可免慘凶耳。南泰齊曰,藥房粟米飮進之乎?上曰,進之。又上曰,備堂申晦來,使之宣諭,而以方音解釋之,可也。諭八道鄕民綸音。噫,古人云,以一人治天下,不以天下奉一人。以此觀之,其重者民也。書云,民惟邦本,本固邦寧。噫,若無民,國能爲國,君能爲君。況天命去就,隨民向背,故治世之君,知此道而能治,亂世之君,昧此道而致亂。予雖凉德,知此義則熟矣。況愛恤元元,寔我朝家法,亦昔年仰覩者,而雖然卅載臨御,年過六旬,語其政,無一事之能擧,語其民,無一惠之及焉,使我列朝愛恤之元元,困窮莫訴,中夜興思,若恫在己。尤況値此八道大歉之歲,吁嗟赤子,號呼道傍,京外餓殍,日聞日甚?若此不已,民將盡劉。噫,民將盡劉,而予何顔南面,亦何顔歸拜?若此之時,國事無可爲,百度無修擧,予若自謂衰憊,不爲顧恤,其誰爲之,其誰爲之歟?雖朝記暮遺,日復一日,夙宵憧憧,惟在元元,故忘其衰而强其憊,勉我元良,飭我臣僚,必欲小濟我元元,而噫,强壯之時,其猶不能,況衰憊乎?日夜思之者,一則曰,値此大歉,吁嗟赤子,何以聊活?一則曰,三百六十州守令,能體我淺誠,其能竭心賑濟否?一則曰,農民種糧,何以顧助,而飢餒吾民,亦能耕作否?一則曰,今年麥事,果能告登否?一則曰,高高彼蒼,愛我元元,今年穡事,其能轉歉爲登否?一則曰,時氣調順,洗滌乖氣,僅活吾民,幸能無恙否?思之至此,思之及此,夙宵奚弛,食息奚安?噫,頃日奉覽昔年幸行時綸音,惻怛盛德,溢於辭表,不覺涕泗交頤。奉覩此綸音,若不一倍自勵,是豈曰孝乎?噫,今年若登,吾民賴活,廈氊之上,玉食亦甘,其不若此,非徒不甘,亦豈忍下咽?申飭非不勤,廉問亦非一,而誠淺德涼,其效漠然,其勅無聞,是誰之愆?卽予之愆,雨暘不適,是予之愆,國事叢脞,是予之愆,百度懈弛,是予之愆,不飭方伯,是予之愆,字牧慢忽,是予之愆,貪風日熾,是予之愆,剝我元元,是予之愆。吁嗟元元,日望于予,而予之待汝若此。若是不已,嗚呼,爾等,其將長號彼蒼,而顚于溝壑。思之及此,不覺聲淚俱下。寔予負也,寔予負也。然其氣益衰,而頹臥之前,決不忘爾等,決不忘爾等,心自憧憧,何以能耐?特令京兆,尋訪上京鄕民,親問農事,仍誥予憧憧之意。吁嗟,爾等,將此意往諭坊曲,各勉農業,無爲輕散,至於助其種糧,極意濟活,則予當飭勵,身雖在乎廈氊,心則在於蔀屋。今者之諭,豈忍謾爾,豈忍謾爾?一團是心,彼蒼昭臨。吁嗟,爾等,小諒予申申之諭,躬自臨門而諭,仍將此意,下諭此敎之後,爲守臣·方伯·守令者,其若少忽,使我赤子,匍匐顚連,予將爲欺民之君。噫,爲臣子,忍使其君,爲欺民之歸乎?深體孜孜之意,下諭于三都留守,八道道臣。申晦讀訖,上命招都監入直將官諭之曰,禁·御兩營停番之故,汝等爲前所不爲之事。昔年愛恤,惟在軍民,而臨御卅載,年過六旬,而無一惠及於汝輩,而累處替直,誠可閔念。時氣失節之故,兩營不得立番,汝等毋怨兩營軍而怨國,可也。又上曰,京中武夫,不知撫養士卒,而使之如奴輩,汝等切勿如此,必須撫養也。上曰,備堂皆入。以次進前。上曰,故宋相曰,有所爲而爲,無所爲而爲,兩般也。洪象漢曰,聖敎誠然也。上曰,白首暮年,予豈爲有爲之事乎?且元良代理有苦心,而臨御卅載,年過六旬,今復爲之,則人必笑之,人雖不笑,吾之主人翁,必笑之矣。況又當今年,若不能濟活,何顔歸拜?不覺涕泣。上因淚下曰,今此下敎後,若無其效,此欺心也。必今年活民,然後世祿之臣,可以有辭矣。今年毅皇殉于社稷,吾亦欲倖而免耳。今日耳目之官,皆無耳。朝鮮耳目之官,可墨者多耳。象漢曰,有爲無爲二者,此乃天理人慾,夫至誠可以格天者,誠不虛語矣。久廢之餘,昨日熙政堂入侍,編次綸音,而天果霈然下雨。臣等敢不奔走率職,而唯願聖上加勉焉。上曰,吾已許身於民與國耳。吾尙今不食一粒,只粟米飮而已。諸葛所謂死而後已,成敗利鈍,非臣所能逆料者,予非不知無益,而業欲死於國事耳。李鼎輔曰,今此綸音,體先朝之綸音,字字至誠,天何有不格,民何有不孚,亦豈無豐登之望耶?至誠而不格者,未之有也。八道方伯,亦當盡心,民雖不得全活,可免多死矣。上曰,人之氣,雖聖人,亦奈何?象漢曰,保護聖躬,爲百責之源,然後志業可伸也。韓翼謩曰,祈天永命,修養長生,固待人力,願勿退托焉。上曰,退托則曖昧矣。南泰齊曰,今此綸音,雖桑林六責,末由以過,天人感應爲如何?且無逸篇,古聖人,未有以年老而廢工者也。翼謩之言是也。左尹申晦所啓,諸道農形雨澤,曾前則例於此時,連續狀聞矣。今年則一兩道外,尙無消息,事甚未安。不爲擧行之守臣·道臣,竝推考。且以今日之雨澤言之,諸道之均洽與否,有難卽知,趁速狀聞之意,另加申飭,何如?上曰,依爲之。出擧條傳于蔡濟恭曰,來五月初二日初三日,傳香攝行。出榻敎又命承旨書之曰,理山府使鄭玉,令吏曹,申飭上來,仍卽辭朝。出榻敎又命承旨書之曰,騎馬二匹立之。出榻敎。
四月十七日申時,上御通明殿。承旨入侍時,右承旨李彛章,假注書李普溫,記事官權穎·李世演,以次進伏。上命承旨書之曰,專經武臣殿講抽栍,以都摠都事柳鎭恒·李儒弘,部將李厚亮·金處觀,宣傳官李漢豐·李殷福,武兼金亮弼·曺命喆,守門將鄭熙世·李國輔爲之。出榻敎又命承旨書之曰,明日明政殿專經武臣殿講,以抽栍命下者待令,試官,兵判·訓將·禁將爲之,堂上堂下試官,備擬以入,時刻以辰正三刻擧行,侍衛,只摠府兵曹入直堂郞各一員入侍,宣傳官武兼禁軍侍衛,置之。出榻敎
上在昌德宮。常參·經筵,以代理停。
下直,雲寵萬戶具大勳。
李光運達曰,大司憲閔遇洙在外,執義韓師直,持平趙重明·崔台衡呈辭,掌令李吉輔·尹東昇未肅拜,今日以監察茶時之意,敢達。令曰,知道。
又達曰,執義韓師直,司諫沈益聖,持平趙重明,再達煩瀆,退待物論矣。令曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而親臨專經武臣殿講相値,不得爲之之意,敢啓。傳曰,知道。
以備忘記,傳于李光運曰,今下弓矢,雲寵萬戶具大勳處給送。
以承旨前望單子,宋徵啓爲承旨。
兪漢蕭達曰,新除授承旨,待下批牌招,何如?令曰,依。
事變假注書韓必壽有頉,代以鄭彦暉爲假注書。
蔡濟恭啓曰,事變假注書鄭彦暉,時無職名,令該曹依例付軍職,冠帶常仕,何如?傳曰,允。
傳于蔡濟恭曰,宣傳官以張志濟爲之,其外則以之次卽爲書入。
吏曹口傳政事,以申思儼爲昌城府使。
李光運,以兵曹言啓曰,禁衛營哨官禁軍遞兒窠,今方有闕,依節目,本營中軍與禁軍別將,眼同取才,以其居首者,塡差之意,分付,何如?傳曰,允。
又以兵曹言啓曰,摘奸宣傳官權拭,令兵曹決棍事,命下矣。依傳敎決棍十度之意,敢啓。傳曰,知道。
又以戶曹言達曰,京中貢市舊遺在,限八年蕩滌事,命下矣。貢市八年前舊遺在蕩減,實數抄出,別單以入之意,敢達。令曰,知道。
持平趙重明達曰,臣於前年,忝居是職,猥陳一書,略論目下數事,駭機遽發,拳踢四至,必欲拉碎臣身,而幸蒙大小朝慈覆之恩,略被譴罰,則臣感戴洪私,而其所僨敗,固已極矣。聖朝寬大,復授前職,而情跡臲卼,不敢爲揚揚於狼狽之地,略陳短章,以冀遞罷,而离明未燭,不許鐫改,且値親臨祭享之時,爲參將事,黽勉就職,而情地之難安則自如,故不敢以臺臣自處,屢違召命,只俟罪罰,卽伏聞大朝,以耳目之官尤寥寥,辭旨截峻。臣於此,不勝驚惶慙愧,無地自容。噫,惟我大朝殿下,方當晩暮之年,益軫乾惕之心,乙丙憂民之餘,更加典學之工,十六之引訪備堂,初六之延講經傳,永爲定式,次第將行。此實衛武抑戒之意,周王緝熙之念,群下之欽仰聳動,曷有其已?我聖上以唐堯倦勤之時,有孔聖衰甚之嘆,使我邸下,代理萬機者,亦固出於分勞明習之意,而若其進德修業之道,又莫不以身敎之,以誠勉之,閔閔如農夫之望歲矣。乃者邸下无妄之患,許久彌留,書筵之停廢,廟務之叢脞,今幾月矣。在聖上止慈之念,其所惟憂之情,當復如何,而目今天時淸和,日晷且長,雖在睿質攝養之中,時於氣候粗康之際,或引接宮僚,講說文字,或延訪諸臣,詢咨機務,以副大朝分勞勉學之至意,以慰群下延頸望治之誠,則宗社慶幸,孰大於此?今之在三司之列者,固當以此獻忠,以冀其感孚於崇聽,而如臣情勢,不敢以臺臣自處,泯默至今,終未能以一言自效,則刑墨之律,臣何以倖逭?我大朝今日此敎,固莫非責礪群下之盛意,而伏惟邸下,亦必反隅而加惕。區區微忱,竊不勝蘄望顒祝之至,而至於不匡之罪,臣實甘心。昨緣日暮,今始來避,臣尤死罪,請令罷斥臣職。答曰,勿辭。
執義韓師直達曰,臣衰朽摧頹,本不合於言責重任,從前忝叨,一未承膺,蓋出於自知之熟,而頃因署坐有命,事會急迫,逃遁不得,黽勉出肅,而因仍盤礡,非臣本意,積犯違傲,恭俟譴斥,不敢以臺諫自處,故凡於言議之間,一味泯默,居常愧懼矣。伏聞昨日筵中,大朝下敎,至爲嚴截。筵席語祕,雖未得詳,而臣於是,驚惶震越,靡所容措。臣之孱劣軟巽,自畫言地者,雖有迷執,而前後虛縻,孤負職責之失,無以自恕。聖敎之下,尤切惶愧,其何可一刻晏然於臺次乎?請令遞斥臣職。答曰,勿辭。
司諫沈益聖達曰,臣年紀衰邁,志氣摧頹,本不合於淸朝耳目之任,而自來情勢,又有臲卼不自强者,陳書祈免,而未蒙允許,呈告圖遞,而見阻喉院,一味尸素,徒切愧懼。今忽伏聞大朝臨門殿座,以耳目之官寥寥爲敎,誨責截峻。筵席語祕,雖未得其詳,臣心惶懍,尤當如何?噫,我邸下春秋鼎盛,正當體大禹惜寸陰,法文王不遑食之時,而近以睿候之愆和,久致講筵之停掇,上以貽大朝之憂慮,下以致群工之抑鬱,大有歉於湯銘日新之工,則身爲臺官者,所當及此陳戒,而以效匡格之忱,而如臣情病,實不敢以臺官自處,逡巡囁嚅,孤負職責,自顧惶愧,無地自容。此際聖敎至嚴,則臣罪至此,尤無所逃,實無抗顔冒據之勢,請令遞斥臣職。答曰,勿辭。
掌令尹東昇書曰,伏以臣,伏承昨日大朝下敎,謂諸臺臣不能拂匡我邸下,致有賓對之久曠,爲引成湯官刑之罰以飭之。臣聞命悚恧,無面可顯。噫,臣罪當墨,豈待今日而後自知哉?顧念不稱之職,本有難進之義,前後臺除,一切違逋,未嘗有片言匡格,以裨睿政之萬一,則失官之罪,臣實爲首,宜伏常刑,以爲有位之儆,久矣。乃今聖責切峻,至諭當律,則縱蒙含容之德,倖逭刻涅之章,而斧鉞嚴敎,在臣猶是干屬之辟也。釁瘢狼藉,無以自立,其可一刻抗顔於言責之列乎?況昨日政新除授掌令臣李吉輔,卽臣友壻也。揆以法例,臣在當遞,則雖微見被之責敎,臣之職名,便無可論,震越之情,應避之嫌,俱宜詣臺自列,而家有癘憂,末由進身於淸禁。玆敢離次陳書,仰瀆睿聽,伏乞邸下,先將臣職,按例鐫改,仍令攸司,施臣本律,以彰其罪云云。答曰,覽書具悉。書辭,令該曹考例稟處。
持平崔台衡書曰,伏以臣,纔遭重慼,猥請恩暇,歸葬之行,今將發矣,此際得伏聞大朝以近日臺閣之寥寥,聖敎嚴截。筵席語祕,雖不得其詳,若論不言之罪,臣實爲首。臣本言議巽懦,見識淺短,實不合於淸朝耳目之寄,一切臺地,自畫有素。日前暫肅,雖出於粗伸分義之計,而襄期已迫,行事甚忙,未有一言以塞一日之責,孤負職事,愧悚冞深,今於責敎之下,惶隕懍惕,益不知措躬之所。噫,此莫非臣等之罪也,而抑邸下亦有以致此者矣。自邸下代理,前後居臺閣者,亦豈無一言勤攻,以少裨睿德,而體念之批,殆若虛受,奬嘉之敎,輒施樂聞,而迄未見一事之踐行,一言之採納,只作紙上之空言而止,則雖使嘉言善謨,日進於前,顧何補於爲治哉?目今上天示警,八路告歉,餓殍相望於道里,癘疫日熾於遠近,救災恤窮,大小焦遑,而鼎席皆空,廟務委積。惟我大朝獨憂於上,以帝堯倦勤之年,體周文不遑之德,雖在靜攝之中,不憚聖躬之勞,惕然振發,警動臣隣,絲綸累下,惻怛丁寧,凡在瞻聆,孰不欣聳感歎?伏況邸下承大朝付托之命,期望之切,責任之重,果何如?春秋漸盛,血氣方旺,固當小心兢畏,夙夜孜孜,仰副我大朝憂勤之盛意,而睿候久愆,庶務多滯,講席常輟,學問有間斷之歎,常參每停,臣僚阻進接之路,一日二日,終不免於因循婾惰之歸,而如臣骪骳,濫冒是職,卒無有少酬其責,以效匡格之忱,宜我大朝臨殿發歎,慨然有責勉之敎也。臣等之罪不勝誅,而儻邸下怳然自警,奮然自勵,日開講筵,勉修學業,日接群工,勤訪治謨,使國事振刷,而民生全活,則我大朝今此之憂,將轉而爲悅豫,而惟邸下承志之孝,豈有大於此者乎?伏願邸下,庸是自勉,仍治臣泯默之辜,以警臺閣焉。顧臣自處之義,固當詣臺陳列,而臣之老母宿病,重添於遭慼悲疚之餘,症形頓劇,委淹床玆,臣方焦煎扶護,實無一刻離捨之勢,略具短章,仰請威罰,臣尤死罪云云。答曰,覽書具悉。所陳體念,而爾其勿辭,捄護母病。
丙子四月十八日辰時,上御明政殿。武臣殿講入侍時,行都承旨南泰齊,左承旨蔡濟恭,右承旨李彛章,右副承旨兪漢蕭,同副承旨李光運,記事官尹蓍東,假注書李普溫,記事官權穎·李世演,訓鍊大將金聖應,兵曹判書洪象漢,禁衛大將具善行,兵曹參知李應協,副護軍南正五,副校理洪梓,兵曹正郞鄭光漢,以次進伏訖。上曰,同副承旨留院。李儒弘誰耶?金聖應曰,李明運之姪也。左承旨蔡濟恭所啓,刑曹判書金聖應呈辭受由,而以試官入闕,不爲身病出仕,推考,何如?上曰,依爲之。其呈辭勿施,都承旨之捧入,未免曲循,亦爲推考。出擧條上曰,非但爲講經而已,討論兵書,豈不好乎?上曰,莫重殿座時,中官有喧譁之聲,當該中官,從重推考。出榻敎上曰,特敎之下,粗栍極爲可駭。當該試官,推考。出榻敎上曰,訓將卽武宗,而曾經防禦使之武弁,久不相見云,從重推考。出榻敎仍命承旨書之曰,勸農申飭,非止一再,留庫中三分一加分,亦有特命,則今聞高陽往來宣傳官所奏,仲夏不遠而乏于種子,僅耕十分之一云。可以擧一而三隅,反亦以此而知他。其不申飭,豈飭礪之意乎?當該道臣,從重推考,前後守令,竝令該府,施以制書有違公律。出榻敎又命承旨書之曰,昌城府使沈錡仍任高嶺僉使,昌城府使有闕代,卽爲口傳擇差,給馬下送。出榻敎又命承旨書之曰,廣州留守洪鳳漢,査正御史元仁孫,明日食後入來。出榻敎又命承旨書之曰,承旨前望單子入之。出榻敎又命承旨書之曰,宣傳官權栻,摘奸之時,拔抽麰穗而來,事極駭然。令兵曹決棍。出榻敎又命承旨書之曰,居首守門將鄭熙世,今日殿講,其不前期而純通可尙。今問其朔亦不遠云,特爲陞六,其不通者,不過字句之錯,遐方人多,今番特爲參酌,從重推考。出榻敎
上在昌德宮。常參·經筵,以代理停。
下直,山羊會萬戶李時潤。
辰時,日暈兩珥。酉時,日暈。
李彛章達曰,大司憲閔遇洙在外,執義韓師直,持平趙重明引避退待,崔台衡陳書受由,掌令李吉輔上書入達,尹東昇陳書未回達,今日以監察茶時之意,敢達。令曰,知道。
兪漢蕭達曰,憲府連日監察茶時,諫院許久闕達,事甚未安。兩司除在外·引避退待·陳書未回啓·受由外,未肅拜人員,卽爲牌招,何如?令曰,依。
以正言南雲老牌不進罷職令旨,令于兪漢蕭曰,推考徽旨捧入。
以備忘記,傳于李光運曰,今下弓矢,山羊會萬戶李時潤處給送。
傳于兪漢蕭曰,補中益氣湯,有下敎之事,藥房提調使之入來,儒臣持詩傳大雅篇入侍。
傳于宋徵啓曰,李判府事同爲入侍,入直史官傳諭。
兪漢蕭啓曰,廣州留守洪鳳漢,査正御史元仁孫,依下敎來待矣。傳曰,入侍于世子宮差備。
宋徵啓啓曰,判府事李宗城,依下敎來待矣。傳曰,入侍于世子宮差備。
李彛章啓曰,備局堂上李成中·申晦有稟達事,同爲入侍之意,微稟。
傳于兪漢蕭曰,六鞱三略,令校書館粧䌙以入。
傳于兪漢蕭曰,承旨入侍。
又傳于兪漢蕭曰,左副承旨入侍。
蔡濟恭啓曰,卽者忠勳府郞廳,以一堂上意來言,本府堂上奮武親功臣朴文秀,自今十六日,病勢猝添,膈間痞滯,大小便不通,咳逆又發,症情危重云。係是勳臣之病,依例敢啓。
洛昌君樘書曰,伏以臣,本以無似,歷事三朝,前後蒙被恩渥,山高海深。區區所自勉者,只在於筋力奔走,小效涓埃之報,而桑楡景迫,狗馬病甚,軀殼雖存,形神換脫,大朝動駕之時,賀庭嵩呼之班,不得進參,今已經年矣。情禮虧缺,非但臣分之兢惶,逖違耿光,益切私心之戀結。有臣若此,生不如死。不自意特蒙大朝不遺之眷,前冬藥料之賜,實出於軫念之盛意,而今又特命太醫看病,頒以珍劑。臣是何人,叨此異恩?若是其隆摯,榮耀已極,自不覺感淚之添襟也。臣之賤疾,本祟濕痰,源委旣深,症形非常,及今衰老之境,轉輾沈痼,理所必至。今年甚於昨年,此月加於前月,脚部臠搐,運用不得,膈氣上升,呼吸有防,他餘種種症狀,猥不敢悉溷,而自經昨冬隆寒,一倍添劇,凜凜若朝夕不保,湯焫雜施,少無分效,惟有湯井沐浴,少可以疏通痰核。曾受恩暇,屢次試浴,輒有分寸之益,幸以時月支撑,未必不賴於此耳。聞海州馬上溫井,最多奇效云。昨冬病劇之時,不忍束手待盡,欲一試浴,而畏寒趑趄,未及陳請矣。見今天時和暖,切欲早晩一往,以爲療治。伏乞离明,俯憐垂死之喘,特許旬日之暇,俾得往浴,千萬顒祝之至云云。答曰,覽書具悉。依所陳往來焉。仍令曰,給由馬。
左參贊李昌誼書曰,伏以書,曩叨居留,淹病尸居,釁尤疊現,譴罰相續,震懍恧蹙,無地自容,不自意大朝敍命,特下於交龜之日,本兼除書,荐降於屛野之中,旬月之內,牽復如舊,臣誠驚感惝怳,益不知措躬之所也。夫別還一事,無論名色之差殊,斛數之多寡,臣旣自首,無容申暴,而第向來繡衣之論列經歷也,有曰,代捧充糴,稽期封倉。信如斯言也,則究厥所由,咎實在臣,其爲罪,豈但止於不能檢下而已哉?蓋本府糶糴之規,雖曰經歷主管,若其摠察而董飭之,則責在守臣。臣自承昨冬安集之別諭,仰體聖旨,另飭官屬,凡係催科之政,痛禁侵奪之弊,及夫歲前停捧之令,出於徵納力竭之際,則伊時王府上下,擧皆懽聳,頒令封倉,曾不移晷。臣之所覩則如此,而繡衣之所聞如彼,到今何必覼縷,以益其分疏庇護之譏哉?獨其最後御史書啓中,官令代捧一段語,反復究思,尤莫曉其所指。若謂以他穀代捧也,則是乃朝令所許也,若謂以他物代捧也,則又安有名爲官長,而忍出是令者乎?雖然,臣旣忝居上官,同在一城,郞屬之稽命厲民若此,而全未覺察則是不明也,知而不檢,一任其所爲則是不職也。有一於此,難逭重罰,固當直斥臣罪,以謝一境之民,而顧乃漫漶爲說,致使一旬莅任之經歷,半月兼察之中軍,替被邊配,而臣獨晏然自如,臣心惶愧,固無足道,而其在朝家刑政,果如何也?孤負眷寄,死有餘責,息偃田廬,猶覺靦顔。從玆以往,莫非臣蹙伏俟勘之日,官職去就,元無可論。玆敢猥暴危懇,從縣道仰籲於貳極之下,伏乞离明,俯賜鑑諒,亟令攸司,重勘臣辜犯,以肅朝綱,俾靖私義,不勝幸甚云云。答曰,覽書具悉。卿其勿辭焉。
京畿監司李宗白書曰,伏以,臣於日前,以列邑監賑之意,馳達發行矣。卽伏聞因宣傳官歸奏,以高陽郡種子事,有大朝重推之命,惶隕悚恧,靡所容措。前後勸農之綸音,至爲懇惻,臣雖無狀,豈敢不夙宵銘佩,思所以仰體,而道內還穀,本來鮮少,各處移粟,又多緯繣,種糧之不足,在在皆然,耕播之不廣,豈但此一郡而已?孤負聖綸,死有餘責,問備薄罰,已不足以塞其罪,守令未勘律之前,晏然董賑,亦非私心之所敢安。玆敢露章自列,泯伏竢譴,伏乞离明,亟令鐫削臣職,仍勘臣罪,以嚴公法,以安私分,不勝幸甚云云。答曰,覽書具悉。卿其勿辭,從速察職。
掌令李吉輔書曰,伏以,臣於千萬匪意,伏承掌憲新除。臣之叨是職,前後凡五遭矣。曾不能進一言論一事,以效一日之責,而徒積逋慢之罪,厚招尸素之譏,在朝家覈實之政,固不當復置耳目之列,而銓家苟然充擬,恩點輒復虛辱,臣誠惶赧踧踖,莫省所由。況今聖心益勵,董飭群工,凡百有位,莫或瘝曠。顧此風憲重望,尤宜妙揀剛方之士,俾贊淸明之化。如臣之自來不稱,又從以屢試蔑效,其何敢厭然冒沒,玷名器而羞臺閣也哉?牌召之下,無望承膺,謹此隨詣闕下,略控短籲。伏乞离明,諒臣誠懇,削臣臺銜,以安私分,不勝大願。仍伏念,臣向忝勸講之任,不揆衰陋,勉强承命,區區之意,槪欲一登講席,仰瞻溫文之姿,小伸愛戴之忱,而前後在直,凡若而日,適値睿候愆和,停筵多時,咫尺銅闈,進見無路,憂慕耿結,有倍他人。職雖已改,懷不自已,敢於辭章之末,略此附陳焉。臣嘗伏覩詩書所載,哲王代作,而周公之告成王,必擧文王之德,而反復贊歎者,槪以取法之至近,觀感之至易故也。伏惟我大朝殿下,卽邸下之文王也。寶算旣高,聖學旣明,而猶且孜孜勉勉,不遑康寧,自頃以來,益復奮發淬勵,日不暇給,延訪之勤,講討之益,殆無三數日之曠,旣又慮志氣之或懈,工夫之或間,特下傳敎,作爲定式,籌堂講員,月許一接,以爲可常可久之道,殷宗之終始典學,衛武之老耄誦箴,可與競美而匹休。嗚呼,惟此盛德至善,雖是方冊中所載,猶將爲之感慕興起之不暇,而況以君父之尊親,而躬自率先,示我周行,其所以奉承而則傚之者,當如何也?臣固知睿患彌留,有妨臨筵,而治病之本,莫過於攝心,攝心之方,專在於講學。自古及今,但見廢學而損心,未聞讀書而致病。故臣在講院時,雖値日進湯劑,問候焦憂之際,亦必以時賜引接,諷詠細繹之意,連有稟達,且伏聞前後筵中,屢勤聖敎。仰惟止慈之念,豈無惟疾之憂,而其所以面命耳提,惓惓不已者,不專以將攝調護爲務,而惟欲其親近書冊,趲趁程課,聖人之訓,豈徒然哉?邸下深居靜養,爲日已久,心無所寓,氣無所管,縱使無疢疾之爲祟,而亦必多神不怡體不强之時,顧非區區刀圭之劑所能責效。記所謂莊敬日强,安肆日偸者,正是診病之第一名言。伏願邸下,惕然深思,常常默戒于心曰,以大朝高齡而自强若是,況吾鼎盛之年,其敢以疾恙而爲解,而或忽於講課之功乎?又曰,以大朝聖學,而加勉若是,況吾誦讀未遍,義理未熟,其敢不夙夜慥慥,以恭承戒勗之至意乎?今日如此,明日如此,心心念念,勿忘勿怠,志旣立矣,氣旣作矣,睿學將就之功,固將日躋於高明,而又安知勿藥遄損之喜,不由於此乎?螻蟻賤臣,抱玆耿耿,擬於侍講之際,一陳愚忠,而未得其間。玆將未徹之懷,粗效無隱之義,惟邸下留神省察焉。答曰,覽書具悉。所陳體念,而爾其勿辭,從速察職。
正言南雲老書曰,伏以臣,忝居臺地,前後殆十數遭矣。間雖黽勉副急,而輒皆逡巡辭避,不敢爲仍冒之計者,誠以言議巽軟,見識鹵淺,淸明耳目之選,本非其任。向蒙恩遞,粗安私分,不意諫省新除,又下此際,臣聞命驚惶,莫省攸措。臺閣之任,不輕而重,雖在無事之時,已宜另擇,而矧今凶歉無前,八路同然,上下憂遑,有如救焚拯溺之不暇。此時居是任者,固當開陳忠言,以贊我大小朝憂勤之治,而顧臣謭劣,其何能出一言論一事,少酬其責任之萬一也哉?反復思量,冒承無路,玆陳短章,仰暴微懇,伏願邸下,卽賜遞改焉。臣方乞免,宜無贅說,而竊有耿耿之忱,敢此附聞。嗚呼,今日民生,可謂窮且苦矣。餓殍相望,癘疫日熾,賙賑之政方張,濟活之策益艱,而廊廟殆空,汔未聞講究之謨,庶務多滯,率多有玩愒之歎。惟我大朝,慨然奮發,益勵晩政,以倦勤之年,在靜攝之中,猶不憚聖躬之爲勞,講筵復開矣,賓對又行矣,至於親御殿門,召集鄕民,渙發德音,辭旨懇惻,惓惓如傷之念,勤勤責躬之敎,罔非出於自强之道,則玆豈非億萬世貽燕之謨哉?伏惟我邸下,以承志之孝,受代理之命,大朝圖治之心,卽邸下之心也,大朝恤民之憂,卽邸下之憂也。邸下於今日,曷不思所以仰體我聖上身敎之意哉?顧今兩筵之輟,次對之停,亦已久矣。不審邸下愆和之節,近復若何,而當大朝淬勵振作之日,一向伈泄,自不免因循偸惰之歸?臣誠爲邸下慨憫也。噫,大朝之付托於邸下者,何如,臣民之蘄望於邸下者,何如?國家安危,生民休戚,亶係於邸下之一身,儻邸下宴安濩蠖之中,念及於此,則必將蹶然而驚,惕然而懼矣。伏願邸下,日接宮僚,益勉緝熙之工,數引備堂,務盡咨訪之策,上以副大朝憂勞之念,下以慰一國顒祝之情,千萬幸甚云云。答曰,覽書具悉。所陳體焉。爾其勿辭,從速察職。
丙子四月十九日未時,上御崇文堂。廣州留守及査正御史,李判府事,釐正堂上入侍,藥房追後入診,儒臣,兩局大將,同爲入侍時,判府事李宗城,廣州留守洪鳳漢,釐正堂上李成中·申晦,査正御使元仁孫,左副承旨李彛章,假注書李普溫,記事官權穎·李世演,藥房都提調兪拓基,提調李益炡,副提調南泰齊,副校理洪梓,副修撰洪準海,訓鍊大將金聖應,禁衛大將具善行,醫官方泰輿·許礈·李泰遠·金德崙,以次進伏。李宗城曰,日氣不調,聖體若何?上曰,一樣。大王大妃殿氣候,何如?上曰,一樣。中宮殿氣候,何如?上曰,一樣。東宮氣候,何如?上曰,一樣矣。李宗城曰,春後日氣不調,公私憂歎矣。向日雨雖未快足,大有利於農事,天人相與之理孔昭,由殿下至誠憂民之聖德也。苟不能孚格天心,則何以致此感應?日昨臨門諭書,臣三復感涕矣。夫至誠惻怛旣如此,則仁天豈不感乎?由此觀之,人君一念之間,而天之眷佑係焉。臣前旣以此仰達,而今承入侍之命,故更此一賀一勉耳。上曰,高高彼蒼,軫念我元元,故有此喜雨,予何有孚感之誠耶?下件陳勉事,是矣。上曰,南漢事,何如?卿試言之。留守前及留守後,其便否,何如?卿前爲府尹,後爲留守,可詳知之。李宗城曰,小臣爲府尹·留守,而又先臣爲府尹,其區劃處置,果略知之,而未知今番御史,何爲而送之。上曰,予未見南漢,而留守請之以爲,下手極難云,而一自出鎭之後,廣州爲外工房故送之耳。李宗城曰,元仁孫卽臣從姪,故昨日來見臣,臣問所以去之故,則答以似以南漢員役料窠之多濫,爲其釐正而命送云矣。員役料窠,留守自可釐正,若朝廷嚴則何敢請御史乎?國體大傷矣。然今不可中止,使御史釐正他事,似宜矣。上曰,卿言是矣,而留守似以事關前官故難言,而御史名不定,故召卿問之。洪鳳漢曰,臣請言其首尾,大臣以臣爲非,臣亦自以爲非矣。初意則非專請御史也,有上下件事,上件如不可爲,則下件以爲或送御史,差可云矣,若只爲料窠則果名小耳。上曰,有何釐正?若觀軍餉,則彼料窠,可以自入其中耳。鳳漢曰,臣守臣將臣之故,未敢盡達所懷耳。上曰,守臣將臣則尤可以言之也。卿言似有餘意,而予未解聽矣。李宗城曰,鳳漢於國事,豈不盡心,而至於以釐正料窠事,送御史則不可矣。洪鳳漢曰,設令臣善爲之,如聚沙防築矣。留守位高,奉職之道,終不如府尹矣。軍士有四道軍摠,若欲行號令於四道則有弊,若不號令,則無以成樣。臣雖勞悴而成之,來者一人,足可毁之。前則守禦使在京,故不敢濫用營財,今則營庫同入於官廳,不得不犯用,雖如臣者,亦有犯用者。第一道理,莫如罷留守復府尹,而將臣事體,不敢自達。若送御史,酌定分數,則或可救弊,故仰達矣。上曰,果何以則好耶?李宗城曰,臣於癸酉三月往。其時均廳,合於惠廳,金致一來見臣,臣謂致一,以均役六弊,皆有關於國體者也。一則均役好意,而江邊銀店,何與於均廳,而送郞廳奪入之?一則竹田弊也,一則守令防築事也。一則慶尙道水軍,多使寺奴婢爲之,而納米一斗,則許書其姓,此果成說乎?此則臣婦姪徐命膺爲嶺倅時,來傳於臣也。一則朝家送守禦使於廣州時,米二千石內,一千五百石,送于均廳,只五百石用之,故送之矣。其後一千五百石,還爲出給,則殊無出鎭本意。一則各道眷率,何爲而罷哉?先正臣李珥,曾請眷率久任,而今罷之者,爲營需米也。今則只忠淸道三百石,慶尙道若干之外,無營需米來納之事,豈不怪乎?上曰,何爲而如此乎?鳳漢曰,銀店等事,其時旋卽輟罷,而一千五百石,均廳雖欲捧用,而勢有掣礙矣。李宗城曰,臣曾以五百石爲用耳。上曰,今年給民則好耳。是幾年所入耶?李宗城曰,南漢難堪者,守禦使爲府尹之上官,故畏憚之矣。今則守禦使兼府尹,故無所畏憚,還上亦必日耗矣。臣曾莅時,爲十二萬石,今聞爲六萬石云,一年減一萬石耳。若送御史釐正,此則似好矣。上曰,廣留之請入守禦使,卿亦有此議否?李宗城曰,臣曾無此言,而先輩議論,多以爲宜倣漢南北軍,只置兩軍門,其餘罷之,故先朝,兪集一爲釐正使,罷禁衛而五六日後復舊矣。已置之軍門,今難猝罷,而若欲入來,則合有變通之道耳。先臣爲廣州府尹時,只有二病卒,通晝夜來待,其後爲五六名云。及時爲留守時,六燭籠立於馬前,臣大驚問之,則曰依訓局爲之云。其張大至此矣。趙觀彬則奚止於此?別破陣,依南別營爲之耳。上曰,以此罷職矣。趙觀彬則雖張大,不至於枵然耳。上曰,均役爲之者,苦心而不能無弊矣。李顯重則泛以聚斂爲言,此則非矣。重臣亦不過所見不逮耳。坐宣化堂,入內衙則無聊,故必欲眷率之心,人皆有之耳。然左相亦欲防塞之耳。湖·嶺舊伯,今皆入侍,營需米何以爲之耶?李成中曰,臣爲完伯時送之耳。李彛章曰,臣亦送之耳。上曰,洪啓禧改之。監兵營需米減之,則雖窘迫,守禦廳則宜入之,與監兵營不同耳。御史之意,何如?元仁孫曰,往見彼處事勢,然後可知耳。洪鳳漢曰,加請得者則欲納之耳。李宗城曰,守禦使,祖宗時,或帶十年者有之,故能有修改之事,今留守則朝除暮遷,此爲可悶耳。上曰,然則御史釐正軍餉,可也。元仁孫曰,臣昨欲請對矣。軍餉事,必復受節目而後,方可下手矣。只觀文書乎?抑反庫乎?上曰,軍餉則反庫爲難,而軍需銀及別庫,則御史親爲摘奸,可也,必善爲之。仁孫曰,聖敎至此,臣敢不着念施行乎?上命承旨書之曰,今者南漢御史所謂釐正者,一則十二萬石軍餉,六年之間,僅有六萬石,非捧糴不勤,必也渗泄。一則守禦使爲廣州留守,意蓋省守禦浮費,以補均廳者。而其時劃給本廳,不過五百石,而當納均廳,卽四分之三,而其後因諸道監兵營,營屬米外,諸般卜定蕩滌時,此亦混歸云,已無守禦使爲留守之意,而旣得此一千五百石之穀,則其何苟簡,而猶爲不足,請得耗穀近千石,旣得之後,其耗或無反用本餉,此亦耗縮之一端也。一則其時下敎若何,而凡諸等事,過爲張大,軍餉之日縮,用度之浩然,專由於此也。御史下往,將此三者,究其弊思其革,條列以奏。出榻敎上曰,氣憊矣,酬酢則氣稍勝矣,國事必令爲之故也。御史察前後留守勤慢,雖彼留守,亦何惜乎?今年思南漢事,尤感矣。思昔丙子十二月,於心何如也?上曰,後日殿講日次,卿須入焉。命承旨書之曰,昔年法講時,原任大臣同爲入侍,已有成命。日次講經時,領事外同爲入侍事,一體定式,而備局入侍,原任,同都提調,亦爲一體入侍。出榻敎上曰,領府事勤爲備局事耳。廣州留守洪鳳漢所啓,本州還上,皆是餉米,無以爲種糧。今番移劃常賑穀中,從民願略略分給,何如?上曰,依爲之。又所啓,守禦廳軍需米,以年凶之故,因朝令皆奉純錢,本廳異於各軍門,實無生穀之道,許多支放,無以繼用。賑廳米一石價,例是三兩,本廳軍需米一石價乃五兩。以五兩之價,換用賑米,則在賑廳甚有益。議于賑堂則不以爲害,而必欲一經筵稟故敢達,而且臣所望,亦不過矣。上曰,依爲之。洪鳳漢曰,臣以備局事,仰達矣。三軍門之設都監爲大,御營禁衛雖小,各各立番矣。今二營停番,故都監幾於長番,可矜矣。禁·御軍病則都監軍獨不病乎?停番則不給料。前者李弘述爲訓將時,請移給停番料米於訓局,而金錫衍不給,至於二營例受錢,則無裁減事,此則不可不移給耳。上曰,訓兵極殘忍矣。申晦曰,訓兵偏被其害矣。上命臣普溫,召藥房提調及儒臣上下番入侍。鳳漢曰,海西詳定,不均莫甚,宜命禮判釐正矣。上命承旨書之曰,海西詳定,近者紊亂,不均者多,時或當命御史廉問,而令惠堂申晩·李成中句管,着意釐正,其中可以稟處者,登對稟處,成節目頒布。出榻敎禮判李成中曰,頃有續典後員役沙汰之命。書吏外不入續典者,當一體沙汰矣。上曰,然矣,而一時沙汰,情甚可矜,待有闕勿補,可也。因命承旨書之曰,各司釐正之命,意在惜浮費而然,加立員役,非渠之辜,該堂之過,而因此竝汰,噫,當今之歲,猶給乾糧。一人見汰,妻孥俱餒,豈王者之政乎?沙汰節目,依例啓下,其令各其司,有闕勿補,而自前雖有此令,不爲擧行,以至于此。今後復有此弊,則自備局草記,該堂施以制書有違之律,此後此等加增草記,自政院一切嚴禁,非徒禁也,察推其堂。出榻敎上曰,聞此傳敎,人心鎭定矣。上曰,雨澤狀啓無乎?申晦曰,江原道春川保米,折錢於忠淸道矣。此事許而又收之,依前以米收俸,何如?上曰,依爲之。李成中曰,禁府無闡義昭鑑一件,出給,何如?上曰,依爲之。李彛章曰,臣聞鄭權言,則請以木板,廣刊頒布爲宜云,此言,似好矣。上曰,木板則似難矣。朝鮮此等事,極爲悶耳。若爲之則必往兩南矣。李彛章退出。兪拓基曰,日候向熱,上候,何如?上曰,雨後日寒,氣又不平,故召卿等矣。俄以民事酬酢,氣又差勝矣。兪拓基曰,大王大妃殿氣候,何如?上曰,差勝矣。上命臣普溫,問政院伴直入來。臣承命而出,以李彛章,兪漢蕭伴直之意,仰達。上曰,至今着帽者,朝鮮國,只予一人而已。諸醫以次診脈畢後,上命承旨書之曰,理中湯加桂枝一戔,五貼劑入,日次以湯劑繼進日爲之。出榻敎廣州留守洪鳳漢所啓,今此海西奴減貢後給代,又自均廳擧行,則均廳事力,實有難繼之憂。且復戶旣已酌定,不但目下冒復之革罷,前頭奸弊,自此永塞,則惠廳所得,比前將爲三四千結。每年大小米合一千石,以詳定有裕邑,磨鍊劃送於均廳,以爲添補給代之地,似好矣。上曰,依爲之。出擧條李益炡請鮒魚粥。上曰,無益也。兪拓基曰,瓊玉膏進御乎?上曰,今日亦多食之,與不食同耳。有何得力乎?老人無可奈何?今則坐而輒睡耳。藥房退出。上曰,儒臣讀之,可也。洪梓讀文王·大明章,至侯于周服。上曰,此章,後世人君,可以鼓動處也。其曰,毋念爾祖,乃所以深警戒之也。上命下番洪準海,讀綿至棫樸。上曰,又讀此章,至文王壽考,遐不作人,未嘗不顔厚也。上命都承旨南泰齊,讀旱麓·思齊訖。上曰,注書讀之。臣普溫,讀皇矣章訖。上曰,翰林讀之。權穎,讀靈臺訖。上曰,下番讀之。李世演,讀下武訖。上曰,儒臣爲文義,可也。洪梓曰,今講文王章,此周公追述受命之由,告成王者也。此莫非鑑戒處也。然其中最切要處,在穆穆文王,於緝熙敬止也。向臣以於穆不已爲獻,今以緝熙敬止仰勉。上曰,體念焉。洪準海曰,上番以敬字仰勉儘好。人君之學,敬爲第一義,不獨文王爲然。仲虺於成湯,勉以欽崇天道,尙父於武王,亦曰敬勝怠者吉。敬之工夫,若或一毫間斷,則國之興喪治亂,於此判焉,可不惕念者乎?上曰,天命去就,人心向背,專由於此。敬之反者爲怠,師尙父三日齊而授之者,只敬勝怠而已。敬之義,誰不知之歟?但知而不爲者最難耳。中庸只是一誠字,大敬只是一敬字。梓曰,敬字,徹上徹下也。準海曰,以文王之敬言之,上合天心,下合人心,不求福而自至多福,不求媚而以受方國,此可見其驗矣。梓曰,成湯之敬,聖敬日躋,而紂則不敬,故天降喪而眷顧於周耳。上曰,六經多說敬字,思無邪,亦敬字義。詩蔽之曰思無邪,禮蔽之曰毋不敬,敬何必外求?求之方寸,只是敬耳。南泰齊曰,知而不爲者,非眞知也。如好好色,如惡惡臭,則何有不行乎?上曰,緝熙堂,亦以丹書之義書之耳。梓曰,太公西面傳之,以道統傳之故也。上曰,道不如此則不行故耳。梓曰,師嚴然後道尊,非自尊也,欲傳道故也。大明詩毋貳爾心,亦是敬也。上曰,此言軍士者也。梓曰,此言敬,故眞西山,取而書諸心經。爲人君而事天者,宜以上帝臨女之義,體念也。殿下事天之誠,臣等固欽仰,而惟願終始如一也。上曰,有關雎麟趾之意,然後可行周官法度。自太姒嗣徽音觀之,至會朝淸明,則此便是齊家而治國也。準海曰,不獨此也。積德累仁之效,於此亦可見矣。上命掩卷後問曰,臺諫處置,玉堂何以爲之耶?梓曰,處置不歸於玉堂矣。上曰,臺避誰某耶?南泰齊曰,趙重明·沈益聖·韓師直引避,而他皆違牌,故姑未處置耳。上曰,元良近日,或召見宮官乎?梓曰,聞昨今連召見宮官,今日則令持入心經,使宮官讀之而講論云矣。上曰,何爲而召見云乎?梓曰,昨今連因醫官入診,令宮官同入云矣。上又曰,何爲而有此召見乎?準海曰,連因入診召見,而聞昨日則起坐召見,而今日則臥而召見,睿候應有添加而然矣。上曰,予則雖病憊,不曾臥見群下,而元良則臥而見之,此亦可乎?遂命承旨書之曰,都監軍代直,有下詢者,訓將禁將,其令入侍。出榻敎因命臣普溫,召兩局大將入侍。臣承命召訓將金聖應,禁將具善行而入去。上曰,都監替直軍可矜矣。洪鳳漢請以兩營旅需錢,移給都監云,禁將之意,何如?具善行曰,聖敎如此,臣豈敢持難,而宜計替直軍數而移給矣。上曰,好矣。若試才則無才者不得食矣。因命承旨書之曰,近者都監軍疲殘忒甚,追惟昔年設置之意,心常矜惻。値此大歉之歲,因禁御兩營鄕軍停番,都監軍替直處多。雖常時,當隆寒盛暑,身雖在乎細氊之上,入直軍兵,其能耐暑乎?何以堪寒乎?思之及此,此心不弛。當此之歲,鄕軍若此,都監之軍,豈皆無,而以無之軍替直,其將長番乎?爲三軍心切悶焉。再昨臨門時,慰諭入直軍校,而無他善策。聞廣州留守所奏,召將臣初意鄕軍不上番,料米蓄本營,此其來已久,非所可問,而至於旅需錢,卽是新創,與本料有間,依守禦使所請,送于都監,使之試射慰賞矣。禁將所奏分數其明。建陽門東西替直軍,一從鄕軍上下數,兩營當朔輸送都監,分給三處入直軍,兩營旅需錢所餘者,兩營標下軍代苦無異訓局軍兵,令該營量給,而此後若有兩營鄕軍停番之事,則亦以此定式施行事,分付三軍門。出榻敎具善行曰,本營京標下代鄕軍巡邏者,亦宜有優恤之道矣。上曰,亦爲量給,可也。洪梓進伏曰,臣待罪北幕,北關民勢切急者,有所目擊,故敢此仰達矣。比歲凶歉,八路同然,而北關尤甚,自仲冬已有設賑處,而民食皮穀藁草,十年荐飢之餘,死亡相繼。往年設賑時,不至如昨歲之甚,而李彛章監賑時,請得嶺穀二十萬石,以濟活矣。卽今道臣,非不盡心,而但過於簡約,請得賑穀甚些,不免剋減種糧,不但目下餓殍可慘,嗣歲之憂罔涯,周雅靡孑遺之言,殆不爲過矣。臣歸時,見道臣而責之曰,何其請穀之太小云爾,則答曰,嶺南亦慘凶,慮朝家優劃之爲難,而十分節略,以折米三萬石爲請者,蓋出於減之又減,只擧實數,庶幾朝廷之相孚,而畢竟廟當所給,乃是皮穀,而又不滿厥數,此將奈何云矣。臣意則以南關兩庫穀,爲先移劃入送,以助種糧,而加劃嶺穀,以塡南關移劃之數,則猶可及矣。上曰,似已後時,嶺穀亦無多矣。北民自來善忍飢,荒政視他道稍易云矣。梓對曰,北路所謂土食者,以田米五升,當皮穀一斗,壯男五升,壯女四升,老弱三升一巡,以抵十日,而今年則五升之內,又減一升,壯男四升,壯女三升,老弱二升,欲支十日,此又非米而皮穀也。民雖善忍飢,寧有生活之理?聞自二月,始備式出給云,而日晷漸長,死者尤多,種糧旣乏,雖遇天時,何以望歲乎?上曰,誠如是則儒臣上來後,似當上書以陳,否則初筵當陳,而今始陳達。以此推之,則民情有可堪之勢而然矣。似出於生色之意,盡施之豈不難乎?君臣之間,不當有隱。予意如此,故對儒臣言之耳。儒臣退出。上命臣普溫,召他承旨入侍。承旨持堂箚及臺疏臺避入侍,上命以次讀之。讀訖,遂命承旨書之曰,今覽儒臣上元良之箚,引據列朝盛事,其勉字字切直,以予之衰耗,不覺悚然而追慕,因思國事,不覺涕下。深得儒臣之體,各特賜熟馬一匹,其令親受於正門外。出榻敎又上曰,洪梓,文士也,非外飾者也。尹東昇之疏甚切實。人臣之道,當如是也。因命承旨書之曰,以飭礪之敎,諸臺或詣臺自列,或上番云,故取覽尹東昇之章,語雖撕捱,其涉骨突,而不匡則何逭?李吉輔,其勉雖是,春坊臺職,俱不匡焉,亦豈無飭?其勉中,只擧講學,其涉忽略。南雲老,居臺職者多,何辭不匡,而循例陳書,只擧講學,亦涉疎忽。沈益聖·韓師直,旣在不匡,其何無飭?趙重明,敢提往事,已涉放恣,觀其措語,亦違規式,規勉乎?自列乎?此等臺體,暮年初見。崔台衡講學民事,俱爲規勉,雖得臺體,不爲詣臺自列,亦欠臺體,揆以國體,宜皆飭礪。趙重明罷職不敍,沈益聖·韓師直·尹東昇·李吉輔·南雲老·崔台衡,竝遞差,此後自礪匡救,勝於撕捱。以此不已,其將紛紜。在外人及日後臺職者,規勉之章外,此等撕捱,政院切勿呼望。出榻敎上命臣普溫,使之留門納馬,臣承命而出,以金虎門不得入馬之意,更爲微稟,上曰,忘之矣。注書更出丹鳳門,留門,可也。上命承旨書之曰,當該中官,有當稟而不稟者,推考。出榻敎上又命問靈城君朴文秀病於禮曹及忠勳府以來。臣承命而出,問之禮曹及忠勳府,而皆無知者,送人於貞谷本家之意,入告。上曰,注書更出知入,可也。臣承命而出,持本家所書送病報而入。上曰,注書出去,問醫官誰某往來,詳問以入也。臣承命而出,招內醫院入直郞廳而問之,則皆不知云,以此意仰達,上命承旨書之曰,靈城君朴文秀家,令御醫鄭行晢,持相當藥物,往留看審。出擧條諸臣以次退出。
上在昌德宮。常參·經筵,以代理停。
下直,加里浦僉使李雲衢。
兪漢蕭達曰,備邊司郞廳來言,今日賓廳坐起日次,而領議政李天輔,左議政金尙魯,方在胥命中,頉稟。令曰,知道。
又達曰,大司憲閔遇洙在外,執義,掌令二員,持平二員未差,今日以監察茶時之意,敢達。令曰,知道。
南泰齊達曰,左承旨宋徵啓,同副承旨李光運,今日不爲仕進,竝卽牌招,何如?令曰,依。
以同副承旨李光運牌不進罷職令旨,令于蔡濟恭曰,推考徽旨捧入。
蔡濟恭,以弘文館言達曰,本館下番副修撰臣洪準海,以訓鍊都監郞廳,今日本營坐起時,晝仕出去之意,敢達。令曰,知道。
假注書李普溫有頉代,以柳敍五爲假注書。
以備忘記,傳于李彛章曰,今日別軍職春等試射時,陳弼漢片箭三中,加資。
蔡濟恭,以禮曹言啓曰,敬陵陵上曲墻外腦後莎草枯損處修改吉日,今四月二十四日未時,翼陵陵上曲墻外腦後莎草枯損處修改吉日,同日卯時,順懷墓墓上莎草曲墻外腦後莎草及曲墻內庭莎草枯損處修改吉日,同日巳時,推擇啓下矣。陵墓同在一山之內,本曹堂上郞廳,依例兼進,以除廚傳之弊,何如?傳曰,允。
李彛章,以戶曹言啓曰,於義洞本宮,鄕校洞於義宮奉安閣,彰義宮,依定式,判書臣鄭翬良,與正郞臣金相直,進詣奉審,則彰義宮養性軒,薍簾破傷,遮陽蓋覆油芚腐傷,板墻門滲漏,馬廊二間傾頹,廚房滲漏,大門朴工腐傷,墻垣蓋瓦,庫庫脫落,鄕校洞於義宮奉安閣,薍簾及風遮草芚前退,草席地衣破傷,北邊墻垣蓋瓦脫落,前面簷下椽間滲漏。於義洞本宮,北行閣火防四間頹落,水工間內墻四間許頹落,中門內墻二間,外墻一間頹落,北行閣凉房柱木中防動退,層橋足一箇腐傷。〈此〉等處,竝令各該司,急速修補與改備之意,分付,何如?傳曰,允。
又以兵曹言啓曰,今日將官朔試射時,闕內入直訓鍊都監把摠哨官等,依定奪,以他員代直出射之意,敢啓。傳曰,允。
又以兵曹言啓曰,今四月二十一日,武臣賓廳講書日次,而中日相値,不得爲之之意,敢啓。傳曰,知道。
又以戶曹言達曰,依令旨,領敦寧趙載浩,自去十二月至今三月,合四朔相職時祿俸,令倉官更爲輸送于本家則以爲,旣遞本職,雖承更輸送之令,不敢冒受,不勝惶悚云,祿俸又不領受,何以爲之?敢稟。令曰,令倉官更爲輸送。
又以義禁府言達曰,忠淸監司狀達據刑曹粘目內,林川前郡守吳彦傅,移本府處置事,達下矣。吳彦傅今方待令於本府,卽爲拿囚之意,敢達。令曰,知道。
令于兪漢蕭曰,長番內官韓聖揆,以不當奏之事,敢奏大朝,機張縣勿限年投畀。
副校理洪梓,副修撰洪準海等書曰,伏以,臣等日昨箚陳,亶出區區憂愛之悃,而辭理短拙,無足採擇,及承睿批,猥蒙嘉納,特許體念。臣等相顧欽歎,冞增感激。忽於千萬意〈外〉,伏承我大朝隆奬,至侈寵錫之恩。臣等拜稽隕越,五情失守,不覺惶汗感涕之交逬,繼又伏聞兩司多臺,或罷或遞,誨責截峻。臣等於此,益不勝震駭忸縮,罔知所以自措也。夫館職之於臺垣,雖若差間,竝稱三司,均有言責,則循默之愆,宜無異同。一日後先,爭得幾何,而若論疎漏闕略之失,臣等實亦有之矣。飭礪之下,免罪爲幸,罔功之身,叨賞何安?矧玆厩馬面給之典,尤是稀闊優異之渥,而適當諸臣被譴之日,獨荷格外殊恩,私心愧悚,姑且勿論,其如累聖朝明賞罰之治,何哉?玆敢畢暴危懇,冒瀆崇聽,伏乞离明,亟賜轉稟,收還誤恩,一施威罰,以嚴邦憲,以靖私義,千萬幸甚云云。答曰,覽書具悉。爾等其勿辭察職。
丙子四月二十日未時,王世子坐樂善堂。承旨持公事入對時,行都承旨南泰齊,右承旨蔡濟恭,左副承旨李彛章,右副承旨兪漢蕭,假注書李普溫,記事官李宜馣,記事官李世演以次進伏。南泰齊曰,日氣不調,睿候調攝,若何?答曰,一樣。泰齊曰,睿候未寧,請對極爲未安,而爲入侍故求對耳。諸承旨讀狀達訖,令曰,此渰死人耶?仍令承旨書之曰,慶尙左水使李潤成狀達,忠淸水使任時倜狀達,渰死人等,令本道恤典擧行。出下令南泰齊曰,睿候久未寧,下〈情〉焦憂已不可言,而日氣漸熱,窓戶何可一向閉塞?醫家所以忌者,氣滯故也。答曰,體念焉。李彛章曰,大朝奮礪之時,適値睿候之未寧,臣頃入筵中,大朝甚悶慮之。臺諫避嫌,旣經睿覽,而又命持入矣。自今日時時召入,未知何如?惶恐敢達。答曰,體念焉。蔡濟恭曰,今日持公事入侍,臣民幸矣。政事不止於此,伏望勿以此爲政事焉。臣等以此入侍,非謂有益也。然古人曰,人君親宦官宮妾之時少,親賢士大夫之時多,則於國幸矣。答曰,體念焉。漢蕭曰,大朝唯疾之憂爲如何,而若睿候復常,勤學勤政,兩得其宜則幸矣。大朝一月一次之入侍,將爲邸下貽燕之地也。答曰,體念焉。南泰齊曰,頃日筵中,大朝問大臣別諭與否,臣已以別諭之意,仰達矣。左副承旨李彛章所達,近見各司坐不坐單子,則多有懸病廢坐者。此莫非久不申飭,自然解弛之致。各司坐起,着實爲之,則其利益,自有及於民事者,此後各別申飭,何如?令曰,依爲之。出擧條
上在昌德宮。常參·經筵,以代理停。
蔡濟恭達曰,大司憲閔遇洙在外,掌令二員,持平二員,執義未差,今日以監察茶時之意,敢達。令曰,知道。
李彛章,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
南泰齊達曰,右副承旨兪漢蕭,同副承旨李光運,今日俱不仕進,竝卽牌招,何如?令曰,依。
李彛章,以都摠府言達曰,副摠管南泰會,以刑曹參判,本曹坐起,今日晝仕出去,而逐日赴坐,煩達未安,依例入番間,除草記往來之意,敢達。令曰,知道。
南泰齊啓曰,假注書柳敍五,時無職名,令該曹依例付軍職,冠帶常仕,何如?傳曰,允。
李光運,以禮曹言啓曰,卽接懿昭墓守衛官所報,則本墓局內,稚松茂密,故大虎二首隱居,晝夜作亂於齋室門外及守僕房近處,巡山禁伐,不得任意爲之,卽速變通云。墓所至近之地,虎患若是狼藉,事極驚駭。卽令該軍門發遣軍校,期於捕捉,何如?傳曰,允。
李彛章,以兵曹言啓曰,今四月二十日,各廳堂下武臣等朔試射時,都摠府經歷徐行德,武臣兼宣傳官朴奎五,部將李厚亮,訓鍊院參軍林尙根·金貴碩,訓鍊都監哨官李德觀等,俱未滿四中,訓鍊都監哨官邊鎭一,連三次不進,武臣兼宣傳官金養慶,乙亥十一月朔退試時,無分,尹勉恒,乙亥十一月朔退試時,未滿四中,竝依例汰去,而至於身病之類,試所旣知其實病,竝與呈辭受由人等,退試次,姑爲懸頉以入之意,敢啓。傳曰,知道。
李光運,以兵曹言啓曰,武臣賓廳講書及武經七書講官加抄人員,別單書入之意,敢啓。傳曰,知道。
上在昌德宮。常參·經筵,以代理停。
自昧爽〈至〉辰時,有霧氣。未時申時,日暈。
下直,古今島僉使曺聖泰。
李光運達曰,大司憲閔遇洙在外,執義未差,掌令二員,持平二員未差,今日以監察茶時之意,敢達。令曰,知道。
傳于蔡濟恭曰,御製編次人,使之入來編次。
令于李光運曰,當該中官李仁采,莫重公事誤踏,推考。
李光運,以兵曹言達曰,新差江口權管梁益祖,素患吐血之症,萬分危重,時月之內,決難赴任,呈狀乞遞。莫重邊鎭,不可久曠,依例罷職,準期不敍,何如?令曰,依。
又以兵曹言達曰,今四月二十二日,良人申必華爲名人,自丹鳳門入來,差備門外擊錚,極爲駭愕,令攸司囚禁治罪,同門守門將李德基,常時不能禁斷,以致闌入,亦難免其責,推考,何如?令曰,依。
又以御營廳言啓曰,因禮曹草記,懿昭墓局內,稚松茂密,故大虎二首隱居,晝夜作亂於齋室門外及守僕房近處,巡山禁伐,不得任意爲之云。墓所至近之地,虎患若是狼藉,事極驚駭,卽令該軍門,發遣軍校,期於捕捉事,允下矣。本廳將校,率領牙兵五十名,今日出送之意,敢啓。傳曰,知道。
又以刑曹言達曰,幼學安就億,身被衰麻,攔入於親臨試庭罪,昨年五月,以顚狂失性,減死定配於慶尙道晉州牧矣。就億逃還京中,因事現捉,故依法決杖還配,而當該配所官,不能檢飭,莫重減死罪人,任其逃躱,極涉駭然。從重推考警責,何如?令曰,依。
大司諫元景淳書曰,伏以臣,向蒙恩暇,歸省病母,已過三箇月,而母病劇歇無常,賤疾間經危域,以書以狀,再煩號籲,由限已過,罪戾日增,蹙伏惶懍,誅罰是俟,睿度涵容,不加譴責,寬其趨朝之期,敎以俟間上來,母子相持,攢手涕泣。千萬意慮之外,以臣移拜諫官之長,申降馹召之旨,臣益不勝惶駭感激,措躬無所。臣於是任,雖是曾所忝歷,而未嘗一日供職,況今艱虞溢目,百度泮渙,繩糾愆謬,振肅綱維,其責有倍於他時,如臣謭劣疲庸,冒居長席,寧有毫分可堪之望哉?且臣家內癘氣大熾,奴僕相繼痛出,隣比死亡日聞,臣母沈淹澌頓之中,奔避遷徙,將攝失宜,本病之外,重添毒感,乍寒乍熱,轉輾不解,咳嗽兼發,晝歇夜劇,有時暈倒,若將昏窒,寢睡全失,食飮頓却,眞元大脫,奄奄床席。臣以孑然單身,左右扶護,實無暫時離違之勢。玆敢又從縣道,猥陳疾聲之號。雖其情私悶迫,瀆擾之誅,有不暇顧,而前旣罪積癏曠,今又重犯稽逋,揆以邦憲,實合萬戮。伏乞离明,俯諒血懇,亟賜鐫改臣職,俾伸至情,仍令攸司,重勘臣前後違慢之罪,以肅朝綱,不勝萬幸。臣無任戰灼祈哀之至,謹昧死以聞。答曰,覽書具悉。卿其勿辭,竢母病少間,從速上來察職。
副修撰洪準海書曰,伏以臣,得見左參贊李昌誼書本,以臣向來攙論廣州事,費辭張皇,至曰所聞異所見,又曰漫漶爲說,有若臣粧撰囫圇者然,臣不勝訝惑之至。蓋臣奉命之行,往返俱由南漢,聞諸城底村間者,其說各自不同,有難取信,而至於勒奪充糴事,則曰發校嚴督,椎擊狼藉,奪入釜鼎牛馬而賣充之,疲殘者偏被其害,而有力者免焉。封倉過期事,則曰朝令後雖有傳令於民間,所奪雜物,未及區處,所捧之糴,未半元數,故眞箇封倉,退在五六日後,或斥呼姓名,盛辭憤罵,或較數日子,譏嘲備至。聞之累處,若出一口,固已耳熟而心駭之。及夫筵對,待下詢而始乃據實直陳,至若瑣細委折,所奏猶未盡其所聞,而畢竟勘斷,出於聖裁,則責臣以疎略巽懦,猶或可也,今乃直歸之於不實不直之科者,抑何意也?兩人處分之後,重臣之引以爲咎,固不足怪,而所未可曉者,盛氣操抑,太不稱量。其雖急於周遮庇護,獨不念事面之有異耶?臣固不欲追提索言,以增疲惱,而其言旣如此,則臣之奉使無狀之失,著矣。不可以事往而苟恕,伏願邸下,亟降明旨,勘以重律,以謝人言,以嚴邦憲焉。臣無任屛營踧踖之至,謹昧死以聞。答曰,覽書具悉。爾其勿辭察職。
上在昌德宮。常參·經筵,以代理停。
下直,麻田郡守鄭錫長。
李光運達曰,大司憲閔遇洙,執義李世泰,掌令金元行·李基德,持平南泰著·尹在謙在外,今日以監察茶時之意,敢達。令曰,知道
傳于李光運曰,內局日次,今日爲之,備局有司堂上,同爲入侍。
南泰齊啓曰,藥房三提調依下敎來待矣。傳于南泰齊曰,來待于世子宮差備,儒臣持詩傳大雅篇,同爲入侍。
有政。兼吏曹判書申晩身病未出仕,參判趙雲逵受由在外,參議朴相德進,左承旨宋徵啓進。
宋徵啓,以吏批言啓曰,內資寺主簿李世恒,除授後過限未肅拜,依例改差,何如?傳曰,允。
吏批啓曰,判書申晩身病未出仕,參判趙雲逵受由在外,小臣獨政未安,何以爲之?敢稟。傳曰,只出緊任。
又啓曰,臺諫多窠,今當差出,而擬望之人乏少,外任竝擬,何如?傳曰,允。
以李世泰爲執義,沈墢爲司諫,金元行·李基德爲掌令,南泰著·尹在謙爲持平,李壽勛爲正言,李景祜爲兵曹參議,具善慶爲工曹正郞,金漢房爲司饔僉正,李廷恢爲禁府都事,尹景淵爲長湍府使,吳璿爲宗廟令,鄭錫長爲麻田郡守,金時默爲弼善,李長夏爲左通禮,金東鉉爲內資主簿。淳昌郡守閔百奮仍任事承傳,兵曹參議單李應協,參知單李景祜。
兵批,行判書洪象漢進,參判吳遂采受由在外,參議未差,參知李應協入直進,左副承旨李彛章進。
李彛章,以兵批言啓曰,同知中樞府事李陽重·申鈗·鄭泰周·洪震沂·劉遇亮·卞重和,僉知中樞府事李允中·權燮·朴斯益·徐萬里·朴龜文,俱以篤老之人,或在鄕或病重,有難供職,呈狀乞遞。竝今姑改差之意,敢啓。傳曰,知道。
以權燮·鄭弼恢·鄭尙奎·金弼謙·崔弘龜·崔台佑爲同知,申光河·吳命基·李時齊·張忠贇·李垕爲僉知,李永輔爲訓鍊主簿,趙嶪爲宣傳官,金鍾英爲都摠經歷,鄭熙世爲部將,李夢觀·具敍五·鄭汝益·朴奎煥爲武兼,李商進爲洗馬,柳世德爲江華中軍,申天混爲天城萬戶,韓師直·沈益聖·李吉輔·尹東昇爲副護軍,趙載洪·崔台衡爲副司直,南雲老·閔諗爲副司果,鄭彦輝·柳敍五爲副司正,金爲江口權管,安采東爲訓鍊主簿。
吏曹口傳政事,以金昌運爲稷山縣監。
李彛章,以禁衛營言啓曰,今四月二十二日本營無軍將官朔試射時,哨官李漢翼未滿四矢,依例汰去之意,敢啓。傳曰,知道。
又以御營廳言啓曰,本廳哨官朔試射時,哨官鄭鍊未滿四矢,依例汰去之意,敢啓。傳曰,知道。
四月二十三日午時,上御崇文堂。藥房入診,備局有司堂上,儒臣同爲入侍時,都提調兪拓基,提調李益炡,副提調南泰齊,禮曹判書李成中,行副司直韓翼謩,侍讀官洪梓,檢討官洪準海,記事官尹蓍東·權潁·李世演,醫官金履亨·方泰輿·李泰遠·金德崙·金履貞·鄭趾彦,以次進伏訖。拓基曰,數日甚暖,聖體若何?上曰,一樣。拓基曰,泄候已止乎?上曰,常時或有之,今已愈矣。非泄乃滑也。拓基曰,理中湯幾貼進御乎?上曰,不能盡服矣。或單煎湯劑所入蔘料而服之矣。拓基曰,丸劑進御乎?上曰,服之矣。八味元豈有益乎?枯楊生花不易矣。拓基曰,大妃殿氣候,何如?上曰,差勝矣。湯劑幾貼進御乎?履亨曰,五貼矣。上曰,連以日次劑入,可也。拓基請診候。上曰,唯。履亨診訖曰,左右三部不沈而大,右寸關不爲滑滯,沈鎭軟弱則一樣矣。泰輿曰,左右三部虛大而不調均,胃脈不足,一樣矣。泰遠與泰輿同,德崙·趾彦與履亨同。拓基曰,理中湯非連進之劑,更爲議藥,何如?上曰,湯劑則無可進之勢。服蔘橘茶則似好,試議之,可也。履亨曰,手指寒冷之症,何如?上曰,無陽氣已久,近則尤如此矣。履亨曰,湯劑停止,終爲可惜,姑爲繼進,兼進丸劑則好矣。泰輿與履亨同。泰遠曰,湯劑全備,氣血雙補之劑也。停止雖可惜,若以進御爲難,則蔘橘茶亦勝於兩藥俱停矣。德崙與履亨同,趾彦亦如之。上曰,言之慼矣。予爲國事欲生矣。故服丸劑服瓊玉膏,此非如秦皇·漢武欲長生之意也,乃爲國事也。今又勸以湯劑,如勸僧以肉。數年前不如此矣,今則齒豁,難於咀嚼矣。服茶飮以爲扶接之道者,其心誠慼矣。予常笑服附子之人,將來予當服之。理中陽,前則一貼有變動矣,今則二貼或三貼,豈不難乎?履亨曰,湯劑停止雖可惜,下敎如是懇惻,敢不仰承乎?上曰,遜於湯劑,勝於茶飮而不苦口者,議定則好矣。諸醫以加味蔘芩茶仰對,上命書之曰,蔘芩茶,加蓮肉·橘皮各一錢,五貼劑入。榻敎上曰,貌則鄭趾彦而所着則非也。初見未卽覺得矣。拓基曰,頃者有權着冠帶之敎,故如是矣。朝官則削職者無入侍之規,而醫官則多有之。金應三曾被罪,只去圈子,服品服云,藥院之規,如是云矣。上曰,依藥院規爲之。益炡曰,聞儒臣言,月山大君祠宇,昨日上京云矣。梓曰,大君於臣,爲外先九世祖矣。上曰,名字怪矣。泰齊曰,大君名以字之故,列朝詩集曰,疑是女人云矣。上曰,頃有祠宇造給之敎,能善造乎?梓曰,臣則不得見,而聞善造矣。內外子孫皆殘微,不成貌樣矣。上命書傳敎曰,月山大君祠宇,今方奉安云,遣承旨致祭。其時有奉祀孫錄用之命,今已奉安,其孫有官祿,然後其祀可繼。令該曹不待都政,待窠卽爲錄用。上曰,月上大君有文集乎?梓曰,有風月亭集矣。上命注書,持入于熙仁門差備事,分付。臣退出,分付後復入。上命入二程全書·陶靖節集·薛文淸集·文文山集·朱子年譜·陸宣公集于熙仁門差備。臣退出,分付後復入曰,月山大君文集,玉堂則無之,春坊有之矣。月前內入于小朝,不得入之矣。上命入栗谷集·金時習傳。臣退出持入。上命持入黃景源·徐命膺,新自燕行,所購來皇明綱目。臣退出,分付後復入。梓讀金時習傳。上曰,非醇然道學矣。梓曰,然矣。泰齊曰,先正臣宋時烈,比之伯夷之淸,而不許以正道矣。上曰,勝於景平君矣。景平君則頭上書一狂字,背後又書一狂字,擧措怪駭,而差祭則必敬以將事云。於此可見其志,而與時習同矣。梓讀訖。上曰,備堂先爲進前。上命持入御史李錫祥狀啓。臣退出。成中曰,外方賊患之漸熾,誠非細憂,而禮山縣,尤有驚駭之事。前縣監作故,新縣監未赴之前,有假稱新倅而到任者,過數日,始爲邑人所捉囚云。此與尋常竊發有異,誠一變怪。其罪人,宜令道臣嚴覈處斷,該鎭討捕使,常時不能詗緝之失,亦宜論責矣。上曰,此曾所無聞。不可尋常處之,令道臣親査嚴問以啓。擧條成中曰,平安監司李,論報備局,備陳本道還穀不足之狀,以爲今番監賑巡路,目見事勢之萬分切迫,到此地頭,不可無變通之道。本道所在營邑私賑穀,率多皮雜穀,經年不爲改色,則蟲損腐傷,終歸無用。今若許令分給,則可以免公物腐損之患,可以救窮民一時之急,私賑穀中年久腐傷者,特令改色事爲請,而大臣未行公,不得題送矣。上曰,許施,可也。擧條成中曰,慶尙監司李益輔狀達,言災荒孔酷,流散相續。若於此際,設行籍政,則戶口元摠,必將大減,姑待麥秋,使之收籍,則可無苟充虛僞之弊,戶口成籍待麥秋擧行事,令廟堂,稟處爲請,而此與賑事稍間,故欲待大臣行公而覆奏矣。卽今麥秋將屆,不可不及時分付,故敢達矣。上曰,依狀請施行。擧條成中曰,頃日司僕寺牒報備局,以爲卽接晉州監牧官所報,則牧場與各邑有異,元無備荒之穀,故許多牧民,萬無救活之道,依頃日蔚山牧場例,帖價租二百石,特爲劃給,牧官使之抄飢分賑之意,自備局發關本道爲請,而時無行公大臣,不得題送。目今賑政爲急,不可無區劃,而本牧場帖價租元數,乃是三百四十八石,折半許給,似好矣。上曰,許施,可也。擧條翼謩曰,全羅監司報牒,亦有事關賑政者矣。羅州監牧官所管屯稅穀,當納於司僕寺者,留賑屯民,待秋成竝耗還捧事爲請矣。上曰,令本寺,稟處,可也。擧條臣持入李錫祥狀啓及皇明綱目。上命承旨讀狀啓訖,命書傳敎曰,新除麻田郡守,當日內給馬下送。上曰,儒臣今日,詩傳姑置之,讀皇明綱目,可也。成中曰,題目旣曰御撰,則使儒臣讀之,似爲如何矣?上曰,其言然矣。梓曰,重臣之言好矣。上曰,上之。予當見之矣。上曰,備堂先退。上曰,儒臣讀詩傳。梓讀文王有聲篇。上曰,此是明史,則讀之無妨,儒臣讀之,欲與明史綱目旁考。注書出去持入,可也。臣承命退出持入。上曰,還爲持去,瀋陽日記中西行日記,持入,可也。臣退出持入。上曰,綱目漢高·唐高紀及宋元綱目初卷,持入,可也。臣退出,持入宋元綱目,則玉堂春坊俱無之爲達。上曰,所謂御撰綱目,無可觀,竝諸冊持出,可也。臣挾冊而退。上命書傳敎曰,飭已行,何待準期?過一朔勘律,禁推儒臣,竝放送。臣未及還入,上命儒臣少退,他承史來待閤外。諸臣退出。
二十三日酉時,上御崇文堂。他承旨入侍時,同副承旨李光運,假注書柳敍五,記事官權穎·李世演,副校理洪梓,副修撰洪準海,以次進伏訖。上曰,前麻田郡守李益炫,爲先下該府。出榻敎命注書臣敍五,奉榻敎出去。上曰,注書是能文者乎?誰家人也?梓對曰,故承旨柳道三之玄孫也。臣敍五傳命而還,因承旨詮告,退伏席次。上命上番儒臣,繼讀詩傳,梓讀生民篇訖。上命下番儒臣讀。準海讀行葦章訖。上命承旨讀,光運以眼昏爲辭。上命臣敍五讀。臣敍五奉讀旣醉·鳧鷖兩章訖。上命上番儒臣奏文義,梓對以文王有聲章文義曰,此言文王之有武功也。武王之庸集大勳,皆文王之爲也。傳曰,創業垂統,爲可繼也。守成亦在能繼矣。上曰,文王三分有二,以服事殷,異於武王。故孔子謂韶盡美,謂武未盡善。若使文王當武王之時,八百諸侯,不期而會,則亦將如何?梓曰,以孔子韶盡美,武未盡善之訓及先儒黃熟生撲之說觀之,終古聖賢,於文·武之間,微示差等,而以臣迷見,文王雖不必躬行牧野之事,待紂國自亂,天下自歸,曆數之所在,有不得以辭焉者矣。上命下番儒臣奏文義。準海曰,文王雖有服事殷之心,天命旣去,人心已離,則其勉膺曆數之攸歸,似當與武王不異矣。上曰,然矣。武王豈非得天命去就,人心向背之分而然耶?大聖人豈有意而爲之哉?天命人心之所歸,雖文王奈何?雖然,若使初無周,只有武庚,則天命人心,亦安歸乎?後世之漢·唐·宋,獨漢高得之最正。漢高豈易得哉?梓曰,蘇軾有武王非聖人之論,而軾是文章之士,其言輕薄矣。上曰,蘇軾之言,何足取哉?梓曰,若使紂以其天年終,武庚賢,則武王亦將如何?商之子孫,其麗不億,以紂之故,天命靡常。後世帝王所當鑑戒者也。以文王伐崇之事觀之,文王亦非但坐者。特文王所遇之時好,而武王不然,所遇之時,與文王不同矣。上曰,下番儒臣之意亦然乎?準海曰,臣意亦以爲,文·武一揆,而所遇之時異耳。上命承旨亦對。光運曰,商籙之訖已久,自太王,已有翦商之意,故詩云居岐之陽,實始翦商,而文王,以天下三分之二,猶服事殷者,蓋以天命人心之猶有未可知者,而紂虐日甚,天下塗炭,則以文王之德,安得不以天吏行天討,以寬代虐乎?臣謂文王當武王之時,則應無異同矣。上曰,太樸矣。上又曰,牧野以後,直驅之矣。上命注書奏文義。臣敍五對曰,臣之迷見,與諸臣異。雖以待他黃熟自落來之語觀之,黃熟落來之前,必無樸破之理矣。準海顧敍五詰之曰,文王若當紂死殷亡之時,則將何以自處乎?聖問卽此意也。上笑曰,然矣。所謂黃熟,當的指何時耶?臣敍五復對曰,天命人心之所歸,雖曰不得免焉,而文王三分有二,以服事殷,則聖人一定其心,終始必不變矣。臣謂武王之事,文王決不爲矣。上曰,是矣。梓曰,此注書文士,曾於川渠對策中第二,幾登第矣。上曰,何科乎?臣敍五對曰,甲戌年七夕製賜第,付於今年榜矣。上命上番翰林奏文義。穎對曰,孔子曰可與立,未可與權。武王此事,乃聖人之大權也。如臣蒙騃,何敢仰達,而第以先儒之說爲定,則朱子以爲,文王亦非安坐無爲底人。以臣愚意,文王當武王之時,則應天順人之擧,亦不得不爲,而所不同者氣象耳。上命下番翰林奏文義。世演對曰,莫非時也。武王之時,商之大勢已傾,如水流下,莫可奈何。雖文王當之,亦如武王,而今或有文王不然云者,此後世人事之說也。上曰,其言緊矣。曺操曰,吾爲周文王者此也。世演復對曰,文王但其辭令擧措之間,必與武王不同者,存於其間矣。上曰,其一節又精矣。上曰,文王不爲牧野之擧,注書之言是矣。上又曰,堯·舜·文·武皆聖人,而遭時則異矣。梓曰,正如所謂同行異情,而其實則同矣。上曰,曺操吾爲周文之說,蓋洛陽在東京名義之後,故渠亦畏名義,有此說,然操是難者。予則以爲,司馬懿比操愈凶,操猶顯言。懿尤陰慘矣。試以操之踏穀割髮事論之,予臥而思之,如見其狀矣。實非庸人,乃奸雄也。更思之,牧野乃直驅也。天命已歸,何必有牧野之戰乎?牧野之戰,軍不信誥何也,血流漂杵何也?若成湯之處桀,異於牧野矣。放之歟?抑擒之歟?梓曰,放之爲言,因其奔北而去,指謂之放,而擒與降則不敢知也。上曰,桀亦非容易者,必無降之理,乃見逐也。以此觀之,湯·武異矣。準海曰,漂杵等語,未知眞的。,孟子所謂盡信書,不如無書者,此也。梓曰,聖人之中,獨文王遭時恰好,故孔子曰,無憂者其惟文王乎。今我聖上,上有先王之垂裕,下有元良之纘承,正當無憂之會矣。臣前所奏創業垂統爲可繼者,元良正當可繼之責矣。上曰,無憂,予何敢當?亦在元良懋學之如何耳。予亦常恐老未勤學,夙宵憂悶矣。上又曰,武庚賢則武王亦難矣。比干雖死,微子·箕子在,人心豈盡去乎?雖然,周家八百年基業,始自后稷,后稷生時,已有天命之代商矣。氣數所關,亦無奈何矣。若使殷之哲王,世世皆如高宗者,則何有后稷哉?后稷旣生,可知殷衰矣。周家則專以后稷之稼穡而興矣。國乃公器,天以公心,作之君作之師,豈有私哉?彼高高蒼蒼,專爲下民,帝王所當懍然也。準海曰,稼穡興周之聖敎誠然。無逸篇第一義,以先知稼穡之艱難爲勉者,此也。上曰,漢昭烈·諸葛亮之際會,三代後初也。諸葛不有其身,天下三分,已知其難爲,而鞠躬盡瘁,豈非忠乎?梓曰,諸葛之言曰,成敗利鈍,非臣所能逆覩者,此眞成敗不論,死生以之之忠也。上曰,予已衰,國事無可見者,且乏先見之明,不知朝鮮史記謂如何,而每思法列朝三百年爲治,而苦心盈於中,戰兢戒愼,如臨深履薄。用心如予,國其庶幾乎。上又曰,湯·武以後,則人以湯·武憑籍,權臣則以伊·霍憑藉,至於宋太祖之加袍,無如之何,而其待恭帝太后則正大矣。是以陶穀草受禪詔而其子更試,蓋其意有所在矣。上又曰,修養亦緩,何以修養而延年乎?壽夭長短,充其所稟之天命,亦難矣。梓曰,人君在造命之位,苟能盡其祈天永命之道,則可以延國脈矣。譬如一爐火,置諸風中則速滅,置諸密室則久存。修養家之延年,帝王家之祈命,其理同矣。此先儒所謂人力勝造化者有三事也。準海曰,程子所謂人力勝造化三事,固是人君當勉,而卽當然之理也。上曰,人君雖曰造命,其生年何以造命乎?戒其忘生循慾則幾矣。上命儒臣先退。光運進伏曰,臣於閤外,聞都承旨之言,則以爲,稷山事奏達,而未承明白下敎云,何以爲之乎?上曰,未下去耶?對曰,雖未詳知,而署經之法重,似不敢去矣。上曰,署經重矣。然勅使時臨急差送,則何以爲之?已署經者送之耶?對曰,臣未詳知而似然矣。上曰,稷山縣監洪獻猷,今姑遞差,以曾經署經人,卽爲口傳擇差,給馬下送。出榻敎諸臣退出。
上在昌德宮。常參·經筵,以代理停。
李光運達曰,大司憲閔遇洙在外,執義·掌令二員,持平二員未差,今日以監察茶時之意,敢達。令曰,知道。
李彛章,以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
蔡濟恭,以弘文館言達曰,校理徐命膺,修撰趙·李仁源,副修撰鄭存謙,旣有特敎放送之命,竝卽牌招察任,何如?令曰,依。
以修撰趙,副修撰鄭存謙牌不進罷職令旨,令于蔡濟恭曰,竝推考徽旨捧入。
蔡濟恭,又以弘文館言達曰,本館下番副修撰臣洪準海,以訓鍊都監郞廳,今日本營坐起時,晝仕出去之意,敢達。令曰,知道。
又以侍講院言達曰,本院新除授弼善金時默,除拜之下,不爲出肅,兼弼善朴道源,除拜累日,尙不出肅,竝卽牌招察任,何如?令曰,依。
以兼弼善朴道源,弼善金時默等牌不進罷職令旨,令于宋徵啓曰,推考徽旨捧入。
傳于蔡濟恭曰,御製編次人,使之入來。
蔡濟恭啓曰,編次人李喆輔,依下敎來待矣。傳于蔡濟恭曰,來詣于熙仁門。
黃海監司南泰耆狀達,甕津府居陪持軍官李吾音孫等渰死事,令于宋徵啓曰,渰死人等,令本道恤典擧行。
修撰李仁源書曰,伏以臣匪分之職,義在必辭,有除輒違,一罷再囚,孽自作於慢蹇,恩反推於涵貸,積逋之辜不勘,而華銜自如,一朔之限未準,而特宥旋降,始則非怒伊敎,終焉以罪爲榮,震越感惶,措躬無地。臣旣以違傲而獲譴,則揣義揆分,宜不敢更事撕捱,而第念,朝廷置官,非使之榮其身,將責以堪其任,故當進而進,常分也,才不堪其任,而貪榮冒進,則踰越常分,僭莫大焉。冗司尙然,況瀛館極選乎?昔之居是職者,臣嘗聞之矣,才足以黼黻王猷,識足以貫穿聖訓,與國論而聞朝政,則職參宰弼,匡君德而規官邪,則責均耳目,人器相稱,物望素定,圈成而人無異議,命下而已無怍容,此豈人人所可僥冒之地哉?魯莽蔑裂,百無一長,如臣等輩,尤豈容比數而擬議哉?宋臣司馬光,文章學識,何置不可,而猶以不解四六,力辭制誥之命,古人之當官不苟,如此。臣雖無似,其於量力度分之義,講之甚熟,嘗以爲,治道之本,專責經筵,無經術而冒處經筵者,非愚則妄也。自顧鈍根之資,粗淺之器,直是下中一庸品耳,重以生長孤苦,早失問學,扞格不勝,放惰成習,聖經子書之微言大義,固未嘗窺見其藩籬,而至若古人所謂記誦詞章之學,亦復全沒工夫,半生伎倆,已判以不學無識,凡係文字之任,固將逡巡逃遁之不暇。況此論思啓沃,何等職責,又不止文字之任而已,則反自循省,眞可謂百不襯千不似,蚊山之喩,鵜梁之譏,縱不自恤,人謂斯何?方今濟濟多士,夙夜在公,從容都兪,於斯爲盛,犬馬微誠,臣亦有之。豈不欲一登文石,仰瞻淸光,而職旣踰濫,義難冒昧,饕榮之罪,較重於違逋,事君之恭,不在於趨走,此臣所以前後屢召而屢不敢進,至被威譴而不敢悔者也。至如向來新錄後,人言固爲難冒之一端,而不稱之實,臣旣自知,區區引義,在此而不在彼,則僚員之日前筵奏,毋或近於强知人寒暖飢飽耶?前後飭敎,旣勤且肅,圓扉纔脫,庚牌復臨,而反復商度,轉動無路,玆不得不隨詣禁扃之外,悉暴肝膈之懇。伏乞离明,俯賜諒察,亟削臣館職,以重官方,仍勘臣積違嚴召之罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
二十四日酉時,上御通明殿。編次人入侍時,編次人李喆輔,右承旨蔡濟恭,假注書柳敍五,記事官權穎·李世演,諸臣以次進伏訖。上曰,予奉瞻通明殿昔年御筆四大字,追慕而作小識,承旨進寫。濟恭承命寫訖,上曰,當懸板矣。濟恭曰,以此懸板乎?上曰,然矣。板則粉質漆字,刻以陽刻,而板邊則唐朱紅爲質,石子黃畫花,而紗籠則不必爲之矣。昔年板本則當有紗籠矣,以暎花堂扁題,觀之,久則色渝矣。濟恭曰,當竝有紗籠矣。上曰,昔年本板則宜有,而此則不宜有也。上曰,紗籠,或以生綃爲之,而以雲紋紗爲之,可也。其廣則準以一間之大者,如延英門之間則爲大者矣,此則卿等檢造也。上曰,昨見乾隆之文,於甲申年,直書其元年,臆志矣。宋有曹彬下江南之語,而汗稱以皇帝下朝鮮,自以爲大功業,入之于明史之末,過濫矣。上曰,永寧殿,只行春秋享乎?濟恭曰,似然矣。上命編次人,出閤外留待,諸臣退出留待。至二更,上御崇文堂。編次人留待入侍時,編次人李喆輔,右承旨蔡濟恭,假注書柳敍五,記事官權穎·李世演,諸臣以次進伏訖。上入覽通明殿親製小識草,上曰,所敬在,不當用他語雜之也。命分其下段,以小識後垂訓,別之,命注書臣敍五曰,御製草出,置政院,他草紙多入之。入之,上命承旨寫傳敎曰,噫,靈城自春坊,事我今已三十有三載。自古君臣,雖或有際遇者,豈有若我之靈城乎?知我心者靈城也,知靈城之心者,我矣,而恒日爲國血忠,其知深矣,然蕭何,漢高稱三傑中一也,而猶繫囹圄,每嘗讀史,心常慨然,昨年之事,何異於漢高之蕭何?旣曰知其心,何待其問,旣曰有際遇,衆疑釋,何難?尙今思之,非徒愧漢高,深切慨歎于中,其年雖老,氣力不衰,而今到于此者,其祟焉在?其聞此報,傷悼曷喩?尤可惜者,官止卿宰也,此何由乎?意蓋曲護。噫,靈城已去,其孰知我心?噫,以戊申輸忠,豈可三宰而止耶?旣有舊典,何待其稟?其令該曹特贈議政,以示予惟昔念功之意。諡號不待諡狀,卽爲擧行,而凡諸等事,一依崇品親功臣例擧行。其子亦豈循例爲大護軍?待闋服,令該曹卽爲調用,祭文親製以下,勿拘常例,過成服後,卽爲致祭。出榻敎上曰,予與靈城,可謂無憾,而昨年事,悔之矣。上問編次人曰,其時正觀,直驅靈城乎?喆輔曰,其時不以罪人例問之,其時下敎,臣親聽之,若曰如此然後,人不疑矣。正觀則以不弔爲嫌,至於其境也。其後臣得見靈城於藥房,感祝天恩,涕淚被面,今不一報國恩,而朝露溘死,甚可憐也。上曰,靈城年六十六矣,八字好矣,靈城繼子年,幾何?喆輔曰,似三十矣。上曰,其妾子有一乎?喆輔曰,又有一幼矣。上曰,又生矣,筋力好矣。世間或有如彼幼而不知父面者,將何以生也?想得靈城之面,繁華矣。其兄朴民秀,在乎?年幾七十,似是善飮酒者,靈城不能忍耐,不合世道。故判書李聖龍,指以爲狂,又以爲麤,而靈城所長,能制服軍卒之心,善爲籠絡而誘之,若爲都元帥則三軍勇躍矣。濟恭曰,外間閭里輿儓皆曰,國有事則朴文秀當一面矣。上曰,蓋定例亦善爲之,所減多矣。於禁軍似無效,而禁軍廳,以朴判書之陳達,揭板矣,靈城每以不能文,自謙,而其文足用,此不可知也。趙領敦寧,直以爲無識,可怪,近聞元景夏亦不多讀,以見聰爲之云矣。濟恭曰,曾聞元景夏自少多聰,一覽輒誦,兒時能作唐音調云矣。上曰,靈城,以何文登科?喆輔曰,以策登科,而會試,與柳儼·李壽沆·朴師洙,同入場,先作虛頭云矣。上曰,其人多智,無事不知矣,兒時則迂闊,過路兩班,必辱之云矣。喆輔曰,兒時稱狂童。上曰,靈城兒時,裂衣橫行,而故判書金錫衍,每稱之曰,彼兒必貴,果明知矣,今則士夫子弟,無如此難者,今世之童子,亦或有如古之鰲城者乎?今人皆外爲彌縫,故雖若無黨而有時發矣。噫,人生如一夢中,而以黨論貪慾,終其生不得做箇好夢,豈不異哉?上曰,親功臣贈職,有等例乎?綾城之卒,在大拜前乎?綾城與國有戚誼矣。擧義功臣李貴爲貳相乎?喆輔曰,左贊成爲一相,右贊成爲貳相,李貴似爲一相矣。上曰,靈城爲左參贊乎?喆輔曰,似未及爲之。上曰,必爲之矣。左參贊,正二品乎?命注書臣敍五出,分付該曹,崇品親功臣前例考出以稟,單子使之今日內入之,上曰,綾城,具善行之先祖也。具善行,爲人分數明,其所知者,透知之,韓信用兵,不過分數,明矣。右相曾薦具善行也,謂予以其體小不取,而予何嘗以體小不取人乎?右相之病,近何如?喆輔曰,容似敗矣。上顧編次人曰,卿近甚衰老,昨年,心太用故也。人之用心,難矣,李普爀亦甚衰,亦昨年用心之致也。上曰,伴直承旨,誰也?濟恭曰,宋徵啓也。上曰,其人嘗挽李裕身劾鄭益河事矣。曾與宋左相入侍,言求治不可太急,今日做一事,明日做一事云矣,伊後不見其人,似無髥,而今見之,髥頗長矣。喆輔曰,爲人忠樸矣。上曰,其年,幾何,而筋力,如何?喆輔曰,年六十七矣。有形骸之病,而筋力則强矣。上曰,李壽沆以其注書時日記,觀之,其人亦不易矣。其家世表表乎?喆輔曰,連有官爵矣。上曰,雖非大家,而亦爲顯族乎?喆輔曰,然矣。上曰,旣命致祭祭文,又親製事體,不可草率。又命靈城贈職,致祭前,其宜擧行,過停朝市後開政。月山大君奉祀孫,有不待都政錄用之命,京外若有相當窠,令次官擧行事,分付。出榻敎上曰,風月亭之爲月山大君之別號,元良,何以知之?諸臣對曰,其號必於月山大君詩文中,見而知之矣。上曰,月山詩文,載於何冊乎?濟恭曰,多在箕雅,且多流傳於中國,而中國人以月山名婷字,從女邊之故,列於唐音閨詩矣。上笑曰,月山大君,公然爲女人矣。上曰,箕雅,誰作之乎?喆輔曰,南龍翼作之矣。上曰,南龍翼,善爲文乎?喆輔曰,其才敏矣。上親製月山大君致祭文時,將考璿譜,上曰,璿譜出納未安,注書汝其往侍講院,考見以稟。臣敍五依下敎出考入稟曰,月山大君,卽德宗大王一男,而成宗大王親兄也。上親製祭文訖,問編次人曰,昨日儒臣入侍時,有一文義之問難者,文王若當武王之時,則何以爲之乎?卿等亦對。喆輔曰,文王必不爲武王之事,而當時三分有二,故以服事殷,而若至於三分有二則誠難矣。上曰,若自中生亂,則文王立乎?喆輔曰,文王當立微子矣。上曰,承旨之見,何如?濟恭曰,臣亦以爲,文王必不爲武王牧野之事,而當立微子矣。上曰,昨日注書,亦以文王不爲武王之事,爲對,予是之,下番翰林,以人事說,爲對,其言亦高。上命注書出,持侍講院內訓末卷以入,臣敍五依下敎持入,則自內已有內訓他件,已命承旨讀之,上曰,仁粹王大妃,作此內訓,尙衣曺氏,作此跋文,辭典雅精竗,實應時也。諸臣退出。
上在昌德宮。常參·經筵,以代理停。
李彛章達曰,大司憲閔遇洙,執義李世泰,掌令金元行·李基德,持平南泰著·尹在謙在外,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而領議政李天輔,左議政金尙魯,方在胥命中,不得來會云矣,頉稟。令曰,知道。
兪漢蕭達曰,今日賓廳坐起,旣已頉稟,所當持公事入對,而停朝市相値,頉稟。令曰,知道。
宋徵啓達曰,同副承旨李光運,今日不爲仕進,卽爲牌招,何如?令曰,依。
李彛章達曰,掌令李基德帶軍銜下鄕,依定式遞差令旨及禁推徽旨捧入之意,敢達。令曰,知道。
兪漢蕭啓曰,禮曹判書李成中,以昌陵丁字閣失火事,有稟定事,來詣請對矣。傳于兪漢蕭曰,入侍于世子宮差備。
李光運,以禮曹言啓曰,卽接昌陵參奉所報,則今鷄鳴時,本陵丁字閣,公然失火,已無撲滅之勢,斯速入啓云,聞來不勝萬萬驚愕。取考本曹文書,在前或有如此之變,則政府以下,卽爲進去奉審,慰安祭亦爲設行矣,今亦依此例,慰安祭,不卜日當日受香,隨時設行,而失火形止,則奉審後,更爲稟處,何如?傳曰,允。
兪漢蕭,以禮曹言啓曰,卽接獻陵參奉所報,則本陵令朴時晉,受由下鄕,時未上來,今四月二十七日本陵陵上石物塗灰告由祭時,兩官勢將備員,斯速變通云,莫重祭享與陵上石物塗灰時,陵官不可〈不〉備。本陵令朴時晉,今姑改差,其代以在京無故人,卽速口傳差送,何如?傳曰,允。
傳于李彛章曰,奉審承旨入侍。
吏曹口傳政事,以金相福爲禮曹參議,尹熙復爲獻陵令。
全羅監司閔百祥狀達,五月令宗廟薦新進上大小麥及朔膳進上物種中,竹笋,限內不得封進,惶恐待罪事,令于兪漢蕭曰,勿待罪事,回諭。
二十五日辰時,上御崇文堂。禮曹判書請對入侍時,禮曹判書李成中,左副承旨李彛章,假注書柳敍五,記事官權穎·李世演,諸臣以次進伏訖。成中曰,昌陵丁字閣火災,不勝驚愕。上曰,怪異矣。誰何爲之?參奉,誰也?成中曰,李沇也。聞其火深夜忽發,一閣燒盡,延及莎草,而入直參奉與守卒,全然不覺,又不能救,報狀極涉朦朧,誠可怪也。問諸報狀持來者,則乃在相距五里許者,且有年淺者,皆不能詳答其委折矣。上曰,居五里許者,何以知之?成中曰,似是欲除去參奉者,與或自中相爭者之所爲,必是人火也。上曰,奉審,誰當進去?成中曰,前例,大臣當進去。上曰,原任當進去矣。成中曰,慰安祭甚急,而各司則禮曹堂上·繕工官員·觀象監堂上,皆待令矣,前此齊陵,再有如此變怪矣。上曰,陵上災則必有變服節次,何如?成中曰,此則與陵上災有間,無變服節次。先正臣已有定禮,但慰安祭甚急,奉審及丁閣重建亦急。上曰,設都監爲之乎?成中曰,謄錄之在本曹者,慌忙未及考搜持來,而丙辰齊陵前例,則入直參奉,稟處矣。上曰,方欲爲之矣。成中曰,參奉疎忽,陵軍尙不治罪,取考前例,則陵軍亦令攸司治罪矣。上曰,譏捕急。成中曰,譏捕亦不可不急速爲之也。上命禮判讀參奉報狀訖。上曰,如此而不知,陵官誠可怪也。上曰,昌陵丁字閣奉審,兪判府事進去,當該參奉,令該府卽爲嚴問,口招以啓,當該守僕軍人,令該曹嚴訊取服以啓。出榻敎上曰,承旨,卽爲馳往奉審,其間事狀,爲先參奉及守僕下人處,嚴問以奏。出榻敎上曰,各陵有擧行之事,禮曹參議金致仁許遞,其代以在京無故人,卽爲口傳備擬,待下批牌招察任。出榻敎成中曰,前例設重建廳矣。上曰,此亦當設重建廳矣。
二十五日戌時,上御崇文堂。奉審承旨入侍時,左副承旨李彛章,假注書柳敍五,記事官權穎·李世演,諸臣以次進伏訖。上曰,其何事耶,何爲而然耶?彛章曰,火災則驚慘,而兩陵上則平安矣。臣第問其失火時事,則以爲,守直二名困宿之餘,忽聞有聲,蹶然驚起,開門視之,則丁閣一時焚燒,幾盡爲灰,莫可及救云,而一時焚燒之說,有不足信矣。問其時候,則月高之際,幾向晨云矣。上曰,昨日罷對,正是月高時,而猶聞更鼓矣。上曰,今上直陵官,誰也?彛章曰,令盧彦益也,令聞此報,驚惶卽出來云矣。上曰,莎草,何如?彛章曰,丁閣東邊,延燒一席之廣,而碑閣則晏然矣。上命讀禁府啓。上曰,禁堂,誰進去乎?彛章曰,似是鄭彦儒等進去也。上曰,守僕輩三更始宿之說,必是虛言也。終夜不知矣,木有餘根乎?彛章曰,盡爲灰炭,雖或有一把二把之餘木,已無木形矣。上曰,瓦尙存乎?彛章曰,瓦盡破矣。尙有餘炎未熄,令方救之矣。上曰,大臣,何處逢之乎?彛章曰,中路逢之矣。上曰,今夜似難及矣。彛章曰,盧彦益,再任此陵官云矣,臣問斫木有根乎,或有作罪者乎?曰,皆無之矣。臣見罪人四人,脫笠在直房,言令方囚置待命矣,未幾,刑吏出來捉去矣。上曰,怪哉,似有妙理矣。昨年,見欺於金聲,今又心湧,予於初聞,已慮之矣,此必有故爲之,如金聲者也。彛章曰,丁閣絶大,似非一時竝出之火,甚可怪也。上曰,昌陵卽睿宗大王陵,爲成廟之叔父也。彛章曰,然矣。上曰,捕將處,分付乎?彛章曰,業已分付矣,中路逢着捕校輩,多出去矣。上曰,凡事,明日見大臣爲之,姑置之。彛章曰,政院有急稟事,靈城君致祭文中,一相誤書,左右贊成,通稱貳相矣,且問古規,則親功臣,皆超資變品追贈矣。上曰,有前例乎?彛章曰,有之矣。上曰,議政追贈,以承旨草記爲之。俄而上又曰,何待其稟?特贈議政,祭文則改一相爲大匡。彛章又進曰,臣昨伏聞御製有懸板之命,而其時承旨蔡濟恭,方遭服制,小臣代而爲之乎?上曰,知而爲之。諸臣退出。
上在昌德宮。常參·經筵,以代理停。
下直,麻田郡守權噵,群山僉使洪履基。
兪漢蕭達曰,大司憲閔遇洙,執義李世泰,持平南泰著·尹在謙,掌令金元行在外,一員未差,今日以監察茶時之意,敢達。令曰,知道。
傳于李光運曰,奉審大臣以下留待。
傳于李光運曰,入侍于世子宮差備。
李光運,以弘文館言達曰,修撰李仁源書批已下,修撰趙,副修撰鄭存謙,旣有只推之令,竝卽牌招察任,何如?令曰,依。
以修撰李仁源·趙,副修撰鄭存謙,兼弼善朴道源等牌不進罷職令旨,令于李光運曰,竝推考徽旨捧入。
兪漢蕭,以侍講院言達曰,本院新除授弼善金時默,兼弼善朴道源,旣有只推之令,竝卽牌招察任,何如?令曰,依。
有政。行判書申晩身病未出仕,參判趙雲逵受由在外,參議朴相德進,同副承旨李光運進。
吏批啓曰,判書申晩身病未出仕,參判趙雲逵受由在外,小臣獨政未安,何以爲之?敢稟。傳曰,只出緊任。
李光運,以吏批言啓曰,兵曹佐郞柳戇,受由過限未上來,依例改差,何如?傳曰,允。
以鄭彦忠爲掌令,鄭存謙爲文學,尹東度爲工曹參議,權噵爲麻田郡守,李泰祥爲廣興守,金範行爲監察,李錫稷爲北部都事,洪啓祐爲昌陵參奉,兪漢葛爲宣陵參奉,李尙訥爲長陵參奉,李台重·洪益三爲昌陵丁字閣重建廳兩堂上,金相直爲郞廳。社稷令,鄭錫長仍任事,承傳。
李彛章,以兵曹言達曰,五衛將趙漢紀,忠壯衛將金鳳顯,重得輪疾,症情危篤,萬無供仕之望。部將鄭熙世,身係別軍職之任,勢難兩處入直,俱爲呈狀乞遞,竝今姑改差,何如?令曰,依。
兵批,行判書洪象漢進,參判吳遂采受由在外,參議李應協入直進,參知李景祜陳書在外,左副承旨李彛章進。兵批啓曰,同知中樞府事權燮·鄭弼恢·鄭尙奎·崔台佑·崔弘龜·金弼謙,僉知中樞府事申光河·吳命基·李垕·李時齊·張忠贇,俱以篤老之人,或在鄕或病重,有難供職,呈狀乞遞,竝今姑改差之意,敢啓。傳曰,知道。
以金時泰·李義善·李好臣·朴尙㯓·朴世起·蔡德謙爲同知,以金世輝·吳世基·韓後珷·趙宜壽·高壽栢爲僉知,以李永輔爲訓鍊僉正,李德觀·許浹爲部將,李思先爲五衛將,申思九爲守門將,李應和爲武兼,朴起源爲撫夷萬戶,洪彦奭爲忠壯將。同知單卞慶瑞,僉知單陳弼漢,訓鍊判官單田見龍,主簿單鄭熙世。副護軍李陽重,副司直金致仁,副司果朴奎煥。
兪漢蕭,以戶曹言達曰,依令旨,領敦寧趙載浩自去十二月至今三月合四朔相職時祿俸,令倉官更爲輸送于本家,則以爲,旣遞本職,雖承更輸送之令,不敢冒受,不勝惶悚云,祿俸又不領受,何以爲之?敢稟。令曰,令倉官更爲輸送。
咸鏡監司徐志修狀達,咸興等官居李順萬等渰死事,令于兪漢蕭曰,渰死人等,令本道恤典擧行。
吏曹參議朴相德書曰,伏以臣於日昨之政,以鄭錫長擬除麻田郡守,今已辭朝下去矣,臨政按簿,循例備擬,未覺其有下考。臣之當事憒憒之狀,固不勝其惶愧萬萬,而殿最居下,不得陞擬,格例甚嚴,臣謂麻田郡守鄭錫長,亟令改差,仍治臣昏謬之罪,是臣區區之望也。且伏見大朝傳敎,以月山大君奉祀孫調用事,有令次官擧行之命,初仕之待長官差出,自是國朝成憲,或値長官有故,必令亞堂擧行,而至於參議之冒當,事未前聞,論以國體政格,豈可如是苟且,以駭四方之聽聞乎?且臣一再當政,瘡疣益彰,雖以麻田事言之,其不閑政例,處事顚錯,實無以自解,尋常排擬,尙猶如此。況初仕差除,不輕而重,其何可冒沒替當,以開無前之例乎?開政有命,而無路承詣,玆敢略構短章,仰暴微懇。伏乞离明,俯賜照察,稟還成命,仍令鐫改臣職名,以安私分,臣尤不勝惶恐祈懇之至,謹昧死以聞。答曰,覽書具悉,一時做錯,其何過嫌?依所陳改差,調用事,大朝成命之下,所陳如此,卽爲擧行,可也。爾其勿辭,從速察職。
兵曹參知李景祜書曰,伏以臣,昨伏承騎曹新除,驚惶感激,宜卽肅命,以伸叩謝之忱,而臣之老母,往留臣弟楊州任所,疾病沈篤,居恒凜凜,有朝夕之憂矣,卽聞症情添劇,粒米勺水,不能呑下,實有頃刻難保之形。急報踵至,臣聞此以來,心神飛越,按住不得,玆陳短章,徑尋鄕路,宿衛之地,旣難虛縻,擅行之罪,尤無所逃。伏乞睿慈,亟令鐫削臣職名,仍勘臣辜犯,以昭法紀,以便往護,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭往護焉。
弼善金時默書曰,伏以臣,畫跡榮塗,矢心皦日,屢叨恩除,不敢承膺,誠以身名一敗,面目有靦,不惟難强於私義,實恐貽羞於淸朝,杜門閉影,無復自廁於簪紳,不料春坊華銜,復及滓穢,驚惶慙恧,莫省攸措。嗚呼,人臣事上,以義爲恭,士夫持身,廉恥最大,堂堂聖世,何患無人,收錄輒及於旣廢之餘,召旨虛辱於難進之蹤,上以傷聖人盡物性之功,下以壞匹夫不自失之義也哉?假使臣感激恩眷,冒沒因仍,只益其玷汚名器,誠無以報答涓埃,揚揚出膺,斷無其路。且臣母素抱危疾,每値春夏之交,輒復發作,年愈加而病愈深,目今諸症,一倍沈劇,食飮專廢,氣息懍然。臣左右扶將,日夕焦灼,實無頃刻離捨之勢,恩牌之下,不得趨承,慢蹇之罪,益無所逃。伏乞睿明,諒臣血懇,非出飾讓,察臣至情,有難黽勉,亟賜鐫削,以安私分,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
二十六日辰時,上御崇文堂。奉審大臣以下留待引見入侍時,判府事兪拓基,禮曹判書李成中,戶曹判書鄭翬良,觀象監提調李昌壽,右副承旨兪漢蕭,假注書柳敍五,記事官權穎·李世演,諸臣以次進伏訖。拓基曰,日候不熱,聖體,若何?上曰,稍勝矣。拓基曰,茶飮連爲進御,而瓊玉膏及丸劑,亦爲進御乎?上曰,茶飮則連進,而瓊玉膏·丸劑則間間進矣。拓基曰,大王大妃殿氣候,何如?上曰,差勝矣。拓基曰,昌陵丁閣之災,聞極驚駭,見益愁慘,棟梁四面,皆爲灰炭,一瓦不躍,自然銷燼矣。臣待罪江華時,客舍晝火,丹靑之閣,油綠引炎,一時歘起,超越樹梢,人莫敢前,而此則無痕自銷,尤可異也。上曰,禮判,盡得古謄錄乎?古則,何如?成中曰,崇禎己巳,齊陵有此災,而非陵上之火,故無變服節次,其時參奉,亦勿問矣。丙辰,齊陵再有此災時,則賊徒五六,破打祭器庫,一時衝火者也,卽遣大臣奉審,設行慰安祭,設立重建廳,皆有謄錄矣。上曰,一閣之全燒與齊陵事,同,罔測矣,卽今入直官員,誰也?成中曰,令盧彦益也。上曰,此人曾以陵軍笞罰事,入御史書啓,令該府處之,其人剛乎?成中曰,此人曾爲此陵參奉,又爲此陵令,而曾前所遭,實由其爲人之剛矣,此人,卽盧聖中之父也。上曰,盧聖中年少者,曾爲兼史時見之矣。成中曰,此則光山府夫人本家子孫也。上曰,重建時石則用舊石乎?拓基曰,雖改不多矣,柱礎則陷在灰炭,姑未知如何,而四邊階砌,似可用矣。上命注書持謄錄來,臣敍五承命出閤門外,取謄錄以進,上命禮判讀之,成中讀而對曰,重建堂上,工判·禮判,或工參·禮議,禮判·工參,工議·禮議爲之矣。上曰,禮·工曹爲之矣。拓基曰,大瓦或云可用,或云不必用,以小瓦用之,似好矣,方甎則似當改矣。上曰,方甎改以新,可也。上曰,齊陵·英陵與今之災,其日皆在念後,亦異矣。昨年金浦章陵,遭金聲之欺,而今又遭此,豈不怪哉?李鳳齡以八十老物,盡呑全雉,不給其孫,實非人情,仍以生患,豈不痛哉?鳳齡外貌不怪,內譎無比,予憐其老而居館,久爲班首,特命除職,以致其患,予之咎也。金聲之對待,卽私批御製之趙東星也。上曰,此火似有妙理矣。成中曰,陵官或取怨守僕,書員或相軋,恐有此弊矣。上曰,有水救之痕乎?拓基曰,井泉旣遠,器皿且乏,何以水救乎?上曰,釜中置水,於殿爲之乎?成中曰,然矣。上曰,丁閣未建之前,本陵神無其位,予何敢坐正殿行正門乎?卽今不着網巾,亦自飭之意也。上曰,噫,卽阼卅載,奉先無一事致誠,夙宵懍惕,今番昌陵丁閣之回祿,卽二去丙辰年後,乃有初聞,已爲心隕,先聞承宣奉審之奏,今聞大臣回奏,雖無前例,不能淡服之制。噫,此因淺孝,此因淺孝,莫重陵寢神閣不建之前,於坐於行,豈敢正殿正門?重建擇日,其令禮曹卽爲從近擧行,仰體儉德,木物勿爲卜定,以京儲取用石材,可以琢磨者琢磨,皆用舊石,運木用軍門車子,役軍用募軍,切勿用民,畿邑雖有卜定者,此歲畿民,豈可貽弊?以儲峙米會減,凡諸員役·工匠,比諸辛酉年,務從簡約,重建廳堂上,今日政啓下。出榻敎上曰,陵上鼓石有二乎?古者武用武石云,然乎?拓基曰,五禮儀有武石。上曰,昔趙領敦寧,於文固讓,故遺言於家,用武石云矣。上曰,今番運石當使民,而今年異於常年,不使民,可也。然以此則經費夥然,以彼則民力勞止,難矣。上曰,曾見崇陵丁閣,其制甚小,儉德可見。今此欂宮木,亦何妨連接而用之乎?拓基曰,欂宮木,連接而用之,似好矣。上曰,此陵卽睿宗大王陵也,今番夏享,大祝被罪者,卽此陵也。且太宗朝配享功臣李天佑襄悼之諡,與睿宗諡號相逼,異矣。拓基曰,睿宗之諡以襄悼,卽皇朝之所賜故也。上曰,睿宗在位,幾年?拓基曰,一年也。成中曰,一年餘也。成中曰,今於重建廳堂郞差出之敎,有敢達者矣。辛酉儀軌,雖無戶曹郞官,而近來各陵碑役,皆有郞廳。戶曹郞官一員差送,同爲董役,似好矣。翬良曰,本曹前別例房郞廳中,當差送矣。上曰,依爲之。出擧條上曰,陵官李沇者,誰也?成中曰,故相臣李端夏之曾孫也,李之子也,元景夏之異姓從弟也。始遭火災,出伏洞口橋外,席藁竢罪,號呼痛迫,所見慘矣。拓基曰,爲人樸直。上曰,此則果樸直矣。上曰,會同後,又當求對,而陵官處置,尙不爲之,陵官李沇,先解見任,以此照律,宜當矣。上曰,工曹參議有闕代,今日政備擬,陵官有闕代,節祭不遠。今日政盡爲擧行。出榻敎上曰,今聞吏堂,以鄭錫長誤擬陳書云,一時不察,不必撕捱,卽爲牌招開政,麻田郡守鄭錫長,規例宜守,遞差,仍任前職,其代,今日政擇擬,給馬下送。出榻敎
上在昌德宮。常參·經筵,以代理停。
李光運達曰,大司憲閔遇洙,執義李世泰,掌令金元行·鄭彦忠,持平南泰著·尹在謙在外,今日以監察茶時之意,敢達。令曰,知道。
李彛章,以都摠府言啓曰,今日入直內三廳,禁軍·武兼及軍兵等中日習射,請出標信。傳曰,知道。
李光運,以弘文館言達曰,修撰趙·李仁源,副修撰鄭存謙,旣有只推之令,竝卽牌招察任,何如?令曰,依。
又以弘文館言達曰,本館下番副修撰臣洪準海,以訓鍊都監郞廳,今日本營坐起時,晝仕出去之意,敢達。令曰,知道。
以修撰李仁源·趙,副修撰鄭存謙等牌不進罷職令旨,令于兪漢蕭曰,竝推考徽旨捧入。
李光運,以重建廳言啓曰,本陵丁字閣,今將重建,臣台重,臣益三,今日會同,應行事目,一依辛酉年例,別單書入,而臣等與監役官率匠手,爲先進去奉審之意,敢啓。傳曰,知道。
又以重建廳言啓曰,本廳郞廳金相直,身病猝重,勢難察任云。今姑改差,其代以戶曹佐郞尹心緯,差下,使之察任,何如?傳曰,允。
兪漢蕭,以賑恤廳言啓曰,司饔院以分院匠卒等處發賣米數百石,依都民例上下事,草記蒙允矣。所當依此擧行,而分院發賣,旣無前例,無例之事,今若創開,則淸寒各司,不無視此紛紜之弊。且本廳連以五部發賣,飢民乾糧,用下極多,卽今遺在,實無此等上下之勢,廚院草記內辭緣,不得施行之意,敢啓。傳曰,知道。
李光運,以刑曹言達曰,本曹以奴婢主管衙門,各處定送奴婢斜付之數,至於三十餘名之多,而除祭享衙門及各軍門學宮諸上司,只以小各司奴婢,推移定送矣。近年以來,各司典僕之流亡者,其數甚多,而且因各其本司之續續頉役,元數漸至減縮,故卽今小各司實役奴婢之數,都不過六名也。奴婢之恒年出役,旣至於三十餘名,則以此六名之奴婢,其何以分定於各處使役乎?因此立役奴婢等,不能支保,將至於流散之境,今當朝家恤民蠲弊之日,不可無變通之道矣。取考本曹所上謄錄文書,則各司中觀象監·司譯院·宣惠廳,或因典僕數小,或因使役不足,各處斜付之役,曾已頉下矣,今此三司奴婢,比諸祭享衙門學宮諸上司奴婢,則輕重有間,當此各司奴婢數小,使役苟艱之時,不可因循許頉。自今以後,依前一體出役,俾無苦歇不同之歎,實合事宜,而且戶曹所管産籍奴婢,其數頗多,一倂依例使役,以爲均役共濟之地,何如?令曰,依。
上在昌德宮。常參·經筵,以代理停。
下直,楸坡萬戶李碩文。
李彛章達曰,大司憲閔遇洙,執義李世泰,掌令鄭彦忠·金元行,持平南泰著·尹在謙在外,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣南泰齊啓曰,伏未審日間,聖體調攝,若何,憊眩之候,寢膳之節,亦何如?前劑入茶飮,已盡於昨日,臣等今日率諸御醫入診,詳察聖候,議定繼進當否,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣。蔘苓茶有效,加劑五貼以入,後日次入侍,宜矣。
大王大妃殿·中宮殿,藥房口傳問安。答曰,知道。
備忘記,今下弓矢,楸坡萬戶李碩文處給送事,傳于李彛章。
李光運,以弘文館言達曰,修撰趙,李仁源,副修撰鄭存謙,旣有只推之令,竝卽牌招察任,何如?令曰,依。
以修撰趙·李仁源,副修撰鄭存謙等牌不進罷職令旨,令于兪漢蕭曰,竝推考徽旨捧入。
宋徵啓達曰,都承旨南泰齊同姓七寸叔幼學載明身死,服制已行四日,右承旨蔡濟恭同生妹通德郞李台運妻恭人蔡氏身死,服制已行四日,竝出仕,何如?令曰,依。
傳于兪漢蕭曰,儒臣持詩傳第十卷,入侍于世子宮差備。
傳于兪漢蕭曰,御史,下敎日,使之入來。
兪漢蕭達曰,預備兼春秋曺敬脩,身病甚重,勢難察任,今姑減下,何如?令曰,依。
兪漢蕭啓曰,因本院達辭,預備兼春秋曺敬脩減下事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋單全義采。
兪漢蕭啓曰,重建廳堂上禮曹參判李台重,工曹參判洪益三,奉審昌陵丁字閣形止後,有稟定事,來詣請對矣。傳于兪漢蕭曰,留待入侍于世子宮差備。
兪漢蕭,以兵曹言達曰,忠翊衛將卞慶瑞,重得輪疾,無望供職,新除授撫夷萬戶朴起源,老父今年七十歲,且無兄弟,法不當遠離赴任,俱爲呈狀乞遞。竝今姑改差,何如?令曰,依。
江原監司韓光肇狀達,江陵等官居良人金莫男妻良女·允梅等嚂死燒死渰死凍死壓死事,令于李光運曰,竝令本道恤典擧行。
左議政金尙魯書曰,伏以臣,負千萬罔赦之罪,懷千萬至悲之情,抱千萬難醫之疾,積逋嚴命,而視息至今久存,日竢威譴,而職名至今虛縻,泣血窮山,寤寐懍隕,其生之不如死者,居然月有餘矣。跼高蹐厚,此何人哉,此何人哉?非不知續控血懇,冀伏王章,而臣方以罪人自居,唐突拜章,頻有瀆擾,一則僭畏,一則皇懼,遂不得不泥首泯伏,惟待朝家處分,今於金城縣事,又添新罪,有不容少須臾緩聲者。頃因爛報,只知有備堂罷官之命,而不知所以坐而罷者,爲何樣事端,卽聞該邑査牒,纔到備局,而民狀之題,在於壬申十月,計其年月,卽臣待罪廟堂時事也,廟堂自有一副當規度,無論事小大緊漫,一出於大臣指揮,而非諸堂所敢自斷也。凡有罪責,爲大臣者自可當之,堂上,何與焉?罪旣在臣,而公然使堂上替臣之罪,則是舍有罪而罪無罪也。朝家刑政,寧有是哉?臣雖無似,名忝大臣之秩,亦安可安於倖免,甘於移罪,默默不以言首實,以被當被之罪哉?伏望离明,頫諒目下事理,仰稟大朝,先行譴罷,毋俾無罪之備堂,代臣而受罪,仍令所司嚴勘臣前後負犯,以振君綱而勵臣分,豈勝大願?臣無任震越悸恐之至,謹昧死以聞。手書答曰,覽書具悉卿懇。頃批已悉余之曲心,而卿心莫廻,辭章又至,自愧余之誠意未孚,自愧余之誠意未孚。況今余有惶悚者,有悶迫者,何則?以余誠淺,又因疾,不能手諭而敦勉,至于今日,此實余不敏,不能仰體聖意,以此夙宵悚懍于中,聖上特命逐朔講經次對,聖意藹然,卿以輔相之任,豈可一時留住鄕邑乎?況今國事民事,俱爲罔涯,廟務久曠,連上辭章,無就途之意,又以此悶迫以度。卿須體聖上至意,念今日之批,安心勿復固辭,亦勿引咎,卽日就途。仍令曰,此手書,史官往諭左議政處。
二十八日午時,上御崇文堂。儒臣持冊入侍時,左承旨宋徵啓,假注書柳敍五,記事官權穎·李世演,校理徐命膺,修撰洪準海,諸臣以次進伏訖。上命上番儒臣讀詩傳,自淸廟章至臣工章,命下番儒臣讀,自噫嘻章至載見章,命承旨讀,自有客章至敬之章,命假注書讀,臣敍五奉讀,自小毖章至良耜章,上曰,注書似爲經工矣。準海曰,製儒老不決科,則或爲經工,此注書似爲之矣。上曰,旋而爲之者有矣。命上番翰林讀,自絲衣章至般章,命下番翰林讀,自駉章至有駜章訖,上曰,儒臣陳文義,可也。頌之詩,當以淸廟章爲最乎?命膺曰,詩有四始,如關雎者,風之始,鹿鳴者,雅之始。其詞氣音節,不淫不傷,可爲一篇之冠,而至若頌之淸廟,亦猶風之有關雎,雅之有鹿鳴,莊肅深密之氣象,可以見之,其爲頌之始也,宜哉?況其肅雝對越之言,無非敬字之義。中庸末章,引詩之奏假無言,時靡有爭,以喩敬焉,尹和靖亦云,如人入神祠中,其心收斂,不容一物,是敬也。人能常存肅雝對越之心,如在淸廟中,則其於敬字,儻庶幾乎?所謂詩三百,一言蔽之曰,思無邪者,此也。上曰,思無邪,詩人則言之於養馬,而實蓋一篇之旨,此與秉心塞淵騋牝三千之語,同矣。準海曰,上番所達敬字之義,儘好矣。先正臣李珥論夙夜箴之言曰,人君一身,萬機叢集,不可待靜坐時爲學。人主無論動靜,一以誠敬爲心,持守不解,則體用兼該,聖學益高,此豈非聖上所當勉者乎?上曰,然矣。命膺曰,下番之言,好矣。敬之有誠,猶仁義禮智之有信焉,敬非誠則工夫易至於間斷,試以此詩言之,肅雝對越,是敬之工夫,於穆不已,是誠之功效。雖有肅雝對越之心,若無於穆不已之德,必致間斷,而不底有成矣,臣在金吾時,得見小報,近日奮勵之敎,逈出尋常,諸人相與感歎不已矣。夫道在邇而求諸遠,事在易而求諸難,爲治之道,不必遠求,只以此奮勵之心,不忘於事事,一日十二時,一月三十日,一年十二朔,常無間斷,終始惟一,則自然進進不已。雖由此致三代之治,亦不異矣,但恐聖心久則或弛,不能愼終于始。古語曰,爲山九仞,功虧一簣,伏願無虧一簣之功焉。上曰,故相臣宋寅明,嘗勸予曰,今日爲一事,明日爲一事,久則自然無事不爲,伊時彼承宣入侍,有所云云矣。予於曩時,則猶以一心匪懈,勉做國事爲心,而今則年踰六十,何事可做乎?雖欲如儒臣之言,一日十二時,一月三十日,一年十二朔,孜孜不怠,恐有所不逮矣。孔子,聖人也,而猶曰,甚矣,吾衰,況下聖人一等者乎,又況於常人乎?雖然,以如是之國事,以如是之民事,縱欲自懈,亦復奈何?以此言之,雖謂之君臣皆不老,可也。命膺曰,孔子固有吾衰之言,而先儒亦豈不曰聖人血氣,有時而衰,志氣無時而衰也乎?上曰,儒臣於穆之言,好矣。向日科題,只出維天之命,而不言於穆,故儒生輩必以爲難矣,然旣曰天命,則於穆之義,當在其中矣。命膺曰,所謂命者,陰陽動靜,循環不已之謂也。上曰,於穆者,不息也,乾道有一息之怠,則春夏秋冬,何以成其序乎?然不已之乾道,亦有混沌時,人之壯而老,乾坤之不已而混沌,亦理之自然,其或當老之時,而行壯者之事,當混沌之時,而有不已之事,則非理之常矣。近日下敎,予則自以爲出於誠心,而外面觀之,亦是老耄所致,譬如老人,旣無脚力,不能登高,而不聽子孫之挽止,强爲登高,豈不爲老耄之甚乎?命膺曰,不然矣。衛武公九十三年,猶使國人箴儆于己。大抵人君晩年之治,最難保其有終,若使武公無此事,則不足以爲睿聖武公矣。上曰,武公,豈凡人乎?趙領敦寧之言,嘗如此矣,武公最矍鑠,非但心不衰而氣亦不衰矣。命膺曰,不係其氣之衰不衰,而惟在其心之衰不衰,凡主之患,每在於吾治已足,惟當晩景優游,而更不求長進,惟聖人則不然矣。上曰,此明知之言也。世之自暴者,皆以一足字爲之祟,雖有明主,苟以一足字爲心,則止於其所止而已,止於其所止而已,則必竝與足字而失之。命膺曰,聖言及此,誠可謂至當矣。堯之所以爲堯,舜之所以爲舜,以其不自足故也。漢·唐中主之所以爲漢·唐中主,以其自足故也,聖凡之分,惟在自足不自足而已也。上曰,堯·舜之心,眞自知其不足,非自知其足,而强爲不自足之言也。漢·唐中主之心,眞自以爲足,非自以爲不足而强爲自足之言也,然其所自以爲足者,實由於本無奮發振勵之氣也。上又曰,予持守此心,已過數十餘年,而不過若此而已,夫豈有加乎此者乎?雖奮發止於斯,效驗,何求哉?只當爲其所當爲也。準海曰,聖敎中,豈加於此云者,是豈群下之所望於聖上者哉?每自奮勵,則治做唐虞,亦何難乎?命膺曰,能如文王於穆不已,則當有應驗矣。事豈有爲之而無驗者乎?徵啓曰,玉堂所謂道在邇而求諸遠,事在易而求諸難之說,誠好矣。夫道與事,不越乎日用動靜之間,豈可求之於高遠難行之地乎?且常人每以自足,不能勉進,而聖人知其不自足,故必能加勉漸進矣。上曰,周頌之頌,雖出於稱頌之義,而其間好文字可警戒者,多矣。農者,本也,周家興業,實本於農,而非但周家,自古帝王,皆以農興矣。命膺曰,農者,王業之基本,故詩三百,農詩居多。至於頌詩,乃郊廟樂歌,而其中亦有戒農官之詩,可見周俗之眷眷於農,若此也,向者數次甘雨,麥事庶有向蘇之望,而今又旱氣如此。古語云,五日不雨,無麥,況不止於五日乎?言念民事,誠可悶矣。古者,龍見而雩,竝祈水旱,而自皇明以後,雩祭·祈雨祭,分而爲二,臣謂雩祭趁速設行,似好矣。上曰,雩祭則自有定時,我國亦於四月龍見之時而行之,香室有祝文矣。準海曰,雩祭想已循例行之矣。上曰,然矣,必已行矣。準海曰,前日筵中,承旨任瑋,以資治通鑑思政殿訓義完本,在於嶺南,請使道臣上送,以補落編而蒙允矣,今纔來納,而非資治通鑑也,乃發明綱目也。上曰,續綱目如資治通鑑,而綱目亦思政殿訓義也。命膺曰,臣等則今雖黽勉冒出,而違牌三人,或有情勢之與臣等不同者,進不得進,退不得退,不可不一經筵稟矣。修撰鄭存謙當初館錄時,有人私室酬酢,拈出存謙登第時科文數句,以爲不善作,又言三入臺閣,無一言建白云云,存謙聞其風傳之言,遂以不文不匡,自引爲嫌。夫片刻場屋之文,責其不善,則雖臣等,安有入此席之顏乎?且聞存謙,一除正言,以監試違牌,卽罷云,三入臺之說,已爲落空,然勿論有無,此皆私室酬酢,則今之引嫌,誠亦太過。況當聖志奮勵之時,此等文學之士,日事撕捱,豈不可惜乎?準海曰,科文善作者,有幾許耶?如臣空疎者,冒出備數,而至如鄭存謙之文學,終未出膺,則誠爲可惜,然當之者引以爲嫌,不是異事矣。至若朴道源事,亦於鄭存謙事,酬酢時,有隻眼有病之說,而道源辭書,乃反以兩眼俱病爲說,其亦異矣。命膺曰,自古名臣碩輔之如此者,出入筵中,前後何限,以此爲嫌,終不成說,大抵今人引嫌之太過分數,類如此矣。上曰,兩人事,予意其固執而然矣,今聞儒臣之言,始知其由也。鄭存謙之引嫌不緊,而朴道源,以其不病之眼,同謂之病者,豈不怪乎?準海曰,朴道源之引嫌,終涉過當矣。命膺曰,李仁源之撕捱,臣等亦不知其委折,向在金吾,問之於渠,渠亦不能對矣。如此則臣等亦何可行公乎?準海曰,他人無論淺深,不無所執,而至於李仁源,無可引之端,而公然撕捱者,誠無義矣。上曰,趙逢辱,而其辱,不過御諱不讀,何咎之有哉?責其子以不讀其父名,可乎?予則猶可爲,而元良則不可爲也。若李仁源,曾無讀祝之事而如此,何也?國雖不棄,爲儒臣者,必皆一番撕捱,況今有欲汚之者,誠不緊矣,以趙事觀之,言者,豈不異哉?如此則無人可行矣。命膺曰,趙亦可惜矣。準海曰,臺諫之如此爲言,終涉過矣。上曰,如彼之弊,誠不小矣,然一日行公,則以不匡言之,容或可也,而他則不成說矣。朴道源之事,極小事也,撕捱過矣,上書亦異矣。命膺曰,舍人又不行公云矣。準海曰,舍人則行公云矣。命膺曰,凡事入則入,出則出,而此則在於出入之間,在國家曲成萬物之道。豈可置之於可入不可入,可出不可出之間乎?上曰,撕捱者多,注書之書徽旨,亦難矣。上曰,今則得此而爲撕捱之資,故其所撕捱者,皆過矣。雖然,人旣非之,則渠以不文不匡,自謙可也,而朴道源事,怪異矣。世道怪異,其亦弘錄之沮戲乎?科文拈句非之,風俗可見,且對病人,不可言病,則如彼者,非忠厚之風也,非君子也。準海曰,此職,孰無不堪當之念,而不當引之事,深引者則過矣。上曰,頃者大祝,予有敎於一儒臣,卽以書狀新還來者沈墢也,自爲注書時使之,其人可惜也。如李㒞徽者,已作故,而沈鑧,今何去乎?諸臣對曰,纔遞外任而在家矣。上曰,言之者,固無狀,而傳之者,尤豈不怪乎?私室酬酢,耳可聞,口不可言,勿論某人,爲之悠悠而聽,不復傳於門外,可也,而今乃猶恐或忘,路上誦之,如傳小報,人亦樂聞之,世道,豈不怪異乎?楊伯奇之言曰,我知子知,何謂無知?此則言工夫,而凡聽言者,雖我知子知,能不傳則亦當自消矣。予嘗慮軍士之銜枚疾走者,或致有傷,使之橫銜,蓋橫則不入口,直則入口故也,今之好言語好傳人言語者,雖施以銜枚之法,亦必不能忍矣。善事亦難傳,傳則易誤,況非善事者乎?張公藝忍字,貴矣。上又曰,鄭存謙,卽鄭亨復之族矣。予以爲過自撕捱,出於介潔矣,今始聞之,異矣,不文不匡,旣言於文字,則引嫌無怪,而竝與不病之眼而謂之病者,尤異矣。此二說,一人爲之乎,何如者爲之乎?命膺曰,本館錄當之者,私室酬酢云矣。準海曰,他人爲此說,則不必深引,而以參錄者爲之,故引嫌至此云矣。上曰,旣毁之則雖乞兒之言,猶可爲嫌,當之者無論其言之有常無常,豈可使勿引乎?此非人君禮使之道也。上曰,若不指名,而但謂之毁,則當緘問乎?命膺·準海竝對曰,此則似非緘問事也。上曰,予今則詳聞,從當思而處之矣。上又曰,李仁源,怪異矣。命膺曰,仁源之事,無着落矣。諸臣退出。
二十八日二更。上御崇文堂。重建廳堂上請對入侍時,禮曹參判李台重,工曹參判洪益三,右副承旨兪漢蕭,假注書柳敍五,記事官權穎·李世演,諸臣以次進伏訖。上命重建廳兩堂前來,台重曰,昨日奉審,餘燼尙在,所見驚慘矣。臣等出去時,郞廳則姑留置京,訪問材木矣,大梁得以待令,而尺數似或不足矣。益三曰,所得大梁,十九尺也,除出左右椽頭,則當爲十七矣。上曰,十九尺者爲十七尺,則無不足之患乎?益三曰,尺量舊址則二十餘尺,然後如舊制矣。上曰,柱礎將進之乎,階砌亦將進之乎?益三曰,柱礎等石,皆不可用,若棄其焦處,斲而小之,則極小而不成樣矣。上曰,柱礎,勿論進退,其石,皆可改也。益三曰,臣聞前年順康園役事時及其前賢嬪宮葬禮時柱礎等石,取用於順陵丁字閣近處,而餘石之可用者尙多云,今自本陵相距,不過三十里,募軍運之,則價廉而功省,必勝於浮石矣。上曰,可用矣。台重曰,階砌石,亦多有餘存者云矣。上曰,皆可用矣。上曰,丁字閣駕石,亦可改乎?台重·益三竝對曰,全石燒盡,隨手破碎,不可不改也,至於瓦,亦無一張之餘存者,但方甎,本來以火埏埴而成者,故經火無傷,此獨可用。上曰,順康園梁,用幾尺乎?漢蕭曰,正實爲十五尺,其時下敎,依懿昭墓,故然矣。上曰,古者丁字閣甚小,只有風遮,無左右簷下矣。益三曰,此亦古有狹間,自辛酉年無之矣。上曰,梁則十七尺,而閣則以八斫爲之,可乎?八斫則尤多入乎?益三曰,不必多入,但其形高擧,易致毁傷,故辛酉之前,以八斫爲之矣,其時筵稟改之。上親指所御崇文堂梁曰,此當爲幾尺乎?益三曰,似爲十八尺矣。漢蕭曰,似不過十五尺矣。益三曰,十九尺,工曹之梁,似大於此矣。上曰,丁字閣之梁,如此梁則足矣。益三曰,順陵丁字閣之梁,十七尺矣。上曰,何以知之?益三曰,各陵皆有所記,問而知之,若明陵·翼陵之梁大,健元陵之梁小。漢蕭曰,臣曾有所親聞之下敎,丁字閣之制,以小爲宜。上曰,昔年儉德可知,以十七尺爲之。益三曰,神御床亦焚,其餘床卓,亦皆不堪用,至於外用之盥洗位床·酒樽床,纏縛僅支,今番改時,竝當改乎?上曰,殿內件,改而新之,其外,以前排用之,可也。上曰,曾見床巾,以生綃覆之,祭時擧之,此後新除,只令揮於床前,可也,且神榻生綃,依近例,可也,且瓦不必用大瓦,以小瓦用之,可也。且梁入幾株,而何處取用?益三曰,宣惠廳可以得之,都監亦有用餘矣。上曰,頃者欂宮木,使之連接而用之,高防石,亦連接而用之也。益三曰,然則無浮石之事矣。上曰,丁字閣未造之前,當設帳幕而祭之,丁字閣不可不速造也。益三曰,郞廳,初以戶曹佐郞金相直爲之矣,以病遞改,又以李憲鎭,筵白矣,亦有頉,故以尹心緯爲之,卽尹鳳九之子,昨年順康園役事時監造,出六者也。益三又曰,凡材木,勢將船運,而船泊醢浦,輸入陵所時,中間必有麥田踏傷之處。以打作數,計以給之,似好矣。上曰,曹操以其踏穀,自割髮而投地,以此觀之,穀難傷矣。益三曰,材木,皆在江上,自京陸運,則勞費甚鉅,不若自江直載,泊於醢浦之爲便,故出此計,而自醢浦至陵所,十餘里陸運,則事不可廢,無他道理,甚可悶也。上曰,若給其代,於渠雖好,而但傷穀最難矣,自順陵運石來時,亦難矣。益三曰,欲使香徒軍擔來矣。上曰,香徒軍,亦非國民乎?台重·益三竝對曰,渠自來請,願爲募軍,爭先求擔,米雖多入,無傷穀之弊,而擔法甚妙矣。上曰,何以擔之?漢蕭曰,懸於長杠木而擔之,日行五里或三里矣。上曰,丁字閣之高,何如?不必過高。益三曰,古則穹崇,今則自有定規,譬如製衣之以領爲闊狹,當以棟爲高低矣。大小事皆依辛酉年例,其時財用,皆於戶·兵曹及惠廳取用矣,今則經費極艱,雖不敢過多請得,而亦不容全不請得矣。上曰,一堂如關西各庫例,經費以積不以用爲主,則自有裕矣。台重曰,在於主者,有多用者,有小用者,專係用之之如何耳。益三曰,事役中運木運石,無領役部將,難矣。辛酉謄錄,雖無部將,今則不可無也。上曰,領役部將,何必多用?漢蕭曰,數三人,可矣。上曰,器械木,何處取用?益三曰,器械木多入,而姑無取處矣。漢蕭曰,皆以好木爲之,不可不得用於兩班家山所矣。益三曰,上梁文當預作矣。上曰,上梁文,必有之乎?漢蕭曰,禮曹已據例來稟矣。上曰,昌陵丁字閣上梁文,令藝文提學製進。出榻敎台重曰,本廳所用錢木米,依近例移來本廳,分給工匠料布,何如?益三曰,此時經費,不可不念。臣會同時,與僚堂相議,以各別節用,若或不足,則更爲請得,如有用餘,則還送各該司,爲約矣。台重曰,昨年順康園都監所用中四分之一,先爲取用,何如?上曰,昨年都監四分之一,爲幾何?益三曰,木布一百八同,而四分之一,近三十同,米一千二百石,而亦爲四百石矣,臣則不必準此數矣,減數先爲取用,好矣。台重曰,木二十同,米二百石,錢三百兩,先爲取用,何如?上曰,依爲之。益三曰,米布分排各司,然後可以擧行矣。上曰,以兵曹木·惠廳米·戶曹錢,取用,可也。出擧條益三曰,船運甚急,而捉船運去,則弊端甚多,輸運未易,極可悶也。若借得各津過涉船各一隻,使各津別將輪廻領納,格軍則給料往來,爲宜矣。上曰,依爲之。出擧條益三曰,昨年鐵物,亦取用於各軍門,蓋貢人,不時備納甚難,遠道卜定有弊故耳。今番本廳所用者,亦取用於各軍門,何如?上曰,依爲之。出擧條益三曰,始役後,沙壁等馬運之役,亦多有之,此亦以軍門卜馬借用,似涉便好矣。上曰,依爲之。出擧條益三曰,車子,日昨有只用軍車之敎,而軍門車子極數小,不過六七,而事役甚繁。竝用漢城府車子,何如?上曰,依爲之。出擧條益三曰,重建時工匠役人等,自不無蹲踏屑慢之事,陵寢咫尺,誠未安矣。台重曰,以布帳各三四浮,遮其役處,則似好矣。上曰,依爲之。益三曰,布帳,取用於軍門乎?上曰,取用於典設司,可也。出擧條益三曰,虎患特甚,依近例善放砲手五人,率去,何如?上曰,今年都監之軍,不可不念矣。募軍多聚之中,必有放砲之人,鳥銃·火藥·弓矢等物,取去本廳,以防虎患,可也。出擧條益三曰,事役甚急,而此時畿內民弊,不可不念,前日卜定畿內者,欲得用於軍門矣。上曰,所達,然矣,畿內卜定,切勿爲之,可也。益三曰,生葛及飛乃,如不得已者外,不敢生意矣,臣與畿伯相議,節省分排矣。事勢如此,炭與灰二種,亦不卜定,依近例取用於各軍門,何如?上曰,依爲之。出擧條台重曰,臣以重建事,求對,不宜有所贅陳,而竊伏聞日昨筵中,有不坐正殿,不由正門之下敎,故該曹以此擧行云。其前若有行幸之事,則不由正門,豈不太過乎?臣等往見焦土燼材,不覺驚心慘目。況以追遠之聖孝,當作何懷,而第伏念,情無窮極,禮有限節,陵上失火,則避殿變服,至于三日,而此則宜與其例,明有間隔,故先正臣文成李珥經筵日記,已有定論矣。且今一自下敎之後,將至於百司廢坐云,臣竊以爲太過矣。上曰,予三十餘年在位,奉先無一事自盡。前年見欺於金聲,今年又見昌陵之如此,避殿避門,只表予心之不安而已,何必因此而各司不坐乎?予量之,正殿則製肘,欲於月臺爲之,其前動駕,則當由正門矣。陵之丁字閣,卽神道所依,而今則神道無依,神榻未奠,予心當如何哉?上見台重行動喘促曰,久坐之餘,自致喘促,而連爲行動則必漸勝矣,然禮堂之一番入侍,難矣。益三曰,誠難矣。上曰,一堂坐而爲之,事有稟定者,貳堂來稟,好矣。上問台重曰,關西新伯,執譯官之物貨,將何以處之?卿若在西,則何以處之?台重曰,若欲錮貨不許,則初豈有出給之理哉?執而留之,臣不忍爲也。今若自其處賣償,則誠有失利之難,而道臣之狀請,意在於督捧公貨,事當下送譯官輩,使之區處矣。上曰,未知終將如何,而於渠輩誠悶矣。台重曰,臣自少見士夫之爲象胥輩容護者,則竊以爲太恥矣,向來銜命時,率此輩渡江,然後始知其情勢之可矜矣。上曰,豐原之言,亦嘗如此矣。台重曰,挽近以來,此輩之業,專失其利,每每敗歸,故其屬不願學譯,投入他技者漸多矣。自相搜刮,則亦皆隱避云,夫事大交隣之機,惟譯最要,而其弊如此,亦未必非國家深長慮也。上曰,皆隱避云,可憐矣。上問台重曰,見元孫乎?台重〈曰〉現之矣。臣初入時,病甚喘促,精神昏迷,不敢請讀書以觀,頃日再入,始得見矣。臣問讀何書,則答曰,讀小學抄解矣。臣問讀書之好與不好,則答曰,好矣。上曰,兒豈有好讀書之兒哉?台重曰,臣勉之曰,小學,固聖人之書也。不惟讀之而已,固欲行之也。果能旣讀而且行之乎?答曰,欲行之矣。臣試請讀之,則卽讀數行,而聲音淸越,句節分明。臣又問誦之乎?答曰,多讀然後,始乃可誦矣。臣復勉以熟讀詳味,念念不忘,期於必誦,實爲培養聰明之要道也。臣又曰,抑有一件事可達者,凡人無論貴賤,十歲以前,是爲沖年,雖有游戲之事,改則無傷,而苟或未改,年紀盛壯,習與性成,則雖欲改之,改之誠難,雖或已改,改後復發,終爲一生之病痛。惟願惕念於斯,猛省於斯,愼旃愼旃,恒加勉勵焉。答曰,當從矣。益三曰,元孫之岐嶷聰悟,逈出尋常,實宗社億萬年無疆之福也。上見台重奏對樸素曰,卿之鄕態,尙有矣。台重·益三先退,承·史猶伏班次,上曰,予久於世,見異事矣。李台重之輔養官行公,曾何料乎?承·史竝退出。
上在昌德宮。常參·經筵,以代理停。
李彛章達曰,大司憲閔遇洙,執義李世泰,掌令鄭彦忠·金元行,持平尹在謙·南泰著在外,今日以監察茶時之意,敢達。令曰,知道。
南泰齊達曰,右承旨蔡濟恭,同副承旨李光運,今日俱不仕進,竝卽牌招,何如?令曰,依。
以右承旨蔡濟恭牌不進罷職令旨,令于李彛章曰,推考徽旨捧入。
南泰著,以弘文館言達曰,副修撰洪準海,以其親病,陳書徑出,下番將未免闕直,事甚未安。修撰趙·李仁源,副修撰鄭存謙,旣有只推之令,竝卽牌招,以爲推移入直之地,何如?令曰,依。
以修撰趙·李仁源,副修撰鄭存謙等牌不進罷職令旨,令于李光運曰,推考徽旨捧入。
李光運,以弘文館言達曰,本館下番闕直,事甚未安。副應敎元仁孫,副校理洪梓,竝卽牌招,以爲推移姑降入直之地,何如?令曰,依。
李光運,以侍講院言達曰,本院說書金應淳入直矣,以其親病,陳書徑出,下番闕直,事甚未安。司書李宜馣,卽爲牌招入直,何如?令曰,依。
注書尹蓍東病,代以朴志源爲假注書。
南泰齊達曰,假注書朴志源,時無職名,令該曹依例付軍職,冠帶常仕,何如?傳曰,允。
事變假注書鄭彦輝出使,代以李惟年爲事變假注書。
李彛章達曰,事變假注書李惟年,時無職名,令該曹依例付軍職,冠帶常仕,何如?傳曰,允。
事變假注書鄭彦輝書啓,臣敬奉睿批,馳往傳諭于果川邑議政府左議政金尙魯所住處,則以爲,臣方拜章控懇,顒俟兪音,以至明發不寐,不自意史官臨宣睿翰,寶墨璀璨,辭旨隆重,其所以開誨敦勉者,反復諄切,逈出尋常,臣雙擎十回,且感且惶,自不禁聲淚之俱發也。臣以負罪一賤臣,猥荷萬萬不敢當之恩數,乃至於此,唯當走伏近京之地,席藁請譴,少贖前後辜犯,而第臣昨書中所引金城事,本罪之外,又添新罪,見帶職名,自在應罷,已不屬於身上。上而係朝家之刑政,下而關廉義之大防,而猶敢冒此不可冒之職,進此不可進之身,則正所謂不識人間有羞恥事者,臣雖奊詬,顧其秩則三事也。豈忍爲小官末僚之所不爲哉?且臣狗馬之疾,比因心神隕喪,輾轉越添,晝宵墊席,涔涔綴綴,不復有生人貌樣,兼之以頑痰用事,結在兩脚,其大如塊,其堅如石,蛙步䠥躠,艱楚百端,種種危兆,不一而足。天之所廢,只待符到,以此病狀,尤無扶舁轉動之勢,辜恩昧分,愈增死罪,悚慄悲泣,惟願遄伏王章云矣,敢達。令曰,知道。
李彛章,以兵曹言達曰,五衛將李思先呈狀內,素患風痺之病,經歲沈痼,萬無供職之望,斯速遞改云。宿衛輪番之任,不宜久曠,今姑改差,何如?令曰,依。
副修撰洪準海書曰,伏以臣,頃以母病危重,猥陳請急之章,及承批旨,俾先察職,情私雖迫,分義是懼,不敢安意將護,未免黽勉就直,而其間病勢,劇歇無常,每得家信,方寸自亂,牢鎖旬餘,如過三秋。卽聞又自去夜,諸症越添,達曉叫痛,虛汗流注,氣息危綴,臣心神飛越,不能自定。非不知累瀆之爲猥屑,擅離之爲悚惶,而情理煎迫,他不暇顧,忙投短章,徑出禁門。伏乞邸下,削臣之職,以便救護,治臣之罪,以嚴法紀焉。臣無任屛營祈懇之至,謹昧死以聞。答曰,覽書具悉。爾其勿辭,救護母病。
說書金應淳書曰,伏以臣父,素有奇疾,每當春夏之際,痰癖闖劇,食飮全廢,實有凜凜難支之慮矣,卽接家信,則今午忽遭慘慼,過爲悲慟,拊哭移時,氣塞神窒,久不省覺,頃刻之間,安危難測云。臣自聞此報,心神飛越,按住不得,玆敢急投短章,徑出禁門。伏乞邸下,治臣擅離,以昭法紀,削臣職名,以便救護,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護父病。
令于南泰齊曰,海蓬君橉,楊州地掃墳呈辭,澆奠床備給,給由馬。
令于兪漢蕭曰,全羅監司狀達,三月令藥材進上物種中,馬藺花及玄胡索,限內不得封進,惶恐待罪事,勿待罪事,回諭。
上在昌德宮。常參·經筵,以代理停。
觀象監,自巳時至未時,日暈。夜自一更至五更,四方有氣如火光。
李彛章達曰,大司憲閔遇洙,執義李世泰,掌令鄭彦忠·金元行,持平尹在謙·南泰著在外,今日以監察茶時之意,敢達。令曰,知道。
李彛章達曰,備邊司郞廳來言,今日,賓廳坐起日次,而領議政李天輔,左議政金尙魯,方在胥命中,不得來會云,敢達。令曰,知道。
南泰齊達曰,今日賓廳坐起,旣已頉稟,所當持公事入對,而時無留公事,頉稟。令曰,知道。
李彛章,以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
南泰齊,以弘文館言達曰,本館下番闕直,事甚未安。修撰趙·李仁源,副修撰鄭存謙,旣有只推之令,竝卽牌招,以爲推移入直之地,何如?令曰,依。
令于宋徵啓曰,以修撰趙·李仁源,副修撰鄭存謙牌不進罷職令旨,推考徽旨捧入。
傳于南泰齊曰,編次人及廣州査正御史,使之入來。
李彛章啓曰,編次人李喆輔,廣州査正御史元仁孫,依下敎來待矣。傳曰,入侍于世子宮差備,儒臣持詩傳第四卷,同爲入侍。
李彛章,以吏曹言達曰,司饔僉正金漢房呈狀內,身病甚重,勢難察任云,依例改差,何如?令曰,依。
李彛章,以司僕寺官員,以一二提調意言啓曰,今四月二十三日藥房入診,備局有司堂上同爲入侍時,行副司直韓翼謩以全羅監司牒報,羅州監牧官所管屯稅穀,留賑屯民,待秋成竝耗還捧事,仰稟,而自上有令本寺,稟處之命矣。寺屬內外許多馬料及廝卒員役等逐朔放料之資,專靠於三南各牧,而不幸三南,逢此慘凶,比常年所捧,未滿三四分之一,一歲應下經費,實無支繼之道,見方渴悶罔措。況以此至少之稅穀,又何可許其退捧乎?且本牧稅穀,裝載發船,牧官報狀,上來已久,留賑之請,尤無可論,置之,何如?傳曰,允。
副應敎元仁孫書曰,伏以臣於竣事回還之路,得聞母病沈劇之報,而義重反面,抑情復命,歸視病母,則宿症風痰,挾感添重,宛轉床褥,晝夜叫痛,首尾三四日,少無分減。臣方左右扶將,邀醫論藥,以此情理,實無離捨供職之望,今因下番闕直,庚牌辱臨,玆敢隨詣禁扃,疾聲哀籲於孝理之下。伏乞离明,俯賜矜察,亟賜鐫遞,俾便救護,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,先察職,後護母病。
丙子四月三十日未時,上御崇文堂。編次人·廣州査正御史·儒臣·廣州留守同爲入侍時,左副承旨李彛章,假注書朴志源,記事官權穎·李世演,知事李喆輔,廣州査正御史元仁孫,校理徐命膺,廣州留守洪鳳漢,以次進伏訖。上曰,予見明史綱目,於丙子事,書王師下朝鮮,必書此者,誠憤痛矣。徐命膺曰,臣於出疆留館時,得見所謂盛京志者,其中有康熙所作汗順治墓文,而盛稱丙子事,臣竊不勝憤痛之懷,卽爲還給,以此見之,丙子事,渠則以爲大事業矣。元仁孫曰,盛京志,頃年抄謄以入矣。上曰,儒臣之父謄入矣。上曰,慈聖得一皇曆,乃崇禎丁丑皇朝所賜之曆,得此曆於今年,誠異常矣,此際元仁孫,又往來於南漢矣。仍命承旨書御製皇曆記,上曰,皇曆齎賜之日,爲二月,此有不可知者,皇朝時,亦有皇曆齎咨官乎?命膺曰,臣未能的知,而似聞齎咨官,出於淸初,而皇明時則無之云矣。上曰,何處可考乎?仁孫曰,通文館志,似有之矣。上曰,持入。仁孫披見曰,齎咨官,果是順治年間所創矣。上曰,必是潛谷所持來矣。上曰,二月皇曆始出來,其前,何以授時?以此推之,皇朝亦知我國之有曆矣。重臣元景夏曾以爲,製文字必詳審云,其言誠是矣,養正圖當入皇壇云,其言亦是矣。萬壽殿看審時,爲有召見之事,故予曾賜帶元仁孫,予則痛其與草木同腐,而聖祖之意,不獨在於此矣。上製畢,命李喆輔讀,讀訖,喆輔退出。上曰,此等事,彼人雖知之,予尋常矣。上曰,此御製,承旨持出,使儒臣書之,作帖冊以入,櫃子亦造入,明日待令於萬安門。仍命挾侍,皇曆長廣見樣而來,出傳承旨,上曰,此事使之嚴祕。留院承旨,誰也?李彛章曰,宋徵啓也。上曰,使之入侍。彛章臨退進伏曰,入侍未罷之前,如有可稟,則更爲入來仰稟,何如?上曰,更入,可也。彛章退出,上命儒臣上番下番,分讀匪風·下泉二章,注書讀章下註讀訖,上曰,陳文義,可也。仁孫曰,曹檜之人作此詩之時,周室殘微,猶有正朔。顧今神州陸沈已百年,春秋一部,卽我聖朝家法,春秋大旨,在於內修外攘,內修之本,不越乎法祖勤民。是以,崇禎忠臣凌義渠上疏曰,念念法祖,則祖澤必靈長,念念勤民,則民情愈愛戴,此等處,所當體念矣。上曰,誠是矣。不法祖則墜矣,不愛民亦墜矣。命膺曰,上番之言,好矣。凡爲治之道,有體有用,以法祖對勤民,則法祖爲體,而勤民爲用,以法祖勤民,對外攘,則法祖勤民爲體,而外攘爲用,先儒云,必其體立而後,用有以行者,不其信乎?伏願先立其體,以達其用。上曰,此章固以易之剝卦,取比矣,今日之事,一卦不縮不長。命膺曰,程子此言,亦載於近思錄矣。大扺雖當純坤之時,而陽無可盡之理,如十月雖是純陰,然十五日以前,剝之一陽方消,十五日以後,復之一陽方生,無間可容息,此所謂碩果不食也。今天下皆爲氈裘之域,似乎無陽,而一隅東土,皇明衣冠文物,尙有餘存,如有王者作,必來取法,又豈非陽無可盡之理,而碩果不食者乎?仁孫曰,天運循環,無往不復矣。上曰,彼人見我國衣冠而好之否?禮義文章,姑置之,所見必以爲艶之矣。命膺曰,文章之美,有目者皆好之,豈以夷狄而有異哉?皆有好之之意耳。上曰,凡衣冠闊狹有異,以冠樣言之,紗帽,卽皇朝樣,而宋不如此否?命膺曰,宋之紗帽,如今新恩幞頭之制,今制皆出於皇朝時矣。上曰,總角樣,何似?仁孫曰,類唐髻矣。命膺曰,唐髻有許多般樣,有最高者,有稍低者,有最低者。大抵長少無別,三代之制,未必如此,竊意高皇帝制作文物時,未必盡用三代之制矣。上曰,必將取法於我國之外,無他國矣,爲師之道尤難,末節則不可爲也。命膺曰,禮樂文物,末也,內修,本也。上曰,欲取法者,若曰陋矣,則豈不愧乎?皆有內修之道,而皇朝豈無可取者乎?比之匠人,見本樣然後,可取而摸襲矣。上曰,武靈殿有基乎?命膺曰,淸之太和殿,卽明之皇極殿,而凡宮闕制度,皆仍明制,一無所改易矣。上曰,予所欲知者,乾隆之政也。命膺曰,詢訪物情,詗察綱紀,乃使臣之職,故臣入燕之後,或有禁人之處,强欲入去,則守者亦不能禁,大抵紀綱頗似解弛。上曰,彼國用五彩瓦云,五彩瓦,古必無之,曾聞山棚有之矣。梁武宮闕甚侈,魏亦務勝尙侈,若有如是較侈者,必有爲八彩瓦者矣。命膺曰,土木之役,窮極奢侈,雖秦之始皇,隋之煬帝,亦無以過矣,觀其國政者,當觀其大體,自古國家,若此而不亡者,未之有也。似聞乾隆嚴禁採蔘之人,而作勿禁帖二十萬張,一張受稅幾斤,以付其乳媼之子,瀋陽魏哥,料利取息,以作宮闕云,夫以萬乘之君,而攘奪民利,其政亦可知矣。上曰,比之阿房迷樓,孰勝?命膺曰,勝矣。上曰,儒臣不見阿房迷樓,何知優劣?作此樓觀,雖不用民,木石,豈自至?命膺曰,紋緞,彼國亦極貴矣,南京之織錦者,宮中置之矣,彼國人皆有思漢之心矣。上曰,民之怨言,親聞之否?命膺曰,言語不通矣。上曰,聞以字通之云,然否?命膺曰,果以字通之,而卽地滅去,渠輩亦嚴祕而不敢揚言。上曰,有慷慨者,見我國衣冠而欲着之否?命膺曰,聞江浙之間,呂留良遺風餘韻,尙存,多有如此之人,而其他則思漢之心,已不如前,雖有之,亦不敢肆然見於外矣。上曰,瀋陽無漢人否?命膺曰,豐潤·有谷,應泰子孫,多有思明之心,而皆是孱孫云矣。上曰,今則淸·漢相婚嫁否?命膺曰,不然矣。上曰,御史進前,讀書啓別單,上之,可也。命膺退出,仁孫進讀書啓起伏曰,古人誤書一馬字,稱死罪,臣於書啓中,辛未二字,誤書以庚午,臣不勝惶恐矣。上曰,其何關係乎?仁孫讀至庚午該營出鎭時曰,判府事臣李宗城辛未遞歸時,別置均廳當納米一千五百兩,而以營中接濟之苟艱,未能沒數盡送,幸未至癸酉輸送,而李判府事在廣留時,廟堂曾筵稟申飭矣。廣州本多自謂兩班者,盡是游民,故軍官充定時,境內騷撓,而李判府事之任怨充定,出於爲國,癸甲兩年之頉下,亦出於鎭安之意矣。讀至過半烏有,上曰,此乃洪啓禧事耶?仁孫曰,故重臣,雖月廩有餘,則積置官廳等庫皆充溢,其後不無濫用之弊,非特洪啓禧一人矣。上曰,別單初欲逐條下詢矣,精神昏瞀,御史達之,可也。仁孫讀別單,至別庫作錢,上曰,李判府亦作錢乎?仁孫曰,出鎭時,京廳米,無運致山城之勢,故狀請備局,自京作錢出去,而別庫軍餉米,皆有趙觀彬十萬石外作銀,而戊辰筵稟,故以出去錢爲作銀條,別庫軍餉米,移置營庫,皆狀請回達蒙允矣。至別庫米會錄軍餉,上曰,中米二百石外,無餘者乎?仁孫曰,然矣。上曰,中米雖宮中頒料者,粳米若盡,則自當爲御供矣,豈可盡數會錄耶?仁孫曰,此乃筵稟蒙允之事,而別庫卽是御供,事體至重,如是爲之,誠未安矣。上初命此後則勿復會錄。出擧條少選,上曰,如是則當陳腐盡棄,雖會錄軍餉,別庫米若盡,自當取用於軍餉,擧條置之,可也。至別庫稅太會錄,仁孫曰,別庫粳米二百石,中米二百石,則皆爲軍餉事,筵稟蒙允,故太亦四百石之外,故癸酉會錄軍餉矣。上曰,太則與米異,依前數備置,而出擧條可也。出擧條讀淸蜜條,仁孫曰,此乃別破陣所納,新産若捧上,則以舊捧,自前依例發賣,別庫之有錢,因此矣。上曰,此則事勢然矣。讀至癸酉二千石作銀條,仁孫曰,此則其時留守,以歉歲還上之難捧,請依戊辰筵稟作銀,而作銀條,以錢作捧之意,筵稟蒙允,故以錢代捧矣。上曰,趙觀彬,曾筵稟矣,書啓中作銀,爲消餉之尾閭云者,誠是矣,還上之縮,實由於作銀矣。仁孫曰,軍餉十二萬石,一年二萬石式分給,則六年始周廻,故慮其陳腐,請十萬石外作錢,而漢史云,太倉之粟,陳陳相仍。十二萬石,雖有陳腐,若値歉歲,一或未捧其數,自然大縮,當初作銀之請,誠不深思之矣。至八千餘石軍餉發賣,上曰,此非請於予者矣。仁孫曰,此乃備局回達矣。上曰,洪啓禧事,誠非矣。軍餉之縮,專由於此矣,洪啓禧事,誠非矣。仁孫曰,留守則當歉歲,目見府民饑困,無由賑濟,雖或請發賣,而廟堂之許施,誠慨然,八千餘石之爲本色,杳無期矣。至甲戌·癸酉舊還之未捧,上曰,旣無朝令,新舊還,何可分間乎?徐命彬事,非矣。無停捧之朝令,則何可不捧乎?仁孫曰,待新還畢捧,欲捧舊逋,而新捧畢捧,在於歲末,故以此未及捧矣。至乙亥未捧,仁孫曰,昨年有停捧之令,故未及盡捧矣。至一萬五百兩買軍餉,上曰,此乃反作矣。仁孫曰,此與反作有異,營庫還耗,卽是將士支放,而逐年未捧,耗亦隨縮,支放無繼用,故守臣目下切悶,爲取耗支放計買來,而待舊逋之準捧,欲還賣作錢以償,此或近於那移,而與反作有異矣。上曰,洪鳳漢如已入來,注書引入。至癸酉二千兩別備,上曰,出於何處而爲別備耶?仁孫曰,周歲居留,自然有餘者矣。上曰,此則洪啓禧事貴矣,可以將功補罪矣。至貿木事,上曰,未捧,何如是多耶?仁孫曰,四十三同,已捧上,而其餘,時留守無督捧矣。至四千兩在京廳,上曰,有京廳耶?仁孫曰,本營關東·湖西有牙兵,各道有屯穀,在廣州,難於號令,故有京廳,而臣査正時,京廳與廣州有異,故不敢任意査正矣。上曰,太張大矣。仁孫曰,京廳査正,便同軍制,臣不敢可否,留守將入侍,下詢處之,好矣。上曰,所達似然矣。至甲戌錢三百兩貸下,仁孫曰,貸下之已捧者,若盡入於別單則無限節,故臣爲別單時,只以未捧者列錄,而南漢城中之人,無以資生,故庚午成節目,給債千餘兩,以爲資生之道,此乃依節目貸下者矣。至將校軍服先下,上曰,此則徐命彬事,非矣。上曰,洪鳳漢入來云,注書引入。仁孫曰,習操時例下軍服次,而甲戌定習操日字,先下軍服價,有故不得設行,故待後日習操時,欲以此充補未捧矣。至賑所貸下,仁孫曰,本府以常賑穀,例下鄕校·書院等祭物,而常賑穀無一石,故不得已貸矣。上曰,貸下外無他道乎?仁孫曰,然矣。至八千兩貸下,上曰,此則李昌誼,非矣。仁孫曰,此乃貸下於各廳及軍吏輩,而此輩以此爲料生之資,事雖非而其勢出於不得已矣。上曰,賑所則似不可不貸,而此則非矣。仁孫曰,臣亦以爲不善爲,而無一毫私用矣。廣州留守洪鳳漢進伏,上曰,南漢保障重地,而十萬石之軍餉,僅爲七萬石,可勝寒心?其所以然則作錢之請也,未捧之果然,身爲留守,備局雖許賣,豈敢以營錢以買乎?雖難以反作律,而亦不可尋常處之,其時留守洪啓禧,特施以告身一等之律,而方在外任,令該府直爲草記勘律。凡舊欠準捧停捧及分數差等,自有朝令,則一萬餘石全然不捧,其軍餉耗縮,其由於此,而曾以此罷職,勅不可疊。名雖營需,山城之物,非留守私財,則旣不習操,預下不捧,亦涉不察,歲末停捧,則昨年申飭之下,未捧夥然,其雖非矣,爲民停捧,多少何論?此則置之,莫重公需,許貸校吏,于今整頓之時,亦豈無飭?留守徐命彬·李昌誼竝罷職。昔趙襄子謂尹鐸曰,保障哉?爲保障重地,留守何敢張大,況身兼字牧之官,勿論軍餉營儲,何敢私惠濫用?此後另加嚴飭,無越今番御史裁制者,許貸經歷雖非也,其時留守,已作故,今無可論,經歷若無請,何有此事?身爲侍從之臣,自爲苟簡之事,其時經歷中作故外,施以罷職不敍之律。出榻敎上曰,李昌誼與徐命彬,似無異同矣。仁孫曰,同是貸下,雖有多少,何可異同乎?洪鳳漢曰,臣往見廣州,元無釜鼎代捧之事,蓋廣州之民,若或督捧,則必爲此等說,而釜鼎,元無代捧矣。仁孫曰,李昌誼,始初不能號令督捧,故末梢未捧,過於萬石,而釜鼎代捧之說,果如廣留所達矣。上曰,命書貸用營錢經歷罷職不敍。仁孫曰,留守旣以作故,分揀經歷中,亦有作故矣。上曰,業欲分揀矣。鳳漢私語仁孫曰,經歷,李敏坤耶?仁孫曰,李敏坤,已還報矣。上曰,爲何言耶?鳳漢曰,經歷中有已還報者,有所云云矣。上曰,毋論還報與不還報,皆非矣。上曰,侍從堂上官案持入,注書周密矣。仁孫曰,非但周密,有文學矣。上曰,儒臣,曾相知乎?仁孫曰,與臣連姻,故相知矣。上曰,朴道源撕捱之說,儒臣聞之乎?仁孫曰,臣亦聞之,而朴道源以此撕捱,不成說矣。上曰,他人,雖以目疾爲言,豈可以目疾,自處乎?朴道源之撕捱,太酸矣。仁孫曰,上敎誠然矣,朴道源則誠過矣。至於鄭存謙,則撕捱雖過,而渠則人言如此,似不欲行公矣。上曰,不文不匡云者,誠怪矣,然誰聞之而誰傳之耶?尹東昇上書以爲,面有刺痕云,其言雖過,而其心,誠耿介矣。仁孫曰,此乃會圈時說話,而會圈時說話,父子不相傳,鄭存謙上書中,若無此言,筵臣似不宜仰陳前席,而旣有上書,故徐命膺以仰達矣。玉堂論思侍講,以不文不匡,有人言,則渠之撕捱,似不怪矣。上曰,參圈,誰某而應敎,誰也?仁孫曰,韓光會矣。仍歷數參圈人仰對,上曰,朴道源事,太酸矣。仁孫曰,朴道源事無義,而李仁源尤無義,公然不欲行公,此等人各別申飭,使之行公,似宜矣。上曰,李仁源尤怪,將欲下敎矣。鳳漢曰,鄭存謙文學,誠可惜矣。仁孫曰,非但文翰,經學超出於流輩矣。上曰,鏡城府使有闕,代以行副司直李光溥除授。出榻敎鳳漢曰,重臣方善爲賑事,而今若未及畢賑,急速遞歸,則在重臣私計,幸矣,鏡城民事,誠可悶矣。北道守令,雖無給馬之命,自有給馬之例矣。仁孫曰,重臣本性過於善,故民之所欲者,不忍却之,今番廣州事,亦由於此矣。上曰,將士料布之減,終涉,如何?予欲有闕無補矣。仁孫曰,南漢之民,以料布資生,給料之窠,不可減矣。上曰,減料豈不可矜乎?仁孫曰,當初料布之磨鍊,過於京軍門,故今番一依京軍門査定,卽今料布亦不薄矣。上仍下詢原廳原役於鳳漢曰,御史旣入來,與御史書出釐正,可也。鳳漢曰,旣與御史同入,與之相議,出擧條似宜矣。仍仰對當刪人,請出擧條蒙允。仁孫曰,國事,必也正名,廣州屯穀之錢,爲關東蔘價,名不正,此則出給廣州,似宜矣。上指鳳漢曰,此是留守嘗稟定者矣。鳳漢曰,如是故臣則不欲請還給該營,而御史以名不正之故,有此請矣。上曰,守禦廳最初規模未整頓之前,京軍校·員役,事勢雖不可已,今聞御史所奏,其猶果然云,非當初意也。事當除之,而留廣州號令諸道,多有掣肘者,似難全無,仍問守禦使,旣允酌定之請,置諸本軍門。若行勿補之政,決無其效,酌定外餘數,一依庚午年例,付諸三軍門,其令有闕勿補焉。出榻敎仁孫曰,南漢設施,卽完豐之功,當今年,似當與斥和人,一體致祭矣。上曰,南漢設置,卽完豐之功,爲國捐身,無異立節之人,而頃者致祭時遺焉,今聞御史所奏而乃覺,令該曹卽爲致祭。出榻敎上曰,朝臣所達者是,則雖以傳敎許施,予必書所請之人矣。鳳漢曰,本廳京廳將校·軍兵·員役,聖敎旣命酌定,當令廟堂稟處矣。上曰,卿與御史,旣已同入,卽爲相議以達。鳳漢曰,卽今時存中戶房軍官一人,敎鍊官二人,書吏二人,庫直二名,書員一人,使令六名,書字的一人,有料軍士十名,各樣軍士三名,仍,其餘則當依傳敎,分送於京軍門矣。上曰,依此擧行後,卽爲狀聞。出擧條鳳漢曰,京廳有料軍兵外,亦有別破陣二哨,卜馬軍十七名,工匠牙兵三十名,而別破陣則入直於京廳,此則何以爲之乎?上曰,此則依前仍置,可也。鳳漢曰,別破陣及卜馬軍,仍置,工匠牙兵則尤不緊,此則不可不罷矣。上曰,依爲之。出擧條鳳漢曰,本廳敎鍊官久勤,乃是十五人,今番變通之後,依摠戎廳例,戶房軍官及山城知彀官一人,通融計仕,以充十五人之數,何如?上曰,依爲之。出擧條鳳漢曰,臣雖在外官,而旣有所懷,何敢不陳?備局公事,大臣主管,故從前諸堂,元無以備局事被罪之規。今此金城民狀題辭,堂上罷職之命,聖意有在,而終有違於重備局之道,臣亦備堂,則不無其嫌,而此係國家大體,故敢此仰達矣。上曰,所達,是矣,備堂罷職之命,置之,可也。出擧條鳳漢曰,守禦廳,在前則列於五軍門,故千·別將以下,以有履歷者啓下,勿論東西南北之人,皆在京隨行矣,出鎭以後,以廣州境內人中差下事,定式,而因境內履歷可合者之絶少,次次降殺,卽無擇履歷之實。若其所居,則距本城甚遠,亦多在京求官者,故啓下之後,只爲受料,初不隨行於營下,蓋以其薄料,旣難客地往留,自營接濟,又無其勢。以此之故,名編該營,而幾不識大將之面,又不知本營之事,軍制虛疎,事亦無謂,無寧以山城土校中堂嘉善及曾經邊將者擇差,則庶可以平時團束,緩急得力。議者以爲,束伍營將,屬於守令,牙兵千摠,歸於土校,則諸守令必羞與爲列云,而此不必爲拘且,其事勢恐不可不如是變通,此非時急之事,而御史旣已發端,敢此仰達,待前頭大臣出仕,從容講確稟處,好矣。上曰,依所達,待大臣出仕,登對稟處,可也。出擧條鳳漢曰,守禦廳需,御史旣已裁酌節目,定式之外,俾不得一毫加用,規模制體,與前大異,凡係國役,若視如諸軍門,依前分定,則不但無路擧行,亦非繡衣定法之本意也。從今以後,勿復如前分定事,出擧條定式,如有不得已取用之事,則別爲定奪後知委,以某樣留儲中會減,然後事面可以正,尾閭可以防矣,御史旣已詳奏,故又此敢達。上曰,依爲之。出擧條鳳漢曰,守禦廳出鎭時節目,裨將以留守帶率啓下事,爲定,而凡留守·監司,則非率軍官之職,必兼使號,然後始有軍官。從今以後,本府裨將,依他例以兼守禦使軍官啓下,以正其名,何如?上曰,依爲之。出擧條仁孫曰,臣往廣州時,得見南漢日記,斥和人十一人,皆蒙致祭之典,而獨洪瑑·李行遇見漏,似當一體致祭,故仰達矣。上曰,依爲之。出擧條上曰,燔鹽之形,何事?鳳漢曰,堅如石。上曰,予欲知凡物理,數片入之,可也。諸臣退出。
上在昌德宮。常參·經筵,以代理停。
下直,安興僉使李栢齡。
李光運達曰,大司憲閔遇洙,執義李世泰,掌令鄭彦忠·金元行,持平南泰著·尹在謙在外,今日以監察茶時之意,敢達。令曰,知道。
南泰齊達曰,右承旨蔡濟恭,今日不爲仕進,卽爲牌招,何如?令曰,依。
傳于李彛章曰,持帖子入侍于萬安門差備。
李光運啓曰,左副承旨李彛章,依下敎來待矣。傳曰,入侍。
傳于兪漢蕭曰,入直史官一員待命,騎馬三疋,卜馬二疋立之。
備忘記,今下弓矢,安興僉使李栢齡處給之事,傳于李彛章。
李光運達曰,正言洪檍,下諭後過限不上來,依定式遞差令旨及禁推徽旨捧入之意,敢達。令曰,知道。
南泰齊,以侍講院言達曰,本院新除授弼善金時默,由限已過,兼弼善朴道源,旣有只推之令,竝卽牌招察任,何如?令曰,依。
以兼弼善朴道源牌不進罷職令旨,令于蔡濟恭曰,推考徽旨捧入。
蔡濟恭,以禮曹言啓曰,穆陵三陵上石物塗灰修改吉日,今五月初五日卯時,泰陵陵上石物塗灰修改吉日,同日午時推擇,啓下矣。兩陵相距不遠,本曹堂上郞廳,依例兼進,以除廚傳之弊,何如?傳曰,允。
南泰齊,以昌陵丁字閣重建廳言啓曰,始役定礎時,不可無相地官。分付該監,使之往來待令,何如?傳曰,允。
又以昌陵丁字閣重建廳言啓曰,始役日甚急,凡百不可無預爲整待之道。郞廳尹心緯,監役官洪章漢,明日先爲出送之意,敢啓。傳曰,知道。
又以重建廳言啓曰,近來日氣,冷暖不適,許多役人及工匠,多日露處之際,不無疾病之慮。救療官一人,依近例持藥物往來看護之地,何如?傳曰,允。
李彛章,以兵曹言達曰,空闕闌入之弊,前後飭禁,不啻申嚴,故今日發遣將校於景福宮,與入直衛將,眼同審察摘奸之際,前縣監沈尙健,閑良李默運,吏曹陪吏金德三,奉常寺奴道明等,踰越宮墻,潛自入來矣,果爲被捉,誠極駭然。沈尙健等,令攸司依律科治,何如?令曰,依。
李光運,以義禁府言達曰,傳敎內,廣州前留守洪啓禧,特施以告身一等之律,而方在外任,令該府直爲草記勘律事,命下矣。洪啓禧杖六十,〈減〉一等奪告身,而杖則依法典收贖,何如?令曰,依。
又以義禁府言達曰,忠淸監司狀達內,懷德地致祭事下去,禮曹·兩郞廳及陪書吏·忠淸前監司拿來義禁府都事·慶尙右兵營上番軍領率軍官等,以驛馬仍把濫騎事,竝令該府該曹,指名現告,依律勘處事,達下矣。禮曹正郞曺敬脩,佐郞吳得良,前都事洪有徵現告,而曺敬脩·洪有徵,今方待令於本府,卽爲拿囚,吳得良,致祭事全羅道南原地下去,竣事後拿問處之,慶尙右兵營軍官及禮曹書吏等,令秋曹査出擧行,何如?令曰,依。
李彛章,以御營廳言啓曰,因禮曹草記,懿昭墓局內捉虎事,本廳將校,領率砲手出往矣,連接將校手本,則虎一頭捉得後,墓所內外諸處山谷,遍踏窮搜者,已至旬日,更無虎跡云。許多軍兵,累日露處,亦甚可慮,今姑撤還之意,敢啓。傳曰,知道。
京畿監司李宗白狀達,宗廟薦新四月令烏賊魚,限內不得封進,惶恐待罪事,令于南泰齊曰,勿待罪事,回諭。
忠淸監司趙暾書曰,伏以臣,識蔑無當,病痼難强,濫荷聖簡,猥膺重寄,抗顏於五十四州諸大夫之首,人器之不稱,固不暇言,而急時賑救之政,實非如臣魯下病劣,所可指畫接濟,臣誠慙悚憂慮,寢食不敢自安。到營之後,卽發左右巡審,監賑列邑,默察群情,則民間事勢,誠萬萬切急,若不疾聲呼籲,備盡拯濟之道,則不但臣失職之罪,無所逃矣。實非仰體我大朝視民如傷之至意,故臣於路中,敢以數件事,仰請。還上加分也,賑穀加劃也,軍保米代納也,大同木退捧米代錢也,申請之後,日夜顒望,逐日告急之諸倅,以此爲慰,成群塞路之萬民,以此爲慰,敢以所請之得準請未準請,占一路民命之殺活矣。何幸聖明在上,曲察下情,先許所請二事,追許未準兩事,十行絲綸,丁寧懇惻,洋溢辭表,大哉王言,慈父之保赤子,亦何以加此?命下之日,一道生民,擧手相賀,皆曰更生,莫不矯首攢祝,臣不勝與榮感泣之至,亦自擬以此藉手,濟活斯民矣。旋伏聞有司之臣,迭互陳奏,終至軍保之米,不得代納,大同木米,區別退捧,不但臣驚愕失圖,無復措手而保安將死之民而已。終使欣欣樂生之衆情,消沮愁鬱,反有甚於未得請之時,此何事也?目今村閭,缶甖俱空,貿遷路絶,持錢出市,空手以還,分賑分還,尙不免於飢餓,草實木皮,以謀朝夕,又豈忍加之以椎剝,徵責其役米·稅米乎?臣於監賑之際,目見受賑飢民,太半納保米納稅米之類也,受穀出門,多有被奪之患,故推問所奪者,則盡是督米旅帥與戶首也。哀此下民,雖得賑穀,猶不能自食資活,則將何以自辦役米與稅米乎?到今徵納,實類於龜背刮毛,乾木生水,萬萬難强,而軍需之用,亦係不輕,則雖有許代之命,何不如御廳之直以需用難繼,爲請還寢,而必以預報元數之成冊,謂以已捧,且以雜費換弄之說,陳稟請寢耶?此等先報之謬例,其眞不知,而本局且異他各司,而不推雜費耶?雖急於措辭,筵席奏語,恐不當如是也。大同請退,果在木條,而尤甚邑退捧,旣出特敎,至以本道生穀,異於兩南爲敎,則事出常格,係是別恩也。臣實愚昧,認作米邊許退,而得請數事,卽地行關,宣布德恩於列邑,而旋又還止。臣之見欺仰請,疑晦奉承,實合罪罰,臣何敢費辭煩聒也哉?第伏念,我大朝軫恤元元,若恫在己,誠意所到,金石可貫,神明可感,而政涉益下,事關足民,則勢有所拘,輒多不諧,陽春德意,遏而不宣,哀此下民,將何恃以爲命哉?抑臣更有所深慮者,癸酉甲戌兩年穡事,雖云未登,比之昨年,則謂之大登,亦可也,然而四五邑倅,有以大同未納,至於杖罰矣。彼當罪守宰,亦豈不知法意之深重,故爲不捧而致此哉?本道土瘠民貪,雖在常年,每當徵稅之時,猶且有未準納之患,故不免於捶撻流散之歎,則況如昨年大歉之餘,今當窮節,救死不贍,而許多般所納,其何以準納乎?不幸有酷毒之吏,只慮自己之抵罪,不恤民情之迫急,期以準捧,鞭扑從事,則畢竟未準捧則一也,而必有驅之之四,不奠厥居之歎矣。念之及此,寧不哀痛哉?臣本空疎疲劣,百不猶人,而冒當重任,其所以自期報效者,只在於目下民事,而今不敢生意於復請,而亦無以保延近止之命,則坐享厚俸,猶爲一身之地者,是豈臣分之所敢出乎?伏乞邸下,亟賜遞罷,毋使民事狼狽,而賤分粗安,千萬幸甚。臣且於向日,以道內守令不許試暇事,伏蒙我大朝錫馬恩褒,別諭鄭重,臣奉讀再三,惶感交極。臣雖愚迷,固知聖諭之非謂本事,眞有可紀勞勩,有此格外恩典,而實出於祛私勉公之飭諭,然而在臣,得免於不遵式例之罪,則誠爲幸矣,更安敢自居以眞實可當恩賞者,而晏然而已乎?臣於此,益不任惶悚不安之至。亦伏乞睿慈,竝賜照察焉。臣無任屛營祈懇之至,謹昧死以聞。答曰,覽書具悉。今玆賞典,聖意攸在,卿其勿辭,從速察任。
丙子五月初一日巳時,上御養志堂。承旨入侍時,左副承旨李彛章,假注書朴志源,記事官權穎·李世演,以此進伏訖。彛章奉御製通明殿懸板,入萬安門,內侍受而進置上前,彛章奉御製皇曆記帖冊盛于櫃,進於上前。彛章曰,懸板板邊用彩後,未及盡畫之矣。上曰,自此入之,奉覽于慈殿後當還給,承旨往待熙仁門,器械亦令待令。承史退出。
初一日午時,上御通明殿,承旨持帖子留待入侍時,左副承旨李彛章,假注書柳敍五,記事官權穎·李世演,諸臣以次進伏訖。上命注書,出招匠手,持靑紅紗入來,上顧匠手曰,汝輩勞矣。彛章曰,舊板欲爲紗籠,則當下板而爲之後,更奉安矣。上曰,然後事精矣。上覽藍紗曰,連兩幅則足用矣,其紅紗則戶曹別例房好品矣。兩紗皆自戶曹上之乎?彛章曰,藍紗,自廛上之矣。上曰,戶曹以一疋價,爲之,戶曹紅紗則有,藍紗則無,故取諸廛乎?彛章曰,然矣。上曰,通明殿東西溫堗大廳,只下排前後退,地衣窓門草奏紙,不必以榻敎。自政院招戶曹郞廳,聽傳敎單子,入于上殿差備門事,注書書草冊。舊板紗籠時,上親監着片鐵於板邊曰,往往以二以三,精矣。上覽新板所畫曰,與舊板,同依然矣。初敎朱紅質石子黃畫花,而何其新舊恰似也?若見而模之也。畫員,誰也?彛章曰,李世□·許鑑也。上曰,寫字官,用誰爲之?彛章曰,洪聖源也。上曰,予十九歲,入直摠府,着冠帶而來,仰覩昔年揮毫,今又如是,感懷多矣。壬辰今幾年乎?彛章曰,四十五年矣。彛章曰,新板亦爲紗籠乎?上曰,不必爲之,不以御筆者,亦恐壓尊之意也。舊板紗籠訖,上曰,耆社沈喜壽先生案詩曰,西樓御諱護紗籠,此亦然矣。上曰,廣留下去乎,尙在乎?彛章曰,今日下去云矣。上曰,完豐配於溫祚王廟,何時乎?完豐子孫似知之,問之後入侍稟之。上顧臣敍五曰,彼注書,廳注書乎?彛章曰,上注書矣。廳注書朴志源出使,代入侍矣,上曰,是矣。上曰,舊板之年月日,今知之矣。命刻手翻置新板,當書而刻之,上大闕古懸板,皆刻年月日刻之,宜矣。新板當懸於門上,如儲承堂欽奉敎之規,可也,梯木一又入之,然後可懸矣。上曰,日前皇曆記與此新板所製,各寫二通,而一通則欲奉獻慈殿,一通則欲自覽,使注書書入,可也。上曰,慈殿聞有此擧,將下小饌,承旨下院奉受,匠人亦待令而受物,可也。工匠·畫員,自政院使之,則無料布受食之事乎?彛章曰,然矣。上曰,自內爲之。事體自別,皆差備門待令。上曰,所其無逸,卽無逸篇初章乎?彛章曰,然矣。上更仰舊板曰,懸則尤明矣,藍紗勝於紅紗矣,紅紗裊裊,藍紗明明矣。上命匠手曰,新板之高,壓近舊板,以他井間,移下而懸之,問門上之木名,云何?匠手對曰,昌房,其俗名也。上見登梯漆匠,袴襪懸鶉,惻然有矜憐之色曰,入闕者必飾,而不掩如此,最窮而合乾糧者也。仍命今番匠人,皆自差備,書啓以入,彛章曰,日前御筆上之乎?上曰,置之。諸臣退出。
上在昌德宮。常參·經筵,以代理停。
李光運達曰,大司憲閔遇洙,執義李世泰,掌令金元行·鄭彦忠,持平南泰著·尹在謙在外,今日以監察茶時之意,敢達。令曰,知道。
又達曰,臣與右承旨蔡濟恭伴職矣,濟恭以式暇出去,都承旨南泰齊,左承旨宋徵啓,左副承旨李彛章俱不仕進,右副承旨兪漢蕭服制,今日伴直無人。左副承旨李彛章,所當牌招伴直,而拘於廳規,不得請牌,何以爲之?敢稟。令曰,卽爲牌招。
蔡濟恭達曰,左副承旨李彛章牌不進罷職令旨,今方捧入,而今日伴直無人。左承旨宋徵啓,所當牌招,而拘於廳規,不得請牌,何以爲之?敢稟。令曰,依。
以左副承旨李彛章牌不進罷職令旨,令于李光運曰,推考徽旨捧入。
李光運,以都摠府言達曰,副摠管趙鎭泰,以能麽兒堂上,本廳坐起晝仕出去之意,敢達。令曰,知道。
傳于李光運曰,備局有司堂上入來,而雨澤狀聞及其後他公事留滯者,竝爲持來入侍,傳于宋徵啓曰,儒臣持詩傳第十卷,同爲入侍。
傳于蔡濟恭曰,編次人,使之入來編次。
假注書朴志源奉命出使,代以李潭爲假注書。
李光運啓曰,假注書李潭,時無職名,令該曹依例付軍職,冠帶常仕,〈何如〉?傳曰,允。
蔡濟恭,以弘文館言達曰,本館上番,姑降入直,事甚未安。修撰趙·李仁源,副修撰鄭存謙,旣有只推之令,副修撰洪準海,由限已過,竝卽牌招,以爲推移入直之地,何如?令曰,依。
以修撰趙·李仁源,副修撰鄭存謙·洪準海等牌不進罷職令旨,令于宋徵啓曰,推考徽旨捧入。
蔡濟恭啓曰,端午帖製述官,今方抄啓,時無職名人,令該曹口傳付軍職,何如?傳曰,允。
又啓曰,端午帖製述官,旣已招啓,弘文提學鄭翬良,卽爲牌招,使之出韻科次,何如?傳曰,允。
李光運啓曰,備局·有司堂上李成中·韓翼謩,依下敎來待矣。傳曰,入侍于世子宮差備。
傳于蔡濟恭曰,初十日高皇帝忌辰,當行望拜禮於明政殿,以此分付。
傳于李光運曰,宣傳官二員,以軍器事,旣承下敎,所騎馬依例題給。
李光運,以戶曹言達曰,依令旨,領敦寧趙載浩自去十二月至今三月合四朔相職時祿俸,令倉官更爲輸送于本家,則以爲,旣遞本職,雖承更輸送之令,不敢冒受,不勝惶悚云,祿俸又不領受,何以爲之?敢稟。令曰,倉官更爲輸送。
李光運,以刑曹言達曰,兵曹達辭內,發遣將校於景福宮,審察摘奸之際,前縣監沈尙健,閑良李默運,陪吏金德三,寺奴道明等,踰越宮墻,潛自入來,果爲被捉,令攸司依律科治,何如?令曰,依事達下矣。李默運·金德三·道明等,自臣曺今方嚴囚推問,而沈尙健,係是朝官,移義禁府處置,何如?令曰,依。
吏曹口傳政事,以鄭述祚爲務安縣監,以李彦煥爲新昌縣監。
兵曹口傳政事,副司果六,鄭純儉·李宜哲·李奎徽·李福源·奇彦觀·李命植單付,副司正二,李徽中·李商芝單付。
丙子五月初二日申時,上御崇文堂。備局有司堂上·儒臣,同爲入侍時,禮曹判書李成中,副司直韓翼謩,應敎元仁孫,校理徐命膺,同副承旨李光運,假注書李潭,記事官權穎·李世演,諸臣以次進伏訖。上曰,上番儒臣讀之。仁孫讀泮水閟宮章,上曰,僭則僭矣,而文則好矣。比之漢·唐之文,何如?彼重臣對之,可也。成中曰,世級漸下,故文亦漸下矣。上曰,雅頌皆樂歌,故自然協律,而今之樂章,不然矣。上曰,下番儒臣讀之。命膺讀商頌訖,上曰,陳文義,可也。仁孫曰,三代之治,本之以修德,濟之以治民,出治之本,不出此二事,而帝王之孝,必以繼述爲第一者,此也。上曰,然矣。命膺曰,上番所達,誠好矣,內而明德,外而治民,卽本末也,繼述云者,亦好矣。時君世主,多忽於此,以至易世,苟能繼述,則夏之後,豈有商,商之後,豈有周乎?內外兼備,本末俱擧,則何有乎治國哉?上曰,夏·商之末,猶有賢君,而周則無之,是可怪也。命膺曰,成·康以後,無可稱之君矣。成中曰,實無可稱矣。上曰,穆王亦賢君矣。成中曰,瑤池八駿,不可稱賢君矣。仁孫曰,出治之道,不一其揆,而要不出誠敬二字矣。上曰,然矣。命膺曰,非知之難,而行之難,伏願留意焉。上曰,先儒於誠敬工夫,用力多矣,近世學者,只以長書註解等事,爲業,不用工於實地矣。命膺曰,箋註之工,雖多毁之,然不可廢矣。上曰,近世治經之士,每誦小註,而豈知文義乎?仁孫曰,穆廟以前,則製述講經,元無分異之事,先正臣李滉·李珥,皆以講經登第矣。上曰,專經文臣近來新法,好矣。成中曰,定以三經輪講者,此則好矣。上曰,專經,以年次爲之乎?光運曰,四十以上之人,不爲抄之矣。上曰,法雖如此,猶不讀書矣。成中曰,漢學講文臣製述等事,雖似文具,猶有效矣。上曰,侍從官案,注書持入,可也。上曰,嶺運穀已入去者,幾許云耶?成中曰,北伯狀啓,以爲二萬三千石,尙不入去矣。上曰,先往者,猶有益乎?成中曰,一千石,雖甚些少,糧子則似無不足矣。上曰,初欲召見畿伯,盡諭八道矣,意外以昌陵事,未果矣。昌陵材木,無不足之患否?成中曰,無不足之歎云矣,訖役前避正殿,似爲太過,自前不過三日避殿矣。上曰,訖役不遠矣。成中曰,癘疫,嶺南最盛,方痛死亡,合爲萬餘人云矣。翼謩曰,京中亦漸熾盛,極爲悶迫矣。上命承旨書之曰,饑癘本非二也,聞其所奏,心甚慘然。京中厲祭,不卜日以初七日,遣漢城左尹申晦擧行,三南,下送香祝,其道居中處,務潔擧行事,分付。出榻敎成中曰,去二月,京畿前水使元重會,以注文島限滿戰船一隻新造,物力,自備局旣已劃給,新造體材及修粧木,依例許斫,船匠定給事,發關於忠淸水營之意,牒報備局,而大臣久未行公,不得發關矣。日前新水使兪胄基,又以造船格卒,行到中路,徒費糧資,拘於船役,全廢農業,而莫重戰船,當此風和之時,新造之役,不容少緩,速賜變通發關之意,又爲馳報矣。上曰,依例發關,可也。出擧條成中曰,慶尙右兵使李柱國牒報備局枚擧晉州牧使牒呈,以爲,本營軍餉穀,自是本州民人之逐年糶糴者也,今年當分之數,雖已分給,種租農糧,辦備無路,留庫中參酌加分事,爲請。忠淸水使任時倜牒報,則以爲,本營所管元山倉還上留庫中加分之意,方欲報本司之際,本道監司,以本倉租五百石,移送洪州,牟五百石,移送海美,仍留該邑,每年糶糴,自本營摠執擧行事發關,本營所屬諸島民加分事及監營移劃事,何以爲之之意,稟報。全羅前左水使李陽重牒報,則以本營私備皮牟,例於此時,盡分民間,今則年凶此極,依例準分事,爲請,而時無行公大臣,不得題送矣。上曰,李柱國所請,一依監營許施例擧行,任時倜加分之請,亦依此擧行,道臣移劃者許施。李陽重所請,已有其例,亦許施,可也。出擧條成中曰,東萊府使李裕身狀達以爲,慶州海民九名,漂到馬島,其中一名殞命,故自馬島一依己未約條,定差价領送矣,己未約條以後,始有今者之事,今來差倭,似當依約條接待,許接與否,令廟堂稟處,以爲擧行之地云矣。上曰,依約條許待,可也。出擧條成中曰,務安·新昌兩邑守令,皆身死,以災年設賑之邑,至於身死,而未及蒙恩典矣。上命承旨書之曰,務安·新昌有闕,代令該曹卽爲口傳差出,給馬下送。出榻敎上曰,理山府使鄭玉,鏡城府使李光溥,使之入侍,儒臣·備堂先退,承·史少退,可也。少頃,上命承·史,卽爲還入。上曰,春坊上下番及入直醫官,使之入侍,可也。弼善金時默,司書李宜馣,醫官李興門·尹亨履,以次進伏訖,上命承旨書之曰,賓客之不爲相見禮,爲今日之弊,近日則非徒其弊,元良連在調攝故也,而兼官之不爲行公,尤涉非矣。此時元良輔導之任,不可若此,不爲相見禮賓客,竝遞差,兼任不爲行公兼官,竝先遞差後禁推。出榻敎上曰,身爲醫官,診脈元良,多有不勤。李興門,削名醫籍,尹亨履,其仕屬耳,參酌汰去。出榻敎上曰,承·史少退,兩守令下敎日,使之更爲入來,可也。上御樂善堂北庭,命·承史還入,諸臣進伏訖,上命承旨書之曰,秋判卽爲牌招入侍。出榻敎上曰,長番內官申致夏,奏御之際,言辭無倫,大靜縣島配,卽爲押送,至康津,倍道押送。出榻敎刑曹判書金聖應進伏,上命承旨書之曰,噫,內人海貞,禁酒之時,闕中有釀酒之事,而下問之時,其敢飾詐,節節無狀。依本律施行,而但此人,有追憶往年之事,除刑推,巨濟府島配,卽爲押送。出榻敎上命承旨書之曰,往日之事,卽予過,往日之事,卽予過,今日國事,可謂末若之何。欲諭心隕,只諭入侍史官,此時相臣不敢撕捱之時,雖有所遭,不然,況以其君之飭,豈一向撕捱?今則予訟過,予訟過,値此之時,其何他顧?其卽入來事,遣史官傳諭于領左相。出榻敎上曰,注書及上番翰林進前。臣潭,臣穎,進前伏,上曰,注書往領相處,翰林往左相處,傳此別諭,與之偕來,而待他史官入侍,卽爲出去,可也。記事官申思運·金龜祥,進伏訖,臣潭,臣穎承命退出。
丙子五月初二日夜三更,王世子坐樂善堂。重臣·承旨·儒臣·春坊上下番·醫官入診,同爲入對時,刑曹判書金聖應,左承旨宋徵啓,同副承旨李光運,校理元仁孫,副校理徐命膺,弼善金時默,司書李宜馣,記事官申思運·金龜祥·李世演,醫官金履亨·方泰輿進伏訖。此下四行刀削,丙申因傳敎洗草
丙子五月初二日夜四更,上御涵仁亭西庭。承旨入侍時,左承旨宋徵啓,同副承旨李光運,記事官申思運·金龜祥·李世演,進伏訖。上曰,刑判在闕中乎?光運曰,尙在矣。上曰,刑判入侍。出榻敎兵判牌招入侍,雜人一切嚴禁。出榻敎刑曹判書金聖應,承命入侍,上曰,火色,何如是急也?聖應曰,留門然後,禁火軍人,可以入來矣。上曰,夜深時,何可開門?只入直軍兵,使之入來禁火,可也。仍命出標信,兵曹判書洪象漢,承牌入侍進曰,今此火災,極爲驚惋,無可達之語矣。上曰,不知火自何起,而若是其急,異矣。象漢請入汲水軍。上曰,置之。命光運書傳敎曰,身爲中官,不爲待令,事之寒心,莫此爲甚。其不爲待令中官,竝湖沿投畀。出榻敎仍命入直禁軍將·都監千摠入侍,禁軍將金應鑑,都監千摠洪益相進伏,上曰,樂善堂燒盡乎?應鑑曰,然矣。上曰,此外無延及之慮乎?益相曰,姑不延及矣。上曰,汝等各別申飭,俾無延燒,可也。徵啓曰,藥房都提調,方來待闕外,而闕門不開,不得入來矣。上曰,出標信留門,只藥房提調入來後,卽爲閉門。又敎曰,諸臣,當召見於崇文堂矣。諸臣遂少退。
上在昌德宮。常參·經筵,以代理停。
孝宗大王忌辰齋戒。
流星,初昏出淡雲間,入南方天際,狀如拳,尾長三四尺許,色白。
李彛章達曰,大司憲閔遇洙,執義李世奉,掌令鄭彦忠·金元行,持平南泰著·尹在謙在外,今日以監察茶時之意,敢達。令曰,知道。
李光運達曰,副校理洪梓牌招事,依下,而闕門垂閉,待明朝出牌之意,敢達。令曰,知道。
失火後,大殿·大王大妃殿·中宮殿·世子宮·嬪宮,政院·玉堂,口傳問安。答曰,知道。
大王大妃殿·中宮殿,藥房口傳問安。答曰,知道。
大殿·大王大妃殿·中宮殿,朝廷二品以上·六曹堂上,口傳問安。答曰,知道。
南泰齊達曰,卽者副應敎元仁孫,以其親病,陳書徑出,原書以國忌齋戒,纔已退却矣。所當直捧禁推考徽旨,而此與無端徑出,有異,推考警責,何如?令曰,依。
李光運啓曰,藥房三提調來待事,微稟。傳曰,留門入侍。
又啓曰,領府事金在魯,判府事李宗城,來闕外事微稟。傳曰,留門入侍事,遣史官傳諭。
假注書李潭書啓,臣敬奉聖旨,馳往傳諭于興仁門外領議政李天輔所住處,則以爲,蒼黃震迫,扶病入城,胥命於金虎門外,大臣旣已入城,臣則先爲入來之意,敢啓。無批答啓下
領議政傳諭書啓,傳于李光運曰,勿待命,卽爲入侍事,遣史官傳諭。
領議政李天輔,有稟達事,來請入對矣。令于蔡濟恭曰,有處內之敎,亦無引接之所,後日入對,宜矣。
李彛章達曰,領府事金在魯,判府事李宗城,藥房三提調,來詣請對矣。令曰,有處內之敎,亦無引接之所,後日入對,宜矣。
李彛章,以都摠府言啓曰,今日入直內三廳,武兼·禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
南泰齊,以弘文館言達曰,本館上番副應敎元仁孫,以其親病,陳書徑出,下番將未免闕直,事甚未安。修撰趙·李仁源,副修撰洪準海,旣有只推之令,竝卽牌招,以爲推移入直之地,何如?令曰,依。
以修撰趙·李仁源牌不進罷職令旨,令于李光運曰,推考徽旨捧入。
李光運,以弘文館言達曰,本館下番闕直,事甚未安。副校理洪梓,旣已淸齋,卽爲牌招,以爲姑降入直,何如?令曰,依。
南泰齊啓曰,卽者議政府錄事來言,左議政金尙魯,伏承別諭及口傳下敎,萬萬震隕,不敢偃處田里,來伏城外胥命云,係是大臣去就,敢啓。傳曰,勿待命事,遣史官傳諭。
南泰齊達曰,卽者議政府錄事來言,左議政金尙魯,伏承別諭及口傳下敎,萬萬震隕,不敢偃處田里,來伏城外胥命云,係是大臣去就,敢達。令曰,知道。
傳于李彛章曰,左相入來與否,斯速問啓。
傳于李光運曰,旣徹夜矣。君父之懷緖,不知耶?史官,何處睡耶?斯速問啓。
又傳于李光運曰,旣徹夜矣,水刺尙不進矣。何至今無去來耶?
李光運啓曰,左議政金尙魯,冒萬死來詣請對矣。傳曰,詣閤。
傳于李光運曰,親傳香,仁政殿月臺擧行。
李光運,以義禁府言達曰,傳敎內,長番內官申致夏,大靜縣島配,卽爲押送,至康津倍道押送事,命下矣。申致夏,全羅道濟州牧大靜縣島配,而以傳敎內辭意,具罪目,依例發遣府書吏,卽爲倍道押送之意,敢達。令曰,知道。
又以禮曹言啓曰,傳曰,飢厲本非二也,聞其所奏,心甚慘然。京中厲祭,不卜日以初七日,遣漢城左尹申晦擧行,三南,下送香祝,其道居中處,務潔擧行事,分付事,命下矣,取考謄錄,則自前別設厲祭時,先行城隍發告祭,間二日設行厲祭矣。京中城隍發告祭,則來初四日依例先行,厲祭則以初七日設行,而祭官,依聖敎差送,京外祭文,令藝文館急速撰述,而三道祭物及祭官·執事,令各其本道擧行,中央設壇,不卜日先行城隍發告祭,間二日設行厲祭,而各別虔誠齋潔事,竝以分付,何如?傳曰,允。
李彛章,以兵曹言達曰,卽接慶尙左兵使李殷春所報,則各邑年終軍器都案,當爲趁期磨勘,而各年條月課藥丸,未及受來而會錄,故不得限內擧行云,莫重軍物,不卽受去而會錄者,事極駭然。自本曹今方行査,將爲考其勤慢處之,而軍器之如是疎虞者,不可不申飭,每年過限未受去各邑,隨卽論責之意,亦爲分付,摠戎廳兵使之不能督飭,亦難免其責,從重推考,何如?令曰,依。
宋徵啓,以兵曹言達曰,新除授大興山城中軍韓日遠呈狀內,素抱奇疾,近甚添重,萬無赴任之望,斯速遞改云。身病如此,有難强令赴任,今姑改差,何如?令曰,依。
李光運,以義禁府言達曰,刑曹達辭內,前縣監沈尙健,移本府處置事,依下矣,沈尙健,今方待令於本府,卽爲拿囚之意,敢達。令曰,知道。
李光運,以兵曹言啓曰,樂善堂·養正閣失火處,修掃之役,未及了畢,日勢已暮,門限將迫,今姑停止,待明朝更令赴役之意,敢啓。傳曰,知道。
丙子五月初三日曉,上御崇文堂,藥房入診,兵判·刑判同爲入侍時,都提調兪拓基,提調李益炡,副提調南泰齊,兵曹判書洪象漢,刑曹判書金聖應,承旨宋徵啓·李光運,記事官申思運·金龜祥·李世演,醫官金履亨·方泰輿,進伏訖。拓基曰,火災極爲驚惋,達宵勞動,聖體,若何?上曰,愴矣。拓基曰,粟米飮進御,何如?上曰,無欲飮之心矣。拓基曰,當今之事,莫先於調護聖躬,勿出此等下敎,伏望。上命醫官入診,履亨·泰輿,次第診後,履亨曰,脈候左右三部,大而不調,脾胃則弱矣。泰輿曰,脈候左石三部虛大,度數不均矣。拓基曰,湯劑劑入,何如?上曰,止之。拓基曰,蔘苓茶則進御,好矣。上命泰齊書傳敎曰,三錢重蔘苓茶,自今日始,三帖煎入,繼進日問候。益炡曰,羊熟與眞鷄,自藥院煎入,何如?上曰,難於咀嚼,置之。仍敎曰,高皇帝望拜禮欲爲之,故强進茶飮,不然則無欲飮之心矣。又敎曰,兵判,往見之乎?象漢曰,臣往審,則正殿幸免火災,而南月廊則燒矣。上曰,然則從前日記,應盡燒矣。象漢曰,汲水軍,不可不入之矣。上曰,置之。又敎曰,金領府事來待闕外云,史官出去,使之入來。臣思運承命出外,假注書臣李潭,替爲入侍。
丙子五月初三日申時。此下一張刀削,丙申因傳敎洗草
上在昌德宮。常參·經筵,以代理停。
孝宗大王忌辰。
李光運達曰,大司憲閔遇洙,執義李世泰,掌令鄭彦忠·金元行,持平南泰著·尹在謙在外,今日以監察茶時之意,敢達。令曰,知道。
親傳香罷後,政院·玉堂·藥房,口傳問安。答曰,知道。
皇壇奉審還入後,政院·玉堂·藥房,口傳問安。答曰,知道。
蔡濟恭,以弘文館言達曰,本館下番闕直,事甚未安。修撰趙·李仁源,旣有只推之令,竝卽牌招,以爲推移入直之地,何如?令曰,依。
以修撰趙·李仁源牌不進罷職令旨,令于李光運曰,竝推考徽旨捧入。
南泰齊達曰,卽者議政府錄事來言,領議政李天輔,昨承後日入對之令,睿候調攝之中,連日煩瀆,極涉惶悚,而求對之令,昨旣稟達於大朝,故不敢曠日留待,又此來詣請對矣。令曰,今方處內,四肢甚痛,難於屈伸,且無引接之處所,屢次不見,誠爲不安,而後日當引接矣。
李彛章,以兵曹言啓曰,樂善堂養正閤失火處,修掃之役,今已了畢,臣等退去之意,敢啓。傳曰,知道。
丙子五月初四日辰時,上御仁政殿。端午祭親傳香入侍時,行都承旨南泰齊,左承旨宋徵啓,右承旨蔡濟恭,左副承旨李彛章,右副承旨兪漢蕭,同副承旨李光運,記事官申思運,假注書李潭,記事官權穎·李世演入侍。親傳香罷後,當詣皇壇,禮·兵房承旨及書寫官徐命膺隨往侍衛,以入直擧行,待令于永肅門事。榻前下敎時刻只入外辦,陪從人員雨具事。榻前下敎初十日望拜禮處所,以春塘臺爲之事。榻前下敎
五月初四日巳時,上具翼善冠·衮龍袍,出宜春門,詣皇壇奉審入侍時,右承旨蔡濟恭,左副承旨李彛章,記事官申思運,假注書李潭,記事官權穎·李世演隨駕。上詣版位,行四拜奉審訖,命書寫官書于皇曆小識之下曰,奉安日更覽,單曆張第一行大統之大字傍,有甲申二字,此必有聖意,甲申,何歲?愴慕罙切,記末,特以雙書載錄。上詣壇上奉審後,仍詣祭器庫,奉審還宮,編次人,使之入來編次事。駕前下敎
上在昌德宮。常參·經筵,以代理停。
申時,日暈。
下直,新昌縣監李彦煥,務安縣監鄭述祚。
李光運達曰,大司憲閔遇洙,執義李世泰,掌令鄭彦忠·金元行,持平南泰著·尹在謙在外,今日以監察茶時之意,敢達。令曰,知道。
南泰齊達曰,左承旨宋徵啓,右承旨蔡濟恭,今日俱不仕進,竝卽牌招,何如?令曰,依。
又達曰,右副承旨兪漢蕭,妻父縣監金元泰身死,服製已行七日,出仕,何如?令曰,依。
李光運達曰,卽者弼善金時默,以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
注書申思運受由在外,代以南碩老爲假注書。
李惟年有頉,代以趙賢逵爲事變假注書。
李彛章啓曰,事變假注書趙賢逵,時無職名,令該曹依例付軍職,冠帶常仕,何如?傳曰,允。
傳于南泰齊曰,明日講經時刻,以辰正三刻爲之。
南泰齊,以侍講院言達曰,本院弼善金時默,連日入直矣,以其親病,陳書徑出,上番闕直,事甚未安。輔德尹學東,卽爲牌招入直,何如?令曰,依。
蔡濟恭,以侍講院言達曰,輔德尹學東,陳書入達,弼善金時默,陳書受由,文學洪良漢,受由在外,兼輔德·兼弼善·兼文學俱未差,上番他無推移之員。不得已以下番,姑陞入直,而司書李宜馣,謂有身病,不爲行公,卽爲牌招入直,何如?令曰,依。
又以弘文館言達曰,本館上番,姑降入直,事甚未安。修撰趙·李仁源,旣有只推之令,倂卽牌招,以爲推移入直之地,何如?令曰,依。
以慶尙監司狀啓,卿以別諭祗受狀末端前頭實效,有不可知,惶恐待罪事,傳于李彛章曰,勿待罪事,回諭。
以全羅兵使狀,順川居李者斤老味妻李召史等嚂死事,令于李光運曰,嚂死人,令本道恤典擧行。
領議政李天輔箚曰,伏以正堂火災,出於意外,伏想,震驚之餘,睿候不瑕有損,下懷不勝憂慮。臣之罪釁,豈敢抗顏,重入脩門,而半夜史官,口宣聖諭,蒼黃震迫,不暇顧他,不得不冒沒承命,旋登筵席,敢又求對於邸下。引接之有妨調攝,非不仰慮,而欲陳區區所蘊,鎭日瀆擾,尙未效一瞻之誠,徊徨抑鬱,忘寢癈食,邸下抑或俯察此衷曲乎否?臣之日昨入來,不過爲一伸義分,初非夤緣盤礴之計也。且累朔棲屑之際,宿病沈淹,連日忍死奔走,一倍添劇,委身床席,晝夜昏痛,今日賓對,明日大朝講筵,俱未得進參,伏枕兢惶,益無所措。伏乞离明,俯諒臣情苦病危之狀,亟遞職名,以安賤分焉。取進止。答曰,覽箚具悉卿懇。兩次請對,心膽俱灰,沈痾苦劇,未得引接,其在敬大臣之道,病裏煎悶,至今不已。以疾未參,於卿何傷?卿須安心,勿辭善攝焉。
獻納李世澤書曰,伏以臣,頃忝瀛館之職,久積匪據之懼,且以臣父病報危劇,情理切急,陳章仰籲,幸蒙睿慈,俯賜憐矜,特許往護,恩深感極,有淚沾襟,歸視病側,獲伸至情,迺於千萬夢寐之外,忽伏承納言除授之命,召旨繼降,催臣上來,臣於此,又不勝驚惶悶縮之至。蓋臣之畸蹤陋質,識謏中淺,自知明甚,無所稱似,淸朝諫諍之任,非諒非擬議之地,而從前屢玷,輒遭僨誤,揆以咫尺之義,更無承膺之理。況今臣父之病,源委深重,調將失宜,眞元柴敗,氣息綿綴,添以素患風熱,鍾成渾身瘡癤,委頓牀玆,轉側須人,藥治小緩,疼痛倍劇,飮啖或愆,沈奄益甚。臣方左右扶持,蒼黃救療,方寸煎灼,不暇他念,雖欲聞命趨走,祈免罪戾,而有不可得。噫,君臣大倫,列於天地,召不俟駕,禮經所載,而顧臣情勢,萬分迫隘,離捨病親,冒膺謬恩,有非人理之所可忍,玆不得不略入文字,從縣道號籲於孝理之下。伏乞离明,曲垂諒察,亟令鐫削臣所授職名,俾得任便扶護,以卒終始慈覆之恩焉。臣無任涕泣祈懇之至,謹昧死以聞。答曰,覽書具悉。爾其勿辭,救護父病。
弼善金時默書曰,伏以臣之一出,只爲粗伸分義,而適値僚員有故,番次苟艱,黽勉持被,因仍數日矣。卽接家信,出母宿病,自夜越添,食飮全廢,氣息凜然云,臣自聞此報,方寸焦灼,按住不得,投陳短章,徑出禁門。伏乞离明,亟削臣職,仍治臣罪,以便救護,以昭法紀,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
全羅監司閔百祥書曰,伏以臣,不才無似,猥膺重寄,尸居瘝曠,幾及周年,雖在平常無事之日,猶懼不稱,況此逆亂甫定,大侵隨至,國計民憂,罔有涯岸,以臣湔劣,何所容措?夙夜憂懼,形神俱廢,今則大病日生,民事日急,公私狼狽,有不勝言,玆敢疾聲呼籲於离明之前。惟邸下,小垂憐察焉。臣稟氣素薄,自少善病,奔走四方,受傷亦多,外似强壯,而中實枵然,臣常懍然自危,而知臣者,亦莫不爲臣危之。自昨冬以來,危症敗兆,疊見層生,濕痰滿腹,咳喘兼發,夜不交睫,食不數匙,至如火熱陞降,吐血無算,尤是必死之症。以此病狀,決不堪機務之煩,賙救之責,而夫事不辭難,人臣之職,鞠躬盡瘁,家庭之訓,臣雖無狀,早聞此義,則亦不敢言病乞解於國勢阽危民命近止之時矣。臣於是,凡係捧糴俵災之節,抄飢賑丐之政,殫心竭力,恐付托不效,而每於大朝絲綸之下,汗淚交逬,方寸益激,遍巡五十州坊曲,謹以朝家所劃賑穀,宣布德意,均排接濟。雖不敢保無一人之捐瘠,而三十萬餘口,從巡畢賑,在於今旬望之間,此後如無霧旱之災,而麥事不至大歉,癘疫又或寢息,則一路生靈,庶可以扶接命脈。是臣區區默祝,而臣之病勢,則越添於八十餘日原隰之役,種種諸症,無不十分危惡,昏倒床簀,㱡㱡欲絶,一日二日,民事之積滯,實甚憫迫。臣苟有一分自力之路,則種種十餘朔所强策之事,今不可黽勉奉行,甘自陷於圖便孤恩之科哉?似此頭勢,時月之間,萬無蠢動復起之望,而誠有生行死歸之慮,臣之一身,固不足恤,而其如誤一道生民之命,何哉?臣之此言,寔出肝膈,儻蒙邸下哀憐而欲生之,早賜解免,回授可堪之人,則不但臣身受恩罔極而已,國事幸甚,生民幸甚。臣無任屛營祈懇之至,謹昧死以聞。答曰,覽書具悉。卿其勿辭察職。
輔德尹學東書曰,伏以臣之老母,素患痰癖,長在床褥,氣息凜綴,寧不常少,以臣情私,夫豈有離捨供職之望,而惟以怵分畏義,有不敢每事瀆擾,乘其少間,抑情就直者,或至多日矣。數昨直中,得聞病報,章皇歸視,則母病重添於近日風氣之乖常,終日廢飮而寒縮,連夜失睡而煩悶,中焦痁塞,吐瀉俱作,諸般危惡之症,已至五六日,而尙無一分之減,實有難支之慮。臣無他兄弟,凡在藥餌之節,非臣一身,則無人看護,今於召牌之下,承膺無路,玆不得不隨詣闕外,敢陳私懇。伏乞离明,俯垂諒察,亟遞臣職,以便救護,仍治臣罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
上在昌德宮。常參·經筵,以代理停。
下直,理山府使任瑋,鏡城府使李光溥,神方萬戶金彦之。
李彛章達曰,大司憲閔遇洙,執義李世泰,掌令鄭彦忠·金元行,持平南泰著·尹在謙在外,今日〈以〉監察茶時之意,敢達。令曰,知道。
大王大妃殿·中宮殿,藥房口傳問安。答曰,知道。
藥房都提調兪拓基,提調李益炡,副提調南泰齊啓曰,喜雨蘇枯,伏未審日間,聖體調攝,若何,憊眩之候,寢膳之節,亦何如?蔘苓茶煎入,已盡於昨日,臣等今日率諸御醫入診,詳察聖候後,議定繼進當否,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣。蔘苓茶,加劑五貼以入,後日次入侍,宜矣。
李彛章,以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
南泰齊達曰,吏曹判書申晩,連呈辭單,不爲行公,事甚未安。卽爲牌招察任,何如?令曰,依。
傳于南泰齊曰,史官一員待命,騎馬三疋,卜馬二疋立之。
以備忘記,傳于李彛章曰,今下弓矢,神方萬戶金彦之處給送。
以修撰趙·李仁源牌不進罷職令旨,令于蔡濟恭曰,推考徽旨捧入。
南泰齊,以弘文館言達曰,本館上番,姑降入直,事甚未安。修撰趙·李仁源,旣有只推之令,副修撰洪準海,旣已淸齋,一體牌招,以爲推移入直,何如?令曰,依。
以修撰趙·李仁源,副修撰洪準海牌不進罷職令旨,令于蔡濟恭曰,竝推考徽旨捧入。
傳于李彛章曰,騎判及向日下敎兩守令,午後使之來待。
兪漢蕭啓曰,理山府使鄭玉,鏡城府使李光溥,依下敎來待矣。傳曰,詣閤。
傳于李彛章曰,承旨入侍時,摘奸宣傳官二員,同爲入侍。
蔡濟恭達曰,待敎權穎,檢閱李世演,書批已下,竝卽牌招入直,何如?令曰,依。
兪漢蕭達曰,卽者待敎權穎,檢閱李世演,以重臣筵奏,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
行都承旨尹得載,左承旨金陽澤,右承旨金尙重,左副承旨金時粲,右副承旨李應協,同副承旨鄭玉。
李應協達曰,今日伴直無人。同副承旨鄭玉,家在城外,今日新除授左副承旨金時粲,所當牌招入直,而拘於廳規,不得請牌,何以爲之?敢稟。令曰,牌招。
又達曰,新除授左副承旨金時粲,纔已出牌矣,差祭在外云,伴直無人。右承旨金尙重,所當請牌,而拘於廳規,不得請牌,何以爲之?敢稟。令曰,牌招。
又達曰,春坊上下番具空,新除授司書韓師直,卽爲牌招入直,何如?令曰,依。
又以戶曹言達曰,卽接廣興倉所報,則左議政金尙魯,今已肅謝,故今五月朔頒祿次,倉官進去于本家,請受祿牌,則以爲,昨雖迫於筵敎,黽勉肅謝,而本職旣不行公,常廩,何敢冒受?祿牌不爲出給云,何以爲之?敢稟。令曰,令倉官輸送。
又以戶曹言達曰,依令旨,領敦寧趙載浩,自去十二月至今三月合四朔相職時祿俸,更爲輸送于本家,則以爲,旣遞本職,雖承更輸送之令,不敢冒受,不勝惶悚云,祿俸又不領受,何以爲之?敢稟。令曰,令倉官更爲輸送。
又以兵曹言啓曰,禁軍來秋冬等都試,因政府有故,不得設行,今已過時矣。自前如此之時,有仍停都試,代行祿試射之例,今亦依此擧行,何如?傳曰,允。
又以兵曹言達曰,新除授參知徐命臣,卽爲牌招,以爲入直,何如?令曰,依。
江華留守狀達長寧殿端午祭,病不得進參,以預差陞實,惶恐待罪事,傳于李應協曰,勿待罪事,回諭。
平安監司狀達陽德縣等官居寡力吳召史女尹禮等嚂死事,令于李應協曰,嚂死人等,令本道恤典擧行。
待敎權穎,檢閱李世演等聯名書曰,伏以臣等,俱以無似,猥忝翰苑,不能遵守館規,居常愧忸矣,俄者重臣,以圈後古風之墜落,爲言,臣等固不欲費辭自辨,而其在自處之道,不可一刻晏然,玆敢投進短章,相率徑出。伏乞睿慈,削臣等難冒之職,治臣等擅離之罪,以肅朝綱,以安私分,不勝幸甚。臣等無任屛營祈懇之至,謹昧死以聞。答曰,覽書具悉。爾等其勿辭,從速察職。
行兵曹判書洪象漢書曰,伏以臣,俄於大朝筵中,俯詢翰苑古風,諸臣迭對之際,改薦爲圈四字,偶發於臣口,致令左右史,投章徑出。在臣,固已不安之甚,而因此而繼有問備之命,惶隕悚恧,靡所容措,玆陳短章,略暴微悃。伏乞睿慈,亟賜責罰,以安賤分,以戒他人,千萬幸甚。臣無任屛〈營〉祈懇之至,謹昧死以聞。答曰,覽書具悉。卿其勿辭行公。
丙子五月初六日辰時,上御熙政堂。講經入侍時,知事洪象漢,特進官李喆輔,同知事李成中,參贊官兪漢蕭,侍讀官徐命膺·洪梓,假注書南碩老,記事官權穎·李世演,以次進伏訖。上讀中庸序畢,敎曰,淳熙己酉之下,註以時年六十者,抑有意爾。朱子六十歲,序中庸,而予今六十餘矣,得不愧乎?頃於明倫堂,讀大學序時,已有此感矣。仍命儒臣上下番折半分讀,命膺讀訖,上曰,儒臣年尙少,故聲音,能接續無間斷矣。良漢讀訖,上曰,帝王規模,都在此一篇中,而至於精一二字,卽我朝家法,予今衰耗,深有愧於此矣。仍命陳文義,命膺曰,千聖相傳,只此一心,而堯·舜·禹,是初頭出第一箇聖人,十六字,又是初頭出第一箇文字,後世心法,皆祖於此,故其言該備渾圓,而體用本末,表裏精粗,無不包括焉。蓋人心惟危道心惟微此八字,先言心之體段情狀如此,然後以惟精,而言其省察之工,以惟一,而言其存養之工,省察屬知,存養屬行,此皆以在內之工夫而言之也,內旣有存省之工,則其動靜云爲之見於外者,無不信,執其中,此又以在外之功效而言之也。省察存養,則體也本也裏也精也,允執其中,則用也末也表也粗也,十六字之間,該括無遺,曲盡無欠,如此,信乎非聖人,不能爲此言,而如欲用工,不須許多文字,只此十六字,足矣,方今聖筭已高,正當於節約處用工。伏願於此,深留聖意,期至於聖益聖之功,千萬幸甚。上曰,所陳好矣。堯·舜·桀·紂,其間不能以寸,只在此心之保不保矣,可不戒哉?梓曰,是故,有罔念之戒矣,人心道心之間,省察操存之工,不可忽焉。成中曰,庸序所謂愈危者,正謂此也。象漢曰,大學序言性,中庸序言心,朱子之意,似有在矣。命膺曰,大學言明德,而序文則言仁義禮智之性,中庸言性命,而序文則言人道危微之心,蓋言德而不推本于性,則其爲德也,賤陋固滯,泥於人爲之私矣,言命而不歸宿于心,則其爲命也,莽莽蕩蕩,淪於空虛之弊矣,此庸學序文言性言心之所以分也。上曰,中庸輯略,誰所著也?梓曰,程門諸子之說,朱子輯之矣。命膺曰,朱門人石子重,褒輯程門諸子之說,以爲輯略,而朱子證訂刪潤而序之矣。上曰,倍其師說,而淫於佛老者,指何等處也?命膺曰,如謝上蔡言仁,有云仁者,與天地萬物爲一體,此釋氏虛空皆性之說也。大抵程門人游·謝二子,氣象高明,故凡諸論說,一向騖高,所以或陷於佛老也。上曰,然矣。好高必有害,聖學工夫,以居敬爲先,而蓋以此也。象漢曰,程子門人,復於程子曰,虛室生白,程子答曰,食則飽矣,程子之意,蓋指其居敬窮理之工,務從本地做去,方可無太高之弊矣。命膺曰,程朱以後,心性之理,闡發無餘,窮理之士,孰不講明,而至於深奧微妙處,則有未易覰得者。且如人心道心四端七情之說,我朝諸先正,反復辨難,無慮累萬餘言,可謂宇宙間一大是非也,然至於今日,誦其書味其言者,猶未有一定之見,理之難明,有如是矣。成中曰,近間有彙集先正往復書,爲冊子者矣。上曰,四七辨,試言其大槪,可也。命膺曰,先正臣奇大升,嘗致書於先正臣文純公李滉,以人心道心四端七情之義,問之,文純公,得書一年而後,始復之云,人心卽七情也,道心卽四端也,七情氣發而理乘之,四端理發而氣隨之云云,往復累萬言矣。奇大升,卒從文純公李滉之言,以爲正論矣。兩先正沒後,先正臣文簡公成渾,卽主文純之說,先正臣文成公李珥,則主奇大升之說,文成之言,大抵以理發氣隨,爲有理先氣後之嫌。且以爲四端,是七情中善一邊,而與人心道心,各自不同云云,往復辨難,又不啻累萬餘言,文簡卒從文成之言矣。上笑曰,前後是非,互爲輸贏矣。上曰,曾在己酉年間,故判書徐宗玉,爲副學而講說,今於暮年開講,又聽命膺之講說,予心愴然矣。上曰,兵判所達翰院古風,改薦爲圈之後,無餘云者,非矣,推考,可也。出擧條諸臣以次退出。
五月初六日申時,上御熙政堂。騎判·兩守令入侍時,行兵曹判書洪象漢,理山府使鄭玉,鏡城府使李光溥,右副承旨兪漢蕭,假注書李潭,記事官金尙獜,記注官全義采,諸臣進伏訖。上曰,李光溥亦老矣,除爾此邑,意有在矣,爾曾爲江界府使,善治之矣。今予於民事,夙宵不忘,爾須竭力賙賑,盡濟鏡民,而來見予,可也。光溥曰,臣五經邊邑,三十年前,待罪鏡城判官,今又伏承特除之命,豈不欲盡心爲之,而精力衰耗,恐有不逮之歎矣。上曰,聞曾經判官,三十年後,又以府使下去,亦稀貴矣。上曰,爾年,幾何?光溥曰,今年六十三矣。上曰,年雖六十三,猶不衰矣。上命承旨書之曰,鏡城府使李光溥,其令今日內辭朝。出榻敎上曰,北道麥事,比他道差早,今日雖下直,路中闊狹,則觀勢爲之,可也。旣經承旨,七事則雖不問,而下去後善爲之,可也,行且召之矣。光溥曰,臣敢不竭心力爲治乎?上曰,理山府使,亦一體勿問七事,而此乃嶺南人也,一番該司參議,尙未爲之云,亦可怪也。理山,無直狀聞之事,如有可達之事,陳之,可也。玉曰,臣以遐土賤品,猥承分憂之責,唯當竭誠圖報,而本邑弊瘼與事勢,臣姑未詳知,不敢臆對,下去後當與道臣,相議爲之矣。上命承旨宣諭兩守令後,上曰,書給一通,好矣。上曰,朝者行講筵,氣甚憊苶,若難振作矣,爲見兩守令,而强起作氣,則有少勝處矣。予則已許身於民事國事矣,卿等亦竭誠爲之,可也。朝者李成中,以經筵參講筵,其父顯謨,曾經桂坊,亦曾爲儒臣而補外矣。其時見李判府,以爲以黨人見疑,甚冤云矣,其後其子登科,今以經筵入侍,此予故人之子也,鄭斗卿之子,先朝亦稱故人之子矣。徐命膺,則其父以經筵出入矣,今者其子,又以儒臣,入侍講讀,予心甚愴矣。上命承旨書之曰,頃日不爲待令中官,比諸奏語無狀中官,輕重懸殊,渠雖中官,律不可過中。設令一時不勤,飭已行矣,湖沿投畀中官,竝放送。出榻敎上曰,禿用·文殊,遣宣傳官摘奸,於禿用,無頉,而於文殊,有執頉者,數雖不多,其在徵一勵百之道,不可無飭,當該別將,令鎭撫營決棍申飭。出榻敎上曰,頃者爛傷扈衛軍官一人,都監砲手一名,令醫司藥物題給,令兵曹顧恤,中官房軍士一名,亦爲一體擧行,扈衛軍官·都監砲手。噫,因予否德,致此之異,以恒日體昔年撫恤之軍兵,有此爛傷之擧,問于禁軍,其無傷云,該軍門,亦無草記之事,心頗爲慰。聞此而心何弛乎?分付該廳·該監,着意救療,待差草記,爲其將,今有此而不聞,扈衛廳外兵判及訓將,從重推考。出榻敎上曰,一自均廳以後,兵曹·均廳所來之木差等,其勢固然。其他酬應兵曹之用,此蓋所以知輕重,凡諸都監及各司,徵索兵木。嗟,我軍兵,豈無稱冤?今聞重建廳,亦有此弊云,宜自今立法,該堂竝從重推考,其所點退,令兵曹切勿聽施。出榻敎象漢曰,伏見擧條,兵曹木二十同,有劃送重建廳之命矣,取考前例,則前後各陵丁字閣重建時,或送七八同,或送九同,辛酉年昌陵丁字閣重建時,亦送十三同零矣。今番二十同,異於前規,敢此仰達。上曰,前例若此,減半輸送,惠廳米,亦依此例減半,可也。出擧條象漢曰,自前大小都監,皆以兵·戶曹書吏,使役矣,近來稱以都監前仕,使役他司書吏,甚至於使役已落仕者,故不但創出加料,耗費多端,物力則自兵曹進排,而用度在於他司吏之手,故弊端不一而足,有乖於兵·戶郞必差都監之本意也。一依古規,凡都監書吏,皆用兵·戶曹所屬,何如?上曰,所奏誠是,依爲之,此後若不遵此令,備局嚴飭,可也。出擧條象漢曰,兵曹一軍色郞廳李壽勛,日昨政移拜臺職矣。依近例仍任,而二軍色郞廳鄭光漢,竝久任勿遷之意,一體申飭銓曹,何如?上曰,依爲之。出擧條上曰,注書出去,春坊上下番,使之入侍。文學洪良漢,說書金應淳,以次進伏。上曰,春坊有求對之事乎?良漢曰,臣以受由下鄕矣,今朝始爲入直,聞其前入直官,有達辭云矣。上曰,下番出去,達辭持入,可也。應淳出去,持達辭入來,上命承旨讀之,又命承旨書之曰,中庸九經,敬大臣一也,而二日求對,不爲許對,闕中有釀酒之事,而予之處分,雖寬,執法之臣,宜請加律,而職在言事之地,寥寥默默,春坊所陳,亦涉苟且。四日之內,不過一陳,求諸往牒,豈有此等世界?在京玉堂·春坊,勿論在直與否,竝罷職不敍,在外臺臣,亦不可一任羈縻,竝遞差。噫,唯允之任,職在喉院,而側聽幾日,其亦泄泄,雖與言事之職,有異,不可無飭,竝遞差。出榻敎上曰,同副承旨呈辭受由云,呈辭承旨,爲先遞差。兵曹參議李應協除授,使之先入侍後謝恩。出榻敎應協進伏,漢蕭·良漢·應淳,竝退出,上曰,注書出去,承旨前望單子持入,可也。潭持承旨前望單子進前,授承旨,上命注書讀之,讀訖,上命承旨書之曰,行副司直尹得載·金尙重·金時粲·金陽澤,府使鄭玉,承旨除授。出榻敎上曰,春坊無人,韓師直,司書除授,其若罷職,敍用。出榻敎上曰,兵曹入直無人,參知許遞,其代徐命臣除授。出榻敎上曰,行副司直任瑋,理山府使除授,其令今日內辭朝。出榻敎兵曹入直郞廳入侍事,榻前下敎。佐郞崔進伏,上曰,騎郞,誰也?應協曰,崔矣。上曰,是關西夫子之孫耶?應協曰,然矣。上曰,燒燼餘材,何以爲之耶?曰,竝自紫門監輸去矣。上曰,此豈置於紫門監之物耶?令紫門軍士,今日內輸置於鐘樓路傍後,令賑恤廳輸去,用於江倉設粥所,可也。諸臣遂以次退出。
上在昌德宮。常參·經筵,以代理停。
仁祖大王忌辰齋戒。
李應協達曰,大司憲·執義·掌令二員,持平二員未差,今日監察茶時之意,敢達。令曰,知道。
尹得載達曰,左承旨金陽澤,同副承旨鄭玉,今日俱不出肅,竝卽牌招,何如?令曰,依。
金尙重達曰,玉堂·春坊上下番俱空,事甚未安。副應敎元仁孫,校理徐命膺,副校理洪梓,修撰趙·李仁源,副修撰洪準海·鄭存謙,輔德尹學東,弼善金時默,文學洪良漢,說書金應淳,竝卽牌招,以爲推移入直之地,何如?令曰,依。
傳于李應協曰,昨日已下敎,而今日見之,門亦異,則坊民亦民也,此時坊民捶楚,使之駭然。當該部官及京兆官員,竝令金吾處之,卽今捶楚必不已,徽旨卽爲捧入。
金尙重達曰,新除授司書韓師直,時在京畿廣州地,斯速乘馹上來事,下諭,何如?令曰,依。
事變假注書望趙賢逵出使,代以李寬爲假注書。
鄭玉啓曰,事變假注書李寬,時無職名,令該曹依例付軍職,冠帶常仕,何如?傳曰,允。
金尙重啓曰,時·原任大臣有稟達事,來詣請對矣。傳曰,詣閤。
又啓曰,藥房都提調兪拓基,提調李益炡有稟達事,來詣請對矣。傳曰,詣閤。
傳于金尙重曰,持卜相單子,大臣更爲入侍。
李應協,以兵曹言達曰,參判吳遂采,已爲上來云,卽爲牌招,以爲入直之地,何如?令曰,依。
傳于鄭玉曰,承旨入侍。
傳于金尙重曰,斯速開政。
有政。吏批,判書申晩身病未出仕,參判趙雲逵受由在外,參議朴相德進,右承旨金尙重進。以崔台衡·李尙允爲正言,尹得徵爲兵曹參議,李彛章爲刑曹參議,李賢伋爲兵曹佐郞,洪益大爲司饔僉正,鄭羲祥爲濟用主簿,李彦熽爲杆城郡守,李瀞爲龍安縣監,安鼎大爲濟原察訪。卜相領府事金在魯,判府事兪拓基,判府事李宗城,加卜吏曹判書申晩,江華留守趙榮國,申晩落點。以申晩爲右議政,以申晩爲承文都提調,李成中爲吏曹判書,尹汲爲禮曹判書。兵曹參議徐命臣,參知尹得徵。兵批,判書洪象漢進,參判吳遂采受由未肅拜,參議徐命臣入直進,參議尹得徵未肅拜,右承旨金尙重進。啓曰,同知中樞府事朴尙㯓·李義善·蔡德謙·朴世起·李好臣·金時泰,僉知中樞府事高壽栢·趙宜壽·金世輝·吳世基·韓◆珷,俱以篤老之人,或在鄕或病重,有難供職,呈狀乞遞,竝今姑改差之意,敢啓。傳曰,知道。又啓曰,五衛將邊柱國呈狀內,素抱土疾,近又添重,萬無供仕之望,斯速遞差云。宿衛輪番之任,不可久曠,今姑改差,何如?傳曰,允。以金振秋·金萬壽·韓世興·池啓漢·鄭行謹·張得良爲同知,李有贊·孫世建·曺弘慶·朴振鳳·李厚苾爲僉知,李奎文·趙重鼎爲訓鍊主簿,田泰祥爲武兼,尹光烈爲翊衛,李容普爲蒜山僉使,田光集爲大興中軍,許儼·李成復爲五衛將,李命稷爲忠翊將,鶴城君楡爲副摠管,曺命周爲甕津別將。副護軍元重會·李基德單付,副司直南泰齊·宋徵啓·李彛章·蔡濟恭·兪漢蕭·李光運·李景祐單付,副司果洪檍·朴整羽,副司正李潭·李寬單付。
李應協啓曰,因兵曹草記,新除授參知徐命臣,牌招入直事,依下矣。所當出牌,而方在罷職中,何以爲之?敢稟。傳曰,敍用。
李應協,以兵曹言達曰,新除授參知徐命臣,旣有敍用之命,卽爲牌招,以爲入直之地,何如?令曰,依。
鄭玉,以兵曹言啓曰,頃者爛傷扈衛軍官一人,都監砲手一名,令兵曹顧恤,中官房軍士一名,亦爲一體擧行事,命下矣。扈衛軍官金尙徵,都監砲手朴東獜,中官房軍士時山處,各木綿三疋式各給之意,敢啓。傳曰,知道。
又以兵曹言啓曰,內司僕近處所在瓦土之屬修掃之役,今已了畢之意,敢啓。傳曰,知道。
又以義禁府言達曰,忠淸道舒川郡投畀罪人徐德潤,結城投畀罪人禹夏重,庇仁縣投畀罪人金德規,泰安郡投畀罪人金重賢等放送事,令旨達下矣。竝放送之意,分付該道道臣,何如?令曰,依。
五月初七日午時,上御熙政堂。時·原任大臣·藥房提調請對入侍時,領議政李天輔,左議政金尙魯,領府事金在魯,判府事李宗城,藥房都提調兪拓基,提調李益炡,副提調尹得載,假注書李潭,記事官權穎·李世演,諸臣以次進伏訖。上曰,承旨進前先書。得載進伏,上命書之曰,領左相命招,使之卜相。上曰,政事,當日爲之。出榻敎拓基曰,待令醫官,使之入來診候,何如?上曰,使之入來,可也。醫官金履亨,方泰輿入來,進前診候訖,履亨曰,脈度左三部沈微,右三部帶數矣。上曰,卿等心動,故醫官之言,如此矣。拓基曰,蔘苓茶粟米飮,先爲煎入,似好,敢此仰達。上曰,卿等心動,予亦心動矣。拓基曰,提調先退,使之監煎,何如?上曰,如此則外間,豈不騷動乎?在魯曰,保護聖躬,爲今第一急務,加進湯劑,千萬伏望。宗城曰,茶飮與湯劑,同時進御,似無所妨,使之煎入,好矣。天輔曰,提調,使之先退煎入,何如?尙魯曰,此時保護聖躬之節,一時爲急,蔘苓茶粟米飮,竝令煎入,千萬伏望。上曰,提調退去,蔘苓茶先爲煎入,可也。上命承旨書之曰,內人海貞,中官申致夏,竝放送,醫官李興門·尹亨理處分及昨日承旨·玉堂·春坊·兩司處分下敎,一竝還寢。出榻敎上曰,樂善堂·養正閤重建,待秋成擇日擧行。上曰,京兆郞·部官,飭令旣行,放送。出榻敎諸臣遂以次退出。
五月初七日申時,上御熙政堂,持卜相單子,大臣更爲入侍時,領議政李天輔,左議政金尙魯,同副承旨鄭玉,假注書李潭,記事官權穎·李世演,諸臣進伏訖。上曰,二人竝卜,亦有前例乎?尙魯曰,領相新卜時,以二人爲之,其前亦多有之矣。上曰,然則以二人加卜,可也。靈城今不在矣。天輔曰,吏曹判書申晩,爲人精詳,以近日政注書之極爲公平,且有輿望矣。上曰,又陳之。天輔曰,江華留守趙榮國,爲人有筋骨,且有向國之誠,似無出於此兩人之右矣。上曰,此人於黨人則遠矣。予始不知矣,今則無査滓乎?尙魯曰,年少之時,豈無査滓,而今則都無之矣。上曰,年少之時,則雖卿等,亦豈無之乎?尙魯曰,然矣。尙魯曰,此乃趙雲逵之父也,雖以雲逵觀之,其父之心事,從可知矣。上曰,予於闡義昭鑑時見之,其中一斷,卽江留所撰也,予以爲得無太過云矣。尙魯曰,如雲逵之人,實合仗用,伏望前頭,留意任使,好矣。上曰,予欲大用矣,豈不留意乎?上曰,李判府之年,與兪判府,孰爲多乎?尙魯曰,李宗城則壬申生,兪拓基則辛未生矣。上曰,事體甚重,注書出去,持來大臣硯匣,可也。潭持硯匣入來後,上曰,大臣書入。天輔書之,上曰,首相書之乎?尙魯曰,然矣,左右相,則有安心卜入之命,然後始爲枚卜矣。上曰,吾之相定矣。此人,爲人則甚剛,而得無弱之之病歟?又有大官之闕,作闕甚難矣。誰可合歟?天輔曰,江留俄已陳達,實合此任矣。上曰,一番卜相之後,雖無加卜之命,亦當入之乎?天輔曰,然矣。上曰,江留,曾經吏判矣。天輔曰,兩次爲之矣。上曰,禮判,何如?天輔曰,爲人剛明,心事公平,實合銓衡之任矣。尙魯曰,冢宰爲任,比次相,反有重者,禮判實可合矣。上曰,謂之緊則可矣,豈可謂之重於相任乎?此人能鎭之乎?天輔曰,政注必公平,豈不能鎭之乎?上曰,斤重似不足,而爲人甚精詳矣,此乃李顯謨之子也。於予,便是故人之子,予本欲一用之矣,大臣在闕時,卽爲薦望入之,可也。上曰,承旨之家,在何邑耶?玉曰,在榮川矣。上曰,禮安·榮川之風俗,同乎?玉曰,禮安·榮川,則雖相同,而上下道,則各自不同矣。上曰,下道之尊慕退溪,亦如上道乎?玉曰,不及上道矣。天輔曰,下道則皆尊事曺植,故其所以尊慕退溪者,不及於上道。上曰,曺南冥,全尙氣節矣。天輔曰,南冥門人,一轉而爲仁弘,淵源不可不審矣。荀卿之學,終變爲李斯,此不可不愼矣。尙魯曰,榮川山川,極爲明秀,故多文人佳士矣。上曰,我國山川,全爲明媚,故人品多弱矣。上曰,卿等之事,予多替行者矣,此後勿復爲撕捱計,可也。天輔曰,臣等不敢更爲撕捱計,而日後前席,當一暴衷情矣。諸臣遂以次退出。
丙子五月初七日酉時,上御熙政堂。承旨入侍時,同副承旨鄭玉,假注書南碩老,記事官權穎·李世演進伏。上曰,注書出去,持玉堂·春坊·兩司闕記入來。上曰,史官出去,吏判牌去來催促。上曰,韓師直,承牌乎?賤臣曰,方在外云矣。上曰,闕門待下敎下鑰。諸臣以次退出。
上在昌德宮。常參·經筵,以代理停。
仁祖大王忌辰。
鄭玉達曰,大司憲閔遇洙,執義李世泰,掌令鄭彦忠·金元行,持平南泰著·尹在謙在外,今日以監察茶時之意,敢達。令曰,知道。
金尙重達曰,右副承旨李應協,今日不爲仕進,卽爲牌招,何如?令曰,依。
又達曰,左副承旨金時粲,時在京畿驪州地,斯速乘馹上來事,下諭,何如?令曰,依。
李應協達曰,卽者說書金應淳,以其親病,陳書徑出,原書以國忌正日,纔已退却矣。所當直捧禁推徽旨,而此與無端徑出,有異,推考警責,何如?令曰,依。
傳于金尙重曰,領左相·備局有司堂上·畿伯,入來入侍。
李應協啓曰,領議政李天輔,左議政金尙魯,備局有司堂上韓翼謩,京畿監司李宗白,依下敎來待矣。傳曰,入侍于熙仁門差備。
又啓曰,領議政李天輔,左議政金尙魯有稟達事,來詣請對矣。令曰,引接。
令于李應協曰,昨日入來原任大臣,亦入對,若不入來,史官往諭。
又令于李應協曰,大臣·備局堂上來會。
又令于李應協曰,大臣·備堂詣閤。
金尙重達曰,司書韓師直,帶軍銜下鄕,依定式禁推徽旨捧入之意,敢達。令曰,知道。
李應協,以侍講院言達曰,本院說書金應淳入直矣,以親病,陳書徑出,司書韓師直,方在禁推中,兼司書鄭尙淳在外,兼說書未差,下番他無推移之員。輔德尹學東,弼善金時默,竝卽牌招,以爲推移入直之地,何如?令曰,依。
以修撰趙·李仁源,副修撰鄭存謙牌不進罷職令旨,令于金尙重曰,竝推考徽旨捧入。
鄭玉,以義禁府言達曰,全羅道濟州牧大靜縣島配罪人申致夏放送事,令旨達下矣。放送之意,分付道臣,何如?令曰,依。
丙子五月初八日申時,上御熙政堂,領·左相·備局有司堂上·畿伯·廣州留守·重建廳堂上同爲入侍時,領議政李天輔,左議政金尙魯,有司堂上韓翼謩,京畿監司李宗白,廣州留守洪鳳漢,重建廳堂上洪益三,同副承旨鄭玉,假注書南碩老,記注官全義采,記事官李世演進伏訖。天輔曰,日候不和,聖體,何如?茶飮,連爲進御乎?上曰,爲生靈用慮,藥飮如冷水矣。多日帖然而臥,今見卿等,不覺蹶然而起矣。天輔曰,莫非臣等之罪矣。大王大妃殿氣候,何如?上曰,一樣矣。王世子睿候,何如?上曰,如前矣。益三曰,重建廳前日所請得物力,米二百石,木二十同矣。因兵判不悉裏面而陳達,終至減半,卽今七百名募軍,二百名匠手供饋,幾乎盡入,折半還納,非所可論,而莫重役事,將有停輟之患,依前所達,順康園都監四分一取用,何如?上曰,兵判以爲八同九同,有前例云矣。益三曰,昌陵辛酉重建時,不用七百募軍二百匠手,使役畿民,只用匠手三十名,雜物分定於各邑,又令貢物,進排用之,而所入木,爲十三同,今則木石運入不役民,各種多自本廳貿用,事勢不得不然矣。上曰,所達,是矣。幾許則可用耶?益三曰,加得木二十同,米二百石,僅可用矣。鳳漢曰,必可入此數矣。上曰,此時經費,不可不念,勢將減數矣,募軍匠手亦吾民,分付郞廳,勿爲捶楚,可也。益三曰,上敎及此,敢不十分申飭,而募軍匠手輩,咸仰撫恤之德,豈敢生濫猥之心,薄劣之木,必欲擇得,故日前兵木之退送,亦由於此矣。上曰,役軍匠手之怨本廳,自有所歸,以錢給之則爲好耶?鳳漢曰,卽今八道,以純錢納兵曹,純錢上下,似不難矣。益三曰,若得純錢,募軍必喜之矣。上曰,今聞所奏,事勢固然。米則前分排外,加下百石,木綿則依前分排,盡數輸送,而其未下者,以錢輸送之意,分付該曹。出擧條宗白曰,道內還穀,本甚鮮少,數年以來,未捧夥然,參量各邑穀物多寡,依癸酉例報備局,略爲移轉留庫中,尤甚邑折半,之次邑三分一,亦已筵稟加分,而種糧之不足,在在皆然。邑牒民訴,雖甚紛紜,麥事豐歉,有未可知,故若干留庫,必欲固守之意,曾已仰達矣,今則麥農,似可免歉,初四日雨澤以後,農務方急,助給農糧,不容少緩,之次邑,留庫中定分數,又復加分,而毋過尤甚邑折半之例,何如?上曰,依爲之。出擧條宗白〈曰〉,臣於月前登筵時,以沿海邑太種之艱乏,江都別會太,限一千石移轉之意,仰達蒙允矣。頃日江都守臣入京時,聞其所言,則別會太,已以改色盡分,若以他邑太,更爲減數請得,則可以推移劃送云,江都還太中,勿論餉太·戶曹太限六百石,卽速移轉,然後庶可分給種子,而亦已就議於大臣矣。上曰,依爲之。出擧條益三曰,昌陵丁字閣上梁,初以十五日涓擇矣,木石已具,霖雨可慮,進定以十二日卯時,禮曹前單子改付標以入,何如?上曰,依爲之。出擧條益三曰,丁字閣畢役後,神御平牀,擇日時排設,仍行安陵祭,何如?上曰,依爲之。出擧條益三曰,重建廳雜物,三軍門則已爲輸送,而若干灰石,一軍門,屢次往復,終始托之,以無前例,尙不輸送,丁閣役特敎,豈論前例有無耶?申飭輸送,何如?上曰,此時經費,豈可加用,而此時貢人,亦豈本役之外侵徵?頃者許之,意蓋此也,而四軍門中一軍門,猶尙堅持,其涉過矣。當該大將,從重推考,卽爲輸送。出擧條大臣及備堂退出,請對東宮時,上曰,俄者入侍備堂外,他備堂則勿爲入來入對之意,注書出去,分付,各門下鑰,大臣入對後,更爲入侍事。榻前下敎領·左相入對後入侍,廣州留守入侍事。榻前下敎上曰,史官出去,東宮入對史官召入,春坊官員入侍事。榻前下敎儒臣持綱目漢武帝記,入侍事。榻前下敎命承旨書之曰,聞元良明日兩筵,再明次對,有令云,近者調攝之餘,今日筵對旣兼行,明日書筵,再明以召對爲之,備局次對,更觀二三日爲之。出榻敎命書傳旨曰,今覽元良責己之下令,此豈否德敎訓之致?寔是陟降蒼蒼之眷佑宗祊而然。噫,元良若充今日之心,吾國其庶幾,吾國其庶幾。吁嗟,大小臣工,體我元良此意,至誠補導焉。出榻敎上曰,注書出去,持栗谷經筵日記以入。賤臣持入,則上命徐命膺,讀日記中御製七律。諸臣遂以次退出。
五月初八日酉時,王世子坐德盛閤。領·左相請對入對時,領議政李天輔,左議政金尙魯,右副承旨李應協,假注書李潭,記注官洪良漢,記事官權穎,諸臣進伏訖。天輔曰,連日焦遑之餘,睿候,若何?臣等不肖無狀,不能盡輔導之責,致有大朝嚴敎,惶恐不知所達。答曰,莫非余不敏之過,更復何言?天輔曰,大朝下敎,出於至慈之情,臣欲一次登對,以進慰安之言,而未果矣。答曰,其時荐伏承大朝嚴敎,心膽俱灰,不得引接,實有歉於敬大臣之義,至今不安矣。尙魯曰,臣等之所仰望者,惟大朝與邸下耳。伏聞邸下,過自用慮,不顧睿體之受傷,臣等焦遑之中,還不勝慨然矣。大朝聖意,專出於至慈至仁之意,欲望邸下之盡善盡美,辭敎雖或有未盡俯燭者,伏願邸下,深加寬懷,益加保嗇焉。答曰,訓迪至此,不勝感激矣。諸臣遂以次退出。
五月初八日戌時,王世子坐德盛閤。大臣·備局堂上引接,原任大臣同爲入對時,領議政李天輔,左議政金尙魯,領府事金在魯,判府事兪拓基·李宗城,廣州留守洪鳳漢,司直韓翼謩,右副承旨李應協,假注書李潭,記注官洪良漢,記注官全義采,諸臣以次進伏訖,在魯曰,俄行書筵,又行次對,此時睿體,若何?答曰,莫非余過,更復何言,更復何言?拓基曰,下令先爲下之,何如?尙魯曰,此與入啓於大朝之文字,有異,邸下,何必親自書之乎?宗城曰,誠如大臣之言,令承旨書之,好矣。天輔曰,此不必親自手書,左相之言,實有見矣。令承旨書之,何如?王世子,令承旨書之曰,以余不肖,濫承代理,今已八年,無一事仰體聖意。修身則不能謹愼,講學則不能孜孜,政事則不能勤勤,每貽憂於聖心,至于今日,而余罪極矣,余罪極矣,悚惶愧恧,實羞對臣僚,實羞對臣僚。幸賴我聖上至慈至仁,伏覩昨日下敎,感惶交極,不覺涕下,不覺涕下。自今以後,悔前日之事,克思遷改,仰體聖意,隨事勤謹,無負敎誨之萬一,惟在廷大小臣僚,勿以余之不敏,隨事匡救,補余不逮。天輔曰,此乃咸鏡監司徐志修狀達也,以咸興田稅三分一所減之數,請以會付穀中,依前例推移代給,高山·居山·輸城三驛公須位米太災減之代,亦依前例,以各邑所在會付穀,磨鍊劃給事,令廟堂稟處矣。災減給代,以會付穀移劃,旣有前例,依狀請許施,何如?令曰,諸大臣之意,何如?在魯曰,旣有前例,似不可不許矣。拓基曰,臣意亦如此矣。宗城曰,許之,似好矣。尙魯曰,臣意亦與諸大臣,同矣。令曰,依爲之。出擧條天輔曰,此乃慶尙監司李益輔狀達也,枚擧東萊府使李裕身牒報,本府別騎衛三百名試才,依戊戌以後頒下節目革罷覆試之規,設場,亦依西北例,監·兵使巡到本府時擧行事,爲請矣。戊戌節目及設場之依西北例,雖合軍情,而邊上科試之種種變改,有關後弊,狀內辭緣,今姑置之,何如?令曰,諸大臣之意,何如?在魯曰,法制之數變,雖曰重難,以外面觀之,則今此狀達,辭緣似是矣。拓基曰,臣意亦如此矣。宗城曰,銷刻有戒,勿施好矣。尙魯曰,臣意與領相,同矣。令曰,備堂之意,何如?鳳漢曰,勿施好矣。翼謩曰,臣意亦與重臣,同矣。令曰,置之,可也。出擧條諸臣遂以次退出。
上在昌德宮。常參·經筵,以代理停。
太宗大王忌辰齋戒。
鄭玉達曰,大司憲閔遇洙,執義李世泰,掌令鄭彦忠·金元行,持平南泰著·尹在謙在外,今日以監察茶時之意,敢達。令曰,知道。
大王大妃殿·中宮殿,藥房口傳問安。答曰,知道。
藥房都提調兪拓基,提調李益炡,副提調尹得載啓曰,伏未審日間,聖體調攝,若何,昨日引接,至曉乃罷,憊眩之候,不瑕有加,而寢膳之節,亦何如?蔘苓茶粟米飮,今日又當煎入,而臣等率諸御醫入診,詳察聖候,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣,予則一樣矣。蔘苓茶粟米飮,依前煎入。待下敎入侍,宜矣。
鄭玉,以都摠府言啓曰,今日入直內三廳,武兼·禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
金尙重達曰,校理徐命膺,副修撰洪準海,稱以昨日賓對之不參,無端徑出,依定式禁推徽旨捧入之意,敢達。令曰,知道。
又達曰,玉堂上下番俱空,事甚未安。副校理洪梓,修撰趙·李仁源,副修撰鄭存謙,竝卽牌招,以爲推移入直之地,何如?令曰,依。
以修撰趙·李仁源,副修撰鄭存謙牌不進罷職令旨,令于金尙重曰,竝推考徽旨捧入。
上在昌德宮。常參·經筵,以代理停。
太宗大王忌辰。
鄭玉達曰,備邊司郞廳來言,今日,賓廳坐起日次,而有大朝下敎,不得來會云矣,敢達。令曰,知道。
又達曰,大司憲閔遇洙,執義李世泰,掌令鄭彦忠·金元行,持平南泰著·尹在謙在外,今日以監察茶時之意,敢達,令曰,知道。
尹得載達曰,今日賓廳坐起,旣已頉稟,所當持公事入對,而國忌正日頉稟。令曰,知道。
令于金時粲曰,明日次對爲之。
望拜禮罷後,政院·藥房口傳問安。答曰,知道。
金尙重達曰,修撰趙·李仁源,副修撰鄭存謙,旣有只推之令,竝卽牌招,以爲推移入直之地,何如?令曰,依。
以修撰趙·李仁源,副修撰鄭存謙等牌不進罷職令旨,令于鄭玉曰,竝推考徽旨捧入。
鄭玉達曰,兵曹參知尹得徵,除拜後,過三日不爲出肅,依定式推考警責,仍卽牌招察任,何如?令曰,依。
又達曰,前正言崔台衡,帶軍銜下鄕,依定式遞差令旨及禁推徽旨捧入之意,敢達。令曰,知道。
又達曰,明日次對,兩司無進參之員。除在外外,未肅拜人員,待開門牌招,何如?令曰,依。
金陽澤,以戶曹言達曰,依令敎,領敦寧趙載浩,自去十二月至今三月合四朔相職時祿俸,令倉官更爲輸送于本家,則以爲,旣遞本職,雖承更輸送之令,不敢冒受,不勝惶悚云,祿俸又不領受,何以爲之?敢稟。令曰,令倉官更爲輸送。
丙子五月初十日辰時,上御春塘臺。親臨望拜禮入侍時,行都承旨尹得載,左承旨金陽澤,右承旨金尙重,左副承旨金時粲,右副承旨李應協,同副承旨鄭玉,假注書李潭·南碩老,記事官權穎·李世演進伏。上命金尙重書綸音,上曰,編次人使之入來,編次于承文院。上曰,黃河復淸一句,高高彼蒼,下監予心矣。尹得載曰,左通禮李長夏有失儀,推考,何如?上曰,依爲之。出擧條大駕還入宜春門,諸臣退出。
上在昌德宮。常參·經筵,以代理停。
下直,許沙僉使林聖輝,從浦萬戶金濈,天城萬戶申天混。
鄭玉達曰,大司憲閔遇洙,執義李世泰,掌令鄭彦忠·金元行,持平南泰著·尹在謙在外,今日以監察茶時之意,敢達。令曰,知道。
金陽澤達曰,右承旨金尙重,今日不爲仕進,牌招,何如?令曰,依。
鄭玉達曰,吏曹判書李成中,除拜累日,尙不出肅,卽爲牌招察任,何如?令曰,依。
以備忘記,傳于金時粲曰,今下弓矢,從浦萬戶金濈處給送。
令于金時粲曰,大臣·備局堂上引接。
鄭玉達曰,修撰趙·李仁源,副修撰鄭存謙,旣有只推之令,竝卽牌招,推移入直,何如?令曰,依。
以修撰趙·李仁源,副修撰鄭存謙牌不進罷職令旨,令于鄭玉曰,竝推考徽旨捧入。
傳于鄭玉曰,禁軍將·扈衛將·局別將,領率各其今日入直軍兵,着天翼,待令于靑陽門。
又傳于鄭玉曰,昨日望拜,今日見田尙書孫,其豈偶然?兼司僕閑良田德雨,李摠督孫李苾,皇朝郡王外孫陳弼祚,別軍職差下。
以備忘記,傳于金時粲曰,內試射時,扈衛軍官閑良林翼樹,柳葉箭貫二中邊二中,全時爀,貫一中邊三中,直赴殿試。
咸鏡監司狀達,以不能審愼於狀達文字,惶恐待罪事,令于金時粲曰,勿待罪事,回諭。
統制使李景喆狀達,管下松田失火,惶恐待罪事,令于金時粲曰,勿待罪事,回諭。
以司諫沈墢牌不進罷職令旨,令于金時粲曰,推考徽旨捧入。
鄭玉,以司饔院官員,以都提調·提調意啓曰,本院頃因分院匠卒之飢死相繼,莫重燔造,將未免闕封之患。賑廳米二百石,以都民發賣例,納價請買,以救匠卒等垂死之命事,啓稟蒙允矣。賑廳以無前例,不得上下之意防啓,故本院,又以丁酉年有前例之由,更爲移文賑廳,則回移內,丁酉年,果有小米二百石許買之例,而毋論大小米,本廳穀物,則入於御覽會計中,自本院,無筵稟草記之事,則雖一石米,有不敢自下擅許云,故不得已更此煩稟。一依丁酉年例,大小米間,卽速許賣事,分付賑廳,何如?傳曰,允。
金時粲,以兵曹言啓曰,日昨新除授五衛將李來復,方在喪中,而不能覺察,備擬受點,依例改差,臣亦惶恐待罪之意,敢啓。傳曰,知道。勿待罪。
又以兵曹言達曰,忠翊衛將沈玟,素患痰病,近又添劇,忠壯衛將金喜誠,身係軍門,勢難兩處供直,俱爲呈狀乞遞,竝今姑改差,何如?令曰,依。
又以兵曹言啓曰,今月十二日,禁軍來秋冬等祿試射,設行於募華館矣。入直禁軍,依前例除標信出試後,還爲入直之意,敢啓。傳曰,知道。
又以扈衛別將,以三廳大將領敦寧府事意啓曰,今番樂善堂救火時爛傷人,待差後草記事,命下矣。本廳閑良軍官金尙徵,當犯煙熖中,跌墜簷下,暫時昏迷,傷處不至大段之意,敢啓。傳曰,知道。
鄭玉,以觀象監官員,以領事提調意達曰,本監奴婢,極爲零星,元數不滿十口,入直官之供饋,日課役之奔走,每患難支,故曾於甲申·戊戌·乙亥年,以刑曹水工等役,勿爲定送之意,草記奉承傳施行者久矣。今者刑曹,猝又侵責,其在事體,誠極未安,依前定奪,切勿更侵之意,分付該曹,何如?令曰,依。
又以義禁府言達曰,在謫遭親喪者,許令給暇歸葬事,已有法典矣。卽者,京畿水原府菁好驛徒配罪人朴師訥,遭其父喪云,依法典給由之意,分付道臣,何如?令曰,依。
又以義禁府言達曰,卽接月令醫員崔興文手本,則時囚罪人李益炫,本以水土所傷之人,累日處濕之餘,添得輪疾,頭疼如碎,渾身如磨,食飮全廢,昏倒不省,症涉時令云,自前罪人病勢如此,則有保放救療之規,敢此仰稟。令曰,知道。
又以義禁府言達曰,慶尙監司狀達據刑曹粘目內,柒谷前府使韓師浹,移本府處置事,達下矣。韓師浹遭其母喪,下去廣州地,而葬事定於今月十三日云,過葬後發遣府書吏,拿來,何如?令曰,依。
吏曹判書李成中書曰,伏以臣於千千萬萬夢想之外,忽承銓部新命,震懍之極,繼以憂嘆,惝惑駴隕,歷累日而未定,不審聖朝,何爲而有是擧也。以爲苟榮其身而已,則名器至重,非慰假之資也。以爲將責其職云爾,則臣之決非其人,不惟臣之自知甚明,亦一世之所共知。噫,是職也,卽古所謂天官冢宰,周制尙矣。亡容議爲,降及後世,亦重斯選,史氏所記,歷落可見,蓋以平邦均民,在於官材用捨之得當,而其所以得當,則惟銓部爲政本,雖謂之理亂安危之所係,可也。是豈可濫授而虛受?矧今聖明御極,大化陶均,邸下代理,离照方新,雖庶官末職,靡不其難其愼,則此時此任,其重,何如?而今乃一朝,委之於人望之外,噫嘻,此何故也?臣之出身通籍,于今二十年餘矣。本末長短,固莫逃於淵鑑之下,論其所存,何事可堪?亶以受恩如天,圖報無階,祗欲奔走簿書,粗伸隕結之微誠,夷險燥濕,曾無所擇。然至於力分之所難企,槪量之所不稱,則亦未敢厭然冒處,區區尺守,自有定筭,曾前亞席之再忝,輒皆逡巡而引去者,諒以此耳。顧今所叨,其委寄之鉅,位望之隆,百倍於貳參,人物之衡稱,臣臣所能也。世道之彌綸,非臣所幾也。資淺望輕,則無以壓滿於群情矣。識短氣脆,則無以鎭伏乎衆趨矣,與其入而後量,亡寧量而不入,守分退靖,毋辱官方,亦未必爲塵刹之報矣。此臣所以反復爛熟,永矢弗諼,寧被違命之誅,不得萌進身之心者也。瀝血哀籲,言不知裁。懇乞睿慈,劃令鐫改臣新授職名,仍勘臣連慢之辜,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,從速行公。
五月十一日辰時,王世子坐時敏堂。大臣·備局堂上引接入對時,領議政李天輔,左議政金尙魯,行刑曹判書金聖應,行兵曹判書洪象漢,行判尹李鼎輔,行知事李喆輔,戶曹判書鄭翬良,副護軍具善行,副司直李命坤,副護軍李章吾,司直韓翼謩,左尹申晦,副司直金善行,戶曹參判李昌壽,左副承旨金時粲,假注書李潭,事變假注書李寬,記注官洪良漢,記事官李世演諸臣,以次進伏訖,天輔曰,大朝有次對姑觀數日爲之之敎,而今日以特令爲之,甚盛擧也。大朝殿下所以期望邸下者,必欲爲堯爲舜,而亦不出於勤學勤政二事矣。自昨冬以後,連因睿候不寧,久廢書筵賓對,疾病之來,聖人所不免,而其間,亦豈無一二次可爲之時?而邸下,一未爲之,大朝之憂歎誨責,烏可已乎?邸下衷情,雖或有未盡仰暴者,大朝下敎,設或有未盡俯燭者,霜雪雨露,無非至敎。從今以往,益加意於勤政勤學,造次顚沛,洞洞屬屬,以安大朝之心,千萬伏望。答曰,所陳出於斷斷憂愛之忱,豈不服膺乎?尙魯曰,首揆所達,卽臣之意也。不必疊床煩陳,而以邸下代理後學問政事言之,向來之久停,雖由於睿候之未寧,而邸下,如有孜孜勤勵之意,則於其間,亦豈無間間可行之隙乎?邸下今因首揆勤政勤學之戒,雖下服膺之令,自前累有此答,而未見踐言之效,此臣所以不能無慨於邸下者矣。且邸下所以仰對大朝之下問也。有則曰有,無則曰無,自是至當之道理,而邸下,輒慮其有違於下問之意,或不免對之不以實,黽勉以爲辭,而此有大不然者,若以目前之悶迫,乃有失實之對,則尤豈不未安乎?臣等竊伏見邸下,自數昨責躬下令之後,連以特令,開講筵行次對,在廷諸臣,孰不欽仰歡喜?而邸下,旣以此上告大朝,下示八方矣,益加奮勵,益加警惕,毋或間斷,千萬伏望。答曰,縷縷陳勉,出於斷斷血忱,此皆由於余之咎矣,敢不銘心服膺耶?天輔曰,再昨夜次對,在直玉堂之不參,專由於政院之不爲知委云。玉堂則已以徑出禁推,當該承旨,從重推考。令曰,依爲之。出擧條尙魯曰,日昨邸下責躬之下令,伊日不卽頒布,事體萬萬未安,當該承旨,從重推考,何如?令曰,依爲之。出擧條天輔曰,此乃京畿監司李宗白狀達也。以爲楊根郡北倉失火,千餘石穀物,見失於灰燼。令附近邑還穀留庫中參量移轉之意,纔已筵稟定奪,而燒火穀蕩減,燼餘穀,火氣深入,不可擧論於種子分給,待秋改色,而焦黑者,折半減捧,僅辨名色者,減三分之二事,令廟堂稟旨,分付事爲請矣。還穀失火,極爲驚駭,而燒火穀蕩減,燼餘穀分數減捧事,道臣所請,事勢固然,依狀請許施。而地方官之常時不能檢飭之失,不可置之,令該府拿問處之,何如?令曰,左相之意,亦然乎?尙魯曰,臣意與首揆同矣。令曰,依爲之。出擧條天輔曰,此乃全羅監司閔百祥狀達也。以爲昨年大臣入侍時,以還上封倉不遠,癘疫合歿之戶,令各道一倂蕩減事知委矣。卽當頒布列邑,而顧今癘疫方熾,此後合歿,未知其幾,姑待癘疫之止息,査實擧行事,令廟堂稟令,分付事爲請矣。昨冬定奪,只論昨年內合歿者,而他道,皆依此擧行,則別無更爲指揮之事,以此分付,何如?令曰,左相之意,何如?尙魯曰,首揆所陳好矣。昨冬以後合歿之類,雖使之區別蕩減,而虛實相蒙,實惠未究之患,最在於此,此則分付道臣,各別嚴飭,宜矣。令曰,依爲之。出擧條天輔曰,此乃慶尙左水使李潤成狀達也。以爲機張·蔚山封山失火,兩邑守令,所當論罪,而新頒事目中,地方官勿罷事定式矣,令廟堂,稟處爲請矣。守令之勿罷,旣有法意,兩邑守令,今姑勿罷,而常時不能檢察之失,亦不可全然無飭,從重推考,何如?令曰,左相之意,何如?尙魯曰,論罪輕重,係於失火之廣狹,而今此兩邑,延燒處不多,依首揆所達施行,似好矣。令曰,依爲之。出擧條天輔曰,此乃黃海監司南泰耆狀達也。以爲道內松禾·豐川兩邑,凋殘特甚,不成貌樣之中,赴燕使行時,松禾則出站於鳳山,豐川則出站於黃州,其弊甚多。令主站官,受兩邑乾價,以爲責應之地事,令廟堂稟令,分付爲請矣。兩西一體,而關西,亦多有此例,令主站邑,受其乾價,支過使行,則可除兩邑一分之弊,似當許施矣。令曰,左相之意,何如?尙魯曰,此則有關西之例,許之,似好矣。令曰,依爲之。出擧條諸臣遂以次退出。
上在昌德宮。常參·經筵,以代理停。
鄭玉達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著呈辭,今日以監察茶時之意,敢達。令曰,知道。
大王大妃殿·中宮殿,藥房口傳問安。答曰,知道。
藥房都提調兪拓基,提調李益炡,左副承旨金時粲啓曰,伏未審日間,聖體調攝若何?憊眩之候,寢膳之節,亦何如?蔘苓茶粟米飮五帖煎入,已盡於昨日,臣等今日,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣,蔘苓茶粟米飮,依前煎入。再明日入侍宜矣。
金時粲,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
金時粲達曰,右副承旨李應協,今日不爲仕進,牌招,何如?令曰,依。
鄭玉達曰,吏曹判書李成中,昨旣陳書承批,今日不出肅,事甚未安,卽爲牌招察任,何如?令曰,依。
又達曰,修撰趙·李仁源,副修撰鄭存謙,旣有只推之令,副校理洪梓,淸齋後不爲入直,竝卽牌招,推移入直,何如?令曰,依。
又達曰,校理徐命膺,副修撰洪準海,旣已帶軍職蒙宥,卽爲牌招入直,何如?令曰,依。
以校理徐命膺,修撰趙·李仁源,副修撰洪準海·鄭存謙牌不進罷職令旨,令于鄭玉曰,竝推考徽旨捧入。
鄭玉,以侍講院言達曰,本院新除授司書韓師直,旣已蒙宥,卽爲牌招察任,何如?令曰,依。
江華留守狀達文殊器械執頉,惶恐待罪事,令于鄭玉曰,勿待罪事,回諭。
金時粲,以訓鍊都監言啓曰,頃者爛傷軍,着意救療,待差草記事,命下矣。伊時建陽門入直砲手朴東獜左眉上,爲瓦片所傷,故卽使救療官,傅藥治療,今已差完之意,敢啓。傳曰,知道。
鄭玉,以忠勳府言達曰,奮武親功臣靈城君朴文秀,以勳臣卒逝矣。取考本府謄錄,則勳臣喪葬,本家如有力所不逮,則或別爲入啓,自官措給,或下諭本道監司,隨便顧助事,自本府,連爲援例擧行矣。今此靈城君朴文秀葬山,在於忠淸道木川地,本家形勢,多有不逮之事,而石灰造墓軍,自該曹,旣已考例題給,喪柩下去時,所經各官別護送擔持軍及朝夕祭物,亦爲題給。其他不逮之事,隨便顧助事,似當依例,分付,而係是恩典,不敢循例擧行,惶恐敢達。令曰,依爲之。
金時粲,以義禁府言達曰,忠淸監司狀達內,林川前郡守吳彦傅,濫報災結,作錢區處,漏置船隻,掩置不報,傳掌重簿,不着署押之罪,竝令該府,照法嚴勘事,達下矣。吳彦傅,今方待令於本府,卽爲拿囚之意,敢達。令曰,知道。
右副承旨李應協書曰,伏以臣於待罪騎省之日,忽奉大朝銀臺特除之命,章皇趨承,强策供職,勞瘁之餘,疾恙乘之,準擬陳籲丐免矣。卽伏聞大僚筵奏,迭請重推,臣於是,惶恐踧踖,靡所容措。伊日賓對有令,諸臣相顧懽幸,促於入對,而凌遽之際,不及照撿,致使在直玉堂,未能偕焉。知委雖非院例,不飭之失,無以自解,至若深夜賓席,十行睿令,辭旨藹然,憂遑之情,化爲蹈抃,固宜立地廣布,豈敢晷刻淹滯?而伊夜堂后,奉入于大朝筵中,五鼓始退,同僚袖出,過於愼重,要待諸僚齊,以致霎時差遲,臣於翌曉,促令卽頒矣。其出於爛紙者,猶未免先後顓錯,則爲懼爲訟,甚矣。臣本迷鈍,觸事憒憒,非不欲斤斤周愼,而隨處生疣,辜負惟允之眚,顧何敢以薄勘問備,淟涊於出納之地哉?且臣所患喉病,一倍越添,口舌腫爛,胸膈痞滯,重以風熱熾盛,頭疼身烘,勺水不能呑嚥,眞元漸致消鑠。雜試湯焫,有加無減,又添阿睹之疾,浮高刺痛,不能視物,諸般證形,俱屬危㞃,委貼床玆,㱡㱡叫苦,凜然有性命之憂,召牌之下,承膺無路,玆敢短章陳暴,兼申疾痛之呼。伏乞睿慈,俯加諒察,亟令鐫削臣職,以安私分,以便調息,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
吏曹參判趙雲逵書曰,伏以臣於月前,得蒙恩暇,往省母墳,感結幽明,糜粉難酬,由限已迫,義不敢久淹,而且伏聞園寢大內,回祿告災,驚懍之極,不容一刻偃息,催趲登途,倂日作行,纔到衿陽,而素患塊癖之證,乘虛暴發,衝亘肚腹,如刺如劙,宛轉叫死,殆難堪忍,而從以寒熱交作,嘔泄兼發,熱盛則如擁爐火,寒劇則若入淸陰,煩瞀昏蟄,不省四到,曳入村舍,多日調治,而證形殆類痎瘧,痛勢轉益苦重,實無一分起動之望,僵臥旅次,未效奔慰之誠,論其罪戾,合被重何?仍伏念臣滓穢之蹤,分甘屛廢,華貫膴仕,夢想不到,而偏蒙大朝翦拂之恩。授以佐銓之任,非不知抵死祈免之爲臣第一義諦,而初旣怵迫嚴命,亦且感激恩數,不得不黽勉承膺,抗羞顏而赴政席,居然歲將周矣。雖慈天曲庇,幸逭大戾,而絲毫無補,瑕釁疊出,每自循省,不覺駭汗浹背,臣之無狀,臣猶自知,則公議之不厭,從可知矣。噫,權衡人物,是何等責任也?雖使望實俱茂者當之,尙且逡巡,而不敢爲久據之計,況以臣愚鈍之識,畸危之情,十朔叨冒,行政最久,而不思所以自處之義,從他咲罵,一味磐礴,則此眞鄙夫賤行,臣雖奊詬,豈忍爲此哉?雖以聖朝體下之道言之,試而蔑效,斯可已矣,及其罪衅之未盡彰露,亟許鞶褫,俾無至重誤國事,而亦有以曲全微諒,則擧措得宜,豈不兩幸於公私哉?臣之一遞之義,固已參倚前衡,斷斷此心,可質鬼神,雖靡目下病狀,實無冒沒更進之勢。玆敢披瀝肝血,從縣道陳籲。伏乞离明,憐臣苦情,察臣至懇,亟令鐫遞臣職名。仍治臣稽留中途之罪,以安微分,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,調理上來察職。
副校理洪梓書曰,伏以皇穹篤祐,睿度遄復,迺於日昨,特除令旨,其責躬之誠,求助之意,蕩然溢於辭表,臣奉讀未半,感涕被面,繼又伏聞講筵復開矣,次對又行矣。聖志喜悅於上,群情歡欣於下,於戲,玆誠宗社臣民億萬年無疆之休慶,我邸下奮發振勵有爲之一大機會也。臣謹按,益之象曰,風雷益,君子以,見善則遷,有過則改。復之初九曰,不遠復,无祗悔元吉。春秋傳曰,殷湯罪已,其興也勃然。橫渠張子曰,顔子知不善,未嘗復行,不貳過也。顧今遷改之勇,眞得風雷速猛之象,則殷湯之罪已,邸下旣以之矣。伊後元吉之道,要觀地雷休復之義,則顔子之不貳,邸下其可不兢兢乎哉?抑臣之所耿耿於中者,有之矣。古人云,一點意氣,能得幾時了,蓋言進修之志難繼,退轉之念易生也。臣固知邸下今玆之爲,發於眞誠,形諸文字,見諸行事,直是代理後八載一初之政,則其視一點意氣,迥然不侔,而猶復云爾者,區區過計之虞,或慮有頻復之患,而憂治危明之意,自不容已也。臣願邸下,繼自今,勇猛以進之,牢固以守之,自一念之發,以至一言辭一動作,輒反以思之曰,得無有違於皇天祖宗眷顧付畀之心歟?得無少咈於大朝殿下慈愛期望之志歟?得無不副於百官萬姓顒戴祈望之情歟?凡所以協于是者,務存必就,背于是者,務在必祛,講學則延訪眞儒,遜志求益,行政則優禮大臣,虛己聽納,旁開言路,實心容受,裨補睿德,勉勉孜孜,一此不懈,則將見人慾消沮,天理流汗,无妄之疾,若雲斯撥,旣往之悔,如日皆仰。夫所謂原於性命之正者,常爲一身之主,而形氣之私,自不敢干焉。太平萬世之業,實基於此,而堯·舜精一之傳,亦不外是,豈不偉哉,豈不盛哉?惟邸下欽念哉?臣之自來情地,豈有冒進之理,而向來一出,實犯冥行之戒,始焉怵迫嚴命,終以感激恩數,雖不敢爲逃遁辭避之計,而〈自〉顧踧踖,有負初心,重以形骸外凋,神識內耗,萬無一分供職之望。又自近日以來,家累遘癘,出死入生,勞役餘祟,重發於奔避憂惱之際,眩嗽交劇,嘔泄竝作,昏昏,若不保朝夕,失今不治,實有難醫之慮。玆於天牌之下,隨詣禁扃之外,冒死陳懇。伏乞睿慈,俯垂矜察,亟令鐫改,以幸公私,千萬幸甚。臣無任屛營祈懇之至,謹昧死以聞。答曰,覽書具悉。言甚切至,可不體念,爾其調理察職。
上在昌德宮。常參·經筵,以代理停。
自昧爽至辰時,有霧氣。
金尙重達曰,明日常參,取稟。令曰,停。
鄭玉達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著牌不進,今日以監察茶時之意,敢達。令曰,知道。
金尙重達曰,吏曹判書李成中,連日違召,尙不出肅,其在事體,極爲未安,卽爲牌招察任,何如?令曰,依。
鄭玉達曰,憲府連日監察茶時,諫院許久闕達,事甚未安,兩司除在外,未肅拜人員,竝卽牌招,何如?令曰,依。
以司諫沈墢,持平南泰著等牌不進罷職令旨,令于鄭玉曰,竝推考徽旨捧入。
金尙重達曰,校理徐命膺,修撰趙·李仁源,副修撰洪準海·鄭存謙,旣有只推之令,竝卽牌招,以爲推移入直之地,何如?令曰,依。
以修撰趙·李仁源,副修撰鄭存謙等牌不進罷職令旨,令于鄭玉曰,竝推考徽旨捧入。
鄭玉達曰,臣與右承旨金尙重,伴直矣。尙重以副修撰洪準海辭書,陳書出去,今日伴直無人,左副承旨金時粲,所當請牌,而拘於廳規,不得請牌,何以爲之?敢稟。令曰,牌招。
鄭玉達曰,玉堂上下番俱空,事甚未安,副修撰洪準海,書批已下,卽爲牌招入直,何如?令曰,依。
鄭玉,以義禁府言達曰,咸鏡監司狀達據刑曹粘目內,茂山前府使李昌重,移本府處置事,達下矣。李昌重,今方待令於本府,卽爲拿囚之意,敢達。令曰,知道。
又以司僕寺官員,以一二提調意達曰,卽接寺屬蔚山監牧官元命龍牒報,則惡虎連入於牧場內,囕殺牧馬,至於六匹之多,牧官領率砲手,尋蹤圍捕,則鳥銃善放人閑良金宗澤,挺身當前,先放輒中,前後所捉之虎,合爲五首云。近來諸道各牧場虎患,極其頻數,今方申飭機捕之際,蔚山牧場惡虎之多數捕捉,誠爲多幸。其連頭骨皮五張,移送該曹,捉虎人金宗澤,不可無論賞激勸之道,令該曹,考例稟處,何如?令曰,依。
副修撰洪準海書曰,伏以臣於見職,有難冒之義,無可出之勢,而怵迫義分,他不暇顧,又不免黽勉承膺,其爲喪廉恥而玷名器則極矣。撫躬循省,已多慙恧,而況身居直次,自犯矇然不察之辜,書阻喉司,徒歸任情徑行之科,惶隕踧踖,益不知所以自措也。蓋伊日賓對,出於特令,儒臣一人,固當依例隨參,而漠然不聞,未卽隨諸臣後,及夫入侍大朝。伏承聖敎,始覺不參爲罪,合辭自引而出。至今追思,惶汗浹背,備數經幄,密邇伴直,而致使莫重賓對,不得備員。論以邦憲,宜置罔赦,而牢狴乍係,擅離之罪,無以少贖,職名自如,疏謬之失,尙在未勘,自顧私義,悚蹙彌深。且伏聞日昨,因大僚筵白,至有承宣重推之令。夫喉院之適緣悤遽,未及知委,容有可恕之端,而本館之昏未覺得,當參不參,必無倖逭之理,私心惶愧,固已萬萬,而在朝家綜核之政,得無爲輕重倒置之歸乎?至於翌日,在院承宣之不少諒恕,全沒實狀,勒歸之於無故强引者,誠莫曉其何故,而第方引罪不暇,又何必多辯爲哉?臣罪自著,當律未施,去就一節,尤無可論,玆隨庚牌,敢控危懇。伏乞邸下,下臣司敗,擬以重勘,以振頹綱,以安微分,千萬幸甚。臣無任兢蹙隕越之至,謹昧死以聞。答曰,覽書具悉。爾其勿辭,從速察職。
校理徐命膺書曰,伏以臣於數昨持被之日,因次對不參,投章自劾,徑出禁門,薄從吏議,旋蒙恩宥,繼又伏聞日昨,大僚陳達,至有承宣重推之令云,臣竊不勝瞿然慙悚之至。夫職在論思,密邇襮直,凡有引對,宜卽問知,隨諸臣後,以效一日之責,而顧乃憒憒疏謬,裒如充耳。致使莫重賓對,未免儒臣之不備,此臣之罪也。承宣何責焉?獨怪夫達辭之際,漫漶爲說,全沒其陳書之由,勒歸之無端之科,使區區自引之義,終不得上達者,抑未知其何意耳。然咎實在己,豈敢尤人?一則臣罪,二則臣罪。惟彼未及知委之承宣,旣施問備之罰,則顧此不卽進參之儒臣,宜被譴削之律,參以情法,較若畫一。臣雖職名在身,便是已遞之人,不可以徑出之例勘,晏然自安而已。況伏聞自前次對時,入直兩人,上番當進云。今玆之事,臣失尤重,雖荷睿度寬恕,不加之罪,臣若冒沒廉恥,抗顏行公,則是眞不識人間有羞恥事者也,淸朝經幄之列,安容如許鄙夫也哉?且臣萬里行役之餘,前後持被,殆浹旬月,羸瘁之質,重以勞頓,疾病之來,理所必有,乃自昨日,頭目眩昏,渾身寒粟,宛轉床褥,不省人事,素患痃癖,又從而乘虛衝亘,頃刻之間,若將垂盡。雖使臣未有情勢之可言,以此病狀,寧有自力供職之望哉?玆於荐召之下,略暴危苦之情。伏乞离明,俯垂諒察,快賜鐫免,俾得安意調息,仍令有司,重勘臣罪犯,以肅朝綱,以安私分,不勝大願。臣無任屛營祈懇之至,謹昧死以聞。答曰,覽書具悉。爾其勿辭,從速察職。
右承旨金尙重書曰,伏以臣,卽伏見副修撰洪準海書本,則以臣向來直捧禁推徽旨,深加慍意,至謂之全沒實狀,勒歸强引,臣看來,不勝愧悚之至。夫次對,玉堂之上番進參者,例也。設或有難安情勢,上番當爲引嫌,而上下番之聯名陳書,無他緊着自引之語,日晩後,始乃投書徑出,有若故爲者然。臣以伊日仕進之故,未詳其夜來委折,只就其外面,據例稟達,直捧徽旨矣。今其書譏斥備至,或謂之全沒,或謂之勒歸,其所爲言,旣至於此,則臣居出納之地,尤何敢晏然在直,可否於其書之當捧乎?以此以彼,俱無蹲仍之勢,而且臣病情,已成源委,屢日奔走供劇之餘,宿病復發,胸膈關塞,有氣衝格,若難保頃刻,多灌藥物,少得鎭安,委頓禁廬,實有汚穢之慮。玆敢陳章徑出,臣罪至此,尤合誅戮。伏乞睿慈,亟治臣擅離之罪,仍削臣所帶之任,以謝公議,俾得安意調治,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭察職。
上在昌德宮。常參·經筵,以代理停。
金時粲達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著未肅拜,今日以監察茶時之意,敢達。令曰,知道。
金尙重達曰,明日,動駕相値,常參頉稟。令曰,知道。
尹得載達曰,左承旨金陽澤,右承旨金尙重,今日不爲仕進,竝卽牌招,何如?令曰,依。
又達曰,吏曹判書李成中,連日違召,無意膺命,事甚未安。卽爲牌招察任,何如?令曰,依。
以副修撰洪準海牌不進罷職令旨,令于尹得載曰,推考徽旨捧入。
尹得載達曰,校理徐命膺,書批已下,修撰趙·李仁源,副修撰洪準海·鄭存謙,旣有只推之令,竝卽牌招,推移入直,何如?令曰,依。
以校理徐命膺,修撰趙·李仁源,副修撰洪準海·鄭存謙牌不進罷職令旨,令于金尙重曰,竝推考徽旨捧入。
尹得載啓曰,藥房三提調,依下敎來待矣。傳曰,入侍于熙仁門。
傳于尹得載曰,領·左相入來,八道句管堂上中,有入侍人,亦爲入來。
尹得載啓曰,領議政李天輔,左議政金尙魯,句管堂上洪象漢·韓翼謩·申晦,依下敎來待矣。傳曰,入侍于熙仁門。
金尙重,以侍講院言達曰,今十五日常參,禮貌官不可不進參,而弼善金時默,謂有身病,不爲行公,明日待開門,卽爲牌招,以爲進參之地,何如?令曰,依。傳于金尙重曰,明朝皇壇奉審展拜,皇曆有書寫者,侍衛只雲劍入直,摠府兵士·宣傳禮·兵房承旨·入直禁軍擧行。北營訓將安徐,明日儀注安徐,自宜春·集成門,以此擧行。守門將雲劍安徐,時刻以辰初初刻擧行。傳于鄭玉曰,曾前禁軍,待令於集成門外。今番則依挾輦例,入靑陽門,自宜春門至集成門外隨駕,只禮·兵房隨往,兵判亦爲隨往。
傳于鄭玉曰,前校理徐命膺,付軍職,明日動駕,使之隨駕。
傳于鄭玉曰,儒臣違牌,則直捧禁推徽旨。
兵曹口傳政事,副司果徐命膺。
鄭玉,以吏曹言啓曰,本曹佐郞徐有良,受由過限未上來,依例改差,何如?傳曰,允。
有政。判書李成中未肅拜,參判趙雲逵,受由在外,參議朴相德進,右副承旨李應協進。啓曰,判書李成中未肅拜,參判趙雲逵,受由在外,小臣獨政未安,何以爲之?敢稟。傳曰,只出緊任。以李宜馣爲正言,李鼎輔爲工曹判書,趙載洪爲判決事,南綺老爲禮曹佐郞,南泰會爲楊州牧使,徐命臣爲春川縣監,成碩禧爲延日縣監,李宜喆爲高山察訪,金漢房爲司䆃僉正。
兵批,判書洪象漢進,參判吳遂采未肅拜,參議徐命臣病,參知尹得徵入直進,同副承旨鄭玉進。啓曰,同知李好臣備擬不察之失,已陳於筵中,望單子爻周次,還入之意,敢啓。傳曰,知道。又啓曰,同知金振秋·金萬壽·韓世興·池啓漢·鄭行謹·張得良,僉知曺弘度·孫世建·李有贊·朴振鳳·李存苾,或在鄕或病重,有難供職,俱爲呈狀乞遞,竝今姑改差之意,敢啓。傳曰,知道。以徐宗伋爲知事,沈喆希爲五衛將,柳善養爲司禦,李衡中爲翊贊,崔世輔爲內禁將,金道文·鄭景曾爲武兼,崔道文爲忠翊將,李克齡爲忠壯將,朴尙忠·李東榮·蔡世佐·崔世完·魚震赫·權維衡爲同知,李時鴻·李演·李繼江·柳載垕·金尙建爲僉知,部將三單李苾·陳弼漢·田德雨,同知單金濈,僉知單權廷喆·權廷赫,城山鎭別將單宋大心,副護軍金礪商·金益彬·禹始鼎·金泓九·薛虎臣·尹時鼎·金時熵·尹翊世·韓日遠·洪益海單付,副司直李重庚,副司果李宜馣·崔台衡·兪彦鐸。
金時粲,以兵曹言啓曰,禁軍祿試射沒技人別單中,依例懸註以入之意,敢啓。傳曰,知道。
又以刑曹言達曰,崇德殿前參奉朴顯禎,行己絶悖,多行不法,作弊閭里,人皆傳說矣。今者捉置過去之柴商,勒稱逃奴之族屬,私自結縛,濫施亂杖,橫奪其所擔之柴,給債閭民,甲利脅捧,仍執典當,不給本主。凡此罪狀,竝著於民訴之中,此等蔑法豪橫之類,若不依法重繩,疲殘閭民,無以支保,朴顯禎所稱參奉,旣非正職,自本曹捉來嚴囚,照律重勘,何如?令曰,依。
禮曹參判李台重書曰,伏以臣,儱侗譾劣不解事,又乏踐歷,而猥膺敦匠之命,大朝筵稟之時,容入之數,不能的定仰請。前旣致有司濫費之疑,終又不免匱用敗事之慮,此已萬萬愧悚,而且以麤木之退送,自速重推之罰,觸處生受,莫非臣罪,惟願早賜勘處,無致重誤大役焉。新除本曹判書臣尹汲,卽臣査親也。相避之法,在下當遞,而臣在監董,久未自列,實深惶蹙,昨日上樑之後,今始來伏私次,陳章仰暴。伏乞亟令該司,考例遞改,而今此重建堂上之任,旣因本職例差,則應遞之人,不可苟然仍冒,以致瘝曠。惟邸下,深諒事役之緊急,卽速變通,千萬幸甚。臣無任屛營祈懇之至,謹昧死以聞。答曰,覽書具悉。書辭令該曹,考例稟處。
五月十四日午時,上御熙政堂。藥房入診,領·左相八道句管堂上同爲入侍時,都提調兪拓基,提調李益炡,副提調尹得載,領議政李天輔,左議政金尙魯,行兵曹判書洪象漢,司直韓翼謩,左尹申晦,假注書李潭,記事官權穎·李世演,醫官金履亨·方泰輿·皮世麟·鄭趾彦·李泰遠·金德崙,進伏訖,拓基曰,數三日內,日候甚熱,而朝晝之間,猶有寒氣,不審聖候,若何?上曰,一樣矣。拓基曰,粟米飮之不爲進御,已過數三日,湯劑二貼劑入,亦過八日矣。瓊玉膏則連爲進御耶?上曰,姑爲停止矣。拓基曰,大王大妃殿氣候,何如?上曰,一樣矣。拓基曰,大王大妃殿,有生脈散年例劑進之規矣。上曰,製進,可也。以下十二行刀削,丙申因傳敎洗草粟米飮停止,蔘苓茶五貼劑入,而今日已進御,藥院以此知悉。爲日次,加減八味元,依前方一劑劑入事。搨前下敎。天輔曰,義州府尹金尙喆,連以病呈所志,而邊上重任,不可數遞,且聞善治云,故不爲變通矣。實病旣如此,而瓜期已不遠,今姑許遞,何如?尙魯曰,金尙喆可用之狀,曾已仰達。若使此人,生病而歸,則實爲可惜矣。上曰,所達誠然,許遞,可也。出擧條上曰,其代,各別擇差,而以可合之人薦之,可也。尙魯曰,臣於年前萊伯有闕時,以沈墢爲對矣。此外又有朴道源·李吉輔,吉輔多有周變,道源則實合擢用矣。上曰,沈墢則眞箇學士矣。尙魯曰,道源親年似高矣。象漢曰,今年八十矣。上曰,其子亦可用,父子皆合可用矣。首薦人,非久當爲之,副則親年旣高,不可擧論,第三所薦,實可合矣。天輔曰,臣以至親之故,不敢發說,而爲人周通,若以周變等事言之,反勝於其兄矣。上曰,以外貌觀之,比其兄尤老矣。其兄自昨年以後,衰朽特甚,人之用心果難矣。天輔曰,朴道源·鄭存謙,館職連爲撕捱,自上各別申飭,使之行公,何如?上曰,本事陰晦,予實不知,試陳之。天輔曰,此乃館錄時事也。朴道源則其時,有以眼病爲言者,故因以爲嫌云矣。尙魯曰,論人形貌之病,實非篤厚之風,其人旣是可用之人,則豈可一任其撕捱耶?天輔曰,近以政府郞廳見之,決非草草之人矣。上曰,光城君時,有如此等說云,古今人心之不淑實同矣。天輔曰,此乃臣之外祖父也。翰林時,有如此等說,而館職,則自參下至堂上,而不爲撕捱矣。上曰,爲此說者,必是不祥之人矣。天輔曰,鄭存謙,則以不文不匡爲說云,而存謙文學,雖謂之第一,可也。不文云者,不近事理矣,不匡云者,指其臺職之不行公,而近日行公臺職者,其幾人乎?尙魯曰,皆不足爲嫌之事矣。上曰,不文不匡,決非渠自作之目,必有中間做出而傳之者矣。傳之者,以得傳所聞,爲德色,故有如此之風矣。天輔曰,此固中間辭說,而應入之人,見漏於館錄,故中間浮言,似如此矣。上曰,予每欲問此事而未果矣。館錄時,誰爲此言云耶?天輔曰,李顯重之言云,而顯重對臣言曰,元無此酬酢,臣旣忝居大臣之列,渠以參錄之人,豈可指有爲無乎?本事旣歸虛,若自上各別申飭,則渠輩豈不行公乎?上曰,然則皮不存之事矣。尙魯曰,取捨之際,可否之言,自古有之,而外人之以此相傳,誠亦怪矣。上曰,予欲緘問,而本事歸虛,則無可問處矣。此與趙榮順事,有異乎?尙魯曰,異矣。上曰,知人亦難矣。顯重豈如此乎?向者徐命膺,以爲殊常,予固疑其有曲折,當各別申飭矣。上曰,冢宰·右相,皆已陳書乎?天輔曰,冢宰則一番陳書,而右相則姑不爲矣。上曰,冢宰批答,何以爲之乎?尙魯曰,例下矣。得載曰,此是初書,故循例下之矣。天輔曰,何論初書再書乎?臣亦一書而出矣。上曰,承旨之言,可謂質實矣。然承旨之言旣如此,吏判必爲再書矣。天輔曰,臣等不敢以官職去就更有達,第區區衷情,尙有未暴者,敢此仰達矣。臣等以心術,見疑於君父,臣等雖無狀,豈忍爲欺君護黨之事乎?上曰,漢高於蕭何,有抑揚之語,而予則不如此矣。卿爲吏議補外時,金領府事謂予曰,得一人用之,亦難矣云,故予自其時,始知卿而卽爲陞資矣。頃者元景夏之所達,亦知卿矣,不如此,予豈重卜乎?此予苦心矣,君臣之間,豈欺其心乎?予之所知,與卿等相反故然矣。告眞殿頭辭,卿不知之乎?李彦衡之書,領相使予見之,金相度之書,予實不知矣。其所謂權貴當察等語,卽黨心矣。謂予不覽章奏,故爲此疏矣。李彦衡書,則使予見之,而金相度之書,則若無左相撕捱,予豈知之乎?使予知之者,卽卿等之苦心也。又生㤼而陳章矣。左相初則泛然看過,中則爲人所動,末又欲爲彌縫而爲之矣。眞殿口告時,予顧元良曰,我國無免庶之法,其所謂免庶者,卽禁錮之謂也。卿等若曰,國朝所無之事,殿下豈可爲之云爾,則豈不好耶?此與今番口奏異矣。予未嘗爲辭氣,而今則不免爲辭氣。是則可悶,非疑卿以護黨也。天輔曰,李彦衡之被罪也。臣以夜深,不敢長語矣。其劾金漢喆非矣。漢喆旣是任用之宰臣,而得此醜謗,朝廷事體,豈如此乎?誠如彦衡之言,則自有當律,不可置之黯眛之科矣。上曰,劾朴徵賓,亦黨心矣。得載曰,徵賓是逆鏡之血黨,豈可擬望乎?天輔曰,其論漢喆者,不可謂公論,而亦非可以黨心論之者矣。聖上之不問金相度,可以仰揣聖意矣。尙魯曰,聖意有在,則誠好矣,而以黨人罪之,豈非過乎?上曰,左相則予所慨然者,卽動於浮議也。領相則㤼矣。天輔曰,臣本信心冥行,見嫉於少輩,非殿下,則臣何以得有性命乎?臣雖無狀,豈爲此一二少輩所動,要其聲譽也哉?上曰,程子云傷於虎者,其動異於人,此何關係之有哉?所謂㤼者,卽美題目也。天輔曰,臣豈有所計較而然哉?上曰,若謂之怯則,可也。豈可謂之計較乎?尙魯曰,李彦衡之疏誠非矣,而若謂之黨則誠冤矣。金相度之黨心有無,臣亦何以的知乎?大官一句,不可不一番引咎,而初欲陳於小朝矣。其時適有申暻事,故不得與領相聯名。且箚書之各陳誠難,故果爲陳箚於大朝矣。金相度之疏,混淪沒把捉,實不知其心矣。黨心有無,旣未得明知,則何可以此,驅之於黨人之科乎?且旣受二字之號,雖有黨人,必欲使之調和,何可以未分明之事,直謂之黨人乎?上曰,受二字之後,反不治黨人,則又將如何耶?天輔曰,李彦衡之非黨心云者,臣非欲營護而然也。尙魯曰,將來則雖未知其如何,而若以此疏,謂之黨心,則實爲冤矣。若有眞箇黨人,則雖懸首藁街,固無可惜,而此則決不可以黨心疑之矣。上曰,若無黨心,則初豈有其疏乎?天輔曰,臣等初非營救此兩人,而蓋論兩人事,終至被譴矣。其時同罪之人,尙在罪籍,而臣獨行公,在私心,豈不萬萬愧恧乎?上曰,其時被罪者,某某耶?洪宗海,爲人荒雜,不分坐立,他承旨旣入來,而不爲出去,又何意耶?尙魯曰,其人在家時,亦如此云,不足深責矣。上曰,金和澤,必多作爲之事,故予每申申飭勵,而今乃與其姪,相議而爲此,豈不非乎?天輔曰,旣無明白見捉之事,今不可以與聞爲罪矣。且以姪之故而罪其叔,以子之故而罪其父,實有歉於聖德,而殿下,獨不念日後之弊乎?尙魯曰,洪景海,亦以此被罪矣。上曰,再次陳書尤非矣。尙魯曰,旣居論思之職,目下有事,陳其意見,則一次再次,何足計較乎?上曰,再次非矣。上命承旨書之曰,飭已行矣。三水府使兪彦國內擬,前正言鄭昌聖,前持平鄭恒齡,竝給牒敍用,前承旨洪宗海,旣知其人荒雜,二字敎欠渾厚,其所處分,亦爲過中,而洪啓禧·金和澤處分,意雖深也,過於分數,亦非垂裕後昆者,亟寢頃日之敎。出榻敎上曰,頃日之事,雖因悤遽,其虧事體,儒臣處義,是矣。今聞一向違牌而撕捱云,徒欠事體,校理徐命膺·洪準海,竝遞差。修撰鄭存謙,其所撕捱,雖涉過矣,果有其人,此三百年所無之事,亦觀世道處,而當之者撕捱,容或察也,而與趙榮順事有異,不能指的,難以緘問,徒聞而已。今聞大臣所奏,所謂其人果有,而無是事云,此可謂皮不存也。若此之後,存謙豈敢强爲撕捱乎?至於李仁源,其所違牌,無所據無所捉,而一向違牌,尙不膺令,古今天下,豈有此等道理?事體寒心,從重推考。趙之開釋無餘,補外申飭之後,一向撕捱,無意行公,此何分義,此何事體?一體推考,竝牌招入直。出榻敎尙魯曰,吏曹參判趙雲逵,以省掃受暇,下鄕已久,而日前陳書告病,尙未還朝,雖未知病勢之如何,而此時銓官,不可不備員行公,從重推考,各別催促,使之上來,何如?上曰,依爲之。出擧條天輔曰,禮曹參判李台重,與新判書尹汲,有親査應避之嫌,方以此陳書,在下當遞,而重建廳事勢甚急。堂上遞易有弊,而判書之上來尙遠,其前足可畢役,使之姑爲察任,何如?上曰,左相之意,何如?尙魯曰,雖遞本職,都監之任,則以特敎仍察,亦有例矣。上曰,當爲守法典重其事,李台重佐貳之任許遞,重建廳堂上,仍察,可也。出擧條天輔曰,回還使臣入侍稟達官銀事,擧條下本司,而事甚難處矣。平安監司,捉置燕貨,使卽還償後推去,而此亦行不得之事。譯官輩下去關西買賣,則勢將落本,而先償官銀而推來物貨,則貧殘譯官輩,必不能自辦,莫如出給物貨,使之上京買賣,刻期還納矣。尙魯曰,燕行官銀之一切嚴防,已有年所,而昨冬,以特敎許貸者,爲軫一時兩使行之事勢狼狽也。朝家旣令割用,而使臣亦以割用數爻,狀聞或筵奏,則在國體,兩使行用下之數,特爲蕩減之餘數,則分付關西道臣,出給其執留物貨,使譯官,以本色趁卽還納,恐爲得宜。數三千兩之見失,雖似可惜,凡事當觀大體,不必較量於些少利害。且所謂二周年退限,名雖責報,從前寬限之後,輒歸於全數不納,與其退年而不得捧,毋寧減其當減之數,卽捧當捧之數矣。天輔曰,左相之言,實有意見,所謂公用,只憑渠輩之言,一開此路,則後弊難防,朝家何以詳知其實用之數乎?尙魯曰,此則首揆後弊之慮,誠是矣。而官銀更不開路,則自可無此弊矣。象漢曰,左相所達,以朝廷事體論之,誠爲至當,而首揆後弊之慮,亦果然矣。臣意則限以二周年,過限不納者,勿許赴燕,則在關西,無難捧之慮,在譯官,無狼狽之患,此恐兩便矣。上曰,用官錢之弊,曾已知矣,而頃者一月之內,二使稠疊,故不獲已許之,而聞兩使所奏,旣知用數,若此餘者,不若本色持來,而旣不爲此。今則與準本使之還償,不若使監營趁捧,使譯官不爲負債。且朝廷事面團圓,分付監營,給物貨於譯官,令譯官除實用,以本色卽爲準納,而若是下敎之後,其或留滯,此不遵令者,分付道臣,竝與實用而準捧,當該譯官,從重勘處,此後豈有一月二使稠疊之事乎?官銀取用一節,依前一切嚴禁,其雖有遺忘,而特敎備局,直爲草記請寢。出擧條得載曰,北道開市狀啓,有大臣登對時稟處之命,故持入矣。天輔曰,六鎭荐歉,若此合市一款,誠爲北路除弊之道,依前稟定移咨,何如?尙魯曰,咨文,依前令弘文提學撰出,似宜矣。上曰,依爲之。出擧條天輔曰,此乃江原監司韓光肇狀啓也。因江陵府使李顯重牒報,以爲倭船漂到,而只有倭人四名,故善待安接之意,自監營論題以送,形止爲先馳啓,倭人問答小紙,竝爲上送矣。此是關係邊政,下送倭譯問情,而因其船給糧回送,何如?翼謩曰,勝國時倭船,關東諸郡,無處不到,入我朝絶無,或言水路變遷而然矣。因其船回送,使倭人習知水路,有非嚴護海防之意。臣謂焚其船,而由旱路起送,則可以徵後,而亦合於嚴海防之道矣。天輔曰,宰臣之言,誠有意見,以旱路還送亦好矣。上曰,依爲之。出擧條象漢曰,今番老職僉知,亦一從啓下,次第循例備擬,實出於莫大之聖恩,而其中,不無猥雜之弊,故前兵判李喆輔陳達筵中,分付京兆及各道,釐正改啓下矣。猶不能一一釐正,或以士夫而混入於常人秩,或以常人而濫入於中人秩,如此之類,非止一二。臣曹無以區別,請令京兆及道臣,一一釐正區別,更爲啓下,而如是之後,復有混雜之弊,則內而部官,外而該邑守令,隨現勘處,何如?上曰,依爲之。出擧條上命承旨書之曰,三軍門勸武科,行之已久,今月望後當親臨,令兵曹擇日擧行。出榻敎上曰,違牌翰林,敍用。出榻敎諸臣遂以次退出。
上在昌德宮。常參·經筵,以代理停。
金尙重達曰,備邊司郞廳來言,今日,賓廳坐起日次,而擧動相値,頉稟。令曰,知道。
又達曰,今日賓廳坐起日次,旣已頉稟,所當持公事入對,而擧動相値,頉稟。令曰,知道。
李應協達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著未肅拜,今日以監察茶時之意,敢達。令曰,知道。
金尙重達曰,吏曹判書李成中,連日違召,尙不行公,其在事體,極爲未安,卽爲牌招察任,何如?令曰,依。
傳于鄭玉曰,金虎門·建陽門·弘化門入直哨官,待令于靑陽門。
以備忘記,傳于鄭玉曰,今日新舊軍職試射時,南行軍職陳弼祚·田德雨,柳葉箭十巡一分,差等居首之次,竝直赴殿試。
吏曹口傳政事,奉敎單李興宗。
鄭玉達曰,奉敎李興宗,旣已付職,卽爲牌招察任,何如?令日,依。
大駕入皇壇齋室後,王世子遣宮官問安。答曰,知道。
政院·玉堂·藥房,口傳問安。答曰,知道。
還宮後,政院·玉堂·藥房,口傳問安。答曰,知道。
鄭玉,以兵曹言啓曰,三軍門勸武科,今月望後擇日擧行事,命下矣。令日官推擇,則十八日爲吉云,以此日定行乎?敢稟。令曰,依爲之。
鄭玉,以義禁府言達曰,京畿監司狀達據刑曹粘目內,河南都正垙,移本府處置事,達下矣。垙今方待令於本府,卽爲拿囚之意,敢達。令曰,知道。
丙子五月十五日辰時,上詣皇壇。擧動入侍時,右承旨金尙重,左副承旨金時粲,假注書李潭·南碩老,記事官權穎·李世演隨駕。上奉審皇曆,指正月張邊甲辰二字曰,恐非自下書之者,且皇明止於甲辰,則特書甲辰於此者,豈非有意耶?御製釐正處,命徐命膺,秉筆書之,書訖,就皇曆末張,上親寫以記,敎李喆輔曰,編次于御製,可也。前奉敎李興宗,口傳付軍職事。駕前下敎大駕還入宜春門,諸臣退出。
五月十五日巳時,上御暎花堂,承旨·編次人入侍時,右承旨金尙重,編次人李喆輔,假注書李潭,記事官權穎·李世演,進伏訖。上命編次人,讀望拜禮時御製及皇曆末編,親寫以記御製訖。上曰,有可達處乎?喆輔曰,別無所達處矣。上曰,出去編次,可也。諸臣以次退出。
上在昌德宮。常參·經筵,以代理停。
自午時至申時,日暈。
金時粲達曰,明日常參,取稟。令曰,停。
鄭玉達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著牌不進,今日以監察茶時之意,敢達。令曰,知道。
金時粲達曰,右副承旨李應協,今日不爲仕進,卽爲牌招,何如?令曰,依。
鄭玉達曰,吏曹判書李成中,連日違召,尙不出肅,事甚未安,卽爲牌招察任,何如?令曰,依。
李應協達曰,憲府連日監察茶時,諫院許久闕達,俱涉未安,兩司除在外外,未肅拜人員,竝卽牌招,何如?令曰,依。
以司諫沈墢,持平南泰著等牌不進罷職令旨,令于鄭玉曰,竝推考徽旨捧入。
金時粲啓曰,卽者,備邊司郞廳來言,大臣·備局堂上,依定式來待矣。傳曰,引見。
鄭玉,以弘文館言達曰,本館上番闕直,事甚未安,副校理洪梓,由限已過,修撰趙恿,副修撰鄭存謙,旣已帶職蒙宥,竝卽牌招,以爲推移入直之地,何如?令曰,依。
傳于金時粲曰,儒臣持詩傳第十卷入侍。
傳于李應協曰,同副承旨入侍。
金時粲啓曰,前檢閱金和澤罷職不敍傳敎,旣已還寢,令該曹口傳付職,何如?傳曰,允。
吏曹口傳政事,檢閱單金和澤。
鄭玉達曰,新除授檢閱金和澤,時在江原道狼川地,斯速乘馹上來事,下諭,何如?令曰,依。
鄭玉,以戶曹言達曰,依令旨,領敦寧趙載浩,自去十二月,至今三月,合四朔相職時祿俸,令倉官更爲輸送于本家,則以爲,旣遞本職,雖蒙更輸送之令,不敢冒受,不勝惶悚云,祿俸又不領受,何以爲之?敢稟。令曰,倉官更爲輸送。
吏曹判書李成中書曰,伏以臣於銓任,實有區區自劃之義,日前辭本,悉陳肝膈,睿批靳兪,嚴召踵臨,而微諒旣堅,株守靡化,鎭日違逋,惟竢重誅。卽者,大朝特敎,責之以分義事體,十行絲綸,旣嚴且切。臣雖愚迷,亦具彝性,豈不知竭蹶趨承,以答明命,而第伏念人臣去就辭受之節,不敢冒沒放倒者,是亦所以嚴分義而存事體也。臣若怵迫倉黃,臨急喪守,則一世公議,其將謂何?人物宰衡之地,亦安容此等人哉?趨伏禁扃之外,申暴瀝血之懇。伏乞离明,亟賜鐫遞,仍勘臣積逋之罪,以肅朝綱,以安私分,千萬幸甚。答曰,覽書具悉。卿之所辭,殊涉過矣。卿其勿過辭,從速行公。
鄭玉啓曰,吏曹判書李成中,書批已下,更卽牌招開政,何如?傳曰,允。
傳于鄭玉曰,今已夜深,政事明日爲之。
鄭玉,以吏曹言達曰,思陵參奉崔益男呈狀內,親病甚重,勢難察任云,依例改差,何如?令曰,依。
李應協,以兵曹言達曰,忠壯衛將金濈,身係軍門,勢難兩處供職,呈狀乞遞,今姑改差,何如?令曰,依。
鄭玉,以賑恤廳言啓曰,五部飢民及方外流丐竝五千四百五十口,去三月十八日爲始,設賑之意,其時已爲草記,而伊後京外飢民,次次加付,合爲九千三十五口。依定式,乾糧分給之外,煮太或設粥,亦爲兼饋矣。今則麥秋已屆,故依癸丑·壬戌例,今五月十五日撤罷之意,敢啓。傳曰,知道。
又以賑恤廳言啓曰,五部都民發賣,依癸酉年例,旣已四次分給,而今則麥秋已屆,依例停止之意,敢啓。傳曰,知道。
又以義禁府言達曰,卽接月令醫員洪達三手本,則時囚罪人吳彦傅,素患痰癖之症,猝然發作,而又添傷寒,食飮全廢,呼吸喘急,不省人事,氣息奄奄,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
右議政申晩書曰,伏以如臣不肖,謬掌銓衡,權要不可久冒也。賢路不可久妨也。兼以賤疾沈淹,無望强策,一遞之願,如縛求解,而連章而未準所請,呈告而見阻喉司,曠日引伏,狼狽轉甚,不意枚卜新命,遽下於千萬夢想之外。臣於是,惶駴震恐,五內失守,莫省所以自措。噫嘻,此何事也?自古有國之理亂,專在置相之得失,其所關係,不比他任,則是豈人人所可擬議者乎?顧臣人器之萬不近似,朝家擇相之所當難愼,臣不敢較量比論,以益其僭猥之罪,而第念臣百無一長,最居人下,厚被聖朝特達之隆恩,節次推遷,濫躋崇顯,十年之間,迭長兩銓,祗緣姿性鹵莽,才識疏闇,未有一言一事之裨補,又無一才一能之進用。驢技已竭,鳩拙莫掩,隨處憒憒,終無以仰副委寄之萬一,每自循省,尤悔徒積,是宜亟賜斥退,以正其不職之罪,而迺反過加誤恩,不問當否,拔之衆望之外,廁之三事之列,使之儀刑百僚,協贊廟謨,此無異於匹騶之不能勝,而强委以千勻之重,其爲累則哲之明,駭四方之聽,當復如何哉?臣自承是命,寤寐悸慄,若負大何,公議之地,宜有駁正之擧,而經旬縮伏,訖未有聞,玆不得不略具文字,冒死仰籲,言雖拙澀,誠出肝膈。伏乞睿慈,俯察血懇,亟稟大朝,收還成命,改卜賢德,以幸國事,以安賤分,不勝至祝,臣無任屛營祈懇之至,謹昧死以聞。答曰,覽書具悉卿懇。今此大拜,允叶于時望,當今大朝,每朔一次講經,一次召見大臣備堂,職在輔相之任,不可過辭。又目今國事民事,雖多渴憫,而幸以鼎席俱備,心竊爲欣。卿須體大朝之深意,顧小子慇懃之心,安心勿辭,其卽造朝,共濟國事。仍令曰,史官往諭。
吏曹參議朴相德書曰,伏以臣,久叨匪據,瑕釁百出,連値僚堂有故,冒沒當政,可謂專且久矣。居常懍懼,無以自措,今又開政有命,召牌下降,而顧臣素患痰眩之症,近復挾感添劇,頭疼目暈,飮啖全廢,委身牀席,迷不省事,多試藥物,了無動靜,醫言如不及今良治,屛去外擾,則實有癃廢死生之慮。臣方閉戶深伏,氣息凜綴,實無復起爲人之望,玆敢疾聲仰籲於离明之下。伏乞邸下,亟令遞臣職名,俾得安意調息,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
丙子五月十六日辰時,上御熙政堂,大臣·備局堂上引見入侍時,領議政李天輔,左議政金尙魯,行兵曹判書洪象漢,行刑曹判書金聖應,行工曹判書李鼎輔,司直李喆輔,戶曹判書鄭翬良,戶曹參判李昌壽,左尹申晦,副司直李命坤·韓翼謩·金善行,副護軍李章吾,司直金致仁,左承旨金時粲,假注書南碩老,記事官權穎·李世演,以次進伏訖,李天輔曰,昨皇壇動駕之餘,氣候若何?上曰,一樣矣。水刺之節,亦何如?上曰,一樣矣。茶飮連爲進御乎?上曰,連飮矣。大王大妃殿氣候,何如?上曰,一樣矣。王世子睿候,何如?上曰,差勝矣。上曰,何事不可無公一字,而爲將者若不公,則賞罰不明,軍卒必怨矣。尙魯曰,大將不公,則緩急之際,士卒無效力之意矣。上曰,大臣頃以武不習射,文不勤讀仰達,而其言正中今日之弊矣。史官書之,則其爲時君,豈不愧乎?文武之廢工,誠是痼弊,而用人之際,文而盡其才,武而盡其藝,則亦豈無眞箇可用之人乎?上曰,各軍門得料者,有善射乎?象漢曰,以其得料之故,不勸而自勤,堂上善射者,尤多矣。天輔曰,文官之不讀書,尤難堪矣。至於科擧,則面試,似好矣。上曰,面試豈不難乎?頃以趙潤玉事見之,則初不如不爲面試,而還爲無聊矣。上曰,鄭存謙事,今始聞之,則傳說者無之,豈不怪乎?浮囂之弊,一至此耶?上曰,京畿御史詳敏矣。天輔曰,從容精詳而已。經守令履歷,亦不少矣。上曰,頃者元仁孫之去也。謂其雅詳善幹,果然矣。上曰,畿伯誠難人矣。防塞尤甚邑,盡數還上分給者,誠難事矣。在他人,則豈不欲請得乎?尙魯曰,此人於今番賑事,可見其血誠爲國,可合陞用矣。上曰,老愈堅剛矣。尙魯曰,鬢雖白,年則不老,而爲久勤矣。天輔曰,爲人簡精矣。天輔曰,京畿句管堂上有闕代,以戶曹判書鄭翬良差下,何如?上曰,依爲之。出擧條鼎輔曰,卽者,湖南伯放未放申本,達下本府,而入於稟秩中者爲五人。李復祥·趙東濟·呂攀,此是蒙放後始當計年禁錮之人,而至於尹光鼎·李萬育,所坐雖不深重,干係鞫招,而混入於稟秩中,全羅監司閔百祥推考,何如?上曰,道臣從重推考。尹光鼎外趙東濟·李復祥·李萬育·呂攀,竝放送,可也。出擧條上曰,李萬育所坐,何事耶?尙魯曰,當初下問時,李賢伋以爲,聞於李萬育,故自上,以萬育之不爲詳陳定配,而聞萬育與杭,爲讐已久,決無愛惜掩護之理,原事有異於干係鞫獄矣。聖應曰,禮山假守,取考律文,則當用一律矣。尙魯曰,罪人未承款之前,徑先論理狀聞,殊涉未安,道臣從重推考,使之取決後狀聞宜矣。上曰,罪人自服之前,姑不可用一律,而道臣之狀聞徑先,結語亦熹微,從重推考。出擧條天輔曰,此乃黃海兵使崔鎭海狀啓也。本道直路撥將,曾前以道內出身中試取差送,啓下定式,故兵營所管七邑撥將,亦依此分屬,而法久解弛,或以假將差出,今則假將差出之弊,各別論罪事,定式施行,十二窠撥將,一從出身多寡分排後,春秋巡操時,親自試取,只取居首,隨闕塡差,前定五十朔,改以二十四朔,排窠各邑,永作遞兒,從附近差送事,令廟堂,稟處爲請矣。撥將之以道內出身,試取差送者,蓋出於勸奬之意,而不遵定式,差送假將,極爲駭然,各別嚴飭,使之依定式施行,而五十朔太久。次第排定之際,武士輩實難等待,依狀請改以二十四朔,排窠差送,爲好矣。尙魯曰,監·水營一體定式,申飭施行,爲宜矣。上曰,依爲之。出擧條聖應曰,臣方待罪軍器提擧,故敢達。本寺,自是國之武庫,而近來物力,極甚凋弊,不成模樣,若不別樣變通,將至莫可收拾之境,以細瑣事言之,員役等朔料,累月不得下,實爲可憫矣。三南月課米,若得數年條,可以救急,故敢此仰達。下詢大臣而處之,何如?上曰,大臣之意,何如?天輔曰,軍器寺,卽國之武庫,而其形勢聞甚凋弊,如有變通之道,則似當顧念,而月課米,若永爲定式劃給,則亦涉重難,限一二年,姑爲許施,使之補用,何如?尙魯曰,本寺目下事勢之萬分渴憫,誠如提調所達。且聞月課米一年當劃之數,不多云,限年許給,似好矣。上曰,當年條許給,可也。出擧條天輔曰,此乃京畿監司李宗白所啓也。道內良額,比他道,名色甚多。如編結匠土木名色,卽他道所無者,而至於京驛保一千二百五十一名,本是驛卒自得者,而辛未爲始,自兵曹,使畿內各邑官得代定。已是莫大之弊,而長山鎭鎭軍二百七十三名,以本鎭十里內居生者,毋論某名色汰定,其代又將自本道移額事,定奪矣。私賤則當自本道,某條移額,而一百三十名良役,實無自本道移額之路,勢將移額於三南·海西·關東爲請矣。畿內良額名色之繁多,有甚於他道,良役一百三十名,又爲責出,則其勢不可無變通之道,而三南則恐難推移,一百三十名中三十名,自本道某條擔當,一百名則分定於海西·關東,似好矣。上曰,左相之意,何如?尙魯曰,軍額之移送他道,非不爲難,而第畿內則軍額之外,各樣雜名色之繁氄特甚,此則他道所無之事也。若以此許多移額,專責於本道,則其勢誠亦難矣。首揆所達,與臣意同矣。天輔曰,京畿監司,又以長山鎭軍二十餘名,加請移額,而百名之外,實無以區處。前後所請合五十餘名,則自本道,竝爲擔當充定外,無他道矣。上曰,依爲之。出擧條天輔曰,此乃黃海監司南泰耆狀啓也。以爲鳳山郡,本以弊邑,近益凋殘,邑民漸次離散者,由於邑基不利,不得奠居之致。今若移邑於金水院,則官民庶有俱蘇之望,使行及勅行時,直爲中火於鳳山郡,則劍水出站之弊,亦在蠲除之中,從其一邑民情,待秋移設事,請令廟堂,稟處矣。凡移邑徒爲擾民,而畢竟利害,則別無損益,何可遽然許施乎?上曰,此等之時,豈擧此等之事?況不利二字,卽不經之說也。昔年國初,於舊闕後,因風水而有請者,故不許,是今日仰體者。噫,爲今方伯守令,孜孜於民,豈不若動於風水乎?當該守令,事當拿處,而農事方殷,雖參酌,爲先從重推考,待緘辭照律,當該道臣,亦爲推考,此狀辭勿施。出擧條天輔曰,此乃統制使李景喆啓本也。松田衝火罪人金永三,旣已服罪納招,依法典境上梟示。金月才,以禁松監官,偸斫自枯松一株,生大松一株作板,情節旣自服,其子永三之衝火,亦由於其矣身作板一事,嚴刑定配,彌助頃僉使,依新頒事目,決棍飭勵事,竝令廟堂,稟處爲請矣。封山衝火,渠旣自服,則不可不用當律矣。上曰,左相之意,何如?尙魯曰,此則帥臣所請是矣。永三旣犯一律,情與罪俱無可恕,其在嚴法懲奸之道,斷之以法而已。月才則偸斫禁松,自有其律,邊將之決棍,亦有事目,竝當依狀聞施之矣。上曰,依爲之。邊將之治月才固當,而今若被棍,則適中其計,今番則勿爲決棍,從重推考,可也。出擧條象漢曰,外方各邑軍器形止,例自各道兵營,報來本曹矣。近見諸道兵使所報,則各邑月課鳥銃藥丸,多不受去云。莫重軍器之不卽受去,極爲寒心矣。帥臣之不爲申飭,不可無責,當該帥臣,竝推考。各邑之當受去,而過限不爲受去之守令,令各營門及賑廳,考出尤甚者,草記論罪,何如?上曰,依爲之。出擧條天輔曰,頃見朝紙,則因金吾堂上稟達,逆賊父已故者,勿書官職事,有定式。逆賊應坐人旣作故,則不入追律,乃是法典,今又追奪其父官職,則其兄與弟姪作故者,亦不可不論,而追施之律漸廣,恐非法意。臣意則其作故者,依前勿論,似好矣。上曰,左相之意,何如?尙魯曰,惡逆緣坐至嚴,而已故者之不爲擧論,法意有在,今何可創行法前之法乎?首揆所達,誠如臣意矣。上曰,頃者判尹所奏,意以爲非,而莫知故例而許之,卿之所奏,誠是誠是。其時擧條爻周,一依古例擧行。出擧條天輔曰,臣於向來筵中,以金光進罷養事,略陳愚見,而聞光進,擊鼓納供,該曹未及回啓,遭其所後母喪,雖不敢居喪,而哀毁欲死云。其誠孝足以感人,聖上之特命罷養者,蓋曲爲光進之地,而逆家外孫,旣不入緣坐,則何可以此,枳塞其人乎?臣意則卽寢成命,使之保全父子大倫,實有保於聖世風化矣。上曰,依爲之。金光進若不罷養,則前頭恐有礙矣。天輔曰,父子大倫,不至毁傷,於渠非惡事,而自上有惻怛之意,則豈以外祖之故,而廢其人乎?勿爲罷養,似宜矣。上曰,左相之意,何如?尙魯曰,此事關係人倫,故曾於筵席俯詢之下,臣以不宜罷養之意,有所仰對矣。光進之擊鼓,其情可矜,自朝家特從其願,不害爲成人之美,而如欲惜其人而用之,則亦在朝家處分矣。上曰,頃者下敎,意蓋在矣,而今聞所奏,金光進所爲,非徒是矣。推此而父子之倫定矣。聞涉嘉尙,成其美而勿罷,分付銓曹,待闋服特爲調用。出擧條翼謩曰,臣於端陽,差祭陵寢,奉審祭物,則案盤刮洗,未能致精,生梨瑣細,蔈古亦不掩器。臣謂典祀官及奉常寺監封郞廳,不可無飭,熟手亦不可不科治,敢達。上曰,當該典祀官監封官,令攸司處之,熟手亦令攸司科治宜矣。出擧條尙魯曰,諸宰多有勦說,筵體未安,推考,何如?上曰,依爲之。出擧條翼謩曰,設賑邑流丐,往往有來入京賑者,本邑賑政,可以推知矣。臣謂該道道臣,不可無飭,該邑守令,則使各其道臣,另加警責爲宜,敢達。上曰,流丐最多之道,則道臣推考,而自備局,更加申飭,可也。出擧條翬良曰,本曹歲入大縮,前頭經用,實爲罔涯,惠廳米三萬石,雖依定奪,以錢換用,其餘不足之數,又當爲數萬石,事甚渴悶,不可不及今變通,而大臣今方入侍,下詢而處之,何如?上曰,大臣之意,何如?天輔曰,戶判之意,未知欲何以變通,而先使陳達好矣。翬良曰,外方穀物中湖南儲置,爲五萬八千七百餘石,湖西儲置,爲三萬七千三百餘石,而安興軍餉米,又爲一萬一千餘石。就其中分排劃得,俾足二萬石之數,則可以僅僅支用,而此外關西稅收米,元數旣多,添餉雖重,本曹事勢如此,限一萬石取來,以爲繼用之地,恐不可已也。天輔曰,安興米,則係是軍餉,不可擅動,而湖南·湖西儲置米二萬石,先爲劃給,何如?尙魯曰,近來儲置米,亦不優,且未知湖西·南遺在多少,二萬石之取用,誠爲重難,而卽今戶曹事勢,亦不可不念。他名色中,旣無可以推移劃給者,則許之之外,無他道矣。翬良曰,關西稅收米,臣亦知其年年取用之重難,而卽今錢邊又太縮,前頭萬無繼用之路,而惠廳換米之錢,亦無以拮据,及今區劃,然後始可以作錢運米。此亦亟賜處分爲宜,故惶恐敢達。尙魯曰,戶曹事勢,雖曰渴悶,二萬石儲置米,一萬石稅收米,當此穀物枵然之時,何可一時竝許乎?臣意則以儲置米一萬石稅收米一萬石許之,以充戶判初請二萬石之數,似宜矣。上曰,關西稅收米一萬石,姑待後日,更爲稟達取用,而湖南·湖西儲置米二萬石,爲先令備局,分定劃給,可也。出擧條上命承旨書之曰,代理之後,于今暮年,一月一次備堂入侍之命,意在宗國,其亦深矣,而噫,卅載臨御,雖强壯之時,不能措一事行一政,況到今神氣益衰之時乎?然今日乃令後初行,不過簿書酬應而止,則上下非獨欠誠,不可使聞於中外。當此之時,若務新奇,而爲觀聽,欠誠實則小,而爲弊則大矣,若此何事可做。雖若先儒之陳談,金科玉條,粲然於大典,其後歲久,而不無損益。故又有續典,無大無小,一公遵此,豈曰古今異哉?以京言之,備局待漏院記,便作壁上之書畫,百度解弛,私意勝公。噫,其受二字之號,夙宵兢惕,此心靡懈,于今大小臣僚,其果能一心精白,煥然一新乎?目今之弊,莫甚於浮囂二字,此弊不祛,國何能用人,人何能措手?往時黨弊,亦由乎此。此習洗滌,予未能知也,予未能知也。以外言之,貪風日熾,要譽成習。近者雖有廉問之事,繡衣在境之時,其雖着念,繡衣復命之後,其心旋解,若此不已,日雖百繡衣,何益之有哉?噫,若是之故,吁嗟蔀屋之民,困窮日甚,而九重其遠,莫能伸訴,徒抱冤鬱。噫,元元國之赤子,將赤子而付之於人,而若受困於其人,非徒赤子之可矜,爲其父母者,其心安乎否乎?思之及此,食豈下咽?今日無他敎,都民休戚,係於京兆,曾已申飭,況此等之時乎?凡係侵民之事,其果一切嚴飭,而乾糧抄饑,亦無眞贗之相雜乎?政院招致京兆郞及部官,另加申飭,其雖不謹,深居九重,何以知之?此則備局隨聞嚴處,賑廳草記日次,乾糧旣請停止,以常年言之,其不早也,而今年則節晩。今若撤賑,嗟彼饑民,將塡溝壑。問于鄕軍,畿甸麥事,亦不登場云。分付賑廳,加給二等。噫,彼貢市人,手不農業,其所仰哺,專在貢下,而都下米之貴賤,亦由于此,亦飭惠廳,着意均下,貢市弊釐正之後,果能遵行否?雖或侵民,民何敢訴市廛外上之弊?今亦無乎?予未信也。分付該署,問于各廛,今年若有此弊,民尤何堪?先白內司四宮,或有此弊,卽報備局,當該句管中官,以制書有違私律施行。近有時雨,於民雖幸,日後若是其均適,雖人事,難以預度,何能預料於玄遠?申飭堤堰司,貯水若千金,抽栍遣備郞摘奸,飭其慢忽。麥雖登場,其若懶農,其成奚言?雖欲勤農,若無種糧,何以力農?申飭諸道,非徒飭列邑,道臣·守臣,爲大田畯,着意勸農。諸道句管堂上,今年兼勸農堂上,察其勤慢,其所奬飭,着念擧行。種糧之匱乏者,旣有闊狹之敎,其亦今年,豈守常規?盡心擧行事,一體分付,使今日臨便殿懃懇之敎,無歸紙上之文具。出榻敎楊州牧使南泰會,春川縣監徐命臣,明日內辭朝事。榻前下敎上命書傳旨曰,飭行已久,前判書鄭益河,給牒敍用。出榻敎諸臣以次退出。
五月十六日未時。上御熙政堂。儒臣入侍時,副修撰李仁源,右副承旨李應協,假注書李潭,記事官李興宗·李世演進伏訖。上曰,儒臣自首編讀之,可也。仁源,讀周頌淸廟·臣工什訖。上曰,承旨讀之。應協曰,臣失音矣。上曰,注書讀之。潭讀閔予小子什,止絲衣章,上曰,上番翰林讀之。興宗讀止魯頌泮水章,上曰,下番翰林讀之。世演讀閟宮章。上曰,儒臣復讀之。仁源讀商頌訖,上曰,陳文義,可也。仁源曰,臣本魯莽,不足備顧問,今承聖敎,不知所達矣。上曰,今旣挾冊登筵,所辭過矣。仁源曰,文王之所以爲文王,以其純一之德,與天無間也。惟殿下留心焉。上曰,然矣。仁源曰,思文后稷,克配彼天,使我烝民,得以粒食,莫非后稷之德也。必也耕種以時,不奪農時,生民可以奠安,而伏覩近日殿下,連下別諭以飭之,別無土木以役之,臣等莫不欽仰,而伏願益加聖念焉。上曰,周家八百之基業,實本於此,而豈獨周家爲然哉?孔子曰,節用而愛民,使民以時,以時使民,誠難矣。上曰,注書出去,持京畿暗行御史狀啓以來,儒臣牌去來催促,可也。上命承旨書之曰,此時冢宰,豈可曠職,而頃聞吏判,旣已陳書承答云,而今聞日事違牌云,此何分義,此何事體?今授此任,意蓋在矣,則以吏判恒日之心,若是撕捱,不顧分義乎?靈城議諡,旣命不待諡狀,而玉署無人,尙不擧行,節惠之典,不書其旌,何以表其忠?從重推考,卽爲牌招開政,待下批牌招,議諡卽爲擧行,曾前議諡者,其中亦有今年表忠者,而以政府不署經,猶尙稽滯,是亦欠典。檢詳有闕代,一體擧行,其令卽爲署經。出榻敎吏曹參議一體牌招事。榻前下敎上命承旨書之曰,修撰趙,前後下敎,開釋無餘,補外申飭之下,不悛舊執,已涉寒心,而近者特敎之後,亦無動意,世間豈有此等分義?徒事牌招,以隳紀綱,不若復處,使之莅民,龍仁縣令除授,其令今日內辭朝。出榻敎今日違牌玉堂,直捧禁推徽旨,此後若或更爲違牌,則直捧禁推徽旨事。榻前下敎
五月十六日申時。上御熙政堂。同副承旨入侍時,同副承旨鄭玉,假注書李潭,記事官權穎·李世演進伏訖。上曰,注書出去,持右相辭書下答以來。春坊上下番,使之入侍,可也。輔德尹學東,司書韓師直,以次進伏。上曰,近日連行兩筵乎?學東曰,十四十五則停,其前則連行之,今日亦行之矣。上曰,書筵講何章,召對講何章乎?學東曰,書筵則講孟子第四卷水哉章,召對則講綱目沛公紀矣。上命承旨讀右相書答訖,諸臣以次退出。
上在昌德宮。常參·經筵,以代理停。
下直,楊州牧使南泰會,春川縣監徐命臣。
鄭玉達曰,明日,親臨勸武相値,常參頉稟。令曰,知道。
又達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著牌不進,今日以監察茶時之意,敢達。令曰,知道。
李應協達曰,憲府連日監察茶時,諫院闕達,已至累日,事甚未安,兩司除在外外,未肅拜人員,竝卽牌招,何如?令曰,依。
以司諫院司諫沈墢,持平南泰著牌不進罷職令旨,令于鄭玉曰,竝推考徽旨捧入。
鄭玉達曰,判決事趙載洪,除拜後過三日,不爲出肅,依定式推考警責,仍卽牌招察任,何如?令曰,依。
李應協,以都摠府言啓曰,副摠管趙鎭泰,以能麽兒堂上,本廳坐起,晝仕出去之意,敢達。令曰,知道。
傳于鄭玉曰,時刻單子置之。正時,以卯正初刻爲之。
李應協啓曰,明日親臨勸武科時,何承旨留院乎?敢稟。傳曰,同副承旨留院。
鄭玉達曰,明日親臨勸武科時,承旨不可不備員,而都承旨尹得載,纔遭妻喪,不得入參,似當有變通之道,何以爲之?敢稟。令曰,改差。
又啓曰,因本院達辭,都承旨尹得載,纔遭妻喪,不得入來,改差事,依下矣。明日勸武科親臨時,承旨不可不備員,政官卽爲開政差出,以爲進參之地,何如?無批答啓下。
以備忘記,傳于鄭玉曰,都承旨有闕代,前承旨南泰齊除授。
鄭玉啓曰,在前春塘臺別試才時,有時·原任大臣入侍之規矣。明日親臨勸武科試才時,則何以爲之?敢稟。傳曰,明日入來。
又啓曰,在前春塘臺別試才時,有宗宰入侍之例矣。明日親臨勸武試才時,何以爲之?敢稟。傳曰,置之。
傳于鄭玉曰,春塘臺試射時,侍衛排設次,油遮日,自戶曹今日內入之。
傳于李應協曰,今日政新除授儒臣牌招,卽爲議諡。
有政。吏批,判書李成中進,參判趙雲逵,參議朴相德,陳書受由,同副承旨鄭玉進。啓曰,玉堂闕員,今當差出,而擬望之人乏少,外任竝擬,何如?傳曰,允。又啓曰,卽接議政府移文,則舍人朴道源,身病甚重,勢難察任云,今姑改差,何如?傳曰,允。以徐命膺爲應敎,朴道源爲校理,洪良漢爲副修撰,洪準海爲修撰,尹東昇爲兼弼善,徐命天爲兼文學,徐宗伋爲左參贊,李匡世爲判尹,黃景源爲禮曹參判,南泰慶爲刑曹參判,洪象漢爲知春秋,兪彦國爲兵曹參議,徐宗伋爲左賓客,南有容爲左副賓客,趙儼爲檢詳,洪趾海爲吏佐郞,李廷秀爲濟用副奉事,元景厚爲典牲奉事,李性源爲禁府都事,任邁爲光陵參奉,李道翼爲思陵參奉,鄭漢奎爲沃溝縣令,李儀圭爲懿陵參奉,朴鸞源爲繕工假監役,校書著作單韓光燮,軍器直長單朴彬,奉事單金世興,副奉事單金兌周,參奉單洪應壽,左參贊鄭亨復,右參贊徐宗伋。兵批,行判書洪象漢進,參判吳遂采病,參議未差,參知尹得徵入直進,同副承旨鄭玉進。啓曰,白翎僉使,今當差出,而繼是邊地,不可不極擇,未準朔禁軍長守令,竝擬,何如?傳曰,允。又啓曰,同知朴尙忠·李東榮·蔡世佐·崔世完·魚震赫·權維衡,僉知李時鴻·李演·李繼江·柳載垕·金尙建,俱以篤老之人,或在鄕或病重,有難供職,呈狀乞遞,竝今姑改差之意,敢啓。傳曰,知道。以鄭光忠,爲副摠管,李天來爲格浦別將,田光勳爲白翎僉使,禹始鼎爲忠壯衛將,金世達·崔齊嵩·金壽彭·崔齊崙·李廷振·金尙鎭,爲同知,張文相·趙尙君·金光煜·李重煥·李奎泰爲僉知,副司直鄭益河·李台重·洪準海·金尙喆·元仁孫單付,僉知單李鍵,同知單李極齡。
備邊司薦望吳遂采爲開城留守,李吉輔爲義州府尹。
鄭玉,以侍講院言達曰,本院上番輔德尹學東,連日入直矣。以親病陳書徑出,弼善金時默,文學洪良漢,竝卽牌招,以爲推移入直之地,何如?令曰,依。
京畿暗行御史狀啓,龍仁縣留庫穀,擅發分糶,惶恐待勘事,傳于鄭玉曰,勿待罪事,回諭。
鄭玉,以尊崇都監儀軌廳郞廳,以都提調意啓曰,都監儀軌,今已畢修,分作二冊,粧纘以入,而其餘七件,分送各處之意,敢啓。傳曰,知道。
又以戶曹言達日,本曹籍産京奴婢,一倂定送於各處使役事,自刑曹草記蒙準矣。蓋逆家籍沒京奴婢,與寺奴婢,一體收貢,而不爲使役於本曹,則不可援以小各司典僕例,仰役於他司,況沒入屬耳?旣收其身貢,又定於無前例不當之役,決非安頓保存之道,籍産奴婢使役一款,勿施,何如?令曰,依。
李應協,以兵曹言啓曰,今此春塘臺親臨勸武科時侍衛,依癸酉年例,以入直磨鍊以入之意,敢啓。傳曰,知道。
輔德尹學東書曰,伏以臣之老母宿病,重添於近日輪感,苦歇無常,長在牀褥,以臣情理,固不忍一刻離捨,而有不敢每事瀆撓,抑情淹直,已至多日矣。卽接家信,則母病添劇,達夜寒戰,中焦痞塞,藥餌不下,頭疼之症,肢節之痛,俱涉危惡,氣息凜綴,實有難支之慮,急報踵至,促臣歸護,自聞此報,按住不得,玆敢投進短章,徑出禁門。伏乞离明,俯察臣情私之萬萬煎迫,仍治臣擅離之罪,以便救護,以肅朝綱,千萬幸甚。答曰,覽書具悉。爾其勿辭,救護母病。
上在昌德宮。常參·經筵,以代理停。
金尙重達曰,明日常參,取稟。令曰,停。
鄭玉達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著牌不進,今日以監察茶時之意,敢達。令曰,知道。
金陽澤達曰,親臨勸武科時,承旨不可不備員,而新除授都承旨南泰齊,不爲出肅,所當牌招,而拘於廳規,不得請牌,何以爲之?敢稟。令曰,牌招。
李應協達曰,憲府連日監察茶時,諫院許久闕達,俱涉未安,兩司除在外外,未肅拜人員,竝卽牌招,何如?令日,依。
以司諫沈墢,持平南泰著牌不進罷職令旨,令于鄭玉曰,竝推考徽旨捧入。
傳于鄭玉曰,雨勢如此,時刻待下敎擧行。
以校理朴道源牌不進罷職令旨,令于金尙重曰,推考徽旨捧入。
鄭玉,以侍講院言達曰,本院上番輔德尹學東,連日入直矣。以親病陳書受由,弼善金時默,陳書入達,兼文學未差,上番闕直,事甚未安,兼文學徐命天,卽爲牌招入直,兼弼善尹東昇,時在忠淸道淸州地,書筵入番事緊,斯速乘馹上來事,下諭,何如?令曰,依。
鄭玉,以侍講院言達曰,本院上番闕直,事甚未安,輔德尹學東,弼善金時默,陳書受由,兼輔德文學未差,兼弼善尹東昇在外,兼文學徐命天牌不進,上番他無推移之員,不得已以下番,姑陞入直之意,敢達。令曰,知道。
以兼文學徐命天牌不進罷職令旨,令于鄭玉曰,推考徽旨捧入。
吏曹口傳政事,以南有容,爲兵曹參判,蔡濟恭爲參議。
親臨試射罷後,政院·玉堂·藥房,口傳問安。答曰,知道。
弼善金時默書曰,伏以臣,頃蒙恩暇,救護母病,情理粗安,感祝無已,臣之母病,積有源委,輒發彌苦,目今諸症,一倍添㞃飮食全廢,氣息凜然,雜試藥物,受效愈邈,臣方左右扶將,日夕焦灼,實無頃刻離舍之勢,召牌之下,趨承無路。玆不得不隨詣闕外,敢陳私懇。伏乞离明,俯賜諒察,亟賜遞改,以便公私,仍治臣違傲之罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
修撰洪準海書曰,伏以臣,罪著不職,法宜罔赦,而薄勘未幾,恩除旋降,臣且惶且感。靡所容措,念臣魯莽鈍劣,最居人下,幸蒙聖慈,翦拂而假借之,忝叨榮次,不啻累遭,總計周年,曾無虛月,然居職而一味尸素,登筵而輒露醜拙,居常愧懼,如負大何,而今又以臣代臣,有若非臣莫可者然,夫淸朝經幄,不宜苟充,文華才識,自非乏人,是何銓擬之獨偏,誤恩之復加,一至此哉?臣若托以宿趼,恬若固有,則臣之冒昧廉隅,姑勿言,其爲公議之所嗤點,又當如何也?且日前承宣對章,雖自謂未詳委折之致,獨緣臣書而費辭張皇,深引爲嫌,則此亦臣難安之一端,尤豈可厭然冒進也哉?抑臣有情地之萬萬悶迫者,臣之老母,宿病沈淹之中,添得風熱重症,滿面浮高,長時刺痛,食飮全却,氣息澌綴,首尾旬餘,症形危劇。臣方左右扶將,雜試藥餌,實無離捨供職之勢。召牌儼臨,而末由承膺,玆敢陳情於控辭之末。伏乞离明,俯垂諒察,鐫削臣職,以安私分,以便救護,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
丙子五月十八日卯時,上御春塘臺。勸武軍官試射入侍時,行都承旨南泰齊,左承旨金陽澤,右承旨金尙重,左副承旨金時粲,右副承旨李應協,假注書李潭·南碩老,記事官李興宗·權穎,以次進伏訖。領議政李天輔曰,雨意蒸濕,聖體若何?上曰,一樣矣。茶飮連爲進御乎?上曰,連飮矣。大王大妃殿氣候,何如?上曰,一樣矣。王世子睿候,何如?上曰,差勝矣。上曰,夜雨過尺,民以爲足乎?上曰,旣試武士,則武士之師,亦不可不試,兵判及兩局大將,以柳葉箭擧案,三廳兵房,亦當試才矣。上曰,堂上侍衛,亦輪次出射焉。又敎曰,承史以帿箭擧案,命承旨書之曰,軍器寺判官金龜壽,其對精詳,爲人可堪而問之,以哨官舊勤,曾爲阿山萬戶,親老不赴云。此等沈滯之人,如龜壽者其幾人?王者旣聞之後,豈可循例陞用乎?分付銓曹,善地守令,特爲調用。出榻敎新除授兵曹參知兪彦國許遞,兵曹參判有闕代,竝口傳差出事,榻前下敎兵曹參判南有容,參議蔡濟恭,先入侍後謝恩事,榻前下敎訓局勸武軍官李喆運,御廳勸武軍官徐有大,旣令兵〈曹〉調用,令該軍門,先差將官事,榻前下敎命承旨書傳旨曰,前兵使申命相,曾於戊戌年,爲摠都,今雖在矣,意謂已爲老昏矣。今日見之,猶不老衰。噫,近者武弁,其路太驟,朝摠郞暮營將,而命相,以昔年參上武弁,玉圈尙在耳邊,一則以法今者,一則欠於用人之道,而追惟往日,一倍興愴,欲爲下敎,乃問昔年如申命相者,只有命相與安允文云,竝特爲加資,以示予興感之意。出榻敎上曰,莫重親臨試射時,帿布,以年久件待令,軍器提調推考,可也。出擧條重建堂上洪益三曰,月臺北邊,旣減築二尺,神路階砌,亦當從以廣築,火災時延燒處及新築處,勢將改鋪莎草矣。事體比他役不輕,故玆以仰稟。上曰,事勢然矣。依所達擧行。出擧條益三曰,樽所床,以前排用之事命下,而戶曹前排,只有黑漆無紅色。大抵各陵寢,紅色多而黑色少,本陵前用者,亦紅色,不可不仰稟而定其色矣。上曰,依他陵例,以黑色前排用之宜矣。出擧條諸臣以次退出。
上在昌德宮。常參·經筵,以代理停。
南泰齊達曰,明日常參,取稟。令曰,停。
金時粲達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著牌不進,今日以監察茶時之意,敢達。令曰,知道。
藥房都提調兪拓基,提調李益炡,副提調南泰齊啓曰,昨日試藝春臺,薄暮還來,伏未審夜間,聖體調攝,若何?憊眩之候,寢膳之節,亦何如?大王大妃殿氣候,何如?臣等不任區區伏慮,敢來問安。答曰,知道。慈殿氣候,差勝後一樣。予則一樣矣。
大王大妃殿·中宮殿,藥房口傳問安。答曰,知道。
南泰齊達曰,右承旨金尙重,右副承旨李應協,同副承旨鄭玉,今日俱不仕進,竝卽牌招,何如?令曰,依。
以右承旨金尙重,右副承旨李應協,校理朴道源等牌不進罷職令旨,令于鄭玉曰,〈竝〉推考徽旨捧入。
金時粲達曰,憲府連日監察茶時,諫院許久闕達,事甚未安,兩司除在外外,未肅拜人員,竝卽牌招,何如?令曰,依。
以司諫沈墢,持平南泰著牌不進罷職令旨,令于金時粲曰,竝推考徽旨捧入。
南泰齊達曰,卽者,待敎權穎,因下番檢閱李世演陳書入達,謂有館規,亦陳書徑出,原書纔已退却矣。所當直捧禁推徽旨,而此與無端徑出有異,推考警責,仍卽牌招,奉敎李興宗,一體牌招,何如?令曰,依。
金時粲啓曰,今五月二十二日,月山大君祠宇,遣承旨致祭,禮曹單子啓下矣。何承旨進去乎?敢稟。傳曰,左副承旨進去。
南泰齊,以侍講院言達曰,本院下番,姑陞入直,事甚未安,兼文學徐命天,旣有只推之令,卽爲牌招入直,何如?令曰,依。
又以弘文館言達曰,校理朴道源,旣有只推之令,副修撰鄭存謙,旣已帶職蒙宥,竝卽牌招察任,何如?令曰,依。
又以弘文館言達曰,副校理洪梓,纔已掃墳下直,上番將未免闕直,應敎徐命膺,卽爲牌招入直,何如?令曰,依。
金時粲達曰,明日次對,兩司當爲進參,除在外外,未肅拜人員,竝待開門牌招,以爲入對之地,何如?令曰,依。
檢閱李世演書曰,伏以臣於昨日帳殿,以病先退之後,所患諸症,一倍添劇,滿身如束,頭疼如碎,虛汗雨下,寒熱交作,達宵叫苦,不能貼席,兼以胸脅痞塞,暴泄無筭。氣息奄奄,呼吸喘促,實有頃刻難支之勢,以此病狀,匪但末由自力於筵席出入,而當此時氣不順,淸禁齋處之日,一時蹲據,實有所萬萬惶縮者,玆敢倩人構書,敢此呼籲。伏乞睿慈,俯諒微忱,亟賜鐫遞,以肅朝綱,以安私分,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
贊善閔遇洙書曰,伏以臣於前日,猥被別諭,敢從縣道,畢暴微懇,及奉睿批,不許所辭,眷待之意,有加無替,非臣賤分所敢承當,而若其疾病沈頓,萬萬難强之狀,未蒙鑑燭,猶令臣上來。臣之病狀,寫在紙上,故有似尋常引疾之語,而苟或目覩其形證,則咳喘暴發之時,輒至於悶然欲絶,憊昏方劇之際,有時乎澌然若盡,人皆危之,以爲朝夕難保,以是而欲出入闕庭,陞降殿陛,其路誠無由矣。此豈可進而不進者,而前後批旨,例以勿辭上來爲諭,臣每奉德音,惶隕迫蹙,不知置身之所。此際臣之兄子淳昌郡守臣百奮,適入大朝筵對。大朝殿下,以臣之久不應補養之命,特令語臣以自上必欲招致之意,百奮懼於僭猥,不能悉陳臣病,而其無以承召入京,則略已仰達矣。夫以輔養官職責之重,而以臣充擬,已是朝政之失。而臣旣在其職,則雖其床簀呻囈之中,每聞元孫岐嶷之容,英達之識,允爲國家億萬年無疆之休,則誠願一喔令質,以遂愛戴之悃,退塡溝壑,亦無所恨,而況今大朝,眷顧臣不置,絲綸之間,極其鄭重,不以其庸陋賤微,而棄之草野,必令赴召,以置輔養之任。臣是何人,敢當此異數乎?獨無奈臣之疾病已痼,死期將迫,不能仰承德音,少效微忱耳。臣竊伏念,元孫天資夙成,政當聰明漸開,知思漸長之時,固宜先擇輔養之官,使之朝夕左右,導之以正,而臣以病廢之人,尙未行進見之禮,虛帶是任,至此之久,此甚無謂,而今又僚員加設,無獨賢之勞,顧何必縻此任於臣身,竝妨於公私乎?臣自承大朝非常之渥,卽欲申暴病狀,以請鐫免,而適於添病㱡㱡之中,連見喪戚,悲傷困頓,無以締構文字。今始瀝陳惶懼之懷,仰冀刋削之恩,至於憲長之掌一國綱紀,贊善之勸講胄筵,祭酒之表率多士,是皆爲任甚重,而以臣之故,久作冗散之窠,更歷年歲,訖無變通,求諸事理,豈不大段乖舛乎?臣於淹病之中,未敢頃刻自安,竝此附陳。伏乞睿慈,諒臣病之已至難醫,念職事之不宜久曠,亟許遞改,俾臣殘喘,得以安意就盡,千萬幸甚。臣無任屛營祈懇之至,謹昧死以聞。答曰,覽書具悉卿懇。向者敦批之後,辭章又至,此余誠淺未孚之致,心實愧忸。而噫,卿以世祿之臣,職在贊善,且兼元孫輔養之任。此下一行刀削元孫今已五歲,而無宿德之士朝夕左右之薰陶,心竊憂之。卿須念余心曲之諭,思我元孫輔導之重,其勿固辭,卽速上來,以輔我不逮,以輔我元孫。
上在昌德宮。常參·經筵,以代理停。
南泰齊達曰,明日常參,取稟。令曰,停。
鄭玉達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著牌不進,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣南泰齊啓曰,好雨支離,日氣陰濕,伏未審夜來,聖體調攝,若何?憊眩之候,寢膳之節,亦何如?前劑入蔘苓茶五貼,當盡於昨日。臣等今日,率諸御醫入診,詳察聖候,議定繼進當否爲宜。大王大妃氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣。蔘苓茶加劑五貼以入,待下敎入侍,宜矣。
南泰齊達曰,左承旨金陽澤,右承旨金尙重,今日俱不仕進,竝卽牌招,何如?令曰,依。
以右承旨金尙重牌不進罷職令旨,令于金陽澤曰,推考徽旨捧入。
以司諫沈墢,持平南泰著牌不進罷職〈令旨〉,令于鄭玉曰,竝推考徽旨捧入。
令于鄭玉曰,大臣·備局堂上引接。
鄭玉,以都摠府言達曰,副摠管李衡身,以文臣朔試射試官,訓鍊院晝仕出去之意,敢達。令曰,知道。
南泰齊,以弘文館言達曰,校理朴道源,旣有只推之令,副修撰洪良漢,旣已淸齋,竝卽牌招察任,何如?令曰,依。
李潭服制代,以趙賢逵爲假注書。
南泰齊啓曰,假注書趙賢逵,時無職名,令該曹依例付軍職,冠帶常仕,何如?傳曰,允。
備忘記,今日淸北·北關軍官試射時,淸北出身金三興,北關出身洪時龍,柳葉箭十巡居首加資,淸北閑良吳益蕃,北關閑良金德麟,十巡居首,傳于鄭玉曰,竝直赴殿試。
南泰齊,以宗親府言達曰,昨今年凶歉,實前古所罕有也。諸宗中貧窶特甚之類,只以廩料,僅僅資生矣。當此凶歲,契活無策,將有持瓢之慮,事甚矜惻。自前如此之時,或因宗臣之陳疏筵白,或因本府之草記啓稟,多有特施軫恤周急之前例,敢援已行之規,冒煩陳稟,其中尤甚貧殘宗臣,令該曹題給食物,以濟濱死之喘,何如?敢達。令曰,依爲之。
鄭玉,以兵曹言達曰,忠壯衛將李極齡,身病危重,萬無供仕之望云。宿衛輪番之任,不可暫曠,今姑改差,何如?令曰,依。
鄭玉,以義禁府意達曰,卽接月令醫員李元培手本,則保放罪人李益炫,病勢今已向差云,還囚之意,敢達。令曰,知道。
又以義禁府言達曰,卽接月令醫員崔光台手本,則時囚罪人吳道興,重得傷寒,頭疼如碎,四肢如束,寒熱往來,粥飮全廢,晝夜苦痛,症勢十分危重,實有頃刻難保之慮云。自前罪人病勢如此,有保放救療之規,敢此仰稟。令曰,依爲之。
慶尙監司李益輔狀達據六月朔生竹筍進上,限內不得封進,惶恐待罪事,令于鄭玉曰,勿待罪事,回諭。
全羅監司閔百祥狀達據京畿廣州等官居朴以達等,珍島等官居朴自延金渰死事,井邑居良人鄭奉伊子一歲兒等燒死事,京畿監司李宗白狀達據楊州等官居崔奉石十二歲兒等囕死燒死事,令于鄭玉曰,渰死·囕死·燒死人等,令各其本道,恤典擧行。
同副承旨鄭玉書曰,伏以臣,以遐土駑材,分合置散,而猥荷大朝拂拭陶甄之恩,拔之於邊邑,辭陛之後,畀之以淸朝代言之任。臣誠含恩感激,惟思恪勤供職,以圖涓埃之報,而臣質旣庸懶,且尠踐歷,驟叨近密,觸事憒憒,臣固自知,奚待人言?迺者兩宰臣,過三日不爲出肅,請推請牌,自是定式,故適値賓筵入對之時,臣果依例仰請矣。筵臣謂其已出小報,又從而請推該房承旨,臣誠驚惶訝惑,莫知其由。罷對之後,追査委折,則他司書吏之書朝報者,素知過限請推,爲院中應行之規,不待院達。預作小報,仍致傳播,則諸臣之致訝,前席之請推,不是異事。臣於薄勘,固當受以爲罪,而其爲惶蹙不安,則甚矣。仍因蹲冒,有關廉愧,略構短章,仰暴微懇。伏乞睿慈,特賜臨照,亟許鐫遞,以存公議,以安私分,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,從速察職。
開城留守吳遂采書曰,伏以故都居留之任,任委寄之重,非臣迂拙所能堪膺,乃者匪意,猥有新命,臣於是,驚愧蹙慄,不省所措。念臣以書生,朴陋空疏,最出人下,世間百事,都不通曉,凡百事務,殆若夏蟲之於氷,分司之職,雖古稱閑務,以保釐之寄而總兵民之殷,任管理之重而責措置之宜,綰轂兩西之咽喉,送迎客使之支頓,不時責應之煩,隨機應酬之急,惟通明練達者爲之,且其商儈也。其俗以殖賄征利是競,鬪狠爭訟,不協威仁,德禮恥格,雖不可言,道齊政刑,必須得其人。聖門四科,道政事之才,惟二人耳,其難可知,聖朝尤難愼於任人,銓部甄注之外,又必有廟堂之薦剡,隨其任之輕重,而欲用無遺才,唯器是適。臣之樸迂不才,夫人皆知之,況臣自知之審乎?是以世亦不以一切機務事,擬議於臣,今忽名登尉薦,至辱大朝恩點之誤加。此臣私忱,憂愧兢惶,歷累日而不已者。使臣徒懷官榮而祿厚,不量而冒膺,則不但自乖臣循分守拙之初心,其僨誤重寄,仰累聖簡,其爲罪,不其大乎?此臣所憂也。矧方凋瘵之餘,其所撫綏懷集之策,十倍常日,殫竭才誠,奠安殿屎,仰副如傷之至仁,毋負共理之重責,尤豈疏昧不解事者,所宜責効其萬一也。伏乞邸下,察臣至懇,亟鐫新授職名,以盡任官唯其人之方,以安微分,公私不勝幸甚。臣無任屛營祈祝之至,謹昧死以聞。答曰,覽書具悉。卿其勿辭,其卽赴任。
兵曹參判南有容書曰,伏以臣於日昨,猥叨賓客兼銜,當此睿學時敏之日,左右輔翼之臣,尤宜愼簡,自顧譾劣,實非其人。方擬陳章控辭,冀得解免矣。昨日大朝,親試武士,而臣適忝侍衛之職,有先入後肅之命,怵畏義分,竭蹶承膺,而至於新授兼銜之不容因此僥冒則決矣。抑臣切有所兢惕於心者,夫經筵論思,宮賓講討,元孫輔養,其責任之重,遴簡之嚴,果如何哉?雖使望實俱隆者當之,猶將逡巡辭遜,況以臣之末學謏聞,而一時兼帶,盡此三任,臣心之愧恧不安,猶係一已之私,顧何足道,而所可懼者,聖朝名器,由臣而益輕耳。且臣素患風濕,聰聽不利,裒如之狀,有妨問對。夫以尹和靖之大儒,猶以耳病,固辭講官,臣雖不肖,敢忘斯義,臣之冒具長單,乞解經筵者,已浹數朔,而一例爲喉院阻却,正爾閔蹙,而今玆新除,又出謬恩,是豈臣所可堪承者乎?伏乞睿慈,俯諒臣至懇,亶出中心,非由例讓,將臣諸任,竝行鐫免,使朝無濫官之譏,臣無竊位之愧,千萬幸甚。臣無任屛營祈懇之至,謹昧死以聞。答曰,覽書具悉。賓客之任,元孫輔養之責,俱爲深重,不必如是,卿其勿過辭,從速察職。
前縣令申暻書曰,伏以臣,叨除本職,今已成五朔矣。書辭不獲,亦且踰兩月矣。劇地之曠瘝,名器之久褻,時日冞深,兢蹙冞切。噫,人臣所以藉手而事君者,智慮與筋力耳。而顧臣聞見闇劣,才識空乏,不可以猥服官政矣。疾病老篤,形質摧朽,不可以粗酬職業矣。凡此情實,畢暴臣前後辭本,今不疊陳,已所睿燭,而況此上士之秩,卽朝家命德之具,從前先輩長德,望實俱隆,人器相稱,而猶且居之逡巡,退托不能,則如臣下等賤品,南箕虛名,已往叨冒,固已千萬猥越,到今陞遷,尤豈毫髮近似,而非分抆拭之寵,大出物情之外,斯人之生久矣。不才冥升,豈全無其人,而歷觀前古,亦豈有如臣之甚者乎?故臣一自聞命,以至玆日,一味恧縮悸恐,不得晷刻自安。衰病濱死之中,又添此非病之病,此殆臣欺世盜名之積惡厚殃,見嫉神明,遭此迫隘而然也。臣竊自悼焉,臣旣不早滅死,致使則哲之明,不免緣臣而貽累,若又因仍䃲礴,不自申劾,一日二日,若固有之,則尤臣之所不敢出,而雖以朝廷事體言之,初旣拔擢匪人,有乖於簡授,終又不卽刋汰,一任其虛帶,則亦不幾於一誤再誤而無義之甚者乎?玆所以不避煩瀆之嫌,更申疾痛之呼。伏乞离明,監臣血控,非出矯飾,亟許卽日鐫改,使朝體雍而私分安焉。臣於辭免之外,素不敢妄有讒說,而第臣於淵源私義,夙宵所歉愧不安,欲一陳暴者,頃於初章,略有尾附,而適値命拿,自院退還。具後繼上承答之章,而時則情勢爲拘,遂以泯默,今當陳書,不容終已,故敢此附陳焉。臣之外祖先正臣文純公朴世采,道學德業,爲先朝大儒,而嘗與先正臣文正公宋時烈,爲平生道義之交,尊信慕悅,終始無替,故蓋嘗爲之辨論,以責其情厚之故人,而彼此扶抑之嚴,不專於調娛,逮至晩節,力主名義,請正干紀人罪犯。又斥黨護輩邪說,箚論筵爭,惟恐懲討之不章,憂患朋比,代撰詞命,誠極其循蹈箕極,寅協虞廷,而亦欲其擧直措枉,分別忠邪,惟謹乎孔·朱二訓,其於世道名論上,和不廢嚴,有如是者,而年時貿遷,軌躅寢遠,雖其及門之後生子孫,多不能盡知,或反失其本意。若臣師故參贊臣金榦,以文純嫡傳之人,其晩年袖箚中第四第五二條,縷縷百餘言,罔非師道之闡揚,而臣之不肖,曾不能紬繹祖師之旨,颺言于公朝,使其平日志事,少暴於當世,則臣之罪大矣。臣於玆事,常所耿結,而顧其言發無梯,所以徊徨至今,今則衰疾俱痼,死亡無日,失今不言,更無他時,故玆於引列之餘,略攄素蘊之忱,儻蒙邸下,暇其猥屑,而少賜照察,則臣雖死之日,猶生之年也。且臣平日於文純公,有苦心焉者,敢不一言於邸下之前哉?以禮記說觀之,雖父祖之間,恩與義或相重輕,臣於文純,以恩則外祖也,以義則亡師之師也。今以淵源之重,而義所當言,而豈可以親屬之恩,而嫌不得言之也?往在戊戌,文正公臣宋時烈,文正公臣宋浚吉享論之初發也。三道章甫之疏,竝擧文純而請之。不幸一種醜正之論,敢欲沮敗,則臣之亡師,上章陳辨,論其人簡賢之狀,明三賢同祀之宜。夫以文純繼往開來之學,明體適用之道,發揮經傳之業,敍正彝倫之功,與兩文正,生竝一世,有如趙宋之洛·閩,俱爲士林之宗師,生同道德,歿均祀享。夫誰曰不可,則臣師之疏,蓋出於衛道憂世之意,而亦文正公臣宋時烈,請享其師文元公臣金長生之故例也。然文正之言,終見施於丁酉文元躋配之辰,而臣師之言,不得行於今番兩文正陞享之日,則浮薄喜事之說售,而老成尙德之論格矣。死而有知,臣師所以嗟惋於此者,爲如何哉?臣以亡師舊日門徒,目見其表章淵源之擧,壅閼不遂,而不爲之一誦遺言。仰干邸下之鑑燭,則臣徒知區區親嫌,而全昧弟職之終缺矣,其何以塞後死之責,而見臣於地下?不知臣者,或謂臣出阿好,而世苟有意明心公者,亦必知臣傳述之意,斷斷無他,唯邸下諒之,臣無任屛營震越之至,謹昧死以聞。答曰,覽書具悉爾懇。向者敦批之後,辭章又至,愧余誠淺。噫,講筵未聽碩儒之出入,心甚悶之。至於先正道學之源,德行之粹,余固知矣。更覽所陳,可不留心焉。爾其勿過辭,念我心曲之諭,卽速上來,輔我不逮。
應敎徐命膺書曰,伏以臣於直中,脫着失宜,寒感猝發,虛汗雨下,渾身刺痛。素患痃癖之症,又從而乘時衝亘,神識眩瞀,食飮全却,宛轉床褥,實有頃刻垂盡之形,而禁直深嚴,將護無人,若無及時調治之道,必有轉輾添痼之慮。玆敢不憚瀆撓,據實仰籲,以冀睿慈之垂憐。伏乞亟賜鐫遞,俾得安意調息,以尋生路,千萬幸甚。臣無任祈懇屛營之至,謹昧死以聞。答曰,覽書具悉。爾其勿辭,調理察職。
副修撰洪良漢書曰,伏以臣,向忝宮官,居然三箇月矣。絲髮靡補,罪戾徒積,每一循省,惕然愧懼。不意玉署新命,遽下此際,臣尤驚惶悶蹙,罔知攸措。噫,臣之庸陋,自知甚審,夫豈毫分近似於是任,而向來一出,爲伸義分,終焉醜拙畢露,自速譴何?至今追思,有汗浹背,今玆誤恩,胡爲而復及於已試蔑効之蹤哉?區區自引之義,已悉於前後辭章,今不敢復事架疊,以增瀆擾之罪,則唯當感激趨承,圖補前愆,仰答恩私之萬一,而顧臣家內病憂,症涉天行之輪疾,日昨召牌之下,不敢進身,援例就齋。今經數宿,而臣母宿病,添傷於憂患煼慮之中,數日之來,諸症越加,雜試湯劑,收効愈邈,臣方左右將護,實無離捨供職之望。玆敢隨牌詣闕,冒控至懇。伏乞睿慈,俯賜矜諒,亟令鐫削臣職名,以便救護,仍治臣違傲之罪,以嚴邦憲,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
丙子五月二十日辰時,王世子坐時敏堂。大臣·備局堂上引接入對時,領議政李天輔,左議政金尙魯,刑曹判書金聖應,兵曹兵書洪象漢,工曹判書李鼎輔,知事李喆輔,戶曹判書鄭翬良,吏曹判書李成中,護軍具善行·李章吾,司直韓翼謩,左尹申晦·司直金致仁,應敎徐命膺,同副承旨鄭玉,假注書南碩老,事變假注書李寬,記事官金應淳·金養心,進伏訖,天輔曰,睿候頃聞有上氣之症,近則若何?令曰,一樣矣。寢睡之節,亦何如?令曰,差勝矣。大朝聖體,若何?令曰,一樣矣。大王大妃殿氣候,何如?令曰,一樣矣。中宮殿問安,何如?令曰,一樣矣。天輔曰,睿候靡寧,頻接醫官好矣,而調攝之道,亦不可不愼矣。命膺曰,詩云,靡不有初,鮮克有終。一年十二月,一月三十日,恒存兢之心,日接賢士大夫於臥內,以爲啓沃之地,而疾病之來,聖所不免,調攝中節,亦爲保嗇之道矣。令曰,當體念矣。右參贊徐宗伋,刑曹參判南泰慶,除拜後過三日,不爲出肅,推考,竝牌招事,下令。天輔曰,此乃咸鏡監司徐志修狀達也。以爲永興靑龍外築筒潰決處,所當趁今改築,而今此築筒處,特以本宮主脈平衍,年前爲江水侵囓,故撗截築筒,年年潰決,輒益深廣。今則尤無改築之勢,本宮後脈衝囓處,各別補築,則可無衝破之慮,而臣以監賬事,深入北關,還營無期,未及親審之前,姑難完定,何以爲之?爲辭矣。本宮靑龍,何等重大,而改築與補築間,道臣固當親審,果若緊急,則不可不及時始役,而今此狀辭結語,泛以何以爲之爲辭?其在事體,極爲未安,道臣從重推考,卽令親審,可以改築則改築,可以補築則補築,從便擧行之意,分付,何如?令曰,左相之意,何如?尙魯曰,臣見亦如此矣。令曰,依爲之。出擧條天輔曰,此乃咸鏡監司徐志修狀達也。備陳賬穀難繼之狀,以爲嶺穀未泊之前,北關十州,南關之洪·北·利·端·三·甲等邑軍餉留庫中,酌量推移,略略添補,待南運以塡其代,則其間貸用,不過旬日之間,而似無損於待變之需,大有益於救荒之政。乞令廟堂,稟處爲請矣。軍餉,事體重大,雖不可一時遷動,而目下民事,旣若是遑急。且旬日內充代,則道臣之狀請,事勢則然,而不待朝令,擅犯軍餉,亦涉率爾,推考,狀請則依施,何如?令曰,左相之意,何如?尙魯曰,臣意亦如首揆所達矣。令曰,依爲之。出擧條成中曰,右參贊徐宗伋·南泰慶,過三日不爲出肅,請推達辭,已出小報,而入對承旨,又以此仰請,旣不以達辭爲之,則先爲頒布於小報者,殊涉可異,當該承旨推考,何如?令曰,依爲之。出擧條天輔曰,此乃前全羅左水使李陽重兩度狀達也。其一,本營戰船·龜船,一時燒燼,典守監色及船將·船直等,不爲愼火之罪,不可不勘處事也。其一,城中軍器庫,又爲失火,許多器械,沒數見燼。典守各人等點火時,不能周察,致此燒燼,與放火者無異,不可不梟示懲勵,虞候金可精,常時不能檢飭之罪,令廟堂,稟處事也。統制使李景喆,又擧李陽重牒報兩度狀聞以爲,船直·船將·軍器監色,依繩重律,而水使李陽重,常時不勤申飭之罪,在所難免,其罪狀,令廟堂稟處爲請矣。該營兩隻戰艦及軍器燒燼之災,荐出於兩朔之內,事極驚駭,而守直軍不謹之罪,與放火有異,境上梟示則過矣。船直·船將·監色各人等,令道臣照律嚴處,而軍器則虞候主管,戰艦則水使主管,其常時不能檢飭之罪,不可置之。虞候金可精,前水使李陽重,令該府一體拿問定罪,何如?令曰,左相之意,何如?尙魯曰,臣亦無異見矣。令曰,依爲之。出擧條諸臣以次退出
上在昌德宮。常參·經筵,以代理停。
金尙重達曰,明日常參,取稟。令曰,停。
鄭玉達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著式暇,今日以監察茶時之意,敢達。令曰,知道。
鄭玉,以都摠府言啓曰,今月入直內三廳武兼禁軍及軍兵,當爲中日習射,而雨勢如此,不得爲之之意,敢啓。傳曰,知道。
鄭玉,以都摠府言達曰,副摠管趙鎭泰,以禁軍別將,禁軍等馬點事,訓鍊院晝仕出去之意,敢達。令曰,知道。
金尙重,以弘文館言達曰,校理朴道源,旣有只推之令,修撰洪準海,由限已過,竝卽牌招察任,何如?令曰,依。
以校理朴道源牌不進罷職令旨,令于金尙重曰,推考徽旨捧入。
傳于金尙重曰,御製編次人畿伯入來後,待下敎入侍,而與戶房承旨,來待于靑陽門。傳曰,入侍。
傳于金尙重曰,御製編次人,如在闕中編次,承文院以入之,如或出去,使之入來,編次以入。
傳于鄭玉曰,中官遲滯,故自內已下敎,歸厚署棺材一部,當擇送于內需司,而日子已迫,直送于黃梓家,漆三升亦爲直送。勿出朝報
二十一日辰時,上御御苑,觀耘入侍時,編次人李喆輔,京畿監司李宗白,左承旨金陽澤,假注書趙賢逵,記注官全義采,記事官金養心,應敎徐命膺,修撰李仁源,諸臣以次進伏訖。上曰,廳注書誰也?陽澤對曰,趙賢逵。上曰,趙榮魯之子,其爲人極嘉愛也。上曰,今日特召卿等者,只爲勸農申飭事也。仍令內農圃民人二十三名,使之除草,取其稂莠。上,手以摩之曰,卿等能辨禾與稂莠否?諸臣皆曰,臣等不能辨矣。上曰,我國兩班,或有親執耒鋤者耶?喆輔曰,兩班爲名者,以此爲羞恥,身不服勞於農役矣。陽澤曰,古相臣金堉,手持唐板冊子,吚唔於田疇之間,戴笠荷鋤,以爲樂事矣。上曰,此乃古人事,而惜今之無也。上命賤臣賢逵曰,汝出去,儒臣上下番,持詩傳大雅周頌,使之入侍。來路觀豐閣上御製詩,謄出以來,賤臣傳命入伏曰,御製詩謄來矣。上曰,奉授編次人。上曰,此雨似支離,得無害於稼穡乎?宗白曰,此非驟雨,別無所害矣。上曰,近來守令,絶無爲民之事者,甚悶矣。宗白曰,守令之貪汚成風,虐民肥己之類,種種有之,誠可悶也。上曰,然矣。上命上番儒臣,讀詩傳豐年章,命下番儒臣,讀桓一章,命承旨,讀生民章。命假注書讀,臣賢逵奉讀生民章,命上番兼春秋,讀生民章,義采讀至數句。上曰,此則彖曰矣。上命下番兼春秋,讀生民章,又命上番儒臣,讀生民章,命下番儒臣,讀生民章訖,命膺曰,別無文義之可釋,而今日此擧,實盛德事也。上,下綸音曰,噫,王者之心,於民於農,奚時少弛,而至于今年,此心憧憧,曾以田畯二字,飭諸守令,而今年春耕時,欲召畿伯,臨御苑觀耕,以身飭勵,適因事故不果,故今日特臨御苑,因召畿伯而觀耘,召儒臣,講詩傳周頌桓與豐年章,一則勸農也。一則祝年也,咨方伯守令,體予勤懇之意,勸農之政,懋哉懋哉?周家八百年基業,乃自后稷稼穡始也。不憚其憊,坐田畔,若是飭諭,益爲加勉事,下諭于三都留守八道道臣。出榻敎傳曰,旣臨御苑觀耘,新川之民。卽楊民,今日入御苑之民,其令惠廳,特給農糧,以示予因此飭諸道之章。出榻敎玉堂上下番,持詩傳大雅周頌篇入侍事。榻前下敎命膺曰,務農之道,上則天時,下則人力,不過此兩端而已。然天時雖適於上,而人力不盡於下,則農事以之不修,試以此耘耰一事言之,則一日不力,稂莠已驕驕盈疇,有害於稼穡,古之聖王,用民之力,歲不過三日者,蓋以此也。今雨暘幸無大愆,政當鋤耘之節,而各邑若或有役民之事,則哀彼小民,旣服官役,何暇力田哉?臣意則另飭道臣守宰,凡一切役民之事,各別禁斷,俾得盡力於除草,恐有合於不奪農時之義也。上曰,所奏是矣。子亦曰,使民以時,雖命勸農,用民無節,何以勸農?令備局,另飭諸道。上曰,麥事雖迫,民間農糧,甚難矣。宗白曰,新穀未出之前,農糧誠艱乏矣。上曰,帝王之本,乃稼穡矣。命膺曰,古昔聖王,皆以稼穡爲根本,殿下亦不忘稼穡之艱難,則泰平可期也。是日,上賦暎花堂小識竝銘,諸臣退出。
上在昌德宮。常參·經筵,以代理停。
鄭玉達曰,明日,國忌齋戒,再明日,正日,連二日常參,頉稟。令曰,知道。
又達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著式暇,今日以監察茶時之意,敢達。令曰,知道。
金尙重達曰,右副承旨李應協,今日不爲仕進,卽爲牌招,何如?令曰,依。
鄭玉達曰,檢閱李世演,由限已過,卽爲牌招入直,何如?令曰,依。
金尙重,以弘文館言達曰,校理朴道源,修撰洪準海,旣有只推之令,竝卽牌招察任,何如?令曰,依。
以校理朴道源,修撰洪準海牌不進罷職令旨,令于鄭玉曰,推考徽旨捧入。
金尙重,以弘文館言達曰,副修撰鄭存謙,旣已帶職蒙宥,卽爲牌招察任,何如?令曰,依。
以吏曹參議朴相德,校理朴道源,修撰洪準海牌不進罷職令旨,令于鄭玉曰,竝推考徽旨捧入。
金尙重,以侍講院言達曰,本院弼善金時默,由限已過,卽爲牌招察任,何如?令曰,依。
傳于金尙重曰,明日當親傳香,以此分付,旣已代押,則只爲傳香,亦以此擧行,各墓香祝,同時承旨,依前直爲擧行,處所,以春塘臺爲之,香祝道路,由弘化門擧行事,分付。
傳于金尙重曰,陵傳香,以黑團領爲之,宮園傳香,以衮龍袍爲之事,分付。
鄭玉有稟達事,請對矣。
傳于鄭玉曰,金虎門仍留,遣兼春秋,領左相使之入來,同副承旨,仍爲詣閤。
金尙重達曰,假注書趙賢逵,身病猝重,有難强令察任,今姑改差,何如?令曰,依。
趙賢逵病代,以張達星爲假注書。
傳于金尙重曰,申瑞夏有闕代,口傳差出,給馬赴任。
金尙重,以吏曹言啓曰,坡州牧使,今方口傳差出,而本州以孔道弊邑,不可不擇差,未赴任守令,竝擬以入之意,敢啓。傳曰,知道。
吏曹口傳政事,以李彦熽,爲坡州牧使。
傳于金尙重曰,坡州牧使李彦熽,今日內謝恩後,仍爲給馬赴任。
金尙重,以吏曹言達曰,卽接議政府移文,則檢詳趙曮,身病甚重,不得供職云,依例改差,何如?令曰,依。
傳于金尙重曰,水原府使,今日政差出。
備邊司薦望,水原府使金善行·元景淳·尹東度。
傳于金尙重曰,開政,斯速早爲之。
有政。金尙重啓曰,卽者,吏曹郞廳來言,今日爲政事,命下矣。判書李成中病不來,參判趙雲逵,受由在外,參議朴相德病不來,不得開政云,判書參議,竝卽牌招開政,何如?傳曰,允。
判書李成中進,參判趙雲逵,受由在外,參議朴相德牌不進,右承旨金尙重進。
金尙重,以吏批言啓曰,本曹佐郞洪趾海呈狀內,身病甚重,勢難察任云,今姑改差,何如?傳曰,允。
又啓曰,新除授江原道都事李亨俊呈狀內,矣身素患痰眩,積月沈痼,近添重感,旬月之內,萬無差復赴任之望云,依例改差,何如?傳曰,允。
吏批啓曰,羅州牧使,今當差出,而本州,以湖南巨邑,物衆地大,素稱難治,不可不另擇,他道有聲績守令,竝擬,何如?傳曰,允。
以兪彦述爲輔德,李海重爲文學,鄭益河爲知敦寧,金相福爲大司成,元仁孫爲司僕正,權烜爲禮賓參奉,金漢喆爲禮曹參判,鄭志翼爲羅州牧使,鄭鐩爲三水府使,金相奭爲伊川府使,尹得輿爲林川郡守,吳璿爲杆城郡守,全義采爲谷城縣監,徐命膺爲檢詳,金善行爲水原府使,繕工假監役朴鸞源,掌苑奉事朴師錫相換。
兵批,行判書洪象漢,將官試射進,參判南有容病,參議蔡濟恭入直進,參知尹得徵病,同副承旨鄭玉進。同知單洪彦奭,副護軍尹學東,副司直尹得載·鄭弘淳·兪彦國。
金尙重,以司饔官員,以監膳提調意啓曰,今日葦魚所監捉官所封進上葦魚,擧皆體小,數甚零星,雖緣雨水之連注,不得設網捉魚之致,而其在事體,極爲駭然,當爲退送,而闕供未安,不得已捧入,而漁所郞廳,從重推考,該吏,自本院各別重治,臣亦難免不能檢察之失,惶恐待罪之意,敢啓。傳曰,知道。勿待罪。
鄭玉,以兵曹言啓曰,卽接東所衛將牒報,則內司僕東邊宮墻一間半,今日因雨頹落云,令紫門監,爲先把子圍排,急速修築,而弘化門入直砲手十名除出,限修築間,守直之意,敢啓。傳曰,知道。
鄭玉,以兵批言啓曰,今日將官朔試射時,闕內入直訓鍊都監把摠哨官等,依定奪,以他員代直,出射之意,敢啓。傳曰,知道。
鄭玉,以戶曹言達曰,依令旨,領敦寧趙載浩,自去十二月,至今三月,合四朔相職時祿俸,令倉官,更爲輸送于本家,則以爲,旣遞本職,雖承更輸送之令,不敢冒受,不勝惶悚云,祿俸又不領受,何以爲之?敢稟。令曰,令倉官,更爲輸送。
鄭玉,以義禁府言達曰,全羅前左水使李陽重,虞侯金可精,拿問正罪事,徽旨達下矣。李陽重,時在任所,而交代已爲下去,發遣府都事拿來,金可精,在於任所云,交代後,發遣府羅將拿來,何如?令曰,依。
鄭玉,以賑恤廳言啓曰,新川民人二十名等處,依傳敎,農糧分給之意,敢啓。傳曰,知道。
前兼吏曹判書申晩書曰,伏以臣,猥以無似,濫荷洪造,叨此千萬不近似之恩命,公私憂懼,罔知攸出,敢瀝肝血,冒死仰籲。及承睿批,褒予過隆,史官臨宣,恩禮優渥,不惟不準所請,至以勿辭造朝爲諭,臣是何人,乃敢當此?臣誠惶霣愧慄,直欲鑽地以入而不可得也。噫,聖朝官人,何莫非重,而至若輔弼之職,何等責任,何等關係?雖使望實俱隆,績庸茂著者處之,猶且逡巡而不敢當,迺反以如臣之空空蔑蔑,百不猶人者,加以重負,不少難愼,臣實反復思惟,莫曉何謂也?使之只榮其身也,則論道經邦之重,不宜虛授,使之將任其責,則扶顚捄時之用,決非其人。此等事理,不待臣多言,而离明必已俯察矣。況今聖心奮勵,百度咸擧。乃於日昨筵席,特頒綸音,飭自廊廟,憂及民生,十行辭旨,至爲懇惻,有足以孚感豚魚,而顧其承奉對揚之責,專在輔相。苟使臣,或可以發謀出慮,少有一半分裨益於國事者,則臣雖無狀,豈不思所以趨承報效之道乎?第臣菲才綿力,無足備數,歷試緊謾,無一可稱,其不堪需世之實,業已莫掩於國人之耳目。今若不量本分,從他嗤點,含恩畏義,冒膺匪據,則畢竟覆餗之災,負乘之懼,必將萬無一幸矣。臣固不足恤,於國家何利哉?臣念之及此,寤寐驚怵,寧被逋慢之誅,終不敢爲抗顔承當之計者也。洊犯瀆擾,極知其萬萬悚懍,而情窮勢蹙,不得不復此呼籲,言出肝膈,非敢一毫假飾。伏乞睿慈,特賜鑑燭,將臣新授職秩,亟令改正,以重政本,以安微分,不勝萬幸。臣無任屛營祈懇之至,謹昧死以聞。答曰,覽書具悉卿懇。初批已諭,復何多諭?以余不敏,濫承代理之命,今已八載,而其所倚恃者,唯輔相。卿雖辭章百度,余決無準許之理,而況今民憂國事,俱爲罔措,卿以輔相之任,亦豈忍恬然怡然乎?卿須體大朝倚毗之至意,顧小子日夕之苦望,勿復固辭,卽日造朝,用副余望。仍令曰,史官往諭。
二十二日戌時,上御熙政堂,承旨請對入侍時,領議政李天輔,左議政金尙魯,捕盜大將具善行·李章吾,同副承旨鄭玉,假注書趙賢逵,記事官全義采·金養心,諸臣以次進伏訖。鄭玉,讀湖西伯狀啓,仍曰,湖西伯軍官權琦,詳知其委折,故使之待令于閤外矣。上曰,出而率來。權琦進伏,上問其委折,尙魯曰,好雨似支離,仍爲成霖,日氣蒸熱,聖體若何?上曰,稍勝矣。尙魯曰,御苑觀耘之後,寢膳諸節,亦無減損乎。上曰,無減矣。尙魯曰,茶飮丸劑,連爲進御乎。上曰,連服矣。尙魯曰,瓊玉膏亦爲進御乎?上曰,姑止矣。尙魯曰,大王大妃氣候,何如?上曰,差勝後一樣矣。尙魯曰,深夜命召,必有事故,而俄見政院送示湖西伯書目,則略知其梗槪,而似不可以禁府處之矣。上曰,狀本見之,可也。仍敎曰,聞此後湖西伯之狀啓,不是異事,而結語以禁府處之云者,近於鄕音。又敎曰,罪人之供,甚涉虛謊,而處置爲難,何以則好?尙魯曰,臣意亦以爲謊雜矣。所謂鄭八龍,戊申前云云者,而今其供語中,年歲爲三十六,則決無是理。朴秀大延恩門付榜及釣鐵索云者,而似是得於風聞,托以爲說也。然渠等列名着署,詳言已往之凶事,則不可以泛然他賊治之,事當一番鞫問也。上曰,然矣。而第無實,則徒擾人心,且有其弊,然不可置之矣。尙魯曰,渠之刊錄者,或在甲山,或在孟山,此皆西北之遠地,必是搜捕間求生之計,虛實間當爲發捕,而此非禁郞所可爲也。令捕校譏捕好矣。上曰,然矣。仍敎曰,當使捕校譏捕,而有若捕風捉影。尙魯曰,誠如聖敎矣。李天輔問候訖。上曰,見此狀啓。天輔曰,以鄭八龍云云之說觀之,其虛謊可知。外面雖如此,搜補鞫問,事體之不可已也。上曰,卿等之言若此,當爲發捕,左右捕將,使之入侍。上曰,卿等能捕此賊乎?具善行曰,豈可以難捕,不爲竭力乎?上曰,擇送捕校,期於必捕,而若不捉於所在云云之處,則勿爲延及他境,從速捉來之意,分付送之,可也。李章吾曰,日子差遲,則當使捕校,先爲來報其由矣。天輔曰,江陵飄倭,以焚其船,從旱路護送之意,定奪矣。見江原監司狀本,則乙巳年,仍乘其船,從水路還送云。旣有前例,依乙巳年例,自本道別定差員,給糧資送,似好矣。尙魯曰,至於問情,則不可用乙巳之例,當於江陵未發前爲之。上曰,依爲之。出擧條天輔曰,全羅水使李陽重,虞侯金可精,龜船·戰船,一時燒燼,以拿問定罪,定奪於小朝,而戰船軍器,各有守直,一時燒燼,極其怪駭矣。上曰,若如李陽重,則諸道戰船,將無餘矣。天輔曰,御史封庫坡州矣。尙魯曰,未知坡州,亦是栍邑乎?上曰,非矣。尙魯曰,此時守令,甚難矣。天輔曰,申瑞夏曾有治績,故臣以爲可用之人矣。上曰,御史出火症矣。此非沿路,而封罷坡牧,誠怪矣。龍仁之於坡州,相距幾許?尙魯曰,不但稍左,亦非順路矣。上曰,然則何以倐在於彼,而忽來於此?可謂晩虎,何以則招來?甚悶矣。天輔曰,備局有司堂上有闕代,以左尹申晦差下,何如?上曰,依爲之。出擧條上曰,水原府使,亦當急送矣。天輔曰,金善行,年少聰明,可畀方面之任,而以其親老,不得遠出,可謂左遷,而人旣可用,故擬望矣。上曰,左右捕將入侍。上曰,公州囚假稱御史朴錫命,敢稱弼顯子,所供謊雜,令該府卽爲拿來,設鞫嚴問。上曰,水原府使金善行,三水府使鄭鐩,羅州牧使鄭志翼,伊川府使金相奭,林川郡守尹得輿,杆城郡守吳璿,谷城縣監全義采,三四日內,使之辭朝,其中在外者,申飭卽爲上來。出榻敎上曰,飭已行,不過無識所致,頃者徒配中官,竝放送事,分付該曹,下該府勘律中官,竝給牒敍用。出榻敎上曰,違牌翰林,竝敍用,口傳付軍職,令招察任。出榻敎上曰,明日親傳香時,同副承旨留院。出榻敎
上在昌德宮。常參·經筵,以代理停。
太祖大王忌辰齋戒。
李應協達曰,大司憲閔遇洙,執義李世泰,掌令金元行·鄭彦忠,持平尹在謙在外,持平南泰著未肅拜,今日以監察茶時之意,敢達。令曰,知道。
南泰齊啓曰,假注書張達星,時無職名,令該曹,依例付軍職,冠帶常仕,何如?傳曰,允。
南泰齊,以弘文館言達曰,本館上番于直,事甚未安,校理朴道源,修撰洪準海,旣有只推之令,副修撰洪良漢,由限已過,竝卽牌招,以爲推移入直之地,何如?令曰,依。
以校理朴道源,修撰洪準海,副修撰洪良漢牌不進罷職令旨,令于鄭玉曰,〈竝〉推考徽旨捧入。
吏曹口傳政事,奉敎單李興宗,待敎單權穎,檢閱單李世演。
南泰齊達曰,奉敎李興宗,待敎權潁,檢閱李世演,旣已付職,竝卽牌招,推移入直,何如?令曰,依。
鄭玉達曰,新除授奉敎李興宗,時在京畿富平地,待敎權潁,時在驪州地,檢閱李世演,時在楊州地,斯速乘馹上來事,下諭,何如?令曰,依。
以弼善金時默牌不進罷職令旨,令于金尙重曰,推考徽旨捧入。
親傳香罷後,政院·玉堂·藥房,口傳問安。答曰,知道。
皇壇奉審罷後,政院·玉堂·藥房,口傳問安。答曰,知道。
傳于鄭玉曰,依頃日例,奉審齋殿權安,禮·兵房承旨,待令于宜春門,轎子亦爲待令,禮·戶判入來于明禮門,禮·戶·工曹三堂上及郞廳,亦爲入來,忠義待令,禁軍置之。
傳于鄭玉曰,禮房承旨置之,戶房承旨入侍。
李應協達曰,戶·兵房承旨來待于宜春門事,命下矣。戶房承旨金陽澤,兵房承旨金時粲,纔已出去。所當牌招,而拘於廳規,何以爲之?敢稟。令曰,牌招。
李應協,以兵曹言啓曰,卽接南所衛將牒報,則金虎門南邊宮墻一間,今日雨水頹落云。令紫門監,爲先把子圍排,急速修築,而金虎門入直砲手十名除出,限修築間,守直之意,敢啓。答曰,知道。
金時粲,以兵曹言啓曰,今五月二十二日各廳堂下武臣等朔試射時,訓鍊都監哨官金龜瑞,御營廳把摠趙德濬·趙垕,宣傳官鄭箕祥,武臣兼宣傳官李邦五·鄭汝益,部將金泰淵等,俱未滿四中,竝依例汰去,而至於身病之類,試所旣知其實病,與呈辭受由人等,退試次姑爲懸頉以入之意,敢啓。答曰,知道。
以重建廳堂上等狀啓,丁字閣畢役之期,漸至差池,惶恐待罪事馳啓事,傳于金尙重曰,勿待罪事,回諭。
丙子五月二十三日辰時,上具翼善冠黑圓領袍,出宜春門,詣春塘臺。健元陵親傳香時,行都承旨南泰齊,左承旨金陽澤,右承旨金尙重,左副承旨金時粲,右副承旨李應協,假注書南碩老·張達星,記注官金尙麟,記事官金養心,以次侍立訖。上曰,儲慶宮·毓祥宮各差備雨具爲之事,分付。上曰,雨勢如此,非雨具,則祭物必沾濕矣。上曰,健元陵摘奸,禮房承旨送之。上親傳香罷後還宮,諸臣隨至宜春門,以次退出。
五月二十三日酉時,上具翼善冠衮龍袍,出宜春門,詣皇壇奉審入侍時,左承旨金陽澤,左副承旨金時粲,假注書南碩老·張達星,記事官金龜祥·金養心,以次進伏訖。上曰,兵·戶·工三曹堂上入侍,廳注書臣達星,承命出去傳命,兵曹判書洪象漢,戶曹判書鄭翬良,工曹判書李鼎輔,同爲入侍。上曰,工·戶曹郞廳,亦爲入侍。臣達星,承命召入。上曰,彼工郞誰耶?象漢曰,具善慶,善行之弟也。上曰,工郞率蓋匠以入,工郞具善慶,承命率蓋匠入侍。王世子,遣宮官問安。上曰,知道。上曰,忠義盡數召入。時粲曰,忠義一人,待令云矣。上曰,何爲而然耶?時粲曰,傳敎中,有奉室姑安二字,故各司不知移安之擧,而忠義,亦不得多數待令云矣。上曰,予以奉室權安爲敎,而誤傳若此,何事可做耶?上曰,侍衛忠義,幾人待令耶?問之。臣達星,承命出去,還告於承旨曰,只四人待令云矣。陽澤稟曰,侍衛差備忠義四人,待令云矣。上曰,忠義四人,皆令盥洗後召入,忠義四人盥洗後入來。上曰,左承旨往觀齋室,從便奉安。上命忠義,奉神榻移安于齋室。陽澤承命出去,還稟曰,臣往觀齋室,以品字形奉安,似便矣。上曰,好矣。禮曹參判金漢喆,追後入侍。上召戶判鄭翬良曰,奉室修補,不可緩矣。翬良曰,問于蓋匠,則近日長霖之餘改瓦,則瓦必多傷云矣。漢喆曰,待其開霽擧行,似便矣。上曰,明日開霽,則再明日爲之,可也。上還宮時,詣齋室移安處,奉審後還宮,至集成門路上後,命回轎更入齋室,奉審後還宮,上入宜春門,諸臣退出。
上在昌德宮。常參·經筵,以代理停。
太祖大王忌辰。
自昧爽至卯時,有霧氣。未時,日暈。
南泰齊達曰,明日常參,取稟。令曰,停。
李應協達曰,大司憲,閔遇洙,執義李世澤,掌令鄭彦忠·金元行,持平尹在謙在外,南泰著未肅拜,今日以監察茶時之意,敢達。令曰,知道。
又達曰,右議政申晩,上書到院,而以國忌正日,留院之意,敢達。令曰,入之。
南泰齊達曰,左承旨金陽澤,左副承旨金時粲,今日俱不仕進,竝卽牌招,何如?令曰,依。
李應協,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
南泰齊,以弘文館言達曰,本館上番闕直,事甚未安,校理朴道源,修撰洪準海,副修撰洪良漢,旣有只推之令,竝卽牌招,以爲推移入直之地,何如?令曰,依。
李應協,以弘文館言達曰,本館上番,無他推移之員,不得已以下番,姑陞入直之意,敢達。令曰,知道。
又達曰,卽者,兼文學徐命天,以其親病,陳書徑出,原書以國忌正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
傳于李應協曰,權安經宿,心在奉室,日氣快霽,此時宜修。今日擧行時刻,只以奉安正時入之。承旨,戶·兵房侍衛。
金陽澤啓曰,明日親臨文臣製述時,承旨一員,當爲留院,何承旨留院乎?敢稟,啓下休紙。
傳于金陽澤曰,同副承旨留院。
傳于李應協曰,禁軍置之。
傳于李應協曰,先奉審於齋殿,詣奉室小次後,修補擧行,芎蒲末,待令奉室。
傳于金時粲曰,侍衛只以入直擧行。
金時粲達曰,今日奉室還安時,戶·兵房承旨侍衛事,命下矣。戶房承旨金陽澤,纔已出去,所當卽爲牌招,而拘於廳規,不得請牌,何以爲之?敢稟。令曰,牌招。
皇壇奉審罷後,政院·玉堂·藥房,口傳問安。答曰,知道。
備忘記,傳于李應協曰,工判方帶判禁,特解本職,行司直李喆輔除授,卽令謝恩。
傳于李應協曰,工判謝恩催促。
李應協,以侍講院言達曰,本院上番兼文學徐命天,連日入直矣。以親病陳書徑出,弼善金時默,旣有只推之命,卽爲牌招入直,新除授輔德兪彦述,時在京畿坡州地,文學李海重,時在京畿廣州地,書筵入番事緊,竝斯速乘馹上來事,下諭,何如?令曰,依。
前兼吏曹判書申晩書曰,伏以臣,冒叨匪據,殆近兩旬矣。披瀝腔血,亦已再籲矣。竊庶幾體下之仁,夬賜準許,史官荐臨,傳宣睿批,恩禮之隆,責勉之重,萬萬匪臣賤分所敢承當。臣伏地震惶,益不知措躬之所。夫國之置相,乃所以相與圖治理也。顧其責任,至重且大,決非如臣庸碌所可議擬,則今此新命,豈謂臣眞可任而然也?不過以臣班資之猥崇,大僚謬擧,誤恩隨下,此實大有乖於量能授任之政,其爲䙝名器而駭聽聞,果何如也?噫,臣受國厚恩,冥升至此,在臣感激圖報之道,苟有涓埃之效,可以少補於聖治者,則雖糜身粉骨,固不辭者,何敢不顧民國之重,而自甘逋慢之誅哉?誠以自量已審,轉動無路,日夕憂迫,惟恐緣臣無狀,而貽累於聖簡,致僨於國事也。連章冒瀆,不避僭猥,實非臣可已而不已,竊自附於虞人非其招不往之義,而區區衷情,猶未蒙离明之照燭,責勵敦勉,去益隆至,前後血懇,都歸例讓,此莫非臣誠意淺薄,言辭拙陋,未能仰孚之致,此臣之罪也。臣勢窮理極,敢復冒萬死,悉暴危悃,而至於賤疾沈淹,無望奔走之狀,煩猥是懼,未可竝陳。伏乞睿慈,察臣言之匪出假飾,諒臣情之萬分崩迫,道達聖聽,亟許收還臣職秩,改卜人望,以幸公私,千萬至祝,臣無任云云。答曰,覽書具悉卿懇。前批已諭,復何多喩?卿以同寅之量,秉公之心。當今之時,豈忍連上辭章乎?再〈以下十二字刀削〉批中,以辭章百度,決無準許爲答,則余何食言〈以下十八字刀削〉安心勿復固辭,卽日造朝,共濟國事。仍令曰,史官往諭。
丙子五月二十四日午時,上具翼善冠衮龍袍,出宜春門,詣皇壇擧動時,左承旨金陽澤,左副承旨金時粲,假注書南碩老·張達星,記事官金龜祥·金養心隨駕。上入齋室奉審後,詣皇壇,上御幕次,承史進伏訖。上曰,三曹堂上及禮堂入侍,廳注書臣達星,承命出傳。戶曹判書鄭翬良,兵曹判書洪象漢,工曹判書李喆輔,禮曹參判金漢喆,同爲入侍。上曰,禮參年幾何耶?象漢曰,五十六矣。與臣同甲矣。上曰,雨意頗有,修改督之,可也。上曰,以堅瓦蓋之,可也。上曰,戶郞可謂大熟手矣。如此之事,得人誠幸矣。上曰,此人年少耶?若往儲慶宮,已得守令矣。上曰,瓦色黑生而然耶?翬良曰,瓦色靑者爲上,黑者爲次云耳。喆輔曰,小臣往者,欲稟而未果矣。彼殿後之木甚近,恐爲風雨所顚傷瓦之事耳。上曰,當有變通之道矣。上曰,昨夜復入齋室者,恐有夜間雨下,漏濕神榻矣。必以油屯,蓋於板上,則雖或雨漏,似無沾濕神榻之慮矣。上曰,此注書,張達星耶?時粲曰,張達星矣。上曰,昨日聞如風聲者,非風,卽水聲也。久聽則令人耳聾云矣。喆輔曰,古詩云,石泉淙淙如風聲,此之謂也。上命書傳敎曰,三皇竝享神榻,旣奉奉室,事體不輕,只令中官守直,日後不無䙝慢之弊。其欲防限,有一道,以部將同爲入直,省記稱以明禮門入直處所,旣下敎,令該曹作二間舍而令處。此後時或摘奸,若有不勤守直之弊,則其日入直中官部將,當嚴處,以此分付。出榻敎上曰,此基景甚奇絶,游觀之人必多。因此易致褻慢,而只令中官守之,則中官內屬內屬,之游觀,何以禁之耶?若置齋郞,則齋郞之親屬,亦必往來矣,置部將則必操心矣。且中官防外,部將防內,交相防之,必倍謹嚴矣。上曰,此基與太學基如何?漢喆曰,此基幽邃,別設一局,可謂天作此地,以待皇壇之設也。然局勢頗狹,太學則不得設矣。太學之基,亦可謂爲太學而設也。上曰,太學之基亦甚好。曾聞中原之人有,願生東國一見金剛山之語云。予見太學基,眞欲居生之地矣。上曰,此地善詩者,必欲作詩矣。晉室雖云以淸談敗,而詩果淸談,豈不好哉?但放浪易矣,放泿與謹勅異矣。象漢曰,近日禁酒之後,詩亦漸不如前云矣。上曰,何爲其然耶?象漢曰,詩本團食中酬唱,而今則雖有辦飮食相會之事,食罷則因爲掇去,不復如前有酒之時盃盤長留,故今無終日之會云矣。上曰,曾前好酒之人,不見肴則易忘酒,而見肴則必倍憶酒矣。上曰,部將額數幾何?問于摠管,摠管謝不知。上曰,摠管受投刺於部將,而不知耶?象漢曰,近來摠管,不得受投刺於摠管,而五衛將,受之矣。上曰,每事之懈弛如此,可恨。此後則摠管旣聽傳敎,部將之慢蹇者,直用殿最宜矣。上命中官,奉一函來。上親開其封,出皇朝所賜曆書一件,以示諸臣,乃崇禎十年丁丑曆也。第一張第一行右邊,有手書甲申字,又正月張十七日以下割之處。上指示曰,此先聖深意也。仍玉色愀然。漢喆曰,近來世道漸下,匪風下泉之思,將熄矣。今伏見聖上,眷眷於皇壇,可以有從此扶植世道望也。上曰,北關張達星,適會爲注書,再到皇壇,又玩先聖手澤寶藏,此不易得之事也,其幸大矣。上以黃紙裹封,親題其上曰,皇朝恩賜曆書二件,敬封其左傍合封處,又親題臣謹封三字矣。上曰,後之見此者,必感愴矣。上命書傳敎曰,禴祀蒸嘗,稱大祭,孝章·懿昭廟,只稱某享祭,已有差等,而宮園與廟墓,又有差等。稱享祭宜無異同,而仍舊名,稱以仲朔,不若廟稱,事體亦然。此後禮曹祭享稟單子,香室及獻官單子,一依廟稱,四時隨其時,不稱大字,而稱某享祭事,分付禮曹。出榻敎上又命書傳敎曰,旣令部將守門,今則事體與前有異,凡皇壇之行,俱以明禮門爲之,集成門內外,皆鎖事,分付。出榻敎上曰,明日春塘臺文臣製述時刻,以辰正三刻擧行。侍衛,雲寶劍及只入直擧行。出榻敎上曰,今日入侍時,試官望,令在院承旨,斯速擬入事。出榻敎翬良曰,聞重建廳,以阻雨物力減縮,不得已陳請云。何以爲之?上曰,重建廳所請錢與米,令惠廳·戶曹,各折半輸送。出榻敎奉室修改畢後。上命金陽澤,率忠義等,神榻還安,上四拜訖還宮。駕至集成門,召門部將進前。上曰,命汝守門,意蓋深矣。操心居職可也。上命戶郞李憲鎭,往見明禮宮曰,見其地形,有可作二間家處,卽來以稟。憲鎭還稟曰,有之矣。上曰,二間家造給事,待秋擧行,可也。戶判鄭翬良,面聽傳敎。上曰,兵郞宣傳官召來。上曰,汝往皇壇,前後近處木根,摘奸而來,可也。今日不卽摘奸,則日後部將輩,必有張三之罪,李四當之者矣。上入宜春門。諸臣退出。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
藥房都提調兪拓基,提調李益炡,副提調南泰齊啓曰,霖雨支離,蒸鬱特甚,伏未審日間,聖體調攝,若何?連日勞動之餘,備眩之候,寢膳之節,亦何如?前劑入蔘苓茶五貼,當盡於昨曰,臣等今日,率諸御醫入診,詳察聖候,議定繼進當否爲宜,大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。蔘苓茶加劑五貼劑入,後日次入侍。
金時粲達曰,備邊司郞廳來言,今日,賓廳坐起日次,而親臨製述相値,頉稟。令曰,知道。
南泰齊達曰,今日賓廳坐起,旣已頉稟,所當持公事入對,而親臨製述相値,頉稟。令曰,知道。
又達曰,明日常參,取稟。令曰,停。
金時粲達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著未肅拜,今日以監察茶時之意,敢達。令曰,知道。
親臨文臣製述罷後,政院·玉堂·藥房,口傳問安。答曰,知道。
鄭玉達曰,知敦寧鄭益河,大司成金尙福,除拜後過三日,不爲出肅,依定式推考警責,仍卽牌招察任,何如?令曰,依。
鄭玉達曰,諡號署經,政府西壁,不可不備員,右參贊徐宗伋,卽爲牌招察任,何如?令曰,依。
又達曰,右參贊徐宗伋,牌招不進,推考徽旨,今方捧入,而諡號署經,政府西壁,不可不備員,更卽牌招,何如?令曰,依。
以校理朴道源,修撰洪準海,弼善金時默牌不進罷職令旨,令于南泰齊曰,竝推考徽旨捧入。
傳于南泰齊曰,同副承旨留院。
傳于金尙重曰,御幕油芚,自戶曹,卽爲多數入之。
傳于金尙重曰,雨勢如此,文臣製述官所坐處,令兩倉,假家善爲造給。
傳于金尙重曰,製述官所在處,依月廊例,假家重重加草芚,善爲造給。
傳于金尙重曰,依便殿殿坐例,以兵曹都摠府入直堂郞·侍衛宣傳官,依例侍衛,武兼及五衛將侍衛,竝置之。
鄭玉,以禮曹言達曰,文臣製述時應製人員,例自本曹,捧甘各司,捧擧案修整書啓,而曾經侍從臣罷散人員,則使五部,訪問擧案矣。今此文臣製述人員擧案,累次催促,中部西部,今日晩後,來呈擧案,而以一二人,塞責書呈,事之駭然,莫此爲甚,當該部官,從重推考,下吏,令攸司科治,何如?令曰,依。
南泰齊,以侍講院言達曰,本院上番闕直,事甚未安,新除授輔德兪彦述,兼弼善尹東昇,文學李海重在外,弼善金時默牌不進,兼文學徐命天,陳書徑出,兼輔德未差,上番他無推移之道,不得已以下番說書金應淳,卽爲牌招,以爲姑陞入直之地,何如?令曰,依。
李應協,以兵曹言啓曰,別軍職權廷赫·廷喆,因本廳所報,循例付職矣。未過制限,故待闋服,更爲付職事,纔已筵稟矣。所授遞見職,今姑還收之意,敢啓。傳曰,知道。
李應協,以義禁府言啓曰,公州囚罪人,令該府拿來,設鞫嚴問事,命下矣。本府都事,不可不備員,全羅左水使李陽重拿來,都事金敬熙,令該曹口傳換差,以爲備員之地,何如?傳曰,允。
李應協,以義禁言達曰,忠淸道海美縣投畀罪人崔聖兪,慶尙道機張縣投畀罪人韓聖揆等放送事,令旨達下矣,放送之意,分付各該道道臣,何如?令曰,依。
吏曹口傳政事,禁府都事金敬熙,掌苑別提柳煒相換。
禮曹參判金漢喆書曰,伏以臣,猥蒙榮暇,歸省先墓,病淹楸下,世念都盡,忽聞禁中失火之報,不敢偃蹇處外,騖惶登途,擔曳寸進,日前來伏私次,而賤疾越添撼頓之餘,禮闕反面,罪在罔赦,乃於千萬意外,獲叨春曹佐貳之除。噫,傷弓之鳥,曲木且驚,畏暑之牛,見月猶喘,臣雖荷大小朝生死肉骨之恩,得以全保性命,而若其忽地危機,無倫醜辱,至今追憶,寢夢俱愕,豈可以時月之稍久,職名之有異,放倒廉隅,抗顔彯纓於淸朝搢紳之列哉?是以恩旨之下,旣不敢唐突承膺,縮伏累日,亦未卽冒入文字,瞻望雲極,撫躬自悼,日昨適因大朝有三曹堂上入侍之命。臣以單堂,推諉無人,未暇他顧,蒼黃入肅,而臣心愧恧,若撻于市,及今事過之後,因仍盤礴,斷無是理,玆不得不略暴危苦之懇,仰瀆离明之前。伏乞睿慈,特加矜察,亟許鐫削,俾私分粗安,具僚知警,不勝幸甚。臣無任怵惕屛營之至,謹昧死以聞。答曰,覽書具悉。卿其勿辭,從速察職。
大司成金相福書曰,伏以臣於待罪春官之際,忽奉此新除之命,賢關敎胄,何其重選,而必移而授之於臣也。官方之不古久矣。以臣從前所歷履言之,罔非萬萬不稱,而未有如今玆之所叨,爲尤甚也。國家元氣,在於多士,而太學,卽多士之關也。必擇人以責師儒之任,方可正士趨而寧王國,如臣空疏,最居人下,而徒以姓名,猥忝顯籍,不問已踐之過,遂有新命之誤加,朝家官人,不其舛乎?伏況大朝殿下,敦尙儒術,頃躋兩賢于聖廡,仍臨泮宮而視學,作敎誨之文,命大司成,率諸生立庭下,誕敷誥之。臣於其時,忝侍近密,獲覩盛擧,私竊以爲聖上之導率如此,凡厥章甫,孰不興起,而其於訓迪之任,尤不可不愼其人,豈意他人之所逡巡,而臣反辱寵命焉。用是踧蹜,恭俟駁正,彌月泯伏,亦甚兢惶,玆進短章,仰暴難冒之狀。伏乞离明,俯賜諒察,亟許鐫改,以重公器,以安私分,千萬幸甚云云。答曰,覽書具悉。爾其勿辭,從速察職。
丙子五月二十五日巳時,上御春塘臺,文臣製述親臨時,行都承旨南泰齊,左承旨金陽澤,右承旨金尙重,左副承旨金時粲,右副承旨李應協,假注書南碩老·張達星,記事官金尙麟·金養心,以次進伏訖。領議政李天輔,進前問候曰,連日皇壇奉審,聖體豈無勞損之節乎?上曰,一樣矣。天輔曰,喜雨還成苦霖,不勝憫慮。上曰,誠是憫事,仍命書傳敎曰,牟麥猶有未獲處,而時雨成霖,民事可憫,四門禜祭,不卜日以二十六日設行,三日而止事,分付該曹,獻官諸執事擇差。出榻敎上曰,今年早旱,慮其祈雨,今反祈晴,事固不可知矣。藥房提調李益炡,進粟米飮。上曰,進之。上召試官書題訖。上曰,張達星文果善耶?泰齊曰,不啻善矣。上曰,文臣製述,未分館者,不得見耶?天輔曰,不得見矣。以其無屬處故然矣。上曰,文臣,重試不得見耶?天輔曰,重試則以新及第書銜而見之矣。上曰,大射禮時,以喜雨觀德爲題矣。泰齊曰,金陽澤,其時得科矣。上曰,其時壯元爲誰耶?陽澤曰,韓光肇矣。上曰,北道武人中崔一衡,當爲第一,勝於李陽重矣。頃日內試射時,以其子溪爲部將事,下敎矣。若有庶名則難矣。兵判問之以稟。象漢還稟曰,無庶名云矣。上命書傳敎曰,崔一衡子溪,令該曹,部將待窠調用。象漢曰,李苾,以萬戶在任在喪,未得陞六矣。上曰,李苾之相貌,勝於前矣。仍命書傳敎曰,李苾,頃者邊將調用,意蓋在矣。今爲軍職,令該曹,特爲陞六調用。竝出榻敎上又命書傳敎曰,翰圈,其令本館,卽爲擧行,在外翰林權潁·李世演·李興宗,竝禁推,金和澤催促上來事。榻前下敎天輔曰,翰圈旣有催促之命,首翰林金蓍耉,先爲區處,然後可以擧行矣。上曰,金蓍耉陞六,可也。出擧條泰齊曰,今此文臣製述時,無故不參者及入庭不作人員,事當依定式,直捧禁推徽旨矣。上曰,今番則一竝置之,可也。出擧條上曰,作文者見物寓心,或有助於作文耶?天輔曰,有之矣。今鄭光漢之祖上鄭斗卿號東溟,爲世文章,而每當作文之時,手中無冊,則不得作矣。或値無冊之處,則手執曆書而作云矣。試券坼榜時。上曰,李鎭恒名字甚熟,誰耶?天輔曰,李塤之姪也。兄弟同科矣。上命書傳敎曰,居首前正李福源,半熟馬一匹賜給。出榻敎上曰,夜雨大下,奉室新改處,得無漏乎?仍命金陽澤奉審曰,左承旨非禮房,而昨日當之,故復命之耳。陽澤還稟以無事,上還宮,諸臣退出。
上在昌德宮,常參·經筵,以代理停。
下直,三水府使鄭鐩,林川郡守尹得輿,杆城郡守吳璿,谷城縣監全義采。
金尙重達曰,明日常參,取稟。令曰,停。
鄭玉達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著未肅拜,今日以監察茶時之意,敢達。令曰,知道。
藥房都提調兪拓基,提調李益炡,副提調南泰齊啓曰,昨臨春臺,試藝晩罷,伏未審夜來,聖體調攝,若何?憊眩之候,寢膳之節,亦何如?大王大妃殿氣候,何如?臣等不任區區伏慮,敢來問安。答曰,知道。慈殿氣候,差勝後一樣,予亦一樣矣。
大王大妃殿·中宮殿,藥房口傳問安。答曰,知道。
南泰齊達曰,左承旨金陽澤,左副承旨金時粲,今日俱不仕進,竝卽牌招,何如?令曰,依。
又達曰,諡號署經時,政府西壁,不可不備員,而右參贊徐宗伋,連違召令,今日又不出肅,事甚未安,卽爲牌〈招〉察任,何如?令曰,依。
鄭玉達曰,右參贊徐宗伋牌不進推考徽旨,今方捧入,而連日違牌,不爲應令,事甚未安,更卽牌招,何如?令曰,依。
傳于李應協曰,四門,禮房承旨摘奸後入侍以奏,近郊遣宣傳官,看審雨後麥事形止以來。
傳于金時粲曰,入直注書來待,騎馬三疋立之。
傳于鄭玉曰,摘奸騎郞宣傳官入侍,而儒臣,持小雅篇入侍。
傳于鄭玉曰,同副承旨入侍。
金尙重,以侍講院言達曰,本院下番,姑陞入直,事甚未安,弼善金時默,旣有只推之令,卽爲牌招入直,何如?令曰,依。
鄭玉,以弘文館言達曰,本館上番修撰臣洪準海,以訓鍊都監郞廳,今日坐起時,晝仕出去,而每每草記,事涉煩瀆,限入直間,除草記往來之意,敢達。令曰,知道。
李應協,以禮曹言啓曰,四門禜祭,以二十六日設行,三日而止事,下敎矣。昨日卽爲受香,纔行一次,而今日則陰雲四散,雨意快晴,就考謄錄,則一次行祭後,雖無中止之前例,旣霽之後,仍爲行祭,亦如如何,何以爲之?敢稟。傳曰,禜祭三日,三百年舊規,其命此祭,爲民麥事,憧憧而然,凡祈雨祈晴者,民之所依君,君之所望天,有悶則籲之之意也。初曰早而請寢,猶可也。旣祭,以一日之晴旋寢,其豈曰誠,神何享感?今日見日風淸,於麥雖幸,再昨之霽,豈料昨日之雨?今日之霽,焉知明日之不雨?心幸之中,其猶憧憧,況霽非行祭之致,祈晴亦非一日之霽,其何早乎?末稍句語,亦欠誠實,依例擧行。
金尙重,以奉常寺官員,以都提調·提調意啓曰,東籍親耕田所種大麥,今五月二十九日間,當爲成熟之意,敢啓。傳曰,攝刈。
鄭玉,以備邊司言達曰,慶尙右兵使李柱國,連呈辭狀,而重閫不可輕遞,故以調理察職之意,題送矣。今又呈狀內,風痰之症,轉益危篤,一向廢務,卽速入達遞罷云。閫任遞易雖重,實病旣如此,則有難强令察任,今姑許遞,何如?令曰,依。
李應協,以兵曹言啓曰,卽接南道參軍牒報,則西小門北邊所授處體城二間半許,今日因雨頹落云。令繕工監爲先把子圍排,分授軍門,卽速修築,而把守軍,亦以該營軍兵,多數定送,限修築間,各別守直之意,分付,何如?傳曰,允。
鄭玉,以禁衛營言啓曰,因兵曹草記,本營分授西小門北邊體城二間半許崩頹處,令該營卽速修築,而定送軍兵,限修築間,着實把守事,允下矣。將校一員,京標下軍士十五名,卽刻定送,各別把守,以待霖雨快晴,改築之意,敢啓。傳曰,知道。
吏曹口傳政事,以李喆輔爲右參贊。
李應協,以義禁府言達曰,奉敎李興宗,待敎權潁,檢閱李世演等禁推事,徽旨達下,而李興宗,時在京畿富平地,權潁,時在驪州地,李世演,時在楊州地云。依例發遣府羅將,竝拿來,何如?令曰,依。
又以義禁府言達曰,卽接月令醫員李盛澤手本,則保放罪人吳彦傅,病勢今已向差云。還囚之意,敢達。令曰,知道。
丙子五月二十六日未時,上御熙政堂,禮房承旨·儒臣·騎郞·宣傳官,同爲入侍時,禮房承旨金尙重,修撰洪準海·洪良漢,宣傳官李文德,假注書南碩老,記事〈官〉金龜祥·金養心,進伏訖。尙重曰,臣往四門摘奸,則祭物精潔,而進排官,皆以假官來待,事體未安矣。上曰,例事何足關係耶?上曰,摘奸騎郞已來乎?史官出去,使之入侍。李顯泰入伏曰,臣往皇壇摘奸,則斧斤之痕不多矣。上曰,史官出去,左右捕將使之入侍。具善行·李章吾入伏曰,臣等入闕時,捕校自松都始還,而有常漢姓同而名一字亦同,別無可疑之端,故不爲捉來,而松都留守,明籍其移來移去之人,無根着者,不得接住,故就考其帳籍,亦無可疑之人云矣。上曰,他處所捕者,安知其不如是耶?擧一可知其三矣。姓同而貌同者,若盡被捉,則非但渠之冤抑,民間掃擾當如何?章吾曰,若無則空還矣。上曰,捕校受其將令,必捉乃已,則無罪者被捉,不是異事,予甚悶焉。上命承旨書之曰,莫重之處,斧斤執頉者多,事之寒心,莫此爲甚。當該守直中官,令該府施以制書有違私律施行,此後若或有此弊,當該中官·部將,以徒年律施行事,定式施行,其問俱非新斫云。守直四人中二人日淺,勿問。出榻敎命書傳旨曰,日偶幸晴,又有稟寢,誠淺世道,心必懈弛,若或欠潔,不若不祭,另飭四門,必也虔誠,其令備局,時遣摘奸,察其勤慢。出榻敎命承旨書之曰,政府諡號,署經合坐,不可遲滯,而今聞右參贊徐宗伋,日事違令,其有實恙云,許遞,其代,卽爲口傳擧行,待下批牌招察任。出榻敎儒臣及承史,輪讀正小雅一卷訖。洪準海曰,以此篇觀之,君之待臣,臣之答君,情意流通,上下交勉,德非不懋,而必有加勉之意,天旣錫祐,而乃有遐壽之祝,可見其盛大悠久之驗,而天保章所謂,降以遐福,惟日不足者,卽天眷有德之致,人君所以康寧壽耉,受其惟日不足之福者,亶在於對越天心,一心誠敬,以盡其惟日不足之道矣。伏願於此等處,深留聖意焉。上曰,所言誠是矣。成湯之日新,文王之不遑,莫非惟日不足之事,其誠意藹然。天必監斯,自至於壽耉無疆,而昔齊景公,德不見孚,而祗欲久視,予竊笑之,心常自反矣。今則一無所爲,年已衰暮,反不愧乎?故人君之持心受福,亦在於有所爲無所爲之如何耳?準海曰,如齊景公者,年雖逾百,豈可謂之壽,所望於殿下者,卽文王壽考也。尙重曰,魯語云,仁者必壽,此當然之理也。仁以爲丹,德以爲劑,置群生於壽域之中,則詩所謂如岡如陵之壽,不期而自至矣。且帝王延年之道,在於節宣,節宣則氣調,氣調則神旺而體胖,亦自有安享壽耉之一道矣。景公不懋其德,意欲長生,則幸而永年,而固異於仁者之壽矣。然節食服藥,亦豈非少病之道耶?雖以閭巷匹庶言之,稟氣虛薄,若不保朝夕者,善攝其身,善調其氣,不至於戕賊,則或能享年頗久,反愈於本來强健者,有之矣。況帝王節宣保嗇之道,顧不可不愼也哉?準海曰,群黎百姓,偏爲爾德云者,卽百姓助君爲德之謂也。君民相須,國以治安,以目下言之,旱餘得雨,牟麥有登熟之望,饑困之民,庶可蘇殖,此莫非聖上,務盡誠意,警災恤民,隱隱攸致,而若或以此,有自足之念,小忽敬勤之道,則殊非聖人成始成終之功,惟殿下,謙不自有,勿爲一毫放過,使斯民,終始得被實效爲望。上曰,今年旱甚,予心常憧憧,今雖雨矣。予心亦豈安乎?此非予凉德攸致,實蒼蒼眷顧我民而然矣。此非予外飾之言矣。良漢曰,鹿鳴三章以下,卽君燕臣之詩,天保以下三章,卽臣答君之辭。君臣相悅,和氣藹然之中,猶不忘規勉之意。鹿鳴章曰,人之好我,示我周行者,卽君之所望於臣者,在於示以大道也。天保章曰,俾爾戩轂,罄無不宜者,卽臣之所祝於君者,在於盡善盡美也。雖當安平燕樂之時,君臣上下,交相勉戒如此,所以受天百祿,而長保其安也。此等處,伏願深省焉。上曰,所奏善矣。爲君難爲臣不易,君臣若知此意,則國家豈有衰亂之理乎?君臣主恩,故見鹿鳴篇,則上下情志之流通,尤可知矣。至於蟋蟀章,蔀屋小民,能以太康爲戒,以無荒相勉,予甚奇之矣。良漢曰,詩可以觀者,要在玩其氣象。傳曰,治世之音,和以樂,衰世之音,哀以思,所以聲音之道,與政通也。今此所講,雖皆正雅,而一卷之內,亦可見盛衰汚隆之機,鹿鳴以下諸詩,皆盛世之音也。六月以下諸詩,可見其德之衰,而至鴻雁等諸詩,頓無治世之氣象矣。然其治亂興衰之機,當在於時君之導率,伏願深加監戒焉。上曰,然矣。六月鴻雁,雖非盛世之音,而民無怨上之意,亦可見宣王之德矣。準海曰,鴻雁詩,亦可見衰變之漸,而宣王所以勞來安集,能有得於發政施仁,惠◆鱞寡之遺法,故有如此安民之功,以成中興之業矣。良漢曰,宣王繼厲王之後,克修政事,復文武之疆土,可謂中興之令主,然其晩節,不能如初,威令不行於諸侯,終不能定魯之嗣,此君子之所惜也。試以姜后脫簪之諫見之,可驗其怠豫之萌也。治忽之機,專在於敬怠之間矣。可不懼哉?準海曰,治忽果在敬怠,此末章中展也大成,亦有始有終之謂也。可不戒哉?上曰,靡不有初,鮮克有終,此之謂也。良漢曰,修撰李仁源,出直時謂臣曰,頃日觀豐閣入侍時,有列聖御製考出之敎,故卽爲考見,則只有先朝御詩五首,而觀豐閣詩爲二首,暎花堂詩爲三首,皆已謄出付臣,俾使登筵時仰白,故敢達矣。上曰,如持入則前讀,可也。良漢前讀訖。上曰,此外乃有四言詩,卽頃日之予所敬次之韻也。又爲考出,而如或不載,則當爲御製中逸詩矣。以原韻,載錄於御製編次中,可也。諸臣以次退出。
丙子五月二十六日戌時,上御熙政堂,同副承旨入侍時,同副承旨鄭玉,假注書南碩老,記事官權潁·李世演,進伏訖。上命書傳旨曰,凡就捕,計日程往來通計,例也。而公州卽三日程,則其間雖不無阻水。今近四日,尙無消息,事之寒心,莫此爲甚,當該都事,卽其地投畀,他都事,城門閉前,卽爲下送,設鞫,過禜祭後二十九日,本府爲之。出榻敎上曰,注書出去,當直都事,使之待令于金虎門外,諸臣以次退出。
上在昌德宮。常參·經筵,以代理停。
金尙重達曰,明日常參,取稟。令曰,停。
又達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著未肅拜,今日以監察茶時之意,敢達。答曰,知道。
李應協,以都摠府言啓曰,今日入直內三廳武兼禁軍及軍兵等,當爲中日習射,而禜祭相値,不得爲之之意,敢啓。傳曰,無前例,中日爲之。
李應協達曰,待敎權潁,檢閱李世演,旣已帶職蒙宥,竝卽牌招入直,何如?令曰,依。
鄭玉啓曰,前奉敎李興宗,其已解見任,令該曹,口傳付職,何如?傳曰,允。
吏曹口傳政事,奉敎單李興宗。
鄭玉達曰,奉敎李興宗,旣已付職,卽爲牌招察任,何如?令曰,依。
以弼善金時默牌不進罷職令旨,令于金尙重曰,推考徽旨捧入。
鄭玉,以侍講院〈言〉達曰,本院下番,連日姑陞入直,事甚未安,新除授文學李海重,自鄕纔已入來云。卽爲牌招入直,何如?令曰,依。
以文學李海重牌不進罷職令旨,令于鄭玉曰,推考徽旨捧入。
金尙重,以禮曹言啓曰,昭寧園守護軍酬應,倍於山直守奉官,位田可合處,望定後劃給事,曾已傳敎矣。卽接本園守奉官所報,則依聖敎,位田可合處搜問,則黃海道遂安郡外金若洞·五里洞·舍押洞·薄沙洞·代院洞·舟巖泥田野上下洞·於草里音洞·元道洞·葛峙洞·火金巖洞·城坊四里等地,或屬本郡,或屬文山·位羅丙鎭,而俱是量外加耕處,正合位田,曾有劃給之下敎,卽爲入啓,定給本園云。今此位田望報者,旣因特敎奉行之事,且是量外加耕之地,則依所報,劃屬本園之意,本道監司及兵使處,竝爲分付,何如?傳曰,允。
金尙重,以議政府檢詳,以領左相意啓曰,諡號署經,卽當擧行,而左參贊鄭享復,受由在外。右參贊徐宗伋,家有拘忌之疾,連日違牌,不爲出肅,特敎催促之下,曠日不得開坐,事甚未安。左參贊鄭亨復,右參贊徐宗伋,竝姑遞改,其代卽令該曹,口傳差出,以爲備員參坐之地,何如?傳曰,允。
鄭玉,以漢城府言達曰,京中流丐人等,使各其當部,領付賑廳事,累次嚴飭矣。今日西部司憲府近處流丐兒之病不得運動者,家前人等,次次曳去,所見慘然,當部之常時不能檢飭,致有此弊,事之可駭,莫此爲甚,當該部官,令該府拿處,其家前人等,自臣府各別重治,何如?令曰,依。
李應協,以義禁府言啓曰,今此推鞫時,本府都事,不可不備員,武臣都事具宅柱投畀之代,令該曹卽爲口傳差出,何如?傳曰,允。
鄭玉,以義禁府言達曰,卽接月令醫員吳績興手本,則時囚罪人南濟極,猝得重感,寒熱交作,頭疼如碎,四肢如束,喉渴引飮,不省人事,晝夜苦痛,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
鄭玉,以義禁〈府〉言達曰,公州罪人拿來都事,卽其地投畀,他都事發送事,命下矣。他都事,已爲發送,罪人拿來都事具宅柱,以傳敎內辭意具罪目,依例發遣府羅將,仍令押送于忠淸道公州牧配所之意,敢達。令曰,知道。
鄭玉,以賑恤廳言啓曰,京外饑民日次乾糧,依傳敎,加給二等後,仍爲撤罷之意,敢啓。傳曰,知道。
以禁府都事金敬熙狀達,中路阻水,奉命稽遲,惶恐待罪事。令曰,勿待罪。
吏曹口傳政事,以具敍五爲禁府都事。
上在昌德宮。常參·經筵,以代理停。
鄭玉達曰,明日常參,取稟。令曰,停。
李應協達曰,大司憲閔遇洙,執義李世泰,掌令鄭彦忠·金元行,持平尹在謙在外,南泰著未肅拜,今日以監察茶時之意,敢達。令曰,知道。
下直,延日縣監成碩禧。
金時粲達曰,明日本府鞫坐,兩司當爲進參,除在外〈外〉,未肅拜人員,待開門牌招,以爲進去之地,何如?令曰,依。
傳于鄭玉曰,思政殿訓義綱目板,在岑營,依此例,訓義·小學,俱諺解正本一件,下于湖南,令湖營刊印,三件進上,仍爲廣印頒布,板置監營。
鄭玉,以侍講院言達曰,本院新除授文學李海重,旣有只推之命,卽爲牌招察任,何如?令曰,依。
鄭玉,以吏曹言達曰,新除授伊川府使金相奭戶奴呈狀內,矣上典,頃日政,得除見任,有三四日內辭朝之命,而所患脹症泄病彌留之中,猝發關格之症,累日調治,少無差效,旬月之內,決無赴任之望,斯速入達處置云。實病旣如是危重,則不可等待其差歇,依例罷黜,何如?令曰,依。
金時粲,以兵曹言達曰,新差黃拓坡權管徐命敎,老母今年七十六歲,法不當遠離赴任,呈狀乞遞,邊將之親年七十五歲以上者,許遞其任,已有定式,依例改差,何如?令曰,依。
金時粲,以義禁都事,以鞫廳大臣意啓曰,副修撰洪準海,前正言沈履之,前正〈言〉李福源,問事郞廳抄啓,而其中沈履之,方在罷散中,李福源時無職名,令該曹口傳付軍職,冠帶常仕,何如?傳曰,允。
金時粲,以義禁府言啓曰,今此推鞫時,假都事五員,令該曹差出,何如?傳曰,允。
兵曹口傳政事,副司果沈履之·李福源。
上在昌德宮。常參·經筵,以代理停。
李應協達曰,備邊司郞廳來言,今日賓廳坐起日次,而領議政李天輔,左議政金尙魯,鞫起進去,頉稟。令曰,知道。
金尙重,以弘文館言達曰,本館下番,連日姑陞入直,事甚未安。校理朴道源,旣有只推之令,卽爲牌招,以爲入直之地,副修撰鄭存謙,旣已帶職蒙宥,亦爲一體牌招察任,何如?令曰,依。
又達曰,本館上番修撰臣,洪準海,下番副修撰臣洪良漢,以推鞫問事郞廳。今日本府坐起時晝仕出去,而每每草記,事涉煩瀆,今後則除草記往來之意,敢達。令曰,知道。
傳于金尙重曰,畿伯使之入來,儒臣持孟子初卷,先爲詣閤。
傳于南泰齊曰,京畿御史入侍。
金尙重達曰,明日常參時,兩司當爲進參,而司諫沈墢,持平南泰著,鞫坐進去,大司憲閔遇洙,執義李世泰,掌令鄭彦忠,持平尹在謙,大司諫元景淳,獻納李世澤,正言李宜馣·李尙允,俱在外,他無進參之員,合有變通之道,何以爲之?敢稟。令曰,抄選外竝改差。
又達曰,明日常參,各司長官,當爲進參,新除授工曹判書李鼎輔,待開門牌招,禮曹堂,無進參之員,參判金漢喆,參議趙載洪,一體牌招,以爲推移進參之地,何如?令曰,依。
以吏曹參議朴相德牌不進罷職令旨,令于金尙重曰,推考徽旨捧入。
有政。吏批,判書李成中進,參判趙雲逵,受由在外,參議朴相德服制,行都承旨南泰齊進,啓曰,平壤府使,今當差出,而營下劇邑,不可不擇差,道內有聲績守令,竝擬,何如?傳曰,允。以宋昌明爲大司諫,朴致文爲執義,沈瑴爲掌令,金朝潤爲獻納,李宜哲爲持平,鄭昌聖·南雲老爲正言,李世澤爲副校理,李鼎輔爲工曹判書,趙載洪爲禮曹參議,李世孝爲禮曹正郞,韓鏶爲佐郞,李最中爲司僕正,金東鉉爲宗廟令,趙載得爲儀賓都事,蔡緯夏爲司錄,李昌遠爲宗廟副奉事,兪直基爲平壤府使,蔡濟恭爲伊川府使,李景行爲江原都事,安允文爲吉州牧使,文命龜爲保安察訪,以李鴻運爲漣川縣監,贈左贊成權順長爲忠烈,贈領議政金益謙爲忠正,贈吏曹判書申恦爲忠貞,贈左贊成兪榥爲忠簡,贈領議政洪處厚爲忠莊,贈吏曹判書尹文擧爲忠敬,贈領議政朴文秀爲忠憲,贈領議政李楘爲忠正,贈吏曹判書金壽翼爲忠景,判尹趙儆爲莊毅,知事金相勛爲靖惠,左參贊許詡爲貞簡,戶曹判書金鎭龜爲景獻,贈領議政黃璡爲孝貞,徐命膺爲舍人。
兵批,行兵曹判書洪象漢進,參判,南有容入直進,參議蔡濟恭病,參知尹得徵病,行都承旨南泰齊進,啓曰,慶尙右兵使,今當差出,而擬望之人乏少,他道守令,竝擬,何如?傳曰,允。以朴來禧·黃致章·李時馨·林時茂爲同知,崔萬弼·朴昌基·吳泰鎭·朴東魯·金東鎭爲僉知,李應爀爲宣傳管,崔禧守爲部將,趙泰彦爲都摠官,崔尙厚爲全羅左水使,趙啓泰爲慶尙右兵使,李貴泰爲忠壯將,徐宗伋·李重庚爲知事,李命釋爲同知,許儼爲僉知,李苾爲訓鍊主簿,副護軍李世泰·鄭彦忠,副司直李鼎輔·鄭享復·徐宗伋·元景淳·李世澤·尹在謙,副司果李宜馣·李尙允·金蓍耉·朴宗亮副司正張達星。
金尙重達曰,明日常參,兩司當爲進參,司諫沈墢,持平南泰著,今日政新除授臺諫,竝待開門牌招,以爲推移進參之地,何如?令曰,依。
金尙重,以義禁府言達曰,全羅監司狀達內,康津縣定配罪人金致翰,遭其母喪,未及掩土而來配,依法典,給暇歸葬之意,稟令,分付事達下矣。金致翰依法典,歸葬間給由,何如?令曰,依。
知敦寧鄭益河書曰,伏以臣嚮添秋曹,妄違聖旨,論以邦憲,誅殛亦輕,而幸蒙寬貸之仁,反施末減之典,惶隕之餘,感媿益切,退伏荒郊,不復有當世之念。曾未半年,特下收敍之命。又未數日,忽承敦府之除,顧此罪累之臣,有何一二可取,而聖明之不忍終棄者,乃至於是耶?噫,刑獄詞訟,自是民命所係,朝家之擇任,當復如何?而如臣無似,猥荷殊知,前後忝竊,非一非再,三叨京尹,五移司寇,其所以決訟斷獄者,殆不知其幾千百。則臣雖暗於責己,亦安敢曰一一平允。而然而首尾六載,卒幸無事者,何莫非我大朝至仁至聖,曲加庇覆之仁也?區區犬馬之誠,豈不欲殫竭心力,以報萬一?而不幸妄率之擧,竟陷違越之科,拊躬自悼,無面可顯,罪重律輕,不敢以平人自處,卽歸田廬,粗伸訟愆之忱,意外新除有命,致使庚牌虛辱。臣罪至此,尤無所逃,怵分畏義。昨纔來伏私次,而宿患發癖之症,乘虛猝極,擔曳作行,轉動無路,咫尺天陛,末由入謝,伏乞离明。察臣悚惶之心,憐臣疾痛,亟令鐫罷,以安私分,千萬幸甚云云。答曰,覽書具悉。卿其勿辭,從速行公。
丙子五月二十九日午時。上御熙政堂。儒臣入侍時,副修撰洪準海,副校理洪良漢,左副承旨金時粲,假注書張達星,記事官權熲·李世演,以次進伏訖。上命召右副承旨李應協入侍,命書傳敎曰,渠之假稱御史,旣是一律,而敢欲延拖,監營供辭,荒雜綻露,其中已露者言之,頃年延恩門非掛書,卽所書,而其人旣就捕,捕廳分揀,今猶存焉。則今渠詐稱孟山所謂鄭八龍,自戊申,世稱有名者,而今雖存焉。近三十年,其年豈三十四歲乎?卽此二事,其湊合所聞,乃敢誑惑之狀,綻露無餘,而此外三人中所謂居松都者一人,多般跟捕,非徒無形色之彷彿者,其名亦無境內云。幺麽之輩,假稱御史,已涉無狀,而乃敢輕視國法,欲爲幻弄,節節無狀,尤爲無狀者,非狂者人,若曰弼顯之子,心必忿然。渠則甘心自當,世間豈有此等叵測之人乎?果雖弼顯之子,應施一律,雖或冒稱,亦施一律,俱是一律,則渠何心,必欲爲弼顯之子乎?監營招中上京二字,輕視朝廷,節節陰慘,此等之人,藁街之典,若稽晷刻,其曰國有法乎?王府事體,異於該道初招,其若直招,猶可免嚴訊,若不直招,當嚴訊取服,以此問目嚴問,而不爲直招,仍爲施威嚴問。出榻敎上命書傳敎曰,初六日淸齋相値,講經,以初三日進定。出榻敎上命畿伯李宗白入侍,上命儒臣進講,副修撰洪準海進讀孟子初卷,自首章至觳觫章半,副校理洪良漢,自無傷也大文讀,至見孟子於靈宮章,上命承史繼讀,左副承旨金時粲讀,自不得而非其上大文,至從流下而忘反大文,臣達星讀,自先王無流連之樂,至齊人伐燕取之大文,記事官權熲讀,自書曰湯一征大文,至苟爲善後世子孫大文,李世演讀,自滕文公問曰滕小國也大文,至卷終。上命陳文義。良漢曰,孟子一生事業,在於辨義利,故七篇綱領,專在於義利二字耳。當戰國之時,私義橫流,義理不明,故梁王之初見孟子,所問者首及於利字,而孟子之答之也。卽曰何必曰利,亦有仁義而已。梁王驟聞,固難領會,而末乃極言征利之弊,仁義之效,則宜乎怳然覺悟,而終未也。可見迷塞之,甚矣。上笑曰,觀其意,似不知仁義之爲何物,豈有悟之之理乎?上曰,孟子氣像好矣。且其辭氣激發,能動時君矣。上曰,梁惠·齊宣優劣,如何耶?準海曰,惠不及宣耳。上曰,孟子曰刺人而殺之曰非我也兵也。聖人之譬喩切矣。今日君臣,若無罪歲之心,元元庶有賴乎?上曰,觀襄王卒然之問,眞幼沖兒耳。惠王之忝子也。然以孰能一之之問觀之,又非全不辨菽麥者,有異於何不食糜之君矣。良漢曰,戰國之君,例有此等口氣,故染襲而說來者也。豈眞有一之之心而問之耶?上曰,襄王之昏迷如此,而孟子猶眷眷反覆而曉之者,若是丁寧,聖人告君之義,可想見矣。良漢起伏曰,利字,乃元亨利貞之利字,聖人未嘗不欲利,而但先利而求利,則皆私意也。必也由仁義行,則未嘗不利也。故夫子係易曰,利者義之和也。大學曰,以義爲利,皆此意也。日昨殿下,講詩求福不回章,引有所爲無所爲之語,伏覸聖學,洞見義利之別,臣實欽仰,而伏願隨處省察,念玆在玆,聖人極工,初不外是矣。上曰,所奏是矣。上曰,若寡人者,可以保民而王乎?齊宣此問,與梁襄能一之問,相類矣。良漢曰,猶有任底意思也。上曰,古事不可解者多矣,釁鍾之牛,何可牽過於王前耶?時粲曰,秦用法律之後,殿陛之間甚肅,而其前則似不甚嚴矣。上曰,不然。秦後漢時,又有忤視愼夫人事耳。上曰,孟子於明堂章,以爲欲行王政則勿毁之,若使齊有天下,則將置周王於何地耶?良漢曰,所謂行王政者,不必居天子之位,行天子之事也。惟欲其政,合於王道也。設或天命與歸,則畢竟待周,未知果何如也。而此乃聖人之大權,豈可以淺見臆度乎?昔漢武帝,問群臣以湯·武之事,人各異見,終不相合。帝曰,食肉不食馬肝,未爲不知肉味,湯·武之事,不必强論也。上笑曰,予亦知其難處,故不復强詰矣。上曰,齊桓尊周,而孟子不取何也?良漢曰,尊周之義,非不取也。但假借仁義,有尊周之名,而無尊周之實誠,故與其功而責其罪耳。上曰,觀注書張達星之講讀,讀之如流,可知居常日熟讀也。宗白曰,果熟讀者也?上曰,齊王顧左右而言他者,非誠也。可慨,若使漢高,當遇孟子,則能用之耶?良漢曰,先儒漢高之溲冠,爲不見眞儒之致也。以此言之,或可用也。陳文義畢,準海·良漢進伏曰,臣以本館事,有所懷矣。朴道源·鄭存謙事,頃於大臣入侍時,本事旣已脫空,聖敎開釋備至,則宜無更引之端,而道源則連違召令,當下只推之令,鄭存謙,旣有直捧禁推之命,故前後禁推,幾至六七次,而無承膺之意,不但番次之苟艱,其在朝體,亦甚屑越,宜有更加申飭之道矣。上曰,予於民事外,不欲問之耳。雖然,兩人撕捱過矣,且世道之浮囂,甚矣。論人行事之得失,可也。而訾毁,至及於身體髮膚之間,人心極怪,且坐席未冷,急急傳之者,又何心術耶?上命書傳敎曰,頃者以鄭存謙事下敎,此可謂皮不存也。只謂存謙者,擧其重者也。至於朴道源,設有其譏,非仁人之言,自古有高官名顯者。其事雖有,不可過爲撕捱,況其事旣無,此不足勉飭,故不及矣。今聞以若違牌,則禁推之命,鄭存謙,朝禁推暮勘律,以一下敎,至於三禁推之多,朴道源則日事違牌,豈有若此事體乎?竝從重推考,卽爲牌招察任。出榻敎上曰,副修撰牌去來勿稟,入來後持孟子二卷入侍,校理朴道源,齋宿入來事。出榻敎上曰,京畿御史李錫祥入侍。出榻敎臣達星,承命出去,鄭存謙催促入侍事傳命後,引李錫祥入伏。上曰,今聞政府議諡,署經旣行云。政官卽爲牌招開政。出榻敎上命書傳敎曰,國之三公,若鼎三足,而鼎席不備,今幾年乎?今玆枚卜,意在國事,而卿之卜相,允協時望,卿之造朝,拭目以待,今已多日,三章承答,尙無動意。噫,以冢宰公心協贊,今日正宜其時,而若是寥寥,不顧枚卜之意乎?予已衰矣。國事日下,目今備鼎席,尤爲企望,卿須體小子之言,安心卽爲偕聽我面諭事,遣史官傳諭于右相,仍爲偕來。出榻敎上曰,右議政肅謝後,仍爲入侍。出榻敎御史李錫祥,讀狀啓,奏麻田事曰,臣在京時,習聞麻田善治之聲,及到境內探之,則五年居官,閭巷間喫飯之大匙小匙,無不知之,凡有憑公利己之事,靡不爲之,所謂問於朝則能吏,問於野則貪吏者也。上曰,無據矣。錫祥又奏曰,龍仁則爲人聾侗,猾鄕奸吏,左右籠絡,而頓無知覺,偸食倉穀,濫付賑戶,而矇然不省。上曰,果然則眞聾侗矣。錫祥又奏漣川事曰,除出還米,以爲發賣料理,而如米八石,則自用四石,以四石爲秋捧八石之資,且加分二千餘石矣。上曰,漣川小邑,二千餘石加分,甚是怪事也。宗白,誠如聖敎,漣川穀總,本不過八千餘石,而加分之又爲二千石,誠所未解處也。錫祥又奏金浦事曰,愷悌爲治,廉謹守法,其他朔寧·積城等邑,皆有治績,而不無小疵,誠如狀聞中辭意,而其中通津,則賑政勸農,爲最矣。坡州則臣始入境,家家如逢亂離,人人莫不叱嗟,雖以立碑揭榜觀之,無非唾罵之語,則其虐民之事,不可誣也。上曰,今番京畿御史三栍邑二朔,復命初,則以爲過爲詳審,今覽書啓,其涉精詳,不負簡命之意,而其中立碑揭榜,自古嚴禁者,其果有之,御史當隨聞嚴治,不可登聞朝廷,而非徒不此,謄諸書啓,結以不誣之證,雖由疎忽,此等末世,防限不嚴,其弊勝言,御史李錫祥罷職。出榻敎上曰,今覽御史書啓,李益炫·申瑞夏·李梅凡干治不治,其置勿論。噫,餘結犯手?亦有其律,其況還穀,雖常年,何敢下手?今年則賑政勸農,申飭之下,一以爲賑資,一以爲種糧,雖一升之米,何忍濫用,而敢爲私用乎?果若歸犯,其烹猶輕,令該府口招嚴問後,登對,稟處,其餘諸邑,雖有治績,不無小疵,雖有小疵,非係不法,竝勿論,今者廉問,賑政也,勸農也。而通津府使禹弘濟,善爲賑政,身爲田畯,其中純褒,特賜半熟馬一匹,以勸隣邑。出榻敎上曰,漣川縣監,今日政,以曾經署經者擇差,當日辭朝。出榻敎京畿監司李宗白所啓,道內六驛凋弊難支之狀,臣於前後登筵,已累陳矣。昨年狀請賑廳錢二千兩,得以改立馬匹,而其代,則以均廳給代錢還報矣。各驛所捧入居木,已盡無餘,傳命重地,誠爲可慮,今亦依昨年例,賑廳錢限二千兩許貸後,待十月,以均廳應下者,移施,何如?上曰,依爲之。出擧條準海·良漢先退出,宗白亦退出,鄭存謙持孟子二卷入伏。上曰,進講,存謙讀盡卷訖。上曰,陳文義,可也。存謙曰,德之流行,速於傳命,此與一日克己,天下歸仁之義同,外面驟看,其言似過,而以實理推之,眞有是理,聖人豈欺哉?以實心行實惠,則風動四方,捷如影響,此則豈有古今之異哉?更於實字上加意焉。上曰,此誠字工夫,可不留念?存謙曰,養氣之說,孟子發前聖所未發,固非猝乍間可盡者,而大抵氣之本在心,心之養,根於直字,夫天地之生萬物,聖人之應萬事,直而已。故曰民之生也直,罔之生也。幸而免,直字之義大哉?上曰,直字何以看得耶?存謙曰,凡事求箇是處行之,則便是直工夫事,得是處無一毫慊餒,則此是直底境界,故自反而縮,然後有千萬吾往之氣矣。苟有一毫不慊之心,則便是不直也。氣於是乎餒矣,此章頭䐉,專在於直字,臣敢以直字獻焉。深加體念焉。上曰,不直則不慊於心云者,誠是矣。時粲曰,易曰敬以直內,此皆一直字矣。至國家閑暇章。存謙起伏曰,此等處,尤是切看處也。蓋國家閑暇,無敵國外患,則忸安之心勝,儆戒之意怠,古之聖王,必存苞桑之戒,戰戰兢兢者,良以此也。且帝王晩暮之年,治規粗成,易生滿假自足之心,故聖人,每戒以愼終如始,豈非今日之所當惕念者乎?上曰,所陳切實,當惕念焉。至子路人告之以有過則喜。存謙起伏曰,凡下品之人,人告之以過,則必怒焉,雖凡人以上,不免有不悅之心,而惟仲由則非徒不怒,又從以喜之,禹則非徒喜之,又從以拜之,眞聖人之心也。成·湯之改過不吝,可謂美矣。而猶有勉勵底意思,至於大舜,舍己從人,可謂入於化之之境矣。夫帝王之學,必以堯·舜爲的矣。今日殿下之所自期者,不可以堯·舜之道,爲高遠難行,而小臣之所仰者,又不可以堯·舜之道,謂吾君不能矣。上曰,堯·舜亦稱耄期,聖人亦有衰矣之歎耶?存謙起伏曰,九十曰耄,百年曰期,此只是年老之稱,聖人血氣,有時而衰,志氣無時衰矣。伏願殿下,勿以衰暮,有退轉之意,必以作聖爲志的,勉勉做去耳。上曰,予近年以來,果有勉勵之志,而非但年已衰暮,前日無積累之工,且有時自念,其所奮勵,或者未免爲浮氣,以此尤自儆矣。存謙起伏曰,學問之工,以不息爲貴,一時意氣,易致間斷矣,殿下奮勵之念,雖非浮氣,如不接續充擴,則恐有功虧之歎,宋臣張九成,於筵對時曰,陛下處禁中時與對群臣時如何?此語甚切,殿下於燕居之時,較看對臣僚之時,則可知工夫之接續與間斷矣。上曰,夜對勝晝訪,正謂此也。時粲曰,無愧屋漏之義,可以體念也,至孔距心章。存謙起伏曰,今年凶荒,民皆塡壑則此章,尤可以體認矣。目今任蒭牧之責,而立視其死者,不知其幾處,此輩固不足論,而使如許人,任以蒭牧,則責有所歸,故朱子封事,以民弊,歸於守令,而泝及監司宰輔,以本乎人主之心術者,此也。上曰,使孟子問,則予無以答,此則予之罪也。至當今之時,舍我其誰哉?存謙起伏曰,以平治天下,擔當不辭,可見孟子之氣像矣。人君之學,與韋布有異,任道之意,必以聖王爲期,然後事乃可做也。大抵立志不大,則做業不廣,由是志王則王,志伯則伯,莫不由於立志之如何耳。今日微臣之區區仰望於殿下者,只欲殿下,必以作聖爲志的,未有一毫逡巡退步底意思,然後聖學,可以日進於堯·舜之域矣。上曰,遜思邈曰,志欲大而心欲小,立志則宜大矣。今聞儒臣之言,有蹶然警動底意矣。敢不服膺於此章之意耶?存謙起伏曰,昔神宗曰,堯·舜之道,朕何敢望耶?程子愀然變色曰,此言非蒼生之福也。今殿下聞孟子之自任,有蹶然振動之敎,實是蒼生之福也。推鞫承旨李應協,入來獻推案,鄭存謙,遂掩卷而退。上命書傳敎曰,雖韋布,於講學,必也潛心而體行,況爲人君者乎?其若學自學政自政,豈講學之意哉?噫,四民,民之窮者,而卽周文之施仁者,故頃者臨門顧恤。今日令儒臣,讀孟子梁惠王篇,至於明堂章,鄒聖謂此心窮民,不覺惻然,何則?吁嗟,四民,可謂宇宙間窮民,而言似抑掦,此則猶不過四民中各一,鄒聖亦云,仰不足以事父母,俯不足以育妻子。噫,先王之制,有制民之産,故其窮者,不過四民,而其制淺,而雖非四民,亦有仰俯不足之歎。噫,四民中各一,其猶矜惻,有夫有妻,有父有子,而不能事不能育,其怨鬱,豈比於四民哉?噫,齊梁去古未遠,尙有此弊,況末世哉?而其尤否德臨御,惠不能乎及元元,綱不能乎飭守宰。吁嗟,元元困窮,蔀屋莫能伸訴,思之及此,食息奚弛?鄒聖此篇,非謂齊宣也。寔謂否德也。心竊惕然,徒聽其讀,若無其勵,奚異於書自書我自我,而白首暮年,文具便殿乎?然蕫子亦不云乎?萬民之正,其本在君,今雖衰耗,於民憧憧,予先自勵,而吁嗟內而大小臣工,外而方伯守令,體予此敎曰,若民弊,莫曰其小而泛忽,其欲孜孜,濟我元元,謂其要,孔聖所云節用愛民,使民以時也。此若誠意正心,如老生之常談,而雖然,學無誠正,何以治乎?政無二條,何以爲國?且今年節字時字,尤宜加勉之,日益加勉勵,無負予因文慷慨之諭。出榻敎上曰,朴錫命,終不直招耶?應協曰,刑訊二次,所供如前,似非大段有端緖,而渠則斷斷以爲弼顯之子云,可怪事也。上曰,觀其招,不無或然之端矣。推鞫姑罷事。榻前下敎上曰,右相處,傳諭史官入侍,史官南碩老入伏。上曰,右相來耶?碩老曰,右相方入來,故臣先來耳。右議政申晩,肅謝後入侍。右議政申晩起伏曰,小臣以萬萬無似,千萬夢想之外,猝當不敢當之任。臣惶悚震悸,罔知攸爲,連上辭書,未蒙準許,蹜伏懍懍,恭俟公議矣。不意今者,伏承大朝面諭之命,惴義畏分,他不暇顧,蹶入侍,而第念輔相之責何等至重。自古如臣之萬萬不肖者,安敢擬議於此乎?上曰,卿之初拜冢宰也。故相臣宋寅明,以飭勵之意陳白矣。其後見卿一心公平,則始知故相,猶未及盡知卿也。今國事民事,茫無涯津之時,擢卿大拜,允協時望,卿何必過辭耶?晩起伏曰,古語云知臣莫如君。小臣立朝,已過三十年,而種種愚拙,畢露無餘,則殿下,豈不知臣之不堪於是職也?只以班資之猥崇,大僚謬擧,誤恩隨下,而自顧曾前踐歷,莫非分外之恩榮,而及今,又當此新命,反顧循省,直欲鑽地以入,而不可得。上曰,鼎席之不備,今幾年矣。今幸三公獲備,則國事可爲,卿與領左協贊,是予之望也。且君臣俱老,卿知予矣,予知卿矣。何必過執撝謙耶?晩起伏曰,所貴鼎席之備者,必得人而後,可也。如臣庸碌,不過充位而已。臣之父子兄弟,俱爲受國厚恩,苟有一分報效之道,則糜粉猶甘,而但才疎識淺,雖欲與領·左協贊,又何可得也?大僚疏本,雖入於大朝,臣則不敢以見職自居,區區血懇,無由一番陳聞,今日入侍,嚴畏亦不敢急暴,而千萬所祈祝,惟在於亟收成命,改卜賢德,以幸國事也。上曰,卿言之至此過矣。古之取人,或取於魚鹽之中,或求於板築之中,我國則不然,其勢不得不求於高官顯秩之中矣。旣求於此中,則舍卿而誰也?予雖不知而任卿,卿須當之而已。仍命承旨授命召。晩受命召。起伏曰,以臣之不肖無狀,猥當新命,迫於筵敎,逃遁不得,黽勉冒受命召矣。惶懍之極,不知所喩,區區所懷,何敢不達?殿下之若是敦勉,必使之冒膺者,或意其一半分有補於國事。而臣本魯莽蔑劣,何能有所猷爲也?日夕兢惶罔措者,只在於致僨國事,貽累聖簡也。臣於前後筵中,屢以聖心奮勵之意,仰陳矣。今日世道人心,至於此極,殿下若不留意振刷,則國事何可爲也?臣於縮伏中,伏聞聖上,日接臣僚,講究民事,且於御苑,親臨觀耘愛民盛意,至爲懇惻,瞻聆所及,孰不欽仰,惟願益加勤勵,以副顒望。上曰,今日儒臣進講時,聞孟子舍我其誰之訓,有蹶然之心,私自怪矣。顧予嗣服以後,一無猷爲,而但憂民眷眷之心,則老而彌篤。昨冬以後,實無一日休息之時,而徒事言語,未有實效,是由於不能制民之産故也。文王之時,四民爲窮,而今則有父母妻子之民,皆爲窮困,可勝㦖然,天或假我數年,得見吾民小安,則予必瞑目,而人壽,非人力所爲也。晩起伏曰,大德必得其壽,殿下必享無疆之休矣。治國之道,莫先於愛民,愛民之道,莫先於重農,農豐而財足,民安而國泰矣。大學末章,以財結者,亦有意焉。上曰,日進蔘茶,若飮冷水,此是氣力耗盡而然矣。雖然在世之前,豈不眷眷於吾民乎?晩曰,目今急先務,莫如東宮講學,而況今受命代理之時,勤學勤政,相爲表裏,臣曾以此意,屢有陳勉於東宮矣。學問之工,不在於章句誦讀,必有眞知實踐之工,然後方可謂之講學,而有所進益也。連有宮僚擇差之飭敎,此固爲勸學之要道,而如欲眞箇講學,則終莫如林下讀書之士矣。林下之人,若責以時務,雖或未見其大踰人者,而蓋其一生精力,專在於經傳,有若匠人之習於匠事,眞知實踐,必有他人所不及者。今若招致如此之人,使之出入講席,常使仁義孝悌之說,洋洋盈耳,則其於薰陶德性,豈不大有補益乎?向來玉果縣監宋明欽入對時,東宮進講誠意章,睿心甚以爲欣悅,崇儒重道,自是我朝家法,伏望必篤誠禮,一招再招,期於必致,以爲輔導睿學焉。上曰,山林之來者,亦有標榜偏黨之憂矣。晩曰,山林之士,豈有偏黨之可言,而殿下,何可以未然之事,預爲之慮?抄選諸人中,如宋能相,不但經學之精深,其人亦合可用,而方在草土中矣。上曰,招之而不來,亦可㦖也。晩曰,一招不來,則再招之,再招不來,則三之四之,期於必致,林下之士,亦世祿之臣也。何必欲終老於巖扄耶?臣於刑政所關,略有所懷矣。向者李彦衡·金相度,以特敎免爲庶人,庶人之律,國朝所無,我國之倣行者,大明律。而明律中,又無之矣。是殿下創用無前之律也。其人有罪,則雖流放竄棘之典,隨其輕重而用之,無不可也。何必創用無前之律,以駭聽聞也?上曰,卿言固是矣。初頭領左之言如是,則豈不好耶?予非以卿初對,而面許之也。心實是之矣。然諸葛亮,治蜀尙嚴,蓋有深意也。諸葛,以三代上人物,豈欲尙嚴勵之政?而蜀承劉璋暗弱之後,不如是則不能治故也。予受建極二字之號以後,夙夜憂懼,恐或有負於陟降也。此等處分,雖或過中,此亦諸葛治蜀尙嚴之意也。管仲之言曰,毋忘在莒之時,予亦毋忘眞殿露坐之時,可也。晩曰,臣於聖上露坐時,雖驚遑中,亦有所仰達,臣非爲兩人地也。其在聖上裕後之道,決不宜創用無於律之律也,今則恃蒙大同,比如千人之射一貫革矣。在廷諸臣,國事之外,無他事矣。昨年以後,則聖上去黨之苦心,可謂食效,而但念□□□國之血脈,關係如何?而近來臺閣之上,唯以不行公不言事爲長策,其於官師相規,亦甚寥寥,此臣之所大憂也。開言路三字,雖爲例談,而此實聖上最可留意者也。上曰,今之浮囂,甚可㦖也。比如募軍,一人呼則千百人繼之,一僧呼則衆闍梨應之,以浮囂極爲滋味,甚可㦖也。頃日相臣,以文不讀書,武不習射爲言,是亦世道之變矣。今之救弊之策,使士讀書,使武習射,而無事於浮囂,則黨習,漸可削除矣。晩曰,近來儒士之不讀書,誠一莫大之痼弊,此由於科擧之爲捷徑也。今不必別爲變通,亦不可家說戶諭,使之讀書也。此後設科,必以別試而考講,毋論大小大文,必爲嚴考,則儒士,必將皆讀一經四書,有才分之人,熟讀經書,則豈不爲善文之人乎?且別試出策問,此亦勝於庭試賦表之爲捷徑也。外議皆以爲朝家,若連設別試,則必得能文之士,而人亦不得不讀經書云。此言是矣。晩曰,今年大賑之餘,癘疫又從以熾蔓,死亡相續,而民間形勢,極其飢餒,多不以下缺
上在昌德宮。常參·經筵,以代理停。
下直,惠山僉使李宜泰,漣川縣監李鴻運。
南泰齊達曰,今日賓廳坐起,旣已頉稟,所當持公事入對,而時無留公事,頉稟。令曰,知道
金尙重達曰,明日常參,取稟。令曰,停。
大王大妃殿·中宮殿,藥房口傳問安。答曰,知道。
鄭玉,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
又啓曰,今日入直內三廳武兼·禁軍及軍兵等,中日習射事,標信,命下矣。雨勢如此,不得爲之之意,敢啓。傳曰,知道。
藥房都提調臣兪拓基,提調臣李益炡,副提調臣南泰齊啓曰,霖雨乍霽旋作,蒸鬱愈甚,伏未審日間,聖體調攝,若何?憊眩之候,寢膳之節,亦何如?前劑入蔘苓茶五貼,當盡於昨日,臣等今日,依聖敎率諸御醫入診,詳察聖候,議定繼進當否爲宜,大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。蔘苓茶猶有餘貼,明日入侍,宜矣。
金尙重達曰,左副承旨金時粲,右副承旨李應協,今日俱不仕進,竝卽牌招,何如?令曰,依。
鄭玉達曰,檢閱金和澤,書批已下,卽爲牌招,以爲入直之地,何如?令曰,依。
金尙重達曰,今日常參時,政府西壁,無進參之員,右參贊李喆輔,卽爲牌招,何如?令曰,依。
備忘記,傳于鄭玉曰,今下弓矢,惠山僉使李宜泰處,給送。
傳于鄭玉曰,明日內局入診時,重建廳堂上,同爲入侍。
傳于金尙重曰,初七日親傳,令儀曹擧行,親傳處,依前月二十三日擧行。
以執義朴致文,持平李宜哲牌不進罷職令旨,令于鄭玉曰,竝推考徽旨捧入。
傳于李應協曰,明日入侍,當以水刺後爲之,晩食後入來事,分付。
鄭玉,以重建廳言啓曰,本廳役事,旣已完畢,儀軌節目,別單書入之意,敢啓。傳曰,知道。
鄭玉,以御營廳言啓曰,本廳哨官朔試射時,哨官金鼎錫·李濟命·崔尙徵·安烜,未滿四矢,依例汰去之意,敢啓。傳曰,知道。
李應協,以義禁府言達曰,全羅前左水使李陽重拿來都事及標信宣傳官狀達據,刑曹粘目內,良才察訪李鳳翼,移本府處置事,達下矣。李鳳翼今方待令於本府,卽爲拿囚之意,敢達。令曰,知道。
吏·兵批歲抄,令于金尙重曰,付標者竝蕩滌。
京畿監司狀達,衿川呈,以吏曹參判趙雲逵,病重上去不得事,令于鄭玉曰,卿其勿辭調理,上來察職。
咸鏡監司狀達,以南北嶺阨,連續失火待罪事,令于鄭玉曰,勿待罪〈事〉,回諭。
全羅監司閔百祥書曰,伏以臣,頃將疾病難强之狀,猥入辭章,顒俟處分,及奉批旨,乃以勿辭察任爲敎。臣於是,㦖鬱抑塞,誠莫知其所爲也。玆不得不復此陳籲,惟邸下恕其僭越,俯加矜憐焉。臣之前書所陳,非有一毫假飾,而自今諸症,如水浸紙,祟在風土,濕痰亘滿,當夏而不脫裘,不食而不知飢,委頓床席,蠢動不得,源委之沈痼,已無餘地,而重以喪憂內鑠,滯務外逼,心神慌惚,如在雲霧,晝而昏昏,似眠非眠,夜而輾轉,達曙失睡,眞源大陷,肌肉盡脫,懍懍然若不保朝夕,非但臣心自危,見臣者,亦莫不危之,臣之死生,猶屬細故。顧念本道幅員之大,人民之衆,習俗之狡詐,詞訟之繁劇,有倍於他,雖使才具優長,無病强壯者當之,尙患酬答之不暇。以臣知識之百不猶人,固不合於此等重藩,而況自今春巡賑之後,積費勞苦,頓覺精力消亡,每欲强起應接,而前忘後失,觸事憒憒。今則舊症新恙,一時越添,凡係民事,全然抛却,尸素瘝曠,日甚一日,上負委寄之眷,下貽生民之戚,狼狽罔措,有不可勝言。噫,臣受國厚恩,涓埃未報,不擇夷險,肝䐉塗地,是臣區區至願,如令臣,無此痼疾,而神氣凡百,或一分可堪,則初何敢冒陳,甘自陷於規避瀆擾之科哉?只恨臣文辭短拙,不能導達誠意,致使日月之明,猶有所未盡俯燭而然矣。是臣之罪也。伏乞离明,曲賜諒察,亟許鐫遞,俾公務毋曠,殘喘獲延,則古人所謂殞首結草,不足以喩臣之懷也。臣無任屛營祈懇之至云云。答曰,覽書具悉。卿其勿辭,從速察任。
獻納金朝潤書曰,伏以臣於待罪太常之日,忽伏承薇垣新命,繼以常參有令,牌召儼臨,在臣義分,固當蹶趨承。而第臣於昨年,添居憲職,適有情勢之不可冒出者,不得入參於賓筵,虧分蔑禮之罪。臣亦自知難赦,而我大朝殿下,責敎嚴截,至有湖沿投畀之命,雖幸聖度天大,旋蒙恩宥,而論其負犯,萬誅猶輕,至今追思,惶汗浹背,臣何敢徒貪榮寵,掦掦復冒於臺地乎?且念臣年前,以前殷山縣監安復駿汰去事,陳書蒙允矣。及其對章之出也。醜辱狼藉,無復餘地,到今事過年久之後,臣不欲與之呶呶,而其爲士大夫之羞恥則極矣。以此以彼,承膺無路,召令之下,未免坐違。臣罪至此,益無所逃,玆敢隨詣陳章,仰暴微懇。伏乞睿慈,俯垂矜憐,亟許鐫削,以嚴邦憲,以安賤分,千萬幸甚云云。答曰,覽書具悉。爾其勿辭,從速察職。
檢閱金和澤書曰,伏以臣,事君無狀,獲戾明時,向來嚴敎,萬萬震懍,跼高蹐厚,無地自容,杜門窮山,撫躬自悼,分甘永棄於聖朝,無望自暴於天日,不意薄勘未幾,遽降特旨,亟寢前日之敎,恩渥曠絶,逈出常格,繼以重授簪筆之職,仍下馹召之命。臣於是驚惶隕越,感激惝怳,益不知置身之所也。噫,臣以不才,猥竊科第,濫叨近密,此莫非天地洪造,而惟其出身太早,已犯戒於古訓,立朝不久,未見信於君父,前後筵飭,累勤聖慮。臣雖愚迷,豈不知大化陶甄之至意?而若臣區區本情,則官微跡賤,猥越是懼,曾未敢一暴於紸纊之下,居恒踧蹜,如負大何,卒乃以黨心,陷於罪戾,無以自解,惶隕抑塞,覓死不得,雖以我大朝覆燾之德,含容之仁,曲賜涵貸,不終廢棄,而臣尤所以蹙然靡容,怛焉憎慼者,惟以恩寵徒冒,衷情未白故耳。臣家世儒素,自祖先以來,居家則謹愼飭躬,不事交遊,立朝則恬靜守貞,避遠勢利,此乃臣世守之法,而父子兄弟,交相勉勵,恐或墜失,至如爭相標榜,私結黨授,以捭闔機關之術,爲彼此傾軋之習,則臣誠疎愚,未之能學,亦何忍抛棄素執,隨時俯仰,以壞家庭之風乎?苟使臣,果有黨心,而指導臣姪,則論其負犯,臣實爲首,斧鉞之誅,不足以贖其罪,顧何以薄罷之典,自安其心,亦何敢以特宥之恩,遽進其身,自同無罪之人,復玷朝紳之列乎?噫,蟣蝨賤臣,蒙被聖上天地父母之德,曲施抆拭,華秩如舊,恩遇所感,湯火不避。況今逖違天陛之餘,豈敢爲辭遜宿趼之計?而臣心未暴之前,臣之罪自如也。其何可憑恃寵靈,揚揚供職,以逭國家之刑章也?恩召之下,不敢偃息鄕廬,今玆來伏私次。又伏聞日前大朝,以翰圈事,有催促上來之命,而顧臣負罪之蹤,無路承膺,玆敢席藁陳章,仰暴血懇。伏乞离明,俯賜鑑諒,亟削臣見帶之職,仍治臣未勘之罪,以昭國法,以安私分,千萬幸甚云云。答曰,覽書具悉。爾〈其〉勿辭,從速察職。
右議政申晩箚曰,伏以臣,旣迫於嚴命,冒肅本職,所兼宣惠·司圃·司宰·歸厚等諸司提調,法不當仍帶,玆敢據例仰陳。伏乞亟命,稟處焉。取進止。答曰,覽箚具悉卿懇。所陳,考例稟處。
丙子六月初一日辰時,王世子坐時敏堂。常參入對時,領議政李天輔,左議政金尙魯,右議政申晩,刑曹判書金聖應,兵曹判書洪象漢,右參贊李喆輔,吏曹判書李成中,戶曹判書鄭翬良,左尹申晦,右承旨金尙重,假注書張達星,記事官韓師直,記事官李世演,以次進伏訖,李天輔進前問候曰,近日寢睡不安之症,何如?令曰,與往時一樣。而每當食後,則氣升不便矣。天輔曰,大殿氣候,何如?令曰,一樣。天輔曰,大王大妃殿氣候,何如?令曰,一樣。天輔曰,中宮殿氣候,何如?令曰,一樣。天輔曰,意外有鞫獄,以忠淸監司狀啓觀之,初非有深慮者,而連用刑訊,所供如前,大體虛謊之漢也。所謂鄭八龍者,自戊申前有之,今雖存焉,年老矣。渠之招中五人,未得捕來之前,不可使之徑斃,故姑爲停刑以俟耳。令曰,怪事也。天輔曰,漢城府乃詞訟之重地,都民休戚係焉,其爲任甚重,而判尹李匡世在鄕,除拜累日,尙未肅謝,使政院催促上來,何如?令曰,依爲之。出擧條天輔曰,卽今諸道賑政纔畢,民事尙多可憂,近來守令之差出者,急處則肅謝後仍爲下直,雖是稍緩處,不多日內,使之下直矣。昨政新除授吉州牧使安允文,伊川府使蔡濟恭,亦一體催促下送,何如?令曰,依爲之。出擧條成中曰,大臣,俄以兩邑守令催促下送之意。陳達矣。其餘守令,亦於不多日內辭朝之意,一體申飭,似好矣。令曰,依爲之。出擧條尙魯曰,饑饉之餘,竊發之患,在在狼藉,洛下所聞,不勝其多,而列邑掩置不報,各營慢於譏捕,畿內如此,遠道可知。前後以朝令,申飭,不止一再,而視若尋常,亦不動念,致使火賊,肆行無憚,事之可駭,莫甚於此,各道兵使及討捕使,姑先從重推考,更爲各別嚴飭,何如?令曰,依爲之。象漢曰,以外方戢盜事,大臣旣已陳達,而討捕使之恬不譏捕,守令之掩匿不報,未有甚於近間,今若推考帥臣·討捕使而止,則未必有實效矣。嚴飭帥臣,慢忽之討捕使,掩匿之守令摘發,其尤甚者狀聞論罪,何如?令曰,依爲之。竝出擧條翬良曰,臣於春間,以田稅上納不得過限之意,筵達,申飭,而卽今六月已屆,各道所納稅穀不過若而邑,至於作木處,則無一疋來納,經用之渴急,姑舍勿論,朝令之不行,事極寒心。更加嚴飭於各道道臣,使之申明知委,趁卽上納,而自臣曹觀其納不納形止,依事目草記嚴處之意,爲先出擧條申飭,何如?令曰,依爲之。出擧條成中曰,戶判以田稅催促事陳達,而諸道大同,亦多未納,季夏已屆,擧至過限,貢價將無以繼下,毋論米木錢,一竝嚴飭,今月內使之畢納,其中最晩居末守令,自本廳草記論罪,而退捧各邑,亦令於秋初,趁卽收納,何如?令曰,大臣之意,何如?天輔曰,此亦一體申飭,爲好矣。尙魯曰,申飭爲宜,而至於退捧之邑,秋初則新穀未及出,何以上納乎?使之待秋成,卽爲上納好矣。晩曰,一體申飭,宜矣。令曰,依爲之。出擧條尙魯曰,卽今京中,癘疫漸盛,如火之熾,而毋論城內外,僵臥路上,處處相續云。在前如此之時,京兆及各部,日日檢察,隨卽出付於活人署,使之着意救療,而今年則當此潦炎,全不擧行,使病人委置街衖,癘氣彌亘輦下者,萬萬驚愕,京兆堂郞·各部官員,竝從重推考,各別嚴飭,隨卽出送,另加救療,俾無死亡之患事,一體申飭活署,何如?令曰,依爲之。喆輔曰,大臣俄以癘疫救活事,請申飭京兆,而不但京兆也。外方各處,一體申飭爲好,且以饑癘相因之故,死亡相續,街路之間,頻見僵屍,京中如此,外方可知,原野之中,必多暴骨之患,令諸道趁卽收瘞,俾勿暴露之意,亦爲申飭爲好矣。令曰,依爲之。竝出擧條聖應曰,各邑重囚,月三同推之規,法意嚴重,而近年以來,轉輾解弛,每見諸道文案,尠有依例擧行者,或有同推,主推官中,一以公故出他,則輒藉此全闕,或以一月一次塞責,事甚未安。此後則各別申飭,定式三次,無或廢闕,何如?令曰,依爲之。出擧條晦曰,每當潦水之時,拯活渰水之類,依法典褒賞之意,例自臣府,捧甘各部,使之知委於江居民人,俾有拯濟之效矣。挽近以來,雖有拯濟抄啓之事,該曹委以虛實相蒙,一不擧論,故敗船渰沒之患,比比有之,而無人拯活,殊非所以救民勸奬之道也。此後各部,如有拯活人牒報之事,則臣府覈其眞僞,別單啓下,依法典所載,以爲施賞激勸之地,何如?令曰,依爲之。出擧條晩曰,臣以萬萬無似,猝當不敢當之任,措躬無地矣。昨日仍大朝面諭之命,怵義畏分,他不暇顧,冒沒承膺,而輔相之責,如臣庸碌者,終何可堪任耶?令曰,大朝已面諭,卿何苦辭耶?晩曰,臣雖不敢以輔相自處,而旣登筵席,略有所懷矣。昨日大朝,已有稟達之辭,而大抵勤學,爲勤政之本,如欲勤學,必使孰習經傳之人出入於講筵,可也。彼山林讀書之人,責之以時務,則或不能大過人矣。而至於經學文義,則乃一生精力之專工處也。比如各匠人之知匠事矣。伏願邸下,各別敦諭,必使上來,出入於書筵,則睿學必有將進之美矣。令曰,當留念焉。
司諫,沈墢所達,請充軍罪人李時蕃,依律處斷。令曰,勿煩。又所達,請恒延·命垕·敏樞,仍令鞫廳,嚴鞫得情。令曰,勿煩。又所達,請仰稟大朝,島配罪人泰績,更令鞫廳拿鞫嚴問,夬正王法。令曰,勿煩。又所達,請卜連,亟令王府,拿鞫嚴問,以正王法。令曰,勿煩。又所達,請稟于大朝,收還罪人天大酌處之命,夬正王法。令曰,勿煩。又所達,請稟于大朝,還收罪人益源定配之命,更加嚴鞫得情,夬正王法。令曰,勿煩。又所達,請罪人匡師,更加嚴鞫得情,夬正王法。令曰,勿煩。又所達,請罪人柱天,仰稟大朝,亟令王府,以同參律擧行。令曰,勿煩。又所達,請罪人厚基,仰稟大朝,亟令王府,以同參律擧行。令曰,勿煩。又所達,請絶島安置罪人來復,稟于大朝,還寢發配之命,仍爲嚴鞫得情,以正王法。令曰,勿煩。又所達,請徑斃罪人詹,亟稟大朝,追施逆律。令曰,勿煩。又所達,請前校理申致謹,前大司諫尹尙任,亟施追奪之典。令曰,勿煩。又所達,請緣坐罪人抗,稟于大朝,亟擧孥籍之典。令曰,勿煩。又所達,新除授大司諫宋昌明,時在京畿長湍地,正言南雲老,時在廣州地,正言鄭昌聖,時在高陽地,請竝斯速乘馹上來事,下諭。令曰,依達。
持平南泰著所達,請瑞虎等兩賊孥籍,亟令王府擧行。令曰,勿煩。又所達,請其時干連人英梅,更令鞫廳嚴刑窮問,期於得情。令曰,勿煩。又所達,請尹宅履·德喜等,更令王府拿鞫嚴訊,以正王法。令曰,勿煩。又所達,請島配罪人鼎九,亟令王府依律正刑。令曰,勿煩。又所達,請島配罪人泰績,更令鞫廳拿鞫嚴問,夬正王法。令曰,勿煩。又所達,請還收罪人桂永放送之命,亟令攸司依律處斷。令曰,勿煩。又所達,請還收吉才·卜就玄·李於屯金減死之令。令曰,勿煩。又所達,請還收李佐太·申尙春減死之令。令曰,勿煩。又所達,請罪人彦杓·陽祚,仰稟大朝,更加嚴鞫得情。令曰,勿煩。又所達,請稟于大朝,潤東夏,竝施應行之律。令曰,勿煩。又所達,請稟于大朝,還收柱泰·昌翼酌處之命,更加嚴鞫得情,依律處斷。令曰,勿煩。又所達,請定配罪人孝昌·孝順,稟于大朝,亟令王府更加嚴鞫得情。令曰,勿煩。又所達,請稟于大朝,還收崔守仁定配之命,更加嚴訊,期於得情。令曰,勿煩。又所達,請仰稟大朝,爟·爣諸子,竝令絶島移配。令曰,勿煩。又所達,請東星亟施孥籍之律。令曰,勿煩。又所達,請緣坐罪人抗,仰稟大朝,亟施孥籍之典。令曰,勿煩。又所達,新除授掌令金元行,時在京畿楊州地,掌令沈瑴,時在通津地,請竝斯速乘馹上來事,下諭。令曰,依達。奏事畢,諸臣以次退出。
上在昌德宮。常參·經筵,以代理停。
自昧爽至卯時,有霧氣。
鄭玉達曰,明日常參,取稟。令曰,停。
又達曰,大司憲閔遇洙,掌令金元行·沈瑴在外,執義朴致文,持平李宜哲未肅拜,南泰著服制,今日以監察茶時之意,敢達。令曰,知道。
鄭玉達曰,待敎權頴,檢閱李世演,因檢閱金和澤牌不進,謂以館規,陳書經出,原書纔已退却矣。所當直捧禁推徽旨,而此與無端經出,有異,推考警責,仍爲牌招,奉敎李興宗,一體牌招,何如?令曰,依。
鄭玉達曰,卽者副修撰鄭存謙,以其親病,陳書經出,原書纔已捧入矣。所當直捧禁推徽旨,而此與無端經出,有異,推考警責,何如?令曰,依。
鄭玉,以弘文館言達曰,新除授副校理李世澤,時在慶尙道禮安地,經筵入番事緊,請斯速乘馹上來事,下諭。令曰,依達。
傳于鄭玉曰,今日日氣開霽,講經今日爲之,都提調同爲入侍,提調以特進官入侍,副提調以參贊官入侍,時刻以午正三刻爲之。
李應協,以兵曹言達曰,忠翊衛將李命稷,重得輪疾,差復無期,忠壯衛將洪彦奭,身係軍門,勢難兩處供直,俱爲呈狀乞遞,竝今姑改差,何如?令曰,依。
副修撰鄭存謙書曰,伏以臣於見職,義在難冒,理宜必辭,鎭日違召,跨朔縶圄而不知變改,罪犯積逋,日夕悚懔,惟鈇鉞是俟,不意日昨納牌待勘之餘,大朝特敎極嚴,促臣入侍,臣逃遁不得,冒昧承膺,而區區微諒,壞喪無餘,俯仰慙恧,無地自容,若又夤緣怵迫之會,視作蹲冒之地,非計之所敢出也。今臣老母宿症,居常沈苦,臣無他兄弟,獨自扶將,而聞自數日以來,因僑寓失攝,痰嗽轉盛,寢食俱廢,元氣受傷,眩瞀猝發,臣自聞此報,按情不得,忙陳短章,徑出禁門,伏乞离明,亟令永鐫,仍賜重勘,使淸選無玷,私分獲安,不勝兩幸云云。答曰,覽書具悉。爾其勿辭,救護母病。
工曹判書李鼎輔書曰,伏以臣,水部解遞,未滿一旬,復叨前銜,便同以臣代臣,聞命惝怳,罔知攸處,伏念臣年迫衰暮,疾病侵尋,陳力就列,已無其望,而頃於大朝筵中,親承飭勵之敎,區區微忱,由是感激,不計顚仆,忍死供職,忝居金吾,恰滿五箇月矣。昨於鞫坐,忽得似瘧非瘧之症,寒氣卒發,渾身如縳,扶舁還次,昏倒不省,達宵叫痛,宛轉床席,蓋臣濫荷洪造,欲效絲毫之報,不量筋力,思殫奔走之誠,觸冒暑濕,衰氣易病,目下症情,十分苦重,旬日之內,實無差痊動作之勢,昨日常參,亦未免違召,病裏惶隕,若負大何,至於王府兼任,鞫獄方設,罪囚多滯,尤不可一日暫曠,玆不得不疾聲仰籲於貳極之下,伏乞离明,俯諒臣病重實狀,亟遞臣本兼諸任,俾得調治,以尋生路,千萬至幸,臣無任屛營祈懇之至。答曰,覽書具悉。卿其勿辭,調理行公。
丙子六月初二日午時,上御熙政堂,藥房入診,重建廳堂上及講經入侍時,都提調兪拓基,提調李益炡,副提調南泰齊,領事李天輔,特進官李益炡,知事洪象漢,同知事李成中,參贊官南泰齊,檢討官洪良漢·鄭存謙,重建廳堂上李台重·洪益三,假注書南碩老,記注官金尙獜·趙慶澤,醫官金履亨·方泰輿·鄭趾彦·李泰遠·金世選·權燧,以次進伏訖,上以法講體重,使之先講筵後入診,上讀中庸篇題及第一章大文,至章下總論訖。良漢起伏曰,新定節目,有儒臣只讀註之敎矣,臣等則只讀集註,而不讀大文乎?上曰,然矣。良漢讀,自命猶令也,止不使離於須臾之頃也。存謙繼讀,自隱暗處也,止於結上文之意訖。上曰,陳文義,可也。良漢曰,今番異於初講冊子,臣請只陳大綱矣,上曰,然矣。良漢曰,中庸一篇之大旨,在於首章,而首章之大旨,在於第一節,而性道敎三字,爲一篇之綱領,蓋性字之見於經典者,始於湯誥,惟皇降衷,若有恒性一句,而其後又見於易繫,繼之者善,成之者性一句,其後又見於論語,性相近也習相遠一句,而其言本然之性,原於天命,則始自子思發之,所以大有功於聖學,而至若未發之中一節,尤是發前聖所未發矣。論其工夫,則專在於戒懼愼攝兩段,蓋戒愼恐懼者,雖是全體工夫,而若以動靜分言,則專在靜一邊矣。愼攝者,專指動一邊言之,而立大本·行達道之要,不出於此兩句,此是聖人之極功,而論其功效,則至於天地位而萬物育矣。然有其德而無其位,則其功化所及,不能遠且大矣。惟我聖上,繼天立極,居可致之位,當有爲之時,中和位育之責,擔在身上,而若無下手用功之要,惟在於致之一字,伏願深留聖意焉。傳曰,爲天地立心,爲生民立道,爲萬世開太平,聖王自任之重,若是其大,惟殿下懋哉?上曰,所陳是矣。予於昨日講孟子,至當今之世,舍我其誰之語,不覺自愧於心矣。今聞儒臣自任之說,尤可警省矣。上曰,舍我其誰,其自任之意,與勿毁明堂,其意似同,而勿毁明堂,則將使齊王,入處明堂耶?五百年必有王者興之下,稱舍我其誰者,似是以王者自任之言也。存謙曰,舍我其誰之言,蓋以道統自任之言也。伊·呂,同爲佐王行道,則亦可謂平治天下矣。舍我其誰之言,蓋以得君行道而言也。成中曰,三代以上,道統在上,三代以下,道統在下,指道統爲言者,儒臣之言是也。存謙曰,文義大體,上番旣已陳達,而大抵首章,體用兼該,旣言性命之原,而工夫功效,次第而說焉。位育是聖人極功,而皆是已分內事,上番旣以爲天地立心仰達,立志固當以位育爲期,而工夫肯綮,則專在於喜怒哀樂之中節,七情中怒一邊,最難中節,故人能於怒時,遽忘其怒,觀理是非。又曰懲忿如摧山,蓋暴發難制,惟怒爲甚故也。更加留意焉。上曰,樂之中節難矣。怒亦難矣。予故所處之堂,名以觀理矣。天輔曰,下番所奏誠是矣。七情中,怒與哀,則似不可謂之和,而發而中節,同謂之和者,聖人之意深矣。蓋惟怒最難制,而易於暴發,故發怒處,尤當着工焉。象漢曰,蓋中庸二字,學問中第一工夫,而致中和三字中,致字爲眼目,則致字上,最當着工矣。不然則天地萬物之所以育,何可致也?其要亦在於戒愼二字矣。上曰,誠是矣。成中曰,重講中庸,在古亦稀,伏願殿下,更加不息之工焉。上曰,略而盡矣。存謙曰,道不可須臾離者,尤是喫緊處,詩云亹亹文王,亹亹卽勉强之意。又曰,勉之我王,又曰,緝熙敬止,緝熙卽接續光明之意,更於接續工夫,留意而不可間斷,使幽顯一致焉。上曰,吾之心正,則天地之心亦正矣。吾之氣非,則天地之氣亦非矣。此言可見天人一體之妙矣。良漢曰,誠如聖敎,人以眇然之身,處於兩間,則其心之正,而致天地之心亦正者,驟看之則似難曉矣。然人者,天地之心也。參贊化育之功,專在於人,人極不立,則天地之化或息矣。故曰吾心正則天地之心亦正矣。上曰,聲和則氣和,氣和則天地之和應矣。此之謂也。臨退時。上曰,中庸或問,外有何冊?存謙曰,又有正解輯略矣。上命入輯略。存謙曰,反約之工,宜以大註爲主矣。上曰,所陳是矣。諸臣小退,更以藥房入診時,拓基曰,潦炎甚酷,移時開筵,聖體,若何?上曰,一樣矣。茶飮連爲進御乎?上曰,今番則着實進御,大有其效矣,丸劑亦進御乎?上曰,今始進御矣。瓊玉膏不撤乎?上曰,姑撤之矣。益炡曰,瓊玉膏着實進御宜矣。拓基曰,大王大妃殿氣候,何如?上曰,一樣矣。生脈散進御,而藥效不如當秋節用之矣。益炡曰,天麻湯連爲進御乎?上曰,頃則進御而今止之矣。拓基曰,王世子睿候,何如?上曰,一樣矣。拓基請醫官診察。金履亨入診退伏曰,右寸管弱而無力矣。方泰輿曰,左右三輔,大體弱矣。鄭趾彦曰,虛弱如前矣。李泰遠曰,虛大則一樣矣。金世選·權燧曰,脾胃脈似高,而力不足矣。蔘苓茶五貼,加劑以入事,榻前下敎命承旨書之曰,重建廳堂上以下,書啓以入。出榻敎大臣·吏·兵判入侍時,儒臣持中庸或問入侍事。榻前下敎命書傳旨曰,車元轍·孫道臣列錄中首擧人,令兩銓相當職除授。出榻敎前大司諫兪㝡基敍用事。榻前下敎徒配罪人朴師訥放送事,榻前下敎命承旨書之曰,重建廳堂上行副司直李台重,參判洪益三竝加資,郞廳佐郞尹心緯陞敍,監役官洪章漢,參奉洪啓祐竝陞六,領役部將金德潤·金德齡·韓大成·崔道敏,竝邊將除授,算員·畫員·寫字官·相地官以下員役工匠等,令該曹米布分等題給。出榻敎命書傳旨曰,目今旣有行公玉堂,則何不須資番次,使下番闕直,頃者,申飭之下,焉敢復若此?此亦紀綱攸在,修撰洪準海·李仁源竝禁推,待鄭存謙過由限入直後勘律。出榻敎命書傳旨曰,雖以事體下敎,其阻水必然,處分意或過中,再明問其誰者,意已在焉。今聞大臣所奏,非渠之辜,特爲放送,仍任前職,其代差者,亦因前職。出榻敎上曰,張顯光有子孫乎?泰齊曰,其奉祀孫壽崙,曾爲齋郞,今則作散云矣。上曰,吏判旣聽筵敎,甄復,可也。出擧條天輔曰,當此都政之月,銓曹多有擧行之事,吏曹判書李成中,兼帶金吾之任,許遞,何如?上曰,依爲之。出擧條天輔曰,前大司諫兪㝡基,以不言之罪罷職,而其時同罷臺臣,皆已敍用,則不可罪同而罰異,請一體敍用,何如?上曰,依爲之。出擧條天輔曰,朴師訥,以金城前任事,方在徒配,遭其父喪,受由奔喪云,雖以本事言之,事關前官,旣非其手犯所坐,不過供辭不審之失,而聞其情理,極爲惻然,特爲恩宥,何如?上曰,聞甚矜惻,特爲放送,可也。出擧條天輔曰,翰圈有催促之命,而沈勗之,誠爲難處矣。其時雖有後召試更赴之命,而再見召試,非但有關渠之廉隅,其在嚴翰圈之道,不可開此路,沈勗之更赴召試之命,特爲還寢,何如?上曰,依爲之。出擧條成中曰,本曹參判趙雲逵,頃日大臣筵達,催促之後,又從縣道呈狀,尙無上來之意,當此大政之月,不可一任其在外,更爲各別,申飭,催促,何如?上曰,從重推考,催促上來,可也。出擧條象漢曰,京中老職士夫秩,今幾垂畢,勢將以各道狀啓,鱗次擧行,而若欲盡一道,而繼用他道,則如是之際,老人事,有不可知者,若欲以年歲多少,爲先後之次,則亦必有紛紜之弊,以狀啓入來先後爲次第。而今日政檢擬某道,明日政檢擬某道,周而復始,輪回備擬,則最似便好,故敢此仰稟。上曰,依爲之。出擧條天輔曰,吉州牧使柳世復,以摩天嶺失火事,道臣狀聞請罷,其代已出矣。卽見狀本,則其所失火,周回雖廣,見燒者不過穉松,元不犯大木,且以其大路,故行人不能愼火之致,凡松田失火,勿罪官長,新有定式,蓋防奸民之弊也。況嶺阨乃是大路,若以此論罪官長,則必有後弊,亦依松田例,吉〈州〉牧使柳世復,特爲仍任,何如?上曰,依爲之。出擧條象漢曰,近因北關·關東之荐凶,京市麻布絶貴,故市人輩,呈訴備局,請發賣本曹所在麻布而得題矣。在前或筵稟而發賣,或直爲發賣,年年如此,今有廟堂題辭,而在臣有司之道,亦不敢遽然擧行,敢此,仰達矣。上曰,市民亦不可不恤,依爲之。出擧條台重曰,臣頃者待罪禮參時,以改莎事,奉審敬陵·翼陵·順懷墓,今又以重建事,奉審昌陵,他陵墓可以推知矣。大抵曲墻外至近之地,樹木茂密,樹木之下,莎草易致損傷,每年方伯奉審之時,秋則雖雜草,猶有被覆者,故不爲執頉,及至春奉審,莎葉枯落,所見可悶,故輒爲,書啓修改,而春莎數日不雨,旋卽枯損,年年告由修改,實涉煩瀆,此後以秋奉審爲主,樹木之最逼近者,量宜斫伐,仍卽修改莎草,而春節修改,則萬分切迫處外,勿爲擧行事,永爲定式施行,似好矣。益三曰,昌陵陵上,樹木最逼近,莎草多枯損,不可不從近斫伐,秋奉審時擧行便好矣。上曰,依所請施行,出擧條定式,可也。出擧條成中曰,頃日戶判,以本曹需用之不足,請得兩湖儲置米二萬石矣。昨年凶荒,稅入太縮,經費竭乏,誠爲可念,而第念儲置之義甚重,一自大同設立以後,曾無劃送戶曹之事,無前之例,決難創開,京廳米之每每移用,雖甚可悶,此則旣有近例,有難全防,且前日戶曹,請得未推去者,亦爲五千石,臣意則京廳留庫米一萬石,移送戶曹,還寢兩湖儲置劃送之命,以示正名之意,以除轉輸之勞,似得宜,惶恐敢達。上曰,所奏正名,依爲之。五千石不可竝計,一萬石自京廳移送,可也。出擧條上曰,輔養官得人矣。予以南有容爲輔養官者,蓋取其純實矣。元孫能誦九容章,問其文義,則應對如響,以今知識見之,則大體英透矣。拓基曰,臣等明日,當依下敎入診東宮,仍竝入診於元孫,則老臣之幸也。臣於癸酉年,待罪藥院時,一瞻岐嶷之儀,而今過數載,故敢此仰請矣。上曰,諸臣中孰見元孫乎?諸臣或以未及進見爲對。上命小黃門抱來。台重曰,元孫知識漸進,此時輔養之道,非臣等輩所可堪任,若招致山林碩德之士,時時進見,則豈不大有裨益乎?上曰,然矣。俄而,元孫童髻簪玉,着靑紗道袍·黑靴子入侍。上曰,汝能於衆中,辦輔養官乎?天輔曰,閭巷小兒,置諸稠人廣坐中,則必有逡巡之態,且見老人鬚髮亂白者,則頗有厭意矣。卽今侍坐諸臣,多老且生面,而元孫儼然鎭下之意,發於儀容,奇哉異哉?成中曰,臣正月後,今始瞻望,而其間睿儀夙成矣。拓基曰,英睿極矣。眼彩深穩矣。象漢曰,臣於甲戌年,暫得進見,而岐嶷之表,比前尤美矣。小臣惶恐,元孫中岳眼彩,肖殿下矣。泰齊曰,元孫岐嶷若是,年纔五齡,知識又若是,此實吾東方無疆之福也。上又問曰,輔養官誰也?元孫手指北邊,蓋指輔養官之意也。上命泰齊,讀昌陵丁字閣上樑文,元孫熟視而諦聽之。上曰,汝能誦九容章乎?元孫應口誦之,字句分明,聲音洪亮。上命台重·益三進前伏,仍敎元孫曰,汝果分而識之乎?兩人中誰是輔養官乎?元孫擧手指李台重。上曰,是矣。頃日纔一見,而能分別稠人之中,果英睿矣。上曰,汝見輔養官時好乎?脫衣遊時好乎?元孫對曰,見輔養官時好矣。上笑曰,豈其然乎?象漢曰,見輔養官時,則左右列侍,有尊待威儀,故似以此爲好矣。台重曰,小臣頃以小學毋放飯之意告之,則元孫微笑矣。拓基曰,當此暑濕,恐或有失攝之慮,令醫官近前診察腹部,何如?上曰,依爲之。醫官前伏,則元孫披衣示之,少無難色。上笑曰,元孫多氣矣。象漢曰,眼彩若此,腹部無病可知。上曰,輔養官姓名,汝能記得乎?元孫仰瞻天顔,欲語者再三。象漢曰,常知輔養官之爲長者,故不欲對面,斥呼其姓名,此甚有料量矣。上曰,輔養官中何人好乎?元孫曰,前輔養官好矣。上笑曰,李台重則以其對面,故只言前輔養官爲好,此亦有料量矣。上曰,汝能書字乎?仍命都承旨,抽紙筆進之,賤臣亦進鍮硯,元孫展紙揮筆,大書天父二字。上曰,汝觀此筵中,欲與者與之。元孫再三諦視,持與南泰齊,泰齊跪而受之,懷諸衿中。上笑曰,筵中有大臣及輔養官,而特與都承旨者,是何意也?泰齊曰,似以臣進紙筆之故也。此不是無心賜與,而分數勘量之明,於此可以仰揣,臣不意,今日,得此至寶也。象漢曰,此可見將來有功必賞之意也。上命元孫入去,元孫良久不起。上曰,必愛看諸臣,故遲留不起矣。元孫起拜,仍久立退軒,諦視諸臣,還入大內。諸臣以次退出。
上在昌德宮。常參·經筵,以代理停。
下直,蒜山僉使李容普。
鄭玉達曰,明日常參,取稟。令曰,停。
李應協達曰,大司憲閔遇洙,掌令金元行·沈瑴在外,執義朴致文,持平李宜哲未肅拜,南泰著服制,今日以監察茶時之意,敢達。令曰,依。
鄭玉,以弘文館言達曰,本館上番闕直,事甚未安。校理朴道源,旣已淸齋,卽爲牌招入直,何如?令曰,依。
傳于鄭玉曰,上番闕直,卽爲牌招入直。
以備忘記,傳于鄭玉曰,舍人徐命膺,應敎除授。
李應協達曰,都承旨南泰齊,同姓七寸叔幼學贊明身死,服制已行四日,出仕,何如?令曰,依。
傳于李應協曰,禁衛營新造戰車欲見之,待令於靑陽門事,只分付本營。
李應協,以兵曹言達曰,五衛將許儼,所抱奇疾,添感危篤,差復無期,呈狀乞遞,宿衙輪番之任,不可暫曠,今姑改差,何如?令曰,依。
鄭玉,以司饔院官員,以監膳提調意達曰,鷹師貢人等,連日呼訴本院,而以各每當春夏間,供上雉首,家養已盡之後,不計遠近,貿來封進矣。卽今外邑癘疫大熾,又値凶歉,實無獵雉之勢,莫重供上,將未免闕封生事之患,以活鷄,依前參半代封事,入達變通云,卽今形勢,誠如所訴,莫重御供,自下不敢擅便,惶恐敢達。令曰,參半代封。
李應協,以義禁府言達曰,京畿水原府菁好驛徒配罪人朴師訥放送事,令旨達下矣。放送之意,分付該道道臣,何如?令曰,依。
李應協,以義禁府言達曰,忠淸道公州投畀罪人具宅柱,特爲放送,仍任前職事,令旨達下矣。放送之意,分付道臣,何如?令曰,依。
李應協,以義禁府言啓曰,今此推鞫方張之時,本府都事,不可不備員,都事具宅柱投畀放送之意,旣已分付該道道臣,而自配所上來之際,必致多日,令該曹卽爲口傳換差,以爲備員之地,何如?傳曰,允。
吏曹口傳政事,以禁府都事具宅柱,訓鍊判官金光漢相換。
李應協,以義禁府言達曰,卽接月令醫員吳績興手本,則時囚罪人吳彦傅,重得傷寒,頭疼如碎,四肢不收,食飮全廢,昏倒不省,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
以忠淸監司狀達,庇仁等官居崔七奉等,渰死燒死事,令于鄭玉曰,渰死燒死人等,令本道恤典擧行。
兼弼善尹東昇書曰,伏以臣,向蒙恩譴,獲遞憲銜,來省病母于驪州牧臣兄任所,而間因私故,暫往淸州地,數日而返,不謂此際,忽叨春坊除命,馹召遠降于湖邑,舊釁猶深,新渥偏隆,臣誠感激惶隕,不知所出,恩旨之下,宜卽進身京闕,引分祈免。而第臣母本來癃疾之外,纔經類癨急病,氣虛而眩運甚,胃敗而嘔逆作,飮噉全却,省覺尙迷,澌頓床薦,臥起須人,臣之目下情理,實無多日遠離之勢,玆不得祗赴召命,猥將私懇,從縣道陳聞,而區區去就之說,亦不暇贅及,孤恩蔑分,合被重誅,伏乞邸下,俯垂憐察,亟賜鐫罷,使得專意救視,仍降威罰,重勘臣罪,以爲具僚之警,不勝幸甚云云。答曰,覽書具悉,爾其勿辭,救護母病。
校理朴道源書曰,伏以臣本質魯才疎,百無肖似,況自幼少,被疾失學,尋常自檢,無足比於恒人之數,而及其隨衆應擧,倖占一第,則所望惟在於祿仕養老,淸塗顯秩,意念實不到,特蒙大小朝恩造,前後踐歷,罔非踰分,而玉署榮選,則其萬萬不稱,不待人言,臣實自知,當初館錄之見枳。旣擧臣廢疾之狀於可否之際,則可見公議之攸存。都堂添選,實出人望之外,銓部例擬,輒有誤恩,而若臣分義之不敢冒當,則大防攸在,決難踰越,前後實兼之除,積費撕捱者,誠由於情勢之萬不獲已也。不意瀛館除命,又降於纔脫圓扉之餘,鎭日違召,罰靳例罷,惶霣抑塞,實不知措身之所,顧臣難冒之義,不惟通朝之所共知,亦爲离明之俯燭,今若不恤人言,不顧私義,憑恃寵靈,揚揚冒出,則是將作何狀人耶?臣雖至愚,亦有廉愧之不全泯,則汙不至爲是矣。噫,經席啓沃,何等重任,而迺以如臣之蔑學無能,最出人下者,竊吹於其間,雖無天廢之疾,而其不敢冒膺虞旌之招者,事理皎然。惜乎,持臣者,只摘其外面彰著之疵疾,而不覈其倥倥無似之實狀,是誠失於輕重之倫矣,是則臣之所以循墻逡巡,視作鐵限者,亦出於量己甚審,不直爲人言之逼拶而已也。第臣又竊聞前後諸臣陳達筵中者,輒謂臣誤聽浮言,過爲不當之嫌,審如是則臣之從前違逋,若無意義,而以臣所聞,則其間事實,誠有所不然者,法筵侍講之列,無臣輩一人,未爲闕事,而必欲冒其譏議,自幸擸掇,以爲干進之階,則微臣廉隅,固不足恤,而其於聖朝培植之道,豈不重有所虧損哉?日昨因大朝嚴敎,入侍有命。而臣弟及第臣志源,重得天行輪疾,症殊涉疑,身旣犯染,則進對天陛,有所不敢。出次治書,略控危懇,而喉院退却,不得上徹,微臣情勢,尤益罔措,且臣母素患關格,近因奔避,挾感添劇,諸般症形,十分危篤。臣左右扶將,頃刻不得離舍,假使臣無廉義之可言,實無束帶供仕之望,玆隨召牌,更陳未徹之章,伏乞睿慈,俯察臣私義之難强,情理之愈迫,特賜鐫削,以重名器,以便救護,千萬幸甚云云。答曰,覽書具悉,爾其勿辭,救䕶母病。
丙子六月初三日卯時,王世子坐德成閤,藥房入診入對時,都提調兪拓基,提調李益炡,副提調南泰齊,假注書南碩老,記事官金應淳,記注官趙慶澤,醫官金履亨·方泰輿·鄭趾彦·皮世獜·李泰遠,以次進伏訖。拓基曰,睿候,若何?伏聞入診醫官之言,則寢睡諸節,尙未復常云。臣等不勝憂慮之至矣。近日則比前,若何?令曰,水刺不能種種進御,而不能成睡,比前一樣矣。拓基曰,大朝聖體,若何?令曰,一樣矣。大王大妃殿氣候,何如?令曰,一樣矣。中宮殿氣候,何如?令曰,一樣矣。拓基曰,湯劑·丸劑連爲進御乎?令曰,湯丸連服矣。招基曰,湯丸進御後有效乎?令曰,前年秋冬,則纔服十貼,卽見其效,今則已服三十貼,而別無顯效矣。拓基曰,童便進御乎?令曰,淸心丸調服而無效矣。拓基曰,臣未入對者數朔矣。願一瞻望顔色。令曰,唯。拓基瞻望後起伏曰,神氣尙未復常,似有上氣之候矣。令曰,頃於常參時,移時坐堂,故上氣之症添加,而每日當陽則甚難矣。喘氣尤可悶矣。拓基請醫官入診,金履亨入診退伏曰,脈候左右三部沈微,掌心之燥,甚於昨日晩後矣。諸醫官一如履亨所奏。拓基曰,掌心之燥熱,何爲而然也?令曰,今則夜短,而達宵失睡,膈間煩憒故矣。拓基曰,似是膈痰所祟,臣敢請稟于大朝,藥治諸節,不可緩矣。令曰,湯劑已服三十貼,而今無顯效,則煩稟大朝,亦涉惶悚,此後則醫官當自內召之,以爲診察之計矣。拓基曰,大抵服藥之道,如學問之工,無所間斷,然後乃見其效矣。凡於醫治等節,無或間斷,速收勿藥,臣竊望也。向日夕,臣承召入對時,値書筵,只以草草數句語仰陳,而今日入對,欲陳者多矣。臣老病退伏,至於朝廷政令間,非下詢之事,則臣不敢煩陳,而待罪保護之職,當睿候欠寧之時,則憂悶之忱,安敢不陳乎?宋賢云病中心神,最難安靜,此實見得工夫者也。蓋常人之心,易於外馳,無操存之工,則有走作之患矣。伏願邸下,就於靡寧之時,益加操存之誠,以平日學問之工,移之於治病之道,則非但調攝有益,實爲萬世太平之基矣。聖人云父母惟疾之憂。又云以父母之心爲心,邸下以此服膺,而調治之節,尤不可不愼矣。令曰,所陳眞藥石矣。拓基曰,臣初以補養官,叨參於相見禮,又以賓客,出入胄筵,一無裨補之效。而故相臣尹趾完,所以比之於人家服役老奴者,正謂此也。區區犬馬之誠,如有可陳之言,則安敢自隱乎?古者宮官,待之以僚友,睿候欠寧,若難開筵,則無時召之,或接於臥內,講論經傳,涉獵古今,以爲補益之地幸甚。令曰,所陳誠是,當體念矣。益炡·泰齊,竝起伏曰,都提調所達,出於忠愛之誠,伏願邸下服膺焉。泰齊曰,左承旨金陽澤,家有拘忌之疾,左副承旨金時粲,以父母墳省掃事,朝已下直,往洪州地,初七日親傳香時,承旨不可不預爲備員以待,故敢此,仰達矣。令曰,竝許遞,可也。出擧條諸臣,以次退出。
上在昌德宮。常參·經筵,以代理停。
下直,沃溝縣監鄭漢奎。
李應協達曰,明日常參,取稟。令曰,停。
鄭玉達曰,大司憲閔遇洙,掌令金元行·沈瑴在外,執義朴致文,持平李宜哲未肅拜,南泰著呈辭,今日以監察茶時之意,敢達。令曰,知道。
又達曰,明日次對,兩司當爲進參,除在外外,未肅拜不爲行公人員,竝卽待開門牌招,以爲推移進參之地,何如?令曰,依。
傳于鄭玉曰,兵曹省記中,明禮門書于報漏閣上,其外依舊板擧行。
又傳于鄭玉曰,明禮門書于報漏閣下,而依舊板用之,自今酒房拔之。
李應協,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
正言鄭昌聖書曰,伏以臣,罪在罔赦,恩出曲貸,薄譴未久,特敍旋降,薇垣新除,繼辱於屛郊省愆之中,臣誠惝怳感激,莫知攸措,聞命趨承,分義當然,第臣春間一書,不過只就目下數事,略陳無隱之忱,而文辭拙訥,旣不足以導達旨意,精誠淺薄,又不足以感回宸聽,乃反以挾雜顧瞻,見疑於君父,獲戾於淸時,所被嚴敎,萬萬惶懍,區區情實,未蒙照燭。此臣所以撫心自悼,寧欲溘然而不可得者也。噫,臣本孤賤,幸際明時,薰沐鴻造,亦旣有年,斷斷一念,只欲隨事獻規,小效塵刹之報而已。豈有一毫他意?而聖敎至此,此莫非臣行己不肖,事君無狀之致,惶隕恧蹙無地自容。今雖聖度天大,復加甄錄,情地未暴,而蹤跡卼臲,罪名雖祛,而釁咎深重,何敢以事在旣往,官是宿趼,而掦掦冒赴,自同無故之人哉?謝迹榮次,素守冞堅,退伏田廬,私心粗安,玆於馹召之下,無路進身,猥從縣道,封章哀籲,伏乞离明,俯諒臣情勢,亟削臣職名,仍治臣瀆擾之罪,使朝綱肅而私義靖,千萬幸甚。答曰,覽書具悉。爾其勿辭,從速上來察職。
上在昌德宮。常參·經筵,以代理停。
自昧爽至辰時,有霧氣。
鄭玉達曰,大司憲閔遇洙,掌令金元行·沈瑴在外,執義朴致文上書入達,持平南泰著·李宜哲牌不進。今日以監察茶時之意,敢達,令曰,依。
南泰齊達曰,右副承旨李應協,今日不爲仕進,卽爲牌招,何如?令曰,依。
以司諫沈墢,獻納金朝潤,持平南泰著·李宜哲牌不進罷職令旨,令于鄭玉曰,竝推考徽旨捧入。
令于鄭玉曰,大臣·備局堂上引接。
李應協,以弘文館言達曰,副修撰鄭存謙,由限已過,卽爲牌招察任,何如?令曰,依。
南泰齊啓曰,今日東宮入診時,左承旨金陽澤,左副承旨金時粲許遞事,下令矣。初七日親傳香時,承旨不可不預爲備員,政官卽爲牌招開政,以在京無故人差出,何如?傳曰,當日爲之。
南泰齊達曰,今日政新除授承旨,待下批卽爲牌招,何如?令曰,依。
有政。吏批,判書李成中進,參判趙雲逵受由在外,參議朴相德牌不進,右承旨金尙重進。以兪漢蕭·沈墢爲承旨,尹東昇爲弼善,閔百行爲兵曹參議,閔宅洙爲判決事,鄭翬良爲知經筵,鄭光忠爲知義禁,李鼎輔爲右賓客,李時敏爲吏曹佐郞,黃德潤爲禮曹正郞,李憲默爲奉常正,李翼元爲掌樂正,鄭致儉爲漢城判官,洪啓祐爲內資主簿,洪章漢爲造紙別提,李穦爲翼陵別檢,柳誠之爲衿川縣監,鄭彦忠爲高山察訪,柳世復依承傳吉州牧仍任,行副司直李台重,工曹參判洪益三,以上今加嘉義,重建廳堂上加資事承傳,兼春秋九單,朴起采·李沂中·李萬恢·徐海朝·趙台祥·李景行·李敬玉·李泰齡·鄭晩淳·趙榮國爲判義禁,齊昌令㯙爲司饔副提調,齊昌令㯙,茂春守堉,今加明善,加資事承傳。兵批,行判書洪象漢式暇,參判南有容病,參議未差,參知尹得徵入直進,同副承旨鄭玉進,同知單崔道文,僉知單禹始鼎,武兼具敍五仍任事承傳,副護軍柳惠基·金時默,副司直金陽澤·金時粲·金相奭·兪㝡基。
以同副承旨沈墢,副修撰鄭存謙等牌不進罷職令旨,令于鄭玉曰,竝推考徽旨捧入。
傳于李應協曰,三大臣·備局堂上入侍。
李應協啓曰,三大臣·備局有司堂上,依下敎來待矣。傳曰,詣閤。
傳于鄭玉曰,儒臣持孟子三卷,同爲入侍。
李應協,以侍講院言達曰,本院新除授輔德兪彦述,自鄕纔已入來云,卽爲牌招察任,新除授弼善尹東昇,時在京畿驪州地,書筵入番事緊,斯速乘馹上來事,下諭,何如?令曰,依。
鄭玉,以備邊司言達曰,春川縣監李鎭崇,在任卒逝矣,曾經閫任,喪柩上來時,依法典,擔軍題給之意,分付所經各道道臣,何如?令曰,依。
以咸鏡監司狀達,安邊等官居校生李斗彬等,燒死渰死事,令于鄭玉曰,渰死燒死人等,令本道恤典擧行。
執義朴致文書曰,伏以臣於前夏,忝叨諫省,論列鞫囚之際,尾陳一閫事,而我大朝責敎截嚴,至下刋名之典,臣惶愧無地,曾未數朔,恩敍遽降,又於今春,獲承樂正除旨,不敢孤負職任,只一郞官,冒沒出膺,已四箇月矣。迺者柏府新命,忽下於追訟舊愆之日,臣聞命惝怳,且驚且惶。噫,臣之向來一達,蓋出相規之義,而後來所聞,不無差爽。故臣又詣臺而停之,自我而發,自我而停,亦多有例,而其當初不審之失,無所逃矣。筵臣所奏,亦欠詳實,大朝處分,至爲嚴重,到今追思,惶汗添背,夫臺臣之論一武弁,自是細事,而緣臣庸愚,致勤聖敎,貽羞臺閣,無復餘地,雖幸聖度天大,薄勘旋宥,而悚愧之忱,久猶未已,今何敢徒恃榮寵,掦掦復冒於臺端,以益其嗤點也?臣又有私情之萬萬煎迫者,臣家有老母,年迫九耋,病淹床玆,氣息懍綴,膝下只有臣一人,而臣犬馬之齒,亦已六十有三矣。近年以來,衰朽轉甚,素患風痰之症,春間墓幸陪扈之餘,一倍添劇,累月醫治,尙未見效,實通朝之所共知也。母子相依吟病,實無從宦之望,召牌復臨,而承膺無路,擔曳闕外,拜章徑歸,伏乞离明,俯諒臣母子病重實狀,亟削臣所帶職名,仍治臣罪,以嚴邦憲,以便救護,千萬幸甚云云。答曰,覽書具悉,爾其勿辭察職。
丙子六月初五日辰時,王世子坐時敏堂,大臣·備局堂上,引接入對時,領議政李天輔,左議政金尙魯,行刑曹判書金聖應,護軍具善行·李章吾,司直韓翼謩,戶曹參判李昌壽,副司直金致仁,右副承旨鄭玉,假注書張達星,記事官韓師直,記事官趙慶澤,以次進伏訖。領議政李天輔曰,日來霧氣甚不好,伏問睿候,若何?而寢睡不安之症,氣之升降,又如何也?令曰,寢睡或多不安,每當午後,則氣升不便耳。天輔曰,大殿氣候,如何?令曰,一樣。大王大妃殿氣候,如何?令曰,一樣。中宮殿氣候,如何?令曰,一樣矣。天輔曰,元孫久不瞻仰,而時或伏聞諸臣之言,已知其睿姿之夙成矣。再昨入侍,始得瞻仰,則果然睿儀,岐岐嶷嶷,中心喜悅,不能仰達,臣伏念元孫,今始五歲,則文字開發,可謂不急,而伏見知識大開,夙成如此,講學開導,正其時也。伏願邸下,以此留念焉。令曰,當留心焉。天輔曰,全羅監司閔百祥狀達中,金溝縣令洪鼎猷牒呈以爲,同縣軍多民小之弊,最於一路,以其軍總,較諸男丁,則男丁之不足,殆近三分之一,今番巡到時,賑案所付,多有襁褓之兒弱,而皆是加年應役之軍保,隣族侵徵,兒弱簽丁,朝禁截嚴,而今乃如此,合有趁時變通之道,本縣良役中,各色軍丁,限五六百名,道內民戶稍裕邑中,量宜分排移送事,令廟堂稟處爲請矣。金溝軍額,旣若是夥多,則道內稍裕邑移額之請,必有商量,依狀請許施,而移額後,修正良役實總,使之卽報備局,何如?令曰,左相之意,何如?金尙魯曰,臣意,如首揆所達,而此與移送他道之請有異,故雖許之,大抵軍兵移額,事面甚重,宜小不宜多,額數則只許五百名恐好矣。令曰,依爲之。出擧條天輔曰,南兵使李景說狀達中以爲,行人到咸關嶺,大虎遮路,故不知禁山,放火燒燼,延及洪原縣嶺阨,而燒燼不至大段,火根始出於咸興禁標之內,縣監辛就三,似有容恕之道,咸興府使沈廷最,常時不能嚴飭之罪,令廟堂,稟處爲請,咸鏡監司徐志修狀達,則以爲,行人不知關防之重,以一時圖生之計,放火燒燼,與故犯有異,依律定配計料,而咸興府使沈廷最,到任未久,政多可稱,又當賑政,罪罷可惜,合有參酌之道爲辭矣。松田失火,勿罪官長,旣有定式,蓋防奸民之弊也。嶺阨雖重,今此放火,乃出於行人逢虎圖生,則尤非官長之罪,依松田例,咸興府使沈廷最,從重推考,洪原縣監辛就三勿論,何如?令曰,左相之意,何如?金尙魯曰,臣意亦如此矣。令曰,依爲之。出擧條天輔曰,歲初常參時,前執義任師夏,前正言金勉行·沈履之違牌例罷,而其時臺諫,以罷職不敍爲請依允矣。今番歲抄單子,罷職則敍用,而罷職不敍則仍之,兩罪旣是一事,則不必分而二之,三臺臣竝令敍用,何如?令曰,依爲之。出擧條天輔曰,備局堂上南有容·沈星鎭,啓下經年,尙不行公,金漢喆·曺命采,則以行公之人,因一時臺言,仍爲引入,申思建則其所遭,已過五六年,大小朝前後申飭,非止一再,而無意膺命,其在分義道理,尤極未安,此五人,使政院竝爲牌招察任,何如?令曰,依爲之。出擧條奏事訖,諸臣以次退出。
丙子六月初五日未時,上御熙政堂,三大臣·備局有司堂上·儒臣,同爲入侍時,領議政李天輔,左議政金尙魯,右議政申晩,吏曹判書李成中,左尹申晦,司直韓翼謩,副司直金致仁,應敎徐命膺,修撰洪良漢,右承旨金尙重,假注書南碩老,記事官金龜祥,記注官趙慶澤,以次進伏訖,天輔曰,日氣蒸霧,聖體,若何?上曰,一樣矣。寢膳之節,亦何如?上曰,一樣矣。茶飮進御乎?上曰,進御矣。大王大妃殿氣候,何如?上曰,平安矣。上曰,李憲默是先正臣李彦迪之後孫乎?尙魯曰,然矣。上曰,沈墢已入灣尹望,而眞學士矣,可陞承旨矣。天輔曰,其人可用,而館職則難行矣。尙魯曰,館職則撕捱,而其入弘錄,亦云晩矣。上曰,畿麥,何如?尙魯曰,朝霧可悶矣。晩曰,東郊則半熟矣。上曰,今年兩麥,大體居中矣。年事於當初所料,今反爲幸矣。何道爲第一云耶?致仁曰,聞嶺南最登矣。尙魯曰,湖南伯勸民勤稼,故大有其效,今年麥農,可爲嶺南之次云矣。天輔曰,此亦天理,嶺南最歉而最稔,湖南少凶而少登,豈非循環之理耶?尙魯曰,海西大歉之餘,亦能免凶云。天輔曰,北道又破船矣。上曰,穀非不惜,而渰死之人殘忍矣。上曰,廣留,守禦廳空置于外,則誠爲慨然之說誠好矣。上曰,均役後,捉魚漢亦被其效耶?天輔曰,爲大惠矣。晩曰,或有侵漁之弊,則自其道査飭,故海民無怨矣。上曰,寺奴婢亦有效耶?尙魯曰,嶺南最多寺奴之弊矣。今則感欣無怨云矣。成中曰,南漢義僧革罷後,外方之僧,有若再生之人,至於齊聲致謝於其道監司云矣。上曰,莫非均役之效矣。上命書傳旨曰,王者一政,垂法後世,一或低昻,其弊勝言,低者因此而紀綱解弛,雖非細故,猶不至於嚴法重繩,至於昻,非徒人無所措手足,其流之弊,將至於律名又加,一律難言之境,是豈三代制治之意,亦豈金作贖刑之意乎?予意雖因爲世道之苦心,頃者口奏,已有顧元良而語者,已違其諭,近者口奏,亦無是言,於當之者,雖不足惜,無於法之法。自我創之,日後嗣君,若或以此爲例,心不若予苦,人不若二人,而因使氣,施以此律,此搢紳荊棘,自我開也。渠雖無狀,白首暮年,開國典所無之法,以貽搢紳者乎?若有重於此者,旣有龍紀·雲䥃之奏,自當處之於二人,其有當律,何必制律?噫,予心之所謂苦,處非常之世,故處分其亦非常而然也。然爲後昆而不諭,豈王者之心,而若非古法,楚箠之刑,不可創也。二人章奏,雖有輕重,而唱前應後,卽一而二,二而一,而微開其端,囫圇欲亂,心肚相貫,何可異也?李彦衡·金相度,特寢免爲庶人之敎,施以永刋仕版之律。出榻敎上命承旨書之曰,李彦衡·金相慶,旣寢免爲庶人之敎,初非配也。今何命放也?只令該府,分付本道。出榻敎上命書傳旨曰,今聞副提調望,只有一人云,齊昌令㯙,以穆廟孫,年過六十,茂春守堉,以聖祖之孫,只有此人,竝特爲加資。出榻敎上命承旨書之曰,判義禁李鼎輔許遞,其代,大臣旣有所奏,正二品中加望。出榻敎晩曰,近來京中癘疫漸熾,傳痛益多,而無依出幕之類,不但不能救療,亦無粥飮繼活之道,因此而死亡相續,極可矜慘,在前如此之時,自賑廳有給糧顧恤之例,今亦分付該廳,就其中無依可矜者,則粥飮之資,使之參量覓給,以爲救活之地,而自備局,亦依前例,時遣郞廳,另加摘奸,申飭,俾有實效,何如?上曰,依爲之。尙魯曰,相當藥物之題給,亦有前例,令惠民署,隨活署所報,量宜題給,亦似好矣。上曰,此亦依爲之。晦曰,日前東宮常參時,因大臣陳達,京城內外,病人僵臥路上者,出付於活人署,使之着意救療之意。出擧條申飭各部矣。各部以方痛者其數甚多,出送活人署,而活人署有名無實,實無接濟救療之資,故還爲入來,依舊僵臥路上,誠爲悶迫之意,有所論報矣。卽有自賑廳·惠署,糧米藥物題給之命,今則可得賴活,而自前如此之時,自兩醫司,有別定救療官救療之規,今亦依此爲之,似好矣。上曰,欲爲下敎而不果,依前規定,救療官慢者嚴處,勤者令該署,依往例擧行。出擧條天輔曰,甲戌正月二十六日,藥房提調洪象漢入侍時所啓以爲,臣聞釐正使之言,則嶺南左右兵營及水營,一自減布之後,凡百不成貌樣云。且其一年所入與所下,一一成冊以來,故臣亦略略考見,則果有難支之勢,其在關防之道,不可無商量劃給之擧矣爲請。則上曰,釐正使兼備堂,後日大臣入侍時,消詳以稟,其後八月藥房入診入侍時,副修撰洪梓所啓,全羅兵營給代不足之弊,不可不軫念矣。蓋減疋之政,於民實爲莫大之惠,而在該營,則從前二疋所用處,以一疋分排,則其經費之不足固也。帥臣之乏於財用,緩急實多可虞,而目今營下軍校給代之數,太半不足,及時變通,恐不可已也。臣聞嶺南兵水營,亦有此弊,自備局,方有酌量劃給之意矣。欲望分付廟堂,一體區劃,以給何如爲請。則上曰,令均廳量處,而嶺南事,予亦未記,均堂後日入侍,一體擧行事下備局矣。良役減疋之後,諸道兵水營形勢之苟艱,非不念之,而均廳事面至重,給代之路,不可不一切嚴防,若開此路,則實無以取舍,而其弊有不可勝言矣。竝爲勿施,何如?尙魯曰,均廳事面,至爲嚴重,而當初節目後,給代之路,自然漸廣,誠甚可慮。故臣於向來,以此後一切嚴守之意仰達者此也。各道兵水營事勢,非不苟艱,而今若爲此而又開此路,則其流之弊,將不勝其紛然,此等事,竝勿許施宜矣。上曰,右相之意,何如?晩曰,一自均役之後,毋論兵營·水營,曾前二疋所捧,今爲半減,其用道之苟艱,勢所必至,重臣之仰請商量劃給者,蓋以此也。而第均役事體,關係至重,今若爲念其難支,而一開劃給之路,則其爲後弊,不可勝言,臣亦以爲不可輕議變通矣。上曰,卿等所奏是矣。予之所守,卽均廳也。今若一開此路,必將蕩然,依爲之。此後雖復有若此者,自備局草記勿施,可也。出擧條天輔曰,此乃廣州留守洪象漢筵啓也。以爲守禦廳,在前則列於五軍門,故千別將以下,以有履歷者啓下,勿論東西南北之人,皆在京隨行矣。出鎭以後,以廣州境內人中,差下事定式,而因境內履歷可合者之絶少,次次降殺,旣無擇履歷之實,若其所居,則距本城甚遠,亦多在京求官者,故啓下之後,只爲受料,初不隨行於營下,蓋以其薄料,旣難客地往留,自營接濟,又無其勢,以此之故,名編該營,而幾不識大將之面,又不知本營之事。軍制虛疎,亦無謂,無寧以山城土校,中堂嘉善及曾經邊將者擇差,則庶可以平時團束,緩急得力。議者以爲束伍營將,屬於守令,牙兵千摠,歸於土校,則諸守令必羞與爲列云。而此不必爲苟且,其事勢恐不可不如是變通,此非時急之事,而御史旣已發端,敢此仰達,待前頭大臣出仕,從容講確,稟處好矣爲請,則其時有依所達,待大臣出仕,登對稟處,可也之敎矣。守禦廳今雖出外,而旣是五營之一,則其事體異於兩都,千別將何可以城中土着將校,備數充差乎?境內有履歷可合者,如不可繼之,則以京中武弁擇差,一依京軍門例,似合營門體貌矣。尙魯曰,守禦廳旣爲五營之一,則事面甚重,今雖出鎭南漢,不可與管理鎭撫等外營等耳。千別將何可以山城土校,苟然取充,以輕其體貌乎?境內有履歷可合者,如不足,則以京中武弁擇差,如京軍門之規,恐爲得宜,渠輩之願不願,非所可論矣。晩曰,守禦廳今雖出鎭,續兵將圖說,旣在五營之列,則事面甚重,與鎭撫管理等營有異,何可以城內土校,苟充於千別之任乎?依領左相所達施行,事甚得宜矣。上曰,依爲之。出擧條天輔曰,此乃咸鏡監司徐志修狀啓也。以爲己巳年慶源開市時,武士等,因通官之勸請,有騎射施賞之事,其時府使,不能嚴飭邊禁之罪,不可以歲月之久置之,令廟堂稟處爲請矣。當該府使,向時旣以此事勘處,此狀啓則置之,何如?上曰,依爲之。出擧條晦曰,今春推恩人別單啓下後,落漏之人,多有呼訴於本府者,續續啓下,事體未安,故一倂退斥,而其中有九十餘歲二人,此則見漏於元單中,誠爲可矜,故敢此仰達。上曰,七十稀矣。況九十乎?一體擧行,可也。出擧條大臣·備堂,奏罷退出後,命膺讀至許行章半,良漢繼讀訖,命膺陳文義曰,堯何人舜何人之聖訓至矣。志高則事高,志衰則事衰。伏願聖明,勿以春秋之漸高,而或忽日新之戒,益加懋哉?良漢曰,詩云周雖舊邦,其命維新,孟子引之以勉滕公,其旨深矣。天視自我民視,天聽自我民聽,唯以斯民之新,以驗天命之新也。然欲求新民之方,其本唯在於敬厥德矣。殿下上承四百年付畀之重,以做三十年建極之治,功成效著,正屬新厥命之會,而伏覩近日雖當倦勤之際,愈加奮勵,頻接儒臣,日召備堂,廟謨民事,惓惓不已,臣實不勝欽仰,而聖人之功,專在於日新,如或一日間斷,則功化有時乎息矣。易曰,日新之謂盛德,富有之謂大業,盛德大業,莫如日新。伏願日新又新,以爲新民新命之圖,不勝祈望之至。上曰,予已衰矣。日新何能望耶?今聞儒臣所陳,心甚愧矣。命膺曰,聖人血氣有時而衰,志氣無時而衰,日新之新字,非在外,乃在內者,則日躋之聖敬,何可以衰老而自怠耶?伏願聖明,益加懋哉?尙重曰,氣則有衰,而心則不衰矣。嘉言善行,皆由心出,而非氣之衰,而以有間斷矣。殿下今日行仁政,明日行仁政,日又一日,新之又新,則克明之德,靡倦之政,亦不遠於爲堯爲舜矣。雖以卽日政觀之,兩庶人處分,實出於振作得中之道,而病癘救療之澤,及於無告之民,此莫非日新之一端,而嘉言善行,由中而出者也。伏願殿下,日夕孜孜,毋或間斷焉。命膺曰,臣則出壃還歸之後,始聞兩庶人處分,臣雖至愚,亦知殿下此擧,出於至誠祛黨之意矣。然凡事過則弊,弊則雖善事,同歸於不善矣。殿下於經綸之間,每敎以飭已行矣。此敎最好,今則飭已行焉。正當反之而得中,使聖人擧措得宜,故臣等方欲仰陳,而處分先下,誠至當至當矣。良漢曰,孟子七篇大要,不出乎善養浩然之氣,蓋以志帥氣,則其氣剛大。故曰聖人之志氣,無時而衰。唯我殿下,平日用工,專在於以志帥氣。伏願益加振勵,毋或一毫退轉,區區之望也。上曰,承史亦讀之,次至賤臣讀時,上頻以手拍案。上曰,滕小國也。以堯·舜之德君之,則可以行王道乎,否乎?儒臣上下番以爲滕是不滿七十里之國,則堯·舜之德,雖蕩蕩難名,而非積累之漸,則王天下猶難之意仰對。上曰,承宣之意,以爲何如?尙重曰,堯·舜之德,如天如地,過化存神,滕雖至少,豈有王天下之可難乎?上曰,此非法講,史官亦陳文義,上下兼春秋,對如儒臣之意,次至賤臣,賤臣起伏曰,小臣惶恐,國之大小,固當論之於伯道,而至若堯·舜之德,則有三年成邑,五年成都之化矣。滕雖間於齊楚,朝夕受兵,而以堯·舜君之,行王道如反掌矣。雖無滕,而匹夫,亦可王矣。儒臣先退,承旨亦臨退,上呼承旨入伏。問曰,實官有闕乎?尙重曰,無矣。上曰,彼史官上注書耶?尙重曰,然矣。上曰,能文矣。尙重曰,史官卽嶺南士族,而才華超等,爲人亦嘉矣。上曰,知之矣。遂退出。
上在昌德宮。常參·經筵,以代理停。
李應協達曰,明日常參,取稟。令曰,停。
南泰齊達曰,同副承旨沈墢,昨有只推之令,今日,又不出肅,卽爲牌招,何如?令曰,依。
傳于李應協曰,明日外門,以敦化門擧行。
金尙重達曰,預備兼春秋金養心,身病猝重,勢難察任,今姑減下,何如?令曰,依。
李應協啓曰,因本院達辭,預備兼春秋金養心,身病猝重,減下事,令下矣。其代,令該曹卽爲口傳差出,何如?傳曰,允。
吏曹口傳政事,兼春秋單崔。
以輔德兪彦述牌不進罷職令旨,令于兪漢蕭曰,推考徽旨捧入。
鄭玉,以忠勳府言達曰,本府書寫忠義衛崔泰翼有頉,代忠義衛奇潤身差下,依例假郞廳稱號,何如?令曰,依。
吏曹參判趙雲逵書曰,伏以臣病伏村舍,起動無望,猥上一書,略暴必遞之私義,難强之病狀,而未蒙允許,徊惶㦖蹙,罔知攸爲。此際伏聞大朝,前後筵席,飭敎至嚴,連有重推催促之命。臣於是,益不勝驚惶悚懍。他不暇顧,擔舁病軀,來伏私次。而第臣一疾支離,數朔沈淹,塊癖之症,轉成痎瘧,乍寒乍熱,肢體灑浙,煩瞀昏墊,若墜煙霧,眞元暗鑠,口味全失,擡頭則眼昏生花,對食則胃煩欲吐,加以暴泄如注,登溷無算,叫痛㦖絶,生意都盡,此實諸醫之所共見,知舊之所共憂,臣豈敢虛縻職名,瘝曠至此?臣雖在床蓐凜綴之中,亦安能一息安哉?至若區區微守,有未可覼縷耳。伏乞离明,俯察臣懇迫之私,亟賜鐫免,俾專醫藥,以延殘喘,仍治臣逋慢瀆擾之罪,以肅朝綱,千萬幸甚云云。答曰,覽書具悉。卿其勿辭,調理察職。
判尹李匡世書曰,伏以臣篤老殘喘,已迫八耋,人事都廢,待塡邱壑,加以疾病常劇,往往添重,則昏昏欲絶,轉側須人,前後邦慶,一未趨班,敦府陞秩,久稽祗肅,分義虧缺,罪戾層添,縮伏惶隕,恭俟譴罰而已。千萬不圖,京兆移拜之命,忽及於此際,恩旨遠降,觀聽亦榮,惶感之極,涕泗無從。仍伏念臣,猥以無似,忝竊科名,于今三十有八載,閱歷三朝,過荷恩造,本乏才具,未效涓塵之報,苟延視息,猥叨卿月之班,俯仰慙恧,靡所容措。苟使臣筋力可以轉動,疾病不至危厲,則揆以常情,豈不欲一入脩門,叨謝天陛,以少伸積歲戀結之忱?而見方衰朽已極,神識耗亡,無一分生人樣子,毋論局司之閑忙,事務之緊歇,俱不可擬議於如臣尸居者,況今所被之職,旣是詞訟劇地。且値式年,酬應百倍,以此任畀臣身,何異於强小兒以千匀之擔,借視聽於聾瞽之人哉?今臣區區所訴,實非飾讓,亦異圖便,伏乞离明,俯垂諒察,亟削臣新授職名,仍治臣積犯違逋之罪,以肅朝綱,以勵臣分,不勝萬幸云云。答曰,覽書具悉。卿其勿辭,從速上來行公。
工曹參判洪益三書曰,伏以臣濫蒙洪造,屢叨匪據,涓埃莫報,隆恩孤負,居常悸懼,若隕淵谷,不意昨秋,我大朝殿下,追提臣年前微勞,特陞卿列。今者又以職分內一朔敦匠之任,至下加資之命,臣驚惶感激,歷屢日而靡定,如臣庸陋滅裂者,未有絲毫功績,而連年陞資,有若眞有可紀可酬者然,非徒臣中心靦愧,實非聖朝愛嚬笑之義。臣身縱榮,公議謂何?名器之輕,恐自臣始,伏乞睿慈仰稟大朝,亟收新資,以安愚分,千萬幸甚云云。答曰,覽書具悉。今玆賞典,式遵舊例,卿其勿辭,從速察職。
上在昌德宮。常參·經筵,以代理停。
肅宗大王忌辰齋戒。
大王大妃殿·中宮殿,藥房口傳問安。答曰,知道。
鄭玉達曰,大司憲閔遇洙,掌令金元行·沈瑴在外,執義朴致文,持平李宜哲未肅拜,南泰著呈辭,今日以監察茶時之意,敢達。令曰,知道。
親傳香罷後,政院·玉堂·藥房口傳問安。答曰,知道。
藥房都提調臣兪拓基,提調臣李益炡,副提調臣南泰齊啓曰,潦雨乍霽,蒸熱轉甚,伏未審日間,聖體調攝,若何?憊眩之候,寢膳之節,亦何如?前劑入蔘苓茶五貼,當盡於昨日,臣等今日,率諸御醫入診,詳察聖候,議定繼進當否爲宜,大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則又逢此日,其豈攸料,一倍于心,何諭其氣?茶飮加劑五貼以入,下敎日入侍宜矣。
兪漢蕭,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于南泰齊曰,右承旨留院,左副承旨,禮房代行。
傳于李應協曰,編次人使之入來,同副承旨,與儒臣同爲入侍于璿源殿。
丙子六月初七日辰時,上具翼善冠·黑團領袍,出宜春門詣春塘臺,明陵親傳香時,行都承旨南泰齊,左承旨金尙重,左副承旨兪漢蕭,右副承旨鄭玉,同副承旨沈墢,假注書南碩老·張達星,記事官金龜祥,記注官趙慶澤,以次侍立訖,上親製祝文,命忠義改書,上親傳香後,仍隨香祝步出靑陽門,佇立望之,玉淚滂滂,還入靑陽門乘玉轎。召承旨命書傳敎曰,今日祝文旣製,何待秋稟?今秋當展謁明陵,而回途展謁昌陵,奉審丁閣,其令儀曹擧行。出榻敎駕到宜春門住轎,召承旨命書傳敎曰,今日傳香,其豈攸料?乙丑年已有製詩,身雖在此,心懸象設,祝文旣製,故依文行之,而獻官下敎之前,祝封不納,其樻仍捧前進,造次之間,善爲周旋,今下豹皮,特爲賞給。出榻敎上曰,今日書寫忠義,姓名誰耶?兪漢蕭曰,柳熽也。上命書傳敎曰,年今六十有三,又逢此日,此心憧憧,躬行之心,近日一倍,秋謁在近,暑月爲軍,仍爲攝行,不耐其心,親製祝文,卽於侍祝之坐,其令命寫,前豈有此?今日書寫忠義柳熽,令該曹相當職待窠卽爲調用。出榻敎上步入宜春門,諸臣以次退出。
丙子六月初七日午時,上御璿源殿,御製編次人·儒臣,同爲入侍時,編次人李喆輔,應敎徐命膺,副修撰洪良漢,同副承旨沈墢,假注書張達星,記事官金龜祥,記注官趙慶澤,以次進伏訖。上曰,承旨進前,下番春秋出去,持草紙入來,記注官趙慶澤,承命出去,上命承旨,書御製訓書。上曰,龍髯不過黃帝之馬也。何以上書於極行耶?喆輔曰,式路馬之義也。上曰,思其居處之下,又有幾思字耶?下番儒臣,出去書來,可也。洪良漢承命出去,趙慶澤持草紙入來進伏。上曰,今番議諡,孝子多矣。又何鯉魚之多耶?喆輔曰,鯉變而爲鮒魚者多矣。上曰,雉亦有之,此亦雀變而爲雉耶?命膺曰,兎亦有之矣。喆輔曰,臣等只以文書考之,何以知虛實而取舍耶?上曰,取舍則似不得矣。上曰,朱子釋中庸之庸字曰平常也。眞聖人之言也。上曰,東方文集,亦有弊耳。故重臣趙明履以爲,文集或有見之,而可以嘔逆者多云矣。命膺曰,東方文集雖多,而猶不若中原人之多矣。中原則刊板甚易,故無不爲之耳。上曰,兩班入於乾糧者,亦有之耶?喆輔曰,閔思弘入於乾糧矣。上曰,閔思弘誰也?墢曰,閔亨男之子孫,與閔堣·閔堦八寸許矣。良漢曰,鄭彦忠亦入乾糧云矣。上曰,鄭彦忠誰耶?墢曰,故參判鄭來周之子姪也。其兄弟登科,而惟彦忠通淸耳。上曰,鄕人爲守令,則必知生民疾苦矣。喆輔曰,理勢似然,而大體言之,鄕不如京耳。雖然在於其人之賢否,不必以京鄕而論之矣。命膺曰,臣聞於鄕民,其言曰京人似不辨五穀,而民之疾苦,則知而恤之,鄕人雖素知疾苦者,而及其爲官,皆若不知者云矣。上曰,一自天字上書之後,凡天下之天字,皆上書云可笑,若上天之天字,方可上書矣,李字雖國姓,凡人之李姓,皆可尊之耶?上親製訓書畢曰,日後觀此書,則諸臣必有思予之時矣。上曰,以禮待臣,豈可忽耶?先聖朝李善溥·姜鋧·柳萬重,乃疎越之臣,而先王有卿等來否之問,豈非仰法而警念處耶?承旨書訓書畢,上命編次人李喆輔刪定後,仍命讀之。喆輔讀之未畢,日暮眼昏,殆難辨字劃,上命承旨沈墢,繼讀而畢之。上曰,儒臣持此訓書,往于時·原任大臣處問議後,待下敎入侍宜矣。諸臣以次退出。
上在昌德宮。常參·經筵,以代理停。
夜一更二更,月入太微東垣。
肅宗大王忌辰。
李應協達曰,明日常參,取稟。令曰,停。
鄭玉達曰,大司憲閔遇洙,掌令金元行·沈瑴在外,執義朴致文,持平李宜哲呈辭未肅拜,南泰著呈辭,今日以監察茶時之意,敢達。令曰,知道。
沈墢達曰,新除授判決事閔宅洙,除拜後過三日不爲出肅,依定式推考警責,仍爲牌招察任,何如?令曰,依。
沈墢,以弘文館言達曰,御製訓書問議事,命下矣。本館上番應敎徐命膺,時·原任大臣處問議間,晝仕出去之意,敢達。令曰,知道。
南泰齊達曰,假注書張達星,身病卒重,勢難察任,今姑改差,何如?令曰,依。
李應協,以禮曹言啓曰,卽接翼陵參奉所報,則今月初十日,本陵丁字閣渗漏處,修改告由祭時,兩官不可不備員,而新除授本陵別檢李穦,在於慶尙道龍宮地,未及上來,請卽變通矣,翼陵別檢李穦,今姑改差,其代,令該曹以在京無故人,卽速口傳差出,以爲備員參祀之地,何如?傳曰,允。
吏曹口傳政事,以李一曾爲翼陵別檢。
上在昌德宮。常參·經筵,以代理停。
下直,伊川府使蔡濟恭,濟源察訪安鼎大。
南泰齊達曰,明日常參,取稟。令曰,停。
鄭玉達曰,大司憲閔遇洙,掌令金元行·沈瑴在外,執義朴致文,持平李宜哲未肅拜,南泰著呈辭,今日以監察茶時之意,敢達。令曰,知道。
南泰齊達曰,右承旨李應協,左副承旨兪漢蕭,今日俱不仕進,竝卽牌招,何如?令曰,依。
兪漢蕭達曰,明日次對,兩司當爲進參,除在外外,未肅拜不爲行公人員,竝待開門牌招,以爲推移進參之地,何如?令曰,依。
吏曹口傳政事,以李興宗爲奉敎,權頴爲待敎,李世演·金和澤爲檢閱。
沈墢達曰,奉敎李興宗,待敎權頴,檢閱李世演·金和澤,旣已付職,竝卽牌招察任,何如?令曰,依。
鄭玉,以都摠府言達曰,副摠管趙鎭泰,以禁軍別將,禁軍等上馬馳試事,訓鍊院晝仕出去之意,敢達。令曰,知道。
傳于鄭玉曰,慶尙左水使崔鎭衡留待。
傳于南泰齊曰,兩館提學,御製編次人,食後使之入來,儒臣若以問議大臣事出去,使之入來,雖未及問議,亦留待。
傳于沈墢曰,大臣處問議儒臣,只入侍。
傳于南泰齊曰,御製編次人,兩館提學入來,則同副承旨,同爲來詣于靑陽門,儒臣及慶尙左水使,同爲入侍。
備邊司薦望以金相福爲江華留守。
兪漢蕭,以兵曹言達曰,五衛將沈喆希,素患關格之症,挾感添劇,忠壯衛將禹始鼎,素患痰癖之症,近添輪感,旬月之內,萬無供仕之望,俱爲呈狀乞遞,竝今姑改差,何如?令曰,依。
沈墢,以奉常寺官員,以都提調提調意啓曰,東籍親耕田所種小麥,今六月十三日間,當爲成熟之意,敢啓。傳曰,攝刈。
鄭玉,以義禁府言達曰,卽接月令醫員洪達三手本,則時囚罪人金相箕,重得傷寒,頭疼如碎,四肢如束,寒熱往來,粥飮全廢,晝夜苦痛,症情十分危重,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
忠淸監司趙暾書曰,伏以臣於前月,以假倅罪人徑先論理狀聞,大臣陳請,至下重推之命,本事雖有令道臣親査以啓之事,而臣之不善奉承之罪,實合重譴,臣方縮伏俟罪,此際得伏見前掌令鄭彦忠未徹書本,則以三南民事之未有實心奉行,名以設賑,未見實效,盛加非斥,指意深緊,至於請遣御史,按其民散田荒,論責道臣,嚴科守令,臣亦三南道臣中一也。瞿然慙恧,繼之以惶悚無地,而亦不能無訝惑者,臺書所云。上戶之抄,不過一二,月給之米,不過三升,種糧不給,以致陳廢云者,何其言之無難也?前後恤民之聖敎,至勤至懇,軫念種糧之難辦,則至有勿拘常格之敎,而誠意藹然,有足以貫金石而感豚魚則爲今道臣守令者,孰敢不殫心竭慮,思所以仰承德意之萬一也哉?第賑穀有限,飢口無數,有難博施,而欲爲均惠,則八九之家,不得盡付抄略許付,而多者五六,少者三四,則奚謂之抄止一二耶?給賑穀數,自有壯老弱增減之定例,則其所云月給三升者,較諸給壯之數,僅爲五分之一,給弱之數,亦爲三分之一,則未知臺臣,何所見而然耶?至若給種繼糧,則其必傾囷倒廩,竭儲滿意,然後始可謂之繼給乎?分賑之意,在於周急,給種之政,助其不逮而已。則今此云云。臣誠莫曉也。勿論其言之虛實有無,其所擧行之道,若果厭於人望,則亦豈有人言之來哉?臣之所以藉手而圖報者,只在於目下賙賑勸農二事,而識蔑才下,接濟失宜,終使國家赤子,不免顚連,生穀膴土,將至陳棄,臣之罪誠萬萬無所逃矣。褒貶封啓,卽一道考績之大政,自有定期,而臣方悚縮俟譴,不敢爲封進之計,臣尤死罪,伏乞离明,卽賜遞罷,重勘臣罪,俾不至公私俱妨之地,千萬幸甚,臣於治書將上之際,卽伏見義禁府覆達關辭,則因囚人吳彦傳自明之供,更令臣按査以聞,臣誠莫知更査者何事也。彦傅亦不得掩諱其擅用餘結,則其所憑藉爲說者,不過與前監司私相酬酢之說,則其言之虛實姑舍之,專出於分罪之計,誠亦哀矣。當初報災元數,若無過濫,則彦傅在任時,報前使狀中,百十結査得於前日所報災名中云者,不知何謂也。濫報一節,就其供中,亦可以立決矣。其餘襲謬疊稅自恕,稱冤引義,罪囚謹畏不署云者,固不足辨,則乘憤噴薄之說,亦何足掛齒牙乎?有罪無罪,原供可按以斷,則必欲使臣更査者,無乃以其張皇之供,易於眩亂,而勘罪之際,慮或有冤,務從審愼而然歟?第臣初已按査,據實登聞,今因囚供,復自按査,則爲囚人之地則固好矣。其於自處之義,果何如哉?臣之所深慮者,此路一開,法無所施,無以徵畏,一彦傅賞罰,本不足爲慮,區區私義有如此者,成命之下,末由擧行,臣尤惶恐悶蹙,不知所措,伏乞睿慈,竝賜裁處焉,臣無任屛營祈懇之至。答曰,覽書具悉。所陳裁處者留念,卿其勿過辭,從速察任。
丙子六月初九日辰時,上御後苑,兩館提學,同副承旨,問議儒臣,慶尙左水使,同爲入侍時,弘文提學鄭翬良,應敎徐命膺,慶尙左水使崔鎭衡,同副承旨沈墢,假注書南碩老,記事官崔,記注官趙慶澤進伏訖。上曰,崔鎭衡先爲進伏仍敎曰,汝爲國事,一以勤字爲之,可也。鎭衡曰,臣不敢夙夜小懈矣。及退。上曰,爲人足可爲矣。上命承旨讀訓書。上曰,藝文提學方來待于靑陽門外矣。史官出去召入,可也。上曰,藝學多病乎?翬良曰,近則無恙云矣。上曰,稟氣好矣。上曰,古有勸農使矣。頃聞曺命采言,有人得印於田間,宛然篆樣,卽勸農使印矣。古有勸農使,豈不信耶?上呼書勸農篇書訖,承旨讀之。上曰,農形,何如?翬良曰,湖南麥事大登矣。上曰,湖南伯勸民耕稼,故有其效矣。上曰,左相於此書,必多所見矣。翬良曰,善看文字矣。墢曰,左相平日無泛看文字,而精詳極矣。上曰,上番兼春秋,是海東夫子之子孫乎?承旨曰,然矣。上命崔,往觀豐閣,謄前後御製以來,上命承旨,更讀訓書及稼穡篇觀農閣御製謄來者,命承旨與賤臣,校準其誤字訖。命承旨書之曰,頃者下敎後觀之,鄭存謙旣入省記,與初不須資有間,欲下敎而不果,禁推儒臣竝放。出榻敎命書傳旨曰,飭勵之敎,何敢撕捱?乘此之機,一皆違牌,其涉過矣。違牌翰林竝敍用,令該曹口傳付職,翰圈卽令擧行。出榻敎諸臣以次退出。
上在昌德宮。常參·經筵,以代理停。
李應協達曰,明日常參,取稟。令曰,停。
又達曰,大司憲閔遇洙,掌令金元行·沈瑴在外,執義朴致文,持平南泰著·李宜哲牌不進,今日以監察茶時之意,敢達。令曰,知道。
兪漢蕭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪漢蕭,以都摠府言達曰,副摠管趙鎭泰,以禁軍別將,禁軍取才坐起事,慕華館晝仕出去之意,敢達。令曰,知道。
李應協,以弘文館言達曰,校理朴道源由限已過,副校理洪梓自鄕上來,副修撰鄭存謙旣有只推之令,竝卽牌招察任,何如?令曰,依。
以校理朴道源,副校理洪梓牌不進罷職令旨,令于李應協曰,竝推考徽旨捧入。
以大司諫宋昌明,執義朴致文,持平南泰著·李宜哲等牌不進罷職令旨,令于兪漢蕭曰,竝推考徽旨捧入。
令于沈墢曰,大臣·備局堂上引接。
傳于李應協曰,吏判使之入來,儒臣亦爲入侍,承旨如有不入來,則牌招入侍。
假注書張達星改差,代以尹冕東爲假注書。
南泰齊啓曰,吏曹判書李成中,儒臣洪良漢,諸承旨,依下敎來待矣。傳曰,詣閤。
李應協,以侍講院言達曰,新除授輔德兪彦述,旣有只推之令,卽爲牌招察任,何如?令曰,依。
有政。吏批,判書李成中進,參判趙雲逵病,參議朴相德服制,行都承旨南泰齊進。以元仁孫爲司諫,任師夏爲司成,尹象厚爲昌陵參奉,鄭昭儉爲光陵參奉,金時翰爲長陵參奉,兪漢慶爲康陵參奉,閔光遇爲蔚山府使,茂春守堉爲司饔副提調。
沈墢,以兵批言啓曰,同知中樞府事朴來禧·黃致章·李時馨·林時茂,僉知中樞府事崔萬弼·朴昌基·吳泰鎭·朴東魯·金東鎭,俱以篤老之人,或在鄕或病重,有難供職,呈狀乞遞,竝今姑改差之意,敢啓。傳曰,知道。
兵批,判書洪象漢進,參判南有容入直進,參議閔百行在外未肅拜,參知尹得徵病,同副承旨沈墢進。以任巚·孫斗昌·高俊弼·林泰齊·池友河爲同知,以李道興·洪天章·崔挺柱·金重采·韓起敦爲僉知,以金鼎禹爲武兼,元啓英爲文兼,權必稱爲中樞經歷,崔宇七爲慶尙左水虞候,趙景天·鄭雲濟·申思彦爲五衛將,南泰章爲忠翊將,張碩海·金厚儉爲忠壯將,同知單李貴泰,僉知單沈喆希,副司直趙榮國,以趙榮國爲知事。
沈墢以司譯院官〈員〉以都提調·提調意啓曰,曾以譯官之不可不軫念保存之意,累煩筵席,而變通沒策,今因吳志恒等上言覆奏,以軍門將校·藩閫褊裨,自辟帶去事,判下矣。應行節目,謹此書入之意,敢啓。傳曰,知道。
左議政金尙魯箚曰,伏以臣,昨來感暑忒重,百骸四肢,無不痛楚,墊席宛轉,殆不省四到,今日賓對,末由趨參,臣不勝皇恐,伏願亟降譴罰,俾安病心焉。取進止。答曰,覽箚具悉卿懇,卿須安心,勿辭善攝焉。
獻納金朝潤書曰,伏以臣於日前,冒陳自劾之章,敢暴必遞之義,而及承睿批,諭以從速察職,臣誠惝怳感激,罔知攸措,今以賓對,召牌又辱,臣之忝叨宮僚,今已逾年,逖違之餘,獲瞻重离之光,寔臣區區之願,而第臣自來情勢,萬無承膺之望,不得不隨牌來詣,投章徑歸,臣尤死罪,伏乞睿慈,亟許鐫削,以昭法紀焉,臣旣不以臺閣自處,則不宜迤及他說,而臣之待罪太常也。竊有所目擊而慨歎者,敢此附陳焉,祭享事體,至嚴且重,而況我大朝殿下,每當享祀之際,雖籩豆巾羃之末,亦必蠲誠致潔,靡或有一毫欠缺,則凡在群下,孰敢不竭心奉行?而頃於太廟親享之日,臣見差典祀官,犧牲宰殺時,親爲看審,則莫重祭享所需,未及整備之前,守僕輩任自先割,爭爲分派,事之不敬,莫此爲甚,臣於其時,嚴飭禁斷,而此等流來謬習,決不可一任其因循也。且以太常封進祭物言之,粢盛菜果等品,不無欠精之弊,看品之際,或多點退,其在事體,極爲未安,臣以此意,議于提調,必欲釐正而未果,此亦不可不一番變通者也。伏願邸下,亟令該署該寺,另加禁飭,此後若或有如前之弊,則草記論罪,以爲各別懲勵之地焉,臣無任屛營祈懇之至。答曰,覽書具悉。所陳依施,爾其勿辭,從速察職。
丙子六月初十日辰時,王世子坐時敏堂,大臣·備局堂上,引接入對時,領議政李天輔,右議政申晩,刑曹判書金聖應,吏曹判書李成中,司直李章吾·韓翼謩,左尹申晦,戶曹參判李昌壽,司直金致仁,修撰洪良漢,文學韓師直,左副承旨兪漢蕭,假注書南碩老,事變假注書李寬,記事官金和澤,以次進伏訖。天輔曰,蒸熱近酷,睿候,若何?令曰,一樣矣。寢睡之節,亦何如?令曰,如前矣。大朝聖體,何如?令曰,一樣矣。大王大妃殿氣候,何如?令曰,一樣矣。中宮殿問安,何如?令曰,一樣矣。天輔曰,湯劑進御乎?令曰,湯丸連服矣。令曰,時時上氣之症,易升難降矣。晩曰,上氣之症多端,或因思慮之過而發矣。安心下氣,爲調治之要矣。天輔曰,臣亦身經此症,思慮過則輒發矣。大抵調攝之道,平緩其心,以心治心,爲第一矣。晩曰,代理之後,萬機靡遑,安得不用慮,而保嗇之道,莫如頤神調氣矣。令曰,體念矣。天輔曰,昨日大朝於齋室製訓書,命儒臣問議,故臣敢得見,而藹然聖意,字字貽燕之謨矣。邸下仰體之道,益加自勉,而睿候欠寧之時,則雖書筵召對,不必勉强,以妨於調攝之節,而若無顯害於患候,則日接宮官,頻對備堂,以爲睿德將就之地,臣竊望也。令曰,當各別體念矣。晩曰,臣昨伏聞大朝,殿坐於觀豐閣後,製下稼穡篇,係之於訓書之末,而三條之外,尤多仰體處矣。令曰,體念矣。天輔曰,忠淸監司趙暾,以臺臣鄭彦忠未徹書本,過爲引嫌,至使假都事替封狀達,而莫重殿最,亦不封進,處義太過矣,從重推考,殿最使之卽速擧行,何如?晩曰,鄭彦忠書辭,臣則未得見之,未知其遣辭之如何,而書旣未徹,則湖西伯之引以爲嫌,至使假都事替封狀達,已涉過矣,至於考績之政,事體尤重,而亦不趁期封進,不可無警責之道矣。令曰,依爲之。出擧條天輔曰,此卽黃海監司南泰耆狀達也。延安與長淵,均是首陽山城所屬,而延安軍器,每年以價備送於本城別將修補,而長淵則道里尤遠,民邑俱弊,今年爲始,軍器修補錢一百兩式,自本府依延安例,備送於該城別將修補事,請令廟堂稟處矣。延安·長淵兩邑軍器,旣在於山城,而延安以山城稍近之邑,猶送價修補,則長淵之一體定式,事甚便宜,而道臣之請,亦必深量事勢矣。許施,似好矣。令曰,右相之意,何如?晩曰,長淵之距山城,較延安尤遠則送價本修軍器,事似便好,臣亦以爲可許矣。第別將異於守令,修繕之際,恐不能着實,此則令道臣及該邑守令,各別檢飭宜矣。令曰,依爲之。出擧條。天輔曰,此卽黃海監司南泰耆狀達也。以爲長山以北各邑所管訓鍊都監軍餉保米,曾前稅船添載上納矣。一自稅米永作錢之後,無路陸連,以錢收捧,往貿京中,納其本邑貿米之際,納倉之時,害歸軍民,軍餉雖重,民弊宜恤,長山以北各邑所在都監軍餉保米,一倂作錢上納,令廟堂稟處爲請矣。大抵軍餉,有船路則作米,無船路則作木,自是前例,而若以錢作米,則軍門形勢,無以支過,且一開此路,則他邑皆欲作錢,不無紛紜之弊矣。稅米則雖不得已以錢代捧,而軍餉則不可許施矣。令曰,右相之意,何如?晩曰,餉保米曾無作錢之例矣。近年以畿內凶歉,雖有一二次作錢之事,而訓局保米數本不敷,此若許施,則他道必有紛起之患,且永爲作錢,與一時凶年變通有異,不可許矣。首揆所達誠是矣。令曰,依爲之。出擧條天輔曰,備堂勦說,推考,何如?令曰,依爲之。出擧條天輔曰,四山禁松,一自設置參軍,分屬各軍門之後,禁令頗嚴矣。不過數年,漸不如初,偸斫之弊,無異於前云。年少武弁,不勤巡山,致有此弊,大非朝家變通之本意,請申飭各軍門,另加禁斷,而自備局,時遣郞廳摘奸木根,若有見捉,則非但勘罪參軍而已。該軍門大將,亦難免不飭之罪,以此,申飭,如何?令曰,依爲之。出擧條晩曰,各司卯酉仕,朝家本自嚴飭勤仕,然後事務可擧,而近來不無怠緩之弊,此則當自備局,時遣郞廳,摘奸飭勵,而各司堂上坐不坐單子,五日一次,例爲入達,他司固宜,申飭,至於詞訟衙門,則尤不可不數數開坐,毋貽稽滯之患矣,單子呈入之時,令政院考察其勤慢而警飭爲宜,敢達。令曰,依爲之。出擧條諸臣以次退出。
丙子六月初十日未時,上御熙政堂,吏曹判書諸承旨儒臣,同爲入侍時,吏曹判書李成中,行都承旨南泰齊,右承旨李應協,左副承旨兪漢蕭,右副承旨鄭玉,同副承旨沈墢,修撰洪良漢,假注書南碩老,記事官李世演·金和澤,以次進伏訖,上命沈墢讀訓書。上曰,問議儒臣,方來待于閤外矣。史官出去偕入,可也。徐命膺入伏,上製下一篇,命編於稼穡篇下,又下御筆十六字,沈墢奉而讀之。命膺曰,臣敬奉訓書,問議于左相,則左相以爲,御製此意,將以爲法於天下,可傳於後世,故俯詢之下,不敢不略陳愚見云。上曰,知我心矣。仍敎曰,十年前,製自省編,而今日之作,則似識性字,恐欺後世,以是自愧矣。成中曰,聖不自聖,而過於撝謙矣。命膺曰,謙亦聖德矣。應協曰,不快活,是先儒語,而結之以顔子之克己復禮,尤可見聖學之高明矣。上曰,已入於領府事看過,可謂署經矣。領府事精神尙如此,甚難矣。成中曰,領府事精神筋力難矣。上曰,趙領敦寧,亦於此等文字細看耶?泰齊曰,細密矣。應協曰,文章眼目,最精且高,故此等文字,諦看甚精密,盛水不漏矣。上曰,然乎?墢曰,領敦寧雖細看,而必以爲絲綸不敢贊辭矣。應協曰,領敦寧每以王言體重,不當以管淺謏見,忘意增刪,爲至未安矣。上命書傳旨曰,訓書刊印,內入五件,世子宮一件,承政院·弘文館·柏府·薇垣·春坊·翰苑諸上司·六曹·京兆國子,各賜一件,五處史庫,各藏一件,編末已錄校正,大臣·諸臣入侍史官,一體頒賜,而校正諸臣,命除張,職名上,書校正諸臣四字,入侍史官,則職名上,書以入侍二字,八道三都,各賜一件,板本許其廣印,畢印後,置諸藝文館,江華實錄曝曬時,持去藏史庫。出榻敎命書傳旨曰,翰圈旣行,召試以今月中旬擇日,其中在外人,令本館,申飭,卽令上來。出榻敎諸臣以次退出。
上在昌德宮。常參·經筵,以代理停。
南泰齊達曰,明日常參,取稟。令曰,停。
鄭玉達曰,大司憲閔遇洙,掌令金元行·沈瑴在外,執義朴致文,持平南泰著·李宜哲牌不進,今日以監察茶時之意,敢達。令曰,知道。
李應協,以弘文館言達曰,校理朴道源,副校理洪梓,旣有只推之令,竝卽牌招察任,何如?令曰,依。
以校理朴道源·副校理洪梓等牌不進罷職令旨,令于沈墢曰,竝推考徽旨捧入。
鄭玉達曰,憲府連日監察茶時,諫院許久闕達,俱涉未安,兩司除在外外,未肅拜不爲行公人員,竝卽牌招,何如?令曰,依。
以執義朴致文,持平南泰著·李宜哲,獻納金朝潤,正言南雲老等牌不進罷職令旨,令于鄭玉曰,竝推考徽旨捧入。
假注書尹冕東在外,代以任觀周爲假注書。
鄭玉啓曰,假注書任觀周,時無職名,令該曹依例付軍職,冠帶常仕,何如?傳曰,允。
傳于李應協曰,今二十日春塘臺親臨召試,只雲寶劍入直堂郞侍衛,時刻辰正三刻擧行,侍衛則仍。
又傳于曰,內局尙有一貼,問候以十三日爲之,問候入診時,問議儒臣,同爲入侍。
令開城留守吳遂采書,王世子若曰,分司號優閑之地,而位望寔重於屛藩,宰列足才諝之臣,而簡掄必貴於儒雅,肆輟周廬之宿衛,庸責舊京之保釐。惟卿,鯉庭之詩禮夙聞,魏家之簪笏猶在,風味謝桅蠟之飾,保其天眞,文章得箕裘之傳,輔以經術,弱齡妙司馬之選,中歲幾蔭吏之歸,晼晩科名,始還汝玉堂金馬,蕭散襟抱,雅不喜熱官要人,加二酌於夜筵,榮比先舊,餘十長於經幄,責專講劘,出則策驢逍遙於城市江湖之間,不嬰情於事物,居則閉戶逡巡於言議名利之際,但屈首於詩書,宰百里而有氷蘖聲,班次月而猶布韋樣,心冥寵辱,卿自甘於浮沈,跡屛散閑,上獨垂於眷記,羔裘奬操,喜家風之尙存,氊廈橫經,愴歲甲之重屆,忱誠蘊結,徒然宿志之謬悠,鬂髮滄浪。嗟呼,暮途之連蹇,方績庸之思試,適居留之告窠,地是霸國之餘,關防武力之莫與競,路卽燕京之始,使价商賈之所必由,位尊故吏責常稀,末勝故民俗漸薄,苟事有緩急,委寄必取於榦才,方時號淸平,臥鎭政須於雅望,故僉擧之有屬,果聖簡之不疑,玆授卿以開城留守兼管理使。卿其祗服余言,往率乃職,淸以律己,滌殷都總貨之風,寬以恤民,法晉陽損戶之意,恬介不必加勉,卿宜懋於尙嚴,文學本其所優。余欲觀其爲政。於戲,牧御非至誠難克,稟裁有故例可遵,陰雨綢繆,宜念北門之鎖鑰,晩節休養,奚但西川之回翔,故玆令示,想宜知悉,知製敎臣李仁源。
行工曹判書李鼎輔書曰,伏以臣,卽伏見忠淸監司趙暾書本則以囚人吳彦溥更査事,其所譏斥備至,臣誠不勝瞿然悚恧之地,蓋彦溥之所坐,卽災結之濫報擅用也。道臣旣已狀聞,則固當按而勘罪,而及見其供辭,不無考核之端,一番更査,不害爲審愼之道,且道臣狀達之更爲査問,多有前例,故臣果以此議達,固非出於爲容護彦溥地。而今道臣,以法無所施,無所懲畏爲言。臣於是,議讞不審之失,尤無所逃矣。其何可以已遞金吾之任,泯默晏然於職次乎?玆敢露章自列,伏乞离明,亟治臣按法不嚴之罪,以謝公議,以安私分。答曰,覽書具悉。卿其勿辭,從速行公。
掌令金元行書曰,伏以臣,曩以書筵之任,猥蒙別諭恩召,旣不得冒昧趨承,則輒敢悉暴空疎無用之實,悲冤難强之狀,瀝盡肝血,以冀离明之照察,而及承睿批,不惟不賜矜允,乃於本月初五日,忽被承政院成貼有旨,以臣爲司憲府掌令,使之乘馹上來。噫嘻,此又奚爲而至哉?是誠臣命卒之秋也。豈邸下,誠以臣爲或有可出之理,而前後所以哀號而不止者,猶不免於例讓而然歟?夫臣而欺君,人而欺天,莫大之罪也。苟使臣,其情不至於甚不可忍,其義不至於決不可堪,而謬爲是疾痛之聲,辭遜之態,則是欺君也欺天也。臣何敢焉?士之所以爲學者,無他,言與行而已。今臣之實行,無所積於其躬,是以其爲言,不足信於其上,以致攀籲雖切,而崇聽愈邈,危衷苦血槪之爲飾辭之歸,臣之不誠不孝,於是而又著矣。如是者,其得免法義之誅,亦幸耳。邸下又何取於臣焉?此又臣之愧汗浹背,而覓死無路者也。然此猶臣之私義然耳。今臣所叨之職,乃所謂言路者也。古人以國之有言路,譬人之有脈,脈一斷則人必死,言路一絶則國必亡,是故祖宗以來,雖大臣去位,未嘗卽地塡補,惟臺閣則不然,一或有缺,必汲汲注擬,不俟終日,誠以其任之最重,而不可以須臾去此者也。如臣之蒙識陋學,矢心自廢者,雖終身竊據,斷無一分轉動之勢,而顧乃一向假冒,任其久曠,以傷朝廷重臺閣之意,豈區區之所敢出哉?此臣所爲復申哀鳴,而幸睿慈之終憐焉,伏願邸下,諒匹夫之難奪,念言責之不輕,特許遞臣職名,永斷召旨,仍治臣違傲之罪,以安賤分,以肅朝綱焉。答曰,覽書具悉爾懇。別諭敦召,期於招致,辭章又至,實愧余之誠淺,心深忸怩。噫,臨講無聞碩儒明釋義理之言,朝夕未對山林宿德修行之士,思之及此,夙宵匪懈,爾其念我心曲之諭,勿復固辭,卽速上來,補我不逮。
上在昌德宮。常參·經筵,以代理停。
沈墢達曰,明日常參,取稟。令曰,停。
鄭玉達曰,大司憲閔遇洙,掌令金元行·沈瑴在外,執義朴致文,持平李宜哲未肅拜,南泰著服制,今日以監察茶時之意,敢達。令曰,知道。
沈墢,以弘文館言達曰,校理朴道源,副校理洪梓,旣有只推之令,竝卽牌招察任,何如?令曰,依。
以校理朴道源,副校理洪梓牌不進罷職令旨,令于兪漢蕭曰,竝推考徽旨捧入。
沈墢達曰,掌令沈瑴,正言鄭昌聖,下諭後過限不上來,依定式遞差令旨及禁推徽旨捧入之意,敢達。令曰,知道。
傳于沈墢曰,領左右相·御製編次人入來,儒臣持訓書,待令于藝文館,左承旨·同副承旨入侍,而左承旨如無,則只同副承旨入侍,原任大臣,明日藥房入診時,同爲入侍。
沈墢達曰,領議政李天輔,左議政金尙魯,右議政申晩,編次人李喆輔,依下敎來待矣。傳曰,入侍。
沈墢,以禮曹言達曰,卽接懿昭墓守衛官所報,則本墓所願堂奉元寺位田,前已望定於黃海道遂安郡西面栗界坊,而曾有勿收仍給之聖敎矣。栗界一坊,依聖敎劃給奉元寺,其中有文山·位羅兩鎭所屬者,而同在一處,竝爲定給云。此因下敎奉行之事,且是量外加耕之地,則依所報劃給之意,分付本道監司及兵使處,何如?令曰,依。
兪漢蕭啓曰,卽者吏曹郞廳來言,今日爲政事,命下,而判書李成中,參判趙雲逵,參議朴相德,俱以病不來,不得開政云。判書·參判·參議,竝卽牌招開政,何如?傳曰,允。
傳于兪漢蕭曰,政官牌去來催促。
兪漢蕭啓曰,親臨召試,期日不遠,今日政承旨,以在京無故人差出,何如?傳曰,允。
有政。吏批,判書李成中進,參判趙雲逵牌不進,參議朴相德進,左副承旨兪漢蕭進。兵批,行判書洪象漢病,參判南有容入直進,參議閔百行在外未肅拜,參知尹得徵病,同副承旨沈墢進。吏批啓曰,臺官闕員,今當差出,擬望之人乏少,外任竝擬,何如?傳曰,允。以李光溭爲掌令,趙榮進爲正言,趙榮國爲左參贊,李喆輔爲判義禁,李台重爲同經筵,朴師錫爲繕工監役,洪益弼爲安陰縣監,尹東度爲承旨,海溪君今加顯祿,全恩君墩今加崇憲,茂林君塘今加中義,行河淸守壕今加昭義,鶴林副守焴·廣陵副守烻。今加明善,加資事承傳,茂春都正堉,除授事承傳,左承旨尹東度,左參贊李喆輔,右參贊趙榮國,兵批,副司直權爀·金尙重·李萬宗,副司正任觀周,同知單南泰章,僉知單金厚儉。
兪漢蕭達曰,明日鞫坐,金吾堂上不可不備員,新除授判義禁李喆輔,待開門牌招,何如?令曰,依。
兪漢蕭達曰,明日鞠坐,兩司當爲進參,除在外外,未肅拜不爲行公人員,竝待開門牌招,以爲推移進參之地,何如?令曰,依。
兪漢蕭,以兵曹言啓曰,禁軍別將以下各番將,今秋冬等褒貶,今月十三日,設行於龍虎營矣。入直禁軍將,依前例替代進參後,還爲入直之意,敢啓。傳曰,知道。
兪漢蕭,以義禁府言達曰,慶尙監司狀達據,刑曹粘目內,蔚山前府使鄭榦,移本府處置事,達下矣。鄭榦時在慶尙道永川地本家云,依例發遣府書吏,拿來,何如?令曰,依。
備忘記,傳于沈墢曰,今日諸宗臣召見試射時,海溪君,帿箭四中,全恩君墩·茂林君塘·行河淸守壕三中,依昔年例加資,鶴林副守焴片箭一中,宗臣片箭得中,可謂稀有,廣陵副守烻,堂宗乏人之時,帿箭之次,竝一體加資,行茂春守堉,都正除授,昔年敦宗之盛意,貧窶宗臣,令宗親府無遺抄啓後,令該曹衣資食物從厚題給,密安君梯,柳葉箭居首,依古例加資。
丙子六月十二日申時,上御舊弘文館,三大臣·編次人·儒臣,同爲入侍時,領議政李天輔,左議政金尙魯,右議政申晩,編次人李喆輔,同副承旨沈墢,假注書任觀周,記事官權穎·金和澤,應敎徐命膺,修撰洪良漢,以次進伏訖。李天輔曰,聖體,若何?上曰,一樣矣。天輔曰,大王大妃殿氣候,若何?上曰,一樣矣。王世子氣候,若何?上曰,安過矣。天輔曰,今此訓書,實是國家貽燕之謨,聖意所在,臣亦知矣。上曰,孔子作春秋,孟子作書七篇,皆爲世道也。訓書一本,書陳于小朝,可也。上曰,文體何如耶?作常訓作此訓書,吾心有所鶻突矣。金尙魯曰,聖意深遠矣。申晩曰,以性理爲本源,而下以三條者,聖意尤深遠矣。天輔曰,齋室旣以御筆書之,懸板,似好矣。上曰,懸板可也。上曰,儒臣奏問議後釐正也。示字之意深遠,卿等體念其意也。徐命膺曰,兪判府事所奏,則光明二字,是佛家之言,恐不合於帝王家文字云矣。上曰,大臣之意,何如?尙魯曰,雖出佛家,而朱子亦借用,似無妨矣。上曰,日日自新,自歸於成湯,豈不可嫌乎?尙魯曰,一日克己,天下同仁之意也。上曰,光明二字雖無妨,而日後諸臣,若以用佛家書爲非則難矣。以寔天明命,改之可也。上曰,承旨讀之。上曰,曾聞趙明鼎所奏,則慶尙道一女人,三十不嫁云,市奴婢之弊慘矣。上曰,此訓書,我子孫世世遵守,我東方豈不幸也?昔年御製,有欲奮飛之句,故書之於此訓矣。此訓卽祖宗家法,而法堯·舜執中精一之義也。孔聖作春秋,孟子在齊·梁,有孟子七篇,而在君師之位,豈作文字,而此訓乃永世之戒也。上曰,訓書中,有烹阿之句矣。若通津府使禹弘濟,則給賞好矣。不然,若有一畝田不闢,而用烹阿之典,則豈不懼哉?改此烹阿二字好矣。天輔曰,上意如此,改之,似好矣。上曰,拔二字,卿等後日,思予至意,今番兩庶人放釋,我有苦心矣。天輔曰,聖意誠至矣。申晩曰,聖意所在,臣固知之矣。尙魯曰,訓書頒賜中,京兆見漏,一體賜給好矣。上曰,然則京兆亦書之。天輔曰,兩司不可不一體賜給矣。上曰,然則太學賜給亦可矣。諸臣曰,似好矣。上命承旨書之曰,柏府·薇垣·京兆·太學,訓書一體賜給。上曰,薇垣有豹皮古風耶?尙魯曰,有之矣。上曰,玉堂有御製銀盃耶?徐命膺曰,有之矣。上曰,政院拳膝有之乎?諸臣曰,有之矣。上曰,古風之意,誠美俗矣。古風何曹最甚乎?諸臣曰,禁府最勝於他曹矣。上曰,此訓書,趙領敦寧則云,何耶?徐命膺曰,相臣以病不能領會,而莫重文字,不敢以一現,有所仰議云耳。上曰,趙相之疾甚悶矣。上曰,捕廳所捉罪人,姓異名不同,則有何憑驗之道乎?牢囚捕廳,誠甚可矜矣。明日推鞫開坐可矣。上曰,訓書冊樣,依自省編樣爲之。上命承旨書之曰,旣有開坐之命,非徒此也。暑月之滯囚,不可不顧,在外判義禁許遞,其代,今日政擧行。上曰,明日藥房入診,同副承旨,同爲入侍事。榻前下敎上命承旨書之曰,今聞大臣所奏,召試不可不退行,以下敎日擧行,在鄕人依前,申飭,預先上來。金尙魯曰,捕廳之譏捕罪人,何等嚴秘,而今番江陵出使捕校到本邑,留一日只考帳籍及賑案而歸,如許窺詗,前所未有,萬萬可該,後弊所關,不可以本事之虛疎而置之,兩廳當該軍官竝定配,以示懲礪,何如?李天輔曰,後弊所關,不可不定配,左相所達,似爲得宜矣。申晩曰,其在嚴鞫體防後弊之道,不可不嚴處,臣意亦與領左相意同矣。上曰,所達如此,兩廳捕校徒配,可也。尙魯曰,左右捕將,亦不無不能嚴飭之失,竝從重推考,何如?上曰,依爲之。出擧條諸臣以次退出。
上在昌德宮。常參·經筵,以代理停。
沈墢達曰,明日常參,取稟。令曰,停。
藥房都提調臣兪拓基,提調臣李益炡,副提調臣南泰齊啓曰,雨意復作,蒸熱又甚,伏未審日間,聖體調攝,若何?憊眩之候,寢膳之節,亦何如?前劑入蔘苓茶,當盡於昨日,臣等今日率諸御醫入診,詳察聖候,議定繼進當否爲宜,大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。大王大妃殿·中宮殿,口傳問安。答曰,知道。
兪漢蕭,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
沈墢,以弘文館言達曰,校理朴道源,副校理洪梓,旣有只推之令,副修撰鄭存謙,旣已淸齋,竝卽牌招察任,何如?令曰,依。
以校理朴道源,副校理洪梓牌不進罷職令旨,令于沈墢曰,竝推考徽旨捧入。
沈墢,以弘文館言達曰,本館下番副修撰洪良漢,以推鞫問事郞廳,今日本府坐起時,晝仕出去,而每每草記,事涉煩瀆,今後則除草記往來之意,敢達。令曰,知道。
以大司諫宋昌明,持平李宜哲等牌不進罷職令旨,令于兪漢蕭曰,竝推考徽旨捧入。
鄭玉達曰,掌令李光溭,帶軍銜下鄕,依定式遞差令旨及禁推徽旨捧入之意,敢達。令曰,知道。
傳于鄭玉曰,推鞫承旨,待下敎入侍。
又傳于曰,陝川就捕人,軍官誤捕,當該軍官,令攸司科治,就捕人卽爲放送事,分付捕廳。
沈墢,以吏曹言達曰,宗簿寺正曺允濟,懿陵參奉金持默呈狀內,身病甚重,俱難察任云,竝姑改差,何如?令曰,依。
又以兵曹言達曰,忠翊衛將南泰章,忠壯衛將金厚儉,身病危重,無望供職,俱爲呈狀乞遞,不可强令察任,竝今姑改差,何如?令曰,依。
鄭玉,以義禁府言達曰,卽接月令醫員李元培手本,則保放罪人金相箕,病勢今已向差云。還囚之意,敢達。令曰,知道。
又以義禁府言啓曰,今此推鞫多事之時,本府都事,不可不備員,而參下都事李性源,與新除授判義禁李喆輔,有三寸叔姪應避之嫌,李性源,令該曹卽爲口傳換差,何如?傳曰,允。
沈墢,以義禁府言達曰,前掌令李光溭禁推事,徽旨達下矣。李光溭下去京畿仁川地云,依例發遣府羅將,拿來,何如?令曰,依。
吏曹口傳政事,禁府都事李性源,禮賓奉事李彦忠相換。
咸鏡監司狀達,以永興·龍興江防築潰決處,不爲親審,有重推之令,惶恐待罪事,令于兪漢蕭曰,勿待罪事,回諭。
正言南雲老達曰,請充軍罪人李時番事,恒延·命垕·敏樞等事,泰績事,卜連事,天大事,益源事,匡師事,柱天事,厚基事,來復事,詹事,申致謹·尹尙任等事,抗事,新除授司諫元仁孫,時在果川地,正言趙榮進,時在全羅道南原府任所,請竝斯速乘馹上來事,下諭。答曰,院達不從,下諭依達,院達條事見上。
黃海監司南泰耆書曰,伏以臣,至愚極陋,百無肖似,而猥荷大朝剪拂之寵,拔諸衆人之中,托以一路之寄,責任旣重,恩榮且極,莅任以來,月已十易,而才不足以宣布德意,威不足以憚壓獷俗,歲饑而不能賙濟,民困而不能蘇息,勞心於簿牒之間,不過循常沿舊而已。未嘗有一事一令之可觀者,居常愧懼,若隕淵谷,而伏況我大朝憂民之綸音,飭下之別諭,前後繼降,而至若道臣爲大田畯之敎,旨意懇摯,期責切至,臣百拜祗受,雙擎奉讀,臣身雖在海堧,怳若躬侍廈氊之咫尺,而承玉音之丁寧,贊歎欽仰之餘,悚然惕然,自警自勵,思所以俯竭駑鈍,奉揚休命,少效分憂之萬一,而目今本道,荐經饑癘之餘,田野未闢,流逋未還,財粟殫亡,邑里蕭條,此尤臣之以徒竊厚廩,孤負隆寄焉。大懼而不遑寢食者也。噫,臣之至今蹲冒,未嘗一控辭本者,豈有他哉?聖上庇覆慰諭之恩,父母於臣,天地於臣,山恩海德,銘心鐫骨,將欲報之,曷有其極?惟以當官任職,不避燥濕,奔走筋力,殫竭心膂,爲一生酬報之圖,姑此遲留,欲效絲毫,而至於本來才識之不逮,無可奈何,又於近來衰病之交侵,亦無可奈何,臣以虛薄之質,積傷於寒暑遠役,且於邊上三年,中經重病,幾殊僅甦,年未六十,而鬚髮精力,無異篤老之人,素抱痰癖之症,乘此氣血之衰耗,少失將攝,輒復作孽,況此濱海之地,風氣甚惡,無日不霧,房闥之內,衣裳盡濕,本病由此而益劇,當此盛炎之時,身着絮衣,閉戶如蟄,咳喘孔劇,胸膈痞悶,夜不交睫,食不順下,頭暈眼眩,如墮霧煙,以今症形言之,則雖小邑閑務,猶懼其瘝曠,況一道按廉之責,其事務之繁重,何如?而作爲養病之坊,一切公事,無論緊漫,全然廢閣,病裏惶悶,尤當如何?臣不幸遘此痼疾,實有生行死歸之慮,盡瘁一念,亦將左矣。伏枕撫躬,秪自涕零,若使臣,趁今就閑,尋醫調治,復得爲人,則他日之緩急夷險,卽臣生死報答之所也。顧今道內麥農,雖不均登,黍稷之善爲立苖,挽近所無,老農輩皆曰,前頭若無災害,則豐年可致,且賑事已告訖,卽今遞易,少無難便之端,斥退濱死之喘,移授可堪之人,亦豈非聖朝綜核之政乎?且臣以鳳山郡移邑事,至煩狀請者,亶出於爲朝家省費,爲數邑除弊,而歷陳民情之際,不善照檢,致煩聖敎之嚴截,責之以不經,誨之以非時,問備薄罰,不足以贖其愚迷之罪,其在臣心,已極悚蹙,而如該邑守令之初無預議於狀聞之事者,緣臣妄着,橫被重推,至有照律之命。臣於是,益不勝萬萬悚恧,此臣之亦難抗顔於守令之首者也。玆敢收拾精神,瀝盡肝膈,冒萬死疾聲哀籲於貳極之下,倘蒙睿慈,俯賜哀憐,亟許遞改,得以生還故土,則不但臣身受恩罔極而已。國事幸甚,民事幸甚。答曰,覽書具悉,卿其勿辭,調理察職。
執義朴致文書曰,伏以臣,病伏訟愆之中,伏奉除命,臣誠惶感,靡所容措,顧其義分,宜卽趨承,而臣之病勢危苦,情地難安,敢入文字,冀蒙鐫削矣,及承批旨,不惟不賜允兪,乃以勿辭察職爲敎,臣惝怳抑塞,益不知措躬之所也。臣急於情勢之仰暴,未暇詳陳其老母病狀及賤疾危劇之狀矣。邸下未盡俯燭其實狀,猶以爲强疾離捨,有供職之勢,而亦靳其例暇耶?此莫非臣誠孝淺薄,言辭拙陋之致,臣切愧恧,而仍念臣疾源委深痼,非時日所可責效,而老母今年已迫九耋矣。氣息凜綴,若不保朝夕,而近因酷熱,重添暑感,全廢食飮,委臥涔涔,目下症勢,實有頃刻難支之慮。臣方左右扶將,不忍暫離,官職去就,初無可論,而連違召命,未蒙例勘。今以推鞫,召牌又降,而以臣情理,承膺無路,隨詣闕外,更此號籲於我邸下孝理之下。伏乞离明,俯諒臣情理煎迫之狀,亟削臣職,以便救護,仍治臣罪,以肅朝綱。答曰,覽書具悉。爾其勿辭,救䕶母病。
京畿監司李宗白書曰,伏以臣,以綿薄之材,衰暮之齒,謬膺重寄,又當大賑,威望素輕,而按察不嚴於列邑,識慮淺短,而措劃無補於民事,周歲尸居,瘡疣層出,居恒悚恧,若無所容,且聞京廳付賑,畿民最多,則其不能安集存恤,責有所歸,縱荷聖朝寬貰之恩,倖逭重勘,賑事纔訖,愆咎益彰,引分自劾,不容少緩。而且臣狗馬宿疾,重添於霖濕之餘,乍寒乍熱,症類痎瘧,胸膈痞結,而食飮全廢,喘息頻促,而夜睡亦失,浹旬彌留,形症蓰劇,長日昏涔,奄奄無陽界之意,一切公務,都歸廢閣,往往事係緊急而亦不能趁期應接,雖欲抖擻精神,殫竭駑鈍,以少塞一日之責,其勢誠末由矣。如是而尙且蹲仍,終至於僨誤一路之事,則臣雖萬死,將何以贖其罪也?玆不得不披瀝肝膈,疾聲哀籲,伏乞睿慈,俯垂矜諒,亟令鐫削臣職,俾得便意調治,以尋生路,公私不勝幸甚。答曰,覽書具悉。卿其勿辭,調理察任。
丙子六月十三日午時。上御熙政堂。藥房入診,原任大臣,同副承旨,問議儒臣,同爲入侍時,都提調兪拓基,提調李益炡,副提調南泰齊,判府事李宗城,同副承旨沈墢,應敎徐命膺,假注書南碩老,記事官李世演·金和澤,醫官金履亨·方泰輿·皮世獜·鄭趾彦·許礈·李泰遠·金福齡,以次進伏訖。兪拓基曰,潦雨後一倍蒸鬱,聖體,若何?上曰,一樣矣。拓基曰,茶飮連爲進御,而尙餘一貼云矣。上曰,連日進服,無間斷矣。丸劑進御乎?上曰,進御矣。瓊玉膏進御乎?上曰,茶飮之故,玉膏近則止之矣。拓基曰,當此暑月,進御宜矣。大王大妃殿氣候,何如?上曰,一樣矣。王世子睿候,何如?上曰,如前矣。上曰,卿等就坐,承旨及儒臣,執冊進伏,上命承旨,讀訓書訖,都提調請醫官入診,上命醫官進伏。敎曰,近則氣頗佳好,而似有痰盛之候矣。履亨診察後退伏曰,左右三部,沈弱少力,度數不調矣。諸醫官,皆如履亨之所奏,奏訖。履亨曰,蔘苓茶雖好,而理中湯陳皮加入,可用五六貼矣。拓基曰,諸醫所陳同矣。然則理中湯五貼,劑入之意,敢稟。蔘苓茶停止,加減理中湯五貼劑入事。榻前下敎命承旨書之曰,宣傳官二員待命。出榻敎儒臣持頃日所講冊下卷入侍事。榻前下敎右副承旨入侍事。榻前下敎宗城曰,奉常寺祭享時所用水芹田八斗落,卜數四十七負八束,在於東大門外矣。癸酉年本田,入於雉城修築之中,其時陳達變通,打量卜數,計給代土,而九負八束,則時爲餘存,故不爲代給矣。其後所餘九負八束之地,又盡入於鑿壕之中,莫重祭享極苟艱,九負八束代土,卽爲劃給事,分付該曹,何如?上曰,依爲之。出擧條宗城曰,奉常寺祭享菁菹所入菁根田,在於樂天亭,年年水破,所餘只是三日耕,故癸酉年,以此筵達,劃得司僕寺位田五日耕矣。上年潦水,所餘三日耕,又盡衝破,故更爲陳達,以司僕寺位田代給事啓下,而司僕寺以不責代土於地部,每責於司僕,草記防塞,其言亦然矣。上年秋則只有新劃得五日耕所捧,故自歲初,該色貿市以用,不但事體之苟艱,前頭祭享,必有生事之慮,水破菁田之代,未落種前,自戶曹量給於附近處,俾得繼用之地,何如?上曰,依爲之。出擧條諸臣以次退出。
丙子六月十三日申時,上御熙政堂,他承旨儒臣入侍時,左承旨尹東度,修撰鄭存謙,假注書任觀周,記事官李世演·金和澤進伏訖。上曰,儒臣讀孟子,鄭存謙讀訖,次讀,承旨尹東度讀訖,次讀,注書任觀周讀訖,次讀,翰林李世演·金和澤讀訖。上曰,儒臣奏文義,可也。存謙曰,此是屢講書,文義不必逐章逐句而解之,只拈緊處仰達,何如?上曰,可矣。存謙曰,今有仁心仁聞,而民不被其澤云者。可以有體驗者矣。殿下以恤民之意,屢形絲綸,意甚惻怛,可謂有仁心仁聞,而出而觀乎野,則民多顚壑,不可謂之被澤,更於實惠上力究,俾民被澤,是所望也。尹東度曰,此乃儒臣責難之言,其言甚好矣。上曰,予甚愧矣。存謙曰,下無學,賊民興,臣於此,竊有所懷矣。夫士之爲學,如農夫之耕耘,陶冶之做器,自是職分內事,而三代以後,學政漸壞,而自唐設科擧以來,征利之習日長,學問·科擧,分爲二道,科擧本是學問中一事,先正臣李珥亦云,與運水搬柴一般,旣設科目,則捨此一路,無以立朝事君,故士之欲幼學壯行者,勢不得不由科而進,而但初則科擧,學問中一事,今則科擧爲主,學問便作別件事,鄕無善俗,世乏良材,盡由於此,殿下以勸稼穡,屢下飭敎,而雖旣富而敎之,學校之政,亦宜竝飭,內而太學,外而八方,更加,申飭,使講小學則,實有合於作人之政矣。詩云,周王壽考,遐不作人,作成人材,皆本人君躬行心得之餘,更加勉勵焉。上曰,予自前非不飭敎,而不能以身敎,學校之政,蔑如無效矣。存謙曰,此實反躬自責之敎,而使一代人材,陶鎔於鳶魚之天者,唯在人君導率之如何矣。上曰,小學之灑掃應對,皆是固筋骸,以水灑塵,尤爲鎭密矣。但小學旣讀之後,能讀大學乎?恐走別岐矣。存謙曰,小學若善讀,則大學不勸自讀,便是欲罷不能矣。上曰,近來之弊,大抵皆不讀書矣。此弊將何以矯革乎?存謙曰,雖不可謂之盡讀書,而若曰皆不讀書,則此便同無好人三字,幾於誣一世矣。上曰,儒臣之言渾厚,故如是矣。何以使之讀書而觀科乎?存謙曰,士志於道德,則功名不足以累其心矣。志於功名,則富貴不足以累其心,志於富貴者,無所不至,學問之士,志不在於溫飽,雖出而事君,意全在於尊主庇民,今夫立法於科擧,使之讀書,便是治其枝葉之末矣。使之興起入學,爲上策矣。上曰,何以則致此乎?存謙曰,孟子曰授室於國中,使國人矜式,若自上招致儒賢而尊禮之,使皆矜式,則自然激勸聳動矣。上曰,雖人君處君師之位,不能人人而敎之,勢將得人而付之矣。應科擧者,只讀小·大學經書,而亦能善做文乎?存謙曰,讀經文字,方是典雅可貴,而專出外家書,則雖或爛曄,而終無識見矣。古者科文中,用莊·老語則黜之,意槪存矣。科題亦於義理文字中出之,則或有益於勸學之一端,而此則枝葉之末矣。上曰,增廣外,又有誦經初試之科,其科何名耶?尹東度曰,別試矣。上曰,明經科,乃是專讀經書矣。存謙曰,明經只是口讀而已。其魯莽,反不如做詩賦觀科之士,槪意專在於成誦,便如一工匠,無足貴矣。上曰,然矣。東度曰,儒臣以學校之政,所陳切實,臣亦出見外方,因前日飭敎,有小學講,而凡事久則怠矣。存謙曰,自暴者不可與有爲也。自棄者不可與有爲也。程子以爲,若不做第一等,而自占第二等,則便是自暴自棄,立志若下聖人一等,則不免爲暴棄之歸,立志則當卓然以聖王爲準的矣。上曰,三代以後,漢唐之君,槪無立志高大者,而立志雖高,易致汚下矣。存謙曰,惟大人,爲能格君心之非,一政事之失,一用人之非,雖或言之,心苟不正,則一事雖正,又有一事之失,此所以爲君心萬化之源也。頃以中和之義有所達,而益於未發時,亟加涵養之志焉。上曰,所陳是矣。存謙曰,人之易其言也。無責耳矣,槪言之非難,行之惟艱,故曰訥於言而敏於行。又曰,言顧行·行顧言,殿下今則只當致力於踐履之工。古人云。於所已知者,力行之斯過半矣。殿下三十年典學矣。於所已知,力行則豈但過半而已乎?上曰,眞知而後行,槪不能行者,似不能眞知矣。東度曰,眞知實踐,槪眞知而後踐矣。存謙曰,水火之不蹈,烏喙之不食,由其眞知其蹈食之必死,眞知果皆若此,則行在其中矣。大學格致工夫,多占分數矣。上曰,然矣。存謙曰,博學而詳說之,將以反說約也。殿下今則便是反約之工,而槪帝王之學,萬務之暇,唯以得要反躬爲貴,先正臣李珥學問,世稱東方朱子,受知宣廟,而撰進輯要之書,臣謹按皆是片片赤心,大有稱於反約之工,時時乙覽,似好矣。上曰,予前亦作序矣。看時意若先正臣在側,面陳則尤警切矣。存謙曰,夙夜箴曰親切警聽矣。先正之十年精力,盡在此書矣。上曰,先正由科目乎?存謙曰,以天道策應擧矣。上命注書,持來天道策,臣承命持入。上命承旨書之曰,石潭書院及遺居,一依陶山書院例,令本道圖寫以進。東度曰,石潭有九曲矣。上曰,有故蹟耶?存謙曰,有經筵日記書件,而便同衣鉢之傳,今在寒水齋,此卽故先正臣權尙夏之遺居也。上曰,庾公之斯之揣尹公之他,奇矣。能揣其端,竝及其友之端矣。存謙曰,閭巷匹庶,取友之端,則亦有其效,人君之左右前後皆正人,然後君心亦正,此乃反隅處也。上曰,諸葛曰,親賢臣遠小人亦此意也。存謙曰,寧可十年不讀書,不可一日近小人,雖以國朝事言之,名公碩輔,多出於大賢門下,初則皆以學問自任,故雖不能爲純儒,功業亦多可觀矣。先正臣輯要撰進時疏,以變化氣質,推誠用賢,揭爲兩段,眷眷致意,伏願深留聖意焉。上曰,儒臣讀天道策,存謙承命讀之,推鞫承旨鄭玉入侍。上曰,取服乎?姑罷乎?鄭玉曰,姑罷矣。上曰,訊杖乎?鄭玉曰,箇箇嚴訊矣。諸臣以次退出。
上在昌德宮。常參·經筵,以代理停。
李應協達曰,明日上前開拆相値,常參,頉稟。令曰,知道。
尹東度達曰,左副承旨兪漢蕭,今日不爲仕進,卽爲牌招,何如?令曰,依。
以左副承旨兪漢蕭牌不進罷職令旨,令于尹東度曰,推考徽旨捧入。
傳于鄭玉曰,推鞫承旨入來後持推案,待下敎入侍。
傳于李應協曰,儒臣持孟子入侍,右副承旨追入侍。
李應協,以弘文館言達曰,本館上番應敎臣徐命膺,以御製訓書刊印事,除本事出去,上番闕直,事甚未安。校理朴道源,副校理洪梓,旣有只推之令,竝卽牌招,以爲推移入直之地,何如?令曰,依。
又以弘文館言達曰,本館上番闕直,事甚未安。修撰洪準海·李仁源,副修撰洪良漢,竝卽牌招,以爲推移姑陞入直之地,何如?令曰,依。
以校理朴道源·副校理洪梓牌不進罷職令旨,令于李應協曰,竝推考徽旨捧入。
東宮手書,頃者令政院別諭,而其後辭章之批,悉余心曲。倐爾兩朔,上來之期漠然,余夙夜憂悶者二。何則?夫學問之道,莫先乎深究聖經之微旨,而非山林宿德弘儒,何以能闡明義理?因余誠淺,不能感孚卿心,尙至于今,此乃余憂悶者一也。目今元孫,年已五歲,粗通知覺,萬般保養,莫若養正,而亦非宏儒碩士,何以能涵養氣質,薰陶德性?此又余憂悶者二也。余之望卿,若渴求漿,若旱望霓,卿雖欲捨余,余何可捨卿?卿須念余罄渴衷曲之諭,深思元孫保養之重,勿復固辭,卽日上來,余切望焉,余切望焉。卿諒余微忱。諒余微忱,仍令于李應協曰,此手書,史官往傳于閔贊善處,令政院亦爲措辭,別諭于諸書筵官處。
鄭玉,以兵曹言啓曰,卽接五衛將所報,則今月初九日出番衛將沈喆希,因當番衛將趙國鎭,過巳時不爲替番,不待面看交代,傳牌於部將,擅自徑出,致令莫重宿衛之直,未免空虛,事極驚駭,不可置之。沈喆希·趙國鎭,竝令該府嚴處,何如?傳曰,允。
沈墢,以奉常寺官員,以都提調·提調意啓曰,東籍親耕田所種大麥打作,則所出七石六斗之意,敢啓。傳曰,知道。
沈墢,以義禁府言達曰,京畿監司狀達據,刑曹粘目內,竹山前府使朴時佐,移本府處置事,達下矣。朴時佐,前以他罪,定配於全羅道咸悅縣,依例發遣府書吏,拿來,何如?令曰,依。
又以義禁府言達曰,卽接月令醫員洪達三手本,則時囚罪人柳謇,素患痰癖之症,遇暑添劇,呼吸莫通之中,且得輪疾,頭疼如碎,四肢麻木,勺水不飮,時時昏絶,若將朝夕難保云。自前罪人病勢如此,則有保放救療之規,敢此仰稟。令曰,依爲之。
鄭玉,以左右捕盜廳言啓曰。傳曰陝川就捕人,軍官誤捕,當該軍官,令攸司科治,就捕人卽爲放送事,捧承傳矣。就捕人劉應天,依傳敎卽爲放送之意,敢啓。傳曰,知道。
江華府留守金相福書曰,伏以臣於日昨,伏奉敎旨,以臣擢授嘉善大夫江華府留守者,臣聞命驚惶,不知所自措也。臣自立朝〈以〉來,猥被洪造,叨竊華膴,內外歷敡,罔非踰分,而未效涓埃之報,徒積愧懼之私,是宜顯示斥退,以警具位,豈意更辱隆恩,加之以二品命德之器,畀之以分司保釐之任,不恤濫竽之譏,益增滿槪之憂也哉?沁之爲都,處海防衝要之地,擁城池兵甲之重,京師之唇齒,而南城之輔車也。雖使才望具備,緩急可仗者任之,猶恐鎭撫之或疎,而況此歲再周,益創前事,自强之敎,屢示飭勉之意,陰雨之備,宜在昇平之日,則其所委寄,尤宜難愼,豈可以才疎慮淺魯下如臣者,拔之於下大夫之列,而授是任哉?朝家官爵,孰非可重?而晉貳卿班,位著愈顯,矧此保障,職守甚大,臣雖欲徒藉榮寵,冒昧承當,其於公議何哉?庸是踧踖,恭俟駁正,一向泯伏,冞切悚惶,敢陳短章,仰暴微懇。伏乞离明,俯賜諒察,亟收新命,以重公器,以安私分。答曰,覽書具悉。卿其勿辭,其卽赴任,
丙子六月十四日巳時,上御熙政堂。儒臣入侍,推鞫承旨,同爲入侍時,右承旨李應協,推鞫承旨鄭玉,修撰鄭存謙,假注書任觀周,記事官李世演·金和澤進伏訖。上曰,推鞫承旨,奏文案,可也,鄭玉奏訖。上曰,罪人所爲,誠絶痛矣。鄭玉曰,終不取服,忍杖極惡矣。上曰,承旨往該府,推問罪人後入侍。上曰,儒臣讀孟子。存謙讀訖。次讀承旨,次讀注書·翰林上下番後。上曰,儒臣文義奏之,可也。上曰,湯三使往聘之,湯如不三聘,則伊尹不就乎?存謙曰,伊尹耕於有莘之野,樂堯·舜之道,若將終身於畎畝及湯致敬盡禮而後出焉。故出處之正,後世必以伊尹爲稱,其時若無三聘,則伊尹必不出矣。伊尹致澤之功業,其本有自,槪非其道也,一介不以與人,一介不以取諸人者,乃是堯·舜君民之頭顱處。故孟子結之曰,歸潔其身而已。槪潔其身者,能格君能正人,其身不潔,而能正天下者,未之有也。雖以今言之,山林抱道之士,亟加誠禮,以必致爲期,則豈無幡然之心乎?非但山林之士,恬退之人,皆欲潔其身之類,國家奬用,則必有抑躁競之效矣。上曰,漢之四皓出處何如乎?存謙曰,四皓避狂秦之虐熖,採芝商山,及其安車駟馬,加以禮招,然後出來,漢高之敬待者,亦以其爵祿,不入於心,不如蕭·曺輩之入於驅使中故也。政一出而有安漢之功,漢家四百年奠安之業,實是四皓之功矣。上曰,漢高溲冠慢罵,而見四皓則敬待矣。存謙曰,臣俄以當取潔其身之類仰達,而槪伊尹潔身田畝之中,成湯致之者,非但有三聘之禮,成湯平日修德,令聞已彰,不邇聲色,立賢無方是也。若無不邇聲色,立賢無方之德,則雖有三聘之禮,伊尹必不至矣。伏願殿下,以成湯之不邇聲色立賢無方,爲招賢之本焉。上曰,是矣。存謙曰,臣曾見肅廟寶鑑卷首,有崇儒從諫之目,此是我朝家法矣。上曰,然矣。存謙曰,臣於孟子問友之答,有感焉。友者是五倫之一,而居四倫之下,槪父子夫婦長幼之倫,與朋友講磨而明之,非但閭巷韋布之學,專藉於是,雖帝王之學,亦有友臣之義,故晉平公之於亥唐也,入云則入,坐云則坐,而所可惜者,不使之治天職耳。然與之相接,則亦必有觀感之效,資益之言,此亦後世人君之難及處耳。故鹿鳴章相喜之際,有嘉賓之稱,而至於湯之於伊尹,則學焉而後臣之,後世此道便亡,皆好臣所敎,而不好臣其所受敎,以致君道日亢,昌言無聞,可勝歎哉?上曰,所陳切矣。萬章是孟子高弟耶?存謙曰,萬章所問,皆窮到底,有不得不措之意。且云與萬章之徒,退而著書,則萬章是高弟矣。一鄕之善士,期友一鄕之善士,一國之善士,期友一國之善士,隨其德之高下淺深,而以類而友,此亦有反隅處,人君志於王道,則佐王之臣,出而應焉,人君志於霸道,則佐霸之臣,來而仕焉。漢武事征伐,則衛·藿紛然而起焉,求神仙則燕齊迂怪之士,于于而至,此皆係於人君志向之何如?可不戒哉?上曰,晩暮之年,持守尤難矣。存謙曰,晩暮之年,易生怠心者,此是立志不高之致,文王望道而未之見,尙有唯恐不及之慮,武王平天下之後,治化及於八蠻,西旅貢獒,一箇獒受之何害,而召公猶以不矜細行,終累大德爲戒,槪戒懼之工,必於細行處尤謹,此所謂毫釐之差,千里之謬者也。上曰,所陳誠然矣。李應協曰,四罪而天下咸服,是孟子形容大舜刑政擧而化敎訖,非孟子不能詳明得之矣。雖以昨年事言之,元惡巨魁,網漏呑舟,天討若行於乙巳·戊申之後,人心不至詿誤,堤防豈至大壞。而聖德如天,曲加涵貸,官秩自如,及其梟獍猖獗,懲討如法,庸斷根株,劈破頭䐉,義理光明,昔之詿誤者,今頗懲創,世道差勝,人心稍知逆順之分,命德討罪,孰非可以悅服人心處,而天討之克伸,尤可以服一世之人心,聖賢典訓之苦驗矣。上曰,所陳是矣。上曰,四罪何不在於堯時耶?存謙曰,知人之明,堯·舜一也。而但四凶之罪,未彰於堯時,至於舜時,盡爲彰露故罪之。槪罪於可罪之時,天下服矣。上曰,然矣。上曰,元良別諭於輔養官乎?應協曰,臣姑未及見別諭之下院,而近來抄選人陳書,則必以優批答,辭旨勤懇,十行藹然,迥出尋常矣。上曰,注書出去,守令未下直幾人有之,聞知入奏,臣承命出問入來,有七人爲奏。上曰,推鞫姑罷。應協曰,罪人已物故矣。諸臣以次退出。
上在昌德宮。常參·經筵,以代理停。
下直平壤府使兪直基。
李應協達曰,明日常參,取稟。令曰,停。
又達曰,今日賓廳坐起,旣已頉稟,所當持公事入對,而上前開拆相値,頉稟。令曰,知道。
鄭玉達曰,大司憲閔遇洙,掌令金元行在外,一員未差,執義朴致文親病受由,持平李宜哲未肅拜,南泰著服制,今日以監察茶時之意,敢達。令曰,知道。
兪漢蕭達曰,備邊司郞廳來言,今日賓廳坐起日次,而上前開拆相値,不得來會云意,敢達。令曰,知道。
李應協啓曰,本院今春夏等褒貶,當爲磨勘,而都承旨南泰齊遭服制,不得爲之之意,敢啓。傳曰,知道。
李應協達曰,行都承旨南泰齊,同姓六寸妹學生李以復妻孺人南氏身死,服制已行四日,出仕,何如?令曰,依。
又達曰,注書尹蓍東,卽爲牌招,何如?令曰,依。
沈墢,以弘文館言達曰,本館上番,姑陞入直,事甚未安。校理朴道源,旣有只推之令,卽爲牌招入直,何如?令曰,依。
以校理朴道源牌不進罷職令旨,令于沈墢曰,推考徽旨捧入。
沈墢,以司饔院官員,以都提調提調意啓曰,本院年例磁器進上,夏等六月內封進,秋等十月內封進,自是定式,而燔造所郞廳,日前牒報內,今年匠卒等,飢餒之餘,染痛致斃者,前後相續,燔役停輟,所燔者無幾,萬無限內封進之望,依前例秋等合封云。事勢雖如此,莫重進上,不可退限,某條燔造,封進之意,嚴辭,申飭矣。連接報狀,則以爲頃日請得賑廳之米,分給救活,匠卒等免死餘存者,今姑聚集,僅僅赴役,而燔事遷就,夏等進上,萬無及期封進之路,與秋等進上,一時閏九月內,合等封進事,又爲請報矣。莫重進上,自下敢請退封,極涉惶恐,而實狀旣如此,不可無變通之道,依壬申·癸酉兩年之例,兩等進上,閏九月內,合爲封進,而雖有自前之例,事體極爲惶恐,當該郞廳,從重推考,都書員·邊首,拿致京司,各別重罪,以杜日後之弊,何如?傳曰,允。
又以議政府司祿,以三公意啓曰,今丙子春夏等褒貶,當爲等第,而臣等皆有故,限內不得磨勘之意,敢啓。傳曰,知道。
又以敦寧府言啓曰,府郞廳等,今春夏等褒貶,當爲磨勘,而首堂上未肅拜,限內不得爲之之意,敢啓。傳曰,知道。
鄭玉,以中樞府言啓曰,本府郞廳及醫員錄事等,今丙子年春夏等褒貶,當爲磨勘,而領府事臣金在魯等,連有病故,限內不得爲之之意,敢啓。傳曰,知道。
沈墢,以忠勳府言啓曰,今丙子年春夏等褒貶,當爲磨勘,而本府有司堂上不齊,限內不得爲之之意,敢啓。傳曰,知道。
又以宗親府郞廳,以有司堂上意言啓曰,本府郞廳,今春夏等褒貶等第,當爲磨勘,而堂上有故,限內不得爲之之意,敢啓。傳曰,知道。
鄭玉,以都摠府言啓曰,本府郞廳及部將等,今丙子年春夏等褒貶,當爲磨勘,而都摠管海春君栐有故,限內不得爲之之意,敢啓。傳曰,知道。
沈墢,以吏曹言啓曰,今丙子年春夏等褒貶,當爲等第,而堂上有故,限內不得磨勘之意,敢啓。傳曰,知道。
又以戶曹言啓曰,本曹所屬各司,今丙子春夏等褒貶磨勘之際,水站啓本中,二處誤書,擦改之意,敢啓。傳曰,知道。
又以戶曹言啓曰,本曹郞廳及所屬各司官員,今丙子春夏等褒貶,依前例磨鍊以入,而內贍寺·內資寺·司䆃寺·司宰監·濟用監·司圃署·長興庫·五部,今丙子春夏等褒貶,因各其司提調·漢城府堂上有故,不得磨勘,至於司䆃寺·內贍寺·內資寺·軍資監·濟用監·司圃署,乙亥秋冬等褒貶,因各其司都提調提調有故,竝不得限內磨勘矣。今則其時官員,旣多遷轉,有難考績,依前例蕩滌,何如?傳曰,允。
又以禮曹言啓曰,今春夏等本曹褒貶,堂上有故,限內不得爲之之意,敢啓。傳曰,知道。
又以禮曹言達曰,圖畫署,有司果祿窠,畫員之效勞國役者,使之永付矣付祿人李聖獜,纔遭父喪,畫員趙昌禧,以戊辰年影幀模寫之功,正職遷轉,旣已還司,今此祿窠,依前限三年權付之意,分付,何如?令曰,依。
鄭玉,以兵曹言達曰,忠壯衛將李貴泰,身係軍門,勢難兩處供直,呈狀乞遞,今姑改差,何如?令曰,依。
沈墢,以兵曹言啓曰,本曹今丙子年春夏等褒貶等第,磨勘以入,而所屬司僕寺·軍器寺·典設司·訓鍊院部將等褒貶,因各其提調及堂上有故,不得一體磨勘之意,敢啓。傳曰,知道。
又以兵曹言啓曰,本曹今丙子年春夏等褒貶坐起時,訓鍊院判官李蓁·金成韻,主簿安采東,新除授參謁不進,竝依例推考,何如?傳曰,允。
又以刑曹言啓曰,曹屬掌隷院郞廳等,今丙子春夏等褒貶等第,當爲磨勘以入,而判決事閔宅洙病不進,不得同爲磨勘之意,敢啓。傳曰,知道。
又以工曹言啓曰,本曹郞官,今丙子年春夏等褒貶,磨勘以入,而去乙亥年春夏秋冬等及屬司繕工監·尙衣院·造紙署·典涓司,去甲戌年春夏秋冬等,乙亥年春夏秋冬等,掌苑署·瓦署,去甲戌年秋冬等,乙亥年春夏秋冬等褒貶,旣不得行於當時,且其時官員,亦有遷轉者,依例蕩滌,而繕工監·尙衣院·掌苑署·造紙署·瓦署·典涓司,今丙子年春夏等褒貶因其各該司提調之有故,限內不得磨勘之意,敢啓。傳曰,知道。
又以漢城府言啓曰,本府郞廳及五部官員等,今丙子年春夏等褒貶,當爲等第,而判尹李匡世在外,限內不得磨勘之意,敢啓。傳曰,知道。
又以儀賓府言啓曰,本府郞廳,今春夏等褒貶,當爲磨勘,而堂上有故,限內不得爲之之意,敢啓。傳曰,知道。
鄭玉,以訓鍊都監從事官,以都提調意啓曰,本都監從事官禁松參軍及諸將官等。今丙子年春夏等褒貶,當爲等第,而臣天輔有身病,限內不得磨勘之意,敢啓。傳曰,知道。
又以禁衛營從事官,以都提調意啓曰,本營從事官及諸將官,今春夏等褒貶當爲等第,而臣拓基有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將校等,今丙子年春夏等褒貶,當爲等第,而都提調臣金在魯,大將臣鄭纘述,俱有身病,限內不得磨勘之意,敢啓。傳曰,知道。
又以摠戎廳言啓曰,本廳所屬京外將官等,今丙子年春夏等褒貶等第,當爲磨勘啓聞,而臣李章吾以身病,限內不得磨勘之意,敢啓。傳曰,知道。
沈墢,以義禁府言啓曰,今春夏等府郞廳等,褒貶等第,當爲磨鍊以入,而鞫坐相値,限內不得爲之之意,敢啓。傳曰,知道。
鄭玉,以宣惠廳郞廳,以都提調意啓曰,本廳郞廳及均役郞廳,今丙子春夏等褒貶,當爲等第,而臣等或有公故,或有身病,限內不得磨勘之意,敢啓。傳曰,知道。
沈墢啓曰,卽伏見今春夏等褒貶啓本,則全羅監司閔百祥,黃海監司南泰耆,江原監司韓光肇,咸鏡監司徐志修,慶尙左水使李潤成,全羅左水使洪若水,黃海水使趙威鎭,守令邊將,無一人居下,京畿水使兪胄基,黃海兵使崔鎭海,邊將無一人居中居下,殊無嚴明殿最之意,平安監司李,崇靈殿參奉卓衡齊,只書題目,不書等題,亦不免疎漏,竝推考警責,何如?傳曰,允。
上在昌德宮。常參·經筵,以代理停。
李應協達曰,明日常參,取稟。令曰,停。
鄭玉達曰,大司憲閔遇洙,掌令金元行在外,一員未差,執義朴致文,持平李宜哲未肅拜,南泰著再度呈辭入達,今日以監察茶時之意,敢達。令曰,知道。
鄭玉,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李應協,以弘文館言達曰,本館下番,姑陞入直,事甚未安。校理朴道源,旣有只推之令,卽爲牌招入直,何如?令曰,依
以校理朴道源牌不進罷職令旨,令于南泰齊曰,推考徽旨捧入。
鄭玉啓曰,卽者備邊司郞廳來言,大臣·備局堂上,依定式來待云矣。傳曰,詣閤。
傳于鄭玉曰,同副承旨入侍,儒臣徐命膺,持訓書草本,同爲入侍,江華留守·義州府尹,同爲入侍。
南泰齊達曰,同副承旨沈墢,纔已出去,而有入侍之命,卽爲牌招,何如?令曰,依。
鄭玉啓曰,左邊捕盜大將具善行許遞後,所受命召及大將牌·傳令牌,所當親納,而謂有身病,使其從事官替納,依定式從重推考徽旨捧入之意,敢啓。傳曰,知道。
又啓曰,左邊捕盜大將具善行許遞事,命下矣。未及差出之前,有他邊大將兼察之例,何以爲之?敢稟。傳曰,依爲之。
又啓曰,左邊捕盜大將,以他邊大將兼察啓辭,依爲之事,命下矣。右邊捕盜大將李章吾,卽爲牌招,使之聽傳敎,何如?傳曰,允。
兵曹口傳政事,以申旼爲左邊捕盜大將。
領議政李天輔箚曰,伏以臣,扶病奔走之餘,自昨夕猝得暑癨,上嘔下泄,胸膈刺痛,達宵辛苦,不能交睫。今日大朝賓對,末由進參,伏枕惶悚,靡所容措。伏乞离明,亟降威罰,以安病心焉。取進止。答曰,覽箚具悉卿懇。卿須安心勿辭,善攝焉。仍令曰,史官往諭。
右參贊趙榮國書曰,伏以,臣於日前,猥蒙金吾寵擢之命,駴霣蹙伏,未敢唐突自陳,只自日夕炡營,莫省所措。幸而匪分職名,旋獲恩遞,而惟是所授濫資,尙未鐫改,臣於是,益增慙惶,有不容一日仍冒。玆不得不披露悃愊,以冀离明之財察焉。夫崇政峻階,地分迥別,苟非標望之素著,勞閥之久積,則莫可擬議,而今乃猝然加之於百無能之一賤臣,越次超躐,不少難愼,臣未知此何故也?念臣迂愚蹇拙,文質無當,而偏蒙大朝罔極之恩造,前後踐歷,罔非踰濫,節次推遷,居然輥到於卿列,每念人微而位鉅,恩深而報蔑,未嘗不寤寐驚惕,若臨于谷。區區所自勉者,惟在於古人所謂低一頭退一步,而不復萌榮進一念,優游散地,隨分效力,以圖塵埃之奉,卽臣素定之計也。斷斷此心,可質神鬼,仰惟昊天日明,庶或監照,而乃反荐紆誤恩,又復冥升至此,譬如蝜蝂之蟲,滿載不起,而猶且求益不已,幾何其不顚壓而摧滅耶?噫,服不衷則爲災,器滿注則必覆,其理不僭,有若交手,此臣所以聞命震灼,夙夜憂懼,殆不知稅駕之所,而猶是屬臣一己事耳。若以臣之故,而人或竊議其擧措之失宜,有累聖朝平明之政,則臣雖滅死,萬萬有不足以贖其罪矣。思之及此,尤豈不懍然而寒心哉?徊徨累日,氷炭交中,今始瀝血陳懇,仰干崇聽,伏乞睿慈,俯垂諒察,亟令收還臣新授資秩,以重官方,以安賤分,不勝幸甚云云。答曰,覽書具悉。卿其勿辭,從速上來察任。
丙子六月十六日巳時,上御熙政堂。大臣·備局堂上引見入侍,江華留守,義州府尹,儒臣同爲入侍時,左議政金尙魯,右議政申晩,行兵曹判書洪象漢,廣州留守洪鳳漢,行工曹判書李鼎輔,左參贊李喆輔,戶曹判書鄭翬良,吏曹判書李成中,副司直李命坤·韓翼謩,左尹申晦,戶曹參判李昌壽,副司直金致仁,江華留守金相福,義州府尹李吉輔,同副承旨沈墢,應敎徐命膺,修撰洪良漢,假注書任觀周,記事官李世演·金和澤進伏訖。李天輔曰,日氣甚蒸熱,聖體若何?上曰,一樣矣。天輔曰,湯劑連爲進御乎?上曰,連爲進御而無效矣。天輔曰,大王大妃殿氣候,若何?上曰,一樣矣。王世子氣候若何?上曰,安過矣。上曰,訓書中有釐正處,編次人提學,近爲入侍。上曰,承旨讀訓書一統。讀訖,上曰,均役之政,李判府事曰,到今則遵守之外,無他道爲言,故此訓特書之矣。上曰,昔年下敎,無過杯矣。以用之無節,亡國之道添書,而凡財物自然過用故耳。此弊固防,然後可以爲國矣。金尙魯曰,然矣。上曰,禁紋縀後,節用誠急務矣。洪鳳漢曰,訓書諺解印出,似好矣。且闡義昭鑑諺解,不可不同爲印出矣。天輔曰,重臣所奏,誠好矣。尙魯曰,不可不俱出刊印諺解印板,使八道印出,似好矣。上曰,昭鑑解出,豈不張大耶?鳳漢曰,使愚夫愚婦,皆能明知義理之道,莫如詳出解本矣。尙魯曰,一儒臣,獨當此役似難,使吏判照檢,儒臣不可不加出矣。上曰,鄭存謙可合此事矣。爲人甚美矣。上以承旨書之曰,訓書諺解刊印,內入進獻,一依原本擧行。又命承旨書之曰,闡義昭鑑具諺解,令芸閣印八本,其中七本,京畿外下七道,其令翻刻,一本下送南漢,一體擧行,而刊印後,其令各一件封進。又命承旨書之曰,兩銓俱已無故,今朔都政,其勿踰月事,分付。捕盜大將具善行許遞事。榻前下敎上命承旨書之曰,再昨聞奉常都提調所奏,本寺菁根田代,以太僕之不許,更請稟處。噫,太僕所需,豈比於祭享乎?事體不然,擧條置之,一依本寺草記擧行事,分付。上曰,禁紋之後,婦女或爲欠歎耶?天輔曰,皆爲便好矣。上命承旨書之曰,凡事稱服是也。況太廟旣不用縀,不可不袞衣者外,何敢異焉?且玄衣纁裳,旣用我國之綃,則其帶及赤韈·赤舄,豈可用國中所無之縀?此後冕服·絳紗袍所用,帶與赤韈·赤舄,一例用熟綃事,分付。上曰,儒臣先爲出去。上曰,公事奏之,可也。上曰,承旨書之。今番殿最中,雲峯縣監李晟,身爲守令,衙推得謗,永興府使金致龜,申飭之下,糶穀多秕,不可堂中罷職而止,竝拿處。平昌郡守沈推賢,徵結二字,莫知本事,而噫,一自均役之後,爲守令者,焉敢私自徵結?不可居中,當該道臣推考,以下等施行,亦令該府處之。陽城縣監李仁普,牛糶之目,其涉殊常,令該府處之,捧招後,登對稟處。淸河縣監沈㙂,禁酒尤弛爲目,不可居下而止,令該府從重勘處。長湍府使尹景淵,爲償私債,勒貸民錢爲目。到任屬耳,猶尙若此,其他何言?身爲進身武弁,不法若此,不可尋〈常〉處之,令該府嚴問口招後,登對以奏。噫,凡守令之朝勤暮倦,勤南倦北,心常非之。鐵山府使鄭來觀,初仕後十餘年之間,職至緋玉,位在府使,而飭勵之時,其敢倦忽,道臣殿最題目中,豈忘報答四字,可謂着題矣。此等之人,不可循例居中罷職而止,仍施不敍之律。上曰,公事可奏者奏之。尙魯曰,此全羅右水使洪若水兩度狀啓也。其一,加里浦戰船·龜船各一隻,一時燒燼,事極驚駭,鎭僉使金昌岌,有常時不謹申飭之責,爲先罷黜,其罪狀,請令廟堂稟處。其一,監色·船直等,不可不重治,竝嚴囚,以待朝家處分爲辭矣。兩戰船之竝被燒燼,極爲驚駭。當該僉使,不可例罷而止,拿問定罪,監色·船直等,令本道道臣,從重勘律,俾懲後日,何如?上曰,依爲之。出擧條尙魯曰,分館之隨榜卽行,前後飭敎,非止一再,而數年以來,全不擧行,許多新榜,未免積滯,事極未安。各別申飭,使之趁卽擧行,何如?申晩曰,新榜中遠外之人,爲待分館,留連於京裏者甚多,此尤可念也。嚴飭擧行宜矣。上曰,依爲之。旣飭之後,若踰今月,則當該上博士,卽捧拿處徽旨。出擧條尙魯曰,禁衛大將具善行,實病方重,姑難行公云,捕廳罪囚之當暑久滯,殊涉可慮。其所帶捕將之任,今姑許遞,何如?上曰,依爲之。出擧條洪象漢曰,國家之待勳臣,自有節次,有勿論支嫡竝用者,有只用嫡長者,而原從則無此法矣。禁旅中有功臣子孫名目,未知創自何年,而不過中間兵判任自爲之。其流之弊,甚至於原從子孫,亦多藉而冒入者,禁軍疲殘,多由於此等色目。其已入者,雖不可一朝沙汰,從今以後,凡係稱以功臣子孫者,取才納馬外,勿許冒入,永爲定式,何如?尙魯曰,原從子孫之混稱功臣子孫,冒出口傳,誠爲不當。自今以後直屬之弊,依兵判所達,一切防塞,恐得之,而至於功臣子孫,則朝家所以優待深恤者,與他有異,何獨於禁軍,猝防流來之規乎?此則宜有區別,觀其爲人身手才藝,如合禁軍,則依前許屬,似好矣。上曰,大臣所達誠是,依爲之。出擧條洪鳳漢曰,今因東籍防築事,臣亦有所思矣。東郊馬位,皆是一等負郭良田,而未免覆沙,驛卒形勢,難以防築。臣於昨年,順康園往來時,驛卒等,以臣之待罪兵判,成群呼訴。臣審其基址,則不可草草了當。自兵曹句管,申飭本道,趁時完築,使民蒙利好矣。上曰,依爲之。出擧條洪鳳漢曰,減役減貢,聖化洋溢,而獨本州上道六面民人,稅重役繁,實有切骨之冤。蓋當初割屬於分院者,只令隨起收稅,以補燔役,而近來執卜之際,以一二日耕之地,輒作三四日耕之地,準責其稅,反致民散土荒,不但田政之爲紊亂,民弊之爲滋甚。若復因襲前規,無所弛張,則將至於盡數廢棄而後已,於本院事,尤豈不狼狽乎?且戶米收捧,實是他處所無之事。勿論戶之大小,皆捧一斗半之米,此亦小民流散之一端也。臣細聞本院事情,則當該官員,雖知民情之哀痛,而爲慮燔所物力之難繼,不得不甘心剖剋之政,一年二年,轉相因循云。噫,彼官員亦豈樂爲而然哉?臣意則若自本院,詳計燔所財力之當爲幾何,本面實起之當爲幾何,若其不足物力,則從他拮据後,姑革科外橫斂之規,則民必樂於輕稅,還集起墾,不出數年,時起之數,比前倍多,其爲公私利害,皎然明甚。令本院詳確變通,使一州窮民,同囿於一視之澤,何如?上曰,依爲之。出擧條鄭翬良曰,頃日奉常都提調,以東籍田筒破難築之意,有所陳達,仍以買得民田代定事,定奪矣。粢盛事體重大,自臣曹所當擧行,而改築處周圍,雖曰闊大,如能善築,則似無不可完成之理。今若不改築,而買定代土,則非但膏沃之土,永成棄地之爲可惜,其下所在良田美畓,將成陳荒之處許多,農民之失業,誠爲悶慮。臣意則姑待秋穫,令本道眼同該寺郞,勿爲如前泛忽,而各別董役,期於完築,則籍田可以有收,民畓亦可以蒙利,故敢此仰達。上曰,依爲之。出擧條洪鳳漢曰,向日江原道御史李最中入侍時,守禦廳所屬永平屯田,自本官句管捧稅事,定奪矣。以外面論之,似若便順,而守禦·摠戎兩營屯田,異於各司田畓,當設置本意,則使哨官旣領牙兵,又爲勸農,仍捧其稅。今雖法弛弊生,若其寓兵於農之意,則亦自不偶。今若移屬於本官,而哨官不與焉,則軍制掣礙,爲弊反甚,哨官濫捧虐民之弊,雖可禁斷,本官句管一節,誠爲難處。依前規,使哨官擧行爲宜,敢此仰達。上曰,大臣之意,何如?金尙魯曰,當初設屯,旣出於寓兵於農之意,則重臣所啓,事勢然矣,而哨官侵漁之弊,不問可知,繡衣之筵請變通,亦有其意。今雖仍前擧行,哨官若有弊端,則令地方官,兩報於禦廳及監營,以爲嚴繩之地,而他道屯在官,一體以此分付,恐宜矣。上曰,依爲之。鳳漢曰,臣意則不但此屯,守·摠兩營各屯中,貽民弊之規,一體申飭,好矣。尙魯曰,摠廳不可異同,亦令依此擧行,何如?上曰,依爲之。出擧條上曰,灣尹來前。有所奏事耶?李吉輔曰,姑未詳知事情,故無所仰達事矣。上曰,收用灣上建兒,可也。尙魯曰,西邊人物中,如任時倜亦鮮矣。上曰,江留來前。有所奏事耶?金相福曰,姑無仰達事矣。鄭翬良曰,司僕寺法鞍物種,令應進排衙門,貿用於工匠等處,從實報戶曹,從優給價,勿令市民貿納事,平市提調洪象漢,有所陳達蒙允,而所入中貢案所付外物種,旣無應進排衙門,欲使匠手輩貿用,則非但事面之句簡,渠亦不願受,莫重法鞍所入之物,進排無處,事甚可悶。此雖出革去市弊之意,釐正廳釐弊之時,此事則以其體重,不得擧論,勢將依前使平市貿納,而價本比前從優添給,則在市民亦無所妨。且進排之時,操縱之弊,則使工曹·司僕,各別禁斷,隨現重罪,何如?洪象漢曰,市民之弊,不在於貿易物種,專在於直納司僕寺。今若貿納於戶曹,自戶曹印封,送于司僕寺,則似無操縱索賂之弊矣。金尙魯曰,市民自納,誠有弊端。平署提調之有此陳達,似由於此,而戶曹旣非進排衙門,則不欲替當,勢亦然矣。臣意則平市乃是句管市民之司也。使市民貿納平署,自平署捧送於太僕,則可無操縱市民之弊,而如或有之,亦當隨現重繩矣。上曰,好矣。依爲之。出擧條金尙魯曰,此兵曹粘目也。以爲平安監司李狀啓中,陳論伐登等十一鎭堡名號之可笑可異,實涉無義,仍請改其名號,而官名改易,事係變通,請令廟堂博詢處之矣。今此道臣所陳,雖似有見,鎭堡與郡縣異,因其地名,作爲稱號者,不獨關西爲然,而乘障之職責,邊防之利害,本不係於名號之好不好,今不必一一改號,以啓他道紛紜之弊,狀辭置之。以該曹言之,則此等狀啓,自當自該曹覆奏,而輒請令廟堂稟處者,殊未得當,至於博詢之請,事體尤爲未安。兵曹判書洪象漢推考,何如?上曰,依爲之。出擧條金尙魯曰,八路纔經大歉,京外穀物,蕩然如洗,民國之憂,有不可勝言。目今事勢,雖數包穀,不可不加意留儲,以補嗣歲之資,而卽見京畿·湖南畢賑狀,則賑餘之穀,數甚夥然。其爲國深慮之誠,臣實嘉歎,卽此兩道,而他道之有賑餘,亦可推知。畢賑狀未及到之六道,各別申飭,列邑賑餘穀物,一一收聚,會錄於備局句管賑穀,分付各其道臣,何如?上曰,依爲之。申晩曰,京畿賑餘穀原數中四千石,卽海西詳定米移劃者也。聞將分置於畿內諸邑,留作糶糴云。此則使之會付於常賑廳,何如?上曰,依爲之。出擧條諸臣以次退出。
上在昌德宮。常參·經筵,以代理停。
鄭玉達曰,大司憲閔遇洙,掌令金元行在外,一員未差,執義朴致文,持平李宜哲未肅拜,南泰著三度呈辭入達,今日〈以〉監察茶時之意,敢達。令曰,知道。
南泰齊達曰,明日常參,取稟。令曰,停。
鄭玉,以都摠府言達曰,副摠管趙鎭泰,以能磨兒堂上,本廳坐起,晝仕出去之意,敢達。令曰,知道。
尹東度,以弘文館言達曰,本館下番,姑陞入直,事甚未安。校理朴道源,旣有只推之令,卽爲牌招入直,何如?令曰,依。
以校理朴道源牌不進罷職令旨,令于尹東度曰,推考徽旨捧入。
傳于沈墢曰,孝經經一章,弼善林柱國,說書趙明翼,日記修入,在於何年何日,一件修整以入。
傳于沈墢曰,訓書御筆二件,各三件式刊印以入。
鄭玉啓曰,新除授左邊捕盜大將申旼,卽爲牌招,命召及大將牌·傳令牌,傳授,何如?傳曰,允。
鄭玉,以兵曹言達曰,五衛將趙景天,身病危重,萬無起動供職之望,呈狀乞遞。身病旣如此,則不可强令察任,今姑改差,何如?令曰,依。
又以義禁府言達曰,永興府使金致龜,雲峯縣監李晟,長湍府使尹景淵,淸河縣監沈㙂,平昌郡守沈推賢,陽城縣監李仁普等,拿問處之事,徽旨達下矣。尹景淵,以防禦使守令,時在任所,交代後,發遣府書吏拿來,金致龜·李晟,以兼營將拿問者,差兼官拿來事,新有定式,發遣府書吏竝拿來,沈㙂·沈推賢·李仁普等,俱在任所云,發遣府羅將拿來,何如?令曰,依。
又以義禁府言達曰,卽接月令醫員崔興禛手本,則保放罪人吳道興·南濟極,病勢今己向差云,竝還囚之意,敢達。令曰,知道。
左尹申晦書曰,伏以臣,冒叨見職,今已半年矣。筋力奔走,粗效涓埃,卽是臣自勉者,而昨於大朝入侍罷退之後,汗孔受風,感傷忒重,頭痛膈痞,寒熱交作,達宵叫苦,症形非細。此是積瘁所祟,非臣一時偶感之比,旬日之內,無望起動,而詞訟劇地,決非臣養病之坊。當此卯酉坐申飭之日,其何可一任其癏曠,而莫之恤乎?且臣於湖西道臣書本,實有所愧惑者。其更査事實,已悉於伊時首堂之書,今不必更煩覼縷,而囚人供辭,與道臣査狀,或有相左,則更請行査,考諸府例,前後非一,而今其書語,太不稱情,至以法無所施爲言,有若容䕶囚人者然,臣竊訝之。臣以議讞同參之人,其所難安誠大矣。顧何可晏然仍冒於職次乎?玆敢略搆短章,仰暴危懇,伏乞睿慈,俯諒臣情病之難强,亟許鐫免臣本兼兩任,以安微分,千萬幸甚云云。答曰,覽書具悉。卿其勿辭,從速察職。
兵曹參議閔百行書曰,伏以臣,蟄伏田廬,疾病危苦,迺者夏官新命,忽出意外,除書遠頒於蓬蓽之中,臣驚惶感激,莫省所以。揆以分義,宜卽趨詣天陛,以伸祗謝之忱,而賤疾適劇,實無供仕之望,所叨職名,又非暫〈曠〉之任,而臣便偃處,未卽見遞,則病裏悚蹙,當復如何?顧臣痰癖之證,源委已痼,盤結且深,每當春夏,輒復肆發,殆成廢疾,而自近日以來,越添於暑濕,症涉痎瘧,怪祟迭出,橫亘之形,衝薄之勢,兼以寒熱交作,嘔逆乘之,頭暈筋縮,晝夜叫楚,飮啖幾乎專廢,眞元若將垂盡,投身床笫,喘喘不省。種種病形,雖不敢縷煩,而自力登程,旣無其路,虛縻官銜,徒增罪戾,臣誠迫隘,無地自容。玆不得不猥從縣道,申控呼籲,伏乞睿慈,俯垂諒察,亟遞臣新授之職,仍治臣慢蹇之罪,以安私分,以肅朝綱,千萬幸甚云云。答曰,覽書具悉。爾其勿辭,從速上來察職。
上在昌德宮。常參·經筵,以代理停。
李應協達曰,明日常參,取稟。令曰,停。
鄭玉達曰,大司憲閔遇洙,掌令金元行在外,一員未差,持平一員未差,李宜哲,執義朴致文未肅拜,今日以監察茶時之意,敢達。令曰,知道。
嬪宮誕日,大殿·大王大妃殿·中宮殿·世子宮,政院·玉堂口傳問安。答曰,知道。嬪宮,政院·玉堂單子問安。答曰,知道。大王大妃殿·中宮殿,藥房口傳問安。答曰,知道。藥房都提調臣兪拓基提調臣李益炡,副提調臣南泰齊啓曰,數日蒸熱,比前忒甚,伏未審近間,聖體調攝,若何?憊眩之候,寢膳之節,亦何如?前劑入湯劑,當盡於昨日,臣等今日,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣。湯劑加劑五貼以入,下敎日入侍,宜矣。
李應協達曰,卽者文學李海重,以其親病,陳書經出,原書纔已捧入矣。所當直捧禁推徽旨,而此與無端經出有異,推考警責,何如?令曰,依。
鄭玉,以都摠府言達曰,副摠管趙鎭泰,以內三廳將鬼薦取才坐起事,慕華館晝仕出去之意敢達。令曰,知道。
李應協,以弘文館言達曰,本館下番,連日姑陞入直,事甚未安。校理朴道源,旣有只推之令,卽爲牌招入直,何如?令曰,依。
以校理朴道源牌不進罷職令旨,令于李應協曰,推考徽旨捧入。
鄭玉,以備邊司言達曰,今日司坐,諸堂之初頭書進者,只有一員,一齊懸病,故達宵往復,僅得備員。其中設或有實病,數十諸堂,一時言病,是豈事體與道理乎?公故·應頉外,竝從重推考,卽爲牌招,以爲參坐之地,何如?令曰,依。
假注書南碩老書達,臣敬奉手書,傳宣于京畿驪州牛晩村贊善閔遇洙所住處則以爲,臣之病狀危苦,前後敦迫之下,無緣趨承,第切惶蹙,千萬夢寐之外,史官臨宣手書,責勉愈隆,顧此糞土賤臣,何以得此於离明之下哉?臣雙擎百讀,不勝隕越。臣旣世祿遺裔,本非高尙之士,則蒙此不世異數,苟可以自力,何敢冥然不動哉?唯其目前證候,喘氣忒甚,雖庭除之間,不能運動,膈痰壅塞,語音全然不通,以此病形,其何以出入闕庭,登降法筵哉?此臣所以雖被明命,未敢蠢動者,而今又虛辱王人,尤增萬死。臣之此言,非敢謾飾,實史官所親見也。更當以文字,封入縣道,以請誅譴云矣。敢達。答曰,知道。
鄭玉,以武臣堂上以上祿試射所差備官,以試官意言啓曰,今日試射時,折衝李禹錫·金春傑·朴枝發·劉得良·安壽仁·金景淵等,未滿四矢,竝依承傳罷職,何如?傳曰,允。
李應協,以觀象監官員,以領事·提調意達曰,命課學兼敎授李緖華遷轉代,本監官員前僉正池日賓,術業頗精,依例差下。使之付軍職,冠帶常仕,何如?令曰,依。
沈墢,以義禁府言達曰,加里浦前僉使金昌岌,拿問定罪事,徽旨達下矣。金昌岌自任所,時未上來云。依例發遣府書吏,拿來,何如?令曰,依。
鄭玉,以義禁府言達曰,卽接月令醫員崔興禛手本,則時囚罪人申瑞夏,本以抱病之人,累日處濕之餘,所患痰癖之症,猝然發作,飮啖全廢,晝夜叫痛,精神昏瞀,不省人事,實有頃刻難保之慮云。自前罪人,病勢如此,則有保放救療之規,敢此仰稟。令曰,依爲之。
文學李海重書曰,伏以,臣之老母,素有痰眩之症,近當暑濕,苦歇無常。在臣情私,無望供職,而因番次之苟艱,黽勉就直,憂慮之極,一日如秋。卽者得接家人所報,臣母素患,夜來添劇,吐潟俱發,昏倒莫省,寢啖全廢,元氣大脫,凜凜有難支之勢。臣聞來心神飛越,按住不得,玆敢急投短章,徑出禁扄,伏乞睿慈,俯賜鑑諒,特遞臣職名,以便救護,仍治臣擅離之罪,以肅朝綱。答曰,覽書具悉。爾其勿辭,救護母病。
上在昌德宮。常參·經筵,以代理停。
沈墢達曰,明日常參,取稟。令曰,停。
李應協達曰,大司憲閔遇洙,掌令金元行在外,一員,持平一員未差,李宜哲,執義朴致文未肅拜,今日以監察茶時之意,敢達。令曰,知道。
沈墢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭玉,以都摠府言啓曰,今日入直內三廳武兼禁軍及軍兵等,中日試射事,來詣試所,內三廳纔已畢射,而雨勢如此,軍兵段,不得仍爲設行之意,敢啓。傳曰,知道。
李應協達曰,右副承旨鄭玉,今日不爲仕進,卽爲牌招,何如?令曰,依。
沈墢,以弘文館言達曰,本館下番,連日姑陞入直,事甚未安。校理朴道源,旣有只推之令,卽爲牌招入直,何如?令曰,依。
傳于李應協曰,廣州留守若在,則問于大臣,知之後入來,畿伯亦爲入來。
沈墢啓曰,廣州留守洪鳳漢,京畿監司李宗白,依下敎來待矣。傳曰,詣閤。
傳于李應協曰,儒臣持孟子,同爲入侍。
沈墢,以侍講院言達曰,本院新除授弼善尹東昇,自鄕纔已入來云。卽爲牌招察任,何如?令曰,依。
傳于沈墢曰,校書館,訓書幾何刊印,諺解亦幾何刊印,詳問以啓。
鄭玉,以義禁府言達曰,卽接月令醫員,崔興禛手本,則時囚罪人李益炫,本以抱病之人,累日處濕之餘,重得風痺之症,四肢麻木,頭痛如碎,食飮全却,時時昏窒,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
沈墢,以漢城府言達曰,京籍之地,有雷震之變,則當部官,卽爲報本府申聞者,自是規例矣。今朝得聞南部字內,昨日有雷震之變,而當部官不爲馳報,故事甚驚駭,以摘奸牒報之意,嚴飭當部而後,始乃報來,事之稽緩,莫此爲甚。不可無飭勵之道,當該部官,令該府拿問處之,部吏及洞任等,自臣府,從重科治,何如?令曰,依。
丙子六月十九日酉時,上御熙政堂。廣州留守·畿伯·儒臣,同爲入侍時,廣州留守洪鳳漢,京畿監司李宗白,右副承旨鄭玉,假注書任觀周,記事官李世演·金和澤,修撰洪準海,副校理李仁源進伏訖。上曰,卿往見李判府事耶?洪鳳漢曰,未及往見,而果以均役廳別無所縮,數次往復,則大臣亦釋然矣。上曰,我亦釋然矣。上曰,麥事向被水災矣。今則雨澤周洽誠幸,而以牛糶事欲問之,命畿伯入侍矣。李宗白曰,陽城縣監李仁普,精明善治,而以勸農之意,還上別成冊,代給農牛價矣。臣意則還上事體甚重,不可他名目分給,故以此貶題矣。上曰,旣是勸農之政,則別無其罪矣。上曰,承旨書之。今聞畿伯,陽城縣監李仁普,其所犯,卽爲民。此時畿甸守令,不可曠官,令該府,不應爲公律勘律,草記放送。上曰,畿邑幾處作窠耶?宗白曰,長湍居下矣。上曰,勒貸民錢爲目,何謂也?宗白曰,長湍府使尹景淵,得債江華錢四百兩用之矣。到任之初,貸錢民間還償,故其他爲政,推此可知,故置諸下考矣。臣昨已狀達,而長湍防禦重地,且麥還收捧,一時爲急,其代,不待都政而差出,似好矣。洪鳳漢曰,長湍,四五年內數差,成一弊端,將爲棄邑,極爲可悶矣。上曰,注書出去,招入直內將入侍。臣承命持標信出去,率內禁將李樀入侍。上曰,曾經營將耶?樀曰,五年前果經公州營將矣。上以承旨書之曰,長湍府使有闕代,內禁將李樀除授,其令今日辭朝。數遞之弊,莫若此府,瓜滿前勿擬他職事,分付銓曹。李樀今方入直,二內將柳東茂,率三內禁軍替直事,分付。宗白曰,渠被特恩,竭心奉公,然後可免尹景淵之罪矣。鳳漢曰,渠受異數,豈不以死圖報哉?上曰,李樀來前七事。上曰,氣大相好,特除防禦,竭誠邑事。予雖在夏氊之上,心則在田野。汝尙年少,兼爲田畯,勸農,可也。李樀曰,臣特被異恩,死以圖報矣。上曰,昨年以從事官,受決䐊者,皆被恩除耶?鳳漢曰,受罪人中朴整羽,尙未除某職矣。上曰,承旨書之。昨年從事官中朴整羽,尙今沈滯。今聞頃者入望,忘了而靳點。分付該曹,卽爲調用。上曰,廣留及畿伯,先爲出去。上曰,儒臣讀孟子。洪準海·李仁源讀訖。承旨·注書·翰林上下番讀之。讀訖,上曰,儒臣奏文義,可也。敎曰,告子誰耶?準海曰,浩然章,告子先我不動心,註云告子,名不言矣。上曰,是何許人耶?準海曰,如荀卿之類也。上曰,然矣。準海曰,戰國之時,性學不明,如告子者,至有杞柳食色等語,孟子開牖昏蒙,劈破甚明。非孟子,則性學不明於後世,此所以功不在禹下者矣。孟子以後,人雖知性理之可明,而利慾之所汨亂,自多有走作陷溺之患。大學序云,聰明睿知,能盡其性者爲君師,治而敎之。人之明性復初,就於至善者,專由於人君之導率。顧今闡發義理,轉移風俗者,其責亦不在於殿下乎?上曰,孟子闢異端,故其言明切,近世人心,皆失本然之性。聞儒臣所奏,予不覺赧然矣。李仁源曰,義理之悅我心,猶芻豢之悅我口。然則何事不可爲?上番之言,是矣。上曰,然矣。準海曰,復性之說,俄有所達,而孟子此卷中,論心性不明,則輒曰不思。思之一字,最是喫緊工夫。雖韋布之學,不思則殆,而況聖學,其可疎忽於思乎?洪範曰,思曰睿,睿作聖。滾到睿聖地位者,何莫非一思字做得乎?上曰,思卽常目之意,而每患流走,非誠不可矣。準海曰,聖敎誠然矣。傳曰,至誠無物。誠則何事不可爲乎?上曰,樂毅是燕昭王時耶?準海曰,然矣。上曰,千里馬之說,亦其時乎?準海曰,郭隗之死馬且買之說,卽燕昭王時也。鄭玉曰,頃日淸齋之儒臣,尙不承牌,番次甚苟艱矣。準海曰,非獨番次苟艱。校理朴道源,頃日淸齋之後,連事違牌,此誠無義,而事體亦涉未安矣。上曰,領相以召試事,旣有所達,此異於他淸齋,故置之矣。仁源曰,淸齋已過十餘日矣。上曰,何連爲出牌耶?準海曰,卽今僚員多有故,下番連爲姑陞,故不得已出牌矣。上曰,此異於他病,故事當淸禁,姑寢出牌,可也。諸臣以次退出。
上在昌德宮。常參·經筵,以代理停。
南泰齊達曰,明日常參,取稟。令曰,停。
鄭玉達曰,備邊司郞廳來言,今日賓廳坐起日次,而領議政·左議政·右議政,俱有病故,不得來會云矣。敢達。令曰,知道。
又達曰,大司憲閔遇洙,掌令金元行在外,一員,持平一員未差,李宜哲,執義朴致文服制,今日以監察茶時之意,敢達。令曰,知道。
沈墢達曰,今日賓廳坐起,旣已頉稟,所當持公事入對,而時無留公事,頉稟。令曰,知道。
又達曰,事變假注書李寬,身病猝重,勢難察任,今姑改差,何如?令曰,依。
以金載玉爲事變假注書。
南泰齊達曰,假注書任觀周,身病猝重,勢難察任,今姑改差,何如?令曰,依。
以李性遂爲假注書。
南泰齊,以弘文館言達曰,本館上番修撰臣洪準海,以訓鍊都監郞廳,今日本營坐起時,晝仕出去之意,敢達。令曰,知道。
以校理朴道源牌不進罷職令旨,令于沈墢曰,推考徽旨捧入。
以弼善尹東昇牌不進罷職令旨,令于沈墢曰,推考徽旨捧入。
鄭玉,以兵曹言啓曰,今六月二十一日,武臣賓廳講書日次,而祿都目政事相値,不得爲之之意,敢啓。傳曰,知道。
鄭玉,以義禁府言達曰,傳敎內,今聞畿伯,陽城縣監李仁普,其所犯,卽爲民,此時畿甸守令,不可曠官,令該府,不應爲公律勘律,草記放送事,命下矣。時囚罪人李仁普,依傳敎以不應爲公律,笞四十收贖,放送,何如?令曰,依。
沈墢,以奉常寺官員,以都提調·提調意啓曰,東籍親耕田所種小麥打作,則所出二石四斗之意,敢啓。傳曰,知道。
右議政申晩箚曰,伏以,臣父年旣篤老,病且沈淹,居常凜凜,寧日恒少。近因日候蒸濕,重添暑癨,素患泄病,從而兼作,上吐下瀉,症形非細,食飮全却,氣息綿綴,雜施藥餌,姑無其效,委身床席,轉側須人,臣方左右扶護,實無晷刻離捨之勢。今日是賓對日次,而右僚俱有身病,臣又情理如此,終未免頉稟,惶悚之極,合被重何。伏乞睿慈,俯賜矜諒,亟令鐫免臣職任,俾得安意救護。答曰,覽箚具悉卿懇。卿之親患若此,深用慮念。卿須安心勿辭救護,俟少間卽起視事,用副余意。仍令曰,史官往諭。
上在昌德宮。常參·經筵,以代理停。
南泰齊達曰,明日常參,取稟。令曰,停。
鄭玉達曰,大司憲閔遇洙,掌令金元行在外,持平一員未差,李宜哲,執義朴致文服制,今日以監察茶時之意,敢達。令曰,知道。
南泰齊達曰,右承旨李應協,今日不爲仕進,卽爲牌招,何如?令曰,依。
南泰齊啓曰,假注書李性遂,事變假注書金載玉,時無職名,令該曹依例付軍職,冠帶常仕,何如?傳曰,允。
南泰齊啓曰,今六月二十一日,祿都目政事爲之之意,敢啓。傳曰,知道。
有政。
吏批啓曰,敦寧都正趙鼎彬戶奴呈狀內,矣上典年老病痼,無望供職云。改差,何如?傳曰,允。
吏批啓〈曰〉,行河淸守壕,今陞昭義矣。未經都正者,稟旨封君事,曾有定式,何以爲之?敢稟。傳曰,依爲之。
吏批啓曰,本曹正郞柳脩,受由過限未上來,依例改差,何如?傳曰,允。
吏批,判書李成中進,參判趙雲逵病,參議朴相德病,行都承旨南泰齊進。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,南原府使,今當差出,而本府物衆地大,素稱難治。不可不擇差,他道有聲績守令,竝擬,何如?傳曰,允。
以金時粲爲大司諫,以呂善應爲掌令,以鄭晩淳爲持平,以李世澤爲獻納,以金致仁爲工曹參議,以李宜哲爲副校理,以徐命天爲兼弼善,以趙榮國爲右賓客,以鄭一祥爲工曹正郞,以金東鎭爲繕工副正,以金尙獜爲司藝,以韓光綮爲懿陵參奉,以金相戊爲厚陵參奉,以洪啓承爲假監役,以徐有常爲南原府使,以羅台爲崇靈殿參奉,以原溪守爗爲司饔副提調,以河淸守壕爲河淸君。兼命課敎授單,池日賓,差下事承傳。
兵批啓曰,同知中樞府事林泰齊·池友河·任巚·高俊弼·孫斗昌,僉知中樞府事崔挺柱·韓起敦·洪天章·金重澤·李道興,或在鄕或病重,有難供職,俱爲呈狀乞遞。竝今姑改差之意,敢啓。傳曰,知道。
兵曹,行判書洪象漢進,參判南有容進,參議閔百行在外未肅拜,參知尹得徵入直進,右副承旨鄭玉進。
以李翼斗·閔廷楫·權世章·李英弼·任尙漢爲同知,以鄭載僑·李萬謙·金濟漢·金挺健·元松爲僉知,以沈鍏爲宣傳官,以金胄潤爲訓鍊僉正,以許浹·朴整羽爲武兼,以南泰著爲北評事,以金命益·鄭來恒爲兼司僕將,以金景垕·宋起聖爲忠壯將,以崔弘瑞爲忠翊將,以李義培爲同知,以沈得彬爲江華監牧官,以韓光宇爲順天監牧官,以吳載鎭爲南陽監牧官。同知單金天厚,僉知五單趙偰·金光宇·張碩海·柳廷喆·柳廷赫。前判官李泰夏,今加折衝。以李光溭·沈瑴爲副護軍,以宋昌明·洪梓·南泰著·金朝潤爲副司直,以鄭昌聖·金勉行·趙德濬·池日賓爲副司果,以李性遂·金載玉爲副司正。
傳于南泰齊曰,都政今月內爲之,而連爲雨濕,且多齋日,以晦日擧行事,分付。
沈墢,以吏曹言達曰,本曹褒貶坐起,定行於今月二十二日,而參判趙雲逵病不來,令政院待開門稟令牌招,以爲備員同參之地,何如?令曰,依。
鄭玉,以兵曹言啓曰,卽接南所衛將牒報,則丹鳳門西邊宮墻半間許,今日因雨頹落云。令紫門監,爲先把子圍排,急速修築,而金虎門入直砲手十名除出,限修築間,守直之意,敢啓。傳曰,知道。
鄭玉,又以兵曹言啓曰,諸道邊將褒貶啓本,今日開拆,則宣沙浦僉使金壽鼎,以有長有短,宜毁宜譽爲目。毁譽長短,若是相半,則宜置中考,而置諸上考,助泥浦萬戶鄭起周,政懈松禁爲目,則松禁之不嚴可知。草芝梁萬戶朴成彬,器械宜修爲目,則軍器之抛棄可見,竝宜下考,而置諸中考,殊無嚴明殿最之意。該府留守及該道道·帥臣,竝推考警責,金壽鼎中考試行,鄭起周·朴成彬,竝下考試行,何如?傳曰,允。
尹東度,以漢城府言達曰,南部奉事崔福所報內,因部契任掌進告,捉送鄭姓兩班家廊疷釀酒人,故自臣府,移送秋曹矣,追後該部所報內以爲,鄭姓兩班,欲免家長之罪,搜得餘酒,直送秋曹,則自秋曹捉去洞任,至於刑配之境。無罪任掌之混被其罪,實爲可矜,移文査實事,有所論報,以此往復,則秋曹又爲移送任掌於臣府,以爲査處,故另加覈實,則任掌之捉納,明白無疑,分揀放送,秋曹還囚任掌後,輸送該部報狀及拷音記,故考見其報狀,則初非牒報於本府者,而不着銜只踏印,且其辭意,曲護鄭家,歸罪任掌,與前日報辭,大相不同,事之可駭,莫此爲甚。當該部官,拿問處之,何如?令曰,依。
全羅監司閔百祥上書曰,伏以臣,再上請急之章,未蒙矜察之恩,臣誠惶悶,罔知攸措。念臣本病之難强,劇務之難冒,已悉於日前辭書中,今不必疊床,而臣於昨夏,衝冒極熱,向南作行,飮冷無節,濕痰倍劇,果於初秋之末,微有左邊不仁之症,雜試鍼藥,避風調攝,僅得蘇完,沿邊數千里巡審之行,亦無復發之事,臣竊冀其不至爲廢疾之人矣。忽於今月初,殿最繕寫之際,失汗過多,頃刻之間,頭眩頰緩,臂攣脚縮,顯有再中之候,僵臥奧室,轉側須人,精神昏昧,語言艱澁,種種諸症,無不危惡。苟不及今治療,漸至苦篤,則終必無幸矣,臣之情勢,寧不矜悶?然此猶屬私事。自臣添病之後,尋常簿牒,亦不能酬應,邑吏虛還,民訴積滯,一日二日,癏曠至此,其所以貽害一路,當復如何?病裏惶懍,如添一病。以公以私,惟有一遞字,參前倚衡而已。且念臣不才蒙愚,猥通朝籍,于今十七年之間,節次推遷,驟躋亞卿之班,內以華貫,外以雄藩,無不歷敡,在臣涯分,固已踰越,而前後曲保之澤,又出格外,恩山德海,天高地厚,臣之頂踵毛髮,臣亦不敢自有,惟以殫竭魯鈍,抵死效力,自矢于心矣。顧此病勢,已入膏肓,終不免爲癃痼之物。當其無病之時,固無寸長之可取,而今則精力已消,作一空殼,將安有毫分裨益於國事哉?此生圖報,已無其望,惟有他日殞結是俟。此亦臣命窮之秋也,其亦慼矣。疾痛之極,不暇緩聲,冒犯煩瀆之罪,復此陳籲,惟邸下,俯諒情界之悲憐,先遞臣所帶藩任,仍許臣退處田野,俾得以守分養病,終荷天地生成之德,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,調理察任。
左副承旨兪漢蕭上書曰,伏以臣,文質無當,才識不逮,前後喉司之任,不揆僭猥,唐突承膺,一味尸素,愧懼徒積。惟以殫竭魯鈍,奔走筋力,爲少效涓埃之報,不敢言私,夙夜供劇,又近一朔矣。苟無情勢之萬分難强者,豈敢爲占便圖解之計哉?臣於日前,爲見妻父歸葬,受暇下鄕,昨於歸路,得接家信,臣母宿病沈頓之中,重添暑感,寒熱交作,寢食專廢,舊症新恙,一時俱劇,氣息綿綴,病情沈重,催臣來視。自聞此報,精爽飛越,促鞭歸次,經宿護視,症勢不減,離側無路,以此情私,夫豈有供職之可論哉?職重出納,不宜暫曠,禮闕反面,罪尤萬死。玆陳短章,仰籲於孝理之下,伏乞睿慈,俯賜鑑憐,亟許遞改,仍治臣瀆擾之罪,以肅朝綱,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,救護母病。
上在昌德宮。常參·經筵,以代理停。
李應協達曰,明日常參,取稟。令曰,停。
鄭玉達曰,大司憲閔遇洙,掌令金元行·呂善應,持平鄭晩淳在外,一員未差,執義朴致文服制,今日以監察茶時之意,敢達。令曰,知道。
鄭玉,又以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
傳于李應協曰,湯劑有下敎事,藥房入診,今日爲之。
傳于李應協曰,內局提調,入來則詣閤。
傳于李應協曰,儒臣持孟子先爲入侍,秋判亦爲入侍。
傳于鄭玉曰,秋判入侍時,持濫騎狀聞入侍。
傳于李應協曰,御史肅拜後,同爲入侍。
李應協,以弘文館言達曰,本館下番,連日姑陞入直,事甚未安。新除授副校理李宜哲,卽爲牌招入直,何如?令曰,依。
以副校理李宜哲牌不進罷職令旨,令于李應協曰,推考徽旨捧入。
李應協,以侍講院言達曰,本院新除授弼善尹東昇,旣有只推之令,卽爲牌招察任,何如?令曰,依。
李應協,又以吏曹言啓曰,今日本曹開拆坐起時,考見各道褒貶,則平安道啓本中,安州牧使以未差懸錄矣。安州旣無作闕之事,而莫重啓本,有此誤塡,事極未安。不可無警,當該道臣,從重推考,何如?傳曰,允。
李應協,又以吏曹言啓曰,曹所屬司饔院·宗簿寺官員等,今丙子年春夏等褒貶,當爲等第,而因本司提調有故,不得磨勘之意,敢啓。傳曰,知道。
沈墢,以義禁府言達曰,忠淸監司狀達內,釜山前僉使遞歸時,到忠原縣,謂以卜馱之重,定數品馬外,又爲責出一匹仍把,於京畿利川站,始爲替送,其違法加把之罪,令該府指名現出,依律勘處事達下矣。釜山前僉使沈義希,今方現告待令,卽爲拿囚之意,敢達。令曰,依。
丙子六月二十二日未時,上御熙政堂。藥房入診,儒臣·秋判·御史,同爲入侍時,都提調兪拓基,提調李益炡,副提調南泰齊,刑曹判書金聖應,檢討官洪準海·李仁源,嶺南暗行御史鄭尙淳,記事官尹蓍東·李世演·金和澤,醫官金履亨·方泰輿·鄭趾彦·李泰遠·金德崙·愼懋,以次進伏。上命書傳敎曰,二十八日,當爲親傳香,傳香處,依月初例擧行,只親傳香,分付儀曹。又命書之曰,于今神耗,莫若臨政下問。今番都目當親政,以二十五日進定。拓基進伏曰,日氣蒸熱,聖體若何?上曰,一樣。拓基曰,湯劑連爲進御,而丸劑及瓊玉膏,亦爲進服乎?上曰,只服湯劑矣。拓基曰,大王大妃殿氣候,何如?上曰,平安矣。拓基曰,世子宮氣候,何如?上曰,一樣。拓基曰,暑濕若此,元孫氣度,若何?上曰,一樣。拓基請診察。上曰,唯。藥入乾薑,故甚難服,欲問此矣。履亨診訖曰,脈候左三部,不沈帶數,右三部沈微,重按軟弱則一樣,度數亦不調均矣。泰輿·趾彦·泰遠,與履亨同。德崙曰,左三部不足之中甚沈,右三部虛軟之中不足矣。拓基曰,令醫官議藥,何如?上曰,唯。諸醫以理中湯,減乾薑加桂枝,進御爲宜仰達。上命書之曰,加減理中湯,乾薑減五分,加桂枝一錢,五貼劑入事。榻前下敎拓基·益炡,率醫官先退。泰齊曰,冕服·絳紗袍所用,帶與赤襪·赤舄,一例用熟綃事,命下矣。凡祭享時所進服方心纓子次,大紅有紋紗·艸綠有紋紗,後垂內供次,大紅有紋紗,其他玉圭纏裹次·甲家次,大紅廣織,一竝以熟綃用之乎?臣待罪例兼提調,故敢此仰稟。上曰,依爲之。赤襪內供,則以苧布爲之,可也。出擧條泰齊曰,茂朱張震翼上言,有令本院,考事蹟更稟之敎矣。其所控訴,極爲猥屑,置之爲宜,而禹徵坤上言,下該曹,何如?上命書之曰,茂朱幼學張震翼上言,以猥濫置之,公州幼學禹徵坤上言,下該曹。〈出〉榻敎上命同副承旨,他史官入侍。同副承旨沈墢,廳注書李性遂進伏。〈諸〉臣退出。
今六月二十二日申時,上御熙政堂。儒臣·秋判·御史,同爲入侍時,修撰洪準海,修撰李仁源,刑曹判書金聖應,御史鄭尙淳,同副承旨沈墢,注書尹蓍東,記事官李世演,記事官金和澤,先爲進伏。上有廳注書入侍之命,故賤臣李性遂,追後進伏,則上命承宣讀孟子告子卷,至下篇。上命注書讀之。賤臣性遂,讀十餘章。上又命上下翰林,使之讀。世演·和澤,分讀卒卷。上命儒臣進文義。準海曰,夜氣之說,自孟子始,蓋夜氣存,然後養其良心,而朝晝之所以牿亡者,有以害夜之所息,駸駸然夜氣薄而良心喪。是以此章中三箇存字,最爲肯綮語。養氣養心,惟在操存之如何矣。衆人拘於形氣之私,故朝晝之氣,與夜異,聖人則志氣淸明純粹,初無朝晝夜之別,此心常存,無出入操舍之可言,然少忽持守之道,輒有間斷之慮,此堯·舜所以以精一相傳,恒勉不雜不貳之工者也。上曰,然矣。此章之義儘好矣。墢曰,以眞西山夜氣箴,兼看好矣。準海曰,夙夜箴所謂養以夜氣,貞則復元八字,亦是勉勉不息之意矣。李仁源曰,聖人則無夜氣矣。準海曰,鄕爲身不受,今爲宮室·妻妾·窮乏者爲之者,蓋危迫之際,義理勝而能決死生,宴安之時,私意勝而至於迷溺。此固天理人慾分斷處,每患省察未至而致之耳。上曰,此卽沃土·瘠土之有異者也。墢曰,訓書中,亦言此意矣。準海曰,以天爵·人爵之語言之,古人自修天爵,而不求知於其君,人君勞於求賢,每恐不得。上下皆純於天理,故人才盛焉,至於後世,自多假虛名而賭榮利,上之人亦循名而忘實,故人才漸壞而國不能治,此莫非末世文勝之致。以周末見之,文勝之弊,至於衰替不振,可不畏哉?卽今聖明之世,文勝亦爲痼弊。且以用人一事論之,每多虛假之患,以啓躁競之習。另飭廟堂及銓曹,庶位必取悃愊無華之者,守令亦必擇循吏,毋徒循名,以實用人,則可爲回淳反朴之道矣。上曰,然矣。光武首用卓茂,卽此意也。然東京末,名義大勝,亦未可知也。準海曰,賴此而有一絲扶鼎之功矣。上曰,其流之害,轉爲晉之淸談矣。準海曰,孔子於魯,以微罪行,可見聖人出處之一端。後之賢者,雖不可以聖人事自處,然一代自有一代之賢。修身讀書,不苟去就,以待優禮而或就之,及其就而見用也,所以翊贊聖德,以成邦治者,殊非流俗人可比,在上者,固當優待山林讀書之人,以盡側席致賢之誠,亦願留聖意焉。上曰,然矣。仁源曰,專在於好善不好善之間矣。上曰,然矣。遂命儒臣先退。上曰,御史進前。尙淳進伏。上覽書啓別單訖,仍曰,御史何時發去耶?尙淳曰,以四月十二日奉命矣。上曰,數月以來,精神不足,命送御史事,全然忘却。初聞嶺南御史之說,意謂督運御史入來矣,見肅單而尙未覺得,及覽書啓,始知之矣。三件事,是何事耶?尙淳曰,南濟極所犯中廉察者,剝民,官穀發賣,商賈物貨三件事矣。上曰,南濟極果無所犯耶?尙淳曰,臣亦自初不無疑訝,及其細探,則果是商賈之物,而且濟極,非欲官止於興海者也,欲以興海,仍作撥身之計,凡於恤民之政,各別着念矣。上曰,似然矣。曺光國事,極怪異矣。爲察南濟極之事,命送御史,又得曺光國而來矣。尙淳曰,永川曺光國,則年過六十,讀書操行,又是掌令致虞之孫,昨年七月大政,得除寧陵參奉,而尙州又有曺光國,年方三十餘,而旣非生進,又無道薦,而昨年四月分,已爲作故。尙州是嶺邑初頭,故敎旨下來時,先到尙州曺光國家,光國之兄顯國,謂是其弟許所來之敎旨,題主以參奉書之。道內之人皆以爲,此必是永川所去云,則顯國以爲,旣來吾家,則豈可讓與他人?終不傳送。永川曺光國,則人或謂事當推來云,而以爲來於吾家,亦何以的知?終無推來之意云矣。上曰,無薦之曺光國,晏然受職,有薦者公然落漏,誠是怪事,顯國之人事,亦不分明者矣。尙淳曰,尙州報狀以爲,顯國言內,渠欲上京,呈于吏曹,而旣無器具,且有老父,不得遠離云,而此則不成說矣。上曰,北船所載商賈之物,濟極之許令添載,誠非矣。尙淳曰,此非北穀裝載之船。北船之當來者,至二月尙無消息,濟極以督運差員,方爲渴悶之際,適有北道商船之未及發去者,其中先載商賈物貨,而尙未滿載,可容數百石穀,故濟極果爲添載興海·寧海兩邑穀物矣。墢曰,道臣査狀,亦已入來,俄者入啓,而亦云是商賈之物矣。上曰,然乎?南濟極今則快脫矣。其狀本俄已還下政院,注書出去持入,可也。臣性遂,持狀啓入侍,則上曰,果是商賈之物矣。尙淳曰,渠以興海至殘之邑,雖欲爲貪,何以辦此許多錢貨乎?上曰,十八石之添載,必是的實也。尙淳曰,聞濟極有八十老祖父,又有六十兩親,渠以廩餘若干米石載送,不是異事矣。上曰,金會元,予則初以爲爲人了了矣。尙淳曰,以今番事觀之,決非了了之人,其所犯,亦是不知爲不法而爲之矣。上曰,李秀得果善治乎?尙淳曰,非但善治,爲治,頗知人事,每於臨民之際,必以宣布德意爲主,故慶州本以濱海遠邑,民俗頑蠢,不識王化,而縷縷宣諭,至使百姓,頗知朝家愛恤之澤矣。且賑穀自備,爲四千石,而其中二千石,不報營門,又於分還之時以爲,吾之勤於賑事,非吾之善,以朝家飭勵,營門申飭之效,且前官捧糴甚善,故亦精實云云,此亦可貴矣。上曰,果是知人事之人也。此人自爲戶曹郞廳時,予已見之,爲人極精詳矣。李守鎭誰也?尙淳曰,前牧使李埉之子也。上曰,尹東涵誰也?尙淳曰,故參判尹行敎之子也。上曰,宋欽明誰也?尙淳曰,故統制使宋徵來之子也。上曰,向爲都監郞廳之人耶?尙淳曰,然矣。上曰,此輩皆善治矣。徐仁修則懲羹於海州事,今則想必太柔矣。殿最亦以不善束吏爲目,以此見之,可知其太柔矣。尙淳曰,似然矣。臣之書啓,亦已詳陳,而不能束濕之故,不無下吏之作弊,亦有民言矣。聖應曰,此人爲人本柔順矣。上曰,金相台是昨年帳殿入來之人乎?聖應曰,然矣。上曰,爲人果精詳矣。尙淳曰,爲治頗有民譽矣。上曰,崔景興,是爲故奉朝賀之孫耶?尙淳曰,然矣。申晙則誰也?尙淳曰,申暐之兄也。上曰,年老乎?尙淳曰,已爲年限云矣。上曰,李敏輔誰也?尙淳曰,李亮臣之子也。上曰,與故左相爲戚乎?聖應曰,然矣。上曰,韓光啓誰也?尙淳曰,韓光肇之兄也。上曰,洪應辰予見之乎?聖應曰,曾爲順康園封園時郞廳矣。上曰,此輩皆善治矣。沈澥誰也?聖應曰,故參判沈坪之孫也。上曰,尹勉敎則無疑矣。尙淳曰,賑政頗勤矣。上曰,想必然矣。李萬容則誰也?尙淳曰,安東人也。爲人極恬雅,而爲治則柔善,不無下吏之作弊矣。上曰,李邦協誰也?尙淳曰,故大將李義豐之姪也。聖應曰,是李潤成之父也。上曰,金昌運誰也?聖應曰,己卯名賢之後孫云矣。上曰,李正吾是李章吾之一家乎?聖應曰,八寸矣。上曰,予似見之矣。尙淳曰,曾以注書,屢經入侍,又入於注書薦矣。上曰,金會元之輸入賑餘穀於衙中者,便是贜物也。尙淳曰,該吏所告以爲,渠以本倅,分付輸納五十石穀物,此則當推納云,而仍自衙中,果爲負出矣。上曰,買復戶踏印着署,誠是怪事矣。尙淳曰,會元不知其爲不法,而有此所犯。蓋本以鄕曲人,素無識見,且吏輩,欲爲恣行胸臆,故敎誘會元以爲,此是循例應行之事云云,故會元果信而不疑矣。上曰,此可謂服堯·舜之服而服之,服桀·紂之服而服之者也。若以此律繩之,則律亦陋矣。金柱天之文書,櫃藏之柴庫矣,金會元之藏穀於衙中事,亦可笑也。此是誰家之人耶?聖應曰,金得臣之後孫也。上曰,復戶文書,着署踏印,人事與其祖得臣之每誦馬上逢寒食,人事無異也。然復戶文書着署,則得臣亦不爲矣。聖應曰,其迂闊則一矣。上曰,予不深罪,可謂殘忍矣。三百六十州,豈有以衙客名,買復戶者乎?尙淳曰,吏輩以爲,此是從前例爲之事云,故會元不知其不可爲而爲之矣。上曰,欲爲口招,而恐又生頉,故不爲之矣。聖應曰,此則亦有應律矣。上曰,然矣。上曰,誰爲善治之第一耶?尙淳曰,宋欽明爲首,其次李敏輔也。聖應曰,欽明本以有幹局稱之矣。上曰,李敏輔之善治,果何如?尙淳曰,已悉於書啓中,而其人有才,且善課農賑民矣。上曰,李墰爲人何如耶?尙淳曰,其爲人醇謹恬約,非爲不法之人,而年老之故,振刷似不足,吏輩亦或爲弊矣。上曰,其弊,何如?尙淳曰,雖以一事言之,凡干推閱之際,或有捉來,而自外還送者,或有屢日來留,而未卽呈辨者矣。上曰,金山農形,何如?尙淳曰,大體嶺南,陳處少矣,而金山凶荒尤甚,且與黃澗接界,民俗與湖西略同,故自此始多陳處矣。上曰,忠淸道,則何如?尙淳曰,民無農糧,不得移秧矣。上曰,湖西·畿甸,何處尤甚耶?尙淳曰,別無異同矣。上曰,當飭道臣·守令矣。尙淳曰,此不可專責守令矣。守令非不顧助,而若干種資,不能遍及於陳處,且飢民爲其目前之急,以爲餬口之資矣。上曰,雖然,頃已下敎,大田畯不可不飭矣。孫后聃之獄事,是年前韓光肇御史時,所翻案者乎?尙淳曰,然矣。后聃以富人,見忤於人,且鎭營將校輩,欲爲索賂之計,指嗾無識之儀伊,終以殺人見構,而其時御史,飽聞民間之傳說,翻案成獄,不是異事矣。上曰,初則蒙放乎?御史曰,初不成獄,而被放之後,相嫉之人,做作浮言,入於前御史之耳,其後道內人,莫不稱冤,故己巳年閔百祥爲監司時,已爲停刑,甲戌年則后聃家,上言訟冤,該曹覆啓,令道臣査聞。其後道臣,皆知其冤,而干係殺獄,事體甚重,故因循至此。卽今道臣,與臣相議,意見亦同,與數三守令,同坐參覈,而此獄肯綮,專在於三男腎莖有無,而生時,興海郡守摘奸報狀,有曰差完如常,旣曰被割,則二十二日之內,豈有如常之理?且過五十四日,而身死之後,摘奸以爲,犯風致死,實目懸錄。生時旣云差完,則豈有犯風致死之理?此是不成說之事。且今番參覈時,干連諸人等,皆已無辭自服。以此見之,可知其冤矣。上曰,殺獄事體甚重,刑判問于大臣,登對稟處,可也。上仍命書傳敎曰,漢宣綜核,雖不可事皆施之,而南濟極事,誠是料外。果有所犯,亦不可尋常處之。綜核之政,不可不爲,故命遣御史,今覽御史啓聞,又聞所奏,渠果無犯,而嶺南道臣査狀,一時齊到,其査亦一。此一款,令該府特爲分揀,而至於擅用餘結,其雖爲民,擅用則擅用,只以此依續典勘律。迎日前縣監金會元,覽文書,聞所奏,復戶文書着署,贜物之現捉衙中,推此而可知其人,而若是不法,令該府嚴問重處。義興縣監宋欽明,飭除之下,其能不負,此等之世,惠民若此,其涉可嘉。令銓曹特陞右職。開寧縣監李敏輔,勸農賑政,若是其勤,特施賜馬之典,其餘令該曹稟處。其中金山郡守李墰,尤甚之邑,旣曰其非,結之以民實受弊,則此時此郡,不可不整,勅勵若何,而陳不開者多云,木川縣監李萬容,以條目觀之,不治可知,竝罷職。以御史所奏聞之,田野之陳,畿甸·湖西,比諸嶺南浩多云。沿路若此,其他可知。噫,今番飭勵,若曰勤懇,豈若此乎?宜先飭于大田畯,兩道道臣,從重推考,另加申飭根耕。尙淳曰,目今兩道民間之遑遑,無異春初,七八月之間,恐無可生之道。朝家若無各別顧恤之事,則秋農亦廢矣。上命承宣,又書傳敎曰,御史別單,下備局,而其中曺光國事,其涉異也。其令該曹,今番都政,調用本薦。永川曺光國,則顯國之誤受,自可釐整,分付擧行。孫后聃事,頃以御史韓光肇書啓翻案,今覽御史書啓,大異于前,令秋曹問于大臣,登對時,稟處。上仍命尙淳,先爲出退。上曰,頒賜,當往於抄選,而以節箑之頒賜,別監之往于禮安云者,誰在於禮安而往之耶?上仍命中官,使之問于別監。中官問啓曰,李世澤在於禮安,故往云矣。上曰,隱逸則在外而送之,非隱逸則雖侍從不送之,此不可不釐整矣。上曰,賜送別監,旣無馬牌,則各驛何以給馬?◆應曰,雖無馬牌,旣騎太僕馬,則何不給之矣?上曰,然乎?聖應曰,騎兵曹馬出去者,雖無馬牌,例皆給馬。太僕馬豈不如兵曹馬?上曰,以太僕馬一匹,可以來往於德山·禮安乎?墢曰,若以一馬,往于禮安·德山則難矣。上曰,忠淸道則似可往乎?聖應曰,此亦不可知。或往近〈地〉而生病者有〈之〉,或往遠地而不生病者有之矣。上曰,乘驛馬後,太僕馬入送,則豈有頉乎?墢曰,中路乘驛馬,則僕馬使之落後,好矣。上曰,太僕馬之隨往,極涉殊常。聖應曰,若無益於太僕漢,則渠豈以馬隨往乎?上曰,予初則疑之。聖應曰,別監若騎私馬往之,仍騎驛馬,則當有罪矣,騎太僕馬往之,馬病而騎驛馬,則有何罪乎?上曰,當自內置處耳。仍命書傳敎曰,凡抄選在外,則賜送例也。故持去別監,先騎太僕馬,而其或傷焉,代把驛馬例也。今聞今番別監濫騎云,其涉駭也。果若濫騎,欲爲從重勘處,召秋判,其令持狀聞入侍,今覽狀聞,此弊曾已聞之,其無傷,何以知之,其若傷,何以隨往?以此觀之,太僕·驛人之說,俱難準信。況旣無加騎仍把,不可以濫騎處之。此弊一開,莫重賜送,難以傳致而,然亦不可無飭,至於非廂庫直而誤稱,其涉無據。當該別監,令該曹施以杖六十之律,各色掌,施以杖八十之律。莫重賜送,只憑察訪之報狀,以釜山僉使濫騎,同爲狀聞,事體不然,當該道臣推考。禮安·德山·驪州,道里頗遠,則以一別監差遠,已其不察,而旣非抄選,則雖帶侍從,在外不給,此乃昔年除弊之意,而禮安賜送,亦涉矇然,當該中官,從重推考。此後太僕馬,其若道傷遞把,勿爲隨往,卽持回告于政院事,定式施行。上又書傳敎曰,今覽忠淸道臣申聞,濫騎釜山前僉使,自有其律。前者成歡·栗峯濫騎,亦未知何事,而大抵釜山前僉使,旣非別星,連原察訪,數外立馬,初何惟令是從,末乃報狀乎?頃日濫騎申飭時,許騎察訪,亦有下敎。不聞則已,旣聞之後,不可無飭。連原察訪金敎材,令該府處之。上曰,近間酒禁如何?聖應曰,尙此有之。上曰,其間多有妙理,此則不可不申飭。聖應曰,見捉於酒禁,刑配者亦多矣。上曰,然故予不欲問,何其欲食之甚?聖應曰,其所捉,不過一升酒或二升酒矣。上曰,今之爲一升酒,非久欲爲一斗酒計耳。聖應曰,民間或曰國家,今則稍解酒禁,訛言行之,故愚民亦不無信其言者,釀酒之弊,仍此多矣。然一向禁之,則自然無酒矣。諸臣就次,以次退出。
上在昌德宮。常參·經筵,以代理停。
李應協達曰,明日常參,取稟。令曰,停。
鄭玉達曰,大司憲閔遇洙,掌令金元行·呂善應,持平鄭晩淳在外,一員未差,執義朴致文服制,今日以監察茶時之意,敢達。令曰,知道。
南泰齊達曰,注書申思運,自鄕纔已上來云。卽爲牌招,何如?令曰,依。
李應協,以弘文館言達曰,本館下番,屢日姑陞入直,事甚未安。校理鄭尙淳,旣已復命,副校理李宜哲,旣有只推之令,竝卽牌招,以爲推移入直,何如?令曰,依。
以校理鄭尙淳,副校理李宜哲牌不進罷職令旨,令于沈墢曰,竝推考徽旨捧入。
李應協,以弘文館言達曰,本館下番副修撰臣洪良漢,以備邊司郞廳,今日本司坐起時,晝仕出去之意,敢達。令曰,知道。
鄭玉,以吏曹言啓曰,大政以今月二十五日親行事,命下矣。郞廳不可不備員,正郞有闕之代,卽爲口傳差出,待下批仍卽出肅,何如?傳曰,允。
吏曹口傳政事,以鄭昌聖爲吏曹正郞。
沈墢啓曰,開寧縣監李敏輔處,有賜馬之命矣。今方書入諭書,熟馬·兒馬中,以何馬擧行乎?敢稟。傳曰,以兒馬賜給。
平安監司狀達,泰川縣長林面居別隊軍金達望等,渰死·燒死事,令于沈墢曰,渰死·燒死人等,令本道恤典擧行。
慶尙左水使狀達,盈德縣地境浦居,均役廳船主朴太先等渰死事,令于沈墢曰,渰死人等,令本道恤典擧行。
上在昌德宮。常參·經筵,以代理停。
鄭玉達曰,明日親政相値,常參,頉稟。令曰,知道。
又達曰,大司憲閔遇洙,掌令金元行·呂善應,持平鄭晩淳在外,一員未差,執義朴致文服制,今日以監察茶時之意,敢達。令曰,知道。
沈墢,以弘文館言達曰,本館下番,屢日姑陞入直,事甚未安。校理鄭尙淳,副校理李宜哲,旣有只推之令,竝卽牌招,以爲推移入直之地,何如?令曰,依。
以校理鄭尙淳,副校理李宜哲牌不進罷職令旨,令于沈墢曰,竝推考徽旨捧入。
又以弘文館言達曰,本館上番修撰洪準海,以訓鍊都監郞廳,今日本營坐起時,晝仕出去之意,敢達。令曰,知道。
又以侍講院言達曰,本院新除授兼弼善徐命天,除拜之下,不爲出肅。卽爲牌招察任,何如?令曰,依。
鄭玉,以兵曹言達曰,忠翊衛將崔道文,忠壯衛將張錫海,身病危重,無望供職,俱爲呈狀乞遞。竝今姑改差,何如?令曰,依。
又以義禁府言達曰,延日前縣監金會元,連原察訪金敎材等,因傳敎,令該府處之事,徽旨達下矣。金會元,時在忠淸道海美地本家云,金敎材,時在任所云。依例發遣府羅將,拿來,何如?令曰,依,
又以兵曹言啓曰,來朔上番騎兵軍士點考坐起,例於今月二十五日,而親臨都政相値,以二十六日退行之意,敢啓。傳曰,知道。
又以刑曹言達曰,傳曰,今覽狀聞,旣無加騎仍把,不可以濫騎處之,而亦不可無飭,非廂庫直之誤稱,其涉無據。當該別監,施以杖六十之律,各色掌施以杖八十之律事,命下矣。別監尹東瑀,各色掌池連海等,依傳敎決杖放送之意,敢達。令曰,知道。
又以義禁府言達曰,因時囚罪人首差備金鼎九所供,府議達內,金重麗等,代射幻弄時入門官,拿問處之事,達下矣。入門官金鼎夏,現告待令,卽爲拿囚之意,敢達。令曰,知道。
沈墢,以承文院都提調意啓曰,頃者以平安道義州·龍川漂民出送事,回咨時,當有謝恩而無方物,只進表文,順付節使之意,已爲稟定矣。冬至使今將差出,使名則以冬至兼謝恩使差出,何如?傳曰,允。
上在昌德宮。常參·經筵,以代理停。
沈墢達曰,備邊司郞廳來言,今日賓廳坐起日次,而親臨都政相値,頉稟。令曰,知道。
又達曰,大司憲閔遇洙,掌令金元行·呂善應,持平鄭晩淳在外,一員未差,執義朴致文未肅拜,今日以監察茶時之意,敢達。令曰,知道。
南泰齊達曰,今日賓廳坐起,旣已頉稟,所當持公事入對,而親臨都政相値,頉稟。令曰,知道。
元仁孫,以都摠府言啓曰,今日入直內三廳,武兼禁軍及軍兵等,當爲中日習射,而親臨都政相値,不得爲之之意,敢啓。傳曰,知道。
傳于南泰齊曰,儒臣持訓書及本草,待令于靑陽門,而同副承旨亦爲來待。
元仁孫,以禮曹言啓曰,卽接宗廟署所報,則宗廟殿北階西墻一間許崩頹,聲震殿內云。正殿至近之地,有此墻垣崩頹之患,慰安祭不卜日,來二十七日設行,而崩頹處,待快晴擇日修改,何如?傳曰,允。
又以兵曹言啓曰,今此親臨大政,本曹堂上,不可不備員,而參議閔百行,在外未上來。今姑改差,其代,令該曹卽爲口傳差出,仍卽牌招,以爲備員之地,何如?傳曰,允。
吏曹口傳政事,以金尙重爲兵曹參議。
元仁孫,以兵曹言啓曰,各廳參下出六時,部將文道新,參上武兼望備擬,而傳書之際,誤以訓鍊主簿書塡受點,元單子改付標以入,而臣亦惶恐待罪之意,敢啓。傳曰,知道。勿待罪。
南泰齊,以吏批言啓曰,司饔院直長徐命鳳,禧陵直長嚴弘福,以仕滿,次第備擬受點,而俱是秩卑之人,法不可仍置,依例他司直長中換差,何如?傳曰,允。
又以吏批言啓曰,新除授輸城察訪閔聖中呈狀內,矣身歷辭之際,落馬重傷,時月之內,差復無期云。依例改差,何如?傳曰,允。
又以吏批言啓曰,繕工監役朴行源呈狀內,身病甚重,勢難察任云。依例改差,何如?傳曰,允。
鄭玉,以兵批言啓曰,同知中樞府事閔廷楫·李翼斗·權世章·李英弼·任尙謹,僉知中樞府事鄭載僑·李萬謙·元松·金濟漢·金廷健,俱以篤老之人,或在鄕或病重,有難供職,竝今姑改差之意,敢啓。傳曰,知道。
吏批都目政事,以元仁孫爲承旨,朴天儀爲司圃別提,李逵漸爲活人別提,金鎭一爲氷庫別提,鄭羲祥爲漢城庶尹,鄭景淳爲工曹佐郞,林廷燮爲敬陵令,金致溫爲星州牧使,尹東涵爲靑松府使,宋宅休爲永同縣監,金範行爲淸河縣監,李時啓爲繕工監役,李觀祥爲永興府使,李長燮爲慶興府使,李永輔爲咸從府使,李泓爲鐵山府使,沈銶爲永川郡守,尹琰爲金山郡守,鄭昌兪爲淸道郡守,趙載選爲平昌郡守,盧彦益爲陽川縣監,金選慶爲木川縣監,許愿爲全義監縣,蔡希範爲廣興主簿,柳綵爲尙衣主簿,徐命鳳爲司饔直長,嚴弘福爲禧陵直長,李永培爲濟用直長,金恒柱爲工曹佐郞,沈鍏爲咸陽府使,李道輔爲長水縣監,柳逅爲掌苑別提,李逵漸爲監察,朴行源爲繕工監役,鄭克濟爲德川郡守,金思渾爲濟用主簿,朴挺陽爲尙衣直長,金鳳采爲內資直長,崔福爲司宰直長,權烜爲奉事,柳發爲繕工奉事,趙城鎭爲濟用奉事,金謹行爲刑曹正郞,李溵爲司僕主簿,柳戇爲持平,趙載得爲新溪縣令,趙慶澤爲藍浦縣監,崔爲結城縣監,李台重爲吏曹參判,李蓍延爲刑曹佐郞,李奎恒爲尙瑞直長,長溪君棅爲冬至兼謝恩使,曺采采爲副使,韓師直爲書狀,朴道源爲司諫,張淀爲梁山郡守,李世孝爲慶尙都事,洪大源爲尙瑞副直長,朴益齡爲軍資奉事,韓師悌爲司饔奉事,趙恒彦爲南部奉事,朴民秀爲敦寧都正,趙曮爲副校理,李命俊爲戶曹正郞,金益煥爲儀賓都事,尹東昇爲宗簿正,金鎭一爲中部都事,趙德鎭爲工曹佐郞,柳東茂爲慈山府使,朴思儉爲珍島郡守,柳健爲舒川郡守,韓鏶爲全羅都事,李基德爲大同察訪,尹得載爲吏曹參判,李在爲掌樂僉正,趙雲逵爲大司成,李翼元爲弼善,李賢汲爲忠淸都事,金應淳爲兵曹佐郞,李綬爲敦寧判官,李光瀷爲晉州牧使,金龜壽爲陽德縣監,金光宇爲雲峯縣監,崔粹敬爲輸城察訪,金應濂爲兵曹佐郞,金景祖爲恭陵令,李文德爲戶曹佐郞,玄鳳泰爲禮曹佐郞,金霔爲掌樂正,金和澤爲說書,宋聚行爲監察,趙榮國爲尙衣提調,尹汲爲司譯提調,尹得載爲典牲提調,李台重爲歸厚提調,申光綏爲司宰提調,鄭致達爲司圃提調,金勉行爲平澤縣監。典籍三單李勉·柳梓·南玉。高信謙爲氷庫別提,李重華爲典設別提,李天植爲活人別提,徐秉德爲監察,金相箕爲監察,洪章漢爲司饔主簿,金胄潤爲義禁府都事,鄭尙淳爲中和府使,安宗奎爲寧遠郡守,李國輔爲造紙別提,尹得雨爲校理,李宬鎭爲明陵參奉,李普行爲翼陵參奉,朴玄源爲溫陵參奉,張壽崙爲莊陵參奉,李壽奎爲長陵參奉,兪彦容爲英陵參奉,李壽羲爲泰陵參奉,金履一爲禮賓參奉,曺光國爲繕工監役,金魯爲廣興副奉事,尹蓍東·申思運·李漢一·權啓學爲典籍,韓芷爲厚陵參奉,洪啓祐爲宗簿主簿,李永暉爲公州牧使,李鎭恒爲猉獜察訪,韓聖得爲禮賓參奉,李奎恒爲內資主簿,南碩老爲景陽察訪,鄭鏔爲假引儀,郭聖濟·李養吾爲典籍,洪大源爲尙瑞直長,金德機爲典獄主簿。禧陵直長嚴弘福,義盈直長洪應盛相換,司饔直長徐命鳳,軍資直長柳煥猷相換。宋聚行爲禮曹佐郞,盧以亨爲工曹正郞,權濟應爲尙瑞副直長,李奎恒·朴天儀爲監察,金思渾爲南部奉事,鄭亨復爲活人署提調,白尙絢爲永禧殿令,白大成爲監察,朴師恒爲繕工副奉事,李宗德爲內資主簿,金始煐爲濟用主簿,徐好修爲西部都事,李匡會爲司圃別提,任行元爲昌陵令。東學訓導單李宗明。
兵批都目政事,以李瀇·鄭浣·柳尙恒·金昇·金世儒爲同知,河重紀·尹東夏·鄭泰章·金九澤·李檥爲僉知,崔興碩爲忠翊將,朴道文爲忠壯將,金南瑞爲昌洲僉使,李翼鎭爲司禦,田光國爲三陟營將,尹秉淵爲都摠經歷,吳命祐爲訓鍊判官。同知單宋起聖,僉知單崔錫佐。朴慣·金益·朴曾錫·崔慶老·金棠爲同知,權以䌖·朴敏古·高必健·楊甫望·南聖揆爲僉知,李弼大爲訓鍊判官,梁世純爲五衛將,洪允中·李泰夏爲五衛將,李達海爲訓鍊正,朴尙謙爲宣沙浦僉使,南尙鼎爲寧城僉使,羅演爲馬梁僉使,崔奎錫爲東嶺僉使,崔重昌爲群山僉使,李萬畦爲臨淄僉使,李弘·金鼎九·孫後傑·李時聘·劉天興爲同知,李碩枝·朴宣葉·劉壽井·劉天成·朴秀芳爲僉知,田昌雨爲訓鍊僉正,趙榮茂爲古城僉使,金宗爀爲晉州營將,李蓁爲忠淸水虞侯,張志豐爲內禁將,李道運·李萬俊·奉辰華·韓益淳·沈漢齊爲同知,金尙悅·崔巚·尹晉陽·沈弼鮐·韓德昌爲僉知,權泰度爲登山串僉使,崔奎齡爲恃寨僉使,金鍾英爲宣傳官,鄭起雄爲金甲島萬戶,金廷寶爲月串僉使,金興泰爲唐浦萬戶,崔忠大爲柔遠僉使,朴祉欽爲黔毛浦萬戶,金德昌爲天摩僉使,張天用爲五衛將,柳爲訓鍊副正,朴聖煥爲訓鍊副正,鄭景曾爲都摠都事,尹處基爲獜山萬戶,崔廷昌爲知世浦萬戶,徐挺徽爲助羅浦萬戶,李聖泰爲栗浦萬戶,張斗樞爲薺浦萬戶,朴徽亮爲所已萬戶,曺信爲安骨萬戶,康命淳爲助泥浦萬戶,金龍徵爲寅火堡萬戶,申就徵爲濟物萬戶,金應甲爲草芝萬戶,金挺豪爲龍津萬戶,朴敬訥爲於蘭萬戶,朴東楚爲山羊會萬戶,李英載爲在德萬戶,李遇春爲古豐山萬戶,梁㯳·金重華·李拴·李萬樞·韓致徽爲同知,丁志升·申鑑·李瀷·柳榮三·韓德齡爲僉知,吳益載爲靑水萬戶,金元鳴爲撫夷萬戶。副司直李台重·趙雲逵·兪漢蕭,訓鍊副正單張雲翼。洪龍瑞·權後重·徐信重·李東顯·韓英世爲同知,劉相胄·金允贊·柳枝興·林益興·柳二碩爲僉知,李廷虎·任洙·李徵殷·金瑜·元舜格爲同知,元始榮·李碩恤·元萬喆·朴時遇·李碩宗爲僉知,沈仁希爲內禁將,李薰爲五衛將,朴弼樞·李東芳爲忠翊將,吳天根·金應極爲忠壯將,具侃爲五衛將,鄭肅良爲都摠經歷,具明遠爲都摠經歷,金梓爲都事,盧勛相爲訓鍊判官,沈銘·權位永·金振宰·李世蕃·李鳳瑞爲同知,羅世卿·朴根悌·崔俊明·金佑望·裵鳳翼爲僉知,趙明漸·朴廷夏爲忠翊將,崔龍瑞·白重采爲忠壯將,洪若泌爲都摠經歷,具宅柱爲都事,以李益炡爲知事,朴萬采爲鳥嶺別將,鄭興周爲保山別將,池龍大爲黑山島別將,閔諭爲安東營將,鄭彦龜爲訓鍊判官,許相·朴程·李世傑·朱日燁·金再益爲同知,金光河·李泰萬·朴昌世·李杞·趙泰厚爲僉知,尹挺萬爲黃龍山城別將,李世煥·韓壽福·姜時周爲忠翊將,洪重完·崔潚爲忠壯將,崔泰臨·崔益華·金益垕·朴瑞猉·李興漢爲同知,李迪民·權必重·朴蔓·黃瀷·崔達源爲僉知,金光漢爲都摠都事,鄭琥·崔有禎·崔斗見·蔡斗元·李仁柱爲同知,徐自輝·朴震龍·朴繼益·宋孝徵·朴顯徵爲僉知,李啓祥爲宣傳官,沈鳳徵·申命相爲內禁將,金汝豪·趙光鎭爲兼司僕將,金興基爲訓鍊僉正,宋載岳·鄭基祚·尹泓爲主簿。同知單崔弘瑞·金景垕·朴道文,僉知單崔興碩·吳天根,五衛將作闕單韓聖周。副護軍南緯五·田光國·閔諗。同知單全應極·李東芳·朴弼樞·朴廷夏·趙明漸·白重采·崔龍瑞·姜時周·李世煥·韓壽福·崔潚·洪重完。元重會爲副摠管,陳溶·禹聖益·朴永俊·桂宇賢·丁振碩爲同知,張雲昌·張以俊·安道發·尹昌爲僉知,鄭纘曾爲都摠經歷,吳道熿爲訓鍊判官,李德祖·權尙鎭爲主簿,柳達源爲宣傳官,朴聖浹·安允奭·具世恪爲武兼,李樸爲部將,池日輝·吳澤·盧重彬·韓尙友·洪弼涵·洪元尙爲守門將,金範魯爲永宗僉使,李振雄爲蟾津別將,韓士萬爲禿用山城別將,李光紹爲訓鍊判官,梁廷楫爲主簿,李彦邦爲魚面萬戶,申艧爲衛率,李厚亮·韓光湜·金宗烱·李亨運爲部將,文道新爲武兼。權管秩,栗浦金有義,雙靑黃德潤,西水羅崔尙傑,楸仇非田春雨,大吉號里崔碩泰,大坡兒李大雄,黃拓坡南致興。
兵曹口傳政事,同知單李天球。
元仁孫,以侍講院言達曰,本院下番說書金應淳入直矣,移拜兵曹佐郞。司書韓師直,新除授說書金和澤,竝卽牌招,以爲推移入直,新除授弼善李翼元,一體牌招察任,何如?令曰,依。
又以弘文館言達曰,本館下番,連日姑陞入直,事甚未安。副校理李宜哲,旣有只推之令,與新除授校理尹得雨,副校理趙曮,竝卽牌招,以爲推移入直之地,何如?令曰,依。
忠淸監司狀達,判尹李匡世,病重上去不得事,令曰,卿其勿辭,調理上來事,回諭,
丙子六月二十五日卯時,上御觀豐閣。親臨都政入侍時,吏曹判書李成中,參議朴相德,行兵曹判書洪象漢,參判南有容,參議金尙重,參知尹得徵,都承旨南泰齊,左副承旨鄭玉,記事官尹蓍東·申思運·李世演·金和澤,吏曹正郞李星慶·鄭昌聖,佐郞吳奉源·李時敏,兵曹正郞李壽勛·鄭光漢,佐郞金養心·李顯泰進伏訖。成中曰,親臨都政,堂上不可不備員,而參判趙雲逵病不來。卽爲牌招同參,何如?上曰,允。成中曰,都目政,各歧仕滿應遷者,相避及未準朔監察·禁府都事,戶曹·刑曹·工曹·漢城府·掌隷院郞官,五部都事,各司久任時推人員,竝擬,何如?上曰,允。成中曰,守令多窠,今方差出,未準朔禁軍將及營將·邊將·虞侯·都事·守令·察訪,竝擬,何如?上曰,允。成中曰,四館陞六時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例。今丙子春夏等褒貶,不得爲之,故當出六品者,未免積滯。依例遷轉,何如?上曰,允。成中曰,大政時,直長仕日,未滿十日者,啓稟出六事,載在法典矣。今番直長仕日,未滿十日以下者,竝依例陞六,何如?上曰,允。象漢曰,晉州營將張志豐,當初差送時,不計履歷,陳達特陞者,大臣之意,有所在矣。晉州水土甚惡,故志豐已生病云。如此可惜之人,不可拘於朔限,而久置病鄕,欲爲內遷。大臣之意,亦如此故敢達。上曰,依爲之。象漢曰,營將新堂上者,中間以赴任十朔爲限,近以除拜十五朔爲限,故其中有過十二三朔者,而亦不敢任自通擬於內遷之望,敢此仰稟矣。上曰,何爲而退定十五朔耶?象漢曰,甲戌十二月親政時,因吏判洪啓禧論難,以致如此矣。上曰,過十朔者,勿拘內遷,可也。成中曰,關西道臣殿最,中和府使李興遠,以心勞政疎,謹忽相錯爲目,則乃是純貶,宜置下考,故頃日筵中,大臣已有所達,而臣之問政時,大臣又以爲殿最事體嚴重,終不可置之,俾臣更達故敢達。上曰,道臣推考。李興遠,以下等施行,可也。上命泰齊書傳敎曰,冬至兼謝恩使,宗臣中備擬。又命書傳敎曰,左副承旨兪漢蕭,旣呈三度云,自在應遞之科。親傳香不遠,以在京無故人備擬。又命書傳敎曰,暮年親政,意蓋飭勵。十考十上,五考五上,純褒抄啓守令·邊將·淸白吏·爲國効節人·戊申軍功人,西北·松都人錄用及初入仕擇擬,每都目例有申飭,而況親政乎?另加擧行於字牧之任,必也爲官擇人事,分付兩銓。又命書傳敎曰,吏曹參判趙雲逵許遞,其代待下批,先入侍後肅謝。又命書傳敎曰,吏曹參判李台重,今聞在外云,許遞,其代,前單子入之。又命書傳敎曰,新除授吏曹參判尹得載,卽爲牌招,先入侍後謝恩。又命書傳敎曰,已有頃日下敎,以皇朝人〈子〉孫,尙今沈滯,況今年乎?今日政,五衛將作闕後,以都摠經歷李薰備擬。新除授承旨元仁孫,牌招察任事。出榻敎上命泰齊書傳敎曰,今日入侍注書,尙瑞院官員,竝陞六。又命書傳敎曰,特敎之下,將官望,有不爲擧行者,當該御將,從重推考。又命書傳敎曰,梁山郡守金霔,能善治本郡,十考十上,特爲準職內擬。上曰,曺光國,今番釐正,可也。又敎曰,初仕,必以稱冤者爲之,可也。成中曰,聖敎如此,臣當至誠爲之矣。象漢曰,戊申軍功中,只有李天球一人,而今已年老,無他酬勞之道。若永付同知,使之生前受祿則似好,而此在聖上處分,臣不敢煩達矣。上曰,當下敎矣。象漢曰,松都人金宗赫,卽可用之人,可以通擬於內將望,而此等事,不可不稟定,故敢達。上曰,金宗赫可用矣。命玉書傳敎曰,今聞戊申軍功人,只有李天球云,而已過年限,無他調用之道。令該曹,同知備擬,仍爲限其身勿遞,以示酬功之意。松都人五衛將金宗赫,曾見其人,亦有下敎。其令銓曹,特擬內外將。象漢曰,兵曹郞廳,只四員參政,故多有苟艱,加入,何如?上曰,宜矣。兵曹佐郞崔·李賢汲,追後入來。上命同副承旨沈撥,儒臣徐命膺入侍。命墢讀訓書畢。命儒臣先退。成中曰,吏曹郞廳二員出去,不卽還入,故不得已出送執筆郞廳招來,事體未安。當該郞廳,竝從重推考,何如?上曰,依爲之。泰齊曰,濟用奉事望單子,疊書以入,事甚不察。吏曹堂郞,推考,何如?上曰,依爲之。上曰,望單子一張,書於第二間,當該吏曹郞廳推考。成中曰,望單子之看檢出納,乃是吏房承旨之責,而不爲致察,當該承旨推考,何如?上曰,依爲之。秋謁不遠,在外內禁將,竝遞差事。出榻敎望單子點下者,不爲致察,該房承旨推考事。出榻敎泰齊曰,俄以望單子中,不書某人遷轉代,屢度申飭,而今又如前不書。吏曹堂郞,竝推考,何如?上曰,依爲之。上曰,郭聖濟望單子再入,而承旨不爲請推,承旨推考,吏曹堂郞亦一竝推考。泰齊曰,下番翰林金和澤,移拜說書出去。上番翰林使之替入,何如?上曰,然矣。記事官權穎,追後入來。上命守門將金梓入侍。上曰,汝是金沔之五代孫乎?梓曰,然矣。上曰,思汝之祖先,心常嘆惜矣。今見汝爲人,兵判之得人可嘉,故摠都末擬落點矣。仍命退去。成中曰,典籍一窠,誤爲加差。臣做錯之失,惶恐待罪,原單子爻周之意,敢達。泰齊曰,事涉不察,吏判推考,何如?上曰,依爲之。上命賜入侍諸臣饌畢。諸臣遂退出。
上在昌德宮。常參·經筵,以代理停。
懿仁王后忌辰齋戒。
元仁孫達曰,大司憲閔遇洙,掌令金元行·呂善應,持平鄭晩淳在外,柳戇,執義朴致文未肅拜,今日以監察茶時之意,敢達。令曰,知道。
藥房都提調兪拓基,提調李益炡,副提調南泰齊啓曰,昨日極熱,親臨大政,竟夕乃罷。伏未審聖體調攝,若何?憊眩之候,寢饍之節,亦何如?大王大妃殿氣候,何如?臣等不勝區區伏慮,敢來問安。答曰,知道。慈殿氣候,差勝後一樣,予則一樣矣。
大王大妃殿·中宮殿,藥房口傳問安。答曰,知道。
南泰齊達曰,左副承旨鄭玉,右副承旨沈墢,今日俱不仕進,竝牌招,何如?令曰,依。
尹蓍東陞六代,以李潭爲假注書。
申思運陞六代,以尹冕東爲假注書。
尹東度啓曰,假注書李潭·尹冕東,時無職名,令該曹依例付軍職,冠帶常仕,何如?傳曰,允。
以弼善李翼元,司書韓師直牌不進罷職令旨,令于元仁孫曰,竝推考徽旨捧入。
元仁孫,以侍講院言達曰,本院下番闕直,事甚未安。司書韓師直,旣有只推之令,新除授說書金和澤書批已下,卽爲牌招,以爲推移入直,新除授弼善李翼元,旣有只推之令,一體牌招察任。新除授右賓客趙榮國,時在江華府任所。書筵事緊,斯速乘馹上來事,下諭,何如?令曰,依。
以校理尹得雨,副校理李宜哲牌不進罷職令旨,令于元仁孫曰,推考徽旨捧入。
京畿監司李宗白書曰,伏以,臣於日昨,伏聞有大朝重推之命,惶霣悚惕,莫省攸措。噫,前後勸農之綸音,辭旨懇惻,至若道臣爲大田畯之敎,飭勵切至,迥出尋常。臣雖無狀,豈敢不殫竭對揚,以仰體德意之萬一,而只緣措畫昧方,墾闢未盡,遂致繡衣之奏對,自陷於孤負職責之科,揆以公法,已不宜倖逭重勘。且臣疾病之沈痼,曾已冒煩於章牘矣。諸般形症,遇暑陡劇,胸膈痞塞,食飮全廢,寒熱互發,頭目暈眩,長日昏涔,如墜煙霧。酬應文牒,聽斷民訴,非不欲黽勉自効,毋曠重務,而其於神識之不逮,精力之難强,何哉?將此病情,莅此藩寄,私分之惶悶,姑不暇論,一味癏曠,拖延時日,致使王畿宣化之地,作爲養病之坊,而終莫之恤者,亦豈公體之所宜有哉?疾痛之極,不容緩聲,又敢哀籲。伏乞睿慈,俯賜矜諒,竝遞臣職,仍勘臣罪,以安微分,以嚴邦憲,不勝幸甚。答曰,覽書具悉。卿其勿辭,調理察任。
說書金和澤書曰,伏以,臣於親政入侍之際,忽伏承春坊除旨。聞命驚惶,靡所容措。眇末賤臣,濫廁簪筆之職,朝夕登筵,昵侍寵光,已是僥冒之極,顧此胄筵勸講之任,又奚以至哉?況今溫文日彰,睿學日就,此時講官,尤宜愼揀。如臣鹵莽,學蔑經傳,識昧古今者,何敢濫吹於其間耶?揆分量才,承膺無路。且臣所患暑癨之病,每當盛熱,如期輒發,近於旬月禁直之中,宿症闖發,連日呻痛。今朝筵席,强疾入參,而汗流如漿,頭疼如碎,匍匐退出,委頓床笫,癖氣上衝,呼吸不通,嘔泄兼作,昏窒莫省。玆以召牌之下,舁到禁扄之外,略搆短章,仰申疾痛之呼。伏乞睿慈,俯賜矜諒,亟許鐫遞,俾得以及時調治,以延殘喘,不勝萬幸。答曰,爾其勿辭,從速察職。
上在昌德宮。常參·經筵,以代理停。
仁穆王后忌辰齋戒。
鄭玉達曰,大司憲閔遇洙,掌令金元行·呂善應,持平鄭晩淳在外,柳戇,執義朴致文未肅拜,今日以監察茶時之意,敢達。令曰,知道。
藥房都提調兪拓基,提調李益炡,副提調南泰齊啓曰,初伏已過,炎熱漸酷,伏未審夜間,聖體調攝若何?憊眩之候,寢饍之節,亦何如?前劑入湯劑,已盡於昨日,臣等今日率諸御醫入診,詳察聖候,議定繼進當否爲宜。大王大妃殿氣候,何如?中宮殿氣候,何如?王世子氣候,何如?嬪宮氣候,何如?臣等不勝區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,中宮殿氣候一樣,世子·嬪宮氣候一樣。湯劑加劑五貼以入,下敎日入侍,宜矣。
大王大妃殿·中宮殿,藥房口傳問安。答曰,知道。
傳于元仁孫曰,左承旨進去大報壇,壇上奉審,守宮·守僕·部將摘奸後以奏。
又傳于元仁孫曰,左承旨牌招置之,右副承旨進去。
南泰齊達曰,左承旨尹東度,今日不爲仕進,卽爲牌招,何如?令曰,依。
傳于李應協曰,諺解六件入之。
傳于元仁孫曰,訓書板本,使之久置印出。
以備忘記,傳于元仁孫曰,訓書全編書寫校正應敎徐命膺加資,校正修撰鄭存謙準職,校書校理朴昌鳳右職調用,書寫官·畫員·唱準·工匠,令該曹米布題給。
全羅監司狀達,六月令薦新之稻米,限內不得封進,惶恐待罪事,令于元仁孫曰,勿待罪事,回諭。
司諫朴道源達曰,臣本無似,固不當冒居是職,而忽於昨日路次,適遇大臣之行,未及回避,至有院隷推治之擧。規以臺體,不可一刻晏然於臺次,請令遞斥臣職。答曰,勿辭。
上在昌德宮。常參·經筵,以代理停。
宣懿王后忌辰齋戒。
夜一更,流星出河鼓星下,入西方天際,狀如鉢,尾長四五尺許,色赤,光照地,有聲。
鄭玉達曰,大司憲閔遇洙,掌令金元行·呂善應,持平鄭晩淳在外,柳戇,執義朴致文未肅拜,今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又達曰,行大司成趙雲逵,除拜後過三日不爲出肅。依定式推考警責,仍卽牌招察任,何如?令曰,依。
親傳香罷後,政院·玉堂·藥房口傳問安。答曰,知道。
沈墢達曰,司諫朴道源,引嫌退待,已至經宿,尙未處置,事甚未安。除在外·未肅拜人員外,正言南雲老,卽爲牌招,以爲處置之地,何如?令曰,依。
傳于李應協曰,御製編次人,使之入來,留待政院。
傳于元仁孫曰,儒臣持孟子入侍。
正言南雲老達曰,司諫朴道源,以臣本無似,固不當冒居是職,而忽於昨日路次,適遇大臣之行,未及回避,至有院隷推治之擧,揆以臺體,不可一刻晏然於臺次,引嫌而退。大僚犯馬,在法當遞,揆以臺例,勢難仍在。請司諫朴道源遞差。答曰,依達。
丙子六月二十八日辰時,上具翼善冠·黑圓領袍,出宜春門,御春塘臺。懿陵親傳香入侍時,行都承旨南泰齊,左承旨尹東度,右承旨李應協左副承旨鄭玉,右副承旨沈墢,同副承旨元仁孫,假注書李潭·尹冕東,記事官權穎·李世演,以次進伏訖。上曰,齊陵參奉誰耶?南泰齊曰,尹遠東矣。墢曰,寧陵參奉洪相宜也。上曰,是洪益三子耶?上曰,右副承旨·同副承旨,持宮園式例,來待于齋殿門外,編次人同爲入侍。出榻敎上命右承旨,進去奉審懿陵忌辰祭所以來。大駕還入後,諸臣以次退出。
丙子六月二十八日巳時,上御璿源殿齋室。右副承旨·同副承旨·編次人,同爲入侍時,右副承旨沈墢,同副承旨元仁孫,編次人李喆輔,假注書尹冕東,記事官權穎·李世演,以次進伏訖。上曰,宮園式例,同副承旨讀之。讀畢,上曰,此編成後,更多有條件之異同者,日後想眩於擧行,故今欲釐正,而原編中不緊處刪之,補編,竝新定例合錄,名曰宮園式例定本,可也。上曰,毓祥宮祝文,以先妣字及子字,新定式時傳敎,有可考事,注書取入。臣冕東趨出持入。上謂喆輔曰,此冊初則具允明·趙明鼎爲之,其後趙明鼎·洪鳳漢爲之,今則與卿爲之,又得承旨矣。凡欲有爲,則非無其人也。喆輔曰,然矣。自古君人者,有攸爲之志,則臣下承風而興,未有以無人不能做事者也。上曰,今當齋日,坐而靜思,則景廟至德,往牒所無。旣有膚受之譖,雖私家尙難,況帝王家乎?每欲事親之心仰事矣。當此忌辰,尤不勝愴慕矣。上曰,此冊印出時,兩承旨與本館官員,同爲校正,可也。又問曰,徐命膺尙在校館乎?仁孫曰,與鄭存謙同在校館矣。上曰,與之同爲檢看刊出焉。諸臣遂退出。
丙子六月二十八日申時,上御熙政堂。儒臣持孟子入侍時,同副承旨元仁孫,副校理趙曮,副修撰洪良漢,假注書尹冕東,記事官權穎,記事官李世演,以次進伏訖。仁孫持宮園式例進前。上曰,所重有在,先爲稟定,可也。仁孫曰,宮園事體甚重,而依孝順·懿昭宮例擧行,載於式例中,事體似不然。此一段拔之,何如?上曰,所達誠然。依此爲之,可也。仍下敎曰,宮園式例,注書先爲持去,出給在院承旨,可也。臣冕東,持式例趨出。上曰,儒臣讀之。曮·良漢及仁孫,次及冕東。上曰,所讀頗熟矣。仍問注書何榜及第?仁孫曰,今年正月泮製矣。上曰,其祖先誰耶?仁孫曰,穆廟朝吏曹判書承吉之裔也,與尹學東行列同矣。次穎·世演,繼讀盡心上下篇訖。上曰,陳文義,可也。曮曰,聖人治天下,使有菽粟,如水火者,是誠爲人君所當體念處也。殿下臨御三十餘年,恤民之政,孜孜不怠,宜使菽粟,如水火之賤,而顧今八路飢荒,民多顚連死亡之患。臣未知此其故何也,而上款曰易其田疇,薄其稅斂,民可使富也,其或田疇不易,稅斂不薄而然歟?節用而愛人,使民以時,論語遺訓,蓋人君節用之道,卽愛人之本,此等更宜加留意也。上曰,民惟邦本,苟無民,何以爲君?卅載臨御,非不自勉於恤民,而無一惠政之下究者,心常慊然。文王之保民,專由於善養老,而予則無養老之實,豈望其實效乎?良漢曰,上番所奏,甚切實矣。上章云文王之民,無凍餒之老,而以聖上至誠恤民,前後發於絲綸者,無一念不在民隱,而顧今八路,尙多凍餒之民。上番所謂不知其故者,臣意亦然矣。上曰,上番不知其故之言,甚質實矣。良漢曰,雖然,細究其故,豈無其由?殿下恤民之實心,非不懇到,而下之所奉承者,未見某條事爲實政,何可望其實惠乎?上曰,此所謂四境之內不治,豈可歸咎於廟堂乎?良漢曰,畿湖兩路麥農,未免失稔,此正講究實政之時。昔宋仁宗,日召輔臣於天章閣,給以筆札,使之條陳時務。當時韓·范諸臣,精白一心,協贊治道,此實帝王之所可取法者也。伏願頻召廊廟之臣,諮訪秋成前保民之策,俾有實惠之及民,則誠爲幸甚。上曰,權爀在政院時,終日無一公事可書者,乃捨筆而歎曰,此其太平朝事耶云云。此言余每念之。近日官師相規之言,亦甚寂寥,此實亡國之兆也。上曰,近日有以民事下令及以民事陳書者乎?仁孫曰,備局五日一次對,復何暇有下令者乎?言事之書,亦久未有,而只湖西道臣,以麥農之失稔,請加設賑,而備局防之云矣。上謂趙曮曰,此儒臣儘誠實底人,恰有乃父典刑矣。訓書中,有世臣之言。見此儒臣,則予輒興懷也。上曰,徐命膺·鄭存謙,使之入侍,可也。上曰,儒臣掩卷先退,可也。曮·良漢先退。上曰,注書出去,徐命膺·鄭存謙,如或入來,使之入侍。仁孫曰,校館在南山之下,去此甚遠,下鑰前似難入來矣。仁孫曰,式例中,順康園石物,當詳知以錄,故俄者送禮曹書吏于順康園矣。上曰,詳知然後可以載錄矣。上曰,承旨退出。徐命膺·鄭存謙若到院,昭鑑諺解,載板與否及訓書印出多少,聞啓。昭鑑印出日字,雖稽緩,鑄字勿爲加鑄之意,分付,可也。諸臣遂退出。
上在昌德宮。常參·經筵,以代理停。
宣懿王后忌辰。
沈墢達曰,大司憲閔遇洙,掌令金元行·呂善應,持平鄭晩淳在外,柳戇,執義朴致文未肅拜,今日以監察茶時之意,敢達。令曰,知道。
元仁孫達曰,明日常參,取稟。令曰,停。
又達曰,明日次對,兩司當爲進參。除在外外,未肅拜不爲行公人員,竝待開門牌招,以爲推移入對之地,何如?令曰,依。
上在昌德宮。常參·經筵,以代理停。
元仁孫達曰,大司憲閔遇洙,掌令金元行·呂善應,持平鄭晩淳在外,柳戇,執義朴致文牌不進,今日以監察茶時之意,敢達。令曰,知道。
令于鄭玉曰,大臣·備局堂上引接。
又令于鄭玉曰,承旨入對。
傳于元仁孫曰,御製編次人及式例校正承旨二人,午後來待于藝文館,入侍于齋室門外,校書館所在儒臣徐命膺·鄭存謙,同爲入侍。
元仁孫,以弘文館言達曰,校理尹得雨,副校理李宜哲,旣有只推之令,竝卽牌招察任,何如?令曰,依。
以校理尹得雨,副校理李宜哲牌不進罷職令旨,令于鄭玉曰,竝推考徽旨捧入。
以執義朴致文,持平柳戇,正言南雲老等牌不進罷職令旨,令于鄭玉曰,竝推考徽旨捧入。
元仁孫,以吏曹言達曰,新除授昌陵令任行元,前任加平郡守時解由,尙未成出云。揆以格例,不可仍置,改差,何如?令曰,依。
又以侍講院言達曰,明日常參時,宮官不可不備員。輔德兪彦述,家有拘忌之疾,不得請牌,文學李海重,連呈辭單,不爲行公,司書韓師直,謂有身病,不爲行公,無以備員。文學李海重,司書韓師直,竝待開門牌招,以爲推移備員進參之地,何如?令曰,依。
又達曰,明日常參,兩司當爲進參。除在外外,未肅拜不爲行公人員,竝待開門牌招,以爲推移入對之地,何如?令曰,依。
又達曰,明日常參,各司長官,政府西壁,當爲進參,而左參贊李喆輔,刑曹判書金聖應,禮曹判書尹汲,俱以病不進,事甚未安。竝待開門牌招,以爲進參之地,何如?令曰,依。
鄭玉,以兵曹言啓曰,禁衛營敎鍊官,禁軍遞兒窠,今方有闕。依節目本營中軍,與禁軍別將,眼同取才,以其居首者,塡差之意,分付,何如?傳曰,允。
又以禁衛營言啓曰,本營騎士別將申命相,今番都政,移拜內禁衛將。其代,當爲差出,而在京無當品可合之人,內禁衛將申命相,今姑改差,使之仍察別將之任,何如?傳曰,允。
元仁孫,以宣惠廳言達曰,慶尙道所封六月令宗廟薦新新稻米,今月內,當爲封進,而今年節早,未及成熟,限內不得封進之意,敢達。令曰,知道。
鄭玉,以司僕寺官員,以一二提調意達曰,本寺各牧場收稅木花六千斤,年例入送北道,而間因宰臣陳稟,加送二千二百八十餘斤矣。丁酉·壬子兩年,木花失稔,本寺啓達加定之數姑減,亦有例。昨年木花之失稔,八路同然,以此本寺歲入大縮,元定六千斤,猶難覓充,加定二千二百餘斤,斷無推移之路。令該曹參酌變通,而本寺加定二千二百餘斤,依丁酉·壬子等例,姑爲減除,何如?令曰,依。
平安監司狀達,定州居吳時益等渰死事,令于元仁孫曰,渰死人等,令本道恤典擧行。
慶尙右兵使狀達,固城等官居寡女成分進女十四歲兒等囕死事,令于元仁孫曰,囕死人等,令本道恤典擧行。
京畿監司狀達,楊州等官居權小奉等囕死事,令于元仁孫曰,囕死人等,令本道恤典擧行。
同副承旨元仁孫書曰,伏以臣,庸魯謭劣,百無肖似,前後踐歷,罔非踰分。日昨銀臺寵擢之命,忽下於千萬夢想之外,繼以召牌辱臨。畏分怵義,不敢違忤,冒沒承膺,仍爲持被,而喉院出納,責任緊重,反復揣量,蹲冒無路。且臣於春秋兼銜,與右議政臣申晩,有舅甥應避親嫌,揆以法典,有難仍帶。連値齋日,今始陳章,伏乞离明,亟令有司,照例稟處焉。答曰,覽書具悉。書辭,令該曹考例稟處。
吏曹參判尹得載書曰,伏以臣,年紀衰邁,疾病癃痼,恩造罔極,而酬答無地,自分爲聖世之棄物,惟以結草之報爲期。不自意,亞銓除命,遽降於親臨開政之時,臣且感且惶,罔知攸措。量才揣分,夫豈有一毫堪承之望,而親政事體,至重且大,冒沒一出,不過爲一時副急之用,其不可因緣倖會,盤礴不去也,決矣。且臣於年前,猥叨是任,纔行一政,瘡疣百出。雖蒙大朝曲庇之恩,罰止譴補,舊愆追思,餘悚未已。今復以銓選之責,畀之於僨誤之蹤,而不少難愼,臣竊恐有乖於聖朝綜核之政也。銓衡之地,掌人物進退之柄,世素稱淸要之任,其非人人所可苟冒,則今臣見叨,適所以重速罪戾,自蹈狼狽而已。宜卽引分露章,仰請刋改,而連値淸齋,號籲路絶,今始略暴至懇,敢干崇聽。伏乞睿慈,俯諒臣才分之萬不稱,情勢之至難强,亟許鐫免,以便公私,不勝萬幸。答曰,覽書具悉。卿其勿辭,從速察職。
平安監司李書曰,伏以臣,才疎而任重,識短而務劇,憒憒無能,愧懼恒切。卽伏見朝紙所出擧條下者,以臣所封殿最中,崇靈殿參奉卓衡齊題目下,不書等第,至有問備之命。臣於是,驚惶震慄,莫省所措。衡齊之績,旣以小心奉職爲目,則是固置之上考者,而按檢之際,未免疎失,莫重考績之目,有此闕遺,臣無以自解,則其不能事事之狀著矣。何敢幸其薄勘,而晏然於職次乎?噫,人莫不自知。以臣而論此任,則蚊蝱之負山,鷦鷯之扛鼎,亦不足以喩其過矣。感激隆恩,逃遁不得,强策魯鈍,瘡疣百出,如是而不早罷去,終至僨誤國事而後已,則臣之一身狼狽,固不足言,而其於累聖簡而招一道之譏議,何哉?夙宵兢懍,誠不知置身之所也。玆敢冒陳短章,略控危懇,伏乞离明,卽許鐫削臣職,仍令重勘臣罪,以嚴國體,以安微分,千萬幸甚。答曰,覽書具悉。卿其勿辭,從速察任。
江原監司韓光肇書曰,伏以臣,謬膺方面,殆及兩朔,才薄而任重,歲荒而政拙,上之不能承流宣化,答知顧之隆,下之不能黜幽陟明,盡澄淸之責,釁尤畢露,憂愧交積。今以平昌前郡守沈推賢誤置中考事,至勤大朝特推之命,臣竊不勝萬萬悚蹙之至。今年結錢之特減,卽是爲東民至仁曠典也。有田有稅者,罔不均被其澤,欣欣頌祝,凡在牧守,擧方以蠲爲幸,而獨平昌一邑之收納四貫錢於均廳,實是意慮之所不到。苟使出於民賦,涉於私用,則卽當狀聞聲罪之不暇,必不止於中考薄責,誠如聖敎,而蓋其所捧者,卽衙祿吏復等若干結也。此等免稅,與民結有間,曾前朝家蠲稅之惠,道臣防結之政,只及於民結,不及於衙祿吏復,故本郡擧行之際,誤認前例,强生取捨,有此做錯之擧。臣亦始聞甚駭,而究其實則出於生疎誤着,非徵於民而入於己者,故還自均廳,旋卽散給,而且念荒歲殘邑,賑事粗了,逐年易倅,重貽民弊,只得加罪於監色,仍又示警於貶題。區區商量,蓋自如是,而自不覺其終歸於弛縱廢法之科,反顧縮恧,不知所以自措也。夫按道之責,莫先於布德惠,而嚴考績。於斯而有一毫未盡焉,則其爲溺職也,大矣。雖蒙聖度寬假,薄示何問,而其在私義,顧安敢一日晏然於職次乎?玆敢首實,陳籲於貳極之下,伏乞离明,俯賜鑑諒,先遞臣藩任,仍治臣不職之罪,以勵臣工焉。答曰,覽書具悉。卿其勿辭,從速察任。
大司憲閔遇洙書曰,伏以臣,昨於千萬夢寐之外,伏蒙邸下,賜以手書,特遣史官,臨宣于賤臣。臣伏而讀之,有以仰見邸下虛佇之意,眷顧之恩,出尋常萬萬也。臣誠惶隕感激,而尤有悚悶于中者。近日朝紳,言病者多,而臣之前後辭章,每以疾病爲辭,邸下蓋例視以引疾祈免之語,而不深察。臣目今病情,雖不卽死,而只是朝暮之人,其於闕庭出入,廈氊討論,決無以生意耳。蓋其喘急不能運涉,喉閉不能通語,已成痼疾,雜施醫治,而年衰氣弊,肌肉漸脫,此豈可責以生人之事,而敦迫之旨,至於屢宣乎?噫,臣本世祿遺裔,每念國家,恩深義重,其欲殫竭心膂,以效涓埃之報者,豈有窮已,而才劣命蹇,久作田野之逋氓。至於所被贊善·補養官之職,則雖非微分所堪,而苟其病不至於如上所陳,則猶可叨侍承華之側,仰瞻溫文之容,其亦何苦,而必逡巡辭避,終孤招徠之至意哉?況臣伏聞,元孫岐嶷出常,英達夙成,臣徒竊補養之號,尙闕進見之禮,向者大朝,所以垂諭於臣之兄子者,已極丁寧,今此邸下,所以責勉於臣,又若是勤至,臣雖迷頑,尙有一段知識,荐承明命,何敢一向退處,不思變動也哉?惟其疾病所祟,適在肺痰,行步言語,俱不免妨廢,雖欲起身趨命,其路無由,此亦臣窮命所使,拊躬自悼,尙復何言?至於臣之本職風憲長席,此豈經年虛帶者,而訖無變通,其在朝政,已足慨然,祭酒兼任,初非臣所宜叨冒,而又其在野虛縻,至於此久。伏乞睿慈,俯諒臣疾勢之難强,亟斷召命,仍許遞免其本兼諸任,俾臣安意就盡於隴畝之間,公私不勝幸甚。答曰,覽書具悉卿懇。噫,出入講筵,輔養元孫,其重其緊,不可譬他職。且余之思卿之切,元孫亦在當知之時,卿須卽日上來,輔養我元孫。以下三行缺
掌令金元行書曰,伏以臣,曩陳祈免之章,復申瀝血之懇,僭越之罪,惟鈇鉞是竢,不謂反承隆批,禮意有加,又於是日,別諭繼下,敦召益勤,寵光赫然,且驚且愧,莫省所措。念臣難進之意,亦旣悉暴肝膈,辭已窮矣,意已竭矣。今不敢復爲煩複,以瀆崇聽,而獨以兩度所蒙睿敎觀之,其所求以自助者,一則曰碩儒,二則曰宏儒。此非懷抱道德,當世殊絶之流,蓋不足以當之,而臣豈其人哉?誠使臣無他情理,其不敢冒此而進也,決矣。臣伏聞近者睿志益奮,書筵日開,數延臣僚,孜孜求治,今玆諭旨,復引所講孟子友臣之義,以示至誠側席之意,此甚盛事。臣於此時,如有絲毫學術,可以開發邸下之聰明,裨補邸下之德業,出入陳說,少效其愚,以答眷遇之萬一,誠亦恒情之大願,一身之至榮,而大夫之招,虞人死不敢往。況乎賢人之招,而不賢者進,豈不爲天下妄人也?在他人,猶且不可,又況臣之異於平人者耶?然此亦姑舍,卽臣之癃疾,已成廢物,無復可擬於奔奏之役。蓋臣自在幼少,受氣甚薄,長罹酷禍,至痛纏髓,雖軀殼幸存,而其中已朽,近歲以來,又患風痰,發輒瀕死,百症乘之,種種甚惡。今年纔過五十,髮白齒豁,視聽昏塞,行步蹇澁,澌然一篤老人耳。如是者,雖欲含恩畏義,聞命竭蹶,一伸臣子之分,其路無由,亦可悲也。臣以此衷懇,久欲一聞於慈覆之下,而顧以從前所辭,義有大於此者,不遑他及,今不得不竝陳焉。伏願邸下,念臣情之難强,察臣言之匪飾,特許永刋臣名於抄選之籍,仍遞所帶職名,使名器無䙝,而義分獲安焉。答曰,覽書具悉爾懇。頃者別諭,期其招致山林,誠淺意薄,辭書又至,心實忸怩。噫,非山林碩德賢士,何以能闡明聖經之微旨,解釋義理之正明?捨爾而何,捨爾而何?其須念我思爾之切,勿復固辭,卽速上來,補我不逮。
丙子六月三十日辰時,王世子坐時敏堂。大臣·備局堂上,引接入對時,領議政李天輔,左議政金尙魯,右議政申晩,左參贊李喆輔,戶曹判書鄭翬良,副護軍李章吾,司直韓翼謩,左尹申晦,工曹參議金致仁,校理趙曮,左副承旨鄭玉,假注書尹冕東,事變假注書金載玉,編修官李翼元,記事官李世演,以次進伏訖。天輔曰,日氣甚熱,伏問睿候,何如?近因春坊官員聞之,則氣候連爲未寧云,伏不勝驚慮之忱。寢睡等節,何如?泄候,何如?令曰,一樣。大朝氣候,何如?大王大妃殿氣候,何如?中宮殿氣候,何如?令曰,一樣。令曰,注書出去,引臺諫以入。臣冕東,趨出引入。天輔曰,此北兵使吳狀達也。以爲磨天嶺定標內,出火燒燼。似是行人落火之致,而放火人,不得現發,則都監監考,自有其律,故今方仍囚,以待勘處,而吉州牧使柳世復,常時不能嚴飭之責,不可無警,竝令廟堂,稟處爲請矣。吉州牧使柳世復,道臣狀聞請罪,故纔已覆奏,而都監監考,則令道臣從重懲治事,分付矣,今無可論,而嶺隘失火,事甚驚愕。舊兵使李泰祥,不卽狀達,新兵使到任後,始爲上聞。李泰祥不可無飭,從重推考,何如?尙魯曰,事關嶺隘,推考則輕,似當罷職矣。令曰,依爲之。出擧條天輔又曰,此乃統制使李景喆狀達也。以爲巨濟·唐浦·玉浦等邑鎭松田失火。雖出於飢民採葛炙食之致,新頒事目中,凡松田失火處,掌松官勿罷決棍,尤甚大段處,拿問定罪矣。其中唐浦·玉浦燒火,不至大段,萬戶金德恒·金壽澤等,依事目,自臣營已爲決棍飭後,而巨濟前府使金弘運在任時,恬不禁飭,七處燒火狼藉。今不可以遞歸,有所容貸,其罪狀,令攸司稟處爲請矣。兩鎭萬戶,旣自水營決棍,不必加罪,巨濟前府使金弘運,雖已遞歸,失火若是大段,則不可不拿問處之,而放火人各別嚴飭,使之刻期窺捕,何如?令曰,依爲之。天輔曰,今此狀達,當以令廟堂稟處爲請,而請令攸司稟處,其在事例,殊涉疏忽。統制使李景喆,推考警責,而當該承旨,亦有不察之失,推考,何如?令曰,依爲之。出擧條天輔又曰,此咸鏡監司徐志修狀達也。盛陳安邊·德源·文川·高原·永興五邑秋牟·眞麥失稔之狀,仍以爲秋牟·眞麥,例於六七月捧糴,八月盡分,其於救荒之方,元不關緊,且農時納還,病民爲甚。故安邊府牟還,則辛未年間,因道臣狀請,竝以租粟,待秋代捧,而今無一石牟,民甚便之。今年麥災,倍於辛未,上項四邑秋牟·眞麥,計其容入,定數捧上,餘數依辛未安邊例,以正實秋穀,特許代捧事,令廟堂稟處爲請矣。牟麥之以租粟代捧者,似甚便好,而今年秋事,姑未可預知,則只留種子之數,一竝代捧,亦非慮後之道。四邑牟麥,折半以本色捧納,折半待秋穀代捧,何如?令曰,左右相之意,何如?尙魯曰,臣亦無異見矣。晩曰,臣意亦與領左相無異矣。令曰,依爲之。出擧條天輔又曰,此咸鏡監司徐志修狀達也。以爲永興本宮靑龍外築筒潰決處看審,則靑龍之端石壁下有大淵,而別有小浦,自遠而來,若當潦雨,則龍興江口之水,越野合注於大淵矣。己巳·庚午大水,棄其故道,傍囓灣回於靑龍之肩,入於大淵,恐有侵囓之患,辛未年始役於此,而適當潦雨之節,土未及完,而水已隨至,旋築旋決,故移就龍興江口泛越處,築此長筒,有此逐年潰決之患。上項江口築筒潰決處,更勿改築,其小浦合水橫決之口,仍辛未基址,增加高築,使水從舊道,而過潦雨後始役事,令廟堂稟處事爲請矣。本宮靑龍外修築之役,事體至重,而道臣不爲親審,泛以何以爲之狀請,故臣於向來入對,請重推,使之親審後狀聞矣。今此論列,頗有條理,至於圖上形便,依狀請待潦後,改築辛未年舊址,而比前高築,俾無潰決之患,何如?令曰,依爲之。出擧條天輔又曰,頃者黃海監司南泰耆,以首陽山城所屬長淵府軍器,一依延安府例,逐年送錢百兩於山城,使別將修補事狀請,故覆達許施矣。追聞外議,則延安自移屬於江都以後,山城軍器,自本府不爲擔當,只送價錢,而長淵旣是山城屬邑,則修補軍器,乃其職事,不宜責之於別將。況本城別將,本甚疲殘,豈能留意於軍器乎?所送價錢,只爲其糊口之資而已。且本城屬邑,不但長淵。今若以此許長淵,則他邑必繼起,將何以取舍乎?道臣曲循守令自便之計,有此狀請,事甚未安。黃海監司南泰耆推考,其所請勿施,使本府依前修補之意,分付,何如?令曰,依爲之。出擧條天輔曰,睿候近失和平,書筵之輟頗久矣。如可勉强,則豈如是耶?誠爲悶然。自今以後,書筵召對,必令三日無闕則幸甚。尙魯曰,首揆之意儘好矣。毋使三日有間,宜矣。令曰,所言誠是。晩曰,凡事自有課式而後,方有所成矣。如加自强,則以日爲程,可也,豈必待言而爲式乎?令曰,誠然矣。天輔曰,大朝持綱,小朝總目。仰惟我大朝,玉食未遑,丙枕靡安,憂民之意,未嘗小弛,輒以勤懇之意,發爲絲綸,勅勵外方字牧,而至下親爲田畯之敎,故方今八路之道臣守令,親行田野,與耕夫饁婦,雜處而勸農者,此莫非申飭之效。況向日災異之後,尤當有益加修省之道,仰體我大朝之至意也。尙魯曰,首揆所陳,實出於懇懇忠愛之誠,誠好矣。昨今兩年八路之飢荒極矣。我大朝勅諭道臣,使之爲大田畯者,丁寧惻怛,大小臣民之所欽仰也,此邸下之所當仰體也。若夫言地之寂寥,亦未有今日如也。廟堂闕失之規,臣亦願聞而不可得,誠非有不欲聞之意矣。天輔曰,左相言路之說,亦甚美矣。言者之言,豈能盡然?其心非者,固當罪矣,而其言非者,亦必優容而勿罪矣。近來官師相規之道亦絶焉。臣等忝在廟堂,其豈無可斥之失,而寥寥不聞。誠如是,則設令臣等,大有罪何,國家亦何由以知耶?夫言路之在國,猶血脈之於人也。血脈苟斷,其可爲人乎?此臣之所慨然者也。晩曰,領左相旣已悉陳,臣別無可言,而竊念自君上而下至庶僚,得失可否,所言者惟臺閣,臺閣之言絶,而其能國乎?尙魯曰,首揆血脈之言固善,而有未盡者矣。聽言之道,雖優容假借,猶恐其或閟,一有摧折,且示訑訑之色,則誰敢進言乎?雖不可用而置之,可用則採之宜矣。令曰,卿等所言嘉矣。當體念焉。天輔曰,頃者以四山禁松事,有所仰達,而使備郞摘奸,則犯斫木根甚多云。大朝變其官制,出武參軍者,聖意有在,而纔過數年,偸斫之弊,猶夫前日,此莫非紀綱解弛之致。各該道參軍,自其軍門,從重決棍,該軍門大將,亦不無不能檢飭之失,從重推考,何如?令曰,依爲之。出擧條晩曰,閔遇洙·金元行處,所下別諭,臣等固已擎誦感歎之不已,而一之未必卽致,則再三可也。尙魯曰,至如閔遇洙,手書亦可也。喆輔曰,臣以前林川郡守吳彦傅災結濫報擅用事,有欲仰稟者矣。渠以爲,文書有可考云,故欲使本道,更査以報,則道臣以爲,前旣狀聞,更何爲可査者,終不聽施,而更査之規,則自前亦嘗有之,請令廟堂稟處,何如?令曰,三大臣之意,何如?天輔曰,此事前旣仰達矣。大抵守令黜陟,旣付之道臣,更査之言,未知得體,而罪人所供如彼,則往復似當有之。尙魯曰,有文書云,以此往復宜矣。天輔曰,往復一款,大體無不可,而監司之狀,法無所施,人不顧忌云者,誠固執矣。若更査而不從,則壞傷國體,自本府直爲勘處似便矣。以濫報擅用二款言之,初若濫報,則後豈有更報之理乎?濫報則非也,而擅用之律,有不得免者矣。雖報於監司,而監司許之。若以極盡底道理言之,不當用矣。且此非監司之物,乃公物,則何可犯手乎?尙魯曰,臣見亦合於首揆,而濫報一款,監司旣許云,則詳考文書,似無不可,而監司之不爲更査者,亦自有所見矣。仍進曰,林川前郡守吳彦傅事,毋論更査與勘律,當自王府奏當而已。若以一守令之議讞,至請詢問於大臣,則此豈朝家置王府之意乎?事體殊涉未安。判義禁李喆輔,從重推考,何如?令曰,依爲之。出擧條晩曰,當初事,旣據文書而狀聞,雖禁府不知其文書,有此更査之事,監司之不從,則似當然矣。蓋此擅用則擅用矣。文書有無不須問,而直爲勘律,可也,惟在王府處之矣。玉曰,災結重矣。報而許之,許而用之,俱非矣。獻納李世澤曰,請充軍罪人李時蕃,依律處斷。令曰,勿煩。請恒延·命垕·敏樞,仍令鞫廳,嚴鞫得情。令曰,勿煩。請仰稟大朝,島配罪人泰績,更令鞫廳,拿鞫嚴問,夬正王法。令曰,勿煩。請卜連,亟令王府,拿鞫嚴問,以正王法。令曰,勿煩。請稟于大朝,還收罪人天大酌處之命,夬正王法。令曰,勿煩。請稟于大朝,還牧罪人普源定配之命,更加嚴鞫得情,夬正王法。令曰,勿煩。請罪人匡師,更加嚴鞫得情,夬正王法。令曰,勿煩。請罪人柱天,仰稟大朝,亟令王府,以同參律擧行。令曰,勿煩。請罪人厚基,仰稟大朝,亟令王府,以同參律擧行。令曰,勿煩。請絶島安置罪人來復,稟于大朝,還寢發配之命,仍爲嚴鞫得情,以正王法。令曰,勿煩。請徑斃罪人詹,亟稟大朝,追施逆律。令曰,勿煩。請前校理申致謹,前大司諫尹尙任,亟施追奪之典。令曰,勿煩。請緣坐罪人抗,稟于大朝,亟擧孥籍之典。令曰,勿煩。新除授大司諫金時粲,時在忠淸道大興地,請斯速乘馹上來事,下諭。令曰,依達。世澤又曰,次對亦一朝會也。君臣一堂,唯諾可否,禮貌何如,而俄者大臣陳達之時,重臣中,有俯首取睡,至聞鼾息之聲。此實關係朝儀,請令推考。令曰,依達。世澤又曰,臣資性愚騃,知識矇陋,尋常百執事之職,尙難堪勝,臺閣重任,尤非擬議之地,而適値次對之日,不敢違傲,冒沒廉義,黽勉一出,而肅拜差晩,未免追後入對,已失臺臣之體。大臣筵達中,言路杜絶,謄傳故紙之言,誠可謂切中臺閣之弊,而若論今日謄傳故紙之罪,則臣當爲首,拊躬自愧,惶懼益切,豈敢一刻晏然於臺次乎?請令斥罷臣職。令曰,勿辭。玉曰,獻納李世澤,再達煩瀆,退待物論矣。令曰,知道。曮曰,日昨邸下,侍坐於大朝時,聖敎想必服膺,而聖敎中勤學勤政四字,尤爲仰承聖意之要道矣。以勤學言之,則卽今睿候,方在調攝,炎序又當三伏,雖難兩筵之如例,而時接宮僚,不廢講,稍待秋風,依例開講,毋或有一時之間斷。以勤政言之,則每月之內,常參·次對,自有定限,而今方鼎席俱備,除非大段事故,另加申飭,以盡咨訪之道焉。且念爲人子事親之孝,其道多方,而惟養志爲大。大朝欲邸下之勤學,則邸下之勤於學,是爲養志之孝也,欲邸下之勤政,則邸下之勤於政,是爲養志之孝也。伏願邸下,克念此養志之爲大孝也。令曰,當體念焉。曮又曰,今日入對,臺臣於傳達避嫌之際,先後失次,擧措顚錯,跡涉故犯,大損臺體。獻納李世澤罷職,何如?令曰,依爲之。出擧條獻納李世澤罷職事下令。晩曰,世澤卽先正臣李滉之孫,且有文學,至於筵體之生疏,本以鄕人,無足怪矣。令曰,余欲以民事·言路二者責躬,下令如何?天輔·尙魯·晩曰,睿敎誠至當矣。苟如此,則式今日無彊之休也。上以大朝必嘉悅矣,中以字牧必飭勵矣,下以朝野必欽仰矣。諸臣遂退出。
丙子六月三十日巳時,王世子坐德成閤。承旨入對時,左副承旨鄭玉,假注書李潭,記事官韓師直·李世演,以次進伏訖。令承旨書之曰,以余不敏,濫承代理之命,夙宵兢惕,而不能勤勵事爲,故百隷怠官,庶事不擧,卽余之過,而居耳目之官者寥寥,余豈無過失,而末聞匡正之言,官師豈無相規之事,而亦且闕焉,心甚慨然者也。此亦余之過,祗自恧焉,祗自恧焉。又令承旨書之曰,洪惟我大朝,爲民惻怛之至意,出尋常萬萬,溢於前後絲綸之間,使之勤勤勸農,孜孜賑民,其爲方伯守令者,固當仰體聖意,一心奉行者也。目今農事已半,未知果能助給種糧,至誠勸課,盡闢田疇,無有陳荒之弊歟?至於賑政,今已了畢,其亦無生民捐瘠之患歟?余不能仰承恤民之聖意,頻頻申飭,心常惶澟。諸道道臣,三都留守,另加惕念,咨訪民情,條列申聞。書訖,以次退出。
丙子六月三十日申時,上御璿源殿齋室。編次人·校正承旨二員·儒臣,同爲入侍時,編次人李喆輔,右副承旨沈墢,同副承旨元仁孫,應敎徐命膺,修撰鄭存謙,假注書李潭,記事官李興宗·李世演,諸臣以次進伏訖。上曰,補編已盡釐正乎?先爲入之,可也。上曰,昭鑑印役,何以爲之耶?命膺曰,式例役訖後,當始之矣。上曰,翻諺已訖耶?命膺曰,舊諺解亦好,不過略干增刪矣。仁孫曰,昭鑑板本,臣意則藏之史庫,似好矣。喆輔曰,臣向見元景夏,其言亦如此矣。上曰,儒臣之意則,何如?命膺曰,承宣所達,其在尊事體之道,誠爲允當,而一置史庫之後,印出亦難,板本藏之別庫,似好矣。上曰,彼儒臣之意,何如?存謙曰,嚴秘之道,似當藏之別庫矣。喆輔曰,深置史庫,似難廣布矣。上曰,秘之則是豈廣布之意耶?存謙曰,臣所謂秘者,非秘諱之秘也,卽所謂尊閣之意也。上曰,藏于名山,與置之別庫,孰勝耶?喆輔曰,別爲立庫以藏之,似好矣。上曰,此言誠好矣。仁孫曰,朝者次對後,東宮以民事及言路,有所下令矣。上命賜饌曰,此乃東朝所賜也。聞卿等入侍齋室,有此賜饌之命矣。命膺曰,活字有實錄字·衛夫人字,以何字用之乎?上曰,實錄字,似好矣。上命承旨書之曰,今番宮園式例中刊印者,其板本盛於木櫃,藏於彰義宮。出榻敎又命書之曰,宮園式例畢印後,只盛龍亭,本館官員二人,各陪進於兩宮事,分付。內入件,依訓書例擧行。出榻敎又命書之曰,更思之,昭鑑元本,八道·三都,旣有賜本,其在惜費之道,不可復印。分付七道·南漢,以其本翻刻,其中不可不摸者摸刻,而其板本,勿爲䙝置,盛櫃子而藏焉。芸館只諺解擧行,慈殿進上一件,內入五件,中宮殿一件,進獻三件,嬪宮一件擧行事,分付。出榻敎書訖,諸臣以次退出。
上在昌德宮。常參·經筵,以代理停。
下直,白翎僉使田光勳。
李應協達曰,明日常參,取稟。令曰,停。
又達曰,卽者弼善李翼元,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
沈墢達曰,大司憲閔遇洙,掌令金元行·呂善應,持平鄭晩淳在外,柳戇,執義朴致文牌不進,今日以監察茶時之意,敢達。令曰,知道。
鄭玉,以都摠府言啓曰,今日入直內三廳武兼禁軍及軍兵等,中日習射,請出標信。
之地,何如?令曰,依。
傳于南泰齊曰,承旨來詣萬安門。
李應協,以禮曹意啓曰,太廟展謁,每年春秋定式,取稟矣。今秋展謁吉日,以何間推擇乎?敢稟。傳曰,以初三日擧行,元良祗迎隨駕,置之。
又以侍講院意達曰,本院上番弼善李翼元,連日入直矣,以親病陳書徑出。輔德兪彦述,兼弼善徐命天,文學李海重,竝卽牌招,以爲推移入直之地,何如?令曰,依。
南泰齊啓曰,卽者吏曹郞廳來言,今日爲政事,命下,而判書李成中,呈辭受由,參判尹得載,參議朴相德,俱以病不來,不得開政云,事甚未安。參判·參議,竝卽牌招開政,何如?傳曰,允。
以吏曹參議朴相德牌不進罷職令旨,令于李應協曰,推考徽旨捧入。
有政。吏批,判書李成中受由在外,參判尹得載進,參議朴相德牌不進,行都承旨南泰齊進。
兵批,行判書洪象漢呈辭受由,參判南有容出,參議金尙重病,參知尹得徵入直進,左副承旨鄭玉進。
吏批啓曰,判書李成中呈辭受由,參議朴相德牌招不進,小臣獨政未安,何以爲之?敢稟。傳曰,仍爲之。
以李翼元爲司諫,洪梓爲獻納,宋文載爲校理,徐宗伋爲判尹,李台重爲刑曹參判,朴師伯爲昌陵令,尹光暹爲注書。檢閱單金和澤,成均博士單金益垕,學正單林箕彬。應敎徐命膺今加通政,訓書書寫校正加資事承傳。兼春秋單李命俊·黃德潤·盧以亨·金應濂·李賢汲·李世孝·韓鏶·崔日,兼養賢主簿單李勉。丁昌祿爲軍器僉正,吳碩根爲判官。
兵批啓曰,新除授恃寨僉使崔奎齡,素患痰病,挾感潻劇,萬無起動赴任之望,呈狀乞遞。病勢如此,則有難强令赴任,依例罷職,何如?傳曰,允。
又啓曰,新除授麟山僉使尹處基,柔院僉使崔忠大,老母今年八十,法不當遠離赴任,俱爲呈狀乞遞。邊將·邊倅之親年七十五歲以上者,許遞其任,已有定式,依例改差,何如?傳曰,允。
僉知單李薰,副護軍申晙,副司直李光世·南泰慶·閔百行·朴道源,副司果李邦五·趙垕·沈銈·朴師衡,副司正李潭·尹冕東·金養慶。
李應協,以侍講院意達曰,本院下番說書金和澤,連日入直矣,移拜檢閱。司書韓師直,卽爲牌招入直,何如?令曰,依。
以執義朴致文,持平柳戇,文學李海重等牌不進罷職令旨,令于李應協曰,竝推考徽旨捧入。
以修撰李仁源牌不進罷職令旨,令于李應協曰,推考徽旨捧入。
京畿監司狀達,薦新新稻米·黍米·稷米·粟米,限內不得封進,惶恐來罪事,令于南泰齊曰,勿待罪事,回諭。
備忘記,今日南行軍職宣傳官·部將·將校試才時,南行部將李邦和,三技各所居首,直赴殿試。
傳于鄭玉曰,崔一衡子,南行部將有闕代除授。
鄭玉,以兵曹意達曰,卽接守門將廳牒報,則守門將李厚逵,去月以身病呈由時,僞着掌務官之名,受題後任自出去,過限不還,仕番落點啓下之後,又稱身病,至於改付標代番,而肆然出入。如此之人,不可與之作僚,依例汰去云。厚逵所爲,誠極駿然,依所報汰去,何如?令曰,依。
李應協,以吏曹意達曰,冬至兼謝恩使書狀官韓師直呈狀內,矣身與正使長溪君棅,有娚妹應避之嫌,斯速入達變通云。相避之法,自下當遞,依例改差,何如?令曰,依。
沈墢,以兵曹意啓曰,今此宗廟擧動時,各殿問安及各差備馬應把之數,推移無路,依前例京畿驛馬,限十匹補把,以充不足之代事,本道監司處,分付,何如?傳曰,允。
行刑曹判書金聖應上書。伏以臣母,素有伏暑之症,每當盛夏,輒復發作,而至於今年,則自春以來,泄瀉之症,沈淹累月,入夏之後,轉成痢疾,篤老精力,日就凘凜。此因日氣酷熱,諸症一倍添劇,度數無算,寢食全廢。臣無他兄弟,獨自扶持,晝夜煎注,實無頃刻離捨之勢。積廢公務,已洽兩旬,焦惶之中,惶懍靡措。今當常參之日,召牌再臨,而萬無趨承之路,臣分都隳,求死不得。玆將肝膈之私,疾聲呼籲於孝理之下,伏乞离明,察臣情事之難强,亟遞臣職名,因治臣逋慢之罪,以便公私,以肅朝綱,不勝幸甚。答曰,覽書具悉。卿其勿辭,先行公後護焉。
弼善李翼元書曰,伏以臣母,今年八十有八矣。床簀危喘,居常凜綴。臣之情私,實無離捨供職之勢,而延頸願切,强抑持被,纔過數日矣。卽於直中,得聞母病,因暑添感,症情十分危篤,促臣來視。臣自聞此報,五情飛越,按住不得,玆敢投進短章,徑出禁門,臣罪至此,實無所逃。伏乞睿慈,特令有司,治臣之罪,仍許鐫削臣職名,俾便救護,千萬幸甚。答曰,覽書具悉。爾其勿辭,救護母病。
正言趙榮進書曰,伏以,本月十九日,伏奉有旨,以臣爲司諫院正言,斯速乘馹上來者。臣聞命惝怳,莫知置身之所。顧此言責之任,苟非論議風采之動人者,則莫宜居之。況今直氣摧阻,軟熟成風,有非半生蔭途,志氣已頹者,所可苟充,而遽及於臣身,是豈國家擇臺閣之意哉?然而恩召之下,違限是懼,不顧人職之不稱,昨始登程。到任實一息之地,素患伏暑之症,重發於冒炎撼頓之際,胸膈痞塞,水飮不下,上吐下泄,宛轉叫苦,彷徨旅店,進退維谷。見今症形,萬無擔曳前進之勢,玆敢疾聲哀籲,伏乞邸下,俯察此病重實狀,遞臣職名,得以調治,千萬幸甚。仍念臣父母墳山,在於忠淸道藍浦地,而唱第入侍之日,親承大朝急還官次之飭敎,不敢顧私,未遑榮墳,忙急直還,而連因賑事,迄未往省,區區情私,只切傷感。今蒙除命,侈以馹騎,一路行色,又添榮光。人子至情,益無以堪抑,不得不爲歷省之計,敢陳私悃,冒瀆离明,臣不勝惶隕戰慄之至。答曰,覽書具悉。依所陳歷省。爾其勿辭,從速上來察職。
丙子七月初一日卯時,王世子坐時敏堂。常參入對時,領議政李天輔,左議政金尙魯,右議政申晩,工曹判書李鼎輔,戶曹判書鄭翬良,禮曹參判金漢喆,吏曹參判尹得載,漢城右尹崔尙鼎,兵曹參議金尙重,左承旨李應協,副修撰洪良漢,正言南雲老,假注書李潭,記事官金和澤·李世演諸臣以次進伏訖。天輔曰,朝晝異候,睿體若何?答曰,一樣矣。天輔曰,大殿氣候若何?答曰,一樣矣。天輔曰,大王大妃殿氣候,若何,中宮殿氣候,若何?答曰,一樣矣。天輔曰,常參卽大朝會,而刑曹堂上,皆違牌,不參三堂,竝從重推考,而判書金聖應,因其親病,不爲行公已久矣。詞訟重地,不可一向曠職,令政院牌招察任,何如?令曰,依爲之。出擧條天輔曰,漢城判尹李匡世,在鄕不爲上來,故頃者下令催促,而見其辭本,則老病之人,有難强令察任。詞訟重地,不可一向無長官,今姑許遞,刑曹參判南泰慶,亦老病似難供劇,一體許遞,何如?令曰,依爲之。出擧條天輔曰,大政後守令之未署經者甚多,此時各邑之曠官,一日爲悶。兩司,令政院牌招,卽爲署經,何如?令日,依爲之。出擧條晩曰,各司卯仕,曾已陳達申飭矣,昨送備局郞廳摘奸,則諸司中多有懸頉不進者。公故應頉,則合有分揀之道,而至於雜頉之類,則其在警責之政,不可置之,竝拿問處之,何如?令曰,依爲之。出擧條鼎輔曰,臣方兼帶醫官,敢此仰達矣。兩司醫官取才,分送於八路監兵營審藥及兩都月令者,此是法典所載,而兩都則年來,便作留守私用之窠,故臣於向來,以此意陳達於大朝,亦爲再次仰稟於邸下矣。厥後又復如前不爲擧行,送輒還送,極爲非矣。前後留守,竝從重推考,此後則勿復如前還送之意,另飭分付,何如?天輔曰,提調旣已陳達下送,則外方之不遵朝令,極涉非矣。各別申飭,好矣。令曰,依爲之。出擧條翬良曰,國家經用,專賴於三南漕運,而近來漕弊特甚,故頃因全羅監司閔百祥狀達,自臣曹覆達釐正,旣已改成節目,則凡於稅穀上納之時,爲漕卒祛弊,可謂至矣,卽今湖西·南漕船,皆已到泊,而無面之多,比前反甚。此是沙格輩偸竊故犯之致。當觀畢竟,自可依節目嚴勘,而領運差員不謹領納之罪,不可置之。三倉差員,竝拿問定罪,而至於牙山倉漕船,則無面之數,至於四分之一,此實前所未有之事。似聞捧稅差員,不欲騎船,臨時圖免,移定差員於邊將,致有如此之弊,事之可駭,莫此爲甚。當該捧上差員,拿問處之,道臣之曲循許代,亦涉未安,從重推考,何如?令曰,依爲之。出擧條雲老曰,臣姿性巽儒,言辭拙訥,本不合於耳目之任,而虛縻一朔,愧懼徒積。昨伏見睿旨之下政院者,責躬之敎,求助之意,藹然於十行之中。臣攅誦欣忭之不暇,而竊伏念睿旨雖出於自責,此莫非臣等之罪也。百隷怠官而臣不能彈劾,庶事不擧而臣不能糾論,朝廷寄耳目於臺閣。臣固臺閣中一人,而溺職如此,雖蒙睿察之過恕,臣心已極惶愧,而繼伏聞昨日賓接大僚,以言路杜絶等語,譏斥備至,其言箚着臣身,實無以自解,臣何敢一刻抗顔於臺次乎?請令遞斥臣職。令曰,勿辭。應協曰,正言南雲老,再達煩瀆,退待物論矣。令曰,知道。良漢曰,臣以本館事,有〈所〉仰達矣。校理尹得雨·李宜哲,修撰李仁源,無端違牌,連呈辭單,事體未安。一倂從重推考,牌招察任,何如?翬良曰,同僚請推,有違格例,副修撰洪良漢推考,何如?令曰,依爲之。出擧條諸臣以次退出。
丙子七月初一日辰時,上御養志堂。承旨入侍時,同副承旨元仁孫,假注書尹冕東,記事官權穎·李世演以次進伏訖。上曰,秋展,謂以初三日擧行,元良祗迎隨駕置之。仍使仁孫書之曰,初三日動駕,以弘化門擧行,時刻以辰正一刻,爲三嚴。傳曰,問安承旨,左承旨進去,守宮承旨,左副爲之。傳曰,今番展謁時,侍衛·守宮仍,馬軍三哨·步軍五哨·禁軍三番隨駕事,分付。傳曰,召試以初七日春塘臺擧行,侍衛·雲寶劍仍,摠府·兵曹堂郞,宣傳官·武兼,只以入直擧行。上曰,春塘臺臺上,作假家事,分付。上命仁孫,添刪眞殿齋室所揭御製。上覽御製特題垂後一篇,問曰,此注書所書耶?仁孫曰,然矣。上曰,尙未分館,故注書尙爲新及第耶?仁孫曰,昨夜始爲分館,而尙未付實職矣。上曰,然則當付承文權知矣。仁孫曰然矣。上曰,此御製善書,此二件,使尹冕東改爲精書以入,以爲揭壁垂後焉。傳曰,政事,當日爲之。上曰,向者趙明履,以翰林奉敎書矣。今注書,將以承文權知,書御製矣。仍命臣冕東出去,分付該院,分館單子,使之急送于吏曹。臣冕東趨出還入,以招問院吏,則以爲古例,大臣簡擇開坐然後,始付權知,今不得先爲付職之意,回啓。上曰,此非時急擧行事。假注書非實職,姑待揀擇後付權知,卽爲書入。右副承旨入侍事。榻前下敎上命注書出問二園三墓六朔傳香,依各陵例擧行事。臣冕東趨出,以依例擧行之意,問啓。傳曰,徐命膺今日政加資下批,芸館監董,其令仍爲擧行。諸臣遂退出。
上在昌德宮。常參·經筵,以代理停。
南泰齊達日,明日動駕相値,常參,頉稟。令曰,知道。
藥房都提調臣兪拓基,提調臣李益炡,副提調臣南泰齊啓曰,老炎方熾,朝晝異候,伏未審日間,聖體調攝,若何?憊眩之候·寢膳之節,亦何如?前劑入湯劑,已盡於昨日,臣等今日,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。
大王大妃殿·中宮殿,藥房口傳問安。答曰,知道。
吏曹判書李成中,行兵曹判書洪象漢,三度呈辭。令于南泰齊曰,加給由。
元仁孫達曰,守令署經,尙未擧行。正言南雲老,引避退待,已至經宿,亦未處置,俱甚未安。兩司除在外外,未肅拜人員,竝卽牌招,何如?令曰,依。
傳于李應協曰,儒臣持詩傳第十卷,內局入診,同爲入侍。
鄭玉達曰,明日太廟擧動時,不可無本兵之長。兵曹判書洪象漢,旣有三度加由之令,卽爲牌招察任,何如?令曰,依。
又達曰,兵曹判書洪象漢,書批已下,動駕隔宵,更卽牌招察任,何如?令曰,依。
沈墢達曰,兵曹判書洪象漢再牌不進推考徽旨,今方捧入矣。動駕隔宵,不可無本兵之長,而如是違牌,不爲膺令,事甚未安。所當更請牌招,而係是一日三牌,何以爲之?敢稟。令曰,牌招。
李應協達曰,新除授注書尹光暹,時在慶尙道省峴察訪任所。斯速乘馹上來事,下諭,何如?令曰,依。
又啓曰,注書尹光暹在外。假注書李潭,姑令仍察,何如?傳曰,允。
李應協,以弘文館言達曰,修撰李仁源,旣有只推之令,與新除授校理宋文載,一體牌招察任,何如?令曰,依。
以校理宋文載,修撰李仁源牌不進罷職令旨,令于元仁孫曰,竝推考徽旨捧入。
以文學李海重,司書韓師直牌不進罷職令旨,令于李應協曰,推考徽旨捧入。
李應協,以侍講院言達曰,本院下番闕直,事甚未安。司書韓師直,旣有只推之令,卽爲牌招入直,文學李海重,亦有只推之令,一體牌招察任,何如?令曰,依。
以執義朴致文牌不進罷職令旨,令于李應協曰,推考徽旨捧入。
鄭玉,以兵曹言啓曰,明日宗廟擧動時,本曹郞廳侍衛及各差備,不可不備員,而正郞朴漢暉,呈辭在外,佐郞金應淳,受由在外,他無推移之道。竝今姑改差,令該曹,以在京無故人口傳差出,以爲備員之地,何如?傳曰,允。
吏曹口傳政事,尹蓍東爲兵曹正郞,李碩載爲兵曹佐郞。
沈墢,以司僕寺官員,以一二提調意達曰,本寺箭串放馬處,有虎夜入場內,連次囕殺國馬。若不趁卽捕捉,則非但前頭之慮,有不可勝言,京城至近之地,虎患若是狼藉,事極驚心。在前自該軍門,有發遣砲手捕捉之例。御營廳善放砲手三十名,出送捕捉,以爲除患之地,何如?令曰,依。
又以御營廳言達曰,各該道參軍,自其軍門,從重決棍事令下矣。本廳屬東道禁松參軍許愈,依令下決棍十五度之意,敢達。令曰,知道。
又以摠戎廳言達曰,各該道參軍,自其軍門決棍事令下矣,北道參軍李鵬運,決棍十五度之意,敢達。令曰,知道。
又以訓鍊都監言達曰,各該道參軍,自其軍門從重決棍事令下矣,西道參軍趙宅鎭,決棍十五度之意,敢達。令曰,知道。
又以禁御營言達曰,以四山松木犯斫事,參軍,自各其軍門從重決棍事,令下矣。本營參軍洪雨輔,決棍十五度之意,敢達。令曰,知道。
以別雲劍望單子,傳于沈墢曰,李喆輔·鄭翬良有頉代,以預差爲之。
以正言南雲老牌不進罷職令旨,令于沈墢曰,推考徽旨捧入。
忠淸監司狀達,公州居私奴鄭丁奉等燒死事,令于元仁孫曰,燒死人等,令本道恤典擧行。
持平柳戇達曰,請瑞虎等兩賊孥籍,亟令王府擧行。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請島配罪人泰績,更令鞫廳,拿鞫嚴問,夬正王法。請還收罪人桂永放送之令,亟令攸司,依律處斷。請還收吉再卜·李於屯金減死之令。請還攸李佐太·申尙春減死之令。請罪人彦杓·陽祚等,仰稟大朝,更加嚴鞫得情。請稟于大朝,潤·東夏竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟大朝,爟·爣諸子,竝令絶島移配。請東星亟施孥籍之律。請緣坐罪人抗,仰稟大朝,亟施孥籍之典。措辭竝見上新達,書筵官之任,何等重選,而前縣監崔載興,本以鄙悖,猥廁抄選。南邑醜行,至今傳笑,繡衣之啓,道臣之査,已成公案,而尙辱聖世之旌招,益駭四方之瞻聆。請前縣監崔載興,削名抄選之籍。陰虹貫日,何等變異,而其時入直玉堂李世澤·鄭純儉,於其翼日,或上書乞郡,或進箚獻簇,而曾無一言之及於天災者,最後一箚,僅僅塞責。雖有公私之別,均著溺職之失。堂堂聖朝,將焉用此等儒臣哉?請其時玉堂鄭純儉罷職,李世澤削去仕版。聖廟從祀,事體至重,惟當一付之於士林共公之論,非爲其子孫者所敢參涉,而乃者戶曹參議申暻,向日一書,盛論先正臣文純公朴世采道德功烈,顯示從享之意。暻卽文純外孫也。經情直請,殊非重事體遠嫌跡之義。此而不警,有關後弊,請戶曹參議申暻罷職。次對事體,何等尊嚴,而諫臣,旣斥重臣之鼾睡,則其在嚴朝體之道,不可問備而止,請當該重臣罷職。新除授掌令呂善應,時在京畿廣州地,持平鄭晩淳,時在果川地,新除授司諫〈院〉獻納洪梓,時在安山地,請竝斯速乘馹上來事,下諭。司諫院正言南雲老,以臣姿性巽懦,言辭拙訥,本不合於耳目之任,虛縻一朔,惶愧徒切。昨伏見睿旨之下政院者,責躬之敎,求言之意,藹然於十行之中,臣讚誦欣抃之不暇,而竊伏念睿旨雖出於自責,此莫非臣等之罪也。百隷怠官而臣不能彈劾,庶事不擧而臣不能糾論。朝廷寄耳目於臺閣,臣固臺閣中一人,而溺職如此,雖蒙睿度之過恕,臣心已極惶愧,而繼伏聞昨日賓接大僚,以言路杜絶等語,譏斥備至,其言箚着臣身,實無以自解,臣何敢一刻抗顔於臺次乎?引嫌而退。大僚筵達,非有深意,一時相規,何必過嫌?請正言南雲老出仕。答曰,不從。崔載興事,其時已有大朝下敎,不可如是。勿煩。兩儒臣事,竝罷職,可也。戶曹參議罷職事,向日陳書,本非他意,況以山林宿德之士,今方招致之時,不必若此矣。其所達,殊涉過中,重臣罷職事,旣已問備,罷職過也。竝亟停勿煩。下諭及處置事,依達。
持平柳戇達曰,臣才識魯下,言議巽懦,本不合於淸朝耳目之任,而新除之下,畏義嚴分,不敢連違召令,冒沒出肅,只以草草數事,略效一日之責,及承睿旨,乃以其涉過矣爲敎。臣誠反顧惶愧,無地自容,繼之以訝歎也。兩儒臣事,雖有罷職之令,鄭純儉則承命獻簇,李世澤則爲私乞郡,懸有輕重之別,故臣之獨請李世澤削版者,良以此也。今反一竝罷職,則殊欠輕重之稱量,此臣之所未解者一也。至若崔載興之尉家露醜之謗,山寺挾妓之誚,萬口喧傳,臣不欲更汚筆端,平平說去,而邸下終靳一兪。書筵責任,何等重大?況當我邸下春秋鼎盛,學問將就之日,其薰陶切磨之功,皆在書筵,則邸下留惜此等人,將焉用之哉?此臣特請削籍者,而又未承開納之令,此臣之所未解者二也。申暻則讀書林下,養譽士類,一動一靜,爲衆人所觀瞻,則其所自處,尤當愼重,而不待公議,急於私情,率爾書請,臣亦豈以爲有他意,而猥䙝之斥,無所自逃,則今臣甄罷之請,自謂稱停,責備玉成之意,竝行不悖,而邸下靳許至此。鼾睡重臣之請,臣亦非欲深咎重勘,而旣曰筵中取睡,而罷止推考,擬律之乖當,殊惑聽聞,故略示警責之意,而邸下一竝以過矣爲敎。此莫非臣言微誠淺,不能見孚於睿慈之致,顧何以仰答聖明之簡,少塞臺閣之責哉?慙悚惶蹙,不可一刻仍冒於臺次,請令遞斥臣職。答曰,勿辭。
沈墢達曰,持平柳戇,再達煩瀆,退待物論矣。令曰,知道。
兵曹判書洪象漢書曰,伏以臣於本職,有必辭之義,無可冒之勢,卽通朝之所共知也。迺者再授之命,出於千萬夢寐所不到,戰恐惝怳,莫省攸措,鑽地無術,循墻不恭。雖不免祗謝受符,而此實出於感激恩私,嚴畏分義而已,非敢爲因仍盤礴之計也。日夜所期望,只在於挨過大政,獲蒙鞶裭之恩矣,三單加由之令,遽降格外,臣誠愕然失圖,不覺心膽隕墜。噫,中兵爲任,問其位則權要也,言其責則銓衡也。以臣畸危之蹤,處此睢盱之場,殆同抱薪而近火,從他指點。不早斂退,則畢竟狼狽,必無幸矣。以臣聞見之孤陋,藻鑑之不明,旣不能疏通淹滯,又不得甄拔才勇,徒欲按簿彌綸而已,則司馬之設,〈豈〉亶使然哉?此臣之可遞者一也。當大朝奮勵之辰,承都政親臨之命,豈敢不殫竭魯鈍,而些少精力,太半爲虐熱所奪,照檢未遑,鑢錘不明,政紙一播,疵痕百出,此臣之可遞者二也。況臣眼眚作苦,已至半年,少有應接,動輒眯瞀,威顔咫尺,開睫艱辛之狀,日月之明,庶幾俯燭矣。以此而其何能照管堆積之文簿,延攬雜沓之靺鞈乎?雖無他可遞之端,只此病狀,尤不可不必遞也,明矣。千思萬度,必遞之義,參前倚衡,其豈可一刻苟冒,自取僨誤而後已哉?今因大朝動駕隔宵,召牌嚴臨,而進身無路,坐犯違逋,論以邦憲,合被重誅。玆敢瀝血爲辭,哀籲於貳極之下,伏乞睿慈,察臣言出肝膈,勿視以例讓,亟許鐫遞,毋曠侍衛,俾全微諒,仍令攸司,重勘臣廢禮之罪,以肅頹綱,公私不勝大願。臣無任屛營祈懇之至。答曰,覽書具悉。本兵之任,緊且重矣。卿其勿辭,從速行公。
司諫李翼元書曰,伏以臣,昨於春坊直中,得聞母病危篤之報,投章徑還,幸蒙恩由,得以相對感頌,隨便將護矣。忽又有薇垣移除之命,方以僚臺處置,召牌儼臨。臣含恩畏義,固當趨承之不暇,而昨日之母病,旣無少減,今臣之情私,與昨無異,則實無晷刻離捨之勢。玆不得不隨詣禁扄之外,更瀝肝血之辭。伏乞睿慈,治臣瀆撓之罪,以警具僚,仍許亟削臣職,以便救護,千萬幸甚。臣無任屛營祈懇之至。答曰,覽書具悉。爾其勿辭,救護母病。
前縣監崔載興書曰,伏以,如臣蒙騃無似之名以抄選者,萬不近似,夢魂猶悖,每一承命,皇汗自流,置身無地,前後屢暴,或幾俯燭實狀,永許刊汰,置之數外,曾未歲半,不意特諭又降,辭旨懇惻,彌隆彌重,謬恩之一向混加,微臣之轉輾致此者,誠莫知其故,而祗有惶惑震悼,求死不得而已。噫,國家之所重者名器,而少虧則賢愚無別,人君之可愼者恩禮,而或濫則忠信不勸,名器之虧,恩禮之濫,至於臣身而極耳。招之以不當招,擬之以非所擬,則此何啻虞人死守之義哉?上之不可以虛假,下之不可以冒受者,亦明矣。將恐天下之士,雖或有想望緇衣之盛,感激弓旌之勤,欲爲之于于而來,羞與臣爲伍,必望望然去。夫以一介無用之故,或失眞箇賢士,則其有害無益,而傳笑四方,尤如何耶?嗚呼,臣以父祖餘庥,猥竊至此,世祿休戚之義,非比他臣,而恩重罪大,報蔑涓埃。況幸逢盛際,睿學方隆,側席如渴,誠意藹然,而不敢仰補萬一,徒事僭瀆崇嚴,不忠無狀之誅,益無所逃,遶壁徊徨,心實自悼。惟伏願离明,察臣無實,諒臣危悃,亟命鐫改,俾遂賤分,公私幸甚。臣無任戰灼祈懇之至。答曰,覽書具悉。頃者大朝下敎中,聖意深矣。爾何過辭?且今別諭于山林賢士,食息冀其招致,辭章乃至,實愧余之誠淺。實愧余之誠淺。噫,每對經典,文義之奧,莫之洞知,若非山林之碩士,其何能闡揚古聖之旨意?念之於此,夙宵靡懈,若望雲霓。爾其思我心曲之諭,勿復控辭,卽速上來,補我不逮。
文學李海重書曰,伏以,臣於前月,以母病之添劇,乃敢陳章徑出,伏蒙睿慈鑑諒,不惟不罪,特侈恩暇,至今感泣,不知攸裁。第臣猥以無似,屢叨見職,旣蔑絲毫之報,徒積尸素之譏。臣之所自勉者,惟在於陳力就列,以圖萬一之報,而每因情私之所迫,輒犯瀆擾之罪,臣心惶愧,曷有其極?今當書筵連開之日,宮僚每患不備,荐召之下,宜卽竭蹶趨承,而臣母所患,尙今彌苦,且値劇暑,復添毒感,寒熱交攻,寢啖全廢,神氣凜綴,昏昏莫省。臣方左右扶將,日事焦煎,實無離側供職之望,又不得不隨詣陳籲,自外徑退,臣罪至此,萬殞猶輕。伏乞离明,特遞臣職名,以便救護,仍治臣罪,以肅朝綱,千萬幸甚。臣無任屛營祈懇之至。答曰,覽書具悉。爾其勿辭,救護母病。
禮曹判書尹汲書曰,伏以臣,稟賦虛薄,年紀衰邁,枕席之日居多,無病之時甚罕,每値祈寒盛暑,則怪症百出,危懍度日。適於前月旬後,納符歸家,忽覺赤粟遍體,表裏牽刺,頃刻之間,半背半腹,毒氣大肆,肥肉成爛,痛勢益劇,雜試鍼藥,雖免入裏之境,而已傷之半體,完合無期。顧此病狀,萬萬危惡。積違軒陛之餘,旣不得進參於前日大朝次對,昨日常參,又不得不坐違嚴召,臣罪至此,實難自贖,而太廟展謁,期日隔宵,病勢如右。身忝禮官之長,未參陪扈之班,分義虧缺,罪戾益深。玆敢略具短章,仰瀆睿聽,伏乞离明,俯諒臣疾病實狀,亟遞臣所帶之任,仍治臣廢禮之罪,以肅朝綱,以安微分,公私不勝兩幸。臣無任屛營祈懇之至。答曰,覽書具悉。以疾未參,其何所傷?卿其勿辭,調理行公。
丙子七月初二日午時,上御熙政堂。藥房入診,儒臣同爲入侍時,都提調兪拓基,提調李益炡,副提調南泰齊,校理尹得雨,副修撰洪良漢,假注書李潭,記事官權穎·金和澤,醫官金履亨·方泰輿·鄭趾彦·李以楷·李泰遠·金鼎新·吳道炯以次進伏訖。拓基曰,日熱漸酷,聖體調攝,若何?上曰,一樣矣。拓基曰,大王大妃殿氣候。〈若何?〉上曰,安寧矣。醫官進前。履亨曰,脈度左三部沈微,右三部帶數矣。諸醫以次診候,所論同。履亨·泰輿·趾彦曰,蔘苓茶,與生脈散相似,連爲進御,似好矣。以楷曰,五積散,加人蔘二錢,麻黃·靑皮,而只角則拔去,限三貼進御後,用蔘苓茶,似好矣。泰遠·鼎新·道炯曰,五積散,卽峻烈之劑,不如蔘苓茶矣。上命承旨書之曰,初六日齋日相値,講經以初四日進定。加減理中湯停止,蔘苓茶五貼劑入事。榻前下敎上曰,藥房提調先退,可也。左副承旨鄭玉,牌招入侍,判義禁李喆輔入侍事。榻前下敎該府口招,次堂申晦持入事。榻前下敎左尹申晦,左副承旨鄭玉,進伏訖。上命儒臣讀詩傳,得雨讀周頌三什,良漢讀魯頌,玉讀那一章,穎讀烈祖·玄鳥章,和澤讀長發章,潭讀殷武章訖。上曰,儒臣先退,可也,晦持文案進讀訖。晦曰,朴癸益尙在獄中云,自上似有下敎,然後可以放送矣。上命承旨書之曰,本事歸謊,朴癸益,分付道臣,卽爲放送。出榻敎上曰,酒禁,近則何如耶?紅露則無之耶?晦曰,聞一人見捉於刑曹,而卽兩班洪以圖家云矣。上曰,何以處之?晦曰,依律文處之云矣。近日所捉,皆疲殘之類,而連續有之,外方亦漸解弛云矣。上命承旨書之曰。噫,禁令之不行,卽在上者不飭之過而然。此禁若弛,國何爲國?今問訊配猶相續云,此何民習?以此推之,吁嗟小民,必也效士夫,外方,必也效豪强,而京中捉納者,不過殘民,豈有是理?且問京尹,近者一士夫家,被捉紅露勘律云,此尤萬萬料外。此人不可尋常處之,本律外加以限己身,雖値大赦勿稟之律,而噫昔邵子,雖云犯刑憲如飮食,身爲海東士民。君父暮年勤飭之敎,若是恝然,將何心食海東之食,衣海東之衣,而亦何心曰吾君乎?噫,訊配相續,猶不懲戢,此予之過。此予之過。因慨而飭亦切。吁嗟士民,庶幾自懲,毋犯邦憲,非徒令行,吁嗟其君,望七之年,其可舒心。噫,莫重祀典不用之酒,何心以釀?予雖不德,卅載爲君,忍何心不舒衰暮君之心乎?正若齊之以刑,民免而無恥,故今復此諭,若不感動,豈曰海東士民乎?予雖不飭,蒼蒼昭昭,焉敢放恣?令備局將此下敎,分付于京兆·八道,眞諺曉諭,莫令其更犯法焉。出榻敎書訖,以次退出。
上在昌德宮。常參·經筵,以代理停。
李應協達曰,明日常參,取稟。令曰,停。
沈墢達曰,大司憲閔遇洙,掌令呂善應·金元行,持平鄭晩淳在外,柳戇引避退待,執義朴致文牌不進,今日以監察茶時之意,敢達。令曰,知道。
鄭玉啓曰,內乘來言,捲簾,取稟。傳曰,捲三面。
李應協達曰,今日擧動時侍臣,無兩司進參之員。除在外·引避退待·受由外,執義朴致文,正言南雲老,竝卽牌招,何如?令曰,依。
以執義朴致文,正言南雲老牌不進罷職令旨,令于鄭玉曰,推考徽旨捧入。
鄭玉,以兵曹言啓曰,宗廟擧動時,本曹郞廳侍衛及各差備,不可不備員。新除授佐郞李碩載,在外未肅拜。今姑改差,其代,卽令該曹,以在京無故人口傳差出,以爲備員之地,何如?傳曰,允。
吏曹口傳政事,以南倚老爲兵曹佐郞。
以別雲劍望單子,傳于鄭玉曰,以預備之次爲之。
大駕,入太廟齋室後,王世子遣宮官問安。答曰,知道。
政院·玉堂·藥房口傳問安。答曰,知道。
展拜罷後,王世子遣宮官問安。答曰,知道。政院·玉堂·藥房口傳問安。答曰,知道。
尹東度啓曰,大王大妃殿問安進去下直。傳曰,知道。
又啓曰,小臣馳往于大王大妃殿,問安入啓,則答以知道之意,敢啓。傳曰,知道。
李應協達曰,刑曹判書金聖應,詞訟重地,久不行公,事甚未安。卽爲牌招,何如?令曰,依。
大駕詣毓祥宮,入齋室後,王世子遣宮官問安。答曰,知道。
政院·玉堂·藥房口傳問安。答曰,知道。
傳于沈墢曰,右副承旨·同副承旨,持儲慶宮·毓祥宮宮園凡式例,待下敎入侍。
傳于南泰齊曰,右副承旨·同副承旨入侍。
鄭玉,以御營廳言啓曰,因司僕寺草記,箭串放馬處,有虎夜入場內,連次囕殺國馬。若不趁卽捕捉,則非但前頭之慮,有不可勝言,京城至近之地,虎患若是狼藉,事極寒心。令該軍門,發遣善放砲手三十名捕捉事,依下矣。本廳牙兵三十名,將校率領,今日出送之意,敢啓。傳曰,知道。
鄭玉,以義禁府言達曰,時囚罪人長湍前府使尹景淵,口招啓目判付內,此正若諺所云是置,烏不飛梨當存。渠之私債,設若渠之招,何關於府屬,而有此貸酬乎?府吏亦民也,何敢稱托是旀,渠非以常調武弁,方踐閫帥之道是去乙,若是庸碌,以此規模,能處雄閫乎?渠無告悶,軍官吏屬,何以助之乎?其所供辭,窘遁苟且,可謂貽羞名武。噫,飭守令之日,若不嚴懲,何以懲他?以詐不以實律,施行爲乎矣,除杖爲良如敎事,判下矣。尹景淵,以詐不以實律,徒三年定配於京畿楊州牧延曙驛,而依判付除杖,發遣府書吏,押送配所,何如?令曰,依。
大駕還宮後,政院·玉堂·藥房口傳問安。答曰,知道。
副司直李台重書曰,伏以臣,獲受恩暇,歸省先壟,榮動鄕里,感結幽明。私事旣了,宜卽上去,叩謝厚渥,而炎霖驅馳,受傷已多,久離還歸,膠擾亦甚,前患諸症,一倍添劇。口眼益喎斜,肢體益痿痺,氣痰之上升者,今至厥逆,精神之眩怳者,殆將昏昧,跬步之地,無以運動,一日二日,由限遂過,稽逋之罪,自知難逭。噫,臣之此病,源委旣深,重發於西還入對之日,天鑑已俯燭矣。僵仆闕中,觀瞻俱駭,不但爲微臣一身之狼狽,其所貽累於淸朝,當復如何?每一念此,惶汗浹背。見今疾勢,又非前時之比,則雖欲擔舁爲行,寸寸前進,實無數百里抵達之望,而其爲途中之僵尸決矣。若自諉於疾病之篤,一向泯默,挨過時月,則尤有乖於分義之重,公格之嚴,不得不仰首鳴號,請伏譴何。仍竊伏念臣之所帶兼銜,俱是緊重極選之任。若非當世第一流,莫宜居之,而迫於納符之命,面承非常之敎,逃遁不得,隱默數月,旋又奔走於敦匠之所,未嘗以一言悉暴濫猥之狀,仰請刊汰之恩,自顧愧恧,人謂斯何?備局句管,古無是名,而近歲所創。苟得才識通敏,歷試諳練者,委任責成,或通議方伯,或面稟大臣,有所興廢,則其爲利益,實與皇朝之各省提憲無異。況今大賑纔了,毒癘滋熾,租稅尙逋,實有催科死亡之歎,麥歉孔慘,殆甚前秋無禾之災,孑遺餘民,遑遑有燃眉之急。必須另擇其人,趁時措置,無失救焚拯溺之義,然後方可得力。如臣鹵下,許久自廢,世務時宜,曾未經意,及其衰晩一出,勉承藩命,其所施行,率多流來謄錄而已。民隱軍弊,置之若知若不知之間,未能出意見釐改,已試蔑效,伎倆可知。特除之下,虛帶時月,還朝遲速,又未可期,已不勝萬分悶蹙。至如輔養之職,粵自租宗盛際,式重其選,搢紳之非儒賢而得與者,僅可指數。在昔顯廟丙午,我肅宗大王在沖年,始設此職,臣之曾祖故參判臣廷夔,以德望經學,實膺是選,猶且力辭,獲免乃已。臣之蔑欿,無能爲役於臣祖,而今乃晏然冒處,若固有之,玷辱名器,公議可畏,墜落先規,私分彌竦,兩任在身,寢夢猶愕。伏況經筵同知之命,又下於千萬意慮之外,臣是何人,誤恩之偏,乃至於是?大朝殿下,新有定式,法殿開講,月一擧行,此正衛武衰年自强之盛意,而亦將爲垂裕後昆之遠圖,此時此選,尤宜愼重。末世人才雖眇然,通經學古,多聞博見者,必不無其人,如臣少而荒憘,老益放廢者,尋行數墨,亦有所不逮,敷陳經訓之大義,以補聖學之萬一,實無其望。此殆强僬僥以千勻之重,而添之不已,必將壓而不起矣。臣之在京,有重建堂上加資之敎,而辭陛在於未下批之前,今至經月,尙闕陳籲,臣尤踧踖靡措。國家以資級酬勞,不知昉於何時,而通政·折衝,尙且不可,二品以上,則乃是命德之器,尤不容以一時微勞,遽然輕授也,明矣。臣每見朝家有事,大而都監,小而設廳,以監董之役,筆硏之勞,得蒙恩資者,少不下數人。孤卿峻秩,次第攬取,德選才擢,絶未有聞,雖在漢·唐中世,亦無此事。臣嘗區區憂歎,一欲以愼惜之意,奉聞紸䌙之聽,今乃身自當之,混被濫恩,環顧私心,且驚且惕,古人循墻之走,實爲先獲。臣旣無所經歷,又抱痼疾,今番事役之順成,惟僚堂之勤渠,諸郞之奔走是賴,而寵秩之頒,臣名在首,臣雖冒沒承受,其於人人指笑何哉?臣受大朝特達之知,不得固守素志,一番出脚,輾轉放倒,遂至於事事刺謬,此莫非臣命途窮畸之致,尙誰怨尤?情窘勢急,昏囈之中,不暇擇聲,縷縷煩溷,伏乞睿慈,先將臣前後兼任,亟賜遞改,仰稟大朝,鐫削新授嘉義之資,而仍令攸司,勘臣違越典憲之律,以安微分,以肅頹綱,公私幸甚。答曰,覽書具悉。元孫輔養,責任深重,卿其勿過辭,從速上來察職。
丙子七月初三日辰時,上詣太廟擧動入侍時,行都承旨南泰齊,左承旨尹東度,右承旨李應協,右副承旨沈墢,同副承旨元仁孫,假注書李潭·尹冕東,記事官李世演·金和澤隨駕。上曰,寶劍,前下敎置之,海奉君爲之。上曰,宮園式例,爲先送校館,今日始役。上曰,訓諫都監·政院待令執事,招入招入。上曰,馬軍重行紛沓,回駕時馬軍,直爲拔出前行。上曰,宣傳官一人招入招入。上曰,此宣傳新差者耶?爲人極精矣。回鑾時歷入毓祥宮事,駕前下敎。上曰,詣毓祥宮時,百官景福宮前落後祗迎,龍虎營訓鍊禁軍·馬軍,詣毓祥宮後解甲。上曰,禮云行不中門。此後黃土鋪於挾門外。上下輦入齋室,群臣朝服列坐於西門之外,竦肅以竢。上朱冕玄衮,玉聲而出,詣太廟殿前拜位,行四拜禮,仍就殿門內,奉審列聖位,上還自廟門出,將詣後殿步行。左議政進曰,日炎甚,請御步輦。上允之。仍詣殿中,如前殿禮。上曰,左通禮李長夏,當唱而不唱,推考,可也。出擧條上命承旨書之曰,旣奏祝文,此心憧憧,今日展謁,追慕一倍。已爲定陵,何拘常例?開月謁陵,當以初吉爲之,以此分付儀曹。此途駕道本廣,不犯禾穀,分付畿營,治道等節,略略擧行,勿爲廣治。旣述訓書,于今之歲,何用民力?植炬及治道之役,今年特給儲置米,切勿使民。往來皆止晝停植炬,順懷墓展拜一體擧行。留都,以禁衛大將,率訓局餘軍爲之,禁軍五番隨駕。今番御營軍,方在停番之中,訓局當爲前後廂,步軍合爲十二哨,馬軍三哨,隨駕事,分付。上曰,昨年留營,是何營耶?問啓。兵曹判書洪象漢曰,御營矣。上曰,所幸是何陵耶?象漢曰,光陵及順康園矣。上曰,陵幸之不經宿處,馬步軍當備幾哨,問其最略之式以啓。象漢曰,問于各營軍門,則遠陵,馬兵四哨,步軍十二哨矣。象漢曰,訓局專當前後廂,中軍當後廂矣。又曰,馬軍三哨,似太少矣。上曰,何用多爲?徒踐禾穀矣。傳曰,今番陵幸時,前排巡令手·牢子,各五雙擧行。傳曰,莫重奉位,有不謹之事,當該宮闈令,從重推考。飭勵之下,不爲擇差,當該中官,亦爲從重推考。奉審時冕衣有不備者,時刻差遲,當該中官,從重推考,竝直以解見任律施行。歷入毓祥宮時,軍兵依前擧行,百官景福宮外落後祗迎事,駕前下敎。召試時勿設假家,設油遮日事,駕前下敎。上曰,昨日已下敎矣。此後朝紙,洪惟二字去之,直書以我大朝,可也。此乃稱於列聖者也,予豈敢當之也?上詣毓祥宮入齋室。回駕至景福宮西,命沈墢詣孝章廟,奉審以來。上駐輦于靈壽閣前路,召承旨入侍。命書曰,曾於甲子,倣司馬光故事,五十一入耆社,倏忽之間,居然十三載,已過六十入耆社之年,是豈夢想所到?今日追慕耿耿之餘,輦過靈壽閣之傍,一倍此心。予則料表年至于此,而昔日入耆社之諸臣,今幾人?今已衰暮,一欲召見,再明日當爲宣醞,入來事,令耆社知悉。上曰,李匡世今在何處?仁孫曰,在忠州矣。墢曰,臣馳詣孝章廟奉審,則楹外簾及樑上塗灰,皆無事之意,敢啓。上命宣傳官挾輦,入弘化門後,訓鍊·龍虎營解嚴。上御步輦入內,諸臣遂退出。
上在昌德宮。常參·經筵,以代理停。
李應協達曰,明日常參,取稟。令曰,停。
沈墢達曰,大司憲閔遇洙,掌令呂善應·金元行,持平鄭晩淳在外,柳戇引避退待,執義朴致文牌不進,今日以監察茶時之意,敢達。答曰,知道。
藥房都提調兪拓基,提調李益炡,同副承旨元仁孫啓曰,昨日冒炎展禮,薄暮還宮,伏未審夜來聖體調攝,若何?憊眩之候,寢饍之節,亦何如?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後一樣,予則一樣矣。
大王大妃殿·中宮殿,藥房口傳問安。答曰,知道。
沈墢達曰,判尹徐宗伋,除拜後過三日,不爲出肅,依定式推考警責,仍卽牌招察任,何如?令曰,依。
沈墢,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
又達曰,持平柳戇,引避退待,尙未處置,連日監察茶時,俱甚未安。兩司除在外·受由外,未肅拜不爲行公人員,竝卽牌招,何如?令曰,依。
又達曰,刑曹判書金聖應,昨日違召,尙不行公,事甚未安,卽爲牌招察任,何如?令曰,依。
傳于元仁孫曰,昨午中官,已下敎矣。傳旨姑留,頒布亦姑勿爲之。
沈墢達曰,臣與同副承旨元仁孫伴直矣。仁孫,以其親病,陳書出去,都承旨南泰齊呈辭受由,左承旨尹東度,右承旨李應協俱不仕進,左副承旨鄭玉式暇,廳中只有臣一人,伴直無人。右承旨所當牌招,而拘於廳規,不得請牌,何以爲之?敢稟。令曰,牌招。
傳于李應協曰,耆社諸臣,明日午入來,而慈殿亦有下敎之事,入侍承旨亦知之,當從容召見,差晩入來。
李應協,以禮曹言啓曰,今此明陵展謁出宮時,王世子闕門外祗送,還宮時城門外祗迎及隨駕等節目,何以爲之?敢稟。答曰,置之。
以執義朴致文,正言南雲老,牌不進罷職令旨,令于李應協曰,竝推考徽旨捧入。
沈墢達曰,明日次對,兩司當爲進參,除在外·引避退待外,未肅拜不爲行公人員,竝待開門牌招,以爲推移入對之地,何如?令曰,依。
沈墢,以兵曹言達曰,部將李邦和,日昨內試射時,旣承直赴殿試之命,所帶之職,係是南行窠,不可仍帶,呈狀乞遞,依例改差,何如?令曰,依。
以平安監司狀啓,安州牧使罷黜狀聞,中路見失,殿最啓本,以未差書塡,自致顚錯,惶恐待罪事。傳于李應協曰,勿待罪事,回諭。
左承旨尹東度書曰,伏以臣賦命險酷,身世窮苦,孤露終鮮,無所比佽,而行年五十,未有嗣息,孑孑瞏瞏,形影相偶,誠所謂至窮無告之民也。伏念先臣,久事我大朝,致位列卿,言行本末,實爲聖主之所鑑知,宜無積罰厚殃,至於勦絶其後者,而秪緣臣不孝無狀,行負神明,血屬不延,躬墜厥世,常恐一朝塡壑,使先人之祀,委托無地,則區區不瞑之恨,當復如何?每一念玆,怛然驚慟,中夜血泣,忽欲無生。嗚呼,寧不悲哉?無子者立後,禮律所許,而功緦之親,顧無可合之人。今欲以族兄故直長東采第二子光裕爲後,而旣孤之子,無與與受,則亦有不得循例呈單於該曹者。竊見朝臣之如臣情事者,間多有陳書瀝懇,無不曲荷仁恩,幸延旣絶之世,輒敢忘冒僭猥,仰首叫籲於貳極之下。伏惟睿慈,怜臣悲苦之情,特與許施,使得以保有先臣之家,則刻鏤心骨,豈足喩其感,而生死殞結,安能盡其報也?臣無任涕泣祈懇之至。答曰,覽書具悉。所陳如此,許施焉。
吏曹判書李成中書曰,伏以銓衡重任,初非鹵劣如臣者所可擬議,亦非姑且承膺,聊申分義之地,而當初誤恩之下,臣不能固守虞人之戒,乃不免怵迫成命,倉卒一出,靜言思之,尤悔萬端,此臣之罪也。夫旣出而爲政矣,目今悠悠萬事,莫先於爲官擇人,恢公杜枉,而惟其識闇鑑昏,才疏力弱,卒無以甄別明揚,少答聖朝勅勵之盛意者,亦臣之罪也。至若都政,是一國重務,尤宜兢兢致意,而循例排擬,亦多做錯,臣自追檢,已不勝愧,政紙一播,衆目難掩,本來昏憒之狀,於是益驗,此又臣之罪也。第臣之日夜所默祈者,瓜期已熟,三單將徹,此身一夫,可以都無事矣。加由之命,遽出格外。噫嘻,此何事耶?拊心臆塞,不省所措。嗚呼,不量而入,始旣妄矣。一割而鈍,斯可止矣。若又依違迷戀,不能勇決,則是入再誤也。臣雖奊詬,豈忍爲此?區區補息之道,惟在一遞字,其義較然,難容渝化,苟負此心,神必厭之。伏惟离照俯臨,無微不察,曲遂之恩,涕泣以竢。且臣積久勞悴,更傷夏熱,重得奇疾,日就危篤,膈氣關格,半體癱瘓,精神昏瞀,眞元日陷,補瀉路窮,醫人却走,貼委床席,惟竢符到之時,未瞑之前,得解匪分之職,則臣雖卽日溘然,可以無恨。情危病苦,禮廢義虧,昨日動駕,亦闕陪扈,臣罪尤大矣。懇乞劃許臣職,仍賜長暇,以延殘喘,以靖私義,千萬幸甚。答曰,覽書具悉。卿其勿過辭,行公。
同副承旨元仁孫書曰,伏以臣於直中,得接家信,臣母素患風疾之病,重觸暑感,症形沈篤,連試藥餌,未有分效。臣自聞此報,心神飛越,有難按住,而適値太廟動駕,待罪邇班,不敢言私,抑情陪扈,仍爲持被。曉頭家人,又以母病潻劇,促臣來視,方寸焦灼,頃刻難耐,玆敢冒死投章,徑出禁門。伏乞离明,亟遞臣職,以便救護,重勘臣罪,以昭綱紀,不勝萬幸。答曰,爾其勿辭,救護母病。
丙子七月初四日辰時,上御熙政堂。講經入侍時,領事金尙魯,特進官李益炡,知事洪象漢·李鼎輔,參贊官沈墢,侍讀官尹得雨,檢討官洪良漢,假注書尹冕東,記事官李興宗·金和澤以次進伏訖,上讀中庸,自第二章,止第五章。得雨讀自二章下註,止三章下註。上曰,侍讀官善讀矣。良漢讀自四章下註,止五章下註。上曰,中庸之爲書名者,以此章有中庸二字,故因以稱之歟?仍問曰,知者過之云者,以其氣稟之淸,故或有過者也,至於賢者過之云者,予有所疑焉,旣曰賢矣,則其過也,不亦異乎?象漢曰,知者意明,故或欠於力行矣。鼎輔曰,此皆集註之所已詳論者,而如明之王陽明,宋之陸九淵,皆知之過也。得雨曰,子思之時,亦有賢知之過者,蓋長沮·桀溺之輩也。尙魯曰,賢知之過,以外面觀之,則似猶賢於愚不肖之不及,而其害則反有甚於愚不肖者也。匹夫猶然,而況於帝王之學乎?中庸之大要,以知仁勇爲三達德,而仁之過,或至於苟渝姑息,勇之過,或至於剛毅果敢,其爲害也大矣。竊伏惟我殿下學問之工,政令之本,尤當以此道勉勵矣。上曰,此語儘好矣。予雖衰暮,姑未有自恃之意矣。上曰,鮮能知味者,予未的識矣。得雨曰,比猶甘酸之味,嗜之者各偏於取好,故不能盡知五味之正。此實類於知者賢者,各有所過而不合於中庸也。象漢曰,朱子以飮食譬日用,味譬理,而三山陳氏,以爲百姓日用而不知也。良漢曰,章句文義,上番與領知事已詳陳矣。臣請陳之大體。中庸二字,是一篇之綱領,始見於此章,而此中字,與首章中和之中字,煞有異同。蓋中和之中,專指未發而言,中庸之中,實兼已發而言也。庸字,卽經常不易之理。唯其不偏不倚,無過不及,所以經常而不可易也。若以君道言之,則皇極卽中庸之異名也。上曰,皇極與中庸同耶?良漢曰,漢儒釋皇極以大中,朱子亦解以極至之義,標準之名,所謂大中也,極至也,便是中庸也。惟我殿下,臨御三十餘年,躬行建極之治,成效可謂著矣。而伏願不自滿假,舋舋不已,一以中庸二字,念玆在玆,然後建極之治,無虧仞之歎,而中庸之講,有反躬之實矣。伏願聖念焉。上曰,所奏善矣。三十年臨御,勉受二字之號,而未見成效,今聞所陳,心甚愧焉。良漢曰,道其不行矣夫,此章有可警惕矣。孔子以聖人之學,終不行其道,所以慨然而發歎也。千載之下,尙令人興感,惟我聖上,以聖德而居聖位,欲行聖人之道,不過一擧手之間,毋或爲一毫退托,千萬伏望。上曰,此予之所當加勉處也。得雨曰,下番,以建極釋中庸,繼之以道,其不行爲戒者,誠得宜矣。上曰,予若知中庸之實,則豈今國中,迄無中庸之化耶?予以中庸二字,儘是要語,故果賜問矣。所對如此,予甚慨然。尙魯曰,聖敎至此,臣等實惶恐,而旣以此爲慨者,亦是以此加勉之幾也,此聖德之出尋常處也。上曰,李匡德若在,必問今之做何中庸之治耶云爾。匡德爲人,甚迥切而每嘗直斥於予,是眞骨鯁矣。上曰,文王壽考,何不作人,予則壽考而無如是之效者,何耶?鼎輔曰,文王之壽,亦從自强中出來。尙魯曰,無逸之道,周公亦以爲壽考之本,此與自强之說,不相遠矣。上曰,予每讀孟子大舜在床琴章,不覺蹶然而起,孟子所謂於我何哉者,其見豁然矣。尙魯曰,殿下之取覽此章,實爲卓然矣。上曰,俄者中官,時刻差晩入之,予切痛焉。尙魯曰,殿下春秋晼晩,經筵之輟,亦已久矣。今復命設,昨旣動駕,今又橫經,誠萬萬聖德事也。上曰,近來侍從之臣乞郡者,十餘人矣。予其知之,人皆有厭避之意而然矣。尙魯曰,大抵朝臣皆貧寒,欲取便養之計,有何如此之理?第太似紛紜矣。上曰,鄭玉,其可謂貌不若他人,而其爲人極從容,且名祖之孫也。予許其爲郡,而至於他人之一時竝乞,似異矣。尙魯曰,然矣。而至若南有容之身爲亞卿,而家則屢空,不可不作郡矣。蓋其所可貴者,自少讀書,不問家事,不與人交遊,固窮尤善矣。若論簡敎之人,則當爲今世之第一矣。上曰,當今要務,莫如補養元孫。予欲以有容,獻於元孫而冀其有成效也。上曰,昨以耆社諸臣召見事,奉稟於慈殿,慈殿亦以爲勝事,至有日內賜饌之命。甚是盛擧,達宵侍坐,及歸,天已明矣,今又臨講而不知疲倦矣。尙魯曰,昨見傳敎,則陵幸,以八月初吉爲定矣。此亦孝思憧憧,未敢少遣,而處暑纔過數日,盛熱尙未盡滌,臣等竊不勝仰慮矣。伏請其間,益加調攝,頻御茶飮,以爲自護之道焉。尙魯曰,今番兩銓都政,大體儘好,而以吏批則蔭職望單中宋翼洙,誤書以宋益休,假引儀望中,以時引儀玄啓文擧擬,此則不過一時做錯,而五品窠之以同品移擬,有違政例,典籍之直擬正郞,亦涉無漸。以兵批則訓鍊副正之兩望,竝出西班,正職之不除邊將,俱未免有違政格,忠壯·忠翊將差出之數,亦爲太多,不可無警責之道。吏曹判書李成中,兵曹判書洪象漢,竝從重推考,何如?上曰,依爲之。尙魯曰,邊將雖與守令有間,而永宗僉使,以防禦使之故,遞易太數,至於管將之未十朔內移,有違法典,此亦申飭,何如?上曰,依爲之。出擧條又啓曰,刑曹判書金聖應,以其親病彌重,尙未行公,訟獄重地,久曠可悶,本職今姑許遞,何如?上曰,依爲之。出擧條又啓曰,丙丁節義諸人,今年歲初,多施節惠之典,實出於感歲表忠之聖意矣。故慶尙左右兵使許完·閔泳,雙嶺殉國之忠,至于今赫赫,其時事蹟,前後筵臣,陳奏甚詳,而獨爲見漏,誠是欠典,似當一體贈諡矣。上曰,頃於幸道,見雙嶺而興懷,所奏是矣,特爲贈諡。出擧條上曰,雙嶺戰死人,非特戰亡,卽立節也。第其移陣,不善處者也。尙魯曰,移陣雖似迂矣。其志則乃欲赴難於南漢也。及矢盡弓折而後,手劍自裁,不爲賊刃所汚,其立殣則實光明矣。命承旨書之曰,忠臣義士,奚拘年代?今因許·閔兩忠事所奏,常欲一諭者,今何不諭?噫,戊申淸州兩忠之猶傷衋,而節義澟然,無異顔杲卿者,其時莫知事實,不過以兵使營將,差等贈職,是豈王者樹風勵世之道?予意則雖越贈,尙未知不可,況同贈乎?故忠臣南延年,一體特爲贈贊成,遣禮官致祭。出榻敎上曰,予嘗慨然矣。忠臣義士子孫,皆墜落何哉?南延五,近則頗愈矣。象漢曰,此等人若値有事,則死不旋踵,猶勝於弓才者也。刑曹判書金聖應許遞事。榻前下敎傳曰,時刻不奏當該中官,從重推考。出榻敎傳曰,噫,顧今世道,漠然骨鯁,尋常慨然,況今日乎?自春坊,已知骨鯁之莫與儔,卽李匡德而今無其人,聳今之世,莫若奬其人,況其後欲見之不果。曾聞重臣所奏,尙今思之,其子,令該曹特爲除職,以示予意。出榻敎傳曰,中官推考徽旨中權景亮·李宜大外,勿解見任。出榻敎傳曰,昔年武臣承宣備擬之命,聖意深矣。臨御後,亦已下敎,今有其人,日後承旨有闕政,該曹武臣備擬。出榻敎傳曰,昔耆英會,年不及而猶同,況宣醞乎?一則以昔年經幄之臣,望七之年,位在大臣,一則以昔年耆舊天臣之子,亦望七之年,位在大臣,而亦惟熙政頃年,兩奉朝賀賜對之時。明日耆社諸臣入侍時,兪判府事·李判府事同爲入侍事,遣史官傳諭。出榻敎傳曰,昨年以後,更名紛紜,曾已下敎,而至於兩字之同,族行之心憤而更之者雖過,往事勿說,此則置之,而其中同姓人之同一字更之者,尤涉過矣。其若不飭,其弊無限,此等類,申飭,其令復初名。此後二字同名外族行更名者,一切禁之。出榻敎象漢曰,開月陵幸回鑾後軍門犒饋,卽當擧行,而竊想其時,日氣尙熱,熟設凡百,必多難處之端。且當大飢之餘,多宰農牛,亦不可不念,故臣方爲慮矣。俄者訓將送言,以爲曾前亦多有乾犒饋之例,今番依此爲之,則似爲便當云,故敢此仰稟矣。上曰,依爲之。又啓曰,頃日親政時,因宣傳官柳達源之望,語及其祖善基事,有後筵更陳之敎,故敢達矣。善基,卽忠孝兼全之人也。當其父被禍之日,晝夜匍匐金吾門外,呼天刮地,十指流血淋漓之狀,臣所見矣。雖因湖西多士之呈文,以孝旌閭,而辛壬殉國之人,皆蒙朝家恩褒之典,獨善基不與焉,臣嘗惜之矣。下詢大臣而處之,何如?上曰,左相之意,何如?尙魯曰,辛壬間被禍諸人,國人至今悲憐,而重臣所達如此,贈職,似好矣。上曰,依爲之。上曰,紅露又見捉於士夫家云,此何事耶?古者大舜干戚之辭,予欲體焉,故躬自飭勵而已。尙魯曰,今番下敎之後,亦焉一向如此乎?此禁不弛,則此弊自當止矣。上曰,閔百祥,頗有乃父風矣。今則湖南專恃於此,而不可以外任,沈滯之矣。尙魯曰,與領相有所酬酢矣。今則大賑纔畢,未及召還。墢曰,日昨東宮下令中,洪·惟二字改之之意,下敎矣。而臣等愚,未敢知此皆朝紙及疏章中通用之語矣。上曰,然乎?昔年穆廟御筆跋題,有云洪惟,故意其引用此句語,以不敢當之意,有所改之之敎。今聞如此,其置之。得雨曰,惟我聖上,衰齡靜攝之中,特命月一開講,甚盛擧也。凡厥在廷臣僚,孰不懽聳,願一登筵,而許多特進官,倂皆不進,時刻已迫,艱辛備員,揆以事體,誠極未安。今日特進官不進之員,除衆所共知年老實病外,竝從重推考,何如?上曰,不進者誰某乎?副修撰洪良漢曰,特進官抄啓,今已年久,故多有老病之人,而三十餘員之中,豈無無故可參者耶?雖不能的知其誰某,而不可無警責之道矣。上曰,極爲非矣,依爲之。儒臣掩卷先退,諸臣遂退出。
上在昌德宮。常參·經筵,以代理停。
鄭玉達曰,明日秋享大祭,齋戒相値,常參頉稟。令曰,知道。
又達曰,大司憲閔遇洙,掌令呂善應·金元行,持平鄭晩淳在外,柳戇引避退待,執義朴致文牌不進,今日以監察茶時之意,敢達。令曰,知道。
又以弘文館言達曰,校理宋文載,副修撰李仁源,旣有只推之令,竝卽牌招察任,何如?令曰,依。
以校理宋文載,副修撰李仁源牌不進罷職令旨,令于鄭玉曰,推考徽旨持入。
令于元仁孫曰,大臣·備局堂上引接。
令于鄭玉曰,承旨入對。
李應協達曰,假注書尹冕東,身病猝重,勢難察任,今姑改差,何如?令曰,依。
元仁孫,以都摠府言達曰,副摠管鄭光忠,以同義禁府事,本府坐起晝仕出去之意,敢達。令曰,知道。
傳于鄭玉曰,耆社諸臣入來,則來待于藝文館近處。
傳于鄭玉曰,詣閤。
傳于沈墢曰,明日禮房傳之後,盡爲奉審入來。
以正言南雲老,執義朴致文牌不進罷職令旨,令于李應協曰,竝推考徽旨捧入。
李應協,以禮曹言達曰,因承政院左承旨尹東度無後,以其族兄故直長東采第二子光裕,請立其後事上書,下答所陳如此許施爲事,令下矣。依下答尹東采第二子光裕,爲尹東度之後,而立案成給之意,敢達。令曰,知道。
承旨前望單子入之,以洪益三爲行都承旨,李應協爲左承旨,鄭五爲右承旨,沈墢爲左副承旨,元仁孫爲右副承旨,徐命膺爲同副承旨。
吏曹口傳政事,以具象勳爲豐德府使。
元仁孫,以義禁府言達曰,群山倉聖堂漕船領運差使員禹錫龜,法聖倉漕船領運差使員沈錘,牙山倉漕船領運差使員趙重復等拿問處之事,徽旨,達下矣。禹錫龜·沈錘等,今方待令於本府,卽爲拿囚,而趙重復,以馬梁僉使,時在任所云。依例發遣府書吏,交代後拿來,何如?令曰,依。
知中樞府事申思喆書曰,伏以臣伏聞今日,有耆社諸堂入侍宣醞之命。臣猥忝耆臣之列,躬逢盛際,豈敢不蹶趨承,以少伸祝聖之微悃,而不幸痼疾纏身,逐年增劇,種種症狀,不敢縷陳,而最是眼眛而視物全昏,脚痿而運步甚艱,雖房闥咫尺之間,實無任自蠢動之路。今雖束帶趨朝,其勢末由,一登文陛,獲近耿光,疾病所拘,已矣無望,瞻望宸極,祗增耿結之忱而已。玆敢倩人構書,略控危懇。伏乞睿慈,俯賜諒燭,亟令治臣病未趨命之罪,以肅朝綱,以安微分,不勝幸甚。答曰,覽書具悉。以疾未參,其何所傷?卿其安意焉。
司諫李翼元書曰,伏以臣屢控私懇,輒蒙恩由,區區感戴之私,圖報無地,豈敢不卽爲趨承,以伸叩謝之忱,而由來情地,實有惶蹙不安於臺省之職者,卽通朝之所共知也。日昨飭臺之令旨,誠出於樂聞之盛意,瞻聆所及,莫不攸聳。臣於此際,適移此職,情私苟可以少强,踪地苟可以冒進,則豈敢爲一味循墻之計,以負我邸下至誠求助之意哉?召牌之下,承膺無路,更申疾痛之呼,伏乞睿慈,亟令鐫削臣職,以安私分焉。臣於乞免之章,不宜贅陳他說,而款款之誠,實有不容自弛者,敢此陳列,更乞离明,少垂察焉。噫,敬天愛民,卽我朝列聖之授受心法,三百年雍熙之治,實基此四字功用。洪惟我肅廟,承列聖之位,體列聖之心,敬畏之誠,憂勤之念,四紀如一日,吾東方億萬生靈,咸宥於春臺壽域之中,於戲,至今不忘。惟我大朝殿下,親承至意於當時,以爲出治之大法,或遇天威之可敬,則以肅考之心爲心,而憧憧靡解,或遇民事之可憂,則以肅考之心爲心,而孜孜不替。三紀熙洽之化,克配乎先王盛際,而洞屬之誠,惟恐其一政一令之少忽於遵奉之節,羹墻之慕,至七旬而不衰。曾於乙丑季夏八月,述常訓以授我邸下,又於今年齋室,親製訓書,更授我邸下。嗚呼,極天之孝,丕承於身,而又欲法祖之治,托之於邸下,一編旨意,懇勤親切,必於齋室是日而爲之者,尤可見聖意之有在也。臣愚死罪,竊覸我邸下英睿之姿,得自天聰,敬勤之治,作爲家法,自承代理之後,夙宵警惕,而徯志之治,猶未食實,天或以災沴,警告我邸下,民則以捐瘠,憂勞我邸下。日昨令旨,出於責躬之盛心·求助之深誠,猗歟休哉。結之淵澹之中,此心難繼,注措之際,睿志易間,持循寢熟而差欠振翩之擧,牽補爲度而或忽勤勵之戒。訓書中心猿意馬之敎,尤爲服膺之至要。苟不能一心仰體,隨事自勵,則難諶之天,有以仰答,顧畏之民,亦安所恃。至於禮臣之敎,條目甚詳,稼穡之篇,觀法克明,允孚於九經六月之義,而燕翼之休,以貽我邸下者也。邸下每於朝晝之際,擎讀一篇,一日二日,念玆在玆。若遇敬天之事,則必曰,余之心,能遵乎大朝所以體肅廟敬天之心歟?若遇愛民之事,則亦必曰,余之心,能遵乎大朝所以體肅廟愛民之心歟?惶惶自勵,勉勉不怠,則精神所注,氣機流暢,煥然治效,克光前休,將以永垂無疆。嗚呼,邸下有不勉哉?昔周公之戒成王也,必以文·武之事,或作歌詩,或作訓戒,每於昕夕諷誦,益以祖宗之事親切易知,庶幾跂及故也。大朝所以恭揄肅廟之治化,作爲此篇,欲使邸下,必能仰體,嗚呼,邸下有不勉哉?臣以區區愛戴之誠,敢欲一陳於書筵講畢之餘,而今無其路,先此陳聞。又於近日事,略有一二可言者。我朝設官之際,惟以選部爲重,一自銓望通變之後,只以經筵國子,爲陞擬之階,故遺逸之士,久無擬望之事,殊乖於聖朝禮賢之意。宜令廟堂,稟定大朝,招延中或有可合者,隨品通擬,以爲定式焉。朝家用人之規,貴在立賢無方,自掌通永罷之後,持正之望,全取京華,西北及他道才學之士,多致遺珠之歎,聖朝均視之政,恐不如是。宜令長銓之臣,隨才擇擬,於持正之望,斷不可已也。向日令旨,以助給種糧,勉飭諸道,而發施之際,固無實惠之可以及民者。今年麥凶,畿甸·湖西最甚。耘鋤之役,糧絶停廢,前頭民事,誠爲罔渥。請令廟堂,仰稟大朝,公穀留庫中,量宜加分之意,卽爲知委於兩道道臣,毋至廢鋤之患焉。每當都政之時,西北人及淸白吏戰亡子孫調用之命,寔出於大朝慰遠人錄世臣之義,而掌銓之臣,多不奉行,已極慨然。雖以今番都政言之,我大朝親臨政席,飭敎甚勤,而終未見表著調擬之實效,其在事體,殊涉稽慢。且今年,士庶以壽陞資者之輪差西樞實銜,亦出於我大朝別施優老之典,而樞銜亦係實職,則常隷不可混差也,明矣。以近來政紙觀之,査正未詳,或不無常賤濫擬之弊,其不能檢察之失,不可無警,兩銓官竝宜重推也。三道統禦之職,責任甚重,京畿水使兪胄基,本以昏憒,且兼老孱,大小戎政,專委營屬。且本營,以海島瘦瘠之地,民産甚貧。當此凶歲,漁業農務,尤宜勸課助贍,而赴任未久,吏橫政憒,陸海之民,已受其弊,朋怨嗷嗷,傳播狼藉,臣謂不可不罷職也。荒歲字牧之任,實係民命。豐德,以畿內廢邑,雖當樂歲,良民盡爲逃散,府使金養義,莅政之後,無一善狀。昨年田政,災實混淆,至於軍政簽抄之際,賂路廣開,且給糶不均,貧民廢耕,以一境言之,陳荒過半。如此之類,不可仍畀於牧民之任,亦宜罷黜也。臣無任屛營祈懇之至。答曰,覽書具悉。憂愛陳勉,字字是切,余深嘉尙,當體念焉。第一第二件事,曾因大朝下敎,定式今不可輕議。第三件事,令廟堂稟處。第四件事,依施。第五件·第六件事,遠外風聞,何可盡信?然而當今之歲,旣聞之後,不可置之,豐德府使金養義,拿問處之。爾其勿辭,從速察職。
丙子七月初五日卯時,王世子坐時敏堂。大臣·備局堂上引接入對時,領議政李天輔,左議政金尙魯,右議政申晩,副護軍李章吾,左尹申晦,戶曹參判李昌壽,工曹參議金致仁,副校理尹得雨,左副承旨沈墢,假注書尹冕東,事變假注書金載玉,記事官韓師直·金和澤,以次進伏訖。天輔曰,日熱如此連仍,侍講院官員問之,則睿候連有未寧之節,伏未審日間,何如?令曰,氣逆之症稍愈矣。大殿·大王大妃殿·中宮殿·嬪宮·元孫問安,何如?令曰,一樣矣。天輔曰,此乃江原監司韓光肇狀達也。春川等邑籍沒田畓奴婢,劃屬保安驛事,再次陳請,已蒙許施矣。頃因重臣筵稟,有此還寢之擧,而傳命重地,若至絶站之境,則其所軫念支保之道,不容少緩,依前劃給事,令廟堂稟旨,分付矣。此事曾因道臣狀請,果爲許施矣。戶曹判書鄭翬良,陳達還寢,此狀達上來後,大朝筵中,又有勿施之命,今無可論置之之意,敢達。令曰,依爲之。天輔又曰,此卽平安監司李狀達也。以爲大小使星前排延逢等節,本有定式,至於標信宣傳官,則不在擧論中,故各邑莫知從的,每每致責。而向者宣傳官卞有健到平壤,稱以薄待,狀罷府使,自此以後,仍以爲例。惟意責立,輒旋罷黜,則前頭之弊,有不可勝言。標信宣傳官行,前排接待等物,令廟堂定式指揮事爲請矣。當初大小使行接待等節,自廟堂雖爲酌定,而今此宣傳官接待,則本道商量定式,未爲不可,不然則論報備局,足矣,豈至於狀聞也?事涉煩瑣,道臣推考,自本道別星例定式施行之意,分付何如?令曰,依爲之。天輔又曰,頃日臺達,以鼾睡重臣事請推,臣亦陳之,而其時重臣,只是李喆輔·鄭翬良而已矣。追後聞之,則二重臣,則非也云云矣。今此持平柳戇,又從以發廷請罷職,故二重臣,俱爲引入。以官職言之,則金吾·度支,俱是緊務,如是終無決末,誠可悶,而依達與停達二者,臣等亦未知何以處之爲可也。尙魯曰,近日連御書筵,竊爲喜幸矣。講規則伏炎當停,而昨日講經,乃是中伏,而上敎以爲有意存焉,蓋可仰揣矣。伏乞仰體聖敎焉。令曰,體念焉。又曰,臣初不知之,詣闕始聞,則頃日下令中洪惟二字,有拔去之上敎,而有難於仰稟邸下。昨使承旨,陳奏於講筵,則大朝以爲旣知而爲章奏間例語稱之,無未安之端,仍爲置之事,下敎矣。天輔曰,前者太廟及陵幸,以情禮言之,皆合爲隨駕祗迎,而大朝每以爲或妨於勤學,或妨於睿候,而累下置之之命,今則又當親陪以行矣。墢曰,隨駕祗迎置之事,已下批矣。令曰,今番陵幸,隨駕祗迎,又聞以置之下敎云,情禮俱爲缺然矣。仍令承旨,書李翼元·申思喆書批。諸臣遂退出。
丙子七月初五日巳時,上御養志堂。耆社諸臣及判府事兪拓基·李宗城同爲入侍時,領府事金在魯,判府事兪拓基·李宗城,司直洪重徵,知事李重庚,司直魚有龍·柳復明·鄭亨復,右副承旨沈墢,假注書李潭,記事官李世演·金和澤,諸臣以次進伏訖。上曰,李重庚老矣。座目以年次爲之乎?在魯曰,以職次爲之矣。上曰,有司則以年次爲之乎?在魯曰,然矣。在魯曰,日熱漸酷,聖體調攝,若何?上曰,一樣矣。在魯曰,意外有此特恩,故忍死入來矣。上曰,金致仁入來乎?在魯曰,朝以次對入來,而今已出去矣。上曰,入耆社之時,李判府爲禮堂乎?宗城曰,然矣。上曰,金領府其時時任乎?在魯曰,然矣。上曰,近日萬事皆無心,而獨耆社事眷眷矣。其時入耆社時,或言待六十,而今則六十已過,又潻三歲矣。兪判府年雖未及,卽庚子玉堂也。先朝舊臣,惟卿一人,而李判府,則李奉朝賀之子也。耆社則雖不可入,老人會則足可參矣。慈聖聞召見耆臣,欲賜饌故召之,而召見於此處者,實出追惟昔年之意也。在魯曰,頃年六月八日,召見臣及兪拓基於此室,今日又有此敎,臣之奉慈聖於中闈,逐日問安,如昨日事矣。今日恩召,不但榮感,下懷愴慕,亦不可勝達矣。拓基曰,臣非入參此筵之人,而恩召之下,不敢不入來矣。在魯曰,李箕鎭今年爲七十,嘗入耆社,而昨年已卒逝,未知殿下有隱卒之敎否。上曰,未及爲之矣。近日李潭,連以注書入侍,見之每愴然,隱卒之典,欲從近爲之矣。南漢事,亦純實矣。宗城曰,臣與李箕鎭,屢爲交承,深知其爲國之誠,國家不幸,失一良臣矣。上曰,其執心實矣。關西下去時,敎以善飮食而歸,今不可見矣。上曰,鄭亨復則尙剛健矣。柳復明亦不衰,而李重庚頗衰矣。上曰,卿等之名,旣入於此,無異入耆社矣。宗城曰,前例則有之矣。上曰,試陳之。拓基曰,朝宗朝有以參判入之者,宋瓉·睦詹,年七十八,以參判入之矣。肅廟初年,以耆社之無堂上,故參判趙壽益,故留守李後山,皆以參判入之,而不許變品矣。宗城曰,皆可爲旁照矣。上曰,領府事之意,何如?在魯曰,今雖不入,幾何而入之乎?拓基曰,自古文臣正二品·年七十以上,始許入之,故故相許穆,以遺逸入之,終至見拔。仁祖朝,有元勳武臣位至臺閣年七十者,諸議欲許入,先正臣金尙憲,以耆社堂上,防之不許云,此乃流傳之言。正卿七十許入之規,便同祖宗成憲,今不可變改也。上曰,卿等無異於入耆社,自耆社歲時存問,何如?拓基曰,此亦格外之事耳。在魯曰,此言是矣。上曰,然則置之,可也。仍呼寫耆社懸板綸音,命領府事金在魯書揭,又命持入入耆社時日記。上曰,其時堂上申思喆外,皆已作故,予心甚愴矣。仍呼寫致祭文訖,在魯曰,臣謹按列聖御製中宗大王詩,有以參判李瓊仝同墓表陰刻爲題,而註之曰,出臣瓊仝墓表印本,其詩曰,完山仙李遠扶疏,名曰瓊仝字玉如,三折桂枝標翰墨,四登烏府草章疏,銀臺賜履潻惟幄,金櫃抽書注起居,天地春秋官遍歷,庶令忠孝返眞廬。今據李瓊仝墓表印本,則表陰只刻御製此詩,而添惟幄之潻字,作參字,刻畫宛然,詳其文義,亦參字爲是。且御詩之下,書曰,弘治七年九月二十一日,葬于伊城南麓甲坐庚向之位,享年五十七云云。弘治七年,乃成廟御世之時,瓊仝之卒,以葬月推之,似在其年七月,此詩之爲成廟御製明甚,中廟則其後十二年正德元年卽位,此詩以中廟詩載錄者,必出於誤算年條也。添字亦大誤,不可不改。聞御製板本,在於宗簿寺,令本寺,就其板本,一則刪去,一則潻刊,何如?上曰,依所奏,令宗簿寺更刊新本二版,舊板藏于奎章閣。出擧條上命賜饌。上曰,今日入侍承史,以年少之人,參於耆社會,來頭似皆入之矣。予爲之祝年矣,可謂有福矣。宗城曰,臣每欲仰達,而事係私家,不敢發口,今因御製表石事,冒昧仰稟矣。頃年書下御筆,褒奬先臣者,謹已奉安於閣中,而臣之未赴北藩也,承命入侍,上敎若曰予之書下之意,亦欲刻之於表石爲敎,故臣謹具石子,將欲摹刻,而取考當日日記,則記注未備,聖敎初不載錄,故以此咨且不敢始役,敢爲仰稟矣。上曰,其時有下敎,載錄,可也。出擧條在魯曰,臣於入闕之後,伏聞有東宮隨駕置之之敎,明陵與他陵有異,其在情理道理,今番則東宮不可不隨駕矣。上命承旨書之曰,今番謁陵,元良隨駕事,分付。出榻敎上曰,耆社諸臣先退,可也。上命承旨書之曰,殿座在近,而今聞都承旨呈辭受由,左承旨其有實恙云,許遞,其代前單入之。出榻敎又命承旨書之曰,試所承旨,左副爲之,留院,右承旨爲之。出榻敎新除授承旨竝卽牌招事,榻前下敎又命承旨書之曰,今聞院臣陳章,京畿水使兪胄基事,元良下答不許云。胄基非徒閫任例兼,喬桐民事,不可不顧,依請施行。大抵喬桐數遞,莫若近日,今番另加擇差事,分付該曹。出榻敎上曰,此後晝講稱講經,入侍承旨稱參贊官,注書稱記事官,而不必出擧條也。上命持入司諫李翼元上書,命承旨讀之,仍命書之曰,兪胄基事,旣已下敎,取覽其章,不可止此,令該府處之。金養義,噫,今番飭勵若何,而果若其章,咫尺畿甸若此,他尙何說?令該府嚴問後登對,稟處。此時守令,不可等侍,其代令該曹卽爲口傳擇差,卽日下送。出榻敎上命今日小朝入對,史官持草冊入侍。假注書尹冕東入侍。上命讀草冊,至鼾睡重臣事。上曰,柳戇所論,何事耶?墢曰,頃日詣臺發達矣。上曰,史官先退,可也。仍命承旨書之曰,噫,昨年之後,其前之事,宜付混沌前,而崔載興事,其時之請,已由黨習,則今覽元良下答,乃知其涉過矣。況柳戇,以口奏時入侍注書,其自勉之章,在於史庫,親政注書陞六時,亦有勉飭,則抑何心更提乎?不可不嚴處,永刊仕版。出榻敎上命持入申暻上書,仍命承旨讀之。上曰,申暻事,非矣。春間兩先正從享時,特命致祭於文純公者,予蓋有意矣。自有士林公議,又有在上者之處分,申暻之干涉,可謂不緊矣。其疏語用意處,予知之矣。予雖衰矣,豈不知渠輩之意乎?其意不專在於從享,欲說出上款情厚故人與扶抑等字,乃爲此疏,而戇則雖以外孫之干涉爲非,其意豈獨以外孫之干涉爲非耶?予皆知之矣。暻之言,不過與向者李應協之言同矣。戇卽柳謙明之子也,此皆謙明之過矣。戇與柳復明,爲幾寸耶?墢曰,五寸矣。上曰,若知其如此,俄者恨不責柳復明矣。申暻上書,予知之已久矣。固疑其有委折矣,今果然矣。申暻·柳戇皆非矣。驅而使之讀書則好矣。雖曰讀書,皆讀雜書,故無其效矣。仍命承旨書之曰,予雖衰暮,其心不昏。曾於兩先正從享日,特祭先正文純公,此心不昏者也,意亦在焉,而其時面飭太學齋任之意深也,。申暻之復提往日混沌前事,其涉不審,其他句語,隱然有往習,此非徒負予,寔負外祖,而柳戇之看得太過,抄選人論請,若是尋常,此亦意思。噫,黨習之本,其由何在?故嗣服之後,此等之事,莫敢售於朝廷,臨御卅載,無一人敢言,則于今世界,何敢有意於其間?其陳其斥,俱涉不美,而此等之事,初旣不推上朝廷,則白首暮年,其何心言于其間?凡事專由乎在上者處分,於暻於戇,其皆不諭,亦不飭焉。此後復提此事撕捱者,政院雖抄選,勿捧其章,卽使自消。噫,漸不可長,易曰,履霜堅氷至。嗚呼,今日世界,孰敢起一微塵?覽此近月,鳩尾之結尤凝。吁嗟,大小臣僚,莫煩望七其君之心。出榻敎上曰,年少史官,今日亦多入侍,而年少臣陞六時,予心甚悶矣。出六者實爲渠,而其心何以知乎?少頃,諸臣以次退出。
上在昌德宮。常參·經筵,以代理停。
五更,流星出王良星下,入北方天際,狀如拳,尾長二三尺許,色赤。
李應協達曰,卽者副修撰洪良漢,以其親病,陳書徑出,原書,以大祭齋戒,纔已退却矣。所當直捧禁推徽旨,而此與無端徑出有異,推考警責,何如?令曰,依。
鄭玉達曰,明日親臨翰林召試相値,常參,頉稟。令曰,知道。
沈墢達曰,大司憲閔遇洙,掌令呂善應·金元行,持平鄭晩淳在外,一員未差,執義朴致文服制,今日以監察茶時之意,敢達。令曰,知道。
以同副承旨徐命膺牌不進罷職令旨,令于洪益三曰,推考徽旨捧入。
假注書尹冕東改差,代以崔慶嵒爲假注書。
洪益三達曰,同副承旨徐命膺,旣有只推之令,卽爲牌招,何如?令曰,依。
以寶劍,傳于鄭玉曰,以前落點爲之。
徐命膺啓曰,明日親臨翰圈人召試時,領監事,館閣堂上,春秋館堂上,竝待開門牌招,對讀官,待落點一體牌招,何如?傳曰,允。
洪益三,以吏曹言啓曰,豐德都護府使,另擇事,命下矣。擬望之人乏少,未準朔禁軍將竝擬以入之意,敢啓。傳曰,知道。
鄭玉,以兵曹言啓曰,伏見北兵使吳去春夏等褒貶啓本,則森森坡萬戶崔爾衡,以有事闕失爲目,梁永萬洞權管林汝鳳,以析利宜警爲目,則竝宜置下考而置詣中考,殊無嚴明殿最之意,當該帥臣,推考警責,崔爾衡·林汝鳳,下考施行,何如?傳曰,允。
又以兵曹言達曰,去夏三朔能麽兒試講時,訓鍊院判官金成歆,主簿尹守喆等,一次講不通,一次陣不通,部將金處觀,守門將韓柱弘等,二次講不通,殊無申飭勸課之意,竝依例推考,何如?令曰,依。
又以兵曹言達曰,五衛將申思彦,素患關格之症,日漸添劇,無望供仕,呈狀乞遞。宿衛輪番之任,不可久曠,今姑改差,何如?令曰,依。
沈墢,以義禁府言達曰,因忠淸監司狀達,備邊司回達內,公州儲置軍作米,擅貸守令,限十年以下,令該府拿問處之事,達下矣。當該守令,令道臣査出,姓名區別·年條載錄,名數現告,狀聞後處之,何如?令曰,依。
行兵曹判書洪象漢書曰,伏以臣於昨日大朝講筵,以訓副之多通,內三廳之不遷,大僚至請重推,臣誠瞿然恧蹙,莫省所以自解。此際又伏見諫臣之書,盛論老職西樞濫擬之弊,亦請問備,臣尤不勝驚汗浹背。訓副固是選職,而兩望竝出,未及周思,三廳雖用久勤,而異於軍校,煞有商量矣。責備之論,出於揆地,臣雖有辭,何必强辨?西樞濫擬,諫臣所憂,臣亦憂之,屢陳筵席,再行釐査,一從京尹·道臣之啓,而循次備擬而已,非臣所敢裁量取捨,奈如之何哉?銓官之推緘滿囊,雖曰盛世美事,苟使臣事事盡善,允服人心,則豈至於此哉?其不能奉職,雖欲自掩而不可得,如是而何敢晏然苟蹲,以益其譏議也哉?玆敢露章自列,伏乞睿慈,亟賜鐫削,以謝公議,以戒溺職,千萬幸甚。臣無任云云。答曰,覽書具悉。卿其勿辭,從速行公。
前縣監李養源書曰,伏以臣以糞土之賤,虛帶講官之名,今已周歲于玆矣。匪分恩召,決知其不敢當,則固宜連章哀籲,必以改正爲期,而非但身伏草莽,每事煩瀆之爲不敢也。每入一番文字,輒蒙一番隆答,此尤萬萬惶恐也,以是泯默,居常踧踖,只竢罪殛之加矣。不意今者,別諭又降,特申招延之旨,眷顧冞勤,訓辭愈重,實非賤臣所堪承當者,伏讀感泣,不知措躬之所也。區區肝血,曾已披瀝,伏想睿鑑,俯燭無餘,而一向優假,收召不置,臣亦莫曉其所以也。竊惟我邸下,以溫文之資,膺付托之重,典學以誠,攝理惟貞,謂治國必本於講學,進德必資於輔導,誠篤緇衣,禮勤旁招,此誠古聖王之盛節也。顧乃只循聲聞,不究虛實,至以如臣無似,强名爲士,比例混施,遂使格外淸選,經歲委棄,莫之收拾。臣之飾虛冒僞,叨攬寵榮,罪實難逭,而竊恐側席之意,徒歸文具,崇虛之風,反累治化也。如使臣果有所蘊,學可以備顧問,才可以堪任使,則君臣大倫,天地莫逃,幼學壯行,古人所貴,臣亦何人,終始艮阻,坐失機會,甘與草木同腐哉?誠以科場之棄物,世祿之常蔭,自知空疎,不堪比數於當世之士,故與其出而狼狽,一握爲笑,寧蟄伏丘壑,猶爲守分知恥之稍有所據也。此臣所以仰感隆渥,俯愧虛名,雖速違傲之誅,不敢爲應命之計者也。原臣本情,如右所陳,而冥迷不悟,一事違逋,涓埃莫效,心跡交盭,畢竟將未免悖倫之科。臣亦自悼不幸,中夜繞壁,耿耿衷曲,天日下臨,非敢虛飾,重爲欺慢。伏乞离明,念朝家擧措之重,諒微臣危迫之懇,收還召旨,亟賜鐫削,仍命有司,勘臣之罪,以爲人臣盜虛矯誣者之戒,不勝幸甚。臣無任席藁隕越瞻望祈懇之至云云。答曰,覽書具悉爾懇。頃者別諭,期其招致山林,誠淺意薄,辭書連至,心實忸怩。噫,非山林碩德賢士,何以能闡明聖經之微旨?爾以世祿之臣,況頃年出入講筵,辭釋經傳,義理之正明,余固知之,捨爾而何?其須念我思爾之切,勿復控辭,卽速上來,補我不逮。
上在昌德宮,常參·經筵,以代理停。
鄭玉達曰,明日常參,取稟。令曰,停。
元仁孫達曰,大司憲閔遇洙,掌令呂善應·金元行,持平鄭晩淳在外,二員未差,執義朴致文服制,今日以監察茶時之意,敢達。令曰,知道。
藥房都提調兪拓基,提調李益炡,左承旨李應協啓曰,伏未審日間,聖體調攝,若何?憊眩之候,寢饍之節,亦何如?前劑入蔘苓茶,已盡於昨日,臣等今日,率諸御醫入診,詳察聖候,議定繼進當否爲宜。大王大妃殿氣候,何如?臣等不勝區區伏慮,敢來問安,竝此仰稟。批答見筵說
大王大妃殿·中宮殿,藥房口傳問安。答曰,知道。
徐命膺,以都摠府言啓曰,今日入直內三廳武兼·禁軍及軍兵等,當爲中日習射,而親臨翰林召試相値,不得爲之之意,敢啓。傳曰,知道。
洪益三達曰,守令署經,尙未擧行,事甚未安。憲府多官,或在外·或呈辭入達,或未差,無他推移之員。諫院除在外外,未肅拜不爲行公人員,竝卽牌招,以爲署經之地,何如?令曰,依。
又啓曰,弘文提學鄭翬良,藝文提學南有容牌不進,同春秋李成中,違牌後陳書入達未承批。莫重親臨召試,無以備員,事極未安。弘文提學鄭翬良,藝文提學南有容,竝更牌招,何如?傳曰,允。
元仁孫以侍講院言達曰,本院文學李海重,由限已過,卽爲牌招察任,何如?令曰,依。
吏曹口傳政事,檢閱單李潭。
假注書李潭遷轉,代以李性遂爲假注書。
兵曹口傳政事,副司直尹東度,副司果金應淳。
兵曹口傳政事,以李邦一爲訓鍊正,金聖應副司直單付。
鄭玉,以備邊司言達曰,前水使李養重,以北關之人,身死京邸,而曾經閫任矣。喪柩下去時,有擔軍題給之例,以此分付所經各道,何如?令曰,依。
又以兵曹言啓曰,各道去乙亥條軍丁歲抄啓本,今方磨準頒降,而取考忠淸兵營啓本與公文,則各該邑守令,全不檢察,以效監色輩之恣意冒頉,事極駭然。其在重軍政之道,不可置之。海美等十一邑當該守令,竝推考警責,各項僞頉之類,使之査實牒報,以爲代頉付標之地,何如?傳曰,允。
又以禮曹言啓曰,當日大王大妃殿,進箋陳賀事,傳敎矣。陳賀時刻急迫,許多儀節,勢難正書以入,而自前如此之時,以草儀註,知委各司擧行,已有前例,今亦依此前例,儀註不得正書以入,以草儀注知委擧行之意,敢啓。傳曰,知道。
洪益三,以宗簿寺官員,以提調意啓曰,今初五日,耆社諸臣入侍時,因領府事金在魯所奏,列聖御製,令宗簿寺更刊新本二板,舊板藏于奎章閣事,命下矣。依傳敎,自本寺擧行之意,敢啓。傳曰,知道。
沈墢,以義禁府言達曰,京畿前水使兪胄基,豐德前府使金養義等拿問處之事,徽旨達下矣。兪胄基,時在任所,依例發遣府都事,交龜後拿來,而金養義,在於任所云,發遣府書吏拿來,何如?令曰,依。
元仁孫,以成均館官員,以同知館事意達曰,今七月初七日儒生上旬輪次,當爲設行,而大提學·大司成,俱爲未差,限內不得爲之,今月內無故日退行之意,敢達。令曰,知道。
吏曹判書李成中書曰,伏以臣之日昨一書,匪循例讓,字字肝膈,庶幾离明之矜察,及承批旨,諭以勿過辭。區區苦情,若漏容光之明,此實臣誠忱素薄,未能上孚之致,抑鬱悶隘,茫然失圖。方欲更暴血懇,以丐生成之恩,卽伏聞大僚筵奏,諫臣書語,俱論臣政注之失。臣本疎率,黽勉當政,或緣事急,考核未詳,或由窠窄,排擬未遍,凡所做錯,何但止此?臣之前書所謂臣自追檢已不勝愧云者,蓋以據實自列,爲去職之一端,則廊廟董責之言,臺閣官師之規,尤當受而爲罪。第於諫書中一句語,有萬萬惶懍者。承銓衡之命,當親政之盛擧,威顔咫尺,親奉絲綸,而敢萌稽慢之心,則國有常刑,寧容暫貸?諫臣旣以此聲罪,而薄請問備之罰者,何也?雖然,臣之一遞,其義較然,金石靡渝,天神共臨,匹夫之諒,終不可奪,蓋高之聽,儘必有格,銓事得失,便屬前塵,臺言淺深,何必多辯?且臣病狀,日益㱡㱡,宛轉床席,作一未冷之尸,復起爲人,已矣無望,親臨召試,亦不得趨參,一息未泯,猶知悚惕。伏乞睿慈,亟賜鐫削,仍令重勘前後辜負,以爲具僚之戒,千萬幸甚,臣無任云云。答曰,覽書具悉。卿其勿辭,從速行公。
左議政金尙魯箚曰,伏以臣,鎭日奔走,暍病添劇,見方昏倒在席,大朝親臨召試,事體至重,而召命之下,不得趨承,臣誠死罪,伏地惶慄,仰俟嚴譴。取進止。答曰,覽箚具悉卿懇。以疾未參,其何所傷?卿須安心勿辭焉。仍令曰,史官往諭。
丙子七月初七日卯時,上御春塘臺。親臨翰圈人召試入侍時,領事李天輔,監事申晩,同春秋洪象漢,行都承旨洪益三,左承旨李應協,左副承旨沈墢,右副承旨元仁孫,同副承旨徐命膺,假注書崔夢嵒,記事官李興宗·金和澤,對讀官洪準海·尹東昇,以次進伏訖。上曰,侍衛坐之,武藝別監退去。益三曰,假注書李潭,見召試,故未能入侍矣。上曰,唯。天輔曰,日氣蒸鬱,宵晝異候,聖體調攝,何如?上曰,一樣矣。天輔曰,茶飮進御乎?上曰,連爲進御矣。天輔曰,大王大妃殿氣候,何如?上曰,一樣矣。天輔曰,中宮殿氣候,何如?上曰,安寧矣。天輔曰,東宮氣候,何如?上曰,好過矣。天輔曰,太廟秋享大祭時大祝四員中,一員年少,而三員則以年老眼昏之人差出,行事之際,極爲苟簡。下吏則纔已捉囚,而當該郞廳,不可無飭,拿處,何如?出擧條上曰,依爲之。天輔曰,擧子濟濟來會,而金華鎭,卽金尙迪之子也,謂有難安之勢,不入場中云矣。上曰,待令於門外乎?益三曰,待令云矣。上曰,向也沈勗之之入場中處義,好矣。華鎭,亦申飭入場,可矣。上曰,提學何以違牌乎?天輔曰,南有容,家有拘忌之疾,鄭翬良,以向日臺書違牌云矣。上曰,請推足矣。古者入侍中官,鼾睡而推考云矣。天輔曰,筵中失措,請推外無他道矣。上曰,試官上之,書題寫之。上曰,儒生庭試帳幕,亦如召試假家,則其精好矣。象漢曰,然則無幸科矣。上曰,寫手有之乎?晩曰,能書書吏帶入矣。上曰,翰林廣抄,可矣。天輔曰,古例則或抄八人,或六七人矣。墢曰,試紙出給,何如?上曰,給之,可矣。上曰,金華鎭入場乎?墢曰,有特敎,故入來云矣。上曰,華鎭甚精矣。晩曰,爲人可愛矣。上曰,彼召試中諸人,無乃方以類聚乎?象漢曰,今則比前大異矣。上曰,此非予本意也,或同接類聚之謂也。天輔曰,聖敎,好矣。上曰,柳戇今番事,眞所謂方以類聚矣。墢曰,書手入之,何如?上曰,入之。上曰,申暻事,甚不緊而負其祖矣。予欲下敎于暻而未果矣。天輔曰,先正臣宋時烈,疏請先正臣金長生之從祀,師生之間,則道理然矣,而以外孫而請之,非矣。申暻之爲人,甚鄕闇矣。上曰,予則抑之矣。上曰,柳戇,可謂體大心狹矣。昨欲殿座處分,而今日似爲之,故姑止之矣。苟有人心,則見訓書中禮臣條而若是乎?天輔曰,大體不爲之,可矣。上曰,大臣進來。天輔·晩進伏。上曰,有下敎事,而中夜思之,未能交睫矣。仍命承旨,呼寫傳敎。傳曰,萬萬夢想之外,周甲已過,今又二歲,而於今年,慈聖寶算,恰滿七旬,此誠往牒所無者。自古帝王,享年雖高,其時奉太后者,莫之聞也。此誠海東莫大之慶也,而雖書諸史牒,可謂盛事。然以予恒日之心,追慕之中,喜懼交切,故凡諸等事體,慈意務從節約,幸上元朝冊寶之外,稱觴等節,其亦寢焉而然,上號稱觴,其例已多,豈足以稱今日之慶乎?再昨追惟昔年入耆社之事,又憶東朝莫大之慶,特召耆社諸臣於眞殿門外欲見,慈聖聞之,特賜其饌,此亦往牒豈有,?餘懷耿耿,半夜忽憶,仍不能寐,其憶何?大抵國有罕有之慶,則必有罕有之事,率百官賀慈聖,豈有典禮,而卽體故事也。且文王之恤老,聞而不宿,況爲慈聖之事,旣憶而逾日乎?且今日,卽第三日也。今日率耆社諸臣及宗親文武宰列年六十以上,當進致詞表裏,陳賀於慈殿門外。古有登俊試,昔有萬科,而近年亦行道科。傳曰,上老老而民興孝,無前之慶,豈無無前之科乎?明日當親行儒·武年六十以上庭試,名曰耆老庭試。武士科規,依丙辰年例,帿箭貫革一中擧行,侍衛一依今日例擧行,錄名時考籍擧行,以示嚴科場之意。上曰,此科名好,而勝於進宴矣。天輔·晩齊對曰,甚盛擧矣。晩曰,唱榜,何以爲之乎?上曰,卽日唱榜,可也。仍命承旨,呼寫傳敎。傳曰,耆老庭試,卽日唱榜,依例擧行。上顧問申晩曰,賜饌,卿家亦及之乎?晩曰,果爲祗受矣。臣父義當匍匐肅恩,而以老病未果,貼席感泣矣。上曰,赴擧儒生,其數當爲幾何?象漢曰,似過數百矣。天輔曰,日字甚急,差退若而日則好矣。上曰,然則近於雜矣,不可退矣。上曰,年七十閑良,能射柳葉箭乎?問于武臣,可也。象漢問之後,達曰,能射云矣。上曰,注書持此傳敎,出給院吏,卽爲頒布,可也。臣夢嵒出給後進伏。象漢曰,殿座時刻定下後,節目入之,何如?上曰,唯。仍命承旨,呼寫傳敎。傳曰,明日殿座時時刻,以卯正初刻擧行。上曰,明日耆老庭試時,時·原任大臣依例入侍,宗宰置之。出榻敎天輔曰,儒生隨從書寫,嚴禁,何如?上曰,年少者自不入之,是何異於豆中擇太乎?仍命承旨,呼寫傳敎。傳曰,召試畢後,當於春塘臺陪箋,詣萬安門外行禮,而軒架設於萬安門外。六十以上二品,行禮於仁政西庭,而昔年賜宴時,景廟在東宮,參其宴,其雖耆宴,參宴意有在。百官雖不參,元良一依此例,詣仁政門外幕次祗迎後,入西庭行禮,大臣異於他,雖非耆舊,一體行禮,大臣·諸臣,先會進善門內道南祗迎後,隨入行禮。此是闕中,挾輦軍置之,只入直禁軍將領,左右挾輦,元良挾輿,以禁軍三十人擧行,致詞龍亭前細仗鼓吹,依例擧行。上曰,承旨持此傳敎出去,卽爲頒布,可也。上曰,今日綸音書題目,上于御製,可也。天輔曰,自然上之矣。上曰,呈券何其遲乎?晩曰,辰時尙在,而方有寫草者矣。上呼寫致詞後,問于申晩曰,何如?晩對曰,好矣。天輔曰,都政除授守令,一司署經,尙未爲之,在外臺官變通後,使之卽爲署經,何如?上曰,吾何以爲之也?稟于元良,可也。仍命承旨進前,呼寫傳敎。傳曰,近者耳目寥寥之時,昨覽司諫李翼元上書,其能因述勉戒,其用嘉嘉,特賜半熟馬一匹,以示予爲元良求讜直之意。上曰,如此下敎,書入東宮,可也。晩曰,臺官寥寥之時,如是嘉奬,聖意,好矣。上曰,柳戇事,太不緊矣。天輔曰,臣亦知聖意攸在,而處分則過矣。上曰,予亦思之矣。上曰,注書誰耶?益三曰,居在湖南靈巖,而姓名崔夢嵒矣。上曰,夢字行耶?益三曰,夢字行矣。上微笑曰,居靈巖,故名以嵒字耶?益三曰,以夢傅巖之意命名矣。上頷之。藥房提調李益炡進伏,上命承旨進前,呼寫批答。答曰,知道。慈殿氣候差勝後一樣,予則一樣。茶飮,加劑五貼以入,待下敎入侍,宜矣。益炡曰,都提調方在藥院,承批何處爲之乎?上曰,卿於帳殿承批,可也。象漢曰,陳賀時儀文,雖略略擧行,而至於槍劍軍,則不可廢矣。上曰,依爲之。上曰,時刻,以單嚴擧行。出榻敎益三曰,聞右副承旨元仁孫所傳,則大臣箚批,往諭史官,自本院定以預備翰林,則叱責傳語之下人,終不受去,使莫重書批,尙今稽滯云。事體甚未安,當該史官,從重推考,何如?出擧條上曰,依爲之。上曰,禮曹單子入來乎?墢曰,未及入來矣。上曰,分付濟用監,表裏御覽後進之,可也。象漢曰,明日試官望,依庭試例爲之乎?上曰,依殿試例擧行。仍命承旨進前,呼寫傳敎。傳曰,讀券官五人,對讀官十人,備擬試官望。上曰,午時已至,勿復呈券之意,分付場中。上曰,李一曾爲人甚矣。金華鎭伏地。上曰,何以伏地乎?墢曰,呈空紙,故伏地云矣。上曰,處義雍容,而爲人能繼乃父矣。試紙受之,可也。象漢曰,今日陳賀,往牒所無,必有詞臣贊揚之言,而頒敎一節,不可廢矣。上曰,一事再赦難矣。此事上於史冊,則勝於頒敎矣。晩曰,兵判所達有意見,臣亦以爲頒敎,不可廢矣。上曰,然則近於張大,決難爲矣。上曰,試官望速入之意,呼而言之,可也。上曰,今番則召試者多,何必拘於古例乎?廣抄,可矣。象漢曰,試官備望中前刑曹判書金聖應,口傳付軍職,何如?上曰,試望中時無職名人,付軍職。出榻敎晩曰,守令數遞可悶,寧遠郡守李達海仍任,訓鍊正,口傳差出,何如?上命承旨,呼寫傳敎。傳曰,寧遠郡守李達海仍任,訓鍊正,令該曹口傳擧行。上曰,致詞承旨,高聲讀之。墢讀畢。上曰,表裏上之。命膺上之,上取覽後,下敎曰,今番表裏稍勝矣。天輔曰,明日試官,以老人差出,則尤好矣。上曰,然則事極稀貴矣。上曰,試券,作軸後上之,對讀官高聲讀之,可也。試券畢考後,上親自拆榜,取李潭·尹冕東·李鎭恒·李仁培·李蓍定·李東泰等六人。上命李潭進前,下敎曰,自爾假官時,已知其淳實,而今日所製,亦爲淳實,可尙矣。吾不見欺乎?勿爲雜才造可矣。仍命承旨進前,呼寫傳敎。傳曰,翰圈召試居首人李潭,令該曹卽爲口傳付軍職,牌招察任。上曰,留院右承旨鄭玉,陪從東宮。出榻敎上曰,承旨進來。益三進伏。上曰,禮畢後,初嚴入之。上又曰,都承旨進來。益三進伏。上曰,致詞函在前,表裏函在後,仍爲樂作事,分付。上曰,分付宣傳官·衛將,待令,可也。象漢曰,待令矣。三嚴後,上具遠遊冠·絳紗袍,仍詣萬安門外,親傳致詞·表裏於大王大妃殿。禮畢後,上曰,當於眞殿奉審,元良隨入,可也。仍入眞殿奉審後,回鑾至仁政西門。命承旨進前,呼寫傳敎。傳曰,今日之賀,與率百官賀有異,世子及耆舊外,大臣入參,不過追惟昔年故事入參而已,則該曹不稟。凡諸等事,依例擧行,予賀節文,一倂輕先擧行,須涉矇然,當該禮堂,特解見任。還御春塘臺,下敎曰,陳賀時入參文蔭·武二品以上,書入,可也。益三曰,向日入侍耆臣,盡爲入來,而李重庚,祗迎後仍爲出去云矣。藥房提調李益炡進前問候。上曰,一樣矣。益炡曰,茶飮進御乎?上曰,進御矣。上曰,試官牌去來問之,試官望,催入,可也。上曰,趙泰彦,見其行步,則能爲試官矣。益三曰,能爲禁府都事與部官矣。上曰,試官草望,承旨達之。墢達之。上曰,大臣命招不進,誰也。墢曰,右相申晩外,俱爲命招不進矣。上曰,若無右相,則何以爲之耶?上曰,朴道源之在外,甚怪矣。曾經玉堂帶軍銜在外者,禁推,可矣。仍命承旨進前,呼寫傳敎。傳曰,今番庭試,意有于前,而試官違牌者多,事之寒心,莫此爲甚。大臣外,竝從重推考,曾經玉堂中帶軍銜在外者,一倂下義禁府推考。益三曰,試官望單子中重臣職名,誤書以入,當該注書推考,何如?出擧條上曰,依爲之。仁孫曰,史官之前席分疏,事體未安,推考,何如?出擧條上曰,依爲之。上曰,分付內資寺,醴酒預備,可也。上曰,二品以上進不進單子,承旨達之。仁孫達之。上曰,科名,甚好矣。象漢曰,好矣。上還入暎花堂。諸臣遂退出。
丙子七月初七日未時,王世子具遠遊冠·綘紗袍,出集英門,詣仁政殿西庭,大王大妃殿陳賀祗迎時。右承旨鄭玉,事變假注書金載玉,記事官韓師直,記事官李世演陪從。令曰,今此行禮之節,有下敎乎?玉曰,臣亦未詳,當問于入侍承旨而達之。令曰,依爲之。承旨元仁孫達曰,致詞·表裏,本無下敎,而該曹錯料,循例擧行,故俄者大朝,以致詞·表裏置之之意,下敎矣。令曰,時·原任大臣祗迎事,置之,可也。祗迎訖,卽還入大內。
丙子七月初七日申時,上具遠遊冠·絳紗袍,親臨萬安門外,陳賀入侍時。行都承旨洪益三,左承旨李應協,左副承旨沈墢,右副承旨元仁孫,同副承旨徐命膺,假注書崔夢嵒,記事官金和澤·李潭,以次進伏。上具遠遊冠·絳紗袍,親傳致詞·表裏於大王大妃殿。禮畢後,仍詣眞殿奉審,還入暎花堂。諸臣遂退出。
上在昌德宮。常參·經筵,以代理停。
夜一更,月暈。五更,流星出敗瓜星下,入坤方天際,狀如拳,尾長二三尺許,色赤。
下直,薺浦萬戶張斗樞,智世浦萬戶崔挺昌。
洪益三達曰,明日國忌齋戒,再明日國忌正日,此兩日常參,頉稟。令曰,知道。
元仁孫達曰,大司憲閔遇洙,掌令呂善應·金元行,持平鄭晩淳在外,一員未差,執義朴致文再度呈辭,入達。令曰,知道。
洪益三啓曰,假注書李性遂,時無職名,令該曹依例付軍職,冠帶常仕,何如?傳曰,允。
有政。
吏批,判書李成中病,參判尹得載進,參議朴相德病,行都承旨洪益三進。
以李碩載爲持平,李台重爲副提學,韓師直爲弼善,李徽中爲說書,趙榮國爲禮曹判書,鄭亨復爲刑曹判書,李得宗爲工曹參判,趙載洪爲大司成,李成中爲左副賓客,柳泳爲典籍,徐命天爲安州牧使,李一曾爲省峴察訪。日城尉鄭致達今加明德,左承旨李應協今加嘉善加資事,承傳。寧遠郡守李達海仍任事,承傳。學錄二金載玉·白義煥,新及第李嘉遇,以文科甲科第一人,陞通政事,承傳。金始煥,以登科前資窮準職,依法典陞堂上,密安君焍,帿箭邊三中,今加興祿,鶴城君楡,以帿箭邊二中,今加嘉德,已上以加資事,承傳。以李宜馣爲吏曹正郞,以李性遂爲翼陵別檢,以車國弼爲榮靈殿參奉,書狀任師復望未下。
兵批,行判書洪象漢進,參判南有容病,參議金尙重侍衛進,參知尹得徵入直陪衛進。承旨進啓曰,同知中〈樞〉府事丁振碩·朴永俊·禹益聖·陳溶,僉知中樞府事安道發·尹昌·尹一俊·張以俊·張雲昌,俱以篤老之人,或在鄕,或病重,有難供職,呈狀乞遞,今姑改差之意,敢啓。傳曰,允。
以李世俊·禹尙郁·趙挺龍·任明降·李蓍泰爲同知,以林震堣·金世鎬爲僉知單付,李鳴漢以武科甲科第一人特付,以閔百福爲內禁將,申大儁爲都摠經歷,以柳鎭說爲都事,以崔鎭海爲京畿水使,以尹僖東爲羽林將,李邦綏爲黃海兵使。僉知單李嘉遇,以文科甲科第一人特付事,承傳。部將單崔溪除授事,承傳。副護軍崔翊賢,副司直南泰齊·趙雲逵,副司果李仁源,副司正李性遂。
領議政李天輔箚子曰,伏以大朝親率耆老諸臣,上致詞奉賀東朝,是慶也誠往牒所無,臣民歡忭,曷有其極?今日親臨耆舊庭試,又是國家盛事,而臣連日奔走之餘,飮暍患泄,昨自賀班,扶舁還家,昏倒在床,試牌之下,旣不得承膺,而循例大臣入侍,又未免闕禮。伏枕惶懍,仰俟嚴譴,伏乞离明,重勘臣罪,以警具僚焉。取進止。答曰,覽箚具悉卿懇。以疾未參,其何所傷?卿須安心勿辭善攝焉。仍令日,史官往諭。
水原府使金善行上書曰,伏以臣猥以庸魯,忝叨宰樞,旣蔑絲毫之報,只積負乘之懼,每自以爲與居內尸素,徒負隆恩,不若處外殫竭,粗效微忱之爲小安矣。乃者忽蒙聖簡,特下本府之寄,臣受命以來,其所以悉心自勉,仰體聖意者,自不後於他人,而第念本府,名雖守令,職實營鎭,字牧旣蕃,管轄又衆。處三南之孔道,作邦畿之保障,爲治之難,責任之重,有非他郡縣之比,而況挽近數年,災荒荐酷,民生凋弊,闔境之內,流亡幾半,田野之間,陳荒居多,邑有難支之勢,村無奠居之人,以今所見者而言之,眞所謂百弊蝟集,整頓無階者也。若無自朝家別爲軫念之政,則才識幹能,雖勝臣百倍者,決難容易收拾。此已可悶可憂者,而其中最所切急,尤爲不成說者,卽還穀事也。蓋本府元還及營賑各穀米租太,通計合爲四萬一千六百石零,而癸酉·乙亥兩年停捧,爲一萬六千八百餘石,今之所存,只是二萬四千七百餘石,而本府民戶爲一萬五千四百餘,人口爲六萬三千七百餘。夫以此二萬四千之穀,當六萬三千口之民,則雖盡數分給,一口所受,不過爲五斗矣。一年之內,受食五斗之穀,固難望其糊口延命,作種作農,又況於其中,除出留庫之數,則民之實受,又半減於五斗矣。此果謂給還救急,以資勸農乎?有名無實,徒煩殘民受納之勞者,莫有甚於此矣。嗟夫鄕民契活,實多可矜。每年秋成之後,雖得擔石之資,了得公私之債,旋乏甁罌之儲,春後麥前,所賴以生者,只是還穀一條,而本府還穀,則乃如是無謂,故民無所恃,官無所救。此誠萬萬切㦖者,而雖然,此則猶以常年民情而言也。至於昨今年,則尤有甚焉。蓋歲歉無前,民契赤脫,公穀半納,蓋藏遂罄,自冬徂春,專以賑濟延捱,而一境民命,都付於牟麥。及其麥熟之時,忽致旱潦之瀜消,又未免赤地,則民之飢餒,日甚一日,而旣輟賑恤之接濟,又無還穀之可繼,一邑生靈,如在焦釜,鵠形菜色,顚仆道路。當此劇農之節,而荷鋤服力者,十無二三,或强起鋤草,氣不能堪耐,則委臥於田中者有之,或手撫新禾,思不及一飽,則痛哭於壟間者有之,東陌西疇,無處不然。民情到此,實不忍提說,而尤可焦悶者。目今雨暘適時,禾粟方有豐登之望,而只以無食之故,初不能耘耔,村稀炊煙,野少農饁,良田美畓,亦難免豐年陳棄,氣像蕭條,情形惶急,殆甚於兵燹。嗚呼,此何爲也?嗚呼,此何爲也?念臣迹在宰列,屢登文陛,躬奉我聖上恤民惻怛之德音者,不知其幾,而現今旣官此邑,又見此狀,苟有可救之道,則水火塗炭,有何所擇,而積弊之地,纔經大賑,公私各庫,枵然如洗,赴任屬耳,措手無地。萬般思量,終無善策,竊欲請得留庫還穀,而今年留庫,只是四千餘石,皮穀則雖傾庫盡分,不足於一巡分排,旣不滿一巡分給,而徒致傾庫,揆以形勢事體,俱不可爲矣。欲請得他處移轉穀,而此時請得移轉,非伹不敢輕發,亦恐往復受來之際,自致旬望遷就,決難及於目下將劉之急,故又不敢仰煩。此外實無他可爲之道,而獨本府所在軍餉留庫米及摠廳所管屯米留庫,其數合爲二千餘石。若於此兩色米中,得三分之二數,則庶可以及時接濟,以救將死之民,以勸將廢之農,故頃以此意,爲牒於備局及摠戒廳,則一倂防塞,終不許題。噫,軍餉事體,本自嚴重,嗣歲之憂,亦不可不念,則臣雖適來此邑,亦豈專昧大體,只知着己之急,不思後日慮而已乎?事到窮處,本不必膠守常規,況備局之許題餉米加分,自多其例,雖以本府前例言之,前後加請得題,不止一再,而以近年言之,辛未年,請餉米留庫中四分一之數及其年耗米太,合數而竝許之,甲戌年,請留庫折半之數而許之,屯米則甲戌年,請得留庫折半之數,壬申年,請得三分之一數。顧此辛·壬·甲三年,皆非凶歲,又無元還一萬六千餘石停捧之事,而尙以本府民多穀少之故,有請輒許,則今之民事之危急,實爲十倍於前日,而獨不得常年所得者,又豈不萬萬切迫乎?噫,受人牛羊,立視其死,古聖尙謂之不可,則況六萬餘赤子,盡塡於溝壑,使我聖明主至誠賑活之澤,終歸於一簣之虧,則臣罪可誅,固不足恤,而其爲國家不幸,又當如何,玆敢冒萬死據實,哀籲於睿慈之下。伏乞俯賜鑑燭,亟降徽旨,特令備局參量事,本府所在餉半屯半各三分二之數及元還留庫中折半之數,趁卽劃給,以爲及此時分給,俾活合邑將絶之民,千萬喁祝。臣無任屛營祈懇之至,謹昧死以聞。答曰,覽書具悉。所陳,令廟堂稟處。
令江華留守全相福書,王世子若曰,王公設守國之防,損戶之責最重,朝廷愼命德之器,授鑰之任尤難,玆撤泮宮敎育之班,爰畀洛邑保釐之職,惟卿公輔其望。詩禮之傳,遊藝苑而歷銀臺,發軔妙歲,長經幄而參銓席,鳴玉亨衢,持論則不喜崢嶸,執守之限猶確,處事則不務震耀,詳敏之才可觀。秉心祥和,何待故相之薦詡,持身謹畏,偏蒙大朝之眷知,故前後履屐之皆當,宜內外盤錯之歷試。睠彼沁都保障,迺是海門要衝,摠諸島而翼我神京,控扼旣固,臨大溟而環以層堞,緩急可歸。百年昇平之狃安,數歲饑癘之荐迫,峙儲易蠹,按虛簿而誰釐?闕伍難編,待全才而可整。玆授卿以江華府留守兼鎭撫使,而其祗服寵命,益懋遠圖,惟簡可以制煩,惟毅可以御衆。戎垣之旌旗變彩,迨天未陰,留府之紀律增嚴,終日如陣,固人和之可仗,詎地理之足憑。於戲,丙年之星紀屢回,忍說投鞭之舊恥,甲津之濤聲猶怒,循體聽鼙之宸思,勉殫報國之忱,庸答擢秩之眷。故玆令示,想宜知悉。知製敎鄭存謙製進
七月初八日卯時,親臨春塘臺,耆老庭試入侍時,上具翼善冠·衮龍袍,殿坐於映花堂幕次。讀券官右議政申晩,李鼎輔·鄭亨復·兪最基·沈星鎭,對讀官金陽澤·趙載洪·金致仁·尹東度·申暐·尹得徵·閔宅洙·李最中·尹東昇·尹蓍東,原任大臣李宗城,都承旨洪益三,右承旨鄭玉,左副承旨沈墢,右副承旨元仁孫,同副承旨徐命膺,假注書崔夢嵒·李性遂,記事官金和澤·李潭,以次進伏。上曰,今日士子多矣。益三曰,令下時急,故方外擧子,未及入來。此皆城內擧子,而其數亦多矣。上曰,武擧子入門數,幾何云耶?命膺曰,三百餘人云,而姑未盡入云矣。上曰,老人亦云多矣。今日場中,士習濟濟,老儒勝矣。前日場中,豈如是也?上曰,彼着帽擧子,何許者?益三曰,此武擧子也。上曰,已經初試,今見會試之意,着帽入場耶?益三曰,然矣。上曰,今日收券,想必不多,十五試官,則可以考之乎?益三曰,似當可考矣。申晩曰,日熱如此,連日勞攘之餘,聖候,若何?上曰,一樣。晩曰,昨夕甚熱,又爲行禮,夜來寢饌諸節,更若何?上曰,亦一樣矣。晩曰,大王大妃殿氣候,如何?上曰,一樣矣。王世子氣候,亦何如?上曰,善過矣。晩曰,邦慶,史策之所罕有矣。宗城曰,臣等犬馬之齒,亦被聖化。昨日與耆老,臣等參於東朝賀班,今日又爲文·武老人科,書諸史冊,則歷代所無之邦慶。臣民之慰抃,曷可勝喩?殿下但不思絜矩之道,臣等亦有所抑鬱之忱矣。上曰,有何不聽者乎?宗城曰,喜懼之忱,則臣等亦豈無之乎?晩日,如此邦慶,實是前史所無,而然一邊則有抑鬱之懷矣。上曰,有何抑鬱者乎?宗城曰,自壬申臣等有所仰達,而尙未蒙允,豈無抑鬱之忱乎?上曰,正朝豈不爲之耶?宗城曰,臣病勢有難入來,而今日原任他大臣,老病不得入來,故臣亦不敢言病,玆以入來,而臣旣非考官,姑爲退出,榜出後,復爲陳達矣。上曰,二貫革立之,門閉前單子受之,可也。上曰,金東鼎入場中乎?墢曰,不知也。上曰,洪應盛亦入來耶?益三曰,似必入來矣。上曰,今日榜,亦必不出於石穴矣。上曰,原任大臣入侍之意,頗殊常矣。晩曰,自壬申有所抑鬱之懷矣。上曰,然則春賀,以別賀稱之耶?上覽貫革曰,大則大矣。晩曰,比諸例貫革,則可以四分出矣。上曰,訓將望見貫革,幾個能中乎?聖應曰,何以預知?上入幕次,少間上殿座,下敎曰,尹暉東,尙在於內乘耶?承宣曰,然矣。上曰,儒擧子入門數,幾何耶?益三曰,今則已過三百云,壯矣。上曰,其行步無異於少年矣。上曰,擧子射畢後,入侍承史侍衛,文武科試官,使之皆射之,可也。晩曰,皆以帿箭射之乎?上曰,從其願射之,可也。上曰,武擧子所射箭,亦爲從自願給之,可也。上曰,騎判則善射乎?晩曰,善射矣。上曰,李邦一誰耶?晩曰,李邦五之六寸也。上曰,士子皆入門耶?朝鮮老人,亦云多矣。若前期下令,則必過千矣。其行動擧止,强健不衰,殆同少年,可憒矣。象漢曰,朝家之以武臣差出三曹及禁都監察,意非偶然,而兵曹移遷兵批實職,則吏批不以兵批實職差其代,而橫作復職之科,故兵批因此而不爲移來,無疎通之道。今後三曹禁都監察兵批移來之代,以兵批實職中移差事,定式施行,何如?上曰,依爲之。出擧條象漢又曰,柳善基有特贈之命,而無某品贈職之命,故該曹不敢擧行云矣。申晩曰,柳善基曾經訓正例,當贈堂上,而至於亞卿,則係是越品,必經仰稟,然後始可爲之矣。上曰,越贈過矣。堂上贈職,可也。出擧條申晩曰,今因言端,有仰達事矣。辛·壬冤死人贈職,擧皆還復,而其中尹志述,獨未免見漏,一體復贈爲宜,敢達。上曰,依前復贈,可也。出擧條益三曰,左右傳箭官誤告者甚多,竝推考,何如?上曰,依爲之。益三又曰,兵判語言之間,有不審之失,推考,何如?上曰,依爲之。象漢曰,忠臣南延年,有贊成特贈之命,而聞戊申贈兵判之請,以閫帥父,已贈贊成云,似不得加贈矣。上曰,然則令吏曹勿復加贈,可也。仁孫曰,對讀官盡出外,無一人在座,推考,何如?上曰,依爲之。上曰,承傳色盡爲出外,從重推考。上曰,諸承旨不伏而立,竝推考,可也。上曰,尹得徵下坐者誰耶?益三曰,閔宅洙也。上曰,甚老矣。上曰,李鼎輔鬚髮雖白,稍剛不老矣。上曰,鄭玉身丈甚少矣。晩曰,然,故章服不得借着矣。上曰,主人於何處耶?益三日,其子爲李之億之婿,故主人於之億家云矣。上曰,然乎?其子亦身短乎?益三曰,其子亦然云矣。上入幕次,少頃殿座,見洪雨澤,下敎曰,宜乎書吏也。宗城曰,老人之不中者似多,而今中者反多,可貴矣。上曰,奇哉,鄭纘述曰,此科異於他科,榜出後,考籍,何如?上曰,依爲之。象漢曰,此乃禁府羅將車五載也,亦爲入格云矣。上曰,然乎?車五載亦爲得中,奇哉。上曰,自戊申以來,車五載之執杖者多矣。諸賊之死於五載手者,不知其幾人,而五載老年亦登科,以此見之,諸賊之無一怨死者,亦可知。宗城曰,漏網者猶多,豈有怨死者哉?臣前者於小朝,戊申則亦多漏網之意,有所仰達矣。上曰,小朝前,何以漏網之意告之耶?宗城曰,以戊申事仰告矣。上曰,今番出身,言于兵判,卽爲調用,可也。上曰,今番文·武科,便是六品科也。宗城曰,通訓者,似當爲加資矣。上曰,然矣。江陵居李時赫伏地,以爲雖無戶籍,戶牌則有之,請入於赴擧矣。上曰,使京兆卽爲考籍,而亦爲付擧也。上曰,伏地者,皆許赴擧。晩曰,武擧子之初不掛單者,今於開場閉門之後,始爲入來云者,事殊可駭。此是門禁不嚴之致,兵判之不善檢飭,不可無警,推考,如何?上曰,依爲之。墢曰,注書班一時俱空,兩注書竝推考,何如?上曰,依爲之。象漢曰,車五載無之,則禁府則不成貌樣矣。上曰,雖然亦奈何?上入幕次。政院口傳啓曰,一貫革擧子中,二貫革勿施之,如何?上曰,勿施,可矣。上殿坐下敎曰,先呈宜已入矣。晩曰,俄已入呈矣。上曰,今日入格文·武科,文·武試官及史官外未六十者,不敢進退之意,分付。李鼎輔曰,閔宅洙老病,方痛胸塞,出送,何如?上曰,出送,可也。上曰,尹勉敎入來乎?問于尹東度。東度曰,方以淸牧,不入來矣。上曰,鄭志翼則入來云耶?益三曰,年未及矣。益三曰,宗社守僕,皆自刑曹入望,而皇壇守僕有入格者,使刑曹卽爲入望,何如?上曰,訓將相議於禮曹,使之入望,可也。上曰,皇壇守僕之今年入格者,亦爲奇哉。上曰,車五載,其爲人眞實矣。其貌樣亦善生乎?執杖可謂雄壯矣。上曰,禁喧郞使之拿入。鼎輔曰,旣爲入門,則禁喧郞亦無奈何矣。上曰,文試官爲武擧子事,分殿禁喧郞,事體未安,推考,可也。上曰,重臣推考之後,又有所陳,從重推考,可也。上曰,呼名官拿入。上曰,將治汝罪,今日科異於他科,姑爲不治,而榜出後,令該府施之不能爲律,可也。象漢曰,武擧子入格者四十二人,而禁軍二人爲之矣。上入幕次,卽爲殿座,仍以大妃殿諺敎,下於右副承旨元仁孫。仁孫奉諺敎,呼之賤臣,性遂受呼寫之。諺敎曰,昨日率耆老所諸臣,進箋表裏,留萬安門外,以爲同受朝臣之陳賀矣。不受而入,更思之,何爲若此?受之,則此事當同樂矣。賤臣書出後,仁孫卽以譯書紙,奉覽於上前,仍以所下諺敎,奉還納。上曰,慈敎如此,今日內卽爲擧行。領相李天輔,左相金尙魯追後入侍。天輔問候畢,仍進曰,昨日親率耆老諸臣,奉賀禮於東朝,此實莫大之邦慶,而今日又試耆老文·武科,此亦前古所無之盛擧,臣等之欣忭,已不可勝喩,而第有一邊抑鬱之忱矣。今仍慈敎,有此允許,臣民之慰幸,更復何喩?尙魯曰,臣等咫尺之〈地〉,徒切抑鬱之忱而不敢直奏,而右相朝入於試官,故亦有所相議者。今仍慈殿下敎,得伸於今日,歡抃之忱,曷可勝?上曰,此所謂爲親屈者者也。天輔曰,唱榜相値,不可不先後行之矣。上曰,唱榜先爲後,卽行禮,可矣。天輔曰,事體不可合行於新恩陳賀,然則先行新恩陳賀後,卽又奉行縟儀,何如?上曰,依爲之。上曰,昨今之事,前牒豈有之?奏于眞殿,慈殿亦喜,欣幸曷諭?一則重其事,一則慶其事。昨日奏慶眞殿時奉帳都尉鄭致達,陪箋文表裏承旨李應協,竝加資,讀致詞官鄭鐄,特爲陞六,入侍承旨,竝半熟馬一匹,史官及元良行禮時陪從承旨,春坊官員,左右通禮,各兒馬一匹,相禮·贊儀·引儀,各上弦弓一張賜給,政院下人,令該曹米布題給。出榻敎上曰,耆老庭試,豈有前例?新恩政事,文·武壯元今番特付僉中樞新恩政事,當日爲之。出榻敎上曰,備局卯酉仕摘奸闕點人,飭已行矣。倂爲放送。出榻敎上曰,今番之擧,往牒所無,儒生中被停者,特爲解停,卽爲入場。出榻敎耆老庭試文科六人李嘉遇·金始煐·李廷喆·張就五·高夢聖·任毅中。上曰,金始〈煐〉兄弟中獨不得登科,今又爲之,可奇。上曰,李廷喆汝未見玄嬪宮耶?廷喆曰,臣果及現矣。上曰,高夢聖誰也?益三曰,故侍直高晦之孫,此家以文翰有名於世矣。上曰,其老甚不老矣。上曰,政官使之入侍,吏曹參判尹得載,卽爲入侍。上曰,入侍注書李性遂,今日政擬入別檢望。上又下敎〈曰〉,別檢有闕後乎?得載曰,無矣。上曰,卽爲移職作窠,今日政卽爲擬入之。其人極爲純實矣。象漢曰,性遂之爲人,果爲純實矣。上曰,注書望姑置之,今日則置之,使之兼帶,可也。益三日,別檢,自前例兼注書矣。上曰,然乎?上曰,右承旨李應協留院,仍爲東宮陪從。出榻敎上曰,今春慈殿稱慶賀,東宮受賀,旣不擧行,今番擧行,輕重如何,特命置之。出榻敎上曰,今番之事,實爲慈聖,而今奉慈敎,示以志喜,其命受賀,若受予將心樂爲敎,此受邦慶之賀,慈敎及此,何敢辭焉?今日唱榜陳賀時致詞,以此兼焉,兼行常賀之例。出榻敎上曰,昨今爲慈聖飾喜之擧,實罕往牒,而吁嗟,蔀屋之民,囹圄中人,亦知此道乎?思之及此,悲恫在己,其令備局,申飭八道及三都,濟民補民之政,着意擧行,侵民之政,更加嚴禁。金吾時推中關係御史書啓者外,當日內竝放送,亦於秋曹,一依赦令例,關係重者外,當日內亦爲放送,金吾·秋曹徒年之流,一倂放送。凡諸等事,一依赦典擧行,吏兵曹歲抄中今春元良點下者外,一倂蕩滌,敍用者敍用,給牒者給牒,而殿最中居中居下者,亦爲蕩滌,其貢下者,其勿踰等,從貴擧行事,一體申飭。凡諸國役,必用市民,限今年不獲已者外,一切禁之,以示予奉東朝同慶之意。出榻敎上曰,昨日入侍承旨中都承旨·右副承旨,俱以寧陵外孫,今年慶禮進參,可謂稀有,各熟馬一匹面給,原償,其勿疊授。出傳敎武所外呼名官,事過後,令該府,施以不應爲律事。榻前下敎上曰,昨今之事,寔爲東朝,而愛日之心冞切,豈意奉慈敎而受賀?儀文雖略,自顧初心,靦然曷喩?奉長樂歡抃之中,猶有太康之戒,況此心乎?凡事喜深,則流於逸,今予之心,秋報大有,元元濟安,然後庶有日後拜顔。吁嗟,大小臣工,其勿因此而解心,孜孜不已,以濟吾民。出傳敎傳曰,眞殿次知兼慈殿承傳色內官李景和·徐景達,各熟馬一匹,慈殿司鑰,兒馬一匹,眞殿守僕慈殿別監,米布從厚題給。傳曰,昨日寶差備內官田一成·鄭商佑·安慶宅,各半熟馬一匹,元良挾侍內官,各兒馬一匹,司謁·司鑰,各上弦弓一張,陪從別監,令該曹米布題給。出傳敎陳賀罷後,政院·醫房·玉堂問安。傳曰,知道。王世子還宮後,政院·玉堂·醫房問安。令曰,知道。
丙子七月初八日酉時,王世子具遠遊冠·絳紗袍,出集英門,詣春塘臺。大王大妃殿·大殿·中宮殿,率百官致祠·表裏陳賀行禮時,左承旨李應協,事變假注書金載玉,記事官韓師直,記事官李世演陪位。邸下到明政門前路,下玉轎,暫步御路。令曰,靑陽門內,則帳殿相望,乘轎似未安,何以爲之乎?弼善徐命天達曰,臣等亦未詳。稍稍進詣,觀勢爲之,似好矣。令曰,然矣。因詣到靑陽門內,下玉轎。歷觀豐閣,還乘玉轎,直入幕次後,講官·政院問安。令曰,知道。卽令講官·承·史入侍。令曰,今日行禮節次,何以爲之乎?命天達曰,三殿賀禮盡爲云,而凡節未詳矣。令曰,問于入侍承旨而達之,可也。令退出。政院呼承傳色達曰,大朝入侍承旨徐命膺,來詣請對。令曰,入侍。命膺達曰,俄者大朝出慈殿諺敎而下敎曰,慈殿,以予昨日不受賀爲過,下此諺敎。且今日之稱慶,實我東罕有之事,東宮當率百官陳賀,而諸節,令該曹卽爲擧行爲敎矣。令曰,節次,何以爲之乎?命膺曰,先爲唱榜陳賀後,邸下率百官盡行三殿賀禮矣。令曰,然則三殿賀禮,盡爲於此乎?命膺曰,然矣。令曰,凡節,此無詳聞之路,承旨頻以所聞,隨事來達,可也。令退出。邸下親率百官,行三殿賀禮訖,卽還入大內。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
鄭玉達曰,大司憲閔遇洙,掌令呂善應·金元行,持平鄭晩淳·李碩載在外,執義朴致文三度呈辭留政院,今日以監察茶時之意,敢達。令曰,知道。
藥房都提調兪拓基,提調李益炡,副提調洪益三啓曰,伏未審夜來,聖體調攝,若何?獻賀東朝,試士春臺,連日勞動,深夜乃罷,憊眩之候,不瑕有加,而寢饍之節,亦無所損乎?大王大妃殿氣候,何如?臣等不任區區伏慮,敢來問安。答曰,知道。慈殿氣候,差勝後一樣,予則一樣矣。
洪益三達曰,行左承旨李應協,今日不爲仕進,卽爲牌招,何如?令曰,依。
元仁孫達曰,今番陳賀時,一依赦典擧行,命下矣。未承授推考徽旨九十三張,自本院依例爻周之意,敢達。令曰,知道。
備忘記,傳于鄭玉曰,宮園式例,校正重臣,虎皮一領,承旨二,兒馬一匹,監印應敎徐命膺,修撰鄭存謙,大鹿皮一領,校書官,上弦弓一張賜給。
備忘記,傳于洪益三曰,登科前年五十,猶爲陞六,其況耆艾,今文科榜堂上外,一竝陞六,政官牌招擧行。斑白者猶免負戴,耆老之人,其何以戍?今武科一榜,竝除防。王者其猶恤老,又何受米?亦除除防米。
以吏曹參議朴相德牌不進罷職令旨,令于鄭玉曰,推考徽旨捧入。
洪益三啓曰,吏曹判書李成中,參判尹得載,參議朴相德牌招不進推考徽旨及罷職令旨,今方捧入,而特敎之下,尙不擧行,事甚未安。判書·參判,竝更卽牌招,何如?傳曰,允。
鄭玉啓曰,吏曹參議朴相德,旣有只推之令,更卽牌招,使之擧行,何如?傳曰,允。
以吏曹參議朴相德再牌不進罷職令旨,令于鄭玉曰,推考徽旨捧入。
傳于鄭玉曰,式例陪進,例以櫃子盛納而內入件,今日欲爲奉覽,盛函以入。
傳于鄭玉曰,兩宮式例,三件式使之內入矣。如已盡爲,則今日奉入,如未盡爲,則明日奉入。
鄭玉達曰,事變假注書金載玉,身病猝重,勢難察任,今姑改差,何如?令曰,依。
徐命膺達曰,明日次對時,兩司當爲進參,除在外·呈辭受由外,未肅拜不爲行公人員,竝待開門牌招,以爲推移入對之地,何如?令曰,依。
元仁孫,以義禁府言達曰,傳敎內,金吾時推中關係御史書啓外,當日內一倂放送,徒年之流,一體放送,而凡諸等事,一依赦令擧行事,命下矣。時囚罪人南海前縣監吳道興,林川前郡守吳彦傳,穩城前府使柳謇,釜山前僉使沈義希,入門官金鼎夏,竹山前府使朴時佐,連源察訪金敎村,平昌前郡守沈推賢,巨濟前府使金弘運,領運差使員禹錫龜·沈錘,加里浦前僉使金昌岌,吏曹佐郞吳奉源,前校理朴道源等,竝放送,麻田前郡守李益炫,坡州前牧使申瑞夏,漣川前縣監李梅,延日前縣監金會元等,入於御史書啓,姑爲仍囚,未及拿來罪人全羅前左水虞侯金可精,永興前府使金致龜,雲峯前縣監李晟,淸河前縣監沈㙂,馬梁前僉使趙重復,喬桐前水使兪胄基,豐德前府使金養義等,竝放送,全羅道咸悅縣村谷驛徒三年定配罪人朴時佐,京畿楊州牧錄楊驛徒一年定配罪人李宜老,慶尙道開寧縣徒三年定配罪人宋淳明,楊州牧綠楊驛徒三年定配罪人安,江原道原州牧安昌驛徒一年半定配罪人李沇,楊州牧延曙驛徒二年定配罪人垙,延曙驛徒三年定配罪人尹景淵,定配身死未蒙放罪人中黃海道平山府寶山驛徒一年定配罪人沈尙健等,竝放送之意,敢達。令曰,知道。
元仁孫,以左邊捕盜廳言啓曰,罪人重囚外,放送事,命下矣。依傳敎重囚外,輕囚二十四名,卽爲放送之意,敢啓,傳曰,知道。
又以右邊捕盜廳言啓曰,捕廳罪人重囚外,竝放送事,親承聖敎矣。依傳敎重囚外,輕囚十九名,卽爲放送之意,敢啓。傳曰,知道。
上在昌德宮。常參·經筵,以代理停。
元敬王后忌辰。
鄭玉達曰,明日常參,取稟。令曰,停。
洪益三達曰,領敦寧趙載浩箚子到院,而國忌正日,留院之意,敢達。令曰,知道。
徐命膺達曰,大司憲閔遇洙,掌令呂善應·金元行,持平李碩載在外,鄭晩淳牌不進,執義朴致文三呈度辭留政院,今日以監察茶時之意,敢達。令曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,允。
洪益三達曰,左承旨李應協,右副承旨元仁孫,今日不爲仕進,竝卽牌招,何如?令曰,依。
令曰,大臣·備局堂上引接。
以右副承旨元仁孫牌不進罷職令旨,令于徐命膺曰,推考徽旨捧入。
以司諫李翼元,持平鄭晩淳牌不進罷職令旨,令于鄭玉曰,推考徽旨捧入。
假注書李性遂遷轉,代以趙賢逵爲假注書。
洪益三達曰,擧條正書後,輪示諸承旨,自是本院法例,而日昨三曹郞禁都監察,以實職移遷事擧條,注書不示諸承旨,徑先書呈,今已啓下矣。臣等始爲考見,則監察之察字,見落於莫重入啓文書,此莫非不經衆眼之致,非但新進稽忽之習,已極未安。身爲注書,不循本院法例,莫此爲甚,宜有從重警責之道,而本院請推之外,無他可施之罰,何以爲之?敢稟。令曰,事體極爲未安,禁推。
鄭玉啓曰,吏曹判書李成中,參判尹得載再招不進推考徽旨,今方捧入,而特敎之下,如是違牌,不卽擧行,其在事體,殊甚未安。所當更請牌招,而一日三牌,有傷事體,何以爲之?敢稟。傳曰,更卽牌招。
又啓曰,吏曹參議朴相德,旣有只推之令,卽爲牌招開政,何如?傳曰,允。
假注書趙賢逵在外,代以高夢聖爲假注書。
事變假注書金載玉改差,代以白義煥爲事變假注書。
鄭玉啓曰,吏曹判書李成中,參判尹得載,參議朴相德牌不進推考徽旨及罷職令旨,今方捧入,而特敎開政之下,如是違牌,尙不擧行,事甚未安。判書·參判,竝卽牌招開政,何如?傳曰,允。
以吏曹參議朴相德牌不進罷職令旨,令于鄭玉曰,推考徽旨捧入。
鄭玉啓曰,吏曹參議朴相德,旣有只推之令,一體牌招開政,何如?傳曰,允。
又啓曰,吏曹參判尹得載,承牌來詣闕外,而今若開政,則望筒出納之際,必致達宵,待開門開政,何如?傳曰,允。
領敦寧趙載浩箚曰,伏以邦慶無前,賀儀載成,臣民歡抃,曷有其極?顧臣癃病之廢物,獨阻呼嵩之列,情禮俱闕,已極悚惶,而親臨試牌,又犯坐違,罪戾層積,合被重誅。仍伏念臣旣解重擔,幸移散地,揆以分義,宜卽叩謝,而四載足疾,尙未少瘳,重以累朔危疾,幾死僅甦,餘症尙存,醫治無效,精神剝落,眞元大脫,濕痰流注,左脚疼痛,前日須杖而動者,亦不能如意,長日坐臥,氣不運行,食飮全滯,百病交作,不死幸矣。判成永廢,雖是閑局,除拜已久,尙此未肅,自歸慢蹇之科,而今又廢禮虧分,又增死罪,玆陳自引之章,敢瀆离明之下。伏乞睿慈,亟賜鐫削,嚴降威罰,以肅朝綱,以安賤分,不勝幸甚。取進止。答曰,覽箚具悉卿懇。以疾未參,其何所傷?卿須安心,勿辭善攝焉。仍令曰,史官往諭。
七月初十日辰時,王世子坐時敏堂。大臣·備局堂上引接時,領議政李天輔,左議政金尙魯,禮曹參判金漢喆,左尹申晦,護軍李章吾,工曹參議金致仁,校理尹得雨,同副承旨徐命膺,假注書李性遂,事變假注書金載玉,記注官李海重,記事官李潭以次進伏。天輔曰,日氣甚熱,邸下氣候,若何?近來初爲勞動,伏未知果無損傷之節否?令曰,姑無所損。天輔曰,行禮時拜禮,屢次爲之,夜來寢睡,亦如何?令曰,一樣。天輔曰,大朝連日勞動之餘,氣候,亦如何?令曰,一樣。大王大妣殿氣候,若何?令曰,一樣矣。天輔曰,再昨日致詞於東朝,昨又獻賀於大朝,邦慶實是往牒所無,而邸下幾年抑鬱之懷,得伸於今日,臣民之慰忭,何可仰達?東宮陳賀,以春間之不爲,今番爲之,似涉如何?大朝有敎,故臣等不得力爭,以致欠缺,猶切抑鬱矣。令曰,慈敎適下,以伸情禮,欣幸何言?尙魯曰,臣亦宜請,而右相入於試官,故有所相議矣。意外慈敎輒下,得行於今日,欣悅何達?天輔曰,此乃全羅監司閔百祥狀達也。以爲左水營軍器放火罪人譏捕之意,申申嚴飭,而前順天營將田光集,謂以已遞,初無一將卒定送譏捕之事,今若以事過而置之,年少武弁慢法自便之習,無以懲戢,田光集罪狀,令廟堂,稟處爲請矣。田光集雖已遞職,猶在官次,則譏捕等事,乃其職責,而道臣,申飭之後,終不擧行,其慢法自便之習,令攸司拿問,何如?令曰,依爲之。尙魯曰,今此營將之請罪道臣事誠得體,而但營將守令,有罪則請令攸司稟處,例也。如許小事,至請廟堂稟處者,殊涉未安。全羅監司閔百祥,推考,何如?令曰,依爲之。天輔又曰,頃因大朝筵敎,北道移轉船致敗眞僞及南濟極私卜添載與否,嚴査狀聞事,分付矣。卽見江原監司韓光肇申本,則以爲移轉船臭敗的實,而莫重穀物船格等,任其漂散,無意救出,漂失穀物則全數徵出後,罪狀照律勘處,南濟極私卜添載,不過大米十九石,租二石,木一同,籠二隻,而其他錢貨,皆是商賈輩興販之物,商賈私物,卽爲出給事,竝令廟堂,稟處爲請矣。旣已嚴査,則商賈物不可留置,出給,何如?令曰,依爲之。天輔曰,輔養官李台重,受由下鄕已久,臣方欲陳達催促之際,除拜副提學。宰臣本來撕捱三司之職,帶此職名,似不卽爲上來膺命,而此時輔養官職責甚重,不可使許久在外。館職今姑許遞,令政院催促上來,何如?令曰,依爲之。天輔曰,臣於入闕之後,得見擧條下者,以傳諭事,史官與承旨相詰,至有叱責下吏之擧。宣諭事體,何等重大,而如是遲緩,有關事體。當該史官,拿處,何如?令曰,依爲之。諸臣以次退出。
上在昌德宮。常參·經筵,以代理停。
下直,羅州牧使鄭志翼,平澤縣監金勉行,高山察訪鄭彦忠,昌州僉使金南瑞,宣沙浦僉使朴尙謙,月串僉使金廷寶,西平浦萬戶李聖泰,濟物浦萬戶申就徵。
鄭玉達曰,明日常參,取稟。令曰,停。
元仁孫達曰,大司憲閔遇洙,掌令呂善應·金元行,持平李碩載在外,鄭晩淳服制,執義朴致文三度呈辭,入達,今日以監察茶時之意,敢達。令曰,知道。
徐命膺達曰,禮曹判書趙榮國,刑曹判書鄭亨復,工曹參判李得宗,除拜後過三日不爲出肅,依定式推考警責,仍卽牌招察任,何如?令曰,依。
鄭玉達曰,卽者修撰洪準海,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又以弘文館言達曰,本館下番修撰洪準海,以親病陳書徑出,下番未免闕直。副修撰洪良漢,牌招入直,校理宋文載,旣有只推之令,與新除授修撰李錫祥,一體牌招察任,何如?令曰,依。
以校理宋文載,修撰李錫祥牌不進罷職令旨,令于徐命膺曰,竝推考徽旨捧入。
有政。
吏批,判書李成中牌不進,參判尹得載進,參議朴相德牌不進,右承旨鄭玉進。
吏批啓曰,判書李成中,參議朴相德牌不進,小臣獨政未安,何以爲之?敢稟。傳曰,仍爲之。
以李錫祥爲修撰,尹得雨爲兼弼善,李最中爲兼文學,洪準海爲兼司書,徐命彬爲右參贊,尹得和爲刑曹參判,金陽澤爲禮曹參議,申大亨爲監察,張聚五爲濟用主簿,金道洪爲軍器判官,金應淳爲司書,崔翊胄·金鳳吉學諭單付,崔鎭海喬桐府使單付。
兵批。
行判書洪象漢上書入達,參判南有容病,參議金尙重病,參知尹得徵入直進,同副承旨徐命膺進。
以李泰祥·兪胄基·張涉·李禹錫·鄭來觀·崔世輔·尹光迪·崔奎齡·金昌岌·李始爀·安壽仁·金景淵·劉得良·朴枝發·金壽傑副護軍單付,李昌誼·徐命彬·尹汲·李台重·尹得和·鄭夏彦·李惟秀·鄭幹·李正濡·金尙耉副司直單付。
傳于徐命膺曰,儒臣·侍從乞郡,竝置之。
以吏曹參議朴相德再牌不進罷職令旨,令于鄭玉曰,推考徽旨捧入。
傳于徐光膺曰,儒臣持小雅編入侍。
假注書高夢聖有頉,代以任毅中爲假注書。
徐命膺,以兵曹言啓曰,今七月十一日武臣賓廳武經七書講書落點單子,纔已啓下,而政事相値,依前例不得爲之之意,敢啓。傳曰,知道。
又以御營廳言啓曰,因司僕寺草記,箭串馬場內捉虎事,本廳將校,率領牙兵,出往跟捕矣。連接將校手本,則馬場素非林藪之處,而外遍踏窮搜者,已至多日,竟無蹤跡可尋云。似非恒留隱據之處,當此盛熱,軍兵之致傷,亦涉可慮,今姑撤還之意,敢啓。傳曰,知道。
又以禮曹言啓曰,今此明陵展謁時,昌陵展謁及順懷墓展拜,一體擧行事,命下矣。凡陵幸時,先陵在於一山之內,則展謁之禮,因其地勢順便,不拘世代之次,故自前明陵展謁行禮後,仍行辭陵之禮,先詣翼陵,次詣敬陵,次詣順懷墓,次詣昌陵,行禮後還宮矣。今亦依此例磨鍊乎?敢稟。傳曰,依爲之。
鄭玉,以宗簿寺官員,以提調意啓曰,今此列聖御製中成廟朝御製,中廟朝御製,旣已釐正更刊,則進上·進獻及五處奉安件,亦依例擧行乎?敢啓。傳曰,進上二件,進獻一件,紙衣盛函,只紬·內袱,五處,依例擧行。
徐命膺,以兵曹言啓曰,來八月初一日,明陵擧動,王世子隨駕時,各殿問安馬各差備入把,本曹驛馬及京畿·忠淸·江原三道驛馬補把之數,參考前例,別單書入,而每當擧動時,各驛馬抄擇上送事,申飭,非不嚴明,而各驛輒多苟充定送,其在事體,誠極未安。今番則以體大善步馬,各別精擇,各其營門定差使員,今二十三日京中逢點事,各道監司處發馬知委,而司僕寺添補京畿驛馬,從本寺啓下數,直爲入把,分付本道,何如?傳曰,允。
行都承旨洪益三,右副承旨元仁孫書曰,伏以天休滋至,邦慶維新,惟我大朝殿下,率耆舊諸臣,進致詞于東朝,翌日,惟我邸下,率百僚,載行三殿慶壽之禮,八域臣民,孰不歡聳?伏念臣等,俱以無似,跡忝邇列,區區崗陵之祝,曷有其極?不意上駟親授之命,忽下於帳殿入侍之際,祗受稽首,冞切惶感。生逢聖世,昵近耿光,獲覩千古罕有之盛禮,是固臣等之至榮,而顧玆寵錫,寔出格外,私心悚蹙,歷屢日而靡定,連値齋日,今始拜章。伏乞离明,轉稟大朝,亟收誤恩,以重國典,以安私分,不勝萬幸,臣等無任云云。答曰,覽書具悉。卿等所辭,其涉過矣。卿其勿辭焉。
行左承旨李應協書曰,伏以天休滋至,邦慶無彊,聖孝孚格,寶算彌高,褥儀誕擧於東朝,曠禮又成翌日,一國臣民,積誠顒冀之餘,夬覩盛擧,歡均匝域,事罕簡策,得與鳥獸,同其率舞,嵩華之祝,蹈抃曷極?迺於千萬夢想之外,伏奉大朝特降陞資之典,臣誠驚惶震越,惝惶跼蹐,直欲循墻而走,有不可得也。國有大慶,則資級或加於該房,殆成掌故例規。夫以一時微勞,攬取峻秩,當之者每自疑於濫,有識者亦嘗病之,然此特舊典,人固狃以爲常。若臣則待罪邇聯,躬瞻大禮,偶廁執事之末班,奔走陪奉,此不過職分內常事,有何可記之勞可援之例?而聖意特軫慶禮之重大,誤恩曲施,濫賞混加,臣心惶霣踧踖,繼以憂恐,靡所容措,若隕淵谷。噫,國家官爵,孰可輕以畀人?而二品之秩,孤卿之亞,卽所以命德授受之際,尤兢兢焉,其不容夤緣倖會濫竽竊吹也,較然明甚矣。內外宣力,績用茂著,德擧才遴,岳蔦選擢者,猶且逡巡不敢進。念臣庸愚倥侗,文質無當,襪線本乏寸長,才知未效一官,過蒙洪造,厚沐光寵,前後叨竊,已溢涯分,反顧回思,每覺靦騂,況今所被恩命,尤有萬萬不稱。罔功倖賞,冥升驟躐,則梁鵜貽刺,負乘致寇,豈不玷聖朝之名器,而招四方之譏議也哉?在朝家綜理之政,亦宜深惟恩賞之不可僭,重秩之不可濫,不待臣言之畢,而遄有以收還也。伊夜親授有命,逃遁不得,章皇祗肅,而難進之義,參前倚衡,此臣所以俯仰懍惕,屢逋嚴召,不敢爲冒昧承膺之計者也。犬馬微誠,惟在於筋力效勞之地,而觸事鈍滯,尤悔多端,冒暑供劇,疾恙乘之,準擬陳籲丐免,而連値有事,不敢言私。顧此濫資汰改之前,尤無冒進之勢,玆敢悉瀝肝血之懇,仰瀆离明之下。伏乞睿慈,曲賜鑑諒,察臣由中之懇,匪出飾讓,亟令鐫改臣新授資級,仍許削臣職名,以重官方,以幸私分,不勝萬幸。臣無任云云。答曰,覽書具悉。卿其勿辭,從速察職。
同副承旨徐命膺書曰,伏以邦運無疆,天休滋至,我聖上,率耆舊而進東朝之致詞,我邸下,率百僚而又擧三殿之賀儀,歷選前世,蓋未有若斯之盛者。臣於是日,躬覩莫大之慶,自切蹈抃之誠,伏況睿孝之懽欣,曷有其極?仍伏念臣愚魯之性,文質無當,而出身通籍,僅逾三載濫竽竊吹,歷踐華貫,自顧涯分,已極逾越,乃者以繕寫微勞,遽蒙陞資之命,繼又伏奉喉司新除,不知臣之無似,何以得此於聖明之朝也?夫緋玉之列,卽周官下大夫之等也,承宣之職,又虞廷出納之任也。雖世級已降,遴選不古,然循其階顧其責,自非才識通敏者,則莫宜居之,豈愚魯如臣所可撓冒也哉?負乘之誚,羲易有戒,不稱之譏,詩經攸載。臣雖不肖,亦聞斯義,豈敢以一己之寵榮,有累於嚬笑之節也?臣始奉寵命,以未有實銜,不得陳章控免,及叨見職,則連値淸齋,又當無前之邦慶,不敢言私,黽勉至今,慙悚惶恧,若不自容,玆敢略入文字,仰瀆睿聽。伏乞上稟大朝,收還臣新除加資之命,仍令鐫遞臣職名,以重官方,以安私分,不勝幸甚。臣無任云云。答曰,覽書具悉。爾其勿辭,從速察職。
刑曹判書鄭亨復書曰,伏以上天申休,賀儀載行,此誠我朝三百年未有之慶,盛擧快覩,情禮觕伸,中外臣庶,抃蹈惟均。臣於日昨耆老之科,猥忝考試之列,竟夕勞頓,癨氣猝發,痛勢暴急,秋曹寵命,忽下此際,而咫尺帳殿,無計祗肅,賀班纔輟,扶曳退出,悚懍之忱,歷日未已矣。臣年迫日索,宜止未止,名在朝籍,除旨相續,如非恫癏之嬰身,曾未敢以病爲辭,而見今所罹,非如偶感,中暑忒重,寒熱迭至,三膲失道,吐瀉兼作,多般醫治,罔有分效,氣息昏綴,若將垂絶。今於召牌之下,末由蠢動,遂不免坐犯違逋,慢蹇之罪,益無所逃,泯伏偃處,亦甚惶悶,玆敢倩構短章,略暴危迫之悃。至於職任之劇易,精力之當否,有未可提陳,而詞訟重地,決不容引日虛曠。伏乞睿慈,俯加矜察,亟令鐫改臣職,俾得安意調息,以延危喘,公私不勝幸甚。臣無任云云。答曰,覽書具悉。卿其勿辭,調理行公。
工曹參判李得宗書曰,伏以臣孤賤庸下,百無肖似,而厚荷光寵,驟竊匪分,循省愧惶,若隕于谷,畢竟顚沛,固所自科。果然李彦衡之書出,而遣辭議律,極其危險,臣誠不勝駭怖之至,而就其所論,反顧臣心,都無一毫關涉,則其言之及於臣憯,莫知其故,杜門慙惑,只俟朝晩之一暴矣。不數日而睿批處分,大朝筵敎,昭晣竝摯,使臣自辨,無以加此,而及夫聽敎之承宣,隨駕之僚臣,相繼陳書之後,則證案俱備,顚末自露,實無餘蘊可以追理,臣又仰感恩庇之出常,俯幸情實之已暴,益不知所以自措也。所被人言,旣屬過去虛境,今無事乎呶呶,而第於伊時,臣身不惟不在,過一旬之後,始憑僚言,得聞事狀,旣是一院上下之所共知,而雖以承宣書見之,所云聽敎傳說,在於入太廟之後,而房單隨以卽入,則錯憑而直塡,恐自有其人,反以初不陪扈落留闕中者,參聞而周旋云者,豈是理也?臣雖智短周身,自恃無疚,不能學今世人之善於防患,而彼臺臣,何忍以萬萬理外之言,驀地相加,乃如是也?臣竊惜之。噫,橫逆之來,當付一笑,而緣臣言行無素,致此羞辱,撫躬悼歎,尙誰尤哉?新除有命,庚牌狎臨,而情地危臲,轉動無路,玆敢略控短章,冒陳血懇。伏乞离明,亟令鐫削臣職名,俾安私分,不勝幸甚。臣無任云云。答曰,覽書具悉。卿其勿辭,從速察職。
大司成趙載洪書曰,伏以惟我大朝,躬率耆老,獻祝長樂,勉承慈敎,受賀大庭,邦慶曠罕,臣隣蹈抃。臣於伊日,適以對讀入侍,忽承國子除旨,驚惶震惕,罔知攸措。顧此見職,曾亦濫竽,旋蒙移除,半日叨靡,猶覺靦恧。今何敢爲唐突承膺之計?而身在班行,義難辭避,章皇祗肅,少伸頌禱之忱,匪分之職,理不當因仍盤礴。夫師儒之長,寔膺敎胄之責,則其所係之重,何如哉?苟非望實俱隆,堪爲矜式於衿紳者,莫宜居之。一自變制以後,簡掄之道,固不及前,而亦不謂乃及於臣身也。表率多士,培植人才,尙矣無論,而雖以製講一事言之,亦非如臣空疎魯莽者所可擬議。念臣幼而失學,早汨蔭路,經傳之句讀,程文之工拙,俱不能通熟,雖畀之以村塾之師,尙愧其不堪,況抗皐比而訓章甫,以貽賢關之羞,駭四方之聽也哉?反覆揣量,實無堪承之望,玆敢披陳肝膈,冒瀆睿聽。伏乞离明,俯察人器之不稱,特許職名之亟遞,以重官方,以安私分,千萬幸甚。臣無任云云。答曰,覽書具悉。爾其勿辭,從速察職。
行兵曹判書洪象漢書曰,伏以臣於本職,必可辭之義,必可遞之端,縷縷陳暴於向日兩書中,伏惟离明,必賜俯燭矣。以臣情病,挨過大政,猶是始慮之不及,冒昧更出,黽勉承膺者,大朝動駕臨迫,陪扈義重,不得不出也。大朝講經方開,適値經筵諸臣,或病,或在外,將無以備員,故亦不得不出焉。親臨召試,事體自別,而春秋館堂上無故者,惟臣一人,則又不免出焉。再昨春臺之臨試耆艾,邸下之躬賀三殿,實是無前之慶,莫盛之禮,職掌攸管,未敢言私,出而當之,若固有之。以此而出,以彼而出,有出無入,當遞不遞,弁髦初心,徒虧大防,臣實自愧,人謂斯何?去就之節當如此,政注之乖錯奚論?仍念臣注夏之症,素成痼疾,每當盛夏,輒致發作,連日冒炎奔走之餘,一倍加重,痰梗而食飮全廢,火升而眩暈闖生,委頓床笫,㱡㱡欲盡,重以眼眚㞃而難於視物,脚疾添而動輒須人。顧今諸症,罔非危惡,若不及時治療,將至永作癃廢,必須盡解職務,專意醫藥,然後庶有復起爲人之望。臣雖無似,亦聖世之一物耳。徒知分義之可懼,爵祿之爲榮,不自愛惜,顚仆道路,則豈不貽累生成之大化乎?玆敢疾聲呼籲於貳極之下,伏乞睿慈,哀之憐之,亟削臣本兼諸任,仍許長暇,毋曠重務,俾延殘喘,千萬幸甚。臣無任云云。答曰,覽書具悉。卿其勿辭,調理行公。
修撰洪準海書曰,伏以臣於直中,得聞老母虛勞宿症,挾暑添劇,胃弱而食飮莫進,氣薾而昏倒不省,達宵叫苦,促臣歸省。臣情私煎迫,不能按住,忙進短章,徑出禁門。伏乞削臣職而治臣罪,以便救護,以嚴法紀,不勝幸甚。臣無任云云。答曰,覽書具悉。爾其勿辭,救護母病。
吏曹參議朴相德書曰,伏以臣無他才能,冒忝銓地,供職周歲,醜拙畢露,求遞不獲,尙爾蹲據,居常愧懼,如負大何。日昨大朝,臨春臺而試耆艾,奉慈敎而擧賀儀,此誠曠世之盛事。凡在臣鄰,孰不抃聳趨造,而顧臣家有偏母,年非篤老,而素多疾病,每當炎序,關格頻發,中膲常若痞滯,氣息似難扶接,澟澟有朝夕難保之慮矣。日前又中暑挾食,諸症越添,左右牽刺,呼吸不通,屢試藥物,旋復咄出,蓋其氣衰而病益甚,醫治亦不能收效。臣方左右扶將,焦遑煎迫,實不忍片刻離側,故試牌之下,冒死違逋,恭俟例勘,重推之命,特出常格之外,而呼嵩之班,又未得趨參,臣誠惶隕怵迫,莫知所以措躬也。至於開政之命,旣是特敎,則區區情私,若有一分可離之勢,其何敢四違嚴召於兩日之內,有若全昧分義,無所顧憚者乎?此尤臣之萬萬悶蹙,求死不得者也。且伏念向日諫臣書語,雖專屬長僚,而臣於伊日政注,率多與聞,在臣私義,亦豈以獨免爲幸,而顧今情私煎急,有不暇覼縷煩陳,以益瀆擾之罪,玆敢略具短章,仰暴懇迫之情。伏乞离明,俯垂矜察,亟令鐫削臣職名,以便省護,仍治臣積逋之罪,以嚴邦憲,不勝萬幸。臣無任云云。答曰,覽書具悉。爾其勿辭,救護母病。
副修撰洪良漢書曰,伏以臣於向日直中,得聞母病添重之報,急於歸省,猥進短章,而適値齋日,未得入徹,任情徑出,冞增悚惶。歸視母病,諸症十分苦㞃,日昨耆老之科,試牌儼臨,而情私難强,未免違傲。臣罪至此,實合重勘。伏蒙聖度包容,只施問備之罰,罪戾未勘,職名如舊,臣誠含恩訟愆,無地自容。卽因館直不備,召旨又降,而顧今母病,一味沈篤,連施藥餌,收效愈邈,以此情理,實無離捨供職之望,玆敢隨詣闕外,疾聲陳籲。伏乞睿慈,俯賜矜諒,亟令鐫削臣職名,仍治臣前後違傲之罪,以警具僚,以安私分,不勝幸甚,臣無任云云。答曰,覽書具悉。爾其勿辭,救護母病。
大司諫金時粲書曰,伏以臣於前月,受暇還鄕,旋蒙遞職,跧伏感祝之中,忽伏承薇垣除命,又下於千萬夢想之外,臣誠惝惶震駭,罔知攸謂。臣之自劃言議之地,垂二十年,初無去就之可論,而前夏入京,適叨是職。時當大朝親臨鞫囚,事體嚴急,他不暇顧,顚倒入參,而曾未竟夕,溺職獲譴。至今追思,惶愧交竝,不勝其任,於是益著,則難冒之義,又添一重,而銓部不諒,猶相擸掇,誠不勝阨悶。且臣於下鄕之日,適以私故,崎嶇水陸,冒炎跋涉者,殆匝一旬,素患伏暑之證,越添於中途,狼狽擔舁,僅僅還家,而火熾土敗,上嘔下泄,飮啖俱阻,神形銷脫,又當夏秋之交,轉成似癨之症,㱡㱡床簀,無路起動,恩召之下,亦不得爲趨造控免之計,臣尤死罪。仍念臣以無似,濫荷大小朝鴻私,歷試中外,蔑效絲毫,而蒲質先凋,望絶陳力,黔技已殫,動輒生疣。惟有退守本分,無干誤恩,庶可爲塵刹之報,此臣所以審己度勢,每自斂伏,不敢復萌當世之念,只緣名在侍從之列,輒煩收召之旨,每一承命,祗益罪戾。況今言路極否,臣道日卑,正宜鋒芒敢言之士,布置臺閣,裨補闕漏,激揚風采,聖朝之大,不患無人,而乃以如臣朽鈍,苟充一夫之數。此固失於綜核之政。而卽伏聞我邸下,臨筵發歎,慨然於耳目之寥寥,至以匡正之言無聞,官師之規亦闕,反復誨諭,臣於是一倍惶恧。若論循默之罪,臣實爲首,舊釁新孽,俱宜難逭,玆敢披瀝肝血,猥從縣道而冒死哀籲。伏乞睿慈,特察臣情病之危苦,亟許鐫削,俾得以延殘喘,仍命有司,正其不匡之罪,治其逋命之慢,以警具僚,不勝幸甚。臣無任懇迫祈望之至云云。答曰,覽書具悉。爾其勿辭,從速上來察職。
正言南雲老書曰,伏以大朝殿下,率耆舊而祝長樂之壽,承慈敎而受大庭之賀,此實往牒罕覯之慶也。臣民抃蹈之忱,曷有其極?仍竊伏念臣之日昨引避,宜在落科,而處置請出,出於意外,鞶褫之願未遂,尸素之譏自如,區區私義,有不容更玷於榮次,一味違逋,尙靳例勘,進退失據,罪悔交積,其所以喪廉義而羞臺閣者,爲如何哉?玆敢披瀝血懇,仰瀆离明之下。伏乞睿慈,亟許鐫削,以遂微諒,不勝幸甚。臣旣不以言官自居,而事在目下,不忍終默,敢此冒陳。噫,國家設置臺官,畀以言責,則糾劾官邪,乃其職耳。設有所言,不槪於聖聽者,惟當優容寬假,以恢來諫之路。而竊觀近年以來,論事之臣,不惟言不見施,乃反罪及其身,世之居是職者,擧皆視此爲戒,以言爲諱,媕阿成風,徒取備員。此固如臣輩巽軟尸職之罪,而臣愚死罪,竊恐聖朝導迪奬勵之道,亦有所未盡而然也。乃者前持平柳戇,纔履臺閣之閾,輒效官師之規,新進風采,綽有可觀,耳目寥寥之餘,亦可謂不負其職責,而聖敎截嚴,譴罰太重,臣固知大朝盛意,或慮其出於挾雜,而聽言之道,但當論其事之是非而已,豈可罪人於形跡疑似之間哉?戇之被譴,固不足言,臣竊恐從今以往,士氣益沮,言路益杜,雖小小規警之論,亦不得行於朝廷之上,豈細故也哉?伏願邸下,三朝之暇,從容導達,亟寢成命,是臣區區之望也。臣無任云云。答曰,覽書具悉。柳戇事,大朝處分至極,至極明正,焉敢若此?爾其勿辭察職。
校理尹得雨,副校理趙儼·李宜哲,修撰洪準海,副修撰洪良漢·鄭存謙等箚曰,伏以臣等,伏見昨夜所下傳敎,有前持平柳戇永刊仕版之命,臣等於是,不勝憂歎之至。夫言路杜塞,莫若近日,官師相規,闕爲無聞,有識之寒心,固已久矣。我聖上憂慨之敎,屢發於筵席,在廷臣僚,孰不仰求助之盛意?而迺者憲臣達辭,出於寥寥之餘,在聖上翕受之道,可奬不可罪,而責敎截嚴,譴罰太過,臣等竊恐前後憂慨之敎,徒歸文具,臺閣敢言之風,亦將沮喪,豈不大可憫哉?夫抄選之臣,朝家禮遇,固當優異,而苟或有檢身之得謗,章奏之失着,則言官之隨事規正,不害爲聖世之美事,豈可以此摧折,加之以重譴哉?有懷必陳,卽諫官之責耳。旣導之使言,言之而又從以罪之,則今日居言地者,將何以措手足乎?處分過中,群情抑鬱,臣等職在論思,不容泯默,玆敢相率齊籲,略效匡救之忱,此豈爲一臺臣地哉?伏乞殿下,亟寢前持平柳戇刊版之命,以光聖德,以恢言路,不勝幸甚。取進止。批答儒臣入侍時書下
副校理李錫祥書曰,伏以臣得伏見三囚人口招,則凡其諸般所對者,或指有〈爲〉無,以多爲少,設計粧撰,專務欺蔽,隱然有眩惑發明之意,臣於是實不勝訝惑,繼之以駭惋也。噫,今此三守令嚴問口招之敎,有足以仰體我大朝勵世懲貪之聖意,而此輩之飾詐欺罔,乃至於此。臣不宜囁嚅含默,甘自歸於爽實之科,故不得不冒死陳暴,而與之逐條對說,有傷事面,故只論其大體可以立辨者,伏惟离明,小垂察焉。麻田前郡守李益炫,辭多自明之說,俱爲假飾之中,至於還穀欠縮,泛稱以分給文書見漏者,尤涉萬萬虛妄。所謂分給者,未知何穀分給,所謂文書者,未知何樣文書,而稱以分給,文書之見漏,突然說報者,豈不爲駭痛之甚乎?旣曰分給,則似非渠之家間私用也,又曰文書,則又非渠之篋中私記也。凡官穀之出庫也,無論多寡,自石至夕,無不載錄於出庫記,而十一巡分還,七次俵賑穀數爻,臣於出庫冊中,一一謄來,則抑未知此外,別有私出庫冊,而謂之文書耶?又果有之,則何不明言某月某日出某穀給某人,而見漏文書,又何不捧納耶?不此之爲,泛稱以文書之見漏,通計合算,果無差爽,以此修簿,呈納一件云者,實爲萬萬巧詐,若以文字粧出,則何事不得脫也?臣於反庫時,欲知分留庫實數,使該吏從元會簿數中按出庫記,各項出庫之數,叩算除之,始乃反閱,則其所久縮,至於二百餘石,故座首及該吏處,一一捧侤音,成出兩件文書,一則傳授新官,一則臣果帶來。其外可據之跡,若是昭然,渠則隱然以見漏之說,粧撰修簿,以爲自明之計,極可笑也。至於五十餘石皮穀,旣稱貸用,而又謂之盡數充報者,亦不成說。若然則四月間稷二石價錢文一兩五錢,出給仇蓋之處,稷八石十斗價錢六兩五錢及下廳三才者持去稷八石價錢五兩,又給作廳,使之待秋備納何也?以此而尙可謂盡數充報乎?又若木麥六十餘石,則稱以以租代捧,元無以太代捧之事云。而各穀中租數之不足者,至於一百九十餘石,則木麥,其果以租代捧乎,否乎?租旣不足,又不代太,而木麥,本邑元無去處,則其非私用而何?臣之轉往漣川時,聞麻田吏仇姓人,爲修正重記上京,則前官於木麥事,彌綸不得,欲爲推諉於該色,而該色不欲替當,以致上下相詰云,而臣聞甚驚駭矣。今以渠之所招觀之,所謂修簿時一無差爽云者,其百計粧成,駕虛補空之跡,益可知矣。渠之所招,每事以面議道臣爲自解之端,貪吏之幻弄官穀,道臣何與而敢此爲辭乎?此必是不知十一巡分還記及各穀出庫之冊謄在臣手中,而且恃其或無行査之理。今於嚴問口招之下,敢爲此虛妄之說,其誰欺乎?渠則爲官吏之誣罔,而以臣見之,渠則誣罔天聽極矣,寧不痛也?其中尤所駭憤者,於還穀畢捧事,謂之或慮未捧之爲罪,不知畢捧之爲大罪,其所下語,隱映帶得譏嘲底意,甚可痛矣。使渠若不暗地椎剝,以充苞苴,而視民如子,民亦感戴,有納糴之或後,則龔·黃二子,臣何惜許以與之也?坡州前牧使申瑞夏,則幻弄官穀,只服其三十餘石,犯用餘結,反稱以使令復戶,其餘諸許縷縷發明,而終有所不能發明者。雖以餘結事書之,所謂餘結者,當年實記中除出餘結者也,所謂隱結者,量案中流來隱漏者也。臣所謂餘結犯乎者,卽指昨年年分磨勘時,減報營門除出私用之事,而渠則曰流來餘結,前官時盡報均廳云。所謂報均廳者,乃是隱結也。渠亦屢經郡邑,決無不知隱結·餘結之有異,而今以當年餘結,渾稱以流來隱結,隱然有囫圇漫漶之意,其爲言,誠亦巧且憯矣。然眞若不知而有此言,餘何足責也?至若復戶事,十手所指,有難自掩,故幸其官家之有復戶名目,混冒於使令復戶,歸之於私用,謂之自官捧置給料而有此一事,有可以彷彿訂嚮云。夫使令復戶之自官捧給,已是無前之事,其所爲說,萬不近理,則其爲除出餘結混同捧租之說,無所逃矣。官穀私用,粧說不得,稱以用之於移轉雜費,而蓋此別倉穀,非元會付,乃是營穀所儲,比之會付穀,輕重迥別云,此尤不成說矣。營穀獨非還穀,而爲渠輩私用之物乎?設令移轉得來時,果用於雜費,而卽爲充報,及其事發之後,則謂之不法,猶且不免。況移轉初不得來,元穀尙未充報,則渠之用處,人孰知之,而諉以營穀之可以區別,可謂之犯用國穀乎?災結事段,雖欲以分俵成冊,有所自明,而苟無眞箇犯手之事,則州內執災記中和平翁主房免稅處金乭石·貴石等辰字是字等畓庫,何以執卜乎?雖以此觀之,其幻弄於災結之狀,昭不可掩矣。還穀犯分事段,臣則謂二千餘石,渠則曰一千二百石云,而謂之所論,大相逕庭。目以幻弄之目,推諉於那移料理等事者,其果明知還穀元數與分給數爻,而又無一分幻弄之事而有此言耶?還穀元數一萬一千八百三十三石五斗零內,留庫當爲三千九百六十四石零,而租加分,一千六百七石四斗,米加分,一百六石十斗,太加分,一百石三斗九升,田米加分,三十四石五斗九升六合三勺,稷加分,八十六石八斗八升三合,粟加分,七十七石十四斗八升四勺,春牟加分,三百九十九石十二斗九升五勺,秋牟加分,六百八十一石五斗一升九合,而春秋牟,則經年之後,易爲腐傷,故雖有相半留庫之令,而盡數分給,已成列邑之謬規云。故兩年一千八十石三斗九合五勺除之,則實加分,至於二千十二石一斗五升四合之多。渠所謂一千二百石云者,能就前後各穀分給文書中,詳細叩算後,明知數爻,而稱之以一千餘石乎?臣則從座首色吏所納各庫還分留庫數區別成冊而合算,則其數果爲二千餘石,抑未知算法,或有從此之不同而然耶?各穀加給中,租二百四十五石十斗三升,太四十七石九升,粟十二石一斗五升,以公須位各營火粟未捧條,推移出給,租二百二石九斗一升,假官屬復戶中先給米一百十四石,春官需給,租二百二十一石十三斗,戶籍書寫價先爲出給,則此等之事,果非官穀之幻弄乎?所謂戶籍價者,使其子與姪名爲戶籍書寫,而勿論官吏之入番下番,分張乞謄,而價則先以還穀,擅出私用,故官吏擧皆怨之,幻弄之事,不稱於此等處而於何指之也?言之及此,不覺臣筆之汚穢,則渠何敢言數爻,或稱按査,肆然以爲自明之計耶?誠亦妄矣。且其招曰,近來守令,以還穀被罪者,首尾相繼,朝家申飭,何等嚴截,身爲守令,豈有一毫犯禁之意云?又曰,削取其口吻物務得剩者,實非常情之所忍爲。噫嘻,誰爲之作此言也?謂能知之,忍能行之,此豈非書所謂怙從之流耶?若夫漣川前縣監李梅,則乘夜出來事,有大朝下敎,臣奉讀再三,實仰大聖人處分,出尋常萬萬,臣不敢更論他條,以犯瀆擾之罪。而大抵人之遭此等境界者,孰不欲耗爪弊舌,以冀其倖免太戾?而若此之輩,全不知俵賑·分糶各樣文書之盡在於臣,張皇飾詐,不小疑難,或減其數爻者有之,或僞稱文書者有之。自他人見之,其所漫漶說去,雖近於疑似彷彿,而自其執跡按簿者論之,許多遣辭,益欠其窘遁。彼雖急於目前周遮,若是爲言,而反昧其一番行査,罪上添罪,其亦不自量矣。臣本賦性迂拙,處事柔弱,持心半世,無人物傷害之意,立朝以來,小劖欠切之言,當初所論,主於仁恕,故麻田之詳定廳百兩錢取用之說,長湍無面吏之移囚者,擅出還穀彌縫放釋之狀,及坡州之分得具姓人圖呈善賑之狀,妄懷匪分之望。昨冬捧糴時,督其來納者,奪其牛隻,至於七十餘頭。使庖漢歇價相定後,或送京中,或送松都,料理區處事,有口皆言,無異目擊,而臣不敢汚筆,竝皆略之。就其所聞之最爲詳悉而下吏之明白納招,草草論啓,他不深究。臣之待渠輩,可謂失之太寬矣。臣方以知之詳而論不得峻,反顧慙悚之不暇,而渠則謂知未詳而論太峻,結之以言之者雖無難,當之者豈不冤乎?顯言譏斥侵嘲之意,渠安敢爲此言也?臣竊痛焉。麻田則已有行査之命,而續大典云,御史書啓貪贜被論者,觀察使親按啓聞。其下又云,該道査啓,雖或見脫,事理重者,義禁府覆啓。更査道臣,想必親執,明覈決知,以無見脫更査之慮。而坡州之獨不行査,有違法意,故玆敢據實煩溷於貳極之下。伏乞邸下,俯賜鑑察,轉達大朝,坡州之犯用餘結,幻弄官穀之事,倂令一倂按査焉。臣無任云云。答曰,覽書具悉。書辭,令該府登對時以稟也。
丙子七月十一日申時,上御熙政堂。儒臣入侍時,同副承旨徐命膺,假注書崔夢嵒,記事官金和澤·李潭,校理尹得雨進伏訖。命膺曰,下番洪準海,陳書徑出,故上番獨爲入侍矣。上曰,儒臣,小雅編讀之,可也。得雨讀至常棣章。上曰,承旨讀之。命膺讀至伐木章。上曰,注書及上下番,各讀一章。臣夢嵒讀南山有臺一章,和澤·潭各讀一章訖。上曰,文義達之。得雨曰,小雅是燕饗之正樂,上之饗下,必以大道,下之答上,他無可報,惟頌禱祝壽而已矣。大昨三殿陳賀,海東臣民,孰不歡忭蹈舞而頌祝之哉?上曰,非余樂爲,奉承慈敎,而所陳文義,則好矣。上曰,承旨進前,讀堂箚,可也。命膺讀訖。上曰,箚頭誰也?命膺曰,校理尹得雨矣。上命書批,答至鳩尾云云。命膺曰,臣旣執筆,此下敎誠難書矣。上曰,頃日傳敎已書之,承旨之如此者,非矣。仍命書之。答曰,噫,當昨歲,後世處於玉署之任,予之恒意匡輔衰年昔心之或弛,協贊元良建中之治,今者之箚,一何反乎?謂以公心,則予則曰囫圇,其或强同,予亦曰非建極受二字之號,心常慊然懍然。慊然者實無其功,懍然者恐負二字。玉冊刻朱未乾,告廟之路香臭猶在。而噫,彼申暻,不體其祖,張皇其章。噫,彼柳戇,挾雜舊心,敢欲作機。果若暻章,頃者致祭,意其焉在?果若戇心,國之抄選,其何謂重?自有苖脈,自有意恩。予雖衰耗,豈墜此等術中乎?謂其大者,卽此爲一,崔載興事,其亦第二件也,而其時旣諭,其令更無黨習,不若以冷水治之。欲酸則口味爲異,欲醎則口味亦異,調制酸醎,聖人猶難,故命傅說而作爲鹽梅。作羹鹽梅,雖調衆人之食性,事之酸醎,何能合衆有味乎?是故調酸調醎,每有葛藤。若以冷水治之,雖聚國人而命飮,本無其味,有何藤葛?無味而散味固然矣,涓涓不遏,終成漫漫。易曰,君子見幾而作,亦曰,履霜堅氷至。凡事由淺而入深,自小而至大,故東西南北之稱,其本起微,不若若無聞若無覩而處之。崔載興事,往者旣諭。設有是事,昔之名人,不無是事,而此不過互相疑阻吹毛覓疵之意,其時猶不可,況昨年以後乎?柳戇,以謙明之子,不思嗣服後勉飭之意。頃者强引陳章,上欺陟降,陞六時面飭之敎,視若楚越。初入臺地,揚揚齗齗乎旣停之事,卽其本事也。不黨陳章,藏于板閣,售黨之習,陳於元良。頃日之章,其若眞情,今日之事,必有使令者,今日之事,其果本心,頃日之章,欺瞞其君。此正夫子所謂其誰欺乎者也。隨我入殿庭,耳聞口奏,手書頒敎草,而未過周年,乃敢若此,此非徒負蒼蒼,寔負陟降也。旣已口奏,自有其律,刊名之典,因其夜深,其猶略略,夜而思之,竟涉太輕,究其本輕重淆雜。且申暻不可不處分,柳戇亦不可不加律。欲召承宣下敎,而其日旣諭鳩尾,凝結處因此而加凝,竟夕頹臥,欲起不能。翌日見大臣,先諭此意,而其又不諭者,適惟爲東朝之事,歡心之中,又因慈敎,儀文雖略,受積年相持之禮,此誠昔人爲親之言。自顧初心,遙望象設,靦然愴然,交切于中,而其夜之敎,便是赦令,是故李彦衡·金相度,亦入於給牒之中。其時當諭不諭,名入草子,其命拔之,非王者之道,若不覩焉而下。古人云,赦者小人之幸。彦衡·相度,誠可謂黨人之幸也。若此之故,欲加律之柳戇,徽旨不乾,職牒自若。噫,此亦爲親之意,而仰惟陟降,心亦瞿然。今已給牒,箚請可謂得也,而惜乎讀書之士,何爲囫圇,何爲苟同,何爲售心?此亦曰建極乎?其中尤異者,其曮乎?不體君不體父,其自曰能爲臣子之道乎?惜乎箚頭之人,其知雖晩,意謂決不逐衆,猶尙如此,予將何恃?噫,予則已老,此等之習,何事元良乎?良可慨然者。頃者之諭,已諭鳩尾之敎,末梢之喩,可謂感豚魚,而處於內局之傍,不悶其君之恙。噫,彼齋室,卽舊弘文館,而亦不思陟降之監臨,重處猶然,況予恙乎?噫,觀今世道,建極二字,其將上負陟降,下負八域。思之及此,良欲無言,因此洞示欲諭不諭之意,自此心可少舒,其何答乎?各守舊習,予則衰矣,神祗視聽於爾等之傍矣。命膺書訖。上曰,日昨以東朝陳賀事,厥事消融矣。欲諭不諭,今已下敎,頗覺爽豁,而申暻,負其祖而非矣。上曰,李彦衡·金相度給牒耶?命膺曰,然矣。上曰,予欲拔之,而以野俗故止之,而此二人,豈朝鮮給牒者耶?上曰,柳戇亦入其中耶?命膺曰,以無前邦慶,亦入之矣。上曰,此箚便作樊遲矣。儒臣將盡空,故欲使一番讀書後處分矣。此下敎足矣。何必處分乎?上曰,趙曮非矣。趙尙絅不能敎子矣。此箚主張者,不出予之所料矣。申暻甚非矣。以暻之故如此矣,苟且渾合,豈是建極事乎?宜各自精白,以事元良,而作如此事,惜哉。仍命命膺,親授箚批於儒臣。得雨曰,臣有區區所懷矣。上曰,非矣。徑出,可也,其敢言所懷乎?先解見任。得雨捧批答先退。上命書禁推傳敎。傳曰,儒臣旣入侍聽下答,其將惶悚之不暇,而敢曰欲陳所懷,紀綱攸在,其涉寒心。校理尹得雨,先遞差後禁推,直以制書有違私律施行。其餘儒臣,此答之後,焉敢擧顔?館職一倂解見任,限今年勿爲復擬。其雖給牒,彦衡·相度·戇,復入侍從之望,其曰國有國君有君乎?以此令銓曹知悉。旣諭參議申暻特遞本職。命膺書訖。上曰,必以難受爲所懷而受之外,更有何道乎?命膺曰,似以彼罪,欲爲仰請矣。上曰,以此爲所懷,則尤非矣。而其爲人之純熟,予知之久矣。上曰,鄭存謙亦非矣。頃於文義時,以蠅營輩何足道哉仰達,襲用彦衡文字,予惡聞矣。雖曰能文,能文者之作此等事,尤難矣。諸臣遂退出。
上在昌德宮。常參·經筵,以代理停。
下直,蔚山府使閔光遇,在德萬戶李英載。
洪益三達曰,明日常參,取稟。令曰,停。
徐命膺達曰,大司憲閔遇洙,掌令金元行,持平李碩載在外,鄭晩淳服制,掌令呂善應牌不進,執義未差,今日以監察茶時之意,敢達。令曰,知道。
大王大妃殿·中宮殿,藥房口傳問安。答曰,知道。藥房都提調兪拓基,提調李益炡,副提調洪益三啓曰,連日大雨,日氣陰濕,伏未審近來,聖體調攝,若何?憊眩之候,寢饍之節,亦何如?前劑入蔘苓茶,當盡於昨日,臣等今日率諸御醫入診,詳察聖候,議定繼進當否爲宜。大王大妃殿氣候,何如?臣等不勝區區伏慮,敢來問安,竝此仰稟。答曰,知道。慈殿氣候,差勝後一樣,予則一樣。湯劑,加劑五貼以入,下敎日入侍,宜矣。
洪益三達曰,右承旨鄭玉,今日不爲仕進,卽爲牌招,何如?令曰,依。
徐命膺,以都摠府言達曰,副摠管元重會,以能麽兒堂上,本廳坐起晝仕出去之意,敢達。令曰,知道。
以備忘記,傳于徐命膺曰,今下弓矢,在德萬戶李英載處給送。
元仁孫達曰,憲府監察茶時,諫院闕達,已至多日,事甚未安。兩司除在外·服制外,未肅拜不爲行公人員,竝卽牌招,何如?令曰,依。
徐命膺達曰,玉堂上下番俱空,事甚未安,校理宋文載,修撰李錫祥,竝卽牌招入直,何如?令曰,依。
以掌令呂善應,司諫李翼元,正言南雲老·趙榮進,校理宋文載,修撰李錫祥牌不進罷職令旨,令于徐命膺曰,竝推考徽旨捧入。元仁孫達曰,獻納洪梓,下諭後過限不上來,依定式遞差令旨及禁推徽旨捧入之意,敢達。令曰,知道。
任毅中陞六,代尹景祖爲假注書。
洪益三啓曰,假注書尹景祖,時無職名,令該曹依例付軍職,冠帶常任,何如?傳曰,允。
以備忘記,傳于徐命膺曰,今日內乘軍職宣傳官秩等試射時,南行宣傳官尹重淵,柳葉箭十巡居首,直赴殿試。頃日庭試時,南行軍職李苾,南行宣傳官尹重淵,皆以二中規矩甲得中,事當一體直赴,而耆老科年少之武如何,賜賞特欲下敎。今日尹重淵,旣已直赴,李苾皇朝摠兵之孫,慶科甲分入格,直赴殿試。其賞兒馬帖,今日試賞施行,仍授以備忘記。又傳于徐命膺曰,武藝廳秋等試才時,金德獜,鳥銃貫二中邊一中,依例直赴殿試。
又以禮曹言啓曰,卽接宗廟署所報,則永寧殿西門內邊東北角椽端朴工上女夫瓦二十餘張塗灰,竝爲忽然墜落,聲震殿內云。正殿至近之地,有此蓋瓦墜落之患,不可無慰安之擧。慰安祭,不卜日來十四日設行,而有頉處,待晴擇日修改,何如?傳曰,允。
又以兵曹言啓曰,卽接北所衛將牒報,則集春門南邊宮墻四間許,今日因雨頹落云,令紫門監爲先把子圍排,急速修築,而集春營入直軍兵二十餘名除出,限修築間守直之意,敢啓。傳曰,知道。
京畿監司狀達,楊州等官居私奴朴山輝等燒死·囕死事,令于李應協曰,燒死·囕死人等,令本道恤典擧行。
兼文學李最中書曰,伏以臣今此所叨春坊兼銜,與監春秋館事申晩,有娚妹應避之嫌。伏乞卽令該曹考例,稟處焉。答曰,覽書具悉。書辭,令該曹考例,稟處。
上在昌德宮。常參·經筵,以代理停。
下直,藍浦縣監趙慶澤,陽川縣監盧彦益,天摩僉使金德昌。
鄭玉達曰,明日常參,取稟。令曰,停。
徐命膺達曰,大司憲閔遇洙,掌令金元行,持平李碩載在外,鄭晩淳服制,掌令呂善應上書入達,執義未差,今日以監察茶時之意,敢達。令曰,知道。
徐命膺,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
洪益三達曰,右副承旨元仁孫,今日不爲仕進,卽爲牌招,何如?令曰,依。
以右副承旨元仁孫牌不進罷職令旨,令于鄭玉曰,推考徽旨捧入。
徐命膺達曰,憲府連日監察茶時,諫院許久闕達,俱涉未安,兩司除在外·服制外,未肅拜不爲行公人員,竝卽牌招,何如?令曰,依。
以正言南雲老·趙榮進等牌不進罷職令旨,令于鄭玉曰,推考徽旨捧入。
鄭玉達曰,校理宋文載,修撰李錫祥,旣有只推之令,竝卽牌招入直,何如?令曰,依。
以校理宋文載牌不進罷職令旨,令于鄭玉曰,推考徽旨捧入。
洪益三達曰,左副承旨沈墢,同姓七寸叔通德郞廷周身死服制,已行四日,出仕,何如?令曰,依。
徐命膺啓曰,臣依聖敎,今日進詣仁政殿月臺,入直禁軍等戒器服色點考,則竝皆無頉,仍以傳敎勞問,則俱皆好在云矣,敢啓。傳曰,知道。
洪益三達曰,假注書崔夢嵒,身病猝重,有難强令察任,今姑改差,何如?令曰,依。
鄭玉,以禮曹言達曰,卽接昭顯宮守直內官所報,則今番大雨,正堂西邊內墻一間許崩頹云。正堂至近之地,有此墻垣崩頹之患,不可無慰安之擧。慰安祭,不卜日來十五日設行,而崩頹處,待晴擇日修改,何如?令曰,依。
徐命膺,以兵曹言啓曰,卽接西所衛將牒報,則拱北門北邊宮墻四間許,今日因雨頹落云。令紫門監爲先把子圍排,急速修築,而西營入直軍兵二十名除出,限修築間守直之意,敢啓。傳曰,知道。
又以兵曹言啓曰,卽接西所衛將牒報,則曜金門南邊宮墻三間許,今日因雨頹落云。令紫門監爲先把子圍排,急速修築,而金虎門入直砲手二十名除出,限修築間守直之意,敢啓。傳曰,知道。
又以義禁府言達曰,順天前營將田光集拿問處之,前獻納洪梓禁推事,徽旨達下矣。田光集,以開城府大興山城中軍,時在任所,洪梓,下去京畿安山地云。依例發遣府書吏·羅將拿來,何如?令曰,依。
又以義禁府言達曰,大興郡守李煒拿來,忠淸監司申本宣惠廳粘目憑閱處之事,徽旨達下矣。李煒,時在任所云。依例發遣府羅將拿來,何如?令曰,依。
以黃海監司狀達,今七月朔薦新蓮實,限內不得封進,惶恐待罪事。令于鄭玉曰,勿待事,回諭。
司諫李翼元書曰,伏以天佑東方,休慶鼎至,三殿賀儀,次第順成,仍惟我邸下慶祝之誠,舞蹈不足矣。臣於臺省一步,卽有鐵限萬重,而適自延頸之地,忽移此職,不忍負我邸下飭臺求聞之盛意,略以荒蕪之語,竊附規勉之悃,辭拙而不能達意,誠淺而無足感聽,乃於夢想之外,忽承睿批過許,字字是切之諭,臣誠感愧交中矣。我大朝殿下,又爲親降溫綸,特垂隆奬,至有錫馬之命,是豈我大朝,眞以臣言,容有可取哉?誠以買馬骨之意,欲求眞鯁直之語,優異之典,先及於千不似萬不當之臣身,臣跡賤官微,雖不敢以還寢之請,猥煩文字,而至於見職難冒之義,前亦屢控矣。日昨東朝陳賀之際,下吏誤傳以百官參班,故臣不顧情勢,顚倒入肅,而仍因蹲冒,萬無其勢。且臣老母九耋之年,宿病添劇於潦暑,飮啖專却,氣息危綴,實有朝夕難保之憂,臣方左右扶持,斷無晷刻離捨之勢,玆於荐召之下,自犯違慢之科。伏乞睿慈,俯垂諒察,特許遞改臣職,以使救護,仍治臣罪,以安私分,不勝幸甚。答曰,覽書具悉。爾其勿辭,救護母病。
掌令呂善應書曰,伏以邦慶維新,賀儀載成,臣民欣抃,曷有其極?顧臣名忝從班,而跡滯窮鄕,不得趨造於大庭呼嵩之列,闕禮之罪,合被重誅。仍伏念臣,百無肖似,觸事憒憒,自速罪戾,久蟄田廬,不自意恩敍特降,繼有栢府新命,馹召遽辱,驚惶感激,莫知攸爲。不敢久淹,昨始來伏京邸,而第臣於頃年,待罪南邑,不能事事,名入繡啓,身陷僇辱。伊時幸蒙大朝包容之德,至使按道之臣,詳加究覈。本事已歸脫空,則今於時移事冷之後,不必追提旣往,復事自明,而若其愧懼之尙切于中,閑司漫職,宜且逡巡,臺閣淸顯之地,豈可晏然冒進,以受人之嗤點也哉?今以茶時,召牌儼臨,在臣分義,固當蹶趨承之不暇,而踪地危苦,轉動無路,玆敢隨詣闕外,略暴情實。伏乞睿慈,俯諒情勢之萬萬窮蹙,亟削臣所帶職名,仍治臣逋慢之罪,以肅朝綱,以安私分,千萬幸甚。答曰,覽書具悉。爾其勿辭,從速察職。
持平李碩載書曰,伏以臣百無肖似,倖占科第,榮塗一步。念未曾到,而乃於省墓歸路,忽承栢府新命,驚惶震惕,靡所容措。噫,世道日下,臺風漸衰,媕婀成習,讜言無聞,大小朝憂慨之敎,屢發於筵席。當此之時,宜擇剛方之士,以畀言議之責,而乃以如臣下劣,苟然充擬,不少難愼,豈不爲臺閣之羞恥哉?古語曰,量而後入,不入而後量。臣之自量,亦已熟矣。不稱之職,義難冒承,敢控微懇,仰干睿聽。伏乞离明,亟令鐫遞,以重臺選,以安賤分,不勝幸甚。臣方乞免,而於目下事,有難泯默,略此附陳焉。夫耳目之官,隨事論劾,乃其職耳。向者憲臣之達,出於官師之規,而片言纔脫,重譴隨至。職在論思者,聯名陳箚,固不負匡救之責,而未蒙開納,荐降嚴敎,經幄諸臣,一倂譴遞,處分之下,群情愁沮。臣恐自此以往,將無以恢言路而作士氣,豈不大可憂哉?伏願邸下,三朝之暇,仰稟大朝,還寢成命焉。答曰,覽書具悉。大朝處分,至爲允當,嚴明且正,焉敢若是護乎?爾其勿辭察職。
修撰李錫祥書曰,伏以天休滋至,邦慶無疆,我大朝,率耆舊而祝長樂之壽,我邸下,率百僚而獻三殿之賀,此實往牒所未有之擧也。凡在跛蹩,莫不鼓舞,而如臣無似,身負罪名,獨不得趨詣於大庭呼嵩之列,幸際斯會,未覩盛儀,曕望宸極,耿歎無已。臣方杜門省愆之中,忽伏承玉署新命,繼以召牌儼臨,驚惶震惕,罔知攸措。臣固當怵分畏義,蹶趨承之不暇,而第臣於向來奉使論啓之時,致有奏語不審之失,至蒙譴罷之恩,追思至今,惶悚靡已,罪重而薄罰,未久,恩深而除旨荐下,感激洪私,圖報無地。蓋臣書啓中一二語,不宜登聞於紸纊之下。曾有禁令,不啻申明,而臣於信筆下語之際,全不省察,自不覺其歸於犯禁之科,此亦臣輕忽生疎之致,論其負犯,合被重誅,決不可諉之於語言薄過而有所自恕也審矣。苟無情勢之若是深重,則今於新除之下,臣何敢過爲引嫌之端,日事違傲,自速慢蹇之諫?而第其區區私義,終有所愈久而愈不能自安者。夫人臣事君之道,義分固重,而廉隅大防,亦不可放倒,則豈可以日月之稍移,職事之有異,晏然冒進也哉?念臣疎迂湔劣,百無一能,榮塗翺翔,實非所期,而偏荷我大朝假借拂拭之恩,華銜愈新,涯分轉踰,臣居常愧懼,若隕淵谷。顧此館職之前後冒出,是豈臣心之所敢安者,而或緣嚴敎之出於非常,或緣事勢之有所迫隘,雖不得不黽勉承膺,而其爲隨事生疣,玷汚名器則極矣。今若只感恩私之偏隆,不念廉隅之亦重,隨除輒出,有若非臣莫可者然,則其於傍人之嗤點,爲如何哉?玆於召牌之下,不敢坐違,隨詣闕外,略控短章。伏乞睿慈,俯賜諒察,亟下鐫削之恩,仍治逋慢之罪,以昭法綱,以安微分,不勝幸甚。答曰,覽書具悉。爾其勿辭,從速察職。
上在昌德宮。常參·經筵,以代理停。
徐命膺達曰,大司憲閔遇洙,掌令金元行在外,呂善應,持平李碩載牌不進,鄭晩淳服制,執義未差,今日以監察茶時之意,敢達。令曰,知道。
洪益三達曰,今番歲抄,蓋出大朝特敎,則事體自別,而卽聞該曹吏所告,當入於給牒秩,而公然見漏者,至於五人之多云,當初擧行之疎率,據此可知。吏曹當該堂郞,推考,使之一體書入事,分付,何如?令曰,依。
又達曰,闕內莫重之地,雜人之不得往來,法意至嚴,而臣今日仕進之時,適見從諸門攔入者甚多,故各別分付禁斷,而近來法綱解弛,致有此多人攔入之事,不可無警飭之道。兵曹入直堂郞,竝從重推考,各別禁雜人,何如?令曰,依。
又達曰,右參贊徐命彬,刑曹參判尹得和,除拜後過三日,不爲出肅,依定式,竝推考警責,仍卽牌招察任,何如?令曰,依。
又達曰,行左承旨李應協,今日不爲仕進,卽爲牌招,何如?令曰,依。
又達曰,憲府之守令署經,尙未擧行,諫院之許久闕達,亦涉未安。兩司除在外·服制·受由外,未肅拜不爲行公人員,竝卽牌招,何如?令曰,依。
以掌令呂善應,持平李碩載,正言南雲老,趙榮進牌不進罷職令旨,令于徐命膺曰,竝推考徽旨捧入。
鄭玉達曰,校理宋文載,旣有只推之令,修撰李錫祥,書批已下,竝卽牌招入直,何如?令曰,依。
以校理宋文載牌不進罷職令旨,令于徐命膺曰,推考徽旨捧入。
徐命膺達曰,刑曹判書鄭亨復,由限已過,卽爲牌招察任,何如?令曰,依。
傳于徐命膺曰,大報壇有奉審之事,依向日例只入直爲之,禁軍勿爲待令。戶判禮判·工曹堂上,拱北門外預爲待令,而乘輿排設,延喜門外爲之。時刻則盡爲整待後入之。
又傳曰,幸行時,宣傳官·內乘·兼司僕,明日當爲內試射,而內乘則旣已下敎矣。宣傳官·兼司僕中有闕,則卽爲口傳差出。
又傳曰,今番武藝別監直赴代,勿以他人擬望,唐人子孫馮貴雄子與孫中,雖技藝稍低,卽爲擬望以入。
洪益三達曰,注書日記,必以三朔內定限修納者,卽本院稟定之事目,而近來新進,怠慢成習,過限不修納者,比比有之,事之稽緩,莫此爲甚。前假注書盧瑞國,四月日記,尙不修納,不可無警,依定式,使之卽爲修納後禁推,何如?令曰,依。
又達曰,前假注書張達星所修納日記考見,則莫重日記,誤書處甚多,前後筵說,亦不詳錄。事之疎忽,莫此爲甚,而本院請推之外,無他可施之罰,何以爲之?敢稟。令曰,拿處。
鄭玉,以禮曹言啓曰,卽接穆陵別檢所報,則本陵參奉,有闕未差,別檢三朔滯直之中,親病危重,人子至情,事急歸護,而莫重陵寢,不可一時曠直,請令變通云。曾因本曹堂上筵中陳白,陵官如有此等之事,其在孝理之政,闕員,自臣曹啓稟,口傳差送事,定式矣。今此本陵參奉有闕之代,令該曹,以在京無故人,卽速口傳差出,俾卽替直之地,何如?傳曰,允。
又以禮曹言啓曰,卽接孝陵別檢所報,則今番大雨,王后陵上辰巳方曲墻廣七尺五寸許頹落云。陵上至近之地,有此頹落之患,慰安祭,不卜日來十六日設行。大王陵同在一曲墻之內,慰安祭一體擧行,而依例本曹堂上郞廳,進去奉審後,稟處,何如?傳曰,允。
又以禮曹言啓曰,卽接昌陵令所報,則本陵兩陵上莎草,雖不至大段枯損,而此邊莎草,問有稀疎,莎根不爲蔓生云。陵上莎草,旣如是有頉,則事當大臣以下,進去奉審後,稟處,而枯損處,旣不至大段,稀疎處以間有爲報,則雖爲奉審以來,七月改莎,例有拘忌,且今旱餘甘雨,草木蘇茂,更令陵官,蔓根與否,詳細奉審,牒報後,啓稟處之,何如?傳曰,允。
徐命膺達曰,明日常參,兩司當爲進參,除在外·陳書受由外,竝待開門牌招,何如?令曰,依。
假注書崔夢嵒改差,代以金履常爲假注書。
徐命膺啓曰,卽者吏曹郞廳來言,穆陵參奉有闕之代,口傳差出事,命下矣。判書李成中,身病未出仕,不得擧行云,事甚未安。吏曹判書李成中,卽爲牌招,使之擧行,何如?傳曰,允。
又達曰,吏曹正郞鄭昌聖呈狀內,親病甚重,勢雖察任云,今姑改差,何如?令曰,依。
又達曰,明日常參,六曹·漢城府長官及政府西壁,當爲進參,而左參贊李喆輔,吏曹判書李成中,參議朴相德,戶曹判書鄭翬良,參判李昌壽,禮曹判書趙榮國,兵曹判書洪象漢,刑曹判書鄭亨復,判尹徐宗伋,工曹判書李鼎輔,參判李得宗,參議金致仁,俱以病不來,竝待開門牌招,何如?令曰,依。
又以侍講院言達曰,明日常參,宮官不可不備員,弼善韓師直,謂有身病,不爲行公,新除授司書金應淳,除拜屢日,不爲出肅。司書金應淳,卽爲牌招察任,弼善韓師直,待開門牌招,以爲進參之地,何如?令曰,依。
又以義禁府言達曰,慶尙監司狀達,據刑曹粘目內,興海郡守南濟極,移本府處置事,達下矣。南濟極,時在咸鏡道吉州地本家云,依例發遣府書吏拿來,何如?令曰,依。
又以義禁府言達曰,卽接月令醫員崔弘禛手本,則時囚罪人李梅,本以抱病之人,累日處濕之餘,猝得暑疾,頭疼如碎,四肢如束,胸腹抑塞,氣息奄奄,上吐下泄,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
又以內乘,以一二提調意啓曰,內乘尹僖東呈狀內,旣已陞資拜羽林將,論以近例,不當仍帶內乘之任,疾病且劇,斯速改遞云。今姑許遞,當此陵幸迫近之日,輦侍衛差備,不可不備員,其代,令該曹口傳差出,何如?傳曰,允。
又以內乘,以一二提調意啓曰,新除授內乘李萱,時無職名,令該曹口傳付軍職,冠帶常仕,何如?傳曰,允。
右副承旨元仁孫書曰,伏以臣母風痰之症,積年沈痼,少失調將,輒致添劇。顧臣情理,實無頃刻離捨之勢,而畏分怵義,抑情奔走,今幾一朔。自再昨夕,臣母本病之外,重觸暑感,症形沈篤,委頓床席,轉側須人。臣方左右扶將,邀醫論藥,以此情私,供職無路,昨違嚴召,罰靳例勘,惶隕抑塞,罔知攸措,玆敢疾聲哀籲於孝理之不。伏乞离明,俯賜諒察,亟遞臣職,以便救護,以安私分,不勝幸甚。答曰,覽書見悉。爾其勿辭,救護母病。
右參贊徐命彬書曰,伏以邦慶無前,賀儀載擧,臣民懽抃,曷有其極?臣於頃年,待罪南漢,奉職無狀,釁尤疊發,合被重何,而幸蒙大朝殿下天地涵覆之恩,特從寬典,只行譴罷。曾未幾何,輒賜甄錄湔秡,曲加眷顧不置,自惟負罪賤臣,何以得此於聖明之下哉?仰戴俯訟,彌切兢隕。不意迺者,繼有政府除旨,臣聞命震越,撫躬踧踖,益不知所以自措。噫,臣誠儱侗昏憒,全不事事,而至於守法奉公,區區所嘗自勉,豈不知別糶之不可犯科,營需之不宜輕貸,而或因境民狀訴,或以軍服例下,毋論數之多寡,冒禁稽捧之罪,莫非臣疎謬不察之致,所被嚴敎,追思至今,戰汗無地。今於寵命之下,宜卽趨謝,以伸感惶之忱,而念臣辜犯,俱係公法,固不敢以已經薄勘,有以自恕。目下病狀,尤有萬萬不可强者,蓋臣癃朽尫殘,已無餘地。風痰宿證,益肆作孽,歲初以來,再發類中,幾死厪甦,而精神脫亡,肢體不遂,膈壅而喘急,舌硬而語澁,種種症形,罔非奇怪。臣本兩目俱廢,殆無人形,而又重以危死之疾,寄命床褥,朝暮待盡。起身趨朝,斷無其望,坐犯違逋,罪尤萬死,玆敢略入文字,仰瀆睿聽。伏乞离明,俯垂諒察,亟削臣職名,仍令重勘臣前後愆戾,以爲人臣不職者之戒,不勝幸甚。答曰,覽書具悉。卿其勿辭,調理行公。
刑曹參判尹得和書曰,伏以上天申休,褥儀載擧,此實前古史牒之所未有,東土群生,咸囿壽域,共沐聖化。臣以朝班舊物,蹈舞欣抃,有倍常品,而戴罪窮蟄,跡阻嵩呼。有臣如此,生不如死。不意玆者,恩敍特霈,除旨隨下,驚惶感激,措躬無地。第臣壬申秋待罪東藩時,備局題狀來到,使臣營督捧金城舊還,臣循例粘關,申飭,及其歲末,道內畢糴之狀,一時齊到,仍卽修啓。蓋捧糴磨勘於歲前,乃是八道通行不易之典也。春糴之說,何據而發,誠莫知其故,然若使臣,明足以燭奸,威足以戢猾,則如許等事,何有於按治之時哉?此莫非臣不職之罪,聖恩優渥,罰止薄勘,愧悚懍惕,不知所喩。念臣睽違軒陛,積有年所,區區犬馬之誠,豈不欲一伸叩謝之忱,而顧此疾病侵尋,鬼事將迫,加以喪威震剝,精爽飛越,委棄床笫,萬念都灰,何暇論官職去就,而又況詞訟重地乎?今於召牌之下,末由祗承,遂不免坐違,慢蹇之罪,益無所逃,玆具短章,仰瀆离明之下。伏乞睿慈,俯加矜察,亟令鐫改臣職,俾得安意調息,以延殘喘,不勝幸甚。答曰,覽書具悉。卿其勿辭,調理行公。
丙子七月十四日午時,上具翼善冠·衮龍袍,出延禧門。大報壇奉審入侍時,右承旨鄭玉,同副承旨徐命膺,假注書尹景祖,事變假注書白義煥,記事官金和澤·李潭以次進伏訖。上詣皇壇四拜訖,升詣神榻前,敎曰,正門開,招守宮,看審滲漏處。守宮看審後,上曰,三曹堂上,率算員入來。徐命膺曰,禮曹判書來待而未肅拜,何以爲之?上曰,先入侍後謝恩。洪益三曰,戶曹判書病不來矣。上曰,然則郞廳入來,可也。臣景祖,承命遂出,率工曹判書李鼎輔,禮曹判書趙榮國及兩曹郞廳入來。上曰,工曹郞誰也?洪益三曰,是鄭景淳,而卽鄭元淳之弟也。上謂李鼎輔曰,靈位滲漏處,俟乾可修葺。但擇日甚難,不卜日,擧行,可也。仍命承旨書之,上曰,奉室雨漏處,勿爲擇日,待快晴。今番勿奉齋室中,階上左傍,設油遮日。平牀三座,權安神榻,而事畢後卽爲奉安。此後以此定例擧行事,分付儀曹。出榻敎上還入大內,諸臣以次退出。
上在昌德宮。常參·經筵,以代理停。
下直,臨淄僉使李萬畦,安骨萬戶曺信。
鄭玉達曰,明日常參,取稟。令曰,停。
徐命膺達曰,備邊司郞廳來言,今日賓廳坐起日次,而常參相値,頉稟。令曰,知道。
又達曰,大司憲閔遇洙,掌令金元行在外,呂善應,持平鄭晩淳·李碩載牌不進,執義未差,今日以監察茶時之意,敢達。令曰,知道。
洪益三達曰,今日賓廳坐起日次,旣已頉稟,所當持公事入侍,而時無公事,頉稟。令曰,知道。
金履常在外,代以任觀周爲假注書。
沈墢啓曰,假注書任觀周,時無職名,令該曹依例付軍職,冠帶常仕,何如?傳曰,允。
鄭玉達曰,掌令呂善應,持平鄭晩淳·李碩載,正言南雲老·趙榮進,旣有只推之令,竝更卽牌招,何如?令曰,依。
以掌令呂善應,持平鄭晩淳·李碩載,正言南雲老·趙榮進再牌不進罷職令旨,令于鄭玉曰,竝推考徽旨捧入。
鄭玉達曰,掌令呂善應,持平鄭晩淳·李碩載,正言南雲老·趙榮進再牌不進罷職令旨,今方捧入,而時刻已過,兩日無進參之員。今日常參,何以爲之?敢稟。令曰,竝更卽牌招,牌去來,申飭。
以掌令呂善應,持平鄭晩淳·李碩載,正言南雲老·趙榮進牌不進罷職令旨,令于鄭玉曰,推考徽旨捧入。
鄭玉達曰,掌令呂善應,持平鄭晩淳·李碩載,正言南雲老·趙榮進三牌不進罷職令旨,今方捧入矣。常參時刻已過,而兩日無一人進參,何以爲之?敢稟。令曰,一日三牌,已傷事體,若出四牌,尤損國體,不得已常參停。
徐命膺達曰,吏曹判書李成中牌不進推考徽旨,今方捧入矣。陵官差出命下之後,未卽擧行,事甚未安,更卽牌招,使之擧行,何如?令曰,更卽牌招。
以吏曹參議朴相德,弼善韓師直等牌不進罷職令旨,令于徐命膺曰,竝推考徽旨捧入。
徐命膺達曰,吏曹判書李成中再招不進推考徽旨,今方捧入,而陵官差出命下之後,如是違牌,事甚未安。所當更請牌招擧行,而俄以常參官違牌,係是三牌,何以爲之?敢稟。批答無。
以宣傳官望筒,傳于徐命膺曰,今日試射,當日應射,使之卽爲肅謝。
鄭玉,以弘文館言達曰,本館上番,連日闕直,事甚未安,校理宋文載,旣有只推之令,卽爲牌招察任,何如?令曰,依。
以校理宋文載牌不進罷職令旨,令于徐命膺曰,推考徽旨捧入。
鄭玉,以侍講院言達曰,本院新除授司書金應淳,書批已下,卽爲牌招察任,何如?令曰,別無情勢之難安,連違召令,事體寒心,從重推考,卽爲牌招。
洪益三,以吏曹言達曰,本曹佐郞李時敏,受由過限未上來,依例改差,何如?令曰,依。
徐命膺,以兵曹言達曰,宣傳官尹重淵呈狀內,日昨內試射時,旣蒙直赴之典,所帶之職,係是南行窠,不可仍帶云。依例改差,何如?令曰,依。
徐命膺,以兵曹言啓曰,武藝別監直赴代,馮貴雄子與孫中,備擬事,命下矣。卽接訓鍊都監移文,則貴雄所告內,有子二人,而一人局出身隨行,一人年今十一歲,未及長成,而無他子與孫,只有弟及姪子,而今方牙兵隨行云,旣無子若孫,則以其弟姪中備擬乎?敢稟。傳曰,依爲之。
又以司僕寺官賓,以一二提調意啓曰,㫌義縣監鄭啓周遞任進上馬二匹,今纔上來,禾毛色別單書入,而依例內廐立養之意,敢啓。傳曰,知道。
兵曹口傳政事,副司正李萱。
以承言色口傳下令曰,向日特令之下,臺臣之詣臺及陳書勉戒者若干人後,日事違召,而今日常參,至于三牌,終不膺令,以致常參之闕焉。事體分義,俱極寒心,違牌臺臣,竝削職。
備忘記,傳于徐命膺曰,今日試才時,駕後金亨遂,騎蒭四中,加資。駕前閑良羅星七,柳葉箭三中,日傘羽林衛金光翼,三中四分,竝直赴殿試。
右議政臣申晩箚曰,伏以常參,大朝會也。以臺諫之無人,不得成焉,顧此多臺,或纔已行公,或初除屬耳。別無情勢之可言,而特令三牌之下,洊犯違傲,略無變動。不但莫重朝儀,旣會旋停之至爲未安,小官之一日三違,事未前有,今日紀綱,誠末如之何矣。國體所在,萬萬寒心。臣謂三牌不進臺官,竝削其職,斷不可已也。伏乞离明,亟賜裁處焉。取進止。答曰,覽箚具悉卿懇。所陳誠是矣。臺臣之違牌,事體極爲寒心,故使已處分焉,仍令曰,史官往諭。
司書金應淳書曰,伏以臣於向來,猥以無似,忝叨宮官,徒竊勸講之名,實多尸職之愧,每一循省,冞切惶懷。不自意謬恩荐加,騎省擢敍,曾未數旬,春坊除旨,又下於千萬夢想之外,臣誠惝怳感激,莫省所措。竊伏念,悠悠萬事,莫急於成就睿學,進修睿德,政宜博選正直端良之士,日侍胄筵,講究經義,左右輔導,而如臣湔劣,叨據旣久,毫絲蔑補,則今此寵陞之命,臣雖至愚,何敢不目揣量,晏然冒受,以重其不稱之譏也?且臣之老父,素有奇疾,每當潦者,輒復發作,飮啖全癈,氣息凜綴,近又以癨氣添㞃,諸般症形,實不尋常,多試藥治,了無動靜。臣方左扶右將,不忍離捨,召牌之下,承膺無路,玆敢疾聲仰籲。伏乞睿慈,俯諒臣懇迫情私,亟令鐫削,以便調護,實爲公私之幸。答曰,覽書具悉。爾其勿辭,先察職後護焉。
上在昌德宮。常參·經筵,以代理停。
下直,金山郡守尹埮,慶興府使李長燮,大同察訪李基德,唐浦萬戶李興泰,金甲島萬戶鄭起雄,草芝萬戶金應甲,寅火堡萬戶金龍徵,黔毛浦萬戶朴祉欽,輸城察訪崔粹敬。
鄭玉達曰,明日常參,取稟。令曰,停。
徐命膺達曰,大司憲閔遇洙,掌令金元行在外,一員持平,二員執義未差,今日以監察茶時之意,敢達。令曰,知道。
沈墢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
卽者備邊司郞廳來言,大臣·備局堂上,依定式來待矣。傳曰,引見。
鄭玉,以弘文館言達曰,本館上番,屢日闕直,事甚未安,校理宋文載,旣有只推之令,卽爲牌招入直,何如?令曰,依。
以校理宋文載牌不進罷職令旨,令于鄭玉曰,推考徽旨捧入。
沈墢啓曰,吏曹判書李成中牌不進推考徽旨,今方捧入,而特敎申飭之下,如是違牌,陵官差出,尙未擧行,事體極爲未安,更卽牌招擧行,何如?傳曰,允。
沈墢達曰,刑曹判書鄭亨復,除拜屢日,尙不出肅,卽爲牌招察任,何如?令曰,依。
鄭玉,以禮曹言啓曰,來八月初一日,明陵展謁時,出·還宮,以何殿何門磨鍊乎?敢稟。傳曰,以弘化門擧行。
兵曹口傳政事,副司果鄭存謙。
左尹申晦,三度呈辭。令于洪益三曰,只遞本職。
安東府使鄭實書曰,伏以臣猥膺分憂,來守玆土,顧其才,則乃無用之散材也,問其任,則是一道之劇邑也,居常惴惴,每恐報答之無路矣。不幸昨年,遽値大饑,闔境嗷嗷,人將盡劉,幸賴我大朝終始賑濟之澤,億萬生靈,保有今日。又自春夏以來,備忘連下,辭旨懇惻,其所以恤隱勸農之道,靡不用極,深山窮谷之民,無不感泣,願須臾無死,而得見時和歲豐之樂矣。迺於前月,暴雨又成災,山崩而田變成墟,水決而穀化爲土,目下所見,依然是昨年景象。嗚呼,此何時也?三春酷餒之餘氓,日夜所望,惟在於麥,而水災如許,使四野將熟之麥,變爲無前之慘凶,而此州爲尤甚。蓋此州,專尙春牟,其所成熟,最後於他邑。不幸淫霖,巧値於發穗未成實之際,爲雨所傷,顆如針端,而未及成顆者,則仍爲枯損,皆是虛殼。及其收穫也,十石所收之田,今不過二三石,觸目愁慘,有倍春間。臣近以捧糴事,連次巡倉,兼察四境農形,則昨年水災後,覆沙成川等處,今春僅僅去沙而改築者,今又擧皆潰缺,此則已無可言。其餘田畓之得免此患者,幾盡付種而趁時芸治者,則庶有登熟之望。第付種而不鋤者甚多,此蓋由於自春至夏,癘氣遍滿,繼之以麥凶如此,人皆救死不贍,無暇念及於前頭生理。臣以趁卽鋤治之意,申申曉諭,則到處成群,呼訴於馬前者,不過願救目前之頷顑而已,得其情,則誠爲哀矜。至於惟正之稅,則上供體重,經費亦急,不可不及時收捧,故田稅則自春初,某條收合,月前已上納,而大同則當春間赤立之日,一時竝督,有所不忍,故姑爲寬限,擬於麥出後,趁卽徵納矣。不意麥凶之慘,若是孔棘,民皆遑遑,若不保朝夕。當此時,以近二萬繈大同之錢,盡數督捧,則哀我窮民,雖盡蕩其家産,而萬萬力有所不堪矣。今若一切守法,徵捧不已,則閭里騷擾,必有離散之慮矣。若一向緩督,遷就度日,則上納愆期,難免稽緩之罪,百爾揣量,無他道理。與其束手坐觀,使一境有空虛之歎,無寧忘僭仰籲,躬犯瀆擾之誅,故敢以不得不變通之意,條列以陳焉。此州幅員甚廣,北則直窮太白山,南東西則俱有兩大川,故土地人民,非依山則必濱水,凡値水災,被害必酷。昨今年來,水災之荐疊如此,則本州民事,推此可知,而獨恨夫嶺底各邑,入於昨年尤甚者多,而獨此州爲之次,以此之故,至於大同上納,隣邑則多蒙折半待秋之澤,而此州未能均霑,此亦有幸不幸而然耶?設使此州,於昨年則爲之次,而今番水災,比他爲尤甚,則不可無變通之道者,一也。此州傍近諸邑,則民結旣少,上納亦不多,已於春間,竝與兩稅而捧之,故雖當麥凶,宜無尤難處之事,而此州則民戶旣衆,結數夥然,故收捧之難,比他邑不翅倍蓰,而今乃催督於糴政方張民窮轉甚之時,則雖日加鞭扑,而勢無奈何矣。其不可無變通之道者二也。今此催科之令,又與麥還之捧相値,麥還所捧,厥數甚多。雖常年,每有難捧之患,況値荐凶,徵捧尤難。索租之吏,朝夕來督,而荷擔之民,項背相望,此際又以許多上納,全數徵出,則雖欲左酬右應,而其於龜背之刮毛何哉?其不可無變通之道者,三也。臣聞下道列邑,則多種秋牟,成熟頗早,故其所被災,不至太甚,而此州則獨因春牟之晩熟,偏被兩年之慘災,卽今景色,與前日尤甚邑,少無異同,則不可無變通之道者,四也。惟我聖上,於前後絲綸之間,德意藹然,溢於辭表。臣於聞命之日,卽爲告諭於父老輩,仍給種子,勉其力穡,而淫雨之餘,田多破傷,今方修堤築堰,汨汨根耕,無片時暇隙,而徵稅之令,鎭日嚴督,則老者塡壑,壯者皆散,雖欲專意於農,而其勢末由,使艱辛耕播之田,必將蕪沒而陳廢。來頭之憂,已不勝言,而我大朝爲民眷眷之盛意,亦無以下究矣。其不可無變通之道者。五也。臣旣不幸當此境界,自被災之初,每欲隨事陳請,而猥越是懼,尙今趑趄矣。今則麥凶已判,民飢滋甚,此時準捧,萬無其望,此所以不得不冒昧煩籲而不知止者也。綸者或謂朝家於列邑,旣已區別分等,則到今難以得請云,而此有所不然者。若使此州,水災不如此,麥凶不如此,而無端有折半之請,則朝家之不許宜矣。目今水災之偏酷,麥凶之殘傷,宜入於尤甚者,眞實如此,朝家若細燭此事狀,則庶幾有分揀之道矣。噫,卽今民事,如有一分可捧之勢,則臣何敢〈救〉不念經用之重,自陷煩瀆之科乎?且臣之此請,不敢爲許久延拖之計。今若折其半數,其半則隨所捧,從速上納,而其半則姑俟秋成,從容徵捧,則其間不過數三月差退耳,在國計固無所損,而其爲斯民之惠,則誠大矣。伏乞离明,俯察窮閭難支之狀,特許大同折半之請,使濱死之民,賴以奠居,安意耕作,而其餘未捧之數,待新穀收納,一以紓貧民燃眉之急,一以副大朝重農之意,公私不勝萬幸云云。答曰,覽書具悉。書辭,令廟堂稟處焉。
丙子七月十六日巳時,上御熙政堂。大臣·備局堂上引見入侍時,領議政李天輔,左議政金尙魯,右議政申晩,行副司直金聖應,兵曹判書洪象漢,工曹判書李鼎輔,行禮曹判書趙榮國,參判金漢喆,護軍具善行·李章吾,戶曹參判李昌壽,工曹參議金致仁,行都承旨洪益三,假注書任觀周,記事官金和澤·李潭進伏訖。天輔曰,雨霽後日氣甚熱,聖體,若何?茶飮連爲進御乎?上曰,一樣矣。天輔曰,大王大妃氣候,若何?上曰,一樣矣。天輔曰,王世子氣候,若何?上曰,好過矣。上曰,吏判之不出,何意?天輔曰,臺臣以慢字爲斥,故以此撕捱矣。上曰,吏判之撕捱,過矣。命承旨書之曰,陵官備擬,不可稽滯,吏判再違召命,其涉訝之。欲問置之,今聞大臣所奏,頃者臺章,不過體例,而寧激之義,雖有一字之欠穩者,豈可以此,若是撕捱乎?分義事體,俱涉寒心,從重推考,卽爲牌招擧行。天輔曰,今年飭喜之典,稱觴一節,不可不稟定,故敢此仰達矣。臣等竊欲仰請之際,宗臣先已上書于小朝。臣等之區區下懷,今年誕彌之月,情禮不可虛度,進宴一節,特爲允從,何如?上曰,宗臣上書措語,予已言之矣。昨冬,以不請進宴爲言,今又如此,卿等不讀詩傳二三其德乎?卿等今日之請,可謂二三其言矣。頃日入侍時,有下敎,史官在此,宜知之矣。趙榮國曰,今此進宴,乃是應行之典,臣曹姑不擧行,則殿下罪禮官,可矣。且有國朝典禮,今年誕月,決不可虛度,特爲允從,以副臣等之顒望,何如,天輔曰,今此邦慶,往牒所無,一國臣民,今番稱觴,斷不可虛度矣。上曰,一月一次,乃爲民事勉元良之意,而予之筋力甚衰,已無餘地,靜坐寢殿,欲起不起,予之逢今年,實是夢想之外。頃者訓書中已言之,今番儒臣事,已見其影,予雖草草處分,輕重例置矣。天輔曰,六玉堂之一時遞差,限今年勿擬之敎,誠過矣。金尙魯曰,今番處分,誠過中矣。上曰,若强同則予不好矣。申晩曰,昨年以後,元無强同之事。可同者同之,不可同者不與之同,此是聖化攸及。如或有苟同苟異之事,一如昔日之爲,則此豈國家之福耶?聖慮恐未及此也。上曰,此則卿言是矣。申晩曰,尹得雨通于在外諸僚,與之聯箚云矣。上曰,向日尹得雨之欲陳所懷,抑此事耶?尙魯曰,似然矣。上曰,柳戇所論是非,姑勿論,朝家待抄選,果何如耶。一筆驅斷,兩抄選諸臣,方以旌招抄選爲言,而遽有此等事,則或不無輕士之慮,予以此爲憂,柳戇豈不非耶?尙魯曰,申暻之末端陳請從享,終涉未善爲之事,且白簡載先正名字,似未安矣。上敎中輕士等敎,誠至當矣。申晩曰,此則不然。非欲非斥,卽以先正臣文純公朴世采道德學問爲書,則卽是贊揚之言,何害之有哉?上曰,雖非非斥之言,其中亦不無意思矣。予當今日慈聖獻賀時,雖無箋文,以愛日之誠,予已只致詞獻賀於慈聖,而予豈受宴乎?雖有慈聖之敎,予何受之乎?予以六十三,受宴豈不愧乎?頃日兵判處,已爲下敎。予常進伏於眞殿,予髮盡白,無一黑髮矣。昔者范鎭一夜盡白頭之語,不是異事矣。然予則鬚髮如此,而頭髮則不甚白矣。洪益三曰,鬚白頭黑,俗云好徵矣。上曰,頭髮之盡白,甚可憎矣。上曰,今日之請,可謂張大,其止之,奏他民事,可也。予累次見欺矣。尙魯曰,殿下過聽臣等之言,臣等之所請,決不虛度我慈聖誕日,故如是仰請矣。上曰,慈聖御通明殿受賀,則予豈不受?卿等之如是陳請,欲使予仰稟東朝,東朝必有同受之敎。如此則予之進宴,便同自請,決不可矣。尙魯曰,若陳達,則東朝似俯聽矣。榮國曰,兩聖誕月同矣。臣等愛戴之忱冞切矣。自甲子以後,今已十三年,今年九月,決不可虛度矣。天輔曰,設如聖敎,所重在焉,殿下不可不順受矣。上曰,頃日之賀,爲東朝事也。今日之請止之,民事奏之,可也。天輔曰,聖敎如此,臣等後日,率禮官更爲入侍,當陳請矣。上曰,予已衰矣。海東安如盤石,則勝於受宴矣。上曰,內乘來稟世子駕轎,故取來前排,則果有丁酉年駕轎制樣及漆色,勝於卽今所存者。予今六十三,乘此丁酉駕轎,豈不貴乎?以此爲予之所乘,予之所乘者,給于元良,可也。諸臣曰,此誠稀貴事也。天輔日,此全羅監司閔百祥狀啓也。以水陸操停止事,稟請矣。戎政雖重,當此凶荒癘疫,不可不軫念民弊。不但湖南,今年則諸道水操及城營將巡點,一體停止之意,分付,何如?上曰,依爲之。出擧條天輔曰,向日京畿監司李宗白入侍時,以畿驛驛爲事,稟達,有令廟堂稟處之命矣。畿驛凋弊之狀,廟堂亦所稔知,而實難猝然變通。如有好樣救弊之策,則令道臣狀聞,何如?上曰,依爲之。出擧條金尙魯曰,頃年臣與首揆,以前監察洪晟抱冤事,有所筵奏,自上特敎,使之調用。其後右相在銓時,照擬於甄復之望,而又因臺言之峻斥,政曹不復檢擧矣。晟之父命源,初旣白脫直放,則於其子,無可見枳之端,況前後因其子之檢擧,輒使其父蒙被累名者,在其子之心,誠爲痛冤。且晟之孝行,曾以湖中公誦,仰陳前席,則成命之下,不當枳而仍又枳之,非聖世事也。分付銓曹,依前擧條,卽爲調用,何如?上曰,依爲之。出擧條天輔曰,前鍾城府使李師祚,以邊上事充軍矣。聞已作故。其本罪不過出於一時疎謬,旣故之後,仍置罪案,極涉矜惻,特爲給牒,何如?上曰,聞甚矜惻,特放給牒,可也。出擧條天輔曰,吏曹參判尹得載,參議朴相德,向者特敎之下,連日再違召命,此雖出勸出首堂之意,而事體所關,極爲未安,推考,何如?上曰,依爲之。出擧條天輔曰,箕營之執留譯官物貨,以出給後督捧官銀事,頃者筵稟,分付矣。聞尙不出給云,不給其貨而先督官債,不但譯官輩之稱冤,當此潦雨,物種必多傷腐,此豈惜物之道乎?出給而譯官輩若不備納,則以法嚴治,未爲不可,而朝令之下,不卽擧行,事甚未安。平安監司李推考,使之卽爲出給,何如?上曰,依爲之。出擧條天輔曰,前修撰鄭存謙,連爲看役於校書館矣。頃承嚴敎,且無軍職,不得看役云,口傳付軍職,使之察任,何如?上曰,依爲之。出擧條天輔曰,儒臣乞郡置之事,命下矣。今有除拜未及辭陛兩守令,何以爲之乎?上曰,已除拜者,下送,可也。出擧條天輔曰,全羅兵使李邦綏,移除黃海兵使,當品移遷,政格非矣。前全羅兵使李邦綏仍任,兵曹判書洪象漢推考,何如?上曰,依爲之。出擧條天輔曰,全羅監司閔百祥,歷巡各邑,親自監賑,積焠生病,三次陳書乞解,而纔經大賑,遞易有弊,尙不敢仰請矣。今則秋事不遠,且此人非久置外藩之臣,許遞,何如?尙魯曰,當初因事會出送,實是破格之事,亦出於歷試之意,而今已經年,且有實病,不可使此人久處於外,依首揆所達,許遞,恐好矣。上曰,依爲之。出擧條天輔曰,前判書李昌誼,禮曹判書趙榮國,前判書尹汲,知敦寧鄭益河,前監司閔百祥,竝還差備堂,何如?上曰,依爲之。出擧條天輔曰,向來以邊上事被罪者,凡三人,而李師祚旣已作故,安則入於徒年放秩,柳謇獨未蒙恩典,柳謇,一體放送,何如?上曰,依爲之。出擧條天輔曰,近來三司之臣,一時被譴,則政官或不卽檢擬,仍以沈滯者有之。洪重孝·朴盛源,皆以文字間妄發,被罪敍用已久,而政注間尙不檢擬,宜申飭政曹矣。上曰,朴盛源其果忘矣。朴盛源·洪重孝,一欲下敎而不果矣。此等之人,因此沈滯者多,予常惜之。所奏誠是,申飭銓曹,卽爲調用。此外或復有如此者,問奏調用,可也。出擧條趙榮國曰,奉室奉審時,行四拜之禮,雖出於我聖上無所不敬之意,而元非應行之禮,則此後雖或有儀注書入之事,臣曹則不必磨鍊,故敢稟矣。上曰,依爲之。出擧條洪象漢曰,今番陵幸時,東宮隨駕,當在衛內,前後牌軍兵,可無磨鍊之事,只以陪衛禁軍一番及挾輿砲手節目啓下,擧行,何如?上曰,依爲之。出擧條象漢曰,禁軍別將趙鎭泰,今當陵幸不遠之時,多有擧行之事,而兼帶摠管,有掣肘之端。摠管之任,遞改,何如?上曰,依爲之。出擧條天輔曰,京畿監司李宗白,積瘁賑事,近多疾病,連上辭章乞解。其在朝家體念之道,宜卽許遞,而陵幸不遠,畿伯之此時遞易,亦甚可悶。姑令察任,待動駕後,許遞爲宜,而此人盡心國事,歷試最久,臣與僚相,曾有所仰達。前參判韓翼謩,恬靜慤實,可合奬用,故臣屢爲薦進。此等之人,用之甚急,李宗白·韓翼謩,竝陞資憲,何如?上曰,所奏誠是,依爲之。出擧條天輔曰,李台重,前頭大用之人,且年已老,其用急矣。今番雖未及,竝請留念聖衷,次第擢用,似好矣。上曰,李台重,國家之用甚急矣。卿言是矣。此外亦有年相似而時急可用者矣。洪益三曰,似是李也。上曰,果然矣。誠可急用之人矣。天輔曰,已陞資憲矣。尙魯曰,昨年帳殿,陞擢知事,已經判書,今爲平安監司矣。上曰,爲人甚精强。李台重雖是同甲,氣頗虛,善流汗喘促矣。尙魯曰,李外貌雖强狀,年則已多,不可不急用矣。天輔曰,筋力雖强而頗老,急用好矣。尙魯曰,全羅監司閔百祥,國家柱石之臣,擢用,好矣。上曰,李春躋,尙未敍用耶?天輔曰,然矣。此外洪啓禧,亦未敍用矣。上命承旨書之曰,飭已行,又漏赦,前判書洪啓禧·李春躋,前掌令宋時涵·李壽德,前持平李海德,竝敍用。天輔曰,洪景海,亦爲敍用,何如?上曰,欲挫其少年銳氣,姑置之,可也。全羅監司閔百祥許遞事。榻前下敎儒臣持詩傳小雅初卷入侍事。榻前下敎前修撰鄭存謙,口傳付軍職,昭鑑諺解監董事。榻前下敎行司直李昌誼,行禮曹判書趙榮國,行司直尹汲,知敦寧鄭竝河,前監司閔百祥,竝還差備堂事。榻前下敎上命承旨書之曰,殿座至近之地,有聲中官,不禁當該中官,竝令該府處之。李章吾曰,臣於春間入侍時,漢北門城堞繼築事,曾有仰稟,以姑觀秋成擧行事,命下矣。今則秋成不遠,所入物力,預爲措辦,然後可以修築,而臣營物力,萬無責成之望。若以北漢事言之,城堞·城廊·公廨·軍器收擧等節,分屬三軍門,隨毁隨補矣。自丁卯合屬之後,臣營獨當,已至十年,而尙無大段修葺者,亦由於物力難辦之故也。目今形勢,十分切悶,今日諸大臣旣已入侍,下詢處之,何如?上曰,大臣之意,何如?申晩曰,俄於賓廳,摠使以此爲言,而所請財力,猝難區劃。問於摠使,則以爲本廳,若趁今鑄錢,則庶可以其餘剩,補用於諸處役事云。鑄錢誠有弊端,而頃年三軍門鑄錢時,摠廳獨不得爲之,今亦許鑄,則似可取剩而補用矣。天輔曰,本廳形勢,誠如將臣所達,而朝家區劃之道,鑄錢雖有弊端,許鑄之外無他策,申飭善鑄,似好矣。尙魯曰,摠廳任重責鉅,而本廳旣凋殘無物力,朝家又無劃給之道,鑄錢非不有弊,而此外無他善策。依頃年三軍門例許之,仍飭其善鑄,無妨矣。上曰,諸臣亦達之。金聖應曰,摠廳物力,本來凋殘,營門以漢北城堞·公廨修葺事言之,三軍門分授之役,一竝獨當,摠使之悶迫固然矣。漢北門城役,自朝家旣無劃給之物,則宜許鑄錢矣。象漢曰,依判敦寧具聖任成法而行之則好矣,而本廳事力,臣不能詳知,不敢質言。但鑄錢,少實效而多奸弊,是可悶也。李鼎輔曰,本廳本甚凋殘,無他生財之道,則依頃年他軍門例,料辦鑄錢,似無不可矣。金漢喆曰,錢貨謂之錢泉。錢旣不罷,則固不可不鑄,而此事本多弊端,鑄錢時,若嚴防其奸弊,則好矣。具善行曰,今聞摠廳物力,若是凋殘,事甚可悶。朝家旣無他區劃之道,則鑄錢取剩無妨,而第鑄鑪匠手多奸弊,主事之人,雖坐鑪前而禁之,猶不勝其不精之慮。摠戎使見事詳明,必善爲矣。李昌壽曰,鑄錢素多奸弊,誠如重臣所達,而不但他軍門曾皆許鑄,本廳城役,係是不可已者,而朝家無他區劃之道,則今亦許之,仍飭其善鑄,似宜矣。金致仁曰,鑄錢固多弊端,而旣責大役於凋殘之營門,又不給物力,則實是難行之事。勢不得不許鑄,而妨奸弊善鑄之道,則各別申飭,好矣。上曰,依爲之。而一如昔年摠廳所鑄錢,另加敦厚鑄成,其圓徑則依近例差少,可也。尙魯曰,摠廳鑄錢,雖有許之之命,而鑄錢時許多物力,本廳似難措辦。京賑廳及平安監營所在含錫,其數不貲,若自朝家,許給摠廳,則誠爲顧助之道矣。上曰,同是府庫之財,何可受價乎?使之直給,可也。出擧條大臣備堂,先爲退出,。上曰,儒臣讀頃日所講下章。錫祥讀彤弓·菁莪·六月三章讀訖,命承旨讀之。益三讀之。讀訖,命注書讀之。臣觀周讀之。讀訖,命翰林上下番讀之。和澤·潭讀之。讀訖,上曰,儒臣奏文義。錫祥曰,小雅一篇,多君臣宴樂之詩,臣之所講彤弓·靑莪章,亦此意。蓋上下之同樂,情志有所孚感而然矣。臣伏見訓書三件中,以禮臣二字自勉,臣深仰體群臣之盛德矣。聖上旣以禮臣自勉,臣不敢更有所陳勉,而凡於待群下之際,以或慮未盡底意,益加勉焉。是臣區區之望也。上曰,勉戒之言,是矣。益三曰,臣因儒臣所陳孚感二字,有所仰達矣。俄者大臣·禮官陳達時,臣未及陳達所懷矣。丁卯·甲戌以後,至今不得進宴,大小臣民,豈不抑鬱乎?況今年兩聖誕彌之辰,俱在一月,則臣子道理,安得不必請乃已乎?上曰,諸臣家有設宴之事乎?益三曰,聖上不許進宴,故有識士夫家,雖爲親事,不敢爲設酌之擧。臣歲初,見判中樞府事申思喆,而以回榜年必有設宴之擧爲言,則申思喆揮手止之曰,子孫輩爲我今年回榜,請設小酌,雖是渠輩之情禮,聖上以望七之年,上奉七旬慈殿,違拒諸臣之請,不受進宴,豈可晏然受酌?終不許之。渠等雖以爲悶,於我心不安者,決不可行之於朝家進宴前矣。右相申晩兄弟在傍,而亦不敢違其親志矣。耆老重臣體國之誠,誠欽歎矣。上曰,何科回榜耶?益三曰,小科回榜也。上曰,重臣之回榜稀貴,其言亦貴矣。諸臣以次退出。
上在昌德宮。常參·經筵,以代理停。
下直,雲峯縣監金光宇。
洪益三達曰,明日常參,取稟。令曰,停。
元仁孫達曰,大司憲閔遇洙,掌令金元行在外,一員,持平二員,執義未差,今日以監察茶時之意,敢達。令曰,知道。
藥房提調臣李益炡,副提調臣洪益三啓曰,霖雨又作,日氣蒸鬱,伏未審近來,聖體調攝若何?憊眩之候,寢饍之節,亦何如?前劑入蔘苓茶,當盡於昨日。臣等今日,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。傳曰,知道。慈殿氣候差勝後一樣,予則一樣矣。
洪益三達曰,右承旨鄭玉,同副承旨徐命膺,今日不爲仕進,竝卽牌招,何如?令曰,依。
元仁孫,以都摠府言達曰,副摠管元重會,以能麽兒堂上,本廳坐起晝仕出去之意,敢達。令曰,知道。
徐命膺啓曰,宗簿〈寺〉提調綾昌君橚,以列聖御製改刊,有稟定事,來詣請對矣。傳曰,內局入侍,同爲入侍,儒臣亦同爲入侍。
元仁孫達曰,刑曹判書鄭亨復,連日違召,尙不出肅,其在事體,極爲未安,卽爲牌招察任,何如?令曰,依。
徐命膺達曰,吏曹判書李成中再招不進推考徽旨,今方捧入,而特敎申飭之下,又爲違召,陵官差出,尙未擧行,事體極爲未安。所當更請牌招,而係是一日三牌,何以爲之?敢稟。
傳于徐命膺曰,特敎申飭之下,豈敢若是?雖一日三牌,卽爲牌招擧行。
徐命膺,以禮曹言啓曰,明陵兩陵上石物塗灰修改吉日,今七月十九日卯時,翼陵陵上石物塗灰修改吉日,同日辰時,敬陵王后陵上石物塗灰修改吉日,同日巳時,昌陵兩陵上石物塗灰修改吉日,同日未時推擇,啓下矣。四陵寢同在一山之內,本曹堂上·郞廳,依例兼進,以除廚傳之弊,何如?傳曰,允。
元仁孫,以義禁府言達曰,卽接月令醫員李燦國手本,則時囚罪人李世演,本以抱病之人,累日處濕之餘,添得伏暑之症,頭疼如碎,精神昏昏,食飮專廢,氣息奄奄。崔命達,重得暑癨,四肢不收,飮啖全却,上吐下泄,不省人事,俱有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
徐命膺,以武臣堂上朔試射所差備官,以試官意言啓曰,今日試射時,折衝洪命箕,未滿四矢,依承傳罷職,何如?傳曰,允。
洛昌君臣樘等書曰,伏以臣等,以東朝進宴事,相率陳請,非止一二,而未蒙允許。臣等之觖望,曷有其極?今我大朝殿下,以出天之孝,效古聖五十之慕,躬率耆耉之臣,奉箋稱賀於東朝,此實我朝三百年所未有之慶。此時稱觴之節,固是次第擧行之事,而未聞有該曹之援例仰請者,臣等竊以爲訝歎也。臣等俱以宗戚,幸逢丁卯·甲戌之歲,懽抃蹈舞之忱,自倍他人,而奉觴上壽之禮,尙今未行,臣等抑鬱之心,爲如何哉?況今聖孝彌彰,邦慶維新,請行東朝進晏之禮,尤不容少緩。伏願邸下,仰稟大朝,亟擧盛禮,以副臣民顒祝之望,千萬幸甚云云。答曰,覽書具悉。仰稟事,已稟大朝,而聖上以至孝至誠,豈待群下之請,以養慈聖之志,終靳允許?大朝以養志爲敎,則余亦豈敢不仰體聖意乎?
乾隆二十一年七月十七日午時,上御熙政堂。藥房入診,宗簿提調·儒臣同爲入侍時,提調李益炡,副提調洪益三,綾昌君橚,修撰李錫祥,假注書尹景祖,記事官金和澤·李潭,醫官金履亨·方泰輿·鄭趾彦·許礈·李泰遠·金世選·朴泰均以次進伏訖。益炡曰,日氣蒸鬱,聖體調攝若何?上曰,一樣矣。益炡曰,大王大妃殿氣候,何如?上曰,一樣矣。王世子氣候,何如?上曰,一樣矣。益炡曰,令醫官診察,何如?上曰,使之診察,可也。履亨進前診候,諸醫以次診候訖。履亨曰,脈度左三部沈微而稍似軟弱,蔘苓茶,實爲暑月之要藥,前劑入以尙餘四貼爲敎,連爲進御,似爲得宜。諸醫曰,臣等之意,亦與履亨同矣。金世選曰,五味茶平淡淸補,加入,似好矣。上曰,若用五味茶,則便同生脈散矣。上曰,頃日始見蛔蟲,則色赤而幾半尺,甚肥大矣。益炡曰,人之牌胃虛弱則蛔蟲細長,而脾胃充實則蛔亦肥大矣。上曰,其然乎?予之脾胃有何充實,而蛔蟲肥大乎?上曰,蔘苓茶五貼,加劑以入。出榻敎益炡曰,陵幸不遠,節宣之方,尤當加意也。上曰,前則每事期日已定,心常憧憧矣。今則不然,此亦氣衰之致也。上曰,近有一事消日之資,當此無前之慶,欲爲無前之擧者,宗臣之請誠是矣。雖輿儓下賤,其親已老,則必欲以一觴慰悅。況予之六十三歲,得以上奉慈聖,以予愛日之誠,非但一次稱慶,實欲一朔一次矣。但念樂不可縱,而慈聖之意實如此,予之不爲稱觴者,實承慈聖之意,此其不可行者一也。慈聖終不受賀,予受六十稱賀,則予何爲悅?此其不可行者二也。人君之一游一豫,爲後王柯則,今不可以此等事,張大以示元良也,此其不可行者三也。予之一心爲國,此後若使宗國,安如磐石,則是莫大之慶也。洪益三曰,今此邦慶,實是往牒所無,擧國臣民,莫不願行稱觴之宴,恐不可不從也。上曰,予於今日,若率耆老諸臣而受賀則後必有率同甲而爲之者矣。益三曰,此則不必然矣。綾昌君橚曰,列聖御製,旣有釐正之命,若編於成廟七律中,則改刊,當爲三十餘板矣。上曰,御製板本之數改,實爲重難,編次於末章下,方以追錄之意懸注,可也。上命承旨書之。上曰,因領府事金在魯筵奏,釐正追刊于編末,目錄及詩篇追錄處懸注。出榻敎橚曰,進獻進上·璿閣五處奉安件,依前下敎印出,而頒賜件則何以爲之乎?上曰,頒賜件則置之,可也。潭曰,臣職掌所關,敢此仰達。列聖御製,奉安於五處史庫矣。今當釐正,似當一體奉安矣。上曰,史官之言,是矣。加印五件,送于藝文館,可也。上曰,列聖御製,五處璿閣奉安時,五處史庫,一體擧行事,分付。出榻敎上曰,詩傳第四卷持來。臣景祖承命持來,上又命持來元良所答宗臣書批,臣景祖承命持來。益三讀訖。上曰,此答,誠有精神矣。益三曰,臣等以爲此書之答,措辭極難矣。今此下答,實無罅隙之可言矣。上曰,誠然。每事皆然,豈不好乎?元良氣稟,可以爲聖,可以爲賢,欲爲之心不已,則宜無所不可能者,此答措語,雖使甚苛之父兄見之,無隙可指矣。益三曰,此則殿下家法也。至若諸臣,有妙理之事,或未易知矣。上曰,予亦不知,元良之見欺易矣。益三曰,前頭陵幸時,多有整理使擧行之事,而臺達尙未處置矣。上曰,此不大段之事,而以此起鬧鼾睡之說,亦一奇觀,人之鼾睡,或有自覺者,此亦待其自覺而置之,可也。上曰,儒臣進讀詩傳,錫祥進讀文王章。上曰,文王之德如此,而後世未免亂亡,未可知也。上曰,春坊官入侍,臣景祖承命遂出,率李海重·李徽中入來。上曰,春坊今日爲書筵乎?海重曰,昨日爲之,而今日則不爲之矣。上曰,召對亦停之乎?海重曰,以常參時,處濕致傷之故,姑停矣。上曰,春坊吏姜壽億尙在乎?海重曰,然矣。上曰,壽億於孝元,爲幾世孫乎?海重曰,四世孫矣。上曰,春坊官退。錫祥讀詩傳,至生民章。上曰,后稷是堯時后稷耶?錫祥曰,然矣。上命持來史記評林。臣景祖承命持來,錫祥進讀周世系。上曰,欲踐云者,可謂野俗矣。朱子大旨所謂郊媒事,極爲穩籍矣。益三曰,有理學而爲文章則無弊,若徒事文章則不免有弊矣。上曰,內乘韓尙訥入侍。臣率尙訥入來。上曰,丁酉駕轎,以正駕轎用之,今之正駕轎,以副駕轎用之,今之副駕轎,以東宮駕轎用之事,分付矣。如是磨鍊乎?尙訥曰,然矣。上曰,當該中官,有無據之事,竝令該府處之,以詐不以實,私律勘律事,分付。出榻敎上曰,曾前入侍中官,非承命則不敢起去,今則解弛,此亦紀綱攸在,此後若此者,承旨直請禁推,入對元良時,亦以此例擧行。出榻敎上命以次讀詩傳。益三·和澤·潭·景祖,以次讀生民篇訖。臣等遂退。
上在昌德宮。常參·經筵,以代理停。
下直,永興府使李觀祥,新溪縣令趙載得,山羊會萬戶朴東楚,靑山萬戶吳益載。
徐命膺達曰,大司憲閔遇洙,掌令金元行在外,一員未差,持平二員,執義未差,今日以監察茶時之意,敢達。令曰,知道。
元仁孫達曰,明日常參,取稟。令曰,停。
鄭玉達曰,假注書尹景祖,身病猝重,勢難察任,今姑改差,何如?令曰,依。
以洪錀爲假注書。
備忘記,傳于徐命膺曰,今下弓矢,淸水萬戶吳益載,山羊會萬戶朴東楚處給送。
鄭玉啓曰,吏曹判書李成中,特敎申飭之下,昨又違牌,其在事體,極爲未安。卽爲牌招,何如?傳曰,允。
又啓曰,吏曹判書李成中牌不進推考徽旨,今方捧入,而特敎申飭之下,一向違牌,無意應命,事體極爲未安。更卽牌招,何如?傳曰,允。
又啓曰,吏曹判書李成中再招不進推考徽旨,今方捧入,而特敎之下,日事違召,無意膺命,其在事體,極爲未安。更卽牌招,何如?傳曰,允。
吏曹口傳政事,以趙戇爲穆陵參奉。
上在昌德宮。常參·經筵,以代理停。
下直,中和府使鄭尙淳,馬梁僉使羅浣,寧城僉使南尙鼎,邪羅萬戶徐挺徽。
鄭玉達曰,明日常參,取稟。令曰,停。
元仁孫達曰,大司憲閔遇洙,掌令金元行在外,一員未差,持平二員,執義一員未差,今日以監察茶時之意,敢達。令曰,知道。
徐命膺,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪益三啓曰,假注書洪錀,時無職名,令該曹依例付軍職,冠帶常仕,何如?傳曰,允。
以備忘記,傳于徐命膺曰,今下弓矢,寧城僉使南尙鼎處給送。
洪益三達曰,行左承旨李應協,今日不爲仕進,卽爲牌招,何如?令曰,依。
徐命膺,以弘文館言達曰,本館上番,連日闕直,事甚未安。今日政新除授玉堂,待下批仍卽牌招入直,何如?令曰,依。
洪益三啓曰,卽者吏曹郞廳來言,今日爲政事,命下,而判書李成中,參議朴相德,俱以病不來,參判尹得載,受面在外,不得開政云。判書·參議,竝卽牌招開政,何如?傳曰,允。
又啓曰,時·原大臣·禮堂,有稟達事,來詣請對矣。傳曰,詣閤。
傳于鄭玉曰,再明日時刻單子,卽爲入之。
洪益三啓曰,吏曹判書李成中,參議朴相德牌不進推考徽旨及罷職令旨,今方捧入,而開政命下之後,如是違牌,事甚未安。判書李成中,更卽牌招開政,何如?傳曰,允。
傳于元仁孫曰,今番道路摘奸犯田畓處,使之勿傷事,卽爲分付畿營。
以吏曹參議朴相德牌不進罷職令旨,令于徐命膺曰,推考徽旨捧入。
傳于元仁孫曰,當此勸農之時,雖升穀落種處,不可犯,司鑰亦不察。新差者置之,其餘司鑰,令攸司科治,龍虎營敎鍊官,亦令騎曹決棍。
徐命膺,以司僕寺官員,以一·二提調意達曰,曾前幸行時,道路不平之處,替用人夫,已有前例矣。今此明陵隨駕時,沙峴新路碌磻峴,俱是險處,依前例,臨時稟達,替用人夫,宜當。以此擧行,何如?令曰,依。
元仁孫,以義禁府言達曰,平安·慶尙兩道監司伏達,據刑曹粘目內,德川前郡守趙升泰,陽德前縣監洪觀海,尙州前營將鄭來恒等,移本府處置事,達下矣。趙升泰·洪觀海等,今方待令於本府,卽爲拿囚,而鄭來恒,時在任所,交代後發遣府書吏拿來,何如?令曰,依。
徐命膺,以司僕寺官員,以一·二提調意啓曰,今此明陵擧動時入把馬,依前例別單書入,而其中驛馬,則令兵曹,依例知委各驛,使之直爲入把。曾前擧動時,道路不平之處,替用人夫,已有前例矣。今此沙峴新路,碌磻峴,俱是險處,亦爲依前例,臨時啓稟,替用人夫,宜當。以此擧行,何如?傳曰,允。
又以禮曹言啓曰,卽接昭寧園守奉官所報,則本園園上北方莎草枯損處爲六處,而一處長一尺廣六寸,一處長二尺五寸廣五寸,二處長廣各一尺,一處長二尺廣六寸,一處長二尺廣七寸,而又有稀疎處云。園上莎草枯損,至於如此,依例本曹堂上·郞廳,進去奉審後,稟處,何如?傳曰,允。
元仁孫達曰,今日政新除授兩司,因傳敎旣已牌招。司諫李翼元,亦一體待開門牌招,以爲進參次對之地,何如?令曰,依。
有政。吏批,判書李成中進,參判尹得載受由在外,參議朴相德牌不進,同副承旨徐命膺進。啓曰,本曹正郞李宜馣呈狀內,身病甚重,勢難察任云。依例改差,何如?傳曰,允。
又啓曰,玉堂闕員,今當差出,而曾經之人,方在解由中,無以推移備擬,合有變通之道。何以爲之?敢稟。傳曰,竝勿拘。
又啓曰,全羅監司今當差出,而擬望之人乏少,承旨竝擬,何如?傳曰,允。
又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
朴昌潤爲執義,申爲掌令,鄭昌聖爲持平,南綺老爲持平,李壽德爲獻納,尹蓍東爲正言,朴弼燧爲正言,閔百祥爲副提學,李垍爲校理,尹東昇爲副校理,南泰蓍爲副校理,洪麟漢爲副修撰,李仁源爲副修撰,宋德中爲輔德,尹東昇爲兼弼善,洪梓爲兼文學,趙雲逵爲左尹,金致仁爲戶曹參議,尹得載爲同經筵,尹汲爲藝文提學,李最中爲兼西學敎授,李垍爲兼東學敎授,宋文載爲兼南學敎授,具壽國爲吏曹正郞,朴相冕爲吏曹佐郞,李昌壽爲全羅監事,柳思欽爲開城經歷,鄭徵世爲康翎縣監,洪彦彧爲居山察訪,徐宗伋爲判義禁,韓錫儉爲崇寧殿參奉,京畿監司李宗白,前參判韓翼謩今加資憲加資事承傳,判義禁徐宗伋今加崇政加資事承傳。
兵批,行判書洪象漢服制,參判南有容病,參議金尙重,參知尹得徵入直進,同副承旨徐命膺進,僉知單鄭雲濟,副護軍李宜復·宋時涵·申暻·朴致文·兪彦述,副司直洪啓禧·李春躋·申晦·閔百祥·宋文載·洪梓,副司正任觀周·洪錀。
領中樞府事金在魯箚曰,伏以,臣篤老積病之喘,近當無前暑熱,症情越添,神氣萎綴,晝夜叫苦,㱡㱡床席,今日大臣求對,本擬同入陳請,而萬無自力之勢,不免廢然而止,惶悚俟罪。仍伏念向者耆臣賜對,東朝宣饌之擧,亶出於尊年念昔之至意。臣以先朝舊臣,躬沐聖渥,感泣銘骨。臣於伊日,欲以擧國顒祝之情,發端於前席,而有似出位,含意未果。今者大臣宗臣旣發之,耿耿下懷,何敢不一暴乎?猗歟休哉。我慈聖海渥之籌,恰當七旬,七旬之年,在匹庶,猶以爲貴,況於至尊乎?又況兩殿寶算,竝踰周甲,上奉長樂,逢此曠慶,實干史牒之所未有也。稱觴上壽,無於禮則已。旣是典禮所在,則不行於今日而行於何時乎?臣固知慈意素不欲,聖心主於無違,而倘殿下於三朝之暇,以今年之不可虛度,群情不可終遏,從容開達,仍陳聖躬從而勉受之意,則豈無感回聖聽,得奉兪音之道乎?夫進宴之儀,比諸豐呈,固已大省,而猶以歲儉財詘爲慮,則更加節損而行之,亦可以伸聖孝而慰群望。惟聖明,留神財行焉。取進止。答曰,省箚具悉卿懇。此心鬱結而欲諭不諭,今因宗章,不給賜批,此亦孔聖語樊遲之意,其答洞諭,其復何諭?而但所惜者,耆耉股肱之二三其言也,何以言之?歲首之受,旣無卿之昨年之諾,今日之請,亦非股肱歲初之奏,是何過也?卽予誠淺,卽予執心不固,而予欲伸歡忭,先開其端也。然卽此一事,非比歲首,禮固當行,予當請行,何待群請?究其心所重在焉,所重在焉,何謂所重?一則侍奉慈聖,一倍于心,安養其志,從容奉樂之意,一則爲我元良,豐亨豫大之事,不欲示於暮年也。心常懍然者,非徒守成之難繼,盈盛者尤宜懍然,前鑑昭昭,可不戒哉?故再昨聞此請,命儒臣誦蟋蟀章。噫,農民終歲勤苦之餘,會飮一樂,此亦夫子所云一弛一張之道,而猶戒太康,又戒好樂無荒,可見唐虞之餘風。噫,彼農人,雖不戒太康,不過止於一時之縱樂也。爲人君者,若不戒此,將至荒淫,可不懍然。且因講大雅,周家八百年基業,自后稷始,至於文王而始受天命,文·武之德,大哉盛哉,而成·康之後,周宣之後,周室弱焉,孔子歎焉。大雅一卷之中,盛衰俱在,其日不覺興嘆。噫,以文·武之聖猶然,況予否德,一政一令,無一垂訓,反以暮年豐亨豫大之事,作法後昆乎?雖無宗章,亦無卿箚,略記其槪,載意編次,而異事未了,難召重臣,鬱結于◆,盡諭于此,庶伸此心。噫,與卿同爲君與相,俱至白首,望其諒心,惟在黃耉,卿須少諒,安心善養焉。仍傳曰,遣史官傳諭。
洛昌君樘等聯名疏曰,伏以臣等,以東朝進宴事,略陳短書於東宮,恭俟數日,冀獲一國顒望之願矣。及承睿批,至以大朝養志爲敎,而不賜允許,此莫非言辭拙蕪,誠意淺薄,不足以仰格聖意,惶恧之忱,攅地靡容,抑鬱之情,瞻天益切,玆又相率,直請聖明之下,越例瀆擾之罪,無以自逃。惟我殿下養志之孝大矣。東朝五十載執謙之德,益光於我殿下養志二字之孝,則進宴一事,固無關於聖孝之一節,而臣等死罪,竊以爲養志之道,恐非一端。上答皇天眷遇之福,下順臣民頌祝之心者,亦非我慈聖所當爲志者,而我殿下所當養志者耶?臣等伏聞頃日筵中,引曾子養志之孝而爲敎。旨哉言也,殿下旣以曾子之心爲心。噫,孔聖所以許曾子者,蓋在於撤饌以後,則進饌悅其親,亦曾子之孝也。顧今天休荐至,邦慶無前,此下一句語,因傳敎不謄自丁卯·甲戌,迄至今日,奉觴上壽之禮,因循未行。我殿下雖以養志爲大,而亦不念養親之爲大耶?以我殿下靡不用極之孝,一向靳持於微文末節者,亦有所區區仰度矣,以我殿下至誠至孝,陳懇於定省之暇,則庶幾回東朝之志,而以我東朝止慈之念,亦不欲獨受其享,此殿下所以不敢煩請者耶?果爾則是亦養志之一道也。倘使慈聖之志,必欲與殿下奉歡於一殿,則此誠千古盛事,奚慊於殿下謙德之有損,而不思所以慰悅之方乎?伏願殿下,躬率東宮,仰請慈聖,亟行進宴之禮,以寓祝岡之誠,因使東宮,仰體殿下之孝,少伸情禮,則豈不休哉,豈不盛哉?臣等忝居屬籍,獲覩列聖朝罕有之慶,請遵列聖朝已行之典,而終未蒙兪音之俯許,則臣等悶鬱之情,當如何哉?惟我殿下,勿以人而廢其言。臣等無任云云。答曰,省卿等之章,恧恒孝之淺。今者此請,何待宗請?予之到今,寔萬萬夢想之外,而十歲之前,上奉慈聖,今逢寶算之七旬,此誠往牒所無,雖有古事,人子愛日之道,宜伸其誠,況若此者乎?雖然,人子之道,以親心當爲己心,予雖誠淺,奉我慈聖,以養志爲先,而無學問之工,凡於經史,其雖昧然,若古人小學童自幼少有知者,卽紫陽一部小學也。自潛邸以至嗣服後,以一句銘心者,卽不可慢樂不可縱也。小心二字,卽我朝家法,亦蒙昔訓,而又將此一句作符焉,雖盛壯之時,不敢放忽,況衰年乎?卿等旣誦昨日之筵敎,何不思述編所云奉東朝稱觴一句之文乎?東朝寶算,其時已六旬之前,心猶若此,況近年每當問寢,此心一倍,當此之時,安慈心而從容侍奉。予則曰,愈於不臨座應文之宴也。噫,凡人事爲,宜取其質,人子事親,其豈從文?然旣往牒所無,其宜行無前事,而表歡忭之忱,故頃日略其儀文,率耆耉而賀,設耆老之科,而其時下敎,旣諭愈於賀宴之意,甚矣作事之難耶?因一是事,宗章導前,筵請又聞,此亦予召不過應文之事,上下何若是往復乎?於此可見予心。予則曰,國勢盤石,邦國靈長,歲報大有,吾民奠安,以慈聖體昔年盛德至意,必欣喜于長樂,以凉德夙夜憧憧之心,庶將笑顔見慈聖,吁嗟此樂,豈不愈於儀文末節乎?昨覽卿等之書,予已笑乎欠誠,今果盡矣。噫,卽此一事,予心固矣。拜陵不遠,豈忍弛此心乎?噫,宗英零替,心常惜焉,章頭宗臣,其亦耆老,何事文勝,滿紙張皇乎?召元良侍坐,呼寫以諭,今雖答焉,飭政院而勿捧。呼嗟,宗戚之臣,少諒予心焉。
黃海監司南泰蓍書曰,伏以,臣敢將疾病難强之狀,瀝血封章,仰瀆崇聽,庶幾离明,無遠不燭,不待臣多言而早賜處分。臣伏枕北望,惟日顒俟,及奉批旨,乃以勿辭調理察任爲敎,臣愕然失圖,惶悶抑塞,不知所以爲計也。臣之一病,非一時偶感之比,積傷源委,其來已久,今發於氣衰勞悴之餘,自分癃廢,無望復起,而種種症形,無非危惡,㱡㱡欲絶,作一僵尸,陳根腐草,何以責其回陽?而醫者斂手,亦不得下藥,此殆臣命盡之秋也。前月辭書,不避張皇,攄盡實狀,何敢有一毫假飾?而邸下旣視之以例讓,又若調理則自當向差者然,此莫非臣誠意淺薄,文辭荒拙,不得孚感之致,只自悶鬱悚恧而已。噫,臣以疎遠之蹤,受大朝罔極之恩,德至渥也,官亦榮矣。區區血忱,惟在於涓埃之酬報,則豈敢私便其身圖,而奈此沈病三朔,不生不滅,邑牒民訴,雖欲强起應接,而亦不能得,未免擔閣一邊,至使藩翰之重寄,一任其癏曠,涔涔昏瞀之中,時有一分知覺,念及於此,則衷情鬱抑,水火交攻,求遞一念,無異乎縛者之求解,渴者之索飮,殆不能須臾耐過,而且以國體言之,一日虛縻,將增一日之罪,二日虛縻,將增二日之罪,於公於私,少無利益。若亟賜變通,獲遂微願,則許多公務,自無癏廢之患,而臣亦得以安意調息,賴天之靈,幸而不死,則異日之驅策奔奏,惟上所使,公義私分,豈非兩得其宜耶?且臣以道內長淵府軍器之在於首陽山城者,使別將專管修補之意,曾有狀請,而幸蒙許施,卽成節目,知委於該邑鎭矣。今接備局關文,則旋因大僚陳達,不惟還寢成令,又以曲循守令自便之計,至請問備之罰,臣悚蹙之極,措躬無地。蓋長淵府,距山城爲一百八十里之遠,而以許多軍器,寄置於他邑山城之中,募得城內一人,使之監守,則視以他官事而全不看檢,換假幻弄之弊,不一其端,該邑雖竭力修改,而兩營之執頉論責,相續不已,本府之民,本以唐船追捕之事,船材斫曳之役,其所勞苦,卽他邑之所無,而繕修軍械之外,又責之以山城修築之役,石角堞壘,一經霖雨,頹圮之患,無歲無之,或裹糧遠赴,或斂錢雇人,兩伴痼弊,實爲民邑難堪之端,該邑守令,深念此弊,鳩聚若干財穀,設置一庫,俾辦功役之價,而請依延安府事例,年年定式,送價於該城別將處,以爲隨毁隨補之資,其所施設,可謂便好,而若別將則獨守空城,旣無所事,專意照管,必有實效,且畏其責罰之及己,亦當盡心修理矣。就以臣今春點閱時見之,延安軍器,能免執頉,而送價修葺,非但延安爲然。白川郡之於長壽山城,亦用此例,兩邑自移屬沁都之後,修城理械之役,如前擧行,及其弊劇而如長淵府然後,始乃狀聞變通,不過事在二十年前,故臣妄爲引例而至於煩請者也。保障之地,所重者軍械,而臣旣不思蕫飭修補之通,乃反曲從守令任便之計,將致後日疎虞之慮,則其爲罪也,奚但止於推勘薄罰而已乎?以病以情,萬無冒居之理,不得不更申肝膈之懇,瀆擾於貳極之下。伏乞睿慈,曲賜矜察,亟許鐫遞,使藩務無曠,私義獲伸,千萬幸甚。臣無任云云。答曰,覽書具悉。卿其勿辭,調理察任。
丙子七月十九日未時。上御熙政堂。時·原任大臣·禮堂請對入侍時,領議政李天輔,左議政金尙魯,右議政申晩,行判中樞府事李宗城,禮曹判書趙榮國,參判金漢喆,右副承旨元仁孫,假注書洪錀,記事官金和澤·李潭以次進伏訖。上曰,承旨進前,讀宗臣聯名疏。元仁孫讀疏。上曰,作疏者可謂多事矣。何如是張皇也?養志之道,予亦知之熟矣。王世子侍坐。上曰,讀疏止之。仍命書批答曰,予今答批於筵席者,意亦有在矣。又命讀領府事箚,仁孫該箚。上曰,耆舊大臣則能兼言之果愈矣。宗章中日日進宴歲歲進宴之說,非徒抑揚,此豈告君之辭乎?仍命書箚批。李天輔曰,答批中鐵腸何顔二句語,似涉過重矣。上曰,果不穩當則當改之矣。仁孫曰,批旨命寫之際,臣有所懷,而惶恐不敢仰達矣。此批旨不可如是張大,有欠於批體矣。臣旣知有欠於批體,則待罪出納之地,何敢不達乎?李宗城曰,承旨所達有欠批體云者,誠是矣。天輔曰,臣等之前後所陳,辭不達意,今有此二三其言之下敎,實不勝惶恐之忱,而至於志不可慢樂不可縱八字批辭,蓋出於聖德至意矣。今此所請,實是應行典禮也。臣等之再昨筵中,不爲盡暴下懷者,惟冀聖上,仰稟東朝後,當有下敎,故更此相率入對矣。宗章之批,領箚之答,先示聖意,顒望之餘,群情之抑鬱落莫,已不可勝達,而此莫非臣等,辭拙誠淺之罪矣。倘蒙三思勉從之道,則實是臣民之慶幸矣。宗城曰,臣則壬申以來進宴一節,每爲發端於筵中,而聖上輒加嚴斥,使不得出一言,故應行典禮,至今未擧者,蓋聖上導臣等於不臣之科矣。況値如今無前之慶,豈敢不齊聲仰請乎?趙榮國曰,臣忝居掌禮之官,當以典禮應行之擧,敢此仰達矣。顧今曠慶,實是史牒之所未有,稱觴上壽,無於禮則已。旣是典禮所載,則不行於今日而行於何時乎?金漢喆曰,大臣首堂,旣暴下情,臣何敢更爲煩達?而丁卯·甲戌兩年之未得請行者,實是臣等之罪矣。仁孫曰,臣於頃日春塘臺親承聖敎,敬奉東朝諺敎,飜譯以進矣。今日群下之請,典禮之所不可已者。昔宋仁宗,稱觴於太后,親臨慶賀,豈非今日之所當法乎?上曰,慈聖之丁卯不受慶賀,予之甲戌,又不受慶者,意有所在矣。今此慈聖寶算,恰滿七旬,具見孫曾,予亦年又望七,則可謂萬壽無疆矣。若以同受宴禮之意仰請,則庶或有感回聖聽之望,而予則不受之心已固,故召元良侍坐,呼寫答批於筵席者,良以此也。宗城曰,國家典禮,旣有應行節目,則在臣分義,何敢不竭誠陳請,而孝悌之道,上通於天,何不思挈矩之義乎?上曰,聞卿所達,予心惕若。先相臣昔在丙戌,有所勉戒之章,而卿又於戊申在玉堂,亦有所陳勉者矣。今予雖値無前之慶,豐亨豫大之事,何可行於暮年也?尙魯曰,原任·禮堂,旣盡仰暴,則豈不知聖意之所在,而値此無前之慶,應行之禮,豈敢不竭心仰請乎?晩曰,大臣·禮堂,盡暴耿耿之懷,而聖敎如是,尤不勝抑鬱之忱。逢此盛歲,若得奉東朝一日之歡,則實是臣民之慶幸矣。上曰,實無更答之辭矣。予以望七之年,上奉七旬慈聖,同受稱觴,何待群請?而予之必欲不受者,臨御卅載,無一裕昆之訓,反以暮年,擧此豐亨豫大之事乎?尙魯曰,聖敎如是,在臣分義,殊不敢一向仰請,而惟冀三思勉受之道矣。榮國曰,臣等區區之願,惟望聖上之更思矣。上曰,予心豈可回也?上曰,注書出外,丙寅年進豐呈衣櫃持入,錀承命出去。天輔曰,金吾滯囚可悶,而判金吾李喆輔,出仕無期,今姑許遞,何如?上曰,依爲之。出擧條判義禁李喆輔,今姑許遞,今日政擧行事。榻前下敎天輔曰,承文院提調未還差者多,而副提擧之任,尤爲緊重。金陽澤先爲還差,何如?上曰,依爲之。出擧條承文副提調金陽澤還差事。榻前下敎上曰,判義禁望,問于大臣加望。出傳敎儒臣持詩傳第十卷入侍事。榻前下敎校書館官員入侍事。榻前下敎尙魯曰,吏曹判書李成中,積費撕捱之餘,昨已出仕,而今日之又違政牌,殊涉無端,事體未安。推考,何如?上曰,依爲之。出擧條上曰,莫重道路單子,中官混下,當該中官,從重推考。出傳敎上曰,昨聞欲命勿捧,而事則當然,一欲答不諭,今已賜批,旣諭其答,而其章中,日日進宴歲歲進宴之說,非徒語涉抑揚,後弊勝言,不可謄諸日記,以示後王。日記此一句拔之,此後此等之章,政院勿捧。出傳敎錀還入進伏,進豐呈衣櫃,修撰李錫祥,追後入侍進伏。上曰,今番飭勵,若何,而於晝停處幕次廣占,以致犯田,其涉駭也。當該事知,竝令該曹決棍,只晝停處更爲摘奸以來,當該別監竝先汰,令攸司科治。出擧條時·原大臣·禮堂先爲退出。上曰,臺諫何如是多闕也?仁孫曰,或呈辭許遞,或違牌坐罷矣。上曰,予則雖飭行公,每政如此,誠甚難矣。仍謂東宮曰,此乃汝之所當善處者,而予雖結解,汝或結之可悶矣。上曰,尹汲,初爲提學耶?仁孫曰,前已爲之矣。上曰,全監則三望皆好,勢將次第用之矣。上曰,頃者下敎,非爲崔載興也。昨年頒敎前事,更爲非也。申暻事,其事設或非也。抄選事體,異於凡人,則柳戇之直請,非徒挾雜之無據,國體不然故也。此等之事,一番處置,其何難也?而若往日之事,耳目之官,其皆逡巡,建極二字,心常恧焉。觀今世道,遙望陟降,此心悚然,食今日之祿,立今日之廷,焉敢復售其習?新除臺官,一倂牌招察任,其違牌者,直捧六鎭投畀徽旨,以勵今世。出傳敎上曰,新除玉堂,待下批牌招察任。出傳敎上曰,儒臣進講。李錫祥讀周頌淸廟十篇,仁孫讀臣工十篇,和澤讀閔予小子十一篇,潭讀魯頌,至商頌長發章,錀讀殷武章。仁孫曰,日氣甚熱,水刺過時矣。上曰,幾盡了事矣。上曰,校書館官員,已爲待令於閤外矣。注書出去,使卽入侍,錀承命出去,卽爲還入進伏。校書館官員朴昌鳳入侍進伏。上曰,昭鑑諺解,何當畢役,而今幾刊印耶?昌鳳曰,分作三卷刊印,而合爲三百餘張矣。初·二卷則已爲刊印,而末卷則五十張姑未刊印矣。刊印則似於數三日間畢役矣。上曰,斯速盡爲刊印,一秩先爲粧䌙以入,可也。昌鳳先爲退出。上曰,此時經費,不可不顧。昭鑑諺解畢役間,監董二人輪回直宿事,分付。出傳敎諸臣以次退出。
上在昌德宮。常參·經筵,以代理停。
下直,車嶺僉使崔奎錫,龍津萬戶金挺豪。
鄭玉達曰,明日望拜禮相値,常參頉稟。令曰,知道。
以校理李垍牌不進罷職令旨,令于洪益三曰,推考徽旨捧入。
鄭玉達曰,新除授副提學閔百祥,時在全羅監營任所,副校理尹東昇,時在京畿驪州地,副校理南泰著,時在京畿楊州地,副修撰洪麟漢,時在平安道殷山縣任所。經筵入番事緊,請竝斯速乘馹上來事,下諭。校理李垍,旣有只推之令,更卽牌招入直,何如?令曰,依。
洪益三達曰,左副承旨沈墢,今日不爲仕進,卽爲牌招,何如?令曰,依。
令于徐命膺曰,大臣·備局堂上引接。
傳于元仁孫曰,次對後大臣·備堂留待。
傳于元仁孫曰,今日日氣淸明,禮堂奉室修改後,大臣入侍,同入以奏,畿伯使之入來。
以備忘記,傳于元仁孫曰,今下弓矢,車嶺僉使崔奎錫處給送。
徐命膺,以兵曹言啓曰,在前陵幸東宮隨駕時,挾輿砲殺手,以六十名磨鍊矣。今番則與代理前有異,似當依禁軍加定之例。砲殺手亦宜加定二十名,故敢此仰稟。傳曰,依爲之。
又以兵曹言啓曰,凡陵幸時,大駕侍衛禁軍,例以五馬隊作行矣。今此東宮陪衛禁軍,則依常時例,分左右陪衛,何如?傳曰,允。
元仁孫啓曰,京畿監司李宗白,依下敎來待矣。傳曰,詣閤。
徐命膺,以兵曹言啓曰,龍虎營敎鍊官,當該事知,竝令騎曹決棍事,命下矣。依傳敎龍虎營敎鍊官崔尙郁,當該事知兼司僕張綸·尹德禧,事知羽林衛李時雄·李振郁等,各決棍十度之意,敢啓。傳曰,知道。
傳于李應協曰,今日入侍,當下敎于畿伯,而陵幸不遠,治道之時,禾穀若有傷損處,則道路差員,當以軍法治之,以此分付。
慶尙左兵使狀達,淸河縣居幼學金德澄子海龍等囕死事。令于徐命膺曰,囕人等,令本道恤典擧行。
掌令申達曰,臣年紀衰邁,識慮淺短,本不合於淸朝耳目之寄,從前屢叨言責,一未承膺,自劃有素,而今此新除之下,嚴畏分義,黽勉入對,傳達之際,未及下答,徑先連達者,實出於新入聽瑩之致,而請遞之言,至發於論思之地,則睿批包容,雖靳例勘,其奏對顚錯之失,無以自解,臣何敢一刻仍冒於臺次乎?請令遞斥臣職。答曰,勿辭,亦勿退待。
徐命膺達曰,卽者校理李垍,肅謝之後,以親病,旋卽陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
校理李垍書曰,伏以臣,得蒙錫類之恩,幸遂乞養之願,扶護母病,歸伏私次,纔數月餘矣。此際,伏奉玉署除命,驚隕感激,不省攸爲。此是臣之宿硏,且別無可引之嫌,固當蹶趨承,以伸叩謝之忱,而第臣九耋偏母,癃老病痼,劇歇無常,一日之內,亦有朝夕夜晝之異。臣以無兄弟獨身,左右扶將,不忍離違片時,以是恒日不敢出門他適,此則他人爲之矜悶者也。今日之朝,病勢忒重,而庚牌適下於此時,不得已納牌徑還。不意召牌,又此降臨,一日之內,再辱嚴召,分義惶悶,私情煎迫,兩端交中,進退維谷,旣已思之,午間親病少歇,及此時暫時肅命,雖爲苟且顚倒,而猶勝於日再違召,自速慢命之罪,故離捨病母,章黃入肅,而家信踵至,母病又劇,諸症甚危。臣聞此報,心神飛越,按住不得,忙投短章,徑出禁門。伏乞睿慈,俯察此哀矜之狀,特令鐫削臣職,俾得以安意救護,千萬幸甚。臣無任云云。答曰,覽書具悉,爾其勿辭,救護母病。
丙子七月二十日卯時。王世子坐時敏堂。大臣·備局堂上引接入對時,領議政李天輔,左議政金尙魯,右議政申晩,行司直金聖應,吏曹判書李成中,行護軍具善行·李章吾,行副司直申晦,同副承旨徐命膺,司諫李翼元,掌令申,修撰李錫祥,假注書洪錀,事變假注書白義煥,記事官李徽中·李潭以次進伏訖。領議政李天輔曰,陵幸動駕,只隔一旬,而以節候之差晩,日熱猶酷,睿候調攝之中,隨駕之節,誠爲憂悶矣。左議政金尙魯曰,諸陵展謁之時,恐或有勞瘁添損之慮,惟望預加愼攝焉。令曰,當留念而爲之矣。李天輔曰,臣等誠微言拙,昨日大朝筵中宴禮之請,又不得蒙允,將使國朝應行典禮,未卽奉行,此莫非臣等之罪矣。令曰,昨日余旣侍坐,親聞縷縷聖敎,則實出於至孝聖心矣。天輔曰,頃日宗臣之書,雖下溫批,而惟邸下仰體聖意之道,固當如是,故臣不敢更爲煩達矣。令曰,大臣之言,是矣。仰體之道,更何敢煩稟乎?若或有激怒之擧,則尤豈不萬萬惶悶乎?天輔曰,此乃忠淸監司趙暾狀達也。以爲貢津,安興兩倉軍餉,前後守令·邊將,或爲貸下,或爲擅分,欠縮至於屢千餘石之多,前後貸下守令·邊將及僉使安相五,請令廟堂稟處矣。前後邊將,旣犯擅用之罪,令該府拿處,何如?令曰,依爲之。出擧條天輔曰,此乃廣州留守洪鳳漢狀達也。以爲本府,以保障重地,田結人民,專屬本府,曾無京司上納之規,京驛保,依水原例,特爲除免事,請令廟堂稟處矣。水原旣已除免,則廣州以保障重地,似當一體除免,而其保數甚多,種種移分於諸邑,亦甚可悶,今姑置之,何如?令曰,左右相之意,何如?金尙魯曰,首揆所奏,誠然矣。申晩曰,臣亦別無他見矣。令曰,依爲之。出擧條天輔曰,京各司之直關外邑,禁令至嚴,載在續典,而今聞訓鍊院,以武科榜目事,冒禁直關於祥原等邑云。聞甚駭然,當該堂上,從重推考,何如?令曰,依爲之。出擧條尙魯曰,首揆以訓院直關事,有所仰達,而向來槐院郞廳,亦以玉書鎭事,直關於成川府,關西道臣,以此報備局矣。事之緊漫,姑舍之,京司直關,朝禁甚嚴,則犯禁誠可駭,不可以事過而置之。當該官員,一體拿處,何如?令曰,依爲之。出擧條天輔曰,林川前郡守吳彦溥事,頃者有所陳達矣。未及勘律,向者赦典,入於放秩,而事關災結,道臣之狀,辭甚嚴重,恐不可全然放釋,而蓋渠非自爲擅分也。道臣旣令用之,則守令不可獨當其罪,而其時道臣,已以災結事被罪,今無可論。守令則雖與自擅有異,旣有犯用之罪,令該府更爲拿處,勘律,何如?尙魯曰,此則責在道臣,非守令自斷之事也。在守令,雖有不能終始力爭之失,而似不可直勘以擅用之律矣。晩曰,此是道臣,許令用之者,則直以守令私自擅用律勘斷,似爲過重矣。天輔曰,此則惟在該府議讞矣。令曰,依爲之。出擧條晩曰,當此極熱,京外滯囚,不可不念,而況今番邦慶,至有徒年以上疏放之擧,霈澤旁流,便同赦典,此時獄囚之滯鬱,尤涉可矜,申飭京外,趁卽審決,俾無滯獄之患,何如?令曰,依爲之。出擧條天輔曰,向日陳賀時,百官致詞文,槐院不能趁時書,待行禮之際,苟簡特甚,下吏則自備局旣已推治,而當該官員,亦不可置之,拿處,何如?令曰,依爲之。出擧條司諫李翼元曰,請充軍罪人李時蕃,依律處斷。令曰,勿煩。請恒延·命垕·敏樞,仍令鞫廳嚴鞫得情。令曰,勿煩。請仰稟大朝,島配罪人泰績,更令鞫廳,拿鞫嚴問,夬正王法。令曰,勿煩。請卜連亟令王府,拿鞫嚴問,以正王法。令曰,勿煩。請稟于大朝,收還罪人天大酌處之命,夬正王法。令曰,勿煩。請稟大朝,還收罪人益源定配之命,更加嚴鞫得情,夬正王法。令曰,勿煩。請罪人匡師,更加嚴鞫得情,夬正王法。令曰,勿煩。請罪人天柱,仰稟大朝,亟令王府,以同參律擧行。令曰,勿煩。請罪人厚基,仰稟大朝,亟令王府,以同參律擧行。令曰,勿煩。請絶島安置罪人來復,稟于大朝,還寢發配之命,仍爲嚴鞫得正,以正王法。令曰,勿煩。請徑斃罪人詹,亟稟大朝,追施逆律。令曰,勿煩。請前校理申致謹,前大司諫尹尙任,亟施追奪之典。令曰,勿煩。請緣坐罪人抗,稟于大朝,亟擧孥籍之典。令曰,勿煩。新除授獻納李壽德,時在京畿水原地,正言朴弼燧,時在楊州地,斯速乘馹上來事,下諭。令曰,依。掌令申曰,請瑞·虎兩賊孥籍,亟令王府擧行。令曰,勿煩。請其時干連罪人英梅,更令鞫廳,嚴刑窮問,期於得情。令曰,勿煩。請尹宅履·德喜等,更令王府,拿鞫嚴訊,以正王法。令曰,勿煩。請島配罪人鼎九,亟令王府,依律正刑。令曰,勿煩。請島配罪人泰績,更令鞫廳,拿鞫嚴問,夬正王法。令曰,勿煩。請還收罪人桂永放送之令,亟令攸司,依律處斷。令曰,勿煩。請還收吉才卜·李於屯金減死之令。令曰,勿煩。請還收李佐太·申尙春減死之令。令曰,勿煩。請罪人彦杓·陽祚等,仰稟大朝,更加嚴鞫得情。令曰,勿煩。請稟于大朝,潤·東夏,竝施應行之律。令曰,勿煩。請稟于大朝,還收柱泰·昌翼酌處之命,更加嚴鞫得情,依律處斷。令曰,勿煩。請定配罪人孝曾·孝順,稟于大朝,亟令王府,更加嚴鞫得情。令曰,勿煩。請稟于大朝,還收崔守仁定配之命,更加嚴訊,期於得情。令曰,勿煩。請仰稟大朝,爟·爣諸子,竝令絶島移配。令曰,勿煩。請東星,亟施孥籍之律。令曰,勿煩。請緣坐罪人抗,仰稟大朝,亟施孥籍之典。令曰,勿煩。新除授執義朴昌潤,時在黃海道信川地,請斯速乘馹上來事,下諭。令曰,依。以上出擧條,措辭見上修撰李錫祥曰,憲臣傳達之際,不待下答,又爲連達,有疎率之失,遞差,何如?令曰,雖有疎率之失,此不過年老聽瑩之致,勿遞,推考,可也。出擧條吏曹判書李成中曰,職在論思,臺臣遞差之請,固其宜矣,而勿遞推考之下答,實是優容臺閣之盛意矣。諸臣以次退出。
丙子七月二十日午時。上御熙政堂。大臣·備局堂上·畿伯同爲入侍時,領議政李天輔,左議政金尙魯,右議政申晩,行司直金聖應,吏曹判書李成中,行副護軍具善行·李章吾,行副司直申晦,禮曹參判金漢喆,京畿監司李宗白,同副承旨徐命膺,假注書洪錀,記事官金和澤·李潭以次進伏訖。上曰,今日次對,何承旨入對也?徐命膺曰,臣入對矣。金漢喆曰,奉室修改後,奉審以來,而每以樹陰密邇,有此頻頻修改之擧矣。上曰,樹木雖陰翳,除伐亦涉難安矣。禮房承旨,同爲進去乎?漢喆曰,同爲進去矣。上曰,頃者禮判,捲簾奉審,而雖無神位,紙榜處儼然若位板矣。權安修改之時,次對之循例擧行,似涉未安,而頃年重臣洪鉉輔,以此陳章勉之,以今思焉,不覺嘉歎,而其爲人純實可貴矣。天輔曰,其爲人敦厚純實,故身故福祿,果如此矣。天輔曰,昨日蒸炎,侵夜酬應,今又殿坐,聖體調攝,不瑕有勞憊之節乎?金尙魯曰,陵幸只隔一旬,而日熱猶酷,誠爲憂悶矣。上曰,日熱之如是,實有益於農事,故予則猶以爲幸矣。早稻今已發穗云耶?朴文秀曾知農家之事矣。申晩曰,早稻聞皆發穗,而晩種各穀,亦皆胚穗云矣。上曰,宋徵啓之向來爲臺也。陳勉以爲日日爲一事,則庶可爲自强之道,其言雖是,而誠若有夢齎良弼之喜則可矣。反效漢明帝之察察,則豈不難乎?上曰,貢市之弊,年久則易致解弛,申申嚴飭,可也。尙魯曰,旣差句管,使之飭察,而雖或有如前侵責之弊,市民輩初不來訴,莫知其弊之有無矣。上曰,均廳事若或少弛,則國事大非矣。今日朝廷,實無任謗之人,而至於洪鳳漢,於均廳事,可謂血誠矣。晩曰,鼾睡重臣事,今日賓對,善爲了當矣。上曰,然則今日予更得編次之人矣。李世澤所達,亦非爽語,其日眞果有鼾睡之人矣。李成中曰,其時鄭翬良·李喆輔,皆爲奏事矣。上曰,景像最爲不佳,好已善了矣。尙魯曰,今日多臺之一倂承牌,實由於昨日之特下嚴敎,而爲今臺官者,有此嚴敎然後,始爲承命之計,紀綱之解弛,實無可言矣。上曰,下堂而見諸侯,主弱之致也。而不見其形,願察其影,日後元良,若以此使臣,臣無所措矣。今日停達臺臣誰也?晩曰,掌令申矣。上曰,其爲人頗甚精緊者,年今幾何?晩曰,年旣六十餘,而曾任數邑,具有治績矣。上曰,道路摘奸事知,令該曹決棍者,此亦嗣服後初爲之擧也。不可以此勉敎於元良矣。上曰,輔導元良,莫如山林,而申暻·崔載興,俱如此招致,邈然可悶矣。尙魯曰,卽今玉果倅宋明欽,旣是抄選儒臣,而卽先正臣宋浚吉之後孫也。其經學高明,儀貌端一,爲世稱嘉者矣。昨年爲倅,辭陛之時,自東宮特命,引接半日,問難講究誠意之章,大加欽歎矣。上曰,然歟耶?若使元良,頻接山林碩儒,則作氣講學之道,必有倍於恒日之工矣。天輔曰,遇物則誨之聖意,臣等莫不欽頌,而至於今日之請,値此如今盛歲,不過典禮間應行之擧也。每以隨事吁咈之道爲敎,而不賜允兪之音,群情之抑鬱姑舍,惟我東宮出天至孝之誠心,亦豈不萬萬悶蹙者乎?上曰,卿等須少諒焉。諸臣之莅外任者,猶且念其子弟,況人君之爲後昆乎?詩云旣醉以酒,旣飽以德,予亦知酒味,以此隄防,故不至於放忽矣。天輔曰,臣等昨伏見答批中辭敎,終夜欽歎矣。上曰,昨日使卿等之言其止之者,良由此也。昨夕還內,獨語以爲左相憎矣。歲首稱慶之時,得奉慈敎,使予兩次受之,心竊甘之,今又欲三之云矣。今日則予當洞諭,所謂芬華波蕩。我國則雖異於中原,予之後庭則初無粉臙之粧,今以此芬華波蕩之擧,故於暮年,以示後昆乎?俗語云,爲倅者聞其木羅,則心動,又況於等豐亨之擧乎?上曰,凡事必也正以裕昆。頃年太廟權安時,其日適値次對,故循例爲之。一重臣,以奉安前坐便殿,陳章以勉,尙今思焉。位與榻雖有間,孔聖,過位色勃如也。今日元良次對時刻,政院宜微稟而循例擧行,當該承旨推考。出傳敎上曰,守令署經,今已爲之耶?晩曰,皆已署經矣。上曰,此時守令,不可遲滯,今聞旣經署經云。分付銓曹,申飭辭朝畿甸守令。況値行幸,其令明朝辭朝。出傳敎上曰,注書出外,各道未下直守令,卽爲入侍事,分付。錀承命出去。天輔曰,卽見內需司報狀,則以本道之大歉,咸興·永興兩本宮祭物,依辛未·壬申例,咸興本宮二百石,永興本宮八十石,以州倉入上中劃給事爲請矣。所請穀數太多,咸興本宮一百五十石,永興五十石許劃,何如?上曰,依爲之。出擧條錀還入進伏。天輔曰,諸道習操,頃已筵達停止矣。諸道又以都試設行與否仰稟,此與習操不同,雖當荒歲,不可停止,依例擧行事,分付,何如?上曰,依爲之。出擧條上曰,韓尙訥,一欲試之於外邑,待當窠卽爲調用,可也。尙魯曰,吏判方入侍,親承特敎,若有相當窠,則豈不卽爲調用乎?上曰,吏判亦見尙訥乎?成中曰,臣待罪銓曹後,尙訥來見,故始見之矣。上曰,尙訥於昨年,雖有功勞,而非其時,則渠何以拔身乎?容貌則見甚可憎,當事則勤幹矣。上曰,金重萬,戊申上變之時,初見其面則甚獰,其後爲勳臣,頻見之則極順便矣。成中曰,以今思之,重萬之功,甚大矣。上曰,可謂功存社稷,而今已作故,心甚愴然。大臣·備堂先爲退出。上曰,注書出外,儒臣持詩傳第四五六卷,使之入侍。錀承命出去。命膺曰,下番翰林李潭,今方入侍,而猝有身病,勢難久爲入侍,故敢此仰達矣。上曰,身病旣如是,則卽使預備史官,替爲入侍,可也。上曰,追惟戊申,彦城君金重萬,功存社稷,而今爲古人,心甚愴。旣知其窮,於祭必多其窘,其令該曹,祭需從厚輸送,以示予意,其子待闋服,卽爲調用。出擧條上曰,追惟故判書金始烱父子,心常愴然,其孫華鎭,繼其父祖而登科,其用欣矣。頃日召試時處義,若李徽中而可尙,其令銓曹,依徽中例,春坊參下,先爲調用。出傳敎李宗白曰,今番陵幸時各樣差員,多爲兼差,而至於道路植炬兩差員,則不可兼差,而各陵禁亂差員,則待令於洞口,陣外何以禁亂乎?有無不關矣。上曰,禁亂差員則竝置之,道路植炬則各差,可也。宗白曰,牟麥還上,已給一等,而秋收尙遠,其間民事,實爲可悶,而變通無策矣,上曰,秋事之登場雖遠,間有早穀,比諸春窮稍勝矣。上曰,守令之要譽,有甚於貪吏矣。宗白曰,要譽猶勝於虐民矣。上曰,然則畿內三十邑,將多有要譽之官矣。上曰,噫,人君謁陵,禮之當然,奔走事體亦然,而每於此行,若是勤勤,凡爲守令者,減其應行之事,求譽於民,心常非之,爲其君身豈爲之?而每於郊行,不憚煩複者,述編旣云。若思吾民之動,若使愛子,夙宵不弛,吁嗟此心,蒼蒼照焉,而況今年,嗣服後,初乃率元良而行,其在裕昆之道,尤加常年。噫,禮之當然,事體亦然者猶然,況其他乎?此爲人君者所可深戒者,以此申飭京外,着意奉行,其所勤慢,當有廉問,而另飭另飭。此下敎,謄於日記,一件書入東宮。出傳敎上曰,今年之民弊宜除,而今番元良隨駕,水刺間待令,必倍前日,於陵所則難以持去者外,皆令自京持去,於晝停,一依昨年例擧行,而水刺間所用外,其不緊者切勿用,民其或犯也,當該句管中官,繩以重律,飯監以下,當令軍門重棍,以此嚴飭。出傳敎上曰,治道旣已申飭,而軍兵由道而行,而踐踏禾穀,卜駄特甚,其令備局,嚴飭軍門各司,俾無此弊。出傳敎錀還入進伏。修撰李錫祥入侍進伏。安州牧使徐命天,永川郡守沈銶,長水縣監李道輔,鐵山府使李泓,德川郡守鄭克濟,全義縣監許愿,慈山府使柳東茂,舒川郡守柳健,淸道郡守鄭昌愈,衿川縣監柳誠之,安陰縣監洪益弼,晉州牧使李光瀷,咸陽府使沈鍏,咸從府使朴聖煥,永同縣監宋宅休,木川縣監金選慶,梁山郡守張淀,結城縣監崔,康翎縣監鄭徵世,追後入侍進伏。上曰,守令次第進前。徐命天進伏。上曰,汝以經幄之臣,爲親乞邑,以事親之心,思予憧憧之心。命天曰,臣本無才能,而聖敎至此,豈敢不盡心奉職乎?沈銶進伏。上曰,汝曾以十考十上,今又陞爲郡守,而或不無勤前怠後之慮,尤爲惕念,可也。李潭以病退出,預備翰林權穎,替爲入侍進伏。成中曰,乞郡儒臣四人中,二人已差送,而二人有置之之命,恐欠一視之道,故敢達。上曰,王者以孝爲治,所奏,是矣。未除者二人,一體許施。出擧條李道輔進伏。上曰,汝以守奉官,今至守令,各別惕念奉職,可也。成中曰,長水縣監李道輔,七事奏達之際,有所漏錯,事體未安,推考警責,何如?上曰,依爲之。出擧條許愿進伏。上曰,汝是洛昌君之壻乎?愿曰,然矣。上曰,汝已髮白,洛昌之年老可知矣。成中曰,此是故判書許徽之後孫矣。上曰,然耶?許徽曾於丙子之亂,爲廣尹有功於國家,而頃因儒臣之陳達,予果詳聞矣。汝以許徽之後孫,今於丙子,又除守令,誠不偶然。汝須惕念,毋忝爾祖。柳東茂進伏。上曰,汝郡農事,何如云耶?東茂曰,伏聞邑吏所傳,則比昨年無異云矣。上曰,然則又將大歉耶?汝之所奏,誠甚欠實,極非矣。仍命書傳敎。上曰,藹然四端,隨感而見,人之常道也。慈山府使柳東茂,職至閫任,往者所遭,雖或過中,特爲滌用之後,乃登前席,其所感動,必倍恒人,而略無現意,問其農事,所奏亦欠誠實,王者飭勵,宜先此等之人,罷職。出傳敎柳健進伏。上曰,汝以臺閣之臣,今爲守令,須以爲臺時彈人之心,奉職,可也。鄭昌愈進伏。上曰,昌愈之聲音儀貌,頗似其叔光忠矣。汝須體予召見面飭之意,惕念奉職,可也。柳誠之進伏。上曰,畿甸頻有非時虎行,殷鑑不遠,謹愼奉職也。洪益弼進伏。上曰,誰也?命膺曰,故相臣洪致中之孫子也。上曰,然耶?趙領敦寧,每稱故相臣洪致中曰,金玉其人,其孫亦如玉矣。汝須惕念奉職,不墜家風也。李光瀷進伏。上曰,汝是侍從之臣,恪勤奉職,以體予面飭之意也。沈鍏進伏。上曰,汝雖有以拳搏虎之膂力,又有不可搏之虎,謹愼奉職也。金選慶進伏。上曰,汝是故領相金興慶之幾寸親乎?選慶曰,六寸兄弟間矣。成中曰,金選慶七事錯漏奏達,推考警責,何如?上曰,初登前席,錯漏奏達,不是異事,勿推,可也。成中曰,頃以興慶事,有下敎矣。富寧又作窠,乃是文臣次第,而亦以武臣差遣,似好矣。上曰,依爲之。出擧條吏判·畿伯先爲退出。崔進伏。上曰,汝曾爲兼史時,予詳知其爲人之精詳,體此面飭之意,謹愼奉職也。鄭徵世進伏。上曰,汝是誰家人也?徵世曰,臣是關西人,而鄭德鳴之子矣。上曰,然耶?汝之四寸,當爲內三廳薦者幾人乎?徵世曰,臣之三寸叔德載之子,方爲南行薦矣。上曰,汝須體面飭之意,各別惕念奉職也。李錫祥曰,諸道守令,如是盡爲召見,申申面飭,爲民之聖意,誠萬萬矣。近來久無輪臺官入侍之擧,故守令入侍者,或不無疎率做錯之失矣。各道守令,先爲退出。上曰,儒臣進講。錫祥讀唐風篇。上曰,文義進奏,可也。錫祥曰,臣文辭拙劣,連日進講,別無文義之可奏,而詩三百一言以蔽之曰,思無邪,此其大旨也。上曰,所奏誠好矣。仍命承旨書傳敎,儒臣先爲退出。上曰,昨日之批,猶有未盡,今日特召三公以下面諭,爲國苦心,記注記悉,而其大者,昔之曾子,以常人,奉親必具酒肉,爲人君奉慈聖,雖常年,以古帝王不以天下儉其親之義,雖日具三牲而奉之,其猶一倍愛日,況往牒所無,暮年皓髯,上奉七旬東朝,設宴稱觴,何待諸臣之請?而至有勿捧之敎,以外面觀之,豈人子奉親之道而然?予之所執,其大有三,昨不盡諭,不可不諭,何以爲三?以我慈聖追昔之至心,撝謙之盛德,周甲之歲,慈臨之久,雖强從儀文之不可已者,至於宴禮,其皆不受。聖算周甲之歲,慈臨五旬之回,稱觴之禮,行乎否乎?卽此二事,可以仰體慈意,故今年歲首,略儀文而上冊。頃者率耆老賀,只致詞而行禮,而其於周甲之歲五紀之回,自內進饌,亦體慈心之意也。況聖算愈高,予之日夜憧憧,從容以奉安慈意而欲過,豈敢以張大之事,取一時之快心乎?此非人子誠心事親之意,卽其一也。況追憶往歲,此心一倍,慈心卽予心,予心卽慈心,人子以親心爲己心之道不然,況予心與慈心一者乎?欲爲觀瞻,違慈聖之心,反追慕之心,强以行之,此人子之道乎?卽其二也。設令行之,昨已諭當只設位而行焉。賀禮雖有權停禮,而宴禮豈有權停禮?昔曾子雖備酒肉,曾晳不坐,曾子決不陳之,往日之事,其雖勉行,今日稱觴,決不若此。設或從舊例而行之,歲初之事,昨者之賀,已有驗諸臣之心,雖欲因此而竝設,予則甲戌以後幾年固心,況其年誕月行禮眞殿日,乃口奏曰,小臣今逢此年,追惟辛丑,一倍此心,何敢受饌?乃奏之後,其年不受自內殿饌,以此心其或受宴,其曰,人子之道,且其年歲初眞殿重修日殿門外,慈聖勸予,予垂涕而奏曰,寧不承慈敎?不忍忘昔年以對,慈亦飮涕不勸,今亦何心?於慈殿權禮以設酌,予則若禮而受之乎?其與癸亥·甲子大異,此二年欲爲繼述昔年盛事,勉强而受之,其猶飮涕而登座,今番曰繼述乎?曰追慕乎?慈殿雖從,予則決難受焉。若不然,其將爲不揄揚于慈德,乃反違于慈敎之人。吁嗟,元良及諸臣,豈使予至此乎?卽其三也。大者若此,而其於爲國苦心,白首暮年,豈忍爲豫大之事,聲樂之眩,裕于後昆乎?予則曰,今若受焉,將啓日後無限之弊,今若不受,爲後嗣王者,不設宴于過六旬父祖,其焉敢有宴樂之事?爲子爲孫者,匹庶決不然,況王公乎?予之此意,質諸彼蒼無疑。吁嗟諸臣,何量之淺,不體予爲東國之心乎?今則洞諭,日雖求對,予不應。吁嗟臣庶,莫曰予淺孝。常人猶養志,況人君乎?且帝王之孝,異於匹庶,燕翼孫謨,宗國靈長,庶可以謂孝,予之固執,諸臣目前,其孰重焉乎?宜須知悉。出傳敎命膺曰,天尊地卑,乾坤定矣,而禮作焉,流而不息,合同而和,而樂興焉。古之聖人,旣爲之制禮,而又以樂濟之者,其意微矣。殿下夙夜憂勤,群下奔走率職,三十餘年,幸逢此難得之歲,一擧宴禮,是亦臣子之情所不可已者,而猶以此爲豐亨豫大,審如是則凡三百篇讌飮之樂,皆可刪之,而夫子何以曰,百日之蜡一日之澤乎?上曰,承宣之言,是矣。古亦有鹿鳴之詩,我朝亦有進豐呈,而但今年則大異癸·甲兩年矣。癸·甲則追述昔年盛事,勉强而受之,猶飮涕而登座,其時李春躋亦見之矣。況今暮年,豈可張大以貽後弊乎?命膺曰,昔世宗大王上奉太宗大王,比年設讌,至於起舞以侑歡,若如聖敎,則此事亦當有後弊,而歷累百年至於今日,未聞以聲樂爲弊矣。上曰,寶鑑中上起舞上皇亦起舞此一段,令人讀之,有歆動處矣。國初多有風流盛事,而今日則果似埋沒,然此乃予之苦心,雖使予聞聲樂,亦難保其不動矣。上曰,夏·商之末,皆忸於樂,而周獨無之,予以此爲周家立法之效矣。此筵話,注書詳記,而承宣看檢,入錄於日記中,可也。諸臣以次退出。
上在昌德宮。常參·經筵,以代理停。
夜五更,月暈。
下直,衿川縣監柳誠之,助泥浦萬戶康命諄。
鄭玉達曰,明日常參,取稟。令曰,停。
元仁孫達曰,大司憲閔遇洙,執義朴昌潤,掌令金元行在外,申服制,持平鄭昌聖·南綺老呈辭,今日以監察茶時之意,敢達。令曰,知道。
傳于鄭玉曰,御素編次人,使之入來。
傳于元仁孫曰,承旨入侍。
鄭玉,以侍講院言達曰,本院新除授兼文學洪梓,除拜之下,不爲出肅,卽爲牌招察任,何如?令曰,依。
徐命膺,以兵曹言啓曰,依傳敎,晝停所幕次處,發遣事知兼司僕張綸·尹德禧,羽林衛李時雄·李振郁等,更爲摘奸,則以爲御幕次仍前基依例排設,則民田不得不入於環衛中。若移設於北邊二十步許,則環衛地勢,雖似狹窄,而民田則不入,可無傷穀之慮云矣,敢啓。傳曰,設於北邊,可也。
又以兵曹言啓曰,卽接漢城府移文,則南部居崔齊嵩,今年五十七歲,崔齊崙四十二,而今番老人別單,增年冒錄,至於除職,今方勘處云。依李好臣例,元單子還入爻周,何如?傳曰,允。
兵曹口傳政事,以長溪君棅爲都摠管,以李得宗·李禧遠爲副摠管。
吏曹口傳政事,以李顯泰爲兵曹正郞,以李恒祚爲佐郞。
京畿監司臣李宗白書曰,伏以臣於千萬夢寐之外,伏蒙寵擢崇資之命,揆分駴惶,撫躬震悚,歷累日而不自定。臣本至愚極陋,百不猶人,徒藉世蔭,濫荷洪造,出入內外,歷揚華顯,身有三紀之榮,而國無一線之補,孤負恩顧,積有愆咎,居恒愧懼,若隕淵谷,豈意節次推排,乃有此萬萬不敢當之恩命乎?竊念有國所重,最在官人,雖微官庶職,尙且難愼,況玆八座之峻秩耶?今乃不問才智之長短,績庸之有無,遽加超擢於至無似之一賤臣,則區區冒濫之愧,固不暇言,而其累聖朝綜核之政,非細故也。昨伏奉大朝召旨,身入禁廷,雖不敢不冒肅新資,而終宵怵惕,食息靡寧,匪分之恩,終不可仍冒,玆敢披瀝肝膈,冒死陳籲。伏乞离明,俯垂諒察,仰稟大朝,收回臣新授資級,俾公器無玷,私分獲安,不勝幸甚云云。答曰,覽書具悉。卿其勿辭察任。
判尹徐宗伋三度呈辭,令于徐命膺曰,只遞本職。
丙子七月二十一日辰時。上御明政殿月臺。親臨望拜禮入侍時,行都承旨洪益三,行左承旨李應協,右承旨鄭玉,左副承旨沈墢,右副承旨元仁孫,同副承旨徐命膺,假注書任觀周·洪錀,記事官金和澤·李潭以次進伏訖。上焚香畢拜禮後,仍述記懷篇,命承旨呼寫曰,三皇諱日之在於季春·仲夏·孟秋者,豈不異哉?兵曹判書洪象漢進伏曰,陵幸漸迫,本曹郞廳,不可不備員,佐郞二員有闕之代,令該曹口傳差出,而摠管有闕之代,亦一體口傳差出,何如?上曰,依爲之。兵曹郞廳及摠管有闕之代,令該曹卽爲口傳差出事。榻前下敎副摠管元重會遞改事。榻前下敎上乘玉輿後,又述述懷篇,命承旨呼寫,至中間。象漢曰,以此群情抑鬱矣。上曰,其止之。再昨入侍罷後還內,獨語以爲左相憎矣。使予兩次受之,心竊甘之,今又欲三之云矣。上曰,天字之尊,多有過尊之弊,不可不一諭矣。仍命書傳敎。上曰,述常訓之日,雖有尊天字之命,其遵太謬,甚至於狀聞中天安之天字,皆尊心已異矣。太廟祝文,旣無其例,國朝寶牒,亦無此事,而頃者宗臣上章中第三行體天之天字間一字,此若見而不諭,其弊將至釐整祝式修正譜牒而何已,復勿若是事,分付,狀聞中此等謬例,亦爲申飭。出傳敎上還入大內,諸臣以次退出。
丙子七月二十一日申時,上御熙政堂。承旨儒臣入侍,編次人·禮判追後入侍時,同副承旨徐命膺,假注書任觀周,記事官金和澤·李潭,修撰李錫祥進伏訖。上曰,舊璿源譜略·史記平林及內訓注書持入。上曰,編次人入來乎?徐命膺曰,姑未入來矣。上曰,儒臣讀匪風·下泉章,可也。上曰,下泉章旨意,勝於匪風矣。命膺曰,甚懇惻矣。上曰,承旨讀內訓,命膺承命讀之。上曰,此憲臣疏推之,國朝寶鑑,可使見元良矣。命膺曰,欲法堯·舜,當法祖宗,寶鑑誠切矣。上曰,此疏書呈元良,可矣。上曰,今日又作文矣,一則示元良,一則示諸臣矣。上曰,禮判奉審處,何如?趙榮國曰,莎草枯損處大矣。上曰,何時修改則可乎?榮國曰,來月晦間改役好矣。上曰,注書出往香室,昭惠王后徽號仁粹二字考來,臣承命出去,取考香室祝式,果有仁粹二字復命。上曰,西原府院君韓確族譜及碑銘,韓翼謩領府事訓將家入來事,分付。上命承旨書之曰,世有朝說書之稱,此予則曰,太驟而然。稱朝之中,亦有差等,此非太驟之比,其涉不公。此後一從受點,次第陞六事,分付。上以承旨書之曰,昨日儒臣之望,關東·關西,不無差間,故或點或否。更以思之,關西昨年農事,雖勝於關東,比諸江陵,到任屬耳。此時守令,數遞可惜,修撰洪麟漢遞其職,仍任殷山新除,在外儒臣,令政院申飭,其令卽爲上來,而若過限,直捧禁推。上以承旨書之曰,偶因考事於顯陵寶鑑篇,有栢府上書,五條勉陳,言言切實,字字興歎。噫,若非我聖祖廣開不諱之門,豈有是章?其文體亦非末世之比,君明臣直,何敢擬於昔日,而今日元良,其可能體此,今日廷臣,其亦能效此否?予則曰,於上於下,俱爲難也。噫,以予否德,臨御卅載,曾無是事,何以身敎於元良,亦不能以此導率群下,廷臣何能有此?然父雖不敎,望子之賢深矣。君雖不導,望臣之忠切矣。興慨之中,何以垂後?敬謄此一篇,入于東宮,又頒于玉署·春坊·薇垣·栢府。噫,其若復覩昔年盛事,實宗國之幸,不然,可不凜然。吁嗟元良,吁嗟廷臣,其須自勉焉。命讀寶鑑綸音上以承旨書之曰,書云,欽哉欽哉,惟刑之恤哉。顧不重也,而今於寶鑑飭臬司之敎,至矣盡矣,此亦當法祖宗者也。噫,昔之唐宗,不過借仁,囹圄鵲巢,今予凉德,莫致有恥且格之效,非徒不能民免無恥,囹圄常滿,祈寒盛暑,細氊廣廈之中,其惟囹圄,無甘食息。今於寶鑑中四境之內,皆吾臥榻之側之敎,不覺三復而欽誦,猗歟盛哉。況値今歲,尤宜欽恤,其令金吾·秋堂持囚徒,與大臣再明入侍,外方則諸道道臣三都留守,詳考囚徒,可疑者卽爲啓聞後,承旨持奏。上以承旨書之曰,欲法堯·舜,當法祖宗,今於寶鑑,不覺興慨。奧自國初,眷顧前朝子孫,非比尋常,文宗朝特設崇義殿,以王氏世世襲爵,猗歟盛哉,目今襲爵者外,必多王氏,分付兩銓,勿論儒·武,訪問可用者,雖非都政,勿拘錄用,以示予體祖宗待前朝之意。
上在昌德宮。常參·經筵,以代理停。
自卯時至未時,日暈。
元仁孫達曰,憲府連日監察茶時,事甚未安。除在外服制外,不爲行公人員,竝卽牌招,何如?令曰,依。
又啓曰,判義禁徐宗伋,時無職名,令該曹口傳付軍職,何如?傳曰,允。
藥房都提調臣兪拓基,提調臣李益炡,副提調臣洪益三啓曰,伏未審日來,聖體調攝若何?憊眩之候,寢饍之節,亦何如?前劑入蔘苓茶五貼,當盡於昨日,臣等今日,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,湯劑,加劑五貼以入,下敎日入侍宜矣。
大王大妃殿·中宮殿,藥房口傳問安。答曰,知道。
鄭玉達曰,明日常參,取稟。令曰,停。
徐命膺,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
弼善韓師直初度呈辭。令曰,給之。
以持平鄭昌聖·南綺老牌不進罷職令旨,令于元仁孫曰,推考徽旨捧入。
元仁孫達曰,大司憲閔遇洙,執義朴昌潤,掌令金元行在外,申初度呈辭入達,持平鄭昌聖·南綺老牌不進,今日以監察茶時之意,敢達。令曰,知道。
洪益三達曰,左尹趙雲逵,除拜後過三日不爲出肅,依定式推考警責,仍卽牌招察任,何如?令曰,依。
鄭玉,以侍講院言啓曰,本院新除授兼司書洪準海,時無職名,令該曹口傳付軍職,何如?傳曰,允。
兵曹口傳政事,副司直徐宗伋,副司果洪準海·李宜哲。
元仁孫達曰,金吾滯囚,委屬可慮,而判義禁徐宗伋,特除之下,尙不出肅,事甚未安,卽爲牌招察任,何如?令曰,依。
沈墢,以戶曹言達曰,各倉稅穀捧納時,科外橫斂等事,前後申飭,不啻嚴明,而至於軍資監,則穀物之逋欠,倉屬之橫濫,比他倉最甚云。故詳加廉察,所犯員役,從輕重科治,而本監前直長柳煥猷捧稅時鄙瑣之謗,自昨年有所聞,而今年則傳言尤狼藉,隨聞詳覈,則稅穀點退之時,果不無下屬受賂之跡,設使眞無身犯,身爲倉官,其不謹奉職之罪,在所難免。其在懲後之道,決不可以移職而置之,令該府拿問嚴處,何如?令曰,依。
元仁孫達曰,明日禁堂持囚徒入侍事,命下矣。判義禁徐宗伋,新除之下,尙不出肅,事甚未安。待明朝卽爲牌招察任,何如?令曰,依。
徐命膺,以兵曹言啓曰,今日將官朔試射時,闕內入直訓鍊都監把摠·哨官等,依定奪以他員代直出射之意,敢啓。傳曰,知道。
又以禁衛營言啓曰,本營文從事官前校理李宜哲,時無職名,令該曹依例口傳付軍職,冠帶常仕,何如?傳曰,允。
上在昌德宮。常參·經筵,以代理停。
下直,撫夷萬戶金允鳴。
鄭玉達曰,明日常參,取稟。令曰,停。
又以侍講院言達曰,本院新除授輔德宋德中,除拜累日,尙不出肅。兼司書洪準海,旣付軍職,竝卽牌招察任,何如?令曰,依。
元仁孫達曰,憲府連日監察茶時,事甚未安。除在外·呈辭·受由·服制外,持平鄭昌聖,卽爲牌招,何如?令曰,依。
又達曰,判義禁徐宗伋,書批已下,更卽牌招,何如?令曰,依。
以備忘記,令于元仁孫曰,今下弓矢,撫夷僉使金允鳴處,給送。
洪益三達曰,同副承旨徐命膺,今日不爲仕進,牌招,何如?令曰,依。
以持平鄭昌聖牌不進罷職令旨,令于元仁孫曰,推考徽旨捧入。
元仁孫啓曰,大臣及金吾·秋曹堂上,依下敎來待矣。
又達曰,大司憲閔遇洙,執義朴昌潤,掌令金元行在外,申再度呈辭,持平鄭昌聖牌不進,南綺老服制,今日以監察茶時之意,敢達。令曰,知道。
傳于元仁孫曰,大臣及金吾·秋曹堂上同會,盡見公事後入侍。
元仁孫,以兵曹言啓曰,今七月二十二日各廳堂下·武臣等朔試射時,訓鍊都監把摠李裕遠,哨官沈激,都摠府經歷申大儁,訓鍊院主簿安采東·宋載岳,參軍崔始仁,武臣兼宣傳官鄭國亨等,俱未滿四中,訓鍊主簿李恒燁無分,竝依例汰去,而至於身病之類,試所旣知其實病,竝與呈辭受由人等退試次,姑爲懸頉之意,敢啓。傳曰,知道。
又以兵曹言啓曰,南行內乘李萱,宣傳官李喆運等,乃是別薦勸武之人,依前例成才間,限十朔除試之意,敢達。令曰,知道。
判義禁徐宗伋書曰,伏以臣之本末長短,無一可取之狀,已悉於從前乞免之章,今不必每每自列,以犯瀆擾之誅,而惟是脆賦孱質,自少善病,奄奄常若泉下人。今犬馬之齒,又迫七旬,衰癃轉劇,床簀爲命,所謂壯猶不如人,今老無能爲者也。況且視昏而聽聵,臂疼而脚疲,行止酬對,萬不能强得,雖欲自力於班行,少效於職務,勢亦無奈何矣。是以自頃以來,凡於差遣之下,無論緊漫,不得趨承,輒至逡巡,間或副急而旋卽解免。日前試事之違召,實職之呈病,亦以此耳。不自意金吾擢除之命,忽下於此際,臣誠左右視而惝怪震隕,不知所以自措也。噫,位是卿宰,何莫非命德之器,而至於崇資峻階,尤必待賢有勞者而後方可。若臣則初無可言是者,而不過年次之稍高而已。湛恩至渥,臣固感泣無地,而顧國家設官之意,豈端使然哉?況臣之癃廢,如右所列,王府劇務,決無毫分堪任之勢。假使冒沒趨承,必將僵踣乃已,是不惟位置之太不稱,亦筋力之必無幸矣。兩者無一之可强,而徒爲一身之榮,扶匐以趨,則實恐貽累於公朝愼簡之政,而亦將羞當世之士矣。今因慮囚有命,召牌儼辱,其在常分,宜不竢駕,而反復較量,萬無承詣之望,玆敢疾聲仰籲於离明之下。伏乞亟削職竝收資級,以重公器,以安私分,不勝萬幸。臣無任云云。答曰,覽書具悉。卿其勿辭,從速察任。
慶尙監司李益輔書曰,伏以臣,情跡危迫,無更廁朝端之勢,識慮短拙,無冒當重藩之望,而適値一路大歉,人將盡劉,惟我聖上,深軫民隱,屢下哀痛之敎,有足以感動臣隣。臣於此際,濫叨按節之命,義同往役,固非臣子可辭之時,且臣受恩罔極,恒有蹈赴湯火之志,不計情病,黽勉承膺,而冬初莅任,遽當大賑,非不欲殫竭心膂,從便劈劃,毋負大小朝惻怛之旨,委畀之重,而臣素甚庸疎,且乏幹局,解事憒憒,瘡疣百出,上不能仰體德意,承流宣化,下不能至誠賙賑,拯救焚溺,徒享厚廩,一味尸素,中夜靜究,罔非罪戾,臣寤寐懍惕,如臨淵谷。而圖免無路,因仍盤礴,已至兩載,殆若初無情勢之可言,眞有才具之可當者然,臣尤愧恧踧踖,無地自容。今則荒政已了,賑狀纔上,此固臣瓜期,而有不可一日冒據也,明矣。臣雖欲喪廉忘恥,貪榮戀祿,其於仰累淸明之政何,貽害一道之民何哉?第臣自遭人言,情事痛迫,每欲略陳顚末,而適會朝家多事,旋又南來,迄未能焉。今雖歲月稍久,而臣心煩冤,逾遠逾甚,則何可默然而終無一言哉?念臣無似,早出世路,猥荷聖朝剪拂之恩,遍試內外,冥升至此,而涓埃莫酬,釁咎徒積,臣兄與從兄,竝躋崇顯,眷遇之隆盛,門闌之盈滿,安得無鬼忌人猜,過福招災乎?每兄弟相對,感頌聖恩,思所以圖報萬一者,只在於謹拙飭躬,誠直事君,必欲明義理而嚴堤坊,恢士氣而固國勢,持論則戒其矯激,同朝則務以和協,鎭靖時象,戮力共奬,此實臣之苦心,故旣與兄弟,交相砥礪,又未嘗不告勉於知舊之間,而世道轉益險巇,人心去愈難平,末俗渝薄,浮言煽訛,於是乎情外之疑阻無端,空裏之謗言叢集,畢竟憯鋒,伺時而發,架之以無倫之說,斷之以至陋之案。噫,臣於一切時事,旣無所與知,淸要通塞,尤無所干涉,則其爲怨嫉,未知何故至此,而滿紙詬辱者,未見有據事指實之言,專肆危悖,直欲湛滅而後已。臣雖明目張膽,必欲爭辨,誠可謂無說可說矣。然臣之所自悼者有之,使臣言行克著於平日,誠信素孚於交際,一世之人,曉然知臣之本心,則彼雖急於構誣,亦豈可視若仇讎,加以忿詈,忍爲街童所不爲之口氣也哉?此臣所以痛自刻傷,追訟愆尤,實欲溘然而不可得者也。臣罪臣固自知,涉世昧方,信人如己,擿埴冥塗,樞機疎漏,致使舊怒新憾,闖然蝟起,操戈張弧,蠆螫竝至,臣家之得免齏粉,萬無一幸,而伏蒙大小朝,天地於臣,父母於臣,垂憐而庇覆之,生死而曲全之,得保有今日,深恩大德,河海莫量。臣非木石,寧不銘鏤?每念及此,血淚漬面,而其貽羞搢紳,僇辱身名,已無餘地。自玆以還,懍怖倍前,痛冤弸中,萬緣俱冷,念斷當世,生逢堯·舜,豈忍便訣,而所遭慘毒,對人靦然,抗顔周行,決無是理,爲臣桑楡之計,惟有矢心自劃,廢處田畝,以盡塵刹之報而已。臣常感激洪造,頂踵是期,今焉已矣。報答無階,自顧初心,豈不悲哉?臣抑有疾病之難强者,玆敢仰干睿聽,以冀垂憐焉。臣本稟賦脆薄,自少多病,年未及老,蒲柳先衰,神精耗竭,形容焦枯,凜凜有難保之慮矣。自受任以來,冬巡春審,觸冒風瘴,事務繁委,心力殆盡,今夏暑濕,南土尤甚,宿痾益痼,眞元漸鑠,廢食宛轉叫楚,非但臣之自危,見者莫不危之。臣又命途奇窮,不幸無子,孤寄客館,形影相弔,病懷悲苦,益切思歸之心,倘蒙遞解重負,早還故土,得保殘喘,則豈非邸下體下之仁哉?然此猶屬臣私事,至若堆案之簿,盈庭之訴,一任抛棄,專未照管,七十州按廉之地,旣非臣養病之坊,則在朝家綜核之政,必不待臣言之畢,而卽賜變通矣。伏願离明,頫察臣情之非出假飾,亟念重務之不可瘝曠,先遞臣藩臬之任,仍令選部,勿復檢擬,許歸田里,俾卒餘年,以靖私義,千萬至祝。臣無任云云。答曰,覽書具悉。卿其勿辭察任。
前執義李敏坤書曰,伏以臣,竊伏聞日昨因原任大臣陳達,有列聖御製板本改正之擧,臣於是亦有所及時仰聞者。臣之九代祖永膺大君敬孝公臣琰,卽我世宗莊憲大王第八別子也。大君實有孝悌令德,世宗之所眷愛者,前古罕比,其殊恩異數,皆載於國朝寶鑑及大君碑文中。臣不敢一一猥陳,而其在正統丙寅冬,大君年方十三歲,遘疾甚重,世宗親携避方,之東之西,雪涕檢藥,睫不夜交,膳不時進,閱月始瘳,宮中歡慶。世祖大王,時在潛邸,遂製屯亨詩三十一章,以志其喜。卽位之後,特命大提學臣崔恒,和進而序其卷端。今其序文,載於恒之印行文集中。其稱御製首一章曰,思昔屯艱終然亨,經綸大造獲骨肉,窮途言指入壽域,此其人倫急難之義,自出性情,發諸歌詠者,深沈淵永,可興可觀,不比尋常奎藻,信乎聖人之爲人倫之至,而恒之贊揚,亦盡其美,有可以感涕於千百載之下矣。獨其全篇,不載於列聖御製中,遂使兩聖止慈之情,因心之友,不盡表顯於來世,則寧不可恨之甚乎?嗚呼,典謨之書,雖燼於秦火,而孔壁之遺,大航之出,經幾千年,尙能更傳於世,今若廣加搜訪,則以我東文獻之盛,或不無藏秘待時者,明珠寶玉,庶或復覩其全體之完,而假使終不得之,惟此首章三句之幸而猶存者,亦不容埋沒乃已。苟能一依編書拾遺之例,以此一章二十一字,載錄於世祖大王御製篇末,因附刊恒之序文,備見其本末,則卽此斷章爛句,而亦足以想像當日顧復之恩,孔懷之情,有足以通神明而貫金石。太史傳記,臣工歌頌,將與周家雅頌之什,竝美而匹休矣。抑臣嘗觀宋臣蘇軾,序仁宗飛白書曰,抱烏號之弓,不若藏此筆,保曲阜之履,不若傳此書,彼數行翰墨之戲,而猶欲寶藏珍襲,以壽其傳,則今此宸章之根諸彛則,寫盡聖衷,于以闡一代親睦之化,垂列朝家傳之美者,實在於是,豈可以字句之少而不思所以表章而闡發之乎?伏惟我大朝追遠之孝繼述之誠,允邁今古,凡所以表揚先王之盛德者,無微不闡,無幽不發,況此遺什之有關於人倫風化之本者,圖所以表出而垂示之,想不待臣言之畢矣。臣久欲以此一陳於紸纊之下,而未得其會,今因先朝御製之正之命,敢此仰陳焉。伏願邸下,稟旨大朝,宣令有司,亟行添錄,無失其時焉。臣無任云云。答曰,覽書具悉。所陳該寺稟處。
丙子七月二十三日午時,上御熙政堂。大臣·金吾·秋曹堂上同爲入侍時,右議政申晩,判義禁徐宗伋,同義禁申晦·鄭光忠·鄭彦儒,刑曹判書鄭亨復,參判尹得和,右副承旨元仁孫,假注書洪錀,記事官金和澤·李潭以次進伏訖。上命大臣進前。右議政申晩曰,數日以來,東風連吹,日候甚不佳,聖體調攝,若何?上曰,一樣矣。晩曰,茶飮連爲進御乎?上曰,連服矣。晩曰,東朝氣候,何如?上曰,一樣差勝矣。晩曰,王世子方侍坐,伏想睿候之安寧矣。晩曰,領·左相似當同爲入侍,而左相,以日昨下敎,不敢入來。領相以病亦不入來,而若有下敎,則皆當入侍云矣。上曰,何故,其所撕捱,似在於憎之一字,而此非眞憎之謂也。此等之說,予不欲使聞於元良矣。仍命書傳敎。上曰,今日領·左相俱不入來,而聞之撕捱過矣。至於左相,此何若此者,尤是料外,卽爲入來事,遣史官傳諭。出傳敎錀承命出外。上命申晦讀金吾公事。晦讀李益炫事。上曰,此果私用耶。晩曰,皆非私用,還上分給文書,現捉於御史,故其中不無所犯矣。上曰,二十石歸於私用耶?當此大歉,雖二十升,豈可犯手乎?晦曰,別還六百餘石內,雜穀竝五十石,歸於私用,今於御史上書中,又有詳定廳錢百兩取用之說矣。徐宗伋曰,臣於頃年待罪忠監時,益炫爲扶餘倅,以善治十考十上矣。至於麻田,所犯如此,殊可異也。上曰,竝與實留庫而追爲成冊耶?晩曰,此則決不然矣。至於踏印文書見罷之後,何以成出乎?鄭光忠曰,新官旣與差員,眼同摘奸而無所報,實無欠縮,推此可知矣。上曰,詳定廳錢百兩之說,似是廉問,而曾前則雖百考百上,至於今番事,不法,甚矣。鄭彦儒何獨不奏?彦儒曰,麻田僅爲中邑,而私用至於五十石之多,不可不重勘矣。上曰,彦儒之强直,與秋判同矣。而秋判則近似衰矣。判金吾與刑參,年今幾何?晩曰,俱至六十九而爲同庚矣。上曰,判金吾明年當入於耆社矣。上曰,食則犯手也,用則下手也。如是處分然後,可以懲後矣。晩曰,前已善治而今則有犯,故處分如是較重矣。上曰,今日命元良侍坐者,欲使知欽恤之意也。晩曰,今此聖敎,實類於遇物之誨,而隨事吁咈之意,誠萬萬矣。錀還入進伏。上曰,非係民事者,則杖之者笞之,笞之者撻之,而雖笞撻裂梢施罰,實非美法,故今皆諭之者,實是勉戒之意,而元良於此等事,亦知之熟矣。上曰,東風之餘,雨來可蘇矣。晩曰,早稻聞已發穗,而連吹東風,故深慮之矣。今此雨來,風不爲害矣。晦讀申瑞夏事。上曰,隱結則均廳,後必無之,而此則必是當年餘結也。御史所論,可謂明白矣。謂以使令復戶,歸之私用者,聞亦羞矣。晩曰,此則野俗之言,使令復戶,邑或有之,而御史始見於坡州,故有此書啓矣。光忠曰,列邑多有使令復戶,而若一時盡給,則受食之後,不無逃避之患,故欲爲逐朔上下,有此捧置之事矣。晩曰,御史上書,更陳書啓外一事矣。上命元仁孫讀李錫祥上書。上曰,謂之流來復戶者,御史之言非矣。李益炫之詳定廳錢百兩之說,申瑞夏之奪牛賣斥事,難知其眞僞矣。何不論列於書啓中,而今始陳章乎?是亦非矣。彦儒曰,麻田郡,本無設廳之事云矣。上曰,注書出外,領·左相如已入來,使之卽爲入侍。錀承命出去。上曰,大凡御史得捉文書然後,可以封庫,而近來則雖不現捉文書,直爲封庫,此亦謬弊矣。上曰,御史之追後續續陳章,極爲非矣。此路之一開,有關後弊,不可不嚴飭矣。仍命書。上曰,當初命御史時,下敎若何?幾月廣問,其宜詳知,而李益炫之用詳定錢百兩之說,旣無執贜,追後續奏,不可開路,而申瑞夏牛隻事,事雖若此,果有其事,此則非益炫之比,入牧之日,其宜嚴査,修啓之時,宜載于首,而雖或不然,登對之時,亦何默默乎?宜有宜擧不擧之失。噫,今雖衰暮,亦已代理,其於民事,不憚其憊,其令登對以奏,益炫·瑞夏之供,其皆登對以奏者,其所勘處,其皆特敎,而續大典所載,亦我下敎,則今於陳書元良也,謄諸其條,結之以獨不行査,有違法外嘲,法官猶可爲也。其於下敎處分,焉敢若是?前御史李錫祥罷職不敍。出傳敎上曰,雖是好雨,傳敎呼寫之際,簷鈴聒耳。時或聽瑩,是亦難矣。領議政李天輔,左議政金尙魯追後入侍進伏。錀還入進伏。天輔·尙魯進前問候。上曰,卿等撕捱過矣。尙魯曰,臣不敢爲撕捱,而私心惶恐,不敢入來矣。天輔曰,臣於昨冬筵席,與左相連爲同參,而辭不達意,致勤向日之下敎,惶恐不敢登筵,豈敢爲撕捱之計乎?上曰,勿爲惶恐,勿請進宴,好矣。上曰,瑞夏年今幾何?晦曰,六十七矣。上曰,已滿年限矣。奪牛斥賣一節,更令道臣,卽爲親査啓聞,可也。晦讀金會元買復戶事。上曰,金得臣之子孫,人事可謂精精,旣有不檢之失,衙客之犯,豈非自犯乎?尙魯曰,直爲懸錄仰對者,稍勝於假作名目矣。上曰,用何律罷職則輕歟耶?天輔曰,罷職則甚輕,不可不用律矣。上曰,用告身一等律,可也。晦讀李梅·崔命達·李守彬等事。尙魯曰,此則皆有本律矣。上曰,公罪之間,罪名顯異,判金吾必須詳量,可也。晦讀田光集事。晩曰,光集稱以已遞,軍器放火事,不卽譏捕,故有此狀達,不可無罪矣。晦讀趙升泰事。上曰,此是堂上武弁耶?尙魯曰,曾經訓鍊副正矣。天輔曰,以本律施行,似好矣。尙魯曰,此不可以本律施行矣。博川人心極悍惡,爲倅者若有所犯,則必無逃走之理矣。上曰,不可不更爲嚴査矣。晩曰,今雖更査覈實似難矣。晦讀洪觀海事。上曰,此是加分也。依本律施行,可也。晦讀柳煥猷事。尙魯曰,煥猷曾爲倉官,果有所聞,而若無所犯,戶判豈有草記請罪之事乎?上曰,誰家人也?天輔曰,柳時模之親姪云,而以詩有名於陞學者矣。尙魯曰,雖云善詩,爲官鄙瑣,極甚不善,不可不嚴處矣。彦儒曰,臣家近於倉舍,故詳聞知,則多有鄙瑣不法之招矣。上命傳敎。尙魯曰,臣於李益炫處分事,切有所區區所懷,敢此仰達矣。今此所犯,殊極無狀,曾以善治爲名,則勘爲贜律,亦涉可矜矣。上曰,前郡守李益炫,曾以善治之吏,登於御史書啓,此等者心常無據,而頃者雖有留庫外闊狹之命,此爲種糧也。種糧之外,守令何敢下手乎?況其雖種糧,道臣旣不許。頃者入侍,勸以許之,而所對誠是,故亦不强勸,益炫焉敢下手,尤非種糧者乎?噫,傳豈不云乎?歉歲,雖國君之馬食穀,鄒聖譏之,雖稱馬糧,今番申飭之下,雖二十升之穀,焉敢犯手?叩算之相左,果若其供,成冊之不納,亦有妙理,其他那用手段,流活可知。從重以盡行告身律勘律,初以善得褒,今反爲不法,此等之類,其宜嚴懲,特除功議。前牧使申瑞夏,則所謂餘結,前御史上書,語甚詳悉,當以此勘律,而至於昨冬捧糴時未納者,七十餘牛頭,勒爲代捧,使庖漢定其價,或送京中,或送松都,以料理區處云。其料理者何意,區處者何處,而此果有其事,何不嚴問,何不陳啓而今乃上書乎?此則當該御史,自有處之之道,而此條件,令道臣卽爲親査啓聞後登對勘律。前縣監李梅,旣已下敎,依其律杖八十三等告身之律施行。前縣監金會元,身爲官長,何敢此事?旣無其律,施以告身一等之律,雖有功議勿施。訓鍊奉事方泰興,下敎後已有赦令,特爲分揀放送。檢閱李世演放送。前縣監崔命達,一依續典杖一百,公律施行。前假注書張達星放送。古阜郡守李守彬,以本律不應爲笞四十律施行。前營將田光集,不可以本律施行,罷職不敍放送。中官徐宗大·朴泰豪,以不應律施行。中官吳命來·林鳳慶,已下敎,今聞其律太重,罷職永不敍用律施行放送。黃澗縣監韓光啓,以不應爲本律施行。前郡守趙升泰,官區處三字,不可置之黯黮,更爲嚴査申聞後勘律。前縣監洪觀海,以告身本律施行。前直長柳煥猷,罷職放送。前郡守南濟極,前營將鄭來恒,大興郡守李煒,旣在赦令前,分揀放送。今者下敎,體國初欽恤之聖德,旣處分之後,何可踰日?其令金吾,竝今日內擧行。出傳敎上曰,今日處分之後,金吾囹圄,可謂一空,而餘囚只是申瑞夏·趙升泰二人,其可矜也。上曰,秋曹文案則承旨替讀,可也。仁孫讀文案。上曰,殺獄則完決明白,只讀完決,可也。晩曰,臣旣承先就議後入侍之命,故秋曹文案,盡爲考覽,則鄭益河,爲秋判時,久遠訟獄,多有筵稟,處決者矣。以此卽今見在文案,比前半減矣。上曰,鄭益河於此等事,本來善爲矣。尙魯曰,其雖善爲,或不無過酸之處矣。上曰,近來則無乘醉殺人之事耶?尙魯曰,在前殺獄,太半以酒,今則無此弊矣。上曰,此獄孟浪矣。初以觀燈唱歌,同携同遊,反致此境矣。尹得和曰,醉中殺人,本情則不無矜惻者矣。上曰,宋寅綱之完決,可謂抑志作也。其時秋堂,未知誰某乎?得和曰,年久之故,其時該堂,未能記知矣。上曰,注書出外,宋寅綱成獄時,前後秋堂,詳問於該吏處以奏,可也。錀承命出去。上曰,洪哥之招,極甚巧奸矣。他人借入渠家,以酒現捉云者,其果成說乎?晦曰,犯酒之人,或稱如此,實難辨其眞僞矣。尙魯曰,犯酒奸弊,愈往愈甚,紀綱所在,實爲寒心。此等之類,尤不可不嚴問重繩矣。上曰,頃聞宰臣所奏,近者酒禁雖解弛,紅露二字,寔是料外,今覽囚徒,與宰臣所奏異焉,而末梢所歸,不過無識常人,若此而法能行乎?秋曹諸堂,從重推考,所謂承款人,勿問其時在家中,爲頭者以本律施行。茶婢之招,尤涉無狀,自本曹嚴刑一次,今日內卽爲擧行,而正犯若漏,其曰有秋曹乎?出傳敎上曰,洪禹赫等,卽爲從重勘律。出傳敎禁堂先爲退出,錀還入進伏曰,宋寅綱成獄時前後秋堂,詳問於該吏處,則初再完決,判書李春躋,參議李景祜當之。第三完決,判書李鼎輔當之云矣。上曰,第三完決,其中最爲詳明矣。上曰,尹相成所爲,極甚無狀,而前秋判,決不嚴加杖問矣。上問於左相曰,卿之曾爲臺官也,以喪人之酗酒於倡家事,重刑月臺云矣。尙魯曰,臣初爲持憲時,果然爲之矣。上曰,相成稱以兩班,身在衰麻,以酒犯禁,而反欲推其罪於其婢,尤極無狀矣。上曰,近來酒禁之解弛,專由于此,今覽囚徒,尹相成之被衰麻犯禁令,已涉無狀,而乃敢推之於其婢,尤涉無狀,則若洪哥者然,尙今滯囚,不忍決焉。家長施行之敎,秋曹亦不聞乎?若此禁酒之令,將不行於士夫,可勝寒心。前後秋曹,竝從重推考。尹相成,自今日依定式刑推準次後,所爲所欺,俱涉無狀。楸子島定配。三德,爲其主自當,可賞不可刑,放送。出傳敎上曰,此下敎雖甚迫切,而雖刑判家,犯此酒禁,則斷不饒貸矣。上曰,金重麗等,下送本道,嚴査啓聞後處之。出傳敎上曰,李德弘·咸道亨等,空名加資帖僞造事,聞其所供,則加資帖之成,出於一片白紙者,決非熟諳吏胥之所爲,而必是無識者之中間僞造也。今無階梯,何以自辨乎?其所實狀,極可矜惻矣。尙魯曰,德弘等實狀,極爲冤枉,而旣失階梯,辨白無路,則其在法律,他無變通處置之道矣。上曰,李德弘·咸道亨事,今覽其事,於京於鄕,必也無識人所爲,而決非熟諳黑白之吏胥所爲。李德弘若此,咸德亨可知,末梢勘律,自歸一律,其宜審愼,今無階梯。今日此擧,其宜蕩滌。李德弘·咸道亨,竝放送。出傳敎上曰,昨年不行啓覆,而今年之行,予亦未可必,故欲令元良知之,使之侍坐,而今日僅放德弘等二人矣。鄭亨復曰,日昨以有恥且格,有下敎,可以見欽恤之聖心,而人心不古,爭鬨多端,自上加意於德敎,則欽恤之政,自在其中。臣謹以執藝之義,敢此仰達矣。上曰,卿言是矣,可不留念?上曰,再昨已諭有恥且格矣。今日耆老法官,以德勉其法,其有司寇之體,元良侍坐,豈無表嘉?特賜熟馬一匹。出傳敎上曰,今日下敎,非比尋常,而又有先就議大臣入侍之命矣。略勘者外,其於關係重者,上下無一疑難。予衰暮,不能踐言,其雖恧焉,於大臣則不思我體寶鑑法祖宗之意,俱不齊進,其用惜之,而此則由予無隱君臣之間,然其於秋堂,下敎踰日,今日又飭,不過循例,此豈命元良侍坐其欲裕昆之意乎?不可無飭。秋曹諸堂,竝越俸一等,可疑者更爲消詳考覽後,先問大臣,登對稟處。出傳敎仁孫曰,藝文提學尹汲,有實病,親祭祭文,將無以製進云,何以爲之乎?上曰,許遞,政官待明朝牌招開政,可也。藝文提學尹汲許遞,待明朝,政官牌招開政事。榻前下敎該房承旨,取覽捕廳囚徒後,輕囚放釋事。榻前下敎諸臣以次退出。
上在昌德宮。常參·經筵,以代理停。
下直,群山僉使崔重昌,登山僉使權泰度。
鄭玉達曰,明日常參,取稟。令日,停。
元仁孫達曰,大司憲閔遇洙,執義朴昌潤,掌令金元行在外,申三度呈辭入達,持平鄭昌聖呈辭,南綺老服制,今日以監察茶時之意,敢達。令曰,知道。
李應協達曰,左副承旨沈墢,同副承旨徐命膺,今日不爲仕進,竝卽牌招,何如?令曰,依。
元仁孫達曰,玉堂上下番俱空,事甚未安。校理李垍,由限已過,卽爲牌招入直,何如?令曰,依。
以輔德宋德中,兼司書洪準海牌不進罷職令旨,令于元仁孫曰,推考徽旨捧入。
以校理李垍牌不進罷職令旨,令于元仁孫曰,推考徽旨捧入。
元仁孫,以侍講院言達曰,本院新除授輔德宋德中,兼司書洪準海,旣有只推之令,竝卽牌招察任,何如?令曰,無端違牌,成一痼弊,事體實爲未安。竝從重推考,卽爲牌招。
元仁孫啓曰,臣敬奉下敎,取考左右捕廳囚徒,則輕囚,頃日特敎,皆已放釋,而時囚二十八名中,罪人阿只,卽賊物接主事,而渠自發明,故卽爲放送。其餘罪人二十七名,或明火殺人承款,或雜物偸出直招,不可輕議,竝仍囚之意,敢啓。傳曰,知道。
以吏曹參議朴相德牌不進罷職令旨,令于元仁孫曰,推考徽旨捧入。
傳于李應協曰,今番祭文,當親製,藝文提學,仍開政置之。
元仁孫,以義禁府言達曰,傳敎內前郡守李益炫,以告身律勘律,而特除功議。前牧使申瑞夏,令道臣親査啓聞後登對勘律。前縣監李梅,依其律杖八十三等告身之律施行。前縣監金會元,旣無其律,施以告身一等之律。訓鍊奉事方泰輿,下敎後已有赦令,特爲分揀放送。檢閱李世演放送。前縣監崔命達,一依續典杖一百公律施行。前假注書張達星放送。古阜郡守李守彬,以本律不應爲笞四十律施行。前營將田光集,不可以本律施行,罷職不敍放送。中官徐宗大·朴泰豪,以不應爲律施行。中官林鳳慶·吳命來,罷職永不敍用施行。黃澗縣監韓光啓,以不應爲本律施行。前郡守趙升泰,更爲嚴査申聞後勘律。前縣監洪觀海,以告身本律施行。前直長柳煥猷,罷職放送。前郡守南濟極,前營將鄭來恒,大興郡守李煒,旣在赦令前,分揀放送,竝今日內擧行事,命下矣。時囚罪人方泰輿·李世演·張達星,未及拿來。罪人南濟極·鄭來恒·李煒等放送。李益炫·洪觀海,各杖一百盡奪告身,而杖則以極熱,依法典竝收贖。李梅,杖八十三等奪告身。金會元,杖六十一等奪告身,崔命達,杖一百公罪收贖。李守彬·韓光啓,各笞四十竝收贖。田光集,罷職不敍。柳煥猷罷職。徐宗大·朴泰豪·韓光啓等,以不應爲律,各笞四十竝收贖。林鳳慶·吳命來等,罷職永不敍用竝放送。申瑞夏·趙升泰,分付各該道臣,嚴査啓聞後,稟處,而罷職奪告身等事,竝令該曹擧行之意,敢達。令曰,知道。
元仁孫達曰,預備翰林李世演,旣已帶職蒙宥,卽爲牌招察任,何如?令曰,依。
又達曰,奉敎李興宗,待敎權穎,卽爲牌招察任,何如?令曰,依。
又以禮曹言啓曰,卽接永禧殿令所報,則正殿北邊內墻二間許,因雨水崩頹云。正殿至近之地,有此墻垣崩頹之患。慰安祭,不卜日來二十六日設行,而崩頹處,待晴擇日修改,何如?傳曰,允。
又以兵曹言達曰,動駕不遠,本曹郞廳,不可不備員。正郞鄭光漢,受由下鄕,不爲還仕,事體未安,拿問處之,何如?令曰,依。
又達曰,明日次對,兩司無進參之員,除在外未署經外,持平鄭昌聖·南綺老,竝待開門牌招,何如?令曰,依。
行副司直韓翼謩書曰,伏以臣庸愚鈍拙,最出人下,立朝二十餘年,偏蒙大朝如天之洪造,內外揚歷,俱踰涯分,宰樞散秩,該曹佐貳,亦豈賤品之所敢安?隨分自効,猶切僥濫之懼,乃於超資晉秩之恩命,遽下於千萬夢想之外,臣始焉驚惶,終焉愧恧,及復揣量,莫知所以得此也。資憲峻階也,正卿重任也。挽近以來,居是職者,雖未必盡出於德擧,要之閥閱行能,足掩等輩然後,方許序進,臣是何人,敢叨斯選?以言乎久次則見今夙夜之彦,踐歷之前乎臣者固非人,以言乎名論則如臣駑下,初無足比數於一夫,今玆寵擢,何爲而及於賤臣也?司直之地,宜有駁正之論,而側職屢日,姑未有聞,則有不容許久泯默,玆敢略暴衷懇,控籲於貳極之下。伏乞仰稟大朝,收還臣新授資級,以重名器,以安賤分焉。且臣於頃日臺達,有不勝愧悚者,賓筵入對,朝體莫嚴,志不勝氣,居然而倦,致速臺參,睿慈涵貸,終靳準許,感激惶愧,尤無所容。臺臣達辭,雖以重臣爲請,而當日失儀,臣亦有之,則其敢曰非其人而厭然自掩乎?亦乞亟令所司,重勘臣罪,以嚴朝儀,千萬幸甚。臣無任云云。答曰,覽書具悉。向日臺臣之請,殊涉過中,卿勿過辭,從速行公。
咸鏡監司徐志修書曰,伏以臣綿力薄材,不足以需世務,孱筋脆骨,不足以供驅策,居常厭厭,無可比數,擬諸百執事,皆非所堪。況此北門鎖鑰之重,卄州賙捄之責,豈有一分承當之望,而顧以世臣之義,大擇艱夷,恩造之隆,身非己有。凡係宣力之地,不敢以疾病才分爲辭,冒沒膺命,邇來倐已經歲,而今年又過半矣。其間寒暑之外攻,憂慮之〈內〉鑠,豈無疾病危劇之時,而大賑未畢,不敢言私,遇事生疎,瘡疣百出,亦豈無應被之罪?而泯伏俟譴,輒蒙寬假,因循尸居,遂至于今。伏惟我大小朝,恤民之盛德深仁,不遺遐遠,前後辭旨之下,至懇至惻,有足以黎黎甿而感豚魚,起疲羸而肉枯骨。臣與列邑長吏,交相勉飭,竭其心膂,冀欲奉揚其萬一,而臣才識不逮,措劃失宜,餓殍顚連,指不勝屈,上負隆寄,下慙吏民之宜黜,固已久久矣。今則賑政雖未善,旣已了畢,見方修正文簿,續當陳聞矣。牟麥雖不實,亦旣登場,秋穀頗有豐徵,庶可少紓九重之憂矣。及此時臣之私懇,亦可言矣。臣以蒲柳之質,年未五十,齒髮已如老人,心力已竭,事多錯忘,北塞風氣,中人輒病。如臣弱骨,受傷尤深,手脚麻痺,頭目不利,神識有時茫然,忽忽無陽界意,三伏盛熱,閉門厚衣,塊居深蟄,窓外事都不省覺,土乏醫藥,調治無路,誠恐輾轉沈痼,遂成廢疾,微軀生死,不足自恤,而豈不有傷於聖朝遂物之仁哉?以臣不才,加之以危疾,一路事務,積久癏曠,一日不去,國事重誤,惶懍悶蹙,不知所出,玆敢冒萬死哀籲於貳極之下。伏乞离明,察臣罪負之難貰,憐臣病狀之難强,亟令鐫削臣藩任,以慰一道之民,亦得以歸家尋醫,俾延殘喘,實天地生成之德也。臣無任云云。答曰,覽書具悉。卿其勿辭,調理察任。
全羅監司李昌壽書曰,伏以臣於日昨,伏承湖南按察之命,惝惶駴惑,憂愧交竝,不知所以措躬也。竊觀近世之論方岳之材,必先其才敏而强力者,誠以甲兵財賦之所管轄,原隰簿書之所勞悴,其任甚重,其責甚煩,非才無以幹事,非力無以理劇故也。今臣所叨之地,則在諸路,最以難治名,其氓俗之多詐,訟獄之繁興,自昔已然,而況甫經逆變,仍以饑荒,人心靡定,民命近止,撫綏之艱,比前不啻倍蓰,簡畀之方,在今尤宜難愼,奈何以如臣者遽擬之乎?臣本鈍劣,百無一能,而其於吏事,尤所昧昧,是以立朝二十年,一未嘗爲宣力四方之計,此其自知之甚明者也。然自他人不知者觀之,必視爲飾讓之例談,而若臣痼疾在身,不堪供劇之狀,知舊之之,通朝知之。年前大僚,亦嘗以聞於大朝筵中矣。蓋臣少嬰奇疾,十年淹篤,幸賴數十斤蔘·附之力,得以起死爲人,而痰癖根委,尙留不去,中歲荐經禍故,諸症益復沈痼,居恒惴惴,無望陳力,而低徊聖恩,忍死趨行,每當休暇,輒苶然負席,彌日不振,或値公故,少失將攝,則舊祟立發,種種危惡,雖其少愈之時,形貌起居,無甚於平人,而顧其中則特癃朽空殼耳。以此疾病,以此精力,其何可堪任五十州旬宣之責乎?噫,臣厚受渥恩,致身宰列,以死勤事,素所自期。苟使有利於公朝,雖湯火蹈赴,亦且不避。況於昔人亦榮之職,何苦而爲此逡巡哉?顧才不可跂而及,力不可强而至。區區所大懼者,只在於辱聖簡而僨王事,實非爲一身性命之憂而已,則臣之去就,於是乎決矣。玆敢悉暴肝膈之懇,冒瀆重离之聽。伏乞諒臣才分之不稱,察臣疾病之難强,亟賜鐫遞臣新授職名,俾便公私,不勝萬幸。臣無任云云。答曰,覽書具悉。卿其勿辭,速往欽哉。
前僉知尹鳳九書曰,伏以臣頃上辭免文字,恭承睿批,辭旨勤懇,有踰常例,至以學問思辨之工,若有求助之意焉。臣仰感睿志,念學彌篤,俯慙鹵蔑,無以仰承,惕若負罪,久不自釋。纔匝月,荐降召旨,又令臣卽速上來。臣祗拜莊讀,驚惶感激,繼以訝惑,不知所以仰喩也。臣本蔑學謏才,近又衰耗病痼,萬不堪於進講之任者,自知之,屢書自列,本非飾讓,邸下豈不知其無益於顧問也?只以喉司之臣,謂臣不刊於收召之列,下諭之際,一循故常,是豈綜核務實之意哉?伏乞邸下,特諒臣魯淺無似,病又難强之實狀,亟令有司,削臣書筵官之名,而無更下召,不至有虛僞之弊焉。第臣孤賤疎遠,跧伏草莽,雖或名列從班,曾不敢以朝士自處,妄自與間於朝廷末議,況今牀簀㱡㱡,萬念都灰,尤何以擺棄所守,而陳說論事乎?至若關乎睿德成就者,一心眷眷,不忍忘之也。玆因承諭陳書之時,敢將一二言附陳之,庶幾邸下之留神焉。臣頃伏見邸下自責令旨,言簡理當,旣懇且切,必欲仰體於大朝之心者,藹然於言辭之外。噫,歷觀前史,帝王之反躬自責,屈指罕有。臣蹶然驚起,喜不自勝,而其所擧三事,卽大學明德新民之條目,而邸下得其要領矣。但此在誠心與否而有無效也。邸下懋哉懋哉。七年之旱,成湯以六事自責,而天乃大雨,此只是誠也。成湯自責之誠,能仰格于天,而天之俯感於成湯者,其效至此,邸下於此三事,毋徒爲騰之口舌,書之紙筆,播告臣隣而已。修身則實修身,講學則實講學,政事亦實心做去,一於誠而無少間斷則何事不成?試就三事而言之,修身爲政事之本,講學又在修身之先,講學,卽邸下所稱學問思辨之事,而大學致知之工也。修身,包性情言,而政事則齊治平俱在焉。邸下於心性情意等名目,先究其所以立名者,克明其各該之義理,而至於言動威儀之際,亦皆究其當然之則,又講如何而爲誠意,如何而爲正心,如何而言動威儀之準乎則也。知旣至,則說誠意直要意誠,說正心直要心正,說言動威儀直要準則,根本已立,施之政事,而皆以身敎,則家可齊國可治,而天下之平,亦不外是矣。所謂修身,尤莫切於孝悌慈,而齊家之道,實本於此。民之觀感於此,興起於此,而人皆能孝能悌能慈,斯足以治平,況以大學治國傳言之,其觀感興起者,不但能孝悌慈而已。其事君事長使衆,亦由此推出來,此所以身修而後家齊也。又所謂不出家而成敎於國也。惟是孝悌慈之中,孝又百行之源。書云惟孝克施有政者,以此也。然孝亦多般,程子言如欲爲孝,則當知所以爲孝者然後,能之,非獨守孝之一字而可得也。夫奉養溫靖,莫非孝也。而孟子稱大孝之道,特言惟順於父母,曾子之養志,亦此順父母之心也。其惟順之者,宋儒李侗,以爲實不見父母之非也。凡父母之敎戒於子者,皆出於至慈之心,欲其子之爲善也。故在子,無非可順之言,所以只見其愛,不見其有他也,此天理之自然,不待勉强而然。從古聖賢,必以順父母爲言者,誠善看得爲人子者心也。臣固知邸下於過庭之敎,洞洞屬屬,每恐貽憂於聖心,思所以一意奉承,有順無强,則似無容於更議,然竊伏念聖上之冀我邸下者,修身則文王之爲世子也,講學則堯之欽明文思也,政事則舜之攝堯政也。若邸下於此,一毫不及於三聖人,則此邸下之於三事,未盡順乎聖上之心也。邸下寧不大惕念猛着力,用克順聖上之心哉?大學以誠意爲行之首,中庸又言不誠無物,今邸下責躬之敎,眞天理之發見處,果能持循此心,毋弛毋怠,內而問學誠正之工,外而言爲動止之則,以至政令措施之間,一切誠實懇篤,以底于十分盡頭,而無愧於三聖人之業,則聖上所以悅豫於邸下者,亦如殷天俯感於成湯之誠也。此正聖人之大孝也。向上悌與慈,自然推廣將去,而國人之觀感,亦必敎成於下也,豈不休哉?臣癃老病篤,飾巾待盡,一瞻离明,此生無望,瀝血齋沐,以代面陳,雖其語無倫脊,誠或可諒,如蒙恕其妄而察納焉,國家幸甚。臣無任云云。答曰,覽書具悉爾懇。向者別諭,以余誠淺,不能感孚而招致,心實忸怩。噫,釋經旨闡義理,非山林賢德之士,何以能之?而況爾以世祿之臣,爾不可以捨余,余不可以捨爾,至於所陳,字字是切,余深嘉尙,豈不銘于心?爾其勿過辭,卽速上來,補我不逮。
兼司書洪準海書曰,伏以臣猥以無似,累玷邇列,今玆宮官除命,又下於久違講筵之餘,且惶且感,微誠益激,豈不欲蹶趨承,昵近离光?而第日前,以玉堂聯箚,批旨至爲嚴截,有非臣子所敢聞者,奉讀未半,惶汗浹體,歷累日而不能自定。念臣兩載經幄,一味尸素,居常愧懼,若負大何,而畢竟冒據,自速罪戾,雖荷聖度天大,姑從寬典,臣何敢因其倖逭,恬不知愧,不思所以自處之道乎?薄勘遞解,無以少贖,震懍縮伏,恭竢嚴誅。顧此兼銜,亦宜在刊落之中,而尙今虛帶,爲罪滋大,去就一節,尤無可論。昨被嚴召,坐犯違傲者,是豈臣可已而不已者哉?今於特令重推之下,轉動無路,惶蹙益深,玆敢隨牌陳章,仰暴危懇。伏乞睿慈,俯賜諒察,亟削臣所帶職名,俾安微分,仍治臣慢命之罪,以肅朝綱,千萬幸甚。臣無任云云。答曰,覽書具悉。爾其勿辭,從速察職。
注書尹光暹書曰,伏以臣,待罪督郵之日,忽伏奉除旨,以臣爲承政院注書,繼以有乘馹上來之令,臣聞命驚惶,只增隕越,固當卽起登程,祗趨恩召,而顧念臣家,本在於忠淸道連山地,而乃於月前,祖母棄背,臣父素多奇疾,又罹巨創,私情焦慮,已難自抑。卽接鄕信,則老父宿病之外,近添泄痢,度數無算,眞元大脫,氣息奄奄云。臣自聞此報,心神飛越,按住不得,今方忙歸,以爲扶將之計,召旨之下,罪涉偃慢,玆從縣道,敢陳懇迫之私。伏乞睿慈,特賜矜憐,亟遞臣職,以使救護,仍治臣蹇傲之罪,以安微分,以肅朝綱,不勝萬幸。臣無任云云。答曰,覽書具悉。爾其勿辭,救護父病。
上在昌德宮。常參·經筵,以代理停。
鄭玉達曰,明日常參,取稟。令曰,停。
又達曰,大司憲閔遇洙,執義朴昌潤,掌令金元行,一員,持平二員未差,今日以監察茶時之意,敢達。令曰,知道。
下直,魚面萬戶李彦邦。
元仁孫,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
令于元仁孫曰,大臣·備局堂上引接。
元仁孫達曰,玉堂上下番俱空,事甚未安。校理李垍,旣有只推之令,牌招入直,何如?令曰,依。
以禮曹禜祭草記,傳于元仁孫曰,觀勢爲之。
以備忘記,傳于元仁孫曰,今下弓矢,魚面萬戶李彦邦處給送。
傳于元仁孫曰,今日日勢如此,旗軍,洗馬爲之事,分付太僕。
以校理李垍牌不進罷職令旨,令于元仁孫曰,推考徽旨捧入。
忠淸兵使狀達,木川居保人李夢起孫子惡只等,爲虎囕死事,令于李應協曰,囕死人等,令本道恤典擧行。
元仁孫,以禮曹言啓曰,卽接宗廟署所報,則正殿西邊下階石二間許,南神門下內墻五間許,一時崩頹,聲震殿內云。正殿至近之地,有此階墻崩頹之患。慰安祭,不卜日來二十七日設行,而崩頹處,待晴擇日修改,何如?傳曰,允。
又以兵曹言啓曰,卽接北所衛將牒報,則廣智營西邊宮墻三間許,今日因雨頹落云。令紫門監爲先把子圍排,急速修築,而廣智營入直軍兵二十名,依例除出,限修築間守直之意,敢啓。傳曰,知道。
傳于元仁孫曰,禮曹禜祭草記還入。
刑曹判書鄭亨復書曰,伏以臣於見任,豈有一分可堪之勢,而屢召之下,怵畏分義,不敢不冒昧承膺,肩負旣重,精力莫逮,僨誤之罪,朝暮以俟。日昨囚徒疏釋之擧,實出於我聖上遵成憲貽燕謨之至意,而欽恤之仁,洋溢辭敎,凡在群下,孰不感歎?況臣名忝攸司,事係所掌,豈不欲服念要囚,適其輕重,以仰贊天地好生之德,祗緣識慮未周,閱實且疎,終未能奉揚德意,旁霈解澤,致勤誨責之敎,究厥罪負,合被大何,而聖度涵貸,曲施薄罰,罪律乖當,震悚靡措。噫,臣本魯鈍,百無一可,而惟是虔恭乃位,殫心奉公,實臣區區勉勵者也。今於老病宜休之日,冒居匪據,隨處憒憒,終自速戾,靜言思惟,罔非臣罪。且臣於大朝錫馬之典,尤有所惶蹙不自安者,伊日臨退時,拙訥一言,不過陳腐例語,而咫尺筵前,聖諭鄭重,寵賚隨下,在臣身榮耀極矣,而聖朝恩典,恐不宜若是僭也。揆諸私義,終難冒受,玆於引罪之章,仍暴辭賞之悃。伏乞离明,俯加諒察,亟令鐫改臣職,重勘臣罪,轉稟大朝,收還誤恩,俾臣少安,國體無損,不勝萬幸。臣無任云云。答曰,覽書具悉。卿之所辭過矣。卿勿過辭,從速行公。
丙子七月二十五卯時,王世子坐時敏堂。大臣·備局堂上引接入對時,左議政金尙魯,右議政申晩,行司直金聖應,兵曹判書洪象漢,吏曹判書李成中,行護軍具善行·李章吾,行副司直申晦,戶曹參議金致仁,右副承旨元仁孫,假注書洪錀,事變假注書白義煥,記事官李徽中·李潭以次進伏訖。左議政金尙魯曰,霖雨連三日大注,蒸炎亦甚,睿候若何,而再昨侵夜侍坐之餘,調攝之節,亦若何?令曰,一樣,而間有嘔氣,飮啖甚厭矣。尙魯曰,幸行隨駕漸迫,有此厭進之節,誠爲切悶矣。頻接醫官,以進湯劑爲宜矣。令曰,湯劑自昨日進服矣。尙魯曰,數日間大朝氣候若何,而東朝氣候,中宮殿氣候,亦若何?令曰,一樣安勝矣。尙魯曰,三伏已過,冷雨如是連注,惟我大朝爲民憂農之聖念,夙夜憧憧,臣民之悶慮,亦萬萬矣。右議政申晩曰,近日以來,大朝使邸下,連兩次侍坐,此實出於身敎之聖意,惟邸下仰體之道,悚蹙之心,比前尤倍矣。臣連得見春坊小報,則法講近或間斷,旣在調養之中,則簡其威儀,替開召對,似甚便宜矣。自大朝勉飭之下,若曠日不開講,則亦豈不誠萬萬惶悶者乎?令曰,當體念爲之矣。尙魯曰,講筵間斷之憂,誠甚可悶,雖或替爲召對,如有可强之勢,以開法筵,是臣區區之望矣。令曰,可不體念?尙魯曰,此江原監司韓光肇狀達也。以爲移轉船眞敗,明白無疑,而監色輩船隻不破之前,莫重國穀,投諸水中,極爲痛惡。罪狀,令攸司稟處,投水漂失租五百五十八石,與弄奸偸竊有異,則似宜蕩減,而此路若開,則幾弊難防,請令廟堂稟處矣。遇風投水,以圖其生,雖是不能無之事,而蕩減之路,若或一開,則當此奸竇百出之時,眞僞難辨,後弊難杜,誠如道臣狀辭,所謂投水欠縮之數,監色沙格等處,嚴飭分徵後,其狀,自本道從輕重勘處事,分付,何如?令曰,依爲之。出擧條尙魯曰,此江華留守金相福狀達也。備陳本府民事,萬分遑急,不可不及時濟活之狀,仍以前留守在任時,應分還穀中,除留百石及留庫八百石特許加分事,請令廟堂稟處矣。目今穡事漸就,糴政不遠,軍餉事面,亦甚嚴重,此時加分,有不容輕議,而頃者特降令旨,俯問民事之下,環一島窮民形勢,若是渴悶,則亦不可無別般軫恤之道,且當本府麥農告歉之歲,則七月加分,已有前例,除留之百石及留庫之三百石,特許加分,使之詳察緩急,參酌分給,待秋成卽爲準穀還捧之意,申飭分付,何如?令曰,右相之意,何如?申晩曰,今此狀達,旣在於特令之下,而見其狀辭,民事之渴悶可知矣。曾有加分之例,則今亦參量許施似宜,左相所達誠好矣。令曰,依爲之。出擧條尙魯曰,此濟州前牧使洪泰斗狀達也。今年移轉之代,當以魚藿·涼臺等物,待畢賑督送於羅里鋪,而三邑倉儲罄竭,經用乏絶,移轉米中二千一百四十石零,依前例捧上,分錄於三邑糶糴取耗,以爲營賑待變及各樣公下之資,沿海藿産絶貴,涼臺未辦,移米之價,決難收捧,而亦不可濫數退捧,二千五百石,以涼臺魚藿等物,依定式趁秋前輸送該鋪,其餘一千五百石,亦依前例,待明春輸送事,竝請令廟堂稟處矣。觀此狀辭,則事勢誠然,且有前例,竝依此許施,而近來本島告歉,南邑移轉,無歲無之,魚藿等物,輒不依數出來,殆至於有入而無出,不但無設羅里鋪之意,湖南之沿海各邑,將因本島,不能支堪,非細慮也。今番則勿論,今秋明春之所輸送者,各別嚴飭,何如?令曰,右相之意,何如?晩曰,羅里鋪,在於臨陂縣,而專爲接濟濟州而設置,與嶺南浦項倉之接濟北道,同矣。左相所達誠是,臣無異見矣。令曰,依爲之。出擧條尙魯曰,此濟州前牧使洪泰斗狀達也。移轉穀物中折米六百九十四石,船隻之漂流某處,人物之渰死與否,今過三朔,漠然無聞,大洋致敗,似無可疑。自朝家應施恤典,至於卜重而投下海中,不是異事,而奸竇難防,以沙工無面懸縣,待秋捧上,長興·羅州兩邑斛縮,殆近二百石,而本島斛子,較正於戶曹鍮斛,前後陸穀轉運者,不知其幾次,而今年區劃十一邑中,八邑穀物,旣無欠縮,則長興·羅州之獨有欠縮,必是監色幻弄之致,而來頭虛錄可慮,敢陳事實,以待朝家處分云矣。移轉穀致敗事,以此觀之,大洋漂沒,似無疑,而莫重國穀,亦不可輕許蕩滌,使之更加搜訪,期於的知去處,爲宜。投下穀物事,遇風求生,有此投下,雖曰不是異事,若開蕩減之路,則將使眞僞相混,奸弊無窮,依狀請待秋卽捧,爲宜。兩邑斛縮事,朝家之造銅斛頒京外者,實出於同量衡之意,則彼此之以斛子大小,有所相爭,已涉駭然,而本島斛子,比鍮斛果大,則寧有八邑移轉無所縮,而羅州·長興,獨爲見縮之理乎?此則推之事理,誠如狀辭,斛小不均之責,自下弄奸之跡,在於羅·興兩邑,今此欠縮之數,令本道道臣,申飭兩邑,趁卽徵捧後形止申聞。斛子則兩邑如此,他邑可知,勿論濟州及此兩邑他各邑,通一道嚴加飭察,一依銅斛較正,亦爲宜。竝以此分付於本道道臣及本牧守臣,何如?令曰,右相之意,亦然乎?晩曰,臣亦無他見矣。令曰,依爲之。出擧條尙魯曰,臣於咸鏡都事李敬玉狀罷鍾城府使鄭基安事,有可仰達者。嶺南穀督運之時,則親承大朝臨門下敎,不謹守令,自可直罷,入本道之後則檢賑之際,雖有事合論罪者,旣無一體直罷之敎,所當關由道臣,使之狀聞,而不此之爲,直封狀罷,事體極爲未安。道臣之只以都事狀罷形止,有所申聞,亦涉未安,殊未免爲胥失之歸。咸鏡監司徐志修,都事李敬玉竝從重推考,何如?令曰,依爲之。出擧條尙魯曰,漕船之改槊改造,自有年限,法意甚重,而近年以來,來泊京江後,稱以螦傷不堪使,輒請改造者,以歲增加,該曹之循例摘奸,亦無以防其奸弊,蓋沙格輩,與規利之江民,符同弄奸,得其改造之令,則從輕折價,相與賣買,及其空手下去之後,一漕船新造物力,極其優厚,於此於彼,在渠輩爲大利,此所以奸弊之漸益紛然也。此弊不杜,則許多物力,何以支當?封山大松,何以餘存乎?雖曰螦傷,滿載穀物,駕海以來之船隻,獨不可以空船還歸乎?自今爲始,所謂螦傷之漕船,回泊本所後,令本道道臣,或飭地方官,或遣帶率軍官,別爲摘奸。其中不得不新造者,狀聞改造事,定式施行,何如?晩曰,漕船事,實多奸弊,若許改造,則所謂螦傷船隻,輕價斥賣,且其改造時,所入物力甚優多,故船漢輩利於此,而船限未準,輒稱螦傷,其爲情狀,萬萬痛惡。今若使之回泊本所後,嚴加摘奸,則其弊似可杜矣。左相所達誠好,依此施行宜矣。副司直申晦曰,今年則漕船之稱以螦傷而請改者,比前尤多矣。尙魯〈曰〉,以此之故,封山漸濯濯矣。尤不可不嚴飭矣。令曰,依爲之。該曹一體申飭。出擧條兵曹判書洪象漢曰,本曹二軍色郞廳鄭光漢,受由下鄕,久不還仕,故日前草記拿處,而當此園陵幸行不遠之時,本色多有擧行者,若待該府議處,則似有曠日之慮,放送,申飭察任,何如?令曰,大臣之意,何如?尙魯曰,此不過一時飭勵,放送似宜,而以該曹言之,數日之內,草記請拿,筵席請放,事體未安。兵曹判書洪象漢推考,何如?令曰,依爲之。出擧條兵曹正郞鄭光漢放送事。出下令尙魯曰,今日賓對,一臺臣終無牌去來,政院難免不能檢飭之責,當該承旨推考,何如?令曰,依爲之。出擧條諸臣以次退出。
上在昌德宮。常參·經筵,以代理停。
巳時午時,日暈。
下直,永川郡守沈銶,公州牧使李永暉,珍島郡守朴師儉,所已萬戶朴徽亮。
元仁孫達曰,明日常參,取稟。令曰,停。
沈墢達曰,大司憲閔遇洙,執義朴昌潤,掌令金元行在外,一員未差,持平鄭昌聖·南綺老牌不進,今日以監察茶時之意,敢達。令曰,知道。
鄭玉達曰,校理李垍,旣有只推之令,卽爲牌招入直,何如?令曰,依。
又以禮曹言啓曰,秋節已屆,冷雨大注,三日不止,發穗之穀,必致傷損,言念民事,誠爲可慮。祈晴之擧,不容少緩,依前例四大門禜祭,不卜日來二十七日爲始,三日而止事,知委,何如?傳曰,允。
以校理李垍牌不進罷職令旨,令于徐命膺曰,推考徽旨捧入。
以禮曹草祭草記,傳于鄭玉曰,今日擇差,明日受香爲之。
徐命膺,以兵曹言啓曰,自前陵幸時,交龍旗預爲調習矣。今亦依前例,旗與竹出郊外試習之意,敢啓。傳曰,知道。
又以兵曹言啓曰,今此明陵幸行時留都,以禁衛大將率訓局餘軍爲之事下敎,而取考謄錄,則庚午年懿陵幸行時,禁·御兩營停番之故,訓局及兩營騎士與標下軍,一體留都矣。節目中依此磨鍊以入之意,敢啓。傳曰,知道。
又以兵曹言達曰,去夏三朔能麽兒講陣時,訓鍊院判官金成韻,講陣不通,一次病不進,依定式汰去,何如?令曰,依。
又以兵曹言啓曰,卽接北所衛將牒報,則集春門北邊宮墻二間許,因雨頹落云。令紫門監爲先把子圍排,急速修築,而集春營入直軍兵十五名除出,限修築間守直之意,敢啓。傳曰,知道。
又以禁衛營言啓曰,今七月二十五日本營無軍將官朔試射時,哨官李春華·安珽,未滿四矢,依例汰去之意,敢啓。傳曰,知道。
又以觀象監官員,以領事·提調意啓曰,我國曆書,必資彼法,故每當使行,必差送本監官員者,意非偶然。乙丑年謝行監官員安國賢,入燕往來於天主堂,購得曆象考成等書,且學得日月交食推步之術,自丙寅以來,傳習其法,纖忽不爽。癸亥年節行時,監官員金兌瑞入燕,又爲購得新法對數表及八線對數表等冊,此實推算乘除之繩墨宗旨,其於曆家,最爲緊要,而至今行用,少無差忒,實爲多幸。安國賓·金兌瑞之功勞,其在激勸之道,竝宜有加資之典,而係干恩典,上裁,何如?傳曰,竝特爲加資。
傳于徐命膺曰,近來司僕懈怠,昨日濟馬二運入來云,而卽今入馬之數姑勿論,雖初運,亦不盡來,司僕官員,卽爲發牌,二運馬今日內卽令盡入。
獻納李壽德書曰,伏以臣於春間,以憲府出禁事,入於現告中,至被重律,且惶且愧,卽今未已,杜門訟愆,分作聖世之棄物矣。不自意纔過半年,遽蒙大朝特敍之恩,納言除旨,旋下於病淹松楸之際,臣聞命感惶,罔知攸措。恩諭之下,不敢久偃鄕郊,昨姑來伏私次,而顧臣情勢,實無抗顔臺端之望,玆敢露章自列,略陳危懇。伏乞睿慈,削臣之職,治臣之罪,以肅朝綱,以靖私義,千萬幸甚。臣於玆事,竊有所區區一暴者,當初大僚筵奏之意,大朝特令捧現告之下敎,只因未肅與在家而本禁,則其時喉院之現告,宜在於是,而盡招憲吏,操縱百般,畢竟勘罪,反及於不近似之臣身,臣固未知誰果有眞箇如此之事,而臣則昨冬除憲職也,卽爲出肅,元無時日之隙,則所謂未肅與在家而出禁者,自歸脫空,而今忽以此爲臣之罪者,不亦異哉?昨年一歲之內,居臺者不爲不多,則行公而出禁例也,出禁而退時,亦例也。十數人列懸退時之中,獨拈臣等數人之名,添書仍牌二字,强爲現告,歸之於未肅與在家出牌之科。近來此等之事,每歸於如臣疲劣者,勢固然矣。而喉院之必欲勒加罪名,恣意凌藉,抑何故也?臣身被罪,顧不足恤,而事體之不成,紀綱之不嚴,可謂無復餘地矣。臣何敢更爲冒沒之計,以貽臺閣之羞恥,以壞搢紳之廉隅也哉?臣無任云云。答曰,覽書具悉。爾其勿辭察職。
上在昌德宮。常參·經筵,以代理停。
未時,日暈。
下直,咸陽府使沈鍏,鐵山府使李泓,梁山郡守張淀,舒川郡守柳健,結城縣監崔。
鄭玉達曰,明日常參,取稟。令曰,停。
又達曰,大司憲閔遇洙,執義朴昌潤,掌令金元行在外,一員,持平二員未差,今日以監祭茶時之意,敢達。令曰,知道。
藥房都提調臣兪拓基,提調臣李益炡,副提調臣洪益三啓曰,霖意未霽蒸熱忒甚,伏未審日間,聖體調攝若何?憊眩之候,寢饍之節,亦何如?前劑入蔘苓茶五貼,當盡於昨日。臣等今日,率諸御醫入診,詳察聖候,議定繼進當否,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,蔘苓茶五貼加劑以入,下敎日入待,宜矣。
大王大妃殿·中宮殿,藥房口傳問安。答曰,知道。
鄭玉達曰,校理李垍,旣有只推之令,卽爲牌招入直,何如?令曰,依。
工曹參判李得宗三度呈辭。令曰,只遞本職。
吏曹口傳政事,奉敎單李興宗,待敎單權穎,檢閱單李世演。
徐命膺,以兵曹言啓曰,今此陵幸時領軍之將,不可不備員,而內禁將閔百福,兼司僕將金汝豪,俱在外未及上來,竝今姑改〈遞〉,其代卽爲口傳差出,使之備員侍衛,何如?傳曰,允。
又以兵曹言啓曰,今此陵幸擧動時,本曹郞廳侍衛及各差備,不可不備員,佐郞有闕之代,令該曹,以在京無故人口傳差出,以爲待衛備員之地,何如?傳曰,允。
以校理李垍牌不進罷職令旨,令于鄭玉曰,推考徽旨捧入。
傳于鄭玉曰,御製編次人,來待于藝文館,待下敎入侍于齋室。
徐命膺,以義禁府言達曰,江原監司狀達,據刑曹粘目內,金城前縣令李奎明,移本府處置事,達下矣。李奎明,下去平安道寧邊地云。依例發遣府羅將拿來,何如?令曰,依。
又以義禁府言達曰,卽接月令醫員崔河瑞手本,則時囚罪人趙升泰,本以抱病之人,累日處濕之餘,猝得痢疾,度數無算,頭疼如碎,四肢如束,胸腹抑塞,上吐下泄,氣息奄奄,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
傳于鄭玉曰,闡義昭鑑二件,粧䌙以入,而題目則勿書。
吏曹口傳政事,申思運爲兵曹佐郞。
鄭玉啓曰,御製編次人李喆輔,依下敎來待矣。傳曰,入侍于齋室。
兵曹口傳政事,金處說爲司僕將,張志恒爲兼內禁將。
徐命膺,以禁衛營言達曰,本營軍器什物,率多破傷,不可不新備,故別定將校,使之董役,鉛丸十四萬八百四十四箇,紙油衫一百六十七領,三升挾袖一百五十三件,戰服一百五十三件,大縀巡令旗三十八面,認旗十八面,木綿神旗五面,方色紙籠一百九十七件,黃燭八千五百四十六柄,藍紗籠二十二件,甲布帳三十浮,油芚十一浮,中遮日一浮,軍幕一浮,旗竹六十九箇,布挾袖八件,戰服八件,戰帶一百五十三件,今旣畢役矣。在前軍物修造之時,若過千數,則監董之人,輒蒙加資之典,已多前例。敎鍊官出身金挺藎監董,合爲十五萬四百八十六數之多,其盡心國事,誠爲可嘉。其在激勸之道,似當依例論賞,令該曹考例稟處,何如?令曰,依。
丙子七月二十七日申時。上御舊弘文館。編次人入侍時。編次人李喆輔,行都承旨洪益三,假注書洪錀,記事官金和澤·李潭以次進伏訖。上命李喆輔,讀甲戌年明陵親祭祭文。喆輔曰,摘花未效四字,未知有實事乎?上曰,其時欲釀爲花酒而未及,故有此句矣。上問於洪益三曰,今日坐直承旨誰也?益三曰,鄭玉·徐命膺矣。上曰,注書出外,禮房承旨入侍事分付。洪錀承命出去。上親製祭文,命益三呼寫。禮房承旨鄭玉進伏,錀還入進伏。上曰,禜祭祭報府持入耶?玉曰,未及持入矣。上曰,禮房承旨進去,四門禜祭所摘奸以來。注書出外,祭報府持入。玉及錀,承命出去。上曰,鄭玉何爲頻頻坐直也?益三曰,與僚官推移入直矣。上曰,其爲人眞實可貴矣。喆輔曰,非徒眞實,持心亦有所守矣。益三曰,臣久爲同官,詳知其爲人,一心操守,極善人矣。上曰,然矣。錀還入,進祭報府。上命讀承旨曰,僉正至於獻官耶?朴鸞源誰也?喆輔曰,朴師仁之子矣。上曰,李憲默嶺南人耶?益三曰,晦齋子孫矣。上曰,敬天二字,俱可尊之,而或有過尊天字之事,依此天字尊例爲式,可矣。暇食二字,周公旣用於文王,則今何不用於祭文中乎?凡於著文之際,卿等雖或疑予暗草,予實無此,而常訓訓書,予雖作之,皆漠然不思矣。上曰,今日爲製祭文,且値禜祭,故齋沐以坐矣。有壇二字,彼何以知之乎?喆輔曰,皇朝符驗,在於尙瑞院矣。上曰,予則見之矣。與敎命略同而畫馬之,故重臣金鎭圭,書於其上矣。上曰,今番祈晴,得無旱乾之慮乎?益三曰,前頭雨水雖不頻,亦無妨矣。上曰,戊申亦有七月大霖,只減饌而不爲祈晴矣。今年雨水近於時若,書之祭文者,亦所以上慰陟降之意也。喆輔曰,諸道皆有豐徵,而三南可慮云矣。上曰,秋收後豐歉可判矣。嶺南方祈雨,而京城則祈晴,豈不異乎?喆輔曰,此則隨處而異矣。上又命讀望拜禮時御製記懷·述懷兩篇曰,其所撕捱,在於憎之一字,諸臣皆可憎矣。香室官員及忠義入侍事。榻前下敎上曰,此時閫帥數遞可悶,其於喬桐,無異曠官,京畿水使崔鎭海仍任,黃海兵使亞將乏人,仍其資,喬桐水使,明朝政官牌招開政,以在京之人擇擬。出傳敎益三曰,臣不敢問候,而陵幸漸迫,茶飮連爲進御乎?動駕時當有待令茶飮,故敢此仰稟矣。上曰,三錢重粟米飮,待令於晝站所,可也。益三曰,動駕不遠,而儒臣·臺臣皆不備,可悶矣。上曰,向者濟濟,何爲不備耶?益三曰,或違牌坐罷,或呈辭許遞矣。上曰,予亦奈何,言于元良,可也。香室官員崔翊胄,忠義盧二字缺進伏。上曰,今番明陵親祭祭文,各別惕念精寫,可也。翊胄先爲退出。益三曰,頃者昌陵丁字閣重建時,臣與李台重,同爲監董,而蓋瓦時石灰有餘,故以灰塗於夫瓦之邊以蓋,而此無前例,故敢此仰達矣。上曰,塗灰蓋瓦則誠益堅久,而此法若遵行於後,亦可爲弊矣。上曰,慈聖知卿等來此,故有賜饍矣。喆輔曰,當此稀有之年,臣等徒享賜饍之榮,豈不抑鬱乎?大臣·禮堂,向已竭誠陳達,臣雖非禮官,豈敢不畢陳乎?上曰,姑止之,食此饍,可也。卿等同食此饍而復起舊戰,則是豈賜饍之意哉?喆輔曰,臣所達,非爲此也。上曰,予亦知之矣。此豈外方選上之時哉?上曰,安興君,重聽語啞而能文,故心甚奇异。向日予問於安興曰,其能往使北京乎?以寫書仰對曰,分付則當往云。故予又以爲其欲往之,至於言語何?對曰,有譯官可通矣。其意眞欲往之,尤可奇矣。喆輔曰,雷震之聲,耳不聞知,有此能文,實爲異常矣。上曰,春坊能無不備之患耶?益三曰,或有拘忌之疾,或未差矣。上曰,春坊尙無變通,草記何爲泄泄?郊外隨駕,與城內有異,而尙無政稟,予甚怪矣。上曰,春坊官員,當遞者遞之,明日政,以在京無故人備擬,身雖在此,心已懸於象設,俾勿煩稟。出傳敎益三曰,翰林亦有違牌坐罷之人矣。上曰,嚴時刻雖已入之,二嚴,待朔祭祭畢後入之事,政院知悉。出傳敎上曰,留都大臣,兪判府事爲之。出傳敎上曰,右副承旨從元良,慈殿問安右承旨進去。出傳敎違牌翰林,竝敍用,仍爲口傳付職,牌招察任事。榻前下敎諸臣以此退出。
上在昌德宮。常參·經筵,以代理停。
鄭玉達曰,明日常參,取稟。令曰,停。
元仁孫達曰,大司憲閔遇洙,執義朴昌潤,掌令金元行在外,一員,持平二員未差,今日以監察茶時之意,敢達。令曰,知道。
徐命膺,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭玉達曰,校理李垍,旣有只推之令,卽爲牌招入直,何如?令曰,依。
洪益三啓曰,昨日入侍時春坊官員,當遞者遞之,明日政,以在京無故人備擬,俾勿煩稟事,傳敎矣。陵幸迫近,陪從宮官,不可不備員,兼弼善尹東昇在外,兼司書洪準海,家有拘忌之疾云。依傳敎竝改差,令旨捧入之意,敢達。令曰,知道。
又以宗簿寺官員,以提調意啓曰,今此成廟朝御製釐正更刊後,進上進獻件,爲先印出粧䌙,故進上吉日,令日官推擇,則今月二十九日爲吉云。以此日,本寺堂上郞廳,陪進于仁政殿,與承旨,請承傳色捧入,世子宮進獻,與侍講院官員,請承言色捧入,而儀仗鼓吹,依前例爲之之意,分付該司,何如?傳曰,允。
以校理李垍牌不進罷職令旨,令于李應協曰,推考徽旨捧入。
以宗簿寺草記,傳于洪益三曰,御製雖未盡粧,進上件今日奉入于明政殿。
徐命膺,以兵曹言啓曰,今此明陵幸行時,左邊捕盜大將申旼,以訓鍊都監中軍,領軍隨駕矣。限回鑾間,依前例右邊捕盜大將李章吾,姑爲兼察,何如?傳曰,允。
又以兵曹言啓曰,新除授內禁衛將張志恒,方在罷散中,而時無敍用之命,何以爲之?敢稟。傳曰,敍用。
鄭玉達曰,今日政新除授玉堂,竝待下批牌招,以爲推移入直之地,何如?令曰,依。
有政。吏批,判書李成中進,參判尹得載受由在外,參議朴相德進,行都承旨洪益三進。啓曰,崔齊崙等,俱以年未滿冒加,所授同知落點單子,自兵曹已爲啓稟爻周,則其贈職單子,亦不可仍置,故付標以入,官敎,自本曹收來燒火之意,敢啓。傳曰,知道。
又啓曰,正二品已上監司,京職兼差事,載在法典矣。京畿監司李宗白,今陞資憲,依例送西後兼監司下批之意,敢啓。傳曰,知道
又啓曰,本曹佐郞朴相冕呈狀內,身病甚重,勢難察任云。依例改差,何如?傳曰,允。
又啓曰,安山郡守洪樗,以公廨改建之功,加資事,命下矣。雖已資窮,未經準職,何以爲之?敢稟。傳曰,準職除授。
又啓曰,玉堂闕員,今當差出,而擬望之人乏少,外任竝擬,何如?傳曰,允。
又啓曰,鍾城府使,今當差出,而堂上中可擬之人乏少,堂下曾經侍從三品人及未赴任守令,竝擬,何如?傳曰,允。
鄭純儉爲司諫,柳脩爲掌令,申思運爲持平,李恒祚爲持平,尹學東爲修撰,韓翼謩爲判尹,曺命采爲戶曹參判,權爀爲工曹參判,金始煐爲工曹參議,兪㝡基爲同經筵,金時默爲宗簿正,吳尙顯爲禮曹佐郞,高信謙爲監察,徐命彬爲觀象監提調,柳一章爲軍器主簿,洪得厚爲軍資正,洪梓爲校理,李垍爲副應敎,高夢聖爲典籍,任毅中爲典籍,朴道源爲兼弼善,李仁源爲兼司書,申景祖爲司饔直長,吳奉源爲吏曹正郞,李世泰爲鍾城府使,洪啓禛爲三嘉縣監,朴聖煥爲咸從府使,李禹錫爲慈山府使,沈仁希爲富寧府使。殷山縣監洪麟漢仍任事承傳,成均博士單林箕彬。
兵批,判書洪象漢進,參判南有容病,參議金尙重病,參知尹得徵入直進。啓曰,同知中樞府事趙挺龍·李世俊·禹尙郁·任明降,僉知中樞府事金世鎬·李蓍泰·林震堣,俱以篤老之人,或在鄕或病重,有難供職,呈狀乞遞,竝今姑改差之意,敢啓。傳曰,知道。
陳楦爲同知,任質爲同知,南壽甲爲同知,李秉純爲同知,尹光天爲僉知,鄭檖爲僉知,慶漸會爲僉知,李啓祥爲訓鍊僉正,盧勛相爲中樞都事,趙德鎭爲都摠經歷,尹秉淵爲武兼,鄭景曾爲武兼,朴奎煥爲武兼,海溪君爲副摠管,趙鵬逵爲侍直,許浹爲訓鍊判官,李仁徵爲訓鍊主簿,黃冕爲訓鍊主簿,白鳳麟爲訓鍊主簿,李廷老爲部將,具善道爲守門將,金景洙爲訓戎僉使,魚震淵爲麟山僉使,金贊胄爲柔遠僉使,閔光協爲恃寨僉使,李泰祥爲京畿水使,鄭孝曾爲淸州營將,金養中爲大興山城中軍,李澤爲五衛將,韓廷老爲森森坡萬戶。黃海兵使崔鎭海,全羅兵使李邦綏仍任事承傳,知事單李宗白,僉知三單金壽鼎·洪允中·梁世純,副護軍李柱國·李翼元·申,副司直李得宗·趙曮,副司果洪良漢,前虞候洪廷翼今加折衝賞加。
副校理尹東昇書曰,伏以臣,有母癃老,寧日恒少,方在臣兄任所,區區私情,本難久離,而向在漫職,適得病信,乞暇忙歸,幸便將護,不謂館除之降,遽踵臣後,數月之間,三煩驛召,恩榮偏侈,罪尤隨積,臣誠惶隕感惕,不知所出。念今大小朝動駕省陵,期日迫近,臣職忝經筵,又帶宮銜,雖有微諒之難容冒進者,固宜趨伏京闉,迎望屬車之淸塵,況伏聞頃日筵中,又勤特催之聖敎,在臣常分,尤豈敢一向偃處,頑然不動,重速慢傲之誅哉?惟是臣目下情理,誠有十分焦迫者,臣母以七十篤衰之人,三旬患痢,氣息如綫,凜然有朝夕之虞。近値換候之辰,素苦診症,如期兼發,膚肉癢刺,骨節浮疼,忘寢廢食,晝夜叫呻。臣方左右將掖,憂煎罔措,此時離往,實所未忍,玆又不免縣道陳籲,仰冀睿慈之垂憐,分義都隳,誅殛猶輕。伏願亟罷臣本兼職名,使得守視母病,少伸至懇,仍令攸司,嚴勘臣罪,以肅法紀,不勝萬幸。臣無任云云。答曰,覽書具悉。爾其勿辭,救護母病。
徐命膺啓曰,新除授鍾城府使李世泰,時無加資之命,何以爲之?敢稟。傳曰,加資。
上在昌德宮。常參·經筵,以代理停。
徐命膺達曰,明日親祭齋戒,再明日動駕相値,常參頉稟。令曰,知道。
李應協達曰,右承旨鄭玉,右副承旨元仁孫,今日不爲仕進,竝卽牌招,何如?令曰,依。
徐命膺達曰,憲府連日監察茶時,事甚未安,除在外外,未肅拜人員,牌招,何如?令曰,依。
又達曰,副校理南泰著,自鄕上來云。卽爲牌招入直,何如?令曰,依。
又達曰,大司憲閔遇洙,執義朴昌潤,掌令金元行·柳脩,持平申思運在外,李恒祚未署經,今日以監察茶時之意,敢達。令曰,知道。
鄭玉,以吏曹言啓曰,今此文廟釋奠祭初獻官,當以正二品塡差,而當品中除老病公故外,實無推移之路。在前如此之時,多有從二品差定之規,今亦依此書入,而許多執事,除公故文臣不足,亦爲依例以生·進蔭官,推移分排之意,敢啓。傳曰,知道。
又啓曰,今此陵幸時,何大臣留都乎?敢稟。
沈墢,以兵曹言啓曰,今此陵幸時,侍衛禁軍,不可不點擇以行矣。各番禁軍中新受馬及病蹇不能致遠之類,依舊例今三十日推移替直之意,敢啓。傳曰,知道。
又以兵曹言啓曰,今此陵幸時,闕內入直訓鍊都監局別將,把摠·哨官及內三廳將,守門將,例以中日受點替直矣。今番則陵幸與中日相値,番單子,勢難入啓受點,依舊例今三十日入直人員,來八月初五日至,仍爲入直,監軍巡將,亦以今三十日受點人員,來八月初一日至,使之仍察,何如?傳曰,允。
以副應敎李垍牌不進罷職令旨,令于鄭玉曰,推考徽旨捧入。
傳于鄭玉曰,司譯院通文館志一件入之。
徐命膺,以兵曹言啓曰,今此陵幸時,本曹郞廳侍衛及各差備,不可不備員,而佐郞申思運·李恒祚,今日政移拜臺職,其代,令該曹,以在京無故人,卽爲口傳差出,以爲侍衛備員之地,何如?傳曰,允。
又以兵曹言啓曰,今番推恩老職之類,依承傳一從京外査啓,連爲實職下批,而通政尹光天·鄭檖,入於京畿更査狀啓,故依啓下次第,今日政備擬於僉知望矣。尹光天,被謫蒙放後,有終身除歲抄之命,鄭檖,雖年過七十,而未經六品職,則法不當入於加資秩,而不能詳察,亦惶恐待罪之意,敢啓。傳曰,知道。勿待罪。
傳于沈墢曰,油遮日十五浮給之事,分付戶曹。
吏曹口傳政事,郭聖濟·徐秉德爲兵曹佐郞。
鄭玉達曰,明日次對,兩司當爲進參,除在外·未署經外,未肅拜人員,竝待開門牌招,以爲推移進參之地,何如?令曰,依。
又以侍講院言達曰,再明日幸行隨駕時,宮官不可不備員,新除授兼弼善朴道源,除拜之下,尙不出肅,待開門牌招,以爲入參淸齋,仍爲陪從之地,何如?令曰,依。
司諫鄭純儉書曰,伏以臣於向者,忽遭臺評,至蒙譴罷之罰,惶愧之極,只自蹙伏訟愆而已。曾未幾何,遽被恩敍,又於夢寐之外,申之以亞諫新除,滓穢之餘,復煩甄錄,寵渥之隆,若偏臣身,聞命以來,惝怳震惕,誠莫省其攸處。臣於春間忝叨館職也,適値非常之災,敢陳規勉之箚,而言甚拙陋,實無見槪之望,事會巧湊,不免後時之歎,僅僅塞責,臣亦自羞,而特荷大朝曲恕之恩,畢竟薄勘,止於遞改,非罪伊榮,惶感無地。迺者憲達,復提此事,譏斥狼藉,譴責至嚴。堂堂聖朝,司直之論,固宜如是,而獨怪夫翌日之獻簇陳箚,亦可爲罪耶?此箚與遇災陳勉,條件各異,只是承命獻御之事,則今以箚語之不及天災,盛加非責,誠不滿一哂。然以職在論思,不能盡責,旣被其無限詆斥,則今何可以職名之已改,晏然冒進,以益其嗤點也哉?噫,臣本空疎蔑裂,自知已審,金華一步,積事撕捱,不敢承膺者,于今十有餘載,而昨冬特除,出於異渥,黽勉一出,只爲感激叩謝之計,而適當國有大慶,夤緣蹲冒,不卽引去,觸境憒憒,自取狼狽,莫非滄浪,更誰怨尤?在臣自靖之義,惟當斂避榮塗,退塡丘壑,以爲息補之圖而已。矧此新叨,地望稍別,決非如臣疲房者,所可僥冒,去就一節,更無可論,玆敢略控短章,仰暴危懇。伏乞离明,俯賜諒察,亟許鐫削臣職名,仍令重勘臣罪戾,以爲人臣不職之戒,千萬幸甚。臣無任云云。答曰,覽書具悉。爾其勿辭,從速察職。
上在昌德宮。常參·經筵,以代理停。
元仁孫達曰,大司憲閔遇洙,執義朴昌潤,掌令金元行·柳脩,持平申思運在外,李恒祚未署經,今日以監察之意,敢達。令曰,知道。
李應協達曰,今此陵幸時,京兆堂上,當爲導駕。新除授判尹韓翼謩,卽爲牌招察任,何如?令曰,依。
令于徐命膺曰,大臣·備局堂上引接。
鄭玉,以弘文館言達曰,新除授修撰尹學東,時在京畿長湍地,經筵入番事緊,請斯速乘馹上來事,下諭。本館上番,姑降入直,事甚未安。副修撰李仁源,自鄕上來,卽爲牌招入直。副應敎李垍,旣有只推之令,一體牌招察任,何如?令曰,依。
李應協啓曰,藥房三提調,有稟達事,來詣請對矣。
以司諫鄭純儉牌不進罷職令旨,令于元仁孫曰,推考徽旨捧入。
傳于鄭玉曰,今番動駕時,各司長官隨駕,而雖一人,若不隨駕,則當下敎。
以兼弼善朴道源牌不進罷職令旨,令于鄭玉曰,推考徽旨捧入。
傳于鄭玉曰,自省編新粧衣,勿書題目入之。
鄭玉,以禮曹言啓曰,卽接宗廟署所報,則永寧殿西門下內墻一間許,內面一邊及二間許,外面一邊頹落,南神門西邊內墻五間許崩頹,聲震殿內云。正殿至近之地,有此墻垣崩頹之患。慰安祭,不卜日來八月初二日設行,而崩頹處,待晴擇日修改,何如?傳曰,允。
又以禮曹言啓曰,卽接永禧殿令所報,則本殿內北墻四間及南墻三間,東墻四間外南墻三間許,雨水崩頹云。正殿至近之地,有此墻垣崩頹之患。慰安祭,不卜日來八月初二日設行,而崩頹處,待晴擇日修改,何如?傳曰,允。
又以禮曹言啓曰,卽接儲慶宮守直內官所報,則本宮正堂北墻,因雨崩頹,移安廳三處,拜位廳三處,中排廳兩處雨漏云。正堂至近之地,有此墻垣崩頹之患。慰安祭,不卜日來八月初二日設行,而崩頹處,待晴擇日修改,何如?傳曰,允。
沈墢啓曰,禮房承旨,有及時稟達事,詣閤請對矣。
以承傳色口傳下敎曰,提調亦見述編,以日勢之如此,予心憧憧,而何爲使予心不安,且如此則不但粟米飮,雖水刺,亦當停止矣。朝鮮之人,擇日而行祭於祖先耶?勿爲如此之事然後,可安予心焉。
又以承傳色口傳下敎曰,人君追慕而宴禮則强請,當行之盛禮則挽止,此亦將順其美乎?政院知悉。
以備忘記,傳于鄭玉曰,頃者旣寫心懸之敎,爲副提揚揚求對,尤〈不〉勝寒心,都承旨特解見任。
以備忘記,傳于鄭玉曰,工曹參議金始煐,承旨除授。
以備忘記,傳于鄭玉曰,旣承慈敎,日氣之若此,亦由於其欲豫大之致。此後若復請頃日之事,予有諒焉。政院知悉。
傳于李應協曰,朝者以各司長官隨駕事下敎,而五上司外,依此申飭。
傳于鄭玉曰,自省編板本,在於史庫,使卽印出一件以入,而粧䌙當自內爲之,斯速印出以入。
李應協達曰,新除授同副承旨金始煐,卽爲牌招,何如?令曰,依。
傳于鄭玉曰,玉堂·春坊官員侍從臣中,今日牌不進者,差除北道權管,權管則遞付京職。
傳于元仁孫曰,問安陪從承旨,以前日下敎擧行。
徐命膺,因兵曹草記啓曰,左邊捕盜大將申旼,以訓鍊都監中軍,領軍隨駕,以右邊捕盜大將李章吾,兼察事,允下矣。右邊捕盜大將李章吾,卽爲牌招,以爲聽傳敎之地,何如?傳曰,允。
又啓曰,禁衛大將,率訓局餘軍,留都事,命下矣。留都大將具善行,卽爲牌招,使之聽傳敎,何如?傳曰,允。
兵曹口傳政事,梁永萬洞權管鄭純儉,吾村權管朴道源。
許錫爲守宮假承旨,洪鳳咸爲守宮假注書。
元仁孫,以扈衛廳別將,以留都大臣行判中樞府事兪拓基意啓曰,臣承命留都,一依兵曹啓下事目,率領扈衛三廳軍官軍士,今日申時,依前例結陣於敦弘門外,至金虎門大報壇前路,大駕出還官時,敦寧府前祗迎祗送之意,敢啓。傳曰,知道。
又以兵曹言啓曰,卽接東道參軍牒報,則御營廳所授五間水門南邊近處體城三間許,因雨頹落云。令繕工監爲先把子圍排,分授軍門,急速修築,而把守軍兵,亦令該軍門多數定送,限修築間各別守直之意,分付,何如?傳曰,允。
又以兵曹言啓曰,卽接東所衛將牒報,則本所近處柳木一株,今日風雨折傷云。令該所斫去之意,敢啓。傳曰,知道。
又以兵曹言啓曰,卽接東北所衛將牒報,則內司僕東邊宮墻二間及集春營南邊宮墻四間,因雨頹落云。令紫門監爲先把子圍排,急速修築,而弘化門入直砲手十五名,集春營入直砲手二十名,依例除出,各守字內,限修築間守直之意,敢啓。傳曰,知道。
又以兵曹言啓曰,卽接北所衛牒報,則集春門北邊宮墻五間許,因雨頹落云。令紫門監爲先把子圍,急速修築,而廣智營入直軍兵二十名,依例除出,限修築間守直之意,敢啓。傳曰,知道。
徐命膺,以御營廳言啓曰,本廳分授五間水門南邊近處體城三間許,因雨頹落處,卽速修築,而把守軍,亦令該軍門多數定送,各別守直事,自兵曹草記矣。修築則待晴擧行,而今日爲始,本廳將校一人,率京標下軍二十名,限修築間,晝夜輪回守直之意,敢啓。傳曰,知道。
又以禁衛營言啓曰,來八月初一日明陵擧動時,禁衛大將,率訓局餘軍禁·御兩營騎士及標下軍,留都事,定奪矣。本營出番騎士標下軍等,專屬留都陣,而本營則千摠金養正,騎士將申光岳,把摠張世億,哨官趙光國,敎鍊官魚震海,騎士二十五人,標下軍四十名,別破陣二名,率領入直,火藥庫則哨官李桂宲,別破陣八名率領守直,南別營則哨官金履福,別騎三人·標下軍六名率領守直,西小門北邊體城頹毁處,則別騎衛金德重,標下軍十五名率領把守之意,敢啓。傳曰,知道。
領議政李天輔,左議政金尙魯,右議政申晩聯名箚曰,伏以園陵幸行隔宵,今將傳香,而積雨支離,連設禜祭,漠然無開霽之望。伏聞道路橋,隨補隨毁,水勢汎濫,懷原呑野,非人力所可修治者,此時動駕,豈不犯危道哉?思之誠不勝心寒,而百神之所擁衛,雖或保無他虞,聖體方在靜攝之中,衝冒霑濕,其可所受傷,必至之勢也。期日迫矣。伏想聖心憧憧,已懸在象設,而待晴退卜,要之不出四五日間,則恐無所損於誠禮,豈不爲萬全之道乎?臣等昨欲求對仰請,而猶冀其或霽,不敢遽然煩聒,及至夜深,雨勢愈往而愈注,野水之橫溢,必日倍一日,而今明又不霽,則其憂尤有所澟然者,臣等坐而待明,冒萬死以文字替陳於傳香之前。伏乞聖明,克念涉危之戒,毋忽愼疾之方,差退展拜吉日,以爲宗社臣民之幸焉。取進止。答曰,省箚具悉卿懇。已諭政院矣。仍傳曰,遣史官傳諭。
丙子七月三十日卯時,王世子坐時敏堂。大臣·備局堂上引接入對時,領議政李天輔,副護軍李章吾,行副司直申晦,戶曹參議金致仁,同副承旨徐命膺,副校理洪梓,假注書洪錀,事變假注書白義煥,記事官李徽中·李潭以此進伏訖。領議政李天輔曰,長霖浹旬不霽,自昨尤爲大霔日候亦甚不佳,睿候若何?令曰,一樣,而以日氣之陰濕,身上或有痰注牽引之漸矣。天輔曰,大朝氣候,若何?令曰,一樣安勝矣。天輔曰,陵幸隔宵,潦雨如此,少無開霽之意。且伏聞道路橋梁,隨補隨毁,郊野成川云。此時動駕,豈不誠萬萬切悶者乎?臣等切欲求對,仰請數日之差退,而左右揆則俱差兩陵獻官,今方受香,故不得已俄始替陳聯箚,而姑不承批矣。令曰,雨勢如此,動駕誠甚悶迫,而余亦隨駕,故此心方憧憧,仰體聖心,想有倍於余心,臨期退行之請,何敢望其勉從耶?天輔曰,睿候方有流痰牽引之漸,則隨駕之時,曉氣似凉,必須加衣,以重愼攝之道,似好矣。令曰,當依爲之矣。令曰,姑未及受香耶?徐命膺曰,時刻姑未及矣。天輔曰,頃因咸鏡監司徐志修狀達,永興本宮靑龍外潰缺處,待潦後改築之意,覆達分付矣。今此狀達,以爲八月望後,欲爲始役,而役夫雇價,木石工匠雜費,當用錢九百四十一兩,木布二同許,而臣營凋弊,無以自辦。辛未·甲戌築堤時,亦皆狀請劃賜,故敢此馳達,請令廟堂稟處矣。本宮靑龍外改築,事體甚重,旣有自前許劃之例,所當依狀請許施,而今番所役處,只是因舊基補築,則其所請之數太多,比前例稍減其數,州倉米二十石及賑廳錢二百兩,兵·戶曹錢各一百兩許劃事,分付,何如?令曰,依爲之。出擧條天輔曰,此慶尙道前右兵使李柱國狀達也。以爲減布後防卒難支,本營餉穀一萬石,限十年劃付,與留庫中五千石,每年加分取耗兩款中,請令廟堂稟處矣。一自均役之後,兵·水營皆爲凋弊,帥臣此請,固不異事,而軍餉事體甚重,不可猝然變通。且一開此路,則必有紛然之弊,狀內所請,不得許施之意,分付,何如?令曰,依爲之。出擧條天輔曰,備局諸堂,不爲不多,而賓筵與司坐,輒皆懸病,故今日賓對,僅得備員,事體未安。老病公故應頉外,竝推考。戶·兵判則便是本司主管,而戶曹判書鄭翬良,頃日臺達之後,尙不仕進。兵曹判書洪象漢,則無故每不參,吏曹判書李成中,則方帶有司之任,而頻頻懸頉,尤不可不申飭。三重臣竝從重推考,何如?令曰,依爲之。出擧條天輔曰,頃以訓鍊院冒禁直關於外邑事,仰達出擧條,使之拿處勘罪矣。今聞郞廳,則本無參涉於行關之事云。該郞拿處之命置之,只以當該堂上從重推考,改付標以入,何如?令曰,依爲之。天輔曰,明日動駕,今日賓對實爲難便,而旣承大朝不拘齋戒爲之之下敎,故頉稟亦涉未安,有此入對,而臺臣則姑不下肅謝之命,故不得同爲入對矣。諸臣以次退出。
上在昌德宮。常參·經筵,以代理停。
金始煐啓曰,內乘來言捲窓,取稟。傳曰,捲三窓。
大駕入晝停幕次後,政院·玉堂·藥房口傳問安。答曰,知道。
金始煐啓曰,禁軍陣敎鍊官來言,禁軍下馬時鳴鑼云矣,敢啓。傳曰,知道。
又啓曰,禁軍陣敎鍊官來言,禁軍騎馬時吹哱鑼云矣,敢啓。傳曰,知道。
大駕入明陵齋室後,政院·玉堂·藥房口傳問安。答曰,知道。
鄭玉啓曰,小臣大王大妃殿問安進去下直。傳曰,知道。
傳于李應協曰,禮房承旨持祭文草入侍。
大駕各陵奉審後,政院·玉堂·藥房·朝廷二品以上·六曹口傳問安。答曰,知道。
傳于李應協曰,諸司預備。
鄭玉啓曰,小臣,馳往于大王大妃殿問安入啓,則答以知道之意,敢啓。傳曰,知道。
大駕還宮時入晝停幕次後,政院·玉堂·藥房口傳問安。答曰,知道。
大駕還宮後,政院·玉堂·藥房·朝廷二品以上·六曹口傳問安。答曰,知道。
傳于李應協曰,京畿道臣差使員,再明午食後入來。
金始煐以訓鍊都監言啓曰,因兵曹草記集春營南邊宮墻四間,因雨頹落,以集春營入直砲手二十名,除出守直事,允下矣。本營入直砲手五十名,集春門守直三十五名,頃因兵曹草記,本營近處宮墻頹落處,除出守直所餘只是五名,莫重宮衛,極爲虛疎。砲手三十名,別爲添入,依例守直宮墻改築後,還罷之意,敢啓。傳曰,知道。
丙子八月初一日丑時。明陵幸行時,上具戎服,以玉轎出明政門外乘馬入侍時,行都承旨李應協,左承旨鄭玉,右承旨沈墢,右副承旨徐命膺,同副承旨金始煐,假注書任觀周·洪錀,記事官金和澤·李潭以次進陪。金始煐曰,潦雨纔霽,道路泥濘,至於弘濟院館基,川渠汎濫,更不得造橋云。勢將以人夫過涉,故敢此仰稟矣。上曰,守宮從事官誰也?兵曹判書洪象漢曰,李垍矣。上命入李垍。下敎曰,今日入直軍兵,或有罪過,其勿棍治,只爲申飭,可也。大駕出弘化門前路,命入金始煐。下敎曰,百官班列,下隷或有着笠帽者,喧譁亦甚狼藉,事極駭然矣。上曰,弘化門外排設,不善爲之,當該司鑰推考。出擧條上曰,作門哨官禁喧郞廳記過事。駕前下敎上曰,押班監察記過事。駕前下敎大駕至慕華館替馬所,乘駕轎至晝停所入幕次時,上曰,天明之後,喧譁不已,禁喧郞廳,又爲記過事。駕前下敎大駕以馬裝,至明陵洞口,替乘玉轎,詣齋室後,禮房承旨沈墢,持祭文草入侍時,上親奉正書祭文,命承旨讀祭文草較準後,上曰,行禮卽爲擧行。上具翼善冠·淺淡服,以玉轎詣紅箭門外下轎,行拜禮,仍詣陵上奉審後,周巡曲墻內外,進伏欄干石下良久,詣碑閣奉審,詣丁字閣親省祭物後入幕次。上曰,匙卓,例是唐貼匙,而以白貼匙,充備廚院。當該提調,從重推考。此後依此擧行。出傳敎上曰,禮記旣云不造燕器,蓋重祭器也。曾已下敎,燔器之巧,莫若近者,而輿儓之食,皆靑畵磁器,此皆分院所成者,而至於莫重祭器,昔之唐器,今爲白器,事之寒心,莫此爲甚。此後其復若此者,陵官報禮曹,當該燔造官重勘。出傳敎李應協曰,祭器至重,而廚院該堂,旣命特推,則陵官,亦有不察之失,事甚矇然,從重推考,何如?上曰,依爲之。出擧條上曰,監察點視雖例也,展謁,奉審前,可也。旣奉審之後,事體不然,此後山陵親祭時監察點視置之。出傳敎上曰,今番儒臣臺臣之陪從者,皆嚴敎後承命耶?徐命膺曰,昨日下嚴敎之後,無一違牌者,而被罪兩臺臣之違牌,在於嚴敎之前矣。應協曰,朴道源則非但本有情勢,其所違牌,旣在嚴敎之前,且有八耋病母,而被罪至此,情事可矜矣。上曰,親祭罷後,當親審昔年置標處矣。命膺曰,標占處,似或有親審之擧,故南原君,仍此隨駕云矣。上曰,然則親審時入侍事,先爲分付。親祭時,上曰,元良亞獻時執事兼行,事體苟簡。春坊官員,竝推考。出擧條上曰,俄者都承旨李應協,以朴道源事,有分疏之言,推考。出擧條上曰,此後陵所祭器,一依廟殿例,典祀官陵官,眼同監洗。出傳敎上行祭後,以玉轎至置標處。上曰,山路甚狹,不緊侍衛,姑爲落後,待候於翼陵路次。命膺曰,更爲問之,則南原君,以病不得隨駕云矣。上曰,月城尉使之入侍。上曰,此處前有標木乎?明陵別檢任瑎曰,臣問於守僕,則本無標木,以上下巖石爲標云矣。上曰,月城尉尙何不來也?洪象漢曰,往來稍間,故未及入來矣。上曰,與本陵,雖隔小岡,樹木掩翳,故不知其間之爲幾何,而似不相遠矣。月城尉金漢藎進伏。上曰,丁閣所基之處,何處耶?漢藎曰,小臣所立之處,而乃是坤方也。上曰,異哉,此局無樹木則可以詳見,而或有稍間之慮耶?漢藎曰,頃年,臣使人持旗上之於此處樹,丁閣處,亦豎旗相望,則其間,不甚相遠矣。李益炡曰,穆陵三位,其間之相距,亦似此矣。上仍詣翼陵展謁奉審後,先詣敬陵展謁奉審入幕次。上曰,守衛官,以戎服祗迎,旣無前例,事涉迂闊,推考,可也。出擧條上具翼善冠·衮龍袍,詣順懷墓拜審時,上曰,百官行禮,一體爲之。上曰,望瘞位旣無鎻金,舊祝,莫知去處,當該守衛官,從重推考。昭顯墓·孝章·懿昭兩墓,亦一體申飭,典祀官兼大祝,曾已下敎,而以今塡祝見之,其不善擇差,可知。當該吏曹郞廳,爲先從重推考。出擧條上曰,紅箭門,卽神門也。陵墓無間,今番順懷墓展拜時,出入勿由紅箭門,此後孝章墓·懿昭墓,亦一體定式施行。出擧條上拜審後入幕次。上曰,予下轎而禮貌官,不卽擧例於元良,當該弼善推考,可也。出擧條上曰,古則政院請承傳色,其若稽滯,有請推之事。庚辛以後,此法蕩然,慢忽特甚。今者,申飭行禮之時,承傳色,不卽以下,從重推考。承言色稽滯,尤爲特甚,令該府處之。出擧條上具戎服,乘馬詣昌陵洞口,以玉轎至幕次,改具翼善冠淺淡服,展謁奉審時,上曰,陵上莎草稀疎,或有見土處,此是潦雨所傷耶?仍詣丁字閣奉審時,上曰,丁閣重建之制,極甚精好,可知其善爲監董矣。徐命膺曰,前都承旨洪益三,雖無所帶職名,旣是重建都監堂上,故奉審時,或慮有下問之事,以散班來待之意,先通於本院矣。上曰,果爲來待,卽爲入侍事,注書出外分付。錀承命出問後,還入以奏曰,洪益三,不爲來待矣。上曰,史官傳命之際,誤爲出入於紅箭,推考,可也。出擧條上還入幕次,具戎服以玉轎出洞口,乘馬還宮時,上曰,自昌陵洞口至崇禮門,捧上言事。駕前下敎大駕至晝停所,入幕次少歇。上曰,頃者已經大赦,今番記過人,竝蕩滌。出傳敎大駕乘駕轎時,上曰,畿伯及各務差使員,明日午後入來事。駕前下敎上曰,昨日下敎,謂下敎後違牌者,今聞吾村權管朴道源,梁永萬洞權管鄭純儉,俱已下敎前違牌云。宜有分揀之道,特爲分揀。出傳敎上命徐命膺曰,懿昭墓奉審以來,大駕至慕華館替馬所,替乘馬裝,入弘化門時,上曰,隨駕軍兵犒饋,依頃日下敎擧行。出傳敎上乘玉轎,還入大內,諸臣遂以次退出。
乾隆二十一年丙子八月初一日丑時。大駕明陵幸行入對時,左副承旨元仁孫,事變假注書白義煥,記事官李世演陪從,王世子具戎服出集英門,詣弘化門外祗送後隨駕。令曰,大臣勿爲祗迎事,欲遣史官往諭矣。聞已過祗迎所云,史官置之,挾侍不爲提告,推考,可也。出擧條元仁孫曰,大駕未出幕次之前,相禮徑先請出次,而本院推考外,不得請焉,何以爲之?敢達。令曰,推考,可也。仁孫曰,禮貌官,亦有不審之失,一體推考,何如?令曰,依爲之。出擧條
上在昌德宮。常參·經筵,以代理停。
下直,安州牧使徐命天,淸河縣監金範行。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
大殿,朝廷六曹堂上·二品以上單子問安。答曰,知道。
藥房都提調臣兪拓基,提調臣李益炡,副提調臣李應協啓曰,靜攝之中,侵曉動駕,歷省園陵,仰惟聖情,罙增愴慕,勞動旣多,深夜還宮。伏未審聖體調攝若何?憊眩之候,寢膳之節,亦何如?前劑入蔘苓茶,已盡於昨日。臣等,今日率諸御醫入診,詳察聖候,議定繼進當否,爲宜。大王大妃殿氣候,何如?王世子氣候,亦何如?臣等,不任區區伏慮,敢來問安,竝此仰稟。答曰,知道。慈殿氣候差勝後一樣,少伸情禮,追慕日倍,予則伸禮氣勝,而世子氣候,亦爲一樣。蔘苓茶尙有餘貼,後日次入侍,宜矣。
沈墢達曰,明日常參,取稟。令曰,停。
金始煐達曰,大司憲閔遇洙,執義朴昌潤,掌令金元行·柳脩,持平申思運在外,李恒祚未署經,今日以監察茶時之意,敢達。令曰,知道。
沈墢達曰,副修撰李仁源,昨日省記之後,謂以隨駕歸路,重致落傷,不爲入直,所當直捧禁推徽旨,而此與無端闕直有異。推考警責,何如?令曰,依。
又達曰,卽者,副校理南泰著,謂有可引之嫌,陳書徑出,原書纔已捧入矣。所當直捧禁推徽旨,而此與無端徑出有異,推考警責。玉堂上下番俱空,副應敎李垍,副修撰李仁源,竝卽牌招入直,何如?令曰,依。
李應協達曰,左副承旨元仁孫,右副承旨徐命膺,今日俱不仕進,竝卽牌招,何如?令曰,依。
又達曰,同副承旨金始煐,未申以出,卽爲牌招,何如?令曰,依。
以左副承旨元仁孫,右副承旨徐命膺牌不進罷職令旨,令于鄭玉曰,竝推考徽旨捧入。
傳于鄭玉曰,畿伯守令依初下敎,明日食後來待,相臣惠堂入侍時,同爲入侍。
沈墢達曰,上番翰林金和澤,以其親病,呈辭下鄕。奉敎李興宗,待敎權穎,檢閱李世演,竝卽牌招,何如?令曰,依。
又以訓鍊都監言啓曰,今番陵幸時御前前排軍等處,依傳敎施賞之意,敢啓。傳曰,知道。
又以成均館官員,以同知館事大司成意達曰,今七月初七日儒生上旬輪次,今月內無故日退行事,曾已達下矣。大提學未差,今月已盡,不得設行之意,敢達。令曰,知道。
以忠淸監司狀達,八月令早紅杮子進上,限內不得封進,惶恐待罪事,令于沈墢曰,勿待罪〈事〉,回諭。
又以忠淸監司狀達,今八月令松茸進上,限內不得封進,惶恐待罪事,令于沈墢曰,勿待罪事,回諭。
領敦寧府事豐恩君臣趙載浩箚曰,伏以臣,一味癃癈,人事都絶,前後闕禮之罪,有不勝誅,尋常悚蹙,無地自容。日昨大朝省陵,小朝隨駕,凡在百僚之列,莫不奔走,而臣獨久抱奇疾,不自運身,比兼暑感,症情苦劇,委頓床笫,無計轉動,無望陪扈之節,至廢迎送之禮,今者候班,又未趨詣,論其辜犯,合被常憲。因伏念臣,獲缷重擔,幸叨閑局,趁卽謝命,分義當然,而顧此足病,少無差減。自經今春危疾,百症隨出,寧日常少,濕痰流湊,脚部不仁,一身運動,比前尤艱,六朔虛帶,自歸慢蹇,夙宵惶懍,如負大何?四載病廢,已矣無論,而從今以往,餘生可知,撫念竊自悼焉。玆陳引罪之章,仰瀆离明之下。伏乞睿慈,俯垂諒察,亟命鐫削,仍降威罰,以肅朝綱,以安賤分,千萬幸甚。取進止。答曰,覽箚具悉卿懇。以疾未參,其何所傷?卿須安心勿辭,善攝焉。仍令曰,史官往諭。
綾昌君臣橚上書曰,伏以臣,本以無似,猥忝廚院提擧之任,觸事憒憒,日夕惶愧。今以園陵匙卓祭器事,至有大朝重推之命,尤不勝悚蹙之至。常時陵所祭器進排之際,另加申飭,俱以白器充備者,似由於該府矇未致察之事,而臣旣在主管提調,其所不職之失,無以自逃,今不可以推考薄勘而止。伏乞睿慈,亟遞臣廚院提擧之任,仍降威罰,以重事體,以安私分,千萬幸甚。臣無任云云。答曰,覽書具悉。卿其勿辭焉。
同副承旨金始煐上書曰,嚴辦纔戒,積雨旋收,陪護法駕,展拜園陵,睿慕載伸,淸蹕利旋,臣民喜幸,曷有其極?仍竊伏念臣,年紀衰邁,念絶當世,屛蟄窮巷,亦且踰年矣。迺者邦慶無前,耆老試士之命,實是千古曠絶之擧,疲癃均歡,莫不奔走,則區區舞蹈之心,亦不敢衰廢自畫,隨衆入場,倖忝科名,一日之內,驟躋下大夫之列,榮光所被,頂踵皆化,願幸旣遂,涯分已足,竊自謂從今以往,至死之日,祗合優遊散銜,歌詠聖化,以效塵刹之報而已。不自意水部佐貳之命,遽下於含恩頌澤之餘,繼以銀臺特除,又出常格之外,數日之間,恩誥聯翩,仁天雨露,有若偏濡於臣身者然,臣於是,感淚被面,莫省攸措。適値動駕隔宵,天牌儼臨,控籲路阻,陪扈義重,他不暇顧,不得不黽勉出肅,而第玆出納之地,責任甚重,決非如臣湔劣者,所可堪承,章皇一肅,雖出於臨時副急之致,而因仍蹲據,有非私分之所敢安。且臣,素患泄病,越添於鞍馬勞頓之餘,宛轉床席,無望供職,玆敢隨牌來詣於禁扄之外,略陳短章,悉暴情實,疾聲呼籲於貳極之下。伏乞离明,諒臣遜辭之非飾,憐臣衰病之難强,亟命鐫改,以安微分,仍治臣瀆擾之罪,以肅朝綱,不勝幸甚。臣無任云云。答曰,覽書具悉。爾其勿辭,調理察職。
副校理南泰著書曰,伏以積雨快霽,日辰良吉,謁陵禮成,回鑾萬安,此莫非我大朝誠孝。上格陟降眷佑之致,臣不勝欽仰歡忭之至,仍伏念政院·玉堂之候問起居也,中官司鑰之一時出接,古例然也。昨夜還宮後問候時,中官獨出,而司鑰不來,以致政院,承批先退,本館,追後問安,候班事體,何等尊重,而兩人之不相待而後先出來,稽忽莫甚,事極寒心。臣謂承言色司鑰,不可不嚴懲其慢也。承明之直,自古比之苦海,人孰樂之,而昨日省記旣入之後,下番儒臣,謂於中路,墜馬跌足,落後不至,臣以出番之人,適然隨駕入闕,苟然充直,亦不備員,臣豈不疲惱乎?臣於見職,萬萬不稱,區區報效,惟在於循例持被,則臣固不敢言勞,而至於僚員,亦以此待臣,則臣豈不疲惱乎?且臣伏聞昨日陵閣陪祭之際,大朝有語及於賤臣者,承宣,以臣連日違召,及承下政院嚴旨然後,始乃肅命爲對,而臣之謝恩,在於卄九日,大朝下敎,在於翌日,臣雖知承宣,無心率口之致,而直署相連,事在一宿,言人去就之節,何如是爽對耶?臣竊訝之,今玆數事,皆不足深引,而苟使臣言行有素,素致敬重於同朝,則亦應無是事矣。自顧慙恧,有難苟冒於榮次,敢控短章,徑出禁門。伏乞睿慈,亟削臣職名,仍治臣擅離之罪,以安賤分,以昭法紀,千萬幸甚。臣無任云云。答曰,覽書具悉。當該承言色司鑰,推考,可也。爾其勿辭,從速察職。
上在昌德宮。常參·經筵,以代理停。
下直,晉州牧使李光瀷,木川縣監金選慶,陽德縣監金龜壽。
沈墢達曰,明日常參,取稟。令曰,停。
又達曰,大司憲閔遇洙,執義朴昌潤,掌令金元行·柳脩,持平申思運在外,李恒祚未署經,今日以監察茶時之意,敢達。令曰,知道。
下直,古城僉使趙榮茂。
鄭玉達曰,左副承旨元仁孫,旣有只推之令,右副承旨徐命膺,書批已下,竝卽牌招,何如?令曰,依。
沈墢,以弘文館言達曰,本館下番闕直,事甚未安。副修撰李仁源,書批已下,卽爲牌招入直,何如?令曰,依。
以備忘記,傳于沈墢曰,今下弓矢,古城僉使趙榮茂處,給送。
傳于沈墢曰,大臣·惠堂·御史,待下敎入侍。
傳于沈墢曰,畿伯及守令,下敎日入來。
以左副承旨元仁孫,副應敎李垍,副修撰李仁源牌不進罷職令旨,令于沈墢曰,推考徽旨捧入。
傳于沈墢曰,卽今主第當動駕,王世子祗迎祗送置之,馬軍二哨,禁軍二番,步軍三哨,侍衛仍,時刻,隨時擧行,路由弘化門。
鄭玉達曰,今日動駕時,承旨不可不備員,而都承旨李應協,病不仕進,左副承旨元仁孫,右副承旨徐命膺牌不進罷職令旨,纔已捧入,同副承旨金始煐陳書受由,不得循例牌招,何以爲之?敢稟。令曰,竝卽牌招。
又啓曰,以問安及留院承旨,取稟。傳曰,竝仍。
傳于李應協曰,問安,左承旨進去,留院,左副承旨爲之。
鄭玉達曰,今日擧動時,侍臣兩司無進參之員,除在外·未署經外,獻納李壽德,卽爲牌招,以爲進參之地,何如?令曰,依。
傳于沈墢曰,時刻單子入之。
傳于沈墢曰,箚批,預備兼春秋一員,傳諭于三大臣。
傳于沈墢曰,時刻單子,勿爲入之,初嚴,待下敎爲之。
金始煐,以兵曹判書洪象漢言啓曰,今此主第擧動時,訓局先廂軍兵,所當環圍於主第,而墻屋相連,地勢窒礙,有難如法環圍云,似不可無變通之道。依於義宮擧動時例,勿撤墻屋,從便環圍乎?惶恐敢稟。傳曰,依爲之。
大駕入主第後,政院·王堂·樂房口傳問安。答曰,知道。
鄭玉啓曰,小臣,大王大妃殿問安進去下直。傳曰,知道。
又啓曰,小臣,馳往于大王大妃殿問安入啓,則答以知道之意,敢啓。傳曰,知道。
大駕還宮後,政院·玉堂·藥房口傳問安。答曰,知道。
沈墢,以吏曹言啓曰,本曹郞廳四員內,正郞具壽國在外未肅拜,佐郞二員未差,正郞吳奉源,連日入直矣。猝得暑癨,症情危惡,萬無在直之勢。今日省記郞廳,將無以推移,佐郞有闕之代,口傳差出,待下批出肅,以爲修整省記之地,何如?傳曰,允。
又以兵曹言啓曰,隨駕軍兵犒饋,依頃日下敎擧行事,命下矣。禁軍及各差備等犒饋,依定奪以乾物,今日分給之意,敢啓。傳曰,允。
又以奉常寺官員,以都提調·提調意啓曰,東籍親耕田所種皮黍,今八月初六日間,當爲成熟之意,敢啓。傳曰,攝刈。
又以兵曹言達曰,卽接武兼廳牒報,則武臣兼宣傳官崔琡,以江口權管,去三月十二日都政,移拜本職,而已過五朔,尙不入仕云。故事甚怪訝,取考新權管下去日子,則在於五月二十日,首尾洽滿七十日,而至於成出解由,終不入仕之狀,殊涉可駭,不可仍置,汰去,何如?令曰,依。
又以司饔院官員,以監膳提調言達曰,生鮮廛貢人等,逐日呼訴內,雨水連日,江水大漲,捉魚無路,依前例以可合雜魚及活鷄,參半代封云,而御供體重,故一向退却矣。今日又爲來訴曰,霖雨乍霽,江水尙在漲溢,漁船不能下手,供上繼封,萬無其路,生事必矣云。形勢旣如是,則曾前如此之時,多有雜魚及活鷄參半代封之例,而莫重御供,自下不敢擅便,惶恐敢達。令曰,依爲之。
以平安監司狀達,安州等官居船漢金甫音金等渰死事,令于元仁孫曰,渰死人等,令本道恤典擧行。
領議政李天輔,左議政金尙魯,右議政申晩等箚曰,伏以潦雨快晴,日氣淸朗,園陵幸行,萬安展謁,盛禮利成,寔我殿下積誠純孝,有以上格穹高,欣幸之極,欽歎交切。臣等日昨短箚,亶出於區區憂愛之枕,而伏見荐下政院之敎,則辭旨至爲嚴截,有非人臣所敢承聞者,臣等之罪,死有餘矣。理當蹙伏悚息,以俟譴罰,而動駕在卽,不遑言私,戴罪陪扈,今始露章自引,起居之班,亦不得進參,分義虧缺,罙增罪戾。伏乞聖明,亟命攸司,重勘臣等前後辜犯,以嚴邦憲焉。取進止。答曰,省箚具悉卿懇。此何若此,此何若此?卿等安心焉。仍傳曰,遣史官傳諭。
右副承旨徐命膺書曰,伏以臣得伏見,副校理南泰著書本,則以臣昨日筵奏,引以爲嫌,備加譏嘲,臣竊不勝瞿然慙恧也。蓋昨日大朝以下敎後違牌人,有所下詢,故臣對以伊日違牌被罪者兩人,皆在下敎之前,而下敎之後,未有違牌者矣。伊時儒臣適在前,大朝擧以下問,臣又以亦在下敎之後仰對,而至於連日違召,及承下政院嚴旨然後,始乃謝恩云者,初不發於臣口,豈臣言之而忘之耶?抑儒臣所立之地,稍間聽瑩而然歟?獨其謝恩先後,臣實誤知,率爾仰對,莫重奏語,致有此不察之失,在儒臣何嫌?而臣之憒憒疎謬,於是益見矣,不特此也。伊日一宗臣一宰臣,初不隨駕,而臣誤以隨駕仰對,一日之間,三失著焉。若此而尙可冒據於出納之地耶?儒臣,職在論思,宜倂擧此事以砭切之,不害爲官師相規之道,而今乃獨以撞着於己者,過自引義,抑又何也?臣精力短乏,賦性疎迂,觸事顚錯,輒生瘢痕,尋常官職,尙且不堪。況於見任,豈可淟涊,以益其僨誤之罪哉?不待人言,其當遞也,審矣。玆於召牌之下,祗承無路,敢陳短章,顒俟處分。伏乞睿慈,亟遞臣職名,仍治臣奏語不審之罪,以謝人言,以安私分,不勝幸甚。臣無任云云。答曰,覽書具悉。爾其勿辭,從速察職。
副修撰李仁源書曰,伏以誠孝所格,淫沴廓淸,駕幸園陵,離馭載從,日吉辰良,縟儀順成,京邑聳觀,臣民胥悅。仍伏念如臣無似,夫豈有堪稱見職之望?而始旣迫於嚴命,冒沒一出,昨又陪扈義重,不敢退伏,而自量甚審,素劃已堅,夤緣盤礴,斷無是理。至於春坊兼銜,係是峻望極選,非臣固陋,所可承當,其不容憑藉一肅,晏然若固有者,決矣。且臣於昨日陪還之路,所騎驚逸,重致墜傷,扶曳落後,省記旣入而終未免闕直,兩次起居之班,亦不得進參,職廢禮缺,無所逃誅。臣方以此引咎請勘,而卽見僚員辭草,以臣闕直事,攬作自家之情勢,至於陳章徑出,臣不勝訝惑。噫,承明之職,僚臣雖比之苦海,臣則榮之,何敢爲無端規避之計?而疾厄之來,人所難免,落後闕直,臣豈樂爲?且番次上下,各自不同,臣之入番不入番,干僚員甚事,況省記外人,不獨僚員一人,則臣何嘗使僚員,苟然充直哉?臣方重傷叫痛,不省四到,而僚臣,不惟不相怜,必欲勒歸之飾病不誠之科,僚臣之待臣如此,而倒來責臣,不亦異哉?臣旣公然見侵於僚寀之間,雖微賤疾,理難供職,嚴召之下,略控短籲。伏乞睿慈,亟遞臣職,仍勘臣罪,以警具僚,以安微分,不勝幸甚。臣有區區所懷,猥欲一陳前席,而今旣乞免,略此附聞焉。向來諸儒臣聯箚,蓋所以爲聖朝惜言路,而冀其優容寬假之而已。初非出於營護一臺臣之地,則言雖不槪,宜無可罪,而責諭甚峻,譴罰太重,至使朝夕密邇之臣,限以歲年之間,不復近金華一步地,聖敎固出於匪怒,而處分,終涉於過中,從容導達,特賜還收,是臣之望也。臣無任云云。答曰,覽書具悉。向者大朝處分,則至爲明正,其何敢若是乎?爾其勿辭,從速察職。
丙子八月初三日申時,上具翼善冠·衮龍袍,主第擧動入侍時,行都承旨李應協,左承旨鄭玉,右承旨沈墢,右副承旨徐命膺,同副承旨金始煐,假注書任觀周·洪錀,記注官李命俊,記事官李潭,以次進陪。上命入宣傳官,出標信下敎曰,主第還圍,因其勢,從便爲之,勿毁事,分付于作門陣。兵曹判書洪象漢曰,主第擧動之命,急下,故侍衛軍兵,多不整齊,臣實惶恐矣。上詣主第,日昏後還宮時,上命入金始煐下敎曰,主第殿坐處,出入內外門,勿爲封閉,依前用之事,分付。上還宮,諸臣遂以次退出。
上在昌德宮。常參·經筵,以代理停。
下直,星州牧使金致溫。
元仁孫達曰,大司憲閔遇洙,執義朴昌潤,掌令金元行·柳脩,持平申思運在外,李恒祚未署經,今日以監察茶時之意,敢達。令曰,知道。
李應協達曰,明日常參,取稟。令曰,停。
藥房都提調臣兪拓基,提調臣李益炡,副提調臣李應協啓曰,昨日動駕,侵夜還宮,伏未審夜來,聖體調攝,若何?憊眩之候,寢膳之節,亦何如?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後一樣,予則一樣矣。
大王大妃殿·中宮殿,藥房口傳問安。答曰,知道。
徐命膺,以都摠府言啓曰,今日入直內三廳武兼·禁軍及軍兵等,中日習射,請〈出〉標信。傳曰,知道。
李應協達曰,左承旨鄭玉,右承旨沈墢,今日俱不仕進,竝卽牌招,何如?令曰,依。
以左承旨鄭玉,右承旨沈墢牌不進罷職令旨,令于徐命膺曰,竝推考徽旨捧入。
徐命膺達曰,臣與左副承旨元仁孫伴直矣,以親病陳書受由。都承旨李應協,纔已申退。左承旨鄭玉,右承旨沈墢,牌不進罷職令旨捧入。同副承旨金始煐,身病受由,今日伴直無人。都承旨李應協,所當牌招伴直,而拘於廳規,不得請牌,何以爲之?敢稟。令曰,牌招。
又以弘文館言達曰,本館上番,姑降入直,事甚未安。副修撰李仁源,旣有只推之令,卽爲牌招入直,何如?令曰,依。
以副修撰李仁源牌不進罷職令旨,令于徐命膺曰,推考徽旨捧入。
徐命膺達曰,明日次對,兩司當爲進參,除在外·未署經外,獻納李壽德,待開門牌招,以爲入對之地,何如?令曰,依。
徐命膺,以備邊司言啓曰,本司武郞廳許浹·柳鎭恒,奔走勤仕,已滿十五朔,依例陞敍,或守令遷轉事,捧承傳施行,何如?傳曰,允。
徐命膺,以禁衛營言達曰,本營分授西小門北邊體城崩頹處,待晴改築事,前已啓下矣。今八月初七日始役,而所用石子,依前定奪,西郊碌磻近處,浮取以用之意,敢達。令曰,知道。
徐命膺,以訓鍊都監言啓曰,今番陵幸時隨駕將校·軍兵及武藝別監·別破陣等犒饋,依傳敎以乾物,自戶曹磨鍊,錢文一千二十一兩八錢六分輸來,今日分給之意,敢啓。傳曰,知道。
徐命膺,以兵曹言達曰,新除授森森坡萬戶韓廷老,素患風病,入秋轉劇,萬無赴任之望,呈狀乞遞。實病旣如是危重,則不可强令赴任,依例罷職,準期不敍,何如?令曰,依。
又以義禁府言達曰,全羅監司狀達據刑曹粘目內,潭陽前府使李景祜·兪崶·金漢房·宋淳明,玉果前縣監李長淮,谷城前縣監李顯益等,移本府處之事,達下矣。李景祜·金漢房等,今方待令於本府,卽爲拿囚。宋淳明,自開寧縣配所蒙放後,未及上來。李長淮,下去忠淸道公州地云。依例發遣府羅將,拿來。兪崶·李顯益,旣已身故,竝勿論,何如?令曰,依。
又以司僕寺官員,以一·二提調意言達曰,今番陵幸時,駕轎添補馬,依例上送之意,知委各驛矣。松羅驛所納馬匹則不但體小,皆無步品,不堪入把,景陽驛則以可合御乘之馬,有指名別捉之事矣。終不上送,駕轎添補,御乘別捉,何等重大,而視之尋常,全不動念,事之寒心,莫此爲甚。紀綱所關,不可置之,松羅·景陽兩驛察訪,竝令該府,拿問處之,何如?令曰,依。
徐命膺,以司僕寺官員,以一·二提調意言啓曰,濟州山馬監牧官金錫琛,乙亥·丙子兩年條封進馬二匹,今纔上來,禾毛色別單書入,而依例內厩立養之意,敢啓。傳曰,知道。
又啓曰,卽伏見全羅左水使尹泰淵,今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
左副承旨元仁孫書曰,伏以臣母十數年風痰宿病,居常凜綴,委頓床席,眞元日漸鑠而證形日益痼,以臣情理,實無供職之望,而畏分怵義,黽勉奔忙,今已一朔餘,間因添劇,冒死陳懇,亦兩次矣。如史臣,苟有一分離捨之勢,其何敢更溷睿聽,自速瀆擾之罪也哉?臣母自數日前,宿症之外,重得泄病,度數無算,轉側須人,臣方左右扶將,邀醫論藥,再違嚴召,罰靳例勘,適値大朝動駕,且有留院之命,不敢言私,抑情持被矣。曉頭,得接家信,則病症添劇,促臣歸視,方寸煎灼,按住不得,玆敢捉陳短章,經出禁門。伏乞离明,亟遞臣職,仍勘臣罪,以昭綱紀,以便救護,千萬顒祝。答曰,覽書具悉。爾其勿辭,救護母病。
副司直兪最基書曰,伏以臣於今春,忝叨諫省,以遇災不言,俱被譴罷,其時暗默之罪,臣實爲首,至今追思,惶愧欲死,纔過數朔,猥蒙恩敍,忽又伏承經筵新除,責任之重,非臣昏耗,所可濫廁,其何敢徙恃抆拭之寵,不顧廉隅,晏然冒出,以壞守身之大防哉?矧今我大朝,勅勵開講之時,以臣之故,若不得備員,則已不勝萬分惶恐。而且伏念,此乃臣罪罷後初拜之除命也,其在私義,不可以時月之稍久,爲之自解,揚揚冒出。且臣以近七之年,百病纏綿,眼暗而字未辨劃,口呿而語不成音,以此癃朽之身,其何以出入經席,受人嗤點哉?不但此也。自日前,重添虛眩之症,精神澌脫,末由蠢動,其在預先自處之道,不得不悉瀝危懇,仰瀆貳極之下。伏乞睿慈,察臣情勢之如右,憐臣病狀之難强,將臣所帶經筵之銜,亟許鐫削,獲安賤分,俾延孱喘,不勝幸甚云云。答曰,覽書具悉。卿其勿辭焉。
玉果縣監宋明欽書曰,伏以臣,向被別諭收召,猥上辭章,備陳名實之乖繆,聽聞之駭惑,不可不亟命綜覈,及承批旨,比舊加隆,不準所辭,臣惶隘震駴,迄不自定。卽於夢寐之外,又伏承六月十五日承政院同副承旨成貼有旨,令臣幡然改圖,卽日登途者,自忠淸道懷德縣,轉到臣官次,臣拜受慙惶,益不知置身之所也。臣待罪南邑,受祿奉職,今已匝歲矣。如使臣,出處大煞分明,姓名差可摸索,則豈至於有司不識在處,恩命久辱道路乎?臣之千萬無似,不齒士類之實狀,卽此而可驗其八九分,不待臣費辭自列矣。臣伏讀下諭,十行辭旨,諄複藹蔚,至於師臣友臣之義,尤有以仰見披誠遜志之至意。於戲,盛哉。夫士平居讀書,見古人明良遭値,片言相契,猶且曠感興慕,掩卷而太息,奈何?躬逢聖代,蒙被異恩,若是其至,而終未聞有一人,慨然應命,是其人,豈皆無延頸願忠之志於邸下者哉?臣之愚意,竊疑城市巖穴,尙多遺逸,而其在招徠之數者,乃有如臣之濫廁而混列,則彼高尙守正之士,必將裹足入深,不欲與之比肩齊名,此臣所以上愧神天,下畏公議,終期得罪而死,不敢更進一步,以傷邸下之明,以增儒冠之羞也。又況臣前書,尾陳兩條,雖出於區區憂愛之忱,自附執藝之義,而出位僭越,擧世駭笑,假使其言,粗有可採,猶不得無罪。況其癡騃罔兩,不足以稟覆,則不敬之罪,又何可勝誅哉?幸蒙睿度包容,不欲明示發落,然在臣處義,終不敢以苟逭而自安。伏乞邸下,亟加誅譴,永賜刊削,以肅邦憲,以安賤分,千萬幸甚云云。答曰,覽書具悉爾懇。以余誠淺,未能感孚,心切忸怩,余雖學淺,頃歲入侍,相話釋義之明,德行之粹,余固深知其講究經旨,輔養德性,捨爾而誰,捨爾而誰?爾其勿過辭,補我不逮。
上在昌德宮。常參·經筵,以代理停。
李應協達曰,明日常參,取稟。令曰,停。
徐命膺達曰,大司憲閔遇洙,執義朴昌潤,掌令金元行·柳脩,持平申思運在外,李恒祚未署經,今日以監察茶時之意,敢達。令曰,知道。
李應協達曰,右承旨沈墢,今日不爲仕進,卽爲牌招,何如?令曰,依。
又以弘文館言達曰,本館上番,始降入直,事甚未安。副修撰李仁源,旣有只推之令,卽爲牌招入直,何如?令曰,依。
令于金始煐曰,大臣·備局堂上引接。
以右承旨沈墢,副修撰李仁源牌不進罷職令旨,令于徐命膺曰,竝推考徽旨捧入。
傳于徐命膺曰,明日講經,惠堂同爲人侍,畿伯守令,亦爲來待。
金始煐達曰,事變假注書白義煥,身病猝重,勢難强令察任,今姑改差,何如?令曰,依。
金始煐,以兵曹言達曰,今八月初五日收布,河淑珍稱名人,自丹鳳門入來,差備門外擊錚,極爲駭愕,令攸司囚禁治罪,同守門將李惟綱,常時不能禁斷雜人,以致闌入,亦難免其責,推考,何如?令曰,依。
江華留守狀達,以本府居訓鍊都監庫直金太根等渰死事,令于徐命膺曰,渰死人等,令本道恤典擧行。
丙子八月初五日卯時,王世子坐時敏堂。大臣·備局堂上引接入對時,領議政李天輔,左議政金尙魯,右議政申晩,行副司直金聖應,行工曹判書李鼎輔,行禮曹判書趙榮國,左參贊李喆輔,吏曹判書李成中,漢城判尹韓翼謩,禮曹參判金漢喆,行副護軍具善行,行副司直李章吾,行副司直申晦,戶曹參議金致仁,同副承旨金始煐,副應敎李垍,獻納李壽德,假注書任觀周,事變假注書白義煥,記事官金應淳,記事官李潭進伏訖。李天輔曰,幸行時日氣快晴,此實我聖上誠意格天之致。而日氣甚熱,展謁行禮,何以爲之,而還宮後寢睡·水刺諸節,亦何如?令曰,一樣矣。天輔曰,失汗,想必過多矣。令曰,不甚大段矣。天輔曰,還宮後間一日,幸行主第,寢夜勞動,聖候,若何?令曰,一樣矣。天輔曰,向日下敎政院,皆臣等之罪,分義惶悚,隨駕還後,陳箚引罪,而聖度寬大,不加以罪,臣心尤增悚惶矣。令曰,大朝批答後,則別無引罪之端矣。金尙魯曰,旣承慈敎,若有如此,予有量焉爲敎,臣等當此下敎,極爲惶悚矣。天輔曰,情禮之請,只罪臣等,則雖爲惶悚,而辭旨極嚴,臣等不敢更請矣。申晩曰,終不回格天聽,臣等誠意淺薄之致矣。令曰,甚爲抑鬱矣。天輔曰,此全羅左水使尹泰淵狀達也。以爲臣營燒燼,兩隻戰船及器械·汁物·各樣軍器,改造物力,磨鍊始役,而許多糧料,經費不下萬餘金之數,營力殘薄,萬無及時成就了當之望,本營休錢木中,錢三千兩,木四十同,區劃完役事,請令廟堂,稟旨許給矣。此役甚巨,實非殘營之所可辦備者,而其所請之數太多,略加裁減,休錢木中錢二千兩木二十同劃給,使之完役,何如?令曰,左右相之意,何如?尙魯曰,首揆所達,好矣。晩曰,臣亦別無異見矣。令曰,依爲之。出擧條天輔曰,今番陵幸親祭罷後,朝廷問安班,卿宰只是禮曹判書趙榮國,判尹韓翼謩二人,而此外皆不進參,殆不成候班貌樣,事體極涉寒心,其日隨駕卿宰侍衛人員之不參者,竝從重推考,何如?令曰,依爲之。出擧條天輔曰,此咸鏡監司徐志修狀達也。枚擧北兵使吳牒呈以爲,今年會寧開市時通官等處,問慰酒備送,自是不已之例,而今於國內無酒之日,似不可如前使用,事係交鄰,不敢擅便,請令廟堂稟處矣。向來東萊·義州,亦以此報本司,而國中旣無酒,雖事關交鄰,不宜別爲設酒,故稟于大朝,以醴代用事,已爲分付,此狀辭,亦依此知委,何如?令曰,依爲之。出擧條天輔曰,此全羅監司閔百祥狀達也。以爲兵曹關內公私賤補充隊之類,依法典本曹餘丁充定事爲辭,而此是良役刊冊,已汰減名色矣。更作色目,直定捧布,則其爲弊端,不可勝言,兵曹餘丁直定一款,卽爲還寢事,請令廟堂稟處矣。刊冊中汰減者,只是備局餘丁,而至於兵曹餘丁,則本曹之直定捧布,自有可用處,不可與備局餘丁,一竝革罷,刊冊中,元無擧論之事,則道臣,似不知其委折,而有此請矣。狀內辭意,置之,何如?令曰,左右相之意,何如?尙魯曰,臣意與首揆,同矣。晩曰,臣亦別無異見矣。令曰,依爲之。出擧條金尙魯曰,臣得見玉果縣監宋明欽書本,則向來別諭,下於懷德地,日久之後,轉到任所云。在外儒臣之別諭招徠,事體至重,而此儒臣,方爲守宰,在於官次,政院亦必知之,則當初全不照檢,致使令旨,久滯道路者,誠極未安,當該承旨,從重推考,何如?令曰,依爲之。出擧條趙榮國曰,卽見明陵參奉所報,則今番本陵幸行時,齋室爲東宮幕次,故不敢如前入處云,此則大朝曾有定式入處之敎矣,何以爲之乎?尙魯曰,從前陵幸時,大朝所御齋室,輒命入處,今亦依此許入,宜矣。令曰,依左相所達,許入,可也。出擧條李壽德達曰,請充軍罪人李時蕃,依律處斷事。恒延·命垕·敏樞,仍令鞫廳嚴鞫得情事。仰稟大朝,島配罪人泰績,更令鞫廳拿鞫嚴問,快正王法事。卜連,亟令王府拿鞫嚴問,以正王法事。稟于大朝,收還罪人天大酌處之命,快正王法事。稟于大朝,還收罪人益源定配之命,更加嚴鞫得情,快正王法事。罪人匡師,更加嚴鞫得情,快正王法事。罪人柱天,仰稟大朝,亟令王府,以同參律擧行事。罪人厚基,仰稟大朝,亟令王府,以同參律擧行事。絶島安置罪人來復,稟于大朝,還寢發配之命,仍爲嚴鞫得情,以正王法事。徑斃罪人詹,亟稟大朝,追施逆律事。前校理申致謹,前大司諫尹尙任,亟施追奪之典事。緣坐罪人抗,稟于大朝,亟擧孥籍之典事。新除授司憲府掌令柳脩,時在京畿富平地,持平申思運,時在江原道平康地,請竝斯速乘馹上來事。令曰,勿煩。下諭事,依達。院達措辭見上
上在昌德宮。常參·經筵,以代理停。
自夜五更至昧爽,有霧氣。
下直,長水縣監李道輔,古豐山萬戶李遇春。
李應協達曰,明日常參,取稟。令曰,停。
徐命膺達曰,大司憲閔遇洙,執義朴昌潤,掌令金元行·柳脩,持平申思運在外,李恒祚未署經,今日以監察茶時之意,敢達。令曰,知道。
備忘記,傳于金始煐曰,今下弓矢,古豐山萬戶李遇春處,給送。
李應協達曰,右承旨沈墢,今日不爲仕進,卽爲牌招,何如?令曰,依。
又達曰,右承旨沈墢,書批已下,卽爲牌招,何如?令曰,依。
以右承旨沈墢牌不進罷職令旨,令于李應協曰,推考徽旨捧入。
李應協,以弘文館言達曰,本館上番,姑降入直,事甚未安。副修撰李仁源,旣有只推之令,卽爲牌招入直,何如?令曰,依。
以副修撰李仁源牌不進罷職令旨,令于李應協曰,推考徽旨捧入。
李應協,以侍講院言達曰,本院司書金應淳,連日入直矣,以身病陳書,受由出去,說書李徽中,卽爲牌招入直,何如?令曰,依。
白義煥改差,代以李晉圭爲事變假注書。
傳于金始煐曰,畿伯及差員守令,追後入侍。
李應協啓曰,京畿監司李宗白,率差員守令,依下敎來待矣。
金始煐,以義禁府言達曰,松羅察訪李廷彬,景陽察訪南碩老等拿問處之事,徽旨達下矣。李廷彬·南老,俱在任所云,依例發遣府羅將,竝拿來,何如?令曰,依。
又以兵曹言達曰,今此冬至兼謝恩使一行赴燕時所把驛馬,必須前期分定,可無未及之患,應把驛馬四十八匹內,忠淸道驛馬九匹,全羅道驛馬十一匹,慶尙道驛馬二十匹,今九月三十日,京中逢點,江原道驛馬四匹,咸鏡道驛馬四匹,來十月初五日,直送安州逢點之意,五道監司處,知委,何如?令曰,依。
金始煐,以司僕寺官員,以一二提調意言啓曰,濟州出來三運進上歲貢馬二百匹內,船中故失一匹,到中路故失三匹,病留八匹,逃逸七匹,除實上納馬一百八十一匹,禾毛色,別單書入之意,敢啓。傳曰,知道。
右承旨沈墢書曰,伏以臣,猥以無似,冒居匪分,今已餘六十日矣。鈍滯之性,事多生疎,孤負出納之責,徒積愧懼之私。日昨,得見儒臣書本,則有司不識在處,恩命久辱道路云者,在臣已不勝驚懍,而昨日賓對,大僚以當該承旨之全不照檢,止請重推之罰,臣於是,益切惶蹙,繼以慙恧也。夫朝家待儒臣之禮,事體之重,顧何如?而特令宣諭,實出於恩遇之隆摯,則凡在臣僚,孰不欽歎?而況廁近密之職者,豈不知奉行之道乎?第於伊日,該房與代房,適不在公,臣待罪同副之任,以坐直下位之故,成貼有旨,授之該吏,而若夫居住之某處,程途之幾日,臣未及審察,而申飭,致有此中間稽滯,此莫非臣神識昏謬,不能事事之致,今何可托以他掌,諉之下屬,晏然淟涊而已?論以國法,宜被重律,而問備薄勘,不足而懲其罪,私心震惕,不敢自安,官職去就,元非可論,召牌之下,屢犯違逋,臣罪至此,尤無所逃。且臣於冬春間,重經危疾,尙不得爲完人,而無前潦熱,三朔供劇,形殼徒存,筋力殆盡,數昨以來,素患風痺之病,挾感重發,頭目顫掉,手足麻木。一日之間,症形數變,多般鍼爇,終無顯效,若不趁時調治,將有癃癈之慮,玆陳短章,敢暴至懇。伏乞睿慈,諒臣情地之難强,憐臣疾病之甚苦,亟許鐫削,仍賜重勘,以昭法紀,以安喘息,不勝萬幸。答曰,覽書具悉。爾其勿辭,從速察職。
司書金應淳書曰,伏以臣於前月,忽以風熱,眼胞浮高,赤膜蔽睛,幾至癈明,或鍼或灸,俱未收效,以此病狀,實難供職,只緣幸行迫近,控免路阻,力疾陪扈,痛勢越添,而回駕之後,急於承候,不敢言區區賤病,仍卽持被矣。曉夜馳驅之餘,症形轉益苦重,兩瞳全無所覩,輿薪之大,殆不能辨焉。屢日調攝,終不顯差,昨者賓對,僅隨諸臣之後,幸免顚仆之患,而至於橫經講讀,則自知其萬萬難强矣。閉目涔伏,全抛方冊,不但有素餐之愧而已,講院伴直,此豈爲賤臣養病之坊也哉?且自昨夕飯後,關格宿症,挾食重發,胸膈煩塞,呼吸不順,實無以一刻堪耐,玆敢疾聲仰籲。伏乞邸下,俯垂諒察,特賜臣調治之暇,俾尋生路,仍令鐫改,毋使講官久曠,不勝幸甚。答曰,覽書具悉。爾其勿辭,調理察職。
說書李徽中書曰,伏以臣,日昨園陵陪班,敬承中宮殿問安之令,中路中暍,昏窒幾殊,而所重有在,不遑自恤,忍死作勢,艱辛復命,而未免落後追到,至煩本院之微稟,揆以分義,已極萬萬惶悚,苟有一分少愈之勢,可以自力,則豈敢復事瀆撓,以重其罪戾哉?臣於伊日還宮之班,不能扶接鞍馬,重被落傷,其不死者倖耳,僅參候班,擔曳出來,兩傷倂發,症情危惡,時日之內,無望束帶供職,而今以僚員之受暇,庚牌儼臨,臣於是,尤增惶蹙,而以此病情,萬無轉動之路,玆於嚴召之下,敢控短籲。伏乞睿慈,俯垂矜憐,亟遞臣職,仍勘臣罪,以重公事,以尋生路,千萬幸甚。臣於乞免之章,不宜贅及他說,而欲以一誦於侍講之暇者,仰陳焉。自古在上者,一擧趾一出門之際,咸有左右之箴規,此固動靜相須,表裏交正之義也。乃者我邸下園陵隨駕之擧,亶出於一伸情禮,則臣固知其參前而倚衡者,只是憧憧追遠之誠而已。餘外事,固非可論,然此乃我邸下初出畿甸之行也。在聖人目擊道存之義,亦有至理之可言者,見城池而可以知王公設險之象矣,頫田野而可以悉稼穡艱難之狀矣。越瞻高山而工成九仞,功虧一簣之戒,可以驗矣,利涉大川而不舍晝夜,盈科後進之理,亦可以推矣。臣未知我邸下高明之學,英睿之識,已有以默會而心契者乎?講磨之益,窮格之道,不專在於文字上,而無物不然,無往不在,惟在於我之觸類而長,善推其所爲而已。臣病阻書筵,敢效祝史獻箴之忱,伏願邸下,察邇而旁通焉。答曰,覽書具悉。所陳切矣,可不體念?爾其勿辭,調理察職。
丙子八月初六日辰時,上御熙政堂。講經入侍時,領事申晩,特進官金聖應,知事鄭翬良,同知事李成中,參贊官金始煐,侍講官李垍,侍讀官洪梓,假注書洪錀,記注官李命俊,記事官李潭,以次進伏訖。上讀中庸舜其大知也至第九章訖。李垍·洪梓,分讀章注,梓至回·孔子弟子,讀回以某。上曰,君前不諱,而此章首,旣稱子曰回,則此乃聖人之旨也,亦不可諱矣。李成中曰,章首亦不諱舜字矣。梓曰,臣,頃者待罪春坊,書筵進講時,亦以此字之諱不諱,宮僚多有同異之見,故仰稟小朝,則睿敎以爲,雖聖人之旨,今人,諱而讀之,穩當爲敎矣。上曰,其言雖是,而周公,旣不諱武王之名,則聖人之臨文不諱如此,似不可諱矣。垍進義曰,好聞好察,則草野之言,亦可聽之矣。上曰,其斯之謂歟。成中曰,乃是明四目達四聰之意也。上曰,然矣。翬良曰,言可用則用之,不可用則置之,是爲開言路之道也。上曰,執其兩端而用其中,是何意也?晩曰,小亦有中,大亦有中,此其折衷用中之義也。梓曰,非是之謂也,止中之中也。上曰,然矣。中庸之道,孔聖猶難,回也能之,何也?垍曰,非謂孔子之爲難,蓋言人鮮能之謂也。上曰,今至暮年,少無踐履之工,而自少以隱惡揚善,自喩於大知矣,揚善亦難,況隱惡乎?翬良曰,隱惡揚善,惟在於包容之度也。上曰,可均可辭可蹈,是知仁勇中極處工夫耶?梓曰,非極工也。蹈刃是一勇夫事也。上曰,何以則義精仁熟也?成中曰,是精一之極處工夫,而執中之謂也。上曰,非聖人,其孰能之?梓曰,中庸之道,易而難矣。晩曰,頃日幸行之時,潦雨快霽,日氣淸朗,徧謁諸陵,盛禮利成,寔我聖上誠格之致,勞動之餘,聖體調攝,若何?上曰,一樣而陟降陰隲,少伸情禮,心亦舒矣。晩曰,東朝氣候,何如?上曰,一樣差勝矣。晩曰,王世子氣候,何如?上曰,一樣安順矣。晩曰,日昨臣等之聯箚,實出於憂愛之忱,而其時連伏見下院之敎,則辭意嚴截,有非臣子所堪承聞者,追思至今,悚蹙無地矣。上曰,旣往何說?而當其期日之已迫,欲伸情禮,故此心憧憧之中,聯箚請寢,至於豫大之事,則必欲力懇奉行,故霖雨不止之敎,蓋由於此矣。晩曰,聖心之憧憧,臣等豈不仰體?而雨勢不止,惟恐聖體之受傷,敢有陳箚之擧矣。下敎中,以豫大之事,有霖雨不止之敎,臣尤惶恐。上曰,已往何咎?晩曰,今番幸行時,道路橋梁,難以常例責之,而至於弘濟院橋梁,雨霽後幾過一日,則所當趁卽修毁,而不卽造橋,至有御駕以水過涉之境,事體極爲寒心。其在懲後之道,不可置之,當該繕工監官員,拿處,何如?上曰,事則雖是,其若處之,豈徒該監?然回駕時,旣諭纔經大赦,凡事勿問,此自在宥旨前事,特爲勿問。出擧條金聖應曰,本營炮保,近年以來,連値木花之大歉,八路皆納純錢,故營儲木布,殆無一疋之餘矣。今當式年,老除還鄕之軍,宜有慰悅之道,中巡試射,不可不設行,而近百同賞格之布,將無以變通措備,在前如此之時,或有他營貸用之例矣。今番則關西木數百同,從輕折價,劃送臣營事,自備局稟處,何如?晩曰,關西木則旣無前例,道臣,必當相持矣。聞中巡施賞木,不過九十同云,數不甚多,自兵曹及禁·御兩營,參量分劃,似好矣。上曰,令廟堂區劃以給。出擧條翬良曰,宗·社·永禧殿·文廟各樣物種之有頉者,戶·禮曹堂郞,奉審執頉修改後,前排物種,眼同燒火者,意蓋有在,而儲慶宮·毓祥宮·昭顯廟·孝章廟·懿昭廟,則只自本處所奉審執頉報禮曹,自禮曹,移文本曹,算摘修改,而初無前排燒火之事,故事體或不無䙝慢之慮,此後則有頉處修改後,本曹郞廳,進詣本處所前排物種,一一照檢燒火,一如宗·社·永禧殿例擧行事,定式施行,何如?上曰,所奏誠是,以此定式施行。出擧條翬良曰,油遮日三十浮,自司鑰房手本啓下,而此是定例及前例所無,則有不可遽然奉行,況司鑰房每年應下別下之數,亦甚不貲,尤不當加數上下,而每値不時之用,則輒以曹儲進宴時,所用取入,事甚可悶。臣意則今番自本曹所儲油遮日十五浮,旣已內入,自今爲始,限某年以十五浮磨鍊上下,仍爲捧授於司鑰房,竝與應下及別下之數,推移用之,而進宴時所用油遮日,則切勿取用之意,定式施行,何如?上曰,依爲之。限五年都下。出擧條翬良曰,臣於頃日筵中,以關西稅收米一萬石請得事,有所陳達,則其時有姑待後日更稟之敎矣。卽今曹儲,以稅入之大縮,經用日窘,且穀物正當新舊之交,及今處分然後,可無後時之歎,此旣廟堂所許,而已經筵稟者,故敢此仰達矣。上曰,依所達取用,可也。出擧條翬良曰,本曹別貿價例,以米一石代,木二疋上下,至於元貢,兩西及京畿田稅條,內局·尙房等,魚鱗上下者,自古米一石代木三疋,銀三兩代木五疋定式,而近來凡諸燕貿,勿論元貢別貿,六七次轉換,有同商賈之交易,經費之耗泄,固不暇言,而名目之不正,爲如何哉?以此之故,前戶判李喆輔,爲慮此弊,曹中行用紙木舊價,陳達革罷。大抵別貿之用舊折價,實無義意,依前陳白,一倂革罷,而至於尙方·內局元貿,與別貿自別,此後兩處貿易本價全數,皆以上項定式舊價該木後,以銀錢木,三分磨鍊,而內局木邊,則又以舊價磨鍊,永爲定式上下,累次轉換之法,一切嚴防,何如?上曰,依爲之。出擧條翬良曰,本曹燕貿物種,價本不均,或有物賤而價高,物貴而價少者,高價賤貿者,則其利不啻三四倍,故自前不能無見拘顔情之弊,物貴而價賤者,則受去者落本過多,故不免有換作取贏之擧,經費之耗泄,實由於此,此不可不一番釐正。而本曹郞廳金相直·趙晸,深解物情,故使之參考酌量,分排貴賤,作爲定式,以爲日後行用之法,而若非筵中經稟,則臣之所定,日後必無遵行之理,而其弊將未免經費日縮,故玆敢仰達矣。上曰,依爲之。以此永久遵行。出擧條翬良曰,臣旣以燕貿物價酌定事,有所仰達,而物種貿來之時,初不計其遺在,年年加貿,積置陳棄,當此經費匱竭之日,不可無酌定之道,此後則各樣物種之可支二年以上者,勿爲貿來事,定式施行,而一經筵稟然後,可以永久遵行,此旣塞尾閭之一端,故敢此仰達矣。上曰,依爲之。出擧條上曰,禁紋段之後,衮衣以熟綃代製,則日傘,以何紅爲之耶?翬良曰,木紅紬代用矣。上曰,今所謂木紅者,以蘇木染之耶?翬良曰,然矣。上曰,大臣·惠堂,少爲退出,而差晩後御史入侍時,同爲入侍,可也。諸臣遂以次退出。
丙子八月初六日午時,上御熙政堂。大臣·惠堂·御史同爲入侍時,右議政申晩,惠廳堂上李成中,御史洪梓,同副承旨金始煐,假注書洪錀,記注官李命俊,記事官李潭,以次進伏訖。上曰,御史一日之內,有幾何所聞耶?梓曰,臣,中夜承命,卽爲出去,則許多民人之聚會瞻望者,已皆散歸,郊原空虛,他無搜問之道,尋往昌陵酒站,仍入明燈之處,則果是幕長之家,而列邑色吏適會,各修文書,故果得參看,而楊·高兩邑凡諸民間應役者,一不擧論,自官盡爲擔當責應,故初無小民怨咨之端,而連値潦雨之大注,道路橋梁,不得不隨毁隨補,故事勢急迫,路邊近處田夫屯民等,略有赴役之事矣。楊州則糧米自官出饋,而載沙負土之故,牛馬數十,亦使之當從後給價云云,而一日雇軍之價,米三升錢一錢矣。高陽則五陵所役軍各十名,而十日赴役,一日之雇價,米三升錢五分,而比楊州,差少五分錢,故以此雇民輩,不無稱怨之端,而第朝家應下之價,除其災減之數,則實如高陽雇價而無加矣。楊州皆雇京軍,故果爲添給云矣。上曰,高陽則以法給價,而楊州之添給,實出於願赴之計也。梓曰,朔寧郡,以太僕寺責應事待令,而本寺下屬輩,不無橫斂之弊,以此稱冤,而事不大段矣。旣犯禁令,故臣以此意,移文本寺,卽爲推給之地,而其下屬輩,亦自本寺,科治其罪矣。上曰,果爲善處矣。勸農之政,亦有實效,而守令,能體予爲民之意,其果有着實奉行者乎?梓曰,臣,半夜奉命,翌日午後,卽爲入來,故此等之事,雖未及探問,而若有大段不勤之端,豈不聞農民之怨乎?上曰,各穀幾何發穗耶?梓曰,發穗者,可至三分之一矣。申晩曰,中稻聞已發穗云,而至於楊·高之民,賣柴資生者甚多,故農務自然有懶惰之弊矣。梓曰,今年秋事,雖爲豐登,荐飢之餘,新舊逋欠,若皆準捧,則民不支堪矣。上曰,秋成後可判,前頭,姑未知矣。上曰,注書出外,畿伯及差員守令,使之入侍,錀承命出去。上曰,嗣服後每年謁陵,而或有蠲減大同之事矣。至於今年,頃日纔經大赦,又爲展拜於明陵,此豈尋常事哉?宜有恤民之情,卿等之意,何如?晩曰,今年異於他歲,聖意如此,至於楊·高之民,不無偏苦之勞,似有軫念之道矣。上曰,前例,何如?李成中曰,庚申以後減大同者,凡三次,而庚申減半,乙丑減三分之一,甲戌則畿內全減,他道半減矣。上曰,有司之臣,容或惜費,而予亦有司矣。古語云百姓困,君誰與爲國?獨減楊·高,非一視之政也。他邑亦有均施之惠,則誠可好矣。晩曰,楊·高則可減,而他邑則似難矣。成中曰,連値凶歉,凡干經用日窘,他邑之竝減,誠甚難矣。上曰,然矣。楊州之民,昨年有園所之役,高陽之民,今夏有丁閣之役,誠可謂偏苦矣。楊·高兩邑秋大同,可以半減矣。錀還入進伏,京畿監司李宗白,楊州牧使南泰會,長湍府使李樀,南陽府使金聖遇,竹山府使李長燁,高陽郡守尹心宰,楊根郡守兪彦鉉,桃源察訪蔡膺祜追後入侍,以次進伏。上曰,楊牧有何修擧之事乎?南泰會曰,臣,本無才能,故頭緖未定矣。上曰,農事,何如?泰會曰,早付種田畓,皆爲盛好發穗,而早移秧者,亦發穗矣。大抵今年農事,大饑之餘,癘疫又從以熾盛,故耕耘極不齊,可謂穴農,而去二十九日大風雨,大段水沈,受傷甚多云,誠尤切悶矣。上曰,今番陵幸時,果無役民之事乎?泰會曰,當初治道造梁之時,皆以京軍,雇役修治矣。連値霖雨之大注,臨時修毁之際,事勢急迫,路邊田夫屯民輩,果有饋糧使役之擧,而雇價亦追後盡給矣。上曰,與御史所達,可謂若合符節矣。酒幕民人,皆是摠戎屯民,而煙戶雜役,皆不爲之者,予在潛邸,陵園往來時,亦不給煙價矣。泰會曰,卽今民事,麥還已盡,秋成尙遠,其間濟活之道,誠甚切悶矣。李宗白曰,目今民間之渴急,誠如楊牧所達,而似有勝於春窮者,烹葵斷瓠,猶可救荒,靑太豆葉,亦免飢餒矣。上曰,葵瓠皆入士夫之饌,似不及於窮民,而食豆葉之說,可謂野俗矣。泰會曰,豆葉則足可以救飢矣。金始煐曰,臣曾於待罪南邑時見之,則雖豐年,農民恒食豆葉矣。宗白曰,農形水沈,則實無西成之望,而其餘免災處則比昨年稍勝,而至於木花,尤爲稍實,所謂和種眞荏,則極大登云。若無早霜風雹之災,則豐登可判,而卽今民間,雖甚渴悶,實無變通之道矣。上曰,道臣所達,誠是矣。予之謁陵,于今四十九次,而行於望前者,間多有之,今番始見禾苗靑色矣。上曰,李樀之爲人如此,長湍可謂無憂矣。樀曰,本府處於路傍,公務酬應之道,實爲難支之弊矣。上曰,汝郡則麥還,果能盡捧,而民無阻飢之患耶?樀曰,麥還則纔捧旋給,而秋成尙遠,目今民事,誠爲切急矣。上曰,然則爾邑之兩麥免凶,可矣。上曰,竹山則農形,何如?李長燁曰,早稻已熟,各穀,比昨年稍勝,若無前頭災害,則可期豐登矣。樀曰,本府路上十面,土疾滋甚,居民渙散,田畓多數陳廢,每不免侵隣徵族之弊矣。庚午年間,仁平君李普爀,爲府使時,以此弊陳疏,都事摘奸後,許令降續,故一自其後,稍稍願耕,隨起收稅,而至於土疾尤甚,各面中庚午後年年陳廢者甚多,而居民移避,村落空虛,雖欲勸耕,其勢末由,旱田無給災之規,故隣族白徵之冤,又復如前,民不支堪,敢此仰達矣。上曰,何以則救其弊,而白地徵稅,甚冤矣。道臣之意,何如?宗白曰,陳田之弊,不但長湍而已。富平梧亭坪·振威檜花坪·果川上下西面安陽坪陳田之弊,亦如長湍矣。未改量前,續續降續,亦涉重難,而限年責起,如兩湖庚申降續之例,則似可無一向陳棄之弊,而事係田政變通,下詢大臣而處之,何如?泰會曰,本州境內綠楊坪陳荒之弊,亦如長湍,俱不免白地徵稅矣。金聖遇曰,本府亦多量付陳田,而分鄕一面尤甚,不無里徵之弊矣。上曰,大臣之意,何如?晩曰,曾於此等處,有發遣本道都事,摘奸査實之規,今亦依此擧行,道臣,詳細狀聞後,自廟堂稟處,似好矣。上曰,今聞道臣所奏,非徒長湍·富平·振威·果川亦然云,而又聞二令所奏楊·南兩邑,亦有此等云,秋成卽時,遣都事詳細看審,待道臣狀聞,登對稟處。出擧條晩曰,楊州牧使南泰會,雖是宰臣,方在外任,則袖出笏記於前席,其在事體,宜有警飭,推考,何如?上曰,宰臣·守令之持笏記奏事,有何所傷?勿推,可也。樀曰,本府簽丁之艱辛,比他邑倍蓰,而山下三面,則境接松都之故,居民,間多自願投屬於松都牙兵之役,以此,本府良丁之代充,轉益難得,實由於此矣。入籍之類,一倂還屬長湍,何如?上曰,何故投屬耶?樀曰,松都牙兵則每名各捧一兩二錢,本府良丁所納,乃爲二兩零,故避苦趨歇矣。上曰,一自均役之後,旣無濫徵之事,亦飭歇役之規,其涉訝焉,令備局査問,稟處。出擧條樀曰,本府以討捕衙門,校卒,長待官門,四散譏捕,而元無斗料磨鍊之事,故貧殘校卒,不能支堪,窺捕之政,全無效力之意。而伏聞楊州·竹山兩邑討捕將校,則昨年因道臣陳達,已有料米劃給之事,則在長湍,不無向隅之歎,敢此仰達。宗白曰,楊州·竹山討捕將校,定數給料事,臣於昨年,因備局回啓,關西兩邑討捕軍官各十二人,每朔輪回,給料立番,而兵房掌務各一人,依水原例,米九斗,立番軍官十人各六斗,以常賑耗劃給事,磨鍊狀聞,廟堂覆奏依施矣。長湍討捕將校給料一款,亦當依楊·竹例施行矣。上曰,所奏誠是,依爲之。出擧條上曰,高陽則農事,何如?尹心宰曰,本郡下道則以沿江之地,每被水災,而至於今年,初經水沈,別無大段受傷之事矣。去月晦前大雨,累被水沈,浦落覆沙,固無可論,而其餘存者,更無回蘇成實之望,前頭民事,誠甚罔措矣。楊根郡守兪彦鉉進前。上曰,誰也?晩曰,彦鉉,卽行判府事兪拓基之子也。上曰,然歟?其儀貌,頗似乃父矣。汝郡農形與民間之飢事,何如?彦鉉曰,本郡年事,初無大段災害之端矣。去二十九日大風雨,非但禾穀大段受傷,至於折木發屋之境云。而臣以差員來待,故姑不親審,聞甚切悶矣。民間救荒之道,則本邑麥還,比他稍優,故分兩次纔爲分給矣。上曰,然則誠甚可幸矣。桃源察訪蔡膺祜進前。上曰,汝驛馬數,幾何,而位田·復戶,亦幾何?膺祜曰,畿驛,俱皆凋弊,而臣郵則僻處一隅,尤爲凋殘,位田·復戶,亦甚不多,而至於入居木,其數尤極零星,凡百接應之道,實有難支之慮,誠甚可悶矣。宗白曰,今番陵幸時,駕前白活之人,自營科罪事下敎,而至於京居人及他道人,固非臣營所關,何以處之乎?上曰,自畿營,一體科治後放送,可也。宗白曰,甲戌年陵幸時,治道植炬,因特敎,以儲置會減,而雜物則因其時道臣筵稟,一體以儲置會減矣。昨年順康園幸行時,亦依此例施行,今亦依甲戌例會減,何如?上曰,依爲之。出擧條晩曰,頃日畿伯陞資時,過幸行後許遞事,首揆已爲仰稟矣。秋事不遠,不可不趁早差代,而首揆要臣仰稟,京畿監司李宗白許遞,何如?上曰,依爲之。幾年竭心國事,其令銓曹,卽爲內擬。出擧條宗白曰,坡州前牧使申瑞夏事,詳爲親査以聞事,下敎,而御史三日留官之時,若眞有奪牛斥賣之事,則百姓,必當呼訴矣。當初旣無可考之端,則到今,何以更覈其眞僞乎?萬無詳査之道,故敢此仰達矣。上曰,道臣所達,誠是矣。
上在昌德宮。常參·經筵,以代理停。
自昧爽至辰時,有霧氣。
下直,康翎縣監鄭徵世,永同縣監宋宅休。
金始煐達曰,明日常參,取稟。令曰,停。
又達曰,大司憲閔遇洙,執義朴昌潤,掌令金元行·柳脩,持平申思運在外,李恒祚未署經,今日以監察茶時之意,敢達。令曰,知道。
藥房提調臣李益炡,副提調臣李應協啓曰,伏未審日間,聖體調攝,若何?憊眩之候,寢膳之節,亦何如?蔘苓茶,連爲進御乎?臣等,今日當依下敎,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,蔘苓茶,加劑五貼以入,下敎日入侍,宜矣。
大王大妃殿·中宮殿,藥房口傳問安。答曰,知道。
李應協達曰,卽者,副應敎李垍,以其親病,陳書徑出,原書纔卽捧入矣。所當直捧禁推徽旨,而此與無端徑出有異,推考警責,玉堂上下番俱空,事甚未安,副校理南泰著,副修撰李仁源,竝卽牌招入直,何如?令曰,依。
金始煐,以都摠府言啓曰,今日入直內三廳武兼·禁軍及軍兵等,中日習射,請出標信。答曰,知道。
李應協達曰,右承旨沈墢,旣有只推之令,左副承旨元仁孫,由限已過,竝卽牌招,何如?令曰,依。
又以侍講院言達曰,本院下番闕直,事甚未安,司書金應淳,說書李徽中,陳書受由,兼司書李仁源,以本職請牌,兼說書未差,他無推移之員,輔德宋德中,文學李海重,竝卽牌招,姑降入直,何如?令曰,衣。
金始煐啓曰,事變假注書李晉圭,時無職名,令該曹,依例付軍職,冠帶常仕,何如?傳曰,允。
以右承旨沈墢,左副承旨元仁孫牌不進罷職令旨,令于李應協曰,竝推考徽旨捧入。
以文學李海重,副校理南泰著,副修撰李仁源等牌不進罷職令旨,令于李應協曰,竝推考徽旨捧入。
咸鏡監司狀達,以七月令薦新生鰱魚,限內不得封進,惶恐待罪事,令于金始煐曰,勿待罪事,回諭。
傳于李應協曰,儒臣持詩傳第十卷入侍。
傳于李應協曰,儒臣入侍置之,承旨先爲入侍。
副應敎李垍書曰,伏以臣有九耋偏母,癃老病痼,長時淹淹,臣之情理,實無離捨供職之望。而頃日大朝動駕主第之日,侍臣不得備員,事體極爲苟簡,臣不敢言情私,隨駕往還,遂値夜深,掉脫無路,仍直禁廬,法講定期,又隔一日,抑情在直,今已四晝夜,其間親病,幸無大段添重之事,而僚員,不久替番,則欲爲挨過數三日,冀免擅離之罪,而每聞下門鑰之聲,則心神慌亂,睡不能着,漏盡則頻頻問曙矣。卽接家信,則母病,宿症之外,添以泄痢之症,度數無算,老氣暴虛,有頃刻難支之危,臣聞此報,肉顫心慌,投進短章,忙出禁門。伏乞睿慈,俯垂矜察,削臣之職,以便救護,治臣之罪,以昭法紀,不勝萬幸。臣無任云云。答曰,覽書具悉。爾其勿辭,救護母病。
丙子八月初七日二更,上御熙政堂。承旨入侍時,同副承旨金始煐,假注書洪錀,記注官李命俊,記事官李潭,以次進伏訖。上曰,楊·高秋大同減半事,昨已下敎,而未及書下傳敎,故方欲處分,而楊·高旣欲半減,則他邑之全不蠲減,非一視之政也。六分之一,爲幾何乎?金始煐曰,畿邑秋大同六斗,而六分之一,則爲一斗矣。上曰,昨年園行後,無減大同之事,而今番則異於他年矣。仍命書傳敎。上曰,每年謁陵,禮之當然者,而于今之民,其宜顧恤,楊·高之民,奉諸陵寢,雖常時,比諸列邑,應役最多,而今番,雖助儲置米,橋梁治道,比常年浩多,其雖雇用,其民赴役者,予已目覩,昨今陵園之役,亦有用民之事,楊·高之民秋大同,特減其半,其餘畿邑秋大同,特減五分之一,以示恤民之意。出傳敎上曰,予在潛邸,陵園往來時,新站酒幕,曾所止宿之舍,今旣記問,則豈遺恤乎?仍命書傳敎。上曰,頃於辛丑年此月,予在潛邸時,自陵園回時,其日,卽二十日也。宿于昌陵新站摠戎屯將之舍,翌日,承建儲之命,今已三十有六年,今忽記有,道中問之,旣問而豈遺恤乎?令摠廳,米布從厚題給,其子,亦令該廳,問名調用。出傳敎上曰,慈山新府使,誰爲之也?始煐曰,李禹錫,以副望受點矣。諸臣遂以次退出。
上在昌德宮。常參·經筵,以代理停。
自昧爽至巳時,有霧氣。
下直,德川郡守鄭克濟。
徐命膺達曰,明日常參,取稟。令曰,停。
元仁孫達曰,大司憲閔遇洙,執義朴昌潤,掌令金元行·柳脩,持平申思運在外,李恒祚未署經,今日以監察茶時之意,敢達。令曰,知道。
李應協達曰,右承旨沈墢今日不爲仕進,卽爲牌招,何如?令曰,依。
徐命膺達曰,玉堂上下番俱空,事甚未安,副校理南泰著,副修撰李仁源,旣有只推之令,竝卽牌招入直,何如?令曰,依。
以副校理南泰著,副修撰李仁源牌不進罷職令旨,令于元仁孫曰,推考徽旨捧入。
徐命膺達曰,執義朴昌潤,下諭後過限不上來,依定式遞差令旨及禁推徽旨捧入之意,敢達。令曰,知道。
金始煐,以備邊司言達曰,本司堂上,不爲不多,而毋論次對司坐,稱病不進,便成近例,雖以今日司坐言之,僅得備員,餘皆懸病,此固臣等不能蕫率之致,不勝悚愧,而以事體則萬萬未安,懸病諸堂,竝從重推考,卽爲牌招參坐,何如?令曰,依。
又以兵曹言達曰,朝者,幼學李坤稱名人,自敦化門入來,差備門外將欲擊錚之際,現捉於近仗軍士,而詰其曲折,則乃是四件事外,極涉猥越,自本曹從重決棍後,勿施,何如?令曰,依。
又以承文院官員,以都提調意啓曰,今夏謝使出來時,彼國有別賜緞之事,而取考槐院謄錄,則從前彼國別賜緞之時,皆有謝恩,以近例言之,乾隆元年別賜緞時,則無謝恩,乾隆十七年別賜緞時,則有謝恩矣。乾隆元年之獨無謝恩,未知爲何故,而前後前例,旣如此則宜用有謝恩之例,具方物謝恩一起,兼付於今年節使之行,使名亦以謝恩兼冬至使,改定,何如?傳曰,允。
濟州牧使狀達,今六月朔所封物膳中,烏賊魚品甚劣小,未免苟充,惶恐待罪事,令于金始煐曰,勿待罪事,回諭。
上在昌德宮。常參·經筵,以代理停。
自昧爽至巳時,有霧氣。
沈墢達曰,明日常參,取稟。令曰,停。
徐命膺達曰,大司憲閔遇洙,掌令金元行·柳脩,持平申思運在外,李恒祚未署經,執義未差,今日以監察茶時之意,敢達。令曰,知道。
沈墢達曰,右副承旨徐命膺,今日不爲仕進,牌招,何如?令曰,依。
又達曰,副校理南泰著,副修撰李仁源,旣有只推之令,竝卽牌招,何如?令曰,依。
又以侍講院言達曰,本院上番,連日姑降入直,事甚未安,司書金應淳,說書李徽中,由限已過,竝卽牌招,推移入直,何如?令曰,依。
以副校理南泰著,副修撰李仁源,司書金應淳,說書李徽中牌不進罷職令旨,令于金始煐曰,竝推考徽旨捧入。
金始煐,以兵曹言啓曰,明日聖節望闕禮時,本曹堂上一員,當爲侍衛進參,而判書洪象漢,方有身病,參判南有容,服制未盡,參知尹得徵入直,他無推移進參之員,參議有闕之代,令該曹以在京無故人,口傳差出,待下批,仍卽牌招,以爲推移進參之地,何如?傳曰,允。
又以兵曹言達曰,禁軍別將趙鎭泰呈狀內,纔經暑濕,前患水土之症,忽復添劇,諸般症情,實有難言之憂,萬無起動之望云。宿衛將領之任,不宜暫曠,今姑改差,何如?令曰,依。
又以御營廳言達曰,本廳分授都城五間水門南邊體城頹毁處,今當改築,而所入石子浮出然後,可以始役,自前築城時,東郊蘆原近處所在石子,連爲浮出以用矣。今八月初十日爲始,依前例浮出之意,敢達。令曰,知道。
吏曹口傳政事,李惟秀爲兵曹參議。
兵曹,申旼爲禁軍別將。
吏曹口傳政事,兵曹參議尹得徵,參知李惟秀。
假注書任觀周服制,代朴志源爲假注書。
金始煐達曰,明日次對,兩司當爲進參,除在外·未署經外,獻納李壽德,待開門牌招,以爲入對之地,何如?令曰,依。
獻納李壽德達曰,請充軍罪人李時蕃,依律處斷。請恒延·命垕·敏樞,仍令鞫廳,嚴鞫得情。請島配罪人泰績,更令鞫廳,拿鞫嚴問,快正王法。請卜連,亟令王府,拿鞫嚴問,以正王法。請收還罪人天大酌處之命,快正王法。請還收罪人益源定配之命,更加嚴鞫得情,快正王法。請罪人匡師,更加嚴鞫得情,快正王法。請罪人柱天,亟令王府,以同參律擧行。請罪人厚基,亟令王府,以同參律擧行。請絶島安置罪人來復還寢發配之命,仍爲嚴鞫得情,以正王法。請徑斃罪人詹,追施逆律。請申致謹·尹尙任,亟施追奪之典。請緣坐罪人抗,亟擧孥籍之典。答曰,不從。
掌令柳脩書曰,伏以臣,姿性庸陋,言議巽軟,其不堪淸朝耳目之任,不待人言,自知甚審,而向冒臺地,怵分暫膺,尋常一語,果速重僇,釁疵畢露,醜辱備至,追尤多慙,擧顔無地,從玆以往,朝廷所以處臣者,宜不容復玷言地,以重其辱臺閣之罪,而不意掌憲新除,忽又遠降於展省松楸之日,馹召繼下,榮動鄕里,臣誠惝怳感恧,殆不知措躬之所也。噫,臣疎率鈍拙,尤於言語文字之間,未能着意點檢,當初過去之說,旣致無情之疑謗,末後自列之語,又被言者之深摘,疲軟苟且之目,固是評臣之實際語,而亦不料閒漫句語,被人檢論,若是之詳也。雖其勘議之際,稍從原恕,薄請譴罷,而其所聲罪,便同改正,濟濟從班,豈患無人,而必以臣滓累之蹤,復畀臺除,重貽搢紳之羞恥哉?恩召之下,趨膺無路,敢暴血懇,縣道控籲。伏乞离明,俯加鑑諒,亟削臣匪分之職,仍令選部,刊臣名字於臺籍,以謝人言,以靖私義,千萬幸甚。臣無任云云。答曰,覽書具悉。爾其勿辭,從速察職。
上在昌德宮。常參·經筵,以代理停。
夜一更,月犯立星。五更,流星出天中淡雲間,入南方天際,狀如拳,尾長三四尺許,色白。
沈墢達曰,明日望闕禮習儀相値,常參,頉稟。令曰,知道。
元仁孫達曰,大司憲閔遇洙,執義朴昌潤,掌令金元行·柳脩,持平申思運在外,李恒祚未署經,今日以監察茶時之意,敢達。令曰,知道。
假注書朴志源在外,代李祉承爲假注書。
沈墢達曰,副應敎李垍,由限已過,副校理南泰著,副修撰李仁源,旣有只推之令,修撰尹學東,自鄕上來云,竝卽牌招,以爲推移入直之地,何如?令曰,依。
令于金始煐曰,大臣·備局堂上引接。
金始煐,以都摠府言啓曰,今日入直內三廳武兼·禁軍及軍兵等,當爲中日習射,而聖節望闕禮習儀相値,不得爲之之意,敢啓。傳曰,知道。
又以都摠府言達曰,都摠管順悌君炟,以聖節望闕禮習儀時侍衛事,議政府晝仕出去之意,敢達。令曰,知道。
以副應敎李垍,副校理南泰著,修撰尹學東,副修撰李仁源,司書金應淳,說書李徽中牌不進罷職令旨,令于金始煐曰,竝推考徽旨捧入。
沈墢,以侍講院言達曰,本院上番,連日姑降入直,事甚未安,司書金應淳,說書李徽中,旣有只推之令,竝卽牌招,推移入直,何如?令曰,依。
金始煐,以兵曹言達曰,忠翊衛將韓壽福,忠壯衛將白重采·崔龍瑞,景福宮假衛〈將〉李時夏,素患痰癖之症,當署添劇,萬無起動供直之望,俱爲呈狀乞遞,宿衛輪番之任,不宜久曠,竝姑改差,何如?令曰,依。
又以兵曹言啓曰,卽接分繕工監牒報,則崇禮門門隻破傷處,今方撤毁改造云,依例令本監,假門設立,晨昏開閉,急速修改,而把守軍兵,亦令分授禁衛營,多數定送,與本門入直將卒,限修補改懸間,嚴加守直之意,分付,何如?傳曰,允。
元仁孫,以右邊捕盜廳言達曰,畿內有賊黨譏捕事,軍官·軍士發送之意,敢達。令曰,知道。
以慶尙左兵使狀達,義城等官居烽軍以淡等爲虎囕死事,令于徐命膺曰,囕死人等,令本道恤典擧行。
假注書李祉承在外,代尹景祖爲假注書。
安興君埱書曰,伏以臣曾祖父麟坪大君臣㴭墳山,在於抱川地,臣雖病廢,忝居宗籍,不敢私自往來,久闕省墓。且臣季曾祖父王子樂善君臣潚墳山,亦在於楊州,臣旣主祀之後,宜卽往省,而亦不敢任意擅行,區區私悃,恒切于中,楊·抱相距,不過數十里許,今當節祀,敢此仰籲於离明之下。伏願邸下,特賜恩暇,俾伸情禮,不勝幸甚。臣無任云云。答曰,覽書具悉。卿其依所陳往來焉。仍令曰,給由馬,澆奠床備給。
丙子八月初十日辰時,玉世子坐時敏堂。大臣·備局堂上引接入對時,右議政申晩,行司直金聖應,戶曹判書鄭翬良,吏曹判書李成中,行副護軍具善行·李章吾,行副司直申晦,戶曹參議金致仁,同副承旨金始煐,獻納李壽德,假注書洪錀,事變假注書李晉圭,編修官韓師直,記事官李潭,以次進伏訖。申晩曰,近日以來,晨夕稍涼,午則甚熱,寒煖不適,睿候,若何?而寢膳之節,亦何如?令曰,連有感氣,大體一樣矣。晩曰,大朝聖體,若何?令曰,一樣矣。晩曰,東朝氣候與中宮殿氣候,何如?令曰,一樣差勝矣。晩曰,領·左相,俱有實病,不得入來,故臣獨入對,而此卽平安前監司李台重狀達也。以爲慈母山城城操,每年一部面操,三年輪操,四年合操,永爲定式,監營收布軍官,劃付本城,收捧身役,以備城操物力,各項條件節目開錄,竝令廟堂稟處,爲請矣。慈母山城,曾有間年行操之定式,而近至於全然廢閣,事甚疎虞,今此所請輪操,卽南漢已行之例,殊涉便好,竝與軍官劃付一款,而一體許施節目,則或不無未詳盡者,自備局,更加商確,添刪下送,以爲遵行之地,何如?令曰,依爲之。出擧條晩曰,貢市弊端滋甚,實有難支之慮,年前大朝特命備局,逐弊釐正,又差句管堂上,使之飭察,而近來凡事,年久則易至於解弛,貢市中如或有如前侵責之弊,則依事目重繩之意,更加嚴飭,何如?令曰,依爲之。出擧條晩曰,八月將半,秋事漸殷,此時守令之曠官,誠甚可悶,分付吏曹,未赴任與受由上京守令,竝令不多日內,催促下送,何如?令曰,依爲之。出擧條晩曰,臣,連伏見春坊小報,則近日以來,書筵連開,或兼行召對,下情之喜幸,何可仰達?雖在調養之中,當此秋氣漸涼之時,若以此日以爲課,則亦有益於愼攝之道矣。令曰,當依勉而體念矣。鄭翬良曰,頃日禮曹以畫員,永付司果有頉代,權差事草記,依下矣。永付司果,旣是有功勞者,別付之祿則所食之人,若有喪頉,其窠自當姑減,而權差其代,事甚不當,該曹草記則勿施,此後各岐雜職,永付司果有頉代,權差之規,一切防塞,何如?令曰,大臣之意,何如?晩曰,永付司果,自是朝家酬勞之典,而受祿之人,苟或身故與遭喪,則本祿之還付戶曹,事例當然,戶判所達,誠是,許施似宜矣。令曰,依爲之。出擧條李成中曰,臣方待罪惠堂,以職掌事敢達,大同米錢木上納,自有定限,節晩愆慢者,拿處勘律,事目至嚴,而近來紀綱解弛,人不畏法,監色,恣意幻弄,守令,不勤督飭,每多遷就過期之弊,至於今年而極矣。卽今秋節已半,而嶺南則未收十九邑,全不納三十邑,湖西則未收三十邑,全不納十六邑,湖南則未收十七邑,全不納八邑,昨年雖大歉,被災田畓,旣皆頉減,則實田實畓所出,民豈不納?且湖南凶荒,無異嶺南,比湖西則殆加,而全不納,猶爲差少,三道守令之勤慢,亦可知矣。此不可一向寬假,以傷國體,而許多守令之一時罪遞,不可不念,臣意姑觀今朔,如有未收,則依事目,自本廳草記處置。至若待秋退捧邑,亦不可憑托停退,無限延拖,秋節未盡前,不爲準納,則亦依事目勘斷,畿內近地,亦有若干邑未收,而斗數特減,旣出聖意,新稻已登,足備零數,今朔內,不爲準納者,一體論罪,何如?令曰,大臣之意,何如?晩曰,近來上納之過限,實爲痼弊,以此貢價上下,亦不免苟艱,惠堂申飭之請,誠是矣。依所達,嚴飭各道,宜矣。令曰,依爲之。出擧條李壽德曰,請充軍罪人李時蕃依律處斷。令曰,勿煩。請恒延·命垕·敏樞仍令鞫廳,嚴鞫得情。令曰,勿煩。請島配罪人泰績,更令鞫廳,拿鞫嚴問,快正王法。令曰,勿煩。請卜連亟令王府,拿鞫嚴問,以正王法。令曰,勿煩。請收還罪人天大酌處之命,快正王法。令曰,勿煩。請收還罪人益源定配之命,更加嚴鞫得情,快正王法。令曰,勿煩。請罪人匡師,更加嚴鞫得情,快正王法。令曰,勿煩。請罪人柱天,亟令王府,以同參律擧行。令曰,勿煩。請罪人厚基,亟令王府,以同參律擧行。令曰,勿煩。請絶島安置罪人來復,還寢發配之命,仍爲嚴鞫得情,以正王法。令曰,勿煩。請徑斃罪人詹,追施逆律。令曰,勿煩。請前校理申致謹,前大司諫尹尙任,竝施追奪之典。令曰,勿煩。請緣坐罪人抗,亟擧孥籍之典。令曰,勿煩。措辭見上新達,頃日大朝下文宗時,司憲府上疏五條於三司·春坊,大朝法祖宗開言路之聖意,藹然有足以感動臣僚,請仰體來諫之聖意,取其五條,置之座右,時備省覽,以存警省。令曰,體念。諸臣遂以次退出。
上在昌德宮。常參·經筵,以代理停。
下直,安陰縣監洪益弼。
金始煐達曰,明日,國忌齋戒,再明日·十四日,國忌正日,十五日,宗廟修改告由祭相値,常參,頉稟。令曰,知道。
又達曰,大司憲閔遇洙,掌令金元行·柳脩,持平申思運在外,李恒祚未署經,執義未差,今日以監察茶時之意,敢達。令曰,知道。
又達曰,凡臺諫達辭之不爲經宿,例也。獻納李壽德,昨日次對退出後,所達末端事,初以所懷書送,本院以所達所懷之不可兼陳,據例還送,則又以所達改書以送,而如是之際,未免經宿,極爲未安。獻納李壽德,推考警責,何如?令曰,依。
又達曰,玉堂上下番,連日俱空,事甚未安,副應敎李垍,副校理南泰著,修撰尹學東,副修撰李仁源,旣有只推之令,竝卽牌招,何如?令曰,依。
又以侍講院言達曰,本院上番,連日姑降入直,事甚未安,司書金應淳,說書李徽中,旣有只推之令,竝卽牌招,推移入直,何如?令曰,依。
以副校理南泰著,修撰尹學東,副修撰李仁源,司書金應淳牌不進罷職令旨,令于徐命膺曰,竝推考徽旨捧入。
傳曰,十三日·十七日·二十四日,當親傳香,明政殿爲之,代押,政院知悉爲之,道路,敦化門爲之。
金始煐,以司饔院官員,以都提調·提調意啓曰,今六月十六日,廣州留守洪鳳漢所啓,廣州上道六面,專屬於分院,而火田收稅時,不爲隨起收稅,過濫執卜,民弊滋甚,至於家戶收米,他處所無之事,此乃小民流散之一端也。若自本院,詳計燔所財力之當爲幾何?該面實起之當爲幾何後,不足物力,從他拮据,革其科外橫斂之規,則民必樂於輕稅,還集起墾,不出數年,時起之數,比於倍多,其爲公私利害,較然明知,令該院,相確變通事,陳達,而依爲之事,命下矣。分院所屬之面家石米收捧者,自是三百年古規,而蓋其本意,以民人入居,則不免犯斫於柴場之山故也。壬子六月日,因大臣陳達,特敎減數收捧,今無可論之端,火田則當爲從實起收稅,而且有加田收稅之事,所謂加田與火田有異,元田外連幅加耕,則屬之廣州,而連幅一庫外則竝爲屬之分院,自是流來舊規,而今則時移事變,每年踏驗之時,民人輩奸計百出,廣州踏驗之時,則稱以分院加耕,分院踏驗之時,則又稱以廣州加耕,以圖彼此俱漏,謀免其稅者甚多。而且其耕墾者,自是廣州之民,故爲其書員輩誘脅,付記廣州者,亦多有之,故廣州加耕則逐年增加,分院加耕則自爾減縮,分院之不成貌樣,實由於此也。以今年言之,秋成卽時,發遣郞廳,當爲踏驗,而今番則除其鄕所踏驗之規,俱與廣州經歷,眼同踏驗,定其境界然後,可免虛實相蒙之弊,守臣所啓,雖以自本院,從他拮据爲言,而本院則近年以來收稅之數,旣太半減縮,而均役後,本院結負所捧,又大減,實無他拮据之策,得此加耕,收稅之復舊,則自可爲變通之一端矣。以此,分付廣州留守,何如?傳曰,允。
又以兵曹意啓曰,禁衛營哨官·禁軍遞兒窠,今方有闕,依節目禁軍別將與本營中軍,眼同取才,以其居首者塡差之意,分付禁衛營,何如?傳曰,允。
又以禁衛營意啓曰,兵曹草記,本營分授崇禮門門隻破傷處改造時,令該軍門,定送軍兵把守事,允下矣。本營將校一員,率京標下軍十名,與本門入直將卒,限改懸間,嚴加把守之意,敢啓。傳曰,知道。
徐命膺達曰,今八月十一日黃海兵使狀達,載寧等官居內奴金武京妻金召史等爲虎囕死事。令曰,囕死人等,令本曹恤典擧行。
副提學閔百祥書曰,伏以臣,一病沈綿,閱夏徂秋,刀圭床簀,望斷陳力,公私憂迫,又添一,不得不屢申疾痛之呼,冀蒙鞶帶之遞。乃者我大朝俯賜矜諒,特許鐫改,筵敎鄭重,恩出再造,重擔自此可解,玉門庶幾復入,聞命之日,失喜章皇,殆不覺沈疴之在體,北堂拜頓,惟有涕淚被面,繼伏承承政院成貼有旨,以臣爲弘文館副提學,臣於此,回歡爲懼,實不知所以自措。噫,論思之長,地望自別,責任甚重,前輩宿儒之叨是職者,亦必逡巡辭避,不敢遽進。念臣幼而失學,長益無聞,空疎鹵莽,最居人下,此實通朝所共知,离明所俯燭,其萬萬不相稱,豈侍臣之費辭自列哉?況臣,屢入言地,輒遭顚躓,嶺海刀鉅,性命,危如秋葉,倘靡聖明之在上,臣身之虀粉,必無幸矣。歲月雖久,餘悸猶存,凡於三司之職,一切自劃,便成十年家計,藉使臣,有經術文學,可以備顧問而資啓沃,不敢唐突冒據,矧其才識之蔑裂,踪地之危蹙,如右所陳者乎?間嘗一忝是除,遍値變通遞改,未及以一書陳暴,遂致銓曹看作例擬,重誤恩命,稽忽之罪,臣尤無以自逃,一日虛帶,悚愧冞切,有不敢遲待還朝,玆敢冒入文字,瀝盡肝血。伏乞邸下,俯加鑑燭,亟許鐫遞,仍令勿復檢擬,俾重選無玷,微分獲安公私,不勝幸甚。答曰,覽書具悉。卿其勿辭,上來察職。
兵曹參知李惟秀書曰,伏以,臣於春間,待罪喉司,供職怠慢,自速譴罰,至今追思,惶懼靡定,不意收敍如舊,又有夏官之除,感激恩私,纔敢冒出肅命矣。臣情理有萬萬悲苦者,臣有弟而新登科第,唱名之日,入侍大朝,天語丁寧,有敎以臣等之相繼立朝,直是臣先祖除蔭,至賜勗喩,臣弟出而語臣,臣父子兄弟,相對感泣,自忘臣等之不肖,刻意相勉,冀報涓埃之萬一,而眇福易盈,厚寵難保,臣弟竟未蒙仁覆之澤,而不幸已夭逝矣。於是而臣之父母年老,日夕號呼,氣息凜凜,臣亦間經危疾,神識昏短,一室之中,惟以涕淚扶持爲事,非無從前圖報之念,而誰可與共之者,昔之所以爲榮者,祗益其可悲而無甚可樂,一切是非得喪,忽忽無復經慮,索然若死灰之不燃,隨分供職,雖不能從此永休,目前情地,實無可强之勢。伏惟邸下至仁至慈,亦必有以惻然矜憐,不待臣言之畢而許解臣職名,俾保殘命,得以周旋宛曲於老父母之側,是臣之所深祝也。臣於此際,不欲與人相辨,而至於獻納李壽德書語,亦有不容不辨,諫書中其時喉院,卽指臣也,諫臣,不但自明而已。且以意外之說,加之臣身者,抑何故也?其書有曰勒加罪名,恣意凌藉,有曰事體不成,紀綱不嚴,有曰盡招憲吏,百般操縱,果使諫臣,橫罹罪罟,憤怒過中,則遣辭之不審,無怪其如此,至如添書仍牌四字,恐是老諫臣妄發,盡招憲吏,百般操縱則果有之,近日事體之不成,紀綱之不嚴,果如諫臣之謂,特敎嚴命之下,多官無一人自首,憲吏爲後日地,畏其虐威,抵死不卽現告,則其勢遂不可但已,雖千般操縱,猶懼不能易地,自應盡分,恐非敢怒之事,臺省之地,往往有不雅聲息,其憂雖極不細,而喉司之臣,亦不可以私意臆逆,臣未知犯是科者,的是何人,而只憑憲吏文跡,捧之而已。憲吏之以是三人現告也。臣,慮有後言,使院吏,面受於前,仍卽踏印於三行,列錄帖於院壁,與院中諸僚及到院卿宰,爛商而爲之,彼諫臣,想不知臣之爲此,而無數臺官,何薄何厚?倘使臣,添書於院中齊會處,獨罪三人,若公報私怨者然,則非獨諫臣今日言之,亦已有言者矣。此其所以不思而發也。臣,親承上敎,不善奉行,到今病昏悲疾之中,又騰人唇舌,良亦疲苦。伏願睿慈,俯諒臣情之可悲,臣病之不可强,而早賜鐫免,使之安意退養,不勝泣祝。答曰,覽書具悉。爾其勿辭,從速察職。
上在昌德宮。常參·經筵,以代理停。
神德王后忌辰齋戒。
以承傳色口傳下敎曰,來月,乃嬪宮產月,凡事皆擧行,而擇日,則望後入之。
藥房口傳啓曰,來月,乃嬪宮產月,凡事皆擧行,而擇日,則望後入之事,下敎矣。此時診候之道,不宜少緩,卽令醫女入診詳察,恐爲合宜,惶恐敢啓。傳曰,依爲之。
口傳再啓曰,廣州留守洪鳳漢,聞方入城,醫女入診時,使之同爲入診之意,敢啓。傳曰,依爲之。
金始煐達曰,大司憲閔遇洙,掌令金元行·柳脩,持平申思運在外,李恒祚未署經,執義未差,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣李應協啓曰,伏未審日間,聖體調攝,若何?憊眩之候,寢膳之節,亦何如?前劑入蔘苓茶,已盡於昨日,臣等,久未入侍,今日率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣差勝,湯劑,加劑五貼以入。下敎曰,入侍,宜矣。大王大妃殿·中宮殿,藥房口傳問安。答曰,知道。
沈墢啓曰,明日聖節望闕禮,依例爲之之意,敢啓。傳曰,知道。
京畿監司狀達,抱川等官居保人崔於仁·老味等囕死事·渰死。令于金始煐曰,囕死·渰死人等,令本道恤典擧行。
上在昌德宮。常參·經筵,以代理停。
仁顯王后忌辰齋戒。
親傳香罷後,政院·玉堂·藥房口傳問安。答曰,知道。
徐命膺達曰,大司憲閔遇洙,掌令金元行·柳脩,持平申思運在外,李恒祚未署經,執義未差,今日以監察茶時之意,敢達。令曰,知道。
金始煐,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于李應協曰,右副承旨留院。
備忘記,承旨有闕代,尹得徵除授。
傳于李應協曰,新除授承旨,先入侍後肅拜。
金始煐達曰,事變假注書李晉圭,身病猝重,勢難察任,今姑改差,何如?令曰,依。
事變假注書李晉圭改差代,黃樸爲假注書。
傳于金始煐曰,十六日淸齋相値,備局次對,以十九日爲之。
李應協,以弘文館言達曰,本館下番闕直,事甚未安,副校理南泰著,修撰尹學東,副修撰李仁源,旣有只推之令,竝卽牌招,以爲推移入直,何如?令曰,依。
以副校理南泰著,修撰尹學東,副修撰李仁源等牌招不進罷職令旨,令于尹得徵曰,竝推考徽旨捧入。
尹得徵,以吏曹言啓曰,今此秋夕祭健元陵獻官鄭玉,時無職名,令該曹口傳付軍職,何如?傳曰,允。
吏曹口傳政事,以洪宗海爲兵曹參議。
兵曹口傳政事,副司直鄭玉單付。
兵曹口傳政事,副司果沈一鎭單付。
丙子八月十三日辰時,上具翼善冠·無揚黑團領袍,御明政殿月臺。親傳香入侍時,行都承旨李應協,右承旨沈墢,左副承旨元仁孫,同副承旨金始煐,假注書洪錀·尹景祖,記注官黃德潤,記事官李潭進伏訖。應協曰,兵曹參知方差宣陵獻官,明〈日〉當受香,而參議有闕之代,口傳差出,以爲替直之地,何如?上曰,依爲之。出榻敎上曰,明陵祭報府持入乎?墢進讀訖。上曰,禮房進去,當陵奉審以來也。上曰,長陵則在前間一日受香,而光陵之同爲受香,何也?墢曰,在前如此矣。親傳香罷後,上還入大內,臣等遂退。
上在昌德宮。常參·經筵,以代理停。
仁顯王后忌辰。
金始煐達曰,大司憲閔遇洙,掌令金元行·柳脩,持平申思運在外,李恒祚未署經,執義未差,今日以監察茶時之意,敢達。令曰,知道。
沈墢達曰,右承旨元仁孫,今日不爲仕進,牌招,何如?令曰,依。
以右承旨元仁孫牌不進罷職令旨,令于金始煐曰,推考徽旨捧入。
假注書黃樸在外,代以任濟遠爲假注書。
傳于李垍曰,惠堂·廣州留守,使之入來。
傳于李垍曰,廣州留守,若出去,則只惠堂入侍,而惠堂入來後下鑰。
李垍啓曰,廣州留守洪鳳漢,惠堂李成中,依下敎來待矣。傳曰,詣閤。
傳于金始煐曰,頃者,兵判陳達知中樞單子,似永付矣,永付拔去。
金始煐,以兵曹言達曰,參知李惟秀,今方入直矣。見差於宣陵秋夕祭獻官,今當受香,而判書洪象漢,方有身病,參判南有容,服制未盡,他無推移替直之員,新除授參議洪宗海,卽爲牌招,以爲替直之地,何如?令曰,依。
丙子八月十四日二更,上御熙政堂。惠堂·廣州留守入侍時,吏曹判書李成中,廣州留守洪鳳漢,同副承旨尹得徵,假注書尹景祖,記注官黃德潤,記事官李潭進伏訖。上曰,廣留進前。鳳漢進伏。上曰,見內局啓辭,知卿入城,而備局日次尙遠,故今日召見矣。上曰,承旨之年,幾何?得徵曰,今年七十矣。上曰,同副作老人輩矣。上曰,惠堂進前。成中進伏。上曰,減米,何以爲之?五分之一,幾何?成中曰,一斗二升矣。上曰,廣州,何如?鳳漢曰,八斗之內,減一斗二升矣。上曰,別無難事耶?成中曰,以結分數,則不甚難矣。上曰,儒臣持自省編入侍事。榻前下敎儒臣李垍,追後入侍。上曰,以御苑觀之,已有結實之望,近日朝霧似有益矣。鳳漢曰,今年年事,水沈處則雖無可言,其外皆有秋成之望矣。成中曰,五分一所減者,合而計之,幾爲三千五百石,可謂大惠矣。上曰,伊日欲下敎而未果,聞卿提醒於政院矣。伊日若下敎,則楊·高之外,必不減矣。鳳漢曰,在前陵幸時,則廣州與畿邑同應軍役矣。今則只境內陵幸時,專自擔當,他陵幸時,不爲出役,目前雖若多幸,而前頭必多狼狽之事,不如分力責應矣。成中曰,李昌誼,曾以此事,稟報廟堂,而見塞廣州,雖欲分而當之,畿伯之號令,決難見施矣。上曰,此言,是矣。鳳漢曰,楊州地境,參錯於廣州,而譏捕不行於他境,故頃者松坡倉,捉得賣酒人照律,而楊州賣酒之人,不能捉治,故移關畿營,使之捉治矣。上曰,均役設行後,民役皆均乎?鳳漢曰,開城府之民,多有投入歇役者云矣。上曰,此路一開,則役不可均,申飭,可也。上曰,二疋,本非重役,而隣徵之故,其役反重矣。上曰,早稻登場乎?成中曰,早稻已登,故都下市直,亦稍勝矣。上曰,產室廳前期三朔,雖是本例,似太早,更欲下敎,而今日乃齋日,故不爲之矣。上曰,祭報府入之。臣景祖承命持入。上命成中讀之。上曰,知中樞窠有無,問之。臣景祖承命出問,還白曰,知中樞,時無窠闕矣。上命儒臣讀自省編及訓書篇題。上曰,守直承旨入侍。金始煐入侍。上命承旨書之曰,今年六十有三,過六月初八日,又逢今月,是豈攸料?連仍淸齋,儒臣,雖隨牌入直,不召矣。今日特召,命讀訓書,六月七日述此書,又是日聽此書,於前於後,追慕一也。因召惠堂,其亦體昔年爲民之意。噫,追慕聖后,何以伸懷?驪陽府院君家,目今登科立朝者,只有前監司閔百祥一人。頃者相臣,已有奏矣,而奚待其奏,予意亦久,況今日乎?副提學閔百祥,特爲知中樞,作闕除授。出榻敎上又命承旨書之曰,承旨尹得徵除授也。只惟新資,遺思定式,今日乃覺而諭,若聞之後,必有尋單,非訓書中禮使之意,亦觀攸爲,難任夙夜。況其年,宜示老老之意,特除水部參議,其代,西川君之謹身,卽予目覩,而其孫,能質野,予常嘉之。故頃年眞殿,雖推有敎,末世浮囂之時,宜先此等之人,副應敎李垍除授,仍爲牌招入直。出傳敎上曰,李垍進前。登科幾年耶?垍曰,癸亥登科,今爲十四年矣。上曰,承旨之祖,庚子年加資矣。承旨,與俗套有異,予甚嘉之,以進取上見之,可知其爲人矣。侍從時,不見怪擧,今日此除,一爲世道,一爲爾祖,爾其善事元良,可也。垍曰,臣登科十四年,不事交遊,不知世上事,只閉門看檢家事而已矣。上曰,應敎入承旨望乎?始煐曰,然矣。上曰,彼儒臣,方帶應敎耶?垍曰,副應敎矣。上曰,有老親乎?垍曰,今年八十一矣。尹得徵·李垍先退,臣等以次退出。
上在昌德宮。常參·經筵,以代理停。
下直,麟山僉使魚震淵。
李應協達曰,明日常參,取稟。令曰,停。
徐命膺達曰,大司憲閔遇洙,掌令金元行·柳脩,持平申思運在外,李恒祚未署經,執義未差,今日以監察茶時之意,敢達。令曰,知道。
又達曰,備邊司郞廳來言,今日,賓廳坐起日次,而領議政李天輔,左議政金尙魯,右議政申晩,俱以病不來,不得來會云矣,敢達。令曰,知道。
李應協達曰,今日賓廳坐起日次,旣已頉稟,所當持公事入對,而時無公事,頉稟。令曰,知道。
備忘記,今下弓矢,麟山僉使魚震淵處給送。
李應協達曰,左承旨沈墢,右承旨元仁孫,今日俱不仕進,竝卽牌招,何如?令曰,依。
以左承旨沈墢牌不進罷職令旨,令于元仁孫曰,推考徽旨捧入。
備忘記,權知副正字尹冕東,齋室懸板善寫,垂後體重,特爲陞六。
傳于徐命膺曰,承旨,萬安門入侍。
金始煐達曰,事變假注書任濟遠,時無職名,令該曹,依例付軍職,冠帶常仕,何如?傳曰,允。
李應協達曰,副校理南泰著,修撰尹學東,副修撰李仁源,竝卽牌招,推移入直,何如?令曰,依。
以副校理南泰著,修撰尹學東,副修撰李仁源牌不進罷職令旨,令于元仁孫曰,竝推考徽旨捧入。
元仁孫,以侍講院言達曰,本院文學李海重,司書金應淳,旣有只推之令,竝卽牌招察任,何如?令曰,依。
以文學李海重牌不進罷職令旨,令于元仁孫曰,推考徽旨捧入。
李應協達曰,上番兼春秋黃德潤,身病猝重,勢難察任,今姑減下,何如?令曰,依。
元仁孫達曰,因本院達辭,上番兼春秋黃德潤減下事,依下矣。其代,令該曹,卽爲口傳差出,何如?傳曰,允。
傳于元仁孫曰,再明日時刻單子及議注,今日書入。
李應協達曰,掌令柳脩,下諭後過限不爲上來,依定式遞差令旨及禁推徽旨捧入之意,敢達。令曰,知道。
元仁孫,以內醫院官員,以提調意啓曰,今年進上蛇油丸,江華當次醫官,當爲下去監劑封進矣。作丸時所用草酒,宜使本府造釀進排,而所入不多,道里且近,令以本院所在藥草酒,量其容入持去,以爲劑來之地,何何?傳曰,允。
徐命膺,以義禁府言達曰,忠淸監司狀達內,南原前府使趙榮進,以正言,承召上來時,驛馬濫把,旣係法外,其罪狀,令該府勘處事,達下矣。趙榮進,下去京畿抱川地云,依例發遣府羅將,拿來,何如?令曰,依。
吏曹口傳政事,兼春秋吳尙顯單付。
兵曹口傳政事,知中樞閔百祥單付。
京畿監司狀達,以七八月令藥材進上中山藥,節序差早,體瘦色黑,當月內不得封進,惶恐待罪事。令于元仁孫曰,勿待罪事,回諭。
黃海監司南泰耆書曰,伏以臣,披瀝肝血,再上辭章,而睿聽愈邈,未蒙準許,一向以調理察任爲敎,臣狼狽失圖,只自伏枕長吁而已,今則辭已竭矣,意亦窮矣。如使臣目下病狀,善爲調治,時月之內,可期向差,則其在分義,何敢復事陳籲於离明之下,甘自陷於瀆擾之科也哉?顧今狗馬賤疾,纔經暑濕,手足麻木,多有不遂之時,精神昏瞀,常墮煙霧之中,此醫家所謂類中之漸,而兆症之最不吉者也。本病已極危惡,而添此別症,宛轉三朔,一縷尙今未泯,臣自不堪其支離,而人亦莫不爲怪,每念國恩未報,身先朝露,將作不暝之鬼。此臣所以撫躬自悼者,而藩屛之責,顧何等重任,尙此加之於濱死之喘,一任其瘝曠,在臣私分,惶悶抑塞。如添一病,臣若以煩聒爲懼,貪冒爲榮,不思所以積誠祈懇,卸解重擔,乃反以一道重寄,作爲養病之坊,至使方殷之秋務,一切曠廢,一路民邑,俱受其病然後,朝廷始以僨誤之罪,罪之則雖至於誅殛,無補於國事,徒使一身顚沛,上累我大朝則哲之明,此非但臣一人之私憂而已。朝家亦宜軫念于玆,不可不早賜變通也。且臣,受命來莅,今已周歲,卽中古報瓜之期也。雖在臣向日無病之時,其所施爲,隨處疎迂,醜拙難掩,瘡疣隨現,在聖朝重藩任之道,宜卽斥退,不容寬假。況病勢如此,尸居如此,而特拘於遞易之小弊,許久羈縻,臣竊謂朝家綜核之政,尤不當如是也。病裏神短,艱搆文字,更此疾聲申懇於貳極之下,伏乞睿慈,俯諒實病之難强,至懇之由中,亟令遞改,俾臣得以安意就盡,是千萬區區之祝也。答曰,覽書具悉。卿其勿辭,從速察任。
兵曹參議洪宗海書曰,伏以臣,姿愚識闇,無所肖似。頃忝銀臺末僚,叨陪大朝前席,適當臺章之進讀,仰瞻威顔之密邇,忠愛所激,竊不自揣,或慮處分之過中,略陳書意之無他,斷斷微衷,亶出於有懷無隱而已。非敢有一毫營護之私,而奏對失宜,忱誠未剖,此雖疎率攸致,罔非顓妄爲辜,一言纔脫,雷威荐疊。臣於伊時,惶隕震越,覓死不得,桁楊斧鉞,萬萬無幸,而聖度含容,罰止鐫遞。臣,以罪爲榮,且感且悚,杜門訟愆,引分自廢,無復當世之念矣。曾未幾何,大照回光,恩言渙發,收還匪怒之敎,旋仍已遞之望,繼以騎省新命,忽降於千萬夢想之外,是知噓枯潤萎,天地自無棄物,滌垢蕩穢,雨露非爲己私,而自念蟣蝨賤臣,負罪如山,何以得此於聖明之下哉?聞命震悸,靡所容措,擬引難冒之義,竊附自劾之忱,適値淸齋,書籲路阻,禁直有故,嚴召狎臨,怵畏義分,黽勉入肅,而顧臣向來負犯,有非微眚薄過之比,則安敢以時月之稍久?聖慈之曲貸,晏然自恕,仍因蹲冒,以益一世之嗤點也哉?反復思惟,惶愧交切,玆陳短章,悉暴危懇。伏乞睿慈,特賜鑑諒,治臣未勘之罪,削臣非分之職,以嚴公法,以靖私義,千萬幸甚。答曰,覽書具悉。爾其勿辭,從速察職。
丙子八月十五日巳時,上御養志堂。承旨入侍時,左副承旨徐命膺,假注書尹景祖,記注官黃德潤,記事官李潭進伏訖。上曰,十七日祭報府入之。臣景祖承命持入。上命承旨書之曰,慈殿內資封進日次醴酒,只書下日封進事,頃日奉慈敎,分付矣。更以惟之,凡事必也長遠,其時當命入太常醴酒,而以用內資封進一例,停封事有敎,自此以後,只有太常醴酒而已。慈敎至當,猗歟盛哉。以此分付。出榻敎上命承旨讀祭報府訖。臣等遂退。
上在昌德宮。常參·經筵,以代理停。
元仁孫達曰,明日國忌齋戒,再明日正日相値,常參,頉稟。令曰,知道。
徐命膺達曰,大司憲閔遇洙在外,執義·掌令一員未差,金元行,持平申思運在外,李恒祚未署經,今日以監察茶時之意,敢達。令曰,知道。
又以都摠府言達曰,今日入直內三廳武兼·禁軍及軍兵等,中日習射,請出標信。傳曰,知道。
元仁孫達曰,左副承旨金始煐,今日不爲仕進,牌招,何如?令曰,依。
又達曰,副校理南泰著,修撰尹學東,副修撰李仁源,旣有只推之令,竝卽牌招,以爲推移入直之地,何如?令曰,依。
以副校理南泰著,修撰李仁源,副修撰李仁源牌不進罷職令旨,令于元仁孫曰,竝推考徽旨捧入。
元仁孫啓曰,明日親傳香,承旨不可不備員,而左承旨沈墢,身病猝重,纔已陳書捧入矣。實病旣如此,合有變通之道,何以爲之?敢稟。傳曰,改差。
又達曰,因本院達辭,明日親傳香時,承旨不可不備員,左承旨沈墢,身病猝重,變通改差事,令下矣。左承旨有闕之代,政官牌招開政,以在京無故人差出,何如?無批答。
徐命膺,以義禁府言達曰,前掌令柳脩禁推事,徽旨達下矣。柳脩下去京畿富平地云,依例發遣府拿將,拿來,何如?令曰,依。
元仁孫,以奉常寺官員,以都提調·提調意啓曰,東籍親耕田所種皮黍打作,則三石五斗之意,敢啓。傳曰,知道。
左承旨沈墢書曰,伏以臣,素患風痺之症,每當換節,如期輒作,月初有重發之漸。而陳書呼籲,未得鞶帶之褫,力疾奔奏,連供夙夜之役,日前陵所往來之際,汗孔受風,重添寒感,自昨頑痰之流注者,猝然凝結於項背,牽引作痛,屈伸不得,雜試艾熨,終無分效,床笫之間,轉側須人,似此病狀,其何以備驅策乎?昨於召牌之下,承膺無路,自犯違傲,未蒙勘罷。臣,病衷隕蹙,靡所容措,又況明日大朝親行傳香,而臣方在近密之職,將闕陪扈之禮,義分全虧,罪戾難贖。玆陳短章,略暴至懇,伏乞睿慈,俯垂矜諒,卽賜變通,俾幸公私,千萬至願。答曰,覽書具悉。爾其勿辭,調理焉。
全羅監司李昌壽書曰,伏以臣,猥叨藩寄,黽勉肅命,辭陛之期,行且不遠矣。臣之父母墳山,在於京畿果川,江原道鐵原等地,今當遠離,倍切霜露之感。玆敢冒入文字,仰請恩由,伏乞睿慈,特許往省,俾伸人子至情,不勝幸甚。答曰,覽書具悉。卿其依所陳往省焉。
上在昌德宮。常參·經筵,以代理停。
顯宗彰孝大王忌辰齋日。
大王大妃殿·中宮殿,藥房口傳問安。答曰,知道。
親傳香罷後,政院·玉堂·藥房口傳問安。答曰,知道。
李惟秀達曰,大司憲閔遇洙,掌令金元行在外,一員·執義未差,持平申思運在外,李恒祚未署經,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣李應協啓曰,冷雨連日,伏未審近間,聖體調攝,若何?憊眩之候,寢膳之節,亦何如?前劑入蔘苓茶,已盡於昨日,臣等,今日率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。
備忘記,承旨有闕代,兵曹參知李惟秀除授。
元仁孫達曰,副校理南泰著,修撰尹學東,副修撰李仁源,旣有只推之令,竝卽牌招,以爲推移入直之地,何如?令曰,依。
以副校理南泰著,修撰尹學東,副修撰李仁源牌不進罷職令旨,令于李惟秀曰,竝推考徽旨捧入。
傳于李應協曰,畿伯作闕已久,雖是齋日,已有古例,政官牌招開政。
傳于李應協曰,入侍于齋室。
以吏曹參議朴相德牌不進罷職令旨,令于李應協曰,推考徽旨捧入。
吏批,判書李成中進,參判尹得載牌不進,參議朴相德牌不進,行都承旨李應協進。
兵批,行判書洪象漢進,參判南有容服制,參議洪宗海入直進,左副承旨金始煐進。
吏批啓曰,卽接繕工監役牒呈,則假監役官曺光國,除授後過限未上來,依例改差,何如?傳曰,允。
有政。以尹學東爲執義,金光國爲司諫,南德老爲掌令,宋昌明爲兵曹參知,沈履之爲吏曹佐郞,金應濂爲兵曹正郞,閔百順爲刑曹正郞,鄭趾新爲工曹佐郞,洪命馥爲監察,吳得良爲直講,尹冕東爲典籍,吳載純爲氷庫別提,許紞爲中部奉事,鄭光忠爲京畿監司,徐命臣爲江原監司,鄭壽延爲繕工假監役,柳正源爲校理,尹學東爲兼弼善。兼喬桐水使李泰祥單付,鍾城府使李世泰單付,兼漢學敎授李最中單付,學正趙東喆單付,兵曹參議宋昌明單付,參知洪宗海單付。
李惟秀達曰,今日政新除授玉堂,待下批,牌招入直,何如?令曰,依。
又達曰,新除授校理柳正源,時在慶尙道安東地,斯速乘馹上來事,下諭,何如?令曰,依。
兵批啓曰,同知中樞府事南壽甲·任質·陳楦·李秉純,僉知中樞府事慶漸會,俱以篤老之人,或在鄕或病重,呈狀乞遞,竝今姑改差之意,敢啓。傳曰,知道。
有政。以安絿·李斗明·金塑·尹起廷爲同知,以金潤九·趙漢明·金夏鼎爲僉知,以洪若泌爲宣傳官,以卞至健爲訓鍊副正,蔡挺夏爲判官,以趙得慶·趙得濬·李鵬運·李杞齡爲武兼,以田見龍·李德夏爲部將,以李夢觀爲慶尙左水虞候,以金挺藎爲森森坡萬戶,李重鎭·徐命東爲忠壯將,李泰慶爲忠翊將,李枝茂爲景福將。僉知李泰夏·張天用單付,副護軍具世仁·具世亨·朴昌潤單付,副司直李重庚·金尙重·任·沈墢單付,副司正任濟遠單付。
丙子八月十七日辰時,上具翼善冠·無揚黑團領袍,御明政殿。親傳香入侍時,行都承旨李應協,左承旨元仁孫,右承旨徐命膺,左副承旨金始煐,同副承旨李垍,假注書洪錀·尹景祖,記事官吳尙顯·李潭進伏訖。上曰,祭報府讀之。仁孫讀訖。上曰,承旨進去,本陵奉審後,五陵同爲奉審,可也。上曰,新除授承旨李惟秀,與李垍,爲幾寸親乎?兵曹判書洪象漢曰,爲五寸親而無相避之規矣。上曰,彼五衛將,誰也?象漢曰,義州有名之武弁也。上曰,五衛將進前,達履歷,可也。五衛將張天用進伏,達履歷。上曰,此武弁,初見矣。可使着胄甲前立矣。上曰,吳載維之兄,其名,誰也?象漢曰,載純也。上曰,此乃領相之壻也。領相拜相後,不爲往見云,豈不過乎?上曰,吳瑗贈職乎?象漢曰,續大典定式後,不爲贈職矣。上曰,吳瑗之妻,年不至老乎?象漢曰,吳瑗之年,乃庚辰生也。上曰,此乃崔命柱之妹,而吳瑗之繼室也。載純則頗肥,而載維則酷肖其父矣。載純,方帶直長乎?象漢曰,前司評矣。上命承旨書之曰,予年二十,求差本陵,今日受香,翌日回時,憩鼓巖海昌都尉亭榭來矣。豈意于今四十四年,親傳香於今日乎?噫,昔年此日承候後受香,今日追惟,一倍此心,人子以親心爲心,聖祖外孫婦,只有故參判吳瑗妻而已。令該曹,食物從厚題給,其子吳載純,亦令銓曹,特除守令,使之專城奉祀,以表予意。出榻敎上曰,眞殿門外事,在何年乎?象漢曰,庚申年矣。上曰,其時製頒敎文,而尹陽來至有欲洗腸之言矣。古人有言曰,惜不令封德彛見之,此二人亦然,而尹陽來甚質實之人矣。仍命承旨書之曰,庚申年,大加懲創者,惟見故判書尹陽來,故參判吳瑗,而吳瑗,其時製頒敎文,昨歲之後,尤惟此人,況今日追慕昔年乎?從二品文臣贈職·贈諡,乃是古例,而一自續大典後,只贈諡矣。特賜正卿,遣禮官致祭,故判書尹陽來,一體致祭。出榻敎象漢曰,北關,有一武弁可用者矣。上曰,誰也?象漢曰,田百祿之曾孫繼曾,方以講經初試,爲赴會講上來,而見甚可用,故勸令投筆矣。上曰,故水使全百祿孫繼曾,今日內局入診來待事,榻前下敎。上命承旨書之曰,爲君之道,用人最先。五衛將張天用,今日乃見以灣府武夫,有古武士之樣,初見于此人,令該曹,內窠隨窠,卽爲調用。出榻敎內局入診,編次人同爲入侍事,榻前下敎。象漢曰,前豐德府使金養義,自在宣傳官,近侍甚多,身長赳赳,而每以體小下敎,此可謂李廣雍齒之幸不幸也。上曰,前年禁軍將時見之,體甚小矣。象漢曰,此則其兄金養中矣。上曰,然乎?金養浩兄弟皆小,而金養心,稍有武弁貌樣矣。象漢曰,不然矣。養心與養義輩,判異矣。上曰,然乎?此是五十百步之間矣。親傳香罷後,上還入大內,諸臣以次遂退。
丙子八月十七日巳時,上御舊弘文館。藥房入診,編次人同爲入侍時,藥房都提調兪拓基,提調李益炡,副提調李應協,編次人李喆輔,假注書洪錀,記注官吳尙顯,記事官李潭,醫官金履亨·鄭趾彦·李以楷·李泰遠·李春敷·鄭允協·金應集,以次進伏訖。兪拓基曰,陵幸後尙未得入診,而冷雨連日,風候亦不佳,聖體調攝,若何?上曰,近間則少勝矣。拓基曰,寢膳之節,亦如何?上曰,比前一樣矣。拓基曰,茶飮連爲進御,而丸劑及瓊玉膏,亦爲兼進乎?上曰。中間五行刀割敎拓基曰,其在愼攝之道,診候之節,不容少緩,間十日,使廣州留守洪鳳漢,率醫女入診爲宜矣。上曰,依爲之。拓基曰,醫官入診,聖候,何如?上曰,兩廳首醫各一人入診,可矣。金履亨診候曰,左右三部脈候少沈而軟弱,比前一樣矣。李泰遠診候曰,左三部小沈,右三部非沈而軟弱,則大體一樣矣。拓基曰,醫官已診候湯劑,議定繼進當否爲宜矣。上曰,近日則少勝,茶飮姑欲停止矣。履亨曰,茶飮,乃是調補之劑,而當此秋氣漸涼之時,尤不可少止矣。上曰,果是調補之劑,而長服亦支離矣。李益炡曰,聖候恒在靜攝中,況此秋涼之時,調補之劑,尤不可不繼進矣。上曰,首醫一人,何不入來耶?拓基曰,方欲陳達而未及矣。方泰輿,頃日主第待令時,或慮有不時之用,淸心·安神兩丸,劑四五丸,送人覓來之際,適値動駕,有一掖隷,於主第門外,奪取其藥。故持來下人,言于他掖隷,使之推來矣。其掖隷,怒其還推,今十二日問安諸醫公會中,慘辱泰輿,無所不至,泰輿不勝痛迫,仍卽出去,自以爲不忍擧頭於院中云。今日問安,又不入來,渠雖醫官,位至崇品,且經守令,則掖隷之對面詬辱,前所未有,極爲駭惡。此則不可不嚴治其罪,而至於泰輿,雖有情勢,不參問安,事體未安,亦不可無飭,令該府拿處,何如?上曰,聞甚驚駭,若此則自中宜卽手本,而尙無聞,尤可駭也。昔年崔聖任之爲首醫時,有一掖隷,爲其病母,欲得封餘生鰒而不給,則辱之聖任曰,汝亦有母云。故其時聖任,卽詣差備門外伏地,古或有此等事,而泰輿所遭,與此有異矣,何不伏地,而如是自處也?可謂軟弱矣。泰輿則勿問,使之隨任,可也。仍命書傳敎,上曰,今聞都提調所奏,別監所爲,前古所無,事之無狀,莫此爲甚。當該別監,先除,令攸司,施以杖流之律,有此等之事,則其宜手本,而漠然無聞,當該行首別監,亦爲先除,令攸司,從重科治。司謁之曚然,亦不可不飭,竝令攸司科治,承傳色中官,曚然可駭,此等承傳色,將焉用哉?竝越捧一等。出傳敎拓基曰,頃日陵幸時,動駕隔宵,而雨勢不止,蒸炎且酷。臣等,忝居補護之任,惟恐聖體之受傷,敢有求對之擧矣。其時嚴敎荐降,副提至蒙解任之罰,而臣在首任,獨逭嚴誅,尙今愧懼。宜請同罪,而動駕之際,奔走於起居之班,退伏之日,且添狗馬之疾,尙此泯默,臣罪尤萬萬矣。李益炡曰,其時三提,同爲求對,則臣亦冀被同罪矣。上曰,職在補護之任,求對固其宜矣。而予欲少伸情禮,則輒欲求對請寢,其於豫大之事,則必欲力懇請行,可謂輕重失錯矣。至於知申,旣寫心懸之敎,繼有此求對之擧,故獨爲解任者,蓋以此也,今何必追提往事乎?卿之所辭過矣。仍命書傳敎,上曰,事雖所重,大臣求對,知申解任,事面過矣。此亦觀過知心處,而豈以此,以開嗣君訑訑之道乎?事雖過矣。特寢其命,以示予意。出傳敎李應協曰,前知申解任之命,今旣還寢則在臣私義,不可冒據矣。上曰,今之知申,又將解任耶?所辭過矣。拓基曰,江華蛇油丸,作丸時所入草酒,則自本院持去事,已爲草記蒙允。而黃州地黃監蒸事,來月當遣醫官,而以酒九蒸九曝然後,可成熟芐,此則不可不自本州釀用,而所釀,將近六十斗云矣。上曰,此亦國釀,誠難矣。若非酒,不能爲藥乎?神農嘗草之時,豈有酒也?鄭趾彦曰,神農本經,有地黃酒蒸之法矣。李泰遠曰,黃帝臣炮灸論序,有酒製之法矣。上曰,此所謂盡信書,不如無書,夏禹之時,儀狄作酒,則黃·農之世,豈有酒乎?拓基曰,旣係御藥所需,而事體自別,且非酒,無以蒸曝成藥,則誠不可不釀用矣。上曰,若如是多釀,則當有餘酒,何以處之乎?拓基曰,雖有餘酒,誰敢飮之?內局劑藥之際,或有餘酒,下屬輩不敢飮之,每每和水棄之云矣。上曰,然則勢不得不依前釀用,而再昨因慈敎,東朝日次,內資寺封進早飯酒,亦爲停封矣。上曰,醫官一人出去本院,三種地黃持入。醫官持入。上曰,此則劣品也。九蒸然後,如是色黑,而其味,如何?履亨曰,味甘矣。拓基曰,嬪宮產後,洗胎酒,自前內資寺封進,而今番則何以爲之乎?上曰,醴酒代用,可矣。益炡曰,本院旣有藥用酒,以此用之,似好矣。上曰,依爲之。益炡曰,藥院一年所捧淸蜜,每患不足,例有別卜定之規矣。一自定例以後,不敢循例卜定,御藥所用,近甚苟簡,事體所在,誠爲可悶。此後則曾前卜定處,參酌分定,以爲繼用之地,何如?上曰,依爲之。出擧條蔘苓茶五貼,加劑以入事。榻前下敎拓基曰,臣方待罪禁營都提調,故敢此仰達矣。春間以本營鄕軍癘疫熾蔓之故,姑爲退番,待秋更稟事,仰達矣。目今秋成不遠,癘疫向熄,如欲徵番,則例必有前三朔行會。故大將臣具善行,見臣相議,以爲筵稟定奪之地矣。及今知委,趁十月當上番事,分付,何如?上曰,依爲之。出擧條藥房提調·醫官,先爲退出。上曰,近日御製,當爲編次者,幾篇乎?李喆輔曰,頃日望拜禮後,御製述記懷兩篇,綸音兩篇及明陵親祭祭文,而旨意俱爲穩好,少無欠處。故皆已編次,而其後則姑無製下矣。上曰,注書出外,吏曹開政與否,問來以奏。錀承命出問,還入伏奏達曰,吏判方開政,而姑未出草望矣。上曰,汝又出外,兵判同爲開政與否,問之。全繼曾,使之引來。錀承命出外,吏兵判入侍事。榻前下敎錀還入進伏,吏曹判書李成中,兵曹判書洪象漢進伏,全繼曾亦進伏階上。上問於繼曾曰,汝是全百祿之直孫乎?繼曾曰,臣是百祿之曾孫矣。上曰,汝能射乎?繼曾曰,幼事儒業,而今此入京,兵判授弓矢命射,故始射不滿十日矣。上曰,儀貌似非遐方之人,而天生武夫也。上曰,守令有窠乎?李成中曰,姑無窠闕矣。上曰,吳載純,曾經詞訟乎?成中曰,曾爲司評,而過六朔後,可爲守令矣。上曰,此人,何拘此例乎?待窠卽爲調用,今日政,內職爲先擬入。上曰,內將有窠乎?洪象漢曰,姑無窠矣。上曰,張天用,容貌肥大,身且健長,可謂赳赳武夫矣。吏判亦見之否?成中曰,日昨,天用來見,故臣始見之,而爲人不泛矣。上曰,全繼曾,以繼其祖之意,命名矣。象漢曰,然矣。上曰,今日坐於齋室,調用百祿之子孫,亦非偶然?有特敎則內三廳,勿拘薦乎?象漢曰,然矣。上曰,李運喆之代,已出耶?象漢曰,已出代矣。上命書傳敎,上曰,北道武士,昔年奬用,由於全百祿,至於閫任,故頃者特命錄用其孫矣。今見其曾孫繼曾,爲人可用。噫,全百祿之孫,予旣見而豈不爲擢用?令軍門,勿拘薦調用。出傳敎上曰,鄭德載·德鳴兄弟,皆是可用之人,而德載則似勝於其兄矣,象漢曰,然矣。成中曰,德載門閥,何可以關西之人論之乎?其祖先,〈有〉爲兵使者,而其後亦有顯官云矣。上曰,李萬囿常漢乎?象漢曰,非常漢,而來歷甚潔矣。成中曰,江原監司瓜滿代,今政差出,而可擬之人乏少,本道守令,竝擬,何如?上曰,關東伯,已瓜滿乎?欲以誰某擬代也?成中曰,申思建·南有容·徐命臣,當擬入矣。上曰,徐命臣,曾爲方伯乎?象漢曰,向年,爲湖西伯,以前伯仍任之,故未赴矣。上曰,畿伯則以誰擬代也?成中曰,鄭弘淳·元景淳·鄭光忠,當擬入矣。諸臣遂以次退出。
上在昌德宮。常參·經筵,以代理停。
自昧爽至卯時,有霧氣。
李應協達曰,明日常參,取稟。令曰,停。
李惟秀達曰,大司憲閔遇洙,掌令金元行·南德老,持平申思運在外,李恒祚未署經,執義尹學東未肅拜,今日以監察茶時之意,敢達。令曰,知道。
李應協達曰,左承旨元仁孫,右承旨徐命膺,今日不爲仕進,竝卽牌招,何如?令曰,依。
以左承旨元仁孫牌不進罷職令旨,令于金始煐曰,推考徽旨捧入。
李應協達曰,副校理南泰著,副修撰李仁源,旣有只推之令,竝卽牌招入直,何如?令曰,依。
以副校理南泰著,副修撰李仁源牌不進罷職令旨,令于李垍曰,竝推考徽旨捧入。
金始煐,以禁衛營言啓曰,今八月十七日藥房入診入侍時,本營停番鄕軍,十月當上番事,榻前定奪矣。來十月·十一月當十二番後部中司屬慶尙右道五哨軍兵,來閏九月二十五日京中逢點,十月初一日立番次,趁期調送事,本道監·兵使處,預爲知委,何如?傳曰,允。
上在昌德宮。常參·經筵,以代理停。
下直,柔遠僉使金粲胄。
徐命膺達曰,明日常參,取稟。令曰,停。
李垍達曰,大司憲閔遇洙,掌令金元行·南德老在外,執義尹學東牌不進,持平李恒祚未署經,一員未差,今日以監察茶時之意,敢達。令曰,知道。
金始煐,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李應協達曰,注書尹光暹,自鄕纔已上來,牌招,何如?令曰,依。
金始煐達曰,卽者,備邊司郞廳來言,大臣·備局堂上,依定式來待云矣。傳曰,引見。
徐命膺達曰,副校理南泰著,副修撰李仁源,竝卽牌招入直,何如?令曰,依。
以副校理南泰著,副修撰李仁源牌不進〈罷職〉令旨,令于李垍曰,竝推考徽旨捧入。
李惟秀達曰,憲府連日監察茶時,事甚未安,除在外·未署經外,執義尹學東,卽爲牌招,何如?令曰,依。
以執義尹學東牌不進罷職令旨,令于李垍曰,推考徽旨捧入。
李應協達曰,持平申思運,下諭後過限不上來,依定式遞差,令旨及禁推徽旨捧入之意,敢達。令曰,知道。
傳于李垍曰,上言,趁卽擧行。
李垍達曰,執義尹學東,旣有只推之令,與今日政新除授臺諫,一體牌招,以爲諡號署經之地,何如?令曰,依。
吏批,判書李成中進,參判尹得載進,參議朴相德受由在外,同副承旨李垍進。有政。以李命坤爲大司諫,李翼元爲司諫,李憲默爲掌令,具壽國爲持平,洪得厚爲獻納,趙榮國爲判義禁,李宗白爲同義禁,金天澤爲敦寧都正,李景閔爲兵曹佐郞,朴◆珍爲禮曹佐郞,申光胄爲敬陵參奉,柳惠基爲吉州牧使,兪漢蕭爲春川縣監,李爲兵曹判書。咸平縣監金光國,江東縣監南德老仍任。知義禁李宗白單付,副護軍朴民秀單付,副司直洪益三·金時粲·李壽德單付。
金始煐,以兵曹言達曰,忠壯衛將宋起聖,重得輪疾,差復無期,新除授森森坡萬戶金挺藎老父,今年七十歲,且無兄弟,法不當遠離赴任,呈狀乞遞,邊將之親年七十無兄弟獨身者,許遞其任,已有定式,竝姑改差,何如?令曰,依。
金始煐,以兵曹言達曰,今八月十七日,武臣堂上朔試射日次,而國忌齋戒相値,不得爲之之意,敢達。令曰,知道。
金始煐,以御營廳從事官,以都提調意啓曰,今八月十七日藥房入診時,因都提調臣兪拓基所啓,禁衛營停番鄕軍,趁十月當上番事,命下矣。本廳鄕軍停番,與禁營,旣是同道,則宜無異同,趁十月當一體徵番,何如?傳曰,允。
金始煐,以御營廳言達曰,本廳軍器所上火藥一千五百三十六斤,黑角平弓四百五十七張,校子弓二百十九張,月課鳥銃四百二十三柄,黃燭一萬柄,黑三升挾袖六十領,掛子六十領,木綿黑挾袖一千三十七領,掛子一千三十七領,染布單挾袖四十八領,掛子四十八領,藍方絲紬戰帶一千九十七箇,黃號衣六十五領,紅號衣十領,紙油衫一百六十九箇,禾紗燈籠二十雙,銅絲鐵籠二百五十箇,小鐵籠六十九箇,方色紗籠一百六十箇,紙籠四百三箇,紅氈笠三十六立,黑三升雨傘帳幕三浮,木綿甲軍幕六十一浮,布城二十四浮,鐵抹六十八箇,油芚五十浮,大緞座纛旗一面,綿紬認旗一面,藍大緞巡視旗十面,令旗二十八面,藍三升巡視旗二十面,令旗四十面,令旗竹五十箇,令旗牌官司果趙昌瑞,別軍官閑良李德章,監蕫新造矣。在前軍物監蕫人,論賞已多,前例今此趙昌瑞·李德章監造之數,如是夥然,其在激動之道,似當有論賞之典,令該曹,考例稟處,何如?令曰,依。
又以御營廳言啓曰,本廳停番鄕軍,趁十月當徵番事草記,允下矣。本廳屬前部前司慶尙左道五哨軍兵,閏九月二十五日京中逢點,十月初一日立番事,本道監兵使處,預爲知委之意,敢啓。傳曰,知道。
右副承旨李惟秀書曰,伏以臣,於騎省直中,忽伏承銀臺移除之命,適値大朝親傳香之時,他不暇顧,顚倒出肅,而同副承旨臣李垍,卽臣從叔也。地是近密,人說爲榮,寵溢私門,心切戒懼。雖無應避之公法,而實多難安之私義,此固臣宜遞之一端,而且臣老父感暑餘症,進退無常。又自昨日,水泄變爲虛痢,膈痞轉成關格,自來疾傷衰鑠之餘,元氣日漸澌敗,方有凜凜之形,臣之前此禁直,亦已八晝夜矣。雖當苟幸無病之時,臣心固已憧憧數驚,況有此形現之症,而症又不輕而重者乎?目前情勢,實無離捨供劇之勢,玆敢哀籲於孝理之下。伏乞睿慈,察臣至情,遞臣見職,得以安私分而便救護,不勝萬幸。答曰,覽書具悉。爾其勿辭,先察職後護焉。
以慶尙監司狀達,大丘等官居牙兵黃命哲等渰死·燒死事。令于李垍曰,渰死·燒死人等,令本道恤典擧行。
咸鏡監司徐志修書曰,伏以臣於見任,才力之不逮,疾病之難强,宜亟遞免,不容久瘝,猥陳微懇,冀蒙憐察,及奉批旨,不賜矜允,諭以勿辭,許以調理,臣狼狽失圖,惶感靡措。念臣不肖,濫沐洪造,踐歷踰涯,醜拙畢露,疎迂之性,昏劣之狀,固已睿鑑之所燭,不待臣之自言,而若其病狀之沈痼,非一時調理,所可責效。蓋臣自幼善病,骨體尫弱,不比恒人,及其稍長,痛自節愼,無少戕害,僅得以免於疾痛,保其形骸,近年以來,喪威之所震剝,憂患之所熏鑠,榮衛漸竭,齒髮早衰,惟其戒在避事,志切效力。故凡有朝家任使,輒思力疾强氣,拚死向前,志之所趨,血氣隨之,憑恃王靈,卒得無恙。今臣,雖方澌頓昏綴,若將隕絶,而苟有國事可以自效者,則亦當馱疾驅馳,不避夷險,人見其如是,乃謂臣病不至深慮,而雖然此可勉强於一時耳。若使之久肩重擔,期以歲月,則外强中乾,幾何而不顚仆也哉?伏念先臣平日陳病之疏,未嘗用勞悴字曰,人臣服勤,乃其職分,不當自言其勞,臣奉承斯訓,未敢失墜。況今坐享厚廩,無奔走鞅掌之勞,何苦而爲飾辭圖便之計哉?祗以神精已竭,百疾交攻,而職務甚重,强策不已,則誠恐一朝斃於道路,有傷遂物之仁,仰貽睿慈之悔也。玆敢申控哀懇於貳極之下,煩瀆至此,尤增死罪。伏乞离明,哀臣之情,遞臣之職,俾得歸家調病,以尋生路,不勝大願。答曰,覽書具悉。卿其勿辭,調理察任。
以文學李海重初度呈辭,令于李應協曰,給之。
丙子八月十九日巳時,上御熙政堂。大臣·備局堂上入侍時,領議政李天輔,左議政金尙魯,右議政申晩,行司直金聖應,左參贊李喆輔,吏曹判書李成中,戶曹判書鄭翬良,刑曹判書鄭亨復,漢城判尹韓翼謩,禮曹參判金漢喆,護軍具善行·李章吾,司直申晦,戶曹參議金致仁,左副承旨金始煐,假注書尹景祖,記事官吳尙顯·李潭,以次進伏訖。天輔曰,近日秋氣漸生,聖候,若何?上曰,一樣矣。天輔曰,寢睡·水剌之節,何如?上曰,一樣矣。天輔曰,臣等,向來聯名箚子,實緣其時陵幸迫頭,而雨勢無開霽之望,道路橋梁,未及修治,故不勝悶迫之忱,敢有聯箚之擧矣。至承臣子不忍聞之敎,臣等,至今惶悚矣。上曰,遂事勿說,可也。上曰,近日雨勢快晴,朝霧連日,以御苑觀之,成實登場,似不遠矣。天輔曰,日勢尙熱,其於農事,甚有益矣。天輔曰,此黃海兵使崔鎭海狀啓也。以爲禮曹關內,文山·位羅火田,折受於昭寧園·懿昭墓,而文山鎭火田七百三十一日耕,全數入於折受中,位羅鎭火田三百日耕內一百五十九日耕,入於昭寧園折受中,一百十日耕,入於懿昭墓折受中,而邊將以下,各班料米,以火田收稅上下,餘數段,逐年移劃於善積·所已等鎭,料米不足之數,或爲添補軍餉,今若折受,則他無變通之道,請令廟堂稟處矣。帥臣之擧實狀聞,旣如此,殘鎭形勢,不可不念,特寢成命,更令望定他處,何如?上曰,特寢,其代,更令善擇望定。出擧條天輔曰,此卽廣州留守洪鳳漢狀啓也。本城輪操,連値災歲,輒至停止,其在保障詰戎之政,誠極疎虞,今秋左右部牙兵輪操,何以爲之事?請令廟堂稟旨,分付矣。南漢輪操之連年廢却,誠甚疎虞,而當此大賑之餘,諸道巡操,旣令停止,南漢亦不可異同,一體停止,何如?上曰,依爲之。出擧條上曰,向於廣留入侍時問之,則陵幸時廣州之專當,似難,廣難而畿甸亦難,何以則好耶?天輔曰,畿邑旣甚苟艱,而廣之專當,亦似難,分役似好。尙魯曰,居留之所則一也。廣州之弊,不可不念也。上曰,分定,是乎?天輔曰,臣意,然矣。上命承旨書之曰,廣州居留之後,一依兩都例,使之專當矣。聞留守所奏,亦下詢大臣,於幸行沁都,則其無專當與否言者,松都則不過豐德幸行而已。而於本州境內,則驪州外,多有擧行之事,一府難以支當,誠如所奏,非徒此也。畿甸列邑之民,因此而無前之事替行,不若仍舊貫,至於幸行,依前擧行事,分付。出榻敎天輔曰,頃因畿邑守令所陳,以長湍等五邑陳田摘奸事,有發遣都事之命矣。畿邑田政,若是紊亂,則不可不釐正,而都事摘奸,徒致搔擾,反爲民弊。依湖南·湖西例,令道臣,察其緩急,嚴飭該邑守令,次次改量,何如?上曰,頃者下敎置之,令道臣,觀其緊歇擧行。出擧條上曰,今年,若無耆老科,則金始煐,何以登科乎?見其貌,不至甚老矣。尙魯曰,曾任州牧,到處有聲績,此後用之,則可知其爲人,而甚可用者矣。天輔曰,頃因訓將陳達中巡賞格木九十同,自兵曹及禁·御兩營,參量分劃事,有令廟堂區劃以給之命矣。訓局砲保,旣捧純錢,則送價兵曹及兩營,買用各三十同,似好矣。上曰,依爲之。出擧條天輔曰,災結事,方自廟堂相議,而畢竟道臣相持,每未免擅分矣。守令之濫用災結者,則有律而監司則無之,若守令濫報而監司不爲參酌,則監司有不察之失,亦爲定律,何如?上曰,其止之。監司定律,則道臣體輕矣。天輔曰,年分比摠,雖是苟艱之政,敬差官,亦有弊端,今年如欲差送,則極擇只送於三南,或似無妨矣。翬良曰,徒有廚傳之弊,實無益矣。上曰,敬差官之名,豈不美也?而其流之弊,有勢者漏,無勢者白徵,謂守令則不足惜?此正有庳之民,奚罪者也?況今歲廚傳之弊,不可不顧,依近例比摠,有若曰,百姓足,君誰與不足,其若有益於民,雖歲供大縮,予何有所惜?以昨年忠淸道觀之,守令犯分,專由加請而濫與故也。今年,若有此弊,則禁錮之律,豈獨施於守令乎?備局知悉,若是濫請,其又擅分,此則不可使隣國知之也。其擅分者,國體當還實,而事已往矣,亦爲民而勿問,復豈有此弊?或復有之,非徒嚴懲道臣,擅分者,令該曹,卽爲草記還實事,定式,可也。出擧條上曰,柳東茂甚非矣。旣復擢用,則宜有槐省之意,而東茂全無此意矣。上曰,申瑞夏,尙未處置乎?晦曰,以無首堂之故,尙未處置矣。上曰,瑞夏,誰也?晦曰,澤夏之弟也。上曰,予於逋欠事,每爲申飭,而有此所犯,可慨也。予則遣御史捉來,而禁府則還爲放水,今番予所勘律者,不緩矣。有司不用法,故予不得已,爲此等事矣。尙魯曰,有司不用法,則當申飭矣,豈可替行之乎?天輔曰,前後以擇守令事,申飭銓官,而擇人甚難,至於州牧則其才尤難,令二品以上,各薦可合其州牧者二人,臣等,就其中增刪啓下,送于吏曹,以爲臨時取用,則似有實效矣。晩曰,若善爲之,則必有實效,而雖薦外之人,如有可合者,銓官,亦當隨其才而用之矣。上曰,薦後,予欲召見矣。坐地當爲州牧者,則雖不入於薦,豈不爲州牧乎?以不及之人爲之,可也。出擧條上命承旨書之曰,擅用災結,其律不輕,而頃者御史廉問,雖或有以聞者,御史以見欺下吏爲奏。故律亦末減,若此不已,擅用之律,將無所施,而禁錮之法,將行於官屬乎?決無是理,往事雖勿說,此後見欺下吏四字,御史不敢奏,該府亦不敢擬以輕律。出榻敎又命承旨書之曰,金吾長官,不可其曠,而今聞判義禁徐宗伋,再度受由云,許遞,其代,今日政擧行,仍爲牌招察任。出榻敎天輔曰,四忠祠,旣命重建,而聞纔訖役,宜有致祭之擧矣。上曰,依爲之。出擧條天輔曰,故進士尹志述,乙巳年贈職,仍附於陳同·歐陽澈祠矣,其後黜享。又其後復贈而尙未復祠,今則旣建四忠祀,特命復祠,似好矣。上曰,尹志述事,予亦知之,而四忠祠配享則過矣,置之,可也。天輔曰,先正從享後,例用其子孫,而先正臣宋時烈之嗣孫文相,昨年已作故,其弟後相及其弟,又於今年,俱皆身故。奉祀孫,當待關報調用,而第聞有宋婺源之孫煥五而甚佳云,今先調用,似合矣。上曰,不亦太濫乎?予則只守法例,若無日後待關報調用者,則此亦用之無妨,而今旣有嗣孫日後可調用者煥五,又以必調用乎?天輔曰,諡號署經,尙未爲之。丙子斥和之子孫,必欲於今歲爲之,此其情理固然,分付政院,申飭擧行,似好矣。上曰,寧城諡號,尙未署經乎?尙魯曰,然矣。上曰,今則崔載興,事已處置,兩司,何故不備也?天輔曰,新除臺官,或未署經,或在外,故然矣。上命持來兩司去來。臣景祖承命持入。上命承旨書之曰,諡號署經,尙今稽滯云。兩司在外人,抄選外,竝許遞,其代,政官牌招,以在京無故人備擬,仍爲牌招署經。尙魯曰,御營哨官林遇春,昨年,以順康園別看役之勞,有除職承傳,故臣屢次分付,屢次囚吏,而該曹不爲施行。至於再昨政,多出相當窠,亦不檢擧,此雖小事,以體統則極爲未安,兵曹判書洪象漢,從重推考,何如?上曰,朝廷,當存體統,兵判罷職,可也。出擧條上曰,林遇春,可用武弁也?天輔曰,此是全羅道武弁,而有才藝者矣。上曰,韓尙訥,急用之可也。成中曰,頃者陵幸時,大臣,以尙訥熟於調馬,陵幸前勿爲移職之意,分付,故姑未檢擬矣。聖應曰,訓局中軍,與他有異,而中軍申旼,移拜禁軍別將矣,仍任,何如?上曰,依爲之。晩曰,兵判纔坐罷,出代行公之前,禁軍別將,勢當留窠,此甚難處矣。上曰,此外無可合者耶?聖應曰,履歷可合者,惟李泰祥,而新除外任,故不得啓下矣。尙魯曰,此時禁軍別將,果難作窠,京畿水使李泰祥許遞,使之啓差中軍,恐好矣。上曰,依爲之。出擧條上曰,全百祿之曾孫繼曾,昨日見之,雖是講經之士,實合於武弁,宜以武臣用之矣。上命承旨書之曰,此時守令數遞可悶,前咸平縣監金光國·江東縣令南德老,旣遞臺職,令該曹,仍任前職。出榻敎上又命承旨書之曰,今覽京畿監司査啓,予意決無是理,而關係不法,故不可不査問矣。諸供中倉色之供,尤爲明白,以濫分律施行。出榻敎晦曰,龍仁前縣令趙漢弼,御史李錫祥,封庫罷黜。若曰有不法事而封庫,則所當論列其罪狀,以請嚴覈,而及其書啓也。乃反見漏,人皆不知其因何事,而至於封罷,此實前後繡啓所未有者,大關後弊,事甚怪訝,故敢達。尙魯曰,守令有大不法,不容暫居其任然後,御史始乃封庫矣。旣封庫而見漏於書啓,曾所未有之事也,事體可駭,且關後弊,前御史李錫祥,罷職不敍,何如?上曰,依爲之。出擧條亨復曰,此江原監司殺獄啓本也。上曰,結語讀之。亨復讀訖。上曰,難得者兄弟,而旣無大不是之事,以此小小偸竊之故,直投之水中而莫之恤,可謂不忍矣。大臣之意,何如?天輔曰,其情節,決非凶慘,用之一律,則有傷於君德矣。上曰,杖流爲一律之次乎?尙魯曰,一律則雖不可用,人理斁絶,不可尋常處之,自上宜有特敎處置之事矣。上曰,亂蛾撲燈而死,則人尙有不忍之心,予嘗見蟻子聚會處,則不忍踐之。或偶然踐之,則必坐視其蠢動然後,始乃心安矣。彼以其兄而忍投其弟於水中,此豈人理乎?仍命承旨書之曰,今覽關東伯啓聞道臣之結語,秋官之持奏,俱是也。而況父殺子兄殺弟,雖故殺,本律不過杖流,而用意陰慘者,施以一律,雖載續大典,此非用意陰慘之比,事當施以本律。而噫,昔蘇瓊,豈不云乎?難得者兄弟,述編亦云惻隱之心,人皆有之,雖螻蟻之微,不忍若是。噫,旣無其父,不過渠之同氣,他人欲投水,其宜流涕救之爾。抑何心十二歲若干尺之弟,尋常投水,放恣倡言乎?倫已斁矣,人道滅矣。雖異用意之陰慘者,烏逭用意之殘忍乎?續大典一律則過,本律杖流則輕。噫,堯·舜之道,孝悌而已。昔,丙吉問牛喘,予則不可以律議之,嚴刑一次後,勿限年島配。出擧條亨復曰,紅牌僞造罪人李德秀,雖不承款,韓俊太則以書給紅牌之意,旣已自服,其律爲杖流,先爲酌處乎?待正犯承款後酌處乎?上曰,先爲酌處,可也。亨復曰,此是隨從酌處之事,以申目達下,何如?上曰,依爲之。出擧條上曰,昨日監司望,好矣。鄭光忠,擬入末望,而首副望則後必頻擬,光忠則未必復擬,故點下,南有容,聞其甚飢,而徐命臣,曾除湖西伯未赴,故亦爲點下矣。上曰,今番兵判有新望乎?天輔曰,李宗白·韓翼謩·閔百祥·李,皆可入於新望矣。上曰,李之同甲,亦有可擬者,卿意,何如?天輔曰,俱是可用之人矣。尙魯曰,惟簡在上矣。上曰,此如執餠,以執餠次爲之,可也。尙魯曰,故相臣忠憲公金昌集耆社遺像,卽先朝所賜,而壬寅年間,兇徒欲爲燒火,耆社吏以燒火樣瞞告,持給高丁三,丁三,潛納於本家,其後甲子年,歷臨耆老所時,耆社不知此本,在於本家,移摸他本,揭於耆社。今則旣知舊本之尙在本家,當以舊本還揭,而移摸之本,旣經御覽,故自下不敢擅便云。此非出擧條之事,自下分付,使之還揭,何如?上曰,然矣。仍命承旨書之曰,己亥·甲子,旣有耆英圖帖,五十一入耆社,追踵監事之意,而豈意到入耆社之年?其年歲初,展拜靈壽閣,率耆社諸臣,入光化門,而又至六十有三,尤是料表,故今年召見耆臣於齋室。今因左相奏耆帖事有悟,兩年之事,豈無續美?其時入侍諸臣,一體圖帖,藏于耆社事,分付本所。出榻敎臣等以次退出。
上在昌德宮。常參·經筵,以代理停。
下直,恃寨僉使閔光協。
徐命膺達曰,明日國忌齋戒,再明日正日,此兩日常參,頉稟。令曰,知道。
備忘記,今下弓矢,恃寨僉使閔光協處給送。
令于元仁孫曰,大臣·備局堂上引接。
徐命膺達曰,副校理南泰著,副修撰李仁源,旣有只推之令,竝卽牌招入直,何如?令曰,依。
以副校理南泰著,副修撰李仁源牌不進罷職令旨,令于徐命膺曰,竝推考徽旨捧入。
備忘記,今日試才時,駕後朴思彦,柳葉箭五中,加資,駕前金思欽,柳葉箭貫一中邊二中,武藝別監李春三,鳥銃貫一中邊二中,直赴殿試,駕後金天章,柳葉箭三中四分,善地邊將待闕,卽爲除授。
傳于徐命膺曰,今日沾濕明年匹緞,政院勿稟。直下兵曹。
徐命膺啓曰,兵曹兼春秋有闕之代,令該曹,卽爲口傳差出,何如?傳曰,允。
李垍,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
李垍,以兵曹言達曰,新除授判書李,時在平安監營任所,乘馹上來事,下諭,何如?令曰,依。
李垍,以義禁府言達曰,卽接月令醫員鄭斗齊手本,則時囚罪人趙榮進,本以抱病之人,添得血痢,度數無算,食飮專却,呼吸喘促,昏倒不省,氣息奄奄,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
大司諫李命坤書曰,伏以臣,於千萬夢想之外,忽伏奉薇院新命,繼而召牌狎臨,在臣分義,固當蹶趨承之不暇,而第臺端一步,卽臣自劃之地,百爾揣量,實無堪當之望。且自月初,渾舍遘癘,弱婦稚孫,相繼傳痛,症情危惡,人鬼未分,至情所在,不忍相捨,藥餌凡節,親自看檢,今臣憂遑罔措之狀,卽通朝所共知也。以此薰染之身,決不可出入於淸禁之地,前後賓對之一未進參者,亦由於此也。玆敢離次搆書,仰暴情私,仍卽徑歸,恭俟處分。伏乞离明,俯賜諒察,亟削臣新授職名,重勘臣瀆撓之罪,以肅朝綱,以安賤分,不勝萬幸。答曰,覽書具悉。卿其勿辭,從速察職。
執義尹學東書,伏以臣,有七耋老母,素患風痰宿病,入秋以後,一倍添劇。又自月初,重得水泄,度數無算,飮啖專廢,轉側須人,多般調治,少無差效,老人元氣,日益澌綴,實有頃刻難支之慮。臣無他兄弟,藥餌調將,非臣一身,則無人看護,昨違嚴召,實出於私情之萬萬悶迫。而罰靳例勘,又下召令,如有一分暫離之勢,臣何敢荐犯違傲,自速罪戾哉?玆敢冒死哀籲於孝理之下,伏乞离明,俯賜矜諒,亟遞臣職,以便救護,仍治臣罪,以肅朝綱,千萬幸甚。答曰,覽書具悉。爾其勿辭,救護母病。
京畿監司鄭光忠書曰,伏以臣,千萬匪意,伏奉畿臬新命,臣誠愕怡惝惑,歷累日而不能自定,念臣以晩進疎蹤,旣乏才具,且淺歷踐,徒以不世之渥恩,一朝驟擢,遽致宰列,中夜思惟,愧懍冞積。只欲不擇燥濕,奔走筋力,以少效涓埃之報,而至若藩司重任,非但臣夢想之所不到,人亦不以此,期於臣,今玆之及,何爲而猥及耶?方岳之職,從古所重,旬宣之責,何路或輕,而惟此畿甸根本,其任尤別,地爲諸道之咽喉,職總三輔之管轄。自昨年大歉之餘,民窮旣極,官弊轉滋,大小之杼軸,盡空,東西之驛遞,殆絶,撫輯按釐之策,比前尤艱,此時此任,雖委之於宿望通才,亦將逡巡而不敢當,況如臣之空洞無似者,尤何可擬議哉?當初檢擬,已非惟簡之意,越序特授,亦出常格之外,區區集木之懼,已不敢論,竊恐聖朝核實之政,亦不當如是也,臣實爲之憂慨也。噫,臣之頂踵毛髮,罔非造化,生死隕結,固所自矢。苟使臣,有一分勉膺之望,則顧何敢爲隨例辭避之計哉?誠以量己量官,自知甚審,一路休戚,關係不輕,不但爲一身狼狽之憂而已。玆敢冒死控籲於貳極之下,伏乞睿慈,念重寄之不可濫授,諒臣言之非出飾讓,亟許鐫免,俾便公私,千萬幸甚。答曰,覽書具悉。卿其勿辭,從速察任。
校理洪梓書曰,伏以臣,才疎質脆,叨侍禁近,徒積尸素之譏,馳驅南北,浸成霧露之祟,惟懷丐免之圖,無復仕進之望,而自頃慘慼以來,一切世念。又泊然灰冷,近者春坊兼銜,乃在胄筵逖違之餘,玉署新命,適迫園陵幸行之期,黽勉趨承,只爲粗伸義分之計,則夫豈有淟涊盤礴之理哉?纔經陪扈,旋受恩暇,乃於修墓之路,兼作瘞殤之行,舊感新悲之內疚,早涼晩熱之外襲,情私愈苦,嘔泄竝作,擔曳寸進,實有澌頓顚仆之慮。而又自數昨以還,轉成毒痢,度數無算,眞元益脫,晝夜叫苦,轉側須人,殭臥丙舍,凜凜有垂絶之形。念臣素嬰伏暑之疾,每當夏秋之交,如期輒發,非費數月醫治,則莫能起動,適玆所患。又出本症之外,而論其症形,十分危惡,萬無趁由限上道之勢。伏況見叨職名,俱極淸華,在臣,尤爲冒濫,一味虛帶,不思自處,又豈區區之所敢出哉?玆敢力疾搆草,猥從縣道,冒死哀籲。伏乞离明,俯垂矜察,竝許鐫改臣本兼兩任,俾臣得以從便調攝,以尋生路,以安私分,千萬幸甚。答曰,覽書具悉。爾其勿辭,從速上來察職。
丙子八月二十日卯時,王世子坐時敏堂。大臣·備局堂上引接入對時,領議政李天輔,左議政金尙魯,行司直金聖應,漢城判尹韓翼謩,行副護軍具善行·李章吾,行司直申晦,戶曹參議金致仁,左副承旨金始煐,假注書尹景祖,事變假注書任濟遠,記事官李徽中·李潭進伏。掌令李憲默,獻納洪得厚追後入對。天輔曰,日氣乍涼,旋復蒸鬱,睿候,若何?答曰,一樣。大殿·大妃殿·嬪宮,問安。答曰,一樣。天輔曰,近聞以睿候之未寧,久廢書筵矣,昨日開筵云。伏未知今則睿候稍勝而然耶?或以書筵之久廢爲悶,强而行之耶?答曰,病症雖未快復,書筵之久廢,甚可悶,故强而行之矣。天輔曰,此卽忠淸監司趙暾申本,而頃因本道監司狀達,公州軍額未代定數爻,及守令姓名査實狀聞事,覆達,分付矣。査狀今始來到,而此非自廟堂回啓之事,令該府,從輕重勘處,何如?令曰,依爲之。天輔曰,大臣衙門吏胥,各司之不得任意推治,蓋出於重體統之意,而況寫字官,則此是帽帶之人,與下吏有異,頃因玉堂之施以懸罰,請推儒臣矣。聞京畿都事朴起采,發怒於寫官之不爲私書役,至於捽曳云,寫字官私書役之防塞,曾有申飭則朴起采之因此發怒,任自捽曳,極爲駭然,罷職,何如?令曰,依爲之。出擧條天輔曰,禮曹正郞宋聚行,路逢譯官,怒其犯馬,至施笞杖於大道之上,又解其頭髮,懸於馬後,仍以馳驟,重被其傷云,事之駭妄,莫此爲甚。禮曹正郞宋聚行,削職,何如?令曰,依爲之。出擧條始煐曰,兵曹參議宋昌明,除拜後過三日,不爲出肅,依定式推考警責,仍卽牌招,何如?令曰,依爲之。出擧條天輔曰,今日次對,兩司皆出牌,而諫院則尙無動靜云,牌去來,政院,不爲申飭,每致稽緩如此,當該承旨推考,何如?令曰,依爲之。出擧條憲默曰,請瑞虎等兩賊孥籍,亟令王府擧行。措辭見上令曰,勿煩。請其時干連人英梅,更令鞫廳,嚴刑窮問,期於得情。措辭見上令曰,勿煩。請尹宅履·德喜等,更令王府,拿鞫嚴訊,以正王法。措辭見上令曰,勿煩。請島配罪人鼎九,亟令王府,依律正刑。措辭見上令曰,勿煩。請島配罪人泰績,更令鞫廳,拿鞫嚴問,快正王法。措辭見上令曰,勿煩。請還收罪人桂永放送之令,亟令攸司,依律處斷。措辭見上令曰,勿煩。請還收罪人吉再卜·李於屯金減死之令。措辭見上令曰,勿煩。請還收李佐太·申尙春減死之令。措辭見上令曰,勿煩。請罪人彦杓·陽祚等,仰稟大朝,更加嚴鞫得情。措辭見上令曰,勿煩。請稟于大朝,潤·東夏,竝施應行之律。措辭見上令曰,勿煩。請稟于大朝,還收柱泰·昌翼酌處之命,更加嚴鞫得情,依律處斷。措辭見上令曰,勿煩。請定配罪人孝曾·孝順,稟于大朝,亟令王府,更加嚴鞫得情。措辭見上令曰,勿煩。請稟于大朝,還收崔守仁定配之命,更加嚴訊,期於得情。措辭見上令曰,勿煩。請仰稟大朝,爟·爣諸子,竝令絶島移配。措辭見上令曰,勿煩。請東星,亟施孥籍之典。措辭見上令曰,勿煩。請緣坐罪人抗,仰稟大朝,亟施孥籍之典。措辭見上令曰,勿煩。得厚曰,請充軍罪人李時蕃,依律處斷。措辭見上令曰,勿煩。請恒延·命垕·敏樞,仍令鞫廳,嚴鞫得情。措辭見上令曰,勿煩。請仰稟大朝,島配罪人泰績,更令鞫廳,拿鞫嚴問,快正王法。措辭見上令曰,勿煩。請卜連,亟令王府,拿鞫嚴問,以正王法。措辭見上令曰,勿煩。請稟于大朝,收還罪人天大酌處之命,快正王法。措辭見上令曰,勿煩。請稟于大朝,還收罪人益源定配之命,更加嚴鞫得情,快正王法。措辭見上令曰,勿煩。請罪人匡師,更加嚴鞫得情,快正王法。措辭見上令曰,勿煩。請罪人柱天,仰稟大朝,亟令王府,以同參律擧行。措辭見上令曰,勿煩。請罪人厚基,仰稟大朝,亟令王府,以同參律擧行。措辭見上令曰,勿煩。請絶島安置罪人來復,稟于大朝,還寢發配之命,仍爲嚴鞫得情,以正王法。措辭見上令曰,勿煩。請徑斃罪人詹,亟稟大朝,追施逆律。措辭見上令曰,勿煩。請前校理申致謹,前大司諫尹尙任,竝施追奪之典。措辭見上令曰,勿煩。請緣坐罪人抗,稟于大朝,亟擧孥籍之典。措辭見上令曰,勿煩。新除授司諫李翼元,時在黃海道金川地,請斯速乘馹上來事,下諭。令曰,依達。諸臣以次退出。
上在昌德宮。常參·經筵,以代理停。
貞顯王后忌辰齋戒。
李垍達曰,大司憲閔遇洙,掌令金元行在外,李憲默,持平具壽國呈辭,李恒祚未署經,執義尹學東受由,今日以監察茶時之意,敢達。令曰,知道。
徐命膺達曰,左副承旨金始煐,今日不爲仕進,牌招,何如?令曰,依。
又達曰,副校理南泰著,副修撰李仁源,竝卽牌招入直,何如?令曰,依。
以副校理南泰著,副修撰李仁源牌不進罷職令旨,令于李垍曰,竝推考徽旨捧入。
李垍達曰,判義禁趙榮國,昨違召命,尙不出肅,事甚未安,卽爲牌招察任,何如?令曰,依。
傳于李垍曰,全百祿孫及崔一衡子,曾經部將人,待令于靑陽門。
傳于李垍曰,祈晴有下詢事,大臣及禮堂入來。
李垍達曰,領議政李天輔,左議政金尙魯,右議政申晩,禮曹判書趙榮國,參判金漢喆,依下敎來待矣。傳曰,詣閤。
徐命膺,以禮曹言啓曰,忠淸道鎭岑居幼學李呈狀內,矣身以出繼之人,今式年監試初試時,入參於右道終場二等第四人,而啓榜正書之際,矣身生父名,落漏不書,事係違格,故入格皮封,現納相考書塡事,有所呈狀矣。所納皮封中,其生父名果爲書之,而至榜眼則落漏的實,事極駭然,該道試官及差備官,俱難免不察之失,竝推考警責,而原榜目中李生父名,改付標追書以入之意,敢啓。傳曰,知道。
又以禮曹言啓曰,今八月二十八日,乃廣州留守洪鳳漢妻贈貞敬夫人李氏小祥日也。同日王世子嬪,當有望哭變服之節,儀註磨鍊,直入嬪宮之意,敢啓。傳曰,知道。
丙子八月二十一日申時,上御熙政堂。大臣·禮曹入侍時,領議政李天輔,左議政金尙魯,右議政申晩,禮曹判書趙榮國,禮曹參判金漢喆,同副承旨李垍,假注書尹景祖,記事官吳尙顯·李潭進伏訖。天輔曰,冷雨連日,聖候,若何?上曰,一樣矣。上曰,冷雨不止,禾穀,慮有蹲縮之患,祈晴之擧,在所不已,而今年禜祭,亦已數矣,未知,何如?天輔曰,方當禾穀成熟之時,雨無開霽之望,誠極可悶,若不行祈晴,則恐有後時之歎,行之,似好矣。上曰,我國事每以觀勢遲延,而率多誤了,不如趁早擧行矣。仍命承旨書之曰,秋成在近,而冷雨不霽,欲觀勢過時,不若趁今設行禜祭,其令該曹,以再明日擧行,獻官諸執事擇差。出榻敎上曰,關西伯,議薦乎?天輔曰,未及矣。上曰,以誰爲定乎?天輔曰,可合之人,皆有故,擬望實難,韓翼諅可合,而親年已高,若以典守言之,無過於此人矣。上曰,其人,太固執矣。天輔曰,固執,好矣。尙魯曰,西伯之任,固執者,可合矣。天輔曰,閔百祥,可合而纔遞外任,不可出外,且此人,非久置外藩之臣矣。上曰,藩任幾次乎?天輔曰,三次矣。尙魯曰,今當歷試於內職,不可出送矣。天輔曰,李成中·鄭翬良,亦可合而方帶緊任,非所可論,尹汲,有人望善居官,必能彈壓,臣等之意,在於此人矣。上曰,此人甚精,而子曰南方之强歟?北方之强歟?抑而强歟?關西,多取用之事,必得剛者任之,可也。此人,稍未堅,似不能爲韓翼謩事矣。此外亦有之乎?予見爲道臣者多撓奪,而惟金判府事不然,故卿之下往關西時,予以此有勉矣。尹汲之年,幾何?天輔曰,六十矣。上曰,然乎?尹汲兄弟爲小科同榜,其時事如昨日,予則認以年不至老矣。天輔曰,再任雖無近例,李宗白,亦可合矣。上曰,何可復送乎?天輔曰,徐志修亦可合,而以北移西,事甚苟艱矣。上曰,北伯之代,其不難乎?上曰,尹汲爲首望,則誰爲副末乎?天輔曰,李宗白爲副,而欲以趙雲逵爲末,雲逵,甚可合矣。尙魯曰,臣曾有所達,而曾任湖南時,大有聲績,不但昨年事善處而已。若非雲逵,則決難如此矣。晩曰,爲監司眞善治矣。上曰,其父在彼,而予本恃之矣。雲逵,果好矣。天輔曰,臣等,旣已仰陳而擬望,甚苟艱矣。上曰,然則欲何以擬望乎?天輔曰,尹汲·李宗白·趙雲逵爲望而簡用,則惟在於上矣。晩曰,何必然乎?天輔曰,參判望,甚苟艱矣。尙魯曰,領相此意,甚好矣。上曰,然則以此三人擬望,可也。上曰,亦有變品之例乎?天輔曰,古則有之,而豐原君,陳達防塞矣。上曰,閔百祥,當用於內職矣。上曰,予有所思之人,廣留可合,而此時之故,不可出送矣。天輔曰,臣等之意亦然,而不可遠送,故不得擬議矣。尙魯曰,雖非此時,何可出送乎?晩曰,豈不好矣?而豈可出送也?上曰,除眷之後,送此人,可謂除弊矣。上曰,予欲使此人,歷觀關防,廣留亦有此意,其意,好矣。尙魯曰,其意如此,故頃年,以伴送使差送矣,遭妻喪徑還矣。上曰,北道東堂試,誰掌之乎?榮國曰,北道則評事主之,南道則都事主之矣。上曰,金漢喆,曾經北伯,嘗見全繼曾乎?漢喆曰,見之矣。上曰,今日受四書講,則工夫未熟,試其弓技則頗精,北道之人,將來可用矣。尙魯曰,此等人,可得力者矣。榮國曰,臣在北關時,薦武士有膂力者二人矣。上曰,誰也?榮國曰,黃道潝之子也。上曰,學校之政,同美矣,西北則宜以西北人之本色勸之矣。尙魯曰,右文之治,雖美,而西北則不如勸之以武技矣,繼曾,以武用之,則在渠亦好矣。雖以文成功,渠安能大用乎?上曰,西北人,可力用矣。晩曰,朝廷,若收用此等人,則西北人,必多興起者矣。榮國曰,臣於數日前,以石物塗灰看檢事,進去長陵,奉審陵上,則辰巽巳方甲方莎草高低不齊,故低處則雨水渟滀,自裏面滲漏,注於屛風石,土水尙有痕迹,而當面屛石,自然侵濕,黑苔比他面尤甚,所見誠極未安,而以此改莎,亦涉重大,來頭陵上莎草有頉,修改時一體修改似好,故敢達矣。上曰,所奏是,依爲之。出擧條漢喆曰,臣於今番,奉審寧陵,石物塗灰曲墻修改後,奉審丁字閣滲漏處,聞陵官之言,則年年修改,而輒又滲漏云,故臣詳細奉審,且使匠手,審察內外,則樑上塗灰全體傾仄,雖爲修改,每致滲漏,日後修改時,分樑上塗灰,修改其全體照合事,宜矣。尙魯曰,石灰之新舊塗,例患其不粘合,今此隨改隨剝之患,亦似由於此,此後樑上塗灰修改時,舊灰無論有頉無頉,一竝刮去,以新灰塗之,則恐無此患矣。上曰,左相所奏是,此後依此擧行。出擧條上曰,關西伯,可速還乎?頃於前日,自關伯除兵判而來乎?尙魯曰,然矣。上曰,故咸原府院君,爲訓將時,以爲欲得其代而不得其人,惟鄭壽松爲可,辛壬年間,爲武弁者多有奇怪之事,而惟壽松不然云。今則壽松已作故矣,其子,何如?尙魯曰,其子得良,頗可用矣。上曰,前者所犯,何事?尙魯曰,以全羅水使,移除慶尙兵使矣,其時御史論罷矣。上曰,以何事而至於論罷乎?垍曰,似是女色等事也。上曰,武弁之女色,何足論罷也?晩曰,此外亦多有不法事云矣。尙魯曰,爲人不如厥父,故臣意則欲俟日後試用之矣。上曰,卿言,是矣。上曰,洪泰斗處分,入於稟秩中,極爲非矣。尙魯曰,鞫獄干連,則初無可論,而此不然矣。上曰,然乎?晩曰,泰斗居官,甚善,爲人亦剛矣。上曰,昨年,以武弁,爲黨習之言,使之聲言於路上矣。問其時都事,則渠於路上,勸使聲言此言云,其人則剛矣。尙魯曰,渠意以爲若曰老論,則得有生路,故當初爲論議之說矣。上曰,近來武弁,全無本色,頃見張天用,則初見于今矣。上曰,朴載河,頗好矣。漢喆曰,臣待罪銓曹時,爲金浦郡擇人,以載河薦用之矣。上命承旨書之曰,昨年處分朴載河兄弟,不過飭勵武弁之意,而周年已過,王者用人,飭滌宜竝行,渠想必滌心,上豈無滌道?況赦典纔行,及今不放,更待何時?分付該府,竝放送。出榻敎上曰,此則雖夜,卽以草記擧行。尙魯曰,洪泰斗亦放之,似好矣。上曰,日後更達,可也。尙魯曰,前都事閔塾,方在北道投畀中,聞其妻孥俱沒,甚殘忍矣。上曰,然乎?仍命承旨書之曰,前都事閔塾,飭已行,特爲放送。出榻敎上曰,御將,何不入侍乎?尙魯曰,方有積病,入侍甚難,故然也。上曰,雖目之以驕仰,而爲人頗好,其身鬚亦好矣。漢喆曰,曾爲閫任時,亦善治矣。上曰,訓將則可謂福將矣。尙魯曰,然矣。臣等遂退。
上在昌德宮。常參·經筵,以代理停。
夜四更五更,月暈。
貞顯王后忌辰。
大王大妃殿·中宮殿,藥房口傳問安。答曰,知道。
徐命膺達曰,明日常參,取稟。令曰,停。
金始煐達曰,大司憲閔遇洙,掌令金元行在外,李憲默,持平具壽國呈辭,李恒祚未署經,執義尹學東受由,今日以監察茶時之意,敢達。令曰,知道。
又以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
藥房都提調臣兪拓基·提調臣李益炡·副提調臣李應協啓曰,伏未審日間,聖體調攝,若何?憊眩之候,寢膳之節,亦何如?前劑入參苓茶,已盡於昨日,臣等,今日與諸醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,參苓茶,加劑五貼以入,下敎日入侍,宜矣。
徐命膺達曰,右副承旨李惟秀,今日不爲仕進,牌招,何如?令曰,依。
以右副承旨李惟秀牌不進罷職令旨,令于金始煐曰,推考徽旨捧入。
傳于徐命膺曰,今已快晴,更觀一兩日,待下敎擧行。
徐命膺達曰,副校理南泰著,副修撰李仁源,旣有只推之令,竝卽牌招入直,何如?令曰,依。
以副校理南泰著,副修撰李仁源牌不進罷職令旨,令于徐命膺曰,竝推考徽旨捧入。
金始煐,以義禁府言達曰,朴載河兄弟,不過飭勵,分付該府,竝放送,前都事閔塾,飭已行,特爲放送事,命下矣。全羅道濟州牧大靜縣定配罪人朴載河·朴載漢·朴載洙,咸鏡道鏡城府投畀罪人閔塾等,竝放送事,分付各該道道臣之意,敢達。令曰,知道。
上在昌德宮。常參·經筵,以代理停。
徐命膺達曰,明日國忌齋戒,再明日正日,二十六日至國忌齋戒正日相値,常參,頉稟。令曰,知道。
李惟秀達曰,大司憲閔遇洙,掌令金元行在外,李憲默牌不進,執義尹學東陳書入達,持平具壽國式暇,李恒祚未署經,今日以監察茶時之意,敢達。令曰,知道。
徐命膺達曰,副校理南泰著,副修撰李仁源,竝卽牌招入直,何如?令曰,依。
以副校理南泰著,副修撰李仁源牌不進罷職令旨,令于徐命膺曰,竝推考徽旨捧入。
李惟秀達曰,憲府連日監察茶時,諫院許久闕達,俱甚未安,兩司除在外·式暇·未署經外,未肅拜不爲行公人員,竝卽牌招,何如?令曰,依。
以掌令李憲默,獻納洪得厚牌不進罷職令旨,令于李垍曰,竝推考徽旨捧入。
傳于徐命膺曰,祈晴受香,明日親傳後,承旨月臺擧行。
徐命膺,以禮曹言達曰,卽接成均館所報,則以爲凡照訖講及學禮講時,大司成,皆親執考試事,曾有傳敎矣。今此監試覆試,學禮考講不遠,而大司成趙載洪,受由在外,不得設行云,令政院稟旨擧行,何如?令曰,依。
又達曰,因禮曹草記,照訖學禮講,大司成趙載洪,受由在外,不得設行,令本院稟旨擧行事,依下矣。合有變通之道,何以爲之?敢稟。令曰,改差。
又啓曰,因本院達辭,照訖學禮講不遠,而大司成趙載洪在外,不得設行,改差事,依下矣。大司成有闕之代,令該曹,卽爲口傳差出,何如?傳曰,允。
又達曰,上番兼春秋吳尙顒,身病猝重,勢難察任,今姑減下,何如?令曰,依。
又啓曰,上番兼春秋吳尙顒減下事,依下矣。其代,令該曹,卽爲口傳差出,何如?傳曰,允。
李惟秀,以義禁府言達曰,黃海監司狀達據刑曹粘目內,靑水萬戶吳益載,山羊會萬戶朴東楚等,俱在任所,依例發遣府羅將,交代後拿來,何如?令曰,依。
又以義禁府言達曰,忠淸監司狀達內,貢津軍餉米擅貸前後守令牙山前縣監閔樂洙·洪啓重,兼任溫陽前郡守宋輝明等拿問處之事,現告達下矣。閔樂洙·宋輝明,今方待令於本府,卽爲拿囚,而洪啓重,旣已身故,勿論,何如?令曰,依。
吏曹口傳政事,兼春秋朴必珍單付。
執義尹學東書曰,伏以臣,母病沈篤,趨承無路,猥陳情私之悶迫,幸蒙睿慈之俯燭,俾得以專意救護,感祝無地。數日以來,新舊諸症,有加無減,水泄變爲毒痢,風痺轉益不遂,飮啖專廢,轉側須人,殆近一朔,日益澌綴,許多症形之萬分危惡者,有不敢猥煩而凜凜有頃刻難支之慮。臣以孑孑單身,左右扶將,多般調護,實無暫時離舍之由,嚴召有令,惶蹙罔措。顧臣情理,如有一分可强之勢,臣何敢輒事瀆擾,以速罪戾哉?玆不得不冒死仰籲於孝理之下,伏乞离明,俯諒臣私情之萬萬悶迫,亟遞臣所帶之職,以便救護,仍治臣煩瀆之罪,以肅朝綱,不勝幸甚。答曰,覽書具悉。爾其勿辭,救護母病。
以京畿監司狀達,楊州等官居私奴邊順大妻私婢己丹等,爲虎囕死事,令于李垍曰,囕死人等,令本道恤典擧行。
以慶尙右兵使狀達,草溪等官居梁渭成子德豪等,爲虎囕死事,令于李垍曰,囕死人等,令本道恤典擧行。
以黃海監司狀達,康津居船人李必男等渰死事,令于李垍曰,渰死人等,令本道恤典擧行。
上在昌德宮。常參·經筵,以代理停。
親傳香罷後,政院·藥房問安。答曰,知道。
李垍達曰,大司憲閔遇洙,掌令金元行在外,李憲默呈辭,執義尹學東受由,持平具壽國式暇,李恒祚未署經,今日以監察茶時之意,敢達。令曰,知道。
金始煐達曰,今日親傳香,承旨不可不備員,而都承旨李應協,身病猝重,勢難入參云,合有變通之道,何以爲之?敢稟。令曰,改差。
備忘記,承旨有闕代,張志豐除授。
李垍達曰,新除授承旨張志豐,卽爲牌招,何如?令曰,依。
以同副承旨張志豐牌不進罷職令旨,令于徐命膺曰,推考徽旨捧入。
徐命膺達曰,副校理南泰著,副修撰李仁源,竝卽牌招入直,何如?令曰,依。
以副校理南泰著,副修撰李仁源牌不進罷職令旨,令于李垍曰,推考徽旨捧入。
李惟秀,以兵曹言啓曰,卽接西北所衛將牒報,則曜金門南邊宮墻五間及集春門南邊宮墻六間,因雨頹落云,令紫門監,爲先把子圍排,急速修築,而金虎門入直砲手二十名,集春營入直砲手二十名,依例除出各守字內,限修築間守直之意,敢啓。傳曰,知道。
丙子八月二十四日辰時,上具翼善冠·無揚黑團領袍,御明政殿。親傳香入侍時,右承旨徐命膺,左副承旨金始煐,右副承旨李惟秀,同副承旨李垍,記事官尹光暹,假注書尹景祖,記事官金養心·李潭進伏訖。上曰,獻官升。上曰,承旨言之,往汝小心爲之。上曰,祭報府讀之。始煐進讀訖。上曰,承旨進去,本陵奉審,可也。藥房副提調李益炡進伏曰,寒雨連日,聖體,若何?上曰,一樣矣。上曰,薏苡待令乎?益炡曰,已待令矣。親傳香罷後,上還入大內,臣等遂退。
上在昌德宮。常參·經筵,以代理停。
章烈王后忌辰齋戒。
午時,日暈。
李惟秀達曰,備邊司郞廳來言,今日,賓廳坐起日次,而領議政李天輔,左議政金尙魯,右議政申晩,俱以病故,不得來會云矣,敢達。令曰,知道。
又達曰,大司憲閔遇洙,掌令金元行在外,李憲默,持平具壽國呈辭,李恒祚未署經,執義尹學東受由,今日以監察茶時之意,敢達。令曰,知道。
李惟秀達曰,今日賓廳坐起,旣已頉稟,所當持公事入對,而國忌正日,頉稟。令曰,知道。
李惟秀,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李惟秀,以都摠府言達曰,副摠管李禧遠,以新番騎兵軍士點考坐起事,外兵曹晝仕出去之意,敢達。令曰,知道。
又達曰,同副承旨張志豐,旣有只推之命,卽爲牌招,何如?令曰,依。
以同副承旨張志豐牌不進罷職令旨,令于李垍曰,推考徽旨捧入。
李垍達曰,副校理南泰著,副修撰李仁源,昨旣有只推之令,竝卽牌招入直,何如?令曰,依。
以副校理南泰著,副修撰李仁源牌不進罷職令旨,令于李垍曰,竝推考徽旨捧入。
李惟秀達曰,今此監試覆試,學禮考講不遠,新除授大司成南泰齊,卽爲牌招察任,何如?令曰,依。
李垍達曰,大司成南泰齊牌不進推考徽旨,今方捧入矣。監試學禮講日字已迫,如是違牌,事甚未安,更卽牌招,何如?令曰,依。
傳于李垍曰,親傳香,明政殿擧行。
以申晦爲都承旨。
李惟秀,以訓鍊都監言達曰,去夜初更量,宮墻外巡邏軍等,到集春營近處,則有一女人,自集春門上水口出來,故執捉來告,事極驚駭。査問曲折,則厥女所告內,渠以文尙宮房子,九禮爲名女,入闕服役者多年,而不得往來於其家,今至三年矣。家有老母,久不相見,情理悶迫,以迷劣之致,急於歸見,昏夜無人之時,潛出水口,有此被捉云。宮墻水口,何等至嚴之地,而宮人之乘夜潛出,萬萬可駭。其罪狀,令攸司,各別嚴査,依律科治,而水口稍闊,容人出入,極甚疎虞,亦令該監,卽速修改之意,分付,何如?
李惟秀,以御營言達曰,本廳分授都城五間水門南邊體城頹毁處修築事,前已啓下矣。浮石幾乎垂畢,明日爲始修築之意,敢達。令曰,知道。
令京畿監司鄭光忠書曰,余惟屛藩,莫重於近畿,嚮用,必先於歷試,肆輟讞獄總旅之任,俾奏宣化承流之功,惟卿,有戇直風,無偏陂習,早擅譽於詞苑,庶不忝名祖遺聲,晩通籍於榮塗。常自期素門平進,遇事鋒發,不以燥濕險夷爲避趨,持論衡平,獨於陰陽淑慝務嚴峻,始置之蘭臺石室,旣淸要之遍膺,暫盛以玉署金華,惜啓沃之未及,間者帳殿之面對,足見恒日之血忱,惟鷹鸇逐鳥雀之心,固其蓄積之有素,以口舌代鈇鉞之討,凜然辭氣之動人,接搢章而抗聲,孤忠自許,叩殿陛而沫血,重瞳屢回。蓋闡義與有其功,故簡心日篤不忘,平生之大節已著,寵苻李君錫之賜名,淸朝之進塗方亨,榮邁賈太中之超秩,專出納於邇列,旋上諫坡,仗忠信於殊邦,已次卿月,豈通才久投冗散,而利器可別錯盤,睠玆百里之邦畿,實惟八方之都會,翼神都於左右,所以壯關防而鞏本根,覲仙寢於春秋,柳亦仍掃灑而省耕斂。蓋近京征徭之偏重,政賴蕫飭之有方,況比歲飢癘之荐臻,常患接濟之無術,蠲減之詔屢下,而實惠鮮及於小民,關節之禁甚嚴,而私政或行於列邑,非剛鍊素著望實,而旬宣曷膺揀掄?玆授卿以京畿觀察使兼兵馬水軍節度使·開城府留守·江華府留守·廣州府留守·巡察使,卿其祗服余言,往率乃職,惟寬可以御衆,惟靜可以制煩,勿以摘發而爲神明,規模務存大體,勿以剛柔而爲吐茹,黜陟必循輿情,政纔報於秋官,勉卒公淸之譽,惠可推於湖邑,佇殫撫綏之誠,他餘稟裁,厥有故例,於戲,聖上之眷注方摯,欲試卿之爲治,方岳之責任不輕,宜與我而共理,故玆令示,想宜知悉。
丙子八月二十五日酉時,上御熙政堂。承旨入侍時,左副承旨李惟秀,假注書尹景祖,記事官金養心·李潭進伏訖。上曰,都承旨前望單子入之。臣景祖承命持入。上曰,右副親年八十耶?惟秀曰,八十二歲矣。上曰,左承旨,誰也?惟秀曰,徐命膺也。上曰,右承旨,誰也?惟秀曰,金始煐也。上命承旨書之曰,本兵之長,豈可曠焉?新除關西道臣,其令卽爲辭朝。出榻敎上又命承旨書之曰,今番秋享祭,當爲親傳香,以此分付儀曹。出榻敎上又命承旨書之曰,以訓局草記觀之,水口之凹下可知,令兵曹郞廳看審後,分付禁門,卽爲修補。出榻敎上又命承旨書之曰,九禮,過朔日後擧行。出榻敎臣等遂退,未及出閤,上又命承旨入侍。上曰,南海絶島乎?惟秀曰,然矣。上命承旨改書傳敎曰,今覽元良所稟,訓局草記,九禮所爲,其在嚴禁中之道,不可尋常處之,嚴訊一次後,南海縣島配事,分付該曹。出榻敎上曰,入侍兼春秋,方帶兵曹郞乎?惟秀曰,然矣。上曰,然則明日摘奸水口而來,可也。臣等遂退。
上在昌德宮,常參·經筵,以代理停。
章烈王后忌辰。
張志豐達曰,文學李海重,以其親病,陳書徑出,原書以國忌正日,纔已退却矣。所當直捧禁推徽旨,而此與無端徑出有異,推考警責。何如?令曰,依。
徐命膺達曰,明日常參,取稟。令曰,停。
金始煐達曰,大司憲閔遇洙·掌令金元行在外,李憲默·持平具壽國呈辭,李恒祚未署經,執義尹學東未肅拜,今日以監察茶時之意,敢達。令曰,知道。
徐命膺達曰,同副承旨張志豐,昨旣有只推之令,而今日又不出肅,卽爲牌招。何如?令曰,依。
傳于徐命膺曰,承旨一人,四門摘奸後留待,待下敎入侍。
徐命膺達曰,副校理南泰著·副修撰李仁源,昨旣有只推之令,竝卽牌招入直。何如?令曰,依。
以副校理南泰著·副修撰李仁源牌不進罷職令旨,令于張志豐曰,竝推考徽旨捧入。
徐命膺達曰,大司成南泰著,昨違召令,尙不出肅,學禮考講,不得擧行,事甚未安,卽爲牌招察任。何如?令曰,依。
金始煐達曰,大司成南泰齊牌不進推考徽旨,今方捧入矣,學禮考講日子漸迫,而尙不擧行,事甚未安,更卽牌招。何如?令曰,依。
傳于張志豐曰,畿伯湖南伯,使之來待。
張志豐啓曰,左承旨徐命膺,禜祭祭所摘奸後,依下敎來待矣。
又啓曰,京畿監司鄭光忠,依下敎來待矣。傳曰,入侍。
又以侍講院言達曰,本院上番文學李海重,連日入直矣,以親病,陳書徑出,輔德宋德中·弼善韓師直,竝直牌招,以爲推移入直之地。何如?令曰,依。
丙子八月二十六日,上御熙政堂,畿伯入侍時,同副承旨張志豐·京畿監司鄭光忠·假注書尹景祖·記事官金養心·李潭進伏訖。上曰,頃已下敎於相臣矣。畿伯首望,非不好,而卿之照望未易,故欲先試卿,特爲點下,畿甸一方,專恃卿矣。光忠曰,臣,受國厚恩,致位至此,殫竭心力,思所以圖報,而自受此命,夙宵無寐,而聞水邊諸邑民事,實多可慮,臣,無才任重,恐負聖恩,惶隕而已。上曰,秋成當晩乎。光忠曰,似稍晩矣。各陵奉審,例以八月爲之,故晦間欲發巡,而秋事尙早,然奉審體重,將以晦日下直矣。上曰,曾有九月下直者乎。光忠曰,庚午年,因溫幸,十月下直矣。上曰,王者所勉,在於春省耕而秋省斂,道臣承流宣化,當觀秋成而發巡矣。仍命承旨書之曰,今問畿伯秋奉審,將行於今月云,自知亦有踰月奉審之例,而秋奉審,例省秋成,今年秋成亦有日,待開月旬前擧行事,分付畿營。出榻敎上曰,蕭·曹之間,尙守舊法,前伯事,予以爲是矣。卿其守之。光忠曰,前伯,竭誠救民,民多賴之,臣尙感激,敢不壹守乎?上曰,有何可稟乎?光忠曰,姑無可稟,而但聞守令多上京云,到界後,臣當狀聞催促矣。上曰,此後如有可稟,求對可也。上曰,畿甸·楊·高民則減半,其餘減五分之一,守令,若不善奉行,則實非爲畿民之意也。卿其着實,申飭焉。光忠曰,如有所聞,臣當斷不饒貸而請罪矣。上曰,敬差官,各雖重而無實惠,比摠非樂爲之事矣。曾聞聖敎曰,百姓欺守令,守令欺道臣,道臣欺國,比摠後有餘,則反害於民矣。擅分事,非預可申飭,而守令之犯奸作科,亦由於此,卿其愼之。光忠曰,聖敎至此,敢不小心奉行,光忠先退。上曰,禜祭摘奸承旨入侍。左承旨徐命膺入侍。上曰,獻官在軍幕乎?在家乎?命膺曰,或在帳幕,或在依幕矣。上曰,祭物,熟設於門樓乎?命膺曰,然矣。上曰,禜祭時,閉四門者,以其樓上行祭故也。祭物,何可熟設於樓上乎?仍命承旨書之曰,禜祭,古行於門樓下,而多有褻慢之事,故命行於譙樓,其於北門,設帳爲之事下敎,今聞承宣所奏,祭物熟設,亦爲於城上,而措備則樓中在位版之側云,此專由於不設幕取便爲之之意,曾前樓下爲之時,亦行於樓上乎?況於北門,熟設於門下云,卽此一款,其取便可知,其褻慢者不一,造備神位之側,一也。取便不敬,二也。典祀官以下,與位版三日同處於樓上,三也。此必樓上設祭之後若此故也。當該獻官典祀官監察事,當令該府處之,而想非今官所爲,其雖參酌,若是褻慢不敬,倖而開霽,此亦高高恤元元之意,其亦幸矣。此後祭物措備,必也樓下爲之事嚴飭。出榻敎香室官員入侍事,榻前下敎,上命上言猥濫秩入之,仍命承旨讀之。上命承旨書之曰,今番下上言時,不當下者不稟而下,當該中官,越捧一等。出榻敎上又命承旨書之曰,近者有倖路,反侵元貢,尋常可該者,今番上言猥濫中金相漢,亦其中一也。此等細瑣漁利者,焉敢上言乎?此等末世,其宜嚴懲,此等之習,非從猥濫勿施,令攸司從重科治。出榻敎上又命承旨書之曰,禁巫之時,焉敢上言,此等上言,卅載今初見,上言之褻慢,於此可知,噫,渠亦民也。其中,焉知無寺奴婢,而予則曰欲禁此輩,朝鮮之人,百雖減貢,此等之輩,決不減也。此後若有此等上言,其製給者,令該府,施以投畀之典。出榻敎上又命承旨書之曰,因此而聞所奏,上言中亦稱,噫,箕聖·檀君後東方聖君也。建殿而崇奉,豈有書院,此不過鄕儒輩挾雜意思之致,此正孔子所謂直枉也。其異若黑白則政院,何拘於竝呈,而不示弦韋乎?此則非芻蕘也。或呈上書,或呈上言,表裏相應,欲眩我及元良,士習不美,此後其若復呈,非徒勿捧,分付太學,停擧章頭。出榻敎上又命承旨書之曰,凡上書中,或關係干恩,或語涉浮雜,則職在惟允,勿捧可也,或關係民事,或爲國謀畫,則人雖卑微,語雖鄕諳,一番捧納,亦開四門之道也。曾於昔年,已見嗣服初亦見焉,崔泰笠,以一司鑰,有藥院本院直而請進五加皮茶,措辭批答,此擇芻蕘之盛意,故尹弼殷,以忠淸道一武夫,其章不無迂闊者,而條陳民弊,自昔年不已,故嗣服後乃召見,而特差軍職,而從容見之,不過言過其實者,而然意在求芻蕘之義矣,此等之章,惟於公車而作爲休紙,甚至於笑以迂闊,故俗習不古,人皆爲恥,此等之章,近甚寂然,此實異於鳳凰之不來,尋常歎之,今覽猥濫軸時,有一上言,其人,卽嶺南成大集也。其中,不無迂闊者,而聽其讀,亦不無經理于中者,又聞承旨所奏,大集以此,累呈上書,政院不捧矣。今爲上言云凡諸鄕儒陳章,喉院之令讀,古例意深,則惜乎元良代理之時,何不爲此例,而一例却之,若此不已,怳惚藏頭之章,暗蓄舊心之書,許進公車,草野鄕闇之章,皆勿呼望乎?雖非禜祭,四門將閉,擇芻蕘之道,將寂寥於今世,可勝歎哉?當該承旨推考,此非上言者,其令上書,捧納而下備局,用之置之,惟從可不可,噫,聞其所奏,雖不知言實之相孚,勤幹則可尙,而上書而見却,上言而抄濫,豈不近於杜草野之言乎?政院知悉,然今者下敎,卽爲民事者也。因此其欲挾雜闖進,渠焉敢爲也。而政院亦何以因今下敎,蕩然不禁乎,亦不可不知悉也。出榻敎上曰,諡號署經,已爲之乎?命膺曰,大司諫李命坤家,有拘忌之疾,司諫李翼元在外,故未得署經矣。上曰,淸齋後,何可不肅乎?上曰,儒臣,何不入直乎?命膺曰,南泰著因李仁源之省記後,以落馬致傷不入之,故陳書徑出,兩人,連日違牌矣。上曰,此豈撕捱之事乎,可謂曲嫌矣。在外者幾人乎?命膺曰,三人矣。上命承旨書之曰,頃者雖値齋戒,特命開政,意蓋在矣。意謂已署經云矣。今問或在外或捧單,亦不爲云,在京無故人備擬之敎,政官何不奉承,而薇院長淸齋膺命,已有古例,則政院,亦可曲循捧單乎,當該銓官承旨,從重推考,近者無一儒臣,故問之,南泰著·李仁源,連違召令云,又問其由,誠不滿一哂,其在事體分義,不可一任違牌,竝禁推,準違牌日子後勘律,在外儒臣,亦不可一任慢蹇,竝禁推。出榻敎臣等遂退。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
李垍達曰,明日親傳香相値,常參頉稟。令曰,知道。
藥房都提調臣兪拓基·提調臣李益炡·副提調臣申晦啓曰,伏未審日間,聖體調攝若何?憊眩之候,寢膳之節,亦何如?前劑入蔘苓茶,已盡於昨日,臣等,今日率諸御醫入診,詳察聖候,議定繼進當否爲宜。大王大妃殿氣候,何如?臣等,不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,蔘苓茶,加劑五貼以入,下敎日,入侍宜矣。
李垍以都摠府言啓曰,今月十六日內中日時,弘化門入直砲手徐世貴,鳥銃貫三中入格,而禁軍除授付標啓下,故來訴本府,臣等,取考曾前謄錄,則砲手貫三中入格者,皆以直赴付標,乃是流來盛典,而世貴獨未蒙直赴付標,事涉不均,原單子似當有還入之擧,惶恐。敢啓。傳曰,知道。原單子入之。
李垍達曰,憲府連日監察茶時,諫院累日闕達,俱涉未安,兩司除在外未署經外,未肅拜不爲行公人員,竝卽牌招。何如?令曰,依。
以執義尹學東·獻納洪得厚牌不進罷職令旨,令于李垍曰,竝推考徽旨捧入。
李垍達曰,大司成南泰齊書批已下,卽爲牌招察任。何如?令曰,依。
李垍達曰,同義禁鄭彦儒連呈辭單,久不行公,卽爲牌招察任,何如?令曰,依。
又達曰,持平具壽國上書到院,而係是言事,依大朝下敎,持入受答之意,敢達。令曰,詣閤。
傳于李垍曰,建·金·弘入直哨官,只率騎摠,除食代,待令于靑陽門。
李垍以義禁府言達曰,卽接月令醫員金致觀手本,則保放罪人申瑞夏·趙榮進等,病勢今已向差云,竝還囚之意,敢達。令曰,知道。
李垍以義禁府言達曰,公州牧軍額未代定守令,令該府,從輕重勘處事,擧條達下矣,忠淸監司査狀內,公州前判官尹尙靖·李翼鎭·任薖·李錫禧·洪致期·李彦熽·黃幹,兼任前營將張涉,前牧使金尙耉等現告,尹尙靖·任邁·李錫禧·李彦熽,今方待令於本府,卽爲拿囚,金尙耉,以錢作米擅貸事,方在時囚中,以此更爲取招,黃幹,前以他罪,定配於慶尙道巨濟府,李翼鎭,下去京畿廣州地,依例發遣府羅將,竝拿來,洪致期·張涉等,旣已身故。勿論,何如?令曰,依。
左贊成徐命膺書曰,伏以昨筵傳敎中,承宣問備者二,而其一則成大集上書之不捧也。其一則薇垣長辭單之捧入也。大集之書,粵自春間,無月不呈,及臣之爲同副,亦嘗一次來呈,循例退却矣。昨伏聞聖敎然後,有以仰採蕘之盛德,不以邇言而或忽,而始覺臣前日之不捧,徒蔽循常之見,自蹈壅遏之罪也。至於諫長之單,則臣以伊時在院承旨,聞其拘忌之疾,身旣熏染,不可出入於淸禁,率爾捧入,自歸曲循,雖因知申之送言,而捧之者,實臣也。今豈可諉之於已遞之首席,而獨自晏然而已乎?是其一捧一不捧之間,取舍失宜,虧漏輒見,半夜前席,問備至再,其不稱惟允之任,卽此以斷可知矣,玆敢略具短章,仰請譴何,伏乞亟遞臣職名,仍治臣罪戾,千萬幸甚。答曰,覽書具悉。爾其勿辭,從速察職。
持平具壽國書曰,伏以臣於臺地,自畫有素,從前屢叨,輒事逡巡不敢爲進身之圖,而乃者一出,亦不過粗伸義分而已。初非有因仍蹲冒之計也。且臣於夏初,重經毒癘,眞元大脫,神識全耗,今至四五朔之久,尙未完復,而近又因風日之乖常,素患痰癖之症,挾感添劇,吐瀉兼作,飮痰全却,委頓昏涔,人鬼莫分,以此危惡之症狀,旬月之間,萬無造朝之望。玆於召令之下,末由趨承,擬詣闕下,敢控實狀,伏乞睿慈,亟削臣職,俾得安意調治,以尋生路,仍治臣逋慢之罪,以安私分焉。第臣於目下事,有不勝駭歎者,略此附陳焉,近來朝臣之無端違牌,誠一痼弊,而至於武臣,則雖崇班重宰,猶有所不敢焉者,蓋以綱紀所關,體統自別故也。日昨同副承旨張志豐,以眇末新進之武弁,特旨恩除之下,固當竭蹶趨造,叨謝寵命之不暇,而乃敢肆然違傲,至於再次,視若常事,略無顧忌,此等驕蹇之習,曾所未聞,其在嚴朝綱防後弊之道,不可不懲,臣謂同副承旨張志豐,亟施罷職不敍之罰,斷不可已也。答曰,覽書具悉。以新進武弁,連日違牌,其涉寒心,然大朝特除之下,重推,可也。爾其勿辭,從速察職。
同副承旨張志豐書曰,伏以臣,待罪外任,效蔑絲毫,而越例內遷,獲遂歸覲,寵眷愈隆,闔門感祝,銀臺擢授之命,又下於千萬夢想之外,臣是何者,偏蒙聖恩,一至此極,驚惶震越,若隕淵谷,罔知容措之所,繼以感涕之交流也。噫,武臣任此,世稱榮選,苟非才望超凡,見許廷議,不可僥冒,而以臣年紀,得拜是職,雖文士之早達者,今古絶無,私心之駴惑,已無可言,而聽聞之爲驟,當復如何,且臣,從仕內外,不過四星霜矣。凡於世務,無所諳鍊,出納惟允之重,況何敢視爲已分之當職,而不有公議,晏然行公哉?若欲徒恃寵靈,只思恭承爲道而冒膺致僨,貽辱聖簡,則榮反爲罪,無所逃誅,故不避煩猥,擬入文字,祈收除旨,適値淸齋之連日,書籲路阻,寧伏逋慢之誅,終難唐突趨承,不得不再違嚴召,實出於情勢之迫隘。而自訟分義之悚蹙,三牌之下,雖已冒肅,將以此,陳書待勘,司直之論,果發,至斥以驕蹇,其所聲罪,萬殞難贖,而睿度天大,罰止問備,微末如臣,何以得此於大小朝也。惶感之極,一倍靡容,噫,臣本品質庸下,全無才識,特以父祖餘蔭,浪得虛名,未及冠年,猥膺大朝簡拔,數年之間,濫叨三品,苫塊餘喘,制闋而卽躋緋玉,前後踐歷,罔非洪造,今玆新命,尤出特旨,欲報之德,河海莫量。而況且先臣之受恩,曾經之地,臣又叨蒙,則在臣私分,榮感倍他,追躡步武,自是常情之攸願,夫豈有無端違逋,自犯罔赦之辜哉?實緣事勢之萬不獲已,而肆然驗蹇之目,實是萬萬情外,可謂大不相諒,此莫非臣新進冥迷,觸事生疣之致,以此以彼,不宜冒據於匪分之狀,庶可俯燭,玆敢披攊肝血,仰瀆於离明之下,睿慈諒臣情懇,仰稟于大朝,亟削臣職,以謝臺議,以安賤分。不勝幸甚。答曰,覽書具悉。臺書所陳,本非深意,況官師相規,則其何撕捱,且大朝特除之下,不敢若此,爾其勿辭,從速察職。
大司成南泰齊書曰,伏以臣以百無肖似之身,厚蒙恩造,濫躋宰列,前後踐歷,罔非涯分之外,而至如今玆新命,尤是萬萬不近似者,夫長成均者,其責豈徒然哉?以經術文章,導迪多士,誘掖成就,蔚爲聖世之需者,乃其任也。而此則自古昔盛際,猶難其選,固非後生末學,所可擬議,雖以第二義言之,泮庠課試之際,公心以持之,稱鑑以別之,一洗時文浮贋之習,而稍復之于古,則亦可謂少副其職,而顧臣豈其人也。以人地則孤根朽質,儲望無素,以藝業則少也空疎,老益荒嬉,凡然一庸夫而止耳。今若抗顔據皐比,而以師儒自居,則其取笑於諸生,貽羞於薦紳,姑不暇論,而揆以人臣量入之義,聖朝愼簡之道,豈不大相乖舛也哉?臣自被恩命,外懼公議,內慙微分,驚惶恧縮,不知所裁,且臣,頃蒙恩由,往省松楸,得疾舁歸,㱡㱡負席,今以禮講事急,庚召荐臨,而連値淸齋,呼籲路阻,兩日四牌,輒事違逋,衷情益蹙,罪戾彌積,今始略入文字,仰暴微忱,伏乞睿慈,察臣由中之懇,非出飾外之讓,將臣新授職名,亟行鐫免,以重名器,以安私分。不勝幸甚。答曰,覽書具悉。卿其勿辭,從速察職。
以忠淸監司狀達,陰城縣等官居驛婢士分等渰死事,令于張志豐曰,燒死·渰死人等,令本道恤典擧行。
以忠淸兵使狀達,沃川郡等官居幼學吳德垕等囕死事,令于張志豐曰,燒死·囕死人等,令本道恤典擧行。
掌令李憲默達曰,請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴問,以正王法,請島配罪人鼎九,亟令王府,依律正刑。請島配罪人泰績,更令鞫廳,拿鞫嚴問,夬正王法。請還收罪人桂永放送之令,亟令攸司,依律處斷。請還收吉再卜·李於屯金減死之令。請還收李佐太·申尙春減免之令。請罪人彦杓·陽祚等,仰稟大朝,更加嚴鞫得情,請稟于大朝,潤東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請稟于大朝,爟·爣諸子,竝令絶島移配。請東星,亟施孥籍之典,請緣坐罪人抗,仰稟于大朝,亟施孥籍之典。措辭見上又達曰,太廟享祀,何等重禮,而日昨永寧殿告由時,籩䇺旣陳,祭班已肅,傳香將事之際,香陪書吏及引路守僕,不待獻官之來,徑先誤導于宗廟東門傳香處,使莫重祭禮,至有顚倒失措之擧,不但下吏之慢蹇可駭,獻官亦豈無不能敬謹之罪,請獻官罷職,下吏依律定配。答曰,不從,所達,依達。
慶尙道星州居幼學成大集書曰,伏以臣以嶺南一介寒微之跡,旣蔑學識,且乏遠慮,年迫八耋,餘日無多,萬念已灰,而目今饑荒,据古所無,八路蒼生,顚連溝壑,至有父子不保,夫婦相棄,民命近止,邦本不固,如臣垂死之喘,尙切杞人之慮,慷慨激昂,不能自抑,繭足千里,寸進上來,敢將萬弊救民之策,仰塵於离明之下,冀賜察納焉。蓋歲之饑禳,何代無之,堯之水九年,而烝民乃粒,湯之旱七年,而民無捐瘠者,以其荒政之有所備也。惠澤之有遍及也。惟我東方千里封疆,雖在常年,經用不贍,或有一年之災,則民多瘨饑,自致流亡者,以其救災之無素具而施措之有失策也。昨年凶歉之憯毒,有浮辛壬,八路之中,嶺南尤甚,饑荒之所傷,癘疫之所斃,十室九室,滿目愁慘,殆若兵燹而一縷未絶之氓,皆成鬼形,不顧他田,亂揠靑麥而啖之,無嚴禁養,任剝松皮而嚙之,塡溝委壑,景像殘酷,以三南言之,雖有甚次之別,無食飢民,大抵皆然。今之方伯守令,孰不欲仰體我聖上視民如傷之至意,殫心竭力,發倉濟民,而以若干有限之公儲,救億萬無算之民口,百度經略,其勢末由者,實由於我國生財之道少,而用財之費多,力食之徒寡,而游食之類衆,以至於田野之不闢,川澤之遺利,逐歲耗減,漸不如初,則國安得不貧,民安得不窮乎,興言及此,不覺長吁而永嘆也。況今節序且晩,農務愆期,已使麥事,不免大無,秋穀登場,似在閏朔則計今相距,洽滿數月,曾有朝家十餘萬石加下之穀,較之於三十餘萬之民戶,則此特爲賑需,而今不足爲救賑之資者,明矣。噫,凶歲賑穀,恒患難望,生財生穀,天與其便,而有空棄可惜者,蓋兩南沿海,多有船材長養之山,而其所關係,只爲造船作櫓而已。船隻修造,儘有制限,本非遂歲斫出者也。昔在大無之歲,無穀可賑,急於救民,許斫枯松,煮鹽貿穀,濟活飢民,以其賑餘之穀,會付備局,曾有已行之例,此固出於相時權宜之策,而其爲國用之有助,民命之有賴,豈不大且博哉?第生松則固宜嚴加禁養,而比年風落之木,火燒蟲損,自枯之松,無歲無之,頹積於諸處封山者,不知其數,抑又今春飢民之刮食松皮,白而簇立者,亦不知其數,此實生財生穀天與之物,而胡爲乎,公然朽腐於風雨之餘,委棄於空山之中耶。旣枯之木,不可復生,荐飢之民賴以爲命,則此豈非轉無用而爲有用,擧朽物而蘇病民之至要極緊者乎?第伏念統水營,或以爲取其枯松之際,慮有延及生松之弊,有所持疑而阻搪,則抑有不然者,特令備局,發遣郞官,又擇差煮鹽監官,分送諸處封山與統水營裨將及附近邊將,同爲看審成冊後,定界分給於當該監官,使斷斫於其本處,而雇軍負下,則必無生松犯侵之理,雖什百封山,有何生弊之端哉?夫嶺南左右道沿海鹽釜之數,曾過千餘坐,而煮鹽之柴,每每遠貿於百里之外,故柴道極難,纔設旋廢者,比比有之,況當大凶之年,鐵釜則幾盡停廢,土釜之停煮者,亦居其半,而哀彼鹽氓,亦一王民也。無食無柴,旣廢煮役而責納廢釜之稅,豈不可冤之甚乎,此有一擧而有三便之端,何則,年年風落火燒蟲損自枯之木,與今春處處剝皮之松,分給鹽民,則每釜一日煮出者二石也。一石則納於煮鹽吐木之代者,諸處鹽釜之通規,而一年之內,霖雨之日,多不過五六十日矣。除其停煮之時,定以十朔,每釜所捧之鹽,爲三十石,則十朔爲三百石也。十釜所捧,爲三千石,百釜所捧,爲三萬石,千釜所捧,爲三十萬石,而鹽貴之時,則以一石鹽,足可貿一石穀矣。雖除船運等雜費,可以換作二十萬之穀,而不出數年,可辦累十萬石矣。以鹽作穀,儲畜於浦項倉,會付備邊司,則比之䔉山倉之所儲,宜過十倍之多,而災歲救民,將大有助矣,此爲第一便宜也。諸處鹽釜,無停廢之患,則均廳稅入必多,有加無減,此爲第二便宜也。鹽民之安生樂業,亦必大勝於柴道艱難之時,此爲第三便宜之外兼有最緊急者,守都城大計,斷自大朝之聖算,旣以移入倉庫,於城內,允合淸野之法,而宗社有萬全之安,生民無魚肉之患,國家幸甚,臣民幸甚,第當緩急,城門一閉,則守堞大衆之膳物,多儲鹽醬然後,庶可望之,而臣得伏聞南漢則曾有造置之鹽山,北漢與都城,尙無此陰雨之備,殊非細慮,以嶺南風落木代捧之鹽,每年限五千石除出,運來,年年造鹽山,以爲應卒之具,則守城緊務,恐莫及於此矣。至若擇定幹事之人,責其實效,惟在廟堂節目間事耳。伏願邸下,留神察納焉,昨年數次大潦,嶺南沿江各邑之民田畓,永無其形,浦落殆盡,民何敢支生乎?且於庚子改量之後,星州·大丘·淸道·金海等邑農民,以其等高卜多之故,陳廢處甚多,極爲可惜,慶州亦有此弊,許多陳荒矣。年前慶州府尹,從實打量區分,降其等卜則無田土之民,競上起墾,仍得萬餘結之稅入,豈不休哉?自淸道等邑,以待秋稔,從便尺量如慶州之爲,則累萬餘結國稅,可以增加,農民可以樂耕矣。聖上爲恤良役,特減一疋,八域窮氓,莫不鼓舞頌祝,第結錢漁鹽稅,無欠收納然後,自均廳可以充給減疋之代,而列邑監色,以其結與稅所捧之錢,居間料販,恣意幻弄,類多消瀜,自均廳發關催督,則或稱民間之未捧,或托海漢之逃散,延拖爲事,及其情跡發覺,該邑之受刑被配者,無歲無之侵徵一族之弊,亦隨而生焉。公私有患,莫此爲大,自今以後所捧漁鹽稅結稅錢,勿委於諸邑監色,定限都納於監營,則自營門,定差員別定將校領納事,從長定式,永久遵行,一以除各邑色吏弄奸,貽害於隣族之弊,一以爲均廳稅入,無欠捧上之地也。外方公債之給於民者,長存本錢,久取利殖,末乃代捧,田畓仍作宮屯,兼爲免稅,而此事窮民有失土之冤,地部有縮稅之弊,公私兩病,莫此若也。我聖朝刊頒續大典,明有田畓代捧者,準本利後,還給本主之令甲,不啻申嚴,而非但準本利已過屢倍,而多有仍執不給者,恤斯民頒續典之盛意,顧安在哉?諸道營邑之債代所捧田畓,年久收稅而已。準本利者,飭令依續典,竝卽還給後,一一狀達,則積年失土之民,宜敍其冤,地部惟正之供,可復其稅矣。是豈非公私便宜者乎?臣之仰陳諸條,俱係於利民便國之策,伏願邸下,竝令廟堂,劃卽稟處,以爲革衆弊保萬民,導迎和氣,鞏固邦本。千萬幸甚。臣以開國佐命功臣左議政臣成石璘之苗裔,流落鄕曲,雖甚零替,秉彛之性,爲國之忱,與凡民有異,而敢陳芻蕘之說,倘蒙不以人微而廢言,則臣雖死之日,猶生之年矣,臣無任激切屛營祈懇之至謹昧死以聞。
丙子八月二十七日未時,王世子坐德性閤,承旨入對時,右副承旨李垍·假注書尹景祖·記事官金應淳·李潭進伏訖。垍曰,此持平具壽國書也。令曰,讀之,垍讀訖。令曰,張志豐特除耶。垍曰,然矣,因令承旨書批答訖。臣等遂退。
上在昌德宮。常參·經筵,以代理停。
自昧爽至辰時,有霧氣。
嬪宮望哭後,政院單子問安。答曰,知道。
親傳香罷後,政院藥房口傳問安。答曰,知道。
李惟秀以都摠府言啓曰,今日,入直內三廳武兼禁軍及軍兵等,當爲中日習射,而毓祥宮秋享祭齋戒相値,不得爲之之意,敢啓。傳曰,知道。
申晦達曰,同副承旨張志豐書批已下,卽爲牌招,何如?令曰,依。
備忌記,今日別軍職秋等試射時,王漢楨,片箭三中,特爲加資。
李惟秀達曰,明日次對,兩司當爲進參,除在外·呈辭受由未署經外,未肅拜不爲行公人員,竝待開門牌招,以爲推移入對之地,何如?令曰,依。
李惟秀以義禁府言達曰,弘文館校理柳正源·洪梓·副校理尹東昇等禁推事徽旨達下矣。柳正源,時在慶尙道安東地,洪梓,下去忠淸道木川地,尹東昇,下去京畿道驪州地云,依例發遣府羅將竝拿來,何如?令曰,依。
丙子八月二十八日辰時,上具翼善冠袞龍抱,御明政殿,親傳香入侍時,行都承旨申晦·左承旨徐命膺·右承旨金始煐·左副承旨李惟秀·右副承旨李垍·同副承旨張志豐·記事官尹光暹·假注書尹景祖·記事官金養心·李潭進伏訖。上曰,此獻官誰也。晦曰,安楷也。上曰,祭報府讀之,命膺進讀。晦曰,昨日持平具壽國書,論同副承旨張志豐違牌事,請罷職,李垍依聖敎持入小朝,受答以重推下批矣。上曰,違牌幾次乎?晦曰再牌不進矣。上曰,再牌則非矣。何可效文臣乎,特爲禁推,準做度日子勘處,可也。親傳香罷後,上還入大內,臣等遂退。
上在昌德宮。常參·經筵,以代理停。
申晦達曰,右副承旨李垍,今日不爲仕進,牌招,何如?令曰,依。
以右副承旨李垍,牌不進罷職令旨,令于徐命膺曰,推考徽旨捧入。
令于李惟秀曰,大臣·備局堂上引接。
以執義尹學東,持平具壽國,獻納洪得厚等牌不進罷職令旨,令于金始煐曰,竝推考徽旨捧入。
李惟秀達曰,掌令李憲默上書到院,而係是言事,依大朝下敎,持入受答之意,敢達。令曰,詣閤。
又以備邊司言啓曰,江原道新監司徐命臣,方在春川縣任所矣,依他例,使之除朝辭赴任事,發關知委,密符及諭令書,令政院稟旨下送,何如?傳曰,允。
又以義禁府言達曰,京畿監司狀達據刑曹粘目內,靑巖前察訪高益擎,移本府處置事達下矣。高益擎,時在任所云,依例發遣府羅將拿來,何如?答曰,知道。
右承旨金始煐書曰,伏以臣,昨伏見大朝下喉院傳敎,以成大集事,責勉誨諭,辭旨懇懇,深仰採蕘之聖,無微不察,而上言抄濫,卽臣該房時事也。臣之愚意妄竊以爲上書上言,體段自異,則其所論列,終非上言之體,故率意句斷,置諸拔去之科矣。及承下敎,始覺執迷不審之失,無所逃免,不可以郵罰之倖逭,厭然自掩,而傳香隔宵,臣,職在禮房,不敢爲祈免之計,今始露章,敢控引義之悃,冀被勘罪之恩。伏乞离明,亟降威罰,特許鐫遞,俾安私分,不勝幸甚。答曰,覽書具悉。爾其勿辭,從速察職。
以慶尙道監司狀達,以薦新進上石榴,恐有爛傷之患,惶悚待罪事,令于金始煐曰,勿待罪事,回諭。
都承旨申晦書曰,伏以,臣兄右議政臣晩,例兼春秋監事矣。臣所帶春秋之任,自在應遞之科,乞令該曹,照例稟處焉。答曰,覽書具悉。書辭,令該曹考例稟處。
掌令李憲默書曰,伏以臣,以遐外賤跡,百無肖似,本不合於淸朝耳目之任,不但臣之自知甚明,實通朝之所共知也。迺者,柏府除命,忽下於夢想之外,適値賓對,召牌儼臨,竊欲一近离光,黽勉趨承,謄達古紙,辜負職責,冞增愧忸。仍伏念臣,濫荷大朝特恩,往在壬申,超擢是職,此莫非我大朝追念臣先祖臣彦迪,致有此隆眷,推及於如臣不肖之殘孫也。寵渥,有重於丘山,報效,訖微於塵露,撫躬增悚,無地自容。噫,臺閣,乃言責之所關,苟非其人,莫可堪承,臣旣蔑劣,且鮮踐歷,若貪戀寵利,冒沒盤礴,則奈上辱官銜之重,下負忝厥之罪,何哉?且臣,稟賦虛薄,神形羸悴,素患痰癖,近又添劇,胸腹痞滿,肢體疼痛,轉動不得,呼吸不順,有時肺火上塞,昏聵莫省,泄痢兼發,飮啖全廢,千里旅邸,治救無人。臣雖欲力疾供職,其勢末由,玆於召令之下,扶詣闕外,略陳短章,疾聲仰籲於貳極仁覆之下。伏乞离明,察臣職名之不稱,矜臣病勢之難强,亟命鐫削,以重官方,以延殘喘焉。臣於乞免之章,不宜贅及他辭,而犬馬微誠,竊有所區區者,敢效執藝之義,尾陳目下一言,伏願睿慈,省覽焉。臣,頃日待罪太常也,竊伏見祭官井間,實爲輪回差定之常規,而每當祀享,圖頉紛然,有財有力之衙官,無一人見差者,只以疲殘無勢冠服垢汚之類,疊差苟塡,急限顚踣,惟以僅免罪罰爲事,是烏在其擇差致敬而遵奉定規之意也,?臣謂宜更加嚴勅,毋如前日之苟然也。賓筵入對,所講者廟謨也,內而百司之利病,外而八路之休戚,或因口稟,或因狀達,大臣之所規畫,籌堂之所商確,非不詳審允當,而天下之事理無窮,百務錯綜多端,雖以堯·舜·咎·夔之君臣,聽納贊襄之際,或曰都,或曰兪,或曰吁,或曰咈,可否相濟,期臻至治,而近來大小臣僚奏達之事,初無上下問對之辭,而一以依爲之三字,隨達下答,雖使每事盡善,宜有所論疑發落,而況人非堯·舜,又安知其每事每當於人心乎?臣謂宜於入對之時,凡其奏事之際,超然遠覽,淵然深思,先以睿念,定其可否然後,參以群言,發爲政令,則庶事得宜,而允協于大朝付畀之盛意也。臣,伏聞日昨大臣,以擇薦州牧之才,陳達於筵中,此誠致治之要道,救時之急務也。苟能擇之得人,用之當材,則官豈有不治?民豈有不安?而但或薦引,多循於情面腴瘠,一視於勢力,則雄州巨牧,適足爲爲人擇官之資,而終未見其實效矣。臣嘗見世所謂州牧之材者,多以急迫辦事,傷害民力者爲能,或以科斂民財,善行賂遺者爲能,而其於利病休戚,加意撫摩者,蓋鮮焉。臣謂其所薦進,不必獨於州牧,至如郡縣之官,先得其人而薦之,則州牧之官,亦自可以得人,而凡爲薦主者,其於人才,必有所先試然後,可以知其才之當否,如使曾經監司·御史者及備局·六曹各薦守令之人,則善治郡縣者,可進而爲善治州牧之才,而如有不法得罪者,不但罪其人,而竝與薦主而同罪,如其善治而有異績者,則賞其薦主,而又卽其官,增秩賜賞,如漢世之用人,則良吏於斯爲盛,而民得以樂業,國可以安矣。臣且聞國朝盛時,士大夫以節儉相尙,貪侈爲戒,惟其如是,故於此之時,廉儉成風,家國殷富,而後世莫及焉。挽近以來,奢侈日甚,賄賂公行,守令之善事而肥己者,則稱之以能且可用,如有少知廉恥而取之不濫者,則目之以庸拙無用,此習已痼,擧世滔滔,以有限之財,應無窮之費,其勢安得不窮且困乎?由今之道,無變今之俗,雖人薦牧使之財,日擇府使之任,其不爲傷民病國者幾希矣。臣謂宜自今嚴貪墨之罪,禁奢侈之習,而上自朝家,節用愛民,崇儉戒侈然後,方可見擇守令之效也。今日之急務,固在於擇守令,而監司者,守令之綱也,監司得其人然後,守令有所統攝,而民可以得其業也。況今民命積瘁,異於常年,而湖西一路,寄命於久病之監司,大小公務,一竝抛棄,列郡政瘼,全無省識,或至於威刑太濫,呵責失當,或至於守令文報,書送退字,官事無所裁稟,民情無由得達,遠近聽聞,莫不駭歎,臣謂忠淸監司趙暾,宜遞其職也。閫外之寄,責任甚大,各道藩鎭,孰非不重,而嶺左處地,旣與海寇對境,而我國之咽喉也。異類之恒留館餽,風帆之朝夕往來,殆有甚於西北之有時開市,而我之狃玩,已成謬習,故兵閫之差遣,反輕於西北,或多以新資未經事之騃將,苟然充差,有非朝家重關防之本意也。以時任閫帥言之,則本無可取之材略,而專以驕恣,得有氣之稱,專務剝割,而偏以善事,爲進身之階,飢卒之賑撫,武士之激勵,渾不留意。且怯奪管下守令所畜之妓妾,肆行咆喝,極意凌踏,推捉相續於道路,刑威備至於拷掠,傳說狼藉,莫不唾罵,夫以一妓之賤,而與守令爭之者,其爲虧損事面也大矣。雖以湖南閫任時事言之,餓殍相連,驛傳絶站之時,恣意遊觀,不恤民弊,郡驛寺刹,如逢亂離,濫責馹騎,馱載遊客,到處留連,酷加刑威,驛屬至於〈有〉杖斃者,事之驚慘,莫此爲甚,身爲將任,恣行不法,如此,其何以堪藩閫之重乎?臣謂嶺南左兵使李殷春,永刊仕籍也。近年飢荒,前古所罕,兼之以癘,民命孑遺,我大朝至誠哀痛,至誠撫摩,筵席之上,絲綸之間,汲汲於救飢,孜孜於勸農,有足以感豚魚而泣父老,至於畿民之減稅,此誠漢家富康之美政,復見於今日,而但在下者,未聞有仰體盛意,使至治普遍,而獨使至尊,憂之若此,今日之事,誠可謂賈生之流涕也。今年雨旱不適,水患多爲災害,而當此百穀成實之節,而冷霖又復支離矣。何以我大朝對越深誠,而未能孚格如此哉?今日之民命,政如大病之甫起者,必須安保而扶接之然後,積傷之眞元,庶可以回陽而復甦也。臣謂各道舊逋,姑且停捧,待其年事優登,民命蘇安然後,次第徵捧,庶可爲得民心而祈永命之道矣。臣之此言,使有司之臣聞之,則必以爲迂遠而闊於事矣。然古語曰,百姓足,君誰與不足?朱子以爲此乾坤廣大之言,聖賢親切之訓。以今之國計,縱未能蠲盡舊逋,使民情鼓舞,獨不可爲姑且停督,以救目下之急乎?臣以草野賤微,愛君憂國之心,根於秉彛,妄論國事,冒陳瞽說,伏乞睿慈,曲賜財幸焉。答曰,覽書具悉。差祭事依施,所勉切至,可不體念?守令薦事,令廟堂,稟處。湖西伯事及嶺閫事,遠外風聞,何可盡信?然至於李殷春,其所爲果若臺言,不可置之,拿問處之。舊逋停捧事,亦令廟堂,稟處,爾其勿辭,從速察職。
丙子八月二十九日辰時。王世子坐時敏堂。大臣·備局堂上引接入對時,右議政申晩,左參贊李喆輔,禮曹判書趙榮國,判尹韓翼謩,護軍具善行,李章吾,戶曹參議金致仁,左副承旨李惟秀,假注書尹景祖,事變假注書任濟遠,記事官金應淳,李潭進伏訖。晩曰,日候不適,睿候,何如?令曰,一樣矣。晩曰,聞醫官之言,則比日有泄候,而眼患亦未差云,臣不勝憂慮矣。令曰,眼患則此是宿症,未易減歇矣。晩曰,領相左相,俱有身病,不得入來矣。令曰,不至大段乎?晩曰,領相則偶然落傷,有妨起居,左相則本有滯症,近又添加云矣。晩曰,此卽前京畿監司李宗白申本,而頃日特令之下,邑弊民瘼條陳者也。其一,司饔院燔造所假家,各邑雖高大造給,而本院所屬,多般執頉,故以錢防給,而院隷利其捧錢,甚至於限前故毁,爲弊滋甚,此後則使本院郞廳與地方官眼同,算摘容入物力,以儲置,或常賑穀中,磨鍊劃送於分院,前期造成,使書員頭目輩,分授監守事也。分院假家之弊,至於如此,院屬之利其捧錢,限前故毁,尤極痛駭。此後則一番造成之後,分授於院屬,若有限前故毁之弊,則各別重繩事,依狀請許施,而常賑穀,曾有會減之規,亦使之依例上下,何如?令曰,依爲之。晩曰,其一,永平縣儲置,每年不足米二百石,自京廳受來,而運輸有弊,本縣均廳所納米三十石零,直爲捧留,其代以京廳受來者,換納事也。此則事似便好,使之往復均廳,從便處之,何如?令曰,依爲之。晩曰,其一,陰竹縣栗洞面土地,擧皆瘠薄而等數高重,故民不願耕,逐年陳廢,依續典,畓則四等作首,田則置之六等事也。陰竹本以小縣,曾前劃給忠原接壤處栗洞一面,而土瘠等高,逐年陳廢,果如狀辭,則不可無變通之道,日前,因京畿道臣及守令所達,大朝有五邑陳田改量之命,此亦使之一體改量,以爲降等勸耕之地,何如?令曰,依爲之。晩曰,其一,果川以至殘之邑,處在三南頭站,大小國役及使客支待等役,擧皆責出於煙戶,故民役煩重,逃散相續,本縣三洞例立官馬及上下北面戶鷄,一竝革罷,七面民役,通瀜磨鍊,每戶從略收捧刷馬等諸般之役,自官定例給價事也。近來各邑,多有此等變通,以除民弊者,此亦依所請許施爲宜,而但於每戶收捧之際,或不無過濫貽弊之慮,分付道臣,使之詳度便否,從略磨鍊,俾無一毫濫徵之患,何如?令曰,依爲之。晩曰,其一,朔寧郡摠廳軍保米秋大同上納時,添載以納而輸納之際,爲弊不少,自今秋爲始,保米,本廳屯穀,牙兵米,哨官同爲捧上領納事也。此事本屬瑣細,雖往復於本廳,足可變通,而今乃謄請狀本,事殊未妥,此條置之,道臣推考,何如?令曰,依爲之。晩曰,其一,安城郡還穀中,有小米名色,而其數甚多,本郡旣非山郡,以田米還捧之際,爲弊多端,以大米換作事也。小米旣非本郡所產,則糶糴之際,民弊可慮,且以大米換作,亦涉便宜,許施宜矣。榮國曰,舊名色不必盡換,參酌定分數,似好矣。晩曰,禮判所達,亦似然矣。就其元數中,限五分四,許令換作,何如?令曰,依爲之。出擧條晩曰,監試會試,只隔數日,大科覆試,亦且不遠,而毋論卿宰侍從,受由下鄕甚多,在前如此之時,自政院,凡係請由下直,一切防塞,而今日亦有下直出去者,事甚未安。當該承旨推考,此後由單,使之勿捧,而在外人員,亦爲催促上來,何如?令曰,依爲之。出擧條晩曰,今日次對,在於兩次頉稟之餘,無故備堂,所當齊會,而多有不參之人,事殊未安,實病公故外,不參備堂,竝推考,何如?令曰,依爲之。出擧條榮國曰,臣,待罪春曹,故以科場事,敢此仰達矣,近來紀綱不嚴,科場冒入之弊,比比有之,誠極寒心。今此監試覆試,只隔數日,而今年則癘疫大熾,死亡無算,會試應赴人,或在喪或遭服或身死,不得赴試者甚多,如此之時,必有假名冒入之弊,尤不可不嚴加防察,卽今新有定式,大司成親試學禮講矣。講畢後錄名成冊,移送於四館所,使錄名官及入門官,擧子入門時,一依成冊照檢糾察,俾無冒濫之弊,而若有一人冒入之弊,而有所現發,則錄名入門官,竝各別論罪之意,嚴明申飭,何如?令曰,大臣之意,何如?晩曰,禮判所達,是矣。今年尤不可不嚴加糾察,禁亂官,亦宜一體,申飭矣。令曰,依爲之。出擧條臣等遂退。
丙子八月二十九日巳時,王世子坐德性閤。承旨入對時,左副承旨李惟秀,假注書尹景祖,記事官金應淳·李潭進伏訖。惟秀曰,掌令李憲默上書,係是言事,故依例持入矣。令曰,讀之。惟秀讀訖。令曰,監司·兵使兩件事,更讀之。惟秀更讀二條訖。令曰,監司之書,送退字,何事也?惟秀曰,守令有文報,則監司例有可否,而今不然,只書送退字云矣。令曰,兵使之管下守令事,何也?惟秀曰,此是憲臣風聞之事,臣則未之知也。令曰,監司曾入御史書啓乎?惟秀曰,前監司趙明鼎,頃入繡啓,而此監司無是事矣。令曰,兵使曾入繡啓乎?惟秀曰,此亦無之矣。令曰,此監司,曾以末望受除乎?惟秀曰,然矣。令曰,兵使有拿問之規乎?惟秀曰,有之矣。令曰,監司只言其病,而無侵民之事耶?惟秀曰,臺書首以病爲言,而別無指斥之事矣。令曰,差祭事,當申飭於何司乎?惟秀曰,申飭吏曹矣。令書書批訖。臣等遂退。
上在昌德宮。常參·經筵,以代理停。
自昧爽至卯時,有霧氣。
金始煐達曰,下番翰林李潭,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
申晦達曰,明日常參,取稟。令曰,停。
李惟秀達曰,大司憲閔遇洙·掌令金元行在外,李憲默陳書未承批,執義尹學東·持平具壽國牌不進,李恒祚未署經,今日以監察茶時之意,敢達。令曰,知道。
申晦達曰,□□□人不仕進,牌招,何如?令曰,依。
李垍達曰,□□□牌招入直,何如?令曰,依。
□□□日常參,兩司□□□之外除在外·未承批·未署經外,竝待開門牌招,以爲推移進參之地,何如?令曰,依。
又達曰,明日常參,政府西壁及六曹長官,當爲進參,而左參贊李喆輔·刑曹判書鄭亨復·□□□待開門牌招,吏曹判書李成中·參判尹得載·禮曹判書趙榮國·參判金漢喆,俱以病不進,竝一體牌招,以爲推移進參之地,何如?令曰,依。
令于徐命膺曰,莫重公事,誤踏達下,極爲非矣。當該中官,從重推考。
李惟秀,以兵曹言達曰,去八月朔各廳堂下武臣等試射,連因有故,今已逾月,不得爲之之意,敢達。令曰,知道。
吏曹口傳政事,檢閱李鎭恒單付。
李惟秀達曰,新除授檢閱李鎭恒,時在黃海道麒麟驛任所,斯速乘馹上來事,下諭,何如?令曰,依。
李垍書曰,伏以臣,半夜登對之時,忽承銀臺寵榻之命,褒及臣祖,天語鄭重,至使之進前,特宣恩諭,實非如臣百無肖似者,所可得之於君父,恩徧幽明,感淚淫眦,愧難稱塞,惶汗透背,仍承牌招入直之敎,乃敢唐突承膺,而顧此出納之地,卽古虞廷命龍之任也。人人不可濫冒,而臣是何人,晏然居之,不少持難,此雖由感激之微忱,兼怵分義,深夜之禁直,勢難掉脫,而仍因蹲冒,迄至于今,則臣實不勝其愧懼焉。臣於除拜之初,歸對老母,細傳筵中所被恩榮,以及問年稱道之聖敎,則臣母攢手泣祝,仍曰,吾以未亡餘生,至今不死,依而爲命者,惟在於汝,而汝能出身事明主,吾得以累受榮養,則吾所日夜感祝者國恩,而今者所蒙天恩,又益罔極,汝之所以圖報者,不過奔走效勞,而自前每以吾病違牌爲事,吾心甚不安,吾病今則少間,汝必須恪勤在公,勿以吾爲念。蓋臣母篤老,癃病,數年以來,寧日恒少,臣自待罪玉署時,不得久直禁廬,前後屢犯擅離之罪,年前聖上,曲察下情,至有前後請由,情理可恕,其所違牌,亦非慢蹇之敎,臣至今莊誦,銘骨感泣,每與老母,相語惶祝。故今臣母之所以敎臣者如此,臣旣感聖上迥出之恩,難違老母義方之敎,抑情持被,已十餘日矣。其間老病有添加之節,而臣母或慮臣又徑出,使不通知於臣,一重禁門,如隔千里,臣則茫然不知,徒切離違之戀矣。昨始歸省病母,則以臣不在側之故,脫着不適,將攝失宜,重感風寒,飮啖專却,種種危厲之症形,不敢煩浼於崇聽,而摠之九耋老人,素有癃病,又添別症,凜然而危,朝夕難支,顧此孑然一身,遑遑焦迫,昨違嚴召。蓋出萬不獲已,而例勘旣靳,庚牌又辱,臣,怵畏義分,牽掣情私,兩端交切,求死不得,玆不得不疾聲仰籲於孝理之下。伏乞睿慈,俯察懇迫之情,亟令鐫削臣職,仍治臣罪,以安賤分,以便救護,不勝幸甚。答曰,覽書具悉。爾其勿辭,救護母病。
檢閱李潭書曰,伏以臣忝叨邇班,長在禁直,行且三易月矣,自數昨,猝患關格之症,針藥竝試,呼吸僅通,實無供職之勢,而猥越是懼,不敢爲言私之計,卽者,臣父宿疾,沈頓之中,偶罣文網,將置吏對,畫地深嚴,固無以躬自扶護,而臣,客遊京洛,無他兄弟,非臣歸視,藥餌食飮,皆何以及時?臣情理煎灼,按抑不得,適値常參盛儀,時刻已迫,黽勉入對,而揆諸私義,亦不可仍冒於榮次也決矣。玆從閤外,亟申疾聲之號,徑出禁門,臣尤死罪。伏乞睿慈,俯垂矜諒,特賜鐫遞,以安微分,勘臣擅離,以嚴邦憲,不勝幸甚。答曰,覽書具悉。爾其勿辭,往護父病。
丙子九月初一日辰時,王世子坐時敏堂,常參入對時,左議政金尙魯·戶曹判書鄭翬良,漢城判尹韓翼謩,禮曹參判金漢喆,吏曹參判尹得載,獻納洪得厚,刑曹判書鄭亨復,右承旨金始煐,假注書尹景祖,記事官李徽中,李潭進伏訖。尙魯曰,冷雨頻數,日氣不適,睿候,何如?令曰,一樣。尙魯曰,靡寧諸症,何如?令曰,泄痢之症,不差,眼患亦不差矣。尙魯曰,近來凡有朝儀,不能成樣者,十八九在臺諫矣。以常參言之,兩司俱不進則間多不成,一司進參則輒以得成爲幸,至於兩司備員,便作絶無之事,事體萬萬寒心,今日違牌憲臣,竝罷職不敍,何如?令曰,依爲之。尙魯曰,常參時,政府·西壁·六曹長官·京兆長官進參,例也,而今日參贊官及諸長官,多有違牌不參之人,其在事體,極爲未安,竝從重推考,何如?令曰,依爲之。尙魯曰,大小科時應辦所,不能支堪之弊,罔有紀極,故頃年,自廟堂,爲軫貢人分排應辦,各司定其次第,支供之節,一切酌定,侵漁之事,一切嚴防,成節目啓下施行矣。監試覆試期日迫頭,而近來事法稍久,則漸弛必生弊端,分付一二應辦所試所,凡事嚴守節目,無敢違越,而如有科外侵責之弊,則卽報備局,以爲從重勘罪之地,何如?令曰,依爲之。尙魯曰,近來法綱解弛無餘,都下無賴之輩,假托風聞馳行閭間,稍有富名者,則突入結縛,捽出道路,百般恐喝,百般誘脅,或銀或錢,滿意捧賂然後,又稱圖囑,從中放送,此實曾所未聞之事,事之可驚可愕,豈有加於此者乎?日前,自備局,執捉犯此罪者一漢,卽爲査問,則渠亦無辭自服,故移送秋曹,使之嚴勘,而當此末世,如此之類,若不別樣痛繩,將無以懲勵他人,分付秋曹,嚴刑三次,極邊定配,此外又聞有苧洞近處金姓·朴姓兩姓人家作拿之事,而此則虛實姑未的知,今秋曹及左右捕廳,刻期譏捕,依此律勘罪,大抵此弊,日滋月甚,殆遍於城內外及三江之間云,此無異於白晝强盜矣。輦轂之下,如不得禁斷,則其可謂國有法乎?此後此類,仍令兩捕廳,各別詗察,隨捉隨送於秋曹,以法繩之,何如?令曰,依爲之。尙魯曰,近年以來,勿論京外,常漢被配者,通八路稱以逃還,殆無一名之在配者,此雖由於渠輩不畏法之致,而其實則地方官爲慮保授之弊,全不檢察,任其去來,視逃亡如尋常事,至於公然給由,殆同故縱,編配何等重罪,而國法之不見行如此,事極寒心,今後則常漢被配者,擅許法外由暇,或在逃而掩匿不刷還之地方官,隨現狀聞論罪事,定式申飭於八道道臣,何如?令曰,依爲之。尙魯曰,五部坐更事,大朝爲軫坊民,前後申飭,不止一再,而爲日漸久,此法亦弛,有勢士夫家,公然見漏,閭家之稍有力者,賂以圖免,只是疲殘常漢,偏爲此役,加之以鋪席炭油等,責出猶前云,近來法不行,類如此,何事可爲乎?不能檢察各部之責,在於京兆,京兆堂上,從重推考,使之各別申飭,何如?令曰,依爲之。翬良曰,寺奴婢貢案,盡錄其奴婢根派來歷及實貢雜頉,例於其前年二月內上送,則憑考虛實,以捧身貢,自是定式矣。近來各邑,或至四五年不爲修送,故前後行關,不啻屢次,終不擧行,事極可駭,今後則貢案貢木,必依定式,趁期上送,各年未上來貢續案,今十月內,盡爲修正上送之意,更爲嚴飭,而此後,又復如前違越,則該邑守令,隨現草記論罪,何如?令曰,大臣之意,何如?尙魯曰,此有司之責也。所達,是矣。令曰,依爲之。翼謩曰,小臣,方待罪京兆,故以坊役事,有仰達者矣。平徭均役,王政之先務,而近來民情多詐,百計謀避,一有差役,輒稱各衙門各軍門所屬部官,官微無從詰問,以致民役不均,苦歇太偏,年前大朝爲是之慮,命作坊役事目,條目備具,法意甚美,近甚懈弛,弊復如前,故昨年秋,臣,忝叨左尹也。仰陳此弊,令各軍門各衙門凡所屬差定頉減之類,歲末修成冊,移送于京兆,京兆以此知委,各部明知其有役無役,則虛僞不容,民役可均,故以此仰請,其時邸下俯詢大臣,下令準許,臣於今番,復入京兆試問成冊之齊到,則龍虎營司僕外,無一修送者,向臣所達,只欲申明大朝坊役事目之法意,得蒙邸下之成令,而各寺全不擧行,豈不慨然?請大臣衙門外,一竝推考,此後成冊,必趁歲末成送,昨冬未修送者,亦於今月內,一齊修送之意,更加申飭,何如?令曰,依爲之。出擧條亨復曰,臣於職掌事,別無仰達者,而第臣今日初入對,竊有區區所懷矣。向者邸下責己令旨頒下,首尾辭意丁寧懇惻,八路臣民,孰不欽仰,而下端有曰,自今以後,仰體聖意,隨事勤謹,勤謹二字,尤爲簡要,實與丹書敬勝怠者,旨意符合,唐·虞三代之治,亦不出於勤謹二字,此二字,常常留意,終始體行,是臣所望也。臣旣非職掌,極知惶恐,而下懷耿結,敢此,仰達矣。令曰,所勉切實,當各別體念焉。尙魯曰,此重臣,向入大朝筵中,有陳戒之語,大朝有所褒賞,耆老重臣,若是縷縷,可見其忠愛之心,而其言深切實,深加體念,伏望。得厚曰,諸充軍罪人李時蕃依律處斷。請恒延·命垕·敏樞,仍令鞫廳,嚴鞫得情。請仰稟大朝,島配罪人泰績,更令鞫廳,拿鞫嚴問,夬正王法。請卜連,亟令王府,拿鞫嚴問,以正王法,請稟于大朝,收還罪人天大酌處之命,夬正王法。請稟于大朝,收還罪人益源定配之命,更加嚴鞫得情,夬正王法。請罪人匡師,更加嚴鞫得情,夬正王法。請罪人柱天,仰稟大朝,亟令王府,以同參律擧行。請罪人厚基,仰稟大朝,亟令王府,以同參律擧行。請罪人來復,稟于大朝,還寢發配之命,仍爲嚴鞫得情,以正王法,請徑斃罪人詹,亟稟大朝,追施逆律。請前校理申致謹·前大司諫尹尙任,亟施追奪之典。請緣坐罪人抗,稟于大朝,亟擧孥籍之典。措辭見上令曰,勿煩。又達曰,臣,年紀衰邁,不合於耳目之任,而黽勉登對,祗爲粗伸分義之計矣。俄者傳達之際,或誤讀或落字,昏謬做錯,已極惶悚,且於日前登對也當爲直拜,誤爲曲拜,追後聞之,大段失禮,於此於彼,臣何敢一刻晏然於臺次乎?請遞斥臣職。令曰,勿辭。始煐曰,得厚再達煩瀆,退待物論。令曰,知道。臣等遂退。
上在昌德宮。常參·經筵,以代理停。
申晦達曰,明日常參,取稟。令曰,停。
李惟秀達曰,大司憲閔遇洙,掌令金元行在外,李憲默牌不進,持平李恒祚未署經,一員·執義未差,今日以監察茶時之意,敢達。令曰,知道。
又以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
金始煐達曰,副校理尹東昇,旣有只推之令,卽爲入直,何如?令曰,依。
以副校理尹東昇,牌不進罷職令旨,令于金始煐曰,推考徽旨捧入。
傳于申晦曰,大臣·備局有司堂上來待。
申晦啓曰,領議政李天輔·右議政申晩·備局有司堂上韓翼謩依下敎來待矣。傳曰,如已入來,詣閤,未及入來者,追入侍。
金始煐啓曰,玉堂上下番俱空,事甚未安,有闕之代,政官卽爲牌招,開政差出,何如?傳曰當日爲之。
又啓曰,吏曹判書李成中·參判尹得載牌不進推考徽旨,今方捧入,而開政命下之後,不卽擧行,如是違牌,事甚未安,更卽牌招開政,何如?傳曰,允。
又啓曰,卽者,吏曹郞廳來言,今日爲政事,命下,而判書李成中·參判尹得載,俱以病不來,參議朴相德受由在外,不得開政云,判書·參判竝卽牌招開政,何如?傳曰,允。
又啓曰,副校理尹東昇,承牌入來,依下敎持詩傳第十卷,來詣閤外矣。
李惟秀啓曰,掌令李憲默言事書,昨日到院,故求對東宮,受答後,依下敎勿爲頒布以待之意,敢啓。
金始煐,以禮曹言啓曰,來九月十三日大殿誕日,王世子致詞陳賀之節,依例磨鍊乎,敢稟。傳曰,竝權停。
知義禁李宗白書曰,伏以臣之老母,宿疾沈淹,寧日恒少,又自月前,猝患毒痁,逐日寒熱,浹旬彌留,連試藥餌,尙無分效,臣方左右扶將,焦灼罔措,以此情理,實無離捨供職之望,而兼帶金吾,係是議讞緊任,則目今滯囚多人,開坐頻因,決不宜虛縻以貽瘝曠之弊,伏乞睿慈,俯垂矜諒,亟令遞斥臣職,以便救護,不勝幸甚。答曰,覽書具悉。卿其勿辭,救護母病。
丙子九月初二日申時,上御熙政堂,大臣·備局堂上入侍時,領議政李天輔,右議政申晩,漢城判尹韓翼謩,戶曹參議金致仁,行都承旨申晦,假注書尹景祖,記注官李命俊,記事官金龜祥進伏訖。上命讀禮曹草記訖。上曰,竝權停。上曰,兵曹誰爲入直耶?晦曰,參議宋昌明·佐郞李景閔也。上曰,春坊入直誰耶?晦曰,輔德宋德中·說書李徽中也。徽中,曾有陞六之命,而吏判,以其一家之故,不爲出六云矣。上命承旨書之曰,說書李徽中陞六事下敎,而今聞吏判,强因法外之事,不爲擧行云,其涉過矣。卽爲擧行事,分付,仍命徽中入侍。上曰,日氣尙熱,頗有益於農事矣。天輔曰,畿甸消息,聞之則晩移秧,多可慮云矣。上曰,三南,似已登熟矣。晦曰,好處過好,不好處全不好,關東及北道大豐云矣。晩曰,諸道農形,雖以傳聞言之,被災處雖多,不被災處頗有登熟之望,而但畿甸,誠甚可慮矣。天輔曰,戶曹年分比摠,聞已啓下,而今年則頗優量云矣。上曰,擅分則似不爲之矣。天輔曰,雖擅分,旣有還實之命,則豈可擅分乎?上曰,徽中進前。上曰,汝出往楊州,農形豐歉,詳細看審,且聞中官有偸牛之事云,果然則不可不重繩,汝須密廉以來。徽中曰,曾無參下官出去之規,惶恐敢達矣。上曰,吏判則以一家之故,而不爲出六,徽中則以參下而爲辭,可謂俱酸矣。天輔曰,此是生疎之致,而筵體至重,推考宜矣。上曰,依爲之。出擧條上命承旨書之曰,副校理尹東昇,特敎之下,又爲違牌云,分義事體,其涉寒心,更爲牌招,卽爲入侍。修撰洪梓請由下鄕,頃者禁推,可謂混同,分揀放送,牌招察任。出榻敎晦曰,同副承旨張志豐禁推,右副承旨李垍,以親病受由,院直甚苟艱,合有變通之道矣。上命承旨書之曰,禁推承旨,呈辭受由承旨遞差,今日政,以在京無故人擧行。上曰,張志豐,必以領相,謂渠少年,故爲此撕捱矣。晩曰,不必以此爲撕捱,似是年少武弁,遽承寵擢,故惶恐不敢承膺而然也。然武臣違牌,誠可駭也。上曰,違牌亦非不敢之事乎?具壽國書誠是矣。天輔曰,臺書之前,臣欲請罷矣。年少武弁,焉敢再次違牌乎?上曰,頃日處分後更思之,則其罪不當止於禁推,補外可矣。晩曰,如此武弁,抑其氣而用之好矣。天輔曰,趙明鼎爲錦伯時,以張志恒爲軍官,傳令則不但不應,以書辱之,驕騫甚矣。志豐,亦曾差備郞,而托病不出,其習,素如是,不可不抑而用之矣。上曰,欲用之則尤不可不摧折矣。上曰,志恒,習於兵書矣。天輔曰,持身,不以武弁自處矣。翼謩曰,禁府中,亦持去性理書云矣。上曰,曾聞訓將,求聚金石牒,予以爲不緊矣。禁府中性理書,尤爲不緊矣。仍命承旨書之曰,前承旨張志豐,臺臣所請,是矣。而元良下答,爲其特除過爲曲循,故禁推命下,而伊後思之,此等年少武弁,不可不抑,而旣已下敎,故不諭,今聞大臣所奏,此等之人,其欲用,宜尤飭,憲臣之請大臣欲請者,予則曰例勘,何以示飭,放送,統虞候除授,今日內下直,時任虞候,遞付京職。出榻敎上曰,關西伯,何當辭陛耶?天輔曰,時未承批,故不得出肅矣。西伯固得人,其時首望,曾已仰達,而甚可用之人矣。上曰,尹汲,曾不爲監司乎?天輔曰,上意則或以監司非其所長,而實有不然者,素有人望,可以彈壓,且甚精矣。上曰,卿言,是矣,予固知之。天輔曰,尹汲,年已六十,陞資亦有年,而尙未任用,聖意每以偏論爲疑,而渠少時則果爲偏論,卽今不但其年已老,昨年以後,豈爲偏論乎?且臣謂此等人,尤宜用之也。上曰,今則予亦無毫分致疑之心,卿等,勿以今番之未得除爲拘,此後擬望,亦勿持難也。天輔曰,臣之言,非爲外任而言也。上曰,尹汲,心則善矣。但欠弱爲人所牽矣。天輔曰,尹汲,非徒善矣。爲人甚耿介可用矣。晩曰,尹汲,介潔有執守,實非爲人所牽者矣。且其年位俱如此,豈有偏論乎?上曰,予老而知人之亦老,其中亦多有已作故人者,尹汲,年已六十,官止居留,予每嗟惜矣。晩曰,尹汲,立朝三十餘年,位至正卿,而殿下姑未一番任用矣。不必外任,以內職用之尤好矣。上曰,是矣。予當留意。天輔曰,此等人,用之然後,世道尤好矣。上曰,此無乃宋左相意耶?趙領敦寧,曾有祭文事矣。天輔曰,趙領敦寧祭文,亦出於苦心矣。臣之意則非如宋左相矣。晩曰,首揆所達則異於宋左相之意也。上曰,非趙領敦寧,無此祭文矣。翼謩曰,臣於北路事,有區區淺見,敢達矣。北路荐飢,無歲不以嶺粟往哺,南北俱困,誠非可繼之道,北道常年如非甚歉,穀物至賤,蓋其生穀甚廣,而無所滯故也。似聞今年年事頗登,若能節以制度,如古社倉義倉之爲,使稍有識慮者,爲其任,而以利曉諭,民必有樂從者,事若就緖,必大得力,敢此仰達。上曰,北路事可悶,所陳誠是矣。天輔曰,重臣所達,誠有見,而此非朝家指揮之事,道臣若留意,則可以設施矣。晩曰,此不必自朝家如是指揮,道臣若知之,則必善爲設施矣。翼謩曰,臣之所望者,但欲得如右下敎矣。卽今道臣,前後奉命按節,其於本道事,備所諳鍊,且本非無心之人,今聞聖意如此,則必有藉手而善爲施措者,此乃民間私相勸募之事,何可自朝家,明降指揮也?上曰,今此上下酬酢,使道臣知之,則卽今道臣,必善爲之矣。出榻敎上曰,訓將,可謂福將矣。晩曰,鄭纘述亦好矣。上曰,纘述八十之年,爲大將,其相甚好矣。李泰祥,予以爲吉相,且不濁,其子亦好矣。天輔曰,李觀祥,亦好武弁矣。上曰,觀祥多氣矣。天輔曰,觀祥,居在臣洞內,故熟知其爲人,甚可用之武弁矣。上曰,西北,予方勸武,而崔一衡,方擬望閫帥,其相好矣。晩曰,然矣。上曰,彼國若有事,則予以爲此等人,可前驅矣。李殷春,曾已招見,而今則氣頗縮矣。晩曰,臣,待罪兵判時,渠在裨幕,故熟知之,爲人頗好矣。上曰,全繼曾,頃已試才,而宜以武用之矣。上曰,張達星,入於校書館云,甚可惜矣。天輔曰,張達星,初以國子分館矣。吏曹落置之芸閣,此是曾經齋郞之人,則芸閣似冤矣。上曰,依國子例調用。出擧條晦曰,日昨李憲默言事書,依例持入矣。上命承旨讀之。至第一件。上曰,爲井間而亦有此弊乎?天輔曰,雖有井間,自然有是弊矣。至第二件。上曰,此言切實矣。元良所答,何如?晦曰,以可不體念措辭矣。上曰,元良所謂可不體念,眞所謂依爲之也。至第三件。上曰,趙暾,有何病乎?天輔曰,頃聞有病,今則聞已差矣。其謗言則頗多,臣亦疑之,詳聞則皆是浮嘵之說,大抵操切守令,督懲逋欠,故得此浮謗,倘使久任,必有成效矣。晩曰,趙暾,雖有病,傳說之過,皆是不悅者之言也。致仁曰,近來規模,惟視顔情,不爲國事,而趙暾則專以國事用心,士大夫所用公債,不少假借,一倂督捧,謗言之來,固無怪而其心可尙矣。上取覽湖西今夏殿最後,仍命承旨書之曰,噫,子曰,棖也慾,焉得剛?噫,臨御幾卅載,年又望七,灑然顔面者,莫之見也。近於卿,見矣。何以然矣?頃者一道守令之停擧是矣。予亦曰,過矣。究其爲民固執,卿執,是矣。卿執,是矣。近三十守宰之或中或下,可見殿最之嚴,雖不若燕昭之如樂毅,謗書盈篋,今予求者,任謗爲國事者,憲臣風聞,其可謂異乎?此謗之來,必也湖西流寓京士夫之故也。言何若此,雖守令,必也此勉飭,必也此護焉。以卿固執,必嚴逋欠,湖西逋欠,京士夫爲先居至艱之處,招無限之謗,勢固然矣。予雖衰矣,予雖衰矣。豈可動於此等浮謗?一時之恙,自可瘳矣。辭朝時下敎,想必記有,特以燕昭開篋示書之意,措辭下諭,以安卿心,噫,卿執已知,豈可因此而解其心?益勉益勉,噫,湖西一道,予將高枕而無虞之意,諭書下給于忠淸道臣處。出榻敎至第四件第五件,上又命承旨書之曰,今覽掌令李憲默上書,近者寥寥之時,其第二件事,可謂切實,元良體念之批,毋或近於依爲之歟。此正元良及廟堂頂門一針之語,可謂猛勉處,而第一件事井間定式,卽是新令則令行屬耳。焉敢若此?不可依施而止。噫,爲朝鮮之臣子,規免祭官,焉敢食祿?該郞亦何敢曲循?若不嚴飭,何以信令?定式後許頉祭色吏郞,竝令該府,施以制書有違之律,忠監事,方下諭,今不言,此嶺閫事,知其爲人,其所陳,非徒風聞,以往閫事,追劾於嶺南,其涉過矣。莫重閫任,不可徑遞,勿拿。禁令至嚴,則守令妓妾四字,何敢謄諸章中?李殷春,果若有是事,誠非矣。而如冒禁率畜之守令,抑何右祖,身爲守法臺臣,事近鄙焉,宜遞其職,而寥寥之中,以遐方之人,若是陳章,其心可嘉。噫,于今暮年,當爲元良導謇諤,豈忍沮臺閣之氣?只諭事體,而末端事,心常惻然者,元元之不願爲豐年矣。今年雖大登,心有所矜惻,秋成猶遠,冷雨連仍,若聞雨聲,食息奚弛,而然其請其答,予則曰,先矣。出榻敎天輔曰,寶城君夫人山所在於楊州,而王妃多出,今摠使李章吾,卽其孫也。逆之山,在其局內,前年,自戶曹籍沒山,而夫人山所丘木,亦盡伐云,雖凡人家山所,不可混伐其木,況此尤有異者乎?其內外子孫,來訴於備局,故臣以仰稟筵中之意答之耳。上命承旨書之曰,今聞大臣所奏,寶城君夫人墓同局內,一切勿侵事,分付該曹。出榻敎上命下前入淸州韓氏族譜。翼謩曰,西原府院君襄節公臣確,卽臣之先祖也。聞趙榮國所傳,自上欲考府院君事蹟,命入家乘,而承旨聽瑩,誤入族譜云矣。上曰,家乘有之乎?翼謩曰,無之,只有神道碑錄,在於族譜遺事矣。上曰,然則呈于政院,入之。可也。上命承旨書之曰,誕日陳賀權停,卽例有之事,而於中官之道,不然而遺置不稟,其涉無據,令該府施以不應爲律。出榻敎上曰,儒臣牌去來催促之意,分付政院。臣景祖承命出,儒臣偕入。尹東昇,持詩傳第十卷進伏,上命讀訖。上曰,文義達之。可也。東昇曰,維天之命,專言敬字,而文王之所以德盛者,實由於於穆不已也。竊願聖上之體行焉。上又命承旨讀詩傳訖。上命承旨書之曰,今將夜深,政官雖承牌,待朝開政。出榻敎諸臣遂退。
上在昌德宮。常參·經筵,以代理停。
沈墢達曰,明日常參,取稟。令曰,停。
徐命膺達曰,大司憲閔遇洙,掌令金元行在外,李憲默陳書未承批,執義·持平一員未差,李恒祚未署經,今日以監察茶時之意,敢達。令曰,知道。
藥房都提調臣兪拓基·提調臣李益炡·副提調臣申晦啓曰,伏未審日間,聖體調攝若何?憊眩之候,寢膳之節,亦何如?前劑入蔘苓茶已盡於昨日,臣等,今日率諸御醫入診,詳察聖候,議定繼進當否爲宜。大王大妃殿氣候,何如?臣等,不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣。蔘苓茶,加劑五貼以入,下敎曰,入侍宜矣。
申晦達曰,左承旨徐命膺,今日不爲仕進,牌招,何如?令曰,依。
以修撰洪梓牌不進罷職令旨,令于申晦曰,推考徽旨捧入。
徐命膺達曰,獻納洪得厚引避退待,處置歸於憲府,而憲府多官,或在外或未署經或不爲行公,尙未處置,事甚未安,掌令李憲默,卽爲牌招,以爲處置之地,何如?令曰,依。
以掌令李憲默牌不進罷職令旨,令于徐命膺曰,推考徽旨捧入。
申晦啓曰,監試覆試一所試官尹汲·韓翼謩·鄭亨復·南泰齊·金相奭·李得宗,二所試官鄭翬良·鄭益河·柳復明·兪㝡基·申思建,俱已牌不進矣。二品以上試官,將無以備員,竝更牌招,何如?傳曰,允。
徐命膺啓曰,試官尹汲·韓翼謩·鄭亨復·鄭翬良·鄭益河·柳復明·南泰齊·金相奭·李得宗再招不進,試官中正卿無一人承牌,亞卿承牌只是三員,事體苟艱,在前如此之時,有三牌之例,竝更牌招,何如?傳曰,允。
李惟秀,以侍講院言達曰,本院下番闕直,事甚未安,司書金應淳,以親病,陳書入達,兼司書李仁源,以本職,方在禁推中,說書李徽中在外,兼說書未差,下番他無推移之員,勢將以上番姑降入直,而兼輔德·兼弼善俱未差,弼善韓師直,以試官承牌,兼文學洪梓,以試官違牌,文學李海重,卽爲牌招,姑降入直,何如?令曰,依。
以文學李海重牌不進罷職令旨,令于沈墢曰,推考徽旨捧入。
申晦,以侍講院言達曰,本院下番,今方闕直,而司書金應淳,謂有身病,不爲行公,卽爲牌招入直,何如?令曰,依。
傳于申晦曰,秋成指日,冷雨若此,再次祈晴,明日擧行,傳于申晦曰,曾見祭官,皆以年老之人塡差矣,今番則擇差,祭文,當親製以下矣。
傳于申晦曰,此是爲民之事,祭官,以文臣堂上中擇差。
傳于徐命膺曰,祈晴祭受香,明日擧行。
傳于申晦曰,二十日文臣朔試射親臨,申飭,其令一齊進參。
吏批,判書李成中牌不進,參判尹得載進,參議朴相德受由在外,同副承旨李惟秀進。
吏批啓曰,判書李成中牌不進,參議朴相德受由在外,小臣獨政未安,何以爲之?敢稟。傳曰,仍爲之。
又啓曰,玉堂闕員,擬望之人乏少,外任竝擬,何如?傳曰,允。
有政。以閔百行爲大司諫,鄭純儉爲執義,金應淳爲持平,李㝡中爲副應敎,鄭纘述爲左尹,徐宗伋爲知經筵,趙榮國爲知春秋同義禁,李蓍建爲吏曹正郞,朴昌潤爲奉常正,韓師直爲軍資正,郭聖濟爲禮曹正郞,沈鑧爲東學敎授,吳尙顒爲宗廟令,金聖猷爲直講,李徽中爲典籍,元景濂爲尙州牧使,南正吾爲驪州牧使,崔成大爲旌善郡守,金致恭爲新溪郡守,朴師郁爲楊口縣令,朴志源爲麒麟察訪,崔昌國爲靑巖察訪,宋文載爲京畿都事,鄭玉爲左承旨,沈墢爲右承旨,成均博士趙泰喆單付。
兵批,判書李在外未肅拜,參判南有容受由在外,參議宋昌明入直進,右副承旨金始煐進。有政。僉知韓光肇單付,副護軍黃暹·柳脩單付,副司直李應協·李命坤·趙載洪·李垍·元仁孫·尹東暹·具允明·申思運單付,副司果尹光國·李濟命軍付。
兵曹口傳政事,副司果沈鑧·李星慶·朴盛源·李萬恢·李蓍建·李時敏單付。
申晦達曰,今日政新除授承旨,待下批牌招,何如?令曰,依。
徐命膺,以禮曹言啓曰,卽接康陵·泰陵官員聯名所報,則兩陵陵內虎患,近來特甚,白晝橫行,咆哮跳踉於紅箭門外,守直·巡山等役,不得如常爲之,請令急速捕捉云。陵寢至近之地,虎患如是狼藉,誠極驚駭。卽令該軍門,發遣軍校,期於捕捉,何如?令曰,依。
又以禮曹言啓曰,今此丙子式年監試覆試試官,今方磨鍊,而堂下無故可擬之人乏少,依近例以堂上官,通瀜備擬以入,而其中時無職名人員,令該曹,口傳付軍職,何如?傳曰,允。
申晦,以禮曹言達曰,今丙子式年監試覆試一所,設場於本曹矣。本曹郞廳,依例朝房直宿之意,敢達。令曰,知道。
徐命膺,以御營廳言達曰,辛未年京江津船,分屬軍門時節目中,大小行客,莫重津船,任意捉去,稍遠之地者,施以濫騎驛馬之律,則法意甚嚴,而卽接本廳屬楊花鎭別將所報,衿川縣監柳誠之,以陽川問推官,過涉本津時,仍騎津船,欲下陽川,故本津別將及鎭卒,以朝夕待變之船,不得擅離之意,屢屢申言,則怒其不從,沙工二名,以假家柱木打臀後,一沙工,仍爲馬前驅打,捉去陽川官,又欲治之,爲傍人挽止而不治云。津船之不得擅離,其意有在,過客之無敢橫涉,節目至嚴,且其沙工,俱是鎭卒,雖得罪於他軍門,必進來後推治,而今此衿川縣監柳誠之,不有令甲,欲爲仍涉遠津,已極無嚴,莫重待變鎭卒,不報營門,任意杖打,極涉可駭。衿川縣監柳誠之,令該府拿問處之,何如?令曰,依。
李惟秀,以義禁府言達曰,卽接月令醫員金贊禹手本,則時囚罪人李彦熽,本以抱病之人,屢日處冷之餘,添得傷寒,頭疼如碎,四肢如束,寒熱交作,擘積衝上,呼吸不通,勺水不下,氣息奄奄,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
以黃海監司狀達,甕津府居沙工姜世文等渰死事,令于鄭玉曰,渰死人等,令本道恤典擧行。
司書金應淳書曰,伏以臣老父素抱奇疾,居常凜綴,日事醫治,終未見效,日昨又以關格之症,一倍添劇,胸膈煩塞,食飮專廢,臣方左右扶護,實無一刻可離之勢,今以番次苟艱,召牌儼臨,而情私懇迫,承膺無路,玆敢疾聲仰控。伏乞睿慈,俯賜矜察,特許臣救護之暇,仍遞臣職,俾無曠日闕直之患,千萬幸甚。答曰,覽書具悉。爾其勿辭,救護父病。
上在昌德宮。常參·經筵,以代理停。
夜四更,流星出昴星下,入坤方天際,狀如拳,尾長二三尺許,色白。
金始煐達曰,明日常參,取稟。令曰,停。
鄭玉達曰,大司憲閔遇洙·執義鄭純儉·掌令金元行在外,李憲默·持平金應淳牌不進,李恒祚未署經。今日以監察茶時之意,敢達。令曰,知道。
又達曰,憲府連日監察茶時,事甚未安,獻納洪得厚引避退待,已至多日,尙未處置,亦涉未安,除在外未署經外,未肅拜不爲行公人員,竝卽牌招,以爲處置之地,何如?令曰,依。
以掌令李憲默·持平金應淳等牌不進罷職令旨,令于沈墢曰,竝推考徽旨捧入。
金始煐達曰,新除授副應敎李最中,時在廣州地,斯速乘馹上來事,下諭,何如?令曰,依。
傳于徐命膺曰,慈殿誕日,當率百官陳賀,以此,分付儀曹。
傳于申晦曰,十六日生進唱榜,明政殿當親臨,以此,分付儀曹。
傳于金始煐曰,致詞當爲親製,明日御製編次人,使之入來。
傳于金始煐曰,承旨一員進去四大門禜祭所,精潔與否,獻官以下諸執事宿所於門內何處與否,摘奸,亦爲禁草。
傳于鄭玉曰,鄕軍停番,而數日砲聲連出,問之。
李惟秀,以御營廳言達曰,啓曰因禮曹草記,康陵·泰陵兩陵內,虎患特甚,白晝咆哮於紅箭門內云,陵寢至近之地,虎患若是狼藉,極爲驚駭,卽令該軍門,發遣軍校,期於捕捉事,允下矣。本廳將校率領牙兵五十名,明日出送之意,敢啓。傳曰,知道。
鄭玉,以義禁府言達曰,卽接月令醫員金贊禹手本,則時囚罪人尹彛靖病勢看審,則本以抱病之人,屢日處濕之餘,素患疝症,猝然上衝,呼吸不通,勺水不下,氣息奄奄,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
平安監司趙雲逵書曰,伏以臣,匪才冥升,濫廁宰列,內外踐歷,罔非僥冒,每自循省,未嘗不怵然憂恐,若隕淵谷,不意關西按察之命,遽降於千萬夢想之外,臣誠惝怳感激,靡所自措。夫國家用人之道,論才而不審則試之,試可而不效則已之,乃所以嚴進退之方,而勵綜核之治也。臣於昨年,待罪湖南,憒憒爲政,都無片善之可記,此其罪不但不效而已。雖蒙大朝曲庇之恩私,不加之誅,而其不足復備驅使也,明矣,曾未幾何。又有此誤恩,屛翰之寄,有若匪臣莫可者然,臣未知此何擧措也。顧玆方岳之任,孰非不重,而至若西門鎖鑰,其憂責之重,委寄之隆,比他道尤別,矧又近年,災荒荐仍,積弊蠱壞,如非才足以剸劃衆務,威足以鎭服一路,則莫宜居之,而今乃苟然畀之於百無能之一賤臣,不少難愼,此亦豈朝家之善政也哉?噫,任匪其人,則國事之僨誤,已無可言,而有識之譏議,何以自解,此臣之所大懼,而不敢一刻自安者也。抑臣又有懇迫之私,臣父厚被聖恩,致位崇顯,日夕危懼,戒切家庭,而如臣不肖,亦復夤緣倖會,兜攬華膴,南臬西藩,臣父之按節,未滿一紀,臣又次第而踵其後,瞻聆所及,非不赫然光寵,而滿盈之災,理所必至,雖無人猜,應有鬼忌,思之及此,寧不心寒,況以臣之駑劣,其不能堪荷重任,自知甚明,則今雖欲冒昧承膺,其於辱聖簡而忝所生,何哉?反復思量,氷炭交中,徊徨屢日,今始略暴血懇,仰干睿聽。伏乞离明,俯垂諒察,亟令鐫削臣新授職名,以重藩任,以安微分,千萬至願。答曰,覽書具悉。卿其勿辭,速往欽哉。
上在昌德宮。常參·經筵,以代理停。
鄭玉達曰,備邊司郞廳來言,今日,賓廳日次,而三大臣,俱有病,故不得來會云矣。敢達。令曰,知道。
申晦達曰,明日常參,取稟。令曰,停。
徐命膺達曰,大司憲閔遇洙·執義鄭純儉·掌令金元行在外,李憲默·持平金應淳牌不進,李恒祚未署經。今日以監察茶時之意,敢達。令曰,知道。
申晦達曰,今日賓廳日次旣已頉稟,所當持公事入對,而時無公事,頉稟。令曰,知道。
鄭玉,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
申晦達曰,左副承旨徐命膺·右副承旨金始煐·同副承旨李惟秀,今日俱不仕進,竝卽牌招,何如?令曰,依。
以同副承旨李惟秀牌不進罷職令旨,令于申晦曰,推考徽旨捧入。
鄭玉達曰,獻納洪得厚引避退待,已至多日,尙未處置,憲府連日監察茶時,俱涉未安,除在外·未署經外,未肅拜不爲行公人員,竝卽牌招,以爲處置之地,何如?令曰,依。
以掌令李憲默·持平金應淳等牌不進罷職令旨,令于金始煐曰,推考徽旨捧入。
傳于鄭玉曰,宣傳官二員待令,騎馬六匹立之。
申晦啓曰,編次人李喆輔,依下敎來待矣。傳曰,入侍于齋室。
申晦達曰,假注書尹景祖,身病猝重,勢難察任,今姑改差,何如?令曰,依。
申晦,以侍講院〈言〉達曰,本院下番,連日闕直,事甚未安,文學李海重,旣有只推之令,卽爲牌招,姑降入直,何如?令曰,依。
以黃海兵使狀達,海州等官居羅卒保全尙徵妻裵召史等爲虎囕死事,令于鄭玉曰,囕死人等,令本道恤典擧行。
以忠淸監司狀達,淸州等官東面居前府使洪泰培等渰死事,令于沈墢曰,令本道恤典擧行。
又以忠淸監司狀達,庇仁縣防船宮材木所載船致敗,人物渰死事,令于沈墢曰,渰死人等,令本道恤典擧行。
九月初五日申時,上御璿源殿齋室,編次人入侍時,編次人李喆輔·右承旨沈墢·記事官尹光暹·記事官金龜祥·記事官李潭以次進伏訖。上曰,注書出去,持來尙瑞院所置皇朝年號所書馬牌櫃,而尙瑞院官員,使之入侍,可也。上曰,予於問寢東朝也。慈聖,出授皇朝古篆五箇,又授古玉印一封,封外着御押,諺以書尙瑞司,未知尙瑞司,是何時官名,而又書以體天之寶,亦未知體天之寶,用於何時耶?李喆輔曰,坼封而見之則似可知之矣。上曰,旣着御押,則其重可知,予不敢割其封矣。注書與尙瑞院官員還伏。上曰,馬牌櫃,何不持來乎?直長洪大源進曰,其櫃甚大,難可運動,故取其中列朝年號所書馬牌各略干持來矣。上取覽後,又下自內所出正德宣德年號所書馬牌,命承旨以紙堅封。出付洪大源曰,此馬牌封,亦同藏於其櫃,可也。洪大源,敬奉而退。上曰,注書出去,尙衣〈院〉官員,使之入侍,而預備兼春秋,亦使入侍,可也。尙衣直長朴挺陽,兼春秋金養心進伏。上謂朴挺陽曰,今日內造出一小櫃子,內漆以石子黃,趁明日巳時內入,可也。挺陽承命而退。上謂金養心曰,汝進往金領府事家,詳問體天之寶出於何時,尙瑞司爲何時官名而來,可也。養心,承命出去。上曰,兪判府於如此事,其知神矣。此亦似當知之矣。喆輔曰,然矣。似可知之。上命金龜祥曰,汝往兪判府事家,亦詳問以來,可也。仍命書慈殿誕日致詞,文訖。上曰,注書出去,左承旨鄭玉,使之入侍。鄭玉入伏。上命書古相鄭琢畫像贊,以授鄭玉。玉曰,聖恩至此,臣,感泣無地矣。仍退出。上又命書皇朝古篆銘訖。仍敎曰,明日,當親行皇壇奉安,都承旨·禮房承旨隨詣侍衛入直,擧行儀註置之,以永肅門擧行,時刻,隨時入之。出榻敎沈墢曰,明日是講經日次,與擧動相値,何以爲之乎?上曰,講經,以初七日爲之。出傳敎兼春秋金養心還奏曰,金領府事亦未詳知,以爲坼封而見之,則似可知云矣。金龜祥還奏曰,體天寶所印紙,在於冊中,故割來而尙瑞司,則亦未詳知云矣。上曰,此是與體天之寶同矣。兪判府誠窮極矣。仍命兼春秋,使之還傳其家。上曰,諺云人被洞內德,鄭琢畫像旣贊之,金領府事畫像,亦有識,可也。仍命書數句。謂金養心曰,汝持此往傳,而體天之寶,尙瑞司,詳考更奏,可也。金領府事無寐,無可達夜考出矣。以次退出。
上在昌德宮。常參·經筵,以代理停。
申晦達曰,明日國忌齋戒,再明日正日相値,常參,頉稟。令曰,知道。
金始煐達曰,大司憲閔遇洙·執義鄭純儉·掌令金元行在外,李憲默呈辭入達,持平金應淳牌不進,李恒祚未署經,今日以監察茶時之意,敢達。令曰,知道。
沈墢達曰,左尹鄭纘述,除拜後過三日不爲出肅,依定式推考警責,仍卽牌招察任,何如?令曰,依。
鄭玉達曰,向日大朝筵中,因掌令李憲默上書井間定式後,祭官許頉,該郞施以制書有違律事,命下矣。該曹所當卽爲現告,而自本院,屢度催促之後,始以徐有良一人現告以來,事甚未安,吏曹當該堂郞,推考警責,何如?令曰,依。
鄭玉達曰,獻納洪得厚引嫌退待,已至多日,尙未處置,憲府連日監察茶時,俱涉未安,除在外·未署經·呈辭入達外,持平金應淳,卽爲牌招,以爲處置之地,何如?令曰,依。
以持平金應淳牌不進罷職令旨,令于鄭玉曰,推考徽旨捧入。
申晦,以侍講院意達曰,本院下番,連日闕直,事甚未安,文學李海重,旣有只推之令,卽爲牌招,姑降入直,何如?令曰,依。
以文學李海重牌不進罷職令旨,令于沈墢曰,推考徽旨捧入。
傳于鄭玉曰,奉室欲爲展拜矣,其置之。
傳于申晦曰,內局有下敎事,提調入來。
沈墢達曰,內局都提調兪拓基·提調李益炡·副提調申晦依下敎來待矣。傳曰,詣閤。
傳于申晦曰,左承旨持草,同爲入侍。
以任㻐爲假注書。鄭玉曰,假注書任㻐,時無職名,令該曹依例付軍職,冠帶常仕,何如?傳曰,允。
以洛昌君樘,黃海道平山地沐浴呈辭,令于申晦曰,給由馬。
以承傳色口傳下敎曰,以湯劑有議定事,入侍。
又以承傳色口傳下敎曰,有下敎事,入侍。
大殿·大王大妃殿·中宮殿·世子宮·嬪宮,政院口傳問安。答曰,知道。
慶尙監司李益輔書曰,伏以臣,情蹤卼臲,疾病沈淹,頃上辭章,略申血懇,日夜顒竢者,惟在於早賜矜察,特解重擔,許歸田里,以靖私義,以尋生路,及承睿批,不惟不從,反下勿辭察職之旨,臣,奉讀抑塞,益不勝惶隕罔措,臣之區區情勢,已不須言,而目今病狀,如有一分可强,則臣何敢假飾瀆撓,自犯於不誠之罪乎?臣之按此藩任,居然歲將周矣。惟期殫竭筯力,圖報萬一,而臣,不幸早抱奇疾,四十年沈痼,恒居,不能以平人自處,昨冬莅任,適當大無,初傷於冒寒檢田之行,再傷於歷巡監賑之役。又當夏旱,重傷於遍擧山川祈雨,王靈所曁,幸免顚仆,然觸冒瘴嵐,受傷者已多矣。惟恐有負於委任之責,不敢爲自便攝養之計,忍死供劇,滾汨到今,而病源已痼,積祟闖發,秋屆以來,舊新痾,一時交作,素患痰癖,作孼於精力耗竭之後,升降無常,胸脅刺痛,時時眩窒,怪症疊出,宛轉彌留,日就危域,雖在稍歇之時,氣暈神昏,如在煙霧,營中公務,全不照檢,道內簿牒,亦多淹滯,虛帶重寄,罪積尸素,病裏悚懼,若芒在背。矧伏念山南穡事,初經枯旱之災,晩被風水之患,沿邑一帶,無異昨年,賑餘殘氓,荐遭歉荒,及時拯救,當如焚溺之急,趁秋巡審,不容時日之緩。而臣之病勢,有加無減,一味沈頓,房闥之間,不得起動,驅馳原濕之役,已斷其望,將至停閣,災實分等,年分磨勘,亦未免愆期,顧此瘝曠之弊,溺職之罪,實無所逃,而其爲公私狼狽,當復如何哉?玆不得不更瀝肝膈之懇,仰瀆重离之聽。伏乞睿慈,特垂矜憐,亟令遞改,仍治臣曠務之罪,使法紀昭而私分安,千萬至幸,臣無任云云。答曰,覽書具悉。卿其勿辭,調理察任。
戶曹參判曺命采書曰,伏以臣,得蒙恩暇,加土先壟,而歸路沾雨,病稽反面,揆以分義,悚惶靡極,仍念新除知春秋臣趙榮國,卽臣內從兄也。臣之所兼春秋,在法爲應避之銜,故玆敢陳章,乞蒙照例亟遞,仍令治臣稽慢之罪,以警具僚焉,臣無任云云。答曰,覽書具悉。書辭,令該曹,考例,稟處。
九月初六日午時,上御崇文堂。藥房入診入侍時,都提調兪拓基,提調李益炡,副提調申晦,記事官尹光暹,記事官金養心,記事官李潭,醫官金履亨·方泰輿·皮世麟·鄭趾彦·許礈·李泰遠·金德崙以次進伏訖。上曰,昨夜夜深後,始有腹部不平之氣,故煎服理中湯一貼,亦無動靜,前則或有不平之漸,旋卽鎭定矣。今日之氣頗重矣。兪拓基曰,臣等在外,全然不知矣。今承下敎,不勝驚慮,卽使諸醫診察,何如?上曰,依爲之。金履亨進診退伏曰,脈候左右三部,頗有數意,度數不調,似挾外感,理中湯則姑非當劑,五積散,先爲進御爲宜矣。上曰,在前如此之時,亦先服五積散矣。金履亨曰,然矣。五積散甚好矣。申晦曰,近聞日氣甚不適,外間,亦多有以感氣作痛者矣。上曰,其氣不上不下,留結於臍中,時時發作矣。方泰輿進診退伏曰,脈候左右三部不沈,而頗浮大,度數不順,似有滯意,理中湯雖好,猶不如五積散之爲當矣。皮世麟進診退伏曰,脈候左右三部,頗帶數意而洪大,似挾外感,五積散進御爲好矣。鄭趾彦進診退伏曰,脈候左右三部甚數而且洪大,五積散進御爲好矣。許礈進診退伏曰,脈候左三部則頗數而浮大,右三部則亦有帶數之意,而又有滯候,五積散本方,發麻黃煎進爲好矣。李泰遠進診退伏曰,脈候左右三部,帶數而洪大,似挾外感,五積散進御爲好,而麻黃有發散外感之力,不可發矣。金德崙進診退伏曰,脈候左右三部,不沈而帶數,必是挾感之候也。五積散進御爲宜,而麻黃不可拔矣。上曰,首醫之見如何?金履亨曰,麻黃不發然後,可以行氣,依本方劑用爲宜矣。兪拓基曰,諸醫之言如此,五積散煎入,何如?上曰,依爲之。五積散一貼,卽爲煎入事。出榻敎上曰,醫官五人,自今日差備近處,別入直事。出榻敎兪拓基曰,然則皮世麟·金德崙,不入於五人中矣。上曰,然矣。申晦曰,明日講經有命,而聖候如此,何以爲之乎?上曰,明日講經停止。出榻敎以次退出。
九月初六日申時,上御崇文堂。藥房三提調更爲入侍時,都提調兪拓基,提調李益炡,副提調申晦,記事官尹光暹,記事官金龜祥,記事官李潭,醫官金履亨·方泰輿·鄭趾彦·許礈·李泰遠以次進伏訖。兪拓基曰,湯劑進御乎?上曰,已服矣。李益炡曰,湯劑進御後,腹部之氣更若何?上曰,服已差久而若尋常矣。拓基曰,使諸醫更爲診察,何如?上曰,依爲之。金履亨進診退伏曰,脈候左右三部,大體與朝一樣而洪大,則似稍愈矣。五積散加進爲宜矣。方泰輿進診退伏曰,脈候左右三部浮數,與朝一樣,湯劑則加進爲宜矣。鄭趾彦進診退伏曰,脈候左右三部,浮大則比朝稍愈,大體一樣矣。湯劑則加進爲宜矣。許礈進診退伏曰,脈候左右三部數意,比朝少愈矣。湯劑則加進爲宜矣。李泰遠進診退伏曰,脈候浮大則一樣,而右三部數滯,似少愈矣。湯劑則加進爲宜矣。拓基曰,諸醫之言如此,湯劑,加劑煎入,何如?上曰,依爲之。五積散加劑一貼煎入事。出榻敎拓基曰,聖候若此,臣等,不可不自今日直宿本院矣。上曰,姑觀明日爲之,可也。拓基曰,臣等,旣見聖候之如此,退處私次,豈不泄泄乎?申晦曰,小臣,當爲本院省記直宿,而都提調與提調,豈欲退歸?自今日直宿本院爲宜矣。李益炡曰,臣等,雖出去,當宿于闕外,闕門已閉之後,豈勝鬱鬱乎?上曰,闕外直宿,何異於本院乎?拓基曰,若有趁卽召見之事,則闕門開閉,豈不有弊乎?上曰,姑徐,可也。上曰,體天之寶,卿其知之乎?拓基曰,臣亦未得詳知,而見故府使申恦日記,有曰,丙子夏景福宮外人家井中,得寶璽刻之曰體天之寶,獻于宮中,似是此時所得者耳。上曰,必是此也。前旣得之於丙子,今又得之於丙子,誠不偶然矣。然則似非皇朝物矣。拓基曰,似是國初物矣。上曰,申恦,於承旨,爲祖乎?晦曰,臣之高祖矣。上曰,誠不偶然矣。晦曰,臣亦見日記始知之矣。以次退出。上曰,注書出去,左承旨持昨日所書草,使之入侍,可也。左承旨鄭玉入伏。上曰,書草出之,翰林讀之,可也。李潭跪讀一遍訖。命刪改數處。仍以次退出。
九月初六日申時,上御崇文堂。藥房三提調更爲入侍時,都提調兪拓基,提調李益炡,副提調申晦,記事官尹光暹·金龜祥·李潭,醫官金履亨·方泰輿·鄭趾彦·許礈·李泰遠以次進伏訖。上曰,卽今則腹部之氣甚矣。兪拓基曰,湯劑更爲進御乎?上曰,雖已服之,如飮冷水矣。拓基曰,使諸醫更爲診察,何如?上曰,只使兩醫入診,可也。金履亨進診退伏曰,脈候左右三部,浮大則一樣而不沈矣。方泰輿進診退伏曰,脈候左右三部,與俄一向浮大而不沈矣。金履亨曰,車前子茶兼進爲好矣。上曰,煎入,可也。拓基曰,日已將昏,聖候如此,臣等,決不可退歸矣。上曰,藥房提調一員,直宿于講書院,可也。出榻敎上曰,此後若有入侍之令,則直爲隨入,可也。仍以次退出。
九月初六日四更四點,上御崇文堂。入診醫官出來藥房在直,提調率在院醫官入侍事下敎。出榻敎入侍時,都提調兪拓基,副提調申晦,記事官尹光暹·金龜祥·李潭·醫官李以楷·金德崙以次進伏訖。上曰,腹部之氣,卽今則頗緊矣。兪拓基曰,其間進御米飮乎?上曰,俄間進吉更米飮少許,而此亦滯矣。申晦曰,元氣虛弱則其氣易升,米飮强爲進御爲宜矣。拓基曰,更使諸醫診察,何如?上曰,只使李以楷·金德崙入診,可也。李以楷進診退伏曰,脈候左三部則小數而不滯,右三部則少有滯意,度數不順矣。上曰,聞汝等爲蓽撥之議云,蓽撥與胡椒茶,何如?以楷曰,蓽撥勝於椒茶矣。金德崙進診退伏曰,脈候左右三部,洪浮則似少減,而右三部外氣,亦似少和矣。理寒氣下膈滯,則蓽撥之效,勝於胡椒矣。拓基曰,蓽撥當進與否,更議於諸醫,何如?上曰,首醫之見,何如?金履亨曰,蓽撥不可輕進,不如椒茶矣。晦曰,蓽撥,閭閻間,亦多服者,而別無效害矣。上曰,蓽撥與薑茶孰勝乎?金履亨曰,薑茶不下於蓽撥矣。拓基曰,臣意則姑爲觀勢進御爲好矣。上曰,然矣。拓基曰,俄者有五積散更爲煎入之敎,故纔已煎進矣。上曰,已服之矣。以次退出,醫官入診時,五積散一貼,加劑煎入事。出榻敎
上御昌德宮。常參·經筵,以代理停。
世祖大王忌辰齋戒。
金始煐達曰,憲府連日監察茶時,獻納洪得厚引嫌退待,已至多日,尙未處置,事甚未安,兩司除在外·未署經·呈辭受由外,未肅拜人員,竝卽牌招,何如?令曰,依。
徐命膺達曰,左議政金尙魯箚子到院,而以國忌齋戒留院之意,敢達。令曰,入之。
又達曰,大司憲閔遇洙,執義鄭純儉,掌令金元行在外,李憲默呈辭,持平金應淳牌不進,李恒祚未署經,今日以監察茶時之意,敢達。令曰,知道。
大殿·大王大妃殿·中宮殿,藥房口傳問安。答曰,知道。
大殿·大王大妃殿·中宮殿·世子宮·嬪宮,政院口傳問安。答曰,知道。
大殿·大王大妃殿·中宮殿,朝廷二品以上·六曹單子問安。答曰,知道。
以承傳色口傳下敎曰,問候入來大臣,似有之,同爲入侍。
以承傳色口傳下敎曰,入侍。
藥房口傳啓曰,午後聖候諸節,更何如?臣等,卽與諸醫趁未甞入診,有不可已,惶恐,敢啓。答曰,依爲之。
大殿·大王大妃殿·中宮殿,藥房口傳夕問安。答曰,知道。
大殿·大王大妃殿·中宮殿·世子宮·嬪宮,政院·玉堂口傳夕問安。答曰,知道。
大殿·大王大妃殿·中宮殿,朝廷二品以上·六曹單子夕問安。答曰,知道。
以持平金應淳牌不進罷職令旨,令于金始煐曰,推考徽旨捧入。
傳于申晦曰,副提調入侍。
傳于沈墢曰,御史入侍。
沈墢達曰,副應敎李最中,自鄕纔已入來云,卽爲牌招入直,何如?令曰,依。
徐命膺,以弘文館意達曰,本館下番,無他推移之員,不得已以上番,姑降入直之意,敢達。令曰,知道。
令于沈墢曰,忠淸假都事尼山縣監李遇芳狀,觀察使趙暾,遭臺言,誕辰陳賀箋文,不敢循例封進,惶恐待罪,勿待罪事,回諭。
傳于徐命膺曰,一二所上試官,持榜目·試券入侍。
司諫李翼元達曰,獻納洪得厚以臣年紀衰邁,不合於耳目之任,而黽俛登對,祗爲粗伸分義之計矣。俄者傳達之際,或誤讀或落字,昏謬做錯,已極惶悚,且於日前登對也,當爲直拜,誤爲曲拜,追後聞之,大段失禮,於此於彼,臣何敢一刻晏然於臺次乎?引嫌而退,失儀誤達,俱涉疎率,揆以臺體,勢難仍在,請獻納洪得厚遞差。令曰,依達。
平安監司狀達,江界府等官高山里等居把守軍金以中等爲虎囕死·渰死事,令于鄭玉曰,囕死·渰死人等,令本道恤典擧行。
左議政金尙魯箚曰,伏以我大朝聖候靡寧,以至藥院直宿,伏惟睿心焦慮,當復如何哉?區區下忱,終宵驚憂,卽當趨進庭班,仰承起居,而臣於月初,猝患關格,幾殊僅活,于今七日,尙作床玆中物,欲起還仆,終至廢禮,誠亦不如死矣。伏願亟降威譴,以礪臣分焉。侍湯憂撓之中,敢有煩瀆,尤不勝皇恐死罪。取進止。答曰,覽箚具悉卿懇。聖候靡寧,焦迫曷喩。以疾未參,其何所傷?卿須安心勿辭,善攝焉。仍令曰,史官往諭。
知中樞府事閔百祥書曰,伏以臣,伏承大朝傳敎,以臣擢授資憲大夫知中樞府事,十行辭旨,至爲懇惻,臣,震惶愴泣,不知所以自處也。噫,臣之空疎蔑裂,最居人下,不獨臣自知之,擧世之所共知也,而徒藉世蔭,濫荷洪造,歷揚內外,躐躋宰列,居常隕越,若墜淵谷,今玆超資之恩,尤是千千萬萬夢想之所不到,夫八座之崇,是何等重秩,是何等地望?而猝然加之於無似之一賤臣,不少留難,是雖出於我聖上追念先故,收錄後孫之盛意,而使九原有知,感祝恩榮之餘,亦必以童子備官,懍蹙不安于冥冥之中矣。臣心之慼然悚懼,尤當如何?仍竊伏念國家用人,自有漸序,遷拔之際,一循常格然後,輿議始乃咸服,而臣則釋褐八年,陞下大夫,又八年,陞亞卿,纔三年,遽叨此正卿之班,前後寵擢,輒皆中批,不次之除,非常之典,恩旣頻煩,事亦稀曠,藉令臣,眞有兼人之器局,需世之材具,其在老才進用之道,愛人以德之義,恐不當若是太驟也。嗚呼,臣家十數年來,喪禍荐疊,諸父中歲捐背,群弟相繼夭折,門戶零替,形影悽廓,孑孑而居,踽踽而行,撫念一身,每有自危之心,竊戒滿盈之招殃,惟思逡巡而斂跡,以爲惜眇福保餘年之計矣。忽地異數,畀以峻秩,軼老成而處之其右,强僬僥而擔之以重,鬼怒之來,人猜之極,顚踣傾溢,必無幸矣。其所以榮臣身者,豈不爲災臣身之歸乎?臣,自承新命,五情爽失,終宵不寐,當食忘餐,蹙蹙遑遑,如陷重戾,玆敢瀝盡肝血,控籲於貳極之下。伏乞俯賜諒察,仰稟大朝,亟收臣新授資級,以重名器,以安賤分焉,臣無任云云。答曰,覽書具悉。今玆陞資,聖意攸在,卿其勿辭。
九月初七日卯時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李泰遠以次進伏訖。兪拓基曰,俄者醫官,來傳聖候諸節,猶未爲詳,其間諸症更若何?上曰,俄者少愈矣。卽今則一腹之內潰亂,氣亦甚憊矣。拓基曰,更使諸醫診察,而湯劑,加減進御爲宜矣。上曰,依爲之。金履亨進診退伏曰,脈候左三部數意少緩,右三部度數尙不調矣。上曰,脾胃似不足矣。方泰輿進診退伏曰,脈候左右三部,大體與前一樣,而左三部數意小緩矣。鄭趾彦進診退伏曰,脈候左右三部數意,比昨頗緩矣。許礈進診退伏曰,脈候與曉頭一樣,而右三部數意尙無減矣。李泰遠進診退伏曰,脈候左三部頗緩,而右三部則不如左矣。拓基曰,使諸醫議藥,何如?上曰,依爲之。諸醫曰,五積散,拔麻黃,代入蘇葉·茴香各一錢,檳榔七分進御爲好矣。上曰,依爲之。五積散本方,麻黃代蘇葉加茴香鹽水炒一錢,檳榔七分一貼更爲煎入事。出榻敎拓基曰,米飮續續進御爲宜矣。上曰,米飮入去,則必作亂,豈不悶乎?李益炡曰,胃氣不足,故食飮不能消下而然矣。申晦曰,五積散,雖連進,必以米飮,助其元氣然後,可以得藥效矣。上曰,木麥米飮則或不滯乎?益炡曰,木麥,恐或損氣矣。拓基曰,小臣則凡有感氣,必飮木麥米飮,而不知其損氣矣。金履亨曰,數次進御無妨矣。仍以次退出。
九月初七日辰時,上御崇文堂。藥房三提調入侍問候,大臣同爲入侍時,都提調兪拓基,判府事李宗城,右議政申晩,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李泰遠以次進伏訖。兪拓基曰,俄間腹部之氣更若何?上曰,今卽小愈矣。米飮進御乎?上曰,木麥米飮少許進之矣。申晦曰,問候大臣有入侍之命,而領相則强疾入來,僅參候班,卽爲出去,左相及領府事,俱有病不得入來,只李判府事·右議政入來矣。上曰,領府事·領議政·左議政家,遣御醫看病。出榻敎上曰,李判府事·右相進前。李宗城·申晩入伏。宗城曰,聖算已高,玉候欠和,臣等,在外聞之,不勝萬萬驚慮矣。今幸入侍承候,諸節,比諸甲子·辛未猶差減,臣等焦迫之心,小弛於在外時矣。上曰,其氣則雖不如甲子·辛未兩年,而予已衰矣。元氣不知落下幾層矣。申晩曰,小臣則辛未年,待罪藥院,累日焦遑,故今番雖在外,憂慮自倍矣。卽今所御衣襨甚薄,玉體似觸寒而然矣。上曰,吾事豈不自知?常時氣頗好,故自奉淡薄,亦不能愼攝矣。今病如此,衰老之氣,不可恃矣。招基曰,使諸醫更爲診察,何如?上曰,使在院醫官入來診脈,可也。李以楷·金德崙以次進伏。以楷進診退伏曰,脈候左三部數意頗緩,右三部亦愈於曉頭矣。金德崙進診退伏曰,脈候左右三部,比曉頗愈,裏氣亦有平緩之意矣。上曰,今又有微氣,五積散更爲加服,何如?金履亨曰,加進爲好矣。五積散一貼,依前方更爲煎入事。出榻敎上曰,李徽中,似已入來矣。申晦曰,楊州幅員甚廣,若盡見而來,則可費四五日矣。上曰果廣矣。上曰,尙瑞司,卿等知之乎?宗城曰,臣,入來藥房,始聞之矣。拓基曰,似是高麗物矣。皇朝則無尙書令,未知尙瑞司之瑞字爲今尙瑞院矣。晦曰,朝者考見馬牌則果有尙瑞司刻字,而亦未知其以此爲準矣。上曰,然乎?雖未可知,似非皇朝物,其在然疑之道,如前置之,可也。拓基曰,國初多用玉印矣。上曰,似然矣。以次退出。
九月初七日巳時,上御崇文堂。副提調入侍時,副提調申晦,記事官尹光暹·金和澤·李潭以次進伏訖。上曰,監試覆試,今日出榜云耶?申晦曰,今日則似未及出,而明日則似當早出矣。上曰,試所則未得聞此報乎?晦曰,旣未通分撥,似無得聞之路矣。上曰,翰林出去,今日出榜與否,問來,可也。李潭還奏曰,一所則今日出榜云,而二所則姑無所聞云矣。上曰,監試初試數,爲幾何乎?晦曰,幾爲一千七百餘人矣。上曰,升學初試,亦皆入於其中矣。晦曰,各道都會初試,亦皆入於其中矣。上曰,然矣。仍命書曰,監試覆試出榜後,一二所上試官及參試官尹東昇,持初場一等試券入侍。出榻敎以次退出。
九月初七日巳時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李泰遠以次進伏訖。上曰,俄又一場苦劇矣。左脅下留注者,忽然入於本地作亂,痛勢夜加於昨,今加於夜矣。兪拓基曰,臣等,不勝焦迫矣。上曰,蓽撥茶服之,何如?拓基曰,聞右相之言,則服之別無效云矣。上曰,服則似瞑眩矣。履亨曰,胡椒茶進御爲好矣。益炡曰,紅蛤與全鰒同熟,進其水爲好矣。上曰,紅蛤則味腥,故予本不喫矣。申晦曰,然則全鰒,擇其好者爛熟,進其水亦似有益矣。拓基曰,此言爲好矣。上曰,全鰒水,自內局熟入,可也。拓基曰,湯劑幾乎盡煎,進御,何如?上曰,氣始欲下,當小間服之,若已盡煎則卽爲內入,車前子茶,亦爲煎入,可也。以次退出。
丙子九月初七日未時,上御崇文堂。京畿暗行御史入侍時,左副承旨徐命膺,假注書任㻐,記事官金和澤·李潭,御史李徽中進伏訖。上曰,農形,何如?徽中曰,楊州幅員甚廣,未能遍見,而以目所覩言之,則似勝於上年,聞民間言,比上年尤難免凶云矣。上曰,屠牛事廉問,則果何如?徽中曰,中官家屠牛之事,出沒廉探,果無所犯,臣之所經過地,犯屠現捉,爲十八處之多,故臣與楊牧,同坐處置,其外八人,旣是石串之以內居民,故捧招以來,此則欲送秋曹矣。上曰,承旨書之。傳曰,因一廉問,特遣御史,察其農形,今聞所奏,晩稻尙不穗者多云,爲民心悶,而暗行時捕捉私屠者,非廉問者,而旣已現捉,仍令秋曹,分輕重處置,楊州境內私屠至於十八首之多,常時不能嚴禁,不可無飭,牧使南泰會,從重推考。出榻敎遂退出。
九月初七日申時,上御崇文堂。藥房入診入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李泰遠以次進伏訖。兪拓基曰,其間腹部之氣,更何如?上曰,今則久不發作,故其間就睡略干矣。拓基曰,所進水剌,極其不實,故中氣虛弱,其氣無時發作矣。其間米飮幾次進御乎?上曰,俄進米飮,而又服車前子茶矣。李益炡曰,猫皮着之,則可以消痰,進御,似好矣。上曰,予若着猫皮,則朝鮮之猫,皆將由我而死矣。申晦曰,土鼠皮作褥藉御爲好矣。上曰,此亦予不好矣。拓基曰,米飮頻頻進御然後,中氣有益矣。益炡曰,鮒魚粥爲好矣。上曰,予自幼不知食矣。拓基曰,日已申矣。自今日當爲竝直矣。上曰,依爲之。藥房三提調,自今日竝移直事。出榻敎上曰,李以楷·金德崙,眞實可信人也。拓基曰,然矣。醫官不但擇其術,宜先擇其人矣。上曰,然矣。今之世道,尤宜擇其人矣。李以楷·金德崙一體差備待令事。出榻敎上曰,如此之時,若有儒臣,則使之讀書,臥而聽之,則似好,而玉堂無人矣。晦曰,應敎李最中,方入直玉堂矣。上曰,然乎?俄使尹東昇,持試券入侍者,亦此意也。拓基曰,使諸醫入診,何如?上曰,依爲之。金履亨進診退伏曰,脈候左右三部,晩後稍實大矣。方泰輿進診退伏曰,脈候左右三部,帶數則與前一樣矣。鄭趾彦進診退伏曰,脈候左右三部,比前稍有力而實大矣。許礈進診退伏曰,脈候左右三部,與前一樣矣。李泰遠進診退伏曰,脈候左右三部,緩中有浮矣。上曰,湯劑則仍爲連服乎?履亨曰,姑觀夕後脈候,更議爲宜矣。上曰,夕後烽火時,提調率醫更入,可也。以次退出。
九月初七日酉時,上御崇文堂。藥房三提調入診入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。上曰,夕間似有其氣矣。飮米飮後差愈,似是感冒未和而然矣。拓基曰,然矣。使諸醫更爲入診,何如?上曰,依爲之。金履亨進診退伏曰,脈候左右三部,比夕間數意差減,而右三部則稍似柔矣。方泰輿進診退伏曰,脈候左右三部,緊實則與前一樣矣。鄭趾彦進診退伏曰,脈候左右三部,實大則比夕時一樣矣。許礈進診退伏曰,脈候左右三部,大體與前一樣矣。李以楷進診退伏曰,脈候左右三部,比昨顯愈矣。李泰遠進診退伏曰,脈候左右三部,大體比夕一樣矣。金德崙進診退伏曰,脈候左右三部,數意稍減矣。拓基曰,更爲議藥,何如?履亨曰,今日湯劑已再進,姑觀議定他藥爲宜矣。上曰,今夜亦似難堪矣。拓基曰,連有其氣乎?上曰,其氣常欲發作矣。雖是微感,必過三日然後,始愈矣。履亨曰,然矣。明日則似可愈矣。拓基曰,方進吉更米飮乎?上曰,俄進粥上水一次矣。拓基曰,此甚好矣。以次退出。
同日戌時,上御崇文堂。監試一二所上試官,持試券入侍時,知敦寧鄭益河,戶曹判書鄭翬良,參試官尹東昇,左副承旨徐命膺,假注書任㻐,記事官金龜祥,李潭進伏訖。上曰,壯元作,書何等乎?翬良曰,兩所皆書三上矣。上曰,終場則書何等乎?益河曰,一所書三上,二所書三中矣。上曰,上試官先退,壯元作,使尹東昇,讀券於窓外,可也。上曰,承旨書之。傳曰,藥房三提調率醫官入侍。出榻敎上曰,書題及榜目,卽爲正書入之,承史與參試官,持試券,退出,可也。遂退出。
九月初七日三更二點。上御崇文堂。入診醫官出來,提調入侍事下敎入侍時,都提調兪拓基,提調李益炡,副提調申晦,記事官尹光暹·金和澤·李潭以次進伏訖。上曰,卽今則其氣,甚矣。金履亨曰,瓦熨試之,似好矣。上曰,入之,可也。醫官奉入,上試之曰,瓦熨好矣。似勝於椒熨矣。拓基曰,以此觀之,稍冷則痰輒作亂矣。上曰,此皆予之過也。不能善攝而然矣。晦曰,瓦熨誠好,而係是閭閻間常藥,故初不敢請試矣。上曰,好矣。似消痰矣。履亨曰消散矣。上曰,然矣。益炡曰,更爲他瓦替易,連熨,好矣。上曰,依爲,可也。拓基曰,湯劑,不可不更議進御矣。上曰,然矣。諸醫之見如何,諸醫曰,宜進人蔘養胃湯矣。上曰,此亦發散之劑乎?履亨曰,傷寒,亦多服之矣。人蔘養胃湯本方,人蔘草果加五分,加草豆寇桂心各一錢,一貼煎入事。出榻敎上曰,監試覆試榜,有七十九歲人矣。晦曰,臣則未知矣。上曰,榜目讀之,可也。其人,爲於何所乎?晦讀訖。榜目曰,七十九歲者,卽鄭景徵而居雲峯,而參於一所初場,又有柳運緖者參於二所,終場年則七十八歲矣。上曰,居在何地?晦曰,居則忠原矣。上曰,貴矣。承旨出去後,推置其名紙,待下敎持入,可也。以次退出。
九月初七日五更二點。上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李潭以次進伏訖。兪拓基曰,臣等退出後,聖候更爲苦劇矣。上曰,氣甚緊矣。拓基曰,湯劑卽爲監劑,而其中草荳寇無出置者,故請政院代房,開庫出來後劑之,今方煎之而自然差遲矣。上曰,庶或盡煎乎?申晦曰,似已盡煎矣。上曰,金履亨·方泰輿,皆爲崇祿乎?晦曰然矣。上曰,都尉自今輪直,可也。拓基曰,更使之診察,何如?上曰,俄已診之矣。上曰,藥已來乎?拓基曰,方使奉入矣。益炡,奉湯劑以進,上進御。上曰,夜苦長矣。今已罷漏乎?晦曰,夜幾曉矣。上曰,更點,入坐於奏祥門墻外,可也。以次退出。
上在昌德宮。常參·經筵,以代理停。
世祖大王忌辰。
大殿·大王大妃殿·中宮殿,藥房口傳問安。答曰,知道。
大殿·大王大妃殿·中宮殿·世子宮·嬪宮,政院·玉堂問安。答曰,知道。
大殿,朝廷二品以上·六曹單子問安。答曰,知道。
大王大妃殿·中宮殿,朝廷二品以上·六曹問安。答曰,知道。
大殿受灸後,大殿·大王大妃殿·中宮殿,藥房口傳問安。答曰,知道。
大殿受灸後,大殿·大王大妃殿·中宮殿,政院·玉堂口傳問安。答曰,知道。
大殿受灸後,大殿·大王大妃殿·中宮殿,朝廷二品以上·六曹問安。答曰,知道。
大殿·大王大妃殿·中宮殿,藥房口傳夕問安。答曰,知道。
大殿·大王大妃殿·中宮殿·世子宮·嬪宮,政院·玉堂口傳夕問安。答曰,知道。
大殿,朝廷二品以上·六曹單子夕問安。答曰,知道。勿爲問安。
大王大妃殿·中宮殿,朝廷二品以上·六曹口傳夕問安。答曰,知道。
徐命膺達曰,大司憲閔遇洙,執義鄭純儉,掌令金元行在外,李憲默呈辭留院,持平金應淳未肅拜,李恒祚未署經。今日以監察茶時之意,敢達。令曰,知道。
沈墢達曰,上候平復間常參,頉稟。令曰,知道。
傳于申晦曰,藥院提調入侍。
徐命膺以都摠府意啓曰,今日,入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
九月初八日寅時,上御崇文堂。藥房提調入侍時,都提調兪拓基,提調李益炡,副提調申晦,記事官尹光暹·金和澤·李潭以次進伏訖。兪拓基曰,聞醫官等所傳,則聖候俄間亦復作痛云,臣等,實不勝焦迫之至。上曰,今則雖食某物,似不差矣。拓基曰,車前子茶則亦已累進,今姑停止,橘薑茶,時時進御爲好矣。上曰,依爲之。上曰,達夜辛苦,難堪難堪矣。拓基曰,達夜如此,而全無進御水剌之事,氣候安得不憊乎?益炡曰,米飮强爲進御,似好矣。上曰,雖欲强進,如此之時,何以食乎?晦曰,湯劑更議煎進,爲好矣。拓基曰,出去閤外,與諸醫,議進湯劑爲宜矣。上曰,依爲之。拓基還伏曰,問于諸醫,則人蔘養胃湯,依前方更進爲宜云矣。上曰,然則提調出去,人蔘養胃湯一貼,卽爲監煎煎入,可也。益炡,承命出去。上曰,其氣不上不下,凝結鳩尾下,甚爲牽疼矣。金履亨曰,中腕灸之則似有效矣。拓基曰,履亨之言,似好,而但聖心,難於受灸,不敢請矣。上曰,前已受灸,而甚難堪矣。然而若利於病,則當忍之,受灸盤持入,而皮世獜·金履貞·卞誼和,使之入侍,可也。上曰,受灸盤,斯速入之。皮世獜奉受灸盤進伏,上受灸腹部阿是穴七壯。益炡奉湯劑入來,上進養胃湯一貼。以次退出。
九月初八日卯時,上御崇文堂。藥房提調持湯劑,更爲入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,差晩後聖候,更何如?上曰,俄間小睡,頗有汗氣矣。金履亨曰,好矣。好矣。似可漸和矣。拓基曰,汗氣則好矣。更使諸醫診察,何如?上曰,依爲之。金履亨進診退伏曰,脈候左右三部,今亦數滯而洪大,此則達夜辛苦之餘,安得不爾乎?上曰,勢似然矣。方泰輿進診退伏曰,脈候左右三部,帶數則比曉一樣,而大體差加於昨日矣。鄭趾彦進診退伏曰,脈候左右三部,浮大而數與前未取汗時同矣。許礈進診退伏曰,脈候左右三部,帶數則與前一樣矣。李以楷進診退伏曰,脈候左右三部,數而浮大,與前一樣矣。李泰遠進診退伏曰,脈候左右三部,卽今則浮大而緊數,似若再感矣。金德崙進診退伏曰,脈候左右三部,洪大而實,似是再感矣。拓基曰,使諸醫,更議他劑,何如?上曰,出去閤外,問於諸醫後達之,可也。拓基還伏曰,詳議于諸醫,則皆以爲人蔘養胃湯,本是傷寒門藥,而聖候雖是感氣,連進亦無妨云矣。上曰,然矣。向日慈殿,亦進人蔘養胃湯屢貼而和解矣。金履亨曰,人蔘養胃湯,用於傷寒則其效速矣。上曰,然則依前方劑入,可也。人蔘養胃湯,依前方加劑一貼煎入事。出榻敎以次退出。
九月初八日未時,上御崇文堂。藥房提調入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,俄聞醫官所傳,則聖體取汗頗多云,其間,更何如?上曰,今日頗久寢,取汗浹洽,似踰大關嶺矣。拓基曰,便是再感而和解,此後則別加愼攝,是所望也。申晦曰,發汗之後,中氣甚弱,米飮或已進御乎?上曰,俄進木麥米飮矣。李益炡曰,數數進御然後,可以扶元氣矣。拓基曰,使諸醫,更爲診察,何如?上曰,汗孔受風可慮,只使兩醫入診,可也。金履亨進診退伏曰,脈候左右三部不沈,數意顯柔,與俄入診時一樣,而汗氣尙有之矣。方泰輿進診退伏曰,脈候左右三部,頗柔緩,與俄一樣矣。拓基曰,湯劑則當更爲加進矣。上曰,依爲之。拓基曰,皮世麟,或有趁卽召見之事,則退處本院,未免苟簡,一體差備待令,何如?上曰,依爲之。拓基曰,申後持湯劑,更當入侍矣。上曰,何必更入乎?晦曰,事當更爲診察聖候矣。上曰,依爲之。以次退出。
九月初八日酉時,上御崇文堂。藥房三提調,持湯劑更爲入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,俄間聖候,更若何?上曰,卽今則似已向差矣。拓基曰,寢睡,何如?上曰,寢睡亦頗穩,而氣甚昏困矣。拓基曰,此則取汗後例症也。米飮進御乎?上曰,欲進猶畏,不能多進矣。拓基曰,使諸醫診察,何如?上曰,依爲之。金履亨進診退伏曰,脈候左右三部,今則不數不浮,頗好矣。方泰輿進診退伏曰,脈候左右三部,比午尤愈矣。鄭趾彦進診退伏曰,脈候左右三部,比午尤愈,而昨則左右不均矣。卽今右脈亦調均矣。許礈進診退伏曰,脈候左右三部,數意全無,度數均的矣。李以楷進診退伏曰,脈候左右三部,比午顯愈矣。李泰遠進診退伏曰,脈候左右三部,緩而柔,幾見本脈候矣。金德崙進診退伏曰,脈候左右三部,比午可謂快愈矣。拓基曰,湯劑已爲待令矣。上曰,內入則當隨時服之矣。拓基曰,宜存小愈之戒,伏望十分加意焉。上曰,予當留念矣。晦曰,門隙受風,可悶,帷帳俄已製入,使之垂帳於門外爲宜矣。上曰,當使垂之矣。上曰,若如廁則,似好矣。金履亨曰,從當放下矣。上曰,老人試券,推置乎?晦曰,已推置之矣。拓基曰,肅廟癸酉年,有七十二歲人,登司馬者,有相當職除授之事矣。上曰,然乎?承旨考出日記仰達,可也。以次退出。
九月初八日四更四點,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。上曰,俄間頗寒慄,今則小愈矣。兪拓基曰,玉音尙今帶縮矣。上曰,寒氣則尙未止矣。李益炡曰,或者觸風而然乎?申晦曰,聞辛未年,亦有如此之時云,然乎?上曰,然矣。此汗入後,未知更復如何矣。金履亨曰,辛未年則大爲寒戰,有倍於今,蓋欲愈之際,有此寒氣,此則好矣。上曰,然矣。今則猶不至於寒戰,而差過於寒縮矣。拓基曰,可謂寒慄矣。上曰,然矣。拓基曰,使諸醫診察,何如?上曰,予欲就睡,卿等退去,可矣。以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
大王大妃殿·中宮殿,藥房口傳問安。答曰,知道。
大殿,朝廷二品以上·六曹問安。答曰,知道。
大王大妃殿·中宮殿,朝廷二品以上·六曹口傳問安。答曰,知道。
大王大妃殿·中宮殿,藥房口傳夕問安。答曰,知道。
大殿·大王大妃殿·中宮殿·世子宮·嬪宮,政院·玉堂口傳夕問安。答曰,知道。
藥房口傳啓曰,曉後聖候諸節,更,何如?臣等,率諸醫趁早入診,議定湯劑之意,惶恐,敢啓。答曰,卽爲入侍。
藥房口傳啓曰,臣等,晩後率諸醫入診,詳察聖候,有不可已,惶恐,敢啓。答曰,卽爲入侍。
金始煐達曰,大司憲閔遇洙,掌令金元行在外,李憲默呈辭入達,執義鄭純儉,持平金應淳未肅拜,李恒祚未署經,今日以監察茶時之意,敢達。令曰,知道。
傳于申晦曰,承旨·儒臣持詩傳入侍。
又傳于申晦曰,儒臣持詩傳第十卷入侍。
傳于申晦曰,秋務方殷之時,守令在京者幾人乎?問之。
傳于申晦曰,此時精神雖昏昏,心在元元,今當初旬,分遣宣傳官於東·西郊,禾穀成熟與否,摘奸以來,都承旨入侍時陳達。
金始煐,以義禁府意達曰,全羅監司狀達內,珍島前郡守李斗煥,當其遞等之時,爲一奸吏所賣,稱以奴婢物故,公文空名紙三十餘張,預爲成給,一任其幻弄捧賂,其罪狀,令該府拿處事達下矣。李斗煥,今方待令於本府,卽爲拿囚之意,敢達。令曰,知道。
沈墢,以成均館官員,以同知館事意達曰,今九月初九日,儒生課試,當爲設行,而大提學·大司成俱未差,限內不得爲之,今月內無故日退行之意,敢達。令曰,知道。
咸鏡監司狀達,高原等官居金世云等爲虎囕死·渰死事,令于李惟秀曰,令本道恤典擧行。
江原監司徐命臣書曰,伏以臣,旣庸且魯,最居人下,策名通籍,已至二十餘載,而曾無一勩半勞,少效涓埃之補,偏蒙大朝優厚之渥,前後踐歷,罔非踰涯,居常愧兢,如臨淵谷,未嘗敢爲一分榮進之念矣。不意今者,東藩寵擢之旨,忽降於待罪下邑之日,臣於是,惝怳悸懼,罔知攸措,殆同蟄蟲之聞殷響也。念臣無材無能,不足備數之實,非但臣所自知,抑亦同朝之所共悉也。雖一障之乘,百里之宰,猶患其不克擔荷,至於二十六官之統轄,累萬生靈之懷保,專係方面之得其人,則責任之重且大,爲如何哉?矧今年風水之災,嶺東·西尤被其害,爲八路之最,而民事之慘,不惟目下爲甚,參以傍近所聞,莫不皆然,秋成不遠,而抱負顚連之類,相屬於道路,則其安集賙恤之方,必待如漢世所稱良二千石而後,方可責其毋負厥職,而今乃畀之於如臣空疎謭劣之賤者,臣誠莫曉其故也。且臣於向來,猥膺湖臬之命,自顧駑下,實難堪承,縮伏月餘,末乃得遞,反顧私分,尙玆爲幸,況今疾病纏綿,齒髮摧頹,較諸五六年前,便成衰老樣子,其雖欲抖擻精力,殫竭心思,以仰副委寄之萬一,而恐亦不可得矣。此臣之尤欲自附於量而後入之義,不敢爲冒當之計者也。玆敢略陳肝膈之懇,仰首鳴呼於貳極之下。伏乞睿慈,俯燭臣不稱之狀,特遞臣所帶之任,以便公私,千萬幸甚,臣無任云云。答曰,覽書具悉。卿其勿辭,速往欽哉。
九月初九日卯時。上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,曉後聖候諸節,何如?上曰,汗氣頗多矣。拓基曰,比昨,何如?上曰,幾如昨汗矣。今則氣雖甚憊,而幾乎復常,腹中亦無潰亂之事矣。拓基曰,大便亦已放下乎?上曰,數次快放矣。拓基曰,今則進御白粥爲好矣。上曰,口味姑未出,厭進太甚,奈何?益炡曰,白粥善炊,則誠好矣。晦曰,政院,設朝粥而其味好矣。上曰,政院,自何設粥乎?晦曰,六承宣及翰注,各備其糧,同炊而食之矣。上曰,然乎?今始初聞矣。似如內局雜羹矣。晦曰,誠好矣。上曰,甲子年則五日後,能起坐矣,今則欲起復臥,予衰可知矣。拓基曰,血氣之衰,聖人之所不免,惟在調攝之得其宜而已。今則愼攝之道,倍加於辛未然後,庶無添傷之患矣。上曰,予欲留念矣。拓基曰,江華別庫石魚其味好矣。上曰,別庫石魚,何以備置耶?拓基曰,或有如此之時,取而用之,及其時,更爲充數留置矣。上曰,略干持來,可也。拓基曰,鮒魚熟爲好矣。上曰,予素不嗜矣。益炡曰,鮒是食土之魚,故能補胃氣,進御爲好矣。上曰,熟而入之,可也。拓基曰,使諸醫診察,何如?上曰,依爲之。金履亨進診退伏曰,脈候左右三部,全無數意,又不沈遲,大體甚好矣。方泰輿進診退伏曰,脈候左三部則柔軟不數,右三部雖有數意,幾如本脈候矣。鄭趾彦進診退伏曰,脈候左三部則柔而緩,右三部,雖不如左,而大體甚好矣。許礈進診退伏曰,脈候左右三部,不沈不浮,度數幾均的矣。李以楷進診退伏曰,脈候左右三部,比昨尤和,幾見本脈候矣。李泰遠進診退伏曰,脈候左右三部,幾如本脈候之說,是矣。金德崙進診退伏曰,脈候左右三部,雖已和均,小臣之見,則猶未見本脈體矣。上曰,今則當服何劑乎?金履亨曰,人蔘養胃湯,加減更進爲好矣。上曰,今服則當爲幾貼乎?拓基曰,當爲四貼矣。上曰,辛未年,亦多服矣。諸醫曰,果多進御矣。上曰,此後則當服何藥?履亨曰,當觀症候更議矣。人蔘養胃湯,加入中草荳寇代白荳寇,桂心代桂枝,加劑一貼煎入事。出榻敎以次退出。
丙子九月初九日巳時,上御崇文堂。儒臣入侍時,左副承旨徐命膺·假注書任㻐,記事官金和澤·李潭,副應敎李最中,副校理尹東昇進伏訖。上曰,自儒臣至翰注,各讀三章。最中讀淸廟維天之命唯淸章,東昇讀烈文天作昊天章,命膺讀我將時邁執竸章,㻐讀思文臣工噫嘻章,和澤讀振鷺豐年有瞽章,潭讀潛雝載見章。上曰,儒臣退出。留待講書院近處,可也。遂退出。
同日未時。上御崇文堂。儒臣入侍時,同副承旨李惟秀,假注書任㻐,記事官金和澤·李潭,副應敎李最中·副校理尹東昇進伏訖。上曰,儒臣至翰注,各讀三章,可也。最中讀有客武閔予章,東昇讀訪落敬之小毖章,惟秀讀載芟良耜綠衣章,㻐讀酌桓賚章,和澤讀般駉有駜章,潭讀泮水章。上曰,承旨書之。傳曰,昔年癸酉,金聲大七十二歲登司馬,故其時特除相當職,老老聖意,而豈意今番監試生員試,柳運緖七十八參榜,進士試?鄭景徵七十九參榜,頃者爲慈聖設耆老科,今番監試榜八十之人,兩試參榜,誠可謂耆老司馬榜矣。昔年特敎,又若此,令銓曹,竝特爲除職,待闕卽爲擧行。出榻敎遂退出。
九月初九日酉時。上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,晩後聖候諸節,何如?上曰,一樣差愈,今始起坐矣。拓基曰,灑浙之氣,更何如?而大便,亦已放下乎?上曰,寒氣不復更作,大便一次放下矣。拓基曰,更使諸醫診察,何如,上曰,依爲之。今始起坐,使七醫,巡入診察,可也。金履亨進診退伏曰,脈候左右三部,不數而頗沈矣。方泰輿進診退伏曰,脈候左右三部,無數意,頗沈靜矣。鄭趾彦進診退伏曰,脈候左右三部,柔軟則與朝一樣矣。許礈進診退伏曰,脈候左右三部,與朝一樣矣。李以楷進診退伏曰,脈候左右三部,一樣柔緩,幾如本脈候矣。李泰遠進診退伏曰,脈候左右三部,今則頗沈而無數意矣。金德崙進診退伏曰,脈候左右三部,不數而差有伸意矣。申晦曰,試日不遠,臺諫盡備然後,可以差遣監試官矣。上曰,試所,臺諫入幾員乎?晦曰,一二所,各入二員,合爲四員矣。上曰,臺諫進去試所時,亦爲署經乎?晦曰,雖以試牌入來,詣臺之後,可爲署經矣。上曰,諡號署經,亦未爲之乎?晦曰,此亦姑未爲之,試牌時,似可爲之矣。上曰,臺臣闕員,爲幾人乎?晦曰,司諫李翼元則纔已出肅,掌令李憲默,方爲呈辭受由,獻納亦有闕,正言二員則尙未署經矣。上曰,李憲默則似可爲呈辭矣。晦曰,事勢當然,故小臣,捧入矣。上曰,玉堂有禁推人乎?晦曰,李仁源·南泰著,方在禁推中矣。上曰,玉堂禁推人,竝放送。出傳敎獻納有闕代,修撰李仁源除授,今聞掌令李憲默,呈辭受由云,許遞,其代,校理南泰著除授。出傳敎晦曰,守令受由上京人及未署經守令,有書入之敎,故書來矣。上曰,讀之,可也。晦讀訖。仍命書曰,此時守令,不可曠官,受由上來守令,令吏曹,一竝催促下送,新除授守令,亦爲下送,而署經後當下送者,一司旣署經人,一司除署經,其令明日辭朝,兩司未署經人,新除臺臣,待開門牌招署經後,再明辭朝,出傳敎晦曰,宣傳官,馳往東·西郊,摘奸以來矣。上曰,農形果何如云耶?晦曰,東郊則早穀已盡刈取,晩穀尙有靑意,不可食者間多有之,西郊則早稻亦已刈取,晩穀亦多靑色云,而大抵西郊則近於水邊處多,故尤爲被傷於雨水,反不如東郊云矣。上曰,然矣。今則雖退霜,似無益矣。晦曰,尙有靑色者則已無可食之望矣。上曰,每念民事,誠可悶然矣。晦曰,當此靜攝之中,每以民事爲慮如此,臣等,不勝悶慮矣。益炡曰,思慮甚害於調攝矣。上曰,此則然矣。益炡曰,聞領敦寧趙載浩,有病不得參候班,連住闕下云矣。晦曰,領敦寧,來住闕外,已至屢日,而左議政,亦强病入參候班云矣。上曰,趙領敦寧家,遣御醫看病,歸家休息之意,遣史官傳諭。出榻敎左議政,强疾參班云,予氣少愈,安心善攝之意,遣史官傳諭。出榻敎以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
大殿,朝廷二品以上·六曹單子問安。答曰,勿爲問安。
大王大妃殿·中宮殿,朝廷二品以上·六曹口傳問安。答曰,知道。
大殿·大王大妃殿·中宮殿·世子宮·嬪宮,政院·玉堂口傳夕問安。答曰,知道。
藥房口傳啓曰,聖候諸節,夜來,更何如?臣等,率諸醫趁早入診,議定繼進湯劑之意,惶恐,敢啓。答曰,入侍。
藥房口傳啓曰,俄者,煎入湯劑,已卽進御,而卽今聖候諸節,復,何如?臣等,率諸醫,更入診候,有不可已,惶恐,敢啓。答曰,入侍。
下直,尙州牧使元景濂,富寧府使沈仁希,驪州牧使南正五,吉州牧使柳惠基,旌善郡守崔成大,三嘉縣監洪啓禛,於蘭萬戶朴景訥。
沈墢達曰,賓廳坐起旣已,頉稟,所當持公事入對,而上候平復間,頉稟。令曰,知道。
徐命膺達曰,備邊司郞廳來言,今日,賓廳坐起日次,而上候平復間不得來會之意,敢達。令曰,知道。
沈墢達曰,以守令署經事,新除授臺諫,待開門牌招事,命下矣。兩司除在外·未署經外,未肅拜不爲行公人員,竝開門一體牌招,以爲署經之地,何如?令曰,依。
沈墢達曰,持平金應淳書批已下,卽爲牌招,以爲諡號署經之地,何如?令曰,依。
沈墢達曰,臣與同副承旨李惟秀伴直矣。惟秀因大朝下敎,遞差出去,伴直無人,右副承旨金始煐,卽爲牌招伴直,何如?令曰,依。
傳于申晦曰,內局提調入侍。
傳于沈墢曰,西南伯·廣州留守,使之來待於講書院。
沈墢達曰,廣州留守洪鳳漢,平安監司趙雲逵,全羅監司李昌壽依下敎來待矣。傳曰,入侍。
傳于沈墢曰,昨日入侍儒臣,持詩傳入侍。
以邊得讓,爲事變假注書。
金始煐,以司憲府意達曰,新除授持平李恒祚,除拜已久,尙未署經,臺諫署經備三員爲之者,自是古例,而大司憲未差,掌令金元行在外,持平金應淳陳書入達,只有執義鄭純儉,掌令南泰著,在前如此之時,亦有二員達請署經之規,今亦依此例,開坐署經之意,敢達。令曰,知道。
持平金應淳書曰,伏以臣,昨伏聞大朝殿下,召接儒臣,良久乃罷,酬應之餘,聖候凡節,不瑕有損,區區犬馬之忱,終宵懸戀,殆不成寐,仍伏念臣於見職,曾不一分近似,而國家所以置臺閣,其意豈徒然哉?只緣近來媕婀成風,不過爲出六後例授,人人而得之,不少難愼,此臣之所嘗慨惋者也。且臣聞彈劾振刷之下,庸夫有所自奮,風采消萎之餘,烈士不能自振,顧今士氣之沮喪,朝象之潰裂,更無可言,如臣巽懦,其何足激揚奮發,以副我邸下求助之盛意也哉?揆分揣量,萬無承膺之望,玆於召牌之下,冒死陳懇,冀蒙恕察,抑臣有區區煎迫之私,臣父年未甚老,而衰病日深,每當換節之際,輒益苦痛,近又以關格之症,浹旬進退,胸膈煩塞,呼吸不順,一勺之水,亦不得呑下,多試藥物,卽皆吐出,諸般症形,俱極危重,臣方左右扶將,實有頃刻難言之慮,玆敢疾聲仰籲。伏乞睿慈,特賜臣救護之暇,俾伸人子煎迫之情,不勝懇祈,臣無任云云。答曰,覽書具悉。大朝特敎之下,其何若是?爾其勿辭,先察職後護焉。
九月十日卯時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,夜來聖候諸節,何如?上曰,今夜則稍安過矣。拓基曰,寢睡,何如?上曰,頗穩而氣甚困矣。拓基曰,使諸醫診察,何如?上曰,依爲之。上曰,注書出去,今日候班進參大臣,竝爲入侍。出榻敎領府事金在魯,判府事李宗城,領議政李天輔,左議政金尙魯,右議政申晩以次入伏,金履亨進診退伏曰,脈候左右三部,度數調均,比夜尤勝矣。湯劑已滿五貼,姑爲停止,蔘橘茶進御爲好矣。方泰輿上同,鄭趾彦上同,許礈上同,李以楷上同,李泰遠上同,金德崙上同。拓基曰,諸醫所陳如此,蔘橘茶進御,何如?上曰,依爲之。湯劑,今姑停止,三錢重蔘橘茶一貼煎入事。出榻敎金在魯曰,聖候今幸少愈,臣等,不勝喜幸,而殿下每不能戒於少愈,至以民事,用慮不已,臣等,誠竊悶矣。上曰,予則以身許宗國,故不得已爲之矣。上謂左相曰,卿病,今則,何如?而能入來耶?金尙魯曰,雖以賤疾言之,不能愼於飮食,有此疾厄矣。上曰,予於其日,慈聖,下送西瓜,故僅食數匙,而鳩尾之氣已結,此雖予心腹之疾,而可知予之衰矣。上謂領府事曰,卿見其所下數句乎?在魯曰,親題榮寵,出於格外,臣誠惶感無地矣。李天輔曰,畫像已盡爲之,而獨在外一人見漏矣。上曰,李匡世耶?予實忘之矣。一體爲之,可也。李宗城曰,仰瞻天顔,有如昨之喜,臣心不勝欣悅矣。上曰,今番頗見困矣。宗城曰,此後則攝養爲宜矣。上笑曰,攝養何以爲之耶?予則不知矣。漢武帝節食服藥,差可少病云者,豈非英主乎?申晩曰,衣襨太薄,願爲留意,而生冷之屬,亦爲各別愼旃爲好矣。上曰,卿言,是矣。少愈之後則尤難矣。天輔曰,此中爲民事一念,係着憧憧不已,臣竊悶慮矣。上曰,有民然後,有國,雖在病中,豈可忘乎?上謂右相曰,卿父事貴矣。今年爲回榜之年,而卿子又登司馬,誠貴矣。宗城曰,申思喆爲人,介精多福,故享福如此矣。上曰,然矣。宗城曰,其外孫,亦爲之矣。上曰,然矣。元景夏之二子爲之矣,誠是稀有之事矣。元繼孫兄弟,可以見之矣。上曰,平安道文才似盛矣。今番亦多爲之矣。宗城曰,卽今文才之盛,平安道無異於京華矣。上曰,似然矣。仍以次退出。
九月初十日辰時,上御崇文堂。都承旨入侍時,行都承旨申晦,記事官尹光暹·金和澤·李潭以次進伏訖。上曰,臺諫已盡承牌耶。申晦曰,臣則在藥房,故姑未知之矣。上曰,注書出去,臺臣承牌與否,問來,可也。注書還白曰,司諫李翼元則纔已承牌,其餘則姑無牌去來云矣。上仍命書傳敎曰,今臥靜攝之中,爲民特敎則爲臣子者,其當隨牌入來,而今問日已高矣。一臺臣外,無一人應令者,今日臣分,以此可見,當該承旨,從重推考,勿捧其牌。仍爲違牌者,直捧投畀徽旨。出傳敎上曰,此傳敎,使注書,先爲出去頒布,可也。上曰,守令下直者,爲幾何乎?晦曰,今日下直者頗多矣。上曰,金器大則何爲上來?晦曰,似爲殿試矣。上曰,太豫矣。敎曰,下敎後觀光殿試守令外,一兩日內不爲還官守令,竝下義禁府推考。出榻敎上曰,諫長,誰也。晦曰,閔百行而方在外矣。上仍命書曰,除拜已久,尙無消息,分義事體,俱涉寒心,薇垣長閔百行遞差,其代,前承旨金尙重除授,卽爲令招察任。今則兩司俱備三員,諡號署經,兩司署經,今日內,一體擧行。出傳敎仍命書傳曰,目今元孫輔養,最重,若曰其重,招致山林之人,爲先,今雖憊臥,憧憧此心,惟在宗國,遙望象設,追惟先卿,一倍此心,今雖頹臥,若見卿焉,若祛體,以卿世祿之臣,靜攝中眷眷之志,豈不體承?都憲之職,特爲許副,以安卿心。仍令史官傳諭此意,其令偕來,卿須體小子慇懃之意,顧靜攝思卿之心,卽日幡然,庸副心曲之諭事,遣史官傳諭于閔贊善,其令偕來。噫,先卿爲開留辭朝日,周旋一院,故途中見之,敍寒暄若昨,先卿止於此,今卿在近畿,以先卿之心爲卿心,豈不欲一見予,而況此時乎?須體須體事,一體傳諭。出傳敎
九月初十日巳時。上御崇文堂。藥房入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,今日酬酢頗久,氣候,何如?上曰,氣則尋常,而厥物,尙不祛,自中腕而起,周行於左右,誠過甚矣。拓基曰,小臣,雖未解醫藥之理,而若爲燃臍,則似好矣。昨聞領議政之言,則以燃臍多得效云矣。上笑曰,領相素多怯,灸焫則能不畏而爲之乎?拓基曰,今則日氣頗涼,受灸似不難矣。上曰,予當問於皮世麟,使之入來,可也。皮世麟入伏。上曰,都提調以爲燃臍爲好云,汝意,如何?世麟曰,屢日愆候之餘,胃氣不和,自然如此,姑觀一兩日爲之,似可矣。上曰,此言,是矣。李益炡曰,考見辛未年日記,則其時,亦有進御紅蛤之事,今亦依前進御爲好矣。上曰,不可食,置之,可也。拓基曰,少愈之餘,今又有兩監司入侍之命,臣等不勝憂慮矣。上曰,然故,予亦自量而酬酢矣。拓基曰,使諸醫診察,何如?上曰,依爲之。金履亨進診退伏曰,脈候左右三部,以日晩之故,似有帶數之意,而大體則極爲和均,右三部小有滯意,橘薑茶調蜜進御,爲好矣。上曰,調蜜則好乎?履亨曰,然矣。方泰輿進診退伏曰,脈候左右三部,少有數意,而近於軟弱矣。鄭趾彦進診退伏曰,脈候左右三部,似數而非數,甚弱矣。上曰,方有滯意,是則何故然乎?許礈進診退伏曰,脈候左三部則少有數意,膈間之滯,似是胃氣不足而然,固非大段可慮之症也。李以楷進診退伏曰,脈候左右三部,與朝一樣,而滯氣則胃氣不和,斡旋之功,不足而然也。李泰遠進診退伏曰,脈候左右三部,大體比朝一樣,滯氣則胃不調而然矣。若用補劑則自可愈矣。金德崙進診退伏曰,脈候左右三部,大體則與朝一樣,而微有數意,膈滯則胃氣不足,痰未順下而然,橘薑茶進御,爲好矣。拓基曰,諸醫之言,如此,橘薑茶煎入,何如?上曰,依爲之。以次退出。
丙子九月初十日午時。上御崇文堂。廣留西南伯入侍時,廣州留守洪鳳漢,平安監司趙雲逵,全羅監司李昌壽,左承旨鄭玉,假注書任㻐,記事官金和澤·李潭進伏訖。鳳漢曰,聖候違和,中外焦遑,何達?今日有臣等引接之敎,卽今諸節,若何?上曰,今番則加於甲子矣。今日召卿等,爲民事也。各道農形,何如?鳳漢曰,廣州,七月以後水災之後,結實者甚少,不能免凶矣。雲逵曰,以舊伯狀達見之,則七月以前,有豐登之望矣。八月連下驟雨之後,旱氣又甚,各穀未免失稔云矣。昌壽曰,臣未及下往,有難詳知,而聞風蟲水俱爲慘災,將不能免凶云,前頭民事,誠可悶矣。鳳漢曰,南漢軍餉作錢條,連因諸道失稔,尙未作米矣。今年南中穡事,比昨年稍勝,謹依頃日下敎,定送將校於湖南,以爲隨便作米之計,此與本廳私貿有異,且不過從市直貿取也。若無道臣之協力,則易致守令之泛忽,故已有所往復於舊伯,而新伯,今方入侍,以臣此奏。出擧條知委於本道,使之,申飭各邑,斯速擧行,何如?上曰,湖南伯,以共濟之義,許施,可也。出擧條遂退出。
九月初十日申時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,夕時欲入侍矣,先有下敎,故卽爲隨入,未審聖候,更何如?上曰,湯劑似有徑停之慮矣。卽今鳩尾下,似有凝聚之漸矣。拓基曰,使諸醫診察,何如?上曰,依爲之。拓基曰,粥水刺幾次進御乎?上曰,今日則進數三次矣。拓基曰,中蒸米飮,一日一次甚少,二次入之,何如?上曰,依爲之。味則好矣。李益炡曰,味甚好矣。上曰,非矣。今日臺臣,盡爲入來,而署經爲之乎?申晦曰,幾盡入來,守令署經及諡號署經,俱已爲之矣。上曰,然乎?予則只見獻納李仁源肅拜單子,故或疑其盡爲違牌,自然氣結於鳩尾下矣。晦曰,諸臺盡爲出肅,而只一臺臣,以親病陳書矣。上曰,誰也。晦曰,金應淳也。上曰,甚非矣。求忠臣,必於孝子之門,如此之時,豈敢以親病陳書,而承旨何敢曲循捧入乎?非矣非矣。拓基曰,靜攝中,不可過用辭氣矣。上曰,非矣。予則疑其盡爲違牌矣。金履亨進診退伏曰,脈候左右三部,大體與前一樣,湯劑則蔘橘茶,旣無顯效,理中湯,加減進御,似好矣。方泰輿進診退伏曰,脈候左右三部,與前一樣,而膈間之滯,非實氣,理中湯,去白朮進御爲宜矣。鄭趾彦進診退伏曰,脈候左右三部,大體如前,而噫氣在上而生䐜漲,以臣之見,則理中湯,似爲當劑矣。上曰,䐜漲噫氣之說,是矣。所食之物,在上不消,下腹亦不飢,此是何故?許礈進診退伏曰,脈候左右三部,比朝一樣,而先進蔘橘茶者,蓋欲觀症而將進理中湯矣。今承下敎,似近倒飽,理中湯進御,爲好矣。李以楷進診退伏曰,脈候左右三部,少有浮數之意,今承下敎,似是胃氣不調,有升無降而然,理中湯,加減進御爲宜矣。李泰遠進診退伏曰,脈候左右三部,似近虛大膈間倒飽,理中湯爲宜矣。金德崙進診退伏曰,脈候左右三部,與前一樣,而蔘橘茶則藥力甚不足,理中湯進御之議,是矣。上曰,皆是矣。今則予心少抒矣。拓基曰,更爲詳問於諸醫,何如?上曰,依爲之。拓基還伏曰,諸醫之見,僉同矣。上曰,然則煎入,可也。理中湯本方,去白朮,加橘皮二錢,白茯苓,桂枝各一錢,一貼煎入事。出榻敎上曰,持平金應淳,永刊仕版,肅拜單子中間不奏,當該中官,令該府處之。出榻敎上曰,持平金應淳上書捧入承旨遞差。出榻敎以次退出。
九月初十日初更二點,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,其間聖候,何如?上曰,更有其氣矣。拓基曰,使諸醫診察,何如?上曰,依爲之。金履亨進診退伏曰,脈候左右三部,微有數意,本體則比午一樣矣。方泰輿曰上同,鄭趾彦曰上同,許礈曰上同,李以楷曰上同,金德崙曰上同。上曰,鳩尾之氣,終不下矣。李益炡曰,殿下以臺臣之違牌,用氣太過,少愈之餘,又至添劇,臣竊悶焉。上曰,予未忍而然矣。中官之不奏,則雖非臣下之罪,而如此之時,敢爲違牌,豈不野俗乎?拓基曰,此則罪在臣下,靜攝之中,何可過用辭氣乎?申晦曰,自數日以來,苦劇之候,幸得少愈,臣等,方以爲喜,而自昨頗多酬酢,卽今又有鳩尾氣結之敎,而又命儒臣來待於外,臣甚憂悶矣。上曰,來待儒臣,姑爲退出。出榻敎益炡曰,以一臺臣之故,過用辭氣,豈不甚害乎?上曰,予則初動於盡爲違牌矣。拓基曰,橘薑茶,進御爲好矣。上曰,前則凝聚之氣,飮橘薑則少下矣,今則氣結不下矣。拓基曰,臣下有罪則罪之,不當過費辭氣,靜攝中,若用心慮,則雖比常時,爲十分之一,其害則大矣,姑待聖候平復後爲之未爲晩也。上曰,何許緩人,能耐之而待其平常後爲之耶?自今見之,知氣與痰竝行矣。拓基曰,然矣。氣降則痰亦下矣。上曰,予之爲民事,或有不得已酬酢,而人皆知予好爲酬酢矣。孟子云予豈好辯哉?不得已也。予亦豈好爲酬酢者乎?拓基曰,屛思慮爲調攝中第一義矣。聖候平復之後,百事可做,聖候旣知其受病之源,何不絶其辭氣,以利於靜攝乎?上曰,前則使儒臣,讀書於窓外,臥而聽之則好矣,今則於此,亦無意矣。以次退出。
九月初十日初更四點,上御崇文堂。入診醫官出來,提調更爲入侍事下敎入侍時,都提調兪拓基,提調李益炡,副提調申晦,記事官尹光暹·金和澤·李潭以次進伏訖。上曰,氣亘鳩尾下,更爲刺痛如前矣。拓基曰,橘薑茶進御爲好矣。上曰,已服之而無效矣。拓基曰,何以爲之?金履亨曰,當以氣治之矣。上曰,然矣。當先治氣矣。履亨曰,童便,和蘇合元進御爲好矣。上曰,卽卽入之,可也。履亨奉童便調蘇合元七丸以進,上進御訖。拓基曰,今復,何如?上曰,似輪囷下去矣。拓基曰,此則分明是藥力矣。上曰,前則服行氣香蘇散矣。履亨曰,丙寅年進御矣。上曰,今日又如此,實是不意矣。拓基曰,臣等,常有隱憂遠慮,恐有如此之患矣。上曰,都是氣矣。拓基曰,與諸醫,更議湯劑,何如?上曰,依爲之。金履亨曰,蘇合元纔已進御,姑觀症候,議藥爲宜矣。上曰,然矣。以次退出。
九月初十日四更三點。上御崇文堂。入診醫官出來,提調更爲入侍事下敎入侍時,都提調兪拓基,提調李益炡,副提調申晦,記事官尹光暹·金和澤·李潭以次進伏訖。兪拓基曰,聖候何如?是寒戰乎?上曰,今則無異於辛未年矣。金履亨曰,猶不及於辛未年矣。拓基曰,寒氣與初八日,何如?上曰,甚於其時矣。少間。拓基曰,卽今則更,何如?上曰,今則尋常矣。拓基曰,聞諸醫之言,則人蔘養胃湯,更爲加進爲好云,何以爲定乎?上曰,依爲之。加味人蔘養胃湯一貼煎入事。出榻敎益炡曰,湯劑外,又進補元之物爲好矣。晦曰,寒氣亦由於元氣不足之致,補元,實爲急務矣。上曰,其於厭進,何?仍以次退出。
上在昌德宮。常參·經筵,以代理停。
夜一更,月暈廻土星。
大王大妃殿·中宮殿,藥房口傳問安。答曰,知道。
大王大妃殿·中宮殿,藥房口傳夕問安。答曰,知道。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
大殿,政院·玉堂口傳夕問安。答曰,知道。勿爲問安。
大王大妃殿·中宮殿·世子宮·嬪宮,政院·玉堂口傳夕問安。答曰,知道。
藥房口傳啓曰,晩後聖候諸節,復何如?而煎入湯劑,亦已進御乎?臣等未入侍,已爲半日,不任憂鬱,率諸醫,暫入診察爲宜,惶恐,敢啓。答曰,此時氣亦差勝,從當招見金履亨,其止之。
藥房口傳啓曰,俄間聖候諸節,復何如?臣等,更與諸醫入診爲宜,惶恐,敢啓。答曰,氣似差勝,當召見金履亨,其止焉。
下直,春川縣監兪漢蕭,新溪縣令金致恭,楊口縣監朴師郁。
金始煐達曰,大司憲·持平一員未差,李恒祚·執義鄭純儉呈辭,掌令金元行在外,南泰著服制。今日以監察茶時之意,敢達。令曰,知道。
徐命膺,以都摠府言啓曰,今日,入直內三廳武兼禁軍及軍兵等,當爲中日習射,而上候未寧,藥院移直,提調直宿,依例姑停之意,敢啓。傳曰,知道。
傳于申晦曰,提調入侍。
申晦達曰,日勢向晩,三提調率醫官入診之意,微稟。傳曰,入侍。
沈墢達曰,檢閱李鎭恒,纔已自鄕上來,卽爲牌招察任,何如?令曰,依。
沈墢,以忠勳府意達曰,慶尙道高靈居忠翊衛李成春上言啓下本府之後,過限不現身,依法勿施,何如?令曰,依。
忠淸監司趙暾書曰,伏以臣才則滅裂,而叨一方藩寄之重,以跡則疎賤而荷大朝簡拔之恩,辭陛之日,恩諭鄭重,到界之後,寵詡備至,蟣蝨賤臣,何以得此?非臣粉骨,所可圖報,只欲殫竭心力,以毋負委任之聖眷,仰答仁恩之萬一,而才疎病痼,觸事憒憒,瘡疣百出,譏謗四起,人言之來,朝〈夕〉以竢,果然憲臣之書出而其所論列,皆是實際語,臣誠慙忸惶蹙,無所容措,縮伏累日,恭竢處分矣。睿批靳許,已非賤慮之所敢到,而大朝別諭,又下於千萬夢想之外,十行諄諄,迥出尋常,隆恩異渥,天高地厚,臣,奉讀未半,感極涕逬,爲人臣子,得此於君父者,歷數古今,凡有幾人,雨露之恩,若偏於臣身,驚惶感激,不知死所。念臣,性本偏滯,事多傷直,質脆善病,不病常痛,而當今夏無前之潦暑,舊痾新恙,數朔委頓,大小公務,未免廢却,臺書所謂列郡政瘼,全無省識者,實非虛語,至於邑牒之或退,威刑之或過,猶屬細事,臣雖無似,職則方伯,大而黜陟觀察,小而簿書期會,無所不統,雖使周察盡識,猶難事事中窾,何可以如臣養病廢務者,苟然備位,一任其漫無省識乎?一日在任,貽一道一日之弊,私義之難冒,有不暇言,鞶帶之遞,必不待臣辭之畢矣,第臣,不自量力,冒膺重寄,曾未半載,自取顚沛,上以累則哲之聖明,下以負圖酬之初心,臣罪至此,尤無以自容。伏乞离明,亟削臣職,仍治臣罪,以謝人言,以幸一路,千萬幸甚,臣無任云云。答曰,覽書具悉。向者大朝特諭,至爲懇惻,可以感豚魚,而況臺臣之所陳,本非深意,其何如是?卿其勿辭,從速察任。
九月十一日寅時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,今則聖候,更何如?上曰,今則氣如常,四次進米飮矣。拓基曰,曉氣頗冷,受風可悶,使四醫入診,何如?上曰,依爲之。金履亨進診退伏曰,脈候左右三部,雖有微數之意,而度數則調均矣。方泰輿進診退伏曰,脈候左右三部,微有數意,而比夜少緩矣。鄭趾彦進診退伏曰,卽今則脈候頗調均矣。李泰遠進診退伏曰,脈候左右三部,小有數滯之意,而度數則和緩矣。拓基曰,曉氣方淸,當此時就寢,爲好矣。申晦曰,質明之時穩睡,則氣隨而伸,趁此時就寢,爲望矣。上曰,成睡則豈非幸乎?仍以次退出。
九月十一日巳時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李潭,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,曉後能復就寢,而諸節,更何如?上曰,其間成睡,而氣亦差勝,今則再踰關嶺,恐或有三關嶺矣。拓基曰,米飮已爲進御乎?上曰,今日進二次矣。拓基曰,使諸醫入診,何如?上曰,依爲之。金履亨進診退伏曰,脈候左右三部,比朝尤勝矣。方泰輿進診退伏曰,脈候左右三部,今則顯無數意,柔而緩,誠好矣。鄭趾彦進診退伏曰,脈候左右三部,今則極和而從容,顯有差勝之意矣。許礈進診退伏曰,脈候左右三部,無數意,極爲調均矣。李以楷進診退伏曰,脈候左右三部,柔緩而無數意矣。李泰遠進診退伏曰,脈候左右三部,不數亦不沈,度數平緩矣。金德崙進診退伏曰,脈候左右三部,今則不滯而和緩矣。上曰,甲子辛未年,皆用童便,而今尤善用矣。金履亨曰,然矣。拓基曰,使諸醫,議定湯劑,何如?上曰,依爲之。拓基曰,與在外醫官相議,則或以爲進御蟠蔥〈散〉爲宜云矣。上曰,今之氣,異於前,蟠蔥散則不緊矣。拓基曰,問於鍼醫,則受灸爲宜云矣。上曰,問於冠匠則對以冠,問於履匠則對以履,問於鍼醫,豈無受灸之論乎?履亨曰,連進養胃湯爲好矣。上曰,然矣。加味人蔘養胃湯,依前方加劑一貼煎入事。出榻敎上曰,此後則予當服八味元矣。拓基曰,若能進御,豈不爲好耶?傳曰,敬以直內,義以方外,醫藥,雖可爲之,補元之道,宜爲內治矣。上曰,然矣。以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
大王大妃殿·中宮殿,藥房口傳問安。答曰,知道。
大王大妃殿·中宮殿,藥房口傳夕問安。答曰,知道。
藥房口傳啓曰,夜來聖候諸節,何如?臣等,不可不趁早入侍,議定湯劑,繼進當否,惶恐,敢啓。答曰,入侍。
藥房口傳啓曰,晩後聖候諸節,何如?煎入湯劑,卽已進御乎?臣等,率諸醫,更爲入診詳察爲宜,惶恐,敢啓。答曰,此時氣差勝,待下敎入侍。
沈墢,以禮曹言啓曰,大王大妃殿誕日,率百官陳賀事,傳敎矣。自上致詞·進表裏行禮後,王世子及百官,殿庭仍爲致詞·進表裏行禮事,依例磨鍊乎?敢稟。傳曰,依爲之。
傳于申晦曰,藥房提調入侍。
下直,訓戎僉使金景洙。
傳于徐命膺曰,今下弓矢,訓戎僉使金景洙處給送。
傳于金始煐曰,俄者儒臣持自省編入侍事下敎矣,訓書持入。
傳于沈墢曰,儒臣持自省編入侍。
金始煐達曰,大司憲·持平一員未差,李恒祚·執義鄭純儉呈辭,掌令金元行在外,南泰著服制,今日以監察茶時之意,敢達。令曰,知道。
九月十二日卯時,上御崇文堂。藥房三提調入侍時,都提調兪拓基,提調李益炡·副提調申晦,記事官尹光暹·李潭·李鎭恒·醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,昨午以後,達夜未得入侍,其間聖候諸節,何如?上曰,氣似差勝矣。拓基曰,寢睡,何如?上曰,今夜則頗久寐矣。申晦曰,其間或爲半夜乎?上曰,不過爲二更矣。拓基曰,水剌,何如?上曰,不能多進矣。李益炡曰,口味,何如?上曰,味亦差勝矣。拓基曰,當此之時,尤當十分愼攝,凡諸冷物,毋或進御,而無使觸風爲望矣。上曰,今則予亦深愼矣。拓基曰,使諸醫診察,何如?上曰,依爲之。金履亨進診退伏曰,脈候左右三部,不沈不數,度數平緩矣。上曰,下腹甚飽滿,此是何症?今則亦非金應淳之故矣。履亨曰,大便放下則自可愈矣。方泰輿進診退伏曰,脈候左右三部,大體比昨夕一樣矣。鄭趾彦曰,上同。許礈曰,上同。李以楷進診退伏曰,脈候雖不如平常時,大體平緩矣。李泰遠曰,上同。金德崙曰,上同。拓基曰,湯劑則昨旣進二貼,今日加進一貼,似好矣。履亨曰,車前子茶兼進,爲好矣。上曰,蟠蔥散,何如?予欲問知,昨日議用蟠蔥散者,竝召來,可也。方泰輿曰,人蔘養胃湯,兼進車前子茶,爲宜矣。上曰,氣則與前一也。有若夷狄,驅之則退去,伺朝廷之隙而復動者也。予之中氣,若充實,則此氣必不得猖狂矣。拓基曰,請用蟠蔥之醫,在外姑未來,臣等小退更入,何如?上曰,依爲之。醫官李世珪·金福齡·吳道亨·鄭允協·金應集以次入伏。提調率醫還入。上曰,聞汝等,有蟠蔥之議云,入診後,各爲己見,可也。李世珪進診退伏曰,脈候左右三部,似數而非數,姑未知盡和,蟠蔥散通氣則似當,故昨果有所言矣。今則湯劑得效,不必更用蟠蔥散,而若有飽滿之候,則蟠蔥散,亦未爲不可矣。金福齡進診退伏曰,脈候左三部則似沈而不沈,右三部則似滯而不滯,今則不必用蟠蔥散矣。吳道亨進診退伏曰,脈候左右三部,小有數意,而外氣則已盡解矣。在外聞之,雖爲蟠蔥散之議,而今則不必進御矣。上曰,甚精矣。鄭允協進診退伏曰,脈候左右三部,似大而不數,蟠蔥散則今日前,或可用之,而今則不知襯着矣。金應集進診退伏曰,脈候右三部,似近於沈弱,蟠蔥散,果合於通氣,故昨有所言,而今則車前子,亦足通利下焦,不必用蟠蔥散矣。上曰,諸醫之見,皆是矣。拓基曰,諸醫之言,旣如此,人蔘養胃湯,兼進車前子茶,何如?上曰,依爲之。加味人蔘養胃湯,加劑一貼煎入,車前子茶亦爲煎入事。出榻敎以次退出。
丙子九月十二日午時,上御崇文堂。儒臣入侍時,右副承旨金始煐,假注書任㻐,記事官李潭,李鎭恒,副應敎李最中,副校理尹東昇進伏訖。上曰,訓書持入乎?上番儒臣先讀之,可也。最中讀訖。上曰,下番又繼讀。東昇讀訖。上曰,稼穡篇,下番翰林讀之,可也。鎭恒讀訖。上曰,承旨書之。傳曰,承旨有闕代,前府尹金尙喆除授,牌招察任。出榻敎遂退出。
九月十二日二更二點,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·李潭·李鎭恒,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,一日不得入侍,其間聖候諸節更若何。上曰,氣則勝於昨日矣。拓基曰,飮食能不滯乎?上曰,咀嚼而飮之,故不滯矣。拓基曰,使諸醫診察,何如?上曰,依爲之。金履亨進診退伏曰,脈候左右三部,不數而度數平緩,則與朝一樣矣。方泰輿曰,上同。鄭趾彦曰,上同。許礈曰,上同。李以楷曰,上同。李泰遠曰,上同。金德崙曰,上同。上曰,今則久臥而氣不升,病勢差勝而然矣。履亨曰,然矣。申晦曰,受由上京守令,自吏曹知之,則已盡下去云矣。上曰,知道。拓基曰,湯劑連進爲難,間一日進御爲宜矣。上曰,必爲誕日而使予,欲不服藥矣。其如不服而受困,何如服之而不受困乎?拓基曰,明日趁早入診,更爲議定爲宜矣。上曰,依爲之。晦曰,向日有唱榜時親臨之敎,而定日不遠,似當停止矣。上曰,然矣。仍命書曰,十六日唱榜,以權停例擧行,備局定式入侍,亦爲待下敎擧行事,分付。出傳敎仍以次退出。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
大殿誕日,政院·玉堂單子問安。答曰,知道。
大王大妃殿·中宮殿·世子宮·嬪宮,政院·玉堂問安。答曰,知道。
大殿,朝廷二品以上·大司諫·六曹單子問安。答曰,知道。
大王大妃殿·中宮殿,朝廷二品以上·大司諫·六曹口傳問安。答曰,知道。
大王大妃殿·中宮殿,藥房口傳夕問安。答曰,知道。
以承傳色口傳下敎曰,昨夜稟以趁早入侍矣,卽爲入侍爲宜。
以承傳色口傳下敎曰,日已晩〈矣〉,人蔘養胃湯,卽爲煎入,受灸處似磨戛,太乙膏三片亦入之。
藥房口傳啓曰,午間聖候諸節,何如?湯劑依下敎,今方煎入,而臣等,率諸醫入診爲宜,惶恐,敢啓。答曰,午間氣亦一樣,從當召見醫官,其止之。
金始煐達曰,大司憲·持平一員未差,李恒祚,執義鄭純儉呈辭,掌令金元行在外,南泰著服制,今日以監察茶時之意,敢達。令曰,知道。
傳于沈墢曰,灣府事,欲知之,承旨入侍。
以平安監司李狀達,中和居船人申九年金等渰死事,令于鄭玉曰,令本道恤典擧行。
九月十三日寅時,上御崇文堂,藥房三提調入侍時,都提調兪拓基·提調李益炡·副提調申晦·記事官尹光暹·李潭·李鎭恒·醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,夜來聖候諸節,何如?而寢睡亦,何如?上曰,氣則與昨一樣,寢亦暫成矣。拓基曰,米飮幾次進御乎?上曰,進數次矣。上曰,風則雖有靜時,而子則雖欲孝,已無所矣。拓基曰,帝王之孝,異於常人,當以繼述爲先,別加調攝,毋貽陟降之憂爲宜矣。上曰,前則予之誕日,慈聖,常爲予製衣而下之,故予卽服而拜之矣,今日則衣已下,而不能服而拜矣。拓基曰,雖以此言之,殿下尤當別加愼攝,惟期速愈,以慰東朝下念,爲宜矣。益炡曰,靜攝中傷懷,最爲害矣。拓基曰,使諸醫入診,何如?上曰,依爲之。金履亨進診退伏曰,脈候左右三部,不數而調均,則比昨尤勝,湯劑則今日姑停,爲宜矣。上曰,予將服矣。毋爲此論。方泰輿進診退伏曰,脈候度數調和,幾如本脈候矣。湯劑則姑觀今日,更議爲宜矣。鄭趾彦曰,上同。許礈曰,上同。李以楷曰,上同。李泰遠曰,上同。金德崙曰,上同。拓基曰,諸醫之言,旣如此,且湯劑旣已連進三貼,今日則姑停,爲宜矣。上曰,若以誕日爲忌,而不服藥,反又飮尿,則豈不如服藥之爲愈乎?湯劑之不可停,有三,功虧一簣,一也。慈聖以予病爲憂,服藥而欲速愈,二也。且六十三歲老人服藥,實非異事,三也。拓基曰,聖敎旣如此,湯劑當煎入,姑觀晩後氣候進御,爲宜矣。上曰,煎而內入,可也。加味人蔘養胃湯,加劑一貼煎入事。出榻敎上曰,予手書小記,揭于臥左,承旨書之,傳于編次人,可也。晦敬書一統。以次退出。
丙子九月十三日巳時,上御崇文堂。承旨入侍時,同副承旨金尙喆,假注書任㻐,記事官李潭,李鎭恒進伏訖。上曰,委任灣尹,予果忘憂矣。今日,別召承宣,欲知灣尹事矣。尙喆曰,以臣匪才,猥叨重任,雖幸免於大戾,今承下詢,無以仰對,而第灣府,處地至難,自祖宗朝,設置甚盛,而舊則不能實邊矣。近來則以徭役之少,三南之民亦來,故民戶爲三萬七千餘,民居則可謂富盛,而比前甚貧殘矣。上曰,武藝,何如?尙喆曰,以臣所見,兵使申旼之都試也。至義州,沒技者甚多,一境內射夫得中者過半,武藝則不下於京中矣。上曰,年事,何如?尙喆曰,初則雨水適中,比庚戌無異矣。自七月以後,旱氣太甚,雖多災損,大體則可以免凶矣。上曰,此外有可達之事乎?尙喆曰,雖有一二弊瘼可達者,聖候方在靜攝中,何敢煩達乎?遂退出。
上在昌德宮。常參·經筵,以代理停。
昧爽有霜氣。
大王大妃殿·中宮殿,藥房口傳問安。答曰,知道。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
大殿·大王大妃〈殿〉·中宮殿,藥房口傳夕問安。答曰,知道。
藥房口傳啓曰,夜來聖候諸節,何如?臣等,趁早率諸醫入診,議定湯劑,繼進當否,爲宜,惶恐,敢啓。答曰,入侍。
以承傳色口傳下敎曰,湯劑有下敎事,入侍。
以承傳色口傳下敎曰,醋以酒爲之乎?味如何,察之。
傳于金尙喆曰,儒臣持自省編入侍。
徐命膺,以御營廳意啓曰,因禮曹草記,康陵·泰陵兩陵內捉虎事,本廳將校,率領砲手出往矣,連接將校手本,則中虎一頭捉得後,陵內外諸處山谷,遍踏窮搜者,已至旬日,更無蹤跡云。許多軍兵,累日露處,亦甚可慮,今姑撤還之意,敢啓。傳曰,知道。
假注書任濟遠啓曰,臣敬奉聖諭,馳傳于京畿驪州牛灣村贊善閔遇洙處,則以爲,臣之病狀,久在殊域,僻在鄕村,全無所聞,卽玆千萬夢寐之外,史官,來宣上敎,以臣方帶輔養之職,靜攝之中,特降絲綸,丁寧懇惻,夐出尋常,臣伏讀感泣,不勝隕越。噫,臣以世祿遺裔,蒙此不世之異數,豈無感激奉承之意,而顧其病情深痼,死期漸迫,雖欲暫時起動,其路無由,此則前後所上文字,已皆陳暴,而卽今史官之所目見也。臣猥辱恩諭,末由蠢動,秖增惶恐,更當以一疏,申徹肝膈之懇云矣,臣旣承偕來之命,姑爲仍留之意,馳啓。
領敦寧趙載浩箚曰,伏以聖候,日臻差減,群情慶幸,曷有其極?顧臣病狀,一味癃痼,未造起居之班,只伏闕門之外,常理都絶,生不如死,夙宵悚蹙,冀蒙重勘,而焦遑之中,觸冒風冷,重病餘症,添傷苦劇。只自委呻度日,而幸荷大朝特垂矜察,不唯不罪,許其歸攝,聖恩如天,感泣無地,日昨候班,情禮尤重,而病情尙苦,無路轉動,又未免虧廢常分,臣罪至此,萬殞猶輕。伏乞睿慈,亟降威罰,以嚴法紀,千萬幸甚。答曰,覽箚具悉卿懇,以疾未參,其何所傷?卿須安心勿辭,善攝焉。仍令曰,史官往諭。
九月十四日卯時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·李潭·李鎭恒,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,夜來聖侯,更若何?上曰,氣則可謂如常,而猶未惺惺矣。拓基曰,寢睡,何如?上曰,自二更至四更成睡矣。申晦曰,與再昨,何如?上曰,今夜則善寢矣。前則氣若小愈,則輒欲起動矣,今則苶然無動意,可見予之衰矣。益炡曰,安得不然乎?拓基曰,水剌進御乎?上曰,湯飯數次進之矣。拓基曰,大小便,則何如?上曰,大便,幾放四五次矣。晦曰,無奈太數乎?上曰,不爲害矣。拓基曰,使諸醫診察,何如?上曰,依爲之。金履亨進診退伏曰,脈候左右三部無數意,大體如昨一樣,湯劑則不可遽然停止,今明日,更爲連進,爲宜矣。上曰,昨日欲飮而不飮矣,今則還有厭意矣。方泰輿進診退伏曰,脈候左右三部,不數而猶不低,大體如昨一樣矣,湯劑則加進一二貼爲,宜矣。鄭趾彦曰,上同。許礈曰,上同。李以楷曰,上同。李泰遠曰,上同。金德崙曰,上同。上曰,湯劑加進,能無弊乎?金德崙曰,養胃湯,極爲無弊,而抑其次則蟠蔥散矣。上曰,非其時矣。拓基曰,外醫或有此議,故小臣非之,則諸醫以謂當劑云矣。上曰,今則非可用之時矣,第當更問外醫,使之入侍,可也。上曰,玄起鵬之孫,尙今不得爲醫官,誠可矜矣,今番則似有闕矣。晦曰,臣等,在藥房時,亦以起鵬之孫,停當矣。拓基曰,聞曾爲上言,以猥濫見拔云矣。上曰,情雖可矜,上言則猥矣。北道亦有醫乎?晦曰,北道亦或有之,而不如湖南之多矣。上曰,湖南,多雜技,故人心尤巧詐矣,此則非渠等之罪,實是京士夫尙術之咎也。益炡曰,然矣。在京者,若不親之,則渠自不來矣。拓基曰,堪輿術與醫術,則不可廢矣。上曰,卿亦信之乎?予實怪之矣。外醫官李世珪·金福齡·吳道亨·鄭允協·金應集以次進伏,上曰,今則養胃湯與蟠蔥散,何者爲當?入診後各爲所見,可也。李世珪進診退伏曰,脈候左右三部,比再昨入診時,別無加減,而右三部今無滯意,蟠蔥散,雖當於前,今則不先不後,養胃湯連進,爲宜矣。上曰,不先不後之說,是矣。金福齡進診退伏曰,脈候左右三部,與再昨一樣,今則蟠蔥散不當,養胃湯宜連進,而小臣之見則草荳寇,代以白荳寇,似宜矣。吳道亨曰,上同。鄭允協曰,上同。金應集曰,上同。上曰,改入白荳寇之論,何如?金履亨曰,藥道不可續續改易,依前劑進,爲宜矣。上曰,依爲之。加味人蔘養胃湯加劑一貼煎入事。出榻敎以次退出。
九月十四日未時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·李潭·李鎭恒,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,臣等,方欲請入診矣,先有下敎,故入來矣。上曰,湯劑有下問事,召之矣,使諸醫先爲入侍,診察後消詳議藥,可也。提調以下小退,諸醫入診退出,拓基還入伏曰,俄與諸醫詳議,則或以爲,宜停養胃湯,李泰遠則云,宜爲連進養胃湯,金德崙則以爲,宜進蔘橘茶,鄭趾彦則以爲,宜進粟米飮,諸醫之見,不一矣。上曰,以三道設問,可也。宜補乎,宜瀉乎,宜和解乎?以此更議,可也。都提調出問還伏曰,諸醫以爲,今日姑宜停藥,以觀動靜,而全然停止爲難,故以進粟米飮,爲當云矣。上曰,依爲之。李益炡曰,水澆飯,進幾次乎?上曰,俄進二匙許矣。益炡曰,粱米飯,善作水澆,進御爲好矣。上曰,其味好乎?申晦曰,善作則足可食矣。上曰,傳曰,飯黍毋以著,黍米似不可食矣。晦曰,粱飯則異於黍矣。上曰,予當試之,自外作飯入之,可也。晦曰,醋事問於內贍寺官員,則以爲,前則以酒爲之矣,今則以麥末和飯釀醋云,蓋與酒醋,大同小異矣。上曰,似然矣。晦曰,粟米飮,若煎入,則當有幾錢重議定之事矣。上曰,然矣。履亨曰,昨今日湯劑,旣不進御,當觀其動靜,人蔘二錢重煎進,爲宜矣。上曰,書出,可也。加味人蔘養胃湯,今姑停止,二錢重人蔘粟米飮煎入事。出榻敎以次退出。
丙子九月十四日申時,上御崇文堂。儒臣持自省編入侍時,左副承旨徐命膺,假注書任㻐,記事官李潭·李鎭恒·副應敎李最中,副校理尹東昇進伏訖。上曰,儒臣先讀之。最中讀首篇,東昇讀內篇,上曰,承旨及上番翰林繼讀,可也。命膺·潭讀訖,上曰,日色已暮,姑退出,儒臣,詳看周禮御敍王所,入達於後筵,可也。遂退出。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
大王大妃殿·中宮殿,藥房口傳夕問安。答曰,知道。
藥房口傳啓曰,夜來聖候諸節,何如?臣等,不可不與諸醫趁早入診,議定繼進湯劑,惶恐敢啓。答曰,入侍宜矣。
藥房口傳啓曰,午間聖候,何如?煎入蔘橘茶,其已進御乎?臣等,率諸醫入診,詳察晩後諸節,爲宜,惶恐敢啓。答曰,此時氣益勝,從當召見金履亨,其止之。
沈墢,以禮曹言啓曰,生·進放榜,以權停例擧行事,命下矣。旣以權停例行禮,則當行於仁政殿,而當初親臨傳敎中,有明政殿爲之之敎,今雖權停,依此擧行乎?敢稟。令曰,依爲之。
沈墢,以禮曹言啓曰,今此監試覆試啓下榜目看詳,則多有誤書落字,原榜目中改付標以入,而試官及四館官員,俱難免不察之失,竝推考警責,何如?傳曰,允。
沈墢達曰,今日賓廳坐起旣已頉稟,所當持公事入對,而上候平復間,頉稟。令曰,知道。
徐命膺達曰,備邊司郞廳來言,今日,賓廳坐起日次,而上候平復間,不得來會之意,敢達。令曰,知道。
金始煐達曰,大司憲·持平一員未差,李恒祚,執義鄭純儉,掌令南泰著呈辭,金元行在外,今日以監察茶時之意,敢達。令曰,知道。
九月十五日卯時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·李潭·李鎭恒,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,夜來聖候諸節,更何如?上曰,今則似有復起爲人之望,而但氣之苶然,如此,或恐永爲如此之人矣。拓基曰,寢睡,何如?上曰,夜分欲睡而覺,似有眩氣,始進粟米飮而味甚苦,恐或誤進養胃湯,更問之則實是粟米飮矣。其後始寢,覺後頭猶不輕,氣未惺惺,今則雖小愈,而似有上腹飽滿之症,午與夕則無此症,而曉時常如此,誠可怪也。金履亨曰,似氣弱而然矣。上曰,粱飯欲試可而入之矣,昨日藥房所進者,誠好矣,予自以謂六十三始食之云矣。益炡曰,臣等亦嘗其進上餘飯,則其味誠好矣。拓基曰,然則屢次進之,何如?上曰,只朝夕入之,可也。拓基曰,使諸醫入診,何如?上曰,依爲之。金履亨進診退伏曰,脈候左右三部,今則不可謂數,而右三部猶不如左三部之洽愈矣。似緣中氣不足,而有飽滿之候,蔘橘茶三錢重煎進,爲宜矣。方泰輿曰,上同。鄭趾彦曰,上同。許礈曰,上同。李以楷曰,上同。李泰遠曰,上同。金德崙曰,上同。上曰,書出,可也。三錢重蔘橘茶一貼煎入事。出榻敎上曰,孔子曰,不復夢見周公,孔子之夢周公,莊周之夢蝴蝶,各有所思,見於夢,予則夜夢,與彼人相語,此則予夢,實是背馳,予夢之煩,可知矣。拓基曰,晝之所思,夜必夢之,殿下昨有所聞於醫官輩之言,故似因此而發於夢矣。履亨曰,夢之煩亂,亦由於胃氣虛弱而然,不足爲怪也。益炡曰,饌物可合於進御者,極難矣。上曰,實無可口之物矣。益炡曰,生雉熟進御,何如?上曰,試入之,可也。益炡曰,關西半乾民魚,其味甚好,數次封進,何如?上曰,依爲之。以次退出。
上在昌德宮。常參·經筵,以代理停。
大殿,政院·玉堂口傳問安。答曰,知道。勿爲問安。
大王大妃殿·中宮殿·世子宮·嬪宮,政院·玉堂口傳問安。答曰,知道。
大王大妃殿·中宮殿,藥房口傳問安。答曰,知道。
藥房口傳啓曰,夜來聖候諸節,何如?臣等,率諸醫趁早入診,議定蔘橘茶繼進當否,爲宜,惶恐敢啓。答曰,入侍。自今日氣稍勝,輪直講書院,宜矣。
藥房口傳啓曰,晩後聖候,何如?臣等,與諸御醫更爲入診,詳察諸節,爲宜,惶恐敢啓。答曰,氣差好,其止焉。
金始煐達曰,大司憲未差,掌令金元行在外,南泰著,執義鄭純儉·持平李恒祚呈辭,一員未差,今日以監察茶時之意,敢達。令曰,知道。
傳于申晦曰,自今日勿爲夕問安。
傳于金尙喆曰,藥房都提調以下,依例書入。
傳于沈墢曰,放榜罷後生·進入侍時,金安默亦爲入侍。
金尙喆達曰,司諫李翼元,今日放榜時,以侍臣進參後,不爲詣臺傳達,直爲出去,揆以臺體,極爲未安。卽爲牌招,何如?令曰,依。
以司諫李翼元牌不進罷職令旨,令于金尙喆曰,推考徽旨捧入。
傳于沈墢曰,儒臣持詩傳第十卷入侍,而頃日灣府事有未盡者,同副承旨入侍。
沈墢以侍講院意達曰,本院下番,姑降入直,已至多日,事甚未安。今日政新除授,待下批竝卽牌招,以爲推移入直之地,何如?令曰,依。
有政。吏批,判書李成中進,參判尹得載進,參議朴相德病,同副承旨金尙喆進。兵批,判書李在外未肅拜,參判南有容受由在外,參議宋昌明病,參知洪宗海入直進,右承旨沈墢進。
吏批啓曰,春坊闕員,今當差出,而擬望之人乏少,相避竝擬,何如?傳曰,允。
又啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。
又啓曰,宗簿寺正金時默,兵曹正郞李壽勛受由,過限未上來,竝依例改差,何如?傳曰,允。
以兪㝡基爲大司憲,鄭光漢爲持平,沈鑧爲副修撰,洪重厚爲弼善,李福源爲司書,李潭爲說書,李宗白爲刑曹判書,閔百祥爲判尹,元仁孫爲判決事,徐宗伋爲藝文提學,李昌誼·洪啓禧爲司譯提調,李徽中爲兵曹佐郞,尹冕東爲禮曹佐郞,李壽德爲司僕正,趙載翰爲濟用判官,李柱國爲安岳郡守,韓尙訥爲寧遠郡守,李正吾爲注書,白義煥爲奉常奉事,閔遇洙爲祭酒,柳煥德·朴浚源爲校書副正字,李益炡爲崇祿,申晦爲嘉義,皮世獜爲崇政,鄭趾彦爲正憲,李泰遠·許礈·李以楷爲嘉義,金德崙爲嘉善,李興門爲通政,以李憲默爲副護軍,閔百祥·李惟秀·洪得厚爲副司直,任埈爲副司正,李宗馨爲壬海鎭別將。
沈墢,以禮曹意啓曰,今玆聖候,浹旬違豫,群情,擧切焦遑,而幸賴皇天祖宗之默佑,旋臻平復,此實宗社莫大之慶,臣民抃蹈,曷有其極?告廟頒敎陳賀,依前例磨鍊擧行,何如?傳曰,一時旋愈,其豈張大,而旣有前例,依草記擧行,而禮貌雖存,凡節宜約,只政府·六曹,表裏物饍擧行,外方方物物饍,一倂停焉。只封箋文陳賀,只殿賀及慈殿,擧行殿,以明政殿爲之,科之稠疊,莫若近年,今番庭試一節,置之。
沈墢,以禮曹意啓曰,今此誕日陳賀諸道箋文,開拆看詳,則綾州牧使申慶普進封箋文尊號中,體天建極聖功神化八字,闕漏不書,事極驚駭?莫重尊號,旣如是落字,則揆以事體,不敢循例捧入。原箋文,還爲下送,而其不謹之罪,本曹請推之外,他無可施之罰,何以爲之乎?且洪州牧使南惠老封進箋文主上殿下下,當有短句,而落漏不書,昌原府使南益祥封進箋文皮封上所書字畫熹微,不能辨識,珍島郡守朴思儉,三水府使鄭鐩,晉州牧使李光瀷,靈巖郡守李敏行封進箋文印跡,俱甚漫漶,殊無敬謹之意。竝推考警責,何如?傳曰,竝推考。
沈墢,以禮曹意啓曰,上候平復,告廟·陳賀·頒敎事,旣已允下矣。告廟吉日,令日官推擇,則今九月二十六日爲吉云,同日曉頭,依前例宗廟·永寧殿·社稷,先行告祭,同日午時頒敎,王世子率百官進箋陳賀,而大王大妃殿,一體陳賀事,知委擧行,何如?傳曰,允。
傳于沈墢曰,效古人爲親喜之意,今賀,當臨殿,分付儀曹,以親臨擧行。
金尙喆,以兵曹意達曰,今九月十七日,武臣堂上以上朔試射日次,而因藥院輪直,限內中日,旣已停止,試射亦不得爲之之意,敢達。令曰,知道。
九月十六日卯時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·李潭·李鎭恒,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,夜來聖候,更若何?上曰,今夜則二更始寢,五更乃覺,氣亦惺惺矣。拓基曰,水剌,何如?上曰,常時,本不能多進,故今亦不多食矣。拓基曰,便道,何如?上曰,二次放下矣。拓基曰,臍下之氣不復作乎?上曰,雖有微氣,亦不大段矣。上曰,今番用藥則皆當其時矣。拓基曰,然矣。使諸醫診察,何如?上曰,依爲之。金履亨進診退伏曰,脈候左右三部,今則全無數意,無異於常時,蔘橘茶連爲進御,好矣。方泰輿進診退伏曰,脈候左右三部,雖未及如常,而度數則調均,茶飮連進,爲宜矣。鄭趾彦曰,上同。許礈曰,上同。李以楷曰,上同。李泰遠曰,上同。金德崙曰,上同。拓基曰,諸醫之見,旣如此,茶飮煎入,何如?上曰,依爲之。蔘橘茶加劑一貼煎入事。出榻敎拓基曰,俄承自今日輪直之敎,而聖候尙未復常,姑爲竝直,爲宜矣。上曰,予意,初不欲使之竝直,而强而從之,今已差勝,依下敎擧行,可也。拓基曰,至於夕問安,亦命除之,臣等,尤爲抑鬱矣。上曰,此亦依下敎勿爲,可也。益炡曰,臣等,屢日竝直之餘,姑未見聖候之快復,遽爾出宿於外,下情,豈不憂鬱乎?上曰,豈有他乎?依下敎爲之,可也。晦曰,臣等出去,於心有所不安,姑觀一兩日輪直,似宜矣。上曰,各司亦多有弊,不可久爲竝直矣。仍命書曰,事君事親,其道一也。禮云,疾止復初,旣命輪直,卽其君疾止之日也,人子榮親,其宜惜日,今日生·進游街,循例許之,八十兩,司馬鄕人,豈有具?依頃者耆老科例,其令軍門以助。出傳敎上曰,輪直之日,例有禮曹所稟之事,而甲午年,亦以爲不可以戚,我先王受之,今亦當例受,而禮讓亦是美事矣。晦曰,禮曹稟,似已入來矣。上曰,提調與副提調,俱有老親,而其子方爲唱榜,予之今日下敎輪直,實爲此耳。益炡·晦曰,聖敎及此,臣等,惶感無地矣。當以此歸傳臣之父母矣。上曰,相臣之子,則只右相子一人爲之乎?拓基曰,然矣。益炡曰,藥房三提調之子,俱觀會試,而小臣之子及副提調之子則爲之,都提調之子獨漏矣。上曰,然乎?予爲此言,近於諧詼,而輪直初日,都提調不得出去,亦是異事。上曰,寧陵外孫三人爲生·進,誠貴矣。元景夏之兩子俱參,尤爲貴矣。晦曰,其壻又爲之矣。上曰誰,也?晦曰,故參判李顯祿之孫李商舟也。上曰,誠貴矣。李顯祿誠可用之人,而未及用而死,予每惜之,其孫登科,誠貴矣。仍書曰,今日唱榜後,進士沈翔雲·元繼孫·申光緝·李禹圭,故參判李顯祿孫李商舟,生員元義孫·柳運緖,進士鄭景徵·李益烍,其令入侍。出傳敎拓基曰,嬪宮產室廳擇日,今日當入之,而當從容擧行矣。上曰,依爲之。拓基曰,臣於藥房事,有所稟定者,敢此仰達矣。藥房書員,最初以二十八名,分定各所掌,而壬辰亂後,減四名,丁卯亂後,又減四名,只餘二十名矣,旋以使喚之不足,仁廟壬申還復二名,肅廟癸亥,又復一名,自癸亥至今二十餘年立役者,通爲二十三人,而續大典所載,乃是二十人,此則似是誤書之致。雖以社稷署觀之,書員,本但一人,亦無所事,而續典則載以六人,內局書員之減錄二十,亦恐類此,而今番各司員役釐正時,藥房書員,依續典只存二十人,而三人則有闕勿補事,啓下,前頭若有闕而勿補,則凡干使役,必多苟簡之弊。然而廟堂所講定釐正之事,不可以臣之言,有所輕議,更令廟堂稟定,恐宜,故敢達。上曰,大臣所奏,豈有稟處?內局則異於他司,與社稷署,互相爲用,可也。出擧條晦曰,內局,雖異於他司,員役旣已釐正啓下之後,旋始改易,則恐有後弊矣。上曰,承旨則當其釐正,於此事,似有礙異之論矣。益炡曰,小臣,累蒙聖恩,頂踵皆化,臣母年今八十一歲,今日又以臣子之登科,欲使之悅親,臣實感泣無地,而臣心,豈可以子之科名爲榮,自處以平常之人乎?上曰,往事勿說,此後則勿復關心,可也。上曰,史官出去,亦爲依例呼新來,可也。李潭曰,聖候方在靜攝之中,故臣等,不敢爲呼新來之事矣,聖敎如此,謹當依下敎爲之矣。以次退出。
九月十六日巳時,上御崇文堂。新榜生·進入侍時,右承旨沈墢,記事官尹光暹·李潭·李鎭恒,進士·生員柳運緖·鄭景徵·李商舟·沈翔雲·元繼孫·申光緝·李禹圭·元義孫·李益烍·金安默以次進伏訖。上先問柳運緖·鄭景徵姓名·年紀·居住,使之退出,元繼孫入伏,上問姓名·年紀,繼孫仰對訖。上曰,兄弟登科,誠貴矣,此手書,歸傳于爾父,可也。沈翔雲入伏,上問姓名·年紀,翔雲仰對。上曰,兒時見汝矣,今則遽然爲丈夫矣,見汝而思汝之祖母矣。書下手書,翔雲敬受而退。申光緝入伏,上問姓名·年紀,光緝仰對。上曰,爾祖回榜之年,爾又登科,誠貴矣。李商舟入伏,上問姓名·年紀,商舟仰對。上曰,爾爲元南幾代孫乎?對曰,爲六代孫矣。上曰,汝非但爲勳臣之孫,且思爾祖而召見之矣。李禹圭入伏,上問姓名·年紀,禹圭仰對。上曰,爾之兄弟連登大小科,誠貴矣,其形則稍大於其兄矣。李益烍入伏,上問姓名·年紀,益烍仰對。上曰,爾則平原君之子乎?對曰,然矣。上曰,爾父眞善人矣。元義孫進伏,上問姓名·年紀,義孫仰對。上曰,已諭於汝弟,同往傳于汝父,可也。金安默入伏,上問姓名·年紀,安默仰對。上曰,汝爲淸風府院君奉祀孫乎?對曰,奉祀孫,則金時默矣。上曰,汝與金時默爲幾寸乎?對曰,爲八寸矣。諸進士各誦其所作,以次退出。上曰,藥房,書啓修整後,禮房承旨持入。出榻敎墢曰,臣旣承藥房書啓修整持入之命矣,上番翰林事,有可以稟定者,金和澤則以上番,四日直宿,李鎭恒入來後,李潭以上番,五日直宿,而前例則或有二員竝爲書入之例,或有從多日書入之例,故修啓時,自下不敢擅自擧行,今因言端,敢此仰達矣。上曰,李潭,日數旣多,且以下番,累次入侍,當其終始,從多日書入,可也。出擧條墢曰,今二十日朔試射,向有親臨之敎,何以爲之乎?上曰,今二十日文臣朔試射,停。出傳敎上曰,政事,當日爲之。出榻敎以次退出。
丙子九月十六日未時,上御崇文堂。儒臣持詩傳入侍時,禮房承旨沈墢,同副承旨金尙喆,假注書任㻐,記事官李潭·李鎭恒,副應敎李最中,副校理尹東昇進伏訖。上曰,儒臣上下番及同副讀奏商頌,可也。最中讀那·烈祖章,東昇讀長發章,尙喆讀殷武章,讀訖,上曰,同副,見灣府地圖乎?尙喆曰,臣有一本圖來者矣。上曰,儒臣先退,同副亦退往政院,政官,待賞典下開政之意,分付,禮房承旨,持草記留待閤外,可也。遂退出。
同日酉時,上御崇文堂。禮房承旨入侍時,右承旨沈墢,假注書任㻐,記事官李潭·李鎭恒進伏訖。上曰,承旨書之。傳曰,都提調判中樞府事兪拓基廏馬一匹鞍具面給,提調知中樞府事李益炡,副提調都承旨申晦竝加資,注書尹光暹,記事官李潭竝陞六,醫官金履亨·方泰輿已資窮,熟馬一匹面給,鄭趾彦·許礈·李以楷·皮世獜·李泰遠·金德崙,掌務官李興門竝加資,李世珪·金履貞·金福齡各熟馬一匹,權相廈·鄭德禧·金光國·鄭行集·崔宅中·金宗壽·李世瑀各半熟馬一匹,鄭行謹·辛世翊·崔始崙·金東標·金履遂·慶絢·秦興白·李善恒·鄭行哲·鄭文恒·卞誼和·權燧·愼懋·金鼎新·李春敷·朴泰均·權尙明·鄭纘僑·金世選·吳道亨·鄭允協·尹亨理·金應集各兒馬一匹賜給,藥色書員金德獜·金河瑞竝書題除授,其餘下人等,令該曹米布分等磨鍊題給。出榻敎上曰,承旨書之。傳曰,入侍長番內官鄭商佑·安景宅·金德九·南宮集竝加資,其餘長番內官,慈殿·中宮殿承傳色,世子宮承言色,嬪宮承言色各半熟馬一匹,內官金廷獻以下,司謁·司鑰各兒馬一匹賜給,別監·飯監以下下人等,令該曹米布考例題給。出榻敎上曰,承旨書之。傳曰,是予本痰候,而自夏以後,又有氣結,今番一日觸冷,氣痰交作,十日之間,自量焉則比諸甲·辛,不啻倍蓰。暮年衰境,豈料旋愈,而倖以恒日自奉之恬淡,醫道不紊亂,次第用當劑,故今雖差愈,豈徒醫藥之效?寔蒼蒼陟降眷佑之致。噫,以涼德無能,臨御卌載,謂以國事無一修擧,謂我元元,無一濟恤,恒負蒼蒼,恒負陟降,負若是負若是,而若是眷佑,其何能報答?此專由乎爲元元也。何以然之?予雖衰矣,顧今國事,其猶爲民而眷我。噫,向豈不諭?心氣日憊,記百遺百,憧憧此心,一則國也,一則民也。若是之故,近者之氣,其猶下敎矣。噫,白首暮年,其方貼席,豈忍要譽于民?卽此吾之方寸,彼蒼照我,陟降俯臨,豈敢自謂以莫知氣愈下幾層,忽于民事乎?今雖爲民勤勵,而氣痰雖加,決不忍因此而其心也。況畿甸農事,尙未登場,此亦予之憧憧者,日三。湯劑之日,下敎,若何,而何敢曲循以捧,何敢循例受答?此等之際,直捧徽旨之敎,行乎,否乎?以此,一時氣升添恙,半日鬱慨而默焉,今乃諭焉,此正擧一而三隅反者。噫,上之眷佑若此,而下之不顧,若是其甚乎?以此推之,昨年朝象之曰,以偕之大道,予莫之信也。噫,此等暮年,此等氣痰,其雖小若復,前恙必越添。噫,事耆艾之君父,何忍乎心?噫,我元良,日勤學問,日勤庶務,而我大小臣工,視國事如己事,寅協之氣,凝於渾元之中,夙夜之勤,聞於廈氈之上,豈不勝於百服蔘橘茶乎?不若此,雖日服斤蔘,奚望其愈?此正邵子所謂諸君之何不爲君子者也。于今賞典,不過前例,其亦末節,呼寫賞典,復召承宣,不知倦而罄諭,莫曰暮年之漫諭。予雖漫諭,其各體行於國,豈不大益乎哉?各須勉焉,輔我邦國。出榻敎上曰,靜攝中,易致夜深,速爲開政之意,承旨退而分付,可也。遂退出。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
藥房口傳啓曰,晩後聖候諸節,何如?臣等,雖未敢請復入侍,而下情不任憂鬱,惶恐敢啓。答曰,今日氣差好,其止焉。
沈墢達曰,常參,取稟。令曰,停。
金始煐達曰,大司憲兪㝡基,持平鄭光漢未肅拜,李恒祚,執義鄭純儉,掌令南泰著呈辭,金元行在外,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣申晦啓曰,伏未審夜來,聖體調攝,若何?腹部不平之餘氣,不復往來,而寢睡水剌之節,益有所勝乎?今日臣等,率諸御醫,趁早入診,詳察聖候,議定蔘橘茶繼進當否,爲宜。大王大妃殿氣候,何如?臣等,不勝終宵憂慮,敢此問安,竝爲仰稟。答曰,知道。慈殿氣候,差勝後一樣,予則當下敎于入侍矣。
傳于申晦曰,以產室廳擇日事,有下敎事,金履亨入侍。
傳于徐命膺曰,中日依例爲之。
徐命膺,以都摠府意啓曰,今日入直內三廳,武兼·禁軍及軍兵等,中日習射,請出標信。答曰,知道。
鄭玉啓曰,新除授注書李正吾,時在慶尙道金泉驛任所,假注書任㻐,姑令仍察,何如?傳曰,允。
鄭玉達曰,注書李正吾,時在慶尙道金泉驛任所,斯速乘馹上來事,下諭,何如?令曰,依。
沈墢,以侍講院意達曰,本院新除授弼善洪重孝,時在江原道原州地,書筵入番事緊,斯速乘馹上來事,下諭,何如?令曰,依。
以司書李福源牌不進罷職令旨,令于沈墢曰,推考徽旨捧入。
傳曰,承旨入侍。
金始煐,以義禁府意達曰,光陽縣監李纘徽拿來,以宣惠廳粘目憑閱處之事,徽旨達下矣。李纘徽時在任所,依例發遣府羅將,拿來,何如?令曰,依。
平安監司趙雲逵書曰,伏以宗祊默佑,聖候遄臻康復,賀儀將擧,臣民慶忭,曷有其極?念臣,猥膺藩寄,朝命催促之下,不敢爲遲回之計,而第臣母墳,在於湖西燕岐地,曠省之餘,又將遠離,益不勝霜露怵惕之感,玆不得不冒死陳懇。伏乞睿慈,俯垂諒察,特許恩暇,俾得往省,以伸人子至情,千萬幸甚。臣無任云云。答曰,覽書具悉。聖候違和,焦慮萬萬,而遄復安康,慶忭曷喩?卿其依所陳往省焉。
九月十七日卯時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李鎭恒,醫官金履亨·方泰輿·鄭趾彦·李世珪·金福齡以次進伏訖。兪拓基曰,夜來聖候,何如?上曰,氣則好矣。寢睡,何如?上曰,善睡矣。拓基曰,昨日酬應甚多,夜來不瑕有害乎?上曰,不知憊矣。拓基曰,水剌,何如?上曰,腹猶輪囷,故不能多進矣。拓基曰,諸醫皆爲加資,肅拜等待,故本院別入直兩醫加入矣。上曰,鄭趾彦則何不爲謝恩乎?申晦曰,方在罷職中,故不得爲肅拜云矣。上仍命書曰,前縣監鄭趾彦敍用。出傳敎拓基曰,使諸醫診察,何如?上曰,依爲之。金履亨進診退伏曰,脈候左右三部,比昨尤勝,度數均調矣,湯劑則不容更議,蔘橘茶連進,爲好矣。方泰輿曰,上同。鄭趾彦曰,上同。李世珪曰,脈候右三部,雖若微大,而不沈而安靜矣。湯劑茶飮仍進,爲宜矣。金福齡曰,上同。拓基曰,諸醫之〈言〉如此,蔘橘茶更爲煎入,何如?上曰,依爲之。蔘橘茶一貼加劑煎入事。出榻敎拓基曰,聖候違豫,不日而康復,中外臣民,孰不慶忭,而至於藥院,則尤爲自別,而昨日所下賞典,實非攸望,私心惶感,而小臣則不過入來問候而已,誠無可記之勞,惟願亟收成命,以安微分矣。上曰,今番予疾,實非甲子辛未之比,昨已下敎於下諭中,而予之疾止,實是料外,雖無古例,藥院諸臣,固當有賞,而況是依前例而下者,其何過辭乎?益炡曰,臣則屢蒙不世之恩,頂踵毫髮,莫非聖恩,而昨又蒙加資之恩,私心,已極惶悚,而小臣,冒添知事之職,而吏曹則書出以行司直,雖以此觀之,朝廷之待臣父子,殆不以生人樣,小臣,豈有生世之心乎?上曰,卿等,昨日率新恩榮親,可謂貴矣。晦曰,聖念及此,臣當歸傳臣父矣。上仍命書曰,已下敎,此心,惟在國事元元,況已輪直,昔年竝直之時,亦有其例。元良講學,旣命行之,而備局次對,各司坐起,依例爲之,遐方人等待,可悶,上言回啓,亦令卽爲擧行。出傳敎仍以次退出。
丙子九月十七日辰時,上御崇文堂。承旨入侍時,同副承旨金尙喆,假注書任㻐,記事官金和澤,李鎭恒進伏訖。上曰,承旨書之。傳曰,敬差官,國初設置,其意盛也。敬之一字,意亦深矣,而雖由於不能擇人之致,無爲民之意,有弊民之端。以此,年年比摠,是豈覈實之政也,而然比摠勝於敬差,故今年,亦行此例,而大抵今年穡事,雖勝於人心之初動,亦異於中間之所望。踏驗之政,其直比上年,另加詳審勸農之政,人皆恪勤,雖愚必能,踏驗之政,其雖勤也,或疎迂於田政,或未諳於農事,雖曰日步踏田間,何益之有哉?朝廷,旣而比摠,均遍列邑,惟在道臣,均遍面里,惟在守令,分俵之際,若或紊亂,非徒民未蒙實惠,公私受弊,可勝言哉?咨方伯守令,體予頹臥中勤勉之敎,莫曰農事將訖,田畯之事,今已了當,而另加着意踏驗,使民俾有實效,守令中,難以擧行者,道臣,親執擧行,莫替此諭,末梢勤慢,予當廉問而處之之意,令備局下諭于八道道臣·三道〈都〉留守。出榻敎遂退出。
上在昌德宮,常參·經筵,以代理停。
沈墢達曰,明日常參,取稟。令曰,停。
金始煐達曰,大司憲兪㝡基,持平鄭光漢未肅拜,李恒祚,執義鄭純儉,掌令南泰著呈辭,金元行在外,今日以監察茶時之意,敢達。令曰,知道。
藥房都提調兪拓基,提調李益炡,副提調申晦啓曰,伏未審夜來,聖體調攝,若何?腹部不平之餘氣,不復往來,而寢膳之節,益有所勝乎?今日臣等,率諸御醫,趁早入診,詳察聖候,議定蔘橘茶繼進當否,爲宜。大王大妃殿氣候,何如?臣等,不任終宵憂慮,敢此問安,竝爲仰稟。答曰,知道。慈殿氣候,差勝後一樣,予則當下敎于入侍矣。
大王大妃殿·中宮殿,藥房口傳問安。答曰,知道。
傳于申晦曰,禮曹判書趙榮國,藥房入診,同爲入侍。
沈墢,以侍講院言達曰,本院新除授司書李福源,旣有只推之令,卽爲牌招察任,何如?令曰,依。
傳于沈墢曰,文武試官望筒,斯速入之。
以文武試官望筒,傳于沈墢曰,今已點下,姑勿頒布,待牌去來盡到拆見後,受點人中若有違牌者,限講經畢,直捧禁推徽旨。
徐命膺啓曰,卽者,兵曹郞廳來言,明日武科覆試之官,當爲磨鍊,而判書李,時在平安監營任所,參判南有容,以亡妻歸葬事,受由在外,不得擧行,何以爲之?敢稟。
金始煐,以侍講院言達曰,本院上番文學李海重,連日入直矣,以試官牌不進,因傳敎直捧禁推徽旨。輔德宋德中,卽爲牌招入直,何如?令曰,依。
沈墢,以禮曹言啓曰,今此丙子式年文科講經試官,方爲磨鍊,而二品以上中可擬之人乏少,依近例以堂上官,通融備擬以入,而時無職名人員。令該曹卽爲口傳付軍職,何如?傳曰,允。
兵曹口傳政事,副司果金時默·李宜馣·朴相冕·李敏坤·曺允濟·洪趾海·李普觀·李光溭·李廷喆。
沈墢,又以禮曹言達曰,今此式年講經一所,今九月十九日設場於本曹,入直郞廳,依例朝房直宿之意,敢達。令曰,知道。
沈墢,又以奉常寺官員,以都提調意啓曰,東籍新耕田所種皮稷·小豆,今九月二十日間當爲成熟之意,敢啓。傳曰,攝刈。
金始煐,以義禁府言達曰,卽接月令醫員李弘杞手本,則時囚罪人金尙耉,本以抱病之人,累月處冷之餘,所患關膈之症,猝然發作,食飮全廢,時時昏昏,不省人事,徐有良段,所患痰癖之症,復發於累日處冷之餘,飮啖全却,氣息昏瞀,俱有頃刻難保之慮云。自前罪人,病勢如此,則有保放救療之規,敢此仰稟。令曰,知道。
吏曹參議朴相德書曰,伏以大朝殿下,玉候不豫,浹旬彌重,神天騭佑,旋獲乃瘳之慶,區區忻抃,曷有其極?仍伏念臣,以百無一當,猥據銓職,求遞不得,恒切憂懼。古語曰,有官守而不得其職則去,今臣有目下難安之情,其可淟涊蹲冒,不知所以自處乎?臣於昨政參下新通,有不容泯默者,玆敢略陳事狀焉。凡通淸之規,無論大小,必僚議歸一然後,方可注擬,而說書新通,初無往復於臣者,闕中相對,亦無所提問,及其臨政,始有書而直以親嫌,一人初不相問爲言,臣乃知其意之屬於臣弟矣。春坊,雖係相避啓請之職,而新通異於宿趼,則兄在銓而擬其弟,不成事理,恐啓後弊,故答以容俟商量,仍又作書,申及拔望之意,而終不相諒,遽爾書入,如許政例,曾所未有。臣固不足有無,而致令銓法,緣臣廢壞,則其爲罪,當如何?臣行己無素,見輕於僚席,乃至於此,臣誠駴惶慙嘆,靡所容措。臣久忝銓任,義在必遞,而卽此一節,尤屬難冒。伏乞邸下,亟令鐫削臣職名,以安私分,仍治臣不職之罪,以嚴邦憲,不勝幸甚。臣無任屛營祈懇之至,謹昧死以聞。答曰,覽書具悉。聖候未寧,焦慮萬萬,而遄復安康,慶忭曷諭?爾其勿辭,從速察職。
說書李潭書曰,伏以皇天默佑,聖候遄復,賀儀將擧,臣忝職藥院之末,與覩斯慶,區區欣忭,曷有其極?仍伏念,臣之無似,久玷珥筆之任,恒切愧懼,春坊新命,遽下於輪直未罷之日,庚牌隨降,以臣空疎,夫豈有堪承之望,而身在禁中,不敢坐違,冒沒出肅,仍鎖禁直,挾冊登筵,已數遭矣,每一罷對,惶汗浹背,若無所容。卽伏見吏曹參議朴相德書本,則盛論新通之規,必待僚議之歸一,至謂之初無往復,臨庭始問,故答以容俟商量云,則銓議之不咸,政例之有違,從可知矣。臣之不稱,自量已熟,何待人言,而今於政官之書,尤不容淟涊在直,玆敢冒上短章,徑出禁門。伏乞睿慈,俯垂諒察,亟賜鐫罷,以存公格,以安私分,千萬幸甚。臣無任屛營祈懇之至,謹昧死以聞。答曰,覽書具悉。聖候違和,焦慮萬萬,遄復安康,慶幸曷諭?爾其勿辭,從速察職。
藥房口傳啓曰,晩後聖候諸節,何如?臣等,雖未敢復請入侍,而若命待令諸醫更爲診察,則實爲幸甚,惶恐敢啓。答曰,氣差好,其止焉。
金始煐達曰,卽者說書李潭,因吏曹參議朴相德書語,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
九月十八日卯時,上御崇文堂。藥房入診,禮判同爲入侍時,都提調兪拓基,提調李益炡,副提調申晦,行禮曹判書趙榮國,記事官尹光暹·金和澤·李鎭恒,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,夜來聖候,更若何?上曰,今則氣差勝而寢亦如常,但腹部之氣,猶未平,欲食而終不引納,不過三四匙,輒厭之矣。拓基曰,水刺,進何樣乎?上曰,水澆飯小進矣。今曉方寢之際,有一中官,以試官稟事,撼我睡,予徑覺,謂其中官曰,有君然後,當有試官,何其急稟耶?如是云云而氣小結矣。申晦曰,中官誤知今日開場,恐或生事而急稟矣。上曰,予自量之,蔘橘茶,似不能警起元氣矣。拓基曰,使諸醫診察,更爲議定,爲宜矣。上曰,依爲之。金履亨進診退伏曰,脈候左右三部,今則柔而緩,度數和均,而胃氣小似不足,順且端的,無過於蔘橘茶,姑爲加進一二貼,爲宜矣。方泰輿〈曰〉,上同。鄭趾彦曰,上同。許礈曰,上同。李以楷曰,上同。李泰遠曰,上同。金德崙曰,上同。拓基曰,諸醫之見,旣同,茶飮更爲煎入,爲宜矣。上曰,爲依之。蔘橘茶加劑一貼煎入事。出榻敎上曰,受灸處,使皮世獜入見,可也。皮世獜進伏敬察曰,已盡完合矣。上曰,差備待令醫官,自今日輪直。出榻敎以次退出。上曰,承旨留在,禮判進前,可也。榮國進伏,上曰,注書出去,今日以何試官入稟乎,問來,可也。注書還奏曰,明日武所試官,當差出,故兵判在外,參判受由,何以爲之?入稟云矣。上曰,然矣。榮國曰,小臣,靜攝中陳達,極爲惶悚,而事係職掌,故敢達矣。陳賀事,旣承下敎,中外方慶幸,而大王大妃殿·大殿則爲之,而中宮殿,獨不擧行,其在情禮,極爲未安。一體擧行,何如?上曰,初不欲張大,而不爲下敎矣,禮判所奏,是矣。依爲之。榮國曰,科事之稠疊,雖甚可悶,今番之慶,實是罕比,而中外無同慶之意,且旣有前例,亦爲允許,爲宜矣。上曰,今番賞典,獨行於藥院及外隷,而不及於內侍,故內人輩怨予,若不爲科,則儒生輩,亦當怨予矣。晦曰,今番慶科,雖不可已,而大抵近來科擧稠疊,抱紅牌而空老者,甚多,人心,以此益渝,雖或設科,亦毋多取,則似好矣。上曰,此言是矣。上曰,注書出去,丙寅年頒敎頒赦與否,問來,可也。注書還白曰,不爲頒赦,只賞典依例擧行云矣。上曰,然矣。上曰,庭試初試,無定數乎?榮國曰,大庭試則爲千初試,小庭試則爲五百初試,各有定數矣。晦曰,初試之設,蓋爲欲得實才,而近來紛紜,以此益甚,實無設初試之意,且國家經費則甚多矣。上曰,然乎?榮國曰,承旨之言,是矣,若欲得實才則無過於別試矣。上曰,別試則似得實才矣。晦曰,若復稍嚴講規,則尤可得實才矣。上曰,然矣。仍命書曰,今番庭試置之事下敎,伊後思之,同慶之意,只漏於章甫,豈王者一視之道而然?科之稠疊,其實悶悶,故猶默,今日禮判所奏,實是矣。旣思而靳此,其亦欠誠,庭試依例擧行,而此時當省費,以親臨庭試擧行,閏月晦間擇日。出傳敎榮國曰,陳賀一節,亦爲書出,爲宜矣。上曰,然矣。仍命書曰,今番凡事不欲張大,禮判,旣奏中宮殿,陳賀時敏堂,依例擧行,而其日世子,竟夕行禮時敏堂,以權停擧行。出傳敎榮國曰,陳賀及科事,皆已蒙允,各道方物,亦爲許封,是所望也。上曰,此則不然矣。昨日後苑,摘一禾穗見之,則尙未成熟,田野必亦同然,豈有受方物之念乎?榮國曰,諸道,豈可盡然乎?且方物,實不多入,諸道道臣,似皆已備,而不許封進,則是同慶之意,只漏於道臣矣。上曰,旣進箋文,則不可謂之漏矣。榮國曰,箋文者,儀也,方物者,物也,儀物兼備然後,可以伸道臣之情禮矣。上曰,旣已下敎,置之,可也。上曰,李台重,上來云耶?晦曰,其子爲今番小科,方在京,故問之則卽有上來之意,而適有病不得卽來,不多日似當入來云矣。上曰,台重之復來誠貴,予則或恐復爲野人,不復入來矣。榮國曰,李台重之平生淸儉,實貴矣。上曰,其固執,難矣。榮國曰,臣曾爲萬里同行,故習知其爲人,而實周通,不爲固滯矣。上曰,然乎?李則有固執矣。禮判及承旨退出之後,上又命曰,承旨還入,可也。申晦還入伏,上曰,出草書之,可也。仍敎曰,莫重試官,不可令參議擧行,參判南有容許遞,其代,行司直李得宗除授,牌招察任。出傳敎上曰,武科之多,亦可悶矣。晦曰,聖敎誠然矣。上仍命書曰,今番武科初試,詳考曾前前例,以其中最少者擧行。出傳敎上曰,監試官則盡在乎?晦曰,已盡備矣。上曰,生畫規矩,何以爲之乎?予忘之矣。晦曰,自十六分至十四分,則皆爲及第,自十三分,半後則皆入於生畫矣。上曰,然矣。始覺之矣。以次退出。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
沈墢達曰,明日常參,取稟,。令曰,停。
金始煐達曰,大司憲兪㝡基文一所監試官進去,執義鄭純儉武一所監試官進去,掌令金元行在外,南泰著文二所監試官進去,持平李恒祚武二所監試官進去,一員未差,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣申晦啓曰,伏未審夜來,聖體調攝,若何?腹部餘氣,不復往來,而寢膳之節,益有所勝乎?今日臣等,率諸御醫,趁早入診,詳察聖候,議定蔘橘茶繼進當否,爲宜。大王大妃殿氣候,何如?臣等,不任終宵憂慮,敢此問安,竝爲仰稟。答曰,知道。慈殿氣候,差勝後一樣,予則當下敎于入侍矣。
鄭玉達曰,左副承旨徐命膺,今日不爲仕進,卽爲牌招,何如?令曰,依。
傳于沈墢曰,儒臣持自省編入侍。
沈墢,以侍講院意達曰,本院說書李潭,書批已下,卽爲牌招察任,何如?令曰,依。
以說書李潭牌不進罷職令旨,令于金尙喆曰,推考徽旨捧入。
沈墢,以弘文館意達曰,本館上番姑降入直,已至多日,事甚未安。新除授副修撰沈鑧,卽爲牌招入直,何如?令曰,依。
以副修撰沈鑧牌不進罷職令旨,令于金尙喆曰,推考徽旨捧入。
沈墢,以禮曹意啓曰,今此上候平復慶科,親臨春塘臺庭試,以閏九月晦間擇日事,命下矣。親臨春塘臺庭試吉日,令日官推擇,則來閏九月二十六日爲吉云,以此日知委擧行,何如?傳曰,允。
沈墢,以儀賓府意達曰,本府淸寒至殘之狀,卽通朝之所共知也。曾於甲子年全羅道全州府所在,草谷·州北等空閑地,屬之本府,以補公用之意,行關本道則以陳廢頉報,故置之矣,今聞他衙門,知其起墾,欲爲橫占,纔已發關云,本府先占之地,決不可見屬於他衙門。陳告人,爲先自本府治罪,其土地則依前關文,永屬於本府之意,分付道臣,何如?令曰,依。
左議政金尙魯箚曰,伏以神天隲佑,我大朝聖候,遄臻平復,賀儀將行,臣民慶忭,曷有其極?臣一疾二旬,進退支離,欲食則糜粥痞結不下,欲動則脚力痿軟難步,氣不敵病,委臥涔涔,方擬連服藥餌,加意將攝,大庭嵩呼之列,匍匐進參,而五六日之間,猶未能自必,則明日賓筵,尤豈有自力入對之望哉?罪在廢職,不勝惶恐。伏乞睿慈,頫賜矜憐,亟許臣解職調治,公私萬幸。取進止。答曰,覽書具悉卿懇。聖候違和,焦憂萬萬,遄復寧康,慶忭曷諭?以疾未參,其何所傷?卿須安心勿辭,善攝焉,仍令曰,史官往諭。
吏曹判書李成中書曰,伏以神天默佑,大朝玉候遄奏康復之慶,邸下將率百僚獻賀,臣民頌忭,曷有其已?仍竊伏念臣,跡畸望輕,猥叨匪據,乍入旋出,一任苟蹲,有時自省,不勝愧悔。亦豈意孤誠不孚於同席,咎端忽生於情外?昨者僚堂之書出,而誠無面目可顯於周行,臣何足言有辱其職?噫,春坊之相避通擬,匪今伊創,新望之書問停當,自前亦多,則何僚書之不相諒至此也?雖然,身將去矣,又安用費辭自辨,以犯拭唾之戒,而惟是如許政例,曾所未有,銓法廢壞等說,旣發於僚寀之間,事體之嚴,非比一時物議,則臣之惶駴震懍,當復何狀?職名未卸之前,秪有縮伏竢勘而已。玆控短章,略暴危悃,懇乞睿慈,俯垂鑑昭,亟削臣不衷之職,仍令有司,重議臣負犯,以嚴銓格,以謝公議,千萬幸甚。臣無任云云。答曰,覽書具悉。聖候遄復安康,賀儀將擧,慶忭曷諭?卿其勿辭,從速行公。
九月十九日卯時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李鎭恒,醫官金履亨·方泰輿·鄭趾彦·許礈·李以楷·李泰遠·金德崙,以次進伏訖。兪拓基曰,夜來寒氣稍緊,聖候,若何?上曰,凡節則可謂復常,而但腹猶輪囷,食不引納,膈若飽而腹則虛矣。拓基曰,元氣尙不足而然,水刺强爲進御,爲好矣。上曰,茶飮初若有效,今則如飮冷水矣。拓基曰,使諸〈醫〉診察後,更議湯劑,爲宜矣。上曰,依爲之。李益炡曰,卽今則或爲行步乎?上曰,行則已久,而但行時,氣若在於雲霧中,似是氣痰交蔽之致矣。金履亨進診退伏曰,脈候左右三部,今則如常而似近於軟弱,無他雜症矣,湯劑已議置,茶飮姑進今日,爲宜矣。上曰,所議者,何藥乎?履亨曰,香砂六君子湯矣。上曰,前亦服之矣。方泰輿曰,脈候左右三部,大體如昨一樣矣,湯劑則自明日進御,而茶飮仍進,爲宜矣。鄭趾彦曰,上同。許礈曰,上同。李以楷曰,上同。李泰遠曰,上同。金德崙曰,上同。拓基曰,諸醫之言,旣如此,茶飮今日仍進,爲宜矣。上曰,依爲之。蔘橘茶加劑一貼煎入事。出榻敎益炡曰,聖體所處,蒲團甚涼,狗皮或土鼠皮,作桴以入,何如?上曰,置之,可也。益炡曰,美城蝦卵及松卵,味甚好,使之數次封進,似好矣。上曰,予不知喫不喫之物,進之何用乎?拓基曰,先正臣金尙憲,平生不食醢,只食蠏醢,卽今其祭時,不用醢矣。上曰,予則以爲,惟予一人不食醢矣,亦有同人矣。仍以次退出。
丙子九月十九日辰時,上御崇文堂。儒臣持自省編入侍時,左承旨鄭玉,假注書任㻐,記事官金和澤·李鎭恒,副應敎李最中,副校理尹東昇進伏訖,上曰,儒臣上下番及承旨,讀前日所讀以下,可也。最中·東昇·玉讀訖,上曰,儒臣陳文義,可也。最中曰,是殿下所親撰者,以臣蔑學,顧何敢贅陳,而第內外一篇骨子,是誠敬二字,益加體念,是臣區區之望也。上曰,所達是矣。上曰,承旨書之。傳曰,宣傳官二員,東·西郊禾穀看審以來。出榻敎遂退出。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
沈墢達曰,明日常參,取稟。令曰,停。
金始煐達曰,大司憲兪㝡基文一所監試官進去,執義鄭純儉武一所監試官進去,掌令金元行在外,南泰著文二所監試官進去,持平李恒祚武二所監試官進去,一員未差,今日以監察茶時之意,敢達。令曰,知道。
徐命膺達曰,備邊司郞廳來言,今日,賓廳坐起日次,而領議政李天輔,左議政金尙魯,右議政申晩,俱以病故,不得來會云矣,敢達。令曰,知道。
藥房都提調臣兪拓基,提調臣李益炡,副提調臣申晦啓曰,伏未審夜來,聖體調攝,若何?腹部餘氣,不復往來,而寢膳諸節,益有所勝乎?蔘橘茶煎進,已滿五貼,繼進湯劑,今日稟定事,昨已定奪,臣等,卽與諸御醫入診,詳察聖候後議定,爲宜。大王大妃殿氣候,何如?臣等,不任終宵憂慮,敢此問安,竝爲仰稟。答曰,知道。慈殿氣候,差勝後一樣,予則當下敎于入侍矣。
徐命膺,以都摠府意啓曰,今日入直內三廳,武兼·禁軍及軍兵等,中日習射,請出標信。答曰,知道。
傳于徐命膺曰,今番陳賀侍衛,盡爲修整入之,摠管·騎堂中有闕,則口傳擧行,而摠管差出,次堂擧行。
傳于徐命膺曰,今日,乃是日次,時任大臣,似當入來,大臣及惠堂,內局入診同爲入侍,遣豫備兼春秋,傳于大臣。
沈墢,以侍講院意達曰,本院下番說書李潭,旣有只推之令,卽爲牌招察任,何如?令曰,依。
以說書李潭牌不進罷職令旨,令于沈墢曰,推考徽旨捧入。
兵曹口傳政事,海蓬君橉,南泰慶爲副摠管。
以京畿監司狀達,朔寧等郡馬場等面居束伍軍宋二贊等,嚂死·渰死事。令于金尙喆曰,令本道恤典擧行。
徐命膺,以兵曹意啓曰,今此上候平復慶科文武科庭試,來閏九月二十六日設行事,自禮曹推擇啓下矣。武科初試吉日,令日官推擇,則來九月十二日爲吉云,以此日定行,而額數則詳考曾前之例,以其中最少者擧行事,命下矣,取考前例,則丙辰年庭試武科初試時,取二百人,今亦依此數試取,何如?傳曰,允。
徐命膺,以禁衛營意達曰,本營分授西小門北邊體城崩頹處,八月初七日始役,今已畢役之意,敢達。令曰,知道。
領議政李天輔箚曰,神天垂佑,大朝聖候遄臻平復,賀儀將擧,臣民慶忭,曷有其極?今日,乃賓筵日次,而臣扶病奔走之餘,近添重感,喉痛兼苦,全失聲音,作一啞人,兩僚相適皆有病,故臣病又如此,終未免頉稟,大朝申飭之下,固已不勝惶悚,而況朝者,大朝入侍有命,又未能趨進承候,臣罪至此,尤合重勘。伏乞亟降威罰,以警具僚焉。取進止。答曰,覽箚具悉卿懇。聖候遄臻平復,慶忭曷諭?以疾未參,其何所傷?卿須安心勿辭,善攝焉。仍令曰,史官往諭。
右議政申晩箚曰,伏以皇天默佑,聖候遄臻康復,賀儀將擧,臣民慶忭,曷有其極?臣於近日奔奏之餘,重觸風冷,素患塊癖,挾感復肆,氣亘胸脅,牽疼如刺,雜試湯焫,少無其效,見方寢啖俱廢,負席昏痛。今日,是賓對日次,而僚相,皆有病故,臣亦賤疾適苦,終未免頉稟,卽伏聞大朝有入侍之命,而起動無路,又未克趨承,臣病裏悚惶,無地自措,敢略控危懇,仰瀆睿聽。伏乞亟賜重勘,以警具僚,不勝幸甚。取進止。答曰,覽箚具悉卿懇。聖候遄復康寧,慶忭曷諭?以疾未參,其何所傷?卿須安心勿辭,善攝焉。仍令曰,史官往諭。
九月二十日卯時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李鎭恒,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,夜來聖體調攝,更若何?上曰,鳩尾之氣,尙凝滯矣。寢睡,何如?上曰,寢睡則昏昏矣。拓基曰,茶飮已進五貼,使諸醫入診後,更議湯劑,爲宜矣。上曰,依爲之。金履亨進診退伏曰,脈候左三部則全無數意,右三部則頗沈遲而虛弱,湯劑則自今進御香砂六君子湯,而似不足以補元氣,〈人蔘〉二錢重粟米飮兼進,爲好矣。方泰輿進診退伏曰,脈候左三部則頗虛大,右三部則虛弱矣,湯劑香砂六君子湯,兼進粟米飮,爲宜矣。鄭趾彦進診退伏曰,脈候左右三部,沈靜而虛軟,今爲本脈體矣,湯劑則香砂六君子湯,兼進粟米飮,爲宜矣。許礈曰,上同。李以楷曰,上同。李泰遠曰,上同。金德崙曰,上同。拓基曰,諸醫之見,旣如此,蔘橘茶停止,香砂六君子湯煎進,何如?上曰,依爲之。蔘橘茶,今姑停止,香砂六君子湯一貼及二錢重人蔘粟米飮煎入事。出榻敎益炡曰,日氣頗涼,鳩尾之氣不解,腰帶進着爲望矣。上曰,甚妨於心,故尙不着矣。都提調及提調先爲退出,上曰,今日次對爲之乎?晦曰,領相及左相則前病尙未差,不得入來,只右相出令矣,曉來,猝有病故,亦不得入來,以故,次對頉稟矣。上曰,承旨亦帶備堂,可以諭之矣,注書出去,大臣·惠堂入侍,置之,春坊上下番,使之入侍。出榻敎輔德宋德中,司書李福源進伏,上曰,今年,何如云耶?晦曰,採問於諸道上京人,則今年北道最登,黃海·平安爲其次。全羅道則沿邊六七邑外,皆免凶,慶尙道則或有被災處,稍下於全羅道,湖西則差不及於湖南,江原道則嶺東差勝於嶺西,而其中京畿尤甚云矣。上曰,北道年事則予忘憂矣,且時道伯,可善爲矣。晦曰,徐志修累次來往於北道,故於北事,詳知之矣。上曰,然矣。仍命書曰,儲穀之道,何時,豈不關重,而其於今番,益宜勉焉。今日大臣·惠堂,意謂方到入對,有入侍之命矣,今問承宣,俱有恙不來云,故卽寢其命,詳諭入侍有司堂上,其欲下敎者,一則儲置米事,一則儲穀事也。儲置米則常時劃定,不無泛然曲循之擧,今則登處宜蓄于京,備不虞於畿甸歉處,非徒本邑,竝與近邑而從多留置,以備其道之不虞,而以今年穡事推之,嗣歲不可不顧。儲穀之道,着意爲之,耗穀之弊,一切禁之,而曾前北道雖歉,南穀無運,近歲以來,有此弊,北關守令糶糴之政,常年蕩然,一或歉焉。必求南穀,其於嶺南,水陸之民,因此受弊,此弊,于今北伯,雖不諭,已詳知,此等之歲,另加着意擧行事,自備局申飭惠廳,分付諸道。出傳敎上曰,春坊官員進前。宋德中·李福源入伏,上曰,元良進講,其間爲幾次乎?德中對曰,七日八日兩日則皆爲兩筵,九日則不爲矣。上曰,退去,可也。德中·福源退出,仍又命書曰,今日召大臣,謂國事又有一欲諭者,國事已下敎,而又有一諭者,何?噫,一自今夏以後,氣海氣結,非復往日痰滯之比,幸而近月消愈,今番氣痰交作之後,于今凡節,雖復常,氣海之氣,又復凝結,不食而飽,欲食不應,日服蔘劑,尙無其效,然頃者旣諭,近日又諭。其雖頹臥,豈不自强,而少或費心,滯氣隨加,今者所望,惟元良曁股肱大小臣工,何以然之?譬一而言,雖凡人子弟朋友,若能知其心而善爲周旋,其人受效,不言而見。譬之家事,奉老親之子孫,大小凡事,不待親言,隨事善爲親,何費心?若此而不善調理,此非子弟之過,寔父兄之過。其或不然,篤老其親,無大無小,隨事費心,雖常時無恙者,其豈無乎?若此,此非父兄之過,寔子弟之過,昔趙簡子,授一戒於襄子,伊後問之,襄子非徒能誦,自懷中納其書,其常目可知。若此之故,晉陽以先主之所屬,尹鐸之所寬,決意以守,有城不沈者三版,而民無叛意之效,近日靜攝中,忽思于此,心中豁然。譬之國事,古人云,勞於求人,逸於治民,昔之唐宗,仰屋不答,漢之丙吉,只問牛喘,俱得治體,予之鑑識不明,用人之際,雖恥漢·唐中主,莫曰不明。大小臣工,各能稱其職,政事堂百度,能擧近密之職,能修惟允之道,玉署之臣,有古十八學士之風,耳目之臣,各修謇諤之風,賢關之士,有濟濟之美,而方伯·守令,一心奉公,一心恪謹,視民如子,視國如家,而其或不能,其或慢忽,我元良,先自勤學而正心,孜孜國事而代理,予則曰,學問聽政,如車兩輪,如鳥兩翼,何以知其然?學問,卽知也,聽政,卽行也,此可謂知行竝進也。噫,養德春邸之時,何以謂行,而今則代理,其豈忽也?頹臥心慨,洞諭鬱蓄,而此猶太上,今之所望。噫,予雖不能,猶召儒臣而聞讀,憧憧一心,專在元元,德成近於臥處,講讀之聲,日聞耳傍,元良股肱,日近聽政堂,孜孜國事,念念元元,紀綱日擧,吾民奠居,則讀書之聲,若聞絃誦。民若不飢,予亦飽焉,而不令若此,君父費心,綱紀擧而國事脩,豈有今番一日添恙之若?予當淸心息慮,而調養此等善道,吁嗟,元良大小臣工,豈不憫予而惕念乎?今者氣海之氣,蔘橘其難,砭焫亦難,近因小愈,勸元良勤講學,飭廟堂爲國事,而講讀之聲,罕聞,今日次對,亦不爲焉。欲諭而默,反助鬱結,故自命藥而諭,予雖不能于百事,今者之諭,爲我良方。噫,爲我良方之際,國豈不受效,民豈不被惠?不然,于今調攝,誠難,于今調攝,誠難。噫,此非倦勤之志,上奉東朝,下臨臣民,豈欲靜攝而諭,豈不憫我,豈不憫我乎?願劑此方,使我淸心。出傳敎上曰,今則淸心然後,可以調病矣,承旨出去,持公事入對,與元良同做國事,可也。上曰,再昨東·西郊摘奸宣傳官,使之入侍,可也。宣傳官金處坤·邊慶遇入伏,上曰,使之奏於窻外,處坤·慶遇各陳農形所見。上曰,今則雖不霜,無可望矣。以次退出。
丙子九月二十日未時,王世子坐德成閤,諸承旨持公事入對時,行都承旨申晦,左承旨鄭玉,右承旨沈墢,左副承旨徐命膺,右副承旨金始煐,假注書任㻐,記事官李福源·李鎭恒進伏訖。晦曰,睿候以感冒,累日彌留云,臣職在保護之地,區區憂慮,尤萬萬矣。卽今加減,何如?令曰,不至大段矣。晦曰,聞首醫所傳,湯劑姑不進服云,心甚悶鬱矣。令曰,已進服矣。晦曰,大臣俱有病故,未行次對,久矣,大朝纔有下敎,使之入對,故各持公事求對矣。令曰,公事,何事?各達之,可也。晦曰,此乃慶尙道臣狀達而甲戌條稅米敗船,指名現告事,而已自該曹回達者也。玉曰,此乃忠淸道臣狀達而渰死人恤典事也。墢曰,此乃忠淸道臣狀達而結城縣鄕校雨漏處修改事也。命膺曰,此乃慶尙道右兵使狀達而虎嚂人恤典擧行事也。始煐曰,此乃忠淸道臣狀達而李長淮到配事也。晦曰,近日風寒,極不佳,加意調攝伏望,而湯劑三貼劑入,連爲進服,好矣,大禮在前,益加善攝,以存少愈之戒,千萬伏望矣。令曰,當留念矣。遂退出。
上在昌德宮。常參·經筵,以代理停。
昧爽下霜。
夜五更,月入東井星,月暈。
大王大妃殿·中宮殿,藥房口傳問安。答曰,知道。
以承傳色口傳下敎曰,此後問候入來,講書院爲之。
沈墢達曰,明日國忌齋戒,再明日國忌正日,此兩日常參,頉稟。令曰,知道。
金始煐達曰,大司憲兪㝡基文一所監試官進去,執義鄭純儉武一所監試官進去,掌令金元行在外,南泰著文二所監試官進去,持平李恒祚,武二所監試官進去一員未差,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣申晦啓曰,伏未審夜來,聖體調攝,若何?腹部餘氣,不復往來,而寢膳諸節,益有所勝乎?今日臣等,與諸御醫入診,詳察聖候,議定湯劑繼進當否,爲宜。大王大妃殿氣候,何如?臣等,不任終宵憂慮,敢此問安,竝爲仰稟。答曰,知道。慈殿氣候,差勝後一樣,予則一樣,而自今日勿爲直宿。
金尙喆,以侍講院意達曰,本院下番說書李潭,旣有只推之令,卽爲牌招察任,何如?令曰,依。
以說書李潭牌不進罷職令旨,令于沈墢曰,推考徽旨捧入。
金始煐,以義禁府意達曰,卽接月令醫員崔河瑞手本,則保放罪人尹彛靖,病勢今已向差云,還囚之意,敢達。令曰,知道。
以江原監司狀達,江陵等官居良人鄭自公妻良女金召史等,爲虎嚂死·渰死·壓死事,令于鄭玉曰,令本道恤典擧行。
咸鏡監司徐志修書曰,伏以臣,冒控疾痛之呼,冀蒙矜許之恩,及奉批旨,大失所圖,自限誠淺辭拙,不能見諒於慈覆之下,益增惶蹙,靡所容措。向臣再伸哀懇也,猶是外强中乾,不甚澌頓之時,而固自知其危兆之已現矣,曾未幾何,大病果發,神識迷霿,肢體麻痺,少有思念,氣火輒升,頭疼如碎,心煩欲狂,眠噉俱廢,眞元盡脫,㱡㱡數旬,其不死幸耳。屛絶百務,深居靜養,始得一分之減,稍有陽界之意,而餘症尙係危惡,躁悶怔忡,長時昏綴,邑牒民訴,久滯堆積,强欲酬應,則病必復添,一任曠廢,則罪當,何如?本道畢賑狀聞,例在八月之內,而無以照檢。日前僅纔修上,各陵秋後奉審,事體,何等緊重,而不能蠢動,訖玆遂至廢闕,數行乞免之章,亦未能締成,一味泯默,不自籲號,其他公務,尙何暇論哉?顧今兵民百事,遇歉姑停之餘,當秋蝟興,皆宜及期擧行,此時藩任,決不可作一養病之坊,而以臣旣竭之精力,如欲强策,復肩重擔,則僨誤顚沛,猶屬前頭事,一身死生,朝夕立判,雖欲自力,其可得乎?一日尸居,一路受弊,非敢自恤,將奈民事,何哉?公私兩妨,不容因循。竊想朝家所以處之者,有不待臣言之畢也。且臣伏見政目,則臣之族叔臣命臣,除拜江原監司矣。伏念臣家,以素門拙規,今也一家至親之間,竝列兩藩,臣心懍惕,如坐鍼氈,尤不敢一刻蹲冒,玆敢申籲於貳極之下,煩瀆之誅,益無所逃。伏乞离明,特賜憐察,亟許鐫免,俾得延喘,而安賤分,千萬幸甚。臣無任云云。答曰,覽書具悉。卿之所辭,其涉過矣,卿其勿辭,調理行公。
司直李台重書曰,伏以臣,痼疾沈淹之中,忽伏聞大朝殿下聖候違豫,候班連設,至有藥院移直之擧,臣不勝驚惶憂灼,不計顚沛,强起病軀,舁載作行,以爲進京承候之計,辛苦兩日,纔到二息之地,所患眩氣,卒成厥逆,昏迷無省,肢體不擧,隨行之人,蒼荒罔措,卸下路中,摩擦手足,灌注藥物,幾絶之息,僅得延接,而其無前進之勢則決矣。揆分揣義,罪在罔赦,不得不投入村舍,略構文字,付呈所住官門,自首而鳴號,惟邸下,垂察焉。臣之鄕行,初非告退,乃是請由,而未及反面,嬰此奇疾,反胃之症,首尾三箇月,粒米不得下咽,强飮糜粥,輒卽嘔逆,眞元銷鑠,形殼幻脫,不但見之者咸以爲必死,至今支綴,實是常理之外,過限稽滯,已有常憲。況當睿情焦迫,擧朝憂遑之日,秩忝宰列,在途狼狽,未卽趨參於起居之班,有臣如此,生不如死,幸而不至爲路殭,則必欲寸寸向前,少效煼灼之忱,而顧此委頓之狀,姑無蠢動之望,替書馳達,臣尤死罪。伏乞睿慈,先削臣軍銜及所帶兼任,仍令有司,嚴加勘處,以爲人臣蔑分者之戒,千萬幸甚。臣無任云云。答曰,覽書具悉。元孫輔養之任,緊且重矣,卿其勿過辭,俟少間,從速上來察職。
九月二十一日卯時,上御崇文堂。藥房三提調入診時,都提調兪拓基,提調李益炡,副提調申晦,記事官尹光暹·朴必珍·李鎭恒,醫官金履亨·方泰輿·鄭趾彦·許礈·李以楷·李泰遠·金德崙,以次進伏訖。兪拓基曰,今日寒氣甚緊,聖候,若何?上曰,今則似愈矣。拓基曰寢睡,何如?上曰,似常時矣。水刺,何如?上曰,今夏以來,若小進,則已有厭意矣。拓基曰,此則老人通患也。上曰,蔘橘茶,於予固好矣,而六君子湯入去後,腹中氣伸而尤好矣,今番諸藥,皆能服於當用之時矣。李益炡曰,一望之後,始起坐酬應,能不憊眩乎?上曰,今則稍愈矣。拓基曰,大王大妃殿氣候,何如?上曰,一樣而每日進見,心常沓沓矣。拓基曰,雖至篤老,而常時無大段欠候之時,此皆湯劑與瓊玉膏之效矣。以此觀之,殿下亦爲連進湯劑與丸劑,爲好矣。上曰,八味元則予欲進之矣。申晦曰,聞昨日下敎於領敦寧,知問候於東朝矣,日氣甚寒,何以起動乎?上曰,不爲害矣。拓基曰,使〈諸〉醫入診,何如?上曰,依爲之。金履亨進診退伏曰,脈候左右三部,今則已復本脈體矣,湯劑與粟米飮連進,爲好矣。方泰輿曰,上同。許礈曰,上同。鄭趾彦曰,上同。李以楷曰,上同。李泰遠曰,上同。金德崙曰,上同。上曰,雖是藥名,旣曰六君子,服之似如何矣?小人則食之,可也,而日食六君子,可謂反常矣。拓基曰,氣與痰,比猶小人,若進御六君子,則小人自退矣。上曰,此言好矣。拓基曰,諸醫之見,旣如此,湯劑仍進,爲好矣。上曰,依爲之。拓基曰,日問候,以講書院爲之事,旣下敎,劑藥,亦於講書院爲之,何如?上曰,依爲之。以次退出。
上在昌德宮。常參·經筵,以代理停。
神懿王后忌辰齋戒。
辰時巳時,日暈。
大王大妃殿·中宮殿,藥房口傳問安。答曰,知道。
徐命膺達曰,大司憲兪㝡基文一所監試官進去,掌令金元行在外,南泰著文二所監試官進去,執義鄭純儉,持平李恒祚呈辭,一員未差,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣申晦啓曰,伏未審夜來,聖體調攝,若何?寢膳諸節,益有所勝,而憊眩之候,亦有所減乎?湯劑今將煎入,而臣等,與諸御醫入診,詳察聖候,爲宜。大王大妃殿氣候,何如?臣等,不任區區憂慮,敢來問安,竝此仰稟。答曰,知道。慈殿氣候,差勝後一樣,予則今已快愈,六君子湯粟米飮,依前煎入,明日入侍,宜矣。
金始煐,以內乘,以一二提調意啓曰,內乘韓尙訥,今十六日政,移拜寧遠郡守矣,陳賀不遠,莫重輦侍衛差備,不可不備員。有闕之代,卽令該曹口傳差出,何如?傳曰,允。
兵曹口傳政事,李潤德爲兼內乘。
吏曹參判尹得載書曰,伏以皇穹默佑,大朝違豫之候,遄臻康復,賀儀將擧,慶溢八域,臣民欣忭,曷有其極?仍竊伏念,臣本以無似,猥叨銓任,辭巽不得,間或赴政,觸事憒憒,愧懼交切,日昨三銓之書,以春秋坊參下新通事,過自引嫌,至以銓法,啓後弊爲言,臣實悚懍〈繼〉之以訝惑也。本事顚末,已悉於長僚之書,臣不必復事覶縷,而臣亦伊日同赴政席,與聞末議,則凡有咎責,臣安得獨〈免〉乎?夫宮官新通之無拘親嫌,在前多有,非今創行,則辭意之不相諒,胡至於此?古人所謂僚寀重者,恐不當如是,臣實爲之慨然也。雖然,爲銓官,壞廢政規,則其爲罪,有不勝誅矣,豈容一刻晏然於職次,而適當武所掌試之役,試事未竣之前,不敢〈以〉區區情私,有所自列,當今出榜復命,而顧此臲卼之蹤,不可冒入淸禁,進詣闕外,拜章經歸。伏乞睿慈,俯諒微懇,亟遞臣職,仍治臣罪,以安賤分,不勝萬幸。臣無任云云。答曰,覽書具悉。卿其勿辭,從速察職。
上在昌德宮。常參·經筵,以代理停。
神懿王后忌辰。
大王大妃殿·中宮殿,藥房口傳問安。答曰,知道。
沈墢達曰,明日常參,取稟。令曰,停。
沈墢達曰,大司憲兪㝡基文一所監試官進去,掌令金元行在外,南泰著文二所監試官進去,執義鄭純儉,持平李恒祚呈辭,一員未差,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣申晦啓曰,伏未審夜來,聖體調攝,若何,憊眩之候,寢膳之節,亦何如?昨日問安之批,有今已快愈之敎,臣等不勝慶幸萬萬之至。粟米飮·六君子湯,今將依前煎入,而臣等,亦爲依聖敎,率諸御醫,趁早入侍,詳察聖候,爲宜。大王大妃殿氣候,何如?臣等,不任區區伏慮,敢來問安,竝此仰稟。答曰,知道。慈殿氣候,差勝後一樣,予則當下敎于入侍矣。
鄭玉,以都摠府意啓曰,今日入直內三廳,武兼·禁軍及軍兵等當爲中日習射,而國忌相値,不得爲之之意,敢啓。傳曰,知道。
傳于沈墢曰,儒臣持心鑑入侍。
沈墢啓曰,今此親臨頒敎時,敎文當爲製進,藝文提學徐宗伋,明日待開門牌招,使之製進,何如?傳曰,允。
九月二十三日巳時,上御崇文堂。藥房三提調入侍時,都提調兪拓基,提調李益炡,副提調申晦,記事官尹光暹·金和澤·李鎭恒,醫官金履亨·方泰輿·鄭趾彦·許礈·李以楷·李泰遠·金德崙,以次進伏訖。兪拓基曰,數日間,聖體調攝,若何?上曰,氣則已復常,而鳩尾之氣,尙未快矣。拓基曰,寢睡,何如?上曰,寢亦如常矣。拓基曰,湯劑及粟米飮,數日連進,其效,何如?上曰,似有效而初則飮之甚難,今則飮之亦勝矣。拓基曰,大王大妃殿氣候,何如?上曰,一樣矣。拓基曰,使諸醫診察,何如?上曰,依爲之。金履亨進診退伏曰,脈候左右三部,度數則與前一樣,而大體虛弱矣。上曰,此虛弱則無時可止矣。方泰輿進診退伏曰,脈候左右三部,虛軟則與前一樣矣。鄭趾彦曰,上同。許礈曰,上同。李以楷曰,上同。李泰遠曰,上同。金德崙曰,上同。金履亨曰,湯劑則旣以限五貼爲敎,此後當進補中益氣湯,而姑觀症候更議,爲宜矣。上曰,然矣。上曰,醫官之闕,則玄處明爲之乎?申晦曰,然矣。渠等,於其廳中,若呼新來矣。上曰,似不及於宣傳官廳例矣。晦曰,雖不如宣傳官,而亦苦惱莫甚矣。上曰,似然矣。晦曰,今番講經,年七十七歲者,爲之矣。上曰,然乎?司馬試,旣有七十九·七十八歲者,今又有七十七歲之人,可謂以三層爲之矣。晦曰,七十七講經及第,則自國朝以來,似無之矣。上曰,何以能誦之乎?益炡曰,聞是綾昌君之學長矣。上曰,如此而能不捨書,爲及第,以此,可以勉戒於朝鮮人矣。拓基曰,然矣。可見其誠矣。晦曰,聞其父手寫七書與之,故渠擬蓋棺前不廢矣。上曰,然則可謂孝且誠矣。其父雖書給,束之高閣而不讀,則誰勸之乎?誠貴矣。其名,誰也?晦曰,金弘濟矣。拓基曰,廣州朱子全經,幾盡訖役云矣。上曰,若已爲之,則已刊者一本,隨刊印進,可也。出榻敎益炡曰,聞洪啓禧家,有神宗皇帝所書龍字簇子云矣。上曰,何以知爲神宗御筆乎?拓基曰,雖未的知其爲御筆,其字樣甚大矣。上曰,其大,幾許?拓基曰,可掛一壁矣。上曰,此亦使政院得入一件,可也。以次退出。
丙子九月二十三日巳時,上御崇文堂。儒臣持心鑑入侍時,右承旨沈墢,假注書任㻐,記事官朴必珍·李鎭恒,副應敎李最中,副校理尹東昇進伏訖。上曰,儒臣·承旨分讀,可也。最中·東昇·墢讀訖,上曰,浮念,是何如念耶?最中曰,聖學輯要中,已譯論之矣,浮念,甚於惡念,倏來忽滅,無時無之,尤可省察處也。東昇曰,猛着工夫,無少放忽,則自可無浮念矣。上曰,趙明履云,無知覺人,無浮念,此言,何如?東昇曰,枯木死灰之外,豈無浮念者乎?最中曰,飢則欲食,寒則欲衣,便是知覺,今有病人者,雖飢而人不以食,食之,則若無思焉。雖寒而人不以衣,衣之,則若無思者,豈可論於浮念之有無乎?此是知覺不分明之致,雖謂之無浮念,可也。上曰,此言誠是矣。然而晉惠帝,聞蛙聲,問爲公爲私,此則知覺不分明,而至若嵇侍中恧勿浣,亦似有知覺,何也?東昇曰,此所謂一念之善者矣。最中曰,聞蛙聲問公私,果是知覺之無者,而嵇侍中云云,亦是知覺之存者,譬如暗室明燭矣,臣之俄所陳無浮念者,卽指無此知覺者矣。上曰,東堂榜,何日當出云耶?墢曰,明再明間,當出云矣。遂退出。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
沈墢達曰,卽者,司書李福源以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
沈墢達曰,明日常參,取稟,令曰,停。
沈墢達曰,大司憲兪㝡基文一所監試官進去,掌令金元行在外,南泰著文二所監試官進去,執義鄭純儉,持平李恒祚式暇,一員未差,今日以監察茶時之意,敢達。令曰,知道。
藥房提調臣李益炡,副提調臣申晦啓曰,伏未審夜來,聖體調攝,若何,憊眩之候,寢膳之節,亦何如?六君子湯·粟米飮,今將依前煎入,而臣等,今日率諸御醫入診,詳察聖候,爲宜。大王大妃殿氣候,何如?臣等,不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣差愈,明日入侍,宜矣。
申晦達曰,左副承旨徐命膺,今日不爲仕進,牌招,何如?令曰,依。
沈墢,以弘文館意達曰,本館上番,姑降入直,已至多日,事甚未安。副修撰沈鑧,旣有只推之令,卽爲牌招入直,何如?令曰,依。
以副修撰沈鑧牌不進罷職令旨,令于沈墢曰,推考徽旨捧入。
沈墢,以侍講院意達曰,本院下番說書李潭,旣有只推之令,卽爲牌招察任,何如?令曰,依。
傳于沈墢曰,儒臣,持詩傳第十卷入侍,承旨,持東班外官案入侍。
徐命膺達曰,明日次對,兩司當爲進參,除在外·試所進去外,不爲行公人員,竝待開門牌招,以爲推移入對之地,何如?令曰,依。
沈墢,以春秋館郞廳,以領·監事意達曰,達曰,史庫曝曬,間一年擧行,乃是定式,而江華鼎足山·江陵五臺山·奉化太白山·茂朱赤裳山史庫曝曬,今年或爲當次,或有過當次處,而昨今年潦雨非常,奉審一節爲急,不可不擇日擧行,列聖御製及各樣御製冊,亦當依前成命,奉往藏置于各處史庫,此意竝爲豫先知委於所經各道,何如?令曰,依。
沈墢,以產室醫官,以都提調·提調意啓曰,啓曰,嬪宮產室廳排設日字,令日官推擇,則今月二十六日卯時爲吉云,以此日擧行之意,敢啓。答曰,知道。
沈墢以產室醫官,以都提調·提調意達曰,達曰,嬪宮產室廳排設吉日,以今月二十六日卯時啓下矣,敢達。令曰,知道。
沈墢,以御營廳意啓曰,本廳秋等賞試才時,射砲用劍各技藝賞格,從分數多寡,以本廳所儲木綿面給後,別單書入之意,敢啓。答曰,知道。
沈墢,以御營廳意啓曰,本廳中旬時,六兩入格人,別單書入,已有前例矣。今此賞試才時,本廳軍官閑良劉時廷,六兩一矢一百五十四步,二矢一百五十六步,三矢一百五十步入格,依前例別單書入之意,敢啓。答曰,知道。
以忠淸兵使尹□狀達,保寧等官居私婢愼今等嚂死事,令于鄭玉曰,令本道恤典擧行。
沈墢,以義禁府意達曰,南海前縣令吳道興拿來,賑恤廳粘目憑閱處之事,徽旨達下矣。吳道興,時在京畿長湍地本家云,依例發遣府書吏,拿來,何如?令曰,依。
司書李福源書曰,伏以神天垂隲,聖候遄復,賀儀不日將擧,臣民普切懽忭,臣之老母關格宿症,挾感重發,今已數日,而適値番次苟艱,不得歸視。卽接家信,自朝諸症頓劇,痛氣之結轖於臍腹者,轉至上衝,呼吸悶急,粥飮不通云,區區煎灼之私,有不容頃刻按住,冒進短章,經出禁門,此時瀆擾,尤增死罪。伏乞离明,亟遞臣職,以便省護,仍治臣擅離之罪,以肅朝綱,不勝幸甚。臣無任云云。答曰,覽書具悉。聖候不日平復,慶幸曷喩?爾其勿辭,救護母病。
京畿監司鄭光忠書曰,伏以上穹默佑,我大朝玉候,遄復天和,賀儀不日將擧,區區慶忭,曷有其極?臣於日昨,以秋奉審下直,晨入闕中,風寒外襲,積傷內發,痰升氣閼,忽然昏仆,舌本强而言語不通,中焦塞而手足難動,神識全迷,作一殭屍。至煩喉院之微稟,此已萬萬悚惶,而扶曳出闕,擔舁還營,雜試藥物,少無變動,此乃類中之症,而醫書所云不治者也,諸般危惡之形,有不暇縷陳,而雖幸賴天之靈,得以不死,其不能復起爲平人則決矣。陵圍奉審,事體至重,災荒巡檢,時日爲急,而卽今病狀,奄奄如此,旬月之內,房闥之起動,亦不能期,則況可論於原野之驅馳乎?雖其口不能言,而心不至全昧,故念之及此,如添死罪,玆敢倩人構書,哀籲於貳極之下。伏乞离明,諒臣實病之若此,亟許鐫遞,以俾殘喘,安意調息,公務毋至廢閣,千萬至祝。臣無任云云。答曰,覽書具悉。聖候不日平復,慶幸曷喩?卿其勿辭,調理察任。
丙子九月二十四日巳時,上御崇文堂。儒臣持詩傳入侍時,右承旨鄭玉,假注書任㻐,記事官朴必珍·李鎭恒,副應敎李最中,副校理尹東昇進伏訖。上曰,官案中湖南郡守窠,下番儒臣達之,可也。東昇曰,寶城·益山·古阜·靈光·珍島·靈巖·錦山·樂安·淳昌·珍山·金堤十一郡矣。上曰,向來,御史往何處乎?東昇曰,嶺南矣。上曰,詩傳持入乎?儒臣·承史分讀,可也。最中讀頌篇題,上曰,下番讀大文,可也。東昇,讀昊天·我將·時邁章,玉讀執競·思文·臣工·噫嘻章,㻐讀振鷺·豐年章,必珍讀有瞽·潛章,鎭恒讀雝·載見章。遂退出。
上在昌德宮。常參·經筵,以代理停。
夜自一更至三更,有霧氣。
大王大妃殿·中宮殿,藥房口傳問安。答曰,知道。
申晦達曰,明日,親臨陳賀相値,常參,頉稟。令曰,知道。
沈墢達曰,大司憲兪㝡基文一所監試官進去,掌令金元行在外,南泰著文二所監試官進去,執義鄭純儉式暇,持平李恒祚式暇,一員未差,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣申晦啓曰,伏未審夜來,聖體調攝,若何,憊眩之候,寢膳之節,亦何如?粟米飮·六君子湯煎入,昨日已滿五貼,臣等,今日依下敎率諸御醫,趁早入診,詳察聖候後,議定繼進當否,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則當下敎于入侍矣。
申晦啓曰,今日藥房入診時,右議政申晩,知事元景夏同爲入侍。
令于徐命膺曰,大臣·備局堂上引接。
申晦達曰,右副承旨金始煐同姓四寸兄副司果始煒身死,服制已行四日,同副承旨金尙喆同姓五寸叔副司果始煒身死,服制已行四日,竝出仕,何如?令曰,依。
沈墢,以弘文館言達曰,本館下番,姑降入直,已至多日,事甚未安。副修撰沈鑧,旣有只推之令,卽爲牌招入直,何如?令曰,依。
以副修撰沈鑧,執義鄭純儉,獻納李仁源,正言尹蓍東·朴弼燧等牌不進罷職令旨,令于徐命膺曰,竝推考徽旨捧入。
申晦啓曰,吏曹判書李成中,參判尹得載,參議朴相德牌不進推考徽旨及罷職令旨,今方捧入,而開政命下之後,不卽擧行,事甚未安。判書·參判更卽牌招,何如?傳曰,允。
以吏曹參議朴相德牌不進罷職令旨,令于沈墢曰,推考徽旨捧入。
沈墢啓曰,吏曹參議朴相德,旣有只推之令,一體牌招開政,何如?傳曰,允。
徐命膺啓曰,吏曹判書李成中,參判尹得載,參議朴相德再招不進推考徽旨及罷職令旨,今方捧入矣。判書·參判所當更請牌招開政,而一日三牌,有傷事體,何以爲之?敢稟。
徐命膺啓曰,吏曹參議朴相德,旣有只推之令,所當更請牌招開政,而係是一日三牌,何以爲之?敢稟。
傳于徐命膺曰,靜攝中,豈可如是耶?卽爲牌招開政,金虎門,政官入來後下鑰。
以吏曹參議朴相德牌不進罷職令旨,令于徐命膺曰,推考徽旨捧入。
傳于徐命膺曰,別雲劍有闕,勿爲付標,以豫差爲之。
傳于鄭玉曰,承旨,持吏曹亞堂前望單子,入侍于普化門。
兵曹口傳政事,副司直洪象漢·尹汲·鄭亨復·韓翼謩·南泰齊·金相奭·鄭夏彦·宋時涵·林象元,副司果洪梓·鄭存謙·趙曮·鄭光漢。
徐命膺,以禮曹言啓曰,今此上候平復陳賀,諸道所封箋文,開拆看詳,則全羅監司閔百祥箋文中,加資當以資憲書之,而以嘉善書塡,事體未安。不可無警責之道,推考,何如?傳曰,允。
徐命膺,以內醫院官員,以都提調意達曰,今年冬至使行貿易唐材中,遺儲有不緊而有裕者,有緊要而不足者,減其有裕,換貿不足,自是前例,今亦依此例,就其元數中參酌,別單書入之意,敢達。令曰,知道。
徐命膺,以義禁府言達曰,傳敎內,凡照律時劃公者多,心常非之,頃者中官之劃私,雖是,此乃公事,私律則過,以公律施行事,命下矣。中官金性彦,杖八十,三等告身照律公事,依傳敎以公律改付標以入之意,敢達。令曰,知道。
以全羅監司狀達,泗川等官居來乞人金連辰女息等,爲虎嚂死事,令于鄭玉曰,嚂死人等,令本道恤典擧行。
平安監司李書曰,伏以皇天,默佑宗祊,聖候遄臻康復,歡騰遐邇,賀儀將擧,伏惟我邸下慶喜之心,尤當如何,而浹月焦遑之餘,不瑕有傷損之節乎?臣跡滯關外,獨阻庭班,瞻望蹈忭,益不勝頌祝之忱。仍伏念臣,老朽疎冗,無才蔑技,濫蒙洪造,受任藩臬,大踰涯分,集木墜淵,常懼尸素,而瘡疣百出,罪戾層積,臣方恧縮憂恐之中,忽伏承西銓新命,臣復驚駴錯愕,莫知所以爲計也。中權之寄,何等重任,司馬之長,何等極選,盈庭才彦,望實居前者,不爲不多,而乃反屬之於無用一書生,此豈聖朝難愼簡賢之道也?噫,高顚盈滿,理所必然,而猶係私憂,誠不暇言,至於提衡武選,管轄戎政,最爲莫大之機務,一有僨誤,其如國事,何哉?此臣之所以大懼也。且念臣兄之居是任,今不過數十年,遺跡未泯,舊事尙傳,人將視臣以伯仲,責臣以終始,而臣實不才,恐不免於墜忝,必致上累聖簡,下辱家聲,此又臣之拊心惕怵,有不忍承,亦不敢承者也。知難旣審,揣分自熟,玆敢猥陳瀝血之章,仰暴貳極之下。伏乞离明,特賜照察,深念本兵之重,俯諒由中之懇,亟令遞罷,以幸公私焉。臣無任屛營祈懇之至。答曰,覽書具悉。聖候不日平復,慶幸曷諭?本兵重任,不可久曠,卿其勿辭,從速上來行公。
丙子九月二十五日辰時,王世子坐時敏堂。大臣·備堂引接入對時,右議政申晩,行司直金聖應,戶曹判書鄭翬良,副護軍具善行·李章吾,戶曹參議金致仁,副應敎李最中,持平李恒祚,左副承旨徐命膺,假注書任㻐,事變假注書邊得讓,記事官李福源·李鎭恒進伏訖。晩曰,近來日氣不調,氣候,若何?令曰,一樣矣。晩曰,水刺·寢睡等節,何如?令曰,近日則如前善爲矣。晩曰,大朝聖候未寧,中外焦遑矣,旋獲平復,賀儀隔宵,慶幸,何達?令曰,聖候違和,憂慮萬萬,不日平復,欣幸何言?晩曰,大王大妃殿氣候,何如?令曰,一樣矣。晩曰,中宮殿氣候,何如?令曰,安寧矣。晩曰,次對久未行,大臣宜盡參,而首相之病,尙未快差,左相重病後,亦尙未差,故小臣獨入參,惶恐矣。令曰,領·左相病尙未差云,可悶矣。晩曰,今年流丐之流入京城者,自賑廳設賑救活,而及秋事向熟,各還本土之際,棄其幼稚,當此日氣漸寒之時,號呼道路,景色極爲矜惻。昨冬,有無依遺棄兒,自賑廳計巡給糧之例矣,今亦依此例,申飭各部,抄執賑廳,計日給糧,俾免轉壑之患,何如?令曰,依爲之。出擧條晩曰,科場出榜後,入啓榜目,試官之修整以入,例也,今番監試覆試出榜,旣至犯夜,二百修整之際,或有疎漏,似無足怪,而榜目中誤書落字,改付標處,甚多,事體極爲未安,不可無飭。一二所諸試官,竝從重推考,何如?令曰,依爲之。出擧條晩曰,此卽前掌令李憲默上書,而批答,有稟處之令矣,其所論諸條中祭官許頉之弊,舊逋停捧之請,頃日大朝筵中,已有下敎矣。守令薦事及薦主賞罰事,每當歲首,守令可合人,自有薦進之前例,薦中人,爲守令,若犯贓汚,則薦主罪罷,亦是應行之法,今不必別爲稟處,更加申飭,何如?令曰,依爲之。出擧條晩曰,此卽咸鏡監司徐志修狀達也。以親騎衛乙亥四等都試,因國役之相値,待明年退行之意,前已馳達矣,今見謄錄,則辛未年備邊司啓下關北道都試,依關西例,已往年條蕩滌,只行當年條爲辭矣,昨年未諳定式,而旣有退行之達,則今不敢無端停寢,令廟堂作速稟處,爲請矣。凡都試若過當年,則毋得退行事前已定式矣,乙亥都試之未行者,依定式蕩滌,只行今年條都試,爲宜,以此分付,何如?令曰,依爲之。出擧條晩曰,此乃全羅左水使尹泰淵狀達也。光陽縣七面松田,處處延燒中大松所在處,則幸免延燒,而稚毛松鬱密處,各各燒燼,本縣太半是松田,而奸民輩,利於火枯松之薪取,自前衝火之患,比比有之,而未有若今番之狼藉,縣監李纘徽,不可循例處之,依定式自臣營拿致決棍,爲請矣。松田失火,該守令,曾有罷職之規,而奸民輩,或欲生事,間多故放,故近來則觀其被燒之多少,或推考或決棍矣,今此光陽則四處失火,旣如是狼藉,不可不從重勘罪。當該縣監李纘徽,依狀達使之決棍懲礪,何如?令曰,依爲之。出擧條最中曰,今年穡事,已判凶歉,民憂國計,宜多可言,而今日入對諸備堂,無一言仰陳,事甚未安,竝推考,宜矣。令曰,依爲之。出擧條恒祚達曰,請瑞虎等,兩賊孥籍,亟令王府擧行。令曰,勿煩。又達曰,請其時干連人英梅,更令鞫廳,嚴刑窮問,期於得情。令曰,勿煩。又達曰,請尹宅履德喜等,更令王府,拿鞫嚴訊,以正王法。令曰,勿煩。又達曰,請島配罪人鼎九,亟令王府,依律正法。令曰,勿煩。又達曰,請島配罪人泰績,更令鞫廳,拿鞫嚴問,夬正王法。令曰,勿煩。又達曰,請還收罪人桂永放送之令,亟令攸司,依律嚴斷。令曰,勿煩。又達曰,請還收吉才卜·就玄·李於屯金減死之令。令曰,勿煩。又達曰,請還收李佐太·申尙春減死之令。令曰,勿煩。又達曰,請罪人彦杓·陽祚等,仰稟大朝,更加嚴鞫得情。令曰,勿煩。又達曰,請稟于大朝,潤·東夏,竝施應行之律。令曰,勿煩。又達曰,請稟于大朝,還收柱泰·昌翼酌處之命,更加嚴鞫得情,依律處斷。令曰,勿煩。又達曰,請定配罪人孝曾·孝順,稟于大朝,亟令王府,更加嚴鞫得情。令曰,勿煩。又達曰,請稟于大朝,還收崔守仁定配之命,更加嚴訊,期於得情。令曰,勿煩。又達曰,請仰稟大朝,爟·爣諸子,竝令絶島移配。令曰,勿煩。又達曰,請東星,亟施孥籍之律。令曰,勿煩。又達曰,請緣坐罪人抗,仰稟大朝,亟施孥籍之典。令曰,勿煩。措辭竝見上
九月二十五日巳時,上御崇文堂。藥房入診,右議政,知事元景夏同爲入侍時,都提調兪拓基,提調李益炡,副提調申晦,記事官尹光暹·金和澤·李鎭恒,右議政申晩,知事元景夏,醫官金履亨·方泰輿·鄭趾彦·許礈·李以楷·李泰遠·金德崙以次進伏訖。兪拓基曰,數日來,聖候,若何?上曰,今番之氣則已盡愈矣。拓基曰,水刺,何如?上曰,前則進水刺後,鳩尾下似飽矣。今似小愈矣。申晩曰,聖候復常,賀儀隔日,慶幸,何極?上曰,實是料外矣。拓基曰,大王大妃殿氣候,何如?上曰,一樣矣。拓基曰,使諸醫入診,何如?上曰,依爲之。金履亨進診退伏曰,脈候左右三部,幾如常而沈遲,軟弱則一樣矣,湯劑則今姑限五貼進御,爲宜矣。方泰輿曰,上同。鄭趾彦曰,上同。許礈曰,上同。李以楷曰,上同。李泰遠曰,上同。金德崙曰,上同。拓基曰,諸醫之見,旣如此,限五貼兼進事,書出,何如?上曰,依爲之。香砂六君子湯五貼劑入,人蔘粟米飮限五貼煎入,而勿爲逐日問候事。出榻敎拓基曰,湯劑則以劑入下敎,而劑與煎似異,自外煎入,何如?上曰,雖自內煎之,亦着實矣。拓基曰,日氣陰寒,如此,東朝誕日,賀儀又不遠,明日親臨,恐有所損矣。上曰,此實出於爲親喜之意也,明與九日爲之然後,可知予之氣矣。申晦曰,昨日禮判入闕中,故小臣問之,則賀日遠定有意云矣。上曰,予亦知其欲使予親臨矣。拓基曰,昨聞嬪宮入診醫女之言,則脈候似近於弱云矣。上曰,似非虛弱之時矣。拓基曰,使首醫命藥,則八味湯爲宜云矣。上曰,依命藥劑入,可也。拓基曰,鷄膏亦爲煎入,爲好矣。上曰,鷄膏似好矣,煎入,可也。拓基曰,明日,當擧行產室廳矣,輪直等事,何以爲之乎?上曰,提調直宿,則待下敎擧行,醫官二員,輪直本院,可也。都提調·提調先爲退出,上曰,元景夏入侍,可也。景夏入伏,上曰,方欲見卿,卿入來,可幸矣。景夏曰,臣爲醫藥之事,近住城內,而適値聖候之違豫,驚惶累日矣,康復之休遄臻,賀儀隔日,慶幸,何極?此前欲一入問候,而尙未果矣,明日過賀後,欲出去郊外,故今日隨入矣。上曰,日昨,卿之二子見之矣。景夏曰,臣敬奉御筆,惶感無地矣。丙寅年,臣適待罪藥院,故其時仰瞻天顔,則無異於常時矣,今則玉色,有非昔之歎,下情不勝焦迫矣。上曰,見鏡,予亦自歎其衰矣。景夏曰,血氣之衰,無貴賤一也,臣亦有賤疾,遇寒輒發,近日日氣甚不適,伏願別加調攝焉。明日寒殿親臨,觸風,甚可悶慮矣,九日亦當親行,則小愈之餘,不可連爲勞動,特寢明日親臨之命,爲宜矣。上曰,俄已諭矣,此實出於爲親喜之志也,予旣以親臨,仰陳於東朝,而後不親臨,則恐煩慈聖之心矣。景夏曰,夜來風勢若不佳,則尤爲可慮矣。上曰,予當商量爲之矣。景夏先退出,申晩曰,京畿監司鄭光忠,日前以陵奉審下直事入闕中,猝得類中之症,至於微稟,不得肅拜而出去,卽今病勢,姑無按事之望,故首揆亦送言於臣,使之入侍時陳達矣。上曰,予以末望點下者,故欲試之矣,誠可惜矣。晩曰,其爲人,謹實忠厚,凡事可善爲,而至於此不幸矣。上曰,李判府,亦有此症,後乃瘳矣。晩曰,此病亦從當自愈矣。仍命書曰,今聞右相所奏,此時畿伯,難以强任,許遞,其代政官牌招擧行。出傳敎晩曰,賀儀隔日,向日試官違牌諸人,當敍用,使之入參賀班矣。上曰,竝敍用,可也。仍命書曰,前兵判洪象漢·尹汲·鄭亨復,前判尹韓翼謩,前大司成南泰齊,前參判金相奭及試官違牌人,竝敍用,令該曹口傳付軍職,禁推人竝放送。出傳敎晩曰,向日贊善閔遇洙家下送偕來史官,而聞其病勢,不可上來,自內局題給藥物,爲好矣。上曰,然乎?似未可上來矣。晩曰,然矣。上曰,史官之相守,似亦難矣。仍命書曰,偕來贊善之命,意蓋深矣,而覽史官之書啓,知其實恙,難以强迫,其欲觀勢更諭,今聞相臣所奏,爲贊善悶焉。令內醫院相當藥物,從厚下送,史官相守,旣知之後,非徒廚傳之弊,爲贊善善攝之道,不可無闊狹,其令上來,以便贊善之心。出傳敎上曰,予未知其病之如此,意謂今番則必上來矣。晩曰,臣亦意其當上來,聞其實病,不能出戶外云矣。上曰,宋明欽,誠可人矣。晩曰,然矣。雖以其外貌觀之,可知其爲善人矣。上曰,宋能相,與此異乎?晩曰,臣雖未及見,而聞多有知識,相亦好云矣。上曰,宋明欽則似精介矣。晩曰,誠可用之人矣。右相先退,上命書曰,凡照律時劃公者多,心常非之,頃者中官之劃私,雖是,此乃公事,私律則過,以公律施行事,分付。出傳敎以次退出。
九月二十五日二更四點,上御崇文堂。承旨入侍時,左副承旨徐命膺,記事官尹光暹·金和澤·李鎭恒以次進伏訖。上曰,吏曹參判前望單子持入乎?徐命膺曰,持來矣。上曰,元景夏請予勿爲親臨,而予旣告于慈聖,故明日欲親臨,在臣下之道,使予今夜安寢,可也,而不此之爲,誠野俗矣。上曰,三堂皆三違牌乎?命膺曰,然矣。上曰,前望,次第仰告,可也。徐〈命〉膺讀告訖,上仍命書曰,雖不知違牌之何事,而設或有撕捱之端,方當靜攝之中,不敢若此。況其君,雖慰慈聖之心,勉强受之,群下之道,暮年之君,倖而差復,至於頒敎之擧,尤不敢若此,特敎,申飭之下,三違召命。噫,命牌猶在,政牌試牌則此時若此乎?分義事體,俱涉寒心,三違牌銓官,一倂罷職不敍。出傳敎又命書曰,行司直南泰齊,吏曹參判除授,牌招察任。出傳敎仍下敎曰,新除授吏參,待開門牌招事。出榻敎上曰,金致仁,已經吏議乎?命膺曰,已經矣。上曰,鄭弘淳,通經筵乎?命膺曰,似未通矣。仍命書曰,此時畿伯,不可曠任,行司直鄭弘淳授除,其令卽爲到界。出傳敎上曰,政稟,何入乎?命膺曰,臺諫有闕,政事,取稟矣。上曰,誰代乎?命膺曰,鄭光漢之代也。上曰,承旨爲左副乎,右副乎?命膺曰,臣是左副矣。上曰,明日東宮陪從,左副承旨進去,可也。出榻敎以次退出。
上在昌德宮。常參·經筵,以代理停。
陳賀罷後,大殿,政院·玉堂·藥房口傳問安。答曰,知道。
東宮還內後,政院·玉堂口傳問安。答曰,知道。
以承傳色口傳下敎曰,諸承傳色,皆不待令,竝從重推考。
沈墢達曰,明日常參,取稟。令曰,停。
徐命膺,以都摠府意啓曰,今日入直內三廳,武兼·禁軍及軍兵等當爲中日習射,而上候平復後親臨陳賀相値,不得爲之之意,敢啓。答曰,知道。
金始煐啓曰,頒赦百官加爲之事,命下矣,某罪以下宥之乎?敢稟。傳曰,雜犯,死罪以下竝宥。
金始煐達曰,頒赦百官加爲之事,命下矣,未承受推考徽旨,自本院依例爻周之意,敢達。令曰,知道。
沈墢啓曰,頒赦百官加爲之事,命下矣,藝文提學徐宗伋,卽爲牌招,使之赦句添入之意,敢啓。傳曰,知道。
傳于沈墢曰,去夜以政官徹夜矣,賀前,吏判薦望爲之,領敎後,明政殿月廊擧行。
備忘記,頒赦百官加爲之。
傳于金尙喆曰,今日明政殿袖擧案儒生及太學到記儒生,一竝擧行,而四學儒生中,若有參於朝食堂而不入袖擧案者,則一體擧行。
兵曹口傳政事,以李燮元·李壽勛·李普觀爲副司果。
金尙喆,以弘文館意達曰,本館上番,姑降入直,已至多日,事甚未安。副修撰沈鑧,旣有只推之令,卽爲牌招入直,今日政新除授玉堂,待下批,亦爲一體牌招察任,何如?令曰,依。
有政。吏批,判書鄭翬良牌不進,參判南泰齊進,參議未差,都承旨申晦進。兵批,判書李在外未肅拜,參判李得宗病,參議宋昌明病,參知洪宗海入直進,左副承旨徐命膺進。
吏批啓曰,新判書命招,同參政事,何如?傳曰,允。
又啓曰,判書鄭翬良牌不進,參議未差,小臣獨政未安,何以爲之?敢稟。傳曰,仍爲之。
以鄭翬良爲吏曹判書,李徽中爲持平,洪梓爲校理,南泰著爲副修撰,鄭翬良爲同成均,洪啓禧爲知義禁,洪梓爲兼南學敎授,尹東昇爲中學敎授,任爲原州牧使,李師曾爲金泉察訪,戶曹判書李台重爲資憲,李潭爲檢閱,趙榮弼爲承文博士,崔翊胄爲學諭,海春君栐爲顯祿,夏坪君懋爲承憲,永城尉申光綏·日城尉鄭致達爲靖德,李台重爲訓鍊都監提調,以鄭光忠·南有容爲副司直,尹光暹·申大儁·李鉉相爲副司果,金德厚爲北道參軍。
注書尹光暹陞六代,朴相老爲假注書。
金尙喆以侍講院意達曰,本院下番說書李潭入直矣,今日政,移拜檢閱,司書李福源,卽爲牌招入直,何如?令曰,依。
以司書李福源,副修撰沈鑧·南泰著牌不進罷職令旨,令于沈墢曰,竝推考徽旨捧入。
沈墢,以禮曹意啓曰,今此丙子式年文科會試試官,今方磨鍊,而二品以上及堂下可擬之人乏少,依近例以堂上官通融備擬以入,而時無職名人員,令該曹口傳付軍職,何如?傳曰,允。
沈墢,以禮曹意達曰,麗王諸陵,有限三年摘奸之規矣,今年當次,依前例發遣本曹郞廳摘奸書達。令曰,依。
沈墢,以產室醫官,以都提調·提調意啓曰,啓曰,產室廳待令醫官及下人等,依例供饋事,豫爲分付該曹之意,敢啓。答曰,知道。
金尙喆,以宗簿寺官員,以提調意達曰,達曰,今玆聖候未寧之時,大小臣僚,擧切焦遑,莫不趨造候班,而宗臣中,多有不參者,事之駭然,莫此爲甚。令宗親府,不參人員,査出從重推考,以懲日後,何如?令曰,依。
忠淸監司趙暾書曰,伏以天佑宗祊,聖候遄復,臣民慶幸,曷有其極?臣待罪外藩,縱阻賀班,而區區抃賀之忱,有不敢自已也。仍伏念臣於日前,敢將疾痛之籲,冒死仰煩,祈蒙體下之恩,卸解重任矣,及伏承睿批,不惟不賜允兪,乃反寵諭之開釋之,若慈父之詔迷子,臣誠驚惶感泣,益不知死所矣。噫,頃日大朝恩言,逈出萬萬尋常,瞻聆,亦莫不感泣,則臣雖冥頑如木石,豈不知盛恩之感戴,而徒守己意,不思所以變動也哉?第惟臣身雖微,而去就有關風化,分義雖嚴,而廉隅亦係大防,雖使臣貪榮冒居,將何顔面,復對五十州守令人民,而黜陟施措之際,亦何以壓服人心耶?臺言事體,不輕而重,其言雖或爽實,在臣處義,固難晏然,而況此臺言,切中臣病者乎?今若徒恃寵靈,因仍蹲據,則不但爲笑罵從他不識羞恥之一鄙夫而已,亦不免爲不畏簡書,放恣無嚴之歸矣,臣之當遞之義,豈是臣一身之私言也?間於一道,則一道之人,必皆曰可遞,問于一國,則一國之人,必皆曰可遞,邸下,雖欲强令察任,其如公議之難拂,私義之不敢,何哉?且念臣,奉職無狀,自速人言,而數行彈墨,適足以媒取曠絶之異恩,名實剌戾,寵渥屑越,在臣私分之兢惶迫隘,雖不足言,而在聖朝綜核之政,亦不當因罪加恩,以徒傷其事面也。職名未解之前,無臣竢之罪,一日二日,淹延時日,則臣之妨公害事之罪,尤有所難逭,情窮勢急,不得不復此瀆擾於离明之下。伏乞睿慈,俯察危苦之情,亟削臣職,仍治臣罪,以爲人臣孤恩慢命者之戒,千萬幸甚。臣無任云云。答曰,覽書具悉。昨批洞諭,焉敢如是?況向者大朝特諭之下,尤不可若此。卿其勿過辭,從速察任。
領議政李天輔箚曰,伏以邦慶洋溢,我大朝殿下,聖候快復,親臨受賀廣庭,我邸下率百僚,恭獻無疆之祝,匝域懽抃,曷有其極?臣之病狀,一味彌留,膈熱上攻,喉門全廢,糜粥不能下,言語不能通,委身床席,已浹旬餘,而素患頭風,近又乘時大作,如錐亂刺,如石重壓,目眩神昏,如墜煙霧,雜試鍼藥,加意調治,必欲趁賀班,少伸臣子常分,而目下症勢,有進無退,房闥之下,間猶未得起動,末由致身於嵩呼之列,情虧禮闕,生不〈如〉死。伏乞离明,亟命攸司,重勘臣罪,以嚴邦憲焉。取進止。答曰,覽箚具悉卿懇。以疾未參,其何所傷?卿須安心勿辭,善攝焉。仍令曰,史官往諭。
敎中外大小臣僚·耆老·軍民·閑良人等書。王若曰,榮衛示愆,方切彌留之慮,陟降垂佑,聿迓遄復之休。玆循舊章,用頒新慶。言念近者無妄之候,寔是頃年所祟之餘。親之枝,敢不敬歟?魯訓非忽於所懼,病之來,固難免矣,堯齡況倦於于勤。亦民憂國計之所關,憧憧來往,故旰食宵衣之不暇,種種損傷。是以浹旬之違和,復緣一時之處冷。表感以之交襲,亶由氣血之已衰,見症雖非別般,如比甲·辛則最劇。遂至內院之竝直,群情咸焦,重貽東朝之惟憂,病懷增惕。何幸自天之吉?乃有翼日之瘳。宿疢頓祛,豈徒湯焫之奏效?天和漸進,寔賴宗社之降康。已復日三之朝,喜何加矣?爲是望七之歲,慶則篤之。方百姓相告而欣欣,予一人別有所耿耿。追昔年病中民事之句,未嘗不三復涕泫,在今日方內荐饑之辰,尤豈敢一刻念弛?飢猶已溺猶已,不啻痌瘝,允在玆釋在玆,若何拯濟?用能使上下勒恤,民其有瘳,竊庶幾天地應和,病亦自去。斯爲加勉之會,豈非飾喜之方?雖以輿望之重違,亟擧恒典,若夫諸節之從簡,可見予心。假有廟而先告虔,來汝衆而誕用亶。切民隱於丙枕,蓋欲播心腹之辭,受華祝於明庭,非爲侈耳目之觀。布德施慶,厥有故常,蕩垢滌瑕,與之更始。自本月二十六日昧爽以前,除謀反大逆,謀叛,子孫謀殺毆罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外雜犯,死罪以下徒流·付處·安置·充軍·已至配所·未至配所·已發覺·未發覺·已決正·未決正,咸宥除之,敢以宥旨前事相告言者,以其罪罪之,在官者各加一資,資窮者代加。於戲,病有少愈之戒,時當多艱之秋。中外之祈嚮方殷,詎忽保攝之道?前後之勉飭屢降,須講體行之謨。藝文館提學臣徐宗伋製進。
丙子九月二十六日巳時,上候平復後,王世子率百官明政殿庭陳賀時,左副承旨徐命膺,事變假注書邊得讓,編修官安世甲,記事官李潭陪進。王世子具遠遊冠·絳紗袍,出集英門,由明政門東夾,入就東庭,率百官進箋致詞表裏,行禮訖,上還內,王世子仍進致詞表裏于大王大妃殿·中宮殿,行禮畢,王世子還入時敏堂後,百官庭賀,則以權停禮行,如儀訖。諸臣以次退出。
丙子九月二十六日午時,上御明政殿。親臨陳賀入侍時,上具翼善冠·衮龍袍·繖扇侍衛如常儀,行都承旨申晦,左承旨鄭玉,右承旨沈墢,左副承旨徐命膺,右副承旨金始煐,同副承旨金尙喆,記事官尹光暹,假注書任㻐,記事官金和澤·李鎭恒進伏訖。夜來聖候諸節,若何,而湯劑亦已進御乎?上曰,一樣而粟米飮進御矣。晦曰,日氣淸暖,臣民喜幸,尤何可達乎?上曰,西班下行,最老者洪重徵乎?晦曰,然矣。上曰,領府事,見甚精强矣。晦曰,凡節,少無所減矣。上曰,行步不減於前云,尤可貴矣。晦曰,頒敎後,卽爲開政乎?上曰,禮畢後爲之,可也。上曰,承旨書之。傳曰,念宗國之中,添昔日之恙,望七暮境,豈意旋復?于今臨殿,寔是料表,幸賴陟降之默佑,又因醫藥之當劑,今雖差復,自夏鳩尾之氣,尙今凝結,而況上貽陟降之憂,何心臨殿,而頃已諭,此誠古人爲親喜之心,而然今日尤有靦然者,何則?予雖遄復,吁嗟元元,亦能樂業否?噫,予則若是,料外復常,顧外方之農事,思吾民之嗣歲,憧憧此心,一倍于中。頃者特諭大小臣工,其能自勵否?果然則今日賀儀,可謂有始有終,不然,或煩憧憧之心,舊恙必隨而添焉,此正古人所謂只有淸心是要方者也。唯願大小臣工,善爲協贊代理,少紓我靜攝中心,咨方伯·守令,莫曰吾君已康,復封賀箋,孜孜爲民,俾有實效之意,赦文宣布時,自政院一體下諭于中外。出榻敎上曰,承旨書之。傳曰,太學到記儒生,三十日明政殿命官,殿講製述講經,依例擧行。出榻敎上曰,同副承旨,隨輿入侍,可也。仍還內。
同日未時,上御涵仁亭。承旨入侍時,同副承旨金尙喆,假注書任㻐,記事官金和澤·李鎭恒進伏訖。上曰,承旨書之。傳曰,戶判有闕,代行司直李台重除授。出榻敎上曰,承旨書之。傳曰,海春君栐·夏坪君懋,百官加親授。出榻敎上曰,承旨書之。傳曰,長番內官安厚徵·金明佑等,百官加親授。出榻敎遂退出。
上在昌德宮。常參·經筵,以代理停。
沈墢達曰,明日常參,取稟。令曰,停。
金始煐達曰,大司憲兪冣基,持平李恒祚呈辭,李徽中未肅拜,執義鄭純儉文所監試官進去,掌令金元行在外,一員未差,今日以監察茶時之意,敢達。令曰,知道。
藥房都提調兪拓基,提調李益炡,副提調申晦啓曰,昨日臨殿受賀,向晩還內,伏未審夜來,聖體調攝,若何,憊眩之侯,寢膳之節,亦何如?臣等,今日率諸御醫入診,詳察聖候,爲宜。大王大妃殿氣候,何如?臣等,不任區區伏慮,敢來問安,竝此仰稟。答曰,知道。慈殿氣候,差勝後一樣,予則差愈一樣矣。
大王大妃殿·中宮殿,藥房口傳問安。答曰,知道。
申晦達曰,左承旨鄭玉,左副承旨徐命膺,今日不爲仕進,竝牌招,何如?令曰,依。
以左副承旨徐命膺牌不進罷職令旨,令于鄭玉曰,推考徽旨捧入。
沈墢,以弘文館言達曰,本館下番闕直,事甚未安。副修撰南泰著·沈鑧,旣有只推之令,卽爲牌招入直,校理柳正源,旣已帶職蒙宥,一體牌招察任,何如?令曰,依。
又以侍講院言達曰,本院下番闕直,事甚未安。司書李福源,旣有只推之令,卽爲牌招入直,何如?令曰,依。
以校理柳正源,副修撰沈鑧,司書李福源等牌不進罷職令旨,令于金尙喆曰,推考徽旨捧入。
金尙喆,以侍講院言達曰,本院下番,連日闕直,事甚未安。司書李福源牌不進,說書·兼說書俱未差,兼司書李仁源,卽爲牌招入直,何如?令曰,依。
以兼司書李仁源牌不進罷職令旨,令于沈墢曰,推考徽旨捧入。
以日城尉鄭致達金川地父墳掃墳呈辭。令曰,給由馬,澆奠床備給。
傳于沈墢曰,前江原監司韓光肇,使之入來。
沈墢啓曰,前江原監司韓光肇,依下敎來待矣。傳曰,前江原監司,內局入診,同爲入侍,昨日到記摘奸承旨,持到記,亦爲入侍。
申晦,以吏曹言啓曰,在前頒赦時,例有別歲抄書入之事,今則何以爲之?敢稟。答曰,依例擧行。
沈墢,以吏曹言啓曰,別歲抄書入事,命下矣。續大典赦令條以爲,永不敍用者,過三年遇赦,稟旨書入,而其下懸注曰,大赦則勿拘此限云,卽今永不敍用,未滿三年人員,何以爲之?敢稟。答曰,一體擧行。
又以兵曹言啓曰,在前別歲抄時,有準期不敍書入之例,今番則何以爲之乎?敢稟。答曰,一體書入。
金始煐,以義禁府言達曰,公州前判官黃榦,曾以軍餉料理罪,定配於慶尙道巨濟府,而又以軍額未代定事,更爲拿問矣。今此赦典,入於未及拿來罪人蒙宥中,依前罪目發遣府羅將,還配何如?令曰,依。
持平李恒祚書曰,伏以上天默佑,大朝殿下,聖候遄臻康復,邸下親率百僚,載擧賀儀,臣民忭蹈,曷有其極?仍念臣,知識蔑裂,言議巽懦,本不合於淸朝耳目之任,而頃因署坐有命,試事在前,義同往役,黽勉隨行,虛縻榮次,殆過數朔,而曾未嘗出一言論一事,以效一日之責。日昨賓對,只以數條故紙,隨例陳達,罷軟不職之罪,臣方自訟之不暇,而其日入對儒臣,果以殆同文具,實爲慨然等語,譏切甚緊,其言之箚着臣身,臣固無辭可解,而初登筵席,不嫺臺體,未能卽地引避,旣被尸職之斥。又著壞體之失,惶隕愧恧,尤不敢以言官自處,而昨日呼嵩之班,義難退處,抗顔入參,仍詣臺廳,略陳自引之辭,而喉院不諒,終至退却,臣之去就,轉益窮蹙。此際得接鄕信,臣之老母,本以痰癖之症,長在凜綴之中,近患寒感,又得暴泄,度數無算,氣息奄奄,臣自聞此報,心神飛越,按住不得,玆敢忙投短章,徑尋鄕路。伏乞睿慈,俯垂矜諒,鐫削臣職名,以便救護,仍治臣擅行之罪,以警具僚,不勝萬幸云云。答曰,覽書具悉。爾其勿辭往護焉。
京畿監司鄭弘淳書曰,伏以,神天垂騭,聖候遄復,縟儀載擧,臣民慶忭,曷有其極?臣於此際,忽承畿藩特授之命,驚惶震駴,置身無地。何敢爲唐突承膺之計,而秪緣賀班在卽,他不暇顧,趨造嵩呼之列,粗伸蹈舞之忱,而若其職名之萬萬不稱於臣身者,非但臣所自知,抑亦同朝之所共悉也,則其何可諉以已肅恩命,而因仍冒赴,視若固有,不思自處之計哉?噫,方岳之職,何路或輕,而畿臬最重,畿臬之重,何時不然,而今年尤別,蓋其綰轂諸道,總轄三輔,而民力窮殘,公私俱窘。矧又饑癘荐仍,凋瘵未起,目下歉荒,又爲偏酷,比如人大瘇之餘,形殼僅存,而重之以難醫之疾,其亦岌岌乎殆哉?況今秋務方始,災政尤急,一路民命之濟活,專在於按察之得人,雖使才猷通敏,事務諳練者,當之,猶恐其不濟。是豈如臣倥倥無當,年少未經事者,所可擬議,而今乃拔之於常格之外,委之以一道之寄,如使臣怵威饕榮,遽然冒受,則一時物議之喧笑,姑且勿論,終必僨誤重務,孤負聖簡也,明矣。臣何忍爲是哉?仍念臣,無才䠫躐,過蒙殊渥,年未强仕,位躋宰列,涯分已溢,愧懼徒深,而至若藩臬旬宣之職,責任甚重,地望自別,尤非如臣所可濫冒,則過福之災,非分之懼,雖無人猜,必有鬼忌。思之及此,寧不怵然心寒?反復思量,承當無路,玆敢冒萬死,畢陳情實,仰瀆睿聽。伏乞睿慈,俯諒臣微懇,非出虛飾,仍將臣新授職秩,亟許鐫遞,以重藩任,以安微分,千萬幸甚云云。答曰,覽書具悉。卿其勿辭,速往欽哉。
丙子九月二十七日午時,上御崇文堂。藥房入診,關東舊伯入侍時,都提調兪拓基,提調李益炡,副提調申晦,禮房承旨沈墢,僉中樞韓光肇,假注書任㻐,記事官李潭·李鎭恒,醫官金履亨·方泰輿·皮世獜·鄭趾彦·許礈·李以楷·李泰遠·金德崙進伏訖。拓基曰,昨日風勢不佳,臨殿受賀,夜來聖候諸節,若何?上曰,一樣矣。拓基曰。水刺,何如?上曰,如常矣。拓基曰,使醫官診候,宜矣。上曰,唯。履亨曰,左右三部調均,而肝胃脈,猶似沈弱矣。泰輿曰,左三部平均,右三部似緩,肝胃脈,虛弱無勝矣。趾彦曰,左右三部幾皆調均,而肝胃虛軟一樣矣。礈曰,左右三部,調均則幾如前日,而右寸脈,猶似不足矣。以楷曰,左右三部,度數均適,而胃氣不足矣。泰遠曰,左三部調均,右三部似沈緩,而不至大段矣。德崙曰,左右三部,似沈緩,度數均適,而胃氣不足一樣矣。上曰,承旨書之。傳曰,蔘橘〈茶〉加劑一貼煎入。出榻敎上曰,今日召關東舊伯,欲知關東豐凶也。聞見,果何如?光肇曰,初頭則庶有豐登之望矣,八月大水以後,未免爲慘凶矣。上曰,比昨年,何如?光肇曰,昨年則統一道,俱爲慘凶矣,今年則數三邑,雖似稍勝,被災失稔處,則反似尤甚矣。上曰,前頭民事,誠可謂罔涯矣。光肇曰,臣來時見之,畿內則亦似加於關東矣。上曰,太學到記儒生擧案中,講製爲幾人及居住·年歲,達之,可也。墢,達訖,上曰,到記人雖少,八道幾皆見之矣。晦曰,各處史庫實錄曝曬,昨年,以年事失稔,廚傳有弊,退定於今秋,故本館草記,纔已達下,而毋論大小使客,外邑廚傳供億之弊,則誠不少,而況今年年事又如此,豈不可悶?待明年擧行,事甚得宜,故敢此仰達。上曰,如此之時,何可擧論?依爲之。出擧條上曰,承旨書之。傳曰,江原監司申本,後日入侍,秋堂持入。出榻敎上曰,承旨書之。傳曰,鍾城府使李世泰,待明朝辭朝。出榻敎遂退出。
同日申時,上御崇文堂。承旨入侍時,右承旨沈墢,假注書任㻐,記事官李潭·李鎭恒進伏訖。上曰,承旨書之。傳曰,參判洪益三,有懷無隱,心頗公正,知申之任,其解屬耳,已作古人,心甚惻傷,其今日該曹凡諸等事,從厚題給,以示予意,其子,待闋服調用。出榻敎上曰,承旨書之。傳曰,今番歲抄,曾前點下者及李彦衡·趙榮順·柳戇·金相度,入于東宮點下,置仍,餘皆蕩滌,而當爲給牒者,勿論等數及蒙放給牒,已給牒者敍用,而竝徽旨擧行,吏·兵曹居中居下人,一體蕩滌,而承旨持入對擧行。出榻敎遂退出。
上在昌德宮。常參·經筵,以代理停。
下直,鍾城府使李世泰。
金尙喆達曰,大司憲兪㝡基呈辭,執義鄭純儉文所監試官進去,掌令金元行在外,一員未差,持平李恒祚受由在外,李徽中服制,今日以監察茶時之意,敢達。令曰,知道。
沈墢達曰,明日親臨陳賀,再明日殿講相値,此兩日常參,頉稟。令曰,知道。
以備忘記,傳于金尙喆曰,今下弓矢,鍾城都護府使李世泰處給送。
鄭玉達曰,左副承旨徐命膺,右副承旨金始煐,今日俱不仕進,竝卽牌招,何如?令曰,依。
以左副承旨徐命膺牌不進罷職令旨,令于鄭玉曰,推考徽旨捧入。
沈墢·金尙喆達曰,依大朝下敎,持吏·兵曹歲抄來詣之意,敢達,令曰,入對。
鄭玉啓曰,明日親臨陳賀時,東宮陪從,何承旨進去乎?敢稟。傳曰,以前日陪從承旨爲之。
沈墢,以弘文館言達曰,副校理柳正源,副修撰沈鑧,旣有只推之令,竝卽牌招察任,何如?令曰,依。
以副校理柳正源,副修撰沈鑧牌不進罷職令旨,令于沈墢曰,竝推考徽旨捧入。
又以侍講院言達曰,本院上番輔德宋德中,連日入直矣,以親病,陳書徑出,弼善洪重孝,文學李海重,竝卽牌招,以爲推移入直之地,何如?令曰,依。
又達曰,卽者,輔德宋德中以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
又以吏曹言達曰,本曹佐郞沈履之呈狀內,身病甚重,勢難察任云,恭陵參奉李龜應,受由過限未上來,竝依例改差,何如?令曰,依。
又啓曰,前奉敎李興宗,前待敎權穎,前檢閱李世演,旣已敍用,令該曹卽爲口傳付職,何如?傳曰,允。
傳于沈墢曰,明日,藥房日次,而擧動相値,以再明日爲之。
輔德宋德中書曰,伏以神天垂祐,大朝殿下,无妄之憂,遄臻康復,親臨受賀,日吉辰良,凡厥含生,莫不歡忭,如臣無似,忝叨宮僚,與覩盛儀,區區欣幸,有倍他人。臣於賀班退出之後,獲接鄕信,臣父宿病之外,偶因失攝,添得輪感,寢啖之節,頓減於平日,臣聞此報,方寸亂擾,精爽飛越,非不知仰暴情私,疾馳歸視,而日昨試牌,旣書進字,靜攝之中,瀆擾是懼。且謂一時之症,庶可旋得差愈,抑情持被,達宵徊徨,今又急足踵至,諸症越添,俱係危惡,寒熱之來,頃刻無定,衰鑠之氣,未能敵病,望八癃老之年,安得免漸就凜綴乎?臣雖欲一刻按住,決不可得,玆敢投進短章,徑出禁門,仍尋鄕路。伏乞离明,特推錫類之恩,卽許歸護,仍治臣擅行之罪,以肅朝綱,不勝幸甚云云。答曰,覽書具悉。日吉辰良,大禮順成,慶忭曷諭?爾其勿辭往護焉。
丙子九月二十八日辰時,王世子坐德成閤,承旨入對時,右承旨沈墢,同副承旨金尙喆,假注書朴相老,編修官宋德中,記事官李鎭恒以次進伏訖。墢曰,臣於昨日藥房入診時,伏承大朝下敎,持歲抄文書,敢此入來矣。大朝傳敎,將讀奏乎?令曰,依。墢,讀傳敎訖曰,此則吏曹別歲抄也,皆是徽旨依例擧行之事矣。尙喆曰,此則兵曹歲抄也,罪之輕重,自有其律,今依大朝下敎,勿論等數,竝將徽旨擧行矣。令曰,一依大朝下敎,敍用者敍用,給牒者給牒,蕩滌者蕩滌乎?墢曰,然矣。令曰,點下者,幾人乎?墢曰,點下者二十四人矣。仍上歲抄文書,次次覽訖,令承旨書之曰,今番歲抄,依大朝下敎,點下者外,給牒者給牒,敍用者敍用,居中居下人,一體蕩滌。仍令承旨讀訖,持歲抄文書。諸臣遂以次退出。
上在昌德宮。常參·經筵,以代理停。
大王大妃殿誕日,大殿·中宮殿·世子宮·嬪宮,政院·玉堂口傳問安。答曰,知道。
大王大妃殿,政院·玉堂單子問安。答曰,知道。
親臨陳賀罷後,政院·玉堂·藥房口傳問安。答曰,知道。
王世子行禮罷後,政院·玉堂口傳問安。答曰,知道。
徐命膺,以都摠府言啓曰,今日入直內三廳,武兼·禁軍及軍兵等當爲中日習射,而大王大妃殿誕日相値,不得爲之之意,敢啓。傳曰,知道。
沈墢,以弘文館言達曰,校理柳正源,副修撰沈鑧,旣有只推之令,卽爲牌招察任,何如?令曰,依。
以校理柳正源,副修撰沈鑧牌不進罷職令旨,令于金始煐曰,推考徽旨捧入。
金始煐啓曰,明日明政殿到記儒生殿講製述時,命官,何大臣進去乎?敢稟。傳曰,右相進去。
吏曹口傳政事,奉敎李興宗,待敎權穎,檢閱李世演單付。
沈墢達曰,新除授奉敎李興宗,時在京畿富平地,待敎權穎,時在驪州地,檢閱李世演,時在龍仁地,斯速乘馹上來事,下諭,何如?令曰,依。
吏曹口傳政事,以徐命彬爲捲草官
兵曹口傳政事,副司直韓光會,副司果尹學東·金時默·李萬恢單付。
沈墢啓曰,明日明政殿到記儒生殿講製述時,試官望中,時無職名人員,令該曹口傳付軍職,何如?傳曰,允。
金始煐達曰,兩司諸臺,今日賀班進參之後,不爲詣臺傳達,直爲出去,揆以臺體,極爲未安。服制外,獻納李仁源,正言朴弼燧,竝卽牌招,何如?令曰,依。
以獻納李仁源,正言朴弼燧等牌不進罷職令旨,令于金始煐曰,推考徽旨捧入。
有政。吏批,判書鄭翬良未肅拜,參判南泰齊進,參議未差,行都承旨申晦進。啓曰,判書鄭翬良未肅拜,參議未差,小臣獨政未安,何以爲之?敢稟。傳曰,仍爲之。以金時默爲掌令,沈一鎭爲玉果縣監,魚錫文爲禁府都事,金蓍耉爲兵曹佐郞。行副司直魚有龍·尹鳳朝·柳復明已上今加崇政,朴致遠今加資憲,已上昔年從班加資事,承傳,密安君焍今加顯祿,南原君·夏陵君樀·鶴城君楡已上今加綏德,西城君焯今加崇憲,夏坪君懋今加崇憲,鶴陵君榯今加承憲,光恩君楧·光興君橏·花豐君楏·坡平君㯍·花平君橃已上今加中義,行原溪守今加昭義,行齊昌令㯙今加昭義,驪平副守㷞今加明善,花城令槔今加明善,已上昔年封爵宗臣加資事,承傳,安平君烿敍用事,承傳,左尹鄭纘述今加資憲,昔年武臣堂上加資事,承傳,成川府使金孝大今加通政加資事承傳。兵批,判書李在外未肅拜,參判李得宗病,參議宋昌明入直進,參知洪宗海病,同副承旨金尙喆進。啓曰,僉知中樞府事趙漢明,病伏鄕廬,末由上來云,西樞,雖是閒局,不可一向虛帶,今姑改差之意,敢啓。傳曰,知道。護軍柳東茂·李昌重·洪泰斗·李明運·金台柱·田光集·鄭來恒·權䭲·沈喆希·柳世復·洪命箕·鄭趾彦·李興門,司直李成中·尹得載·朴相德·鄭基安·趙重晦·李思觀·尹光紹,僉知尹勉敎單付。
傳于沈墢曰,承旨入侍于齋室。
沈墢達曰,卽者,副校理尹東昇,以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
金始煐達曰,卽者,別監等來議,本院以爲,別監柳重曄,昨日受料歸路,重被毆打於姜後哲爲名漢云,雖未知本事曲直之如何,而掖庭下人毆打之罪,不可不嚴懲。姜後哲,令攸司査實科治,何如?令曰,依。
又達曰,明日次對,兩司當爲進參,除在外·親病受由·試所進去外,不爲行公人員,竝待開門牌招,以爲推移入直之地,何如?令曰,依。
又以義禁府言達曰,傳敎內赦令,雖過,已經數日,況値今日王府·秋曹輕囚放釋事,命下矣,本府則纔經大赦,今無時囚之意,敢達。令曰,知道。
以全羅監司閔百祥狀達,全州等官徐萬代等渰死事,令于鄭玉曰,渰死人等,令本道恤典擧行。
領議政李天輔箚曰,天申慶福,我東朝寶算益高,誕辰又屆,我大朝親率百僚,載擧賀儀,率土含生,孰不歡忭?臣之病狀,日深一日,舊症轉痼,新症疊出,危兆敗形,左右迭散,而最是偏頭之痛,欲狂欲死,連試藥物,取汗過多,外而湊理開,內而眞元脫,少觸窻隙風氣,遍身寒粟,幾乎成戰,深室擁衾,晝夜叫楚,日昨賀班,旣犯闕禮之罪,而今又起動無路,不能致身於大庭,臣分虧而人理絶,其可謂生人乎哉?伏枕悚恐,恭竢重誅,邦憲至嚴,豈容屢赦?伏乞离明,亟降威罰,先遞臣職名,仍令攸司,治臣前後積罪,以警具僚焉。取進止。答曰,覽箚具悉卿懇。東朝誕辰又屆,聖上親臨正殿,賀儀又擧,慶忭曷諭?卿之所患,尙今未瘳,深用慮念。以疾未參,其何所傷?卿須安心勿辭善攝焉。仍令史官往諭。
領敦寧府事趙載浩箚曰,伏以臣,病狀添傷,一味無減,數昨呼嵩之列,未免闕禮,今日慈殿誕辰賀班,百僚咸造,而顧臣癈疾之蹤,又未效常分,論其前後辜犯,合被斧鉞之誅,病裏悚蹙,靡所容措,玆陳引罪之章,敢瀆崇聽之下。伏乞离明,亟降威罰,以勵群工,以安賤分,千萬幸甚。取進止。答曰,覽箚具悉卿懇。以疾未參,其何所傷?卿須安心勿辭善攝焉。仍令史官往諭。
行知中樞府事趙觀彬書曰,伏以惟天眷佑,大朝未寧之候,旋復常膳,伏想邸下,憂喜俱孝,靡有其極,中外群情,擧切懽忻蹈忭之忱。臣於屛蟄中,伏聞藥院移直之報,不勝焦遑,進詣城外,以承朝夕起居,及有候班停罷之命,遂卽退歸鄕廬,而臣跡旣罪廢,病且衰癃,便似朽骨,無以强策,當此國有大慶,親臨受賀之日,竟未得趨造末班,以伸區區獻祝之誠,瞻望雲天,只增耿結。臣以休戚世臣,曠廢朝儀,莫非臣窮病之故,而若論常憲,終難倖逭於政人之誅矣,玆敢從縣道,仰陳請譴之章。伏乞离明,俯垂矜諒,亟令遞臣所帶樞銜及提擧,仍勘臣前後闕禮之罪,使公法嚴而私義安焉云云。答曰,覽書具悉。卿其勿辭焉。
副司直洪啓禧書曰,伏以天佑宗朩朩朩礻祊,祥休無疆,大朝愆候,奏翌瘳之慶,慈殿七旬,屬誕彌之辰,賀儀洊擧,含生均忭,仰惟睿情,歡樂靡極。如臣者事君無狀,孤恩負釁,春間黜補,匪怒伊敎,終又反汗,轉罪爲榮,至於南漢事,歲儉民困,不忍坐視,煞費心力,自有擘畫,而繡啓所論,若以臣爲可已而不已者然,毁瓦畫墁,罪孰大焉?貽羞朝廷,秪自惶汗,曲荷大朝寬恕,畢竟罪從末減,卒又蒙敍,便同無故,仰感隆私,糜粉難酬,俯念身名,僇辱已甚,歸自塞邑,跧伏郊坰,畢命畎畝,乃分之宜。頃伏聞玉體欠寧,不勝驚憂,區區微諒,亦未敢守,蒼黃入城,連參候班,未幾,諸節復常,神人胥歡,臣得從大夫之後,恭伸嵩呼之忱,而今日聖上親賀之禮,又是曠世稀有之典,故必欲致身班行,獲覩盛事而歸,乃者金吾新命,忽降於夢寐之外,臣感惶蹙踖,莫省措躬。噫嘻,今臣情地,尙可論官職去就耶?旣無由冒沒肅命,則參班之計,亦遂不可成,瞻望象魏,神魂飛越,玆當退歸,略控微悃。伏乞邸下,俯加諒察,亟令治臣擅行之罪,以警具僚,以安賤分,不勝大願云云。答曰,覽書具悉。卿其勿辭焉。
吏曹判書鄭翬良書曰,伏以上穹垂佑,大朝聖候,遄復康和,東朝誕辰又屆,親臨正殿,荐行縟儀,臣民抃蹈,曷有其已?伏念臣,譾識薄材,百無一當,過蒙造化,節次冥升,平居愧恐,若隕淵谷,頃受度支之寄,豈不知責任之至重稱塞之至難,尙以其守在財賦?係是有司之任,隨分殫竭,庶有報效之道,而僶俛承應,十朔尸素,瘡疣百出,疾病且痼,則方欲引義力辭,以冀禠鞶之恩,迺者判銓移授之命,忽及於大庭陪賀之日,臣始焉驚惶,繼以駴惑,歷屢日而不省所以措躬也。噫,六官之長,孰非峻選,而政曹之要,其體自別,銓衡之重,何代不然,而平停之難,此時爲甚?顧臣以何力量,可以恢公道而厭物情,以何鑑識,可以判賢愚而明用捨?凡此數者,皆非臣所敢擬議,而矧今皇極旣建,而世道猶欠於允升,官方克愼而俗尙反騖於躁奔,四維以之不張,百怪以之層生,雖使古之名德,當此任,必以爲着手無地,而瞠然而却步矣。以臣之單寒疎弱,無可堪之具,而履必覆之塗,臣雖至愚,決不忍爲也。念臣家世,受恩罔極,頂踵膚髮,旣非自有,赴湯蹈火,亦所不辭,使臣出而膺命,萬有一可以仰答隆知,少酬夙心,則利鈍成敗,固當付之分外,而臣旣自量至熟,必知其無幸,而猶且饕一時之榮,爲俯仰較計之私,則不但歸罪於聖朝,其爲負職責而壞身名,當如何哉?仰惟离照之明,無微不察,其所以曲遂而諒許之者,當不待臣辭之畢矣。見今賀禮在卽,百僚咸造,而臣方蹙伏祈解,獨阻呼嵩之列,義分虧缺,爲罪滋大。伏乞睿慈,亟令鐫遞臣新授銓職,以重名器,仍治臣闕禮之罪,以昭法紀,千萬幸甚云云。答曰,覽書具悉。聖候違豫,不日平復,東朝誕辰又屆,親臨正殿,慶幸曷諭?卿其勿過辭,從速行公。
弘文館副校理尹東昇書曰,伏以神天篤祐,聖候遄復,今以東朝誕彌之辰,躬擧賀儀,聖孝冞光,邦慶維新,區區抃頌,曷有其已?仍伏念臣之老母,向在東邑,重經毒痢,旋因臣兄遞官,水路將還,累日寒濕之所襲,素患類疹之疾,乘時復發,症形甚重,而臣顧持被於藥院竝直之時,不敢言私,尙未歸覲,早夜憂煎,已難自抑,卽得官信,母病挾感猝添,紅斑遍體,支節浮疼,股如腰大,膚若鍼刺,雜試藥物,少無效應云。臣自聞此報,心神慌亂,有不容頃刻按住者,玆從賀列,控章徑出,罪在擅離,合被重誅。伏乞邸下,削臣職名,以便救護,勘臣辜犯,以警具僚,不勝幸甚云云。答曰,覽書具悉。爾其勿辭,救護母病。
司諫李翼元書曰,伏以臣,入臺已數月,一味尸素,居常愧負,若隕淵谷矣。今日卽東朝千秋慶節,誠禮所在,固宜趨參於舞蹈之列,少伸其慶忭之忱,而臣之九耋老母,自昨夕猝患關格,症情,十分危篤,刀圭鍼焫,俱無所效,臣方左右扶將,誠不忍乍時離捨,玆以數字,泣涕陳懇。伏乞离明,少垂矜察,特許鐫削臣職名,以便救護,千萬幸甚云云。答曰,覽書具悉。爾其勿辭,救護母病。
贊善閔遇洙書曰,伏以臣於前日,伏聞大朝未寧之候極不輕,憂遑焦慮,有不可極,而繼又得聞玉候漸平,天和已復,百僚稱慶,喜溢邦域,臣雖在野,亦方病昏,而驚憂之餘,不自勝其喜慶之切也。區區祈祝之誠,益願神明之擁佑,天休滋至耳,臣伏蒙大朝靜攝之中,特降別諭,十行絲綸,丁寧懇側,臣伏讀以來,實不勝其惶隕感激,亟欲承命赴召,以答虛佇之聖意而不可得也。蓋臣病狀之危篤,已迫死亡,咫尺之間,亦無周旋出入之勢,闕庭之內,雖欲忍死趨走,顧何由得之乎?臣之氣息,殊甚綿綴,知覺自有不泯,今以如許病狀,蒙此不世異數,而竟亦莫能承膺,痛恨之極,無地自容。今臣之病,咳喘也,失音也,此等證情,或有至輕微者,或有至深篤者,以其至深篤者,認爲至深微者,則人豈有不謂其可動哉?若臣之此病,則寸步旣不能自致,語言人莫能解聽,如此而雖承召命,其何以出入闕庭,登降廈氈哉?至於上敎中語及先臣處,旨意尤極懇切,臣於此,不禁涕血之交流,聖上之特提往事,責勉於臣者若此,臣雖不肖,豈敢不追念先臣向國至誠,一造天陛,以申區區微願哉?惟其病狀如此,無緣蠢動,拊躬嗟惋,不知所言。況玆偕來之命,本非臣所堪當,而年穀大侵之餘,民命近止,列邑廚傳之弊,極其不貲,亦何可不念乎?臣妄謂今此別諭,旣自大朝而下,則賤臣文字之對揚上敎者,只當在於大朝,故敢以疾病垂死之狀,略構數行,以入縣道,旣到本院之後,政院以有疏書,申飭之令,還爲下送,求之事理,未見其然,而如或一向相持,以至累日,則臣之陳章,亦將許久遷就,此誠未安,故敢此陳暴于离明之下。伏乞睿慈,諒臣病勢已痼,無以動身,偕來有弊,不可不念,特稟大朝,亟收召命,俾臣得以安意待盡,實公私萬幸也云云。答曰,覽書具悉卿懇。向者大朝特敎敦諭,辭旨懇惻,可透金石,卿以世祿之臣,豈不感動乎?余之日夕之望,元孫輔養之任,懇且切焉。卿須勿過辭,念聖上惻怛之敎,顧余佇立之待,所患少間,則卽日登途,用副如渴之望,以補我不逮,以輔我元孫。仍令史官往諭。
丙子九月二十九日辰時,上具冕服,出御仁政殿月臺,誕日陳賀入侍時,行都承旨申晦,左承旨鄭玉,右承旨沈墢,右副承旨金始煐,同副承旨金尙喆,假注書任㻐·朴相老,記事官李潭·李鎭恒以次進伏訖。上行四拜禮,獻表裏致詞畢,又行四拜禮,禮畢,晦曰,昨日雨陰,今日晴明,大禮順成,實爲多幸萬萬矣。上曰,多幸矣。上曰,金孝大,曾經堂下正三品乎?爲人極爲精詳,且有才局,予初以年少人觀之,伊後見之,則又有吏才,敏達可用之人也。晦曰,曾經堂下正三品矣,爲人精明有才識矣。上曰,然矣然矣。仍命承旨書之曰,慈聖寶算七旬之年,誕彌之日,躬行賀禮,此實吾東方莫大之慶,而其惟頃日院直之時,倖愈禮行,其亦心幸。況又今日,追惟昔年,一倍此心,宗臣文蔭武中,宗臣昔日封爵者,文臣曾經從班者,蔭官昔日州牧者,武臣曾經堂上者,特爲加資,成川府使金孝大,特爲加資,已資窮人,令該曹食物輸送,以表慶忭之意。出傳敎又命承旨書之曰,赦令雖過,已經數日,況値今日,王府·秋曹輕囚放釋。出傳敎又命承旨書之曰,今日開政事,分付。出傳敎上還入大內,諸臣退出。
丙子九月二十九日辰時,大王大妃殿誕日,王世子進致詞表裏行禮時,左副承旨徐命膺,事變假注書邊得讓,記事官金和澤·李福源陪進,王世子具冕服,出集英門,由仁政門東夾入就東庭,致詞表裏于大王大妃殿,行禮訖,王世子還入,諸臣以次退出。
丙子同月同日午時,上御齋室。承旨入侍時,右副承旨金始煐,假注書朴相老,記事官李潭·李鎭恒以次進伏訖。上曰,注書,卽朴相老乎?始煐曰,然矣。上曰,誰也?始煐曰,通川郡守,朴好源之子,故承旨朴師昌之孫矣。上曰,然乎?仍命相老持入吏·兵批宗親府加資單子,上曰,朴致遠,三十年禁錮之後,今乃入於耆社,誠是異事矣。仍命承旨書曰,慈聖同氣,只有二,而一則前郡守李德隣之妻,一則牧使尹勉敎妻,而今只有尹勉敎,而朝者下敎時,精神索漠,遺不能諭,今忽覺之,追惟昔年,一倍此心。且年近七十淸州牧使尹勉敎特除僉中樞。出傳敎又命承旨書之曰,今聞僉知將有窠,而以判書在外,不爲擧行云,若此,不必作窠,令次官卽爲草記擧行。出傳敎諸臣遂退出。
上在昌德宮。常參·經筵,以代理停。
藥房都提調兪拓基,提調李益炡,副提調申晦啓曰,昨日獻賀東朝,移時還內,伏未審夜來,聖體調攝,若何,憊眩之候,寢膳之節,亦何如?粟米飮·六君子湯五貼,已盡於昨日,臣等,今日率諸御醫,趁早入診,詳察聖候,議定繼進當否,爲宜。大王大妃殿氣候,何如?臣等,不任區區伏慮,敢來問安,竝此仰稟。答曰,知道。慈殿氣候,差勝後一樣,予則差愈一樣矣。
大王大妃殿·中宮殿,藥房口傳問安。答曰,知道。
申晦達曰,右承旨沈墢,同副承旨金尙喆,今日俱不仕進,竝卽牌招,何如?令曰,依。
以同副承旨金尙喆牌不進罷職令旨,令于申晦曰,推考徽旨捧入。
令于鄭玉曰,大臣·備局堂上引接。
以大司諫金尙重,獻納李仁源,正言朴弼燧,持平李徽中牌不進罷職令旨,令于鄭玉曰,竝推考徽旨捧入。
傳于金始煐曰,命官,內局入侍,同爲入侍。
沈墢達曰,大司憲兪㝡基,持平李徽中納牌不進,李恒祚受由在外,執義鄭純儉試所進去,掌令金時默·金元行在外,今日以監察茶時之意,敢達。令曰,知道。
傳于金始煐曰,左議政金尙魯,藥房入診,同爲入侍,傳于金始煐曰,試所承旨,同爲入侍。
金始煐,以弘文館言達曰,本館上番闕直,事甚未安。校理柳正源,副修撰沈鑧,旣有只推之令,竝卽牌招,以爲推移入直之地,何如?令曰,依。
沈墢達曰,執義鄭純儉,自文所復命之後,不爲傳達,揆以臺體,誠甚未安。卽爲牌招,何如?令曰,依。
以校理柳正源,副修撰沈鑧,執義鄭純儉等牌不進罷職令旨,令于沈墢曰,竝推考徽旨捧入。
吏曹口傳政事,原溪君望原溪守,齊昌君望齊昌守㯙,已上封君事,承傳。
傳于徐命膺曰,比較及科次,入侍爲之。
沈墢達曰,明日常參時,政府西壁及吏曹·禮曹堂上,無進參之員,工曹判書李鼎輔病不進,左參贊李喆輔,右參贊徐命彬,吏曹判書鄭翬良,參判南泰齊,禮曹判書趙榮國,參判金漢喆,參議金陽澤,工曹判書李鼎輔,竝明日待開門牌招,何如?令曰,依。
又達曰,明日常參時,兩司當爲進參,除在外·呈辭受由·陳書受由外,不爲行公人員,竝待開門牌招,以爲推移入參之地,何如?令曰,依。
又以成均館官員,以同知館事意達曰,今九月初九日儒生課試,今月內無故日退行事,曾已達下矣。大提學·大司成俱未差,今月已盡,限內不得爲之之意,敢達。令曰,知道。
正言尹蓍東書曰,伏以宗祊垂祐,聖候不日平復,邸下旣率百官獻賀,昨於東朝誕辰,我大朝又躬行賀儀,臣民慶幸,曷有其極?仍伏念臣於見職,固知萬萬不稱,而前因盛禮迫近,誠切蹈抃,而不得不進焉,旋以試事嚴急,義同往役,而不敢不進焉。次第呈身,不一控免,殆若言論風采,眞有可堪之實者然,自顧慙悚,人將謂何?臣又伏見大朝殿下,向日傳敎之下,有飭勵耳目之臣,勉修謇諤之風,十行絲綸,不啻諄切,顧乃以如臣譾劣巽懦,苟然充位,淸朝綜核之政,寧容若是?揣分量義,堪承無路。伏乞睿慈,俯垂鑑諒,特賜鐫免焉。抑臣有區區懇迫之私。臣賦命奇窮,早失所怙,秪與偏母,相依爲生,而宿嬰痼疾,寧日絶少,奄奄床笫,十年于玆矣。月前,遭臣外祖喪於忠淸道舒川地,京鄕遠離,幽明遽隔,臣母病裏承凶,情理冤苦,不計生死,戴星登程,而臣則身縻臺銜,不遑將往,心與懸旌,未克自持。卽者試役歸路,得接家信,則臣母鄕行,昨纔返稅,而悲疚撼頓,病勢越添,兼以泄痢暴作,食飮全却,實有凜綴難支之憂。臣始焉驚喜,繼以焦煎,歸視爲急,未暇他顧,玆從闕外,徑還私次,禮觖反面,罪在任情。更伏望邸下,亟令有司,治臣之罪,以昭法紀,以便救護,千萬幸甚云云。答曰,覽書具悉。聖候不日平復,數昨,親臨賀儀,東朝誕辰又屆,又擧縟儀,慶幸歡忭,曷諭?爾其勿辭,救護母病。
副應敎李最中書曰,伏以神天默佑,祥休滋至,惟我大朝殿下,聖候遄臻康復,東朝誕彌之辰,親率百僚,載擧賀儀,聖孝冞光,率土同慶,區區頌祝,曷有其已?仍伏念臣,猥以空疎,屢忝論思,每奉除書,直欲循墻,顧今職名稍別,冒玷尤愧,實無昧然承當之勢。頃於受暇在外之日,猝聞藥院直宿之報,不遑他顧,顚倒入肅,仍卽持被,以伸承候之忱,而旋因大禮迫近,黽勉淹直,已過數旬,若夤緣蹲據,不知所以自處,則放倒廉隅,人將謂何?今於竣試還歸之路,忽聞臣老母,宿症復發,重添寒感,寢啖俱廢,氣息綿綴,臣急於歸護,未克反面,投進短章,自外徑退,逋慢之罪,尤無所逃。伏乞睿慈,遞臣之職,治臣之罪,以安私分,以嚴公法,不勝幸甚云云。答曰,覽書具悉。聖候不日平復,數昨,親臨賀儀,東朝誕辰又屆,又擧縟儀,慶幸歡忭,曷諭?爾其勿辭,救護母病。
副司直柳復明書曰,伏以皇穹默佑,聖候遄復,賀儀載擧,帀域忭懽,曷可勝喩?臣於昨日大庭,忽承有霣自天,授臣以崇政峻秩,此實千萬夢想之外,臣驚惶震惕,寧欲循墻而不可得也。手奉除旨,拜稽天恩,自不禁感淚之橫逬也。伏惟我大朝殿下,孝篤奉養,誠切追慕,致有此無前之異渥,而第念癸酉冬,我聖上,謂臣曾經先朝從銜,旣加一資,今又以此而濫授崇秩,是則以一事,而再施於數年之內者也。於戲,不忘之痛,於此倍切,曠絶如天之渥,到底偏隆。矧玆擢秩,視前愈峻,誤恩荐加,私分益蹙,其何敢唐突承當,若固有之哉?玆不得不略暴肝膈之懇,仰溷离明之下。伏乞睿慈,俯垂鑑燭,導達聖聽,收回濫資,以重公器,以安賤分,不勝幸甚云云。答曰,覽書具悉。聖候不日平復,慶幸曷喩?今玆陞資,聖意深矣,卿其勿辭焉。
丙子九月三十日辰時,王世子坐時敏堂。大臣·備局堂上引接入對時,左議政金尙魯,刑曹判書李宗白,行司直具善行·李章吾,戶曹參議金致仁,左承旨鄭玉,假注書朴相老,記注官洪重孝,記事官李鎭恒以次進伏訖。尙魯曰,睿候不平之節,今則何如乎?令曰,一樣。尙魯曰,得無添節乎?令曰,不添。尙魯曰,感氣,今已和解乎?令曰,喉痛·齒痛,一樣作苦,故感氣尙未解矣。尙魯曰,湯劑連爲進服乎?令曰,連服。尙魯曰,日氣頗寒,睿候善攝,何如?令曰,依。尙魯曰,大朝殿下,患候平復後,聖體,何如?令曰,一樣矣。尙魯曰,大王大妃殿氣候,若何?令曰,一樣矣。尙魯曰,中宮殿氣候,若何?令曰,一樣矣。尙魯曰,此全羅前監司閔百祥及慶尙監司李益輔狀達也。備陳今年綿農大歉之狀,仍以京各司所納軍布及奴婢身布,依昨年例,純錢代納事,請令廟堂,稟處,而嶺南則又以推奴徵債,限明秋停止,爲請矣。近年以來,各道綿農連歉,毋論軍布·身布,不得以本色上納者,久矣,以此之故,京輦之下,綿布殆至絶種,軍民,何以依賴?此亦非少憂也。兩道今年綿農,雖曰告歉,猶不至如昨年之全失,則爲民陳請,雖若此,亦不可無參酌均恤之道,當年條軍·身布,竝令錢木,參半上納,至於推奴徵債,嶺南此弊,在常歲特甚。況纔經饑癘,蘇完尙遠,此時擾民之事,不可不禁,依狀請限明秋特爲防塞之意,分付,何如?令曰,依爲之。出擧條尙魯曰,此黃海監司南泰耆狀達也。枚擧海州牧使洪櫟牒報,以爲,本州改量,已過八十餘年,田政紊亂,民弊滋甚,待秋成改量事,請令廟堂稟處矣。黃州·載寧兩邑,見方改量,而海州牧田政紊亂,亦如此,則依狀請一體改量,爲宜,以此分付,何如?令曰,依爲之。出擧條尙魯曰,此咸鏡監司徐志修申本也。以爲,嶺南移轉穀,分俵各邑者,今方還捧,而本道田多畓少,決無以本色捧上之勢,大米則以田米代捧,租則以相當正穀代捧事,請令廟堂,考例稟處矣。此則本道事勢誠然,代捧亦有前例,使之依所請施行,而還穀甚重,必以精實者,一一代捧之意,嚴飭分付,何如?令曰,依爲之。出擧條尙魯曰,此江原監司徐命臣狀達也。以爲,校生考講,災年停止,已有前例,今年亦依例權停事,請令廟堂稟處矣。本道若値災年,則校生考講之特許停止,已多其例,使之依狀請施行,何如?令曰,依爲之。出擧條尙魯曰,今年各道穡事,傳聞未的,姑難詳知,而大抵較昨年,則雖可謂免凶,晩雨頻數,間多災害,猶未免爲穴農。至於畿甸·關東,則俱被歉荒云,而纔經大饑,穀物盡散,京外枵然如洗,將以何穀,接濟僅活之民乎?各樣還穀之捧未捧,實關民命,且如此之歲,加意糴捧,非厲民也,正所以愛民也。見今秋序漸晏,糴政已始,嚴飭各邑,一一準捧後,形止,卽爲狀聞之意,分付八道道臣,而三都留守處,一體申飭,分付,何如?令曰,依爲之。出擧條尙魯曰,以兩司之不參次對常參,仰請譴罰者,前後相續,殊涉支離,亦爲難繼之道矣。以今日賓筵言之,昨參賀班之諸臺,俱皆違牌,無一人入對,雖未知疾病事故之如何,而其在事體,極爲未安。違牌諸臺官,竝從重推考,何如?令曰,依爲之。出擧條尙魯曰,式年講經之有陳試,自前不能無者。況今番講經,旣在於初試經年之後,許多擧子之間,有事故,尤不是異事,而一所陳試,多至十三人,陳試之若是狼藉,曾所未有,試以一二所言之,二所則無一人陳試,而獨於一所,何至數多?假使應講者有故,自初頭至中間,何獨無之,而及其末端,亦何至於紛然萃集乎?其虛實之相混,推此可知,其在嚴科試之道,不可置之,當該四館所官員拿處,試所亦難免不能檢飭之責,一所諸試官,竝從重推考,陳試諸擧子,令該曹詳査處之,何如?令曰,依爲之。出擧條宗白曰,嶺南道臣,以今式年寺奴婢續案,待明年擧行之意,有所狀達狀本,下臣曹矣,寺奴婢續案,曾前則每式年推刷改案,磨勘京司矣。乙丑年節目,以六年一次,磨勘改定式,而今年又滿六年之限,奴婢續案,宜卽磨勘,而頃因本道移文,以待秋之意,回移矣,今又以待明年狀請矣。續案修正之際,推刷之弊,誠如道臣狀中所論,而續案磨勘,法意亦重,今若退行於明年,則又將踰越六年之定式,趁歲末卽爲磨勘之意,分付,何如?令曰,大臣之意,何如?尙魯曰,續案磨勘,在本道,誠多弊端,而定年限修正,法意亦重,重臣所達,不無意見矣。令曰,勿待明年,依所達施行,可也。出擧條奏事畢,諸臣遂以次退出。
丙子九月三十日辰時,上御崇文堂。藥房入診,左·右相同爲入侍時,都提調兪拓基,左議政金尙魯,右議政申晩,提調李益炡,副提調申晦,左副承旨徐命膺,假注書任㻐,記事官李潭·李鎭恒,醫官金履亨·方泰輿·皮世獜·鄭趾彦·許礈·李以楷·李泰遠·金德崙進伏訖。拓基曰,昨日行東朝賀禮,日氣淸朗,盛禮克擧,大小歡忭,何達?勞動之餘,聖候諸節,若何?上曰,一樣矣。昨日行禮,豈予所料?躬行東朝之盛儀,氣雖有減,何害之有?拓基曰,大王大妃殿,昨日受賀,氣候,何如?上曰,一樣矣。拓基曰,使醫官診候,何如?上曰,唯。履亨曰,左三部調均,右三部,雖似緩,而亦一樣,而脾胃脈猶不足矣。泰輿曰,左右三部,似緩而俱調均,胃弱之候,無勝矣。趾彦曰,左右三部調均,而胃脈虛軟,一樣矣。礈曰,左三部度數均適,右三部似沈緩,而右寸脈,似不足矣。以楷曰,左右三部度數均適,胃脈則一樣不足矣。泰遠曰,左三部度數不數,右三部不足之症,胃脈虛軟一樣矣。德崙曰,左右三部,俱以沈緩,度數均平,脾胃脈不足,一樣矣。上曰,承旨書之。傳曰,香砂六君子湯,人蔘粟米飮停止,加味歸脾湯五貼劑入,湯劑繼進日問候。出榻敎上曰,多士旣咸集,命官可先出矣,◆◆◆◆承旨當持往矣。尙魯曰,臣有脚疾,實有難治之憂,方欲鍼灸呈辭,以爲安意調治之計,而一番登筵面陳後,方可呈辭,故今日力疾入來,親承聖候之安,臣誠欣幸,玆敢以私懇仰陳,亦甚惶悚。上曰,聞甚悶然,依所陳休暇,好矣。尙魯曰,惠堂無可合人,而李成中,在罷職中,尙未還差矣,今則歲抄時,已敍用,故敢達矣。上曰,承旨書之。傳曰,惠堂李成中還差。出榻敎上曰,承旨書之。傳曰,今番下敎,意蓋深矣。宗臣加資中封君者,次政擧行,故不爲下批,分付吏曹,卽爲書入,依例隨夫職贈封,亦爲一體書入。出榻敎遂退出。
乾隆二十一年丙子九月三十日乙未,晴。上御崇文堂。到記講經科次比較入侍時,命官申晩,考官趙榮國·沈星鎭,參考官趙載洪·元仁孫·南泰著·李福源,左副承旨徐命膺,假注書邊得讓,記事官李潭·李鎭恒進伏訖。上曰,注書,誰也?徐命膺曰,邊得讓也。上曰,邊致明之子耶?命膺曰,然矣。上曰,黃昌副尉之從孫矣。申晩曰,然矣。上曰,頗勤幹矣,貌似備局副提調矣。上曰,比較則以詩傳爲之,儒生次次召入,可也,命召李邦榮以下諸人,以次進講,至李世奭。上曰,此則誰也?元仁孫曰,故立節臣李基卨之五代孫矣。上曰,然乎?比較訖,命書傳敎曰,今番講經儒生親臨比較時,比較儒生中幼學李世奭,以立節人李基卨之五代孫,故忠臣李敦五之旁孫,贈判書李后定爲曾祖云。旣聞而不爲調用,豈王者聳動之意?頃年,因重臣所奏,旣贈李東標之職,昭鑑頒布之時,宜先用李后定之孫,其令該曹特爲隨窠,◆◆◆◆又命書傳敎曰,居首生員韓宗纘,幼學裵聖兪,竝直赴殿試,◆◆◆◆◆◆◆◆◆◆◆德新直赴會試,幼學韓益珍·昌喜◆◆◆◆◆◆◆◆◆◆◆◆◆◆◆◆◆◆徐世璜·金龍弼·◆◆◆◆◆◆◆◆◆◆◆◆◆◆◆◆◆◆◆◆◆生員朴來◆◆◆◆◆◆◆◆◆◆◆◆◆◆◆◆柳泓各給一分。出傳敎◆◆◆◆◆◆◆◆◆◆◆◆◆◆◆直赴殿試,之次生員安宗喆直赴會試,進士李綏萬給二分。出傳敎上曰,式年殿試,明政殿設行科次入侍爲之事。出榻敎
上在昌德宮。常參·經筵,以代理停。
沈墢達曰,明日常參,取稟。令曰,停。
申晦達曰,左副承旨徐命膺,同副承旨金尙喆,今日俱不仕進,竝卽牌招,何如?令曰,依。
以左副承旨徐命膺牌不進罷職令旨,令于沈墢曰,推考徽旨捧入。
以執義鄭純儉,獻納李仁源,正言朴弼燧牌不進罷職令旨,令于沈墢曰,竝推考徽旨捧入。
鄭玉達曰,大司憲兪㝡基再度呈辭入達,執義鄭純儉牌不進,掌令金元行·金時默在外,持平李恒祚·李徽中陳書入達,今日以監察茶時之意,敢達。令曰,知道。
沈墢以弘文館言達曰,本館上番連日闕直,事甚未安。校理柳正源,副修撰沈鑧,旣有只推之令,卽爲牌招,以爲推移入直之地,何如?令曰,依。
以校理柳正源,副修撰沈鑧牌不進罷職令旨,令于沈墢曰,竝推考徽旨捧入。
金尙喆啓曰,卽者前京畿監司鄭光忠,以其身病,陳書到院,使其褊裨,替納密符,原書纔已退却,而依定式推考徽旨捧入之意,敢啓。傳曰,知道。
以備忘記,傳于沈墢曰,莫重付標,誤書以下,當該中官,從重推考。
以左議政金尙魯鍼灸呈辭,令于申晦曰,給由。
副司直元景淳書曰,伏以皇穹垂佑,大朝殿下聖候,遄臻康復,繼以東朝誕辰,親臨法殿,荐行縟儀,孝心冞彰,神人胥悅,伏惟我邸下,焦憂之餘,慶幸無極。仍伏念臣之老母,素抱痼疾,長委床席,自經夏間喪慘,一倍澌綴,實無離捨之勢,而頃伏聞玉體欠寧,藥院移直,不勝驚憂,區區情私,有未暇顧,蒼黃入城,已浹兩旬矣。隱憂在中,魂夢屢驚,卽接鄕信,臣母氣息沈淹之中,以家有拘忌之疾,扶擁移避,將攝失宜,感寒甚重,添以似癨之症,胷膈痞塞,腹痛絞急,嘔逆特甚,咳嗽兼發,晝絶粒食,夜失霎眠,眞元陷敗,坐臥須人,病裏心弱,促臣歸視。臣以了然單身,適此遠出,藥餌之方,救護之節,幹當無人,思之凜然,五內煎灼,如醉如癡,按住不得,投進短章,忙尋鄕路,徑情擅行之罪,無所逃誅。伏乞离明,亟降威命,重勘臣攸犯,以昭法紀,不勝幸甚云云。答曰,覽書具悉。聖候不日平復,數昨親臨賀儀,東朝誕辰又屆,又擧賀儀,慶幸懽忭,曷諭?卿其勿辭往護焉。
持平李徽中書曰,伏以上穹默佑,大朝聖候遄復,東朝誕辰又屆,賀儀連擧,慶忭,曷極?臣於頃日侍衛之班,忽承柏府新命,臣驚惶震越,退伏私次,未敢爲祗肅之計矣,日昨賀班,不敢偃然闕禮,怵分畏義,冒沒一肅,而因仍蹲據,匪心之所安也。伏念臣,懦弱不振之資,臲卼無當之狀,卽邸下素所俯燭者也,特蒙我大朝不世之恩,天地雨露之私,若偏臣身,每一承命,感激抑塞,自不覺首至地而涕無從也。力分所及,雖碎首糜骨,固不敢辭,而秪緣才識謏魯,誠意淺薄,其出入書筵之末者,亦且數年,無毫分裨益,朝晝挾書,亦不過應文備數而已。怵惕拊躬,若無津涯,愧懼交中,如負大何,而不但不斥而退之,乃反擢而置之言責之列,才固有可於彼而不可於此者,而臣實無往而可者也。不可之中,此任尤不可,明不足以辨得失,資不足以健諫諍,誠不足以孚上下,以此三不足,豈可苟然處是任哉?一日虛縻,是臣一日之罪,而昨日次對,庚牌儼臨,而非但實病難强,自畫已固,坐犯違傲,臣罪益重,玆敢匍匐詣闕,歷情陳懇。伏願邸下,察臣不稱之實,亟賜鐫改,治臣慢命之罪,以警具僚,千萬幸甚。第臣纔經講官,餘懷耿耿,敢於辭免之章,略此尾陳,惟邸下俯垂察焉。竊覵我邸下天縱之資高明之識,決不使三代以上之人,得以專美,決不做三代以下之事,甘處凡常,然聖人坏樸,非學不成,若專恃美質而於學小忽焉,則其美難保,故孔聖五穀不熟之歎,良有以也。況今悠悠萬事,都係於睿學之進不進,而若不及時成就,歲不我與,雖悔,何及?噫,我邸下典學之誠,非不欲勤勤,而雖以臣之侍講以後事言之,開筵之日,絶無而僅有,每於筵對之稟,輒下違和之敎,及其開筵,酬酢甚簡,發難稀聞。是以,首尾二載之間,一部鄒書,尙未了當,幾卷綱目,纔閱初頭。昔尹和靖見伊川半年,方得大學·西銘看,說者以爲,此乃務積誠意,不貴貪多之義也。聖人之學,固不在於口耳,而苟或無潛翫之實得,而徒費日月,如是曠久,則顧何望睿學之就將也哉?此固臣夙宵憂歎者,而是猶屬第二件事耳。凡人無他疾恙,一身安康,然後百年可做,今此書筵之作輟,亦豈邸下之樂爲哉?良以氣未調和,志或不勝,欲强而難强也。臣嘗以節宣之方保嗇之道,縷縷仰陳,則邸下未嘗不犂然虛受,至問心神保養之方,有以見我邸下克己之工求益之誠,卓越古昔,而顧臣誠淺言微,終未覩實效之顯著,此必有欲制而不能制,欲擴而不能擴者也。今若一任其荏苒侵尋,終不果一朝惕然警顧,備盡頤養之方,則其憂,豈啻垂堂之危哉?伏願邸下,決意奮發,便以堯·舜自期,以立其的,猛下工夫,先從難克處克將去,倦惰之來,豎起精神,紛膠之際,湛其思慮,使此一心,常在昭曠之域,則內外輕重之分,不期明而自明,一起居一動作,自循乎天理,六氣之災,無自而作,諸節勝常,百體從令。夫然則以之誦讀而聰明內生,以之講劘而眞味日長,自不覺手舞足蹈,至於欲罷不能之境,而緝熙之工將就之實,不待左右之陳勉而自勸矣。向臣所謂不專美於三代以上之人,不肯做乎三代以下之事者,正在是已,宗社臣民之福,豈有加於此者哉?惟願邸下,懋哉勉哉。目今可言之事,非一二,而年來饑饉,癘疫相仍,生民之凋瘵,未有甚於此時,而朝廷之上,其挺身效力,以實心做實事者,幾希,我大朝靜攝之中,獨自憂勞於上,十行絲綸,無月不下,有可以孚豚魚浹骨髓者。凡在含生之類,孰不感泣,而眞箇蔀屋艱難之狀,猶有所未盡上徹者,滲瀝,何由而遍逮,治化,何由而從欲乎?至於稼穡,生民之天,而游食未轉南畝,藩閫,待變之地,而財府殆如懸罄,科制不嚴而罕聞讀書之士,躁競日甚而莫懲貪墨之習。凡此數者,特其槪耳,上下講求思所以救革者,誠爲今日之急務,而若其溯源而推本,則都不外於我邸下一心上工夫,而此不過節目間事也,非但臣不欲極論,亦不暇盡言矣。噫,前後勉學而陳戒者,不爲不多矣,臣又以陳言强聒,極知其猥越,而區區憂愛之忱,有不能自已,衝口率發,敢干睿聽,惟邸下,正其僭而察其衷焉。臣治書將上之際,又以今日常參,召牌荐降,而臣於頃者試院,累日處冷,素患瘀傷痿痺之症,一倍添苦,實難動作,而前後賀班,不敢言私,力疾隨參矣,夜來諸症,又復添劇,遍身寒縮,呼吸不利,萬無趨班登筵之望。重乞离明,俯垂矜憐,亟賜變通,俾尋生路,以便公私,千萬至懇云云。答曰,覽書具悉。聖候不日平復,數昨親臨賀儀,東朝誕辰又屆,又擧縟儀慶事,懽忭,曷喩?其所陳勉,言深切至,余甚嘉尙,可不體念焉?爾其勿辭,從速察職。
令全羅監司李昌壽書曰,余惟,近世之擇藩任,固取幹敏强力之才,遐土之觀民風,莫如愷悌直諒之士。故唐家之理江浙,必資韋丹之寬弘,宋室之鎭西川,亦賴趙抃之淸簡。蓋用人有時乎外重,斯煩卿暫撤於內班。眷玆南藩,寔我巨鎭。隣江海而通舟楫之路,物產爲公私之資,控湖·嶺而擅兵甲之饒,地利增軍國之勢。自經昨歲之凶變,兼以秋事之大無。人心始安,正急漸以仁而摩以義,民命近止,奈比壯者散而老者顚。王靈所宣,雖繹騷之已定,土俗多詐,蓋牧禦之孔艱。苟不得正己鎭物之姿,曷能任幹方司臬之托?惟卿,志慮貞亮,風範端凝。名闡魁科,副士林之重望,經橫講席,荷寶臣之隆褒。華國文詞,咸稱楊大年夙詣,經世事業,不讓歐陽修喜談。此於卿特其緖餘,若所貴乃在器識。足駐萬馬之騖,王存之趨捨不渝,身備四氣之和,褚裒之語默有節。洛蜀之謗靡及,不墜家庭飭身之規,忠逆之分素嚴,豈待朝紳沫血之日?惟前後厚被於上眷,故任使久專於內庸。會當一士趣之辰,首畀師席,迺以避朝權之念,力辭銓銜。六載居廬,屢紆宸扆之愍念,貳卿超秩,旋預樞庭之訏謨。方宸衷軫南顧之憂,而廟議有外試之請。玆授卿以全羅道觀察使兼兵馬水軍節度使巡察使,卿其祇服休命,勉恢良圖。量田之政雖行,安保窮民之紓其力,均役之法易弛,亦在道臣之申厥章。匪勤無以成事功,匪簡無以制煩劇。惟其坐鎭遐俗,卿固能之,至於肅振頹綱,余所望也。弟兄竝顯於一代,旣贊會極之弘謨,祖孫繼按於兩湖,庶追憩棠之遺烈。其餘裁稟,厥有遵依。於戲,廷議雖惜其去朝,民命必歎於來暮。聆秋雨之傷稼,方深丙枕之憂,若春陽之噓枯,須體子惠之念。故玆令示,想宜知悉。刑曹參議李彛章製進
令京畿監司鄭弘淳書曰,岳牧統列邑之治,惟通才可屬屛翰,王畿作四方之極,比諸藩尤宜揀掄。肆朝論最難其人,眷廷臣疇膺斯選。惟卿,才猷敏達,性度端良。袁氏之奕世公卿,是謂故國之喬木,石君之傳家醇謹,綽有名祖之遺風。秉論和平而公耳忘私,持身謙默而言必有中。處世則有恬介之操,蓋嘗不激不隨,立朝則荷忠孝之褒,無愧乃父乃叔。嗟先卿未究乎大用,故隆眷不替於世臣。西湖按廉,暫掇隻日之邇列,一歲超擢,俄躋次月之崇階。銀臺長納言之班,爭稱黑頭宰相,璧宮陪橫經之講,儼作靑衿宿師。而望實旣隆於妙齡,顧績庸宜觀於外試。惟玆五百里甸服,實是三十州重藩。江漢朝宗,城隍據襟帶之勝,春秋掃灑,松柏護衣冠之藏。壤地瘠磽,人無飯稻羹魚之樂,俗習儇薄,民多帶牛佩犢之徒。矧近歲水旱之連仍,而生靈饑癘之荐酷。方春下勸農之令,無救峽邑之災荒,今秋施減租之恩,莫紓蔀屋之生理。欲求蘇殘起疲之效,宜伏識治綜務之才。玆授卿以京畿觀察使兼兵馬水軍節度使開城府留守江華府留守廣州府留守巡察使,卿其毋負特簡之知,益殫未展之蘊。敷揚德意,體九重如傷之仁,撫摩瘡痍,軫四民必先之政。振一方之淍瘵,必待來旬之功,廣列郡之蓄儲,庸作嗣歲之備。至若獄訟平而姦宄息,惟在聽斷明而力役均。兼管轄於三都,寧忽陰雨之策,畀保釐於一路,應瞻福星之光。於戱,自律以廉約奉公,卽卿所有,爲治之寬弘持重,寔全攸期。漢三輔之難治,可別盤錯之利器,周二陜之分理,佇騰棠茇之嘉謠。故玆令示,想宜知悉。副校理尹東昇製進
丙子閏九月初一日辰時,王世子坐時敏堂。常參入對時,右議政申晩,刑曹判書李宗白,大司諫金尙重,副修撰南泰著,右承旨沈墢,假注書朴相老,記事官李福源·李潭以次進伏訖。墢曰,都摠府入直郞廳,乃於諸臣入庭行禮之後,始爲入來,事極駭然,而本院請推之外,無他可施之罰,何以爲之?敢達。令曰,事過後拿處,可也。出擧條晩曰,近日寢睡不安之症,何如?令曰,喉痛齒痛,間間作苦,感氣亦不解矣。晩曰,大殿氣候,何如?令曰,一樣。晩曰,大王大妃殿氣候,何如?令曰,一樣。晩曰,中宮殿氣候,何如?令曰,一樣。晩曰,睿候不安,近日停講,頗久矣,一曝十寒,此實可悶。伏願或於臥內,召接宮僚,詢講文義,則開卷有益,亦有滋味,則雖有些少疾恙之作,或可以自然忘痛矣。令曰,留念焉。晩曰,常參,大朝會也,而各司長官·次堂,多不入參,其在事體,殊甚未安。今日長官·次堂中不入來人員,竝從重推考,何如?令曰,依爲之。出擧條晩曰,卽今外方秋務,方殷,民事甚急,各道守令,或受由或差員,上京者多,令該曹各別申飭,今明日內催促下送,新除守令,亦爲一體分付,不多日內,使之辭朝,何如?令曰,依爲之。出擧條晩曰,每當庭科時,以卿宰侍從,在外者多,試望輒致苟簡,事甚未安。今此親臨庭試,期日不遠,在外人員,令政院催促上來,科前呈辭下直,一切勿捧之意,另爲申飭,何加?令曰,依爲之。出擧條宗白曰,本曹發配罪人之逃還本土,前後相續,推捉還配之際,又貽列邑之弊,民不畏法,固已寒心,而此亦配所官不能檢飭之致。此後如有逃還之弊,則當該配所官,自本曹當草記論罪,而爲先以此申飭,何如?令曰,依爲之。出擧條泰著曰,兩筵停止,今已久矣,大朝患候,今已平復,邸下憂慮,亦已少弛矣。自今日爲始,開講臨筵,頻接宮僚,則學有緝熙,工無間斷,千萬伏望。令曰,體念焉。尙重達曰,請充軍罪人李時蕃依律處斷。措辭見上令曰,勿煩。又曰,請恒延·命垕·敏樞仍令鞫廳嚴鞫得情。措辭見上令曰,勿煩。又曰,請仰稟大朝,島配罪人泰績,更令鞫廳拿鞫嚴問,夬正王法。措辭見上令曰,勿煩。又曰,請卜連亟令王府拿鞫嚴問,以正王法。措辭見上令曰,勿煩。又曰,請稟于大朝,收還罪人天大酌處之命,夬正王法。措辭見上令曰,勿煩。又曰,請稟于大朝,還收罪人益源定配之命,更加嚴鞫得情,夬正王法。措辭見上令曰,勿煩。又曰,請罪人匡師更加嚴鞫得情,夬正王法。措辭見上令曰,勿煩。又曰,請罪人柱天,仰稟大朝,亟令王府,以同條律擧行。措辭見上令曰,勿煩。又曰,請罪人厚基,仰稟大朝,亟令王府,以同條律擧行。措辭見上令曰,勿煩。又曰,請絶島安置罪人來復,仰稟大朝,還寢發配之命,仍爲嚴鞫得情,以正王法。措辭見上令曰,勿煩。又曰,請徑斃罪人詹,亟稟大朝,追施逆律。措辭見上令曰,勿煩。又曰,請前校理申致謹,前大司諫尹尙任,亟施追奪之典。措辭見上令曰,勿煩。又曰,請緣坐罪人抗,稟于大朝,亟擧孥籍之典。措辭見上令曰,勿煩。又曰,新除授司憲府掌令金時默,時在江原道春川地,請斯速乘馹上來事,下諭。令曰,依爲之。竝出擧條奏事畢,王世子還入內,諸臣以次退出。
上在昌德宮。常參·經筵,以代理停。
初昏,流星出天中淡雲間,入南方天際,狀如拳,尾長三四尺許,色白。
沈墢達曰,明日常參,取稟。令曰,停。
金尙喆達曰,大司憲兪㝡基三度呈辭入達,執義鄭純儉,持平李徽中呈辭,李恒祚受由在外,掌令金元行·金時默在外,今日以監察茶時之意,敢達。令曰,知道。
又以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
申晦達曰,左承旨鄭玉,今日不爲仕進,牌招,何如?令曰,依。
金尙喆啓曰,御營大將鄭纘述陞資後,時無職名,令該曹卽爲口傳付軍職,何如?傳曰,允。
兵曹口傳政事,副司直鄭纘述單付。
沈墢,以弘文館言達曰,本館上番連日闕直,事甚未安。副校理尹東昇由限已過,卽爲牌招入直,校理柳正源,副修撰沈鑧,旣有只推之令,一體牌招察任,何如?令曰,依。
以校理柳正源,副校理尹東昇,副修撰沈鑧等牌不進罷職令旨,令于金尙喆曰,推考徽旨捧入。
以大司憲兪㝡基三度呈辭,令于申晦曰,只遞本職。
沈墢,以奉常寺官員,以都提調·提調意啓曰,東籍親耕田所種皮稷打作,則所出三石十斗,小豆打作則一石四斗之意,敢啓。傳曰,知道。
上在昌德宮。常參·經筵,以代理停。
沈墢達曰,明日常參,取稟。令曰,停。
金尙喆達曰,大司憲未差,掌令金元行·金時默在外,持平李恒祚受由在外,李徽中,執義鄭純儉呈辭,今日以監察茶時之意,敢達。令曰,知道。
沈墢以弘文館言達曰,本館上番連日闕直,事甚未安。副應敎李最中由限已過,校理柳正源,副校理尹東昇,副修撰沈鑧,旣有只推之令,竝卽牌招,以爲推移入直之地,何如?令曰,依。
以副應敎李最中,校理柳正源,副校理尹東昇,副修撰沈鑧,牌不進罷職令旨,令于金尙喆曰,竝推考徽旨捧入。
傳于沈墢曰,製述直赴傳旨入之。
以備忘記,傳于沈墢曰,今番太學儒生製述殿講,專由正門,封箋受袖擧案,而然觀太學封箋,三中生員安宗喆之名在焉,一體直赴殿試。
金尙喆以備邊司言啓曰,卽接漢城府所報,則枚擧南部都事牒報,以爲部屬瓦署契有虎患,人物致斃,而屍身浮在露梁江水中云,故部官親往摘奸,則果如手本辭緣事轉報矣,京城咫尺之地,虎患之不戢如此,極爲驚慮。且致斃人物,爲虎所咬,則屍體之浮在江中,亦極怪訝,爲先令三軍門擇送善放砲手,各別搜捕之意,分付,何如?傳曰,允。
又以訓鍊都監言啓曰,因備邊司草記,南部瓦署契有虎患,極爲驚慮,令三軍門擇送砲手,各別搜捕事,允下矣。善放砲手六十名,將官率領,卽爲發送之意,敢啓。傳曰,知道。
又以禁衛營言啓曰,因備邊司草記,瓦署契近處有虎患,人物致斃,京城咫尺之地,虎患如此,極爲驚慮,爲先令三軍門各別搜捕事,允下矣。本營善放砲手六十名,將校二員率領,今日爲始定送,各別跟捕之意,敢啓。傳曰,知道。
又以御營廳言啓曰,因備邊司草記,南部瓦署契有虎患,人物致斃,而屍體浮在露梁江水中云,京城咫尺之地,虎患之不戢如此,極爲驚慮。且致斃人物,爲虎所咬,則屍體之浮在江水,亦極怪訝,爲先令三軍門擇定善放砲手,各別搜捕事,允下矣。本廳善放砲手四十名,將校率領,今日出送,與訓局禁營,合力搜捕之意,敢啓。傳曰,知道。
吏曹參判南泰齊書曰,伏以,睿孝格天,邦休滋至,我大朝殿下未寧之候,遄復常膳,迺於東朝誕彌之辰,躬率百僚,爰擧縟儀,率土含生,孰不歡忭。仍伏念,臣三違試牌,實出於萬不得已,而跡涉逋慢,罪合誅譴,幸蒙聖度之涵容,薄勘未幾,恩敍荐降,繼有亞銓特授之命,旣貸應被之罪,反行非常之寵,量才揣分,豈有一分堪承之望?而賀儀在前,不暇他顧,黽勉出肅,再赴政席,實緣事出副急,推諉無地,而其恧蹙兢惶,尤當如何?蓋人之辭銓地者,或言才識之不逮,或稱銓衡之難平,或以情勢之不可强,凡玆數者,固臣之所兼有,而援以爲說,不免爲隨衆飾讓之歸,故臣不欲以此自別,而抑臣之苦心血懇,有不得不畢辭祈免者,臣本門戶寒素,謹約相傳,視權要若機穽,避勢利如膩汚,卽臣之百年家法,況臣迂姿瑣力,夙蹈世路,虛舟自在於風波,獨轍不僨於峻坂者,徒以杜門修拙,謹守先誡,爲一生書紳之符故耳。不意頃年,謬膺銓任,夤緣事會,微諒莫守,虛辱聖簡,絲毫靡補,至今追思,慙悔交中,顧此所叨之職,其地望之峻,責任之殷,比諸三銓,殆有別焉。以孤畸之蹤,而占一代華膴之選,以冥擿之行,而處萬目睢盱之場,以疎闇之識,而參人物甄別之責,臣心不但自危,傍觀爲之代慄,其不爲招尤惹怨,立取顚隮,墜先訓而僇身名者幾希。傳曰,事君能致其身,臣每鉻佩是訓,當以眇末之身,獻之於恩造罔極之下,夷險燥濕,一死自矢,則矧玆職是華塗,恩出特簡,在臣感激圖報之義,豈不且殫竭心膂,少酬萬一,而重擔匪分,自畫有素,乍出已愧,仍冒愈惕,玆敢披瀝肝血,仰瀆睿聽。伏乞邸下,憐臣危悰,察臣至懇,將臣新授職名,亟令鐫改,以卒生成之大惠,不勝萬幸云云。答曰,覽書具悉。聖候不日平復,數昨親臨賀儀,東朝誕辰又屆,又擧縟儀,慶幸曷喩?卿其勿辭,從速察職。
令平安監司趙雲逵書曰,試盤錯之地,其材旣知,伏險艱之時,其忠乃見,肆紆上簡,申命西藩,惟卿,爲國藎臣,在家佳子,凝遠之度,自早歲而負公輔之譽,敏達之才,在卑官而識經綸之蘊,絶無少年習,持論則終和且平,猶有故家風,任職則不懈惟謹,東行按獄而鉤姦之明著,西出上章而誅惡之義嚴,故聖知之特隆,而恩擢之不次,歷華膴而陞宰列,將大任之,畀芻牧而煩吏治,欲老才也。屬湖堧膺來旬之寄,乃國家有去年之虞,揭妖書而煽搖一方,逆肚奸腸之莫厠,設凶契而糾結群醜,陰蹤祕跡之孰探,平生仗殉國之誠,蹈淵藪而不懾,倉卒運制變之智,拔根萌而無遺,次第擒獲而王法行,丁寧曉告而民心定,惟今日大義之昭闡,實賴得此賊而窮亂源,故當時尺疏之抗陳,亦蒙記昔奏而垂宸奬,嘉卿懋績,豈容外捐?憫卿久勞,遂勤內召,委之以天官貳席,一時之政注皆公,寵之以國子兼銜,向來之人言胡得?上方彌篤於毗倚,卿乃必辭於權要,念王事獨賢,詎無憂於北山采杞,顧邊防維重,欲推化於南國憩棠,玆授卿以平安道觀察使兼兵馬水軍節度使巡察使管餉使,蓋玆邦素稱雄饒,逮近歲漸患凋弊,守備則城郭不完,器械不利,倉廩不實,處處殘郡荒堡,思錄虛名,風俗則學校日廢,盜賊日興,訟獄日滋,往往銀坑鐵冶,奸商大儈,民不畏法而邊禁惰,吏不養廉而貨風流,凡其弊棼如亂絲,惟在卿恢乎游刃,已知者周通縝密,何患因革弛張之或未合宜?所勉則操執剛嚴,然後陟罰號令之無不得正,柳氏之旌節相繼,曾歲星之未周,益州之祠堂猶存,想仁風之可述,施設不用煩誥,稟裁自有彛章。於戱,余言匪文,卿責固大,悵晨昏之暫隔,何爲停太行車?體宵旰之深憂,行矣叱蜀阪馭,故玆令示,想宜知悉。副校理尹東昇製進
上在昌德宮。常參·經筵,以代理停。
沈墢達曰,大司憲未差,掌令金元行·金時默在外,持平李恒祚受由在外,李徽中,執義鄭純儉牌不進,今日以監察茶時之意,敢達,令曰,知道。
又達曰,明日常參,取稟。令曰,停。
又以弘文館言達曰,本館上番闕直,已至多日,事甚未安。副應敎李最中,校理柳正源,副校理尹東昇,副修撰沈鑧,旣有只推之令,竝卽牌招,以爲推移入直之地,何如?令曰,依。
以副應敎李最中,校理柳正源,副校理尹東昇,副修撰沈鑧,牌不進罷職令旨,令于沈墢曰,竝推考徽旨捧入。
傳于沈墢曰,儒臣持詩傳第十卷入侍,製述直赴二人,竝來待事,分付。
沈墢啓曰,特敎開政,則行公堂上,毋敢請牌事,曾有傳敎定式矣。今此特命開政之下,吏曹判書鄭翬良,以未肅拜不爲入來,參判南泰齊,謂有身病,累度催促,終不入來,事體誠甚未安。判書鄭翬良,參判南泰齊,所當牌招開政,而成命之下,不敢循例請牌,何以爲之?敢稟。傳于沈墢曰,政官牌招開政,必致夜深,承旨前望單子入之。
沈墢達曰,檢閱金和澤,傳諭後入來云,卽爲牌招入直,何如?令曰,依。
又達曰,明日次對,兩司當爲進參,除在外·引避退待外,不爲行公人員,竝待開門牌招,以爲推移入對之地,何如?令曰,依。
又以司饔院官員,以都提調意言啓曰,本院僉正洪益大,以柴場摘奸事,廣州地辭朝下去矣。身病猝重,摘奸之役,中間停廢,秋事漸晩,不得已改差,其代以奉事洪緯漢下送,使之趁卽擧行之意,敢啓。傳曰,知道。
又以奉常寺官員,以都提調·提調意言啓曰,東籍親耕田所種粘粟·唐黍太,今閏九月初六日間,當爲成熟之意,敢啓。傳曰,攝刈。
正言尹蓍東達曰,請充軍罪人李時蕃依律處斷事。恒延·命垕·敏樞,仍令鞫廳嚴鞫得情事。島配罪人泰績更令鞫廳拿鞫嚴問,夬正王法事。卜連,亟令王府拿鞫嚴問,以正王法事。稟于大朝,收還罪人天大酌處之命,夬正王法事。稟于大朝,還收罪人益源定配之命,更加嚴鞫得情,夬正王法事。罪人匡師更加嚴鞫得情,夬正王法事。罪人柱天仰稟大朝,亟令王府以同參律擧行事。罪人厚基仰稟大朝,亟令王府以同參律擧行事。絶島安置罪人來復稟于大朝,還寢發配之命,仍爲嚴鞫得情,以正王法事。徑斃罪人詹,亟稟大朝,追施逆律事。前校理申致謹,前大司諫尹尙任亟施追奪之典事,緣坐罪人抗稟于大朝,亟擧孥籍之典事。措辭竝見上向者聖候違豫,臣民焦憂,凡在含生,莫不同然,而生進榜出之後,多有狼藉張樂於藥院竝直之時者,義分掃如,聽聞俱駭。請令各部,査出重勘。臺閣之選,何等至重,通淸之規,何等至嚴,而向日政目,前縣監李廷喆,遽然見擬於持憲之望。發銜新通,固已太濫,解由不拘,亦失常格。請前縣監李廷喆改正臺望。朝家之視遇儒賢,體例自別,而日昨贊善臣閔遇洙,於大朝別諭之下,病未承命,縣道封疏,政院謂有禁令,任自還送。聖上方特遣史官,誠心招徠,而承宣則退其辭章,無異凡僚,旣違大朝優禮之意,全失出納惟允之責。請當該承旨罷職。有國所重,倫常而已。一或放倒,人不人矣。昨年凶變以後,多有悖義之類,全喪天敍之正,外祖之爲逆,則洪靖輔還歸本宗,而父子之倫絶矣。妻父之犯逆,則元景濂離異亡妻,而夫婦之倫斁矣。至若李成中,則其妹之以逆孥當坐者,於其自裁之日,卽赴鞫坐,酒肉言笑,無異平人,同列指點,吏胥唾罵,是又得罪於兄弟之義矣。其在敦化正俗之道,何可無罪?請學諭洪靖輔遠地定配,尙州牧使元景濂削去仕版,司直李成中削奪官爵。世道日下,貪風日熾,我大朝前後飭勵,非不嚴重,而竄錮之律,或施於冷蔭殘武,懲治之典,不及於崇班峻秩,被罪者少無畏服之心,貪墨者敢肆姦濫之手,民生由是而益困,綱紀由是而不立,可勝歎哉?禮曹判書趙榮國,屢典腴藩,本多醜謗,及荏沁都,專事肥己,前留守鄭亨復,爲補賑資,請得軍餉米三千石,將以廉價,發賣於本府之民,立本取剩,分賑飢口,區劃已成,民皆顒望矣。榮國受代之後,率去京商及松都之人,以每石七兩,定價許賣,船載以送,其數殆過二萬餘兩,而文書立本之時,乃以前留守所折定,每石三兩一錢載錄,所謂賑政則抄出若干飢民,分給若干米斛而已。其餘萬餘兩錢,空中乾沒,一都魚喁,未獲升斗之沾,軍需劃給,盡歸私橐之潤,餓莩相望,怨詈載路。且以萬目所覩言之,通津府使所買去百七十餘石米之出置倉庭,未及運去者,聞其米色之好,使其庶女壻金姓人,持船載去,如取己物,卽此一事,其不法無憚極矣。此外軍需木賑廳米之以賑請得,準價發賣,減錄私用者,亦不下爲萬餘兩之數,朝夕待哺之民,畢竟無粒米分錢之惠,徒爲守臣憑藉網利之資,寧不痛惋?蓋島中生財,與他有異,災年之民所聊活,專賴官糶,而奪諸口吻,坐視丘壑,苟有人心,豈忍爲此?大僚傳說,國言喧藉,揆以邦憲,宜施烹阿之典,而罪之不加,名登枚卜,此豈懲貪勵世之道哉?請令王府嚴覈實狀,夬施當律。答曰,不從。令該部査出重勘事,承旨罷職事,竝依達,臺望改正事,過矣。洪靖輔等事,旣係逆律,與常人有異,其亦過矣。前江留事,決無若此之理,決無若此之理。然旣登臺達,關係重矣,而不可置諸暗昧,令本府査實申聞。
又達曰,臣姿性迂滯,言議巽軟,本不合於淸朝耳目之官,適會賀儀誕擧,試役在前,黽勉行公,自知不稱,而旣在其職,不可徒事泯默,故玆將草草數字,略效一日之責,及承睿批,不惟不賜準許,反以過矣爲令。臣竊不勝瞿然訝或之至,李廷喆之以老蔭常調,未出解由,方在散地,而遽擬臺望,全失政例,駁正之請,烏可已乎?洪靖輔則圖還本宗,自絶大倫,其斁敗人紀,壞亂風敎,莫此爲甚,與靖輔地處相同之人,自朝家嘉其自守,特命收用,則如靖輔者,尤安得無罪?元景濂則慮爲身累,離絶亡妻,强行國典之外,自壞五倫之一,古所謂殘忍薄行,正謂此等人也。李成中則不欲同氣之浸入,任其自裁,容或可恕,而旣死之後,則其哀矜慘怛,宜非常情之所忍,而赴坐訪友,自同無故,酒肉言笑,都無人理,如此之類,其可免於屛流刋削之典乎?顧此論列,亶出於區區憂憤之忱,意謂邸下必虛受樂聞,而今此批旨,大失所圖,此莫非臣誠意淺薄,未能上孚之致,其何可一刻晏然於臺次乎?請令遞斥臣職。答曰,勿辭。
丙子閏九月初四日辰時,上御崇文堂。儒臣·製述直赴儒生入侍時,右承旨沈墢,假注書朴相老,記事官朴必珍·李鎭恒,副修撰南泰著,以次進伏訖。上曰,壯元誰也?安致邦曰,臣全羅道寶城人安致邦矣。命誦試券。訖,上曰,其次誰也?安宗喆曰,臣故參判安縝之曾孫矣。命誦試券。訖,上曰,爾等以公心事國,可也。仍命退出。命泰著讀詩傳周頌,又命承旨讀周頌訖,又命相老讀商頌三章,必珍·鎭恒,各讀商頌一章。訖,命泰著陳文義。泰著曰,維天之命,於穆不已,文王之德之純者,乃是誠之一字之義矣,與中庸之論誠一般矣。伏願深加體念,必以每事合於誠實矣。上曰,所陳好矣。予當體念,王者敬天,何事不做?周頌敬之章,美矣美矣。泰著曰,帝王家所敬者,上天而已。上曰,然矣。若留意於敬之章,則漢豈有晉,唐豈有五季?雖以桀·紂之惡,若留意於敬天,則必不止於桀·紂矣。日監在玆,常目在之,則豈有荒淫怠慢之事乎?泰著曰,此與及爾出王之意同矣。上曰,然矣。予則自以爲學得敬之章之義也。陳文義訖,命儒臣先退。仍命承旨書之曰,前有殿試唱榜,喉院不可不備,受由承旨許遞,與三度承旨之代,一體今日政,以在京無故人擧行。出傳敎少退,更爲入侍時。上曰,司書李福源入侍。出榻敎仍命福源曰,予不欲用爾於如此之事矣,予欲曲護故也。仍命退出。上曰,弼善洪重孝入侍。出榻敎仍命承旨書之曰,噫,一自均廳之後,其於漁稅,皆屬均廳,雖人君之尊,不敢闊狹於其間,而況今番述編訓飭,若何?則漁箭請得,敢奏於前,事之寒心,莫此爲甚。當該中官柳仁植,其指示之人,令金吾秋曹中官,勿限年特畀其處,指示人,限己身亦爲投畀其處,以謝海民,而其處卽在洪州云,令該府該曹問其地名,待朝擧行。出傳敎又命承旨書之曰,洪州果有三處漁箭,而均廳不管,水營亦莫知,果若中官所奏,均廳·道臣,宜有其飭,此必本官私物,不可不嚴査,弼善洪重孝,爲洪州査正御史,其亦待朝辭朝。出傳敎仍命承旨讀傳敎,使重孝聽之,訖,又命承旨書之曰,講經之意,其蓋深矣。雖在靜攝,前月講經,旣已停止,今何又停?再明講經,依例擧行。出傳敎諸臣遂以次退出。
上在昌德宮。常參·經筵,以代理停。
卯時,日色赤。
沈墢達曰,明日常參,取稟。令曰,停。
藥房都提調兪拓基,提調李益炡,副提調申晦啓曰,伏未審日間,聖體調攝,若何?憊眩之候,寢膳之節,亦何如?歸脾湯五貼,已盡於昨日,臣等今日與諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。大王大妃殿·中宮殿,藥房口傳問安。答曰,知道。
沈墢以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于沈墢曰,日次早爲之,大臣·備堂,內局入診,同爲入侍于崇文堂。
令于沈墢曰,大臣·備局堂上引接。
以執義鄭純儉,持平李徽中,司諫李翼元,獻納李仁源,正言朴弼燧等牌不進罷職令旨,令于沈墢曰,竝推考徽旨捧入。
沈墢達曰,大司憲未差,掌令金元行·金時默在外,持平李恒祚受由在外,李徽中,執義鄭純儉牌不進,今日以監察茶時之意,敢達。令曰,知道。
傳于沈墢曰,政官卽爲牌招開政,承旨亦爲擧行,而催促政官,趁早擧行。
沈墢啓曰,吏曹判書鄭翬良,參判南泰齊,牌不進推考徽旨,今方捧入,而特敎開政之下,如是違牌,事甚未安。判書鄭翬良,參判南泰齊,更卽牌招開政,何如?傳曰,允。
又啓曰,吏曹判書鄭翬良,參判南泰齊,再牌不進推考徽旨,今方捧入,而開政命下之後,不卽擧行,事甚未安,所當更請牌招,而一日三牌,有傷事體,何以爲之?敢稟。
有政。吏批,判書鄭翬良進,參判南泰齊進,參議未差,右承旨沈墢進啓曰,淸州牧使,今當差出,而本州以營下劇邑,物衆地大,素稱難治,不可不擇差,他道有聲績守令,竝擬,何如?傳曰,允。
又啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。以趙載洪爲吏曹參議,南有容爲大司憲,尹東度爲大司諫,李宜馣爲正言,洪梓爲副校理,李錫祥爲修撰,朴相喆爲說書,具善行爲左尹,朴相德爲大司成,李爲軍器提調,李壽勛爲吏曹佐郞,南綺老爲兵曹正郞,柳運緖爲恭陵參奉,金聖梓爲淸州牧使,具允明·韓光肇,李翼元爲承旨,南泰著爲兼南學敎授,學諭宋益中單付,左副承旨具允明,右副承旨韓光肇,同副承旨李翼元。兵批,判書李在外未肅拜,參判李得宗病,參議宋昌明病,參知洪宗海入直進,左承旨鄭玉進,副司直兪㝡基·金尙重·徐命膺,金始煐·金尙喆。
沈墢以弘文館言達曰,本館上番連日闕直,事甚未安。副應敎李最中,副校理尹東昇,副修撰沈鑧,旣有只推之令,竝卽牌招,以爲推移入直之地,何如?令曰,依。
以副修撰沈鑧牌不進罷職令旨,令于沈墢曰,推考徽旨捧入。
沈墢以侍講院言達曰,本院上番弼善洪重孝入直矣,奉命出去,文學李海重,卽爲牌招入直,何如?令曰,依。
傳于鄭玉曰,承旨入侍。
沈墢以義禁府言啓曰,放歸田里罪人尹蓍東,依傳敎,卽爲渡露梁津出送之意,敢啓。以義禁府草記,傳于沈墢曰,尹蓍東速爲出送于嶺南事,分付。
傳于沈墢曰,吏曹堂上入侍。
沈墢以弘文館言達曰,明日講經,講官不可不備員,今日政新除授玉堂,待下批仍卽牌招察任,何如?令曰,依。又達曰,新除授玉堂,待下批牌招事,依下矣,今已夜深,待明朝出牌之意,敢達。令曰,知道。
又以侍講院言達曰,本院上番闕直,事甚未安,輔德宋德中受由在外,弼善洪重孝,文學李海重奉命在外,兼輔德·兼弼善·兼文學俱未差,上番他無推移之員,兼司書李仁源,卽爲牌招,姑陞入直,何如?令曰,依。
又達曰,春坊牌招事,依下矣,闕門已閉,待明朝出牌之意,敢達。令曰,知道。
又以義禁府言達曰,當該中官柳仁植,因傳敎勿限年特畀其處事,令旨達下矣。其處卽忠淸道洪州牧獨蘇島云,以其地定配所以入之意,敢達。令曰,知道。
又以刑曹言達曰,金理大黑山島限己身定配,永勿揀赦典。劉相海洪州牧限三年定配,金振瑞囚禁,待其到配狀來到後放送,尹莘興當日內勿爲徵贖,決杖六十事,命下矣。金理大朝已發配,故今方分付畿營,待其捉來,黑山島更爲發配,金振瑞今姑嚴囚,以待到配狀上來放送,劉相海洪州牧限三年定配,尹莘興決杖六十後,放送之意,敢達。令曰,知道。
又以御營廳言啓曰,本廳分授都城五間水門南邊體城頹毁處,今已畢築,而女墻仍爲始役矣,體城旣已完築,把守軍依例撤罷之意,敢啓。傳曰,知道。
又以司僕寺官員,以一二提調意言達曰,卽接寺屬水原監牧官金宅壽牒報,則惡虎連入於牧場內,囕殺牧馬,至於五匹之多,牧官領率砲手,尋蹤圍捕,則鳥銃善放人崔有恒,挺身當前,先放輒中,前後所捉之虎合爲五首云,近來諸道各牧場,虎患極其頻數,今方申飭機捕之際,水原牧場惡虎之多數捕捉,誠爲多幸,其連頭骨皮五張,移送該曹,捉虎人崔有恒,不可無論賞激勸之道,令該曹考例,稟處,何如?令曰,依。
副校理尹東昇書曰,伏以,臣情理懇迫,荐犯逋慢,罪合重戮,罰止薄推,含恩訟愆,冞切兢惶,念臣以數昨持被之人,當館直不備之時,鎭日違召,自陷慢蹇者,夫豈得已哉?誠因目下私懇之萬萬切急而然爾。蓋臣母今年恰七十矣,素嬰奇疾,到衰益痼,居常懍懍,不離床薦,而乃於今夏,重傷暑濕,兩朔患痢,數經危域,轉成疹毒,形症百變,熱隱于內則痰壅胃結而爲眩爲瀉,癍發于外則皮脹骨痛而如槌如刺,流移翕散,頃刻殊狀,首尾四旬,澌鑠無餘,向臣在直之日,蓋嘗屢劇,而謂方庭候,不令臣知,及歸相視,病勢與形色,有不覺驚心者,臣方日夕焦憂,左右將掖,實無頃刻離側之勢,玆敢祗隨召牌,申控哀籲於孝理之下,伏乞邸下,俯賜憐察,亟罷臣職,以便救護,仍治臣累逋之罪,以肅朝綱,千萬幸甚云云。答曰,覽書具悉。爾其勿辭,救護母病。
副應敎李最中書曰,伏以,臣於試所罷歸之日,敢陳私懇,得蒙恩暇,歸見母病,相對感祝,第臣母年迫八耋,衰病沈尋,雖在常時,委席涔涔,近因寒燠乖候,調將失宜,宿症之外,癨氣添劇,食飮不下,溏泄兼發,度數無筭,眞元澌削,氣息凜綴,臣方左右扶護,實無片刻離捨之勢,牌召之下,承膺無路,連事請急,極知分義之萬萬悚惶,而情私所迫,不得不更申疾痛之呼,伏乞睿慈,俯垂矜憐,特許鐫削臣職,以便救護,不勝幸甚云云。答曰,覽書具悉。爾其勿辭,救護母病。
左承旨鄭玉,右承旨沈墢等聯名書曰,伏以,臣等昨伏見諫臣新達,則以儒臣縣道封疏,政院任自還送,至有該房承旨罷職之請,卽蒙從許,臣等於此,實不勝悚懍之至。向來儒臣,因大朝特召,陳疏到院,事面與他有異,而禁令之下,有不敢遽爾捧入。且原疏年月下,只書職銜,不書姓字,故格例所拘,果不免還送,蓋此事該房雖主之,而臣等伊日同在院中,有所與議,則僚臣獨被譴罰,臣等俱得倖逭者,此豈私心之所可晏然乎?反復思量,終難冒據於職次,玆陳短章,敢暴微懇,伏乞睿慈,俯垂諒察,使臣等同被罪勘,以安私義,不勝幸甚云云。答曰,覽書具悉。爾等其勿辭,從速察職。
丙子閏九月初五日辰時,王世子坐時敏堂。大臣·備堂引接入對時,右議政申晩,左參贊李喆輔,刑曹判書李宗白,行司直具善行·李章吾,戶曹參議金致仁,副修撰南泰著,右承旨沈墢,假注書朴相老,事變假注書邊得讓,記事官李福源·李鎭恒,以次進伏訖。晩曰,日候不調,寒霜連降,睿候,何如?令曰,一樣。晩曰,感氣和解乎?令曰,齒牙有痛氣。晩曰,受風則妨矣。伏望善攝,若何?令曰,依爲之。晩曰,大朝聖候,何如?令曰,安寧矣。晩曰,大王大妃殿氣候,何如?令曰,一樣矣。晩曰,中宮殿氣候,何如?令曰,一樣矣。晩曰,此全羅監司閔百祥狀達也。以爲本道纔經大賑之餘,年事又未免穴農,災面所居之民,其所遑汲,無異昨年,戶籍收單,亦爲相値,諸邑軍兵式年都案,趁今擧行,十年大都案,待年退行事,請令廟堂稟令,分付矣。湖南穡事,雖云稍勝,而沿海諸邑,被災多矣。且經大賑,疲民未蘇,不可擾矣。十年大都案,則與式年都案有異,待年退行,自有前例,依狀請許施,何如?令曰,依爲之。出擧條晩曰,此全羅前監司閔百祥狀達也。全州等十四邑,陳田之乍起旋陳,白地徵稅,井邑等八邑奴婢之眞箇逃故,不爲許頉,俱係民隱之大者,而此邑如此,他邑可知,及今變通釐正,斷不可已,亟令廟堂,稟處爲請。頃者邸下,仰體大朝德意,各道民隱,有所詢問,而湖南道臣,有此條陳矣。全州·金溝·任實·益山·高山·泰仁·萬頃·興德·高敞·扶安·茂長·雲峯·羅州·靈光等十四邑陳田改量,曾有成命,而已改量邑則守令不善擧行,尙有白徵之弊,當此年分,使之各別査實,未及改量處,則亦令次第改量,俾無白地徵稅之弊爲宜,井邑·茂長·興德·臨陂·靈光·咸平·珍島·光州等八邑,各寺奴婢之眞箇逃故,分付所管各衙門,卽爲憑考許頉,其代則令各其本邑搜括,生產與隱漏,亦卽塡充,逃故許頉者之還貢混徵,事極不當,當該堂郞及守令,竝從重推考,何如?令曰,依爲之。出擧條晩曰,卽今秋事方殷,冬節不遠,外方事一時爲急,而忠淸監司趙暾,頃遭臺言,至今引入,大朝特敎之下,不爲行公,狀達報狀等事,一以假都事暫行,秋巡方急而尙未發巡,其在事體,極爲未安,忠淸監司趙暾,從重推考,各別申飭,卽速察任之意,分付,何如?令曰,依爲之。出擧條喆輔曰,臣方待罪北道句管,以交濟穀事,有所仰達者矣。北路前後設賑時,連運嶺穀而濟之,秋成後必令還捧於沿海各倉,以朝家本意,蓋欲儲積於元還之外,以爲水旱之備,自備局成節目董勅,而本道連値凶荒,當秋所捧旣零星,而開春後又盡分給,庫中初無留儲之穀,節目徒存而元無擧行之實,極爲可悶。今年本道年事,挽近最勝,趁此時盡捧,然後庶有實效,一依節目,各別擧行之意,出擧條嚴飭該道,何如?令曰,大臣之意,何如?晩曰,北路之交濟倉,嶺南之浦項倉,當初設置,專爲交濟南北之意,交濟倉所在之穀,卽嶺南穀移轉者也。成置節目,嚴立科條,而近來逋欠甚多,元數漸至大縮,事之寒心,莫此爲甚。今年則本道穡事稍登,申飭依數準捧,斷不可已,句堂之所達是矣。令曰,依爲之。出擧條奏事畢,諸臣遂以次退出。
丙子閏九月初五日辰時,上御崇文堂。藥房入診,大臣·備局堂上同爲入侍時,都提調兪拓基,右議政申晩,提調李益炡,副提調申晦,左參贊李喆輔,刑曹判書李宗白,副護軍具善行。李章吾,戶曹參議金致仁,假注書任㻐,記事官朴必珍·李鎭恒,醫官金履亨·方泰輿·鄭趾彦·許礈·金德崙·金履貞·李興門進伏訖。拓基曰,霜冷稍緊,聖體諸節,如何?上曰,大體一樣矣。拓基曰,寢睡水刺等節,何如?上曰,寢睡善爲,而水刺則以下腹飽,故不善爲矣。晩曰,口味如常乎?湯劑連進,近有顯效乎?上曰,湯劑果甚厭,不能繼進矣。晩曰,雖厭進,加意進御,伏望矣。拓基曰,大王大妃殿氣候,何如?上曰,一樣安寧矣。拓基曰,使醫官診候,何如?上曰,唯。履亨曰,左三部不數,而度數均適,右三部似沈,脾胃軟弱之症一樣矣。泰輿曰,左右三部調均,而脾胃脈猶似弱矣。趾彦曰,左右三部不數而似沈緩,胃氣不足則一樣矣。礈曰,左三部調均,右三部似緩,右寸脈不足矣。德崙曰,左三部甚均適,右三部似沈緩,而脾胃虛軟之症一樣矣。履貞曰,左右三部調均,而脾胃脈一樣調均矣。興門曰,左三部度數均適,右三部似緩,而大體一樣矣。晩曰,今日小朝次對,領相以病不參,左相亦已脚痛,請由不參矣,旣有次對入參大臣·備堂入侍之敎,臣獨入來矣。上曰,洪州御史之往,卿已聞之否?晩曰,見下敎之出小報者知之,而所謂獨蘇島事,甚怪異矣。上曰,近來有臺諫言事書乎?晦曰,無言事,而昨日正言尹蓍東有新達矣。晩曰,持平李徽中亦有書矣。上曰,注書出去,先爲取來,可也。㻐持入。上曰,承旨讀達,可也。晦讀訖。上曰,寥寥之中,能爲此而猶未盡矣。上曰,承旨書之。傳曰,擧直措枉,王者之政,憲臣李徽中,雖欠於骨鯁之風,近者寥寥之中,可謂錚錚,特賜半熟馬一疋。出榻敎上曰,承旨書之。傳曰,加味歸脾湯停止,加減補中益氣湯五貼劑入。出榻敎上曰,診筵入侍,先爲退出,可也。上曰,尹蓍東新達何事?晦曰,李廷喆臺望改正,李成中削去仕版,洪靖輔定配,元景濂刋名仕版,趙榮國令該府依律嚴勘事矣。上曰,兼春秋出去,臺達持入,可也。晩曰,諸道竊發之患,莫甚近日,而畿湖之間爲甚,雖以諸道狀報見之,被盜雖多,捕捉絶無,此可見兵使之不善檢飭,而討捕使之不能譏捕也。諸道兵使及討捕使,爲先從重推考,各別嚴飭,何如?上曰,依爲之。曾已下敎,解劍買犢之政宜先,鋤治之政宜次,昔孔聖豈不云魯公乎?雖賞之不竊,聖言切實,以此推之,卽予否德,而爲守令者,莫知虞詡之政,爲營將者,當猛而不猛,不當猛而猛,黑白不分,兼營將守令,買犢之政鋤治之道,俱抱膝觀望,此意一體嚴飭,可也。出擧條晩曰,還上不但爲農民,明年之農糧種子而已。還上有裕,然後可以接濟饑民,而近來紀綱解弛,專事姑息,逋欠居多,事極寒心,卽今政當開倉捧還之時,其在嗣歲之憂,不可不準捧,以此意,出擧條,嚴飭諸道,何如?上曰,依爲之。出擧條章吾曰,近因年事之荐饑,遠近竊發之患,種種有之,誠非細慮,朝家前後申飭,非不嚴明,而外方戢盜之政,不免解弛,昨接忠淸道臣文移,則大賊持創劍,突入成歡酒幕,打傷人物,奪掠公州·永同兩邑上納軍布錢云,事極驚駭,外方兵使爲都討捕,而營將爲次,別般嚴飭,然後庶可責效於前頭,故敢達矣。上曰,今聞所奏果若此,其涉寒心,兵使爲先從重推考,當該營將爲先從重推考,而若不卽爲捕捉,令監營狀聞決棍。出擧條宗白曰,此乃江原前監司韓光肇狀聞,而有秋堂入侍時持入,稟處之命矣。今此安成鐵·金漢乭等,以移轉租八十八石偸食,遲晩納招,而今已徵捧矣,當初本曹,以續大典漕運條十石以上偸取,施以一律,法意有在,而至於移轉租,則事體不可與正供比論,況已徵捧,則施以一律,終涉過中,臣意則比照續大典倉庫條,典守穀物虧欠米七十石以上者,準監守自盜,施以杖一百流三千里,恐合於審恤之道矣。上曰,大臣備堂之意,何如?右議政申晩曰,十石以上梟示之律,卽指漕運而言者,今此移轉則與正供有異,且已準捧,則宜有審恤之道,秋判所奏誠是矣。左參贊李喆輔曰,此等事不可不嚴處,而移轉穀,比漕運體段有異,直用梟示之律,則果似重難矣。副提調申晦曰,此與漕運穀偸食有異,論以一律,似爲重難,大臣秋堂之言是,且道伯之陳聞,請其減律者,其意亦可見矣。副護軍具善行曰,一律則似過矣。副護單李章吾曰,臣意,亦與禁將同矣。戶曹參議金致仁曰,一律至重,何可旁照而議之乎?重臣所達監守自盜律,恐爲襯當矣。上曰,旣準捧之後,施以一律,非王者所宜,非特此也。以漕運偸食律,比之于此,秋判所奏,誠爲執法,然雖異於惟正之穀,爲民運穀,何敢下手,以監守自盜七十石律施行。出擧條上曰,注書出去,尹蓍東使之卽爲入侍。㻐還入對曰,蓍東方詣闕外,而以爲方在引避退對,故不敢冠帶入闕云矣。上曰,予旣有入侍之命,何敢以引避於小朝者爲辭乎?卽卽入侍之意,出去分付,可也。㻐出與蓍東入來進伏。上曰,尹蓍東前進,可也。汝釋褐以後,以公心事我可也,爾不念爾祖乎?李成中事,汝有意而如此殘忍之事,汝何忍爲之。李廷喆事,汝若思孝章則豈可爲之,趙榮國事,汝尤有可嫌,趙榮國纔枚卜,而其子方爲西伯,汝當俱有所嫌,汝之用心如此,誠極非矣,爲先遞差,削去仕版,汝出去可也。蓍東退出。上曰,承旨書之。傳曰,噫,非徒昭鑑,口奏頒布,事體,若何?而頃有柳戇·金相度,今有尹蓍東,臣雖無狀,予將爲欺陟降之人矣,何顔歸拜?噫,頃者金應淳之不顧靜攝中特敎,恣意違牌,其心已知,而無應淳則已,非徒應淳,頃者鳩尾下之敎,若何?則爲今日臣子者,雖滿腔黨心,若有毫分秉彛之心,焉敢跳踉?今尹蓍東之心,雖輿儓下賤,其孰不知。噫,唱榜前張樂,雖涉無據,比諸蓍東之心,不翅黑白。噫,彼張樂於竝直之時,雖有欠於人事,比諸上負陟降,放恣背君飭,輕重不翅若宵壤,李廷喆之其兄其姪,或爲卿宰,或爲侍從,或爲館職,六十後耆老科登第,餘年不多,其通臺選,亦云晩矣,而其請都是挾雜,其餘鋒至及於其時銓官,逐日帳殿,義嚴懲討,何敢辭遞,而以模糊難把捉之酒肉言笑,若是句斷乎?洪靖輔事,以其母之呈單,請配其子,此何倫理?元景廉事,曾已下敎,擧措雖過,比諸視若尋常,輕重若何?而今過周年,請律深刻,此等意思,若見肝肺,焉敢欺予?反昭鑑之嚴正,解懲討之界限,雖亘黨心,何不顧藉?其中廷喆事,襲榮順之餘意,是可忍也,孰不可忍也?何以然之,榮順齮齕儁徽,蓍東齮齕廷喆,予雖衰耗,照魅之讒,掛諸彼蒼,焉敢逃也?其承宣事,定制之下,今聞旣不書其姓,不爲循例捧入,其亦惟允之道,設令或非之,重推,可也。其何若此?一鋒重臣臺臣蔭官,自露心腸,其雖傳鉢,焉敢跳踉於昭鑑之後乎?至於重臣事,掇拾趙宗溥等餘論,心慍枚卜,忌子方伯,雖不擧論其父,使其子莫前莫後,其心巧矣,況辭朝屬耳,乘其中道,令人狼狽,是誠何心?此正孔聖所謂作俑者,尤爲叵測者,若思關西伯薦望時事,百人雖勸,渠決不敢當也。而忘廉恥眼無忌,恣意句斷,略無顧藉,其中尤爲無據者,前後留守之說,隱然有絃韋。噫予雖耄矣,鳩尾之應一樣,而此等孤雛之輩,焉敢挑我而添恙,尹蓍東永刋仕版,亦爲刋名從案,放歸田里。出榻敎上曰,枚卜重臣,不可置諸黯黮之中,不可不一番行査矣。上曰,承旨書之。傳曰,文學李海重入侍。出榻敎上曰,承旨書之,傳曰,噫,禮判自翰林,深知其人,因其子而已量,一自昭鑑以後,洞然知其心,前後齮齕,抑何心哉?昔之齮齕,其雖無狀,其在昨年之前矣。今之齮齕,在於口奏頒布之後,其心雖婦孺可知,而豈有是事,豈有是事?其被斥事,雖末官,不可置之黯黮,況名登金甌之宗伯乎?不可尋常處之,亦不可以交承擧行。文學李海重,特除御史,當日下往,嚴覈實狀以來。出榻敎上曰,承旨書之。傳曰,今聞忠淸道臣,以都事擧行,尙不察任云,頃者特諭之下,事體分義,焉敢若是?監司趙暾從重推考,此後凡狀聞申聞膳狀,以都事代塡者,勿捧下送。出榻敎上曰,承旨書之。傳曰,噫,減其漁稅,雖無均役,王者宜行之政,況行之已久,根底已固,一島一魚,莫非均廳之物,則今日孰敢有下手之意,而昨日則只聞所奏處分,今覽下手,稱以起墾,意在漁稅。今聞政院御史招問之對,心在漁稅,可知放恣之中,巧黠無比,不可中道處之,柳仁植,巨濟勿限年定配,金理大,黑山島限己身定配,永勿揀赦典,手本中着名劉相海,洪州牧限三年定配,凡手本書員着名,例也。且此等酬應,決非仁植·相海輩之所爲,而隱身不着名,其涉陰譎,掌務金振瑞二手本之內,或着或免,意且不正,此不嚴懲,今番述編嚴飭之意焉在。此等手本,他日其將踏至,使其君忍欺海民,亦不可循例處之,金振瑞囚禁待到配狀來到後放送,書員尹莘興,當日內勿爲懲贖,決杖六十。出榻敎遂退出。
丙子同月同日申時,上御崇文堂。承旨入侍時,右承旨沈墢,假注書朴相老,記事官朴必珍·李鎭恒,以次進伏訖。上命相老,出傳尹蓍東當日卽刻內從速渡江事,分付。又命承旨書之曰,尹蓍東,今日內其令倍道作行。出傳敎又命承旨書之曰,尹蓍東首件之請,意在引下,心雖非公,此則是也。而然其時或有張樂者,此必奉父兄者之事,況唱日旣許遊街,王者之道,孝悌而已。其雖不審,令京兆査問,有欠王政,其令勿問。出傳敎命承旨書之曰,噫,予以否德,臨御卅載,無一政一令,而俱不修擧,末乃至於上欺陟降之科,何顔歸拜?噫,自夏鳩尾凝結之氣,專由其氣,今番快愈之後,其尙凝結者鳩尾也。以此不能食,氣升輒加,頃者金應淳事,諸臣已知矣。噫,梟獍之徒,昨年以一氣字,欲動其君之心,而噫彼世祿之臣,雖黨不忍祛心,譬諸君父,輕重若何?而頃有金應淳,今有尹蓍東,學梟獍叵測之心,抑何心腸,抑何心腸?噫,雖若此,頃日懃懇之諭,不過爲紙上之文具,元良只以一過字例答,大小臣僚,視若尋常,使其君又爲作氣,命醫員而煎入橘薑茶,朝坐夕臥,氣欲復作。噫,忠孝本無二致,予將恃誰,當往齋室門外,頃年苟且文具章奏口奏頒敎文,燒於庭中,命駕躬往,親謁叩謝,而此時若此,前恙必作,瞻望東朝,心有不忍。吁嗟,元良大小臣工,其各惕心自勵,噫,予雖衰矣,苦心不衰,當觀世道,予有自量矣。出傳敎又命承旨書之曰,尹蓍東之請,旣諭挾雜,勿罷,此時承宣,不可羈縻,特許解職,其代今日政擧行。出傳敎又命承旨書之曰,親政意蓋擇人,而注書因此速爲陞六之後,跳踉爲事,大抵注書陞六,修整闕記而然,其無意義,徒作跳踉之階,若無此柳戇·尹蓍東,方在參外,雖欲跳踉,焉敢跳踉?此後雖親政,尙瑞院官員外,注書陞六一節,置之,闕單子,親政日直爲呈案,其勿修整。出傳敎又命承旨書之曰,特敎之下,兩日不爲擧行,此何事體?而參判之旣非新除,一例違牌,抑何分義?竝牌招,卽爲開政。出傳敎又命承旨書之曰,不當煩稟,而煩稟當該中官李夢良,越捧一等。出傳敎又命承旨書之曰,方在靜攝,而欲爲講經,雖無其效,其欲身敎,雖服橘薑茶,明日講經,其當爲之,而元良停筵與否,近者不問。仍蓍東事召問,其停蓋久矣,而春坊之官,喑啞成習,此豈爲元良設春坊之意乎?竝越捧三等。出傳敎諸臣遂以次退出。
丙子同月同日夜二更,上御崇文堂。吏曹堂上入侍時,吏曹判書鄭翬良,吏曹參判南泰齊,左承旨鄭玉,假注書朴相老,記事官朴必珍·李鎭恒,以次進伏訖。上曰,開政命下已二日矣,卿今承牌,於心有喜,夕謁慈殿,尙不解衣帶,欲召卿而面諭矣,卿須惟才是用,觀今日之規模,此亦難矣,而須思卿兄而善爲之也。翬良曰,所叨之官,千萬不稱,而開政命下,恐致夜深,冒沒入肅,亦已開政矣。今又聖敎至此,所當竭心,而鑑別不足,是臣公罪,而惟彼請囑,斷不撓貸矣。上曰,可矣。予信卿矣。故宋左相常言,勉勅政官,則亦有大益云,今予勉勅卿等矣,大抵昨年前,果有分排,今則似難矣。翬良曰,其時果有調劑,故分排之矣。上曰,其時分排,實爲過中,豐陵互對,亦有所見,卿兄之剛方正直,予皆知之矣,卿亦知之乎?昔唐太宗用一魏徵,斗米三錢矣,予則今無其人矣,近來泮中掌議,亦爲互對,此乃色目猶存之致也。此甚不可,此甚不可。今時則與昨年前有異,外議雖曰色目之猶存,予則自以爲色目今幾混合矣。勿爲互對,惟才是求,不拘彼此,不問東西,雖以純色用之,亦何妨礙乎?翬良曰,惟才是用,則今日政純用一邊人,明日政純用一邊人,恐亦可矣。上曰,是矣。近來持正通,淆雜極矣,此必由於禁掌通故也。以此之故,西北之人,公然禁錮,此甚可矜,然向者面奏時,雖以豐恩之氣,尙難於變通,此不可不顧念也。又曰,目下世祿之臣,惟事紛競,無一可恃,予欲用遐方人,此意,何如?翬良曰,臣之亡兄,多用遐方人矣。金城·洪川,此是爭窠,而臣兄乃以朱炯質·崔逵泰擬之,其時物議,果大驚小怪,而外方則頗聳動矣。近來不見此等政注久矣。泰齊曰,遐方則登科三四十年,一不經典籍者無數矣。上曰,予豈禁錮乎?乃政官之罪也。天無私覆,地無私載,日月無私照,王者奉三無私,而用人之際,尤宜無一箇私字後,可庶幾,而政官體予之心,則豈不美哉?登科後三四十沈滯之人,豈不冤乎?使遐方人,一得周囉聲榮光,則豈不可者乎?翬良曰,鄕人居官,多不及京華子第,故居官有不美之事故矣。上曰,是誰之過?非鄕人之過也。鄕人則一縣監後,無可覬覦長進之心,故不得不如是,前途坦坦,則豈不檢飭修身,求譽於世乎?泰齊曰,近來京華門閥,登科者無數,官方則狹窄,請囑則紛沓,實無以周旋闊狹於其間,故雖欲用鄕人,而其勢不暇及於鄕人矣。今若不用京華子弟,先用遐方人,則一世驚駭,臣安得保居此任乎?翬良曰,若是名宦淸選,則京華門閥才華之人,例多爲之矣。上曰,吏參所陳,出於衷曲,誠爲淳實矣。又曰,向者吏議望極爲紛沓,予乃曰,予欲通淸一人,卽以權相一除之後,更無一人矣,故宋左相常言,洪景輔類人,若當銓地,則一邊人將盡用之云矣。此言偏隘,而大凡用人之道,惟在公心,東西南北,無不可用之人也。蔡濟恭爲外任,洪名漢在喪矣,弛張之道雖在我,權衡之平亦在政官矣。向來魏昌祖之承旨,具允明笑之,趙昌來之參議,人必笑之,彼承宣鄭玉,雅靜人也。將老於理山,故予召拜承宣矣。泰齊曰,如承旨之人,無數矣。上曰,武弁則任時倜·鄭德載,皆可用之人也。又曰,開城府則無人才乎?杜門洞餘裔,盡爲商賈乎?翬良曰,三百餘年,松都人一不入於鞫獄云,蓋多畏法謹愼之人矣。上曰,畏法雖如此,然趙領敦寧常曰,松都多腴人,不可用之云矣。命傳政筒於承旨後。上曰,吏議則以趙載洪之子已點之,趙載洪,乃父之子也。今將進用,意蓋在也。頃與領相有所酬酢,須有此人,卿等同心爲之,可也。左尹則以具善行點之,此人不可以專委武弁用之者也。說書則以朴相喆點之,向者說望之出也。在朴相德之道,知而不知,則豈不好乎?不此之爲,惹起鬧端,相德之事,過矣。翬良曰,相避通擬,前例多有之矣。諸臣遂以次退出。
上在昌德宮。常參·經筵,以代理停。
藥房口傳啓曰,昨夕有橘薑茶連爲煎入之敎,臣等伏不勝憂慮之至,卽與諸御醫入診,詳察聖候爲宜,惶恐,敢啓。傳曰,都提調提調同爲入侍。
沈墢達曰,明日常參,取稟。令曰,停。
又達曰,大司憲南有容未肅拜,執義鄭純儉,持平李徽中呈辭,李恒祚受由在外,掌令金元行·金時默在外,今日以監察茶時之意,敢達。令曰,知道。
申晦達曰,新除授左副承旨具允明,右副承旨韓光肇,同副承旨李翼元,竝卽牌招,何如?令曰,依。
傳于沈墢曰,殿座時刻,待下敎入之,入侍單子,先爲入之。
以備忘記,傳于金尙喆曰,莫重公事,誤踏啓字,當該中官,從重推考。
沈墢以侍講院言達曰,本院上番闕直,事甚未安,下番新除授說書朴相喆,卽爲牌招,以爲姑陞入直,何如?令曰,依。
具允明以備邊司言啓曰,譯官有功勞未論賞者,曾有滿十人則自本司抄啓之定式,其後又有不必待滿十人,隨卽論賞可也之敎矣,譯舌之謂有功勞,希望論賞者,極其夥然,就其中關係緊重,前規明白,可合加資者十一人,相議抄出,別單書入,令該曹加資施行,其餘自本衙門可以量處者,文書浩多,有煩睿覽,不爲書入之意,敢啓。傳曰,知道。
沈墢以禮曹言啓曰,今年二月視學後,別製居首幼學金器大,今年三月庭試殿試時,以服制不得赴擧,依例許赴於後科殿試事啓下,今九月殿講居首生員韓宗纘,幼學裵聖兪,製述居首進士安致邦,生員安宗喆等,直赴殿試事,命下矣,依前例竝許赴於今式年文科殿試,何如?傳曰,允。
具允明以義禁府言達曰,卽接月令醫員金贊禹手本,則時囚罪人金鳳吉,素患胸腹痛,復發於處冷之餘,竝得泄痢,度數無算,食飮專廢,不省人事,實有頃刻難保之慮云。自前罪人病勢如此,則有保放救療之規,敢此仰稟。令曰,依。
李翼元以義禁府言達曰,當該中官柳仁植,不可中道處之,巨濟府勿限年定配事,命下矣。洪州牧獨蘇島特畀罪人柳仁植,以傳敎內辭意,更爲具罪目,依例發遣府書吏,仍令押送于慶尙道巨濟府配所之意,敢達。令曰,知道。
注書李正吾書曰,伏以,皇穹默佑,聖候遄復,實是宗社莫大之慶,臣民忭喜,曷有其極?臣才疎質鈍,爲人下中,濫竊科第,猥廁朝籍,今於待罪嶺郵之日,伏奉除旨,以臣爲承政院注書,仍令臣乘馹上來,諭音遠降,榮動州邑,臣誠驚遑感激,罔知攸措,固當卽期趲程,指日趨謝,而第臣稟賦虛薄,素多疾病,加以經年南土,受傷暑濕,頑疾痞結,胸膈悶塞,種種症形,漸成痼疾,而入秋以來,病情越添,風寒外襲,積聚內肆,食飮專却,轉側須人,顧此病狀,實無自力登途之望,勢將稍尋醫藥,少加調治,以爲擔舁前進之計,而義分都虧,罪戾層積,病衷惶隕,益無所逃。玆敢略申疾痛之呼,仰瀆离明之下,伏乞睿慈,曲垂諒察,亟遞臣職,俾臣安意調息,仍治身罪,以爲慢命者之戒,千萬幸甚云云。答曰,覽書具悉。爾其勿辭,調理上來察職。
丙子閏九月初六日辰時,上御崇文堂講經。藥房入診同爲入侍時,領事申晩,知事李鼎輔,特進官李益炡,同知事兪㝡基,參贊官申晦,檢討官南泰著,藥房都提調兪拓基,假注書朴相老,記事官朴必珍·李鎭恒,以次進伏訖,醫官金履亨·方泰輿·鄭趾彦·金世選·金德崙。上讀中庸第十章訖。又曰,予今衰老,强起開筵,莫非以身敎之之意也。欲加十一章矣。仍又讀第十一章訖。命玉堂讀其註,仍命玉堂陳文義。泰著曰,南方之强,剛也,北方之强,柔也。若太剛則折,太柔則委,故伏願政令事爲之際,剛柔相濟,毋或偏僻,以至於大中之道矣。上曰,然矣。所陳好矣,予將體念焉。又曰,惟聖者能之,是夫子之謙辭也。晩曰,然矣。上曰,四書中中庸,最是聖人之極工也。予少時,手書惟天下至誠章,常常誦讀,心甚好之矣。鼎輔曰,中庸之書,纖悉廣大,實有關於帝王治平之政矣。命醫官入診。履亨入診後退伏曰,左右三部,與昨日一樣矣,左三部不沈,頗帶數矣,右三部不實矣。脾胃脈候,尙有虛軟矣,八味元連爲進御,似好矣。泰輿·趾彦·世選·德崙等次第入診後退伏,所奏與履亨同。上曰,八味元則不滯矣,或以冷水,或以蜜水和服則好矣。又曰,湯劑自今日進御,以此爲日次問候事。出榻敎上曰,近來持正通極爲淆雜,掌令則爲速陞之階,故掌令貴而持正賤矣。何以則好乎?西北人之獨不通淸,此亦冤矣,原任大臣之意,何如?拓基曰,不如仍舊貫矣。晩曰,惟在政官擇人之道矣。鼎輔曰,大臣之意好矣,銓衡權度,自有其人,則申飭擇擬,庶免持正淆雜之嘆矣。益炡曰,本院人蔘用道,比前倍蓰,以江原道年例所捧之數,每患不足,故戶曹所納江界稅蔘中,每年九斤式取來繼用之意,曾有筵稟定奪矣。近年以來,自戶曹所送人蔘,品甚瘦劣,而蔘眞液,不似人蔘貌樣,事體誠爲寒心。自今爲始,自江界各別擇捧,定封換直,爲封進本院事,定式施行,何如?上曰,其無弊端乎?都提調之意,何如?拓基曰,臣亦聞之矣,使之直納,似無大段弊端矣。晦曰,臣於玆事,有所懷敢達矣。外邑上納,雖些少之物,皆有弊端,況內局所納,異於他處,今若創開無前之例,使之直納,豈無其弊?若以戶曹不爲擇送爲言,則江蔘上來後,使勿開坼,令本局掌務官與戶曹郞廳,眼同極擇,則可用者當爲取來,以此定式,似好矣。上曰,副提調所達誠是矣。益炡曰,然則自江界上納戶曹時,內局所納,別爲封標付送,算員使之直納,則似無中間換易之事,且無定將校往來之弊,此固無妨矣。上曰,此則似好,以此分付,可也。出擧條晩曰,忠淸水使任時倜申本以爲,宮材木運來時,各邑鎭船隻致敗者多,常時不能檢飭,於此畢露,二隻船以上致敗守令邊將,竝爲罷黜,而臣職在摠領,有不善申飭之罪,請令廟堂勘臣當律矣。戰具之不能完固如此,有此多數致敗,事極可駭,帥臣之如是請罪,可謂得體,而第當此秋務方殷之時,守令遞易有弊,臣意則守令拿處,邊將令該營決棍嚴飭,水使亦難免不能申飭之失,亦爲推考爲宜,此係守令存罷,故敢達。上曰,今聞所奏,一事之弊,及於船格,何異於若己推而納諸溝中?其船人,令本道恤典擧行,其無此事,有何運木,守令邊將,竝特爲勿問,水使狀請,其得邊帥之體,其何推考?特賜半熟馬一匹,以示嘉尙之意。出擧條鼎輔曰,臣例兼長生殿提調,故敢此陳達矣。長生殿梓宮元數十部內,冬字梓宮,用於賢嬪宮初喪後,尙未合部充上,事體未安,臣於今番東上庫內板五十餘立,一一奉審,則皆有疵病,其中數板僅可,而亦不無病處,如此之時,或爲別卜定,敢此仰稟。上曰,此時別卜定有弊,擇於其中合部,可也。鼎輔曰,西下庫內外新舊不用退板三百三十八立,而庫舍狹窄,餘數積置於殿外簷下,亦不無風雨腐傷之弊,庫舍若不得添造數間,則其中腐傷不可用之板,自前或下歸厚署,或下內需司,何以爲之乎?敢此仰稟。上曰,其中不用板,出給於度支,以爲公用之需,可也。出擧條奏事畢,諸臣遂以次退出。
上在昌德宮。常參·經筵,以代理停。
申晦達曰,明日常參,取稟。令曰,停。
韓光肇達曰,大司憲南有容未肅拜,掌令金元行·金時默在外,持平李恒祚受由在外,李徽中,執義鄭純儉呈辭,今日以監察茶時之意,敢達。令曰,知道。
申晦達曰,左承旨鄭玉,右承旨沈墢,今日俱不仕進,竝卽牌招,何如?令曰,依。
又達曰,玉堂上下番俱空,事甚未安,副修撰沈鑧,卽爲牌招入直,何如?令曰,依。
傳于申晦曰,儒臣持詩傳小雅篇入侍。
傳于具允明曰,有下敎事,昨日入直承旨竝入侍。
李翼元,以侍講院言達曰,院僚之苟簡,未有甚於近日,實兼官十員內,輔德宋德中受由在外,弼善洪重孝,文學李海重奉命在外,兼輔德·兼弼善·兼文學·兼司書·說書·兼說書俱未差。院中只有臣福源,非但伴直無人,當此逐日開講之時,講官不備,亦涉未安,未差之代,令政院稟旨差出,待下批仍卽牌招,以爲推移入直之地,何如?令曰,依。
沈墢,以禮曹言啓曰,卽接宗廟署所報,則宗廟第七室神榻上第二王后位椅子後足下褥席穿破者,圓徑幾如小錢,綿子似有抽出之痕,明是鼠蟲所嚙之事,而第四室寶欌下東北邊中防方甎之間,亦有毁土出穴,其近處地衣,多有嚙碎,第一室壁帳下,又有鼠矢云。臣曹與本署提調眼同奉審後,稟處,何如?傳曰,允。
李翼元,以禮曹言啓曰,臣漢喆進詣宗廟署,與本署提調李益炡,眼同奉審,則宗廟第七室神榻上第二王后位椅子後足下褥席穿破者,圓徑幾如小錢,綿子似有抽出之痕,明是鼠蟲所嚙之事,而第四室寶欌下東北邊中防方甎之間,亦有毁土出穴,其近處地衣,多有嚙碎,第一室壁帳下,又有鼠矢,果如本署所報,不可不趁卽修改,修改吉日,令日官推擇,則今閏九月十五日辰時爲吉云。先告事由祭,同日望祭,當爲兼行,當室及各室祝文中,以此措辭添入撰出,而所用雜物,令各該司急速磨鍊進排。亦令繕工監,別定監役官,卽爲擧行,而臣曹與五曹堂上·本署提調,眼同看檢,何如?傳曰,允。
以右議政申晩掃墳呈辭,令于申晦曰,給由馬,澆奠牀備給。
平安監司趙雲逵書曰,伏以,臣於日昨,辭陛西出,行到坡州地,而卽聞京奇,則臣父慘被尹蓍東罔極之誣,其言無異急書。臣痛冤崩迫,直欲無生,宜卽馳赴京輦,隨臣父之後,泥首胥命於金吾門外,而旣受符節,不敢任意行走。玆不得不卽地留任,席藁私次,以俟處分。伏乞离明,俯賜矜諒,亟先削臣職名,收還符節,俾使一路迎送,毋至狼狽,千萬泣禱云云。答曰,覽書具悉。臺臣誣妄之言,聖鑑旣已明燭,卿其勿辭焉。
副修撰南泰著書曰,伏以,臣薄賦孱質,素善疾病,每當秋冬之交,重患寒感,輒致彌留,幾殊僅蘇,無歲不然,故寒節將屆,戒心先生,其所愼攝,有倍常人,而頃者監試之役,備經晝夜勞悴,旋移見職,仍爲持被者,已過旬日,朝晝殊候,觸冒非細,宿祟已有闖發之漸,而番次苟艱,推諉無地,忍死在直,不敢言私矣。昨於大朝講筵,力疾趨參,失汗過多,汗孔受風,經宿以還,病情越添,頭腦疼痛如碎,肢體攣縮如束,氣升則虛煩,熱止則惡寒,膠痰塞胸,食飮不下,刻咯苦劇,寢睡全失,僵臥直次,不省四到,諸般症形,殆非一時偶感之比,轉輾失治,實有性命難保之慮。玆不得不冒干瀆擾之誅,敢控疾痛之呼。伏乞睿慈,俯垂矜憐,將臣職名,竝行鐫免,以便調息,俾尋生路,不勝萬幸。且臣竊有區區所懷,敢此附陳焉。向在藥院直宿之際,邸下嘗藥焦遑,久停兩筵,而今則聖候遄復,色憂快釋,此正邸下孜孜開講,緝熙加工之日,故臣於常參登對,以此仰勉,而邸下以體念爲敎矣。程子曰,一月須有一月工夫。又曰,學問之工,不日進則必日退,帝王之學,比諸匹庶,尤有別焉。非但一月有一月工夫,必須一日亦有一日工夫,不如是則不免爲間斷,而一日作輟之間,學問進退之幾係焉。其可忽哉?自今以後,雖在睿候欠和之時,頻於臥內,引接宮僚,簡其禮儀,從容問難,或紬繹舊聞,或討論新得,則庶幾少無妨於將攝,而大有益於典學也,惟邸下深察焉。答曰,覽書具悉。所陳體念,爾其勿辭,調理察職。
正言朴弼燧達曰,臣與臣新除授正言臣李宜馣,有娚妹應避之嫌,請令遞斥臣職。答曰,勿辭。
丙子閏九月初七日巳時,上御崇文堂。在直承旨入侍時,左副承旨具允明,同副承旨李翼元,假注書朴相老,記事官朴必珍·李鎭恒,以次進伏訖。上曰,明禮門開金,令政院,申飭事,命翼元出外,分付。又命相老持入,修撰南泰著陳戒書,命承旨讀訖。又命相老持入批答,命承旨讀訖。仍命承旨書之曰,鳩尾之氣,何能講讀,而其猶爲之者,意蓋深矣。今日又召入直一人,陳書受由云,故取覽其章,勉戒嘉尙,而例受體念之答,仍許調理,臺臣古例,無調理之批,嗣服後,予亦時或不察,有此批,而近者調理之批相續,此非舊例,適中其意,而其於儒臣·翰林,其果實恙,則雖有受由之事,所懷之章,首陳病狀,卽是例套,而因此許由,召命歸於文具,其涉寒心。副修撰南泰著,勿施調理,牌招入直,而副應敎李冣中,副校理尹東昇,今日滿限云,一體牌招入直。出傳敎又命相老,出傳右副承旨韓光肇入侍事,光肇進伏訖。上曰,嶺東則禁酒之令行乎?光肇曰,今番禁令,非所以禁酒也,乃所以斷絶其酒也。故以此各別申飭,故場市無相鬪之事,獄訟有寢息之效矣。上命承旨書之曰,昔年上言回啓,有申飭之敎,近者凡諸回啓,稽滯莫甚。今番上言啓下中,遐方人等待可憫,申飭各該司,其令卽爲擧行。出傳敎又命承旨書之曰,雖名相名宰之孫,沈滯幾代,便作遐方人,心常慨歎,前正言李尙允,以故相李浚慶之孫,沈滯幾代,光化門庭試時登科,可謂稀有,故凡諸擬望,末副點下,意蓋在矣。今聞已作古人云,年少文官,心甚嗟惜,旣聞心惜,其無示意,令該曹致賻從厚擧行。出傳敎又命承旨書之曰,閔贊善以禮遇之儒臣,官至宰列,爲輔養官,頃者憊臥中,特遣史官偕來者,爲宗國而聞其病,送藥物召史官,以便調攝,豈意申聞到而禮單上乎?却疑非眞,愴悼曷喩?噫,贊善非獨禮遇之臣,以聖后至親,洙字行列,只有贊善,又作古人,追惟昔年,一倍此心。凡諸等事,從厚擧行,擔持軍,令本道題給,以表予意。出傳敎又命承旨書之曰,噫,雨露不擇地而下,王者奉三無私之道,用人其豈偏也?況柔遠人之道,遐方之人,宜先甄用,而一自禁掌通之後,持正之通,不無其弊,而至於西北人,因此而不爲檢擬。噫,禁掌通,意在猥雜,其時旣無西北人勿檢擬之命。該曹之不爲檢擬者,專由乎窠窄人多,不暇及於西北,而一年二年,仍爲成習,今則於西北人,難以下手,雖欲爲之,大駭小怪,若此不已,將至於禁錮西北人之境,豈王者之道乎?昨日時·原任大臣,不若仍舊貫云。此則許掌通之意,予則曰不然,何則,況昨年以後,掌通尤不可復,訓書旣諭,所謂東西南北者,政若自西自東,自南自北,無思不服者也。東南之人旣用,西北之人,抑何枳矣。雖以國子分館持難,此有大不然者多,國初其猶太上也。先正文元公李彦迪,以芸閣爲名賢,亦猶中葉時事,而故相李尙眞,以國子分館,自翰苑至拜相,此去古未遠。噫,自國子其猶拜相,其於通淸,何拘槐院國子乎?王者造命,雖無古例,若有弊則其宜弛張,況古例斑斑用人才柔遠人之道,其亦井井者乎?且分館時,西北人之專歸國子,其由何在?薦主聞無西北人故也。旣訓後昆,以用東西南北之人,今在君位,一國之內,豈其異用?申飭銓曹,此後勿論八道,惟才通淸,以除近弊。參議趙昌來,以曾經侍從之臣,特除佐貳,其孫豈下於故顯官之孫,而今聞國子分館云,其亦偏矣。先以槐院例調用。噫,遐方文臣陞六之後,終不踐國子者多,是豈王者柔遠人之道乎?一遵昔年代柱帖,暮年其欲常目之飭焉。諸道文官陞六後,一不經國子者,一不經守令者,作爲一帖,至國子守令,而未及通淸者,亦爲一帖,依官案樣書入,而名下書居住科年,其祖先有顯官,亦爲懸註以入。噫,王者用人當一視,文武奚異?宣薦陞六後,未及爲摠府宣廳者,內外三品後,未經營將者,亦爲書入,而名下科年居住一體書入事,令兩銓擧行。出傳敎少退後,更爲入侍。上命承旨書之曰,人雖微矣。事關法外,其宜分揀,於其時手本,卽一處事,而二人着名,則宜有其飭,更以思之,卽二處事也。二人着名,非異事,金振瑞,分付秋曹放送。出傳敎諸臣遂以次退出。
上在昌德宮。常參·經筵,以代理停。
李翼元達曰,明日常參,取稟。令曰,停。
又達曰,左尹具善行,吏曹參議趙載洪,大司成朴相德,除拜後過三日不爲出肅,竝依定式推考警責,仍卽牌招察任,何如?令曰,依。
具允明,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又達曰,正言朴弼燧引避退待,處置歸於憲府,而尙未處置,事甚未安,除在外·未肅拜外,執義鄭純儉,持平李徽中,竝卽牌招,以爲處置之地,何如?令曰,依。
韓光肇達曰,大司憲南有容未肅拜,執義鄭純儉,持平李徽中牌不進,李恒祚受由在外,今日以監察茶時之意,敢達。令曰,知道。
傳于李翼元曰,儒臣持頃日持入詩傳入侍。
李翼元啓曰,因侍講院草記,當此逐日開講之時,講官不備,未差之代,令本院稟旨差出事,依下矣。政官卽爲牌招開政,差出闕員,何如?傳曰,允。
以吏曹參議趙載洪牌不進罷職令旨,令于李翼元曰,推考徽旨捧入。
有政。吏批,判書鄭翬良進,參判南泰齊,參議趙載洪牌不進,同副承旨李翼元進。啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。以宋德中爲執義,沈益聖爲司諫,李壽德爲獻納,鄭恒齡爲持平,李仁源爲校理,黃柙爲副校理,李錫祥爲修撰,尹學東爲副修撰,金華鎭爲說書,李最中爲兼弼善,洪梓爲兼文學,沈鑧爲兼司書,南泰齊·閔百祥爲兼同經筵,洪啓禧·李台重爲兼同春秋,洪象漢爲平市提調,李爲掌苑提調,李匡世爲造紙提調,南泰齊爲活人提調,閔百祥爲司饔提調,尹得載爲典牲提調,洪得厚爲宗簿正,洪梓爲兼東學敎授,金相直爲江西縣令,李錫稷爲盈德縣令,尹東柱爲兼水運判官,金養心爲兵曹正郞,光春令棬今加昭義加資事承傳,知春秋洪啓禧,同春秋鄭翬良。
兵批,判書李在外未肅拜,參判李得宗病,參議宋昌明入直進,參知洪宗海病,同副承旨李翼元進,副司直柳正源。
李翼元達曰,假注書任㻐今日仕進,而申前無端出去,新進慢蹇之習,極爲可駭,本院請推之外,無他可施之罰,何以爲之?敢稟。令曰,拿處。
又以昌陵丁字閣重建廳儀軌廳言啓曰,本廳儀軌,今已修正,粧䌙以入之意,敢啓。傳曰,知道。
具允明,以訓鍊都監言啓曰,因備邊司草記,南部瓦署契有虎患,故發遣砲手,使之跟捕矣。連接將校手本,則外南山諸處山麓,多般搜覓,終無虎跡云,旣無虎跡,則許多軍兵之累日露處,亦涉可慮,今姑撤還之意,敢啓。傳曰,知道。
又以禁衛營言啓曰,因備邊司草記,瓦署契近處捉虎次,本營善放砲手六十名,將校領率出送矣。多般跟尋,終無形跡云,許多軍兵之屢日露處,亦涉可慮,今姑撤還之意,敢啓。傳曰,知道。
又以御營廳言啓曰,因備邊司草記,南部瓦署契近處捉虎事,本廳將校率領砲手出往,與訓局禁營軍兵,諸處山谷,遍踏窮搜者,已至多日,竟無蹤跡云。旣無形影,則許多軍兵累日露處,亦甚可慮,今姑撤還之意,敢啓。傳曰,知道。
韓光肇,以刑曹言達曰,今日承旨入侍時,傳曰,人雖微矣,事關法外,其宜分揀,於其時手本,卽一處事,而二人着名,則宜有其飭,更以思之,卽二處事也。二人着名,非異事,金振瑞,分付秋曹,放送事,命下矣。金振瑞,依傳敎卽爲放送之意,敢達。令曰,,知道。
大司成朴相德書曰,伏以,臣向忝銓地,荐犯違逋,罪在罔宥,罰止特罷,曾未數日,旋被收敍。臣方杜門訟愆,惶感交切,此際國子新命,忽下於千萬夢想之外,臣誠驚惶恧蹙,益不知措躬之地也。夫爲官擇人之義,何官不然,而至若見職,則其義尤重,虞廷敎胄,周官造士,皆是職也。臣以何才望,以何學識,敢據皐比之尊,自處以師儒之表長哉?顧今人物渺然,循名責實,則其可以當此職而任此責者,雖不可多得,若論其文學詞華之超出輩流者,則亦何患無人,而乃以如臣之鹵莽湔劣,百不愈人者,苟然充擬,貽羞於魯泮之濟濟儒衿也哉?反復揣量,承膺無路,且臣之向來一書,亶出於私義之難安,而誠未獲孚,言不見諒,至使無故行公之兩右僚,過於自引,終至被譴而去。臣甚瞿然,迨切慙恧,至於臺達所論臺望改正,卽臣參政時事也。臣之憒憒不職,不待人言,臣實自知,而至以專失政例爲說,則臣之昏謬,於是益彰,尤何可以官職之有異,晏然泯默而已乎?卽此情勢,去就一節,尤無可論,玆於召牌之下,隨詣闕外,略陳難安之義,兼暴不稱之實。伏乞离明,俯垂諒察,亟命鐫改臣職名,以安私分,仍治臣瀆擾之罪,以嚴邦憲,不勝幸甚云云。答曰,覽書具悉,爾其勿辭察職。
丙子閏九月初八日未時,上御崇文堂。儒臣入侍時,副校理尹東昇,副修撰南泰著,左副承旨具允明,假注書朴相老,記事官朴必珍·李鎭恒,以次進伏訖。上手書,於卿今日可謂稀有特以手諭代其賜樂,十六字訖,仍命相老出傳,兼春秋金養心,使之往傳于右議政家,分付。又命儒臣讀詩傳周頌訖。仍命承旨讀周頌訖。上曰,彼蒼者天也。若知乾父坤母之理,則天豈不可以敬之乎?又曰,詩云父母孔邇,天亦如父母之孔邇,無處不照,無時不監,可畏非天,可敬非天。又命承旨書周頌敬之章小識,仍令作懸板。上手書日監在玆四字,使作懸板,諭承旨曰,令政院擧行。上曰,予自幼時,不解衣帶,不背東而坐,東則日出,而日卽君象故也。蓋嘗小心畏天矣。諸臣遂以次退出。
上在昌德宮。常參·經筵,以代理停。
自三更至五更,有霧氣。
沈墢達曰,明日常參,取稟。令曰,停。
具允明達曰,憲府連日監察茶時,諫院闕達,俱涉未安,兩司除在外·引避退待外,未肅拜人員,竝卽牌招,何如?令曰,依。
以大司諫尹東度牌不進罷職令旨,令曰,推考徽旨捧入。
具允明達曰,大司憲南有容牌不進,執義宋德中,掌令金元行·金時默,持平鄭恒齡在外,李恒祚受由在外,今日以監察茶時之意,敢達。令曰,知道。
沈墢,以弘文館言達曰,新除授校理李仁源時在京畿南陽地,副校理黃柙時在陽城地,副修撰尹學東時在長湍地,經筵入番事緊,請竝斯速乘馹上來事,下諭。令曰,知道。
具允明達曰,今十一日慕華館殿試時,兩司各一員當爲進去。十二日庭試武科初試一二所,兩司各一員,亦當進參,而執義宋德中,掌令金元行·金時默,持平李恒祚·鄭恒齡,司諫沈益聖,正言李宜馣俱在外,正言朴弼燧引避退待,將無以備員,在外人員,合有變通之道,何以爲之?敢稟。令曰,竝改差。
李翼元啓曰,因本院達辭,今十一日殿試,十二日庭試武科初試時,兩司無以備員,在外人員改差事,令下矣。政官卽爲牌招,開政差出,何如?傳曰,差出則皆稱在外,爲此酬應則身憊矣。在外人員,竝仍任抄選外,定日限,自政院,申飭,而過限則政院稟之,殿試無監試官,而欲以城上牌招,今番殿試,長官擧行。
又達曰,明日次對,兩司當爲進參,大司憲南有容,大司諫尹東度,竝待開門牌招,以爲入對之地,何如?令曰,依。
傳于沈墢曰,再明日殿試,當親臨,而懸題後入來,科次便殿爲之,侍衛以二十九日侍衛仍。
假注書任㻐拿處,代以李蓍廷爲假注書。
沈墢達曰,奉敎李興宗,自鄕纔已上來云,卽爲牌招入直,何如?令曰,依。
李翼元啓曰,新除授兼文學洪梓,兼司書沈鑧,時無職名,令該曹依例口傳付軍職,何如?傳曰,允。
兵曹口傳政事,副司果洪梓·沈鑧。
沈墢啓曰,預備兼春秋金養心,陞拜正郞,其代,令該曹口傳差出,何如?傳曰,允。
吏曹口傳政事,兼春秋徐秉德單付。
說書金華鎭書曰,伏以,天佑宗祊,聖候遄復,東朝誕彌之辰,賀儀親行,擧國慶抃,曷有其極?仍念臣百無肖似,早竊倖第,犯古人不幸之戒,貽家庭未了之憂,則惟當退守拙分,豈有從仕之望,而向於千萬夢寐之外,伏蒙我大朝殿下追念臣兩世,十行絲綸,字字鄭重,至有臣先擬春坊之敎。臣奉恩命而怵惕,撫疇昔而摧咽,自不覺血淚之被面。若使臣祖與臣父,有知於冥冥,則亦必感泣於九泉之下,況在臣身,當作何懷?迺於玆際,除旨又下,召牌儼臨,在臣道理,固當竭蹶趨承,以少伸叩謝之忱,而第臣恩叨之職,是何等責任,方今邸下,以天蹤之姿,懋時敏之學,晝筵夕對,寸陰宜惜,則此時侍講之列,豈可以如臣癡騃蔑䙝者,濫廁於其間也哉?噫,臣之世受國恩,與天無極,而臣是何人,又蒙此不世之異數者,莫非以先之故,則糜身粉骨,不足爲報,赴湯蹈火,亦所不辭,而惟其任重才疎,自量已熟,何敢徒恃恩眷,冒沒就列,上累則哲之明,而下速當世之譏乎,況以新通時事,一望同擬之人,亦旣引嫌,則顧臣處義,尤不當爲晏然承命之計。玆敢走伏九閽之外,仰瀆貳極之下,伏乞睿慈,察臣難冒之實,諒臣難强之情,亟許鐫改臣職名,使公器無玷,私義獲伸,不勝幸甚云云。答曰,覽書具悉。爾其勿辭,從速察職。
領議政李天輔箚曰,伏以,臣病伏昏憒,殆不省世間事,而得見諫臣新達,則劇論禮曹判書趙榮國,而其中大僚傳說一句語,似指臣矣。蓋臣聞重臣以江都事,有浮謗,適對人,謂重臣必無是理,而仍歎末俗之嘵然而已。無乃諫臣誤聞其言,不究臣本意而拖及之耶?臣職在大官,爲臺筆所參引如此,其困極矣。然是不過言語間事,置之不欲道,而至於末端枚卜云云,臣不勝悚然惶懍也。臣忝竊匪據,雖尋常廟薦,一有非議,猶當引罪之不暇,況枚卜有國大事,臣果誤薦,如諫臣所論,則臣之罪爲如何哉?在臣廉義,有不敢晏然者,而病中神思眩瞀,數行文字,不能締成,今始略陳危懇,伏乞离明,斥退臣身,以安賤分焉。取進止。答曰,覽箚具悉卿懇。卿恙尙今未瘳,深用慮念。禮判事,聖鑑明燭無餘,枚卜之說,何必過嫌。卿須安心勿辭善攝焉。仍令史官往諭。
上在昌德宮。常參·經筵,以代理停。
夜自一更至三更,月暈。
自昧爽至巳時,有霧氣。
下直,原州牧使任。
沈墢達曰,大司憲南有容牌不進,執義宋德中,掌令金元行·金時默,持平鄭恒齡在外,李恒祚受由在外,今日以監察茶時之意,敢達。令曰,知道。
李翼元以司僕寺一二提調言啓曰,濟州牧使洪泰斗遞任進上馬三匹,大靜縣監朴世源遞任進上馬二匹,今纔上來,禾毛色別單書入,而依例內廐立養之意,敢啓。傳曰,知道。
又以奉常寺官員,以都提調提調意啓曰,東籍親耕田所種稻,今閏九月十二日間,當爲成熟之意,敢啓。傳曰,攝刈。
又以兵曹言啓曰,前後直赴殿試捧承傳人勸武軍官崔昌熽等七十七人,隨其錄名,許赴於明日殿試之意,敢啓。傳曰,知道。
傳于李翼元曰,莫重公事,誤踏啓字,當該中官,從重推考。
傳于李翼元曰,明日時刻三嚴,以辰正三刻入之。
傳于李翼元曰,各廳侍衛,以入直爲之。
兵曹口傳政事,以元仁孫爲副司直。
沈墢啓曰,文科試官望中,時無職名人,令該曹卽爲口傳付軍職,何如?傳曰,允。
具允明啓曰,明日慕華館武科殿試時,命官何大臣進去乎?敢稟。傳曰,李判府事進去。
申晦啓曰,明日親臨殿試時,何承旨留院乎?敢稟。傳曰,左承旨留院。
具允明啓曰,今番武科殿試,兩司長官擧行事,命下矣。大司憲南有容,大司諫尹東度,竝卽牌招,以爲進參之地,何如?傳曰,允。
傳于沈墢曰,明日試官出牌耶?若出牌而有違牌者則書入。
具允明啓曰,明日慕華館武科殿試時,或有等畫,則以何技比較試取乎?敢稟。傳曰,以片箭爲之。
以說書金華鎭牌不進罷職令旨,傳于李翼元曰,推考徽旨捧入。
沈墢以侍講院言達曰,本院上番連日闕直,事甚未安。新除授說書金華鎭,書批已下,卽爲牌招,以爲姑陞入直之地,何如?令曰,依。
具允明啓曰,卽者兵曹郞廳來言,今十一日武科殿試試官及十二日庭試武科初試試官,當爲磨鍊,而本曹判書李,時在平安監營任所,不得擧行云,何以爲之?敢稟。傳曰,次堂擧行。
具允明以都摠府言達曰,副摠管李禧遠,以禁衛營騎士別將,本營中旬事,南別營晝仕出去之意,敢達。令曰,知道。
令于具允明曰,大臣·備局堂上引接。
左議政金尙魯箚子。伏以,臣素患脚疾,受暇試焫,已及于旬,一直腫痛,亦未見效,支離苦楚,殆無生人事,而第日昨臺達中枚卜一句語,在臣有不勝兢悚者,而向來枚卜,旣叶人望,臣嘗參聞而無異辭矣。如臣無似,待罪廊廟,以枚卜之重,而乃使人議其後,若此其爲罪何如也?臣於首揆,與之同事,則到今咎責之來,亦當同之,豈可晏然叨據於具瞻之地哉?目下病形,已不堪從政,而卽此一事,尤爲臣難冒之端矣。伏乞离明,亟賜斥退,以謝臺議,幸甚。答曰,覽箚具悉卿懇。卿恙尙今未瘳,深用慮念。禮判事,聖鑑明燭無餘。枚卜之說,何必過嫌。卿須安心勿辭善捗焉。仍令曰,史官往諭。
丙子閏九月初十日辰時,王世子坐時敏堂。大臣·備局堂上引接入對時,右議政申晩,行司直金聖應,行工曹判書李鼎輔,刑曹判書李宗白,副護軍李章吾,戶曹參議金致仁,副校理尹東昇,左副承旨具允明,假注書李蓍廷,事變注書邊得讓,記事官李福源·李愼恒,以次進伏訖。右議政申晩進伏曰,近來日氣不適,今日霧氣又如此,氣候若何?令曰,近日齒痛一樣,其餘諸症亦一樣矣。申晩曰,大朝調攝之候,若何?大王大妃殿氣候,若何?中宮殿氣候,若何?答曰,一樣矣。申晩所達,此乃全羅前監司閔百祥狀達也。枚擧順天府使李壽鳳牒報,以爲本府依山六面,量外火粟加耕處,新生翁主房柴場折受,而當初打量時,宮差執負之數,爲八十六結零,而戶曹則只以七十一結減摠。故該宮則連以七十一結出賦,而火田異於正田,陳起無常。所謂打量,空中執負,白地徵稅,曾未幾何,謂有漏負。又今打量,則官民受弊,不可勝言。以七十一結,定爲元數,每歲勿送宮差,自本府定色吏,依法典收稅上納,改打量等事,一切嚴防事,令廟堂定式,稟處爲請矣。毋論各宮房各衙門折受免稅,皆自本官收捧,出給導掌,使之上納,卽是均廳事目也。依狀請一遵事目施行之意,分付爲宜。至於改打量事,雖或有漏負之可合改量者,民邑之受弊,果如狀內所論列,則其在朝家恤民之道,不可不念,此則置之,何如?出擧條令曰,依爲之。又所達,此全羅左水使尹泰淵狀達也。備陳本營校卒之困窮,軍餉之無儲,休錢之壅滯三件事,仍請休番錢中,計除一萬兩貿米,作爲軍餉,儲留臣營,年年糶糴句管,備局劃給耗穀,而旣是明年秋捧後事。自今年爲先以臣營所在儲置米船價米八千六百餘石中,劃給四千石耗米取用,而仍爲加給校卒輩。若干料斗革罷,料窠中擇其不得已者復設,而成置節目,永久遵行事,竝今廟堂,稟處矣。軍餉元數之不足,休錢壅滯之可悶,誠如帥臣所論。除出一萬兩貿米,作爲軍餉,事殊便好。此則依狀請許施,將校輩之一朔給代,數旣零星,無以資賴。雖涉可矜,而曾前所無之加料,猝難創許,姑待軍餉耗米之有裕,更議處之爲宜。加料旣不得許施,則耗米劃給一款,初無可論,置之。至於料窠,則當初均役時,査出其不緊料窠而革罷,則到今遽請復設,事極未安。當該帥臣,從重推考,何如?出擧條令曰,依爲之。又所達,臺諫入闕則傳達,自是例也,而近來紀綱解弛,臺諫之入闕雖申,前不爲傳達,直爲出去,輒煩政院之請牌,此是前所未有之事,而今則便成謬例,事之寒心,莫此爲甚。此後則令政院各別嚴飭,何如?出擧條令曰,依爲之。又所達,戶曹判書李台重,前已受由下鄕,而本職特授,已過一望。所住之地,不過四五日程,尙無消息,以戶曹之劇務,久無長官,事多可悶,各別催促,使之從速上來,何如?出擧條令曰,依爲之。工曹判書李鼎輔所達,臣例兼長生殿提調,敢此仰達矣。梓宮九部內,所裹內外紅木甲衾,白木甲衾,有年久破傷者,以修改之意,連關戶曹,則諉以定例所無,終不進排,事體極爲未安。莫重甲衾,不可不隨毁隨補,令戶曹卽爲進排改造,何如?令曰,大臣之意,何如?右相申晩曰,雖或見漏於定例,事有不得已者,不可無變通,工判所達誠然。出擧條令曰,依爲之。副校理尹東昇所達,引嫌而退,相避之法,在下當遞,揆以公格,勢難仍在。請正言朴弼燧遞差。出擧條令曰,依爲之。諸臣以次退出。
上在昌德宮。常參·經筵,以代理停。
藥房都提調臣兪拓基,提調臣李益炡,左承旨臣鄭玉啓曰,伏未審日間,聖體調攝,若何?憊眩之候,寢膳之節,亦何如?前劑入加減補中益氣湯五貼,已盡於昨日,臣等今日率諸御醫入診,詳察聖候,議定繼進當否爲宜。大王大妃殿氣候,何〈如〉?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣,湯劑加五貼以入,後日次入侍,宜矣。
親臨殿試罷後,政院·玉堂·藥房口傳問安。答曰,知道。
韓光肇達曰,明日常參,殿試出榜間,頉稟。令曰,知道。
又以武科殿試所差備官,以命官意啓曰,今日武科殿試出榜之際,取考擧子單子,則直赴擧子兼司僕金時贊年下,初不書本,有違格例,不可置之,今科,則姑爲拔榜,當該單子收捧訓鍊參軍嚴贊貴,令攸司科罪,何如?傳曰,允。
又以義禁府言啓曰,卽接月令醫員李再靖手本,則時囚罪人任㻐,素患痰癖之症,挾感重發,胸膈痞塞,勺水不通,肢體浮疼,寸步莫運,氣息奄奄,實有頃刻難保之慮。自前罪人病勢如此,則有保放救療之規,敢此仰稟。傳曰,依爲之。
又以兵曹言啓曰,今此庭試武科初試試官望備擬,而當品中可擬之人乏少,堂上曾經兵使人,通擬以入之意,敢啓。傳曰,知道。
李翼元,以禮曹言啓曰,今此親臨文武科唱榜時,處所以何殿磨鍊乎?敢稟。傳曰,明政殿擧行。
又以禮曹言啓曰,唱榜當爲親臨,日字進定事,命下矣。文武科唱榜吉日,更令日官推擇,則今閏九月十七日巳時爲吉云。以此日擧行,何如?傳曰,入侍時下問,以十六日擧行,備局入侍,令政院以十七日擧行。
傳于李翼元曰,前則出榜於明政殿,請承傳色入之,而今則以司謁入之,承傳色徑還,明日入侍,當下敎,而政院何以司謁入之耶?問啓。
李翼元啓曰,前則出榜於明政殿,請承傳色入之,而今則以司謁入之,承傳色徑還,明日入侍,當下敎,而政院何以司謁入之耶?問啓事,命下矣。問于試所承旨則以爲,自試所科次出榜,則以承傳色入啓,入侍科次出榜,則以司謁入啓云矣,敢啓。傳曰,知道。
沈墢,以侍講院言達曰,本院上番連日闕直,事甚未安。新除授說書金華鎭,旣有只推之令,卽爲牌招,以爲姑陞入直之地,何如?令曰,依。
傳于韓光肇曰,兵曹啓目,今下直赴人卽爲試所。
韓光肇啓曰,今此式年武科殿試時,直赴軍官崔昌熽,別監朴世耉,司果趙成碧,別抄李禎百,內禁衛柳世輝,別監許琦,內吹金鼎熙,砲手姜仲三,禁衛軍李泰輝·高萬益,別武士朴泰震·金琢,砲手金世佑,挾輦軍沈億貴·金世鼎·崔漢成,內禁衛軍金自立,御營軍金尙健,禁衛軍李昌漢,別武士金琦,軍官宋己泰,砲手沈遇漢,別軍職陳必祚,閑良張萬弼,親騎衛姜就世·姜天景等錄名單子,無緣不呈,依例陳試之意,敢啓。傳曰,知道。
沈墢達曰,待敎權穎自鄕上來云,卽爲牌招入直,何如?令曰,依。
韓光肇,以都摠府言啓曰,今日入直內三廳,武兼·禁軍及軍兵等,當爲中旬習射,而親臨殿試相値,不得爲之之意,敢啓。傳曰,知道。
吏曹參議趙載洪書曰,伏以,臣於是任,曾所忝叨,怵迫嚴命,感激恩數,强抑素志,黽勉趨承者,蓋多月日,而伈伈隨行,憒憒不稱,循省至今,愧悔滿中,今玆謬誤之恩,何爲而又及於臣哉?臣誠惝怳踧踖,罔知攸措。此是臣已試蔑效之職,泥淖舊轍,義難復蹈,睢盱險塗,思之猶懍。今若憑恃寵靈,冒沒承當,攘袂於自劃之地,抗顔於參銓之席,則是上以欺聖明,下以負私心。臣雖不肖,豈忍爲是哉?況今時議莫的要領,人心愈覺擾攘,其所以激揚而甄別之者,惟是銓部之責,而此時此任,視前尤異。如臣愚淺,有不足擬議,而且念疎迂之性,不解俯仰,冥墑于時,到底枘鑿,持此而行乎世,必不免於僨誤而顚沛矣。顧無益於國事,徒有災於臣身,此臣所以日夕恐懼,雖威譴,決不敢爲冒膺之計者也。惟以受恩罔極,莫報涓埃,蹈赴湯火,何所報辭?苟或力不能堪,義不可强,則雖欲以趨命爲恭,其可得乎?揣量己分,但有必遞之義,萬無可進之路。日前逋傲,誠不獲已,罰止例勘,尤增惶悶,玆敢不避煩瀆,冒死呼籲於离明之下。伏乞睿慈,俯察臣肝膈之懇,亟遞臣職,仍治臣慢蹇之罪,以嚴邦憲,千萬幸甚。答曰,覽書具悉。爾其勿辭,從速察職。
副司直李匡世書曰,伏以,睿孝所格,神天默佑,聖候遄復,賀儀載擧,臣民慶幸,曷有其極?臣於病蟄鄕廬之中,伏聞大朝殿下浹旬違豫之報,蒼黃登途,擔舁入城。幸覩翌瘳之慶,獲參嵩呼之班,區區忻忭,當復如何?仍伏念,臣一縷支離,年迫八耋,轉輾推擢,濫躋八座之列,得廁耆英之末,前後恩私,罔非造化中生成,而尸居餘喘,圖報無路,含恩戀德,愧懼徒切。且伏聞頃日筵中,我大朝殿下特賜記念,至稱臣以春坊舊僚,恩敎鄭重,聖意繾綣,至有與在京耆社諸臣一體圖像之命。恩隆記簪,榮極繪綃,臣於是惶隕感激,益不知措躬之所也。臣之逖違天顔,倐已十有餘年矣。顧今年深病痼,死亡無日,及此一息未泯之前,仰瞻耿光,退塡溝壑,卽臣耿結之至願,而日昨講筵,力疾趨造,纔到閤外,眩氣猝發,往歸私次,症形危惡,旅邸荒涼,調攝尤難,不得不仰陳短章,還尋鄕路,以爲歸死故山之計。從今以後,脩門一步,此生便訣,瞻望宸闕,惟有涕淚之被面而已。伏乞离明,憐臣悲苦之懇,特許歸休,治臣瀆擾之罪,以肅朝綱焉。答曰,覽書具悉。聖候不日平復,數昨親臨賀儀,東朝誕辰又屆,又擧縟儀,慶幸歡忭曷喩?卿其勿辭焉。
丙子閏九月十一日辰時,上具翼善冠·袞龍袍,御明政殿。殿試入侍時,讀券官右議政申晩,對讀官工曹判書李鼎輔,禮曹參判金漢喆,參議金陽澤,戶曹參議金致仁,副校理尹東昇,修撰南泰著,都承旨申晦,假注書朴相老·李蓍廷,記事官朴必珍·李鎭恒,以次進伏。上曰,弘化三門,使之盡開。韓光肇進伏曰,兩司臺臣來不來,知之後稟達事,命下矣。上曰,日限的知後,稟達,宜矣。上曰,七十九歲,今乃登科,可謂稀有矣。其姓名誰耶?申晦曰,金弘濟也。上曰,其精神筋力可貴矣。申晩進伏曰,日候不適,聖體調攝之候,若何?寢膳水刺之節,亦差勝乎?上曰,一樣矣。答曰,一樣矣。又曰,各道都試科,例付殿試,而兵曹判書李在外,尙未回啓,事甚惻矣。上曰,都試回啓,令次官卽爲擧行。仍令今日殿試,其令許赴。上命對讀官書題時,對讀官金漢喆曰,頃日生畫科時,全無表,其不作表,推此可知矣。式年殿試,元無出表矣。對讀官金致仁曰,旣已出題,何可雜談乎?上曰,書題之際,有此煩達,事體未安。對讀官金漢喆,推考可也。出榻敎上曰,殿試元無時刻矣?諸試官皆曰,有之矣。上命申晦出去,時刻有無,取考以奏。申晦入奏曰,問之則雖不用限,例書限云矣。上曰,限則勿書,可也。上曰,曳白則將何以爲之乎?漢喆曰,後殿試付之矣。上曰,金器大入來耶?申晩曰,分券果如其數,必入來矣。上曰,安宗喆能文,而其爲人甚精矣。鼎輔·致仁曰,然矣。上曰,此科有應辦乎?申晦曰,例有之矣。上曰,然則試官朝飯,使之侍食。上曰,試官中有多食者乎?鼎輔曰,漢喆多食矣。漢喆起伏曰,臣少時,升食能喫之,而今則年衰,不多食矣。上曰,尹東昇善食矣,爲人極强故也。漢喆果善食,泰著亦多食矣。上曰,畢收券後,便殿入侍,科次可也。上曰,都試直赴人回啓,令次官卽爲擧行。仍令今日殿試許赴。出榻敎上曰,明日武科初試監試官,以先入來,兩司二員及殿試進去臺臣,試畢後,備員進去事,下敎。出榻敎上曰,唱榜當爲親臨,日字,其令該曹進定。出榻敎上曰,內局提調率醫官二人入侍事,下敎。出榻敎上曰,七十猶稀,況近八十乎?凡榜中無一資年五十者,分館後例爲陞六,況七十,而今番榜中幼學金弘濟,其年七十七也。何待分館?新恩政事時,特爲成均陞六,三日後,其令謝恩。出榻敎諸臣以次退出。
丙子閏九月十一日戌時,上御崇文堂科次入侍時。讀券官右議政申晩,對讀官工曹判書李鼎輔,禮曹參判金漢喆,參議金陽澤,戶曹參議金致仁,副校理尹東昇,修撰南泰著,都承旨申晦,假注書李蓍廷,記事官朴必珍·李鎭恒,以次進伏,上曰,旣出表題之後,呈券與否,時時問之,而或慮有未盡呈券矣。問之則三十八丈盡納云,心甚可喜。仍命尹東昇讀試券。諸試官皆曰,如表者,全無不作,進而作請者多矣。上曰,呈券可貴,況責其文乎?猶勝於曳白矣。試官皆曰,然矣。上曰,增廣殿試則表可觀矣。試官皆曰,誠如聖敎矣。上親拆榜曰,韓宗纘爲壯元矣。此人爲人非常,文義且精明矣。上又拆第二曰,掌議安宗喆也。此亦非常矣。上又拆第三曰,金器大爲第三矣。何官當爲之乎?申晩曰,堂上矣。上曰,然乎?申晩曰,然矣。上曰,從兄弟皆爲堂上矣。禮曹參判金漢喆進伏曰,唱榜日字進定事有敎矣。令日官推擇,則十四日十五日十六日俱吉,而十四日敗日拘忌,十五日宗廟修擧,十六日次對,以十七日書入矣。上曰,以十六日進定,可也。上曰,試官具善行付標以入事,下敎。出榻敎申晦曰,學諭金鳳吉,卽新及第金龍甲之子也。頃以試所事,今方拿處矣。上曰,然乎?其子先爲,其父後爲,亦異事矣。試所事,以何事拿處耶?申晩曰,講經時,以四館進參,今番陳試,比前有加,故左相金尙魯,箚論拿處矣。上曰,飭已行,學諭金鳳吉放送。出榻敎上曰,新恩政事,明日爲之。出榻敎上曰,都承旨入侍。申晩進伏曰,臣家之偏蒙國恩,何可盡達。頃於贈諡之日,已不勝追榮頌感之忭,而臣父今年回榜,旣下食物賜手書,臣與老父,共爲感泣聖恩矣。上曰,其時初欲賜樂矣。聞閔贊善卒逝,禮遇與大臣同,故未果,而手書之賜,蓋以代賜樂也。諸臣以次退出。
上在昌德宮。常參·經筵,以代理停。
沈墢達曰,明日常參,取稟。令曰,停。
韓光肇達曰,大司憲南有容武一所監試官進,執義宋德中,掌令金元行·金時默在外,持平李恒祚武二所進,一員未差,今日以監察茶時之意,敢達。令曰,知道。
具允明以武二所差備官,以試官意啓曰,臣等來詣試所,今方開場,事當先試六兩,而擧子掛單之數夥然。且殿試期日不遠,在前如此之時,有先試柳葉箭之規矣。今亦依近例先試柳葉箭,竝設四貫革之意,敢啓。傳曰,知道。
下直,寧遠郡守韓尙訥。
具允明,以武一所差備官,以試官意啓曰,當此秋事方殷,諸道擧子曠日留滯,爲弊不貲。在前如此之時,有柳葉箭先試之規,今亦依此例擧行,而竝設四貫革試取之意,敢啓。傳曰,知道。
又以訓鍊都監言啓曰,今秋等中旬試才時,軍兵鳥銃沒技者,依例別單書入之意,敢啓。傳曰,知道。
李翼元啓曰,上番兼春秋朴必珍,移拜他職。其代,令該曹卽爲口傳差出,何如?傳曰,允。
又以侍講院言達曰,本院上番連日闕直,事甚未安,今日政新除授人員,待下批卽爲牌招,以爲推移入直,何如?令曰,依。
有政。
兵曹判書李在外,參判李得宗病,參議宋昌明病,參知洪宗海入直進,左副承旨具允明進。
僉知單崔一衡,以朴弼燧爲副司果,以金昌績·吳益蕃爲副司正。
吏曹判書鄭翬良進,參判南泰齊病,參議趙載洪未肅拜,同副承旨李翼元進。李壽勛爲持平,以李世澤爲獻納,以李時敏爲正言,以洪梓爲校理,以韓師直爲輔德,以沈勗之爲說書,以尹東昇爲兼司書,以密春都正焌爲司饔副提調,以李宗德爲戶曹正郞,以朴必珍爲兵曹佐郞,以李最中爲兼東學敎授,以洪梓爲兼西學敎授,以鄭重器爲判決事,以閔百順爲典簿,以李珪輔爲司宰主簿,以徐魯修爲敦寧主簿,以鄭錫百爲北部都事,以金弘濟爲典籍,以李基敬爲司僕正,以趙守誼爲禮賓主簿,洪州牧使南惠老,庇仁縣監趙景觀,靑巖察訪高益擎,已上仍任事承傳。利川府使金器大今加通政,文科第三人登科前資窮加資事承傳。典籍單韓宗纘,文科甲科第一人,內資主簿單李春琦,武科甲科第一人,司圃直長單安宗喆,文科甲科第二人,光春君單棬,封君事承傳。
具允明,以吏批言啓曰,文科甲科第二人,當付七品職,而時無窠闕,生進直長中仕滿人,依例陞六後,推移付職,何如?傳曰,允。
又以吏批言啓曰,行光春令棬今陞昭義,未經都正者,稟旨封君事,載在法典矣。今則何以爲之?敢稟。傳曰,依例封君。
又以吏批言啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。
傳于具允明曰,唱榜時侍衛,仍。
傳于李翼元曰,編次人使之入來,儒臣持自省編上編入侍。
傳于韓光肇曰,昨夜榜目修整前,當該承傳色,中官門差備中官,遲滯待令,從重推考,今日政事稽滯,下批當該中官,從重推考。
傳于韓光肇曰,利川府使金器大,成川府使金孝大,旣已陞資,令該曹內擬。
丙子閏九月十二日未時。上御崇文堂。編次人儒臣入侍時,編次人李喆輔,副校理尹東昇,副修撰南泰著,右副承旨韓光肇,假注書李蓍廷,記事官朴必珍·李鎭恒,以次進伏。上命尹東昇讀自省編數三丈,又命南泰著讀至數三丈,又命韓光肇讀數三丈,又命李蓍廷讀數三丈,又命朴必珍·李鎭恒讀數丈訖。更命尹東昇讀之,命李蓍廷出去,編次人入侍事及禮記·大學·十三經註疏持入。上問編次人曰,卿觀象監提調矣。閏九月予所初見,問于觀象監,可也。編次人曰,前者有之矣。臣以書狀渡江時,乃閏九月也。上曰,然耶?慈聖七旬,金器大又參甲科,其亦貴矣。昨夜出榜後,進賀東朝,夜深還御,今朝氣甚萎苶矣。其何以奮勵其志乎?東昇起伏曰,俄者進讀自省編序文矣。卽今人心世道,不如漢唐,有若衰世樣,幸勿以氣衰頹,振紀綱,使一國臣民,顒望堯·舜之治也。上曰,儒臣所達,略而陳矣。六十三歲,堯·舜之治,其何能做耶?泰蓍曰,聖算雖高,政令事爲之際,勿爲放過,則堯·舜之治,自可期矣。上曰,以堯之聖,亦難免倦勤矣。東昇·泰著曰,倦勤二字中,亦有勤之一字矣。上命編次人讀御製訖。編次人曰,御製中有字病,以某字改書矣。上曰,然矣。上命承旨呼寫傳旨,成川府使金孝大,利川府使金器大,竝遞付京職。上曰,江都御史尙今不來,其程道幾日程耶?承旨曰,二日程也。上曰,二日程而尙不來,極怪矣。諸臣以次退出。
上在昌德宮。常參·經筵,以代理停。
卯時辰時,有霧氣。
沈墢達曰,明日常參,取稟。令曰,停。
李翼元達曰,大司憲南有容武一所監試官進,掌令金元行在外,金時默,執義宋德中,持平李壽勛未肅拜,李恒祚武二所監試官進,今日以監察茶時之意,敢達。令曰,知道。
具允明,以御營廳言達曰,本廳分授都城五間水門南邊體城毁頹處改築後,把守軍撤罷事,前已草記矣。女墻今亦畢築之意,敢達。令曰,知道。
沈墢,以侍講院達曰,本院上番連日闕直,事甚未安。新除授輔德韓師直,旣有只推之令,卽爲牌招入直,新除授說書沈勗之時在京畿廣州地,書筵入番事緊,斯速乘馹上來事,下諭,何如?令曰,依。
又以弘文館言達曰,新除授校理洪梓時在京畿楊州地,經筵入番事緊,請斯速乘馹上來事,下諭。令曰,依達。
又達曰,檢閱李世演自鄕上來云,卽爲牌招入直,何如?令曰,依。
以輔德韓師直牌不進罷職令旨,令于沈墢曰,推考徽旨捧入。
事變假注書望,以李性遂爲事變假注書。
李翼元達曰,事變假注書邊得讓身病猝重,勢難察任,今姑改差,何如?令曰,依。
慶尙道觀察使李益輔書曰,伏以,聖候浹旬彌留,中外焦遑,天佑宗祊,旋卽平復。想惟我邸下累日侍湯之餘,慶幸之心,曷有其極?臣跡滯嶺外,獨阻大庭鰲忭之列,瞻望雲天,只自耿結。臣以萬萬無似,猥膺重寄,未效尺寸,不幸疾病轉痼,曠廢公務,已至累朔,計無奈何,連章哀籲,及承睿批,終靳允許,臣病裏抑塞,惶隕無地。凡臣僚之辭官職者,輒多言病,此乃古人之所戒,而臣亦恥之,故臣之忍死强病,殫力竭心,晝宵供劇,不遑寧處者,半歲于玆矣。今則病纏骨髓,轉輾沈痼,眞元已無餘地,委頓床席,人事都絶。臣之生死,固不足恤,而秋務方殷,民事政急,一味癏闕,不得管攝,此實一路上下之所共知。臣若閉戶攝養,虛縻豐供,有病不言,盤礴冒居,則非但有尸素之譏,亦非告君以實之道,故前後陳懇,亶出於爲民之意,非爲一身之計也。伏惟我邸下,至仁至明,無物不遂,無微不燭,大小臣隣,疾痛之呼,衷情之私,無不體念而曲循之。第臣病淹遐藩,累瀆崇聽,脩門逈隔,兪音漠然,垂死之喘,獨不蒙生成之澤。臣誠不勝撫躬自憐,而其於公務之久抛,生靈之貽弊,何哉?卽伏見大朝靜攝之中所下別諭,則十行絲綸,勤勤懇懇,或慮實惠之未究於蔀屋,田疇之踏驗,災結之分俵,使道臣親執擧行,而況且今年穡事,屢經風水,無處不歉,災傷之孔慘,實有倍於昨年,尤不可不十分精覈,俾無窮民白徵之患,而臣病狀如許,末由巡省,至使褊裨,替行審驗,臣罪至此,無無所逃,惶懍之極,恭竢勘處。玆不得不更冒鈇鉞之誅,罄陳肝膈之懇。伏乞睿玆,俯諒臣病重實狀,亟遞臣職,仍治臣罪,毋曠職務,俾尋生路,以便公私,千萬幸甚。答曰,覽書具悉。卿其勿辭,調理察任。
上在昌德宮。常參·經筵,以代理停。
沈墢達曰,明日宗廟修改,再明日親臨放榜相値,此兩〈日〉常參,頉稟。令曰,知道。
韓光肇達曰,大司憲南有容武一所監試官進,掌令金元行在外,金時默,執義宋德中,持平李壽勛未肅拜,李恒祚武二所監試官進,今日以監察茶時之意,敢達。令曰,知道。
韓光肇啓曰,因武一所草記,監試官南有容以身病陳書入達,臺監不備,不得開場,令本院卽速稟旨變通事,允下矣。原單子改修正以入之意,敢啓。傳曰,知道。
又以武一所差備官,以試官言啓曰,臣等來詣試所,而監試官大司憲南有容,以身病陳書入達,故臺監不備,不得開場,令政院卽速稟旨變通,何如?傳曰,允。
傳于李翼元曰,海西封進墨,旣稱翰林風月。關西依此例,封進墨,稱長樂春雲之令,尙方分付本道。
傳于沈墢曰,再明日時刻單子,斯速入之。
李翼元啓曰,御製編次人,未下直守令及米布衙門久任郞廳,依下敎來待矣。傳曰,入侍。
傳于鄭玉曰,未下直守令及米布衙門久任郞廳,編次人入侍時,同爲入侍。
傳于申晦曰,未赴任守令幾人耶?知入。
傳于沈墢曰,編次人使之入來。
傳于沈墢曰,儒臣持自省編下篇入侍。
韓光肇,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
正言李時敏書曰,伏以,神天默佑,祥休滋至,大朝愆候遄復,東朝誕辰又屆,賀儀荐擧,慶忭曷極?仍念臣曾忝憲職,罪大偃逋,重速臺評,薄蒙譴罷,追思至今,猶有慙悚。迺於意想之外,忽承薇垣之除,臣誠驚惶感激,莫省所措。顧臣姿性迂鈍,志氣衰軟,凡百職任,罔非踰濫,而至若言責重寄,益知其萬不似耳。肆有矢心之劃,曾煩瀝血之懇,蓋其自量已熟,非敢爲循例辭遜也。當初一出,實緣邦慶之無前,只爲義分之粗伸,而旋被承宣之駁推,尤難見職之仍冒,引避辭免,反承格外之批,臣之情勢,於是乎窮且蹙矣。適當歲初賓對,亦不敢爲趨參之計,雖緣事勢,冞切惶懍,畢竟糾劾之論,遽發於同避之人,至以公然違逋,事極解慢爲目,則非比一時官師之規,可見公議之峻嚴,尙切私心之兢惕,從此臺端一步,尤無去就之可論,其何可以薄勘之乍行,聖恩之甄錄,徒自爲幸,而揚揚冒進乎?玆陳短章,仰瀆睿聽,伏乞离明,俯垂鑑諒,亟賜遞改,以安賤分,不勝幸甚。答曰,覽書具悉。爾其勿辭,從速察職。
大司憲兼右副賓客南有容書曰,伏以,臣猥以無似,謬叨匪據,姿非骨骾,病抱膏盲,其於進退之義,固已思量爛熟,而適會試事匝日,監臺缺員,義在往役,不敢顧私,黽勉承命,蚤夜奔奏者,今已若干日矣。臣素嬰痼疾,風痰爲祟,少失將攝,動涉危域,而受命在身,不遑自便,曉霧夕風,中傷不細,而一日二日,忍耐挨過矣。卽於赴院試藝之際,忽覺神精迷瞀,如在夢境,肢節之麻痺,驟發於受風之地,頭目之旋暈,越劇於稠人之場,僵臥傍舍,不省四到,急喘虛汗,若不保須臾,傍觀爲之憐憫,臣亦莫分其人鬼矣。今臣病狀如右,雖欲强作氣力,束帶參坐,斷無其望。且念在外僚員,皆已承命入來,新授臺臣,無故見在,推移備員,不患無人,而顧臣目下症形,切須及時瘳治,庶或少尋生道,玆不獲已冒死陳懇,敢以區區疾痛之情,仰控离照之下。伏乞睿慈,俯垂憐察,亟令鐫削臣所帶職名,使試事毋至暫曠,殘喘得以少延,公私不勝幸甚。答曰。覽書具悉。卿其勿辭,從速察職。
丙子閏九月十四日未時,上御崇文堂。儒臣入侍時,副校理尹東昇,副修撰南泰著,同副承旨李翼元,假注書李蓍廷,記事官徐秉德·李鎭恒,以次進伏。上曰,各司久任郞廳,未赴任守令,使之入侍,編次人亦爲入侍。李翼元進伏曰,各司久任郞廳及未赴任守令,編次人,依下敎來待矣。上命注書臣李蓍廷出去,竝令率入。上曰,守令次次進伏。問江西縣令金相直曰,今年農事,何如?相直曰,下人未及上來,故不得聞知矣。上曰,汝赴任後着念擧行。問盈德縣令李錫稷曰,農形,何如?錫稷曰,下人未及上來,不詳聞矣。上曰,下去後着意擧行。問玉果縣監沈一鎭曰,本縣農形聞知否?一鎭曰,略聞農形則免凶云矣。上曰,汝則與他人有異,各別爲之,可也。上曰,各司郞廳,使之進前。司僕判官閔樂洙,戶曹正郞李憲鎭,佐郞趙晸,兵曹正郞南綺老·金養心,宣惠郞廳柳恕,廣興主簿蔡希範,軍資判官沈士希進伏。上問遺在後,諸臣以次退出。
上在昌德宮。常參·經筵,以代理停。
辰時巳時,下雪。
韓光肇達曰,備邊司郞廳來言,今日賓廳坐起日次,而領議政李天輔身病,左議政金尙魯鍼灸呈辭,右議政申晩受由在外,不得來會云矣,敢達。令曰,知道。
又達曰,大司憲南有容呈辭,掌令金元行在外,金時默武一所監試官進,執義宋德中,持平李壽勛未肅拜,李恒祚武二所監試官進,今日以監察茶時之意,敢達。令曰,知道。
沈墢達曰,今日賓廳坐起,旣已頉稟,所當持公事入對,而時無公事,頉稟。令曰,知道。
具允明以禁衛營言啓曰,各軍門中日時,將校沒技人別單書入事,曾有前例矣。今閏九月初十日本營將校軍兵秋冬等賞中日時,別騎衛出身金世柱,片箭沒技,依例別單書入之意,敢啓。
又以禁衛營言啓曰,騎士設立時,試才賞格等事,依禁軍例施行事,節目啓下,而取考禁軍節目,則賞試射時沒技者,閑良直赴殿試,出身則邊將除授矣。今閏九月初十日本營將校軍兵秋冬等賞試射時,騎士出身安榮國,柳葉箭五中沒技,依例別單書入之意,敢啓。傳曰,知道。
又以禁衛營言啓曰,各軍門中日時沒技人別單書入事,曾有前例矣。今閏九月初十日本營將校軍兵秋冬等賞中日時,騎士折衝延壽雄,六兩三矢入格,依例別單書入之意,敢啓。傳曰,知道。
又啓曰,因武二所草記,監試官正言李宜馣,以親病陳書入達,令本院稟旨變通事,允下矣。原單子改書以入之意,敢啓。傳曰,知道。
又以武二所差備官,以試官言啓曰,臣等今日來詣試所,而監試官正言李宜馣,以親病陳書入達,故臺監不備,不得開場,令本院卽速稟旨變通,何如?傳曰,允。
傳于韓光肇曰,御史入侍。
傳于李翼元曰,御史留待。
傳于李翼元曰,初入時刻太早,再入時刻差晩,初嚴以前入時刻入之,初嚴啓下後,承旨來待。
傳于李翼元曰,明日三嚴,以午初初刻爲之。
沈墢啓曰,藥房都提調兪拓基,副提調申晦,依下敎來待矣。
傳于沈墢曰,藥院提調來詣于齋室門外。
申晦達曰,左副承旨具允明,今日又不仕進,卽爲牌招,何如?令曰,依。
傳于李翼元曰,藥房日次明日,而放榜相値,今日爲之。
戶曹判書李台重書曰,伏以,臣一病淹床,積釁如山,頃當大朝殿下玉候有愆,藥院移直之時,旣未伸趨造承候之誠,旋幸天和遄復,擧朝同慶之日,又不得進參賀班之末,情禮俱缺,義分都虧,昏倒啽囈之中,只願譴罷之遄降,而憧憧一念,冀幸狗馬之疾小間,得以運動跬步,則方擬計日登途,進伏輦下,以俟勘處。不意萬萬夢想之外,度支陞擢之命,遽出於特簡,臣誠驚惶震駴,心膽隕墜,自不覺四肢之投地。嗚呼此何事也?臣之從前忝叨,無非踰濫,而至若卿月之班,地望隆重,自非才德兼備者,不可僥倖而冒膺。不知聖明,何所取於有百罪無一善之賤臣,而容易擧而授之,略不難愼之至此耶?臣受恩如天,圖報無地,雖年衰病篤,難以筋力奔走,而猶欲不計顚沛,拚死上去,隨遇盡分,以聽進退矣。今乃誤恩遽下,去就狼狽,臣自承此報,惝怳悸惑,疾勢益劇,此殆臣死期將迫,匪分過福之災,有以促之。命之窮矣,尙誰咎哉?臣若貪榮怵分,冒沒承膺,則是乃高官重祿,從容盤桓,坐而攬取,臣雖不肖,不忍爲此,而亦豈不有關於聖朝之風化哉?反復揣量,萬無冒進之勢,此則必不待臣言,而司直之地,宜有駁正之論,縮伏經旬,尙未有聞,亦不敢一味偃默,冒死自列於銅闈之下。伏乞离明,諒臣書語之匪出例讓,察臣見任之不容暫曠,亟許鐫削,仍令收還新授資級,俾免公私兩妨,千萬幸甚。答曰,覽書具悉。以疾未參,其何有傷。從速上來行公,
司諫沈益聖書曰,皇天默佑我宗祊,大朝調攝之候,快臻翌瘳之慶,候班已撤,賀儀載擧,臣民忭幸,曷有其極。臣情事哀苦,適滯鄕廬,起居之班,呼嵩之列,俱未得進參,臣罪至此,萬殞猶輕。仍念臣命途險釁,罪逆深重,臣身在腹,臣父見背,生孩而不識父顔,爲子而不得服縗,臣卽天地間一罪人耳。常抱窮天之痛,實無生世之樂,而今年乃是臣父奄忽之周甲,孤露之感,到此益切,已於喪餘之月,服以黲素,歸守先壟,日夕瞻依,撫時攀號,欲以洩至痛之萬一,其情可謂悲且慼矣。追服一節,雖非禮經之所據,服色之悽慘,心事之痛苦,旣與恒人有殊,則出而從仕,非所暇論,而薇垣新除,忽下此際,惶憫悚蹙,罔知攸措。聞命之日,卽構短章,使家僮直呈喉院,則謂有禁令,未免退却,玆不得不從縣道據實哀籲於孝理之下,情雖悲苦,跡涉猥越,伏願邸下,察臣哀愍之悃,亟賜鐫遞之命,仍令選部,勿復檢擧,不勝幸甚。答曰,覽書具悉。爾其勿辭,從速上來察職。
正言李宜馣書曰,伏以,臣於見職,自劃有素,前後幾遭,一未承膺,向於病伏松楸之中,伏蒙薇垣新除,繼以有定限上來之命。義分是懼,他不暇顧,而適會試事當前,臺監觖員,其在往役,不敢言私,黽勉出肅,蚤夜奔走者,今已屢日矣。昨自試院,冒昏歸省,則臣老母素患虛眩之症,越添於數日風寒之餘,痰滯氣壅,飮啖全却,委身床席,轉側須人,臣方左右扶將,實無頃刻離捨之勢,情私如右,末由赴坐,玆不得不哀籲於离明之下。伏乞俯垂諒察,亟遞臣職,俾便扶護,毋曠試事,不勝幸甚。答曰,覽書具悉。爾其勿辭,救護母病。
丙子閏九月十五日辰時,又曰,今日小雪,可謂知時矣。仍命副提調書之曰,補中益氣湯,依前加劑五貼以入。明日殿坐相値。故日次,其令進定,依前計日,以二十一日爲日次問候。出傳敎晦曰,提調李益炡,以宗廟提調進去宗廟,今方修改,故未得入來矣。上曰,允。諸臣遂以次退出。
丙子閏九月十五日酉時,上御崇文堂。江都御史入侍時,御史李海重,右副承旨韓光肇,假注書李蓍廷,記事官李潭·李鎭恒,以次進伏。上問御史曰,果如尹蓍東之言耶?海重曰,多異矣。枚卜重臣,有此所遭,關係國家,故臣久留詳覈以來矣。上命讀書啓,讀數行。上曰,問目何以爲之耶?海重曰,問目與招辭,竝封進矣。上拆開文書,使之先讀問目與招辭訖。上曰,庶女壻誰也?海重曰,金洸之子云矣。上曰,松都商賈自來耶?留守招來耶?海重曰,非留守招來,乃是營屬輩所爲,而松人雖受去,以本府人名代受矣。冊房之人及軍官輩,多謗言矣。通津米一百石,金姓人持去的實矣。上曰,歉歲料理,每致有言,雖以前日靈城鄭益河事觀之,料理終不好矣。上曰,發賣米價,鄭亨復則以三兩六錢定之,而趙榮國則以四錢加定,此必是島民怨謗之端。木亦折定二兩者,減定一兩八錢,而京市人皆持去,此亦生怨之端矣。讀至宋奎斌事。上曰,此是奎徵之同生耶?予不見此人,而自川渠時,已知其汎濫矣。士大夫多譽之,而予則已知其多弊之人矣。頃者昭鑑諺解開刊時,欲召奎斌,以爲董役,而聞以軍官往江都云,心以爲,趙榮國必見欺於此人矣,今果然矣。此人所爲之事,欲歸之於趙榮國,甚冤矣。予知榮國爲人極精緻,必不爲此等之事矣。以木價之減觀之,必是此漢所爲也。上謂御史曰,文書皆印署,然後可以準信,而此文書則末端四五丈,元無印跡,又無着署,又無軍官着押,豈有如許文書耶?海重曰,交龜時未及踏印成貼云,而畢賑狀亦未及爲之,踏印文書求索,終不得矣。承旨韓光肇曰,賑恤文書體重,畢賑後例爲成置錢穀去來,竝載重記中,文書之無去處云者,極怪異矣。上曰,趙榮國不汎然矣。文書必無如是疎漏之理。此不可不一番置對,觀其供辭矣。重臣有置對之例耶?承旨曰,重臣亦有置對之例,而一品重臣則未聞,以國體論之,雖一品重臣,若有所犯,則亦未爲不可,而此事則以御史書啓觀之,元無潤槖爲言,則事體似如何矣。上謂御史曰,趙榮國果不入於贓罪耶?海重曰,果非贓矣,而軍官衙客輩,多有紛亂之事矣。上曰,衙客任哥名字誰耶?海重曰,不知矣。上曰,白文居多矣,御史有印跡文書,然後仍爲封庫,而今者文書無印署,似是奎斌幻弄之事矣。若暗行則可知生謗之端,而江都則藏蹤似難矣。文書一款,問之於榮國則可以洞知矣。洞知然後,御史似當更往江都,痛治造謗之人矣。因命書傳敎。上曰,緘問似無遲滯之理,刑判誰耶?承旨曰,李宗白也。上曰,可考文書及招辭書啓,竝下該曹,卽爲擧行,可也。上曰,箕伯事誠悶矣。趙榮國方在何處?承旨曰,方待命于金吾門外云矣。上曰,戶判上來耶?承旨曰,陳書纔已上來矣。上命承旨呼寫傳敎曰,度支之重任,不可久曠職,判書李台重,勿捧縣道章,其令卽爲上來。又命承旨呼寫傳敎曰,今覽江都御史書啓,雖與尹蓍東所彈有間,不可不一問者,其令該曹判書趙榮國處,緘問後登對以奏。以書啓觀之,其時軍官,不善周旋,使留守受謗之狀,灼然無疑。以此推之,所謂金哥·任哥果有果無,其難遙度。其人雖有,想必軍官紹介,其人若無,必也軍官之作俑,於此於彼,不可不嚴問。成冊中米價捧上冊踏印着書之下,添書多張,區劃五千一百餘兩去處,而無監官軍官着名,亦無留守着署,亦不踏印。此等文書,今始初見,此必軍官幻弄。所謂軍官宋奎斌,令該曹嚴問口招後,登對以奏,文書一款,一體緘問于趙榮國。上曰,同副承旨入侍。上曰,金虎門留門。諸臣以次退出。
上在昌德宮。常參·經筵,以代理停。
夜二更,月犯畢星。
沈墢達曰,明日常參,取稟。令曰,停。
具允明達曰,大司憲南有容再度呈辭入達,掌令金元行在外,金時默武一所監試官進,執義宋德中,持平李壽勛未肅拜,李恒祚武二所監試官進,今日以監察茶時之意,敢達。令曰,知道。
具允明以義禁府言達曰,卽接月令醫員金贊禹手本,則時囚罪人金光漢,本以抱病之人,關格之症,遇寒添劇,呼吸喘促,勺水不下,轉側須人,昏倒不省,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
又以兵曹言達曰,今閏九月十七日武臣堂上祿試射日次,而慕華館·訓鍊院庭試武科初試,今方設場,故以禁衛營南別營設行之意,敢達。令曰,知道。
沈墢以內醫院官員以都提調意達曰,駞酪粥,自十月初一日爲始封進,依前例預爲分付司僕寺之意,敢達。令曰,知道。
傳于具允明曰,日寒如此,宿衛軍士空石題給,而雖門隙入之,卽爲給之。
傳于具允明曰,監試官一員雖付標,一員則在試所,仍爲開場,以此日後定式擧行。
以監試官李宜馣牌不進罷職令旨,令于具允明曰,推考徽旨捧入。
具允明啓曰,武二所監試官李時敏,昨日違牌罷職矣。因監試官不備,連日撤場,事極未安,有闕之代,政官卽爲牌招,開政差出,何如?傳曰,允。
韓光肇啓曰,武二所監試官李時敏牌招不進罷職令旨,今方捧入矣。大司諫尹東度武一所進去,司諫沈益聖,獻納李世澤俱在外,正言李宜馣以親病陳書受由,無推移進去之員,在外人員,合有變通之道,何以爲之?敢稟。傳曰,允。
傳于具允明曰,大臣皆有故,明日入侍爲之乎?知入。
申晦啓曰,明日親臨放榜時,何承旨留院乎?敢稟。傳曰,右副承旨留院。
傳于韓光肇曰,監試官付標,近日紛紜,正言李宜馣由限在明,卽爲牌招進參。
領議政李天輔箚曰,伏以,明日大朝賓對有命,而臣目下情勢之外,一病支離,曠廢職務,首尾已月餘矣。伏枕兢惶,若負大何,而昨今風寒猝緊,深室塞兌,猶不免觸感,眩暈添發,頭目旋轉,精神昏瞀,一日而輒三四發,若强而登筵,則顚仆之患,必立至矣。我大朝一月一次之賓對,實是格外召接,而僚相適皆有故,臣病又如此,末由承膺,悶鬱悚蹙,生不如死,伏乞离明,俯賜諒察,先遞臣職,仍勘臣罪,以嚴邦憲焉。答曰,覽箚具悉卿懇。卿之所患,尙今未瘳,深用慮念。以疾未參,其何所傷?卿須安心勿辭善攝焉。仍令曰,史官往諭。
丙子閏九月十六日巳時,上具冕旈冠·絳紗袍,御明政殿。放榜入侍時,行都承旨申晦,左承旨鄭玉,右承旨沈墢,左副具允明,同副李翼元,假注書朴相老·李蓍廷,記事官李潭·李鎭恒,以次進伏。上曰,後陪依例擧行耶?已爲許矣。賜花賜酒賜蓋,一時爲之。上曰,海春君,何新恩後陪耶?對曰,李有喆矣。上曰,李有喆誰耶?無乃國姓耶?李翼元曰,海春君之生八寸云矣。上命承旨曰,文科一榜及武科甲科人唱榜後入侍事,分付。判府事李宗城進伏曰,近來日氣不適,聖候連爲康寧,慶祝之心,何可勝喩?近日稍寒之餘,久御寒殿,極甚切迫,衣襨等物,從厚進御乎?上曰,然矣。宗城曰,新恩引接,似値日暮,便殿入侍,似好矣。上曰,暫時間也。新恩次次進伏。上謂安宗喆曰,汝及第以第二得中,殿試又爲第二,予知汝爲人矣,善事元良。上謂金器大曰,國舅家無立朝之人,汝能爲之,甚嘉矣。上謂金弘濟曰,七十能爲及第,極可貴矣。使之讀大學篇題,仍命承旨寫傳旨,特陞典籍。上謂金應文曰,汝年六十九,氣猶好矣。上曰,趙榮國緘辭及宋奎斌供辭,明日備堂入侍,秋判持入事,下敎。上曰,監試官付標,近日紛紜,正言李宜馣由限在明,卽爲牌招進參。諸臣以次退出。
上在昌德宮。常參·經筵,以代理停。
沈墢達曰,卽者副校理尹東昇,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,明日常參,取稟。令曰,停。
具允明達曰,大司憲南有容三度呈辭入達,執義宋德中未肅拜,掌令金元行在外,金時默武一所監試官進,持平李恒祚武二所監試官進,李壽勛未肅拜,今日以監察茶時之意,敢達。令曰,知道。
又以武一所差備官,以試官言啓曰,差備官武臣兼宣傳官申周尙,劃出差備之後,敢欲規避,不肯擧行,體統所關,誠極可駭,而訓鍊院參軍鄭世周,軍器寺副奉事金兌周等,擧措駭妄,虧損試體,不可無懲礪之道,竝令該府處之,何如?傳曰,允。
又以兵曹言啓曰,日寒如此,宿衛軍士空石題給事,命下矣。宿衛軍士等空石,卽爲分給之意,敢啓。傳曰,知道。
沈墢,以弘文館言達曰,本館上番副校理尹東昇,以其親病,陳書徑出,上番將未免闕直,事甚未安,修撰李錫祥,卽爲牌招,姑陞入直,何如?令曰,依。
具允明啓曰,備堂入侍,趙榮國緘辭,宋奎斌供辭,秋判持入事,下敎矣。備堂入侍,纔已頉稟,而刑曹判書李宗白,持緘辭供辭來待,何以爲之?敢稟。
傳于具允明曰,秋判及江都御史李海重,入侍于世子宮差備,
申晦達曰,左承旨鄭玉,右副承旨韓光肇,今日俱不仕進,竝卽牌招,何如?令曰,依。
具允明,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于沈墢曰,宮任之爲軍官,古例則無,而奎斌之爲宮任,周遊外方,其無檢束,事之可駭,莫此爲甚,當該次知中官罷職。
司直韓翼謩書曰,伏以,神天眷佑,大朝玉候,遄臻康復,匝旬焦憂,化爲喜氣。惟時邸下,躬率百僚,獻賀大庭,臣民慶忭,曷有其極。曩臣適奉試牌於母病在床之日,無計祗承,荐犯違傲,薄罷例勘,未足塞罪。曾未數旬,遄蒙甄敍,感激惶隕,不知所措。臣本庸愚,無才無能,濫休洪造,立朝二十餘年,居然致位於卿月,涯分逾溢,愧懼交竝,每切循墻之志,寧有干恩之念?念臣老母今年八十有一矣。雖心安境順,厚自攝養,篤老人事,有不可知,臣有一弟,亦旣筮仕者,春初奄忽,老人情鍾,悲哀太過,疾病乘之,委頓床席,涕淚爲日,實有難言之慮,情理焦迫,尙何言喩?無似賤臣,受國厚恩,前後任職,榮養非一,豈不知足?至今母年彌高,私情彌切,每誦孝有不及之訓,未嘗不怛然而心驚。臣之從子,方宰峽邑,而風土不佳,醫藥且闕,初不敢爲將往之計。臣又性拙,贍生多闕,朝夕脩瀡之供,亦患難繼,尋常藥餌之節,未能盡情,揆以子職,寧不傷歎。倘蒙睿慈,許畀一小邑,俾臣得與老母偕往,則上可以推宣德意,撫摩殘氓,粗效涓埃之報,下可以辦備藥物,忠養病親,少延綿綴之勢。臣旣抱玆衷懇,低佪囁嚅者,半年于玆,終不敢自阻於體下之仁,輒此呼籲焉。或者該曹槪以常例,謂臣資級不合守宰,在昔祖宗朝,有若臣盧禛·李敬輿·沈諿·朴長遠及夫當宁李箕鎭,俱以正卿,乞養出宰,前後事例,如是斑斑,若臣魯下,雖不敢比數於諸臣,乃其至情,實無差殊。仰惟大小朝孝理之化,洋溢中外,仁推錫類,政先及老。凡在臣僚,事係親者,無不曲施,臣之情事,亦宜被一視之仁。伏乞离明,俯垂矜憐,特令許副,俾蒙至願,千萬幸甚。答曰,覽書具悉。所陳令該曹考例,稟處。
修撰李錫祥書曰,伏以,神天默佑,聖候遄復,東朝誕辰,賀儀親擧,臣民歡忭,曷有其已。邦慶無彊,霈澤旁流,臣釁累之蹤,亦被曠蕩之渥,而繼以有玉署新命,臣誠感激洪私,圖報無地,固當竭蹶趨承,少伸叩謝之忱,而負犯旣重,勢難承膺,召牌之下,未免坐違,罰止例勘,罪上添罪,曾未幾何,除旨又降,驚惶隕越,益不知措躬之所也。臣於曩者,猥陳一書,致勤大朝嚴敎,至今追思,惶汗在背。坡州之事,固是不法之大者,當初闊略,臣實有罪,而聖度天大,不賜重誅,曲加包容之恩,薄施譴罷之典。臣方以罪爲榮,撫躬訟愆,而至於龍仁事,宰臣論斥,誠出意外,臣於是一倍惶懍,繼之以訝惑也。臣猥以匪才,謬膺重寄,咫尺前席,伏奉封書,恩諭諄懇,迥出常格,專以賑農二事,至有直啓之特敎,愚衷倍激,恐負恤民之聖意,始入龍境,細加廉察,則賑旣招怨,農亦不勸,故深入思量,果爲封罷。及其修啓也,乃以莅任未久,雖無大段不法之事,而二者之慢忽,有難可恕,故不得已封罷之意,詳陳委折矣。今謂之見漏,書啓,有關後弊,臣實未曉也。雖然人言至此,罪名狼藉,雖荷滌垢之私,遽承甄復之命,而豈可諉之於時移事冷,恃之以恩深義重,翺翔榮塗,便同無故之人哉?反復思惟,實無一分冒膺之望,而適以試事,庚牌嚴臨,義同往役,黽勉暫出,不過爲一時副急之計,非出於因仍盤礴之意。若使倖其一肅,而憑藉蹲冒,終至於揚揚就列,恬不知恥,則臣之一身,固不足恤,而其爲貽羞淸朝,當如何哉?揆以情勢,宜卽露章自列,而重得寒感,累日叫痛,宛轉床席,不省四到,尙未暴肝膈之懇,有若循例承命者然,區區微忱,益切愧悚。玆因上番闕直,天牌又降,而顧臣難冒之勢,無異鐵限,不得不隨詣九閽之外,敢瀆貳極之聽。伏乞离明,俯垂諒察,亟令鐫削臣職名,仍治臣違傲之罪,以安微分,以肅朝綱,不勝幸甚。答曰,覽書具悉。爾其勿辭,從速察職。
副校理尹東昇書曰,伏以,臣目下懇迫之情,豈有多日持被之勢哉?向犯荐逋,未蒙譴勘,請急在暇,又勤聖飭,嚴命之下,不得不暫入還直,而每當夕鑰旣下,更漏漸深,則念母病情,於此時尤劇,輒至終夜繞壁,不能成寐,此實禁直諸人所共見憫者也。卽得家信,則母病因數日風氣猝寒,重添感冒,眩嗽兼苦,虛泄不止,眞元益陷,省覺全迷,比之日前,諸節頓加云。臣情私所迫,難容少淹,敢復申籲,仰請擅離之罪。伏惟睿慈,幸加憐察,亟賜鐫罷,使得專意救護,仍令嚴治臣前後辜犯,以礪頹綱焉。答曰,覽書具悉。爾其勿辭,救護母病。
丙子閏九月十七日午時,上御崇文堂。秋判·江都御史入侍時,刑曹判書李宗白,江都御史李海重,右承旨沈墢,假注書李蓍廷,記事官李潭·李鎭恒以次進伏。上曰,趙榮國緘辭,承旨讀之。又曰,予臨門,問川渠時,奎斌見之矣,頗有才能文矣。上顧謂李潭曰,汝川渠及第矣。上曰,任·金兩人有之乎?李宗白曰,有之矣。上曰,然則御史無更往江都之事矣。承旨讀緘辭訖。上曰,傔人梁姓人,入於蓍東啓辭中耶?書啓中耶?海重曰,入於書啓矣。宗白曰,趙榮國緘辭中,元無梁姓傔人矣。上曰,木發賣時,錢數相符耶?海重曰,相符而無官廳別會錄文書矣。宗白曰,官廳雖無見存文書,重記則似必有之矣。海重曰,重記則果有之矣。上曰,御史,書啓結語,果有賑事,全無實狀等語,而緘辭乃如此耶?海重曰,三千石取剩,三百石補賑,而三百石終又發賣,以賑廳新捧米賑民。所謂取剩米,不入於賑資,故所以爲全無實狀也。宗白曰,取剩米三百石之代,雖以賑廳新捧米取用,所剩米發賣之後,以其價錢,還充賑廳,則取剩米歸於賑資矣。上曰,置舊陳米,用新捧米,何也?海重曰,新米便於飢民作粥故然矣。上命承旨讀奎斌供辭。上曰,通津米事,不開朗矣。海重曰,發賣三千石米,雖陳舊米,米色則皆好云矣。上曰,毋論金哥·李哥,衙客頗不靜矣。趙榮國有不檢衙客之失,而金姓人假名呈狀,而留守若知之而許題則尤非矣。若奎斌輩欺蔽主將而受題,則榮國豈非公罪耶?此分界必明白,然後可以處之。金尙遇亦可推問,與宋奎斌面質則可以詳知矣。宗白曰,趙榮國之不犯贓,御史已論之於書啓中,此則已白脫,而衙客事之不察,趙榮國,亦自引於緘辭中矣。上曰,趙榮國所失之公私,必待奎斌査問,然後可以詳知。仍命承旨書判付曰,百石五十石,四百兩二百兩,人之一二百之不同,予則曰不甚關緊之尙遇旣以借名受食,則百石五十石,有何關緊?以命渭之招觀之,船運時,李彩坐於津頭云,而奎斌之招五十石,借名權奴,亦不掩諱,則金·李二人之符同,明白無疑,雖都食雖分食,不必關緊,二百兩給于命渭者,奎斌亦爲直招,而猶不曰四百兩,此正五十步百步也。噫,不檢衙中,不擇軍官,何辭其咎,而七兩之說,貪贓之辱,其可免也。其初緘問,可見世衰,百石半百石之間與四百二百之間,葛藤行査乎?然尙遇其果渠自受題,則其在責備之道,不可只以不檢衙中處之,其若不然,尙遇借名囑於奎斌,而奎斌欺留守受題,到今以尙遇受題以示樣納招,則心尤叵測。此誣陷其將也,尤爲無狀,其間尤爲可疑者,以受題以示之招觀之,其若邂逅,勿論四百二百,受錢給命渭,渠不敢自隱。以此推之,綢繆紹介之狀,綻露無餘,而國恩若何?敢欲匪分周遊於外方,作此該擧,無奎斌豈有是事?與尙遇一體面後,嚴問口招以奏。諸臣以次退出。
上在昌德宮。常參·經筵,以代理停。
韓光肇達曰,大司憲未差,掌令金元行在外,金時默呈辭,執義宋德中,持平李壽勛未肅拜,李恒祚武二所監試官進,今日以監察茶時之意,敢達。令曰,知道。
申晦達曰,明日常參,取稟。令曰,停。
以武二所草記,傳于李翼元曰,俄已下敎,而二所如有不足,亦依此陞付。
李翼元,以武一所差備官,以試官意啓曰,今此庭試武科初試兩所,各取一百人事,命下矣。柳葉箭片箭六兩,今已畢射,而兩技入格,僅爲六十二人,不足之數,多〈至〉三十八人。在前元額如或未滿,則以未入格之次之類,啓稟陞付,多有前例,而單枚陞付,事係特恩,自下不敢擅便,何以爲之?敢稟。傳曰,次次陞付。
具允明,以武臣堂上祿試射所差備官,以試官意啓曰,今日試射時,嘉善林萬擧病不進,折衝金景淵·許斗卿等未滿四矢,竝依承傳罷職,何如?傳曰,允。
傳于李翼元曰,俄者下敎,今日內擧行。
李翼元,以侍講院言達曰,本院新除授說書沈勗之自鄕纔已入來云,卽爲牌招察任,何如?令曰,依。
以修撰李錫祥牌不進罷職令旨,令于李翼元曰,推考徽旨捧入。
申晦,以弘文館言達曰,本館上番闕直,事甚未安。修撰李錫祥書批已下,卽爲牌招,以爲姑陞入直之地,何如?令曰,依。
李翼元啓曰,刑曹判書李宗白,持金尙遇·宋奎斌招辭,依下敎來待矣。
傳于李翼元曰,入侍于世子宮差備。
假注書望,以徐有元爲假注書,以李迪輔爲假注書。
申晦達曰,假注書朴相老·李蓍廷俱有身病,勢難察任,今姑改差,何如?令曰,依。
丙子閏九月十八日申時,上御崇文堂。刑判入侍時,刑曹判書李宗白,左承旨鄭玉,假注書李蓍廷,記事官李潭·李鎭恒以次進伏。上命承旨讀金尙遇·宋奎斌再招訖。上謂宗白曰,奎斌今日則生怯耶?宗白曰,尙遇脫着於奎斌矣。上曰,柳綠率去,不是異事矣。料利實非好事,靈城鄭益河皆見辱矣。衙客軍官輩不靖之事,趙榮國何以知之乎?減其木價,怨言由此出矣。蓍東正謂潜人也。劾重臣以入烹鼎之說,往牒所無,豈足道哉?仍命承旨書傳敎,覽禮判趙榮國緘辭,又覽諸供,大抵玆事不問之前,凡諸料理,不無取謗,而聞其軍官之名,不擇已知,及覽緘供,奎斌之外,又有金尙遇·李彩·柳綠·任哥·尙遇·李彩,志同意合,其各借名,潛納狀軸受題,而柳綠借名所志書給者,奎斌聽尙遇之言,給米者奎斌,則非徒此也。減其木價,許買京商,取怨府人,至有七兩之謗。陷其將於貪贓,而至如任哥則陋矣不足言,而身在冊房,作此鄙鎖之事,貽累留守,留守之不擇軍官,不檢衙中,固有其飭。此輩之暗地巧作機關,雖離朱之明,何以察也?此政燈下不明也。無此輩,使尹蓍東雖滿腔舊習,何作機關?其作俑之本,金尙遇也,北道利城縣定配。李彩所爲,其亦無狀,江原道鐵原府定配。所謂任哥,陋矣不足投畀,而在水原云。令道臣,分付本府,從重決杖。柳綠身爲幕下,尙遇囑此無形之事,則當據理責之,言于留守,可謂爲其將之道,而不能辦此,其涉無據,而在果川云。令道臣,分付本縣決杖。奎斌比諸柳綠,非徒較重,以渠之所管處事,往來外方,固是例事,敢欲衒能,隨行軍官,作此駭擧,其宜嚴飭,而比尙遇有間,參酌庇仁縣徒三年定配。本府所囚諸人今番造謗,專由府中,此輩焉知無不在其中,而旣無現捉,王者用律,不可臆勘,分揀放送事,分付。又命承旨書傳敎曰,世道日下,人心含舊,設有其事之浮謗,就事論列,其何不可,而尹蓍東之心不然,掇拾頃年齮齕重臣之餘套,慍憾其父子之任用,一爲枚卜,一爲特除藩任,怫鬱亘中之際,聞此若得奇貨,滿紙句斷,何以知其然,重臣設有所犯,枚卜一句語,不耐挾雜,雖不言其子,不先不後,作此事於趙雲逵拜辭若干日,使之狼狽道中,其心甚不精,而尤極無狀者。大義滅親,古人所爲,而昨年以後,與尹蓍東所劾反是,其將何謂?此則非徒辱其人,令其君知其李成中·元景濂·洪靖輔有是事,而一則欲逐倚任重臣,一則志不在於景濂。此等之態,雖敢曰君衰不知彼蒼照魅鏡之不混也。況趙榮國及李成中等事,雖百人爲之,蓍東不可爲,蓍東不可爲,此政潛人也。設或劾重臣,律名多矣。枚卜重臣,曰入烹鼎,往牒所無,不足道也。而然旣有其斥,不可使重臣置諸黯黮,故命御史覈實,七兩之說,贓汚之斥,已白脫,而雖有尙遇·奎斌等事,何累重臣?雖不用剩餘三百石,新米之賙賑,意在爲民,伊後代充其數,卽一而二,二而一,則御史,書啓末端專無實狀四字,看作太過,非重臣之意,而然不檢衙中,其令暗地作俑,不擇軍官,處事未瑩,此政烏飛也。焉可無飭?其欲任用,宜先此人,判書趙榮國,施以削職之典。噫,其父已免劾貪,而今者處分,欲任用故飭深也。本事已了當,爲其子,焉敢撕捱。莫重之任,於京於鄕,不可曠職,勿捧縣道,章其令申飭,卽日往赴。上曰,蓍東尤非矣,反使渠思之,亦不思甚矣。至於李成中,可見其心術矣。昔光武,更始殺其兄,而晝則言笑自若,夜則有枕上流涕痕,況昨年處分之後,成中不爲談笑而何?若不談笑,則做出何語耶?洪靖輔·元景濂等事,爲竇建德報仇也。使予欲知其見身計也。諸臣以次退出。
上在昌德宮。常參·經筵,以代理停。
具允明達曰,大司憲未差,掌令金元行在外,金時默呈辭,執義宋德中,持平李壽勛未肅拜,李恒祚,武二所監試官進,今日以監察茶時之意,敢達。令曰,知道。
沈墢達曰,明日常參,取稟。令曰,停。
鄭玉啓曰,假注書李迪輔,時無職名,令該曹依例付軍職,冠帶常仕,何如?傳曰,允。
又啓曰,假注書徐有元,時無職名,令該曹依例付軍職,冠帶常仕,何如?傳曰,允。
李迪輔有頉,代安宗喆爲假注書。
具允明達曰,事變假注書李性遂身病猝重,勢難察任,今姑改差,何如?令曰,依。
李性遂改差,代李有喆爲事變假注書。
沈墢,以弘文館言達曰,本館上番闕直,事甚未安,校理李仁源,副校理黃柙,自鄕上來,修撰李錫祥,旣有只推之令,一體牌招,以爲推移入直之地,何如?令曰,依。
以校理李仁源,修撰李錫祥牌不進罷職令旨,令于李翼元曰,竝推考徽旨捧入。
沈墢,以忠勳府言達曰,本府書寫忠義衛奇潤身有頉,代忠義衛柳聖發差下,依例假郞廳稱號,何如?令曰,依。
具允明,以武一所試官意啓曰,兩技入格之數,不足於定額,取以單技陞付之意,稟旨蒙允矣。修正榜目之際,更加計畫,則兩技入格,乃是六十一人,而草記中誤以六十二人塡書,莫重奏御文字,致有不審之罪。臣等惶恐待罪之意,敢啓。傳曰,知道。勿待罪。
說書沈勗之書曰,伏以,臣於淹郊之日,伏承春坊除旨,臣聞命驚惶,罔知自措。念臣素蔑才學,濫竊科第,纔被史圈,已速臺參,臣固自知其鹵莽,人果目之以疲殘,反顧循省,祗自慙恧,而猥荷我大朝拂拭之恩。前後筵敎,曲賜掩覆,非臣隕結所可仰報,只有退處田廬,屛跡守分而已。至於榮塗一步,實非夢想之所期,忽於此際,新除遽降。臣是何人,以眇末之新進,被聖簡而忝榮選,乃至於此耶?宮僚之任,固難其人,而在參下尤稱妙選,雖使臣無向來所遭,以其人則迂拙,以其學則蔑裂。當此溫文日就,講筵日開之時,顧何敢徒感恩私,不自揆量,遽然就講官之列,而況臣情地窮蹙,難進之義,不翅較然者乎?恩除之下,不敢久淹,昨始來伏私次,而反復思惟,承膺無路,玆敢隨牌陳章,畢暴情實。伏乞离明,亟賜鐫削,仍命選部,勿復檢擬,以重公器,以安私分,千萬幸甚。答曰,覽書具悉。爾其勿辭,從速察職。
副校理黃柙書曰,伏以,皇穹篤佑,休命滋至,大朝愆候遄復,東朝誕辰又屆,賀儀洊擧,慶澤旁流,臣民懽抃,曷有其極。念臣釁逆所積,神理酷罰,偏母見背,喪紀甫畢,一息苟延,萬念都灰,餘殃未盡,妻死而又未葬矣。凡然孤寄,死亡無日,窮苦癃廢,分作聖世之棄物。不自意玉署新命,遠降鄕廬屛伏之中。臣聞命震越,五情失守,無狀賤臣,何以得此於聖明之朝也?感激恩數,惟當承膺之不暇,而第臣之從前自劾於見職,非苟循飾讓之例套,揣己量分,有萬分難冒之義,無一毫可堪之勢。所以寧伏積逋之誅,不敢爲僥進之計者,卽其守株之迷,而蓋嘗一暴於最初承對之日。伏想大朝殿下,亦應俯燭無餘矣。今不必覶縷,以煩睿聽,而區區微諒,自劃有素,去就一節,今無可論,藉使臣忘廉冒恥,急於名利,强引於榮進之初,驟變於枯落之後者,顧安有是理哉?且臣於頃年,待罪諫官,竊附無隱之意,妄效一日之責,誠未上格,言不槪心,睿旨誨責,極其截峻,大朝嚴敎,又萬萬非常,論其負犯,誅殛猶輕,卒蒙寬假,罰止譴黜,含恩詔愆,無地自容,至今追惟,心魂猶悸,尋常言責,尙不免辜負聖恩,矧玆經幄論思之重,又豈容一日虛縻,不思所以自處之道乎?仍竊惟念,苫堊餘喘,形存心死,蒲柳之質,又迫六旬,摧傷霣剝,百病交纏,危症敗兆,殆不可毛擧,而最所難醫者,惟是兩目暴暗,有若煙霧蔽遮,明窓炯燭之下,了不辨魚魯,不獨盲于心而又盲於目者,臣之謂也。則雖是私義,情勢之無可引,閑司慢職之不必辭者,非所與論於臣身,銓衡之地,不知臣廢病實狀,循例備擬,致誤天點,繼以馹召,私心惶縮,又增一倍,不但自悼其不幸而已。多日偃便,義所不敢,昨始擔曳間關,來伏旅次,而顧此情病,實有萬萬難强者。玆於天牌之下,拚死隨詣,瀝血陳懇。伏乞离明,察臣踪地之危臲,憐臣病勢之沈篤,俯垂矜念,亟命鐫削臣職名,仍許退歸,俾臣得以跧伏畎畝,涵泳聖化,以畢餘生,不勝幸甚。答曰,覽書具悉。爾其勿辭,從速察職。
上在昌德宮。常參·經筵,以代理停。
沈墢達曰,明日常參,取稟。令曰,停。
具允明達曰,大司憲未差,掌令金元行在外,金時默呈辭,執義宋德中,持平李壽勛未肅拜,李恒祚武二所監試官進,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而領議政李天輔身病,左議政金尙魯鍼灸呈辭受由,右議政申晩身病,不得來會云矣,敢達。令曰,知道。
申晦達曰,今日賓廳坐起日次,旣已頉稟,所當持公事入對,而時無公事,頉稟。令曰,知道。
具允明,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,今日入直內三廳武兼禁軍及軍兵等中日習射事,標信,命下矣。雨勢如此,不得爲之之意,敢啓。傳曰,知道。
沈墢,以弘文館言達曰,本館上番連日闕直,事甚未安。副校理黃柙書批已下,副校理尹東昇由限已過,校理李仁源,修撰李錫祥,旣有只推之令,竝卽牌招,以爲推移入直之地,何如?令曰,依。
以校理李仁源,副校理黃柙·尹東昇牌不進罷職令旨,令于沈墢曰,竝推考徽旨捧入。
又以侍講院言達曰,本院新除授說書沈勗之書批已下,卽爲牌招察任,何如?令曰,依。
右議政申晩箚曰,伏以,臣獲蒙恩暇,至有澆奠給馬之令,俾臣往省母墳於經年曠掃之餘,榮動松楸,感極幽明,臣仰戴殊渥,俯怵私分,實不知所以爲喩。還歸之日,宜卽入肅,以伸叩謝之忱,而第臣於路中,遇大雪大風,寒事猝劇,觸寒特甚,素患癖氣,挾感重發,症情非細,無路作行,淹滯郊村,費日調息,昨始舁還私次,而目下賤病,有加無減,貼席叫苦,萬無蠢動之勢,反面之禮,尙此稽遲,日次賓對,亦至頉稟。臣病裏惶隕,若負大何,顧此疾狀,源委旣深,有非一時偶感之比,必須多日調將,可期差完。玆敢略申疾痛之呼,仰瀆离明之下。伏乞睿慈,俯賜矜諒,亟令鐫斥臣職,俾得安意調息,仍治臣廢禮曠職之罪,以警具僚,不勝幸甚。答曰,覽箚具悉卿懇。以疾未參,其何所傷?卿須安心勿辭善攝焉。仍令曰,史官往諭。
忠淸監司趙暾書曰,伏以,臣冒死再籲,祈蒙一遞者,實緣情勢之萬萬惶蹙,初非可已而不已,而至再至三,煩籲不止,則罪在瀆擾,跡涉慢蹇,是豈臣全昧分義而然哉?誠以士大夫廉防一壞,則更無以藉手事君,爲係於風化之盛衰故也。區區賤慮,惟是之懼,瀝血煩瀆,不自阻於慈覆之下,而庶幾聽卑之天,俯察而曲遂之矣。及伏承睿批,恩諭迥絶,責勉備至,至引大朝特諭以開釋之。臣是何人,前後大小朝隆恩異渥,偏厚於賤臣之至此耶?臣雖冥頑,亦豈不知感激願忠,不思却顧,死而後已者,乃爲臣分之萬一,而然而自陷於慢命之科,而不敢爲承膺之計者,此豈樂爲哉?誠如所惡有甚於死,而有不忍放倒者,則惟願速被譴何,以罪爲榮者也。忱誠無素,不能孚格兪音,未承恩批,徒煩惶悶抑塞,蹙伏俟譴。此際忽伏承大朝殿下特推之命,至有替行狀達勿捧之嚴敎,臣於是,震越罔措,情事窮急,實欲鑽地入而不可得也。噫,臣雖至愚至迷,粗知君命之至重,臣分之至嚴,則有一分可强之勢,而豈不思變動之道哉?揣分量宜,萬無冒居之望,參前倚衡,實有必遞之義,此豈臣一身之私言也?亦必通朝之共知也。且念臣今雖欲貪叨榮寵,不顧人言,復爲抗顔於觀察之任,而素患吐血之症,挾感重發,唾咯無算,飮啖全却,藥餌罔效,委頓㱡㱡,喘喘欲絶。蓋此血症十年沈痼,已至難醫,前冬失血,幾至數斗,今夏所失,又復如前,雖非添苦之時,居常懍懍,不比恒人矣。今此復發,症甚危惡,比前倍蓰,雖無所遭之可言者,以此病情,寧有自力察任之望乎?賤疾如此,一道民事,置之忘域,覆審分等,査實給災,卽一年莫大之政,而亦不能擧行而仰請,則列郡莫知準的,民情擧懷惶駭。邸下雖欲曲庇於臣身,而獨不念一路之民命乎?伏乞离明,俯垂矜察,亟下威罰,削罷臣職,仍治臣廢務妨公之罪,以爲孤恩方命者之戒,千萬幸甚。答曰,覽書具悉。覆審分等,事體緊重,不可若此,卿其勿過辭,從速察任。
正言李宜馣書曰,伏以,臣日前老母宿病,挾寒添劇,敢陳懇迫之情,猥蒙恩許,得便救護。不意召牌荐臨於由限未盡之日,而只推之令,迥出格外,顧臣情理,豈有暫時離捨之勢,而感惶分義,不得已抑情承膺矣。數日間病情轉益沈苦,篤老元氣,日就危劇,卽者急報來傳,寒痰升凝,呼吸不通,虛汗流注,肚腹厥冷,自朝至夕,氣息昏綴,殆不能省覺云。臣聞此報,心神飛越,急於歸視,今於試事旣畢之日,不遑趨詣反命,忙陳短章,自外徑歸。伏乞离明,俯垂矜察,削臣之職,以便扶護,治臣之罪,以肅朝綱,千萬幸甚。答曰,覽書具悉。爾其勿辭,救護母病。
上在昌德宮。常參·經筵,以代理停。
夜自一更至五更,有霧氣。
沈墢達曰,明日常參,取稟,令曰,停。
具允明達曰,大司憲未差,執義宋德中,持平李壽勛未肅拜,李恒祚呈辭,掌令金元行在外,金時默呈辭,今日以監察茶時之意,敢達。令曰,知道。
藥房都提調臣兪拓基,提調臣李益炡,副提調臣申晦啓曰,伏未審日間,聖體調攝,若何?憊眩之候,寢膳之節,亦何如?前劑入加減補中益氣湯五貼,已盡於昨日,臣等今日,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,而湯劑加劑五貼以入,下敎日入侍宜矣。
申晦達曰,同副承旨李翼元,今日不爲仕進,牌招,何如?令曰,依。
假注書安宗喆有頉,代以柳萬健爲假注書。
事變假注書李有喆在外,代以金在誠爲事變假注書。
申晦啓曰,假注書柳萬健,時無職名,令該曹依例付軍職,冠帶常仕,何如?傳曰,允。
假注書徐有元有頉,代以南龍見爲假注書。
沈墢,以弘文館言達曰,本館下番姑陞入直,事甚未安。校理李仁源,副校理黃柙·尹東昇,旣有只推之令,卽爲牌招入直,副修撰尹學東,自鄕上來云,一體牌招察任,何如?令曰,依。
傳于李翼元曰,儒臣持詩傳十卷入侍。
沈墢達曰,卽者司譯院掌務官以都提調意來言,今二十四日雜科覆試時,本院提調當爲進參,而提調李昌誼·洪啓禧俱在外,故不得擧行,令本院稟旨變通云,在外人員,似當有變通之道,何以爲之?敢稟。令曰,竝改差。
沈墢啓曰,因本院達辭,今二十四日雜科覆試時,司譯提調李昌誼·洪啓禧俱在外,竝改差事,令下矣。其代,令該曹卽爲口傳差出,何如?傳曰,允。
吏曹口傳政事,李宗白·韓翼謩爲司譯提調。
具允明,以兵曹言啓曰,今日武臣賓廳講書時,御營廳哨官鄭秀英,通鑑初卷不通,部將朴尙仁,大學不通,竝推考警責,何如?傳曰,允。
又啓曰,右議政申晩,備局有司堂上金致仁,依下敎來待矣。傳曰,入侍。
又啓曰,卽者兵曹郞廳來言,冬等祿都目政事,當於今月內爲之,而判書李,時在平安監營任所,不得擧行云,何以爲之?敢稟。以休紙下筵中批下。
閏九月二十一日申時,上御崇文堂。儒臣持詩傳十卷入侍時,左副承旨具允明,修撰李錫祥,副修撰南泰著,假注書柳萬健,記事官李潭·李鎭恒,以次進伏訖。上曰,史官誰也?具允明曰,柳萬健也。上曰,柳萬重之幾寸也?允明曰,八寸也。上曰,儒臣讀之。李錫祥讀詩傳淸廟章。上命拔大旨,只使分章,讀至烈文章訖。上曰,下番讀之。南泰著讀自天作章,至時邁章訖。上曰,承旨讀之。允明讀自執競章,至漆沮章訖。上曰,注書讀之。萬健讀自雍章,至武章訖。上曰,上番讀之。李潭讀自悶予小子章,至綠衣章訖。上曰,下番讀之。李鎭恒讀自桓章,至般章訖。上曰,儒臣進文義。錫祥曰,以聖學言之,莫過於敬一字。書曰王敬作所,小臣以以敬作所,仰勉矣。泰著曰,錫祥之言是矣。接臣僚之時,無異燕晏之時,而開卷掩卷,無時不然則好矣。上曰,承旨書之。允明書之。上曰,以敬之章日監在玆,書揭于此,仍作小識而裕昆,今日令儒臣讀敬之章,上番儒臣,因王敬作所之義,以以敬作所四字獻予。下番儒臣,以開卷掩卷勉予。古往今來,爲帝王者,其能作所,豈有三代後世之分?開卷掩卷,心若一焉,其將爲聖爲賢,而以欲作所者多,以敬作所者無聞,開卷之時,雖或惕焉,掩卷之後,心馳欲焉,前轍後鑑,昭昭斑斑,心常慨然。于今兩儒臣所奏,略而盡焉。禹拜昌言,旣聞格言,宜示嘉尙,修撰李錫祥,副修撰南泰著,特賜表裏,以表予意。予將以此自勉,于嗟兩臣,體此意,其匡乎予與元良。噫,予雖耄矣。猶欲服膺,元良當日就月將之時,豈不猛惕乎?可謂一奏而兩益也。錫祥·泰著先退出。上曰,以民事有下問者,時任大臣,備局有司堂上,其令入侍。出榻敎上曰,大臣入來,來待于世子宮差備。出榻敎上曰,少退。諸臣以次退出。三更一點,右議政申晩,備局有司堂上金致仁,同爲入侍,諸臣以次進伏訖。上曰,卿知邊事乎?奸民之犯越可慮也。若使靈古㙮知之,必有辱及之慮矣。晩曰,然矣。上曰,承旨書之,允明書之。上曰,北兵使狀啓,入啓多日,混置不奏,秋官入侍,亦不聞焉,其涉無據,當該中官,令該府處之。上曰,予雖衰耄,必欲一月一次次對,而顧瞻左右,寥寥無人,誠可慨也。晩曰,領議政李天輔有頭風眩氣,有時昏倒,左議政金尙魯以脚病,灸瘡兼發,不能屈伸,故俱不能入侍。小臣其日中路阻雪,不得造朝,致勤聖敎,私心惶悚,不知所達矣。上曰,承旨讀狀啓。允明讀之。致仁進伏曰,決棍之語極殊常矣。上曰,殊常矣。晩曰,如此無狀不法等說,須可疑也。上曰,趙榮國事誠慨然矣。晩曰,臺言旣已盡脫,而其軍官可痛矣。上曰,前日臨門時,宋奎彬書策以獻,而計甚迂矣。晩曰,奎彬有才而誤入矣。上曰,枚卜重臣,至於烹科,豈不慨然乎?爲榮國惜之。所謂金書房者,以冊房雜人,依附奎彬,阿諂榮國,乃爲,已非爲趙也。上曰,犯越何等重事,而或決棍或恐喝,報營門重治之說,甚殊常,下結語無狀不法云者,亦極殊常,狀聞又甚生疎,有謄報之規而無之云,亦爲疎忽矣。禮議之意,何如?致仁曰,然矣。上曰,承旨書之。允明書之。上曰,凡諸閫帥狀聞,謄報備局,例也,而其不爲之,各人供辭中,亦不具格,而結語其涉糢糊。北兵使吳,爲先從重推考,其令詳細嚴問,狀聞之意,令備局卽爲分付,道臣勿待罪事,回諭。上曰,惠廳事可悶矣。承旨書之。允明書之。上曰,均堂所遭,業已下敎,當之者復何撕捱,而然本事尙未了當,均廳之事,時日最緊,難以等待其行公。頃者因相臣所奏,一員儲闕,意蓋在焉。于今此堂,非李成中則洪重臣也。捨此何先?廣州留守洪鳳漢,惠堂除授,其令卽爲察任。上曰,趙雲逵去乎?晩曰,無消息矣。上曰,兵判李不入來,亦可悶矣。承旨書之。允明書之。上曰,祿都目,其令次官擧行。上曰,趙榮國事,旣已盡脫矣。李成中事,無行査,何以明之?談笑參鞫,乃國事也。有何所妨,而如或慼慼,則亦謂之何耶?晩曰,以禁堂何以不參,而如不參則亦謂之何乎?方在江上,而前頭可使之臣矣。上曰,趙雲逵在京時論劾,猶或可也,而使之中路狼狽,蓍東誠非矣。洪靖輔事,其母所呈,歸咎其子,豈不憫乎?臺言挾雜,專出黨心矣。晩曰,非黨也。聖敎至此,小臣愈益惶懍,不知所達矣。上曰,李成中事關係倫紀,景象須極可悶也。洪範建極,豈一邊建極,尹蓍東指嗾窩主,當重治,須操心,可也。必治此人,然後可以建極,無可惜之心矣。戇·蓍東,非攘臂爲之者,必有指嗾,而戇則柳復明必不指嗾矣。上曰,殿坐咫尺之地,中官以足爲先,擧措駭然,從重推考,可也。出擧條上曰,臺官詣臺乎?允明曰,李宜馣親病呈辭,尹東度兩次赴試呈辭,遞差,李恒祚身病上書,還出給,沈益聖追服,李世澤在外,正言一員未差,大司憲未差矣。上曰,承旨書之。允明書之。上曰,一自尹蓍東之後,臺廳之門,便同鐵壁。雖以監試官,黽勉承命,俱不復命。上無飭令,諸承宣傍觀,喉院闕門外陳章者,除構草,片時復命,其何難也?而雖到闕外,不肯踰閾,陳章徑歸,而許由之答疊下,旣曰爲親,故政院亦不能退却,事之寒心,莫此爲甚。監試官不爲復命,臺臣竝先罷職後拿處,待他臺臣詣臺勘律。監試二次,旣非臺臣之瓜限,則曲循捧單,其宜申飭。李恒祚旣不捧章,日非申後,其宜請牌,而亦不爲之,當該承旨竝從重推考。司諫沈益聖,不可等待,亦爲遞差。上又曰,旣下敎之後,此時兩司,不可曠職,況雜科不遠,李敏坤司諫除授,尹坊掌令除授,李萬育持平除授,李敬玉·申思運正言除授,令招察任,特敎之下,違牌不詣臺臺臣,自政院先遞差,直捧嶺沿投畀徽旨。上曰,注書出往,持入侍從官案。萬健奉命出往,持入奉進。上曰,身長柳健,何職乎?允明曰,時爲舒川郡守矣。上曰,乃柳儼之六寸而且善文,知其好人矣。上曰,前縣監李廷喆正言除授。允明曰,達辭未停矣。上曰,第觀其連啓耳。上曰,承旨書之。允明書之。上曰,度支重任,豈可久曠,而判書李台重,申飭之下,尙無聲息,分義事體,焉敢若此?從重推考,縣道章勿捧,其令卽爲上來行公。上曰,輔養官近見元孫耶?命內侍,問輔養官相見元孫幾次。內侍還啓曰,一朔三次云矣。上曰,承旨書之。允明書之。上曰,于今先務,輔養元孫爲先,而其見甚闊,今日之見,亦不爲之,當該輔養官南有容,從重推考。此後五日相見事,分付。諸臣將退出。上曰,諭右相申晩。上曰,注書書之。萬健書草冊。上曰,昨年以後,建極一邊,洪範建極,豈一邊哉?昨年以後,釐正窩主,然後一邊之人,黨自淸也。而口奏頒布之前,敢强章曰滌滌,觀其所爲,自爲以勝,無少忌憚,非徒負予,上欺陟降,李彦衡·金相度·柳戇·尹蓍東,相繼跳踉,一節深於一節,其心已露,此非戇·蓍東之自辦,必有窩主,臨御卅載,其所窩主,知之熟矣。一邊旣處分,一邊其何惜之,負我陟降乎?予雖衰耄,王章恢恢,若復放恣,當擧太阿,卿等知悉。上命窩主二字,改以領首。諸臣以次退出。
上在昌德宮。常參·經筵,以代理停。
沈墢達曰,明日常參,取稟。令曰,停。
申晦達曰,右副承旨韓光肇,今日不爲仕進,牌招,何如?令曰,依。
沈墢啓曰,輔養官南有容,時無職名,令該曹卽爲口傳付軍職,何如?傳曰,允。
兵曹口傳政事,副司直南有容。
假注書南龍見在外,代以李復慶爲假注書。
事變假注書金在誠在外,代以康正夏爲事變假注書。
假注書李復慶在外,代以金龍甲爲假注書。
事變假注書康正夏在外,代以朱南吉爲事變假注書。
以校理李仁源,副校理黃柙·尹東昇,副修撰尹學東等牌不進罷職令旨,令于沈墢曰,竝推考徽旨捧入。
沈墢,以弘文館言達曰,本館下番姑陞入直,事甚未安。校理李仁源,副校理黃柙·尹東昇,副修撰尹學東,旣有只推之令,校理洪梓自鄕上來云,一體牌招察任,何如?令曰,依。
以校理李仁源,副校理黃柙·尹東昇,副修撰尹學東牌不進罷職令旨,令于鄭玉曰,竝推考徽旨捧入
李翼元達曰,大司憲未差,執義宋德中,持平李壽勛未肅拜,李萬育,掌令金元行·尹坊在外,今日以監察茶時之意,敢達。令曰,知道。
司諫李敏坤達曰,請充軍罪人李時蕃依律處斷。請仰稟大朝,島配罪人泰績,更令鞫廳,拿鞫嚴問,夬正王法。請卜連亟令王府,拿鞫嚴問,以正王法。請稟于大朝,收還罪人天大酌處之命,夬正王法。請稟于大朝,還收罪人益源定配之命,更加嚴鞫得情,夬正王法。請罪人匡師,更加嚴鞫得情,夬正王法。請罪人柱天,仰稟大朝,亟令王府,以同參律擧行。請罪人厚基,仰稟大朝,亟令王府,以同參律擧行。請絶島安置罪人來復,稟于大朝,還寢發配之命,仍爲嚴鞫得情,以正王法。請前校理申致謹,前大司諫尹尙任,亟施追奪之典。請罪人抗,稟于大朝,亟擧孥籍之典。措辭見上新達趙榮國之所坐,雖以御史書啓,及其所緘答觀之,米布發賣取剩,殆近萬數,而畢竟補賑,沾漑島民者,僅止於九百兩,其餘則勿論公贓私贓,其不入於賑資則,明矣。職在崇班,受國重寄,其何敢如是,而亦何忍爲是耶?大朝特敎削職,雖仰懲勵之盛意,第法之必行,宜自貴近。此而末減,將何以懲畏小官?請趙榮國,令該府考律重勘。尙州牧使元景濂,自任京司,已速鄙瑣之譴,而爲守則肆貪虐之政,居家則爲殘薄之行,依附遷引,遂得本牧,到任屬耳,怨聲已播遠近,傳說聽聞可駭。請尙州牧使元景濂削去仕版。今年穡事,畿甸則比上年益甚,前頭濟活之策,不可不及時講定,而補賑之資,賑餘穀還耗之外,儲置亦多,不虞之需,就此節約,亦可支一兩年之凶歉,而每當荒政,則托之以料理補賑,多請軍需之錢布,貪官猾吏之夤緣作姦,多由於是,終無實惠之下究,而軍國之所失則甚大。且其網利漁奪,反爲孱民之害,雖以近日江都事言之,不貲錢布,盡歸牟利輩私橐,而島民則無所沾漑,此甚可戒。請今歲賑資,則必以見在之穀物,量宜劃給,而申飭京外,防塞錢布料理之弊。新除授獻納李世澤時在慶尙道禮安地,正言李敬玉時在京畿衿川地,正言申思運時在江原道平康地,司憲府掌令尹坊時在京畿廣州地,持平李萬育時在坡州地,請竝斯速乘馹上來事,下諭。答曰,不從。趙榮國事,繡衣書啓,無有此事昭然,而大朝前後下敎,開釋無餘。以軍官輩幻弄事,大朝旣已嚴處此輩,只以不能檢下之致,施以削職之典,則於重臣,明然白脫,而今所達中下語,專以推誘重臣,其所用心,誠極駭然,至於元景濂事,亦極過當矣。末端事,下諭事,竝依達。
令于李翼元曰,今覽臺臣達辭,新達中其所下語,其涉駭然,第一件事,非但出於推誘重臣之心,究厥心志,其所下語,隱然有營護蓍東之意。其所心術,極涉無據,而且向者大朝嚴敎之下,尤涉痛駭,不可置諸耳目之官,司諫李敏坤,先遞差,施以告身三等之律。
右副承旨韓光肇書曰,伏以臣卽伏見夜下傳敎,以監試臺臣不卽牌招事,至有該房承旨重推之命,臣於是,實不勝惶悚瞿然之至。伊日憲臣,來呈引病之章,仍不復命,原書雖爲退却,而與無端不詣有異,故臣不果請牌,到今思之,終不免疎率,而過蒙涵貸,罰止問備,愧懍交至,益無所措,卽此一事,不職著矣。揆以私義,決不可晏然仍冒於出納之地。玆敢隨詣闕外,略陳自劾之義,乞蒙重勘,以安微分,不勝幸甚,臣無任屛營祈懇之至,謹昧死以聞。答曰,覽書具悉。爾其勿辭,從速察職
行都承旨申晦書曰,伏以,臣得伏見夜下傳敎,以諫長辭單之捧入,飭敎甚嚴,至有重推之命,臣不勝悚懍之至。蓋凡係朝紳長單,唯視其情病之淺深,而消詳許否,自是院例也。日前前諫長尹東度之呈單也,聞其多日試役,病勢添劇,其所許捧,不但爲其行公之差久而已。臣以無似,猥長一院,出納之際,非不致愼,而畢竟事涉曲循,致勤聖敎,區區惶愧之忱,無以爲諭,罪在溺職,理難晏然,玆敢略暴危懇,仰瀆睿聽。伏乞离明,俯賜諒燭,亟令鐫遞臣職名,仍治臣瀆擾之罪,以肅朝綱,以安微分,不勝幸甚,臣無〈任〉屛營祈懇之至,謹昧死以聞。答曰,覽書具悉。卿其勿辭,從速察職。
上在昌德宮。常參·經筵,以代理停。
自昧爽至巳時,有霧氣。
李翼元達曰,明日常參,取稟。令曰,停。
又達曰,大司憲未差,掌令金元行·尹坊在外,執義宋德中,持平李壽勛·李萬育未肅拜,今日以監察茶時之意,敢達。令曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
鄭玉達曰,右承旨沈墢,左副承旨具允明,右副承旨韓光肇,今日俱不仕進,竝卽牌招,何如?今曰,依。
李翼元達曰,正言李敬玉上書到院,而係是言事,依大朝下敎持入,受答之意,敢達。令曰,承旨入對。
沈墢,以弘文館言達曰,校理李仁源,副校理黃柙,副修撰尹學東,旣有只推之命,卽爲牌招察任,何如?令曰,依。
以右副承旨韓光肇牌不進罷職令旨,令于鄭玉曰,推考徽旨捧入。
金龍甲在外代,以吳著爲假注書。
朱南吉在外代,以洪命熙爲事變假注書。
傳于李翼元曰,儒臣持頃日所持入詩傳入侍。
李翼元,以禮曹言啓曰,今此式年雜科覆試,明日設場。首堂例當進參,而今則首堂有闕未差。曾前首堂有故,則次堂雖或備員開場,而此與常規有異,不敢擅便,何以爲之?敢稟。傳曰,今則長官旣代差,而聞在江郊云。難以周旋,次官擧行。
沈墢啓曰,明日雜科,當爲進參,而諫院多官,或在外或未差,無進參之員。政官卽爲牌招開政,差出闕員,何如?傳曰,允。
具允明啓曰,吏曹判書鄭翬良,參判南泰齊,參議趙載洪牌不進推考徽旨及罷職令旨,今方捧入,而開政命下之後,如是違牌,不卽擧行,事甚未安。判書參判,竝更卽牌招,何如?傳曰,允。
以吏曹參議趙載洪牌不進罷職令旨,令于具允明曰,推考徽旨捧入。
具允明啓曰,吏曹參議趙載洪,旣有只推之令,一體牌招開政,何如?傳曰,允。
有政。吏批,判書鄭翬良進,參判南泰齊進,參議趙載洪牌不進,左副承旨具允明進。
以徐命彬爲大司憲,李彛章爲大司諫,李基敬爲司諫,李最中爲兼弼善,李成中爲禮曹判書,鄭重器爲刑曹參議,吳彦儒爲大司成,洪鳳漢爲判義禁,洪鳳漢爲尙衣提調,李成中爲掌樂提調,鶴林副守焴爲司饔副提調,李喆輔爲知春秋,鄭羲祥爲刑曹正郞,白尙絢爲禮曹佐郞,南鶴宗爲軍資正,金致仁爲副提學,李爲右賓客,李台重爲左副賓客,李重晉爲開城敎授,盧以亨爲咸鏡都事,閔百順爲咸悅縣監,鄭彦忠爲平澤縣監,尹莘興爲旌義縣監,柳一章爲大靜縣監,金鼎臣爲銀溪察訪,洪梓漢學敎授單付。
兵批,判書李在外,參判李得宗病,參議宋昌明病,參知洪宗海入直進,左副承旨具允明進。
以沈益聖爲副護軍,洪鳳漢·朴相德·李彛章爲副司直,柳萬健爲副司正。安興僉使李柏齡,所斤僉使李鳳徵,平薪僉使具泰勳,仍任事承傳。
吳著在外代,以張受容爲假注書。
洪命熙在外代,以趙錫龍爲事變假注書。
傳于具允明曰,三明日侍衛仍。
傳于具允明曰,御史李海重入直則入侍,雖出番,亦使之入侍。
傳于具允明曰,惠堂同爲入侍。
具允明啓曰,惠堂洪鳳漢,依下敎來待矣。傳曰,詣閤。
領議政李天輔箚曰,伏以臣,一疾浹月,罪積曠職,昨者伏承大朝入侍之特敎,而又未能膺命,伏枕惶悚,恭俟重勘,而伏聞大朝以十七日賓對之頉稟,下敎至嚴,有不敢承聞者,臣震越懍蹙,靡所容措。蓋臣所患風眩,一添再添,近益沈痼,其發也無時,有思慮則發,有應接則發,而最妨勞動,房闥之間,或不愼起居,則輒大發昏倒,全不省人事,閉眼扶頭,轉側須人,以待其小定。以是病而束帶造朝,斷無其望,强而爲之,則必顚仆於咫尺前席,臣之死生不足道,而其損朝體駭群瞻,非細事也。一向委頓,不敢爲蠢動之計,至於一月一次之大朝賓對,終未得趨承,致勤非常之聖敎,廢職之罪,虧分之誅,萬死有餘矣。且臣見諫院新達,則論尙州牧使元景濂。其中依附薦引四字,似有指意。景濂累典州郡,以革弊稱,向日公坐,臣與僚相,語及本州之有積弊,適當有窠,故以愼簡之意,勉勵政官,仍歷擧景濂,實爲公,非有私也。其昨年處義,則臣亦以爲法外,而知非本情,未嘗以是而深累其人矣。今者臺言如此,臣不勝悚然也。然臣方疾痛呼籲之不暇,何以及他乎?伏乞离明,俯賜諒察,先削臣職,仍治臣罪,俾得安意將攝,以尋生路,千萬至祝。取進止。答曰,覽箚具悉卿懇。卿患一向未瘳,慮念曷諭?諫臣挾雜之語,何必過嫌?卿須安心勿辭,量其少間,卽起視事,於心切幸切幸。仍令曰,史官往諭。
左議政金尙魯箚曰,伏以臣,脚疾彌苦,灸瘡兼作,左右傅藥,屈伸皆痛,受恩暇二十餘日,尙未爲完人。中書重地,便作臣養痾之坊,罪在曠癏,伏枕自訟,得伏聞二昨筵中,聖敎至嚴,臣誠惶懍隕越,措躬無地。噫,我大朝眷眷憂勤,特行一月一對,而當次不得成,臣罪也。靜攝之中,爲民事宣召,而聞命不得進,臣罪也。如臣無似,久叨匪據,雖使弊弊於筋力奔走,屑屑於簿書期會,猶可謂伴食不事事,而今乃不幸,一病支離,不生不滅,竝與奔走期會,而一切廢之。有事以病言,有命以病辭,又不能對揚聖意,少效職分,以致至尊獨勞,誨責甚截,此尤臣之罪也。有罪如此,死有餘矣,論以邦憲,敢逭嚴誅?至若諫達中依附薦引一句語,在臣亦覺兢惕不安,而有未暇拖長自引。伏願离明,鐫臣之職,正臣之罪,以儆在位工僚,不勝大幸。取進止。答曰,覽箚具悉卿懇。卿患一向未瘳,慮念曷諭?諫臣挾雜之語,何必過嫌?卿須安心勿辭,量其小間,卽起視事,於心切幸切幸。仍令曰,史官往諭。
正言李敬玉書曰,伏以臣,才識魯劣,最出人下,猥蒙大朝簡畀,以北關運漕之任,八朔之間,驅馳南北,獲仗王靈,賑事纔竣,而聞老母病報,受暇歸省,救護屢月,蘇完無期,私情煎迫,未及還任矣。適因有事松楸,暫出郊外,薇垣特除,遽降此際。臣聞命驚惶,不敢暫留,蒼黃登程,來伏私次,而言議拙訥,風稜巽軟,反復思量,萬無承膺之望。玆敢短章,仰暴微懇,伏乞睿慈,特賜遞免,以重臺閣焉。臣方祈免,不宜暇及他說,而事在目下,不敢終默,敢此尾陳焉。尹蓍東之新達,有若一毫私意錯雜於其間,則嶺海鈇鉞,顧何足惜,而數條臚列,就事論事,便是官事相規,雖使其言,或有未槪於聖心者,年少言官,有懷輒陳,未必不爲淸朝之美事,而日者處分,或涉過中。伏願邸下,從容稟達,還收放逐之命,以示來諫之意。至若李敏坤,則不過掇拾餘論,尤爲草草,而告身三等,律名太過。亦望還寢其令,以恢優容之德焉。批答入對時下令
閏九月二十三日辰時,王世子坐德成閤。承旨入對時,同副承旨李翼元,假注書柳萬健,記事官沈勗之·李鎭恒,以次進伏訖。令曰,承旨讀正言,李敬玉上書。翼元讀之訖。令曰,承旨書之。令曰,今覽臺臣之書,向者蓍東之語,寔出於挾雜,昨日敏坤之所達,可見其不是。況大朝處分,至爲允當,則爲今日臣子者,焉敢若是?余之昨者處分,仰體聖意,則亦何敢如是營護乎?良可駭也。其章給之,正言李敬玉,施以削去仕版之律。諸臣以次退出。
閏九月二十三日申時。上御崇文堂。儒臣持詩傳十卷入侍時,同副承旨李翼元,校理洪梓,修撰李錫祥,假注書柳萬健,記事官李潭·李鎭恒,以次進伏訖。上曰,儒臣讀之。洪梓讀自那章,至烈祖章訖。上曰,下番讀之。錫祥讀玄鳥章。上曰,武丁誰也?梓曰,高宗也。上曰,高宗距湯幾代,而契之於湯,亦幾代耶?諸臣曰,未能詳知也。上曰,注書出往,持殷·周世家卷以入。萬健奉命出往,持殷·周世家卷奉進。錫祥讀長發七章訖。上曰,上番讀之。潭讀殷武六章訖。上曰,堯·舜之後,無堯·舜,孔·孟之後,無孔·孟。吾作自省編而不能行也。錫祥曰,簡默者有實,言多者無實矣。上曰,動靜言爲,不出敬字,不外乎大體。吾亦欲無私欲而未能也。上曰,孔子係出何代耶?注書出往,持孔子世家卷以入。萬健奉命出,持入奉進。上曰,叔梁屹位板,何以書之耶?注書出往,謄書香室祝文頭辭以入。萬健奉命出,謄書奉進。上曰,承旨讀臺諫達辭。翼元讀之。上曰,若此之事,豈忍爲哉?豈忍爲哉?儒臣先退出。上曰,小退。諸臣以次退出。三更五點,惠堂洪鳳漢同爲入侍,諸臣以次進伏訖。上曰,昨年南漢還上未捧,專由於經歷之不善捧。今年則經歷得人云,無慮矣。鳳漢曰,經歷數遞有弊。卽今經歷李聖檍,詳明善治,可爲久任矣。翼元曰,此乃李以濟之子,而文學才諝過人矣。鳳漢曰,廣州兩班甚難,忠淸道亦然。謗言初則不行,終焉人信之。趙暾之謗,朝廷皆聞之矣。上曰,李憲默亦聞毁言而爲之也。上曰,上汗峯則俯視行宮乎?鳳漢曰,樹塞不見矣。上曰,習操乎?鳳漢曰,以年凶不得爲之矣。鳳漢曰,均役有時急稟定者。初則趙雲逵設施之,閔百祥仍脩行之矣。上曰,何事耶?鳳漢曰,頃因全羅前前監司趙雲逵所請,大臣陳達,進上價添補次,米一千石,錢三千兩劃給,仍令革罷苟艱雜名色,酌定進上保額,從便磨鍊矣。今見前監司閔百祥上送節目,則甚爲詳盡,可期永久遵行,而計其元數,亦不無所餘,前劃一千石米還收,每歲末元用下數爻,詳報均廳,有餘則會錄於本廳,不足則自均廳加給事,定式施行,何如?上曰,依爲之。出擧條上曰,百姓懶農不勤,晩種者無收,無異昨年云,可悶矣。鳳漢曰,逐末者能養其妻孥,力農者終始勤苦而無食,此專由於逐末者多,而力本者小故也。上曰,四民中士工商,皆坐而食,農者豈不困乎?鳳漢曰,聖敎至當。山城民人,乃萬餘人,而皆遊衣食之類也。上曰,無使酒者乎?鳳漢曰,無矣。上曰,外方亦嚴禁乎?鳳漢曰,然矣。上曰,有飮酒北走者乎?鳳漢曰,旣無酒,何有北走乎?上曰,雖二品無對緘之規,況於枚卜重臣乎?見其白等,心甚不安矣。以李匡德事言之,因其弟而枳之可惜,而今此擧措,對臣下,予實愧之矣。蓍東年少,過聽而爲之矣。鳳漢曰,臺言中每石捧七兩則近萬數,而九百兩沾及百姓云者,只憑傳聞而然也。上曰,枚卜二字,特重其罪名之意耳。以雲逵爲關西伯者,意蓋在焉,而以末擬點下者,非愛而爲之也。趁其在途而彈劾,使之中路狼狽,可痛,李成中事,尤可痛也。雖憎雲逵,義不可及其父,而蓍東所論,非憎榮國而然也。實沮雲逵之到界也。鳳漢曰,李成中有爲國苦心,以大體言之,不可棄之臣也。上曰,登科後,乃知故人之子也。知其可用,而初不知有幹局矣。成中必不負我,我亦知其苦心矣。上曰,黨論如氷炭之同束,誠可痛矣。若使光佐早覺,豈有昨年事耶?鳳輝之逆,亦出於不早覺之致也。鳳漢曰,洪靖輔事,其生母呈而蒙恩罷養。其生母,卽先正臣宋浚吉之女也。女人係於舅家,故初不知其非,而旣知其非,則呈而罷之,臣決知其不非,而世人之是非,不勝紛紜。金光進,國家罷養,而世人之是非亦紛紜,甚可怪也。上曰,李敬玉上來耶?翼元曰,往其松楸入來云矣。上曰,兩大臣箚有辭乎?翼元曰,末端以元景濂事引咎矣。上曰,注書出往,持兩大臣箚以入。萬健承命出,持箚奉進。上曰,承旨讀之,翼元讀之。上曰,十六日以後,有相臣箚乎?翼元曰,無之矣。上曰,東宮批答讀之。翼元讀之上曰,多有未盡者矣。相箚有引咎之語,而亦無勿引咎之答矣。仍命翼元書下答,還入釐正,改下傳敎訖。翼元曰,大臣旣無大段引咎,故下答如此。且傳敎中數句,實有惶恐不敢奉承者。卽賜收還,則臣當求對改下矣。上曰,承旨非矣。注書出往,在院承旨,使之入侍,可也。榻前下敎萬健承命出傳命,在院左副承旨具允明入侍,于時罷漏已久矣。上曰,命左副入侍,意蓋在矣。予於元良,下答相箚,同副有所陳達,又有大臣事陳白者。予將欲爲處分,命在院承旨入侍矣,更思之,同副頃年之疏,果是可爲之事,而過斥宗臣,故予過爲摧拆,而曾前未得任用,故不知矣。近來見之,差異於曾前所知矣。今以下答事爭執,承宣之體,固當然矣。且同副之從叔,曾以二品都憲,有風吹捲帳時鯁直之言。同副位纔下大夫,年又未及其從叔之年,而有其風。近來媕婀之時,有此所奏,亦可嘉矣。同副知此下敎,後日勿少沮,以輔元良。上曰,近來以亞長除拜承旨,不過元仁孫若〈而〉人矣。允明曰,沈墢亦以亞長爲承旨矣。上曰,然矣。此皆可用之臣,故爲之,而大抵亞長爲承旨者,甚尠矣。若處分同副,而左副受去傳敎,則左副必受人言矣。頃者遣御史時,欲遣李仁源,問于春坊,則非仁源而乃福源也。予以爲渠父年老見忌,予猶惜之。其子不肯忤人,故不送之。左副昨年被鼎衍凶誣,而又以受出傳敎致言則可惜,故仍寢之。左副知予此意,可也。仍命爻周傳敎。翼元曰,下敎至此,隕越不知所達矣。允明泣且對曰,聖敎曲念至此,感激不知所達矣。臣之父子,被聖上罔極之恩,臣父臨歿前數日,以未報國恩,諄諄如夢中語,言猶在耳。臣念亡父之遺意,惶懼報答無階,而今承聖敎,感泣罔知所對矣。上曰,予當盡言之,左副詳聽之。予於今番事,其領袖盡知之矣。趙觀彬處地無可議,而尹汲則師尙之甥姪也。昨年以後,與尹汲同處地者,頗有賴矣。頃者領相,欲用尹汲,予以爲宋左相末年,心事頗變矣。其後宋左相同志之人,皆遭辱,此誠無效矣。趙領敦寧,至以此入之祭文云,非領敦寧,誰能爲之乎?領敦寧諭䥃事亦是矣。尹蓍東所爲,尹汲豈不知?汲旣首薦,而蓍東爲此,雖百人言之,在蓍東則不可矣。洪啓禧有長處,曾前爲冊時見之,此等事果有才矣。昭鑑若出,洪啓禧所草之本,而諺釋字則立傳體,可謂有滋味,而此亦黨心矣。及見洪景海之後,益知其黨心,而尹鳳朝尤甚矣。予於溫幸時,怪風忽起,予大以爲怪,尹鳳九之疏入矣。今此四人,竝欲放歸田里,命書傳旨矣,更思之,有億詐之嫌,且欲見前頭,爻周傳敎,而承旨於政廳,必見之矣。夜下政望中,此等人予不落點,此予所以示弦韋也。趙榮國予不知其然矣。其子雲逵,前有所奏,昨年又爲盡心國事,故以此知其父之心事矣。趙榮國本事,白脫無餘,而李敏坤欲以金尙遇所爲,隱然歸之於榮國,豈不無狀乎?考律之請與烹阿之言,同一心矣。若以不善檢察,爲處分猶輕爲言,則容或可也,而如是爲說者,豈不無據乎?李成中·洪靖輔事,則渠自以爲只此亦足可汚,卽停其達,猶於趙榮國,猶尙爲此,難掩其心術,而元景濂則本事之外,又添一貪字,尤爲非矣。今此黨人之跳踉如此,建極二字,後世見之者,以予爲何如則元不關係,而但予將爲負陟降之人。予雖衰耄,當爲決斷。予不爲不誠之言矣。承旨知之。上曰,承旨書之。翼元書之。上曰,噫,君君臣臣之義,莫逃於霄壤。今日爲臣子者,焉敢放恣,而特除之下,俱稱在外,已涉無據。一衰老李敏坤詣臺,而雖停二三事,於趙榮國,不遣御史則已,其貪已洗,而處分不過不擇不檢則掇拾蓍東之意,敢請考律,雖或不信御史,而滿腔黨心,請以更査。設或可謂,而已洗之事,正若皮不存,則有何考律乎?非徒擧措之乖錯,手脚忙亂,元景濂其若與蓍東,同一心腸,則連請,抑或可也,而惡其連請之科,又添一貪,其不正之態,何可掩也?而若蓍東枚卜之語,而依附薦引四字,用意回譎,與蓍東一而二,二而一也,飭不可參差。噫,白首衰年,猶事黨習,可謂老而猶猾矣。傳所謂放流,指此等人也。前司諫李敏坤,放歸六鎭,使之待城門開而行,臺臣之點下,稱在外,雖成痼弊,特除嚴敎之下,焉敢循例套,而前正言李敬玉,其稱在外,已涉無謂,乃敢放肆,營護蓍東·敏坤,此其心只知有黨,而不知有君父也。不可以在外言之,機張縣投畀。上曰,注書出往,問兩司之赴監試者,牌招望定乎?自外推移以往乎?問啓。萬健承命出,還啓以自外推移以往試所。上曰,承旨書之。翼元書之。上曰,前縣監李廷喆,正言除授,解由勿拘。上曰,又書之。翼元書之。上曰,堂下侍從臣帶軍銜在外者,一倂拿處。上曰,次對定式矣。今則,國事民事,雖欲爲之,亦難矣。予自今不召大臣爲次對矣。在大臣之道,宜卽胥命,故予問中官,曰大臣來納命召云云。頃日予初不欲諭右相,而乃諭之耳。予則欲見大臣,而大臣不來見我,君綱懈矣。次對雖或頉稟,而一月一次,何可病頉?小朝次對,雖或以病不參,猶可陳箚,況予之暮年,一月一次定式者乎?大臣不以臺言大段撕捱,此則得體矣。此後三相,雖一齊入來,決不爲次對矣。上曰,承旨書之。翼元書之。上曰,心爲宗國,自强二字,旣戒靈臺,故不憚衰耄,欲爲國事,一月一次,亦不能爲。人心世道,其尤日乖,建極二字,心自恧焉。而且以一身上言之,鳩尾之氣,近幸差愈,因尹蓍東事,連爲酬應,其欲更仆,半夜下敎,視若尋常。又有敏坤·敬玉輩,此無他,以一氣字,挑其君心也。噫,黨雖勝於其君,秉彛之心,人皆有之,抑何心效梟獍昨年之習,跳踉若此乎?其將爲負靈臺之人,而尤爲悚然者,上欺陟降也。再昨已諭,決不食言,若此不已,詣齋室,取史閣所藏諸臣面慢之章,焚之於庭,又奏叩命,依再昨下敎處分。噫,昨年以後,處分嚴正,國是旣正,曾所謂拂鬱者,更無拂鬱,此正精白一心,同寅協恭之時也。百工之臣若然,其效將至於元氣實也。朝廷元氣實,則雖有雲䥃復今,自可消矣,而不然,遠外不逞者類,雖或有革面者,必曰爲國效忠,人之父子苦心爲國之重臣,其猶挾私,而構陷若此,吾輩雖革心,將何益哉云,則朝之革心者,夕復爲不逞,此蓍東·敏坤輩啓之也。思之及此,豈不凜然,而其何揚揚,其何坐使?此正無人臣心也。非徒卽此,其君因此費心,恙若復作,黨人之辜,可謂擢髮難贖。彼蒼昭昭,王章恢恢,大小臣工,咸須知悉。諸臣以次退出。
上在昌德宮。常參·經筵,以代理停。
夜自一更至五更,電光。
李翼元達曰,大司憲未差,掌令金元行·尹坊在外,執義宋德中,持平李壽勛·李萬育未肅拜,今日以監察茶時之意,敢達。令曰,知道。
沈墢達曰,明日常參,取稟。令曰,停。
申晦達曰,左承旨鄭玉,右副承旨韓光肇,今日俱不仕進,竝卽牌招,何如?令曰,依。
沈墢達曰,今日雜科,兩司當爲進參,而諫院無進去之員,除在外外,司諫李基敬,卽爲牌招,以爲進參之地,何如?令曰,依。
張受容在外代,以白仁煥爲假注書。
趙錫龍在外代,以趙錫穆爲事變假注書。
具允明啓曰,卽者兵曹郞廳來言,明日庭試武科,試官當爲磨鍊以入,而判書李,方在平安監營任所,不得擧行云,何以爲之?敢稟。傳曰,以次堂擧行。
以校理李仁源,副校理黃柙,副修撰尹學東等牌不進罷職令旨,令于沈墢曰,推考徽旨捧入。
以吏曹參議趙載洪再牌不進罷職令旨,令于沈墢曰,推考徽旨捧入。
沈墢,以侍講院言達曰,本院新除授右賓客李,時在平安道任所,左副賓客李台重,時在忠淸道結城地。書筵事緊,斯速乘馹上來事,下諭,何如?令曰,依。
具允明啓曰,卽者義禁府都事來言,領議政李天輔,左議政金尙魯,待命金吾門外云。係是大臣去就,敢啓。傳曰,知道。
又達曰,卽者義禁府都事來言,領議政李天輔,左議政金尙魯,待命金吾門外云。係是大臣去就,敢達。令曰,知道。
具允明啓曰,卽者義禁府都事來言,右議政申晩,待命金吾門外云。係是大臣去就,敢啓。傳曰,知道。
又達曰,卽者義禁府都事來言,右議政申晩,待命金吾門外〈云〉。係是大臣去就,敢達。令曰,知道。
又啓曰,卽者議政府祿事來言,領議政李天輔,伏聞筵敎至嚴,惶悚震越,胥命金吾門外,仍納命召,何以爲之?敢稟。傳曰,勿待命,命召遣史官傳授。
又啓曰,卽者議政府祿事來言,左議政金尙魯,卽伏聞筵敎轉嚴,不勝惶懍,胥命金吾門外,仍納命召,何以爲之?敢稟。傳曰,勿待命,命召遣史官傳授。
又啓曰,卽者議政府祿事來言,右議政申晩,卽伏聞筵敎至嚴,萬萬惶懍,胥命金吾門外,仍納命召,何以爲之?敢稟。傳曰,勿待命,命召遣史官傳授。
申晦達曰,卽者議政府錄事來言,領議政李天輔,伏聞筵敎至嚴,惶悚震越,胥命金吾門外云。係是大臣去就,敢達。令曰,知道。
又達曰,卽者議政府錄事來言,左議政金尙魯,卽伏聞筵敎轉嚴,不勝惶懍,胥命金吾門外云。係是大臣去就,敢達。令曰,知道。
又達曰,卽者議政府錄事來言,右議政申晩,卽伏聞筵敎至嚴,萬萬惶懍,胥命金吾門外云。係是大臣去就,敢達。令曰,知道。
沈墢,達曰,卽者議政府錄事來言,領議政李天輔,左議政金尙魯,右議政申晩,俱以爲嚴敎之下,萬萬惶懍,雖承勿待命之命,不敢退歸,仍爲待命,又納命召,何以爲之?敢稟。傳曰,勿待命,命召遣史官傳授。
沈墢,以侍講院言啓曰,本院新除授兼弼善李最中,時無職名,令該曹口傳付軍職,何如?傳曰,允。
兵曹口傳政事,副司直李最中。
韓光肇達曰,正言申思運,帶軍銜任自下鄕云。依定式禁推徽旨及遞差令旨,捧入之意,敢達。令曰,知道。
沈墢,以禮曹言啓曰,各陵殿官員試假官,以付祿忠義差送矣,卽接忠義廳所報,則今此庭試時,以二十員忠義,各陵殿,不得推移差送云。其不足之代,依前例三醫司差送之意,敢啓,傳曰,知道。
具允明,以義禁府言達曰,前司諫李敏坤放歸六鎭,前正言李敬玉機張縣投畀事,命下矣。李敏坤出,送于咸鏡道六鎭,而李敬玉,以傳敎內辭意,具罪目依例發遣府羅將,押送於慶尙道機張縣配所之意,敢達。令曰,知道。
韓光肇以義禁府言啓曰,今二十六日春塘臺親臨庭試時,本府都事九員赴擧,武臣都事一員,本府入直,而靑陽府禁亂都事當直,入直文書回公都事,無以備數,假都事三員,令該曹差出,何如?傳曰,允。
又以義禁府言達曰,卽接月令醫員李弘杞手本,則保放罪人任㻐·金光漢等,病勢今已向差云。還囚之意,敢達。令曰,知道。
沈墢,以內乘,以一二提調意啓曰,本寺正,例爲進輿差備,而正李基敬,昨日政移拜司諫矣。今二十六日親臨庭試時,莫重差備,不可不備員,其代卽令該曹口傳差出,何如?傳曰,允。
吏曹口傳政事,司僕正朴道源。
沈墢,以奉常寺官員,以都提調意啓曰,東籍親耕田所種皮粘粟打作,則所出二石十四斗,皮唐黍打作則所出一石十二斗,太打作則所出二石十二斗,稻打作則二石十一斗之意,敢啓。傳曰,知道。
上在昌德宮。常參·經筵,以代理停。
具允明達曰,明日庭試相値,常參頉稟。令曰,停。
又達曰,備邊司郞廳來言,今日賓廳坐起日次,而大臣俱在陳箚引罪中,不得來會云矣。敢達。令曰,知道。
申晦達曰,今日賓廳坐起,旣已頉稟,所當持公事入對,而時無公事,頉稟。令曰,知道。
具允明,以都摠府言達曰,副摠管李禧遠,以新番騎兵軍士點考坐起事,外兵曹,晝仕出去之意,敢達。令曰,知道。
韓光肇達曰,兩司闕達,已至兩日,事甚未安。除在外雜科進去外,未肅拜人員,竝卽牌招,何如?令曰,依。
以正言李廷喆牌不進罷職令旨,令于韓光肇曰,推考徽旨捧入。
申晦啓曰,明日春塘臺親臨庭試時,何承旨留院乎?敢稟。傳曰,左承旨留院。
白仁煥在外代,以朴相喆爲假注書。
趙錫穆在外代,以邊得讓爲事變假注書。
傳于沈墢曰,殿座時刻,以寅初三刻爲正時,近來章甫,日明後入,爲高致。今番殿座,依謁聖例,懸題前二刻,令入門官闔門,呈入門單子。
沈墢啓曰,在前春塘臺親臨庭試時,有宗宰入參之例。今番則何以爲之乎?敢稟。傳曰,置之。
又啓曰,試官望修正以入,而其中時無職名人員,令該曹口傳付軍職,何如?傳曰,允。
韓光肇啓曰,在前春塘臺親臨庭試時,有時原任大臣入參之規。今番則何以爲之乎?敢稟。傳曰,置之。
傳于韓光肇曰,金普澤昔年見之,其名在御製,一倍惟古。令銓曹,其子孫中錄用。
沈墢,以弘文館言達曰,本館上番校理臣洪梓,以漢學兼敎授,今日院試坐起時,晝仕出去,而數日之內,勢難畢試,每每草記,事甚煩瀆,限畢試間除草記往來之意,敢達。令曰,知道。
具允明,以兵曹言啓曰,來十月當上番騎兵二百五十名,依定式,本曹點考後,仍令該曹,襦衣題給之意,敢啓。傳曰,知道。
又以兵曹言啓曰,庭試初試陳試人通德郞韓師吉等七人及前後直赴殿試捧承傳人勸武軍官崔昌熽等二十七人,隨其錄名,依例許赴於明日殿試之意,敢啓。傳曰,知道。
又以御營廳言啓曰,本廳來十二月,丁丑年正月兩朔應立前部左司屬慶尙左道五哨軍兵,十一月二十五日,京中逢點。十二月初一日,與前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來十月十一月兩朔應立前部前司屬慶尙左道五哨軍兵六百七十名內,醴泉軍一名,因病物故,其餘六百六十九名,已爲逢點整齊矣。十月初一日,與新營入直京標下軍及東營入直訓鍊都監軍兵替代,而物故軍代段,斯速充定,罔夜領付本廳事,分付本郡之意,敢啓。傳曰,知道。
韓光肇,以義禁府言達曰,前正言申思運禁推事,徽旨達下矣。申思運下去江原道平康地云,依例發遣府羅將,拿來,何如?令曰,依。
兵曹口傳政事,副司果趙曮·鄭存謙·沈鑧·鄭純儉·洪趾海·沈履之·鄭光漢·李命植·徐有良·李德海·鄭昌聖·李昌任·李萬恢·李星慶·李普觀。
申晦啓曰,今閏九月二十六日,祿都目政事爲之之意,敢啓。傳曰,知道。
校理洪梓,修撰南泰著列名箚子。答曰,覽箚具悉。憂愛陳勉,言言是切,字字是實,予深嘉尙。可不銘諸心而服諸膺焉?令于韓光肇曰,原箚留中。
司書李福源書曰,伏以,臣父臣喆輔,前日政除授春秋館知事,臣所帶兼銜,在法應避。伏乞睿慈,亟令該曹,照例遞改,以存公格焉。臣無任屛營祈懇之至。答曰,覽書具悉。書辭令該曹考例,稟處。
兼弼善李最中書曰,伏以,監春秋臣申晩,卽臣之妹兄,臣之所叨兼銜,自在應避之科。玆敢援例陳籲,伏乞离明,亟令該曹稟處,仍勿檢擬,俾免瀆撓之罪焉。臣無任屛營祈懇之至。答曰,覽書具悉。書辭令該曹考例稟處。
右議政申晩箚曰,伏以,臣罪重曠職,合被大何,走伏金吾門外,恭俟威命,而聖度天大,特加寬假,洊下勿對之敎。臣煩瀆是懼,不得不退歸私次,而區區震懍之情,益不知所以自措。仍伏念一月一待之特命定式,實出於我聖上奮勵之至意,在臣等對揚之道,豈敢不式克欽承,而適會僚相俱有實恙,臣又受暇在外,路中遇寒淹病,未能趁期入來,至使莫重入侍,闕而不行,以致至尊憂勞於上,國事叢脞於下,論其罪戾,斧鉞亦輕。臣於日前筵中,親奉誨諭之敎,辭音至嚴,有不敢承,臣倉卒前席,惶汗浹背,略陳訟罪之忱,其在分義,宜卽泥首請譴,而愚迷茫昧,罔知攸處,迺於筵敎轉嚴之後,始爲胥命,此又臣之罪也。顧臣情地,萬萬危臲,不敢以曲賜恩貸,而有所自安。今日賓對與試牌,俱未克祗赴,罪上添罪,尤不勝悸恐之至。玆敢冒暴危懇,仰瀆睿聽,伏乞亟令攸司,重勘臣罪,以嚴邦典,以安賤分,不勝萬幸。取進止。答曰,覽箚具悉卿懇。卿須安心勿辭,卽起視事焉。
領議政李天輔,左議政金尙魯等箚曰,伏以,臣等伏聞大朝筵敎至嚴,惶懍震越,走伏金吾門外,仰請重誅,而聖度天大,不惟不加之罪,荐降勿待命之敎。煩瀆是懼,退歸私次,而負罪至重,不可以曲賜寬假,仍爲晏然,縮伏俟譴。今日賓對,又未得進參,臣等尤增死罪。伏乞亟令攸司,夬正臣等之罪,以嚴邦憲。取進止。答曰,覽箚具悉卿懇。卿等須安心勿辭,卽起視事焉。
持平李萬育書曰,伏以,皇天默佑,邦休滋至。洪惟我大朝殿下,聖候遄復,東朝誕彌之辰,親率百僚,載擧縟儀,聖孝冞光,八域同慶歡抃之忱,曷有其極?仍伏念,臣之昨年冬所遭,追思至今,骨寒心驚,半夜遑遽之中,神精昏瞀,帳殿嚴威之下,言辭顚錯,忽地俄頃,未暴情實,一則臣罪,二則臣罪,雖被萬戮,臣固甘心,而聖恩天大,曲加全護,死入生出,乍竄旋宥,頂踵毛髮,罔非造化。顧此螻蟻殘喘,何以得此於聖明之時也?臣父子感泣,闔門頌祝,此生此世,報答無階,松楸畢命,分作明時之棄物,迺者千萬夢想之外,柏府特除之命,忽下於鄕廬訟愆之中。臣聞命惝怳,血涕被面,五情失守,益不知死所也。臣罪合誅戮,而我大朝生之,跡在滓穢,而我大朝拔之,日月於臣,父母於臣,聖恩前後,山高海深,欲報之德,昊天罔極。臣雖不敢以平人自居,而恩除之下,淹滯鄕第,亦非臣日夜感頌之義分也。顚倒登途,來伏私次,而舊愆難贖,餘悸在心,臣何敢徒恃寵靈,唐突承膺也哉?仰惟我大朝天和康復,躬臨試士,百僚咸造,蹈舞懽抃,臣若從大夫後,一瞻天顔,少伸區區之願,則雖卽地滅死,無復餘恨,而反復循省,進身無路,瞻天望雲,有淚如瀉。玆於召牌之下,不避瀆擾之罪,冒陳血懇,仰首哀鳴,臣尤死罪,臣尤死罪。伏乞睿慈,特垂矜憐,亟許鐫削,仍令選部,勿復檢擬,俾得退伏田廬,歌詠聖德,以卒天地生成之澤,千萬幸甚。答曰,覽書具悉。爾其勿辭,從速察職。
大司憲徐命彬書曰,伏以臣,癃朽廢疾,不比人數之狀,卽通朝所共知,天鑑所俯燭,自分爲聖朝放下之一物耳。乃者憲長除命,出於千萬意外,臣誠惶駴隕越,莫省所措。念臣兩目俱廢,殆無人形,又自近日,風痰宿證,益肆作孽,肢體不遂,省覺全迷,膈塞而食飮不下,喘急而氣息若絶,昏仆床褥,作一僵尸。顧玆見職,是臣所畫之地,到今殘喘如綫,朝暮待盡,尙何議其去就耶?且臣所叨捲草官,義在往役,顧何敢辭,而不但目下病狀,萬萬難强,身帶臺銜,冒入禁中,公體私義,俱有所妨礙,必須趁卽處分,可無臨時窘急之患。慈敢略陳短章,冒死控籲於离明之下,伏乞俯垂諒察,鐫罷臣職名,以便公私,不勝幸甚。答曰,覽書具悉。卿其勿辭,從速察職
正言李廷喆書曰,伏以臣,常調老蔭,卄載棲屑,念灰世路,望斷貢擧者,亦有年所。適値我大朝特設耆老之科,臣於是,復整枯硯,得隨觀光之列,獲瞻無前之盛擧,又竊匪分之科名,榮光所被,分願已足,優游散銜,涵詠聖澤。至於由格拘解,何關臣身?不意銓曹擧擬臣於持憲之望。臣自顧衰朽,全不襯着,俯仰慙愧,時自一笑,果然諫臣之題目於臣者,眞實際語也。臣亦自知,何足爲辨,而臣蒙荷大朝格外恩敎,擧臣兄侄,絲綸懇摯,螻蟻微身,何以得此於聖明?感激涕淚,不知死所。臣於暫出郊坰之路,忽伏承大朝特授諫職,仍有解由勿拘之敎。臣誠驚惶震悸,罔知攸措。揆以義分,固當蹶趨承之不暇,而今臣所叨,卽臺臣所請改正之職也。其在廉隅,決不可放倒,臣雖欲强策衰疲,冒沒趨膺,其於累聖簡而羞臺閣,爲如何哉?伏乞睿慈,俯垂諒察,將臣職名,亟賜遞改,以謝人言,以安微分,不勝大願。答曰,覽書具悉。爾其勿辭,從速察職。
大司成吳彦儒書曰,伏以臣,謏才短識,幸際明辰,從前歷敡,涯分已溢。矧玆國子新除,卽古所謂師儒之官也。虞廷之敎胄,周官之造士,責任甚大,苟非經術文學,有足以賞飾儒化者,莫宜居之。歷誦列朝名賢鉅儒,猶且逡巡辭謝,則其爲任之重,可知也。式至于今,前後出膺者,雖不如古,亦豈有如臣之空素蔑劣者乎?仍竊伏念,授官任人,必須量才而稱器,然後上可無虛縻之譏,下庶免竊據之誚,而今以臣畀之以敎育成均之任,則是不幾近於責蚊以負山,服駑以騁遠乎?臣若妄恃寵渥,遽然承膺,若固有之,則其於汚辱名器,貽累於聖簡,冒玷賢關,騰嘲於士論,何哉?是臣所以甘被斧鉞之誅,而不敢爲濫冒之計者也。且臣於向日一宰臣書語,有所駭惑者。怳惚之言,含糊不發,初不拶逼於臣身,則今何可追提往事於冷宿之後,以傷其忠厚之風哉?第其分罩之說,本無補於自明,而截頭去尾,東補西綻,臣竊爲宰臣惜之也。毋論言之虛實,此又臣難冒之一端。伏乞离明,特推本職之不輕,仍察微才之莫堪,早許鐫改,俾名器無汚,私分獲安,千萬幸甚。答曰,覽書具悉。卿其勿辭,從速察職。
上在昌德宮。常參·經筵,以代理停。
初昏,流星出天中淡雲間,入東方天際,狀如拳,尾長二三尺許,色白。
藥房都提調兪拓基,提調李益炡,副提調申晦啓曰,伏未審日間,聖體調攝若何?憊眩之候,寢饍之節,亦何如?前劑入加減補中益氣湯五貼,已盡於昨日,而動駕在卽,雖不敢循例請診,今日旣是日次,暫許入侍,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,而予則跳踉之輩,挑予氣,內局之臣,補予氣,此乃相濟之道乎?古人有云,只有淸心是要方。雖日服十貼,何益之有哉?然爲宗國,不可不益氣,其欲益氣,捨此何先?雖知無益,其欲强進,加劑五貼以入,待下敎入侍宜矣。大王大妃殿,中宮殿,藥房口傳問安。答曰,知道。庭試罷後,政院·玉堂·藥房口傳問安。答曰,知道。
有政。吏批,判書鄭翬良進,參判南泰齊進,參議趙載洪未肅拜,行都承旨申晦進。以朴弼燧爲正言,趙曮爲文學,李昌誼爲右參贊,元仁孫爲戶曹參議,金器大爲判決事,李宜喆爲吏曹佐郞,李景閔爲戶曹正郞,徐魯修爲漢城庶尹,朴成彪爲奉常僉正,崔昌愈爲典簿,玄鳳泰爲永陵副令,洪夏九爲監察,許全爲軍器主簿,朴良藎爲穩城府使,安宗奎爲甲山府使,尹心緯爲金溝縣令,尹在謙爲高山察訪。奉敎李興宗,待敎權穎,檢閱李世演·金和澤,典籍鄭遠達,司圃別提金萬珩單付。
兵批,判書李在外,參判李得宗進,參議宋昌明進,參知洪宗海進,左副承旨具允明進。副司正朴相喆,同知李泰慶,僉知李澤·李重鎭·李再馨單付。
具允明,以義禁府言達曰,副司果朴海潤·李奎徽·趙擎·辛命喆·柳正源·李憲默等拿處事,徽旨達下矣。朴海潤時在忠淸道溫陽地,趙擎時在舒川地,辛命喆時在禮山地,李奎徽時在江原道春川地,柳正源時在慶尙道安東地,李憲默時在慶州地云。發遣府羅將,竝拿來,何如?令曰,依。
二十六日寅時,上具翼善冠,袞龍袍,臨春塘臺,庭試入侍時,行都承旨申晦,右承旨沈墢,左副承旨具允明,右副承旨韓光肇,同副承旨李翼元,注書李正吾,假注書朴相喆,記事官李潭·李鎭恒,以次進伏訖。允明曰,殿坐時刻已過,而別雲劍三員及都摠府堂郞,未及來待於門闔之前,竝從重推考,何如?上曰,爲先從重推考。允明曰,殿坐之後,武所試官未及來待,從重推考,何如?上曰,爲先從重推考。出擧條翼元曰,昨日有殿坐前二刻儒生畢入後闔門之敎,而入門官不善擧行,擧子未入門者甚多。當該入門官,推考外無他請罪之道,故敢達。上曰,從重推考。出擧條命承旨書之曰,殿坐已久,中官不爲奉扇,當該中官從重推考。出榻敎墢曰,通禮未及來待,故纔以啓辭仰稟矣。何以爲之乎?上曰,爲先從重推考。出擧條允明曰,判府事李宗城,今方承候次入來矣,俄有時原任大臣入侍姑置之命,故敢待闕中矣。上曰,判府事李宗城科次後入侍事,出榻敎命承旨書之曰,南兵營,開城府直赴人回啓,令次官擧行事。出榻敎晦曰,假注書朴相喆,方在坐罷中,時無職名,何以爲之?上命承旨書之曰,假注書朴相喆依例付軍職事。出榻敎違牌翰林竝敍用事。出榻敎上曰,交龍旗差備宣傳官記過。奉膳中官,不爲渠所當爲之事,任自替行,當該中官從重推考事。不能檢飭之承傳色,亦爲從重推考事。出榻敎上曰,今番初試人,鄭勗世招入,鄭勗世別軍職除授事。出榻敎翼元曰,分考命下之後,讀券以下諸試官,多有不卽入侍者,一竝推考,何如?上曰,依爲之。出擧條上曰,新恩政事,吏判趁早入來擧行事,分付。上曰,拆榜前先爲開政,可也。上曰,判府事李宗城入侍,判府事李宗城,承候後因退出。吏曹判書鄭翬良曰,向者陳箚儒臣,有停擬館職之命矣。館職外似無拘礙之事,而自銓曹近不敢循例擬望,故如春坊·臺諫等職差出之際,每患苟艱。不可不一番稟定,故玆以仰達矣。上曰,玉堂外他職,竝擬,可也。出擧條上曰,莫重殿坐,敢用木燭臺,排設司鑰推考。出擧條因陳賀罷後,上還入大內。諸臣以次退出。
上在昌德宮。常參·經筵,以代理停。
鄭玉達曰,大司憲徐命彬,持平李萬育未肅拜,李壽勛,執義宋德中,掌令尹坊呈辭,金元行在外,今日以監察茶時之意,敢達。令曰,知道。
申晦達曰,明日常參,取稟。令曰,停。
藥房都提調兪拓基,提調李益炡,副提調申晦啓曰,昨日親臨春臺,深夜還內,伏未審夜間,聖體調攝,若何?憊眩之候,寢膳之節,亦何如?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後一樣,予則一樣矣。
大王大妃殿·中宮殿,藥房口傳問安。答曰,知道。
李翼元達曰,兩司闕達,已至多日,事甚未安。除在外雜科進去外,未肅拜不爲行公人員,竝卽牌招,何如?令曰,依。
以掌令尹坊,持平李壽勛·李萬育,正言李廷喆牌不進罷職令旨,令于具允明曰,竝推考徽旨捧入。
申晦達曰,右承旨沈墢,左副承旨具允明,右副承旨韓光肇,今日俱不仕進,竝牌招,何如?令曰,依。
以右承旨沈墢,右副承旨韓光肇,文學趙曮等牌不進罷職令旨,令于具允明曰,竝推考徽旨捧入。
傳于申晦曰,御使下敎日入來。
李翼元達曰,新除授奉敎李興宗,時在京畿富平地,待敎權穎,時在驪州地,檢閱李世演,時在龍仁地,檢閱金和澤,時在江原道狼川地。竝斯速乘馹上來事,下諭,何如?令曰,依。
鄭玉達曰,戶曹判書李台重自鄕上來云。卽爲牌招察任,何如?令曰,依。
傳于李翼元曰,承旨入侍。
申晦,以侍講院意達〈曰〉,本院新除授文學趙曮,卽爲牌招察任,何如?令曰,依。
李翼元,以春秋館郞廳,以領監事意啓曰,卽見江華留守金相福狀本,則藏史閣北邊第一間南面,第四間,第五間,有雨漏處,其外朴工仰壁,亦多有渗漏之痕。且南邊第二間冊床前,冊三卷,墮在鋪陳上云,事極驚慮。不可不趁卽奉審修改。急速發遣郞廳,擇日擧行,而史庫曝曬,頃因筵臣陳達,雖有今年則姑爲停止之命,而史官旣已下去,使之一體擧行,何如?傳曰,允。
又以訓鍊都監言啓曰,因禁衛營御營廳草記,來朔上番軍兵,已爲逢點整齊,與建陽門西營東營入直訓局軍兵替直事,允下矣。來十月初一日,本局入直軍兵與禁·御兩營軍兵,替代出番之意,敢啓。傳曰,知道。
又以禁衛營言啓曰,來十二月當十二番後部右司屬慶尙左道二哨,右道三哨合五哨軍兵,來十一月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以禁衛營言啓曰,來十月當十二番後部中司屬慶尙道五哨軍兵逢點實數六百五十二名,已爲點閱整齊。來十月初一日,建陽門及宮墻外,西營入直訓鍊都監軍兵,與之替代,而闕內則以一哨入番,西營本營則以一哨,依前分排入番之意,敢啓。傳曰,知道。
以全羅監司狀達,來十月朔進上物種中乾杮·甘苔·柚子·生鰒等及薦新進上乾杮·柚子等,限內不得封進,惶恐待罪事,令于李翼元曰,勿待罪事,回諭。
長溪君棅書曰,伏以臣,身縻職事,不得省掃於父母之墳久矣。區區霜露之感,常切于中。今將奉命出壃,期日不遠,未辭陛之前,一伸情理,益有所不容已者。念臣父母墳山,在畿內衿川地,而祖父昌城君佖墳山,在於同岡之內。且臣所生父全山君深葬地,在於永平地,而曾祖王子仁興君瑛墓,亦在於局內,計其兩地往返,不過七八日之間耳。玆敢冒陳私懇,仰瀆睿聽,伏乞离明,俯垂諒察,特賜恩暇,俾伸至情,千萬幸甚。臣無任屛營祈懇之至。答曰,卿其依所陳往省焉。
乾隆二十一年閏九月二十七日四更一點,上御崇文堂。承旨入侍,藥房三提調,行司直洪鳳漢,儒臣同爲入侍時,都提調兪拓基,提調李益炡,行司直洪鳳漢,副提調申晦,同副承旨李翼元,校理洪梓,修撰南泰著,記事官李正吾,記事官李潭,記事官李鎭恒,以次進伏訖。上命召入內醫院上番醫官。臣正吾,趨出召入。上曰,産室廳各差備已整待乎?翼元曰,已整待矣。上曰,各司則姑未整待乎?翼元曰,各司則未及來待矣。上曰,提調直宿則各司待令乎?翼元曰,提調直宿,然後各司始爲來待矣。上曰,拂手散其已劑待乎?對曰,已劑待矣。上命臣正吾,令儒臣持小雅篇入侍。臣正吾趨出,召入儒臣洪梓·南泰著入侍進伏。上曰,上番讀小雅初卷可矣。梓讀止四牡章。上曰,下番讀其下,可也。泰著讀止常棣。上曰,承宣繼讀,可也。翼元讀止天保。上曰,注書繼讀,可也。臣正吾讀止出車。上顧謂諸臣曰,聞其所讀,頗練熟矣。翼元曰,甚熟矣。上曰,一月三捷云者,誇詡之辭也。翼元曰,此遣戊役之詩,而期其將然之辭也。上曰,然矣。潭讀止魚麗,鎭恒讀止南山有臺。上曰,儒臣陳說文義,可也。梓曰,鹿鳴章示我周行云者,實是好箇語也。人君欲聞大道,可見通上下之情,而求助於賢者之意也。懇懇求言之意,不忘於宴樂之間矣。上曰,於此章此句,極有可觀,而古人則於酬酢間,誦詩以道其志矣。梓曰,古人於宴樂之際,必以詩相和。考諸左傳,則列國君臣相會之時,皆以詩酬酢矣。上曰,然矣。泰著曰,民之質矣,日用飮食者,卽上古淳朴之習也。如此然後民興於仁矣。上曰,日用飮食,雖似淺近,而意則好矣。如是而後,民有恒心矣。今民日用飮食則豈不好乎?此亦康衢擊壤之時,鑿井耕田之意也。上曰,儒臣先退,可也。儒臣退出。上曰,嬪宮有產漸,煎入拂手散可矣。仍命注書出問藥院,其已煎入拂手散乎?其卽問啓。臣正吾趨出還伏曰,拂手散方煎入矣。上命召宣傳官出付標信,留金虎門後,上曰,藥院諸臣及醫官,今者誰先來待乎?注書出問以來。臣正吾趨出還伏曰,醫官金履亨已先待,而行司直洪鳳漢,亦待閤門外矣。上曰,入侍可矣。仍令入侍,而藥院提擧,亦隨後鱗次入侍。上顧鳳漢曰,卿其入侍嬪宮可矣。鳳漢曰,臣自外入來,有難入侍矣。上曰,然矣。益炡曰,臣等今方入侍,而蔘茶及紫蘇飮,纔已劑待矣。拓基進伏曰,日氣甚不好,聖體,若何?上曰,一樣矣。益炡曰,湯劑連爲進御乎?上曰,間間進服,而不能大段進服矣。上命諸臣退出,諸臣未及出門,上更命入侍曰,嬪宮已分娩云矣。藥院諸臣及鳳漢進伏曰,嬪宮順產,臣等實不勝欣幸之至。上曰,今番產道,可謂極順矣。上命臣正吾持入甲戌年謄錄。臣正吾趨出持入。上更命持入戊戌年謄錄,上命承旨考覽後,上曰,依此謄錄,賞格書入,可也。上曰,今有產意,提調與副司直洪鳳漢,其令入直。出榻敎上曰,元孫大岐嶷而氣壯矣。鳳漢曰,元孫有氣岸,不可不善養其氣,輔養官頻頻召見,似好矣。上曰,輔養官入見之時,必稍遲延,以觀動止好矣。鳳漢曰,英發之氣,善養甚難,輔養官實爲卽今第一急務矣。上曰,善補其氣極好,以南有容爲輔養官後以爲善得者,蓋示弦韋之意也。諸臣以次退出。
上在昌德宮。常參·經筵,以代理停。
沈墢達曰,明日常參,取稟。令曰,停。
嬪宮,政院·玉堂口傳問安。答曰,知道。
鄭玉達曰,戶曹判書李台重,昨違召令,今日又不出肅。度支重任,不宜久曠,卽爲牌招察任,何如?令曰,依。
沈墢,以內醫院官員,以都提調意達曰,嬪宮解娩平安,臣等不勝喜幸之至。依大朝下敎,臣等自今日竝直本院,醫官竝直差備,三廳醫官各一人,別入直之意,敢達。令曰,知道。
弘文館達曰,副校理尹東昇,連呈辭單,不爲行公。卽爲牌招察任,何如?令曰,依。
鄭玉達曰,假注書朴相喆,身病猝重,勢難察任,今姑改差,何如?令曰,依。
具允明達曰,事變假注書邊得讓,身病猝重,勢難察任,今姑改差,何如?令曰,依。
假注書朴相喆改差代,以李行源爲之。
事變〈假〉注書邊得讓改差代,以金樂洙爲之。
沈墢,以侍講院言達曰,本院新除授文學趙曮,旣有只推之令,卽爲牌招察任,何如?令曰,依。
李翼元達曰,明日次對,兩司無進參之員。除在外呈辭受由雜科進去外,未肅拜不爲行公人員,竝待明朝牌招,以爲進參之地,何如?令曰,依。
沈墢達曰,慶尙監司狀達,十月朔進上中沈松茸,日候尙暖,恐或有中間爛傷味變之患,惶恐待罪事。令曰,勿待罪事,回諭。
上在昌德宮。常參·經筵,以代理停。
藥房口傳啓曰,因醫女所傳,伏聞嬪宮連進羹飯云。臣等不勝多幸之至。夜間氣候,更何如?惶恐敢啓。傳曰,知道。夜間一樣矣。
令于具允明曰,大臣·備局堂上引接。
具允明,以都摠府言啓曰,今日入直內三廳武兼禁軍及軍兵等,當爲中日習射,而嬪宮產室廳,直宿三日前,不得爲之之意,敢啓。傳曰,知道。
鄭玉達曰,右副承旨韓光肇,今日不爲仕進,卽爲牌招,何如?令曰,依。
又達曰,戶曹判書李台重,連日違召,今日又不出肅。卽爲牌招察任,何如?令曰,依。
又啓曰,假注書李行源,事變假注書金樂洙,時無職名,依例付軍職冠帶常仕,何如?傳曰,允。
以副校理尹東昇,文學趙曮牌不進罷職令旨,令于沈墢曰,竝推考徽旨捧入。
以持平李萬育·李壽勛牌不進罷職令旨,令于具允明曰,竝推考徽旨捧入。
具允明達曰,正言朴弼燧,帶軍銜任自下鄕,依定式遞差令旨及禁推徽旨,捧入之意,敢達。令曰,知道。
沈墢,以弘文館言達曰,本館下番副修撰南泰著,以掃墳事,纔已下直出去,下番將未免闕直。修撰李錫祥,卽爲牌招入直,副校理尹東昇,旣有只推之令,一體牌招察任,何如?令曰,依。
以修撰李錫祥,副校理尹東昇等牌不進罷職令旨,令于韓光肇曰,竝推考徽旨捧入,
韓光肇達曰,明日常參時,各司長官,當爲進參。戶曹判書李台重,待開門牌招,何如?令曰,依。
又達曰,明日常參時,兩司無進參之員。除在外呈辭受由雜科進去外,未肅拜不爲行公人員,竝待開門牌招,以爲進參之地,何如?令曰,依。
又以侍講院言達曰,明日常參時,宮官不可不備員。新除授文學趙曮,旣有只推之令,待開門牌招,以爲備員進參之地,何如?令曰,依。
又以義禁府言達曰,前正言朴弼燧禁推事,徽旨達下,而朴弼燧下去京畿楊州地云。依例發遣府羅將,拿來,何如?令曰,依。
以京畿監司鄭弘淳狀達,楊州等,瓦孔等面居私奴金貴同等囕死事,令于鄭玉曰,囕死人等,令本道恤典擧行。
戶曹判書李台重書曰,伏以臣,謬膺寵擢,萬萬惶愧,瀝血哀籲,冀蒙矜諒,而忱誠淺薄,不能孚格,恩批不許,促臣上來,繼而有大朝催促之敎。臣於是,一倍悚蹙,罔知攸措。縣道再籲,旣有禁令,一味泯伏,亦非臣分,遂不得不生死向前,投身輦下,以爲更申危懇之地,而觸冒撼頓,病情越添,縷息喘喘,神精昏瞀,數行文字,亦無以締構,引罪陳章,又不得以時,屢召之下,鎭日坐違,臣罪至此,尤萬萬矣。噫,臣本以疎賤之蹤,迷滯之見,累觸邦憲,積逋恩命者,餘數十年。向者藩任之承膺,實出於迫於嚴命,逃遁不得,而因緣推排,致身宰列,則處義郞當,進退狼狽,臣心慙悼,已無足言者,而感激恩數,遂不敢復爲尋遂初服之計,則隨分就列,一竭愚衷,以少答非常之遇,是固臣今日區區之意,而第念臣稟性狷隘,動與時違,才具淺短,無所知識,冒昧進爲,決知其立致顚沛。散官冗職,自分其無能堪任,況此陞擢之命,又出於千萬夢想之外,臣自聞命以來,震灼惶媿,益不知置身之所。夫六卿之任,何官不重,而度支之長,所關尤大。且今邦內荐饑,民生倒懸,國用日繁,經費已竭,雖使聰明才諝之臣,焦心蒿目而爲之,猶患無着手之地。況以臣之迂拙,尤所昧昧於財賦之間者,而使之專管,則其爲聖明之謬擧,莫甚於此矣。然此於臣當免之義,猶屬第二。唯是臣前後進秩,全無意義,數年之間,一轉再轉,遂取八座之尊,旣無功勞之可言,又非資歷之當次,而不過以半世違逋之蹤,一朝承命,濫叨至此,則是不但古人所謂淸官美職,可以辭遜而得者,而臣又諉之以怵分畏義,冒沒承當,則王安石及拜制誥,不復辭職之譏,臣無以自解於後世矣。臣雖無狀,決不忍爲此。且伏念,中批除職,本非淸朝之美事,雖在他人,臣常代爲之悶。今乃於臣身,而三膺親擢之命,則其爲踧踖媿忸,若無所容,尤何敢唐突趨承之計哉?此其必遞之義,不待畢陳而較然矣。況臣病情危惡,實在死生關頭,以外面言之,則形貌瘦頹,手脚痿痺,便同癃廢之人,以內傷言之,則嘔逆之證,轉成反胃,幾至絶穀之境。喘急而呼吸有時不通,痰塞而昏眩,每患顚仆。且於行役之餘,氣息益綴,奄奄有垂盡之勢,人之見之者,莫不危之。許多醜穢之狀,有不敢一一上煩,而以此病狀,雖閑司漫官,決不能酬應,至於地部劇務,尤無可論,而況今八路荒政,一日爲急之時,若不趁速變通,其爲國事之狼狽,將又甚焉。其不可使一刻虛帶也,於是益決矣。至於賓客之任,春秋之銜,地望淸峻,有非庸魯所可濫廁,而亦及於臣。臣病裏惶隕,尤不自勝。玆於召牌之辱,竝陳難冒之狀,伏乞睿慈,哀臣危蹙之情,察臣垂死之病,將臣本兼諸任,竝命遞改,仍收臣新授爵秩,以幸官事,以安私分,千萬幸甚云云。答曰,覽書具悉。大朝申飭之下,其何若是?況度支重任,不可久曠,卿其勿過辭,從速行公。
禮曹判書李成中書曰,伏以臣,遭罹罔極,語關倫義,駴慘殘酷,傍觀爲之怛然,矧在臣心,當復何狀?走伏江外,惟日夕傷痛崩迫,乃者天鑑孔昭,無幽不燭,前後絲綸之所以體諒而分柝者,不翅若慈母之庇幼子,皎日之照覆盆。臣每一承聞,以首頓地,瞻望雲天,感淚成血,惟期奉持恩言,銘鏤肺肝,生而息影於窮谷,死而結草於重泉而已。至若伊日事實,自有衆覩,亡容臣區區披暴,且泚筆追列,與之較辨,亦非臣之所忍爲也。噫,從古仕宦之及於殆辱者多矣,然豈復有如臣所遘?臣實頑冥,至今視息耳。若使古人當之,其必有刎頸剚腹,以謝一世者矣。縱臣不能辦此,儻或諉以聖敎之洞晳,臺達之已停,蒙垢包恥,敢爲重入脩門之計,則是眞所謂都無人理者,而狗彛不食其餘矣。臣雖奊詬無狀,寧忍爲此?況玆新叨本兼,俱非在鄕滓穢之身,所可一日虛帶,惟睿慈亦必矜諒。懇乞將臣職秩,先行刊削,俾臣姓名,不復煩於世人之耳目,以卒天地生成之澤焉。嗚呼,肉骨之恩,仰答無路,耿光之近,此生已矣。臨書哽咽,不知所云云云。答曰,覽書具悉,臺臣挾雜之言,聖鑑明燭,卿其勿過辭,從速上來行公。
閏九月二十九日辰時,王世子坐時敏堂。大臣·備局堂上引接入對時,領議政李天輔,右參贊李喆輔,吏曹判書鄭翬良,刑曹判書李宗白,漢城判尹閔百祥,御營大將鄭纘述,左尹具善行,摠戎使李章吾,掌令尹坊,校理洪梓,左副承旨具允明,假注書李行源,事變假注書金樂洙,記事官沈勗之·李鎭恒,以次進伏訖。天輔曰,近以春坊下令觀之,睿候之欠寧,尙今彌留。未知近日睿候諸節,若何?令曰,感氣尙不解,喉間時有不平之氣矣。天輔曰,大殿氣候,何如?令曰,一樣。大王大妃殿氣候,何如?令曰,一樣。中宮殿氣候,何如?令曰,一樣。嬪宮解娩極順,解娩後無他症候云,誠極欣幸。令曰,唯。天輔曰,臣有本疾,時時發作矣,近年則因衰頻發,向者曠日委頓,不省人事,凡係擧行等事,一未擧行,大朝一月一次次對,亦不得擧行,臣之罪多矣。臣於伏枕叫楚之中,尤用惶蹙矣。日昨大朝筵敎至嚴,臣於是不勝惶悚,走伏金吾待罪矣,聖度包容,卽下勿待之命。臣不敢復事煩瀆,還伏私次,而臣之負罪,誠萬萬矣。令曰,其因疾病之故,何傷之有?天輔曰,此乃全羅監司李昌壽狀達也。備陳本道綿農告歉之狀,仍請今年條各樣軍布貢布,依上年例,以純錢收捧上納事,令廟堂稟令,分付矣。今年綿農,雖曰告歉,比之昨年,則猶不至全失,故前道臣在任時,以純錢代納爲請,而以錢木參半,覆達矣。朝家之許令參半,旣出於參酌均恤之意,則今不可變通,依前覆達施行之意,分付,何如?令曰,依爲之。出擧條天輔曰,此乃濟州前牧使洪泰斗狀達也。本州移轉所載三隻船格,漂到倭國,今始回還,而其中金汝先船隻,旣無破碎之事,所載米三百石,皮牟二百石,必無盡數投海之理,故更爲發問,則只存體船。水入船中,僅僅圖生,卜物果無餘存,而米牟散落者,拾盛則爲四十石云。外面看過,事涉疑訝,而參以各人之招,俱有可據之端。此與我境漂流,稱以卸海者有異,恐不無寬假之典,而不敢擅議,以俟朝家處分云矣。體船雖存,旣是漂到倭國,則與我境漂流者有異焉。卜物徵納,似有稱冤,恐不無參酌之道矣。百祥曰,今此移轉,臣於待罪湖南時擧行者,故詳知其事情矣。昨秋因朝令,分劃賑穀於沿海各邑,入送該島也,或載各邑地土船,或載該島船,而地土船則歲前歲後,一齊運泊於該島,而該島所載船,則謂以風勢不順,逗留近島,終不入去。同是一水路,地土船之順風,何獨於該島船爲逆風乎?且該牧領運監官,與船漢輩符同,處處移泊,偸賣穀物之說,有所及聞,故各定將校,驅逐入送,使不得留泊矣。三四月間始爲發船,而一隻船則假稱逢風幾沒,卸穀水中,滿載之船,以半船還泊順天興陽界,三隻船則自謂不知去向,今又以漂到異國,投穀海水爲言,其爲情狀,萬萬奸惡。濟州船必習此去水路,則許多地土船,無弊運泊之時,特濟州船次第漂風,而船不破人不渰,豈有是理?濟州之於日本,水路甚邇,故此輩欲掩偸穀幻弄之迹,斜帆橫泊於彼地,明若觀火。此而輕許蕩減,則後弊必將無窮,令道臣更査申聞後處之,似爲得宜矣。令曰,大臣之意,何如?天輔曰,重臣纔經道伯,必備知其事狀矣。令道臣更加嚴査以聞,似好矣。令曰,依爲之。出擧條天輔曰,此乃南兵使李景說狀達也。枚擧坡知鎭僉使具偀牒報,以爲本鎭軍器,近處閭閻碓家失火,延及於軍器庫,沒數燒燼。聞甚驚駭,使之摘奸,則果如所報,故燒燼軍器,斯速備上之意,分付,而該鎭僉使,則常時不能檢飭之罪,令攸司稟處,而以殘鎭之勢,許多軍器措備之中,至於火藥,猝難盡辦。曾前軍器失火邑,有火藥移劃之例,行營會付貳百斤,三水府會付火藥壹百斤劃給該鎭事,令廟堂,稟處爲請。咸鏡監司徐志修狀達,則以爲,坡知鎭軍器失火事,該鎭僉使不善檢飭之罪,兵使旣已狀請,不必疊請,而莫重待變軍物,不可不備上,故隣近邑鎭中所在者,量宜移上之意,更爲分付於兵使處爲辭矣。軍器庫之失火,極爲驚駭,該鎭僉使,令本營從重決棍懲勵,而軍器中火藥,則殘鎭形勢,誠難自備。行營及三水府會付火藥合參百斤,依狀辭使之劃給,而至於其外軍器,則一一申飭措備之意,一體分付道帥臣,何如?令曰,依爲之。出擧條天輔曰,昨年諸道慘凶,故推奴徵債,一切限秋成防塞,而今年年事,比之昨年,雖稍勝,民間尙未蘇息,若開此路,則必致騷擾之弊。分付刑曹·京兆·隷院,限明秋仍爲防塞,何如?令曰,依爲之。出擧條天輔曰,戶曹判書李台重自鄕上來,已多日,而大朝申飭之下,無意膺命,誠極未安。從重推考,令政院更爲牌招察任,何如?戶曹判書李台重從重推考牌招事,出下令。天輔曰,兵曹首堂在外,故今番祿都目次堂替行,而聞巡將之不得付祿者,至於十四人云。此必由於雜窠付祿者過多,故未免奪彼予此而然也。巡將太半鄕谷貧寒之輩,而失此應食之祿,雖甚矜憫,今朔則勢難釐正。當該堂上從重推考,自來朔更爲分排付祿,何如?令曰,依爲之。出擧條天輔曰,睿候之多日未寧,誠極憂悶。今日仰瞻顔色,以鼻涕之連下觀之,表感之未解可知。若不趁卽調治,前頭不無添加之慮。伏望頻使醫官診察,繼進當劑,以爲趁卽調治之地好矣。令曰,近服和解之劑,猶未快解,而此後亦當繼服當劑矣。坊曰,請瑞虎等兩賊孥籍,亟令王府擧行。措辭見上令曰,勿煩。干連人英梅,更令鞫廳嚴刑窮問,期於得情。措辭見上令曰,勿煩。尹宅履·德喜等,更令王府拿鞫嚴訊,以正王法。措辭見上令曰,勿煩。島配罪人鼎九,亟令王府依律正刑。措辭見上令曰,勿煩。島配罪人泰績,更令鞫廳拿鞫嚴問,夬正王法。措辭見上令曰,勿煩。還收罪人桂永放送之令,亟令攸司依律處斷。措辭見上令曰,勿煩。還收吉才卜,李於屯金減死之令。措辭見上令曰,勿煩。還收李佐太,申尙春減死之令。措辭見上令曰,勿煩。罪人彦杓·陽祚等,仰稟大朝,更加嚴鞫得情。措辭見上令曰,勿煩。稟于大朝,潤東夏竝施應行之律。措辭見上令曰,勿煩。稟于大朝,還收柱泰,昌翼酌處之命,更加嚴鞫得情,依律處斷。措辭見上令曰,勿煩。定配罪人孝曾·孝順,稟于大朝,亟令王府更加嚴鞫得情。措辭見上令曰,勿煩。稟于大朝,還收崔守仁定配之命,更加嚴訊,期於得情。措辭見上令曰,勿煩。仰稟大朝,爟·爣諸子,竝令絶島移配。措辭見上令曰,勿煩。東星亟施孥籍之律。措辭見上令曰,勿煩。緣坐罪人抗,仰稟大朝,亟施孥籍之典。措辭見上令曰,勿煩。新除授司諫院正言朴弼燧,時在京畿楊州地,請斯速乘馹上來事,下諭。令曰,依達。諸臣以次退出。
上在昌德宮。常參·經筵,以代理停。
沈墢達曰,明日常參,取稟。令曰,停。
藥房口傳啓曰,嬪宮氣候,夜間,何如?今日乃分娩後第三日也。洗浴吉時擇入,而不無勞動觸風之慮,似當十分謹愼。惶恐敢啓。答曰,知道。夜間氣侯一樣矣。
鄭玉達曰,同副承旨李翼元,今日不爲仕進,卽爲牌招,何如?令曰,依。
又達曰,戶曹判書李台重,特令申飭之下,連日違召,尙不出肅,其在事體,極爲未安。度支重任,不宜久曠,更卽牌招,何如?令曰,依。
沈墢,以弘文館言達曰,本館下番闕直,事甚未安。副校理尹東昇,修撰李錫祥,旣有只推之令,竝卽牌招,以爲推移入直之地,何如?令曰,依。
以副校理尹東昇牌不進罷職令旨,令于李翼元曰,推考徽旨捧入。
以持平李萬育·文學趙曮等牌不進罷職令旨,令于沈墢曰,竝推考徽旨捧入。
假注書李行源有頉代,以洪秀輔爲假注書。
右承旨沈墢,左副承旨具允明等書曰,伏以臣等,卽伏見擧條下者,以次對常參,諫長之不爲請牌,儒臣至請問備。臣等不勝悚懍,繼之以惝怳也。凡臺諫請牌之規,賓對·常參則前一日,兩司該吏,書呈其各員去就,本院只就其在京者,稟達牌召矣。臣等果於前日夕,見諫吏所書納者,大司諫李彛章名下,連以在外懸錄。臣等初不致疑,循例不出牌,而昨日憲臣達辭中,諫長,下諭,無端見漏。臣等促囚諫吏,以懲其不善擧例之罪,而朝者送言于憲臣,則憲臣以爲,諫吏來言,大諫纔已自鄕上來,故不請下諭云。臣等心甚訝惑,莫曉其故矣,今者儒臣請推,有若政院之無端不出牌者,無乃儒臣,未及詳聞其委折而然耶?雖然,問備之請,至發於論思之地,則臣等亦何敢自謂無失而晏然而已乎?玆控短章,略陳事實,伏乞睿慈,亟賜鐫遞,俾安私分,不勝幸甚云云。答曰,覽書具悉。爾等其勿辭,從速察職。
十月初一日辰時,王世子坐時敏堂。常參入對時,行右參贊李喆輔,吏曹判書鄭翬良,刑曹判書李宗白,漢城判尹閔百祥,掌令尹坊,校理洪梓,弼善洪重孝,右承旨沈墢,假注書李行源,記事官沈勗之·李鎭恒,以次進伏訖。喆輔曰,近來京外,竊盜甚熾,春夏以後必尤甚,誠非細慮。內則兩捕廳,外則各道討捕使,另加申飭,使之各別譏捕,何如?令曰,依爲之。出擧條翬良曰,外方秋務方急,守令未署經者,自政院,各別申飭,使之卽行署經,何如?令曰,依爲之。出擧條又達曰,本曹參議趙載洪,除拜已久,尙不出肅。旣無可引之嫌,而況當初除授之時,大朝筵敎鄭重,尤何敢不出乎?分義所在,極爲未安,。各別督出,使之行公,何如?令曰,依爲之。出擧條宗白曰,赴配罪人逃還之弊,未有甚於近日。臣於頃日,以諸道配所官,各別嚴勅之意陳達矣,近接海南縣所報,則辛未癸酉逃亡爲二名,昨今年逃亡,又至九名之多。舊逃旣未促還,新逃又復相續,其不能檢勅,誠爲駭然。當該配所官,姑先從重推考,觀其緘辭而處之,何如?令曰,依爲之。出擧條百祥曰,式年帳籍,例以三月內磨勘,今年則因諸道狀請,退行秋冬之故,近始次第來勘,而其中刀擦處不踏印及公私賤母,其名不明處甚多。事當依事目退送釐正,而遠地往來,亦係民弊。且無他奸嬀之可疑,則此不過守令輩不審之失,當該守令等,推考警責,帳籍則自本府踏印,成帖置之,何如?令曰,依爲之。出擧條坊曰,請瑞虎等兩賊孥籍,亟令王府擧行。措辭見上令曰,勿煩,干連人英梅,更令鞫廳,嚴刑窮問,期於得情。措辭見上令曰,勿煩。尹宅履·德喜等,更令王府,拿鞫嚴訊,以正王法。措辭見上令曰,勿煩。島配罪人鼎九,亟令王府,依律正刑。措辭見上令曰,勿煩。島配罪人泰績,更令鞫廳嚴問,夬正王法。措辭見上令曰,勿煩。還收罪人桂永放送之令,亟令攸司,依律處斷。措辭見上令曰,勿煩。還收吉才卜·李於屯金減死之令。措辭見上令曰,勿煩。還收李佐太·申尙春減死之令。措辭見上令曰,勿煩。彦杓·陽祚等,仰稟大朝,更加嚴鞫得情。措辭見上令曰,勿煩。稟于大朝,潤東夏,竝施應行之律。措辭見上令曰,勿煩。稟于大朝,還收柱泰·昌翼酌處之命,更加嚴鞫得情,依律處斷。措辭見上令曰,勿煩。定配罪人孝曾·孝順,稟于大朝,亟令王府,更加嚴鞫得情。措辭見上令曰,勿煩。稟于大朝,還收崔守仁定配之命,更加嚴訊,期於得情。措辭見上令曰,勿煩。仰稟大朝,爟·爣諸子,竝令絶島移配。措辭見上令曰,勿煩。東星亟施孥籍之律。措辭見上令曰,勿煩。緣坐罪人抗,仰稟大朝,亟施孥籍之典。措辭見上令曰,勿煩。梓曰,大司諫李彛章,昨旣自鄕上來云,臺臣之不請下諭宜矣,而喉司無端不爲請牌,致令昨日次對,今日常參,俱無諫院之進參者,當該承旨推考,何如?令曰,依爲之。奏事畢,王世子還入內。諸臣以次退出。
上在昌德宮。常參·經筵,以代理停。
李翼元達曰,明日常參,取稟。令曰,停。
藥房都提調兪拓基,提調李益炡,副提調申晦啓曰,伏未審日間,聖體調攝若何?憊眩之候,寢膳之節,亦何如?前劑入加減補中益氣湯五貼,已盡於昨日,臣等今日率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢此問安,竝爲仰稟。答曰,知道。慈殿氣候,差勝後一樣,予則一樣。湯劑加劑五貼以入,下敎日入侍宜矣。
大王大妃殿·中宮殿,藥房口傳問安。答曰,知道。
藥房口傳啓曰,嬪宮昨日洗浴後,夜間氣候,何如?惶恐敢啓。答曰,知道。夜間一樣矣。
鄭玉達曰,右承旨沈墢,今日不爲仕進,卽爲牌招,何如?令曰,依。
以右承旨沈墢牌不進罷職令旨,令于鄭玉曰,推考徽旨捧入。
李翼元啓曰,假注書洪秀輔,時無職名,令該曹,依例付軍職,冠帶常仕,何如?傳曰,允。
金樂洙有頉代,〈以〉安兼濟爲事變假注書。
李翼元啓曰,事變假注書安兼濟,時無職名,令該曹依例付軍職,冠帶常仕,何如?傳曰,允。
鄭玉達曰,戶曹判書李台重,特令申飭之下,鎭日違召,尙不出肅,事甚未安。卽爲牌招察任,何如?令曰,日昨特令申飭之下,尙今違召,極爲寒心。從重推考,卽爲牌招。
又達曰,戶曹判書李台重,屢次申飭之下,連違召牌,尙不行公,其在事體,極爲未安。更卽牌招,何如?令曰,連爲申飭之下,一向違召,誠極寒心。從重推考,更卽牌招。
李翼元,以侍講院言達曰,本院新除授文學趙曮,旣有只推之令,卽爲牌招察任,何如?令曰,依。
傳于李翼元曰,今番文科甲科人使之入侍。
傳于李翼元曰,入來則來詣于賓陽門。
傳于李翼元曰,俄入承旨,與甲科人,來詣于宣政殿。
文學趙曮書曰,伏以臣,重罪薄勘,蹙伏惶懍,千萬夢外,忽承春坊除命,惝怳震,莫省其所以也。念臣向來聯章,竊附匡救,而誠未格天,重速嚴旨,前後辭敎,有非臣子所敢聞者,聖度包容,不賜誅殛,只有限年勿擬之命,非罪伊恩,冞增感悚。在臣分義,固當杜門訟愆,屛迹朝端,以爲息補之圖而已。日前試牌,義同往役,雖不得不承膺,而榮塗一步,鐵限在前,其何敢諉以職名之稍殊,而揚揚就列,以益其無憚之誅哉?且伊時同事之臣,或未甄收則是乃同罪異罰,尤係臣難進之端,去就一節,更無可論,屢違召牌,罰靳例勘,惶隕悶蹙,尤無容措。玆敢隨詣闕外,略陳危懇,伏乞离明,亟令削臣職名,仍治臣違傲之罪,以肅朝綱,以安微分,不勝幸甚。答曰,覽書具悉。爾其勿辭,從速察職。
丙子十月初二日初更,上御涵仁亭。文科甲科人鄭遠達入侍時,右副承旨韓光肇,假注書洪秀輔,記事官徐秉德,記事官李鎭恒,典籍鄭遠達,承命入侍,以次進伏訖。上曰,今日復見壯元,尤覺有乃父典刑矣。三世登科,世多有之,而今此壯元,則其祖,自春坊時見之,其父至於大拜。且其忠孝剛方,俱有樹立,今日特賜御書者,非但美其能繼科名而已,其中有含包之意,此意須領會,可也。仍下御書三世金榜四字於遠達,遠達趨進拜受訖。光肇曰,此壯元三世登科,皆以策文爲之矣。上曰,然乎?此尤稀貴矣。光肇曰,其高祖亦以策文登科,而西塞元戎,以賊遺君,江都老相,罪關宗社二句語,至今傳誦膾炙矣。上曰,其高祖之名誰也?遠達起伏對曰,臣高祖名始成。上曰,鄭始成策文兩句語,眞丙子以後之文也。予嘗覽丙子南漢日記,則其時熊虎之士,滿於城中,而一無動者,心常嘅然,今聞此文,尤覺凜然痛快矣。上曰,御書書下者,依崔奉朝賀一絲扶鼎及李奉朝賀所賜御書例,使之建閣,而自朝家建給,則依例爲之,若無建給之例,則令該曹顧助,可也。光肇曰,當考出前例而爲之矣。以次退出。
丙子十月初二日二更,上御宣政殿。文科甲科人入侍時,承旨韓光肇,假注書洪秀輔,記事官徐秉德,記事官李鎭恒,典籍鄭遠達,承命入侍,以次進伏訖。上曰,兩奉朝賀御書建閣前例問之乎?光肇曰,未及考出矣。上曰,同副承旨入侍。出傳敎臣秀輔,承命出來招李翼元,翼元承命入侍進伏訖。上曰,建閣前例考出乎?翼元曰,李奉朝賀則建閣於鄕家,故自本邑顧助,而崔奉朝賀建閣時,則自該曹顧助云矣。上曰,鄭判府事爲國忠赤,可見於壬申一章。其時諸臣之章,或答或否,而判府事之章,則特下溫批矣。仍下御製,三世策文乃繼其祖,壬申忠章功存社稷,二句於遠達,遠達趨進拜受訖。上曰,向者洪名漢,請刊此章於大訓之末,雖不許之,而此一章功存宗社矣。光肇曰,故大臣壬申之章,誠卓然矣。上曰,惟故相賜御製,已有崔·李兩奉朝賀前例,令度支顧助。出傳敎上曰,今日特賜御製者,不但美其三世科名而已,將以表其忠,今日始表忠矣。諸臣以次退出。
上在昌德宮。常參·經筵,以代理停。
夜三更四更,電光。
沈墢達曰,明日常參,取稟。令曰,停。
藥房口傳啓曰,嬪宮夜間氣候,何如?惶恐,敢啓。答曰,知道。嬪宮氣候一樣矣。
韓光肇,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
李翼元達曰,戶曹判書李台重,特令申飭之下,鎭日違召,終不膺令,其在事體,極爲未安。卽爲牌招察任,何如?令曰,依。
李翼元達曰,戶曹判書李台重,屢次特令,申飭之下,鎭日違召,尙不承膺,其在事體,極爲未安。更卽牌招,何如?令曰,依。
傳于沈墢曰,御製編次人入來,使之編次。
沈墢啓曰,捲草官徐命彬,時無職名,令該曹口傳付軍職,何如?傳曰,允。
兵曹口傳政事,副司直徐命彬。
沈墢,以侍講院言達曰,本院新除授文學趙曮,書批已下,卽爲牌招察任,何如?令曰,依。
沈墢啓曰,雜科監試官司諫李基敬,今日引避退待矣。監試官一員,旣在試所,依頃日下敎,仍爲開場,而莫重科試,兩司不可不備員。諫院除在外·引避退待外,大司諫李彛章,卽爲牌招,以爲進參之地,何如?傳曰,允。
以大司諫李彛章文學趙曮牌不進罷職令旨,令于李翼元曰,竝推考徽旨捧入。
安兼濟有頉代,權師彦爲事變假注書。
李翼元啓曰,事變假注書權師彦,時無職名,令該曹依例付軍職,冠帶常仕,何如?傳曰,允。
沈墢啓曰,工曹兼春秋有闕之代,令該曹卽爲口傳差出,何如?傳曰,允。
吏曹口傳政事,兼春秋單李景閔。
傳于沈墢曰,領·左相·均廳堂上·御史入來。
傳于沈墢曰,領·左·右相·均堂·御史入來。
沈墢啓曰,領議政李天輔,左議政金尙魯,右議政申晩,均廳堂上洪鳳漢,御史洪重孝,依下敎來待矣。傳曰,入侍于世子宮差備。
前望,曺命采爲都承旨。
司諫李基敬達曰,臣今日雜科監試進去之際,路逢大臣,事出急遽,未及回避,至有替囚下吏。揆以體例,不可一刻仍冒於臺次,請令遞斥臣職。答曰,勿辭。
李翼元達曰,司諫李基敬,再達煩瀆,退待物論矣。令曰,知道。
海興君橿,掃墳呈辭。令曰,給由馬,澆奠床備給。
丙子十月初三日酉時,上御崇文堂。領·左·右相·均廳堂上·御史·畿伯,同爲入侍時,領議政李天輔,左議政金尙魯,右議政申晩,均役廳堂上洪鳳漢,査正御史洪重孝,京畿監司鄭弘淳,右承旨沈墢,假注書洪秀輔,記事官徐秉德·李鎭恒,承命入侍,以次進伏訖。天輔曰,日氣連日陰冷,朝晝異候,聖體氣候,何如?憊眩之症,寢睡之節,亦何似?上曰,少食則輒氣懣,寢睡亦不寧矣。天輔曰,日昨診筵,敢請求對,而有停止之敎,故惶恐不敢更稟矣。湯劑連爲進御乎?大王大妃殿氣候,何如?上曰,一樣矣。天輔曰,中宮殿氣侯,何如?上曰,一樣矣。天輔曰,王世子氣候,何如?上曰,一樣矣。天輔曰,嬪宮羹飯,連爲順進,不勝欣悅矣。上曰,羹飯則連進矣。天輔曰,臣以宿疾,久未登筵,且多闕禮之罪,惶悚靡措矣。上曰,身病廢禮,何必爲嫌?天輔曰,十六日次對,不過一月一有之事,而臣病勢苦重,不能爲筋力奔走之計,已不勝惶悚。且聖敎前後嚴截,故至於胥命,而特下勿待命之敎,故不敢偃伏,冒死登對矣。上曰,左相呈由,今則差乎?尙魯曰,臣自來不敢言病,一月一行之次對,豈敢不進參,而灸瘡肆毒,不敢跪伏。若少差則當出仕矣。今日亦擔曳入來矣。上曰,卿等旣無撕捱之端,今日必齊召卿等,然後可以悉諭,故使之入來矣。今日國事誠悶矣。如此而將何爲乎?將以欺陟降矣。此何景象?卜相之重臣,至於請烹,世安有此事?畢竟緘問,有白等矣身之語,不成事體矣。設令榮國,有可罪之事,顧何所惜,而蓍東事,萬萬無據矣。天輔曰,朝廷多事,兩重臣所遭非常,臺臣處分,亦極嚴重,誠不幸矣。尙魯曰,設有可烹之事,雖大臣亦所不恤,而此則臺言誠怪矣。榮國豈如此之人乎?上曰,關西伯當擇人。予之任雲逵者,以其爲國效忠之人也。公也非私也,而今番榮國之被論,專由於其子而發也。此非蓍東所自辦也,或有嗾之者,故如此矣。天輔曰,只論蓍東可矣,辭不必迫切矣。蓍東雖誤聞而妄言之,李敏坤之繼請當律,尤怪矣。上曰,當律者何也?天輔曰,贓罪也。上曰,此非贓罪之謂也,其亦欲烹之意也。且敏坤之繼論,卽御史之過也。初遣御史時,或慮爲才措矣。今番果善爲之,而賑民之政,全無實狀云者,誠過矣。天輔曰,榮國豈染指江都之人乎?尙魯曰,以大體見之,其非貪贓明白,而然有不察之失矣。臣以爲不能檢察而得談也。上曰,予亦嘅其不能檢察衙中,而所可惜者雲逵也。予意則榮國年老,故如此矣。尙魯曰,此非衰老之致也。榮國平生,以綜核爲事,而今番則患生所忽之致矣。上曰,榮國自翰林時知之,果綜核,而今則老矣,故不能無撓矣。予所嘅然者,冊房諸人事也。靜海堂不能靜心矣。上曰,右相於昨年爲判堂,必目見之矣。李成中果酒肉自若乎?事件雖異,昔劉秀之於縯,枕席有涕泣處。人情固如此矣。以沒把捉之說,構成其罪,極可駭痛矣。天輔曰,其時鞫獄方張,帳殿親臨之時,成中何可以此而不入來乎?尙魯曰,臣於其時,目見成中有淚痕,至於眼眶浮赤,臣怪問之,則曰不幸而有如此如此之事云,而言隨淚下,其情誠戚然矣。晩曰,心懷如此之時,設令飮酒,亦非異事矣。上曰,果然矣。洪靖輔事,何如?天輔曰,此事彼重臣之所爲也。下詢則可知矣。鳳漢曰,臣果爲之矣。靖輔之母,卽先正宋時烈之孫女也。昨年事後,泣請小臣,故臣與一家諸人,相議處之,渠則實不知之矣。天輔曰,臣亦詳聞重臣之言,則靖輔全然不知云矣。尙魯曰,靖輔旣有其母,當初許其繼後者,其母也,昨年罷還本宗者,亦其母也。設令靖輔知之,亦無奈何矣。上曰,其母乃先正孫女乎?其欲罷養,人情固然,而靖輔不知,則非靖輔之罪也。元景濂事,上年已聞,而予以爲過矣。然當之者亦難矣。天輔曰,景濂乃是元家宗孫,故諸宗齊議處之云。臣與之有戚分,故詳聞之,此非渠罪矣。尙魯曰,景濂事,果是法外,其時朝家,不當許而許之矣。上曰,再啓則本事之外,又加一貪字矣。尙魯曰,貪婪自有其人。如景濂者,謂之綜核則可也,豈是貪婪善事之人乎?此乃崔奉朝賀外孫,而有怪剛之名,故人皆以爲外托矣。天輔曰,屢典州郡,頗有蘇殘復古之績。榮川·忠州,皆臣所特薦,而尙州有闕時,吏判適來,故臣使之差遣矣。以臣等薦引,而得談於臺章矣。尙魯曰,臺臣之言,至爲悚然。景濂以善事之故,爲臣等薦引云者,語不成說也。天輔曰,臺臣誠有罪,然放歸田里,而送于嶺南·六鎭,則創出無前之法也。上曰,趙雲逵去乎?不去云乎?尙魯曰,達辭尙在,何可去也?上曰,然則奈何?天輔曰,以道理言之,不可强令赴任矣。其人誠可惜,而後豈無用之之時乎?上曰,噫,于今國體紀綱,可謂寒心,而適中蓍東之心。事體亦無可謂,而本兵之任,其曠久矣。其到任無期,監司趙雲逵許遞,其代,明日內議薦,廣州留守代,亦令明日內薦望,出傳敎上曰,關西道臣,有欲用之人,卿等之意,何如?天輔曰,誰耶?上曰,彼重臣也。天輔曰,誠好矣,而均廳事,專靠此人,且論內重外輕之義,則未知其得當矣。上曰,國事必有代之者。均堂之才,豈不得乎?天輔曰,此有主者。重臣繼洪啓禧之後,事幾就緖,不可付他矣。尙魯曰,李成中亦爲之,而不過一遵前人約束矣。上曰,李·閔百祥二人得之矣。尙魯曰,好則好矣,而均廳事,千塗萬支,不可付之生手矣。上曰,均廳之任,則雖不及於重臣者,吾當指揮爲之,而關西事,得此人,然後吾可無憂矣。重臣足以變關西風俗矣。尙魯曰,能設施西路關防之績者,無出重臣之右矣。上曰,頃日右相所陳舊逋事,何以爲之乎?挽近一年條,則分數爲之,而久遠者則難矣。天輔曰,其中又當有分等之事矣。上曰,最多年最久年條,則置之好矣。尙魯曰,上年所逋,則不可全然置之,其中分數處之,再昨年以前,則停捧之外,無他策矣。上曰,畿伯所見何如?弘淳曰,舊逋事,誠如聖敎。荐凶之餘,民情不固,臣亦待各邑分等之齊來,欲爲陳達,而民情一時爲急,故敢此仰達矣。尙魯曰,分等狀達,然後可以知之矣。上曰,待分等爲之,而有闊狹乎?天輔·尙魯,齊聲對曰,誠如聖敎矣。上曰,廣留方帶密符,欲問之矣。廣州昨年之逋,當議之乎?鳳漢曰,廣州則當年之捧,亦難矣。上曰,御史所見陳之可也。重孝曰,繡衣奉命,體段自別,本事之外,不得有所論列,故不敢爲別單書入之計,而方欲口達矣,伏承下詢,敢此仰達矣。臣辭朝之日,歷過衿·果川,則凶荒之慘,可謂尤甚,及過水原·振威至平澤,則乃忠淸道初界,而與牙山·新昌·禮山,俱是沿海之邑,茫茫大野,可種千餘石之地,爲秋霖漲溢,水不下洩,故百穀損傷,殆無一莖可刈之穀,可謂曾所未見之慘災。臣不及古人,故不得爲之,若使汲黯當之,必有矯制發倉之擧矣。尙魯曰,此則過矣。今當秋時,豈有發倉之論耶?重孝曰,朝家若無別樣優恤之政,則人將盡劉,雖歲前設賑,亦不爲過矣。尙魯曰,京畿·江原兩道,則雖上年之逋,亦停之,而他道,則上年舊還,分數徵捧之意下敎,似好矣。上曰,雖他道,最久年條,勿爲擧論,可也。上曰,今年農事,已違初料,而畿甸·關東尤甚,三南沿海,其亦矜惻。畿甸·關東舊逋,一倂停捧,他道尤甚邑舊逋,一體停捧,其餘上年條外,勿爲擧論事,分付備局。噫,自前冬,申飭其農,而誠不能孚。今年穡事又如此,玉食奚甘?旣勸其農,其歉若此,而若默不諭,是負元元也。此正初何勤而末何忽者也。雖在靜攝,今雖衰耗,豈忍爲此?召見大臣,半夜下敎,此意預爲分付,然後民蒙實惠,庶可安堵。其令備局,爲先卽爲分付,使民知之,其他闊狹,從便以處焉。出傳敎上曰,畿伯趁左相未退出之前,有所達則仰達,可也。弘淳曰,還上則乃是不可不捧之穀,小民亦知當納,官家亦當徵捧,而至於移轉各穀,則南·北漢事,誠可悶矣。臣於巡路,目見民情之甚急,故仰達矣。天輔曰,不可全然不捧,亦當分數捧之矣。鳳漢曰,南漢地廣,且率一邑之民,故稍成貌樣,而北漢則以移轉之故,日漸凋殘,今至百戶之內,事極切迫矣。減耗五升,使納北漢爲好矣。上曰,此言是矣。弘淳曰,民情不願納北漢,而願納本官矣。上曰,南·北漢軍餉,豈可以轉輸之難而撓改乎?鳳漢曰,南漢捧留,則猶或可議,而北漢則斷不可撓改矣。天輔曰,南漢則姑爲捧留,而北漢則自北漢捧之好矣。弘淳曰,還穀之外,又有軍米,而上年有作錢之例矣。上曰,此則難矣。以錢分給,民不願矣。弘淳曰,臣見沿江各邑,事極可悶,故敢達矣。上曰,錢亦米,米亦錢也。無米之民,何處辦錢乎?鳳漢曰,納米與納錢,有大利害所關矣。尙魯曰,此事誠難矣。軍門則難於捧錢,道臣守令則難於納米,而昨年作錢之故,雖便於民,而不利於軍,凡事不可一偏矣。上曰,今聞畿伯所奏,有申聞來到者,故旣問大臣。今年畿甸之民,豈忍恝視?其中一則南·北漢·江都山城米事也。南漢·江都山城,今年特爲捧留,而至於北漢,城內之民亦民也。亦不可不顧,只尤甚邑,特許捧留。一則軍米事也。然國之所重,軍與民也。上年一倂作錢,三軍抑菀。今番令備局,參酌闊狹,使軍民俱便焉。出傳敎弘淳曰,畿內荐凶之餘,民無恒志,到處竊發之患,誠極可悶。若不別樣嚴飭,則前頭之慮,有不勝言。在前如此之時,間有武臣守令差遣之事。方有見窠,故敢此仰達矣。尙魯曰,畿伯所奏如此,利川則自前有武臣差遣之例,今番亦以武臣擇差,似好矣。上曰,依爲之。出擧條尙魯曰,麻田郡守權噵,以道臣狀達,纔已罷黜,而此則當用厭避之律矣。弘淳曰,臣聞權噵上來,卽爲問之,則曰寧被謫罰,不欲赴任云,事體駭然矣。尙魯曰,畿邑荐遭凶歉,月廩大縮,爲守令者,皆有厭赴之意,此蓋痼弊也。上曰,厭避之律,何如?尙魯曰,卽其地定配也。上曰,近者守令,此習可駭,而麻田郡守權噵,今聞所奏,尤涉無據。亟施卽其地定配之律。出傳敎上曰,廣留之代,以閔百祥首擬,何如?天輔曰,百祥在外已久,不如置內。上曰,然則何人可乎?天輔曰,韓翼謩似可矣。上曰,未及思得,誠好矣。天輔曰,備局副提調,只有申晦一人,而方帶知申之任,不能專意於職事,合有變通之道矣。上曰,都承旨申晦許遞,專管備局,前單入之。方在直宿,待下批牌招入直。出傳敎上命入承旨前望單子。臣秀輔承命出來,持入前單以進,曺命采爲都承旨。天輔曰,備局副提調金致仁,頃因試牌不進,方在坐罷中。本司堂上,適甚苟簡,卽爲敍用,還差本任,何如?上曰,依爲之,而李成中亦還差有司堂上,可也。出擧條上曰,湖西伯事,何如?尙魯曰,此事誠寒心矣。趙暾若不行公,則守法奉公之人,何以使之乎?傳說之言,初或過聞,而伊後詳聞,則皆是守法之事也。方面之任,無踰於此人者。在藩一日,有一日之益,二日有二日之益矣。上曰,頃見趙晸,諭以開篋示書之意。如欲用人,則當如此矣。尙魯曰,其人有固執,終無膺命之意,特爲下敎,俾勿辭免,然後方可行公矣。上曰,申飭行公,可也。上曰,頃聞韓光肇之言,昨年關東事,誠善處矣。尙魯曰,今番聞關東詳定事於光肇,則其區劃設施,綽有可觀。若永久遵行,則庶有實效矣。鳳漢曰,光肇關東詳定,極善爲之。關東則旣行詳定,故頗有實惠。若行此法於海西則好矣。上曰,勿論均役·詳定,將來若無紀綱,則此法皆壞矣。上命墢,讀東萊府使李裕身狀啓訖。上曰,予欲嚴處萊伯矣。天輔曰,萊伯之輕先申聞,不可無罪矣。上曰,兩國守信,不過約條,則約條之外,何敢報朝廷?頃者以被執一款,處分嚴正,則任譯何敢手本,府使亦何敢登聞?其在國法,府使當充軍,當該任譯,分付帥臣,當梟示轅門,而十分參酌,府使爲先令該府拿處,任譯令左水使,張軍威爲先從重決棍事,分付道臣。出傳敎上曰,左相新差之餘,似難許久登筵,先退可也。尙魯退出。上曰,萊伯誰可爲之?天輔曰,不遠在也,此承宣好矣。上曰,承宣爲人,誠實公勤,奚特萊伯?誠合藩任矣。天輔曰,然矣。誠可用之人也。上曰,彼御史可用之人,而沈滯可惜矣。吾欲用之,何如?天輔曰,其爲人,剛而簡,誠合邊倅矣。以今番狀罷金勉行事觀之,臣以爲難矣。如此則足可爲邊倅矣。上問重孝曰,御史今年幾何?重孝起伏對曰,今年四十九矣。晩曰,以年紀觀之,其沈滯可知矣。上曰,重臣亦是備局堂上也。言之可也。鳳漢曰,臣則爲同宗一家,故不敢可否,而素知淸白剛確,邊倅之才,豈不優優乎?上曰,此時此任,不可不擇,舊府使拿處,亦不可稽滯。旣問大臣,弼善洪重孝,東萊府使除授,其令待朝辭朝。出傳敎上曰,御史雖爲萊伯,而御史事,不可不了當而退矣,書啓讀奏,可也。臣重孝進伏,展讀書啓訖。上曰,今覽査正御史書啓,洪州前牧使閔光遇·李萬宗·安相徽,雖與隱漏有間,一自定式之後,所謂魚箭,全屬海民者,而本官何敢次知結箭乎?竝拿問捧招後,登對稟處。林象元雖比三人有間,旣已捧稅,亦不可無飭,一體拿問。李光溥不報,雖欠擧措得宜,分揀。閔光遇·安相徽,自有其律。蔚山·北靑代,令該曹明日政擇差。李燮元非徒更不犯手,申嚴海禁,旣褒剛明,其涉可尙,特施賜馬之典。出傳敎上曰,洪州有弊瘼,則御史陳之,可也。重孝曰,臣有本邑弊可達之事,書啓畢奏後,方欲仰達矣。洪州是湖右重鎭,朝家設置有意,而自十數年來,凋弊不成樣。今以書啓中所論觀之,七年之內,七易官長,每一交遞之際,人夫浮費,皆出於民間,則其邑之弊,不言可想矣。上曰,然乎?民何以堪也?重孝曰,每當圖遞之時,輒爲三四朔空官,太守之在邑,爲政一年,不過五六朔矣。如此而何能成邑樣?臣之留本邑時,勿論士庶吏屬,呈訴紛然,皆以爲本邑所捧結役米,每結收四斗,故曾前則合爲一千七八百石,而均役之後,以一結三斗定式,故減爲一千三四百石矣。曾前一千八百石之時,尙患不足,今雖盡給一千三四百石,固難支用,而自均廳劃給一千八十石,其餘每每分送於隣邑,故本牧則不能支堪,百般圖遞,皆由於此。若以他邑所給數百石,還給本官,以補不足,則太守數遞之弊,或可救得云。臣意依其願盡數許給,則庶無每年易倅之弊矣。天輔曰,還給結米一節,不可輕議,而本倅數遞之弊,則果如御史所奏,宜有別樣申飭矣。上曰,今聞御史所奏,洪州數遞,可謂寒心。七年之內卽七人,豈有此理?此後堂上則未過周年者,堂下則未過四年者,申飭銓曹,切勿擬他,其有或有謀遞者,亟施卽其地定配之律,而若或曲循不聞,當該道臣,自備局嚴處。出傳敎上曰,李成中見在何處?晩曰,方在江上云,若聞嚴敎,必入來矣。上曰,成中若不入來,與蓍東一類矣。吾當使之入來矣。天輔曰,欲做國事,則豈可無成中也?鳳漢曰,如成中者,宰臣中實未易得,如欲任事,則捨此人而其誰也?自上必有別樣開釋之敎,然後成中方可膺命矣。上曰,趙明鼎今番則放乎?天輔曰,放未放,姑未來矣。上曰,事雖迂闊,亦犯禁令,而與入已有間,飭已行矣,趙明鼎特爲放送。出傳敎上曰,其無謂,業已知之,而不可置人暗昧,此亦了當之一道也。尙州牧使元景濂,令該府處之。出傳敎天輔曰,左參贊李昌誼,自向來被譴以後,連在江郊,不爲行公。其時中軍具觀徵,經歷金漢老,尙在罪謫中,則重臣之引以爲嫌,其勢固然,而飭已行矣,具觀徵·金漢老,特爲放送,使重臣伸其廉義,而申飭行公,何如?上曰,兩人竝放送,可也。出擧條上曰,畿伯進前。弘淳進伏。上曰,畿甸舊逋,旣已停之,而此外事,亦不可忽。或有設賑處乎?弘淳曰,沿江各邑,或有設賑處,其餘間間有之矣。此後如有賑事仰稟者,當與大臣相議,而登對仰稟矣。鳳漢曰,廣州有一二事仰達者矣。廣州有特給復一百十八結,盡數分給於城內將校軍兵,其來已久。不知創在何年,然旣已名之以特復,則似是朝家劃給者,而元無文跡之可考者。旣無文跡,則便同餘結。且本府旣納七百五十石米,數千兩錢。受復員役軍校,若無此結,無他可以接濟之道矣。晩曰,渠輩則稱以特給,而無朝家許給之文書云,或者圍城後,軫恤城內居民,有所特給,而年久之故,無可考文書而然乎?此事誠不可知矣。鳳漢曰,在臣道理,無寧據實陳稟,還爲劃得,一以免擅用之責,一以慰城內之心,故敢此仰達,令廟堂稟處,何如?上曰,依爲之。出擧條鳳漢曰,摠廳以鑄錢物力之拮据,留庫銀子,今方解用云。此是數百年次次儲蓄之公貨,一時解散,甚可惜也。均廳錢儲,專爲給代,且儲銀,勝於儲錢,因此機會,隨便貿置甚好矣。晩曰,均廳之錢則久閉,而不能流行,此固可悶,摠廳之銀則乃是積年鳩聚者,一時解散,亦可惜也。錢與銀同是儲蓄,而儲銀大勝於儲錢,臣意亦以貿置爲便矣。上曰,依爲之。出擧條上曰,關西伯旣有所屬,則殷山明日政內遷,而前頭或有直宿之事,獜漢亦可爲之矣。麟漢將來大用之人也。與重臣規模,何如?鳳漢曰,俊氣勝於臣矣。上曰,聰敏綜察,弟不如兄,俊氣則兄不如弟矣。晩曰,麟漢規模稍大矣。上曰,卿等知閔百祥爲人乎?鳳漢曰,屢爲方伯,頗知妙理,且有威權,均廳事必善爲之矣。晩曰,守前人之法,而察其渗漏則足矣。上曰,一遵約束,可也。李成中以均堂事見逐,而百祥則必不然矣。上曰,金致仁,非止於此者也。晩曰,然矣。鳳漢曰,致仁有誠於國事,均役等事,可任此人矣。上曰,規模與領府事,何如?晩曰,非但其誠款可尙,文學才望,優足可用矣。鳳漢曰,朴相德亦可用之人矣。晩曰,相德爲海伯時,善治云矣。上曰,政事,明日爲之。出傳敎上曰,薦望入啓後開政。出傳敎上曰,戶曹參判有闕代,前監司趙雲逵除授。出傳敎墢曰,上番翰林,今當陞六,而其次未及新付之故,番次苟簡。在外翰林,催促上來,未付者,亦爲付職,何如?上曰,六翰林只有一人,其涉寒心。奉命外,在外翰林竝禁推。今聞以檢閱四人當次,翰林不付云。明日政,依次陞付,其代,例付備左右史。出傳敎諸臣以次退出。
上在昌德宮。常參·經筵,以代理停。
下直,東萊府使洪重孝,盈德縣監李錫稷。
藥房口傳啓曰,嬪宮夜間氣候,何如?惶恐敢啓。答曰,知道。嬪宮氣候,夜間一樣矣。
具允明達曰,司諫李基敬,引避退待,處置歸於憲府,而尙未處置,事甚未安。除在外·雜科進去·呈辭受由外,執義宋德中,掌令尹坊,竝卽牌招,以爲處置之地,何如?令曰,依。
以執義宋德中,掌令尹坊等牌不進罷職令旨,令于具允明曰,竝推考徽旨捧入。
沈墢啓曰,大司諫李彛章,旣有只推之令,卽爲牌招,使之進參雜科,何如?傳曰,允。
以大司諫李彛章牌不進罷職令旨,令于具允明曰,推考徽旨捧入。
具允明啓曰,大司諫李彛章,旣有只推之令,更卽牌招,使之進參雜科,何如?傳曰,允。
鄭玉達曰,戶曹判書李台重,特令申飭,今過屢日,終不承膺,其在事體,極涉未安。卽爲牌招察任,何如?令曰,依。
鄭玉達曰,戶曹判書李台重,特令申飭之下,日事違召,終不膺令,事甚未安。更卽牌招,何如?令曰,依。
沈墢,以侍講院言達曰,本院弼善洪重孝,連日入直矣。除拜東萊府使,上番闕直,事甚未安。輔德韓師直,文學趙曮,竝卽牌招,以爲推移入直,何如?令曰,依。
以文學趙曮牌不進罷職令旨,令于具允明曰,推考徽旨捧入。
副校理尹東昇三度呈辭。令曰,只遞本職。
有政。
吏批,判書鄭翬良進,參判南泰齊進,參議趙載洪未肅拜,右承旨沈墢進。
吏批啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
又啓曰,敦寧府都正金天澤戶奴呈狀內,矣上典老病之中,伏承新命,而病狀危重,萬無轉動之望,卽速變通云。依例改差,何如?傳曰,允。
又啓曰,通禮院右通禮鄭廣運呈狀內,身病甚重,不得察任云。依例改差,何如?傳曰,允。
又啓曰,玉堂闕員,今當差出,而曾經之人,多在違牌坐罷中,無以推移備擬。合有變通之道,何以爲之?敢稟。傳曰,竝敍用。
傳于鄭玉曰,殷山縣監,今日政擧行。
備邊司薦望,平安監司洪鳳漢·李喆輔·李昌誼,廣州留守韓翼謩·鄭益河·李宗白。
洪鳳漢爲平安監司,韓翼謩爲廣州留守,李星慶·柳脩爲正言,洪麟漢爲副校理,李仁源爲副修撰,尹東昇爲弼善,李潭爲司書,閔百祥爲左賓客,驪平副守㷞爲司饔副提調,安致宅爲吏曹佐郞,尹光暹爲兵曹佐郞,魏興祖爲禮曹佐郞,朴麟源爲戶曹佐郞,任瑎爲典籍,金履健爲敦寧主簿,金尙翼爲大司憲,李秀逸爲持平,元重會爲利川府使,李觀夏爲長淵府使,沈㲄爲蔚山府使,黃㝡彦爲北靑府使,李亨俊爲麻田郡守,金孝大爲敦寧都正,李翊胄爲義盈主簿,元仁孫爲承旨,沈履之爲殷山縣監,李世演爲待敎,崔翊胄爲學正,李春馥爲校書博士。
兵批,判書李在外未肅拜,參判李得宗受由在外,參議宋昌明病,參知洪宗海入直進,左副承旨具允明進。
副司直申晦·李萬育,副司果李福源·李廷喆·鄭翼濟,副司正洪秀輔·權師彦。
兵曹口傳政事,副司直金致仁。
傳于具允明曰,捲草相値,藥房入侍,今日爲之,而只率入直醫官入侍。
傳于鄭玉曰,平安監司洪鳳漢,內局入侍,同爲入侍。
傳于具允明曰,儒臣持頃日所持入詩傳,藥房入侍,同爲入侍。
傳于具允明曰,明日捲草後,內局直宿撤解,關西伯直宿,亦令撤罷。
具允明達曰,明日次對,兩司無進參之員,除在外·引避退待外,未肅拜不爲行公人員,竝待開門牌招,以爲進參之地,何如?令曰,依。
具允明,以禁衛營言啓曰,各軍門中日時,沒技人別單書入事,曾有前例矣。今十月初三日,本營軍兵等,番中日時,領軍哨官閑良閔惠洙,片箭邊三中沒技,依例別單書入之意,敢啓。傳曰,知道。
具允明,以義禁府言達曰,全羅道海南縣定配罪人趙明鼎,特爲放送事,命下矣。分付道臣,放送之意,敢達。令曰,知道。
具允明,以義禁府言達曰,東萊前府使李裕身,洪州前牧使閔光遇·李萬宗·安相徽·林象元,尙州牧使元景濂等,拿問處之事,徽旨達下矣。李萬宗·林象元·元景濂,今方待令於本府,卽爲拿囚,而李裕身時在任所,交代後,發遣府書吏拿來,閔光遇,以蔚山前府使,安相徽,北靑前府使,俱在任所,依例發遣府書吏,竝拿來,何如?令曰,依。
具允明,以義禁府言達曰,奉敎李興宗,待敎權穎,檢閱李世演·金和澤等禁推事,徽旨達下矣。李興宗下去京畿富平地,權穎下去驪州地,李世演下去龍仁地,金和澤下去江原道狼川地云。依例發遣府羅將,竝拿來,何如?令曰,依。
具允明,以義禁府言達曰,全羅·京畿兩道監司狀達據,刑曹粘目內,金溝前縣令洪鼎猷,麻田前郡守權噵等,移本府處之事達下矣。洪鼎猷,今方待令於本府,卽爲拿囚,而傳敎內,近者守令,此習可駭,而麻田郡守權噵,今聞所奏,尤涉無據。亟施卽其地定配之律事,命下。權噵依傳敎發遣府羅將,押送于京畿麻田郡配所之意,敢達。令曰,知道。
右副承旨韓光肇書曰,伏以臣,與新除授都承旨曺命采,有親査應避之嫌,揆以法例,自在當遞之科。乞令該曹,照例遞改焉。答曰,覽書具悉。書辭,令該曹考例稟處。
戶曹判書李台重書曰,伏以臣,以千萬滓累之身,有千萬難進之勢,而當千萬不敢當之職,再陳肝膈之懇,冀蒙离照之畢燭,不意恩批鄭重,反復申諭,繼而嚴命連下,促使肅命。臣日再違召,情窮勢蹙,自恨忱誠淺薄,不能有孚於天地之仁,而仍竊伏念到此地頭,則情勢猶可放之倒之而不顧,職任亦可尸之素之而莫辭,只欲一謝恩命,少伸竭蹶之義,得以此朝夕垂盡之狀,獲蒙日月之照燭,則必不待臣辭,而庶有鞶褫之恩矣。顧今症形,比日昨尤不啻倍蓰,一匙糜粥,欲呑而旋嘔,通宵伏枕,煩轉而益燥,哮咯而喘上,則聲急如鉅,身不能貼席,氣退而眩作,則神迷若霧,又不能擧頭,勺水之飮,亦且須人,以此形狀,雖尺寸之間,萬無蠢動之望。若或不計死生,擔舁詣闕,籧篨於傴僂禮數之際,則臣之一身乖悖,固不足恤,而其爲淸班之羞,四方之恥,爲如何哉?春間一着,實臣前戒,亦或离慈之俯悉耳。嗚呼,當官而遜,陞秩而辭,皆常讓也,有情勢而托以疾,例套也。故邸下之於臣,亦慮有其一分虛飾而然,若蒙俯燭實狀,則綜核之政,愍恤之仁,必不至强督垂死之人,責以奔走之任。玆敢瀝血哀鳴於貳極之下,伏乞亟賜變通,俾得安意調治,苟延時月之命,千萬幸甚。答曰,覽書具悉。度支重任,久曠可悶,卿其勿辭,俟病間從速行公。
乾隆二十二年十月初四日酉時,上御崇文堂。藥房入診,平安監司洪鳳梁,儒臣同爲入侍時,都提調兪拓基,提調李益炡,平安監司洪鳳漢,副提調曺命采,校理洪梓,修撰李錫祥,記事官李正吾,記事官李景閔,記事官李鎭恒,醫官金履亨·方泰輿·李泰遠,以次進伏訖。拓基曰,日氣不適,聖候,若何?上曰,一樣矣。拓基曰,大王大妃殿,氣候,若何?上曰,一樣矣。拓基曰,中宮殿氣候,若何?上曰,一樣矣。拓基曰,嬪宮分娩後,氣候連爲平順,臣等實不勝欣幸矣。上曰,嬪宮氣候一樣,甚幸矣。拓基曰,醫官診候,何如?上曰,診候,可矣。履亨曰,左右三部均適,無沈索之氣矣。泰遠曰,脈候大抵平順,左右三部一樣矣。泰輿曰,診察脈候,則右三部一樣平順,拓基曰,湯劑連爲進服乎?上曰,進服矣。拓基曰,日次卽再明,而今日入診,前劑尙餘二貼,待再明日次入診,更爲議定湯劑乎?上曰,方飮加劑五貼以入,而再明當下敎矣。益炡曰,捲草祭,臣等入參乎?考諸古例,則或有或否矣。上曰,懿昭時,提調入參矣。此非考諸古例者,何必入參乎?拓基曰,內局三廳醫官,俱以十二人定額,而曾前皮世麟在喪,闋服後,特爲還屬,待後闕勿補矣。醫官柳重臨,卽古醫柳瑺之子也,本以痘醫,曾屬本院,資級至嘉善,而遭喪終制後,未及還屬矣。近聞貧窶特甚,無以資生,往來外方云矣。閭巷間痘疹,亦頗盛行,此時此醫,不可遠置,依皮世麟,爲先還屬本院後,前頭有闕勿補,恐爲令宜,故敢達。益炡曰,柳瑺之子,朝家豈忍使流顚京鄕,飢餒將死乎?且其醫術,與他技有異,乃其家傳之業也,如此世醫實合更屬本院矣。上曰,其爲人甚善矣。依所陳還屬可也。出擧條上曰,本兵之任,其曠久矣。其於廣州,一刻最緊。廣州留守韓翼謩,其令明日內謝恩,三明日辭朝,西伯交龜後,其令卽日辭朝。出榻敎上曰,大臣入侍時已諭,惠堂有闕代,判尹閔百祥差下,與首堂,着意兼管均廳事分付。出榻敎上顧鳳漢曰,卿嘗欲一見關西矣。今日乃遂其願矣。關西關防,必多有疎虞者,而宜有修擧之事,卿其着意修擧可也。關西有壯士部,今亦有之否?鳳漢曰,有之矣。上曰,西北之有文敎,非其本意也。聞關西有書堂,卿往之後,必去書堂可也。鳳漢曰,敢不承敎乎?小臣常時必欲一見關西者,非爲私也。臣則義同休戚,每念國家,不無深憂,一欲審察邊上關防者,是臣素所蓄積也。而今日特授是任,臣敢不殫竭心力,而目今關西,民窮射竭,實無善爲之策方此憂悶矣。上曰,俗云江原監司,爲賞玩平安監司爲好事,而今卿此行,非爲賞玩也,亦非爲好事也,須念戒存苞桑之義,努力爲之可也。關西武藝,本來甚盛,必無使甚盛之藝,有所喊損宜矣。前者左相,往關西時,予顧謂曰,必得如尉遲敬德者而來可矣。及其還也,予問之,則對曰,未見有如許人矣。鳳漢曰,臣身似不宜遠出,而今幸遂爲國事之心,然可悶者,卽今關西疊役甚多,而軍政漸乖,此若非民窮財竭之致也。上曰,聞江邊守令,多有濫用者,若用盡於其處則好矣。如有滲漏之患則難矣。關西財貨,必勿使踰駒嶺可也。鳳漢曰,近來關西,蓄儲無多,徒擁虛簿云矣。命采曰,殿下任此重臣,夫豈有西顧之憂,第物力,必聚於監兵營好矣。上曰,卿言是矣。以道臣聚穀者,向來有海恩也。鳳漢曰,大抵則備財穀,隨其剩餘,從長爲之,甚爲便好,而若着意於別備,則反爲拘束,而塞上健兒,無以慰悅矣。若撙節用之,而有餘則別備,無餘則不必拘礙於別備好矣。上曰,此則卿言是矣。鳳漢曰,臣下往之後,可以狀聞者則狀聞,可以申聞者則申聞,而若有不卽稟下,遲速緩急,有所緯繣,則臣當書議廟堂及喉司,而亦當以疏仰達矣。上曰,所陳是矣。從便爲之可也。鳳漢曰,廣州事誠悶矣。捧糴一時爲急,廣州留守,申飭送之好矣。上曰,然則明日內辭朝可也。鳳漢曰,臣受點後,仍卽入侍,故未及問關西事情,而舊伯旣以情勢之難安,夫馬下人,盡爲還送,臣若於數日內辭朝,則必多有未及者矣。上曰,然則卿辭朝出城後,姑留三兩日無妨矣。儒臣追後入侍。上命讀小雅,上下番儒臣,承命進讀。上曰,儒臣陳文義,可也。梓曰,此天子燕諸侯之詩,而豈弟君子,莫不令儀者,實是好箇語也。厭厭夜飮之餘,顧其威儀,可見其檢飭之意也。上曰,此章前有爛熳之意,而終有檢束之態,此與蟋蟀章,好樂無荒之意,相爲表裏矣。梓曰,彤弓章,我有嘉賓,中心貺之,鍾鼓旣設,一朝饗之者,可見其人君賞與之不輕矣。旣弨之彤弓,深藏不出,而忽得嘉樂之君子,不以外面,而以中心貺之,無遲留顧惜之意。而一朝饗之,則此與印刓弊不忍予者有異,不足見其君臣間誠心予之之意,此章實是君德上體念處也。錫祥曰,上番之文義好矣。君臣之間,貴相交孚,所謂中心貺之者,卽誠心貺之也。梓曰,采苞章,侯誰在矣。張仲考友云者,誠功至之語也。宣王得尹吉甫之賢,以成伐玁狁之功,於此可見矣。此章君臣上下同心服膺處也。上稱嘆不已曰,一章之義,結於八字,其爲文至矣好矣。命采曰,儒臣所達好矣。張仲孝友,則吉甫之孝友可知,吉甫孝友,則宣王之孝友可知,此所以成中興之功也。上曰,有宣王而後,有尹吉甫,程子曰,顔子之單瓢陋巷,時君之責也。非宣王則焉有吉甫乎?承宣則推張仲而至於宣王,予則推宣王而至於張仲,此可謂相對也。上曰,宋孝宗鐵杖木馬,可謂大有爲之主,而末梢至於讀復雪條,不復聞聖語者,予於此不勝慨然,此誠志士忠臣流涕處也。梓曰,有朱子而不能用,其立朝不過四十日,而使不能安於朝廷,此亦可歎也。上曰,元孫每欲頻接輔養官者,予意有在也。我朝家法,孝悌而已。必使爲文勤學,然後可以成就矣。雖以孟子之賢,必有待於善敎矣。見輔養官時,前後三日,皆勝於他時云,蓋有拘束之意也,拘束豈妨於氣乎?且王子則有王子師傅,而王孫亦豈無師傅乎?命采曰,大君有師傅,王孫亦必有師傅,此宜下詢大臣,博考典禮而擧行好矣。上曰,此必有古制,儒臣博古,詳考典禮宜矣。梓曰,謹當詳考矣。上曰,藥房提調及副司直洪鳳漢入侍事。出榻敎上曰,儒臣持小雅入侍事。出榻敎以次諸臣退出。
上在昌德宮。常參·經筵,以代理停。
午時未時,雷動·電光·雨雹。
具允明達曰,明日冬享大祭齋戒相値,常參頉稟。令曰,知道。
又達曰,大司憲金尙翼,掌令金元行,持平李秀逸在外,李壽勛,執義宋德中,掌令尹坊牌不進,今日以監察茶時之意,敢達。令曰,知道。
鄭玉達曰,右承旨沈墢,今日不爲仕進,新除授左副承旨元仁孫,不爲出肅,竝卽牌招,何如?令曰,依。
以左副承旨元仁孫牌不進罷職令旨,令于鄭玉曰,推考徽旨捧入。
藥房口傳啓曰,嬪宮夜間氣候,何如?惶恐,敢啓。傳曰,知道。嬪宮氣候一樣矣。
藥房口傳再啓曰,今日捲草祭,旣已設行,產室廳,依下敎撤解後,臣等與別入直諸醫,竝爲退出,而差備待令醫官,依例輪直本院之意,敢啓。傳曰,知道。
以大司諫李彛章,正言柳脩,執義宋德中,掌令尹坊,持平李壽勛牌不進罷職令旨,令于鄭玉曰,推考徽旨捧入。
令于具允明曰,大臣·備局堂上引接。
具允明達曰,新除授藝文館檢閱李仁培,旣已付職,卽爲牌招入直,何如?令曰,依。
沈墢啓曰,均役廳前後堂上洪鳳漢·閔百祥,依下敎來待矣。傳曰,均堂詣閤。
沈墢,以侍講院言達曰,新除授弼善尹東昇,除拜之下,不爲出肅,文學趙曮,旣有只推之令,竝卽牌招察任。新除授司書李潭,以奉命,時在江華府。書筵入番事緊,斯速乘馹上來事,下諭,何如?令曰,依。
假注書洪秀輔有頉代,以安兼濟爲假注書。
鄭玉啓曰,假注書安兼濟,時無職名,令該曹依例付軍職,冠帶常仕,何如?傳曰,允。
事變假注書權師彦有頉代,以金應文爲假注書。
傳于沈墢曰,產室廳書啓,依例修整,入侍時持入。
曺命采,以弘文館言達曰,新除授副校理洪麟漢,時在平安道殷山縣任所,副修撰李仁源,時在忠淸道扶餘地。經筵入番事緊,請斯速乘馹上來事,下諭。令曰,依達。
具允明啓曰,監·兵使密符,親納,例也,而前平安監司趙雲逵,謂有情勢,使其偏裨,替納密符。依定式推考徽旨捧入之意,敢啓。傳曰,知道。
曺命采,以吏曹言達曰,出身申德文呈狀內,名字有犯先朝諡號,私義惶恐,以載文改名計料,卽爲入達云。名字旣犯先朝諡號,不可仍置,依所訴許施,令藝文館給帖,何如?令曰,依。
沈墢達曰,弼善尹東昇,文學趙曮,牌招事依下,而闕門垂閉,待明朝出牌之意,敢達。令曰,知道。
院議啓辭。答曰,懍惕之意,已諭減膳之敎,而職在喉院,其勉切實,深庸嘉尙。可不猛省焉?然若欲修擧百度,先自惟允之任,深體交相勉戒之意。
領議政李天輔箚曰,伏以,近來冬雷,殆無虛歲,今者上天告警,又在純陰之月,臣不勝凜然驚愕也。噫,召災之道,非一端,弭災之策,非一事,而臣之前後獻戒於邸下,不出於勤政,勤學二者,然邸下自近年,睿候愆和,寧日恒少,講學之不能接續,臨政之不能奮勵,固其勢也。臣之區區所望於邸下者,惟在節宣之際,保嗇之方,而今日賓對,以頻接醫官,連進湯劑奉勉而退。顧今消災之術,恐不暇及他,先自愼疾始,而勤學勤政,爲其次第事也。惟邸下留神焉。臣伴食中書,宜退不退,不幸疾病嬰身,竝與筋力奔走而闕焉曠廢,致勤日昨聖敎,不敢不强疾起動,而其顚仆之患,非朝伊夕。政府重地,非臣養病之所,亟賜斥退,以答天譴,是臣大願。取進止。答曰,覽箚具悉卿懇。災異近來幾無虛歲,心甚懍惕,而況當今日,尤不勝驚懍,而陳勉言甚切至,可不體念?卿須安心勿辭,亦勿引咎,卽起視事焉。仍令曰,史官往諭。
丙子十月初五日辰時,王世子坐時敏堂。大臣·備局堂上,引接入對時,領議政李天輔,刑曹判書李宗白,判尹閔百祥,行司直鄭纘述·申晦·李章吾·金致仁,修撰李錫祥,右副承旨具允明,假注書洪秀輔,事變假注書權師彦,記事官沈勗之,記事官李鎭恒,以次進伏訖。天輔曰,日寒比甚,氣候,何如?感冒之候,加減,何如?令曰,感氣一樣矣。天輔曰,眼患,何如?令曰,稍減矣。天輔曰,大王大妃殿氣候,何如?令曰,一樣矣。天輔曰,大殿氣候,何如?令曰,一樣矣。天輔曰,中宮殿氣候,何如?令曰,一樣矣。天輔曰,今日爲嬪宮初七,而羹飯連爲進御,無他症候乎?令曰,別無他症矣。天輔曰,以聲音聞之,咳嗽頗苦劇矣。夜間寢睡,以咳嗽不寧乎?令曰,不但咳嗽,以感氣難堪矣。天輔曰,頭痛之候,何如?令曰,頭痛亦一樣矣。天輔曰,誠悶迫矣。睿候如是未寧,故今日亦不敢早入求對矣。天輔曰,此卽黃海監司狀達也。道內今年穡事,未得豐熟,秋操特令停寢,則本營牙兵入防,尤無可論,而且是受還之民,當此捧糴之時,屢朔赴防,則無以督捧,今冬牙兵入防,姑令停止事,請令廟堂稟處矣。諸道纔經設賑,故秋操一體停止,而牙兵入防,則與裹糧赴操有間,且本道則年事稍豐,戎政不可全廢,依例入防之意,分付,何如?令曰,依爲之。出擧條天輔曰,今年賑廳設賑後,流丐之人,皆還本土,而其中幼穉無依者,頃因右相陳達,自賑廳各定主人,資活事定奪申飭矣。近見乞兒之呼號於街巷者甚多。若當極寒,則必致凍死,該廳之不善擧行,不可無飭。該廳堂郞,從重推考,使之嚴飭各部,一一領付,以爲接濟,何如?百祥曰,道逢流丐,問其付諸賑廳與否及受糧數爻,則或有一次受食者,或有初不受食者云。一次外,更不得受食者,賑廳給糧,專不留着精神之致,初無一番受食者,似因該部,不卽領付賑廳之致。且聞部隷洞任,替受賑糧,不無中間消失之弊。臣之適有所見,而問之者如此,不見不問處,可推而知,事極寒心。當該部官,査出,申飭好矣。天輔曰,重臣方帶判尹,而且新差惠堂,使之査出各部,果是當部之不察,則官員當有罪責矣。出擧條晦曰,分給之際,專任部屬,則乾糧之不得遍及於流丐,其勢固然,此後則各別申飭於該廳該部,一一直爲分給於流丐,俾有實效,宜矣。宗白曰,部隷洞任,若爲替受,則流丐接濟,似無實效,宜有申飭矣。致仁曰,若如前冬之結幕饋粥,則似有實效,而此則太早,亦涉張大,令各部分授於該洞人家,分給乾糧,使之善爲救活則似勝矣。百祥曰,前判尹韓翼謩,分排逢授,而多有弊端。如是然後,各有歸宿,而方可依接矣。然當初賑廳給糧,旣無精神,該郞爲先推考,更加申飭,俾有實惠,好矣。令曰,依爲之。出擧條天輔曰,故監司黃璿,以嶺南方伯,當戊申逆亂,指授方略,討平諸賊,奏捷未幾,盡瘁而畢命,大朝震悼,命該曹及本道,顧助喪葬,依功臣例,特爲贈職贈諡矣。其時未卜葬地,只用權庴,今十月始爲永窆於坡州云。黃璿死於王事,而大朝旣有顧助喪葬之敎。今於永窆,令本道各別顧助,何如?令曰,依爲之。出擧條允明曰,昨日大朝特敎,南漢留守韓翼謩,使之今日謝恩矣。今辭書到院,而特敎之下,不敢捧入,纔已退却矣。翼謩於特敎之下,不爲謝恩,極爲未安。推考,使之肅謝,何如?令曰,廣州留守韓翼謩推考,今日內使之肅謝,。出下令諸臣以次退出。
丙子十月初五日申時,上御崇文堂。前後均堂入侍時,前均堂洪鳳漢,時均堂閔百祥,右副承旨具允明,假注書安兼濟,記事官李鎭恒·李仁培,以次進伏訖。上曰,彼注書誰也?允明曰,安兼濟矣。上曰,安兼濟進前擧頭。臣兼濟擧頭。上曰,予今日始詳知爾面矣。兄弟中第幾乎?臣兼濟對曰,兄弟三人,而序居末矣。上顧謂諸重臣曰,卿等知之乎?彼注書,昨年有橫罹之厄,而其爲人甚佳,故勅勉其科業,使之出身事予矣。今年小科,其兄弟兩試聯璧,其弟又爲及第而入侍,誠奇貴矣。鳳漢曰,臣亦今始覺得矣。上曰,其文詞,何如?允明曰,以能文有名矣。
傳曰,今番內寺府先啓單子,混爲踏下,當該中官,從重推考。出榻敎傳曰,產室廳都提調判府事兪拓基,提調知中樞府事,李益炡,捲草官行副司直徐命彬,各熟馬一匹,副提調前都承旨申晦,半熟馬一匹,都承旨曺命采,兒馬一匹,醫官金履亨,半熟馬一匹,金光國兒馬一匹,奏時官各上弦弓一張賜給,醫女及下人等,令該曹,米布磨鍊題給。出榻敎
傳曰,產室廳次知內官李景聃·徐泰恒,各半熟馬一匹,差備內官張泰翼·崔雄錫,各上弦弓一張賜給,其餘旣無前例,置之。出榻敎
傳曰,今番產室廳入直監司洪鳳漢,熟馬一匹賜給。出榻敎
兵曹入直郞廳及宣傳官一員入侍事,榻前下敎。上曰,注書出去,命騎郞·宣傳官入侍。上曰,騎郞進前立。雖命攝,有如不祭之歎。汝往冬享祭所,獻官以下端相執禮諸執事內摘奸,宣傳官則持標信金虎門留門。
傳曰,臨御卅載,旣無做一事,亦無行一令,而紀綱日頹,世道日澆,命元良聽政之後,亦無一新之效。代理之堂,幾乎堆塵,政事之堂,日任寥寥,暮年定式之後,講經及備堂入侍,不過一月一次,而或因調攝而不爲,或因頉稟而不爲,有言行不相孚之歎。究厥所由,專由否德。且朝者差除,夕稱在外,令牌連續於道路,只推或近乎半百,怠慢成習,百度不擧。其若飭勵,豈有此弊?此亦否德之過。此外又有悚然者,上欺陟降也,下欺軍民也。卽此一事,否德之過尤大也。上款諭者,比之于此,其亦第二件事也。噫,強壯之時,旣不能爲,況于今衰耄?然昨年勉受,卽予三十年苦心。噫聖人血氣雖衰,志氣不衰。以成湯之聖,自銘于盤,日新又新。今雖衰矣,其若誠心御下,豈無感動?莫曰少康,效成湯自新之義,一此不懈,豈有負陟降悚凜之心?噫,仁愛蒼蒼,豈無示警?今日轟轟之聲,忽聞於閉藏之月,無異盛夏,懍惕之心,一倍于中。旣知其過,寧無自飭?其若恬然,述編所謂一風一雨,此心憧憧之言,是欺人也。亦何能報答蒼穹?自今日減膳八日,一以謝蒼蒼,一以伸恒日悚懍之心。噫,近者忽惟一事,何者?悔過雖是事過,存着先儒戒之者也。予因此而自謂曰,此心不可有一物之意,而然昔鮑叔謂齊桓曰,無忘在莒時。此乃繫于苞桑之意也。自古創業之君,若思其初之艱,其豈逸豫?守成之君,亦思于此,夏豈有桀,殷豈有紂?噫,此心操則存,舍則亡。雖目下事言之,予則下責躬之敎,相臣上引咎之章,喉院儒臣,上勉戒之語,而日若淸朗,更無其異。予與元良,不若今日之心,相臣·喉院·儒臣,又不若今日之懍惕,君臣上下,其心俱解,則其豈曰誠?其豈曰誠?高高仁愛之蒼,豈俯感而轉異爲祥乎?古人有至誠孚感者,卽殷之太戊,高宗是也。有不能戒懼,恬然怡然,使仁愛之蒼,其無示警者,卽漢獻,唐昭是也。噫,百度雖擧,百令雖行,舊習其若不悛,予則曰將至於國不國·君不君·臣不臣,可不懍然?可不懍然?吁嗟大小臣工,精白一心,輔我否德,與元良使我,他日有拜陟降之顔。出榻敎上曰,諸臣知先儒遇災悔過之文乎?趙明履若在,必誦之,此人甚熟於朱文矣。
傳曰,今番減膳,以慈殿外,擧行事,分付。出榻敎
傳曰,明日大祭齋戒相値,講經退行於再明日。凡朝晝夕講,其時刻稱其名,而今則稱以殿坐,非正名之意。此後稱以講經事,分付,出榻敎。
傳曰,近者百度解弛,故內府其亦效習,凡朝臣入侍,自有門差備,而初則以曲循塡差,末則自重不爲。噫,以君父之尊,寒殿三日,連爲酬接,渠焉敢自重不爲,而令不當替之人替行乎?此內府設置之後,今乃初聞,事之無據,莫此爲甚。當初曲循塡差,承傳色中官,越俸一等,當爲不爲,門差備中官,令該府施以制書有違之律。出榻敎
上謂閔百祥曰,差卿惠堂,予有意矣。卿於均廳事,豈生疎乎?百祥曰,臣屢經方伯,外方事略有所知,至於均廳事,臣恐不知矣。鳳漢曰,此重臣已於兩南,諳悉均廳事目矣。上曰,於嶺南則當之,而又爲擧行於湖南乎?百祥曰,嶺則自初當之,湖則只依倣成法而爲之矣。上曰,旣經兩南,則京司自有節目,如金科玉條,燦然不紊,視外方似易矣。昔蕭何爲法,曺參守而勿失。卿亦依蕭規曺隨,勉其畫一之政。西伯旣經始,卿則守而勿失,如遵何約束。百祥曰,此是有國重任,如臣無似,何敢當之?李成中湖南爲政,臣親見之,又有往復相議,則年久之後,精神過人,凡百作爲,無一遺漏。向在均堂,人或謂壅塞,然事多可觀矣。上曰,何事謂壅塞?百祥曰,凡上下者,不爲先期預給,延至當朔,故或謂之壅塞,而其規模,自來如此矣。鳳漢曰,此乃所以守法而奉公也。百祥曰,成中若入來,則可以相議爲之,自上督出,似好矣。上曰,成中則予當招致,而卿亦加意職事也。
鳳漢曰,南漢軍餉八千石,每石三兩折價作錢以置,故頃承筵敎,今方貿米於湖南,勢將以本價買取,而市直日踊,恐難多貿,畢竟所貿者,未知當爲幾石矣。臣之初計,則以此貿米,送于惠廳,惠廳江倉所在舊陳米,依其數代受,分糶於附近民人,待秋捧糴於山城,則可除運輸之弊,而事勢亦便好矣。已與惠廳兩堂,相議停當,今臣遞去,新留守似當依此爲之,而不可不一番筵稟,故敢此仰達。上曰,依爲之。出擧條
上曰,琴若思,尙不能捕得乎?終是可屛之人也。允明曰,若令秋曹譏捕,則豈無可捕之理哉?如此之人,不可不屛裔矣。上曰,其文尙留政院乎?厥漢極殊常,必做怪事者矣。如此罪人,諸試官雖略言之,而臺閣之官,無一請罪者,耳目寥寥,誠可寒心。
傳曰,此等末世,不問則已,不可不嚴懲。琴若思,令秋曹大靜縣定配。出榻敎
允明曰,今日雷雨,極非常矣。俄伏見所下傳敎,則字字懇惻,轉災爲祥,此正其機,更無可以仰勉,而比近以來,冬雷之災,無歲無之,人事之失於下,可以知之。遇災消弭之方,別無新奇,固不越乎誠實,而近日百度懈弛,專由於一實字不足。古人云,應天以實不以文。凡政令施措之間,一以務實爲主,今日行一實政,明日做一實事,董飭群工,上下交修,則天災何患不消弭也?院啓纔入,而草草數語,恐不足以有槪於聖心,故更陳愚衷,伏願殿下,無徒一時警惕,常存此心,久而靡懈,千萬切祝。上曰,以一實字加勉,可知其誠,予當猛省焉。
騎郞,摘奸後微稟,上曰,注書出去,與之偕入。騎郞以齋宿盡會無頉仰達,上曰,本司爲之乎?騎郞對曰,本司或大路邊,依幕齋宿矣。諸臣以次退出
上在昌德宮。常參·經筵,以代理停。
沈墢達曰,明日常參,取稟。令曰,停。
又達曰,左議政金尙魯箚子到院,而以大祭齋戒,留院之意,敢達。令曰,入之。
李翼元達曰,大司憲金尙翼,掌令金元行在外,尹坊,執義宋德中牌不進,持平李壽勛上書留院,李秀逸在外,今日以監察茶時之意,敢達。令曰,知道。
元仁孫,以都摠府言啓曰,今日入直內三廳,武兼禁軍及軍兵等,當爲中日習射,而宗廟冬享大祭齋戒相値,不得爲之之意,敢啓。傳曰,知道。
具允明達曰,司諫李基敬,引避退待,已至多日,尙未處置,事甚未安。除在外外,執義宋德中,掌令尹坊,持平李壽勛,竝卽牌招,以爲處置之地,何如?令曰,依。
以執義宋德中·掌令尹坊牌不進罷職令旨,令于元仁孫曰,竝推考徽旨捧入。
傳于元仁孫曰,禮房承旨,進詣宗廟奉審,只見進排官以來。
事變假注書金應文在外代,以李顯址爲假注書。
以弼善尹東昇·文學趙曮牌不進罷職令旨,令于元仁孫曰,竝推考徽旨捧入。
院議達辭,純坤之月,乃是陽氣閉藏之節。日昨電光之奏,固已可驚,而今此雷雨之作,又係非常。上天之所以警動我邸下者,臣等未知謫在何事,而天變之生,古人以爲仁愛之發,則修省恐懼,轉災爲祥,其幾顧不在於邸下一心也哉?伏惟邸下代理以來,嚴恭寅畏,無大闕失,而天災時變,殆無虛歲。乾道玄遠,雖不可窺測,或者邸下講學之工,猶有未盡,求治之誠,亦有未至歟?一日兩筵,作輟靡常,則固有妨於時敏之效矣,五日賓對,覆難無聞,則亦未免爲文具之歸矣。悠悠萬事,無有大於斯二者,而邸下之不能單心如此,則仁天之丁寧告戒,諄復不已者,不其宜乎?顧今時疵民瘼之可言者,不一其端,而若論其大根本大綱領,則要不越乎勤學勤政而已。伏願邸下,惕然自省,實心做去,講學則法大禹寸陰是惜,政事則師文王日昃不遑,孜孜着力,自底于緝熙光明之域,汲汲求助,以致乎都兪吁咈之盛,以是而鞏固邦運,以是而悅豫天心,幽獨隱微之地,無少怠忽,盈成泰寧之時,恒存兢畏,則將見災沴自消,休祥滋至,猗歟豈不休哉?仍竊伏念我大朝,雖在晩暮靜攝之中,而益篤奮勵憂勤之志,召見儒臣,討論經旨,引接廟宰,講究時政,宵衣旰食,未嘗一日暇豫,裕昆貽燕,允爲萬世法程,則此豈非邸下之所可仰體而欽承者哉?臣等職忝近密,目見天災,竊不勝區區憂嘆之悃,敢此仰達。答曰,方切懍惕,而所陳體念焉。
元仁孫,以產室醫官,以都提調提調意達曰,產室廳旣已依大朝下敎撤解,臣等與別入直諸醫,罷直宿退出,而差備待令醫官,則依例輪直本院之意,敢達。令曰,知道。
具允明,以義禁府言達曰,全羅道海南縣投畀罪人具觀徵,慶尙道機張縣投畀罪人金漢老等放送事,令旨達下矣。分付各該道道臣,竝放送之意,敢達。令曰,知道。
李翼元,以承文院官員,以都提調意啓曰,製述官南玉呈遞代,校書廳正字宋達孫差下,使之兼察,何如?傳曰,允。
左議政金尙魯箚曰,伏以,輓近以來,冬雷無虛歲,而今當純陰之月,發作又如期矣。嗚呼,仁愛之天,連年示警,必欲使上下知所懼焉者,何如是汲汲也?召災之道,固非一二,高穹玄遠,雖不敢傅會其說,指爲某事之應,而大抵天怒之見于上如此,則人事之失於下,亦可知矣。臣誠凜然驚愕,明發而不能寐也。臣於昨歲以前,遇此異而略貢愚悃者,要不出勤學勤政,而比者睿候違和,寧日恒少,講學之每患間輟,由於是,莅政之有欠振勵,由於是。目下萬千事,睿體安,然後可以勤學,可以勤政,而惟我大朝之於邸下天也。邸下所以恐懼而修省者,必先乎節宣之方,以至於學焉而勉勉。政焉而孜孜,使大朝聖心,嘉而悅之,則上天之心,亦可以和豫,天心和豫,則災異之作,又何憂哉?病伏賤臣,言出忠愛,惟邸下念玆在玆。臣以無似而叨匪據,伴食尸素,漫不事事,近又疾病乘之,兩朔彌淹,病國罪也,癏官罪也。有相若此,災異之來固也。臣今不退,其何以答天譴也?伏乞离明,亟賜斥退幸甚。取進止。答曰,覽箚具悉卿懇。災異近來幾無虛歲,心深懍惕,而況當昨日,尤不勝驚愕,而陳勉言深切至,可不體念?卿須安心勿辭,亦勿引咎,卽起視事焉。仍令曰,,史官往諭
領議政李天輔箚曰,伏以,昨日雷電之異,又何爲而作也?轟轟燁燁,無異盛夏,風雨晝晦,日氣乖常,臣凜然驚愕,不能成寐也。噫,自古國家召災之道,固非一端,而輔相之不得其人,乃其最也。臣以罪釁之蹤,重竊匪據,魂喪於憂畏之際,力盡於艱難之會,特其形殼苟存而已。殿下飭勵群工,非不勤矣,而臣不能蕫率,臣之罪也,殿下隱恤民窮,非不切矣,而臣不能對揚,臣之罪也,殿下處分或過中,辭令或失平,而臣不能匡規,亦臣之罪也。目今國事,有叢脞之歎,朝著無寅協之望,俯仰環顧,百慮弸中,臣無一分裨補,一事而使殿下獨勞於上,二事而使殿下獨憂於上。況諸路荐饑,方秋流散載路,盜賊肆行,殿下至誠惻怛,靜攝之中,講究民事,或至夜分靡倦,而臣不幸有疾,一味偃伏床笫,至於一朔一次之賓對,又未克趨承,循省反顧,無往而非臣之死罪。輔相如此,而天之示警,烏可已乎?伏見夜下備忘,遇災修省,責躬飭下之意,藹然溢發於絲綸之間,臣尸職之罪,於是乎尤著矣。伏乞斥退臣身,以答天譴,以幸國事焉。取進止。答曰,省箚具悉卿懇。旣諭良由凉德,於卿何諭?卿其安心勿辭。仍傳曰,遣史官傳諭。
左議政金尙魯箚曰,伏以,冬雷今又作矣。臣於病伏中,忽聞轟轟之聲,蹶然起坐,萬千驚懼,以至於繞壁而無寐也。古人有言曰,乖氣致災。方今聖明在上,宵旰憂勤,敬天之誠,恤民之志,三十年如一日,春秋衰晩,而不遑錦玉,玉體勞憊,而未暇靜攝,有可以孚格高穹,使二氣調而災沴消矣。然而以秋冬之節,而風水相續,稼穡卒痒,則天之氣乖矣。陰霧常曀,晴日甚少,則天之氣乖矣。以閉藏之月,而雷電之異,無歲無之,則天之氣尤益乖矣。一何乖氣之不勝多者,至於此也?環顧今時,民國之憂,澒洞無畔,而上天之連歲示警,誠不尋常,未知何樣禍機,伏於何地,發於何時?思之凜然,實有尙寐之願也。不肖如臣,待罪輔相,辜負職責,事事爲罪,而近又疾病沈綿,閱月養痾,癏官病國,罪上添罪,若言乖氣之所以致,則正在於臣矣。病裏耿耿之悃,只願亟被鐫免,以謝天譴而幸國事,惟聖明,特下明命焉。取進止。答曰,省箚具悉卿懇。旣諭,而亦有領相之批,於卿何諭?卿其安心勿辭。仍傳曰,遣史官傳諭。
校理洪梓,修撰李錫祥等箚曰,伏以,今玆雷異,又何爲而作也?砰之怒,不宜遽發於收藏之節,而自頃以來,歲以爲常,動輒如期。不知上穹仁愛,何以警告,而丁寧諄複若是也?伏惟我聖上對越之誠,罔間於顯幽,警戒之意,不弛于宵旰,自彊晩暮,躬先導率,堯欽湯慄,衛武之抑,抑惟殿下,卽事是宜,天心底豫,休祥日臻,而疾威之警,洊疊而不已者,抑何以哉?其無乃聖德峻極,而君道或不免亢於上耶?庶務叢脞,而臣職或不免曠於下耶?恤恤乎民隱,而惠鮮之澤,或未能遍究歟?縟文大備,而或忽反樸之幾歟?戇議消沮,而或歉容直之義歟?有一于此,亦足以累聖治而招災沴,非必貨利·聲色·游畋·土木,蹈前世失道之敗,而凡係一念之差,一事之違,日監之天,爀然在上,咎徵之來,捷於影響,一年二年,至再至三,屢告而不知止,其所以警動我殿下者,至深切矣。豈不大可懼哉?周頌曰,我其夙夜,畏天之威,于時保之。夫先乎天而敬畏,則威怒無自而作,後乎天而敬畏,亦可以回怒而爲豫,轉災而爲祥。烈風迅雷,景星慶雲,惟在殿下方寸之地耳。以殿下聖學之高明,固已表章,敬之之義四字,宸翰輝映殿閣,庸作左右之銘,顧何待於臣等之覼縷,而愚衷耿耿,達曙懍惕,略陳膚淺之說,以備瞽矇之誦。惟殿下,少垂察焉。臣等修箚將上,得伏見減膳傳敎。十行絲綸,懇惻痛切,有足以答天譴而迓休命。臣等拜稽莊誦,罙切激昂之忱,敢將已成之箚,仰贊加勉之工。取進止。答曰,已諭政院之批,而此勉切實,益加勉焉。
校理洪梓,修撰李錫祥等箚曰,伏以,雷異之荐疊,莫近年若也。靑臺之奏,歲不絶書。轟轟之聲,又發於昨日,是何仁天之警告,若是其諄復也?噫,天人相感,捷於影響,災不虛生,必有所召。臣等相顧愕眙,莫省其致此也。伏惟我邸下,以天縱溫文之姿,懋日就緝熙之學,睿德克昭,令聞益彰,近日以來,尤勤庶政,賓對常參,毋或停廢。臣等固已欽仰感歎,而惟是兩筵之間掇,聞有日矣。雖因玉候之欠和,而區區憂愛之誠,實多寒曝之慮。矧今饑饉荐仍,餓殍相望,朝象委靡,頹綱莫振,國計民憂,茫無涯岸,此豈細故也?夫帝王之學,與匹庶有異,克念罔念,關係至重,玆豈非我邸下惕然警省處乎?蓋學與政,元非二致,如車有輪,如鳥有翼,不可偏廢,而若論其本末,學乃爲政之本矣。伏惟我大朝殿下,於典學之工,不以晩暮而或忽,一月一次,定爲法講,又於淸燕之暇,頻接臣等,講讀不懈。此固出於自强之盛德,而實爲裕昆之良謨也。伏願邸下,體大朝勤學之誠,念大朝貽燕之心,頻召講官,反復討論,毋務尋行而應文,必思心得而躬行,雖在睿候違和之時,不廢燕處玩繹之工,則可以咀嚼乎典訓,沈灌乎義理,發而爲政,沛然無礙。程子所謂,學問政事,非別般事者,正以此也。古人曰,應天以實不以文,實者誠也。誠能以一誠字,爲敬天修德之本,而講學必以誠,臨政亦以誠,則必致天心悅豫,災沴永消,桑枯星徙之祥,其將復見於今矣。豈不休哉?臣等俱以鹵莽,忝叨論思,目見可愕之災,敢控陳腐之說,言雖蒭蕘,誠則芹曝,惟邸下恕其愚而察其衷焉。取進止。答曰,覽箚具悉。方切懍惕之中,憂愛陳勉,言深懇到,當銘諸心,益加警省焉。
上在昌德宮。常參·經筵,以代理停。
下直,北靑府使黃最彦,蔚山府使沈㲄,利川府使元重會,長淵府使李觀夏,麻田郡守李亨俊,殷山縣監沈履之,大靜縣監柳一章,旌義縣監尹莘興,金溝縣令尹心緯,咸悅縣監閔百順。
曺命采達曰,明日常參,取稟。令曰,知道。
具允明達曰,大司憲金尙翼,掌令金元行在外,尹坊上書入達,執義宋德中牌不進,持平李壽勛呈辭,李秀逸在外,今日以監察茶時之意,敢達。令曰,知道。
藥房都提調兪拓基,提調李益炡,副提調曺命采啓曰,初寒猝嚴,伏未審日間,聖體調攝若何?憊眩之候,寢膳之節,亦何如?前劑入加減補中益氣湯五貼,已盡於昨日,臣等今日率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣。湯劑加劑五貼以入,下敎日入侍宜矣。
大王大妃殿·中宮殿,藥房口傳問安。答曰,知道。
曺命采達曰,右承旨沈墢,今日不爲仕進,牌招,何如?令曰,依。
具允明達曰,司諫李基敬,引避退待,已至多日,而尙未處置,諫院闕達,亦甚未安。兩司除在外·陳書入達外,未肅拜不爲行公人員,竝卽牌招,何如?令曰,依。
李翼元達曰,戶曹判書李台重,由限已過,卽爲牌招察任,何如?令曰,依。
元仁孫達曰,事變假注書李顯址,時無職名,令該曹依例付軍職,冠帶常仕,何如?傳曰,允。
曺命采,以侍講院言達曰,本院新除授弼善尹東昇,文學趙曮,旣有只推之令,竝卽牌招察任,何如?令曰,依。
傳于李翼元曰,關西道臣及俄者下敎,使之入侍諸臣,來詣于世子宮差備。
傳于具允明曰,廣州留守,同爲入侍。
兵曹口傳政事,以趙曮爲北評事。
以吏曹參議趙載洪,執義宋德中,正言柳脩,弼善尹東昇牌不進罷職令旨,令于李翼元曰,竝推考徽旨捧入。
傳于元仁孫曰,弘文提學·江陵府使·龍岡縣令有闕之代,今日政差出。
吏批,判書鄭翬良,參判南泰齊進,參議趙載洪牌不進,左副承旨元仁孫進。吏批啓曰,玉堂闕員,今當差出,而擬望之人乏少,外任竝擬,何如?傳曰,允。以徐命膺爲承旨,李顯重爲校理,尹學東爲副校理,宋瑩中爲修撰,鄭存謙爲文學,朴相德爲戶曹參議,徐命彬爲判義禁,南有容爲尙衣提調,李昌誼爲司譯提調,申爲右通禮,任觀周爲明陵別檢,沈星鎭爲成川府使,朴昌潤爲寧海府使,徐宗伋爲弘文提學,韓師直爲江陵府使,洪準海爲龍岡縣令,學錄單崔昌國。
兵批,判書李在外未肅拜,參判李得宗受由在外,參議宋昌明進,參知洪宗海病,右副承旨具允明進。副司直二單韓光肇·鄭玉,副司正二單安兼濟·李顯址,副司直單具善行。
沈墢,以內醫院官員,以都提調提調意啓曰,議藥同參柳重臨,還屬本院事,已爲啓稟。依例令該曹付軍職,冠帶常仕,何如?傳曰,允。
元仁孫,以禮曹言達曰,卽接掌樂院所報,則今番春塘臺唱榜時,軒架所排樂器輸運之際,因樂工之不謹,石磬一枚,墮地折傷,卽爲改造云矣。莫重樂器,有此致傷之患,事極驚駭。樂工不謹之罪,令攸司依律科治,而石磬一枚,卽令戶曹,急速改備,何如?令曰,依。
具允明,以刑曹言達曰,今十月初五日,前後均堂,同爲入侍時,傳曰,此等末世,不問則已,不可不嚴懲。琴若思,令秋曹大靜縣定配事,命下矣。卽當依傳敎擧行,而罪人琴若思去處,推問於四館所下吏及若思居住邑順興府邸吏,則屢日推尋,尙未執捉云。今方自臣曹,定刑吏跟捕,而如已還歸本土,則令該道刻期捉送事,亦爲發關分付之意,敢達。令曰,知道。
令廣州府留守韓翼謩書。王世子若曰,國有保釐三府,責莫大於廣都,才須文武兩全,簡必歸於重宰。要藉雅量,故紆寵章。惟卿,器宇宏深,性質敦樸。儉約律己,常存寒士規模,孝謹制心,綽有故家風範。臨事而確乎難奪,所以進退行藏之得其宜,處世而寂然若無,益信文學政術之足乎內。恬雅可以矯末俗之躁競,厚重可以取庶務之冗煩。階玉署而陞銀臺,素節不渝於夷險,按湖藩而守沁鎭,利器逾別於錯盤。上下之倚恃政深,纔喜八座之擢秩,中外之績庸旣茂,更思一面之畀權。眷彼漢南之地形,實我海東之天塹。壯城池襟帶之勢,宛然函關之山河,備宮闕府庫之儀,允矣晉陽之保障。近上都而據表裏之險,自先朝而爲緩急之歸。在昔置府尹而管民人,猶不輕捍衛之責,矧今移京廳而掌戎旅,尤豈忽牧禦之謨?間經五六人居留,而軍制尙多未備,近仍數三年饑饉,顧民憂轉益罔涯。嗟今日寔難其人,當是時可屬之子。玆授卿以廣州府留守兼南漢守禦使,卿其思服明命,圖恢令猷。若夫撫摩軍卒之方,欲資卿鎭安之量,至於積峙餱糧之道,欲煩卿淵遠之謀。組練不廢於春秋,莫曰軍旅之未學,綢繆必先於陰雨,勿恃邦域之姑安。雖通變,必經稟裁,惟措置,宜守成法。於戲庚午之制度新變,尤重居陜之治,丙子之歲律重廻,忍忘在莒之痛?往年尹玆土而有遺愛,民情庶慰於去思,向日乞小郡而陳短章,孝理兼副於便養。故玆令示,想宜知悉。弘文館校理知製敎洪梓製進
令行平安道觀察使洪鳳漢書。王世子若曰,入釐邦賦,纔廻南城之節符,出觀民風,旋畀西門之鎖鑰。非不軫賢勞之歎,蓋欲藉彈壓之威。惟卿,世篤忠貞,神勞愷悌。操履視剛金溫玉,實襲賢父之規模,風儀比威鳳祥麟,自有貴人之符彩。廉約謙愼之性,循地處而彌光,綜敏明通之才,輔詞華而有蔚。荷大朝知遇之最早,歷屢歲績庸之冞彰。銅闈殫輔導之誠,尙箴言之內記,銀臺處出納之職,亦恩褒之親承。五營視師,軍容一變其精彩,兩藩按節,民謠齊挹於澄淸。國子天官之華要,上欲委任而卿不可,均廳惠局之繁氄,衆所迷眩而卿有餘。蓋峻望久貯於崇深,顧利器猶待於盤錯。眷玆箕封,四十州管轄,正須漢代,二千石循良。疆域隔一帶河,絶墩孤戍之相羅絡,物貨通兩國市,奸商猾豪之爲藪淵。百年昇平,戎政闕陰兩之備,一路凋瘵,民力困使星之供。蓋是邦密比於幽燕,故其任尤重於藩翰。作長城於西塞,今誰膺一面寄乎?撤崇班於東京,古亦有九卿出者。咨大岳惟簡在上,顧宿望無踰於卿。玆授卿以行平安道觀察使兼兵馬水軍節度使都巡察使管餉使,卿其勉竭良猷,祗服寵命。雅度鎭物,必也威行而惠施,長策靖邊,亦惟文擾而武尅。仗鉞而徇營壘,詎忽蒐乘鍊卒之圖,褰帷而訪謠俗,宜思興利補弊之術。惟糗糧器械之政,亦係克詰之謨,若樓臺歌管之娛,寧弛太康之戒?他餘專稟,自有典章。國家重休戚之臣,非欲禁闥之久去,才賢任奔走之績,蓋要藩維之永綏。訏謨乍隔於明廷,定懸玉樓之夢,規劃實藉於邊圉,庶寬丙枕之憂。故玆令示,想宜知悉。弘文館校理知製敎洪梓製進
右議政申晩箚曰,伏以,人事失於下而後,咎徵見於上矣。日昨雷雹之災,乃在純陰之月。嗚呼,此曷故焉?臣誠驚愕危厲,歷日而靡定也。臣聞陽爲雷陰爲雹,陰陽相薄,雷雹竝至。雷之爲災,固已可畏,而雷雹之交作於一時,尤豈非可畏之甚乎?噫,古人云,災不虛生,必有所以。臣實愚昧,雖未知仁愛之告警,由於何事,而惟其恐懼修省之道,顧不在邸下一轉移之頃乎?仍念窮理之工,莫急於講學,而邸下講學之誠,有所未盡歟?治國之道,莫先於勤政,而邸下勤政之實,有所未至歟?講學勤政,譬如鳥翼車輪,互相表裏,不可偏廢,而必須學問克就,有心得躬行之效,然後方可以發政應事,各得其宜,此所以講學爲勤政之本者也。惟我邸下,春秋漸盛,政宜時敏之工,日不暇給,而祗緣睿候欠寧,久在調攝,輟講之日,多於開筵,不翅有一曝十寒之嘆。若是而睿學之將進,其可望乎?雖於停筵之時,頻召宮僚,毋論已講與未講,經傳之疑義,歷代之理亂,反復問難,循省體驗,則不但溫故知新之工,日有所益,其效之發爲政事者,亦豈淺鮮哉?臣於前後筵中,以此兩條,屢煩仰陳,而大朝之所飭勉在此,群下之所顒祝亦在此,儻邸下克加睿念,深軫節宣之方,當使志氣淸明,孜孜勉勵,分陰是惜,以之學問,則不期講而自講,以之政事,則不期勤而自勤,上而致豫於聖心,下而允副於群望,則轉災爲祥之幾,庶其在斯矣。惟邸下懋哉懋哉。如臣無狀,猥叨匪據,半載中書,一味尸素,曾無出一言做一事,可以裨睿德而救時艱,旣竊其位,未效其責,又不能早自引退,徒貽伴食之媿,則論其致異之由,全在於臣,唯有斥退臣身,以塞天怒,實爲今日應災之先務也。伏乞离明,亟賜罷免,以幸國事焉。取進止。答曰,覽箚具悉卿懇。災異近來,幾無虛歲,心深懍惕,而況當昨日,尤不勝驚愕。陳勉言深切至,可不體念?卿須安心勿辭,亦勿引咎,卽起視事焉。仍令曰,史官往諭
右議政申晩箚曰,伏以,天災時異,殆無虛歲,政瘼民憂,去而益甚,環顧中外,無一可恃,國勢之岌嶪,不待智者,而固已寒心矣。乃於純陰閉藏之節,又有雷電風雹之變,未知何樣禍機,伏在冥冥,而咎徵之沓臻,至於此極也?臣於是,驚懼憂慄,彌日而不能自定也。乾道玄遠,固難測知,臣不敢指某事爲某災之應,以效漢儒之傅會,而第念事形於下,謫見於上,此必然之理也。方今聖志奮勵,夙宵靡懈,儒臣頻接,所講者敬天也,德音屢頒,所憂者勤民也。是宜天心底豫,災沴不作,而祗緣如臣無狀,竊據鼎軸,卒不能對揚明命,粗效其責,獨使至尊,憂勞於上,此臣之罪也。人事之失如此,仁愛之示警,安得不然也?臣得伏見所下傳敎,責躬求助,反復諄切,有足以孚感豚魚,弭災祈永之幾,其在斯矣。臣雖至愚,亦豈不欽仰交勉之至意,而然天行雖健,未有地道之順承,則將無以成物矣。顧此輔相之職,乃所以與圖治理也,而臣之猥忝匪據,今已半載,了無一言一事之裨補於民國,紀綱日頹,百度俱弛,而臣不能振刷也,饑饉荐臻,民命近止,而臣不能拯救也,世道之泮渙此極,而臣不能鎭服也,言路之杜塞益甚,而臣不能匡正也。一味尸素,無往非罪,伴食之誚,臣自知愧,則其將以何才術,仰贊修省之德政,得以濟時艱而回天怒乎?今玆致災之由,莫非臣不職之罪,宜卽斥退臣身,改卜良弼,是亦應天以實之道也。臣見差太廟享官,今始罷退,一箚策免,亦未免後時,尤不勝悚恧之至。伏願聖上,亟賜鐫罷,以答天譴,以幸國事焉。取進止。答曰,,省箚具悉卿懇。旣諭於減膳之敎,亦諭於領左相之批,於卿何有?卿其安心勿辭焉。仍傳曰,遣史官傳諭。
右參贊李喆輔書曰,伏以,陰陽科九人內,天文學五人,地理命課學各二人,乃是定數,而今番覆試時,命課學入格者,但爲一人而闕其一。差備官等以爲,三學同是陰陽科,故自前此學不足之數,以他學有餘者補之,至引前輩故事爲證。臣意謂三學,旣是一科,而前例又如此,則推移充補,事或宜然,遂以天文學連畫人李東楫,移充於命課學闕額,以足九人之數矣。罷還後,反復思之,終有所可疑者,取考甲子以後各年榜目,則勿論額數之足不足,只從各學入格數而取之,元無移此充彼之例。臣職在掌試,初不審察,只信差備官之言,致有此違格之事,其爲惶懍,當如何?當該差備官,纔已刊汰,而李東楫不可仍置,宜令該曹,卽爲拔去,臣亦不職之罪,在所難免,伏乞明降威罰,以嚴試體,以懲後弊,不勝幸甚。臣無任云云。答曰,覽書具悉。一時做錯,其何過嫌?卿其勿辭焉。
平安道觀察使洪鳳漢書曰,伏以,西門鎖鑰之任,萬萬非湔劣如臣者,所可堪承,而恩諭鄭重,除旨旋下,適在禁直,控辭不得,卽日肅命,今將辭陛,自量才識,尤增悚蹙。仍念臣之父母墳山,在於京畿豐德地,距大路不過一息,瞻望松楸,益切霜露之感。且臣蒙恩陞秩之後,貤贈之典,及於先臣,焚黃之禮,亦宜卽行,臨行陳懇,仰瀆崇聽。伏乞邸下,特許歷省,俾伸至情焉,臣無任云云。答曰,覽書具悉。卿其依所陳歷省焉。
持平李壽勛書曰,伏以,災不虛生,必有所召。卽者純陰之月,乃有雷異之警。臣雖未嘗涉五行之傳習災異之說,而若乃天人之所以相感應,美惡之所以相流通,休咎妖祥之必從其類,則臣亦粗聞古聖賢緖論,決知其不可誣也。由是而觀乎今日,則臣未知何樣禍機,伏在冥冥,而仁天之告警,乃至於此哉?竊謂災異之作,未必便禍人國,唯遇災而無恐懼之心,則災不弭,懼災而無修省之實,則禍必生,嗚呼,可不戒哉?今邸下代理以來,水旱饑癘之災,風霆霜雹之異,比歲疊見,難計一二,則邸下所以遇災警惕之道,群下所以因災規勉之方,可謂靡不庸極,而不意今日,又有此轟轟之示警,臣恐前者所以恐懼修省,規警責勉者,未能有以仰答天心,而都〈歸〉於文具而已,則臣之此言,亦安知不出於應文備數也哉?然臣職忝臺端,義不泯默,敢貢陳腐之說,惟邸下垂察焉。嗚呼,悠悠萬事,無過於懋昭睿學,而竊覸邸下,雖嘗勤御書筵,而或多停講,亦嘗論難經義,而猶尙簡默,未曾反覆問難,以資開益,有欠於大舜之好問好察,顔淵之問寡問不能,則臣愚死罪,以爲邸下學問之工,猶有所未盡,而燕閑幽獨之際,酬酢機務之地,又安知其純然皆出於正,而無愧於古聖王規模者耶?今日邸下所以仰答天譴之道,惟在於奮發睿志,日新聖學,而進德修業之要,亦莫如引近端人碩士,與之朝夕左右,以資啓沃輔益之效,而矧玆天災荐臻,國事憂虞之日,尤宜收召名德,布列經席,俾任薰陶之責,兼講消弭之猷。邸下前後召諭於在外抄選儒臣,非不勤摯,而尙無一人之膺召者,此邸下誠意猶有未孚之致也。伏願邸下,亟降別諭,誠心收召,期於必致焉。嗚呼,目今危亡之兆,何待雷異之告警而知之也?連歲荐饑,八道生民,如經大病,雖用補劑,猝難蘇完。不幸今年穡事,比前尤歉,流離顚連,十室九空,加以寸縷片綿,其貴如金,無衣無食,勢將盡劉。試以近城流丐言之,街衢之上,呻囈不絶,川溝之間,餓殍相續。京城若此,外方可知。驚心慘目,景色愁痛,有足以感傷天和,致有此召災之端矣。若不及時救濟,則哀彼流民,仰哺無所,且當寒節,凍餓兼至,塡壑不遠矣。臣謂亟令賑廳,造給假家,得避風雪,計口給糧,免於溝壑,則此不但如傷之德,下究殘氓,亦足爲消災之一道矣。伏願邸下留神焉。且伏念歲饑民貧,竊發之患,處處皆有,至於成歡店火賊而極矣。數千公貨,全數見奪,則非尋常偸盜之比也。若此不已,則前頭之慮,有不可言矣。此莫非討捕之政不嚴而然矣。臣謂當該討捕使,宜施譴罷之罰,而不但外方如此,京中穿窬之患,比前尤甚,實非細憂,左右捕將,重推嚴飭,亦不可已也。臣治書將上之際,以處置庚牌儼臨,而臣猝得重感,寒熱交攻,嘔泄兼發,委頓昏涔,實無自力趨造之勢,隨詣闕外,拜章徑歸。伏乞睿慈,亟遞臣職,仍治臣違傲之罪,以安私分,千萬幸甚。臣無任云云。答曰,覽書具悉。方切懍惕之中,所勉切至,可不體念焉?別諭事留意。末端兩件事依施。爾其勿辭,從速察職。
禮曹參判金漢喆書曰,伏以,卽伏見雲觀提擧李喆輔書本,則以陰陽科出榜不審之失,論列引咎矣。其時臣亦以禮堂參試。蓋陰陽科試取之規,天文學取五人,地理命課兩學,各取二人,合用九人,今番則命課,只出一人,一窠則缺矣。差備官齊言,如有闕額,則雖不滿九人,從其數出榜,固多近例,而亦或有以他學,推移充闕出榜之事云,故問其前例,則去丁酉式年雜科覆試時,故判書閔鎭厚,以試官,命課學有闕額,以天文學擧子梁震門,移補出榜。前例昭昭,則不必崖異,臣果隨衆肯許。臣旣主試,不審之罪,臣實爲首。提擧書出之後,不敢獨爲晏然,玆陳短章,略暴事實。伏乞离明,先治臣罪,以嚴科事,以安私分,不勝幸甚。臣無任云云。答曰,覽書具悉。卿其勿辭,從速察職。
掌令尹坊書曰,伏以,再昨雷電之變,極其非常,轟轟燁燁,無異盛夏。噫,此時此變,殆無虛歲,聽之者狃以爲常,言之者恬不爲異,了無警惕嚴畏之心,此殆古人所謂,雷頻失威者耶?然而雖在豐亨豫泰之時,唯當惕然警懼,其所消弭之策,靡不用極,而況今屢荒荐疫,民命近止,風澆俗漓,世道日下,此在寅畏修省之道,其可少忽?昨伏見大朝所下減膳之敎,首尾縷縷,丁寧反復,誨責之意,藹溢辭表,飭勉之旨,聳動群下,猗歟盛矣,大哉之言。臣莊誦再三,因懼以喜。伏惟我邸下,遇災戒恐之中,奉此綸音,夙夜警省,思所以祗承者,必倍於恒日矣。嗚呼,古之論天人之理者,必曰災異之作,未必便亡人國,惟遇災而無恐懼之心,懼災而無修省之實,則國乃亡。今於災譴之下,邸下恐懼之心,寧或少解,而至於修省之實,其果無毫分欠闕否耶?噫,今年穡事,三南則雖或有稍熟之邑,而畿甸·關東,較昨年尤甚,饑癘竝劇,廢鋤仍陳者旣多,雨潦浸漂,着鎌無地者亦多。到處田疇,幾半陳荒,而未聞有講畫蠲恤之議。五日賓對,正堂常參,法意甚重,而乍入旋出,奏對悤卒,不過爲應文備具而止耳,未嘗見上下諄復,釐擧庶務,則尙何望修弊政而答天譴乎?若於筵席引接之際,親發睿旨,頻詢民隱,申飭廟堂,熟究實效,則我大朝愛恤元元之至意,可以仰體,而我邸下遇災修省之道,亦不外是矣。噫,當天心未豫之日,其所警戒欽崇之方,豈但在於政令事爲之間而已哉?其本則有在焉。伏覩邸下春秋鼎盛,睿學夙就,其於經史,幾盡講熟,而第帝王之學,異於匹庶,不以記誦爲貴,而惟貴其心得,不以尋摘爲務,而惟務其體行,則臣未知邸下,前所講學,其果無媿於心得體行之實乎?方寸隱微之際,燕閑幽獨之中,苟有一毫不自信者,則不可謂能此二者矣。此邸下之所獨知,而群下之所不能知也。夫聖經賢傳,一言一句,罔非我已分內事,則其於講討之餘,惟以必體必行爲期,造次於是,食息於是,一日二日,無少間斷,則將見眞積力久,知與行竝進,施諸事爲,泛應曲當,庶政咸凝而民生底安,天心悅豫而災沴竝消。伏願邸下,懋哉懋哉。且臣於大朝下敎中,不若今日四字,不勝感歎之至。遇災則懼,過災則解,自古人辟之所不能免,儻邸下克體聖意,夙宵戰兢,雖平日無災之時,常若今日遇災之心,存存不解,念念不忘,則付與之聖意,可以仰副,日監之天心,可以上答,此實臣日夜之所冀祝者。仍伏念,臣才疎識淺,無所倫比,重以禍釁窮毒,苟延縷命,依止松楸,念絶榮塗,千萬夢想之外,特除之恩,遽下於祥禫纔畢之際,又以試事迫近,聖敎至嚴。臣聞命驚惶,蹶入謝,繼値賓對·常參,牌召連日,他不暇顧,冒沒趨承,猥隨百僚之後,獲覩盛儀,咫尺前席,昵近耿光,在臣微分,榮寵已極,而苫堊餘生,與世聾瞽,時政闕遺,官師得失,茫無聞知,未能出一言論一事,其孤負職責大矣。私心慙悚,已無所容措,而今此聖敎中,以在外違牌,誨諭嚴截,臣誠隕惶震越,益無所逃罪。當初除命之降,身旣在外,屢日令召之下,又未祗承,論其所犯,臣實爲首。伏乞睿慈,亟削臣職,以嚴公法,仍治臣罪,以勵群工,不勝幸甚。臣無任云云。答曰,覽書具悉。方切凜惕之中,所勉切至,可不體念焉?爾其勿辭,從速察職。
丙子十月初七日巳時,上御崇文堂。講經入侍,廣州留守同爲入侍〈時〉,領事李天輔,知事鄭翬良,特進官李春躋,同知事閔百祥,參贊官元仁孫,侍讀官洪梓,檢討官李錫祥,假注書安兼濟,記事官李鎭恒·李仁培,南漢留守韓翼謩,以次進伏訖。上讀中庸第十二章正文及章下註。洪梓讀集註,自費用之廣也,至不得其正者。李錫祥讀集註,自詩大雅旱麓,至結上文。上曰,達文義。梓曰,第一節,蓋言理之體用也,第二節,蓋言匹夫匹婦之可知,雖聖人猶有所不知也。蓋指道理之無小大皆在,而不外於廣大之體矣,上曰,費隱之說,子思之言乎?梓曰,然矣。上曰,經筵事體嚴重,而儒臣洪梓,奏達之際,語次慢蹇,推考可也。出擧條上曰,何不曰匹夫匹婦,而曰夫婦之愚?錫祥曰,上文所謂夫婦者,指愚不肖而言,匹夫匹婦之謂也。以下文見之,似指居室之夫婦。天輔曰,以至近而言之也。上曰,與造端乎夫婦,相表裏乎?翬良曰,特擧夫婦,以其近也。上文自夫婦居室,盡聖人天地之所不能,下文自夫婦,至於察乎天地,上下意義相包該矣。上曰,然矣。此章中喫緊處何在?梓曰,章內鳶魚飛躍是也。以程子語見之可知矣。天輔曰,化育流行,上下昭著,槪言其無物不在也。至理本自光明於事物之間,此所謂道之費也。錫祥曰,鳶魚飛躍,卽道著於上下之義,以工夫言之,猶下學而上達也。以下文造端夫婦推之,可知矣。化育流行之妙,無物不在,而聖學工夫,必以下學上達爲要,無以日用常行之事,易而忽之,先自幽獨之地,恐懼戒愼,至於篤恭而天下平,則豈非其察乎天地之事乎?伏望體念焉。上曰,鳶飛魚躍,卽費乎?天輔曰,費者用也,所以飛躍,卽體也。梓曰,皆理也。天輔曰,工夫從一事做去,用心亦從一事體認,而一念所發,可知天命之所在,伏望體其理而自勉焉。上曰,當加意省察也。上又曰,鳳鳴鶴鳴,皆鳶飛之類乎?天輔曰,鳳鳴鶴鳴,以其潔也。至於鳶則雖是品下,而取其飛也。梓曰,以其飛,而飛必戾天故言之也。上曰,然乎?百祥曰,以其飛言之,鳶爲禽之最善蜚者矣。翬良曰,鷹若戾天,則必以鷹言之,而以其飛必高也。故偶取於鳶耳。上曰,水中高浮,有鳶飛之意乎?天輔曰,飛之理,隱也。非以高爲言也。翬良曰,此言有見也。梓曰,所當然,所以然之妙,不可形容盡言也。推究其至處,則莫可知者,非至理乎?天輔曰,詩人興比,取適見者言之。濂溪詩庭草風月,卽其時所見之物也。上曰,然矣。梓曰,夫婦隱微之際亦有道,推此則可以察天地,蓋言其道無不在矣。錫祥曰,此詩人因所見以起興也。然鳶之性,飛則必戾於天,魚之性,雖潛而必躍,上下自然之理,莫切於此,故子思引之,以明道體矣。上曰,此如有關睢麟趾之美,然後可行周官法度之意矣。梓曰,君子知道之無處不在,故無不愼也。翬良曰,學者用工,奚獨不然乎?上曰,此皆自愼獨而始矣,而又有不可知處矣。大註言覆載生成之偏,及寒暑災祥之不得其正者,天地各有所長而然乎?翬良曰,雖以天地之至大至厚,生成之化,自有所不能兼之者矣。上曰,以小註陳新安語見之,亦可知其偏矣。天輔曰,此與大註所謂生成之偏,差有別矣。錫祥曰,陳註自天覆而生物,至或有偏而不均者,屬上段,自當寒而寒以下,屬下段矣。上曰,然矣。天輔曰,此如氣數之出於適然,或不能得其正矣。上曰,此正如堯之九潦,湯之七旱矣。天輔曰,聖人之世,猶有天災之不得其正,此所謂不能無憾者,不可專責之於人事矣。上曰,子思以全體而言聖人,朱子則分而言之乎?天輔曰,雖聖人,至於適然之災,則猶有所不能者矣。翬良曰,堯·湯之聖,而猶未免氣數之災,非德之不至而然也。上曰,此等文義,後之帝王,不必深究也。堯·湯之時,氣數致然,而漢唐之末,凡有災異,亦可謂氣數耶?翬良曰,若人君留着此心,諉以氣數,則無弊不有矣。梓曰,殿下方御寒殿,講筵討論,至日中昃,斯可以祈天永命,而聖人貴言人事,不言氣數,伏願益加聖念焉。上曰,當留意也。上曰,經筵向者,以月令爲之,今月,以故不得爲之矣。天輔曰,近日寢膳之節,何如?上曰,膳則善進,寢則夜分後不安矣。天輔曰,失音之候,何如?上曰,似少間,而今日讀書,聲猶覺不爽亮矣。天輔曰,嬪宮無他證候,羹飯善進乎?上曰,姑安矣。天輔曰,近來天災,殆無虛歲,日昨雷變,又極非常,臣旣以文字仰達,而秪緣無似之臣,忝在此任,無一仰裨,近又以病,曠廢職事,至於一朔一次次對,未免頉稟。天災如此,人心世道如此,臣之不能筋力奔走又如此,臣之祈免,非出例讓,亟命斥退,改卜賢德,是臣區區之望。上曰,向者金領府事告老,予以諺所謂吾事汝,爲答之矣。大抵勉勉於國事,可爲消弭之第一策,而今日寒殿,勉强讀書,又以痰候,聲音不暢,甚矣,吾衰。卿年比予猶少,此非告老之時,須安心勿辭。天輔曰,臣伏見日昨所下傳敎,則殿下責躬之旨,藹然洋溢,可以感神明矣。上曰,以悔過後存着爲戒者,卽程子之言也。吾國人心,久則易懈。雖以予言之,比其日已少解,諸臣須勉之。顧今百事,無一可恃,而邊事亦不可不念,故向者西伯辭朝時,予以李,則行且召爲敎,而卿則不爲此言,而洪麟漢內遷,亦有念爲敎矣。近來紀綱頹弛,景色泮渙,予受二字之號,而世道尙如此,予將爲上欺陟降,下欺國人之歸矣。匹夫匹婦,猶以此爲警懼,況人君乎?此心懍然,夙宵不能忘。天輔曰,臣忝在元輔,一不能董率而鎭安,莫非臣罪。上曰,卿亦無奈何矣。今番事,不及於卿,予猶以爲幸矣。以元景濂事,略欲射之,其爲言云何?天輔曰,依附薦引云,而臣方愧悚之不暇,惟望斥退。上曰,過矣。上又曰,方今事,無過於用人,官案已成乎?翬良曰,姑未及成矣。上曰,文武皆爲之,則其數幾何?翬良曰,將逾百餘人矣。上曰,遐方人雖擬望,猶以爲幸,此則君父旣知其名,豈不好乎?天輔曰,吏判方入侍,申飭好矣。上曰,謝恩日,已有下敎矣。李最中三兄弟中,初以爲勤幹,不足以儒臣任使,誠可用矣。頃日入侍時,以好邑差送無勢人,弊邑差送有勢者則好云矣。天輔曰,吏判以擇守令之難爲言,臣答以大小閑歇,各隨其才分而爲之則好云矣。上曰,頃年許槃·朴弼謨,相換差送,而末梢有李時熙事,良可慨也。天輔曰,殘邑得有勢人,則可以振刷。鄭錫範以勢求好邑,故故相臣豐原君在銓時,差送懷德,懷德大治。政官時用此等之政,則何憂不得人乎?上笑曰,君臣之間,貴相言心。古人云躬自厚而薄責於人。卿爲銓官時,能一一如此,而循豐原之道乎?天輔起而對曰,臣本性柔善,雖不能如豐原之猛烈,猶不至循私矣。翬良曰,領相在銓時,用才甚多矣。上曰,北道犯越事,有可治之道,御史無益,北評事擇差,從速送之,何如?邊事不可遲緩矣。天輔曰,御史有弊,不可不使監司爲之,事體亦重矣。翬良曰,體段則監司重,究覈則評事緊矣。上曰,北評事卽差送,似好矣。梓曰,臣纔經評事,略知物情。且評事,在北權重,且有威矣。上仍命書傳敎。
傳曰,文學趙曮,北評事除授,今日謝恩,使之不多日內辭朝,謝恩後,西伯入侍,同爲入侍。出榻敎
傳曰,一司署經守令,除一司署經,與署經守令,明日辭朝,今日西伯入侍,同爲入侍。出榻敎
閔百祥所啓,昨今年,綿農荐荒,惠廳所捧木邊絶少,目下貢價上下,一時爲急,萬無成樣分排之路。且貢價不以木上下之故,都下木貴,比昨年尤有倍焉,此非細慮。兵曹留庫木,以惠廳錢相換取來,兵曹則以其錢留庫,待其木賤,推移換上。惠廳則以此木,補其貢價不足之數則似爲常平之道矣。下詢大臣而處之,何如?天輔曰,當此木貴之時,兵曹留庫木,旣有裕,則惠廳之以錢換用,事極便好,而各有主管,待兵判入來,使之換送,似好矣。上曰,依爲之。出擧條
翬良曰,本曹參議趙載洪,當初除拜,聖意有在,而尙不行公。其意則蓋以爲世道之難爲,權要之不欲處耳。人孰不以世道權要爲難,而人皆若此,則誰可出而當之乎?載洪以豐陵之子,不宜若此,今若督出則好矣。天輔曰,吏判以僚席之故,不爲請推,而當是時,不可無此人,從重推考,使之斯速膺命,似好矣。上曰,此人欲如豐恩之澄淸而後爲之乎?
傳曰,吏曹參議趙載洪,除拜已久,尙不謝恩,此何分義,此何道理?從重推考,卽爲牌招察任。出榻敎
上曰,判金吾有闕乎?仁孫曰,方作闕矣。上曰,徐命彬已久矣。天輔曰,非但久勤,恬靜自守,不干於言議。翬良曰,恬雅誠難得矣。上曰,此重臣予憎之。前後着紗帽凡幾次,將爲數月乎?天輔曰,有眼眚故矣。上曰,其阿睹之疾,已自翰林時如此矣。今番捲草官時見之,已衰矣。思乃父乃兄,心甚感愴矣。
傳曰,此時守令,不可曠焉,政官牌招開政。出榻敎
傳曰,判義禁有闕之代,問于大臣,正二品中備擬。出榻敎
李天輔所啓,備局有司堂上有闕代,吏曹判書鄭翬良差下,何如?上曰,依爲之。出擧條
李天輔所啓,吏曹判書鄭翬良,旣差備局有司堂上。本兼之職,俱係緊重,所帶弘文提學,今姑許遞,何如?上曰,依爲之。出擧條
傳曰,左承旨鄭玉許遞,其代,今日政,以在京無故人備擬,玉堂闕員,今日政一體擧行。出榻敎
閔百祥所啓,前均堂洪鳳漢,以均廳給代四等分排中,訓局掌樂院,不無掣肘之端,掌樂院則使之依前都受,訓局則只分二等之意陳達,而此外亦或有掣肘處,則成節目之後,不可續續變改,更加審察,後日入侍,新堂,稟處下敎矣。他軍門他司,別無掣肘之慮,其中工曹,屢以此論報相爭,而細究事情,亦不可施以劃一之法。訓局樂院,一依前均堂所奏施行,而工曹則依訓局例,分二等給代,似好矣。上曰,依爲之。以此入於節目,可也。出擧條
翼謩曰,當此饑荒,自上至誠惻怛,臣方待罪守臣,豈不思奉承之道哉?他穀則猶可爲,至於軍餉,關係甚重,切望勿許捧留。上曰,舊留守請得,故如是矣。翼謩曰,以舊留守之爲國血忱,豈不周思,而南·北漢,不可分而二之。上曰,所達是矣,而孔子曰,民無信不立。旣已發令,今難中改。仁孫曰,臣於今春,奉命往南漢,故敢達矣。南漢軍餉所餘,只是六萬石,各邑移轉穀二萬石,若或捧留,而明年還穀,分給民間,則所餘不過萬餘石,此亦可悶。留守之爭執,事理似然矣。翼謩曰,承宣纔經御史,灼知其然,所達如此。臣之此請,豈可已乎?上曰,湖南貿米事知之乎?仁孫曰,發賣還穀萬餘石內,八千石可以充庫,而營庫移來三千石,散在民間,萬無收捧之望。若終不得收捧,則三千石將無去處,此亦不可不使留守,某條區劃,盡數充庫。留守今方入侍,下敎,似好矣。上曰,然則將何以爲之?仁孫曰,若捧於民間,則可充此數矣。翼謩曰,聖敎以民無信不立爲辭,臣無敢更達矣。仁孫曰,臣旣有所見,且入侍,故敢達矣。重臣李成中所遭,誠慘然矣。臣伊時待罪問郞,與之同周旋,目見其行素。且獨坐他帳幕,慘怛之意,形諸顔色。臺達中酒肉言笑云者,未知傳說者誰,而與臣所見不同矣。上曰,似然矣。業欲下敎而未果,今始下敎,可謂晩矣。
傳曰,尹蓍東之無謂,上下共知。此時宗伯均堂,豈可一任江郊?有下敎者,禮判李成中,今日道臣入侍時,同爲入侍。出榻敎諸臣以次退出。
丙子十月初七日申時,上御崇文堂。關西道臣,諸道未赴任守令,北評事,同爲入侍時,平安監司洪鳳漢,同副承旨李翼元,假注書安兼濟,記事官李鎭恒·李仁培,北評事趙曮,利川府使元重會,蔚山府使沈㲄,長淵府使李觀夏,北靑府使黃最彦,麻田郡守李亨俊,金溝縣令尹心緯,殷山縣監沈履之,咸悅縣監閔百順,旌義縣監尹莘興,大靜縣監柳一章,以次進伏訖。上曰,西伯進前。關西重地,予今有恃,往勉哉。鳳漢曰,前後聖敎鄭重,而臣最荷罔極之恩,敢不竭力?上曰,自灣府狀聞後,予不安寢。卿亦以此爲警,則斯過半矣。鳳漢曰,小臣今當遠出,有懷敢達矣。聖人之血氣,有時而衰。殿下近來起居凡節,自然有非昔之歎,群下之所仰望如何?伏願加意攝養。上曰,予豈不知?自經曩時,至今如此,夢寐所不到。今日日次若廢,則非申飭備局之意,故雖勉强爲之,日寒少如此,不免衣裘而坐,神氣漸覺不如前矣。見今世道凡百,尙有何言?予旣自戒于靈臺,方寸旣自知,則蒼蒼便已知之,而朝象猶不免潰裂,則予便爲欺陟降之人,此爲大可懼也。且今年民事,誠可悶。韓翼謩以南漢捧留事有請,而予以民無信不立爲答。然韓之言槪是也。鳳漢曰,聖敎然矣。今年關東及畿內大歉。思量昨年事,運用,似好矣。上曰,運用字何意?鳳漢曰,昨年八路告歉,故民間結役,關東則全減,三南·畿內半減矣。翼元曰,畿內盡減之矣。上曰,待大臣·新堂入侍,可以區處,而只尤甚邑減之,何如?鳳漢曰,好矣。上曰,詩云邦畿千里,維民所止。兩南亦根本之地,不可不一例爲之,而此惠將幾何耶?鳳漢曰,大矣。上曰,頃年減稅後,問于畿民,則其民對以在民雖小得,於國有大損,誠知言也。鳳漢曰,財不在上,則必在於下,其利終歸於民。上曰,三南之民,若不蒙惠,則必以爲吾王老矣。予欲竝減三南。鳳漢曰,甚盛甚盛。尤甚邑減之好矣。上曰,前後減稅之言,必已流布。守令旣聞之,則民間亦當蘄望矣。上又曰,必以得人才爲上,毋以貌取人,惟文識武藝如有之則必上達。
傳曰,道臣旣承下敎,箕子,檀君後聖君,禮樂文物,燦然東國,華人稱小中華,卽箕聖之功。武侯欲報之大節,岳王湼背之精忠,心常欽慕,曾已遣儒臣致祭。親審後,其若荒凉,卽爲修補。崇仁殿,道臣躬自致祭,臥龍祠差高品守令致祭,而待狀聞,香祝下送。出榻敎
上曰,北道犯越事,不送御史而送評事,有意矣。評事曾有爲御史時乎?鳳漢曰,南泰會爲之矣。上曰,北兵使何以待評事乎?曮曰,御史卽王人,査事前爲御史,査事後爲幕下。鳳漢曰,御史可以察兵使,兵使可〈以〉董評事,此甚難便矣。上曰,李彝章監賑時兼御史,與此似不同矣。雖外方,不可不觀其體統。戊申尹淳爲監護使時,湖南伯李匡德,具甲胄入現,事體誠是矣。上又曰,守令嚴則邊事可無虞。鄭汝稷時,胡人不敢近,其後虜問鄭汝稷何在?答以方爲大將云,虜以朝廷有人爲言,誠奇矣。
傳曰,北關交濟倉,專爲北民而設者,而近者凡事,不無疎虞之弊。令評事柚栍,輪回摘奸,其執頉者狀聞。出榻敎
今日政,關西新除授守令,催促辭朝事。榻前下敎
傳曰,王府多滯,判金吾牌招察任。出榻敎
傳曰,北評事趙曮旣受査命,用刑一節,依御史例擧行事,分付。出榻敎
傳曰。噫,凜惕之意,不踰時,而下減膳之敎,此豈他哉?亦豈曰已代理,元良必有飭躬之令,而恬然怡然乎?一則自飭,一則以謝蒼蒼,而今已三日,爲耳目之臣者,杳無一語云。頃者旣以此飭喉院。儒臣耳目之官,前者不爲,容有參酌,今者不爲,意涉不是。豈減膳下敎中,輔導我元良之意乎?其若欲待元良下令而爲之,則是亦觀望。噫,其君減膳之日,恬然無動靜,是豈臣子之道?今者處分,可謂適中其計,而其在國體,不可無飭,在京臺臣尹坊·李壽勛外,一倂罷職不敍。出榻敎
上曰,諸守令進前。諸守令以次進伏,各陳七事。上曰,予夙宵不忘民,爾等下去後,勉力於民事。深夜寒殿,召見爾等,爲民之意,丁寧誥諭,而爾等下去後,予有可知之道。天寒雪積,政是虎行之時,予在九重,莫曰無聞。民雖至愚而賤,亦必聞今日寒殿之敎。蒼蒼照臨,可畏非天?以是着在心胸,吾民其庶幾乎。
宣傳官二員,騎郞入侍事。榻前下敎
上曰,寒事猝劇矣。注書出去,闕內入番軍,空石從厚覓給事,分付。騎郞則襦衣着不着摘奸以告。宣傳官一則往弘化·金虎兩門及扈衛諸番軍勞問,一則往宣仁·通化兩門番軍勞問,傳上敎以日寒如此,爾等得無病乎?各各勞問。
校理洪梓入侍事。榻前下敎
傳曰,曾前已有申飭之敎,代撰令書,不可支蔓。政院另加申飭。出榻敎
傳曰,申思運·朴弼燧·鄭德仁·李興宗·李世演·洪鼎猷,竝放送。
傳曰,日寒若此,該府輕囚,旣已放釋。於秋曹,則承旨取囚徒,輕囚放釋。
上曰,西伯令書刪改後,卽入東宮安寶,前本旣是安寶者,竝入於東宮。諸臣以次退出。
上在昌德宮。常參·經筵,以代理停。
下直,利川府使元重會,北靑府使黃㝡彦,長淵府使李觀夏,蔚山府使沈瑴,麻田郡守李亨俊,咸悅縣監閔百順,金溝縣令尹心緯,殷山縣監沈履之,大靜縣監柳一章,旌義縣監尹莘興。
元仁孫達曰,明日常參,取稟。令曰,停。
沈墢達曰,左副承旨徐命膺,今日不爲出肅,右副承旨具允明,不爲仕進,竝卽牌招,何如?令曰,依。
李翼元啓曰,臣依筵中下敎,取考刑曹囚徒案,則承傳罪人七名,刑曹罪人三十四名,來關罪人十八名,各司罪人十三名內,宋瑞奎·李德老·鄭守完,災異不卽報大臣罪也,奴金同,他矣山地價準捧間,囚禁罪也,婢甲梅,其矣上典欺人取物罪也,次知禮德·大惡·只老味·二才時·千興三等,敦寧府米價不納罪也,鐵原京主人金世福,兵曹工事回牒,尙不來納罪也,文聖輝,儀賓府堂上,分付囚禁罪也,錄事宋萬基,次知一奉,中樞府堂上下人朔下,不爲上下罪也。右人等罪名輕歇,故竝放送,其餘罪人,罪名俱係重大,不可擧論,故竝依前仍囚之意,敢啓。傳曰,知道。
沈墢達曰,戶曹判書李台重,累次特令,申飭之下,終不出肅,其在事體,極爲未安。卽爲牌招察任,何如?令曰,依。
沈墢達曰,戶曹判書李台重牌不進推考徽旨,今方捧入,而特令申飭之下,連日違召,尙不出肅,事甚未安。更爲牌招,何如?令曰,依。
注書李正吾病,代以南玄老爲假注書。
元仁孫達曰,奉敎李興宗,待敎李世演,旣已蒙宥,牌招察任,何如?令曰,依。
沈墢,以司饔院官員,以監膳提調意達曰,生鮮廛人等,連日來訴以爲,節屆嚴寒,魚族深隱,設網累日,未免空還。供上生事,迫在目前,每年冬節如此之時,以雜魚及活鷄,參半代封之規,而莫重御供,自下不敢擅便,惶恐敢達。令曰,參半代封。
元仁孫,以弘文館言達曰,新除授副校理尹學東,時在京畿長湍地,修撰宋瑩中,時在平安道龍岡縣任所,經筵入番事緊,請竝斯速乘馹上來事,下諭。校理李顯重,自任所纔已上來云,卽爲牌招察任,何如?令曰,依。
沈墢,以侍講院言達曰,本院輔德韓師直,連日入直矣,移拜江陵府使,上番闕直,事甚未安。新除授弼善尹東昇,旣有只推之令,文學鄭存謙,除拜之下,不爲出肅,竝卽牌招,以爲推移入直,何如?令曰,依。
以弼善尹東昇牌不進罷職令旨,令于元仁孫曰,推考徽旨捧入。
以咸鏡監司徐志修狀達,安邊等官居武學朴承輝等,爲虎嚂死壓死事,令于李翼元曰,嚂死壓死人等,令本道恤典擧行。
右承旨元仁孫書曰,伏以臣於惟允之責,豈有一分可堪之望?惟其筋力奔走,庶爲酬報之萬一,故他不暇顧,冒沒出肅,而所帶春秋兼銜,與監春秋臣申晩,有舅甥應避之嫌,揆以法典,勢難仍帶,玆敢露章自列。伏乞离明,亟命有司,照例稟處焉。臣無任云云。答曰,覽書具悉書辭,令該曹考例稟處。
獻納李世澤書曰,伏以我大朝,聖候違豫,浹旬彌留,中外遑遑,普切焦慮,天佑聖躬,今幸快至復常,實宗社臣民億萬年無疆之慶,區區抃賀,曷有其極?仍伏念臣,資性愚騃,踪跡畸孤,內無父兄藉倚之勢,外乏知舊扳援之力,徒荷聖明慈覆之仁,曲垂哀憐拂拭之恩,謬通華貫,除拜聯翩,過福之災,理所必至,負乘之寇,臣實知戒,而辭巽不得,分義是懼,黽勉冒膺於三司之間,今旣數年于玆。觸事憒憒,瘡疣百出,汚辱名器,貽羞縉紳,亦已久矣,頃又猥以納言之職,登進次對之筵,昏謬昧例,奏達失措,竟蒙譴罷,狼狽還鄕。繼以公議峻發,追論虹變時,不卽陳戒,爲私乞郡,聲罪甚嚴,擬律至重,雖賴睿度涵貸,罰止例罷,而公論旣嚴,僇辱難洗,惶懼震惕,骨竦心慄,斂身縮伏,杜門省愆,自分永棄於明時,無復齒數於衣冠,負罪還分,寄心農畝,護養病父,粗延性命。迺者邦慶稠臻,恩敍特宣,藏垢滌瑕,竝及於積戾之賤,曾未幾何,又有此薇垣之命,臣驚駭隕越,心神惝怳,仰感俯惑,誠莫曉所以致此也。夫以臣之至愚極陋,無一肖似,雖微負犯之辜,尙不可每玷淸要之地,重誤綜核之政,而況向來所遭,何等罪累,而乃復檢擬仕路,過辱恩寵,有若微愆細咎之獲宥旋授者哉?噫噫,臣之前後罪戾,不待人言,臣固自知,咫尺筵席,做錯顚倒,原其本情,雖由於鄕野瞢昧之致,而不知臺體,物議森嚴,一時斥罷,匪足償罪,臣方兢息而縮恧,顧將何辭而自解也?至於虹變時事,其間實狀,儘有委折,蓋臣於伊日,與伴直臣鄭純儉,俱承命入侍於大朝,夜分乃退,初不知靑臺之有報,翌朝陳乞,實出於情私之迫隘,晩接爛報之後,始聞陰虹之災,略構短箚,先陳大朝,旋被臺評,投章逬出。陳戒後時,無異闕章,溺職言私,難諉眚災,而諸臣坐罷之中,獨被特遞之恩,撫躬反省,不覺惶汗之浹背,據法論罪,豈免黥墨之常憲,而當時倖逭,誠有乖於刑政,追後請刊,可謂過於寬恕矣。孼由自作,罰甘誅廢,退蟄窮廬,羞愧欲死,固不敢萌一毫分疎之念怨尤之心,而獨臣之所自悔而自悼者,臣旣以疎逖孤危之蹤,誤忝踰分匪據之職,植弱任重,物猜神忌,蚤晩顚沛,不啻觀火,臣雖甚愚,亦嘗知懼。記昔年初辭館職之章,末端所陳,一朝僨敗,罪名狼藉,雖以旻覆之仁,亦難可終始庇宥者,亶出肝血,非假飭外。蓋亦逆揣,有今日境界,而誠未格天,智愧慮患,饕榮畏義,當退而莫退,冥行摘埴,宜戒而昧戒,自犯僭率之譏,猥陳懇迫之私,遂至於墮文,罔落窞穽,厚被侮辱於當世,重貽憂懼於老父,爲臣爲子,忠孝俱廢,在家在邦,身名盡壞,此莫非臣貪恩忘分之罪。噫,立身顯親,人子至願,而在臣適爲忝厥之資,乞郡便養,世人所榮,而在臣反作速戾之階,命途卽當,情理窮極,上無以報若親之恩,下無以謝知友之責,靜言思惟,心曲自亂,懣如惄如,生意都絶。從今以往,惟當廢跡息影,自居以聖世之棄物,昏力養親,分甘爲田野之編氓,以盡此生而已,其何敢戴累冒恥,復膺寵榮,重得罪於淸議之林也哉?此義森然,參前倚衡,雖欲放倒,有不可得,則顧玆誤授職名,不宜一日在身,而若復徊徨泯默,曠時虛帶,駁正之論,未及趁發,馹召之令,或下此際。臣身之進退維谷,固無可論,而誠恐聖朝擧措之益致錯謬,乖違物情,貽譏四方,非細故也,玆不得不瀝血封章,從縣道哀籲於貳極之下。伏乞天地父母,特賜矜察,亟令改正臣所叨之職,仍治臣未勘之罪,以肅朝綱焉。臣無任云云。答曰,覽書具悉。爾其勿辭,從速上來察職。
文學鄭存謙書曰,伏以臣,薄被恩譴,屛伏竢罪,不意遽蒙甄收,迺有春坊新除,臣感悚交中,益不省自措也。仍念臣,向來聯章,意在匡救,而誠未孚格,荐承嚴敎,至今追思,惶汗浹背,曲荷聖度涵弘,罰止停擬。且靳永棄,甄錄隨之,臣戴罪含恩,冞增兢蹙,在臣處義,只當退守本分,自效散地,以圖塵刹之報而已。豈敢憑恃滌用,復玷榮塗,以益其放肆之誅哉?且況伊時同僚,或未蒙敍,則此尤臣難進之端,召牌之下,轉動無路,祗詣闕外,略暴微懇。伏乞睿慈,亟令鐫削,以安賤分,不勝幸甚。臣無任云云。答曰,覽書具悉。爾其勿辭,從速察職。
上在昌德宮。常參·經筵,以代理停。
元仁孫達曰,明日常參,取稟。令曰,停。
具允明達曰,大司憲金尙翼,掌今金元行,持平李秀逸在外,李壽勛,掌令尹坊牌不進,執義未差,今日以監察茶時之意,敢達。令曰,知道。
具允明,以都摠府言啓曰,今日入直內三廳,武兼·禁軍及軍兵等當爲中日習射,而自上方在減膳中,復膳間,依例姑停之意,敢啓。傳曰,知道。
曺命采達曰,左承旨沈墢,今日不爲仕進,牌招,何如?令曰,依。
具允明達曰,憲府連日監察茶時,諫院許久闕達,俱涉未安。兩司除在外外,未肅拜不爲行公人員,竝卽牌招,何如?令曰,依。
具允明達曰,判義禁徐命彬,特敎之下,昨違召命,今日又不出肅,事體未安。卽爲牌招察任,何如?令曰,依。
李翼元達曰,戶曹判書李台重,特令申飭之下,鎭日違召,尙不膺令,其在事體,極爲未安。卽爲牌招察任,何如?令曰,依。
沈墢達曰,戶曹判書李台重牌不進推考徽旨,今方捧入,而特令申飭之下,如是違召,無意膺令,其在事體,極爲未安。更卽牌招察任,何如?令曰,依。
傳于元仁孫曰,大臣·均堂入侍,儒臣持頃日所持詩傳,先爲入侍于再昨入侍處。
元仁孫啓曰,領義政李天輔,右議政申晩,均廳堂上閔百祥,依下敎來待矣。傳曰,入侍。
具允明啓曰,卽者備邊司郞廳來言,左議政金尙魯,脚疾一向未差,不得承命入侍,不勝惶恐云矣,敢啓。
傳于元仁孫曰,入直宣傳官,待令于宣仁門。
傳于元仁孫曰,有聽下敎,宣傳官二員,騎馬二匹立之。
以校理李顯重牌不進罷職令旨,令于元仁孫曰,推考徽旨捧入。
元仁孫,以侍講院言達曰,本院上番闕直,事甚未安。新除授弼善尹東昇,旣有只推之令,文學鄭存謙,書批已下,竝卽牌招,以爲推移入直之地,何如?令曰,依。
傳于沈墢曰,承旨入侍。
具允明啓曰,臣依聖敎,今日進詣于仁政殿月臺,入直禁軍等,兵曹製給軍裝點考,則皆無頉,仍以傳敎勞問,則俱好在云矣,敢啓。傳曰,知道。
元仁孫達曰,明日次對,兩司當爲進參,除在外外,正言李星慶,明日待開門牌招,今日政新除授臺諫,待下批一體牌招,以爲推移入對之地,何如?令曰,依。
有政,吏批,判書鄭翬良進,參判南泰齊進,參議趙載洪陳書入達,右承旨元仁孫進。吏批啓曰,臺諫及春坊闕員,今當差出,而擬望之人乏少,外任竝擬,何如?傳曰,允。
以李奎采爲大司諫,尹東昇爲執義,南泰著爲司諫,李運海爲掌令,李普觀爲持平,李福源爲正言,金元澤爲左尹,李台重爲藝文提學,鄭純儉爲輔德,鄭光漢爲文學,鄭益河爲內贍提調,鄭廣運爲奉常正,李世奭爲慶基殿參奉。奉常參奉單宋達孫,左尹崔尙鼎,右尹金元澤。
兵批,判書李在外未肅拜,參判李得宗受由在外,參議宋昌明入直進,參知洪宗海病,右承旨元仁孫進。
護軍柳重臨,副司果申思運·朴弼燧。
元仁孫,以吏曹言達曰,成均館典籍鄭遠達呈狀內,身病甚重,不得察任云,依例改差,何如?令曰,依。
判義禁徐命彬書曰,伏以臣,千萬夢想之外,忽伏承金吾寵擢之命,惝怳震悸,莫省措躬。竊念,朝家命爵,孰非難愼,而至於崇政峻階,地分逈別,自非望實俱隆,勞閱茂著,莫宜居之,輓近以來,雖不逮古,亦豈有如臣百無肖似,而叨被謬恩,一朝超躐者哉?臣之平素本末,其無所短長之實,伎倆業已盡露,天鑑在所俯燭,臣不敢復事煩陳,而顧以至庸極劣,最居人下,過蒙恩造,猥躋卿列,從前踐歷,罔非踰涯。惟其力分所及,非不欲隨地殫竭,圖效塵刹,而志爲病奪,尸瘝居多,曾無尺寸之報,徒增丘山之罪,其尙逭顯斥於淸朝綜核之政,已是厚幸,而乃反晉之以崇秩,加之以光寵,隆私異渥,臣固感泣無地,而非但在臣有冥升之愧,疾顚之懼而已。其如累愼簡而駭物議之非細故,何?且臣脆質早衰,年未篤老,枯落無餘,風痰宿症,闖虛益肆,春夏以來,再經類中,半體不遂,神識都隕,殘喘凜凜,朝夕待盡,重以兩目俱廢,全不辨物,雖形骸僅存,殆無生人貌樣,陳力就列,已矣斷望,冗司散銜,尙患不堪。況此王府判讞之任,何等緊重,而以臣昏瞢之識盲廢之疾,寧可以擬議其萬一哉?反復揣量,實無冒膺之理,特敎嚴召,莫克祗承,今日令牌,又犯違逋,臣罪至此,合被重誅,玆敢略暴情實,仰控睿聽。伏乞离明,俯垂諒察,亟削臣職名,竝收資級,以重公器,仍勘臣罪,以安賤分,不勝幸甚。臣無任云云。答曰,覽書具悉。卿其勿辭,從速行公。
吏曹參議趙載洪書曰,伏以臣於見叨之職難冒之情,略暴於前書,今不必覶縷,而竊伏念,年前得解此任,曲荷聖念,區區微諒,謂已蒙日月之照燭,斷斷寸心,只自期筋力之報效,雖或以舊踐,推次恩點,謬加已試之地,自量亦審,不待控籲之煩,宜獲鞶帶之遞,竊自祈祝,縮伏以竢。日昨常參,僚堂奏達,俾令督出,已不相諒,今復何言?且伏聞大朝筵中,責諭甚嚴,至下重推,特命牌召,臣於是,惘然失圖,無以措躬。揆以分義,不計顚仆,固當蹶趨命,少伸微忱,而見今臣病,始因風寒,沈淹一旬,出汗無驗,啜藥罔效,膈痰升熱,腹癖肆氣,勺飮都廢,眞元漸鑠,最是頭痛之症,劇歇無常,如錐鑽刺,晝夜疼苦,針之無靈,艾亦蔑功。當其劇時,昏倒叫絶,耳壅腦逆,神精眩瞀,殆不識四到,怵畏義分,雖欲束帶趨簉,其勢末由,逋傲之罪,自犯重誅,罰靳例罷,恩出常格,病裏惶慄,罔知攸處。症情方在十分危惡,時月之內,萬無差痊之望,玆敢倩具短章,仰瀆睿聽。伏乞离明,諒臣目下危症,初非辭官者托疾之套,亟令遞解臣職名,因勘臣前後違慢之罪,以嚴邦憲,以延殘喘,千萬幸甚。臣無任云云。答曰,覽書具悉。爾其勿辭,從速察職。
檢閱金和澤書曰,伏以臣,嚮因賤疾危苦,末由蠢動,召牌儼臨,不免坐違,罪涉逋慢,罰止例罷,兢慄悚蹙,尙切于中,曾未幾何,遽下恩敍,重授前職,因降馹召之命,臣誠驚惶感激,靡所容措。仍念臣,老父老母,年紀俱迫八耋,氣力綿綴,疾病頻仍,常有凜然難支之憂,實非臣出而供仕之時。每讀古人事君日長事親日短之語,未嘗不反顧怵惕,中夜無寐,而昨秋以後,連叨左右之史,顧其職任,至爲緊重,不敢仰控至懇,請得長暇,以伸人子歸養之情,每聞病勢危劇之報,輒不能按抑情私,陳章徑行,呈告歸覲,亦爲二三遭耳。然而地遠期促,卒迫凌遽,乍往乍來,奔遑道路,以臣分則旣不能盡心奉公,以子職則亦不得竭力忠養,憂畏凜惕,食息靡寧,卒懼不免爲忠孝之罪人。噫,臣之情,亦云慼矣。顧今老母風痰之疾,實爲積年難醫之祟,而比因觸寒,重添感冒,諸症越劇,百體刺痛,宛轉叫苦,已浹旬月,飮啖全廢,氣息危凜,而臣職事所縻,未敢言私,頃蒙恩罷,卽來省護,今纔八九日矣。晝夜醫治,未得寸效,左右扶將,惟臣是仗,天召遠辱,適及此際,義當卽日登途,趨伸叩謝之忱,而目今情理,實無時刻離捨之勢,敢從縣道,仰暴血懇於孝理之下。伏乞离明,俯垂諒察,亟削臣所帶之職,以便救護,因治臣前後瀆擾之罪,以嚴紀綱,不勝萬幸。臣無任云云。答曰,覽書具悉,爾其勿辭救護焉。
丙子十月初九日申時,上御崇文堂。儒臣入侍,大臣·均堂追後入侍時,校理洪梓,副修撰南泰著,左承旨沈墢,假注書南玄老,記事官李鎭恒·李仁培,領議政李天輔,右議政申晩,判尹閔百祥,諸臣進伏訖。上曰,大臣·均堂入來乎?墢曰,入來矣。上曰,注書出去,使之入侍。玄老傳命出去,領議政李天輔,右議政申晩,判尹閔百祥追後入侍。天輔曰,日寒如此,聖體調攝,若何?上曰,一樣矣。天輔曰,大王大妃殿氣候,何如?上曰,差勝後一樣矣。儒臣·承旨,各讀詩傳一章。在傳命未入來前上命史官讀之,玄老讀鴻雁章,仁培讀鶴鳴章,上又命梓,復讀鴻雁章,上曰,以鴻雁自比者,何也?因所見以起興乎?梓曰,然矣。上曰,鴻雁知時,春北秋南,各得所止,而噫,彼吾民,顚連饑饉,終歲勞苦,未有安集之時,豈不大可矜愍乎?鴻雁章,可謂今日卽景也。上曰,以鴻雁章,曾有下敎於儒臣矣。梓曰,車攻章後,有鴻雁章,聖人編次之意,夫豈偶然哉?宣王之中興大業,在於勞來安集,文王四民之中,獨先鳏寡,今殿下至誠愛民,惠澤普洽,實同符於古昔哲辟矣。晩曰,儒臣所達,誠是矣。上曰,先王之政,不過使民安集而已。秦始皇之衡石自程,隋文帝之衛士傳餐,徒勞而不得其要矣,然聖人一食三哺,爲政之道,亦不在於勤字乎?梓曰,日昃不遑,視民如傷,文王之德,可謂至矣盡矣。上曰,有實心然後,有實效矣。上曰,各門下鑰,金虎門留門。玄老傳命出去,泰著曰,近日雷異示警,殿下責躬之敎,誠意藹然,在廷臣僚,孰不欽頌聖德乎?伏願益加勉勵,以副臣民之望焉。上曰,災異之來,孰任其責?此實予之過也。泰著曰,臣新從畿邑來,目見畿甸年事,未免荐歉,閭里蕭然,誠可矜惻。舊逋停捧之命纔下,德意如春,跛躃皆舞,而第有一弊,自經今春饑癘以來,流亡闔沒,處處居多。其所逋官納,勢將侵徵於隣族,朝家若不蠲減,則爲守宰者,必將準捧乃已,民間以此騷然矣,下詢廟堂,速使變通,則可紓生民一分之急也。天輔曰,此事,臣將欲仰達,而時尙早,故未及爲之矣。晩曰,方當捧糴之時,特施蠲減之典,爲好,但時若早,則恐不無虛實相混之弊,此則各別申飭,宜矣。百祥曰,此係窮民大惠,莫如申飭諸道道臣,早爲區別,爲好矣。天輔曰,朝令早下,則恐有寅緣幻弄之患矣。百祥曰,奸欺之弊,不在早晩,專在於道臣·守令之覈察勤慢,必須另飭道臣而早許之,宜矣。上曰,以民事欲爲下敎,儒臣所達,誠是,大臣·均堂之言,如此,闔沒之類,特爲蠲減事,分付道臣,而亦不無虛實相蒙之弊,各別申飭,可也。出擧條上曰,趙曮,旬望間辭朝云,事甚稽滯,交濟倉摘奸,事面甚重,改以御史,亦不妨耶?梓曰,交濟倉摘奸,非御史則莫可以評事擧行,則恐多有掣肘者矣。天輔曰,臣意亦如是矣。上命墢書之曰,北評事趙曮,更以思之,事面有掣肘者,交濟倉摘奸,亦非評事所爲,大臣之意亦然,特寢評事之名,爲北關按査及兼南北關交濟倉摘奸御史,而此乃聞命卽行者,昨於入侍,旬望間辭朝之奏,其涉稽忽。亦欲下敎者,其令明日辭朝,先按査而狀聞後,摘奸而復命。上曰,宮中府中,俱爲一體,予業欲下敎而未果矣。宗國有二大事,元孫輔養及王孫敎導,一日爲急,南有容得人,李台重亦好矣,庶可輔導元孫,而南有容,稍柔,李台重則稍勝矣。閔遇洙,已作古人,誰可矜式?元孫殊可惜也。李台重,旣已陞資,輔養官,誰可代之?天輔曰,有數三人商量之事,而徐志修爲人醇實,而方爲外任,不必擧論,金陽澤有文學,且端良耿介,黃梓亦好矣,而已作古人矣。上曰,金陽澤,甚好矣。大抵輔養官,當觀德望乎,當觀文學乎?天輔曰,此是極選,文學德望兼備,然後可以爲之矣。上曰,師傅之職,比諸輔養官,不無差等矣。世子·世孫師傅之職品,旣載大典,而至於元孫師傅,則元無酌定之事,以正二品差出,可乎,以從二品差出,可乎?天輔曰,元孫師傅,與元子師傅,固有間,而視輔養官體貌,亦當自別,定以從二品,似宜矣。晩曰,此無前例之可據者,而臣意亦以亞卿差出,爲宜矣。上曰,輔養官,便是師,使輔養官敎小學,可乎?天輔曰,輔養官亦是師,豈不敎之乎?上命入續五禮儀吏卷,玄老傳命出去,上曰,大君·王子之子,付職之前,私有外傅以敎之,至於內侍童蒙,皆有敎官,而王孫則付職之前,元無設傅受學之例,此實欠典,不可不及今定師敎之人以盡蒙養之方,俾知愛親敬長之道,則不但成就王孫,亦將有裨益於元孫矣。國朝有此等典例之可以考據者乎?天輔曰,聖意深軫宗支早敎之義,有此下敎,臣等竊不勝欽頌,而旣無前例,則豈有文獻之可考者乎?上曰,當依童蒙敎官例,設置師敎之人,而以王子師傅之傅字,童蒙敎官之敎字,合而名之曰敎傅,可也,而此是創開之事,不可輕易議之,令禮官問于大臣擧行,可也。上曰,講規,當以童蒙先習爲先乎,以孝經爲先乎?予則先讀孝經,次讀先習,皇兄亦先講孝經矣。上命入東宮進講置簿冊子,玄老傳命出去,上曰,元良先讀先習,今番宜用近例矣。上命墢書之曰,今覽春坊進講冊錄,世子講錄,讀者不書,重講者亦不錄,其涉忽略,前後春坊官員,竝從重推考。上命入童蒙先習,玄老傳命出去,上命墢,讀童蒙先習序,又命讀先正臣宋時烈所撰跋,又讀諺解,上曰,自五歲就傅,可乎,六歲就傅可乎?諸臣,各陳所見。天輔以五歲爲對,晩·百祥·泰著及梓,以六歲爲對,上曰,後世嗣王,豈能皆如元孫乎?五歲太早矣。上命入大學,玄老傳命出去,上曰,古者兒生六歲,則始敎方名,而然今之兒,豈待六歲乎?由是觀之,則古今懸殊矣。閭家之兒,五歲或有吮乳者乎?天輔曰,或有之矣。上曰,注書出去,春坊上番使之入侍,玄老傳命出去,弼善尹東昇入侍,上曰,周甲暮年,爲幼孫勸學矣。上命墢書之曰,漢之賈誼,請文帝以早諭敎,雖匹庶,諭敎重也,況帝王乎?今日悠悠萬事,善導元孫,卽第一也。年今五歲,知覺無異成人,此時輔導,豈可少忽?小學抄已畢講,童蒙先習,三日爲日次始講,而與法講胄筵有間,除凡頉稟,講讀無過二三行,務從簡諒。噫,元孫敎養之道,旣已定式,而以宗親言之,宗學,卽宗親敎養之師也,其官有師敎之義,太學,卽靑衿敎養之館也,其官亦有師敎之義。且大君·王子,皆有師傅,內侍童蒙,俱有敎官,國朝設置,其非偶然,而至於王孫,無敎養之官,所謂王孫者,指世子之衆子庶子也,此無他,世孫之外,非王子之比,其若付職,不過宗臣年長之後,自有宗學而然也。然大學序,豈不云乎?自王宮國都,以及閭巷,莫不有學,人生八歲,自王公以下,以至於庶人之子弟,皆入小學。以此觀之,成童之前,豈無敎乎?宗親之子,則付職之前,各有其師,而其於王孫,付職之前,長在闕中,有何師乎?內侍則入內學者,自有敎官,而其外設東西敎訓,內侍府作錄二窠,授祿而訓之,倣童蒙敎官之義,而卽無職而有祿也。國初設置,非比尋常,而惟於王孫,無師敎之人,此反不若內侍童蒙也,非徒爲事體而言,卽重蒙養之義也,定例之後,世孫以下王孫供上,次序井井,其成屬耳,自庚午至于今,按而行之,飮食衣服,末也,而其猶定制,敎養,豈無其制?不然,付職之前,長在於婦寺之手,而莫知其學,焉能知愛親敬兄之道乎?此非細故,予則曰,付職就學之前,依童蒙敎官例,設其師,名曰王孫敎傅,付職後,減下處所,凡節,依王子師傅例,廳名曰,講學,隷則有一人,而亦依王子師傅例。王子雖多,與大君·王子有異,勿論世子衆子嫡庶,一人兼焉,則體貌尊敎養實,而況王孫之師?今方講定,元子·元孫,顧不重也,而豈無定制?輔養之官,不過能笑能語後輔導者,而其無師傅之名,因此定制元子元孫初年設輔養官職品,元子輔養官,旣載續大典,而元孫輔養官,從二品堂上,正三品通融以差。元子·元孫,年至六歲設師傅,而職品元子師傅正二品,元孫師傅從二品擧行,則事理似然,而此是新創,國制重焉,令禮官問于大臣,登對稟處。世子·衆子·嫡庶,付職之品,載在大典,年限無載,比諸大君·王子,宜有差等,與凡宗親,示不可混同,何以然之?世子·王子之子,事體異焉者也。此則文獻無憑,令春秋館,詳考實錄定制。上命墢書之曰,輔養官李台重陞資,代以禮曹參議金陽澤差下,其令卽行相見禮。上曰,此豈小事?國之治亂興亡,亶係於斯矣。上命墢書之曰,有實錄考來之命,而曝曬史官,方在江華府,卽爲分付,其令仍留,春秋館堂上,明朝辭朝,下往考來。上曰,撤夜寒殿,召見卿等者,蓋爲民事也。昔漢文帝,減田粗之半,當此飢饉之年,若坐視吾民之盡劉,則豈爲人君之道乎?向者洪鳳漢,以結錢事,有所陳白,卿等,宜思善處之道焉。天輔曰,京畿·嶺南尤甚邑,減半,似宜矣。百祥曰,畿甸·關東,連値大歉,深可矜念,三南則雖不如畿甸·關東之慘被災害,而沿海邑,雨暘不調,多有未免凶歉者云矣。上曰,京畿·關東尤甚邑全減,之次減半,三南則比諸京畿·關東,有間,只尤甚邑減半,可也。上命墢書之曰,今年農事,異於初料。噫,自前冬勸農,非不勤也,而已無其效,因予誠淺,不能感孚,雨暘不調,畿甸·關東,可謂寒心。三南尤甚邑,亦爲矜惻,其雖衰耗,爲民一心不衰,此豈他哉?仰覩昔年而然矣。顧蔀屋之民,玉食奚甘?今日召大臣·均堂,有下敎者,而然入侍前,令儒臣先讀詩傳,其中有鴻雁章,豈偶然哉?噫,宣王能勞來安集,故其民奠居作此詩,而予則無此實政,若不着意安集。噫,彼元元其將荷擔而顚連,其於鶴鳴章,亦有惻然,彼鶴之聲,猶聞于天,吁嗟元元,雖滿腔抱冤,何以能徹九重?王者,體天行仁,而使吾民不若彼鶴,蒼蒼俯監,列祖昭臨曰,有其君有後昆乎?思之及此,非徒若恫在己,悚然懍然。舊逋停捧,旣有命,而噫,彼結錢,豈忍括民而然耶?實爲民之意,而此等之歲,亦豈忍謂以昨年參酌而默默乎?畿甸·關東尤甚邑全減,之次減半,三南尤甚邑減半事,令備局卽爲分付,俾勿眞僞相雜,道臣·守令,體此勤懇之意,凡諸撫摩安集之政,着意擧行。噫,旣飭勸農,其若傍觀,賑政,是豈爲人君之道乎?諸道設賑處,深體此意,竭意濟民,一民雖顚連,是負予也,一民雖不濟,亦負予也。其若慢忽,奚比勸農?當繩以重律,而亦莫曰濟民旁午撫摩之餘,何能勸農云,凡人日有百事,豈可勤此而慢彼?其所勤慢,予有繡衣,自當廉問,停捧減令,俱皆親執擧行,道臣亦躬自檢察,俾有實效事,令備局分付于諸道及三都。上曰,方今飢饉荐臻,民不聊生,遙想蔀屋,玉食奚甘?昔唐明皇,當祿山之亂,車駕幸蜀,皇孫有飢色,至於爭飯之境,爲人君者,豈謂國家無事而安逸於上乎?予常時不着揮項,慈聖有下敎,故耐寒然後,一着矣。晩曰,當此嚴沍,衣襨必從厚焉。上曰,予已許身於民國,今則爲民事,常進御八味元,頗覺有效矣。上曰,貴矣。李台重,今當出仕行公耶?天輔曰,卽今有實病,臣日前往問其病,則咳喘苦劇,妨於酬應云,故不得見,而使其子出傳曰,湖西事,甚可悶,廟堂不可不軫念講究云矣。上曰,病中猶如此,善矣,氣質甚脆,而年已暮矣。晩曰,權爀與此人同庚,而病甚重,近來漸至差愈之境云,若果差愈,則朝家得一宰臣矣,爲兩藩而尙無第宅,淸簡可知,且本不好言議矣。上曰,誠然乎?若病愈,則雖夙夜之任,可任乎?晩曰,似可當之矣。梓曰,前司諫李基敬,以大臣犯馬引避,在於災異前,而混入於不言臺諫現告中,喉司有不審之失,當該承旨推考,臺臣分揀,何如?上曰,承旨推考,臺臣分揀,可也。出擧條晩曰,筵體至嚴,左史之有奏語,雖是生疎所致,而不可無警,推考,何如?上曰,依爲之。出擧條晩曰,向者雷異示警,古語云,災不虛生,咎徵之來,自古皆然,臣昨陳短箚,敢暴悚懍之忱矣。如臣無似,冒據鼎席,一味尸素,輔相之不得其人,此實致災之道,乞賜早退,以安私分焉。上曰,卿之拜相屬耳,何爲過自引咎乎?上曰,結錢蠲減及敎傅設置,實非國家少事,大抵世間事,欲爲而無盡時,以實事求實效,可也。晩曰,此實弭災之道,而臣不能對揚休命,誠甚愧悚矣。上曰,摘奸宣傳官二員入侍。玄老傳命出去,宣傳官洪相寅·李喆運入侍,相寅曰,臣依聖敎,摘奸東關王廟本宮,則皆無頉,而仍往御營廳·新營東營勞問,則軍兵皆好在云矣。喆運曰,臣依聖敎,摘奸南關王廟·南山峯燧宣武堂·儲慶宮,則皆無頉矣。諸臣以次退出。
十月初九日四更,上御崇文堂。承旨入侍時,右承旨元仁孫,假注書南玄老,記事官李鎭恒·李仁培,諸臣進伏訖。上命持入定王孫敎傅問議綸音,臣玄老傳命出去,上命仁孫書之曰,輔養官進現時,元孫未能拜跪之時,輔養官勿論相見禮與常時詣席,只一拜而坐,其能拜跪時,則相見禮時,輔養官入元孫立席前,先行再拜,輔養官答再拜。常時則輔養官入元孫立席前,元孫先行一拜,輔養官答一拜,各就座後,內侍設案進冊,元孫開卷,則輔養官以書鎭按字先讀,則元孫受讀,而此乃沖年受學,讀字多少,從便爲之,能讀後止,後日之規,前之受學,勿爲背誦,臨講後,講新受,而時或前日講讀者,從便抽栍,令元孫讀之,而其亦臨講冊子,不過一卷,世子前日講讀冊子仍講。上命仁孫書之曰,旣令元孫,受學於輔養官,宜有儀節,而此非禮曹擧行者,依今下敎擧行,上命仁孫書之曰,關東連値大歉,豈循常例?三名日方物物饍,慈殿進獻外,特爲限明秋停捧,以示予爲民之意。以上,在傳命未入來前上曰,承旨讀問議綸音,仁孫讀一遍後,上命改數處,上曰,承旨之意,何如?仁孫對曰,誠好矣。仍曰,夜已深矣,臣等退出乎?上曰,唯。仍退出。
上在昌德宮。常參·經筵,以代理停。
自辰時至未時,日暈兩珥,暈上有冠,暈下有履。夜二更,月暈,五更,流星出翼星下,入東方天際,狀如拳,尾長三四尺許,色白。
下直,龍岡縣令洪準海,江西縣令金相直。
元仁孫達曰,明日常參,取稟。令曰,停。
具允明達曰,大司憲金尙翼,掌令金元行·李運海,持平李秀逸·李普觀在外,執義尹東昇牌不進,今日以監察茶時之意,敢達。令曰,知道。
令于具允明曰,大臣·備局堂上引接。
具允明達曰,判義禁徐命彬,特敎申飭之下,連違召令,其在事體,殊涉未安,卽爲牌招察任,何如?令曰,依。
沈墢達曰,戶曹判書李台重,連日違召,終不膺令,其在事體,殊涉未安,卽爲牌招察任,何如?令曰,依。
元仁孫,以弘文館言達曰,本館下番副修撰南泰著,昨日政,移拜司諫,下番未免闕直,修撰李錫祥,牌招入直,校理李顯重,旣有只推之令,一體牌招察任,何如?令曰,依。
以校理李顯重·修撰李錫祥牌不進罷職令旨,令于元仁孫曰,竝推考徽旨捧入。
元仁孫,以侍講院言達曰,本院弼善尹東昇入直矣,移拜執義出去,新除授輔德鄭純儉,除拜之下,不爲出肅,卽爲牌招入直,新除授文學鄭光漢,時在京畿高陽地,書筵入番事緊,斯速乘馹上來事,下諭,何如?令曰,依。
元仁孫啓曰,知春秋鄭翬良,有稟達事,來詣請對矣。傳曰,入侍于熙仁門。
傳于具允明曰,實錄考出後,來詣于仁和門。
正言李星慶書曰,伏以臣,屛伏畿郊之中,忽接邸報,以臣爲司諫院正言者,繼伏覩我大朝,警災責躬,勅勵群工之敎,辭意惻怛,有足以感泣神人,而又以臺官之多稱在外,深致憂歎之意,臣奉讀未半,惶汗浹背,嚴畏義分,他不暇顧,蒼黃就途,來伏私次,而第其屢叨蔑效之地,實無抗顔冒居之勢。且臣性本迂闊,才又鈍迷,略解文字,學未通方,不閑辭令,語甚拙訥,及至昨秋帳殿之入侍也,引喩失宜,辭不達意,自速嚴旨,咋舌靡及,雖幸罪戾寬宥,甄錄如舊,而臣之疎謬譾劣,豈容復此僥冒?伏願邸下,憐臣天賦之朱愚,不合是任,察臣至懇之由中,非出例讓,亟行鐫削,仍令選曹,勿復檢擬,俾得以沒齒田廬,歌詠聖澤,以安私分焉。臣旣不以言官自居,則不宜有所陳說,而目今天怒未怠,災異疊見,水旱饑癘,風霆霜雹,連歲告警,殆難摟指,而日昨雷電之變,又在於純陰之月,有若禍機之冥伏,誨諭之諄切者然,天道玄遠,雖莫知示警之由,而意在人事之闕失,有以召之也。臣仰屋長歎,明發不寐,耿耿愚衷,如結未解,加以我大朝,責勵求助之意,若是勤懇,於此時,而終無一言而退,則臣將生被不匡之刑,死作辜恩之鬼,故不得不略陳狂瞽之言,以效塵刹之報,惟邸下,澄省而採納焉。噫,天遠乎哉?在我之方寸而已。宅心敬怠之間,休咎之應斯捷,發念善惡之分,禍福之報不差,故詩曰,上帝臨汝,毋貳爾心。又曰,敬之敬之,天惟顯思,命不易哉,無曰高高在上。噫,人君敬天之道,蓋不外乎先敬吾心之天,而敬心之說,先儒之論,備矣。臣於甲戌秋,嘗叨是職,敢以先正臣李滉所撰聖學十圖之說,仰勉我邸下緝熙之工,伏想离明,尙或記有之矣,十圖之旨,何莫非求端用工之方體天行道之要,而其中敬齋箴·夙興夜寐箴兩圖,尤是喫緊喚醒,昕夕提掇,不可斯須放忽者也。李滉所謂,無一席無理之地,何地而可輟工夫,無一息無理之時,何時而不用工夫云者,言甚痛切,有足感發,故臣於是,反復嗟歎,不覺其言之支蔓,至於累千言而不知止也,其時睿批,嘉奬備至,臣誠感激欣幸,以首頓地,以爲先正納誨之說,必將採行於今日矣。翹首踰年,側耳成效,而近歲以來,朝象泮渙,無寅協之望,民生困瘁,有殿屎之歎,國勢岌嶪,未見可恃之形,天災荐疊,常多可愕之變,此其故,何哉?是無乃邸下典學之誠未至持敬之工不篤,在心之天,未臻於大公,不能使上下四方,一於正,而導迎聲氣之和而然歟?抑無乃臣之向所陳說,蹈襲前人,捃摭陳腐,無甚新奇,故睿衷不槪,初不深加體究,以致食效之愈邈歟?大抵諸臣之陳戒於邸下者,要不越乎讀書·窮理·誠意·正心之說,此自朱子之時,時人已嘗目之以陳腐,而譬如水火五穀,非不賤近,而易之以他物,則民不得生,醫技藥石,多襲古方,而易之以他法,則病無由起,何可以儒生常談,而別求新奇也哉?伏願邸下,更取先正聖學十圖,置之屛壁,朝夕觀覽,尤於敬齋·夙夜兩箴,痛自警省,猛着課程,以爲涵養本源之地。凡於諸臣章奏,亦宜留神採取,雖一二句語,苟有切近於日用,襯合於病痛者,勿以陳腐而忽之,必求體驗於身心,則亦豈無小補也?苟能如是,則天下之善,皆爲吾善,庶幾厥修罔覺,治道徯志,天心悅於上衆志和於下也。臣竊覵邸下春秋鼎盛血氣方旺,而連以睿候之失平,兩筵常多停輟,無乃節宣之失適,以致榮衛之愆和歟?邸下一身,乃宗社神人之所托,所以保養而將護之者,或失其宜,則億兆民庶之憂,曷有其極?疾病之來,雖聖人之所不能免,而大抵勞動勤勵,則體康而無疾,安逸怠惰,則身倦而多病,流水戶樞之喩,眞理到之言也。苟能奮發志氣,振刷精神,以淸心寡慾,爲要道,以懷安習惰,爲切戒,則自然體胖氣充,天和無損,可享養頤之福,而可禦无妄之患也。帝王之學,雖與韋布不同,若非通經習史,無以進德修業,而講筵罕開,賓僚稀接,則九仞之工,未免間斷,十寒之歎,甚可慮懼。臣嘗竊伏聞,惟我世宗大王,入內燕坐,手不釋卷,夜分乃寢,亦惟我仁宗大王,有故輟講,則終日不慊於心,危坐不寐,讀書夜分,翌日鷄鳴而起,又讀所講書一遍而出,大聖人好學之誠,猗歟盛矣。臣未敢知邸下於閒燕無事之時,幽獨得肆之地,果能如此下工夫否乎?惟我肅宗大王,嘗親製日新軒記曰,天下之事,不日新則日退,而況人主一心,出治之本,萬化之原,苟不日新其德而振作之,則何以建中于民乎?大哉王言,此誠百辟之柯法,而裕後之至訓也。自古帝王之盛節,莫過於建中,而其要不過曰,日新而振作之也,今臣之所祈望於邸下者,惟在於振作其志氣,如雷風之猛,而不爲安肆姑息之圖,日新其德業,如玉石之磋切,而勿爲頃刻悠汎之念而已。昔皇朝閣臣申時行述太祖·世宗勤講故事,祈勉於神宗曰,仰法二祖,則德茂業崇矣。臣亦願邸下,以世宗·仁宗好學之誠,肅廟日新振作之訓,惓惓服膺,念玆在玆,則唐·虞三代之盛德大業,可復見於今日也。噫,自古國家安危之機,係於民生豐悴之間,而試觀今日黎元之倒懸,極矣,蔀屋之愁怨,溢矣。方當穡事初成之後,宜有暫時樂生之意,而斗米之直,尙至百錢,綿絮之貴,不翅如金,九月之交,流逋已多,未冬之前,凍餒滋酷,剽劫肆行,而商旅斷絶,餓殍載路,而景色愁慘,有朝夕渙散之形,無一分懷保之望。此正君臣上下恐懼憂惕,不遑暇食之時,而大小恬憘,玩愒度日,獨使我大朝,憂勤於上,而卒未有陳白一弊,罷行一事者,以此擧措,何以消弭天變而救民於塗炭乎?賓對·常參,蓋所以咨訪庶務,導達下情,而霎時入對,旋卽罷出,殆同文具,未見實效,晉接之際,淵默或過,有仰請而少下詢,有依從而少咈難,終欠至誠勤勵之實,漸有百度廢弛之歎,我大朝,付托期望之盛意,將何以仰塞其萬一也?伏願邸下,刻意奮發,諮諏治道,責勵廟堂,熟講拯濟之策,申飭各道,廣儲賙賑之資。守令下直及差員上來者,亦宜時賜召見,俯詢弊瘼,親降勉諭,則民隱庶乎畢達,而群情各自惕勵,必有實惠之下究,而我大朝恤民之至意,亦可以仰答也。田野之荒廢,莫若近來,或屢年荒札之餘,地廣人稀,或大水漂沒之後,川決沙堆,歲久陳廢,蒿萊滿目,而災結有限,日徵無數,畿湖·關東,此弊尤甚,而蠲惠不及,呼冤徹天,臣謂宜先令道臣,從實抄報,次遣敬差官,遍審詳覈,特施蕩減之政也。新經饑癘,民生夭札,原野之間,藁葬纍纍,貧單無依之類,多有經年閱序,而未能掩土者,鬼神狐傷,孤寡啼號,此豈不感傷和氣,虧損仁政也哉?臣謂亦宜申飭京外,抄出士庶之貧不能葬者,自所在官,助給葬需,俾盡掩髂之典也。臣治書將上之際,召牌儼辱,蹶義重,宜卽趨承,而昨日觸風上來之餘,患感忒重,頭疼痰窒,寒熱交作,昏倒床席,不省四到。終前情勢旣如此,目今病形又如此,玆不得不擔舁隨詣,自外徑歸,臣罪又萬死,乞降威罰,以爲人臣逋慢者之戒焉。臣無任云云。答曰,覽書具悉。懍惕之心,尙今不已,所勉切至,可不體念?兩件事,令廟堂稟處,爾其勿辭,從速察職。
丙子十月初十日辰時,王世子坐時敏堂。大臣·備局堂上,引接入對時,領議政李天輔,右議政申晩,刑曹判書李宗白,判尹閔百祥,副司直申晦,副司直具善行,副司直李章吾,副司直金致仁,校理洪梓,右副承旨具允明,假注書南玄老,事變假注書李顯址,記事官沈勗之·李仁培,諸臣進伏訖。天輔曰,日寒甚酷,睿候調攝,若何?令曰,一樣矣。天輔曰,數昨雷異非常,未知何樣禍機,迫在朝夕,而天之告警,一至於此。臣待罪鼎席,一味尸素,大朝一月一次,亦不得趨參,廟謨一切曠廢,無一半分稱塞之道,臣心愧恧,曷有其極?乞賜斥退臣身,改卜賢德焉。令曰,代理屢年,不能仰體聖德,此實予之過,大臣,其何引咎乎?天輔曰,爲治之方,不出於勤學·勤政二者,而調攝之中,過爲勉强,則有妨於愼疾之道矣,萬事之中,惟心爲本。伏願平心和氣,常自舒泰,頻召醫官,議進湯劑,勿爲目前之計,必須深思遠慮焉。令曰,當體念。晩曰,古人云,災不虛生,未知仁天之告警,緣於何事,而亶由輔相之不得其人也。如臣無似,冒據鼎席,一味尸素,災異,安得不疊見乎?乞賜斥退臣身,以警具僚焉。令曰,此非大臣之過,卽予之咎,大臣,其何過嫌乎?晩曰,睿候平和然後,萬事可做,調養之道,惟在於淸心寡慾矣。睿候方在未寧中,雖不得日開兩筵,而頻召宮僚,討論經史,游心於墳典之間,則自不覺沈痾之祛體矣。令曰,當銘心。晩曰,大朝下敎,遇災則警惕,災過則以心弛爲慮。伏願邸下,深體聖意,持心常如遇災之初,是臣區區之望也。令曰,當體念。天輔曰,當此天災乖常之時,不可無責躬之令,以數行文字,下布德音,似宜矣。令曰,當如所達矣。天輔曰,此卽黃海監司南泰耆狀達也。枚擧安岳郡守李柱國牒報以爲,本郡改量,今爲八十八年,而經界不正,陳起難辨,趁今改量事,請令廟堂稟處,而松禾縣改量,亦依前朝令卽爲設施之意,分付該邑爲辭矣。本道改量,旣令次第擧行,則兩邑亦依前朝令,使之始役,而第改量不善爲之,則其流弊無窮,反不如初不改量,令道臣各別申飭,俾無錯亂之弊,何如?令曰,右相之意,何如?晩曰,當初改量,殆近百年,必不無流來之弊。且王政,必自經界始,今若善爲改量,以除民弊,則豈不好乎?臣意亦以爲可許矣。令曰,依爲之。出擧條天輔曰,此卽漢城府申目也。以爲,內藏氷北一梗例,以沿江居民,每戶氷五丁伐納盈庫,而近來江民,圖避此役,故應役之民,不過爲三千餘戶,蓋一年所捧之氷,必以二萬四五千丁盈庫,而以三千戶每戶五丁論之,則其數僅爲一萬五千丁,其不足萬餘丁,不得不加徵於已納氷之民,自前應役,中間圖免之類,條列於後,特爲復役事,令廟堂稟處爲請矣。江民之憑藉各樣名色,圖避氷役,誠一痼弊,令京兆査出,自前應役之類,分排復役,而至如陵軍驛卒,則最甚貧殘,似或有區別之道,此亦令京兆商量善處,爲好矣。令曰,右相之意,何如?晩曰,首揆之言,誠是,臣別無他見矣。百祥曰,然則陵軍驛卒,則詳査其殘實緊歇,而更稟處之,其餘各樣名色,則當爲一倂還役矣。令曰,依爲之。出擧條天輔曰,向者災異後,不言臺臣,自大朝有罷職不敍之命,而今日多臺之又爲違牌,不入賓筵,其在道理,誠極寒心。竝罷職不敍,何如?令曰,依爲之。出擧條天輔曰,今日次對,卽災異後,最初引接,而備局諸宰進參者,甚少,其在道理,誠極非矣。公故應頉外,不參人員,竝從重推考,何如?令曰,依爲之。出擧條宗白曰,遇災修省之道,惟在於開廣睿聰,聽言非難,用言爲難。伏願邸下,虛襟聽納焉。令曰,當體念。晦曰,近忝保護之職,故敢此仰達矣。大抵愼疾之道,平心則病日愈,用心則病日劇,以藥言之,則平心實爲今日當劑矣。令曰,當體念。梓曰,大朝向日減膳之敎,誠意藹然,在廷臣僚,孰不欽誦?伏願邸下,以實心求實效,近日次對,雖不停輟,而兩筵不無間斷,甚可悶矣,昨日筵中,臣以邸下進講敬之章,仰陳,則大朝以好矣爲敎矣。古詩云,萬般醫藥皆無效,只有治心是良方。伏願平心和氣,益懋調養之方。令曰,當體念。允明曰,修省弭災之道,大臣諸臣,皆已陳達,臣則無可仰勉,而俄者大臣所達,下令責躬之請,誠好矣。邸下方寸之地,果以實心修省,則文字有無,似不足關係,而發揮文辭,播告八方,則聽聞攸及,將皆鼓舞忻懽,人心悅豫,則天心亦可悅豫矣。邸下旣欲下令,則不必曠日,臣方待罪出納之地,遄得頒示,不勝祈祝。令曰,當如所達矣。天輔曰,昨日筵中,輔養官李台重陞資,代以徐志修·金陽澤奏達,而徐志修方爲外任,故以金陽澤差出,而其爲人,甚端良耿介矣。王孫,雖在付職前,不可無師敎之人,故自大朝,以差出敎傅事,下問議綸音,禮堂今方收議于諸大臣處矣。晩曰,昨見北兵營狀達,則邊民犯越,事極驚駭,故大朝,以趙儼特差御史,方往按査矣。仍退出。
丙子十月初十日未時,上御熙政堂。知春秋鄭翬良,請對入侍時,知春秋鄭翬良,右副承旨具允明,假注書南玄老,記事官李鎭恒·李仁培,諸臣進伏訖。翬良曰,臣以實錄考出事,方往江華,而太宗朝,似有此等典禮,而英廟七月冊儲位,八月受內禪,一朔之內,似未及有封爵之事,而郡主封爵,或有旁照之例耶?上曰,孝廟朝,必有郡主封爵前例,可以旁照此事矣。允明曰,宣廟以後實錄,在於春秋館,先爲考出,似好矣。上曰,然則知春秋,往藝文館,與上番翰林考見後,更爲入侍。仍命退出。
初十日申時。上御寶慶堂。知春秋鄭翬良入侍時,知春秋鄭翬良,右承旨元仁孫,假注書南玄老,記事官李鎭恒·李仁培,諸臣進伏訖。翬良曰,臣俄者考孝廟實錄,而無郡主封爵前例矣。上曰,孝廟己丑年卽祚,其前似未及封爵郡主矣,英廟朝,似有此例,往江華考出,可也。仍命退出。
上在昌德宮。常參·經筵,以代理停。
下直,成川府使沈星鎭。
元仁孫達曰,明日常參,取稟。令曰,停。
具允明達曰,大司憲金尙翼,掌令金元行·李運海,持平李秀逸·李普觀在外,執義未差,今日以監察茶時之意,敢達。令曰,知道。
沈墢達曰,戶曹判書李台重,連日違召,終不膺令,極涉未安。卽爲牌招察任,何如?令曰,依。
曺命采達曰,左副承旨徐命膺同姓七寸侄幼學用修身死,服制已行四日,出仕,何如?令曰,依。
李翼元啓曰,冬至謝恩正使長溪君棅,副使曺命采,以使事,有稟達事,來詣請對矣。傳曰,入侍于世子宮差備。
曺命采,以弘文館言達曰,本館下番闕直,事甚未安。校理李顯重,修撰李錫祥,旣有只推之令,竝卽牌招,以爲推移入直之地,何如?令曰,依。
以修撰李錫祥牌不進罷職令旨,令于具允明曰,推考徽旨捧入。
曺命采,以弘文館言達曰,本館上番校理臣洪梓,以漢學兼敎授,今秋冬等院試坐起時,晝仕出去,而數日之內,勢難畢試,每每草記,事涉煩瀆,限畢試間,除草記往來之意,敢達。令曰,知道。
傳于具允明曰,禮堂問議以來,則使臣入侍,同爲入侍。
具允明,以兵曹言啓曰,今十月十一日,武臣賓廳武經講書日次,而在前減膳之時,不得試講,今亦依前例停止之意,敢啓。傳曰,知道。
具允明,以義禁府言達曰,慶尙監司狀達,據刑曹粘目內,寧海前府使李齊嵒,移本府處置事,達下矣。李齊嵒時在忠淸道保寧地云,依例發遣府羅將,拿來,何如?令曰,依。
具允明,以義禁府言達曰,卽接月令醫員崔興文手本,則時囚罪人李萬宗,病勢看審,則本以抱病之人,遇寒添劇,達夜叫苦,食飮全廢,昏倒不省,實有頃刻難保之慮云,自前罪人病勢如此,則有保放救療之規,敢此仰稟。令曰,依爲之。
同副承旨李翼元書曰,伏以臣本庸騃,百無肖似,猥蒙大朝殿下拔擢之恩,翺翔於淸禁之地,叨陪於近密之班,感結之私,極天靡容,惶愧之忱,與日俱深。至如惟允之責,實非臣所可堪承者,每欲瀝盡情懇,冀蒙卸免,而嚴畏義分,不敢唐突,泯默盤礴,今幾有月矣,卽伏見擧條下者,因儒臣陳達以引避臺臣之混入現告,有該房承旨推考之命,臣於是,不勝瞿然悚蹙之至。今此諸臺之被譴,罪在不言,則引避臺官,理宜區別,而伊日傳敎,以在京臺臣,一倂罷職爲敎,則未及經稟之前,亦不敢自下擅拔,臣果十分趑趄,竟仍竝捧令旨,疎謬之失,臣方自訟,問備之請,至發於論思之地,臣之不職,於此尤著矣,玆敢略陳短章,猥暴事實。伏乞离明,俯賜諒察,亟賜鐫遞臣職,以安私分,不勝幸甚。臣無任云云。答曰,覽書具悉。爾其勿辭,從速察職。
校理李顯重書曰,伏以臣,三載下邑,獲遂便養之願,子母喣嘔,感頌如天。第嶺外濱海之地,風氣絶殊,老人殘齡,受傷偏多,舊症新患,寢以歲加,夏秋之交,泄痢痎瘧,一時交作,僻鄕遐土,無藥可醫,勢不獲已,決意棄官,扶挈就途,嶺路百折,艱危萬狀,行過半月,僅達京裏。區區情私,更難將往,道臣不諒,至請促還,災年曠官,全抛秋務,極知惶悶,縮伏度日,俟罪無地,乃於千萬夢想之外,忽叨館職除旨,繼有牌召之令,驚惶感激,固當趨謝之不暇,而從前自劃之地,有不可抗顔冒進者,略陳危苦之情,徑犯瀆擾之誅,惟邸下少垂察焉。蓋臣至愚至妄,旣乏謀身之智,且昧涉世之方,初不量己量人,冒當圈事,積謗橫生,衆惡皆歸。向來之章交公車者,皆以臣爲言,與臣同事者,豈樂以臣爲孤注也哉?特臣之愚,有以自取耳。臣固一例笑受,不欲置辨,而若臣自處之義,惟當息跡榮塗,不復參涉於朝論,然後前日之疑臣謗臣者,庶或知人言之未必皆眞,而臣心之本自至公而已,今若以墻壁無依之身,獨當是非方生之衝,冥墑不已,則不知不覺,遂陷大戾,爲世所快,此臣所以寧被違傲之罪,抵死不敢趨承者也。況臣年纔五十,鬚髮盡白,眼暗耳聾,右足偏短,筋力奔走,尙無其路,一生頭腦,自知甚明,前後踐歷,涯分已踰,豈忍更犯衆怒,蹩躠周行之間,厚招人之嗤點也?斷斷衷曲,天實照臨。伏乞睿慈,特令選部,勿復檢擬於從班,俾得沒齒田廬,以卒天地生成之澤,不勝幸甚。臣無任云云。答曰,覽書具悉。爾其勿辭,從速察職。
丙子十月十一日初更,上御崇文堂。冬至正副使,請對入侍,儒臣禮堂,追後入侍時,冬至正使長溪君棅,副使曺命采,同副承旨李翼元,假注書南玄老,記事官李鎭恒·李仁培,校理洪梓,禮曹參判金漢喆,諸臣進伏訖。上曰,卿等以何事請對乎?棅曰,一自松商之不許交易,松銀便同革罷,八包無充差之道,譯官擧皆倒懸,自朝家不可不軫念變通矣。上曰,卿等欲請得銀子乎?棅曰,臣等非欲請得銀子,亦不爲譯官生涯也。邊境脫有不幸,則臣等之顚沛,顧不足恤,而其於辱國命而僨使事,何哉?若不趁今區劃,則必有無限生事之慮矣。上曰,卿之所欲請得者,何也?棅曰,臣等之指請某條,極涉猥屑,而事有不得已者,故敢此仰達矣。到彼中後,行中出斂,以爲公用者,幾至六千兩,以此員役輩,不能支保矣。今若貸出各軍門銀子三萬兩,而直除六千兩,用於出斂公用,其餘二萬四千兩,則貿來唐帽,不付譯官之手,直納于所貸軍門,使之待秋發賣,則其利足以償用下六千之數,而又有餘剩,年年如此,則至十年,其餘剩,將至六萬兩,此後則不必貸去官銀,而自可有餘裕矣。一貸官銀利及十年使行,豈不爲捄弊之長策乎?上曰,然則六千兩爲公用,二萬四千兩,使譯官料利,還納於軍門乎?若不能善爲區處,則軍門必見欺矣。棅曰,此則斷無他慮,若特爲除給,則具效將至於十年矣。上曰,卿謂其效,將至於十年,若有別使,則有九年之效乎?不可輕易處之,明日當召見大臣,同入奏達可也。仍命退出。上命翼元書之曰,有詢問者,備局望後入侍,進定於明日,上命儒臣,持詩傳入侍,玄老傳命出去。校理洪梓入侍。上命翼元書之曰,今聞前水使李養重,已作古人云。當初調用,專由純實,王者用人,豈可以人之有無而弛長乎?其子孫中,令銓曹調用。上曰,李養重致祭禮郞下往,則北道必聳動。梓曰,全百錄之孫繼曾,曾有軍門調用之命,而尙未付祿,留滯京中,甚可矜憐,具其爲人勤幹,能繩祖武矣。上命翼元書之曰,崔溪·全繼曾,令軍門調用,崔溪先差部將矣。今已登科,其代,以全繼曾,卽爲調用事,分付銓曾。上曰,調用李養重子孫後,此下敎尤有光矣。上曰,儒臣曾經評事,必知北道物情,明日備局入侍,同爲入侍可也。上曰,冬至正副使及儒臣,明日大臣·備堂入侍,同爲入侍。上曰,任時倜善爲閫帥矣。翼元曰,湖中甚難治,而不爲撓奪云矣。上曰,貴矣。上命禮堂入侍,玄老傳命出去。禮曹參判金漢喆,入侍進伏訖。讀諸大臣奏議。領議政李天輔以爲,臣之愚見,已悉於日昨筵席,別無可以仰對者。左議政金尙魯以爲,卽者禮官,齋奉聖旨,俯詢以元子元孫師傅定制當否。臣於此,實仰聖上深軫早敎之義,特降絲綸,著爲國制,竊不勝欽頌贊歎,以臣鹵莽,何敢妄有仰對於聖問之下哉?第師傅之體,視輔養官似有間焉。以世子世孫師傅品秩推之,元子師傅之爲正二品,無容更議,而元孫師師,則以從二品,酌而定之,俾有以稍別於輔養官,而差降於元子師傅,恐或得宜。伏惟上裁。領府事金在魯以爲,臣病思昏耗,不能詳思,而竊伏念,王孫師傅,無於國制者,似以其時儲宮衆子,未有當就學之年,大君王子君之子,則自當私有外傅故耳。然明廟朝,有王孫師傅之敎,伊時明廟無儲嗣,特選諸王孫,別爲敎養,非可援於今日,而王孫師傅之名,則亦不可謂創有也。今聖上,深軫宗支養蒙之道,有此下敎,意甚感也,名甚正也。有所量定,稱號節目,俱爲至當臣無容別議,至於元孫師傅,職品之宜定以從二品,臣之愚見,亦與左相無異,伏惟上裁。右議政申晩以爲,臣於日前筵席,已陳愚淺之見,今無可以別爲仰對者。判府事兪拓基以爲,今此聖敎,實出於蚤諭養以正之盛意,欽頌之外,夫何敢聞,然王孫師傅之設,在於祖宗朝亦有之,雖其選置意義,非所可援於今日,而師傅之名,自昔已然。且旣有王子師傅之官號,則獨於王孫,恐亦宜名之以師傅,而不必曰敎傅,淺見如此,敢此附陳。至於元孫師傅,職名之宜定以亞卿,臣之意,與他大臣同,伏惟上裁。判府事李宗城以爲,今此俯詢,實出我聖上深軫宗支早敎之義,定爲典憲,垂諸百世,節目詳備,無容更議,臣於病伏之中,只切頌祝之忱。領敦寧府事趙載浩,病不收議。上命翼元書之曰,旣問于大臣,元子師傅正二品,元孫師傅從二品,以六歲元目就傅,與世子世孫有間,旣通稱師傅,宜差一人,而歲末預差,歲初行公,相見禮受學等節,一依輔養官例爲之。王孫之師,亦依問議時下敎,名曰敎傅,官制朔數及梘見禮受學等節,依王子師傅例爲之。八歲入小學,王公匹庶,旣無差等,則敎幼之道,元孫王孫,其無異同,就傅亦以六歲爲之。大君王子受學處,名曰講學廳,在差備內,而內侍受學處,名曰學廳,在差備外,更以思之,宜有差等。王孫受學比名曰敎學廳,處所依大君王子例爲之,敎傅歲首擬差,仲春受學。上又命翼元書之曰,王子講學廳,例有宗親府錄事藥房書吏,故相見禮受學時,自有擧行者,而於王孫無此相見禮,受學時難以周旋,使令一名,付職前令內府擧行,付職後令宗親府擧行,而相見禮及受學時執事,以龍洞宮宮任擧行。上曰,我朝家法太嚴,予幼時飮食凡節,不敢自專,今觀元孫,英睿夙成,沖年成就之道,先在學文,輔導必得其人,然後可以盡薰陶誘掖之方,金陽澤極好,南有容稍柔矣。予朞年,爲幼孫設講規者,意益深矣。上曰,此綸音及傳敎,注書出給政院,玄老傳命出去。上曰,初唐與晩唐,孰優?梓曰,唐詩比如奇花,盛唐若初開時,晩唐若襄謝時,晩唐終不及盛唐矣。上曰,明詩,何如?梓曰,明詩專取聲音笑貌,無實際語,其不逮於唐遠矣。上曰,漢高大風歌,歌見規模之宏遠,予嘗酷好,武帝秋風辭,無雄豪氣像矣。上曰,宋之問明河篇,過甚矣,宋之問,何如人也?梓曰,只一詩人,餘無足可觀者矣。上曰,我朝月沙詩,淸潔可愛,其詩格,如盛唐矣,上誦天若不愛酒之句曰,李白放蕩矣,漢喆曰,李白之詩,實是唐代第一,而終爲永王璘之所逼,脅上樓船,其氣節則無可觀矣。上曰,蘇東坡不知東方旣白之句,比諸陶淵明,但知盃中物之句,志趣卑下,而與兩程子,互相角立者甚非矣,梓曰,文學政事則優矣,而終是寡學術之人矣。上曰,王安石之心術怪僻矣。作辨奸論者誰也?漢喆曰,蘇老泉也。上曰,宋之文章,與唐何如?梓曰,宋專尙儒術,文章則不逮於唐矣。上曰,李·杜詩格判異矣,漢喆曰,李眞天仙語,杜則溫雅典重,忠君愛國之意,溢於言外矣。上曰,淵明葛巾灑酒,甚豪爽矣,梓曰,近於儒臣矣。上曰,若使淵明,見用於世,則果能得君行道乎?梓曰,臣固未知何如,而必有裨益於世者矣。上曰,豈獨文體,筆亦如之,王羲之之後,筆法漸不如古,趙孟頫則不及於羲之遠矣。翼元曰,自李斯之後,筆法漸下矣。上曰,宣廟御筆,深得帝王家筆格矣,梓曰,列朝御筆,似近於蜀矣。上曰,國體無體,予之筆法,亦無體矣。漢喆曰,御筆多有列朝體矣。上曰,海昌尉之筆法有體,徐命均筆甚艶矣,翼元曰,徐志修兄弟,亦善書矣。上曰,注書持標信,出給宣傳官,開金虎門,禮堂使之出送。玄老傳命出去。上命儒臣讀詩傳。在傳命未入來前玄老讀節南山章,仁培讀正月繁霜章,鎭恒讀十月之交章訖,翼元曰,夜已深矣,臣等退出乎。上曰,唯,仍退出。
上在昌德宮。常參·經筵,以代理停。
元仁孫達曰,明日常參,取稟。令曰,停。
具允明達曰,大司憲金尙翼,掌令金元行·李運海,持平李秀逸在外,李普觀未肅拜,執義未差,今日以監察茶時之意,敢達。令曰,知道。
大王大妃殿·中宮殿,藥房口傳問安。答曰,知道。
藥房都提調臣兪拓基,提調臣李益炡,副提調臣曺命采啓曰,伏未審日間,聖體調攝,若何,憊眩之候,寢膳之節,亦何如?前劑入加減補中益氣湯五貼,已盡於昨日,臣等,今日率諸御醫入診,詳察聖候,議定繼進當否,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,湯劑五貼劑入,後日次入侍,宜矣。
元仁孫達曰,右尹金元澤,除拜後,過三日不爲出肅,依定式推考警責,仍卽牌招,何如?令曰,依。
沈墢達曰,戶曹判書李台重,連日違召,終不膺令,極涉未安。卽爲牌招察任,何如?令曰,依。
具允明達曰,卽者備邊司郞廳來言,大臣·備局堂上,依下敎來待云矣。傳曰,入侍于世子宮差備。
元仁孫,以弘文館言達曰,本館下番闕直,事甚未安。校理李顯重,書批已下,修撰李錫祥,旣有只推之令,竝卽牌招,以爲推移入直之地,何如?令曰,依。
以校理李顯重·修撰李錫祥牌不進罷職令旨,令于李翼元曰,竝推考徽旨捧入。
元仁孫達曰,假注書南玄老,身病猝重,勢難察任,今姑改差,何如?令曰,依。
元仁孫達曰,待敎權穎,旣已帶職蒙宥,卽爲牌招,何如?令曰,依。
李翼元,以內醫院官員,以都提調·提調意啓曰,各殿進上,年例臘藥所入牛黃七十二部及加劑十二部,大王大妃殿別進上,龍腦安神丸一劑所入三部一錢,世子宮供上臘藥所入十部,嬪宮供上臘藥所入五部,合一百二部一錢,各殿進上,各宮供上,年例臘藥所入麝香二百三十五部,竝令戶曹及宣惠廳,卽爲依例進排,何如?傳曰,允。
傳于李翼元曰,道臣入來與否,斯速知入。
左參贊李昌誼書曰,伏以臣,疾病癃痼,踪地臲卼,屛伏郊坰,半年于玆矣。頃因庭班連設,情急於承侯,賀儀旋擧,義重於同慶,章皇入參,粗伸常分,而若其因仍蹲滯,有非私心之所敢安,會値請暇有禁,控籲無路,竟犯擅歸之科,罙切兢隕之忱,迺者西壁除書,遽降於杜門省愆之中,臣誠一倍驚感,莫省攸措。固宜聞命卽進,以伸叩謝之悃,而顧臣曩叨居留,奉職無狀,遞歸未幾,眚疣疊出,追思至今,愧悚未已,至於營貸一事,城屬之自初例分,原數之比前差減,前後筵臣,亦旣槪陳,而第臣之竊自咎恨者,內外歷任,居常勉勵,要爲一分報效之圖者。惟在於守法釐弊,而秪緣病劇精銷,觸事昏憒,循襲謬例,自速譴罷,縱荷天地包容之德,恩敍旋下,甄錄如舊,而在臣私義,有不容以時月之稍久,郞屬之蒙宥,晏然爲冒進之計。且臣風痺宿症,遇寒添劇,肢體癱瘓,語言短澁,雜試針焫,了無分減,昏倒床笫,鬼事將迫,虛帶職任,亦甚惶悶,今始倩人構書,從縣道陳聞。伏乞离明,俯諒臣情病之難强,亟令鐫削臣職名,俾賤分粗安,殘喘少延,不勝萬幸。臣無任云云。答曰,覽書具悉。卿其勿辭,從速上來行公。
丙子十月十二日巳時,上御崇文堂。大臣·備堂·冬至正副使·儒臣同爲入侍時,領議政李天輔,右議政申晩,工曹判書李鼎輔,刑曹判書李宗白,判尹閔百祥,禮曹參判金漢喆,司直申晦·具善行·李章吾·金致仁,正使長溪君棅,副使行都承旨曺命采,校理洪梓,左副承旨徐命膺,假注書安兼濟,記事官李世演·李仁培以次進伏訖。天輔曰,日氣陰寒,聖候,何如?上曰,一樣矣。數日間,寢膳之節,亦何如?上曰,一樣矣。晩曰,連日寒殿,酬應甚煩,聖體調攝,不瑕有損乎?上曰,八味元,似有效矣。天輔曰,大王大妃殿氣候,何如?上曰,一樣矣。天輔曰,俄伏見藥院下批,則以後日次入侍爲敎,伏望頻接藥院。晩曰,近來則藥院頻接,好矣。上曰,下敎日入侍之云,而中官誤下矣。
傳曰,今日藥院批答,待下敎入侍,以後日次入侍誤書以下,當該中官,從重推考,以此令藥院知悉。出榻敎
上曰,除却廟謨,先論第一件事,大臣諸宰及冬至正副使,以使行銀貨貸去事及彼中物情,各有所達上,以諸議之持難不許。棅曰,近來使行異前,臣之此請,恐負職事,非有他意,命采臣之所請,蓋爲使事,而諸臣所達,國體然矣,臣若以備堂承下詢,則亦當如諸臣之言矣。上曰,曺命采之言,是矣。事勢誠如此,予亦奈何?入彼後,雖以此有所生事,予當善恕之矣。
李天輔所啓,此乃全羅監司閔百祥狀啓也。營下各庫,次第反庫,則軍器火藥中,前庫直奴世太,偸出轉賣之數,至於一萬三千七百餘斤之多。續大典軍器條有曰,偸出軍器者,本曹啓稟梟示,小註,弓子三十結,鳥銃三柄以下,刑推三次,減死定配矣,火藥萬餘斤偸出,決不可以次律勘斷,亟命梟示於臣營南門外,以警一路事,令廟堂稟處爲請矣。軍器偸出,其數至於一萬三千七百餘斤之多,則不可以次律論之,依狀請勘斷,何如?上曰,人命至重,前道臣旣已入侍,下問之後,可以處之矣。漢城判尹閔百祥曰,渠之初招,以六千斤承款,故推尋其去處,皆得贓物,而其餘則終始抵賴,末乃承款,而去處甚不分明,然六千斤偸出,亦當以本律斷之矣。上曰,一律重矣,此等之人,杖斃無惜,而亦不可輕易斷之,令道臣更加嚴刑,具格狀聞。出擧條
李天輔所啓,今年年分,大體不足,而其中畿內,四千八百結,尤爲不足,京畿監司鄭弘淳,至請依癸酉年例加給,是則太過,昨年給災,爲八千餘結,今若以三千餘結給之,合比摠爲八千結則好矣。申晩曰,年分事目頒下後,多有被災處,故摠外給災,自有不足之患,今若比昨年有減,則民事誠可悶矣,依昨年例劃給,似好矣。上曰,一依上年例許之,而申飭道臣,令民其蒙實惠。出擧條
李天輔所啓,嶺南昨年給災,至於四萬餘結,而今年年事,比昨年雖免慘凶,戶曹年分,則其給災,不過一萬五百結,此則太不足矣。加給九千結,何如?申晩曰,今若許九千五百餘結,則當準二萬結之數,以此許給,似好矣。上曰,依爲之。準二萬結許之,而申飭道臣,令民其蒙實惠。出擧條
天輔曰,災異之後,三司之臣,雖應文備數之事,事當爲之,而今也則無,再昨次對,卽災異後初筵,而亦不膺令,雖有一二臺章,只草草塞責而已,良可寒心。國無言路,何以爲國?且不用言者,非朝家導言之本意也。雖以向者停望玉堂言之,此輩出入講筵,必有裨益,而至今不解,竝望斟酌焉。上曰,其時謂有主張者,而尹得雨則以太酸爲敎矣。天輔曰,金應淳,元無一言,而聖敎每擧論。上曰,金應淳非才生怯矣。晩曰,乘轎納牌實狀矣。天輔曰,實狀然,則似不可不處分矣,且金相度·李彦衡處分,亦過矣。相度之有黨心與否,臣固不知,而彦衡之非黨心,雖以書辭觀之,槪可知矣。上曰,卽今進用之人,皆用心而逐之,此由於惡卿等之故,竝惡宰臣矣。天輔曰,彦衡,決非爲黨論者。晩曰,彦衡,平日不干於言議。上曰,彦衡之老論,予豈不知?諺云,甚於黨者,自食其肉,愛者增者,皆爲之,其黨中異己之擠排,固可痛矣,而至於同己者,亦且擠排,尤可痛矣。六十暮年,乃爲欺陟降之人,卿等不復請,朝廷眷眷於彦衡·相度,予莫曉也。應淳亦奚用?予受二字之後,卿等不宜若此,其止之。天輔曰,毓祥宮仲朔祭享親行事,有敎矣,日寒若此,聖候凡百,比前又大損,伏願亟寢親臨之命。晩曰,日寒如此,伏望勉從焉。上曰,儲慶宮入廟後,仲朔祭一不親行,予當以爲悲缺矣,予經重病後,至有今日,可謂幸矣。其時若有病而不親行,則亦奈何,而神氣猶如此,何可不爲乎?顧念軍兵,若寒在己,而予心憧憧,此則不可不親行也。
申晩所啓,慶尙監司李益輔,本來淸弱善病,而今番通一道大賑,區劃累十萬包穀物,救活累十萬口饑民,如是之際,過費精力,入秋以來,病狀添重,秋巡旣不得爲之,道內事務,殆至全廢云,不但其病勢之可念,本道事,亦極可悶。不可無變通之道,今姑許遞,何如?上曰,依爲之。出擧條
上曰,兩南道臣,問于大臣差出,卿等,思其代乎?天輔曰,向與僚臣,有所醻酢,而道內守令中有二人,安東府使鄭宲,素稱剛明。晩曰,淸簡有名,而此人有老親矣。天輔曰,慶州府尹李秀得,蔭官時,屢經州牧,而到處善治矣。晩曰,御史亦有善賑之褒矣。上曰,秀得,已老矣。李顯重退鹽之說,予尙記有之矣,以文官言之,履歷甚淺,州牧則秀得可先,而方伯則姑忙矣。以趙雲逵言之,勤於國事者,必辱之,予亦奈何?天輔曰,金尙喆,好矣,而自義州病還云矣。上曰,人則好矣,而嚮者見之,病深可惜矣。晩曰,嶺伯任重,各別擇送,似好矣。天輔曰,不必於當品中差送,周思爲之,似好矣。上曰,君臣之間,曰可曰否,亦虞廷之美事。頃者卿請萊伯之人,何如?天輔曰,人則可矣,履歷不足矣。上曰,然則李秀得,何以薦之?天輔曰,秀得則屢經州牧,沈墢則只經文化·梁山,而亦未通諫長矣。晩曰,墢固可用,而嶺南異於忠·江,此人如此處則豈不可爲乎?上曰,試顧見而後,有其人矣。天輔曰,臣未達聖意所存矣。上曰,金致仁,何如?天輔曰,致仁有老親,不然則必屢經方伯矣。上曰,予果忘之矣,俄者予思申晦,而亦與致仁,同矣。故判書徐宗玉,曾經幾道方伯乎?晦曰,五道矣。上曰,然乎?命膺曰,然矣。上曰,曾經五道方伯之子,可以當履歷矣。天輔曰,命膺,未經一守令,何以爲之?百祥曰,科前已經守令矣。上曰,命膺,精詳則有餘,而但少剛氣,此則予欲勉飭而用之。上仍命注書,持入文臣座目覽訖曰,尹東度,曾經乎?天輔曰,曾經而善治矣。上曰,金陽澤,奉親乎?天輔曰,臣之至親,且與益輔親査矣。上曰,趙重晦,方在何處,年已多乎?晩曰,其亦有老親矣。上曰,非爲此而問也。予全然忘之,今忽見其名而問之矣。天輔曰,纔遞尙州牧使矣。晩曰,沈鏽,亦可矣。天輔曰,履歷姑淺矣。上曰,沈鏽,身長如沈墢,皆可任用矣。天輔曰,李成中向者下敎,非以職事,于今屢日,尙不入來,可知其固執難動,而分義道理則殊涉非矣。且此人終是不可棄之人,誠爲悶甚。上曰,然矣。關西時,予有意矣。天輔曰,關西,非黜補之窠,此則便同黜補。晩曰,如此如彼,而區處用之,乃所以指示可進之道矣。上曰,初則思趙雲逵,此則尤好矣,不食肉,元仁孫見之矣。天輔曰,人情,天理之外,夫孰信之?晩曰,雖有言者,聽之者,豈信之?上曰,雖今日辭朝,可以與舊伯無相礙耶?晩曰,古有限一朔辭朝之例矣。天輔曰,一朔則舊伯自可點簿,然成中則不可遲緩,使之卽日辭朝,好矣。致仁曰,臣父,甲寅之黜補也,卽日辭朝,而中間濡滯矣。上仍命書傳敎。
傳曰,禮判李成中,往者所遭之無謂,國人共知,而特敎之下,終不膺命,分義道理,俱涉寒心。若循例處分,適中讒計,故不爲下敎,而亦不可一任江郊,嶺伯有窠,其代除授,其令今日內辭朝。出榻敎
天輔曰,均堂有窠,李差下,何如?晩曰,依小臣在均廳例,令閔百祥專管均廳事,似好矣。上曰,所達是矣。今則吾之嶺伯定矣,均堂亦備矣。
傳曰,惠堂有闕代,兵判李差下於均廳事,兩堂同爲擧行事,分付。出榻敎
李章吾所啓,北漢事,誠爲切悶,槪移轉本意,一則換色,俾無陳腐之弊,一則取耗,以爲將士放料之資,而且城內之民,專賴於此矣。聖意特軫山城之民,今年移轉,尤甚邑外,勿論稍實·之次,竝爲輸納事,爲敎矣,得接畿伯分等狀本,則山城移轉十三邑中,十邑盡入於尤甚,誠爲切悶。上曰,分等如此,其將奈何?章吾曰,此則然矣,而耗條乃是將士放料之資,依上年例捧納,何如?上曰,大臣之意,何如?天輔曰,事勢似然矣。晩曰,似不得不如此矣。上曰,依爲之。出擧條
閔百祥所啓,臣待罪京兆,敢以職掌,仰達矣。戶籍所藏之庫,創建年久,已多傾圮,間架又甚狹窄,而戶籍則每式年加入之故,充溢庫內,漸無隙地,卽今則勢當露置矣,戶籍所關甚重,而不無閪失之慮。向者宰臣申晦爲左尹時,以改建事,陳達于小朝,大臣以區劃財力,待秋擧行事,仰稟蒙許,而本府極疲殘,雖得財力,有難經紀,土木之役,自戶曹算摘容入,使之改建,何如?申晦曰,臣向來待罪京兆時,有所陳達於小朝,以待秋擧行蒙許,而此等事,易致遷就,尙未修改,所見之切悶,誠如重臣所達,但今節屆深冬,難以營作,姑待來春,似好矣。上曰,待春依所奏擧行。出擧條閔百祥所啓,臣自湖南來,敢以湖南民隱,仰達矣。湖南之民,本不以綿農爲業,而換用嶺南木花矣,當此綿農荐歉之時,貧殘納布之類,尺布旣難自辦,則皆願以代錢倍數備納,民情誠爲矜惻,朝家若不許純錢,則必不無渙散之慮。且本道軍貢布,元數不多,而半則已以純錢許納,其半盡許純錢,然後可爲目下懷保之道矣。申晦曰,臣與湖南道臣李昌壽,有以此往復事矣,湖南綿農之凶歉,挽近所無,雖以民願以倍納純錢觀之,可知其決難以本色收捧,其在軫恤之政,宜有參量之道,都下貢價,則豈無從他變通之勢乎?臣意亦以爲,道臣所請,不可不許矣。金致仁曰,湖南綿農,未免荐歉,道臣再煩狀聞,而廟堂之不得盡許純錢者,誠以如此,則洛下將無尺布之上來,都民受困,亦爲可矜故也,而今聞重臣所達,倍數納錢之說,可見民情之甚急。其在懷保之道,恐不可一向靳持,至於都下,生木綿之道,則自京爲之,好矣。上曰,何謂也?致仁曰,前日筵臣,已以此略有發端,而卽今兵曹二軍色封不動與別錄木,尙有數千同云,雖以本曹一朔應下言之,其數甚多。今若以木上下,以錢充代,如惠廳·均廳等給貢給代,衙門亦送錢換木,使累百同木,一時發出,則在都民可以蒙惠,於兵曹亦無所失,以此代留之錢,仍作封不動,固無所妨,而此後綿登之時,儲木用錢,又如今此之爲,則何患乎錢之不更爲木耶?此與發賣料理,大異,實爲隨時惠民之政矣。上曰,旣願倍納,則民情可知,依爲之。目前弛張,依副提調所達,爲之。出擧條諸臣以次退出。
上在昌德宮。常參·經筵,以代理停。
元仁孫達曰,明日常參,取稟。令曰,停。
徐命膺達曰,大司憲金尙翼,掌令金元行·李運海,持平李秀逸在外,李普觀未肅拜,執義未差,今日以監察茶時之意,敢達。令曰,知道。
李翼元達曰,戶曹判書李台重,連違召令,終不出肅,其在事體,極涉未安。卽爲牌招察任,何如?令曰,依。
傳于元仁孫曰,嶺南道臣留待。
徐命膺達曰,事變假注書李顯址,身病猝重,勢難察任,今姑改差,何如?令曰,依。
事變假注書李顯址改差,代以李齊衡爲之。
假注書南玄老改差,代以邊得讓爲之。
元仁孫,以弘文館言達曰,本館下番,連日闕直,事甚未安。校理李顯重,修撰李錫祥,旣有只推之令,竝卽牌招,以爲推移入直之地,何如?令曰,依。
又以侍講院言達曰,本院新除授文學鄭光漢,自鄕纔已入來,卽爲牌招察任,何如?令曰,依。
李翼元達曰,以校理李顯重牌不進罷職令旨。令曰,推考徽旨捧入。
傳于徐命膺曰,道臣初欲召見矣,昨日酬應之後,氣似憊,故使之出去,而中官只以初下敎傳之,今始來稟,當該中官,承旨入侍時當下敎,道臣使之出去。
徐命膺,以訓鍊都監言啓曰,都監從事官未差代,前文學鄭存謙,已爲啓下,而方在罷散中,時無職名,令該曹依例付軍職,冠帶常仕,何如?令曰,允。
右尹金元澤書曰,伏以臣,幸霑壽域之化,猥廁二品之列,每自循省,實深兢惕,隷院·敦府,曾所踐歷,罔非過濫,而今此京兆佐貳,朝家所以處宰執之顯班,決訟獄之劇地,此豈如臣老蔭,所可一日僥冒,而忽地誤恩,自天有隕,臣於病伏昏頓之中,聞命驚惶,殆不省所措。臣旣蒙此非常之寵命,惶恐感激,不恤匪分,不待嚴召,匍匐一肅,以伸叩謝之忱,退以爲卽地辭免之計者,實分義之所當然,而顧臣癃老篤疾,自經今夏毒腫,㱡㱡若朝夕莫保,而當此寒節,咳喘嘔泄,一倍添劇,房闥之內,尙不能運動,則邃嚴之地,其敢望拜跪乎?玆於天牌之下,承膺無路,冒陳短章,仰控微懇。伏乞离明,俯賜諒察,亟行鐫削,以重名器,以安賤分,千萬幸甚。答曰,覽書具悉。卿其勿辭,從速察職。
上在昌德宮。常參·經筵,以代理停。
夜一更,月入畢星,有霧氣。
徐命膺達曰,大司憲金尙翼,掌令金元行·李運海,持平李秀逸在外,李普觀未肅拜,執義未差,今日以監察茶時之意,敢達。令曰,知道。
事變假注書李齊衡在外,代以安杓爲之。
事變假注書安杓在外,代李普溫爲之。
具允明達曰,明日常參,六曹·漢城府長官,當爲進參,而吏曹判書鄭翬良,工曹判書李鼎輔,判尹閔百祥俱以病不進,竝待開門牌招,左尹崔尙鼎,右尹金元澤俱未肅拜,亦一體牌招,以爲推移進參之地,何如?令曰,依。
具允明達曰,明日常參,兩司無進參之員,除在外外,持平李普觀,待開門牌招,以爲進參之地,何如?令曰,依。
上在昌德宮。常參·經筵,以代理停。
元仁孫達曰,明日常參,取稟。令曰,停。
徐命膺達曰,備邊司郞廳來言,今日,賓廳坐起日次,而常參相値,頉稟。令曰,知道。
曺命采達曰,今日賓廳坐起,旣已頉稟,所當持公事入對,而常參相値,頉稟。令曰,知道。
具允明,以都摠府言啓曰,入直軍兵等中日習射事,自上方在減膳中,依例啓請姑停矣,旣已復膳,今日入直內三廳,武兼·禁軍及軍兵等中日習射,請出標信。傳曰,知道。
曺命采達曰,同副承旨李翼元,今日不爲仕進,牌招,何如?令曰,依。
元仁孫達曰,持平李普觀牌不進罷職令旨,今方捧入,而兩司多官,或在外·或未差,他無推移進參之員,今日常參,何以爲之?敢稟。令曰,更卽牌招。
又達曰,以持平李普觀牌不進罷職令旨。令曰,推考徽旨捧入。
曺命采達曰,假注書安兼濟,身病猝重,勢難察任,今姑改差,何如?令曰,依。
安兼濟改差,代以金華鎭爲假注書。
元仁孫,以弘文館言達曰,校理李顯重,旣有只推之令,卽爲牌招察任,何如?令曰,依。
李翼元達曰,以校理李顯重牌不進罷職令旨。令曰,推考徽旨捧入。
傳于具允明曰,毓祥宮擧動時,侍衛守宮仍。
元仁孫,以觀象監官員,以領事提調意啓曰,今此新生郡主阿只氏藏胎,當爲擧行,而甲戌傳敎內,元孫外,與大君·王子有差等,世子·諸衆子·郡主·縣主藏胎,勿差安胎使,只中官與觀象監官員藏胎,而勿用石函·石物,軍用五名,而擔舁軍用二名,盛架子蓋以油芚,樹石待封胎擧行定式事,有所下敎矣。今藏胎時,凡干等節,一依定式擧行,而藏胎之法,女胎則三朔乃藏,而來十一月旣準三朔,且是吉月,藏胎可合處,年前審定所錄中,擇其三處,備望以入,落點後,擇日擧行之意,敢啓。傳曰,知道。
具允明,以備邊司言啓曰,監司之行,例給三馬牌,而以其本道新迎驛馬之上來,故推移作行矣,今此慶尙監司李成中,因下敎不日辭陛,而道臣事體,不可無隨行軍官,本道驛馬,旣未及上來,只以三馬牌,無以分排云。在前如此之時,或有別爲給馬之例,今亦依前例,軍官所騎馬馬牌外加定以給事,知委京畿·忠淸兩道之意,敢啓。傳曰,知道。
李翼元,以宣惠廳言達曰,上年因歉荒,三南·京畿·各樣用度,有所裁減矣,今年穡事,亦未免失稔,凡係用度,不可不節損。三南營官需,仍減八分之一,各樣價米·船價外,竝減八分之二,京畿營官需及各樣價米,亦依前例,分數災減之意,一體分付諸道,何如?令曰,依。
副司直權相一書曰,伏以大朝聖候,有違豫之節,旋卽平復,邸下侍湯焦灼之餘,欣喜慶幸,想難勝堪,臣以篤老危喘,床席沈淹,不得參臣僚問安陳賀之班,只自北望蹈忭而已,分義情禮,虧損至此,臣之一身,生不如死。竊伏念,聖上春秋,已至衰晩之境,喜懼至情,常切于中,而秪是居在嶺外,村廬又窮僻,君父有病患,而證候輕重,加減久速,未卽承聞,憂悶迫菀,不能自抑。臣曾於待罪喉院時,累次昵侍,仰認聖上受病之原,專出於憂國憂民,積勞積傷之故,雖向差安,而不可弛念。邸下侍傍衛護之節,必靡不容極,而尤宜盡心惕慮於保國家安生民之道,聖上常置心於怡安悅豫之地,則豈不有益於將攝,有關於養志乎?竊見今年春夏,毒癘遍滿,死了人命,不可勝數。間有闔家盡死者,重以秋農不得豐熟,許多葬埋,盡費穀物,來頭民事,誠可憂而可恤也,臣旣無以致身於門外,以書仰陳,伏望俯諒而垂察焉。臣無任震恐隕越之至。答曰,覽書具悉。聖候違豫,焦慮萬萬,旋復天和,慶幸曷諭?所陳,可不體念焉?
禮曹參議金陽澤書曰,伏以,日昨大朝筵中,以臣差下元孫輔養官,仍令促行相見禮,臣聞命兢惶,靡所容措。竊伏念,朝家之設官分職,孰非重也,而至若是任,尤有別焉。粵自三代,已講其制,列朝以來,必愼其選,苟非長德雅望,爲一世所推,則莫宜居之。況今元孫,方在沖年,英質卓異,其開發知思之功,宜善厥初,濡染成就之幾,正在今時,孔聖所云,少成習慣之喩,蓋指此也。然則輔佑訓養之方,亶在擇人,求之林下碩德,朝廷峻望,何患不得,而乃反以如臣庸陋三品小官,苟然充擬,不少留難,惜乎,大僚之擧,似旣出謬對,聖朝之許授,亦欠愼簡,臣誠惝然茫然,莫曉其故。噫,人才官防,與世俱下,庶司漫職,有不能一一責實,則無怪乎賢凡之竝進,而是職也,關係旣重,委任且專,朝夕左右,自多薰陶,一有匪人,冒廁其間,貽害於敎導之際,爲累於蒙養之地,其當何如?人之揣量己分,如知冷煖,顧臣顓愚,了無寸長,平日所自期,不過浮沈末班,粗爲宣力報效之計而已。初何嘗有意於華貫顯列,而始藉先閥,終襲常例,節次排擬,今至有萬萬不敢當之命,是猶僬僥之微,强之千勻,而顚躓必至,麒麟之被,假以文飾,而醜陋難掩,臣之一身憂悸,姑無論其奈國體之有損,四方之竊笑,何哉?方今聖上,深惟貽厥之謨,採詢廷議,講定節目,儀文咸備,可法於後世,而獨於任人之際,不諒臣之不肖,致令敎養之道,緣此而隳了,言念國計,誠非細憂,臣自承此命,惶駭踧踖,泯伏屢日,未聞有駁議,今始露章自列,仰暴微悰。伏乞离明,俯賜鑑諒,亟令刊汰臣新授輔養之任,以重官制,以靖私分,不勝萬幸。臣無任戰恐悸慄祈懇顒望之至。答曰,覽書具悉。元孫輔養之任,關緊且重,不必如是,爾其勿辭,從速察職。
徐命膺啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
乾隆二十一年丙子十月十五日辰時,王世子具翼善冠·衮龍袍,坐時敏堂。常參入對時,右承旨元仁孫,假注書邊得讓,記事官沈勗之·李鎭恒進伏訖。王世子,與右議政申晩再拜後,還退門外,常參官,入庭再拜畢,注書出立階上,唱有達事官升堂,無達事官退出,右議政申晩,刑曹判書李宗白,禮曹參判金漢喆,校理洪梓,持平李普觀以次進伏訖。申晩曰,入冬以來,外方催科之政,方急,毋論上〈納〉與身役,擧皆督捧,穡事登熟處,則易於備納,而至於歉荒處,則誠難卽爲準納,自官催督甚嚴,民不支堪,至於流離顚連之境,或塡於溝壑,或散爲盜賊。言念及此,豈不慘惻?撫摩安集之政,莫急於此時,另飭諸道,着意擧行,俾有奠安之實效,爲宜。以此出擧條,分付各道·三都,何如?令曰,依爲之。出擧條又曰,曾以刑獄疏滯之意,陳達矣。蓋獄囚多滯,則冤鬱之氣,足以感傷天和,毋論有罪無罪,卽速決放,毋至滯鬱,亦可爲導迎和氣之一道。以此意嚴飭京外,俾無滯囚之患,何如?令曰,依爲之。出擧條又曰,常參,乃是大朝會也。各司長官,例皆進參,而在京人員,亦多未參,今日違牌不參各司長官,從重推考,何如?令曰,依爲之。出擧條刑曹判書李宗白曰,大臣今以京外滯囚之弊,有所陳達矣。各道囚推罪人之月三同推,法意甚重,前後申飭,非止一再,而取考九月朔末諸道申本之下本曹者,則其中湖南·關東兩道,多以推官有故懸頉,猶不準式,事極未安。當該推官,雖以宥旨前事,不爲請推,而依定式擧行之意,更加各別嚴飭,何如?令曰,依爲之。出擧條禮曹參判金漢喆曰,小臣待罪禮曹,以職掌事,敢有仰達矣。雜科乃禮曹主管,故今番雜科覆試時,臣進參各學所講,多不成樣,額數或有未充,非但覆試如此,初試已有闕額,事甚苟艱。在前則不然,各學蕃盛,人才間出矣,近來人心不古,百度解弛,此亦世運所關,不可任其廢壞,申飭各其衙門,另加勸課,俾有實效,何如?令曰,出擧條各別申飭,宜矣。申晩曰,雖以今番譯科言之,幾至於不得充額,事極寒心,禮堂之請飭勸課者,是矣。漢喆曰,臣旣有陳達,大臣之言又如此,不善勸課之各該堂上,推考申飭,好矣。令曰,依爲之。出擧條持平李普觀曰,請瑞虎等兩賊孥籍,亟令王府擧行。請英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請島配罪人泰績,更令鞫廳嚴問,夬正王法。請還收罪人桂永放送之令,亟令攸司,依律處斷。請還收吉才卜·李於屯金減死之令。請還收李佐太·申尙春減死之令。請罪人彦杓·陽祚等,仰稟大朝,更加嚴鞫得情。請稟于大朝,潤·東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟大朝,爟·爣諸子,竝令絶島移配。請東星,亟施孥籍之律。請緣坐罪人抗,仰稟大朝,亟施孥籍之典。令曰,勿煩。措辭竝見上又曰,坡州牧使李彦熽,到任以來,專事暴虐,百姓嗷嗷,如逢亂離,乖悖之政,不一而足,削眞木爲杖,如其邑面之數,長如量尺,大如小兒臂,各書面名,烙印其端,杖民以是,量田以是。又有邑子,遭其親喪,葬期適在輸糴之日,故以過葬卽輸之意,哀乞寬暇,則題以官只知刑杖,不知其他而退之,苟有一分仁孝之心者,何忍爲是?如此暴厲殘薄之人,決不可一日置之字牧之任,貽殘民之怨苦,傷一邑之風俗。請坡州牧使李彦熽罷職。令曰,若有如此之事,則豈可以罷職而止乎?拿問處之。又達曰,寢郞之職,初仕極選,而厚陵參奉韓芷,本以不學無識之人,不順父母,家道乖亂,至有賤隷所羞之行,族戚羞之,姻親棄之,如此蔑倫無行之人,不可廁之衣冠之列,以爲搢紳之恥。請厚陵參奉韓芷,永刊仕版。令曰,不從。又達曰,有功給復,而復利不奪者,所以嘉前而勸後也。如使有功者,旣復而復侵之,則令何有信於民,民何有知所勸,而緩急,何由得其死力哉?臣聞鄕民之以戊申軍功,參於原從者,勿論其子之多寡,勳府一倂收錄,徵布侵督不已,故民不聊生,莫不嗟恨愁苦。甚至於追悔當時之效功,臣未知朝家果以此屬,許給勳府,使之收布與否,然設或朝家偶有此令,旣復還寢,已不免十慮之一失。如或初無朝令,而勳府利於布疋,因其屬己,而巧作名色以徵之,以上閼朝家之德意,下招齊民之愁怨,絶其親上事長之心,則其爲目下非法之失,將來無窮之憂,豈有大於此者乎?請亟令廟堂,査實除減。令曰,依達。又達曰,重禁釀之法,不少假貸者,欲使民畏罪不敢犯也,蓋亦出於我大朝辟以止辟之至意也。然頑民不戢,而犯釀滋多,前者未發配,而後者又繫獄,行遣無休息之時,囹圄無空虛之日,都下如此,則外方可知。此非法不重之弊,敎化無素而紀綱不立也,臣恐若此不已,八路無安民,而海島無地可處,此已可悶矣。況前春以後,逆屬之島配者,不知其幾,而又以新禁刑,移平民以實海島,與之雜處,永絶歸期,下民愚迷,安保其悔罪而自新乎?其爲難言之虞無窮之慮,有不可言。請前後犯禁酒者,更以限年島配,議定其律。令曰,當初下敎,出於嚴隄坊之盛意,則今此所謂,殊涉未安,而況身爲執法之官,限年之請,尤極寒心,所達不從。又達曰,新除授大司憲金尙翼,時在京畿漣川地,掌令李運海,時在全羅道扶安縣任所,持平李秀逸,時在忠淸道禮山地,司諫院大司諫李奎采時在平安道寧邊府任所,請竝斯速乘馹上來事,下諭。令曰,依達。又達曰,臣以無似,猥忝臺職,淸朝耳目之官,決知不堪,臺端一步,矢心自劃,常參有命,召牌辱臨,初違召令,已深逋慢之罪,睿度寬大,至降再召之令,適會兩司俱空,變通無路,黽勉乍出,只爲備數之計,僅以草草數語,仰效一日之責,巽軟之失,臣自愧懼。其中二事,雖蒙準許而至於末端事,以所請,寒心爲敎,又以巽軟,極非垂責,臣於是,不勝惶愧之至。臣之本意,初非欲爲民減律,實出於杜後患之計,而嚴敎至此,何可一刻仍冒於臺次乎?請令遞斥臣職。令曰,勿辭。右承旨元仁孫曰,持平李普觀,再達煩瀆,退待物論矣。令曰,知道。諸臣以次退出。
上在昌德宮。常參·經筵,以代理停。
夜一更,月犯東井星。
李翼元達曰,明日常參,取稟。令曰,停。
又達曰,大司憲金尙翼,掌令金元行·李運海,持平李秀逸在外,李普觀引避退待,執義未差,今日以監察茶時之意,敢達。令曰,知道。
徐命膺達曰,右副承旨具允明,今日不爲仕進,牌招,何如?令曰,依。
又達曰,檢閱金和澤,旣已帶職蒙宥,卽爲牌招察任,何如?令曰,依。
李翼元,以弘文館言達曰,校理李顯重,旣有只推之令,卽爲牌招察任,何如?令曰,依。
又以校理李顯重牌不進罷職令旨,令曰,推考徽旨捧入。
又以吏曹言達曰,新除授寧海府使朴昌潤呈狀內,矣身自十數日前,猝得毒腫,結核旣大,瘡口已成,針破之後,毒氣益肆,痛勢尤劇,以此病狀,旬月之內,萬無差復赴任之勢云。身病旣如是危重,則不可等待其差歇,依例罷黜,何如?令曰,依。
徐命膺,以義禁府言達曰,坡州牧使李彦熽,拿問處之事,徽旨達下矣。李彦熽時在任所云,依例發遣府羅將,拿來,何如?令曰,依。
校理洪梓,修撰李錫祥等箚曰,伏以持平李普觀,以臣以無似,猥忝臺職,淸朝耳目之官,決知不堪,臺端一步,矢心自畫,常參有命,召牌辱臨,初違召令,已深逋慢之罪,睿度寬大,至降再召之令,適會兩司俱空,變通無路,黽勉乍出,只爲備數之計,僅以草草數語,仰效一日之責,巽軟之失,臣自愧懼。其中二事,雖蒙準許,而至於末端事,以所請寒心,爲敎,又以巽軟,極非垂責,臣於是,不勝惶愧之至。臣之本意,初非欲爲民減律,實出於杜後患之計,而嚴敎至此,何可一刻仍冒於臺次乎?引嫌而退,其所論列,不無意見,而語涉疎忽,勢難仍在。請持平李普觀遞差。取進止。令曰,處置事,依達。
上在昌德宮。常參·經筵,以代理停。
元仁孫達曰,明日常參,取稟。令曰,停。
具允明達曰,大司憲金尙翼,掌令金元行·李運海,持平李秀逸在外,一員未差,執義未差,今日以監察茶時之意,敢達。令曰,知道。
藥房提調臣李益炡,副提調臣曺命采啓曰,伏未審日間,聖體調攝,若何,憊眩之候,寢膳之節,亦何如?前劑入加減補中益氣湯五貼,已盡於昨日,臣等,今日率諸御醫入診,詳察聖候,議定繼進當否,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,湯劑加劑五貼以入,下敎日入侍,宜矣。
具允明,以都摠府言達曰,副摠管李禧遠,以能麽兒堂上,本廳坐起晝仕出去之意,敢達。令曰,知道。
又以弘文館言達曰,校理李顯重,旣有只推之令,卽爲牌招察任,何如?令曰,依。
又以校理李顯重牌不進罷職令旨。令曰,推考徽旨捧入。
傳于元仁孫曰,今番擧動出路,以弘化門爲之。
具允明達曰,大司憲金尙翼,自縣道上書到院,而係是言事,持入受答之意,敢達。令曰,詣閤。
元仁孫達曰,假注書邊得讓,身病猝重,勢難察任,今姑改差,何如?令曰,依。
又以禮曹言啓曰,來十一月初六日,毓祥宮冬享祭親行事,啓下矣。王世子亞獻之節,依例磨鍊乎?敢稟。傳曰,置之。
又以禮曹言啓曰,卽接光陵參奉所報,則近來虎患特甚,數三成群,處於陵內至近之地,白晝橫行,咆哮跳踉,亦有人物嚂殺之患,陵官奉審與守直巡山等節,不得如常爲之,斯速變通云。陵寢至近之地,虎患若是狼藉,極其驚駭,卽令該軍門,發送軍校,期於捕捉,何如?傳曰,允。
又以承文院官員,以都提調意啓曰,使行文書,黑草査對,以明日出令,而堂上近甚數少,無以備員。知事趙觀彬·李益炡,左參贊李昌誼,行副司直洪象漢,右參贊李喆輔,行副司直徐宗伋,行副護軍尹鳳朝·徐命彬·洪啓禧·尹汲·鄭亨復·李春躋,知敦寧鄭益河,兵曹判書李,刑曹判書李宗白,判尹閔百祥,禮曹參判金漢喆,副司直趙明謙·李日躋,刑曹參判尹得和,行副司直申思建,戶曹參判趙雲逵,吏曹參判南泰齊,行副司直尹得載·兪最基·金相奭,前監司李益輔,行都承旨曺命采還差,行副司直元景淳·鄭光忠,大司成吳彦,兵曹參判李得宗,行副司直李應協差下,使之察任,何如?傳曰,允。
又以成均館官員,以同知館事·行大司成意啓曰,今番春塘臺親臨庭試時,格外呈券,罪人琴若思,自四館所,搜覓事,命下矣。罪人若思,自順興府別定刑鎖將校,着枷上送于本館,而若思取招文書及囊中文書,亦爲粘連牒呈矣。罪人旣以移送秋曹,而其所謂招辭與文書,亦非留置本館者,亦爲移送秋曹之意,敢啓。傳曰,知道。
忠淸監司趙暾書曰,伏以臣,有萬萬難强之情勢,當萬萬不堪之恩渥,怵迫分義,放倒廉隅,淟涊職次,管攝事務,自惟愧汗,人謂斯何,十手之指,無病而斃,匪分之恩,過福而災,理之常也。今臣有失職之大罪,自速人言,無可記之寸長,反媒恩喩,則臣安得不災一身而病且斃乎?果然宿疾復作,去死無幾,㱡㱡惛惛,症甚危急,諸般醜穢之症,雖不敢煩溷崇聽,最是吐血之症,源委旣痼,藥餌罔效,飮啖全部,形容換奪,神息茫昧,少有思索,輒必倍蓰,閉戶頹倒,不省外事者,今已月餘矣。螻蟻微喘,固不足恤,而觀察衆務,一任瘝曠,私心之兢惶,公事之狼狽,當如何哉?臣旣冒沒承命,抗顔察任矣,又無疾病之可言者,則其何敢徒爲自便之計,不思所以竭力之道乎?目今症形,實有朝夕難支之慮,更無可以自力之望,病裏惶悶,如添一病,情窮勢急,不暇緩聲,玆敢不避瀆擾之誅,冒死哀籲於慈覆之下。伏乞离明,俯賜哀憫,亟賜鐫罷,俾臣得以任便調治,復尋生路,千萬幸甚云云。答曰,覽書具悉。卿其勿辭,調理察任。
令慶尙道觀察使李成中書。王世子若曰,虞庭之咨岳牧,古難其人,周家之任屛翰,今屬之子。自六卿出補,非欲輟巖廊之籌,而四方旬宣,其如待盤錯之器。蓋聖念素重藩選,顧薄警且尊朝綱。睠玆嶺維,寔愼關鑰。七十州山川人物,管理惟繁,三百年禮義詩書,風化攸本。萊館重交隣之道,奈蔘路之難防,海邑軫賙民之謨,憫棠粟之漸罄。如欲得人共理,固知舍卿其誰?惟卿,孝友公淸有傳,政事文章咸備。綜物則盛水不漏,咸稱履屐皆當,飭躬則如玉無瑕,自是繩墨甚整。彝倫晦明之際,見得源頭,昭鑑稡輯之時,闡發肯綮。長銓曹而寄以調劑,任均廳而資其彌綸。方宸心倚毗之罙深,何人言構捏之太甚。聖鑑俯燭,不待辨而已明,通朝共知,固自省而無愧。渙然恩詔,方勤謂來之音,邈矣郊坰,過守自靖之義。顧外補不得已也,蓋上意仍以任之。玆授卿以行慶尙道觀察使,卿其毋替簡埤,祗服訓旨。體聖朝恤軍民之意,克察水早札荒,念國家重根本之圖,庸詢風土謠俗。完藩廉明之美政,何難?移是法而新是民。東京循良之舊治,佇見,推一州而咸一道。凡諸稟裁專斷,自有應行故常。於戲,如熟路之駕輕車,往其欽此,譬鉅材之須支廈,行且召卿。故玆令示,想宜知悉。
丙子十月十七日辰時,王世子坐德成閤。承旨入對時,左副承旨具允明,假注書金華鎭,記事官沈勗之·李仁培,以次進伏。令曰,狀達先爲讀奏。允明讀之,令曰,上書又讀奏。允明讀之,令曰,合爲幾條件乎?允明以書中條件,仰奏,令曰,書之。允明奉書書批,書批在下令曰,都憲爲何大夫耶?允明曰,嘉義矣。令曰,流民,指京城而言乎?允明曰,言外方流民矣。令曰,末端事,與李敬玉所奏,似不同矣。允明曰,然矣。李敬玉處置時,臣不爲入侍,故未諳其時事矣。令曰,此書批,今日當請對於大朝而奏之耶?允明曰,今日若有大朝入侍,則當爲仰稟,若無入侍之事,其翌日微稟請對者,曾有傳敎矣。令曰,若然則狀達,亦當過大朝入侍而踏下,竝爲持去,可也。仍令退出。
上在昌德宮。常參·經筵,以代理停。
夜自三更至五更,月暈。
元仁孫達曰,明日常參,取稟。令曰,停。
具允明,以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
沈墢達曰,左副承旨徐命膺,同副承旨李翼元,今日俱不仕進,竝牌招,何如?令曰,依。
具允明達曰,大司憲金尙翼,掌令金元行·李運海,持平李秀逸在外,一員未差,執義未差,今日以監察茶時之意,敢達。令曰,知道。
元仁孫,以弘文館言達曰,校理李顯重,旣有只推之令,卽爲牌招察任,何如?令曰,依。
以左副承旨徐命膺·校理李顯重牌不進罷職令旨,令于沈墢曰,竝推考徽旨捧入。
沈墢啓曰,假注書金華鎭,時無職名,令該曹依例付軍職,冠帶常仕,何如?傳曰,允。
邊得讓改差,代以徐有元爲假注書。
沈墢啓曰,假注書徐有元,時無職名,令該曹依例付軍職,冠帶常仕,何如?傳曰,允。
具允明,以兵曹言啓曰,卽接東所衛將牒報,則弘化門南邊十字閣近處,宮墻一間頹落云。令紫門監爲先把子圍排,急速修築,而弘化門入直砲手十名除出,限修築間,各別守直之意,敢啓。傳曰,知道。
又以御營廳言啓曰,因禮曹草記,光陵陵內虎患特甚,白晝橫行,有人物嚂殺之患云,陵寢至近之地,虎患若是狼藉,極爲驚駭,卽令該軍門,發遣軍校,期於捕捉事,允下矣。本廳將校,率領牙兵五十名,明日曉頭出送之意,敢啓。傳曰,知道。
同副承旨李翼元書曰,伏以臣,九耋老母,疾病奄奄,居常綿綴之中,自數日前觸冒寒感,咳喘達宵,飮啖全却,眞元萎苶,實有朝夕難保之慮。臣方左右扶將,誠無一刻離捨之勢,召牌之下,末由承膺,玆陳短章,自外徑歸。伏乞睿慈,特垂矜察,亟遞臣職,俾便救護幸甚。答曰,覽書具悉。爾其勿辭,救護母病。
上在昌德宮。常參·經筵,以代理停。
夜四更,月犯鬼星。
曺命采達曰,左副承旨徐命膺,今日不爲仕進,卽爲牌招,何如?令曰,依。
元仁孫達曰,明日常參,取稟。令曰,停。
具允明達曰,大司憲金尙翼,掌令金元行·李運海,持平李秀逸在外,一員未差,執義未差,今日以監察茶時之意,敢達。令曰,知道。
徐命膺達曰,卽者校理洪梓以司譯院試才事,晝仕出去,謂有身病,陳書到院,原書纔已退却矣。此與在直徑出,有間,雖不得直捧禁推徽旨,而事體誠極未安,推考警責,何如?令曰,依。
備忘記,傳于徐命膺曰,今日新舊軍職試射時,南行軍職鄭勗世,六兩一矢百五十步,二矢百三十八步,三矢百三十八步,直赴殿試,軍職李義培,一矢百五十八步,二矢百五十四步,三矢百五十四步,鄭智世一矢百五十四步,二矢百五十八步,三矢百六十一步,權廷赫一矢百四十步,二矢百四十五步,三矢百四十三步,加資。
傳于元仁孫曰,儒臣持詩傳大雅篇,入侍于世子宮差備。
元仁孫,以弘文館言達曰,校理李顯重,旣有只推之令,卽爲牌招察任,何如?令曰,依。
傳于徐命膺曰,明日入侍,已下敎矣,入對勿爲悤悤,從容爲之,而午後入侍。
元仁孫,以禮曹言啓曰,來十一月初一日冬至,大殿·大王大妃殿·中宮殿陳賀時,王世子致詞陳賀之節,依例磨鍊擧行乎?敢稟。傳曰,權停。
又以禮曹言啓曰,來十一月初六日,毓祥宮冬享祭親行時,王世子亞獻之禮,旣命置之,出還宮時,王世子闕門外祗迎之節,何以爲之?,敢稟。傳曰,置之。
具允明,以義禁府言達曰,卽接月令醫員崔興門手本,則時囚罪人李彦熽,感寒忒重,素患痰癖·關格等症,一時俱劇,呼吸不通,勺水不下,症情十分危篤,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
大司憲金尙翼書曰,伏以臣,向爲溫浴,受暇東出,迺於中路,忽伏奉柏府除旨,臣聞命驚惑,莫省攸措也。噫,臺閣爲任,孰非不重,而今臣見叨之職,古所稱御史大夫,苟非望實在衆人之先,名論爲一世之重,則從古以來,莫宜居之,如臣之憃愚衰鈍,文質無當者,豈容彷彿於擬議,而惜乎銓窠,已是失注,恩點,又何爲而誤加也?自來三司之責,素有一切之戒,雖在强壯之年,尙且逡巡不出,在今遲暮之境,志氣已耗,則有何去就之可論哉?況日昨多臺之譴罷,蓋出於來諫求助之至意,則論其不言之罪,宜無異同,而以臣在外,雖倖獨漏於現告之中,而區區自處之義,亦豈可晏然而已哉?且臣素患痰癖之症,越添於風雪勞頓之際,僵臥鄕廬,姑無起動之勢,虛銜在身,如添一疾,玆從縣道,敢陳自劾之章。伏乞离明,俯垂諒察,亟削臣職,仍勘臣罪,以重名器,以安私分,不勝幸甚。臣方乞免,不宜贅及他說,而寸忱自激,敢此尾陳焉。嗚呼,日昨雷異,又在閉藏之月,風雹交作,景色愁沮,杞人之憂傾,嫠婦之恤緯,未足以喩此,則耿耿尙寐之願,自不覺仰屋長歎,伏聞我大朝殿下,惕然警懼,半夜責躬之敎,八日減膳之擧,罔非出於惻怛寅畏之至誠。伏惟邸下,遇災警省之中,奉此綸音,其所以激勵感發者,有倍恒日,乾道玄遠,雖不敢傅會其說,指爲某事之應,而疾威之作,發輒如期,轟燁之變,無異盛夏,仁天警告我邸下者,若是其丁寧諄復,朱子所謂,此非術人占候者之比云者,誠是格言,則不知何樣禍機藏於何地,發於何時,而人莫之知也。聖人應天之道,以實不以文,則必也講學而有講學之實,勤政而有勤政之實,然後天人感應之捷,不翅影響,臣未敢知邸下果能以實學而行實政,深宮蠖濩之際,幽獨燕處之地,先敬在吾之天,無復屋漏之忱否?嗚呼,難得者時也,易失者機也。流光荏苒,盛年難再,而竊覵睿質天縱,今聞日彰,大朝之期勉我邸下者,如何,臣民之顒望我邸下者,亦如何?承貳極付畀之重,代萬機酬應之勞,則邸下之擔負,豈不重且大矣,而一年二年,未聞有一做措之大加發施者,固知邸下至敬至愼,雖一令一政,不欲自專而自斷,則睿意所存,孰不欽仰?第今諸路荐歉,民憂茫無涯畔,偪側王城之內,餓殍顚連,咫尺官門之外,火賊竊發,到底孑遺之民,無所仰哺,相續途路,朝暮溝壑,非相枕而死,卽相聚而爲盜,歲前如此,春後可知。臣之所經畿峽,無非遑汲之形,則尤甚被災之處,亦可以推矣,念之及此,可爲氣塞。京城流民之目下接濟,自朝家已爲指揮於賑廳者,外方流丐,亦宜申飭於道臣守令,先爲救濟,俾無冬前捐瘠之患,而中外討捕之政,近益疎虞,剽劫行旅,橫暴閭里者,無所不至,誠非細憂,更加嚴飭於左右捕廳及諸道鎭營,各別詗捕也。今此舊逋之停退,結錢之蠲減,實出於我大朝字恤之德意,則惟我邸下,益宜奮然自勵,維新百度,而賓對常參,乍行旋罷,諸臣之所建白者,不過零瑣之簿書。邸下之所講究者,未聞宏遠之謨猷,其何能弭天災而答民望乎?嗚呼,今日之悠悠萬事,無過於邸下之保惜精神勉修學業,而書筵之頉稟居多,講官之進接或罕,雖緣睿候愆攝,酬應有妨,而亦豈無淸燕之暇,安靜賜對,如程子之論者耶?時於臥內,頻加召見,念宮僚越捧之敎,深自責勉,體聖上惟疾之憂,益加愼嗇。每於性偏難克處,爲復省惕,以淸心寡慾,爲要道,以發號出慮,爲急務,畏天威如常對越,恤民憂若己瘝,惜大禹之寸陰,法成湯之日新,念念在玆,進進不已,則時敏日將之效,必將如執左契,此不在邸下一轉移之頃耶?臣伏覩我大朝殿下,春秋已高,聖學已邵,而以周文緝熙之誠,勉衛武抑戒之義,延英進講,不輟秉燭之功,廈氈恤災,未忘述編之意,行健自强,益爲裕昆祈永之道,則此豈非邸下之朝夕濡染,所以觀感者乎?反之於身,必體身敎之方,求之〈於〉心,必驗心授之法,要令一事一爲,動合天則,施措遷改之間,如風之速,如雷之猛,則邸下方寸之門,便是景星慶雲,天心自可底豫,豈不爲相感之實耶?嗚呼,昨年之事,尙忍言哉?生一種窮凶之徒,作千古極惡之變,言言髮豎,思之骨寒。義理旣闡,倫彝復明,一部昭鑑,已作鐵案,而難化者梟獍,不測者事變,許多逆孥之流放嶺·湖,其徒寔繁,而彈丸小島,到處類聚,此等不逞之種,何所不爲?觀於徵·志諸賊,前鑑亦不遠。臣謂諸孥之偏送一處者,詢問于廟堂及王府諸臣,使之分屬各處,而雖於所居之境,俾不得擅離,凡所去來行止,各自地方官,隨時照管,以絶其日後無窮之慮焉。嗚呼,從古亡人國家者,惟黨論,是耳。此我大朝,所以穆然深思,惕然遠覺,苦心血誠,必欲一彼此而平物我,箕疇建極之治,三十年如一日,破一代朋比之習,爲萬世燕貽之圖,旣上告下布矣。爲今世祿之臣者,無非休戚之人,國存則與存,國亡則與亡,苟有人心者,敢懷偏黨之私,忍負平蕩之化,而只緣官爵有限,人員無數,躁競日甚,廉恥日喪,千病萬敗,皆從此出,靜言思之,救得無術。噫,調劑權衡之責,惟在廟堂與兩銓,而人心日險,世路日艱,一擧一措,毁譽隨之,一取一舍,恩怨判焉。若是而國事,何時可做,世道,何時可靖乎?爲今矯救之道,雖有明智之士,誠亦末如之何,而最是設科太頻,其弊滋甚。大朝旣已明燭,諸臣亦嘗竭論,若欲抑仕門躁進之道,則莫如簡科第,試取之規,此在朝家之深究弊源,講行良法,以爲消淫朋鎭世道之一端焉。噫,言路之開閉,而國家之興喪,係焉,可不懼哉?廟堂有失,則可以勤攻矣,銓曹有罪,則可以刺論矣。內外官邪,皆可以規正矣,攻其事,無攻其人,攻其人,無攻其黨者,豈非古人之格語淸朝之美事乎?惟其人心難平,物情難齊,間有出而論事者,或出於乖激,或涉於排軋,此聖上之所深惡痛絶者,國家,何嘗厭言者而然哉?雖以近日事言之,其論兩重臣者,繡衣之査啓,已白之,筵臣之奏語,亦暴之。臺論已歸於爽實,則安得不致煩天怒,而至若放歸之罰,自古以來,蓋謂其所居之鄕土,則彼嶠南塞北,豈兩臣之田里哉?律名失當,終非爲法於後者,臣豈爲兩臣惜之而爲此言哉?伏願仰稟大朝,使處分毋或失平焉。答曰,覽書具悉。災異之後,懍惕之心,尙今不已,其所陳勉,字字是切,予甚嘉尙,可不銘諸心?外方流丐救活事及京外譏捕申飭事,依施,緣坐人分屬各處事及科第事,令廟堂稟處。仰稟事,其時大朝處分,至爲允當嚴明,則其何若是?卿其勿辭,從速上來察任。
丙子十月十九日申時,上御崇文堂。儒臣持詩傳大雅篇入侍時,右副承旨具允明,修撰李錫祥,假注書徐有元,記事官李鎭恒·李仁培以次進伏訖。上曰,儒臣·承史,輪次讀之。錫祥讀文王章,允明讀大明章,有元讀綿章,鎭恒讀棫樸章,仁培讀旱麓章訖,上曰,此注書,誰耶?允明曰,徐有元矣。上曰,此是徐命珩之孫,而頃於放榜時入侍,予已知之矣。年,幾何?有元起伏曰,二十二矣。上曰,講聲甚好,有異於近來講譜矣。上仍命儒臣進文義,錫祥起伏曰,臣自前冬講大雅,不知幾次,別無可陳之文義,而大雅一篇,多稱述文王之德,文王所以爲文王也。以其有敬天恤民之德,君之於民,其可忽乎?無逸篇曰,文王卑服,卽康功田功,田功,卽養民之功也,綿之第三章,言迺彊迺理,迺宣迺畝,當其遷都,之時,先治田疇,務本重農之道,可見。伏惟聖上,恤民勸農,宵旰憂勤,而比年以來,飢饉荐臻,民不聊生之中,日前怪風,又復作災,京江船隻之覆敗者,不知其數,仍又合氷不堅不解,滿城遑遑,景色愁痛,此非細憂也。宜召大臣惠堂,講究濟民之策,恐不可緩也。上曰,講究何在?錫祥曰,當在於米穀稍裕之道矣。上曰,惠廳米,今若下手,則前期有難繼之慮,裕穀之道,當在何術。允明曰,儒臣所達,誠是矣。聞沿江上下船隻之臭載者,至於累百隻,難免於致敗者,以氷合之故,不得上來,米價日踊,都民遑遑云,朝家所以方便講究者,當如救焚拯溺矣。臣未知裕穀之道,當在何策,而不可不詢問大臣使之講確矣。上曰,米價曾前累次申飭,而實無效矣。允明曰,自朝家若嚴禁,則豈有禁不行之慮乎?上命書傳敎曰,今聞儒臣所奏,有下敎者,明日元良次對後,大臣及惠堂·該署提調,其令入侍。上曰,戶判,謝恩乎?允明曰,李台重病重,今十三日作故矣。上嗟惜曰,元良無下令乎?允明曰,未及下令矣。上曰,元良於其年甲,心有所如何,而不爲之矣。仍命書傳敎曰,其單入于元良,故漠然不知,而惟待謝命。今因大臣入侍之命,欲召而問于承宣,而乃知重臣之固執,結城幾年,而一自溫幸時,乃拜承宣二道方伯,官至正卿而回舊心,不尋鄕路,心自謂得人,自此庶可以暮年倚任,豈意停朝市已過乎?愴悼曷諭?前判書李台重,凡諸等事,從厚擧行,以表予意。允明曰,大司憲金尙翼,言事上書,再昨入對受答,而有持入大朝後判下之敎,故姑爲留待矣。上曰,下答讀奏。允明讀陳,至緣坐人分送各處,上曰,此條,何語耶?允明以書辭陳達,上曰,此則予亦知弊,而但分屬八路,尤豈不可憫乎?讀至科第事,上曰,此則臺言,是矣。科弊予豈不知,然豈可以此而停科乎?救弊之道,惟在於爲試官者,明試鑑而考之,爲銓官者,勿用其紛競躁進者,則此最得矣。元良,何不下答,而使稟於予耶?讀至兩臺臣事,上曰,傳云,惟仁人放流之放字,豈不可乎?允明曰,臺臣,非以放字爲不可,田里二字,本是田土之謂,而嶺南·關北,旣非兩臺臣田里,則與法律有異云矣。上曰,元良已善爲之,予更無可爲者,而其中令廟堂稟者,予亦無好策矣。仍命書傳敎曰,元良都憲下答中二件,令備局稟于予,而第一件事,予豈不知,而無他善策,第二件事,其弊予亦知之,而雖稟于予,予何有善道?其稟,置之。允明曰,日昨下敎于元仁孫,有郡主封爵聞知之命,故仁孫問于洪益三家,得來淑安公主郡主時封爵官敎,卽爲微稟,連日留待矣。上曰,郡主,幾年封爵乎?允明曰,以丁丑生,順治丙戌封爵,洽爲十歲矣。上曰,予意以爲,十歲似適當矣,果如所料矣。仍命有元,持入官敎,覽卽還下,允明曰,毓祥宮冬享,旣有依昨年例擧行之命,故今方依此擧行,而聞以冬享之已行,冬祭節祭,則仍不設行者,今爲三年云,今年則冬至在於冬享之前,而以冬享之將行,不行在先之節祭,事涉,如何?宜有一番稟定,故敢達矣。上曰,從前此事,大失之矣。仍命書傳敎曰,冬享若行於至日,則節祭自不重疊,而旣不行於其日,則勿論先後,冬享自冬享,節祭自節祭,以冬享之旣行,謂以節祭已行,不爲擧行,其涉忽焉。旣知其誤,曾前該曹堂上,一倂從重推考,此後令儀曹知悉擧行。允明曰,公州儒生閔友夏,以先朝胎封表石改識事,上書到院,事體重大,不敢輕捧,問前例于禮曹,則與其書辭,大段逕庭,而事係先朝,敢此仰達矣。上問書辭下敎曰,先朝無此規例矣,遐方怪異之人,妄有希覬之心,敢有此等上書,極怪矣。仍命書傳敎曰,凡胎封未遑擧行者,追後以封,前面自有大王二字,嗣服後例爲擧行者,稱殿下二字,乃是古例,而今聞公州儒生閔友夏,非徒法外,於莫重之事,其有希覬之心,此等士習,不可不釐正,以杜褻慢,上書勿捧,閔友夏限五年停擧。上曰,琴若思已捉得矣,其所爲,誠甚切痛,此等人,逐之絶海,可也。允明曰,其占辭一張,情狀尤可痛矣。渠旣知朝家有命推捉,則宜卽自現,而占其吉凶,延拖曠日,本罪外,宜有加等矣,臣則以爲,一次刑訊,斷不可已。上笑曰,此不過愚者,大靜縣定配,足矣,明日當問秋判而處分矣。允明曰,日昨伏見江原監司徐命臣申本,則六鎭放歸田里罪人李敏坤,到金城店舍,失火燒死云,誠極慘然矣。上曰,事有不善爲,則有如此之患矣。允明曰,雖不善事,法從之臣,燒死逆旅,豈不驚慘乎?上嗟歎良久,仍命書傳敎曰,今聞承宣所奏,其甚惻然,李敏坤特釋其放,令該曹恤典擧行。上曰,明日大臣入侍,秋判同爲入侍。榻前下敎上命書傳敎曰,近者儒臣,只有洪梓·李錫祥二人,其涉寒心。尹學東·李仁源,無他撕捱,一不就職任自下鄕,下諭由限今日云,此何分義道理?其若過由限不謝,政院直捧禁推徽旨。李顯重爲江陵民,靳點已多,而今拜之後,意謂上來登筵,今聞鎭日違牌云,使顯重,其思向日筵奏,幾年外任,復授此任,其敢若此?不可一向例推,以虧國體,初徽旨復入踏下,仍捧禁推徽旨。諸臣以次退出。
上在昌德宮。常參·經筵以代理停。
徐命膺達曰,明日常參,取稟。令曰,停。
又達曰,大司憲金尙翼,掌令金元行·李運海,持平李秀逸在外,持平一員,執義未差,今日以監察茶時之意,敢達。令曰,知道。
又達曰,副校理尹學東,下諭後過限不上來,依定式禁推徽旨捧入之意,敢達。令曰,知道。
令于具允明曰,大臣·備局堂上引接。
具允明啓曰,右議政申晩,宣惠廳堂上閔百祥,平市署提調洪象漢,刑曹判書李宗白,依下敎來待矣。傳曰,入侍于世子宮差備。
元仁孫啓曰,宣惠廳堂上閔百祥,時無職名,令該曹卽爲口傳付軍職,何如?傳曰,允。
兵曹口傳政事,以閔百祥爲副司直單付。
徐命膺,以弘文館言達曰,本館上番闕直,事甚未安。校理洪梓,卽爲牌招入直,何如?令曰,依。
以校理洪梓牌不進罷職令旨,令于徐命膺曰,推考徽旨捧入。
有政。吏批,判書鄭翬良進,參判南泰齊服制,參議趙載洪未肅拜,左承旨元仁孫進。
兵批,判書李在外未肅拜,參判李得宗受由在外,參議宋昌明入直進,參知洪宗海病,右承旨徐命膺進。
吏批啓曰,臺諫及春坊闕員,今當差出,而擬望之人乏少,外任竝擬,何如?傳曰,允。
又啓曰,本曹佐郞李宜哲呈狀內,身病甚重,勢難察任云,依例改差,何如?傳曰,允。
以李最中爲執義,黃柙爲司諫,李德海·奇彦觀爲正言,金永燮爲持平,韓光肇爲刑曹參議,李世澤爲校理,李基敬爲弼善,具聖任爲判尹,朴道源爲兼中學敎授,洪獜漢爲兼南學敎授,柳敍五爲康陵別檢,李普溫爲萬寧殿別檢,柳得養爲濟用副奉事,李命坤爲淸風府使,李泰祥爲寧邊府使,鄭昌聖爲扶安縣監,鄭玉爲寧海府使,洪象漢爲禮曹判書,李惟秀爲承旨,閔百祥爲戶曹判書,李喆輔爲兼判義禁,金致仁爲禮曹參議。金陽澤忠淸監司,沈墢黃海監司除授事,承傳。柳煥德·朴履源爲校書正字單付。宗簿直長申鏶,漢城參軍金相肅相換
李基敬爲副護軍,李益輔·鄭重器·李普觀爲副司直,鄭存謙爲副司果,金華鎭·徐有元爲副司正,金錫倫爲山馬監牧官單付。
黃海監司南泰耆狀達,海州居能櫓軍趙福伊等渰死事,令于具允明曰,渰死人等,令本道恤典擧行。
具允明,以刑曹言啓曰,今番庭試時,格別呈券罪人琴若思,大靜縣定配事,命下矣。若思,自順興府定刑吏押送,故依例囚禁,配單亦已達下,而卽因成均館草記,若思順興府推問招辭及其囊中文書小紙八張移送臣曹矣。臣等拆見其招辭,則以爲,趁科上京,仍入試場,旣逢策問,有難製述,略製古賦三十餘句,自作自寫,或竢招入,而其出榜翌日,終無消息,故初七日還家,初八日爲本府將校所拿,前後所爲,無非喪性所致,都是自作之罪,以無他所達遲晩,而其所謂文書七張,則庭試時渠之所作賦草一張也,渠之科行往來時,日記一張也,占法謄紙一張也,渠之家宅身數占問各紙五張,而其中一張,乃是渠之過科還鄕時占問者,而觀其措辭,朝令推捉之下,終有不卽來現之跡,亦不可無嚴懲之道。各別嚴刑一次後,發配,何如?傳曰,今日秋判入侍,意蓋此也,聞其所奏,果若其度,勿爲刑推,巨濟府島配。
副校理洪獜漢書曰,伏以臣於千萬意外,忽伏承玉署移除,繼以有馹召之令,榮動下邑,感結中心,惝惶震越,罔知攸措。噫,臣之待罪西邑,已過一期,而値連歲凶歉之餘,旣未盡拯恤之政,承朝家勤飭之命,又未效報塞之誠,無所猷爲,徒費厚廩,每自循省,唯俟譴罰。今乃不唯不罪,反縻以華銜,在臣私分,尤切悚蹙。仍念臣,猥以無似之賤,濫被拂拭之恩,前後踐歷,罔非踰分。況今所叨,卽臣積事違逋之地,間雖怵畏嚴命,黽勉冒出,而才疎學淺,曾未能進一言論一事,上以負聖朝顧問之意,下以貽名器玷辱之羞,至今追思,惶恧彌切。若使臣徒恃寵榮,恬不知恥,有除輒膺。若固有之,則臣心愧赧,姑勿論,公議嗤點,尤當如何?至於向來目錄中撕捱者,今已次第承膺,則臣不敢獨爲自引,而若其人器之不稱,自知甚明,有可辭之義,而無復進之勢。伏乞睿慈,俯察臣言之匪出例讓,特賜鐫削,以安私分,不勝萬幸。臣之離違天陛,歲已周矣,犬馬之戀,臣豈獨無?固當修簿卽發,而第臣數年以來,疾病連綿,每於秋冬之交,素患痰癖之症,如期輒發,關外近塞,風寒倍酷,今當初冬,又復發作,昏倒床席,全不省事,腹中輪囷而厭食特甚,膈間煩悶而引飮太數,兼之以咳嗽苦劇,轉成嘔逆之症,醫治失宜,一味沈痼,以此病狀,萬無趁卽登程之望。亦願邸下,特賜寬暇,略加調息,俾尋生路,不害爲天地生成之澤。答曰,覽書具悉。爾其勿辭,從速上來察職。
丙子十月二十日辰時,王世子坐時敏堂。大臣·備局堂上,引接入對時,右議政申晩,吏曹判書鄭翬良,刑曹判書李宗白,行副司直鄭纘述·李章吾·申晦·金致仁,左副承旨徐命膺,修撰李錫祥,假注書徐有元,事變假注書李普溫,記事官李潭·李仁培以次進伏訖。晩曰,近日日候不適,氣候,若何,而寢唾水刺諸節,何如?令曰,寢膳俱不如前矣。晩曰,下情甚切憒矣。湯劑連爲進服乎?令曰,不知有效,故姑停,而童便和淸心丸,間間服之矣。晩曰,童便則瀉,淸心丸則涼,更詢醫官,量宜進服,好矣。令曰,當問于醫官耳。晩曰,大殿氣候,若何?令曰,一樣矣。晩曰,中宮殿氣候,若何?令曰,一樣矣。晩曰,昨日大朝入侍,儒臣陳白都下嗷嗷之狀,有大臣·惠堂·該署提調今日次對後,入侍之命,而目今濟民之策,惟在發賣與貢價之純米上下,故將以此意稟于大朝,而諸宰方入來,使之各陳所懷,何如?翬良進伏曰,無他善策,貢價純米之議,好矣。宗白曰,救濟之道,不過京廳發賣與賑恤,而發賣則太早,大臣所奏,是矣。纘述曰,大臣諸宰,旣已陳達,臣意則別無他見矣。晦曰,發賣則依前歲末給之貢價,純米上下,好矣。章吾曰,卽聞閭巷軍民之願,則各樣貢物,當朔內從貴上下,各樣朔下,亦欲以純木上下云,若此則似有實效矣。致仁曰,發賣,歲末應行之事,而貢物每於當朔,以純米前期上下,使之分散于市廛,則米價似有稍裕之道矣。晩曰,此則致仁之言,是矣。貢價之一朔上下,殆近累萬石,此若盡散于市廛,則庶可有效,而今則此外,無他別般好道理,誠甚罔措矣。令曰,俄者摠戎使所達,何語耶?章吾曰,今年都下飢寒滋甚,非特穀物,去年木綿,亦爲失稔之致,貢物依民願從貴上下,朔下毋論軍兵雇立軍,純木上下則市價似有稍歇矣。晩曰,章吾之言,誠然矣。以湖南伯狀達,觀之,木綿之全爲失稔,可知,頃者貢物米,皆以木上下,而難以繼之,故此則未及區劃矣。晩達曰,此卽持平李普觀達辭也。有功給復,所以嘉前而勸後也,而鄕民之以戊申軍功,參於原從者,勿論其子之多寡,勳府收錄徵布,侵督不已,故不能聊生,甚至於追悔當時之效功,亟令廟堂,査實除減爲請,而下答有依達之令矣。蓋以原從,參於錄券者,其長子長孫,爲忠翊衛,屬於勳府,支子支孫,爲忠贊衛,屬於兵曹矣,忠翊衛,例爲一年一朔入番,而在遠地之類,一月入番之際,極有弊,故皆願納一疋布,防其番,以其所納之布,雇立於在京入番者,自是流例也。今若不徵布,則勢當使之入番,其弊,豈不有甚於納布乎?雖然,勿論納布與入番,一從自願而處之,則可無稱冤之端,兵曹忠贊衛亦如此,今無別爲除減之道,竝依其所願,使之入番者入番,納布者納布,爲宜,以此分付,何如?令曰,依爲之。出擧條晩曰,都下許多民命之秋後賴活,專在於私家船卜及米商貿穀,而卽聞因風致敗者,殆過累萬石,事極驚愕。目今都民之遑汲罔措,誠非細憂,破船公穀,則該地方官,例爲拯出,而至於私穀,異於公穀,其極力拯出,有未可必。此雖有公私之別,民命所關,何可泛視乎?嚴飭各該地方官,使之各別拯出,詳覈其本主,卽爲出給之意,分付諸道,何如?令曰,依爲之。晦曰,近來船漢輩,甚巧惡,不敗船而稱以敗船者,甚多,此亦一體申飭,何如?令曰,大臣之意,何如?晩曰,誠不無其弊,一體分付,宜矣。令曰,依爲之。出擧條晩曰,此卽京畿監司鄭弘淳申本也,以爲,東籍田耤田筒破處,發丁改築,則徒費民力,終無實效,依奉常寺都提調所達,買民田代定,至於馬位畓筒破處,元無自本道發丁改築之例,自兵曹依例從便擧行事,請令廟堂稟處矣。籍田耤田事,鄭翬良爲戶判時,稟于大朝,而分付畿營,使之完築者也,馬位事,洪鳳漢爲廣留時,所陳達者也。籍田耤田,事體甚重,且籍田耤田下許多私田,將不免陳廢,如有可築之勢,則棄之可惜,馬位田,則驛卒之資生,專靠於此。亦不可不念者,而第當此歉荒,發丁赴役,事極重難。毋論可築與否,前例有無,姑不可輕議,竝待明秋,更議處之,爲宜,以此分付,何如?令曰,依爲之。出擧條晩曰,三都留守,若以稟議廟堂事,狀聞而上來,則必見大臣者,卽例也,日前廣州留守韓翼謩上來時,不見臣等而還鎭,有關朝體,不可無飭。從重推考,何如?令曰,依爲之。出擧條晩曰,詞訟衙門堂上,不可不備員,使之逐日開坐,而刑曹參議鄭重器,方在嶺南,年老病甚,不得上來云,不可一任其虛帶,改差,何如?令曰,依爲之。出擧條晩曰,得見禁府回達,則忠淸道放未放狀達中,李喜謙放送矣。喜謙所坐,卽酒禁事,而因特敎定配者,則當此申飭,禁令之日,何可擧論於稟放乎?道臣之置稟,金吾之請放,俱涉未安。當該道臣,當該禁堂,竝從重推考,李喜謙則置仍,何如?令曰,依爲之。出擧條翬良曰,頃日咸鏡監司徐志修,狀罷甲山府使安允行,其代催促下送事,爲請矣。新除授府使安宗奎,除拜已久,尙不辭朝,本府以設賑之邑,事多可慮,各別催促,不多日內發送,何如?令曰,依爲之。出擧條刑曹參議鄭重器,改差事,下令。諸臣以次退出。
丙子十月二十日未時,上御崇文堂。大臣·惠堂·該署提調·秋判同爲入侍時,右議政申晩,平市提調洪象漢,宣惠廳堂上閔百祥,刑曹判書李宗白,左副承旨徐命膺,假注書金華鎭,記事官李鎭恒·李仁培以次進伏。申晩問候曰,近來日氣不調,聖體調攝,何如?上曰,比前差勝矣。上曰,各道申目,無未及回啓者,而公事無留滯之事乎?晩曰,近來次對,每五日爲之,故雖些少事,亦皆卽召回達,故別無留滯者耳。上曰,上言亦皆回啓乎?命膺曰,盡爲回啓矣。上曰,先朝以承旨尹弼商爲寶臣,承旨知之乎?今以此勉於承宣矣。命膺曰,臣父在秋曹時,亦承此敎而歸傳,故臣亦聞之矣,今又承此敎,敢不惕念?上曰,卽今度支,事誠可悶矣。昔年趙明履,以金判府事卒逝事,仰達,予曰,好八字矣,前戶判亦可謂好八字矣。予則意謂多年在外,益强健矣,今作古人,非但悼惜,亦失可用之臣矣。晩曰,果是可用之臣,而本來多病矣。上曰,官似止於斯而然矣,元良之不卽稟達,亦必以年甲故也。李之登第也,未知其幾何事予矣,今至八座之列,世上事之不可知者如此,而今則可與國事矣。度支方有闕,其代欲問之,卿果思其代乎?予則思二人,一則以均堂欲試者也,一則熟手也。卿意,如何?晩曰,俱好矣,閔百祥則歷試內外,好矣,其一人,亦好矣。上曰,其人以熟手,頗從容爲之,而今則吾之相定矣,但均堂之代,誠難矣。嶺伯今住何處,而亦已離發云耶?晩曰,數日前,自門外往江郊,非久欲前進云矣。上曰,金致仁向以其父外補時,久留門外爲言,予意則若不過江,欲招來矣,近來在內而做國事者實乏人,如此之人,雖不得已出送,而國事誠難矣。晩曰,領相之當初陳白出送者,以其撕捱京職,棲遑江外,故姑欲出送,使伸廉隅,而國事內重外輕,聖敎誠好矣。上曰,金宗瑞之出六鎭,忘邊憂矣。今嶺伯若去,則七十二州,可以忘憂,而均廳事,如水新凝,不可人人而授之,豈不可悶乎?晩曰,今旣辭出,雖往赴之後,何難召來乎?上曰,何必坐宣化堂而後,始可召來耶?向來領相,以吏議出補,中途還來,何以異此?晩曰,此與領相有異,其卽入來,未可知矣。上曰,若然則不如置之,卿旣云與領相有異,則必不入來,於此於彼,反不如送之嶺南而忘憂矣,向者辭朝時,非但予徹宵酬應,身甚憊苶,亦無必欲送之意而然矣,今則事勢誠難矣。只道予意而已,姑置之,幾何不召來耶?晩曰,聖敎果然矣。何必久置於外耶?上曰,出去後均堂之代求得可合者,可矣,而李,非久亦當入來,其人於均堂事,必恢恢矣。上曰,今日召卿等者,昨仍儒臣陳卽今都下遑遑之狀故也,至於敗船合氷之事,雖善調陰陽,亦沒奈何矣。仍命諸臣講究都下濟急之策,俱以先給貢物,而以純米上下,則市直似或差勝,生穀之道,不出於此,歲後則不可不發賣惠廳米矣云云,仰對,上曰,召卿等問議救濟之責,而其所陳達,如所志右謹陳,無別般事矣。仍命書傳敎,上曰,昨聞儒臣所奏,稅船臭載者多,中途合氷,停留者亦多,市直高騰,都下嗷嗷云,故今日召大臣·惠堂·該署提調,意蓋此也。今無他道,惠堂·該署提調,旣承下敎,惠堂則依下敎擧行,事勢雖若此,市價之若是高騰。頃年已知權於廛人之故,惠堂若是擧行之後,其有此弊則噫。都下之民衆,市民不過若干,當繩重律,以濟衆民,該署,將此意嚴飭廛民,俾勿犯律。出榻敎上曰,近來犯酒禁者,亦幾何?秋判曰,近亦不絶,多有現捉者矣。上曰,誠絶痛矣。宗廟之祭,亦用醴酒,今若復有酒,則豈可謂國有法乎?初頭則只禁釀酒人,而今以告者贖罪行,更加一層,則似有懲戢之道矣。宗白曰,終是法不信於民而然矣。上曰,秋判言,是矣。晩曰,禁酒入於訓書,不可不更加嚴禁,而亦豈復有行酒之理乎?上曰,大訓中有祛黨條,而尙有黨論誠難矣,命承旨書之,上曰,噫,禁酒之令,卽予爲國苦心,定法雖嚴,此乃刑期無刑之意,而歲初樹法,其歲將暮,而犯者相續,刑配聯翩,故頃者勤懇下敎,意亦爲民,使之更不犯禁矣。今問秋堂,前後島配者,幾近其百,而釀酒不止云,噫,此豈他哉?寔由否德,令不能行,法不能信之致也。莫重祭享,旣用醴酒。噫,彼醴酒,無異玄酒,則吁嗟小民,其雖無識,亦一海東之民也。渠焉敢放恣私釀,渠焉敢放恣買飮?初則飮者不禁,釀者繩法,聞此思之,其無飮者,釀何有哉?酒慾不悛,峻價取飮?釀雖少,利則大,若此之故,慾利在前,犯刑憲若飮食,不禁飮者,釀何止乎?然不可罔民,自今日以後,釀酒被捉者,嚴刑究問,買飮者其若直招,釀者除刑,只施島配之律。其買飮者,嚴刑一次後,永屬殘邑奴婢,本以奴爲名者,勿限年濟州定配,或有以士爲名者,嚴刑三次遠配,而刊名靑衿,或有中庶爲名者,嚴刑三次後,勿限年充定水軍,雖倖初試,啓聞勿施,而釀酒者刑問之後,買飮人,其不直招,嚴刑三次後,加其律,永定其島奴婢事,申嚴禁令。噫,刑者輔治之具,于今暮年,豈忍峻法於民?此則周禮歲首懸法象魏之意,酒不能止,國不能國故也。其豈因此而無刑?勿論士庶,其若不犯,此法,何設哉?以此曉諭中外,王者之政,勸與懲也。旣已懲,亦何無勸,雖不耐慾而欲飮者,此令之後,其若見賣酒,告于法曹者,非徒赦之,啓聞施賞事,一體分付。出榻敎晩曰,向日忠淸監司放未放狀達中,李喜謙爲名人,以廊底釀酒,遠配,而入於稟秩,禁堂請放,故日昨次對時,監司·禁堂,竝請推考,而李喜謙則仍之矣。上曰,然乎?大誤矣。宗白曰,海伯狀達中,酒禁島配人,亦入於稟秩矣。上曰,然乎?予當處分矣。命承旨書之,上曰,噫,彼酒禁,業已下敎,國無法則已,私釀不止之日,此輩雖減等,不可論也,況稟乎?其意,雖在於爲島民之意,其在嚴禁,不可尋常視之,道臣亦焉敢置諸于稟,而今覽黃海道放未放申聞,其稟者五十餘人。噫,犯禁而一島編配者,幾至半百,摠以諸道,不知幾百,若此而令豈行乎?不可循例申飭,監司南泰耆罷職。出榻敎上曰,今聞大臣所奏,關係酒禁李喜謙,道臣置稟,該府請放,次對,請推道臣·該堂,喜謙則仍置云,噫,其婢釀酒,全由家長,故喜謙遠配,旣因特敎,則若此不已,士夫家釀酒,其將勿問乎?非徒相値於今日,旣聞之後,不可推考而止,忠淸監司趙暾,判義禁徐命彬竝罷職。出榻敎上曰,下敎之後,取覽忠淸監司放未放申聞,李喜謙外,關係酒禁置放者多,比諸海西,其涉較重,事之寒心,莫此爲甚,不可罷職而止。忠淸前監司趙暾,罷職不敍,其放者皆仍。出榻敎上曰,海伯則向日嶺伯時,所云云之人,今可屬意,而如趙暾之鎭湖西者,何以得之耶?趙暾有大固執,故謗言紛然,李憲默則非黨心,而動於浮謗之衝動者也,今乃適中湖人之言,甚可痛也。晩曰,金陽澤,可合其代,而方爲輔養官矣。上曰,果能代趙暾乎?晩曰,可以優爲矣。仍歷擧諸人,上曰,向有依附薦引之說,在此無弊,爲可也。何必退出擬入耶?仍命書之,上曰,此時道臣,其宜另擇,況湖西,雖尊國體而處置,適中其謗,其代尤宜擇也。頃者今日道臣之言,旣問大臣,而擧其名者,非兩南,而令大臣薦,其涉苟簡,忠淸監司有闕代,參議金陽澤除授,黃海監司有闕代,承旨沈墢除授。出榻敎上曰,此兩人甚好,俱得人矣。閔百祥曰,沈墢則臣於梁山郡守時見之,頗有才諝矣。洪象漢曰,金陽澤則湖西猶少矣。上曰,擇道臣甚難矣。上曰,承旨有闕代,以在京無故人備擬。出榻敎上曰,予若着笠而坐,則每有事,是可悶也。晩曰,殿下頻接臣僚,則國事自然修擧矣。上笑曰,有何益哉?只得飮酒人及市民之怨矣。大臣·惠堂·該署提調,先爲退出,秋判又持入畿伯·箕伯放未放狀達。上曰,畿伯,必不置放秩矣。宗白〈曰〉,此兩道,元無酒禁人島配之事矣。上曰,然乎?仍命退出。
上在昌德宮。常參·經筵,以代理停。
徐命膺達曰,明日常參,取稟。令曰,停。
又達曰,大司憲金尙翼,掌令金元行·李運海,持平李秀逸·金永燮在外,執義李最中服制,今日以監察茶時之意,敢達。令曰,知道。
又啓曰,右副承旨李惟秀,今日不爲出肅,同副承旨李翼元,不爲仕進,竝卽牌招,何如?令曰,依。
又啓曰,戶曹判書閔百祥,今日不爲〈出〉肅。度支重任,不宜久曠,卽爲牌招察任,何如?令曰,依。
又以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
又以弘文館言達曰,本館上番闕直,事甚未安。校理洪梓,旣有只推之令,牌招入直,何如?令曰,依。
又以刑曹言達曰,大靜縣定配罪人琴若思配草,已爲達下,而今日入侍時,有巨濟府改配之命矣,罪人琴若思,慶尙道·巨濟府發配之意,敢達。令曰,知道。
李翼元,以校理洪梓牌不進罷職令旨。令曰,推考徽旨捧入。
又以侍講院言達曰,本院新除授弼善李基敬,時在京畿廣州地,書筵入番事緊,斯速乘馹上來事,下諭,何如?令曰,依。
傳于李翼元曰,補中益氣湯,尙有餘貼三,明日後,問安爲之。
上在昌德宮。常參·經筵以代理停。
徐命膺達曰,明日常參,取稟。令曰,停。
具允明達曰,憲府連日監察茶時,事甚未安。除在外外,未肅拜人員,竝卽牌招,何如?令曰,依。
以執義李最中牌不進罷職令旨,令于元仁孫曰,推考徽旨捧入。
李惟秀達曰,大司憲金尙翼,執義李最中牌不進,掌令金元行·李運海,持平李秀逸·金永燮在外,今日以監察茶時之意,敢達。令曰,知道。
曺命采達曰,左承旨元仁孫,今日不爲仕進,卽爲牌招,何如?令曰,依。
李翼元達曰,戶曹判書閔百祥,昨違召令,今日又不出肅,事甚未安。卽爲牌招察任,何如?令曰,度支之任,緊且重矣,而連違召令,事極寒心。從重推考,卽爲牌招。
徐命膺達曰,副修撰李仁源,下諭後過限不上來,依定式禁推徽旨捧入之意,敢達。令曰,知道。
李普溫遷轉,代以吳泰章爲事變假注書。
吳泰章在外,代以洪鳳咸爲事變假注書。
徐命膺,以弘文館言達曰,新除授校理李世澤,時在慶尙道禮安地,經筵入番事緊,請斯速乘馹上來事,下諭,本館上番,連日闕直,事甚未安。校理洪梓,旣有只推之令,卽爲牌招入直,何如?令曰,依。
以校理洪梓牌不進罷職令旨,令于李翼元曰,推考徽旨捧入。
具允明,以禁衛營言啓曰,本營文從事官前吏曹佐郞李宜哲,時無職名,令該曹依例口傳付軍職,冠帶常仕,何如?傳曰,允。
又以義禁府言達曰,忠淸道結城縣定配蒙放罪人李喜謙仍配事,擧條達下矣。李喜謙依前罪目仍配之意,分付道臣,何如?令曰,依。
兵曹口傳政事,副司果李宜哲。單付
李惟秀,以禦營廳言啓曰,因禮曹草記,獻陵陵內,虎患特甚,火巢內嚂殺人命,至於四名之多,而白晝橫行於陵上至近之地,上直巡山,不得任意往來云,陵寢至近之地,虎患若是狼藉,極爲驚駭。卽令該軍門,發遣軍校,期於捕捉事,允下矣,本廳將校,率領牙兵五十名,明日曉頭出送之意,敢啓。傳曰,知道。
東萊府使李裕身狀達,以潛商罪人鄭太昌等終未取服,惶恐待罪事,令于具允明曰,勿待罪事,回諭。
戶曹判書閔百祥書曰,伏以臣於納符之便,冒肅京兆之長,猶懼不稱,尋單蒙遞屬耳,而千萬意外,遽承地部新命,臣始焉驚惶,繼以憂恐,莫知所以自措也。噫,臣賦性疎闊,短於吏術,前後待罪藩任,亦旣累年,而爲政憒憒,無一善狀,謗讟囂然,方且未已,蓋其智不足以周事務,才不足以勝煩劇,聰明不足以察奸欺。凡爲有司之職,寧有可堪之理,而從前惠局之不敢辭,旣有主管之僚堂,而臣則與聞而已,至於戶曹,一府百事,專萃於長官,國計之盈虛,民力之舒慘,一皆由之,選任之重,自昔而然矣。顧今災荒荐臻,京外俱竭,歲入有限,經費無節,雖使古之名臣碩輔當之,猶必茫然,小知所爲,況臣之昏慵蔑劣,百無一能,如上所陳者乎?夫以今世人才,如欲使公私兼濟,上下俱足,則誠亦難得矣。若無謹筦鑰察簿書,出入調度,能無漏失者,豈無其人,而何必以如臣者,苟然冒授,貽累於聖朝綜核之政乎?僨敗之患,可立以俟矣。臣身雖不足恤,其於國事,何哉?昨違嚴召,坐速逋慢,卽又召牌降臨,辭旨鄭重,而反復揣量,祗承無路,分義虧缺,合被重誅,玆敢披瀝肝血,仰瀆睿聽。伏乞邸下,察臣難强之狀,亟行鐫改之典,俾曹務無滯,私分獲安,不勝幸甚。答曰,覽書具悉。度支重任,久曠可憫,卿其勿過辭,從速行公。
同義禁鄭彦儒書曰,伏以臣,疎迂衰朽,實無寸長之可取,而濫蒙我大朝優異之恩,一朔之內,再叨特授之命,感激圖報之道,惟在於筋力奔走,故冒當匪據,不敢爲祈免之計。因仍蹲據,歲月將周,居常愧蹙,如負大何,今以李喜謙議處事,首堂旣被譴罷之罰,伊日之坐,臣亦同參,而與聞末議,則惟均之罪,惡可獨免?玆暴事實,仰陳請譴之章。伏乞离明,亟降威罰,仍治臣罪,以安賤分,千萬幸甚。答曰,覽書具悉。卿其勿辭,從速察任。
具允明啓曰,卽者兵曹郞廳來言,闕內各處入直軍士夜巡檢云矣,敢啓。傳曰,知道。
上在昌德宮。常參·經筵,以代理停。
徐命膺達曰,明日常參,取稟。令曰,停。
李翼元達曰,大司憲金尙翼初度呈辭入達,執義李最中未肅拜,掌令金元行·李運海,持平李秀逸·金永燮在外,今日以監察茶時之意,敢達。令曰,知道。
徐命膺達曰,右副承旨李惟秀,今日不爲仕進,牌招,何如?令曰,依。
具允明達曰,金吾滯囚,委屬可慮。判義禁李喆輔,卽爲牌招察任,何如?令曰,當此冬月,金吾之滯囚,極爲可慮,卽爲牌招。
李翼元達曰,戶曹判書閔百祥,昨日承批之後,又不出肅,其在事體,極涉未安。卽爲牌招察任,何如?令曰,昨日辭書下答之後,又不出肅,事體分義,俱極寒心,卽爲牌招。
又以弘文館言達曰,本館上番,連日闕直,事甚未安。校理洪梓,旣有只推之令,卽爲牌招入直,何如?令曰,依。
又達曰,戶曹判書閔百祥,屢次特令之下,尙不出肅,其在事體,極爲未安。更卽牌招察任,何如?令曰,依。
以校理洪梓牌不進罷職令旨,令于李翼元曰,推考徽旨捧入。
傳于李翼元曰,御製編次人,使之入來。
傳于李惟秀曰,儒臣,持頃日所持入詩傳,入侍于世子宮差備,御製編次人入來,則同爲入侍。
李惟秀達曰,編次人李喆輔,依下敎來待矣。
傳于李翼元曰,騎馬一匹立之。
傳于李惟秀曰,宣傳官趙圭鎭,待令于熙仁門,
東萊府使李裕身狀達,倭銀受出罪人金貴才,閱月嚴覈,終未取服,惶恐待罪事,令于李惟秀曰,勿侍罪事,回諭。
徐命膺達曰,禮曹判書洪象漢,除拜後,過三日不爲出肅,依定式推考警責,仍卽牌招察任,何如?令曰,依。
黃海監司沈墢書曰,伏以臣於千萬夢想之外,伏蒙大將特簡,授臣以海臬藩宣之任,臣聞命驚惶,繼之以感懼,實不知所以自措也。念臣,空疎湔劣,百不猶人,從前踐歷,涯分已溢,一切榮要,意念不到,而堯·舜則哲之明,偶有遺照,過加知奬,擢置近密。臣常感激恩私,奔走夙夜,隨分陳力,以爲塵刹之報者,卽臣區區所自期,而陞資未過半年,誤恩又畀此職,臣是何人,遽爾得此於聖朝。況今所叨,是何等重任?敷宣德化,有分陜之寄,黜陟能否,有澄淸之責,苟非才猷足以幹四方,威望足以伏一道者,則其不可苟然濫授也,明矣。以臣而當是任,奚啻僬僥之擔千勻哉?顧今才畯濟濟,其望實俱優,績用已著者,磊落相望,疇咨擇用,何患無人,而畢竟聖簡,反歸於空空無似之一微臣,其爲玷朝家器使之政,增臣身濫竽之譏者,非細故也。左右揣量,斷無承膺之望,玆敢瀝血陳籲於貳極之下。懇乞睿慈,俯賜鑑照,亟遞臣新授職名,以重藩寄,以安賤分,不勝萬幸。答曰,覽書具悉。卿其勿辭,速往欽哉。
丙子十月二十三日初更,上御崇文堂。編次人及儒臣同爲入侍時,編次人李喆輔,右副承旨李惟秀,修撰李錫祥,假注書徐有元,記事官李鎭恒·李仁培以次進伏訖。上命惟秀,呼寫毓祥宮冬享親祭文,又命書定王孫封爵年條綸音曰,王子封爵,七歲爲之,宗親府職,十五爲之,予意以爲,王孫封爵,十歲爲可,乃見淑安郡主封爵敎旨,卽十歲也,偶合予意,王孫·郡·縣主封爵,必也十歲爲之事,定制焉。上曰,儒臣進講。錫祥讀皇矣章訖,上曰,承旨讀之。惟秀讀靈臺下武·文王有聲章訖,上曰,儒臣進文義。錫祥起伏曰,文王之德,純一無間,故至於予懷明德,不大聲色,而猶有聲色之可言,故孔子曰,聲色之於化民,末也。必若上天之載,無聲無臭然後,乃爲不顯之至耳。伏願聖上儀刑文王,至於無聲無臭,則不顯之德,可以爲刑矣。上曰,文王何可望,而陳勉切至,可不體念?上曰,頃者飭酒禁之敎,自京兆,其已頒布乎?惟秀曰,似然矣。錫祥曰,自京兆雖下八道,而於各邑,似未及頒布矣。惟秀曰,今番使行,事多苟艱,上副使,方以此切憫云矣。上曰,銀子自當入去,須使兩价勿慮焉,仍有明日諸譯官來待之敎。上曰,明年重試對擧,當設何科乎?惟秀曰,別試當次,而依例設行,則人材可得矣。上問規矩,惟秀陳達曰,擧子必有製有講然後,可以爲之式年,變通則猝難,而別試則不可不行矣。上曰,然則不讀書之士,可以讀書耶?上曰,禮·戶判行公乎?惟秀曰,俱未及出肅,而戶判過服制後,自當出肅云矣。上命書傳敎曰,再明日及二十九日,明政殿當親傳香,以此分付儀曹。又命書傳敎曰,來朔朝,元良常參,至日相値停,藥房入侍,明日爲之事。榻前下敎諸臣以次退出。
上在昌德宮。常參·經筵,以代理停。
徐命膺達曰,明日國忌齋戒,再明日正日,二十七日望闕禮,二十八日方物封裹,二十九日親傳香相値,連五日常參,頉稟。令曰,知道。
李惟秀達曰,大司憲金尙翼再度呈辭入達,執義李最中未肅拜,掌令金元行·李運海,持平李秀逸·金永燮在外,今日以監察茶時之意,敢達。令曰,知道。
曺命采達曰,左副承旨具允明,今日不爲仕進,卽爲牌招,何如?令曰,依。
徐命膺啓曰,藥房都提調兪拓基,提調李益炡,副提調曺命采,依下敎來待矣。傳曰,入侍于齋室。
又達曰,禮曹判書洪象漢,昨日違召,今日又不出肅,事甚未安。卽爲牌招察任,何如?令曰,依。
又啓曰,禮曹參判金漢喆,有稟言事,來詣請對矣。
元仁孫達曰,戶曹判書閔百祥,特令申飭之下,鎭日違召,尙不出肅,事甚未安。卽爲牌招察任,何如?令曰,依。
徐命膺,以弘文館言達曰,本館上番,連日闕直,事甚未安。校理洪梓,旣有只推之令,卽爲牌招入直,何如?令曰,依。
傳于徐命膺曰,明日傳香,以辰正初刻爲之。
有政。吏批,判書鄭翬良進,參判南泰齊服制,參議趙載洪進,右承旨徐命膺進。
兵批,判書李病,參判李得宗受由在外,參議宋昌明病,參知洪宗海進,右承旨徐命膺進。
吏批啓曰,新除授成均館直講金聖猷,除授後過限未上來,依例改差,何如?傳曰,允。
又啓曰,新除授慶尙道都事李世孝呈狀內,矣身猝得風痰之症,四肢拘攣,轉側須人,以此病狀,數月之內,萬無赴任之望云。病勢旣如是危重,殿最不遠,不可其等待其差歇,依例改差,何如?傳曰,允。
以李天輔爲內局都提調,李德海爲獻納,沈鑧爲副修撰,柳復明爲判敦寧,南綺老爲吏曹佐郞,尹光國爲典籍,宋徵啓爲豐基郡守,高裕爲直講,李命俊爲慶尙都事,李徽之爲淳昌郡守。
以宋載岳爲副司果。單付
徐命膺,以備邊司言啓曰,本司堂上曾經人員,未及還差者多,開坐之際,未免苟艱,禮曹判書洪象漢,行司直洪啓禧·尹伋,兵曹判書李,刑曹判書李宗白,行司直李益輔,工曹參判權爀,吏曹參判南泰齊竝還差,有司堂上有闕,代戶曹判書閔百祥差下,慶南道句管李益輔,平安道句管李宗白,黃海道句管洪象漢,忠淸道句管李昌誼竝差下,堤堰堂上有闕,代李,禮曹參判金漢喆亦爲差下,使之察任,何如?傳曰,允。
又以義禁府言達曰,卽接月令醫員吳績興手本,則保放罪人李彦熽,病勢今已向差云,還囚之意,敢達。令曰,知道。
具允明,以司僕寺官員,以一二提調意啓曰,濟州判官安世潤遞任,進上馬三匹,今纔上來,禾毛色別單書入,而依例內廏立養之意,敢啓。傳曰,知道。
李惟秀,以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
忠淸兵使尹九淵狀達,洪州等官居幼學李夏元妻金氏等,爲虎嚂死事,令于元仁孫曰,嚂死人等,令本道恤典擧行。
禮曹判書洪象漢書曰,伏以臣,性素鈍滯,識昧利害,半世冥摘,動輒狼狽,向忝本兵之長,不善周旋,重觸罪戾,莫非自取,復誰尤怨?自玆以往,屛氣息影,杜門訟愆矣,千萬夢想之外,忽伏奉宗伯除旨,臣聞命惝怳,歷日靡定,罔知所以自措也。噫,朝廷之所以爲朝廷,以其有體統也,而顧臣無似,忝據崇班,旣不能裨益體統,而乃反身自犯之,則其所懲勵,宜嚴於微官庶僚,而薄勘曾未幾何,官秩旋復自如,臣恐體統緣臣而又壞也。臣何敢徒恃寵靈,冒廁朝端,晏然若無故之人,而自益其罪也哉?且臣素患目疾,積月作苦,雜試鍼藥,有加無減,若不及時調治,將不免爲廢疾之人,雖非踪地之臲卼,以此病狀,尤豈有奔走供職之望乎?荐違嚴召,固出於萬萬不獲已,而罪上添罪,誅殛猶輕,玆敢疾聲哀籲於貳極之下,畢暴情病。伏乞睿慈,俯垂諒察,亟削臣本兼諸任,治臣辜負,以警具僚,仍許長暇俾得以安意治療,千萬幸甚。答曰,覽書具悉。卿其勿辭,從速行公。
黃海道儒生尹光周·朴弼時·閔光運·吳明大·趙曙·李鎭倬·閔必寵·鄭思德·鄭粹德·申·申烒·申煿·閔應白·申克誠·鄭德宇·鄭齊崑·李春培·鄭宗潤·申熠·申爙·申燮·申炡·申燧·安如磐·申克諧·申大有·閔德馹·安如岳·李荃·申·申復休·申履休·李德普·李暘培·申範休·申錫休·申達祖·申膺祖·申翰祖·申翖·申壽箕·吳敬命·申命儒·金彦弼·李百源·安如鼎·崔道源·李德源·尹根·李一源·安錫璜·申命斗·魚致遠·李鎭大·李鎭良·李達源·李逈源·申憘·李鎭豐·李鎭福·李顯彬·李鎭權·兪欽基·任剋·韓順錫·任應世·任弼世·任勱·任務·吳敬壽·吳泰坤·吳命魯·吳敬裕·柳光斗·尹起莘·權擴·權擢·權憲·柳達三·李益謙·任胥垕·任榮祿·申敬轍·申敬五·申敬龍·成碩佐·沈賢基·閔百愼·閔學愼·沈元基·申擎國·李善敎·李善鑑·李善德·李善和·李壽山·李壽陵·李壽斗·徐獜壽·徐獜章·尹商鼎·李才大·李言謙·李言訥·李言誠·李言擇·沈耰·吳敬民·吳敬倫·吳敬賓·吳敬仁·蔡玄寶·金道喆·邊泰國·邊弘國·尹鼎泰·尹鼎復·尹聖稀·尹鼎益·尹光輔·閔震大·閔器大·閔福大·閔厚大·閔英大·南宮潤·南宮泳·南宮澔·南宮棟·趙鳳陽·趙鳳五·趙鳳休·朴善明·申斗雄·朴慶來·朴慶罕·閔應甲·崔璜·崔鎭衡·李興協·趙師洙·趙成憲·成鴻翼·申尙圭·申景集·申景翕·申景業·申景天·申·李匡宇·李世宇·安聖一·申光岳·申慶先·申光喆·申景參·李泰啓·李光弼·李漸培·尹九夏·尹九赫·尹致衡·尹致勳·許濂·申命彬·尹東權·尹光五·尹光商·張啓運·尹東龍·尹東亮·李壽元·崔泰龜·李善復·申命虎·尹之和·趙晠·趙璠·閔必定·閔必寧·閔必寬·閔必宏·閔鎭奎·閔璟·宋希天·李春元·李壽仁·李壽益·李壽東·李壽崗·宋希元·曺命休·沈胤希·趙思良·朴宗大·宋光濂·趙爀·趙弘福·申時虎·沈樞·趙弘儀·吳泰恒·申樂道·趙思一·趙匡呂·趙宗臣·申思度·趙暹·權宣·尹敬泰·徐潤身·姜祿·徐益脩·李震相·李震芳·李壽希·李震培·李善慶·金光垕·梁相·梁炳漢·李瑞奎·朴章欽·尹光國·閔弘基·趙榮祿·尹自莘·李廷獜·李光旭·金聲集·閔弘遠·李東白·李馨遠·金相玉·柳·趙楨·趙·李國佐·李亨復·邊觀國·李匡宙·李慶祚·李鐸·金東道·金光旭·柳緯·柳碩亨·李碩謙·柳絅·閔宗騫·閔鐔·沈兌相·沈宗漢·趙景夏·李秀坤·趙相萬·安重一·趙宗寅·辛道復·李廷柱·金聲諧·李國彦·趙宗奎·閔弘敎等書曰,伏以洪惟我列聖以來,崇儒重道,自成家法,生焉而篤緇衣之好,沒焉而擧腏食之典,克殫尊德之誠,俾盡隆報之道,故世敎允升,治化郅隆,右文洪休,於斯而盛,粵惟我肅廟,尤有大焉。優禮儒宗,共治天職,壬戌腏配文成·文簡兩賢於聖廟,丁酉又配文元公,以正士趨,以繼統緖,祀典莫重於腏享,而聖朝再擧曠典,不少靳難,我大朝,重道象賢,崇奬儒術,今春特許兩文正祀典,而旋又降褒崇先正臣文純公之敎,綸綍誕頒,特命致祭,以風勵士林,甚盛擧也。噫,其德盛者,尊之也隆,其功大者報之也重,故苟其人也,則固當畢擧其禮,而不容於闕遺也,亟行以時,而不容於遷就也。今有命世大賢,而其道德之醇正,繼開之嵬煥,蔚爲百世宗師,自在戊戌,已有多士之籲請,矧今聖上表章尊尙之誠,逈出尋常,而迄未擧崇報之典,豈非斯文之欠闕,儒林之大恨也?春初畿甸諸儒,封章陳請,睿批溫醇,諭之以先正道德,予已知之,邸下於先正道學,旣稔知之矣,大朝絲綸,亦仰體之矣,斯可以善述盛志,鼓舞士氣矣。唯且以事體重大,顧反靳惜,臣等不勝抑鬱失圖,竊恐邸下於先正道學德義之實,猶有未盡洞察,而致此難愼,臣等不揆孤陋窽見,請以先輩定論,復申之,可乎?先正臣文純公朴世采,生文明之佳會,稟山河之間氣,近紹本朝兩賢之統緖,遠繼河南·考亭之正脈,不階師承,直造堂奧,博約交臻,誠明兩造,用工節度,專主一敬字。嘗著至訣,及主一說,以提要挈領,謂唐·虞之執中,洙泗之求仁,洛·閩之居敬,前後一揆,先用力於敬,然後中可執而仁可求,獨契於書,言意象之表,而開迪萬世學程者也。眞積力久,融洽洞徹,成法純熟,表裏粹盎,日光星輝,鳳祥麟瑞,晩年充養完厚,規模謹嚴,可謂安且成而全體大用,可推而陶鑄唐·虞矣,若論其著述之富,則尙論者,謂朱子後制作之盛,無踰於先正也。文敬公朴弼周,以立言事功,集群賢之大成,引黃勉齋語,聖賢不異,而以制作事功之說以實之,又以爲天地立心,爲先聖繼絶學,爲萬世開太平,贊揚於墓文,誠知言也。蓋其所纂三十餘書,多至數百卷,尋師友之淵源,則有東儒師友錄,憫初學之迷方,則有敎法要旨,居家要義,正家範也,稽治錄,語治道也。至若六禮疑輯·心學至訣,條目精密,明若指掌,先輩謂通解·心經後,惟此書耳,表闡箕聖之大道則有全編,深憂師友之道壞則有考證。於論·孟·詩·書有纂要,於家禮·心經有要解,於大學有補遺辨,於春秋有補編,於家語有外篇,憫樂律之崩缺則爲遺編,闢異端則有陽明學辨,明正學則有聖賢遺模。其他裒粹先儒緖言,以羽翼斯文者十餘種,而論節文變禮,則禮說三禮儀損益考證,擧世遵用如三尺,此皆洞見理原,折衷經傳,啓千古之祕鍵,發前人之未發,立言垂敎,嘉惠後學,大有功於聖門者,不可勝言矣。擔負至大,以挽回世道爲己任,考槃薖軸,惓惓斯世,志在致澤,出處語默,唯義與比,其見於經綸事爲者,益見其公平正大,一出於天德王道。顯廟之時,已膺弓旌,聖祖在宥,待以賓師,契遇密勿,擢置三事,幡然就聘,扶我皇極,匡君大致則格正修齊,可見於袖箚筵對,經國宏猷則彌綸設施,燦然於萬言章牘。平生私淑,動遵李文成法門,矩矱言議,沕如符契,獨立昭曠,不偏不倚,心事之公,若懸鑑衡,先事之見,如驗蓍龜,每以虞廷寅協箕疇錫福之道,上告下責,勤勤懇懇,而癸亥之恢張公議,則必區分五等,以擴規模,甲戌之代撰大誥,而必力主名義,以淑人心,和而不流,默存其防,有如此者,公正和平,至誠惻怛,可以質神天,而俟百世也。自在弱冠,早謝公車,痛冠屢之倒置,秉麟經之大義,遐遯丘園,若將終身,與先正臣宋時烈,同志講磨,以尊攘復雪,爲第一義諦,卓然秉執,炳如日星,進退始終,以是卜焉,當壬戌招來也,特命去誥命之僞號,始出而造朝。逮夫己巳,儒賢隕椓,世敎交喪,邪說橫流,諱言尊周,先正痛衋,表章於文正身後,而其於甲戌之辭相職也,投匭封章,倡明斯義,聖朝虛受,優批諄諄,造辟陳猷,訏謨勿勿,必以孝廟志辭,爲繼述大業,陽復之幾,庶幾復見,而彼价壓境,浩然歸山,不幸蒼生無祿,天奪遽速,此志士之長恨無窮者也。噫,先正學問道德之高明,事業功勳之煒燁,發揮繼開之功,牖導作成之效,壽道脈於萬世,任丕責於傳統,遺風餘韻,照人耳目,若先正,可謂不時出之大賢,而百世之師表者乎,卽斯道之所在也。道之所在,而不尊隆崇報其人,則輕斯道也,甚矣,斯道之重輕,而治忽汙隆之幾,係焉,可不念哉?若世無祀典則已,如有祀典,則舍先正而其誰宜祀?揆以右文聖化,先輩正論,今春之闕而不擧,邸下之靳而不許,已是斯文之曠典,士林之所共恨,此非臣等之私好,與論之發,厥惟久矣,自戊戌而始倡,宿德長老,一辭咸允,此卽丁酉後,最初三賢竝擧之章也。高山景行,好德秉彝,今成大同公議,則邸下豈徒諉以重大,而一向靳持,使一國之士,無所瞻依矜式,而一綿之道脈,終至於泯絶也哉?臣等久蒙淑艾之澤,倍切慕仰之誠,此所以裹足遠來,封章叫闔者也。伏願邸下,深加睿念,克體聖上尊賢之誠,曲循多士慕德之忱,仰稟大朝,勿拘常格,亟許先正祀典,以盡崇報之道焉,世道幸甚,斯文幸甚。答曰,覽書具悉。先正道學之正,業已詳知,而前悉諭,今何更爲多諭乎?
丙子十月二十四日午時,上御齋室。藥院入診時,都提調兪拓基,提調李益炡,都承旨曺命采,假注書金華鎭,記事官李鎭恒·李仁培,醫官金履亨·方泰輿·皮世麟·鄭趾彦·李泰遠·金德崙以次進伏。拓基曰,近來聖體調攝,何如?上曰,一樣矣。拓基曰,前劑入湯劑,今已進御,而無餘貼乎?上曰,尙多餘貼,僅服其半矣。拓基曰,大王大妃殿氣候,何如?上曰,一樣,而方以湯劑,有所下問者,瓊玉膏幾盡進御,而近有痰氣爲敎,天麻湯及六君子湯,最爲有效,今則當進何藥耶?首醫以下,皆以六君子進御,仰對。上曰,瓊玉膏半劑,亦加劑以入,可也。命承旨書之,上曰,大王大妃殿進御瓊玉膏半劑劑入,加味六君子湯,自今日五貼式,日次劑入。出榻敎拓基請醫官入診,金履亨曰,左三部度數,似不均而與前一樣矣。方泰輿曰,左三部脈度,似有數意,而右部脈度,則似軟弱矣。皮世麟曰,脈候帶數沈然,與前一樣矣。鄭趾彦曰,脈候左右三部一樣,而度數似不調均矣。金德崙曰,左三部一樣,而右部脈候,間有微弱之意矣。上曰,鳩尾之氣,以國事惱心之時,間多凝結,而近來則無此氣,似是藥效矣,湯劑雖或不服,丸劑連爲進服,今幾過半矣。拓基曰,丸劑連爲進御,而湯劑亦議定繼進,何如?上曰,奏之。首醫以下,皆以加減補中益氣湯繼進之意,仰對,上曰,然則劑入,可也。上曰,加減補中益氣湯,加劑五貼以入。出榻敎拓基曰,瓊玉膏今當劑進,而桑木,每卜定畿營及廣州,今番則自廣州進排,何如?上曰,依爲之。益炡曰,大王大妃殿羘湯,又爲烹入,何如?上曰,間間烹進,可也。拓基曰,提調以瓊玉膏監劑事,非久出去,而臘劑又當頭,臣之痰喘本症,當寒添劇,實無供職之望。且藥院之任,有非如臣病衰者,所可獨勞處也,卽今時原任多矣,使之數朔輪回,則似好矣。上曰,然則都提調,限三朔瓜滿,爲好云耶?卽今大臣,雖曰多矣,金領府老矣,無容更議,領相則猶不如卿,卿則十餘朔行公,而領相則不能支十餘日矣。左相則亦以脚部灸瘡,難以任之,李判府亦衰矣,實難强任,只有右相一人也。趙領敦之病,近來,如何云耶?命采曰,向時入闕中添病矣,今則快愈矣。上曰,此亦久不出入之致也,今若負之以重任,使之起動,則必有益於病,而凡節亦宜有差勝之道矣,近以李判府見之,行步凡節,大異於在鄕時,幾乎快愈矣。上曰,予之初授卿此任者,意有在焉,以卿多年在鄕,難致京第,故果任此職,使之來留京第矣,今聞欲留京第云,故特爲許副,須勿還鄕,而調理京第,好矣。命書許副,上曰,兪判府事,知有痰喘,而頃日直宿時,亦已知矣,今者陳懇,豈不諒哉?藥院都提擧,特爲許副,以便調養於京第。此時藥院,不可不備,政官牌招,開政擧行。出榻敎命采曰,禮曹參判金漢喆有稟定事,來待,昨日出去宣傳官趙奎鎭亦來待,舊箕伯亦入來云矣。上曰,注書出去,與之偕入,可也。上曰,騎判命召,未及傳之云,他承旨入侍,而密帀亦持入,使之親受,可也。華鎭出去,與金漢喆·李·趙奎鎭,左副承旨具允明偕入,允明曰,密符持入矣。上曰,使騎判親受,可也。奉受以佩,上曰,甲戌生中,騎判最爲不老,金始煐,外貌雖衰,亦甚强健矣。上命宣傳官進前,問城內城外詗察賣酒事,奎鎭曰,臣自夜至曉,百般詗問於可疑處,而終不見賣者,人皆以爲,雖有銀,今則難以買酒云云。上笑曰,外間若聞此機察之事,則雖有酒,決無出賣之事矣。上曰,禮判進前,奏其所稟者。漢喆曰,宮園式例中節祭,每以冬至·夏至·春分·秋分爲定規,元無冬至別祭矣。上曰,然乎?仍命書之,上曰,今聞禮官所奏,式例旣無冬至節祭,則儀曹無做錯之事,頃者下敎,置之。出榻敎上曰,騎判進前,禮官及宣傳官,先爲退出。漢喆·奎鎭先退,進伏,上曰,令書有行且召之語,而予則令書前,已有召卿之意矣。卿新自西關來,稔知西關事,關防,何如?曰,當初設施關防,非不得當,而到今不無疎虞之慮矣。上曰,軍器等物,何如?曰,列邑各鎭,俱曰堅利,則未可必矣,而大抵或有善爲修補者,或有不善修補者,故臣果各別申飭矣。上曰,操鍊軍兵,卿當之否,每朔操鍊,如京軍門否?曰,監司或親行,有故則使中軍代行,而小臣未及當之矣。上曰,農事,何如?曰,前後聖敎惻怛,故民莫不勤農,守令亦莫不勸農,當初則頗有豐徵,而中間雨水風災連仍,故未免失稔矣。上曰,然則將設賑乎?曰,道內尤甚一二邑,或可設賑,而新監司亦云,雖或設賑,不必請得於朝家而爲之云矣。上曰,卿承卿兄而勉爲之,人才之沈滯者,亦爲調用,可也。曰,如臣不似,濫叨本兵重任,何敢承當,而亦何能繼跡亡兄乎?亡兄爲政,武士至今悅服矣。上曰,作之不已,乃成君子,卿須勉哉?曰,聖敎如此,小臣敢不竭力,而大體窠闕少而沈滯多,何以善爲乎?上曰,關西酒禁,何如?曰,關西亦有之,捉納後,或有發明者,其中事不明白,情有可恕者,原情定罪而或刑推,以勵他人,或照律而還放之,或準三次而置之,若有情犯甚重者,則竝爲島配矣。上曰,卿上來時,路傍亦有賣酒者乎?曰,此則未及見之矣。上曰,旣經均使,必知均廳事矣。今之差卿惠堂,有意存焉,卿與洪鳳漢,交代關西矣,均廳事,亦爲交代,可也。曰,以臣無似,豈有承當本兵之言,而直入肅命者,蓋以爲謝恩命而納符,體重故也,退去之後,有不可不陳書事矣。上曰,何故也?曰,臣之爲均稅使時,被姜必愼劾論,而至以掊斂爲目,均役,卽均稅之一事也。臣旣被掊斂之斥,何敢冒當均堂,以招四方之譏議乎?上曰,其時臺言,何必過嫌?洪啓禧亦得桑弘羊之辱矣。仍命承旨書之,上曰,目今惠堂,非徒均廳貢下,濟民一時最緊,而今只有一堂,故今日入侍面飭矣,聞其所奏,有陳書撕捱之意,故又問其由,卽頃者被斥事也。其時臺臣,信聽其謗,陳章沮戲,其涉無謂,業已知矣,其時,書啓中,勿論巨細,直陳無隱,不過爲不敢自專,以俟處分之意,而不辨全錄,乃備局之不諒者,尤何撕捱?其後亦爲闊略掊斂之目,誠所謂皮不存也,尤無可言,而其時衆謗俱騰,故其所譏斥,倍于此者多,重臣之若是撕捱,其涉過矣。于今都下,米價高騰之時,貢下方張,惠廳無人,決不可任其撕捱,雖有陳書,政院切勿呼望,其令卽爲行公。出榻敎諸臣以次退出。
上在昌德宮。常參·經筵,以代理停。
仁敬王后忌辰齋戒。
親傳香罷後,政院·玉堂·藥房口傳問安。答曰,知道。
曺命采達曰,備邊司郞廳來言,今日,賓廳坐起日次,而親傳香相値,頉稟。令曰,知道。
又達曰,今日,賓廳日次,而旣已頉稟,所當持公事入對,而國忌齋戒相値,頉稟。令曰,知道。
李惟秀達曰,大司憲金尙翼三度呈辭留院,執義李最中未肅拜,掌令金元行·李運海,持平李秀逸·金永燮在外,今日以監察茶時之意,敢達。令曰,知道。
徐命膺,以弘文館言達曰,本館上番,屢日闕直,事甚未安。校理尹學東,旣已帶職蒙宥,卽爲牌招入直,何如?令曰,依。
李翼元,以弘文館言達曰,本館上番,連日闕直,事甚未安。新除授副修撰沈鑧,卽爲牌招,以爲姑陞入直之地,何如?令曰,依。
以校理尹學東牌不進罷職令旨,令于徐命膺曰,推考徽旨捧入。
以副修撰沈鑧牌不進罷職令旨,令于李翼元曰,推考徽旨捧入。
丙子十月二十五日辰時,上具翼善冠·無揚黑團領袍,臨明政殿月臺。傳香入侍時,行都承旨曺命采,左承旨元仁孫,右承旨徐命膺,左副承旨具允明,右副承旨李惟秀,同副承旨李翼元,假注書金華鎭·徐有元,記事官李鎭恒·李仁培,以次陪立。上親傳香訖,召騎判李曰,卿旣入來,都政必以當朔擧行,可也。曰,聖敎如此,敢不奉承乎?上曰,內將方有窠乎?曰。有之矣。上曰,張天用,當以鄭德鳴之例,調用,先擬內將,可也。曰,當依下敎爲之矣。
上在昌德宮。常參·經筵,以代理停。
仁敬王后忌辰。
李惟秀達曰,大司憲金尙翼,三度呈辭留院,執義李最中未肅拜,掌令金元行·李運海,持平李秀逸·金永燮在外,今日以監察茶時之意,敢達。令曰,知道。
傳于李惟秀曰,戶判·惠堂及海西伯·忠淸道臣趙曮,使之入來。
又啓曰,戶曹判書閔百祥,惠廳堂上李,黃海監司沈墢,忠淸監司金陽澤,依下敎來待矣。傳于李惟秀曰,入侍于齋室門外。
又以弘文館言達曰,本館上番,連日闕直,事甚未安。副校理尹學東,副修撰沈鑧,旣有只推之令,竝卽牌招,以爲推移入直之地,何如?令曰,依。
又以副校理尹學東副修撰沈鑧牌不進罷職令旨。令曰,推考徽旨捧入。
兵曹口傳政事,副司果尹東昇。
又以全羅監司狀達,今十一月朔,進上物種中,小海衣,節候尙早,限內不得封進,惶恐待罪事,令曰,勿待罪事,回諭。
丙子十月二十六日未時。上御齋室。戶判·惠堂·海西伯·忠淸道臣,同爲入侍時,戶曹判書閔百祥,惠廳堂上李,黃海監司沈墢,忠淸監司金陽澤,左副承旨具允明,假注書金華鎭,記事官李鎭恒·李仁培,以此進伏。上曰,趙曮在京乎?允明曰,方往北道矣。上曰,予忘之矣。春坊入直誰也?允明曰,李潭·鄭純儉,似入直矣。上曰,注書出去,李潭使之入侍。華鎭出問還奏曰,春坊入直,非李潭,乃沈勗之矣。上曰,尹東昇在京乎?允明曰,方在罷職中矣。上曰,前執義尹東昇敍用,卽爲入侍,令該曹卽爲付軍職。出榻敎上曰,兩道臣進前。上曰,向日嶺伯出去後,已有嶺南事忘憂之敎,而今日招卿等,蓋亦此也。湖西舊伯,予甚惜之,而卿豈不如舊伯乎?向日重臣以爲,卿之冷族,多在湖中云,各別檢飭可也。陽澤曰,聖敎至此,敢不祛私循公乎?上曰,坐此齋室,豈可爲閑謾酬應乎?只爲民事而然矣。上謂湖西伯曰,卿父昔年,旣承固執之敎,以卿恐不如先卿爲慮矣。湖西年事,比湖南尤甚云,從此五十三州,專以委卿,卿須善爲之。上顧海伯曰,向日萊伯時,不欲差送者,留之以待他日也。今除此任,亦可見予意矣,海西年事,比他道稍勝云,而自多經理之事,須着意往理,無負予欲試用之意。上曰,道內事,有可達者乎?墢曰,臣今日始爲出肅,亦不得與舊伯有所往復相議者,今無可達之事矣。上曰,兩道臣先退可也,陽澤·墢,先爲退出。上曰,向日戶判入侍時,已下貢物上下之敎,而新惠堂,亦皆聞之否?曰,臣姑未行公,未及聞之矣。百祥曰,雖無堂上,郞廳已皆擧行矣。上曰,以戶判有兼行惠堂者乎?曰,古則以戶判,無遞惠堂之事,故卽今戶判之祖,亦爲兼行矣。百祥曰,臣祖雖兼行,而其後則以惠堂爲戶判者,亦皆辭免許遞,今爲定式矣。上曰,卿祖已行,卿之遵行,未爲不可矣。曰,古規則無許遞之事矣。上曰,惠堂極難其人,卿見大臣,有入思者云耶?曰,臣未及往見大臣矣。上曰,今朝貢物上下後,市直稍勝云耶?百祥曰,市人以朝令爲依岸,貢人欲待時,事甚絶痛,故日昨備局坐起時,發牌惠郞及該寺郞,米一石之價,以四兩八錢爲定云矣。上曰,備坐,何大臣進去乎?百祥曰,領右相進參云矣。上曰,向日李錫祥,因文義陳不緊說,而旣聞都下嗷嗷之狀,不忍恝視,而發賣則太早,無他生穀之路,只以貢物,從貴上下,自然散米於都下,以爲救急之計矣。今若勒定市價,以致貢人之冤,則是豈故相金堉,定大同之意乎?百祥昨今年,亦裁減貢物矣。上曰,然矣。曰,只循人情而爲之,可也。朝家何可勒定市價乎?上曰,是矣。故判書權以鎭以爲,可矜者農民,可痛者都下游衣游食之民云,而予則都下民生計,亦可矜也。專由奢侈之弊矣。無根本之人,衣與食,必欲以時體同然爲之而外飾故也。予意則終是爲民之事,貢市人之間,難以均平,至有勒定之事,則雖大臣之事,恐不善料矣。上曰,戶曹惠廳久任郞廳入侍。出榻敎上欲命書傳敎而還止曰,今又若下敎,則朝令更豈不蕩然乎?市民雖爲絶痛,貢人則還可矜矣。貢人之欲待時,豈非人情乎?夫子亦曰,蘊櫝而藏之,則貢人必欲儲置待時者,豈非人情乎?曰,若勒定米價,則非但貢人之弊,米商之馱運者,因此將絶矣。上曰,若無馱運之米,則豈可以貢米,全責濟都下民命乎?明日不可不召見大臣·備堂而處之矣。上曰,禮判之撕捱者,何事也?百祥曰,罪罷後初職,故似然矣。上曰,若更爲兵判則可也。他職撕捱,未可知矣。百祥曰,聞前戶判鄭翬良之言,宗親府藥蔘事,不可不一番稟定云,故敢此仰達矣。諸上司朔蔘,例自醫司進排矣。近因變通,以價代納,故政府·樞府,每以關西貢木,換貿於江界後,以其朔蔘價作木,還報於戶曹,而政府所貿則三斤,樞府所貿則一斤或二斤矣。今此宗親府藥蔘,勢當依此例擧行,而所貿斤數,以何府例酌定乎?上曰,宗親府自是王子衙門,昔年已有百司所宗之敎,亦豈無藥蔘乎?百祥曰,事體然矣。上曰,依中樞府例,二斤擧行可也。出擧條上曰,頃者召大臣·惠堂下敎,意蓋爲民,今問新舊惠堂,與當初予意有間者,明日大臣·戶判·惠堂·該署提調入侍。出榻敎上曰,明日入侍,以食後爲之。出榻敎上曰,卿等明日,更當入來,先退可也,左相雖或不入來,亦使知此意也。百祥·,先爲退出。上曰,注書出去,耆老所畫帖持來,而尹東昇·久任郞廳,如已來待,偕入可也華鎭出去持畫帖,與尹東昇·戶曹正郞趙晸·宣惠廳郞廳柳恕,偕入進伏。上曰,尹東昇進前,命退承史,暗行出送。上曰,兩郞進前,下詢各處遺財及米價勒定委折,晸先以遺財仰對。上曰,趙曮消息聞之乎?晸曰,向聞過鐵嶺之報矣。上曰,惠廳郞廳誰也?允明曰,柳恕矣。上曰,此乃柳復明之子乎?允明曰,然矣。上謂恕曰,米價折定時,爾果爲之乎?恕曰,湖南郞廳李宗垣爲之矣。恕以遺財及米價勒定事仰對後,仍命退去。上命承旨,進耆社畫像帖曰,前日下敎,在於齋室,故欲更見於此處矣。仍命承旨,讀奏御製序文後,親覽畫像,論其肖不肖。上曰,金領府之貌則頗老矣。右相之父,則多有韶華矣。魚有龍·洪重徵·柳復明則頗極肖,而權·李匡世,則不知其彷彿,使其子弟見之,則必欲改之矣。李匡世則昔時春坊,今亦老矣。尹鳳朝則枯槁特甚,前云無陽界上意思者誠然矣。李重庚尤爲恰似,聞已過回婚,年亦高矣。金領府事二十餘年輔相,亦前古所無之事矣。命讀畫像贊,上命耆社郞廳,使之還爲持去,承史亦以次退出。
上在昌德宮。常參·經筵,以代理停。
曺命采達曰,右承旨徐命膺,今日不爲仕進,卽爲牌招,何如?令曰,依。
李惟秀達曰,憲府連日監察茶時,除在外·呈辭受由外,未肅拜人員,卽爲牌招,何如?令曰,依。
具允明,以都摠府言啓曰,今日入直內三廳武兼·禁軍及軍兵等,當爲中日習射,而冬至望闕禮習儀相値,不得爲之之意,敢啓。傳曰,知道。
李惟秀,以都摠府言達曰,都摠管順悌君炟,冬至望闕禮習儀時侍衛事,議政府晝仕出去之意,敢達。令曰,知道。
具允明達曰,大司憲未差,執義李最中未肅拜,掌令金元行·李運海,持平李秀逸·金永爕在外,今日以監察茶時之意,敢達。令曰,知道。
李惟秀,以弘文館言達曰,本館下番修撰李錫祥,以掃墳事,纔已下直出去,下番未免闕直,副校理尹學東,副修撰沈鑧,旣有只推之令,竝卽牌招,以爲推移入直之地,何如?令曰,依。
又以侍講院言達曰,本院新除授弼善李基敬,自鄕纔已入來云,卽爲牌招察任,何如?令曰,依。
徐命膺啓曰,左議政金尙魯,右議政申晩,戶曹判書閔百祥,惠廳堂上李,平市提調洪象漢,依下敎來待矣。傳曰,入侍于世子宮差備。
以副校理尹學東,副修撰沈鑧牌不進罷職令旨,令于具允明曰,竝推考徽旨捧入。
具允明,以吏曹言啓曰,今此宗廟各陵殿,冬至祭親傳香時獻官,例以二品塡差矣。老病·公故外,他無推移分排之路,不得已以堂上三品,通融塡差之意,敢啓。傳曰,知道。
又以兵曹言啓曰,禁軍來春夏等都試,因政府及本曹有故,不得設行矣。今已過時,且當冬寒,勢難擧行,自前如此之時,有仍停都試,代行祿試射之規,今亦依此擧行,何如?傳曰,允。
忠淸監司趙暾狀達,泰安等郡兵船格軍等渰死事,令于具允明曰,渰死人等,令本道恤典擧行。
徐命膺達曰,判敦寧柳復明,除拜後過三日,不爲出肅,依定式推考警責,仍卽牌招察任,何如?令曰,依。
弼善李基敬書曰,伏以,臣於昨年,待罪講官,首尾五箇月,挾冊登筵,亦旣累矣。臣竊瞷邸下,天資度越,睿學精詣,繼此而懋修時敏,則緝熙光明之業,可侔周成,區區所以愛戴期望者,非如婦寺姑息之忠,猥充燕价,經年始歸,不識其間。邸下講了多少冊子,窮得多少義理否乎?瞻望銅龍,耿結益切,而跧伏下里,跡阻淸禁,離違耿光,日月亦多矣。向來薇垣除命,乃是臣十年自畫之地,揆以情勢,參之時義,斷然不可復出。甲戌一書,槪已畢陳無餘,則守株愚見,寧有變動之路,而試事在卽,逃遁不得,唐突出肅,揚揚行呼。素心乖盭,處義郞當,畢竟犯眚而在應遞之科,現告而入罪罷之中,未幾特命分揀,旋又授以見職,乍出郊坰,遽辱召旨,不敢久淹。謹已還伏旅次,宜卽進身雷肆,獲近日表,以少伸犬馬之戀,而數日行役之餘,素患痰喘,乘寒蓰劇,宛轉床席,㱡㱡叫苦,以此病形,實無供職之望。且臣於雜科事,有不可獨自晏然者,出榜之際,以命課學有闕額,差備官輩,援據前例,請以天文學移補,僉議時,臣亦誤思而泛應矣。其後掌試諸臣,以見欺瞞告,違越格例之意,相繼自訟,臣則不但與聞而已。監試之責,專在糾察,不職之失,自知難逭。此又臣難冒之端,召牌儼臨,承膺無計,玆控短章,略暴情實,懇乞亟許鐫斥,以便調息,以全微諒焉。答曰,覽書具悉。爾其勿辭察職。
修撰宋瑩中書曰,伏以臣,周歲海堧,猥蒙民社之責,坐縻廩食,無一可紀之政,居常愧懼,若負大何,乃於本月十五日,伏奉承政院有旨,以臣爲弘文館修撰,使之乘馹上來者,臣拜命惝怳,感淚被面,竊不自知無狀如臣,何以得此於聖明之世也。噫,臣之孑孑畸蹤,尙自暇息於覆載之間,罔非我大朝殿下,終始曲保之洪恩。今何敢追提七八年前事,以爲引義祈免之計,而危苦之情,久而益甚,臲卼之踪,進退皆罪,俯仰跼蹐,若窮人之無歸,雖上穹至仁,屢加涵容,而滓穢之物,非雨澤之可洗者,則從前除旨,一未承膺者,非敢自阻於明時也。亶出於萬不獲已,臣之情事,良可悲矣。臣逖違宸陛之餘,義當卽日登程,而第臣久滯海區,受傷風氣,素患痰疾,長時作苦。又於月初乖常之風雪,胸膈忽然亘痛,昏倒叫呼,不省人事,急灌藥物,幸得回甦,而臣之此病,乃昔年所祟於水土者,一番添劇,差復無期,方宛轉衾褥,起動無路。以此病狀,跨馬趲程,萬無其望,勢將姑留村舍,少須臾調治,以尋生路,而嚴召之下,未卽趨承,病裏惶隕,尤不勝萬萬矣。伏乞睿慈,俯諒病勢之難强,特遞所帶之職名,俾得安意調理,俟其少間,寸寸前進,則生成之澤,臣當殞首。答曰,覽書具悉。爾其勿辭,調理上來察職。
丙子十月二十七日申時。上御崇文堂。大臣·惠堂·該署提調入侍時,左議政金尙魯,右議政申晩,平市提調洪象漢,兵曹判書李,戶曹判書閔百祥,右承旨徐命膺,假注書徐有元,記事官李鎭恒·李仁培,以次進伏訖。尙魯曰,近日聖體調攝,若何,而寢睡水刺諸節,亦何如?上曰,一樣矣。尙魯曰,湯劑連爲進服乎?上曰,時時服之矣。晩曰,丸劑亦爲進御乎?上曰,此亦間間服之矣。尙魯曰,大王大妃殿氣候,何如?上曰,一樣矣。上謂尙魯曰,今日卿能入侍,近來則快愈乎?尙魯曰,連試方藥,幸得少愈,故業欲出仕,而家有拘忌,不得在家,以待開月行公矣。旣承昨日下敎,故敢此入來,而領相則私故大段,至見夭慘,故不得入來云矣。上曰,昨見耆社畫帖,右相之父顔色,尙有韶華,誠可奇異矣。卿祖亦享壽乎?晩曰,僅至六十餘,而臣之祖母,得年九十矣。上曰,有所繼矣。尙魯曰,近來雷異,便同常事,向日獰風大寒,猝然合氷,非但公私船卜臭載之多,人命亦多所傷,實爲凜惕,而以年事言之。今年乃是穴農,雖有彼善於此,而畿甸尤甚,故都下因此遑遑,災異若是稠疊,仁天警告之意,實未知也。上曰,可用之人已作故,甚可惜矣。尙魯曰,邦國不幸,國家倚仗之人,未及出仕而旋死,誠可慘矣。上曰,貢市人事,昨已下敎,而右相則可知本末矣。今日召卿等,蓋爲此事,而予意則欲使米穀,自相流行,至於漸次有裕,而昨聞備局,勒定貢價,市人因此操縱,故貢人爲受其弊云,豈不冤乎?物之不齊,物之情也。何可勒定乎?晩曰,初無自備局勒定之事,而不過申飭郞廳,使之相和買賣矣。其弊至此,近來事誠難矣。尙魯曰,日昨筵敎,已皆得聞,而勿論彼此,當使申飭而已。朝家豈可折定價直乎?市民事誠切痛,昨日見在之穀,今日盡歸於何處耶?一雨一暘之間,市民高下市直,因此射利,此則終是貨權,歸於下故也。嚴飭該署,使不得操縱,可矣。上曰,左相之言是矣。所可痛者,市人藏穀操縱,致有此弊,若行頃年梟示之請,則必不如是矣。孟子有四境不治之說,大學有一人定國之言,此豈非君上之過乎?向日一見欺於使臣,召備堂講究貸銀之事,再見欺於儒臣,以至貽弊於貢人矣。晩曰,係是民事,儒臣陳達,烏得不然乎?上曰,貸銀事,畢境峻塞,而向者召見譯官時,只見其爲人,無一言及銀貨事矣。尙魯曰,此則誠得體矣。上曰,今則嚴飭市廛之外,無他道矣。此後廛人,若有如前操縱之弊,則當繩重律之意,各別申飭,可也。尙魯曰,聖敎誠然矣。近來人心,騷動太過,雖敗一萬石,必謂之十萬石。一日之間,市直猝下,若以敗船之故,明春市直,日縮則可也,今日騷動,則豈非太過乎?上曰,如是而市民,夤緣射利,貢人因此受弊,豈不可矜乎?尙魯曰,非但市直之猝下,升有大小,此亦絶痛矣。象漢曰,升則烙印行之,不過以手闊狹矣。尙魯曰,貢米一出惠廳之門,則自是貢人之物,自相和賣可也,何必定給市人乎?上仍命書傳敎曰,頃日聞儒臣所奏,召大臣·惠堂下敎者,意蓋爲民,而其後在外惠堂,未及上來,在京惠堂,拜于度支,故其間貢下遲滯,昨日召兩堂而問,則因備局,分付郞廳,買貢米之際,果有抑勒乎貢人之事,故昨日欲爲下敎,而不若言于大臣,自下消融,故今日入侍之命,意亦此也。聞所奏,仍而思之,乃覺下敎之大不然,何則,意雖在於爲民,霎時之間市民動,一價之下都下動,其流之弊,將爲勒價之歸,市民恣意操縱,而貢人爲受其弊,貴則流,賤則藏,乃常平之法也。而末世不然,賤者流,貴者藏,利歸府庫,自嗣服後,申飭者,卽此也。大抵都下,其若米貴,則賣米與貢下,卽流米之意,若此貢下之米,市民或買,貢人亦自賣,其米自可流行於國中之意也。賣米意亦若此,貢下之價,官府勒定,則其於賣米,亦爲逐戶勒定乎?旣下之後,貢人卽主人,朝廷非所與聞,而今則爲有弊焉。斗升高下,徹於朝廷,此非堂堂爲國之道也。所謂過動者,意亦在焉,凡貨權,盛世在於上,衰世在於下,尋常慨歎者,其若紀綱樹國令行,以沙爲錢,民可從也,而米廛則不然。一陰一陽,一雨一旱,霎時之間,任自低昂,其若一日之雨爲霖雨,一日之旱爲大旱,則市直之下,天使然也。雖人君,難以弛張,而若干之旱,舊儲之穀,其豈頓無而直下,半日之霽,穀不行也,則誰能神運而直高,此無他,陰陽之權,在於米廛故也。此弊何以知之?頃者廛人之不遵國令,至有梟示之請而乃知也。因風臭載,非徒惜米,寔由否德,霎時合氷,稅船中留,此亦因否德,時氣不調之致,而昨日合氷,今朝直下,此廛人之操縱,一直之下,都下嗷嗷,此民心之易動,而在上者不能鎭之。一令之下,事歸屑越,貢人受弊,爲今之道,不若靜而鎭之,貢下之際,從貴上下,流於國中,而若是流行之後,廛人猶執其權,恣意操縱。令該署報備局隨現,輕者嚴刑,重者刑流,俾渠輩,勿復操縱市權。上曰,惠堂一人,實無可合者,予則欲以戶判仍帶,卿等之意,如何?尙魯曰,先朝李寅燁·閔奉朝賀,俱爲仍帶,依此例爲之好矣。上曰,拜相後,亦有大提學仍帶之事,戶判之仍帶惠堂,豈不與此相類,而乃祖曾經之事,乃孫繼之,亦不貴乎?尙魯曰,當之者雖難,而於國事,關係甚重,使戶判仍帶好矣。上命書傳敎曰,此時惠堂,宜付熟手,旣有昔年故判書李寅燁·故閔奉朝賀前例,何敢援近例以辭,惠廳堂上,其令閔百祥,仍帶於均廳,勿論一二堂,一體句管事,分付。上曰,此後則貢米,當朔上下,可也。曰,一旬前上下,與預授有異,且是朝家別恩典,都下皆以此顒望云,豈可復收前命乎?命膺曰,旣有成命,重臣所奏好矣。上曰,騎判之言是矣,依所達,一旬前上下,可也。尙魯曰,前萊伯處分,實有可惜之事矣李裕身下去時,見臣曰,蔘商之一向峻塞,其於交隣國之道,恐有後弊,彼若有謝過之事,則當有闊狹之道云矣。向者又見其書,則倭人欲觀物情出來云,此後若有摧謝之事,則豈不幸乎?李彝章則善爲之,而亦無弛張之道矣。上曰,李彝章果善爲之,而李裕身則誤矣。自聞李彝章大朝廷之說,予知倭人奸狀矣。百祥曰,倭人哀乞,自是本色矣。上曰,雖負荊謝過,何足信也?尙魯曰,近來綿農,連歲大歉,公私綿布極貴,今年禁軍兩等草價,以純錢上下,故禁軍輩,頗以此悶迫云。該曹所儲,雖曰不優,猶可以推移出給,則事係軍情,不可不顧念,明年春等草價,以純木上下之意,分付兵曹,何如?上曰,不知矣。若此禁旅矜惻,所奏誠是,依爲之。出擧條尙魯曰,從臣之無時特招,例不得謄諸朝紙,而昨日傳敎,書出小報,此則責在政院矣。當該承旨推考,何如?上曰,依爲之。出擧條上曰,予恐騎判,有陳書辭免均堂之意,故頃日已下勿捧之敎,兩堂須與相議,循例擧行,可也。前日掊克之斥,何足介意?洪啓禧至被商鞅之誚,而猶且行公矣。尙魯曰,啓禧之任謗爲國事,誠可貴矣。尙魯又曰,臣極知惶恐,而伏聞昨日齋殿,久御寒廳云,下情不勝憂慮,敢此,仰達矣。晩曰,雖有毛方席,豈無觸冷之事乎?上曰,此後則當不爲之矣,諸臣以次退出。
上在昌德宮。常參·經筵,以代理停。
儲慶宮忌辰齋戒。
李惟秀達曰,大司憲·執義未差,掌令金元行·李運海,持平李秀逸·金永燮在外,今日以監察茶時之意,敢達。令曰,知道。
徐命膺達曰,左副承旨具允明,以冬至方物封裹進去矣,使行文書考覈,承旨纔已落點,左副承旨具允明,卽爲牌招,何如?令曰,依。
又以弘文館言達曰,本館下番,連日闕直,事甚未安。副校理尹學東,副修撰沈鑧,旣有只推之令,副修撰李仁源,旣已帶職蒙宥,竝卽牌招,以爲推移入直之地,何如?令曰,依。
以副校理尹學東·副修撰沈鑧·李仁源等牌不進罷職令旨,令于李惟秀曰,竝推考徽旨捧入。
李惟秀達曰,卽伏見北兵使吳封進狀達,則聯幅處,有刀割之跡,雖以邊報,不得已捧入,而其不能申飭之失,不可無警,推考,何如?令曰,依。
徐命膺,以禮曹言啓曰,卽接靖陵直長所報,則今此冬至祭享時,兩官不可不備員,而本陵參奉柳得養,頃日政事,移拜他職,時未出代,請卽變通云。莫重祭享,不可以假官替行,本陵參奉有闕之代,令該曹以在京無故人,卽速口傳差出,以爲備員之地,何如?傳曰,允。
吏曹口傳政事,以林正浩爲靖陵參奉。
李惟秀,以刑曹言達曰,卽接典獄署所報,則本曹所囚釀酒罪人姜召史及婢有德等,去夜結項自斃云,事極驚駭。守直刑鎖等,自臣曹刑推嚴覈,而當該入直官員,亦難免不能檢飭之失,拿問處之,何如?令曰,依。
上在昌德宮。常參·經筵,以代理停。
儲慶宮忌辰齋戒。
大王大妃殿·中宮殿,藥房口傳問安。答曰,知道。
藥房提調臣李益炡,副提調臣曺命采啓曰,伏未審今間,聖體調攝,若何,憊眩之候,寢膳之節,亦何如?前劑入加減補中益氣湯,已盡於昨日,臣等今日,率諸御醫入診,詳察聖候,議定繼進當否爲宜,大王大妃殿氣候,若何?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則氣亦無異,而動駕在近,補中益氣湯停止,蔘橘茶五貼,式日次劑入,動駕後更爲入侍,議定宜矣。
冬至祭,親傳香罷後,政院·玉堂·藥房口傳問安。答曰,知道。
曺命采達曰,明日,至日,再明日,拜表相値,此兩日常參頉稟。令曰,知道。
李惟秀達曰,備邊司郞廳來言,今日,賓廳坐起日次,而親傳香相値,頉稟。令曰,知道。
曹命采達曰,今日賓廳坐起,旣已頉稟,所當持公事入對,而親傳香相値,頉稟。令曰,知道。
李惟秀達曰,大司憲·執義未差,掌令金元行·李運海,持平金永燮在外,李秀逸未肅拜,今日以監察茶時之意,敢達。令曰,知道。
曺命采啓曰,明日冬至望闕禮,依例爲之之意,敢啓。傳曰,知道。
徐命膺,以弘文館言達曰,本館下番,連日闕直,事甚未安。副校理尹學東,副修撰李仁源·沈鑧,旣有只推之令,竝卽牌招,以爲推移入直之地,何如?令曰,依。
李惟秀,以兵曹言啓曰,今此毓祥宮擧動時,各殿問安馬及各差備應把之數,無以推移,依前例京畿驛馬,限十匹補把,以充不足之代事,本道監司處,分付,何如?傳曰,允。
丙子十月二十九日辰時。上具翼善冠·袞龍袍,臨明政殿月臺。傳香入侍時,行都承旨曺命采,左承旨元仁孫,右承旨徐命膺,左副承旨具允明,右副承旨李惟秀,同副承旨李翼元,假注書金華鎭·徐有元,記事官李鎭恒·李仁培,以次陪立,上親傳香訖。命承旨書之曰,一陽纔回,正王者體元行仁之時。噫,時雖陽復,吁嗟元元,嗷嗷蔀屋,頃日聞鴻雁章,有慨歎之敎,周之宣王,比諸成·康,其不過賢君,而其能勞來安集,有此詩。噫,臨御廿餘,年今望七,而其於元元,無一事無一惠,況値荐歉,民將顚連而莫之恤焉。比諸鴻雁詩,豈不愧乎周宣,其愧周宣,亦第二件事也。列朝曁昔年愛恤之元元,其若盡劉,予將何顔,拜于陟降乎?親傳陵廟,思我元元,此心憧憧,咨方伯守令,莫曰其君無周宣之惠政,着意濟民,使八道元元,同歸於一陽之回,豈徒予幸,方伯守令於民,當有誦吉甫之詩,士·幼學·壯學,仗鉞臨民,豈無益哉?然凡事無所爲而爲則成,有所爲而爲則不成,莫曰小民,至愚而神者民也。豈有成效之道哉?且效之一字,其亦不留着心,斯其惟竭誠濟恤,誠之所到,金石亦透,其所勤慢,予當廉問,亦莫曰九重之深。噫,身雖在於九重,心常懸於蔀屋,豈特予心,蒼蒼昭臨,陟降下監,其敢忽也,其敢忽也?念玆在玆,莫替予暮年勤懇之意事,下諭于八道道臣三都留守。出榻敎上命承旨書之曰,頃者宗親府朔參,一依樞府例擧行事下敎,更以思之,今雖無大君王子,昔年旣有宗親府乃百司首之敎,依初下敎,一依政府例擧行事,分付。出榻敎上命承旨書之曰,再明日拜表時,當崇文堂賜膳,三使臣拜表,以此庭擧行,而外門以敦化門擧行。出榻敎上命承旨書之曰,毓祥宮親祭時,步軍五哨,馬軍三哨,禁軍三番,依昨年例隨駕事,分付。出榻敎
上在昌德宮。掌參·經筵,以代理停。
冬至,大殿·大王大妃殿·中宮殿·世子宮·嬪宮,政院·玉堂,單子問安。答曰,知道。大殿·大王大妃殿·中宮殿·世子宮,朝廷二品以上·六曹,單子問安。答曰,知道。
具允明,以都摠府言啓曰,今日入直內三廳武兼禁軍及軍兵等,當爲中日習射,而冬至相値,不得爲之之意,敢啓。傳曰,知道。
李惟秀達曰,憲府連日監察茶時,事甚未安。除在外外,未肅拜人員,卽爲牌招,何如?令曰,依。
以持平李秀逸牌不進罷職令旨,令于李翼元曰,推考徽旨捧入。
李翼元達曰,大司憲執義未差,掌令金元行·李運海,持平金永燮在外,李秀逸牌不進,今日以監察茶時之意,敢達。令曰,知道。
傳于元仁孫曰,朝廷諸臣留待,入侍于敦禮門。
望拜禮罷後,政院·玉堂·藥房,口傳問安。答曰,知道。
傳于李翼元曰,今日下敎中官,有下敎之事,下敎後,徽旨捧入。
徐命膺,以弘文館言達曰,本館下番,屢日闕直,事甚未安。副校理尹學東,副修撰沈鑧·李仁源,旣有只推之令,竝卽牌招,以爲推移入直之地,何如?令曰,依。
具允明,以禦營廳言啓曰,因禮曹草記,光陵陵內捉虎事,本廳將校,率領砲手,出往矣,連接將校手本,則虎一頭捉得後,陵內外諸處山谷,遍踏窮搜者,已過一旬,更無蹤跡云。許多軍兵,累日露處,亦其可慮,今姑撤還之意,敢啓。傳曰,知道。
李惟秀,以義禁府言達曰,卽接月令醫員吳績興手本,則時囚罪人李彦熽,感患忒甚,素患痰癖關格等症,一時俱劇,呼吸不通,勺水不下,症情十分危篤,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
以副校理尹學東,副修撰沈鑧·李仁源,牌不進罷職令旨,令于徐命膺曰,竝推考徽旨捧入。
京畿監司鄭弘淳狀達,坡州等官居幼學金敍一等,爲虎囕死事,令于李翼元曰,囕死人等,令本道恤典擧行。
掌令李運海書曰,伏以臣,數載下邑,吏事靡效,烏鳥呴呴,台瀡一哺,皇天嫗煦之私,殆若偏及於一物者,母子相對,只有攢祝。忽於千萬意外,伏承柏府除旨,繼而有乘馹上來之令,臣誠驚惶感激,罔知攸措。臣之離違軒墀,居然數年矣。今於召令之下,固當尅期趲趁,一肅恩命,粗伸叩謝之誠,而臣中歲失怙,萬念墜盡,所與爲命,唯病母在耳。本病痰癖,暄歇寒闖,南堧以來,水土不服,衰疾因仍,恒日㱡㱡。向來初寒乖劇,將攝不善,舊症新祟,一時竝作,稀糜嘔格,鍼焫罔功,臣方煎泣無措。轉側搔抑,無不須臣,晷刻跬步,實無相捨之勢,而恩召之下,不敢暫淹,扶將寸進,方到金堤地,而風寒頓剝,痰逆癖厥,不得已借憩店屋,湯物不下,神識奄綴,症狀危敗,見無强舁沿道之形,稽延惶蹙,情境焦迫,至若見職不稱之實,有不暇煩陳者,玆敢冒萬死,縣途封章,疾聲哀籲於孝理之下。伏乞离明,諒臣情私,亟賜鐫改,重勘臣罪,以嚴朝體,以安賤分,不勝幸甚。答曰,覽書具悉。爾其勿辭,俟母病間,從速上來察職。
丙子十一月初一日午時。上御宣政殿。承史入侍時,左承旨元仁孫,假注書徐有元,記事官李鎭恒·李仁培,以次進伏訖。上命書傳敎曰,陽至日,追惟昔年十二月前今月,望闕禮行之之事,一倍此心,予只受二品以上問安,其無望拜之禮,是豈繼述先志之意乎?明政殿庭率入來二品以上,行望拜禮,政院知悉擧行。又命書傳敎曰,中官誤聽朝廷問安,不卽下答,事之可駭,莫此爲甚,當該中官,令金吾處之,諸臣以次退出。
丙子十一月初一日未時。上具翼善冠·袞龍袍,臨明政殿月臺。望拜禮入侍時,行都承旨曺命采,左承旨元仁孫,右承旨徐命膺,左副承旨具允明,右副承旨李惟秀,同副承旨李翼元,假注書金華鎭·徐有元,記事官李鎭恒·李仁培,以次陪立,上行望拜禮訖。都承旨曺命采曰,大司成吳彦儒,頃承下敎,得來先朝御製,今方待令矣。上曰,使之持入,可也。編次人李喆輔,大司成吳彦儒,入侍事下敎。上命承旨書之曰,頃聞所奏,其命取來,其所得來,幸値今日,是豈偶然?續題其贊,特賜忠烈公玄孫吳彦儒,其命勿謝。
上在昌德宮。常參·經筵,以代理停。
巳時,日暈兩珥,暈上有冠,冠上有背,左右有戟。午時未時,日暈兩珥。
徐命膺達曰,明日〈常參〉,取稟。令曰,停。
李翼元達曰,憲府連日監察茶時,事甚未安。除在外外,未肅拜人員,卽爲牌招,何如?令曰,依。
又達曰,大司憲執義未差,掌令金元行·李運海,持平金永燮在外,李秀逸牌不進,今日以監察茶時之意,敢達。令曰,知道。
徐命膺達曰,今日拜表時,兩司當爲進參,而諫院多官,或在外或未差,無進參之員,憲府監察代行,在前如此之時,雖無諫院,有仍爲行禮之例,何以爲之?敢稟。令曰,依前擧行。
又以弘文館言達曰,本館下番,連日闕直,事甚未安。副校理尹學東,修撰李仁源·沈鑧,旣有只推之令,竝卽牌招,以爲推移入直之地,何如?令曰,依。
以副校理尹學東,副修撰李仁源·沈鑧等,牌不進罷職令旨,令于徐命膺曰,竝推考徽旨捧入。
元仁孫達曰,冬至正使長溪君棅,副使曹命采,書狀官任師夏,依下敎來待矣。傳曰,三使臣承旨,入侍于文政門,拜表,宣醞後卽爲之。
具允明,以兵曹言達曰,去十月朔各廳堂下武臣等試射,連因有故,今已逾月,不得爲之之意,敢達。令曰,知道。
以副校理尹學東,副修撰李仁源·沈鑧等,牌不進罷職令旨,令于李翼元曰,竝推考徽旨捧入。
徐命膺,以司饔院官員,以監膳提調意達曰,統制使所封二等生大口魚進上,今日來到,而莫重享上之物,俱涉體少,事甚未安。不可無飭,統制使李景喆,從重推考,領來陪持人,自本院,從重科治,何如?令曰,依。
戶曹判書閔百祥書曰,伏以臣於地部重務,豈敢有一分堪承之望,而猥陳肝膈之懇,未蒙矜察之恩,屢逋嚴召,荐速飭敎,分義是懼,冒昧出肅,而自顧才能,終是蚊蝱之負山,兢蹙愧忸,若隕淵谷。不意日昨入侍大朝之際,遽承惠局仍帶之特敎,而我聖上,追提臣先祖臣鎭遠故事,責之以不敢辭免之意,絲綸懇惻,恩數夐絶,臣於是驚惶震迫,不覺感淚之被面也。噫,地部與惠局,俱是有司之最緊者,其簿牒之汗漫,經費之繁亂,雖使分授其任,各剸其煩,猶患其應接不暇,況以一人之精力,責其兩務之互察,其勢誠有所未易當者,是故先輩之由惠局而除地部者,類皆力辭乃已,設或辭之不準,仍以兼管,此則實罕有之事也。至於近日,未嘗或兼者,自成一副當規例,則臣是何人,乃於衆人所必辭之地,獨可晏然兼帶,若固有之乎?且念臣之蒙愚魯下,於臣先祖,不能爲執鞭之役,而特以臣祖之孫,强援舊事,使不得前却,則臣心之悶隘,有不足言,而其於國事之易僨,物情之難平,何哉?歷數在廷諸彦,可以當是任者,不爲不多,則顧何必擺脫近例,而偏擔於無似之身,有若非此莫可者然,此尤臣惶凜不敢安之一端,而朝體之苟艱,又果何如耶?反復量度,惟有一遞字,參前倚衡而已。玆敢披露衷情,猥瀆睿聽,伏願邸下,曲察臣言之非飾,仰稟大朝,收還惠局兼帶之命,以安私分,以幸公私,千萬幸甚。答曰,覽書具悉。特敎之下,其何若此?卿其勿過辭,從速行公。
丙子十一月初二日午時。上御文政殿。冬至三使臣入侍時,正使長溪君棅,副使曹命采,書狀任師夏,左承旨元仁孫,假注書徐有元,記事官李世演·李仁培,以次進伏訖。上親書御製,特賜長溪君棅,仍又下敎曰,何間當入柵耶?棅曰,入柵日字,則姑難預度矣。上謂命采曰,卿則奉使南北,可謂貴矣。書狀則今年幾何?師夏起伏曰,六十三矣。上曰,年甚衰老,尤可慮也。須十分善護,無事往返焉。昔年丙子,故相臣金堉之出疆也。入侍此殿,今日召見卿等於此殿,意非偶然矣。命采起伏曰,臣職忝藥院,粗效微忱,今當遠離,下懷耿結。仍伏念聖上春秋已高,而每忽愼攝,當寒而薄着,一時微感,或至彌留,臣嘗憫焉。伏願,益加調護,毋至損傷,千萬伏祝。上曰,眷眷至此,可不體念?仍命三使臣賜膳後,諸臣以次退出。
上在昌德宮。常參·經筵以代理停。
徐命膺達曰,明日,毓祥宮齋戒,初五日初六日,動駕相値,連三日常參頉稟。令曰,知道。
又達曰,右副承旨李惟秀,今日不爲仕進,牌招何如?令曰,依。
又達曰,注書李正吾,久不仕進,卽爲牌招察任何如?令曰,依。
李翼元達曰,大司憲執義持平一員未差,掌令金元行·李運海,持平金永燮在外,今日以監察茶時之意,敢達。令曰,知道。
具允明,以都摠府言達曰,今此毓祥宮擧動時,侍衛不可不備員,而都摠管長溪君棅,奉命出疆,海蓬君獜,身病猝重,勢難進參,二員未差。侍衛將不得備員,身病與出疆人員,合有變通之道,令政院,急速稟旨變通,以爲備員侍衛之地,何如?令曰,依。
李翼元達曰,因都摠府草記,今此毓祥宮擧動時,侍衛不可不備員,而都摠管長溪君棅,奉命出疆,海蓬君獜,身病猝重,勢難察任,令本院稟旨變通事,依下矣。身病與出疆人員,合有變通之道,何以爲之?敢稟。令曰,竝改差。
又啓曰,因本院達辭,都摠管長溪君棅,奉命出疆,海蓬君獜,身病猝重,勢難察任,竝改差事依下矣。毓祥宮擧動時,侍衛不可不備員,有闕之代,令該曹,卽爲口傳差出,何如?傳曰,允。
徐命膺,以弘文館言達曰,本館下番,連日闕直,事甚未安。副校理尹學東,副修撰李仁源·沈鑧,旣有只推之令,竝卽牌招,以爲推移入直之地,何如?令曰,依。
以副校理尹學東,副修撰李仁源·沈鑧等,牌不進罷職令旨,令于徐命膺曰,竝推考徽旨捧入。
李翼元,以訓鍊都監言啓曰,都監中軍有闕之代差出,本局中軍爲任,比他最重,自前,別爲擇差矣。卽今當品中可合之人乏少,在前如此之時,有禁軍別將移差之規,中軍有闕之代,以禁軍別將申旼啓下,使之察任,何如?傳曰,允。
兵曹口傳政事,以海興君橿·閔百祥爲都摠管,金漢喆·李應協爲副摠管,趙鎭泰爲禁軍別將。
徐命膺,以吏曹言達曰,本曹佐郞南綺老呈狀內,身病猝重,勢難察任云,依例改差,何如?令曰,依。
具允明,以御營廳言啓曰,因禮曹草記,獻陵陵內捉虎事,本廳將校,率領砲手出往矣。連接將校手本,則虎一頭捉得後,陵內外諸處山谷,遍踏窮搜者,已過旬日,更無蹤跡云。許多軍兵,累日露處,亦甚可慮,今姑撤還之意,敢啓。傳曰,知道。
李翼元,以義禁府言達曰,卽接月令醫官崔興文手本,則保放罪人李彦熽,病勢今已向差云,還囚之意,敢達。令曰,知道。
慶尙監司李益輔狀達,今十一月令進上靑魚,限內不得封進,惶恐待罪事,令于徐命膺曰,勿待罪事,回諭。
黃海監司沈墢書曰,伏以臣,頃上辭書,未蒙鞶褫,祗肅恩命,行將冒赴,而臣之父母墳山,在於京畿楊州地,今當遠出,益切霜露之感,欲趁未辭陛之前,下去省掃。伏乞睿慈,俯賜矜察,且循舊例,許以往來由暇,俾伸至情,千萬幸甚。答曰,覽書具悉。卿其依所陳往省焉。
長溪君棅書曰,伏以臣所帶摠管之職,係是宿衛重任,有不容一時暫曠,今當出疆,不可帶行,乞賜照例遞改,俾便公私,千萬幸甚。答曰,覽書具悉。書辭,令該曹考例稟處。
都承旨曺命采書曰,伏以臣,受命矣。怵惕辭發,雲天耿結,仍念臣所帶職名,係是夙夜出納之地,則非出疆之身暫時縻叨者,玆從首路,敢陳短章。伏乞离明,亟令該曹,照例遞改,千萬幸甚。答曰,覽書具悉。書辭,令該曹考例稟處。
兵曹參判李得宗書曰,伏以臣,獲蒙由暇,往省老母,稍伸離違之情私,仰祝錫類之仁恩,仍伏念臣之踪地,自來危隘,一切除命,逡巡爲計,而向者見職之特除也。事會嚴急,章皇出膺,連値首席在外,不敢爲辭遜之計,仍因蹲冒,爲日亦多,而竊自以爲,受暇下鄕之後,僚堂獨賢,職事多癏,鞶帶之褫,非朝伊夕矣。已踰一朔,職名如舊,循省愧訝,實非所圖,虛帶而久於外,亦涉惶悶,强抑至情,旋尋歸路,昨始來伏私次,而素患痰癖之病,越添於行役風寒,諸般證形,俱屬非細,實無强起入肅之望。此際得伏見閏九月二十九日賓對擧條,以祿政時巡將之多未付祿,因大僚陳請。有該堂重推之令,臣尤不任悚蹙之至,槪祿窠,本有定額,而今番則祿射入格者,比前旣多。且如侍從以上之例,不當陞降,及其餘應付之數,亦自夥然,統以計之於原窠,則反有不給之患,故臣於陞降之座,不得已就巡廳擧案中,在外懸錄之人,姑先刊拔,推移充補,而將待祿都目,隨窠卽陞,以爲前頭次次輪付之計矣。及至開政之日,適與試役相値,臣不得擧行,而當初通變,旣自臣始,則率爾之失,臣實自訟,今何可以已經薄勘,有所自恕,而晏然於職次乎?情勢病狀,如右所陳,玆敢短章陳籲。伏乞睿慈,俯垂鑑諒,先令鐫削臣職,仍降重勘,俾安私分,不勝幸甚。答曰,覽書具悉。卿其勿辭,從速察職。
上在昌德宮。常參·經筵,以代理停。
李惟秀達曰,大司憲執義持平一員未差,掌令金元行·李運海,持平金永燮在外,今日以監察茶時之意,敢達。令曰,知道。
具允明,以都摠府言啓曰,今日入直內三廳武兼禁軍及軍兵等,當爲中日習射,而毓祥宮冬享祭親行齋戒相値,不得爲之之意,敢啓,傳曰,知道。
元仁孫啓曰,毓祥宮擧動,承旨不可不備員,今日齋宿,都承旨有闕之代,所當政官卽爲牌招,開政差出,而親祭齋戒相値,何以爲之?敢稟。傳曰,前單子入之。
都承旨前望單子,傳曰,大司成吳彦儒除授。
行都承旨吳彦儒。
元仁孫達曰,明日擧動,承旨不可不備員齋宿,新除授承旨,卽爲牌招,何如?令曰,依。
又達曰,明日毓祥宮擧動時,大駕入齋室後及翌日,大王大妃殿問安,何承旨進去乎?敢稟。傳曰,左承旨進去。
又達曰,明日擧動,承旨一員,當留院,何承旨留院乎?敢稟。傳曰,右副承旨留院。
傳于徐命膺曰,時刻以辰正三刻爲之,單子,勿爲入之。
傳于李惟秀曰,詣毓祥宮後,今明日蔘橘茶煎入,藥院問候,初七日爲之。
傳于李惟秀曰,隨駕軍兵毛具。
徐命膺,以弘文館言達曰,本館下番,連日闕直,事甚未安。副校理尹學東,副修撰李仁源·沈鑧,旣有只推之令,副校理洪麟漢,自任所纔已上來云,一體牌招,以爲推移入直之地何如?令曰,依。
以副校理洪麟漢,副修撰沈鑧等,牌不進罷職令旨,令于具允明曰,竝推考徽旨捧入。
上在毓祥宮。常參·經筵,以代理停。
具允明達曰,備邊司郞廳來言,今日,賓廳坐起日次,而動駕相値,頉稟。令曰,知道。
元仁孫達曰,今日賓廳坐起,旣已頉稟,所當持公事入對,而動駕相値,頉稟。令曰,知道。
具允明啓曰,內乘來言捲簾,取稟。傳曰,捲三面。
大駕詣毓祥宮入齋室後,王世子遣宮官問安。答曰,知道。政院·玉堂·藥房口傳問安。答曰,知道。
大駕奉審後,政院·玉堂·藥房,口傳問安。答曰,知道。
元仁孫啓曰,小臣,大王大妃殿問安進去,下直。傳曰,知道。
又啓曰,小臣,馳往于大王大妃殿,問安入啓,則答以知道之意,敢啓。傳曰,知道。
徐命膺啓曰,禮貌官來言,百官稟旨就次。傳曰,知道。
傳于徐命膺曰,武藝別監挾輦軍及作門內軍兵,分付兩倉,題給空石。
傳于徐命膺曰,禮房承旨,摘奸進排官後,以稟。
具允明,以兵曹言啓曰,在前經宿擧動時,大內巡檢等事,使入直兵曹都摠府堂上,累次申飭事,例爲啓稟分付矣。今亦依此擧行之意,敢啓。傳曰,知道。
丙子十一月初五日辰時。上具翼善冠袞龍袍,由弘化門出,至毓祥宮。行望位禮時,都承旨吳彦儒,左承旨元仁孫,右承旨徐命膺,左副承旨具允明,同副承旨李翼元,注書李正吾,假注書徐有元,記事官李鎭恒·李仁培,以次陪從,上乘輦後,百官煖帽事,駕前下敎明日講經,以初一日爲之事。駕前下敎上曰,日寒如此,軍兵等,設粥以饋,空石,亦爲題給事,分付三軍門。
乾隆二十一年十一月初五日,戊戍,陰
右副承旨李惟秀留院直,事變假注書洪鳳咸守宮直。
上在毓祥宮齋室。常參·經筵,以代理停。
李惟秀達曰,大司憲執義持平一員未差,金永燮,掌令金元行·李運海,在外。今日以監察茶時之意,敢達。令曰,知道。又達曰,領敦寧趙載浩,箚子到院,而毓祥宮親祭正日,留院之意,敢達。令曰,入之。又達曰,都摠府郞廳來言,各處入直軍兵,夜巡檢之意,敢達。令曰,知道。又達曰,兵曹郞廳來言,各處入直軍土,夜巡檢之意,敢達。令曰,知道。
上在昌德宮。常參·經筵,以代理停。
毓祥宮冬享親祭罷後,政院·玉堂·藥房口傳問安。答曰,知道。朝廷二品以上·六曹,單子問安。答曰,知道。王世子遣宮官問安。答曰,知道。
元仁孫啓曰,小臣,大王大妃殿問安進去下直,傳曰,知道。
又啓曰,小臣,馳往于大王大妃殿,問安入啓,則答以知道之意,敢啓。傳曰,知道。
具允明啓曰,內乘來言捲簾,取稟。傳曰,捲三面。
大駕,歷臨孝章宮,入齋室後,政院·玉堂·藥房口傳問安。答曰,知道。王世子遣宮官問安。答曰,知道。
傳于元仁孫曰,諸司預備。
具允明,以兵曹言啓曰,隨駕禁軍及駕後與標下軍兵等,依傳敎,使之毛具,炭及空石,分給後,設粥以饋之意,敢啓。傳曰,知道。
又以訓鍊都監言啓曰,依傳敎,將校軍兵等處,炭及空石,從優題給,使之禦寒,設粥分饋之意,敢啓。傳曰,知道。
又以禁衛營言啓曰,因傳敎,本營留陣軍兵等,使之毛具,設粥以饋,炭及空石,亦爲分給之意,敢啓。傳曰,知道。
又以御營廳言啓曰,依傳敎,駕前別抄及留陣將校軍兵等處,炭與空石,從優題給,設粥分饋,使之毛具之意,敢啓。傳曰,知道。
領敦寧趙載浩箚子曰,伏以臣,癃殘之形,去而益甚,凡有動作,都不自運,判成廢物,無足比數,以是前後闕禮,罪戾如山。冬至候班及昨今日大朝動駕之時,俱未效常分,惶隕懍惕,靡所容措。仍伏念臣之病狀,有關命途,復爲恒人,實無可望,殘喘苟存,祗益其苦,誠不若及此昇平之日,早乞骸骨,歸埋先壟,而此亦姑未能辨焉。撫躬自悼,生不如死,玆陳短章,仰瀆崇聽。伏乞睿慈,亟降威罰,重勘虧分之罪,千萬幸甚。答曰,覽箚具悉卿懇。以疾未參,其何所傷?卿須安心勿辭,善攝焉。仍令曰,史官往諭。
大駕還宮後,政院·玉堂·藥房,口傳問安。答曰,知道。
丙子十一月初六日四更一點。上具翼善冠·袞龍袍,親行冬享祭入侍時,都承旨吳彦儒,左承旨元仁孫,右承旨徐命膺,左副承旨具允明,同副承旨李翼元,注書李正吾,假注書徐有元,記事官李鎭恒·李仁培以次陪立,大駕還宮時,孝章廟歷入事。駕前下敎百官暖帽,軍兵揮項事。駕前下敎
上在昌德宮。常參·經筵,以代理停。
下直,淸風府使李命坤。
吳彦儒達曰,明日常參,取稟。令曰,停。
大王大妃殿·中宮殿,藥房口傳問安。答曰,知道。
藥房都提調臣李天輔,提調臣李益炡,副提調臣吳彦儒啓曰,冒寒將事,侵夕還宮,伏未審夜來,聖體調攝,若何,憊眩之候,寢膳之節,亦何如?湯劑日昨下批中,有動駕後更爲入侍議定之敎,今日臣等,率諸御醫,依下敎入診,詳察聖候,議定爲宜矣。大王大妃殿氣候,何如?臣等不勝區區伏慮,敢來問安,竝此仰稟。答曰,知道。慈殿氣候差勝後一樣。予伸禮而回,一倍于心,氣則舒矣,蔘橘茶加劑五貼以入,下敎日入侍宜矣。
吳彦儒達曰,左承旨元仁孫,右承旨徐命膺,左副承旨具允明,今日俱不仕進,竝卽牌招,何如?令曰,依。
李惟秀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言達曰,副摠管李應協,以同知義禁府事,本府坐起晝仕出去之意,敢達。令曰,知道。
李翼元達曰,大司憲執義持平一員未差,金永燮,掌令金元行·李運海,在外,今日以監察茶時之意,敢達。令曰,知道。
吳彦儒達曰,假注書徐有元,身病猝重,勢難察任,今姑改差,何如?令曰,依。
徐命膺,以弘文館言達曰,本館上番副校理尹學東,以親病陳書徑出,上番,將未免闕直,副校理洪麟漢,副修撰沈鑧,旣有只推之令,與校理洪梓,一體牌招,以爲推移入直之地,何如?令曰,依。
李翼元達曰,卽者,副校理尹學東,以其親病,陳書徑出,原書纔已捧入矣,所當直捧禁推徽旨,而此與無端徑出有異,推考警責,何如?令曰,依。
傳于李惟秀曰,昨旣勞問,而今夜軍兵,亦好過與否,知入。
徐有元改差代,以朴相老爲假注書。
李翼元以兵曹言啓曰,摠戎廳敎鍊官禁軍遞兒窠,今方有闕,依節目本營中軍與禁軍別將眼同,禁軍中取才,以其居首者,塡差之意,分付,何如?傳曰,允。
又以戶曹言達曰,洛昌君樘,懿陵守陵官時,恩賜田結,尙未準受矣。京畿長湍府,無主空閑田一結四十九負五束,自本家望呈,査問本官,打量成冊,今已上來,依例折給,何如?令曰,依。
吳彦儒,以司饔院官員,以都提調意達曰,本院柴場,在於廣州地,年年廢遣郞廳,摘奸收稅,以補燔需矣。卽見摘奸郞廳牒報,則以爲,場內各面家戶,火稅收捧之際,慶安面居宗臣花陽君榷,非但自己所納家戶火稅,全然不納,籬下所居民人稅穀,亦爲掩護防塞,至於官差無數亂打之境,萬無捧稅之道云。故嚴辭題送,使之更督,則奪取本院題辭,又發無賴輩,敺打差人,幾至死境,仍爲拘留云。今日紀綱,雖曰解弛,蔑法恣橫,安敢若是之無忌乎?事之寒心,莫此爲甚,斷不可置之,上項花陽君榷,令該府拿處,所犯籬下諸人,令本道,拿致營門,一次嚴刑,以杜日後無窮之弊,何如?令曰,依。
忠淸水使任時倜申本,保寧縣浦人朴厚先等渰死事,令于李翼元曰,渰死人等,令本道,恤典擧行。
左承旨元仁孫書曰,伏以臣母十數年風痰宿疾,源委沈苦,藥餌無效,以臣情理,豈有離捨供職之望,而念臣無似,猥荷聖朝拂拭之洪恩,前後踐歷,罔非踰涯,畏分怵義,不敢言私,夙夜喉院,抑情奔走,今已一朔矣。臣母,自昨夕,本病之外,越添風寒,宛轉床褥,不省四到,臣方左右扶將,邀醫論症,庚牌辱臨,而承膺無路,隨詣禁扄,冒陳至懇。伏乞睿慈,俯賜矜察,亟遞臣職,以便救護,千萬顒祝。答曰,覽書具悉。爾其勿辭,救護母病。
副校理尹學東書曰,伏以臣之老母,七耋衰病,一味沈深,入冬以後,痰眩諸症,有加無減,凜凜有難保之慮,以臣情理,旣無離捨供職之望,積犯違逋,實出於萬不獲已。而例勘尙靳,動駕在卽,怵分畏義,不敢言私,黽勉出肅,仍爲就直,已有日矣。卽接家信,母病自昨添劇,澌昏不省,呼吸莫通,多灌藥餌,少無變動,急報踵至,危症層加,非臣一身,則無他兄弟之看護,方寸煎灼,按住不得,玆敢冒萬死仰籲於孝理之下。伏乞睿慈,俯垂矜憐,亟遞臣所帶之職,以便救護,仍治臣擅離之罪,以肅朝綱,千萬幸甚。答曰,覽書具悉。爾其勿辭,救護母病。
大司諫李奎采,書曰,伏以臣,周年下邑,一味尸素,居常愧懼,若隕淵谷,迺者,忽有諫院新除,馹召又繼辱,榮光所被,吏民亦聳,驚惶感激,靡所容措。夫守城將之面看交代,在於續典,臣旣承下諭,待新府使莅任,固宜蹶趨命。而第臣偏母,素有風眩之疾,夏秋以來,久患毒痢,宿病乘時添劇,氣息一倍綿綴,當此嚴冬,決難趲程,勢將寸寸前進矣。臣之私情,不可離捨先行,趁限入京,萬無其路,玆從縣道,冒陳短章。伏乞睿慈,特許鐫遞,俾得安意將往,千萬幸甚。答曰,覽書具悉。爾其勿辭,救護母病。
上在昌德宮。常參·經筵,以代理停。
徐命膺達曰,明日常參,取稟。令曰,停。
具允明達曰,大司憲執義持平一員未差金永燮,掌令金元行·李運海在外,今日以監察茶時之意,敢達。令曰,知道。
吳彦儒達曰,右副承旨李惟秀,今日不爲仕進,卽爲牌招,何如?令曰,依。
以右副承旨李惟秀牌不進罷職令旨,令于具允明曰,推考徽旨捧入。
徐命膺,以弘文館言達曰,副校理洪麟漢,副修撰沈鑧,旣有只推之令,竝卽牌招察任,何如?令曰,依。
以副校理洪麟漢,副修撰沈鑧,牌不進罷職令旨,令于徐命膺曰,推考徽旨捧入。
具允明,以義禁府言達曰,花陽君榷,拿問處之事徽旨達下矣。榷時在京畿廣州地云,依例發遣府書吏,拿來,何如?令曰,依。
又啓曰,臣依聖敎,取考秋曹囚徒案,則承傳罪人七名,刑曹罪人三十七名,來關罪人十名,各司罪人五名,而其中罪名重大,不可擧論者,竝依前仍囚。來關罪人及各司罪人中,連伊,以其上典都摠府錄事之請番不謹事也。鐵原京主人次知卜丹,以新上針線婢,中間隱慝事也。◆房三所任梁仁賢·黃希淸·元福增等,以兵曹所納錢過期不納事也。備邊司藥房進排人張漢弼,以堂上分付囚禁事也。右人等罪犯,不至大段,竝依傳敎,放送之意,敢啓。傳曰,知道。
傳于徐命膺曰,詣閤。
丙子十一月初八日巳時。上御文政殿。講經入侍時,領事金尙魯,特進官金聖應,知事李鼎輔,同事南泰齊,參贊官吳彦儒,侍讀官洪梓,檢討官李仁源,假注書朴相老,記事官李鎭恒·李仁培,以次進伏訖,上讀中庸第十三章。上曰,此章雖多,予將畢讀,仍讀卒章訖。上曰,予於國事,皆未能焉,而調劑一事,寔予苦心,猶以爲未能也。諸臣知予此心,事我元良,可也。金尙魯曰,聖敎縷縷,有足感人,孰不欽承乎?上曰,向日送冬至使于此殿,今日又臨講於此殿,意蓋深矣,惟望黃河淸之報耳。他日若逢河淸之期,則必思予言矣。金尙魯曰,今承下敎,不勝感歎矣。上曰,儒臣讀註,可也。洪梓·李仁源,分讀訖。上曰,陳文義也。洪梓曰,此章以人治人,改而止之,意甚好矣,以君道言之,臣下有過則治之,改過則止之,此乃改而止之之義,亦聖人忠恕之工矣。上曰,引其文義,敢有甚麼意思於其間,漸不可長也。昨年搢紳章奏後,猶復如此,此習可懲,從重推考,可也。金尙魯曰,儒臣所陳文義,大體甚好,何必有意看得乎?上不答。李仁源曰,此章丘未能一焉者,是聖人謙辭也。伏願殿下,無自滿自足之心,至於聖益聖之地,則聖學有裨,治化可成矣。上曰,所陳甚好,予當體念焉。金尙魯曰,昨日極寒,動駕後,夜來聖候,何如?上曰,一樣矣,今日承候慈聖,一喜一懼,此心一倍,不知予身之若何矣。金尙魯曰,大王大妃殿氣候,若何?上曰,一樣矣。上曰,承旨進來,講經,一月僅一次爲之,而如是鉤過,恐泹他儒臣也。洪梓勿推可也。吳彦儒曰,聖敎好矣。上曰,入侍大臣及諸宰,更爲入侍于崇文堂,他承旨入侍。出榻敎諸臣遂以次退出。
同日午時,上御崇文堂。大臣備堂入侍時,左議政金尙魯,行司直金聖應,工曹判書李鼎輔,吏曹參判南泰齊,右承旨徐命膺,假注書朴相老,記事官李鎭恒·李仁培,以次進伏訖,上命承旨,讀奏北道犯越査覈狀啓訖。上曰,北兵使爲人少弱,而所爲則烈矣,又命承旨,讀禮部咨文訖。金尙魯曰,禮部咨文中,有我國犯越兩人,付送於回還齎官之語矣。待其出來,依辛酉例,自灣府,押送京獄,令該曹究覈勘處爲宜,以此,分付關西道臣·灣尹及秋曹,何如?上曰,依爲之。出擧條金尙魯曰,咸鏡監司徐志修,當本道大饑之歲,不恤一身,殫誠勞心,救濟一路生靈者,誠可謂不負委寄之聖意,而聞畢賑之後,受傷不少,疾病轉甚云,非細慮也。且目下朝著,可仗之人甚尠,以內重外輕之義言之,不可使此人,久處於外,許遞,何如?上曰,依爲之。出擧條金尙魯曰,身爲邊將,與民殺越,厥罪不治,何以懲邊將乎?臣謂今番罪人,一律擧行,似宜矣。上命承旨書曰,今覽北兵使狀聞,楊泰根所爲,無狀叵測,是可忍也?孰不可忍也?以此推之,泰根之當初指揮犯越,豈知其必無此等犯越?自前造謀,元犯隨從,各有差等。今番亦然,而泰根其若指揮,則雖不越境,渠當爲元犯,王者用律,雖纖毫之間,其宜審愼,況邊將爲元犯,而若歸於疲殘鎭民,刑法倒置,可勝言哉?令御史,泰根處嚴刑取服,具格狀聞,在逃二人中,申有弘捕捉,其涉可嘉,旣棍治不捉將校,則國之御下,惟勸惟懲。當該討捕軍官李賢雄,令該曹施以加資之典,貴哲,其令嚴加跟捕事,自備局,卽爲分付御史。出傳敎金尙魯曰,平澤前縣監金勉行,頃因洪州御史狀達,以體例間事見罷,而有政聲守令之此時遞易,固已可惜。且於近日,本縣民人等,路傍齊訴,請仍甚懇,殆無虛日,民情如此,則其治績,尤可知矣。本縣,以至殘之邑,今年災荒尤甚,明春將至設賑,其代不可不擇差,而如欲擇差,莫如還仍,以責成效,敍用仍任,使之卽爲下送,何如?上曰,頃聞相臣所奏,欲爲下敎,而旣已差代,故不諭,所奏誠是,金勉行仍任,其令明日下往。出擧條金尙魯曰,當冬曠官,民事可慮,未下直守令,竝於不多日內,催促發送事,分付該曹,何如?上曰,明日內辭朝,可也。出擧條上命承旨書之曰,方當深冬,承旨取覽秋曹囚徒〈案〉,輕囚放釋。出傳敎又命承旨書之曰,秋曹旣已輕囚放釋,該府不可異同,金德機放送,未下徽旨中官,一體分揀。出傳敎又命承旨書之曰,此時守令,不可曠官,未下直守令,其令明日辭朝,覽囚徒問其由,李彦熽事,其所遭,俱不甚,其本道査狀,亦無是事云,不可曠官,分揀放送,其令明日內,下去察任。出傳敎又命承旨書之曰,莫重咨文,不命而下,近者拜辭下答,起居下答,留滯以傳,當該中官,越捧一等。凡承傳色承言色,聞政院呼聲,稽滯可知,曾前若此承旨,例有請推之事,而今無古例,故頃者下敎,近猶若此,政院知悉,修擧古典。出傳敎又命承旨書之曰,凡入侍時,有奏者乃叩,而今日無事而有聲,其涉駭然,當該中官,從重推考。出傳敎又命承旨書之曰,政事,明日爲之。出傳敎上曰,昔年侍湯八年,而學士濟濟,近來不然,亦係紀綱也。尹學東之一日入直,公然出去,是何故乎?徐命膺曰,以母病,陳書受由矣。上曰,李顯重之至今撕捱,實過矣。金尙魯曰,過矣。上曰,朴道源則引嫌無怪,而依海伯例用之,則自然無撕捱之端矣,此意,何如?金尙魯曰,聖敎甚好,此人有老母,不可遠使於外,自上留念用之,似好矣。上曰,此人常時,已知其可用也。金尙魯曰,可用之人矣。上曰,近來政院,無病狀乎?金尙魯曰,百官慢職,政院亦多不仕進之人云矣。上命承旨書之曰,近者百隷怠慢之中,玉署甚焉。有無故儒臣,而上下番中,或今日入直,明日不入,明日入直,今日不入,只有一人者多,近者甚焉。意或受由而然,覽其入直,知非受由,事體寒心,而政院亦不飭,時方下敎,聞相臣所奏,政院上直外,或無仕進承旨云。此豈古規?俱不可無飭,諸承旨諸儒臣,從重推考。出傳敎諸臣,遂以次退出。
上在昌德宮。常參·經筵,以代理停。
下直,寧海府使鄭玉,甲山府使安宗奎,淳昌郡守李徽之,扶安縣監鄭昌聖。
徐命膺達曰,明日常參,取稟。令曰,停。
李惟秀達曰,大司憲執義持平一員未差,金永燮,掌令金元行·李運海在外,今日以監察茶時之意,敢達。令曰,知道。
具允明達曰,事變假注書洪鳳咸,身病猝重,勢難察任,今姑改差,何如?令曰,依。
以安致邦爲事變假注書。
徐命膺,以弘文館言達曰,副校理洪麟漢,副修撰沈鑧,旣有只推之令,竝卽牌招察任,何如?令曰,依。
以副校理洪麟漢,副修撰沈鑧,牌不進罷職令旨,令于徐命膺曰,推考徽旨捧入。
李翼元,以禮曹言啓曰,今丙子年文武官重試,對擧別試,文武科初試,額數三百人,依前例,咸聚京師,分兩所各取一百五十人,初場賦表,終場策問,一道講經,四書中抽栍一書,三經中自願一經,粗以上試取事,知委擧行,何如?傳曰,允。
李惟秀,以義禁府言達曰,卽接月令醫員尹鳳禧手本,則時囚罪人安相徽,本以抱病之人,猝當嚴冬,素患痰癖之症復發,呼吸喘促,食飮全廢,晝夜叫苦,昏倒不省,實有頃刻難保之慮云自前罪人病勢如此,則有保放救療之規,敢此仰稟。令曰,依爲之。
李翼元,以觀象監官員,以領事提調意言達曰,來丁丑年三書已年張周堂圖,姑字倒印,監印官前監牧官田德雨職銜禦侮將軍,以通訓大夫誤印,日課單曆年神張,芒種之芒字,以茫字誤印,飛廉之廉字,以簾字誤印,此雖與推算節氣之差有間,而不察之責,在所難免,故當該官,自本監纔已科罪,供上三書日課,還出洗補,何如?令曰,依。
李惟秀達曰,明日次對,兩司當爲進參,而除在外外,今日政新除授臺諫,竝待開門牌招,以爲推移入對之地,何如?令曰,依。
有政。吏批,判書鄭翬良進,參判南泰齊病,參議趙載洪進,同副承旨李翼元進。啓曰,通禮院左通禮李長夏,吏曹正郞吳奉源,俱以受由,過限未上來,依例改差,何如?傳曰,允。
以李益輔爲大司憲,尹東昇爲執義,南綺老爲持平,朴弼燧爲正言,徐志修爲副提學,南有容爲大司成,尹得載爲右尹,邊致明爲吏曹佐郞,洪檍爲兵曹正郞,吳得良爲戶曹正郞,李昌誼爲掌樂提調,洪啓禧爲觀象監提調,金聖應爲典設提調,李宜喆爲兼東學敎授,李珪輔爲尙衣僉正,朴奎壽爲左通禮,校書副正字單南重·宋達孫,高山察訪鄭彦忠,平澤縣監金勉行,仍任事承傳,左尹尹得載,右尹崔尙鼎。兵批,判書李進,參判李得宗入直進,參議宋昌明病,參知洪宗海病,左副承旨具允明進。啓曰,京畿水使,今當差出,而擬望之人乏少,未赴任守令,竝擬,何如?傳曰,允。又啓曰,卽接忠壯衛將廳牒報,則忠壯衛將徐命東在外,過限未入仕云,依例改差,何如?傳曰,允。又啓曰,五衛將蔡膺一,慶德宮假衛將金尙潾,素患痰癖之症,遇寒添劇,旬月之內,差復無期,俱爲呈狀乞遞,竝今姑改差,何如?傳曰,允。
以朴致遠·鄭纘述爲知事,李章吾爲訓鍊都正,張天用爲羽林將,白尙輝爲忠壯衛將,李儒弘爲都摠經歷,趙德濬爲都摠經歷,鄭肅良·朴聖浹爲宣傳官,全繼曾爲部將,金聖休爲翊衛,趙載得爲司禦,邊儀夏爲守門將,李泰祥爲京畿水使,申爲平安監營中軍,趙光鎭爲多大浦僉使,李昌明爲淸州營將,李錫祥爲北評事,朴整羽爲從浦萬戶,林萬彬爲美錢僉使,宋時涵爲僉知,尹遇周爲僉知,金宗繼·金象五·鄭龍瑞·鄭國瑗爲同知,金佐國爲大丘營將,權廷喆爲同知,申思謙爲臨津別將,江口權管單金漢謙,副司直金尙翼·徐志修·金元澤,別軍職王漢禎·鄭智世,今加折衝賞加,具敍五爲五衛將,張志恒爲宣傳官。
上在昌德宮。常參·經筵,以代理停。
辰時,日有兩珥。
徐命膺達曰,明日常參,取稟。令曰,停
李惟秀達曰,大司憲李益輔,掌令金元行·李運海,持平南綺老·金永燮在外,執義尹東昇,奉命在外,今日以監察茶時之意,敢達。令曰,知道。
李惟秀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言達曰,副摠管李應協,以同知義禁府事,本府坐起,晝仕出去之意,敢達。令曰,知道。
令于李惟秀曰,大臣·備局堂上引接。
徐命膺,以弘文館言達曰,新除授行副提學徐志修,時在咸鏡道監營任所,經筵事緊,請斯速乘馹上來事,下諭。副校理洪麟漢,副修撰沈鑧,旣有只推之令,竝卽牌招察任,何如?令曰,依。以副校理洪麟漢,副修撰沈鑧等,牌不進罷職令旨,令于李翼元曰,推考徽旨捧入。
事變假注書安致邦在外代,以任珹爲事變假洼書。
以濟州防禦使狀達,蠲減停退,一邊馳達,一邊擧行,事涉擅便,惶恐待罪事,令于李惟秀曰,勿待罪事,回諭。
以全羅監司狀達,羅州等官居民金時同等渰死事,令于李翼元曰,渰死人等,令本道,恤典擧行。
正言朴弼燧書曰,伏以臣家世,受國厚恩,河海莫量,至於不肖之臣身,唱第之日,蒙荷大朝格外異數,眷眷聖敎,特擧臣仲父文烈公臣泰輔而爲言,至謂之故忠臣之姪,而仍下陞六之命,幽明之間,寵光洋溢。臣莊誦恩言,歸傳老母,闔門榮感,相對涕泣,只以生死殞結,爲一分報答之圖矣。不幸積惡之禍,奄延偏母,痛結終天,三年含恤,冥頑不滅,喪算甫訖,而踽踽若窮人之無歸,惟期畢命於松楸,謝迹於榮塗,不自意聖明之世,屢勤記錄之恩,薇垣除命,自夏以來,凡再降矣。臣怵分畏義,宜卽趨謝,少伸銘感之忱,而屛蟄郊坰,疾病沈綿,竟未能一登离陛。昵近耿光,區區犬馬之戀,曷有其極?仍竊伏念,臺閣之職,上而匡正君德,下而糾劾官邪,除非資性剛方,望實素著者,不宜居之。如臣庸騃之姿,空疎之識,斷無堪承之望,而乃者,恩召又辱,殆同非臣莫可者然,臣聞命驚惶,不知所以爲措也。揣量已熟,固難冒進,而且臣素患痰癖之症,遇寒添劇,宛轉床笫,喘息奄奄,似此病勢,不可以職事奔走責之。敢陳人器不稱之實,兼暴疾恙難强之狀,召牌之下,隨詣闕外,拜章徑歸,循省愧懼,無以爲辭。伏乞睿慈,俯垂矜察,特許鐫免,以重官方,仍治臣違傲之罪,以昭法紀,不勝萬幸。臣旣不以臺職自居,而耿耿憂愛之誠,有不能已,敢此附陳焉。臣竊伏惟念我邸下,以聰明睿哲之姿,受命代理,八年于玆,問寢視膳之暇,講學政事,一念匪懈。上承大朝付托之意,下副臣民蘄嚮之望,此誠吾東方億萬年無疆之休,猗歟豈不盛哉?雖然,古之聖帝明王,不以德盛而自滿,不以治定而自安,故文王有望道未見之誠,大舜有勅命惟時之德。以至於日昃而不遑,儆戒於無虞,于以啓泰通之運,而做馨香之治,則後世人辟之所可鑑者,其不在玆乎?是以顔淵曰,舜何人也。予何人也。公明儀曰,文王我師也。臣雖至愚而無識,粗聞古人事君之道矣。非堯·舜不陳,不三代皆苟,則今臣之所望於邸下者,豈或少遜於大舜·文王以下哉?臣請一言陳戒,而非敢以爲邸下必有是也。深望邸下,有則改之,無則加勉焉。臣聞邸下,固嘗數開离筵,討論群書,而至於昧爽丕顯,寸陰是惜,未聞有如古聖人之所爲,則邸下講學之志,無或近於勤於始而不能勤於終乎?亦嘗頻臨便殿,裁決庶務,而至於日旰未罷。夜分乃寢,未聞有如古明王之所爲,則邸下政事之道,無或誠於暫而不能誠於久者乎?离筵數刻之外,便殿片時之後,深居九重之內,終日所與處者,惟宦官宮妾之輩,當此之時,睿學之所以用功者,臣未得以知之也。今夫閭巷匹士之留心於爲己之學者,常以居外而接賢師友,爲進德之要,帝王之學,雖與韋布不同,用功之方,蓋無二道,則將就德性,措諸事業之道,專在於左右前後。有馮有翼之戒,而大損於宦官宮妾,側媚瑟䙝之地,臣愚死罪,爲邸下計,欲論軍國機務,則大臣以下備堂在,欲知閭閻疾苦,則六官諸司庶僚在,欲講經傳史策,則師傅賓客春坊諸臣在。朝而召晝而接,夜又繼之,如環斯環,如磨斯轉,今日如是,明日又如是,日以繼月,月以繼年,行之久而習之熟,則益於身心,明於學問,而擧而措之政事,則帝王之盛德大業,豈有過於此者乎?我大朝,方當晩暮靜攝之中,而猶且奮志勵精,一朔二六之筵,終夕不倦,猗歟盛哉?大聖人體天自强之德也。先儒曰,觀法近取則易,惟邸下,深惟聖志之所在,終始懋懋焉,臣無任云云。答曰,覽書具悉。憂愛陳勉,言甚切至,余甚嘉尙,可不體念?爾其勿辭,從速察職。
丙子十一月初十日辰時。王世子,坐時敏堂。大臣·備局堂上引接入對時,左議政金尙魯,行司直金聖應,右參贊李喆輔,兵曹判書李,刑曹判書李宗白,禮曹參判金漢喆,司直申晦,禮曹參議金致仁,右副承旨李惟秀,副修撰李仁源,假注書朴相老,事變假注書洪鳳咸,記事官李潭·李仁培,以次進伏訖。金尙魯曰,深冬至寒,睿候,何如?令曰,一樣,金尙魯曰,感候已差乎?令曰,頭痛眩症一樣。金尙魯曰,丸劑湯劑,連爲進御乎?令曰,昨始進御。金尙魯曰,大朝聖候,何如?令曰,一樣矣。金尙魯曰,大王大妃殿氣候,何如?令曰,一樣矣。金尙魯曰,中宮殿氣候,何如?令曰,一樣矣。金尙魯曰,治心要道,莫如經傳,歷代治亂,莫如史記,伏願邸下,召接宮僚,日日爲常矣。令曰,依爲之。金尙魯曰,此廣州留守韓翼謩狀達也。枚擧經歷李聖檍牒呈以爲,本府還穀應捧之數,爲四萬四千二百餘石,當此荐飢之歲,實無可捧之望,而餉還名色,俱是米豆太租精實之穀也。就此四種,推移換納事,請令廟堂,稟處矣。今年畿內年事,最被歉荒,而本州還穀數多,如不許代捧,則難於準捧,其勢固然,然軍餉體重,不可輕許,餉穀外他還穀,折半代捧,待明秋還作本色之意,分付何如?令曰,依爲之。出擧條金尙魯曰,此平安監司洪鳳漢狀達也。備陳還穀難捧之狀,仍以豆太被災尤甚處,則折半代捧,其次三分一代捧,其餘各穀,亦以相當穀,參酌代捧事,請令廟堂,稟處矣。本道今年豆太,雖曰失稔,亦不可分而二之,各許代捧,毋論某名色。就其最難捧之穀,尤甚邑三分一,之次邑四分一,以精實相當者代捧,待明秋還作本色,稍實邑則勿論爲宜,以此,分付,何如?令曰,依爲之。出擧條金尙魯曰,此京畿監司鄭弘淳狀達也。以爲都事覆審,旣已停止,各邑儒校生考講,亦爲停止事,請令廟堂,稟處矣。從前儒校生考講,値歉歲則停止,已有其例,使之依狀請施行,何如?令曰,依爲之。出擧條金尙魯曰,此卽京畿監司鄭弘淳狀達也。以爲本道今年給災之數,太半不足,一依癸酉災摠,加劃事,請令廟堂,稟處矣。頃於大朝筵中,已仰稟加許,此狀達,寘之,何如?令曰,依爲之。出擧條金尙魯曰,歉歲俵災,國之大政也。而各邑守令,初不精覈虛實,又不親執分俵,使奸胥從中偸食,實惠不得下究,朝家不計國計,軫恤窮民之意,顧安在哉?今年各道所得災結,摠計前後,厥數夥然,分付各道道臣,嚴飭各邑,一一從災均俵,俾無中間消融之弊,何如?令曰,依爲之。出擧條金尙魯曰,向來特降令旨,咨訪民隱之下,海西之只陳勸農形止,至於民瘼有無,不爲擧論者,殊涉未安,當該道臣,推考警責,何如?令曰,依爲之。出擧條金尙魯曰,朝家以戢盜事,前後申飭,非一非再,而近聞洛下之穿窬,外方之竊發,漸益熾盛,以至成歡火賊而極矣。秋冬若此,來春可知。誠非細慮,而其所以肆行無憚者,無他,內而捕廳不擇軍官。又失察飭,或至於不肯親問,任其弛解,外而營將,惟以計朔數用履歷爲能事,自莅任至遞歸,全不留心職責,守令則以不捕不治,視爲高致,而監兵使,亦未嘗嚴飭峻繩,京外賊患,安得不去而愈甚乎?左右捕將,各道監·兵使,竝從重推考,討捕使及守令之最慢忽不擧職者,隨現狀聞,各別重勘事,亦分付道帥臣,俾不復爲紙上空言,何如?令曰,依爲之。出擧條金尙魯曰,故判書李台重,意外卒逝,自大朝特下隱卒之旨,至有凡諸等事從優擧行之命。且二品以上之在外官身故者,例爲題給擔軍,而今聞重臣,喪行數日後,將靷歸湖中本鄕云。沿路擔軍,分付兩道道臣,使之定給,何如?令曰,依爲之。出擧條金尙魯曰,故司諫李敏坤,北關赴謫之路,店舍失火,以致燒死,此實前所未有之慘忍事也。大朝俯聞而惻怛之,卽爲放釋,至命恤典擧行,而當初有永刊仕版之令,故別致賻之典,該曹不得循例擧行云。今若仰體大朝德意,特令還給職牒則似好,故敢達。令曰,依爲之。出擧條金尙魯曰,今日次對,不但又無臺官,待開門請牌之臺官,將至罷對,尙無去來云。此則責在政院,當該承旨推考,何如?令曰,依爲之。出擧條金尙魯曰,臣有所懷,更此,仰達矣。雖於調攝之中,頻召宮僚,討論經史,所益必多。伏願邸下,臥內召接宮僚,俾陳文義,從容玩味,俯而聽之,則實有益於調攝之道矣。令曰,依爲之。奏事畢,諸臣以次退出。
上在昌德宮。常參·經筵,以代理停。
徐命膺達曰,明日常參,取稟。令曰,停。
李惟秀達曰,大司憲李益輔,掌令金元行·李運海,持平南綺老·金永燮在外,執義尹東昇,奉命在外,今日以監察茶時之意,敢達。令曰,知道。
李惟秀達曰,諫院闕達,事甚未安。除在外外,正言朴弼燧,卽爲牌招,何如?令曰,依。
以正言朴弼燧牌不進罷職令旨,令于李惟秀曰,推考徽旨捧入。
徐命膺,以弘文館言達曰,副校理洪麟漢,副修撰沈鑧,旣有只推之令,竝卽牌招察任,何如?令曰,依。
以副校理洪麟漢,副修撰沈鑧,牌不進罷職令旨,令于李惟秀曰,竝推考徽旨捧入。
李惟秀,以備邊司言達曰,三陟府使閔百昌,在任身死矣。曾經承旨,喪柩上來時,擔軍題給之意,分付所經各道何如?令曰,依。
徐命膺,以宗簿寺官員,以提調意達曰,今丙子秋冬等講學,宗臣勤慢抄出計劃,未滿十五分,論賞一款。今姑置之,而其中無分人員河淸君壕,廣陵副守烻等,不可無警責,竝從重推考,以懲日後,何如?令曰,依。
李惟秀,以兵曹言啓曰,在前武科新榜出身中,兩班子枝,皆令赴防,西北人,各自本道,收米年餉會錄,其餘諸人,則赴防與納米間,從願施行,而所納之米,自本曹收捧,補用於軍需矣。今番式年及庭試武科出身等,亦依此擧行之意,分付,何如?傳曰,允。
李惟秀,以義禁府言達曰,卽接月令醫員尹鳳禧手本,則時囚罪人閔光遇,素患胸膈之症,復發於處冷之餘,食飮全却,昏倒不省,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
上在昌德宮。常參·經筵,以代理停。
藥房都提調李天輔,副提調吳彦儒啓曰,伏未審日間,聖體調攝,若何,憊眩之候,寢膳之節,亦何如?前劑入蔘橘茶,已盡於昨日,而臣等久未入侍,今日率諸御醫入診,詳察聖候,議定繼進當否爲宜,大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,湯劑加劑五貼以入,下敎日入侍宜矣。大王大妃殿·中宮殿,藥房,口傳問安。答曰,知道。
徐命膺達曰,明日常參,取稟。令曰,停。
具允明達曰,大司憲李益輔,掌令金元行·李運海,持平南綺老·金永燮,在外,執義尹東昇,奉命在外,今日以監察茶時之意,敢達。令曰,知道。
徐命膺達曰,左尹尹得載,大司成南有容,除拜後過三日,不爲出肅,依定式,竝推考警責,仍卽牌招察任,何如?令曰,依。
具允明達曰,諫院闕達,已至多日,事甚未安。除在外外,正言朴弼燧,卽爲牌招察任,何如?令曰,依。
以正言朴弼燧牌不進罷職令旨,令于具允明曰,推考徽旨捧入。
徐命膺,以弘文館言達曰,副校理洪麟漢,副修撰沈鑧,旣有只推之令,竝卽牌招察任,何如?令曰,依。
以副修撰沈鑧,牌不進罷職令旨,令于徐命膺曰,推考徽旨捧入。
上在昌德宮。常參·經筵,以代理停。
徐命膺達曰,明日,國忌齋戒,再明日,正日,十六日,孝章宮忌日,連三日常參頉稟。令曰,知道。
李惟秀達曰,大司憲李益輔,掌令金元行·李運海,持平南綺老·金永燮在外,執義尹東昇奉命在外,今日以監察茶時之意,敢達。令曰,知道。
具允明,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐命膺達曰,諫院闕達,已至多日,事甚未安。除在外外,正言朴弼燧,卽爲牌招,何如?令曰,依。
傳于李惟秀曰,儒臣,持詩傳第十卷,入侍于世子宮差備。
李惟秀,以禮曹言啓曰,社稷祈穀祭,每年歲首上辛日,遣大臣攝行事,丁丑年,永爲定奪矣。來正月初九日上辛,社稷祈穀祭,遣大臣攝行,何如?傳曰,允。
又以禮曹言啓曰,來十二月初七日,中宮殿誕日,與國忌相値,誕日陳賀,以無故日退行事,曾已定奪矣。十二月初八日·初九日,又値國忌齋戒,誕日陳賀,以初十日磨鍊擧行,何如?傳曰,皆權停。
又以義禁府言達曰,羅州營將閔趾烈,憑閱處之事,徽旨達下矣。閔趾烈,時在任所,依例發遣府書吏,交代後拿來,何如?令曰,依。
又以觀象監官員,以領事提調意啓曰,來丁丑年三書已年張周堂圖,姑字倒印,監印官前監牧官田德雨職銜禦侮將軍,以通訓大夫誤印,日課單曆年神張,芒種之芒字,以茫字誤印,飛廉之廉字,以簾字誤印,此雖與推算節氣之差有間,而不察之責,在所難免。故當該官,自本監纔已科罪,進上三書日課,還出洗補,何如?傳曰,曾已下敎,何必洗補,置之,本監所藏件,有擇日以入者,洗補可也。
以忠淸監司狀達,木川等官居崔斗先等女兒等,燒死渰死事,令于李惟秀曰,燒死渰死人等,令本道,恤典擧行。
以江原監司狀達,江陵等官居良人朴件乙介母全召史等,爲虎囕死事,令于李惟秀曰,囕死人等,令本道恤典擧行。
丙子十一月十三日初更。上御崇文堂。儒臣入侍時,右副承旨李惟秀,副校理洪麟漢,副修撰李仁源,假注書朴相老,記事官李鎭恒·李仁培,以次進伏訖。上命儒臣上番,讀周頌至我享章訖。上又命下番,繼讀其章訖。上又命承旨注書上下翰林,繼讀卒章訖。上曰,儒臣陳文義,可也。洪麟漢曰,周頌一篇中,敬之章,文義甚好矣。伏願殿下,日用事爲之際,政令施注之間,以一敬字自守,則庶幾矣。上曰,誠敬二字,如車兩輪,如鳥雙翼,二者不可偏廢,互相交資,而至於敬字,則其義尤好。自古帝王,若留心於日監在玆,則豈有怠慢之心乎?所陳是矣,可不體念?李仁源曰,周頌篇中,多有勸農章矣,今旣過陽至,而來春不遠矣。伏願殿下,又下勸農之旨,飭勉八道,則度幾來年,又如今年之食效矣。上曰,所陳誠是矣。周家八百年基業,實由於稼穡之勤業,而何獨周家然?大凡人君,舍稼穡而何哉?今年勸農,可謂勤矣。而予誠不足,未見效矣。洪麟漢曰,臣來自關西,關西則有效矣,今年農事,不至荒歉,是皆勸農之效矣。上曰,誠不足,故未見豐稔,可謂效乎?予實自愧,無以爲言,然來歲豈無勸農之命乎?上曰,儒臣道中,逢見道臣乎?洪麟漢曰,營中見之矣。上曰,儒臣之兄,凡於國事,每用勞心,今當關西,將爲何事乎。洪麟漢曰,臣兄謂臣曰,軍政紊亂,莫此道若,將有變通矣。上曰,故判書金取魯,與李判府事,同有所釐正軍政,而今又有弊乎?洪麟漢曰,法久弊生,勢所必至,臣待罪殷山邑時,亦見黃口簽丁,至今尙存,以此推之,一道同然,故臣兄果欲變通釐正云矣。上曰,儒臣先退可也,儒臣上下番皆趨出。上命承旨書之曰,陽至日旣行,明年元朝,自內眞殿,行禮後,自泰秋門,由明禮門,行望拜禮於奉室,而服色以衮衣行之,只予行禮,政院知悉,侍衛以入直擧行,軍亦只入直禁軍隨駕。出傳敎諸臣以次退出。
上在昌德宮。常參·經筵,以代理停。
夜自初更至四更,月暈。
中宗大王忌辰齋戒。
李惟秀達曰,大司憲李益輔,掌令金元行·李運海,持平南綺老·金永燮在外,執義尹東昇奉命在外,今日以監察茶時之意,敢達。令曰,知道。
傳于李翼元曰,儒臣持訓書,詣昨日入侍處。
元仁孫啓曰,惠廳堂上李,依下敎來待矣。傳曰,入侍。
李翼元啓曰,啓覆文書,幾盡修整矣。三覆日子,令日官推擇,則初覆今月二十四日,再覆二十五日,三覆二十七日爲吉云。以此日擧行之意,分付該曹,何如?傳曰,允。
具允明,以備邊司言啓曰,本司武郞廳李儒弘,奔走勤仕,已滿十五朔,依例陞敍,或守令遷轉事,捧承傳施行,何如?傳曰,允。
忠淸監司金陽澤書曰,伏以臣,猥膺湖臬特授之命,揣分量力,堪承無路,擬將控籲,準請爲期。頃者大朝,有命入侍,怵畏分義,章皇出肅,而及登筵席,恩諭縷縷,迥出尋常,臣拜稽承命,感惶罙切,今旣冒沒出膺矣。行將辭陛,而竊有區區私意,敢此陳籲焉。臣之父母墳墓,在於京畿廣州地。而臣身係職事,久曠省掃,霜露之感,歲暮益切,今玆赴任之路,距墳山不過一舍,過路省墓。實係情理之當然,持節上冢,亦是古人之所榮,其在朝家體下之道,似必有俯諒,敢控短章,仰瀆离明。伏乞睿慈,俯賜鑑察,特許歷省,俾伸至情,不勝幸甚,臣無任云云。答曰,覽書具悉。卿其依所陳歷省焉。
丙子十一月十四日巳時,上御崇文堂。儒臣入侍時,同副承旨李翼元,副校理洪麟漢,副修撰李仁源,假注書朴相老,記事官李鎭恒·李仁培,以次進伏訖。上命儒臣上下番,分讀御製訓書訖。上曰,惠堂入侍事,注書出傳,可也。出榻敎上曰,均役寺奴婢釐正後,外方皆曰,聚斂云,然乎?此乃不知其事而然也,予雖涼德,豈忍爲此?李翼元曰,寺奴婢法釐正後,民皆便之矣。洪麟漢曰,寺奴婢法釐正後,外方民人,皆曰萬世不忘之德云矣。上曰,故奉朝賀崔奎瑞常曰,莫如擇守令云,擇守令三字,可謂切實矣。擇守令,則雖寺奴婢法,何難於行之?洪麟漢曰,故相臣之言,簡而盡矣。上曰,均役後,海民甚便云,然乎?李翼元·洪麟漢曰,海民最便矣。上曰,漢武帝事,可謂亡秦之續,而牽馬人金日磾,能擢用之,此事豈不偉乎?訓書豈不云乎?洪麟漢曰,若非秋風悔心之萌,則其亡可指日矣。上曰,訓書稼穡章,承旨讀之,可也。李翼元,讀奏訖。上曰,外方守令,爲田畯之事乎?洪麟漢曰,臣新從外方來,多見守令爲田畯,巡行田間,勸農甚勤矣。上曰,常訓訓書,以予精神,能若是呼寫,實非所料,此皆志能率氣之工也。今日,欲命讀周頌,而今日異於他日,故只讀訓書矣。上曰,注書出去,與惠堂偕入,儒臣先退,可也。洪麟漢·李仁源趨出,臣相老趨出,與惠堂李進伏。上曰,都下流丐,多有之乎?李曰,頗有之矣。上曰,流丐寄食於何處乎?李曰,自賑廳,分付,飢民給糧活之,或有不幸者,令當部擧行矣。上曰,湖西·關東·畿內,今年荒歉,故流丐必流入京城,乞食聊生者,不見可知矣。頃者雖已下敎,而卿等一心勤察,一一付賑廳給糧,毋使我民,以致飢斃,可也。此事專恃卿等之顧恤而濟活之而已。予欲下敎,而想其道路流丐,乞食於家家,則予豈忍甘玉食乎?悲憐之極,予欲無言,此莫非予誠不足,年事不豊之故也。是誰之咎?是誰之咎?雖然使飢民,無飢得生,是惠堂之責也。卿等,着實顧恤,無一民飢死,可也。是所望於卿等耳。仍涕泣淚下,不忍下敎。李曰,如傷之聖敎至此,臣雖不肖,敢不承命顧恤乎?一依前例,着實擧行爲計矣。上命承旨書之曰,今日令儒臣,讀訓書,初意憶辛未冬此日,欲爲寓意,至於愛民篇,蹶然而覺者,此正鄒聖所云四端之見者也。何則,今當深冬,外方流丐,想必到京者多,昨年令賑廳濟活,今年若無其敎,昨歲今年,俱是吾民。而其何昨勤而今忽乎?其若忽也,是豈體昔年飭愛民之意哉?講未畢,召惠堂,自賑廳訪問五部,着意濟活,而其中可以還送本土者給糧,依前下敎,次次傳付之意下敎。噫,昔之伊尹,以一夫不獲爲恥市。頃者以鴻雁章興慨,今以愛民篇寄意,而外方流丐,若餓莩於京途,是豈王者之道乎?賑廳之濟活,不若本土之安集,咨道臣守令,體予暮年之君一仁端之敎,亦體頃者因鴻雁章勉飭之意,孜孜撫摩,俾無流丐京途之弊。而其還送本土者,不能濟活,則雖餓莩道傍,九重蔀屋,便若霄壤,何以聞之?此不若令賑廳,仍爲濟活也。着意擧行,莫替予寒殿勤懇之諭事,自政院,下諭于諸道。出傳敎上曰,關西無刷還之事乎?李曰,關西免賤之弊莫甚,各別申飭,嚴禁,何如?上曰,元良次對時,入奏,申飭,可也。李曰,今日筵席從容,敢此仰達矣。近來盜賊,處處熾盛,而孟山·德川·陽德·祥原·博川等邑,是盜賊之淵藪矣。或有兩班,亦爲偸入,非比他盜,極有深慮矣。上曰,何以則好乎?李曰,無策可禁矣。上曰,佩犢佩牛之類乎?李曰,如此之類則安集好矣。上曰,飢寒逼身者乎?爲人傑黠者乎?如此之類,誠非細慮也。李曰,初則飢寒逼身,散而之四方,末乃化爲强盜矣。上曰,然矣。卿爲均稅使時仰奏,而海島中逆孥之類,合爲黨類,此亦遠慮也。國無紀綱,則赤子化爲龍蛇,自古如此,而今無別樣定策,卿等退而思得善策,可也。諸臣以次退出。
同日初更。上御齋室。編次人入侍時,編次人李喆輔,右承旨具允明,假注書朴相老,記事官李世演·李仁培,以次進伏訖。上命承旨,書齋室書示元良御製,上又命編次人,參看較正之。上曰,小退還入時,儒臣同入事。出榻敎諸臣遂退出,良久更爲入侍時,副校理洪麟漢,副修撰李仁源,進伏訖。上曰,注書出去,藥房都提調,率醫官許礈·李以楷入侍事,出傳,可也。臣相老,承命趨出傳諭後,都提調申晩,醫官許礈·李以楷,進伏訖。上曰,慈聖,今夜則方就寢矣。蘇木茶,日再進,何如?許礈·李以楷曰,日再進,似不妨矣。瘀痰凝結,不可以速差,可以和解之矣。上曰,明日世子宮入診前,蔘蘇飮,與他醫官商確,製入,可也。申晩曰,茶飮進御乎?上曰,方寸憂悶,不能自定,何能飮茶飮乎?申晩曰,茶飮尙未進御,不任憂慮萬萬,或有聖體之欠和,則恐貽東朝違豫中憂慮矣。茶飮進御,何如?上曰,予當觀勢進御矣。都提調先退,議藥,可也。申晩率御醫退出,上命承旨繼書御製。上曰,俄者方寸憂亂,不能照檢文字,詳加釐正,可也。洪麟漢曰,中官就睡落帽,擧措駭然,推考,何如?上曰,此乃歐陽脩所謂童子就睡也。勿推,可也。李喆輔曰,臣方待罪金吾,故敢達矣。諸道放未放狀,將次第入來,而至於特敎被謫之人,則道臣,不敢稟放,臣府亦不敢擅便,此後赦狀中,特敎被謫者,則入侍時,稟旨擧行,何如?上曰,依爲之。出擧條李喆輔曰,臣方待罪觀象監提擧,而今番雜科時,與禮曹堂上,同監試事,本監三學試取,皆有定限,天文學取五人,地理學·命課學,各取二人。乃是續典定式,而今番天文學入格,爲六人,命課學入格但是一人,差備官等皆言,無論三學,推移充數。自是前例,至引故事爲證,故臣信以爲然,遂以天文學餘數李東楫,移充命課學不足之數,而出榜矣。罷歸後,考見三式年三學榜,則初無推移充補之事,無論足不足,一從本學入格數而出榜矣。差備官,誤引前例之狀,極爲無據,故自本監,業已從重科罪,臣等亦陳自劾之章於小朝,而李東楫之參榜,旣是違格,則不可仍置,拔去,何如?上曰,依爲之。出擧條洪麟漢曰,以觀象監雜科事,重臣俄有所達,而雖是雜科,亦一國試,則當初不能審愼,到今有此煩稟,言端旣發之後,不可以事過而置之,本監提調及禮曹當該堂上,竝推考警責,何如?上曰,依爲之。出擧條上曰,明日都提調入侍時,領左相同爲入侍事。出榻敎諸臣以次退出,東方旣白矣。
上在昌德宮。常參·經筵,以代理停。
自辰時至未時,日暈兩珥。
夜自初更至五更,月暈。
中宗大王忌辰。
李惟秀達曰,大司憲李益輔,掌令金元行·李運海,持平南綺老·金永燮在外,執義尹東昇奉命在外,今日以監察茶時之意,敢達。令曰,知道。
又達曰,備邊司郞廳來言,今日,賓廳坐起日次,而領議政李天輔,左議政金尙魯,右議政申晩,俱有身病,不得來會云矣。敢達。令曰,知道。
李翼元達曰,今日賓廳坐起日次,旣已頉稟,所當持公事入對。而國忌正日,頉稟。令曰,知道。
又達曰,校理李世澤,下諭後,過限不上來,依定式禁推徽旨捧入之意,敢達。令曰,知道。
上在昌德宮。常參·經筵,以代理停。
吳彦儒達曰,明日常參,取稟。令曰,停。
具允明達曰,大司憲李益輔,掌令金元行·李運海,持平金永燮在外,南綺老牌不進,執義尹東昇奉命在外,今日以監察茶時之意,敢達。令曰,知道。
具允明,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又達曰,憲府連日監察茶時,事甚未安。除在外外,持平南綺老,卽爲牌招,何如?令曰,依。
又啓曰,卽者,備邊司郞廳來言,大臣·備局堂上,依定式來會云矣,敢啓。傳曰,入侍于世子宮差備。
吳彦儒,以承文院官員,以都提調意言啓曰,製述官宋達孫身故代,前典籍姜浩溥差下,付軍職冠帶常仕,何如?傳曰,允。
有政。吏批,判書鄭翬良,參判南泰齊進,參議趙載洪式暇,同副承旨李翼元進。啓曰,臺諫及春坊闕員,今當差出,而擬望之人乏少,外任竝擬,何如?傳曰,允。
又啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。
又啓曰,明川府使鄭運一,韓山郡守金時敎以善治善賑之功,竝加資事,命下矣。雖已資窮,俱未經準職,何以爲之?敢稟。傳曰,準職除授。以韓光會爲承旨,權世橚爲持平,邊致明爲正言,李顯重爲修撰,宋文載爲兼文學,魏興祖爲直講,李山重爲繕工假監役,李垍爲禮曹參議,李禧遠爲寧邊府使,朴師伯爲三陟府使,具敍五爲郭山郡守,李昌任爲吏曹正郞,工曹參判金致仁除授,今加嘉善,前牧使申晙,今加嘉善,掌樂正金霔,今加通政,以上前任善治善賑加資事承傳,奉常參奉單柳煥德,右承旨具允明,左副承旨韓光會。兵批,判書李,參判李得宗病,參議宋昌明入直進,參知洪宗海病。
啓曰,內禁衛將張志恒,得除宣傳官之任,勢難兩處供職,呈狀乞遞,依例改差,何如?傳曰,允。
僉知單,王漢禎·鄭智世,副司直,曺命采·徐命膺,副司果姜浩溥。
丙子十一月十六日巳時,上御崇文堂。大臣備堂畿伯,引見入侍時,領議政李天輔,左議政金尙魯,右議政申晩,行司直金聖應,左參贊李昌誼,右參贊李喆輔,行禮曹判書洪象漢,吏曹判書鄭翬良,兵曹判書李,刑曹判書李宗白,戶曹判書閔百祥,知事鄭纘述,禮曹參判金漢喆,司直申晦·具善行,訓鍊都正李章吾,吏曹參判南泰齊,京畿監司鄭弘淳,禮曹參議金致仁,左承旨元仁孫,假注書朴相老,記事官李興宗·李仁培,以次進伏訖。上曰,有疆域警報乎?有時急稟定乎?何今日濟濟乎?李天輔曰,次對,以十六日爲定式,故循例來待矣。上曰,小退庭中,予當改服見之矣,諸臣遂少退,更爲入侍訖。上命承旨書之曰,國之世子忌日,人孰不知,而御衣待令時,漠然不知,此等中官,將焉用哉?越捧三等。出傳敎上曰,人孰不知四字,意蓋深矣。今日當頉稟而不稟,卿等未周詳矣。故世子忌日忘之乎?天輔等曰,聖敎如此,臣等不勝惶恐萬萬,今日當稟,而恐傷聖心,故果不頉稟矣。李天輔曰,去夜勞動聖躬後,聖候,何如?上曰,一樣矣。李天輔曰,大王大妃殿氣候,何如?上曰,一樣矣。李天輔曰,王世子氣候,何如?上曰,一樣矣。上曰,砲聲尙聞,中日試射,何其晩也?今日已夕矣。申飭,可也。李天輔曰,此卽黃海前監司南泰耆狀啓也。以爲在前騎士上番時,則一年內有兩優等,一朔內有八中日,沒技者皆令許第。而一自變爲鄕騎士之後,優等一人,竝計於別武士,每有得失之患,人皆解體,願入無人矣。臣方設騎士都試,而本道兵使,以各出優等之意,先爲狀聞,廟堂覆啓防塞,數千武士,缺望抑鬱,別武士騎士,各出優等。自今年擧行事,請令廟堂稟處,而兵使崔鎭海,亦以此更爲狀請矣。鄕騎士與別武士,若各設都試,則優等許第,當各取一人。而今因合設,只取一人,武士輩之缺望,不是異事,此與新創以開倖門有間,依道帥臣狀請,各取優等一人,何如?上曰,依狀請許施,可也。出擧條李天輔曰,此乃慶尙前監司李益輔狀啓也。本營別武士都試,只取居首一人,而沒技者,無所擧論,故武士之稱病不赴者甚多,兩西別武士及北道親騎衛,東萊別騎衛,都試皆取沒技。而獨於本營別武士,不許沒技,則武士輩缺望之心,無以慰悅。自朝家,許令照例施行事,請令廟堂,稟旨,分付矣。試規甚嚴,不可種種變通,以開倖門,而且本道,不可與西北一例論也。今此狀內辭緣,寘之,何如?上曰,置之,爲今之弊,此等事續續出矣。當該道臣推考。出擧條李天輔曰,此乃統制使李景喆啓本也。備陳本營當初設施之規,近日蕩殘之狀,仍以爲船隻之受烙於臣營,關係不細,船稅則納于均廳,烙標則使臣營依舊擧行,至於救弊之方,則臣亦不識其何以然後,可捄得一半分,亟賜講確,趁今變通,向來革罷中,永登鎭,處在咽喉之地,不可不置鎭處也。栗浦·加背梁·所非浦三鎭中,一鎭移設於永登事,竝令廟堂,稟處矣。船隻烙標,誠有意見,而受烙之際,必不無弊端,先思捄弊之策,然後容可許施,至於本營形勢,朝家非不稔知,而帥臣不爲出意見條陳,泛以講確爲請,廟堂有何別般變通之道乎?永登,旣是不可不設鎭處,則三鎭中一鎭移設,異於新創,事甚便好,所非浦權管,移設於永登,而仍爲萬戶,何如?上曰,諸大臣之意,何如?金尙魯曰,三鎭之聚在一處,似不緊,而帥臣狀辭,誠有意見,以所非浦一鎭,移設於永登舊基,恐好矣。申晩曰,兩鎭之同在一城內者,誠無意義,永登鎭之革罷,果爲可惜,則依帥臣所請,移設所非浦於永登舊基,仍陞萬戶,似好矣。上曰,依爲之,烙印一款,不可,姑置勿施,當該帥臣,推考,可也。出擧條上命承旨,讀奏冬至使狀啓訖,元仁孫曰,朝臣解職,則例卽送西付軍職矣。副使曺命采,奉命出疆之後,仍縣道書,許遞本職,而頃日政,不爲送西,未付軍銜,故今此狀啓,書以前都承旨,當該堂上,有不審之失,推考,何如?上曰,依爲之。出擧條李天輔曰,今此冬至使狀啓,卽關西銀請貸事也。臣方在譯院提調,故行中形勢之苟艱,實爲深知。而向來使臣所請軍門燕貿事,旣難猝然開路,則今無別般變通之道,使臣所請,不過關西銀而已。昨年旣兩次許貸,未及徵納本色。今年又爲許貸,則自此將爲使行年例,豈不可悶乎?且昨年則兩使行連續,公貨許貸,猶有說焉,今年則尤無名,臣意則許之甚重難矣。上曰,諸大臣之意,何如?金尙魯曰,以使行言之,可謂渴悶,而以官銀言之,則今又許之,則明年以後,將不免歲以爲常,開路誠重難,此外別般變通之道,臣亦不能思得矣。申晩曰,使臣初旣筵稟,今又狀請,可見其行中切悶之實狀。若有從他變通之道,則豈不甚好,而至於官銀之開路,事極重難,領左相所奏誠是,臣亦別無異見矣。上曰,依爲之。出擧條李天輔曰,今年諸道綿農失稔,木價騰踊,當此寒節,都下之民,授衣者絶少,頃者,惠廳之換貿兵曹木,以給貢價者,誠是惠政,而數百同木,不足廣及於都民,聞關西木留儲,殆過萬餘同云。臣意,則關西稅收米,劃給戶曹,見方作錢者及隱餘結漁鹽船稅之上納均廳者,其數爲四萬餘兩,其代,以關西木每疋二兩折定,送于禁御兩營,而禁御兩營,以三南軍布之以錢代納者,依其數送于戶曹均廳,兩營諸般上下,以木用之,以爲波及民間之地。而關西稅米,仍留本道添餉,隱餘結漁鹽船稅,付錄于別餉庫,則於本道及各衙門,少無所損,而其爲利於民則多矣。未知何如?上曰,除都監而禁御兩營,則許施,可也。自備局,草記于元良後,直爲分付。出擧條李天輔曰,向來成歡火賊之變,誠極驚駭,所失湖西大同錢及船稅錢軍布錢。自惠廳兵曹,發關本道,使之更爲徵納云,此與見失於尋常穿窬之賊有異,非色吏不善守直之罪,旣不可責捧於色吏,又不可疊徵於民間,兩邑今年所失之數,特爲蕩減,何如?上曰,依爲之。出擧條金尙魯曰,成歡火賊之放砲肆行,掠奪公貨,已見其常時戢盜之政極不嚴,而特敎嚴飭之下。今至屢月,尙未跟捕,所謂捕得者,竝計前後,不過十數零賊而已。殆近塞責,誠極寒心,當該兵使罷職,當該討捕使,拿問定罪,何如?上曰,依爲之。出擧條李天輔曰,輔養官二人中,金陽澤,移除忠淸監司,只有南有容一人,而近以病故,三日一次進見,或未免間闊云。咸鏡前監司徐志修之可合是任,臣曾已筵達。而今旣遞解藩任,卽爲差下輔養官,使之推移進見,毋闕日次,何如?上曰,依爲之。出擧條李天輔曰,北道開市已迫,北評事李錫祥催促,使之不多日內辭朝,何如?上曰,依爲之。出擧條上命承旨書之曰,政事當日爲之。出傳敎上命臣相老,出傳傳敎于政院。金尙魯曰,南漢移轉之爲軫畿甸窮民,使之捧留本邑者,實出於朝家德意,而今春富平民人所受去京賑米,卽南漢米之代也。歉歲飢民之難於輸納,彼此無異,亦依南漢移轉例,捧留該邑事,分付,何如?上曰,依爲之。出擧條上曰,權爀之病,近來夬愈乎?今入於北伯望矣。李天輔曰,昔疾今瘳云矣。上曰,李命坤何如人也?李天輔曰,爲人極爲淳實,百事可做矣。金尙魯曰,爲人淳實,實合於方伯之任,而以宰臣,今爲淸風府使,甚不相當矣。上曰,金尙翼何如人也?金尙魯曰,曾任畿伯,爲政牢實善爲之矣。上曰,禮曹參議金致仁,予欲用之。李天輔曰,有老親,不可遠使矣。上曰,非謂監司也。李天輔曰,向者江華留守,以金致仁·尹東度備擬者,臣等有意,而今年加資多出矣。稍待數朔,趁明春陞擢,似好矣。上曰,金領府事已篤老矣。此時不陞,更待何時,今有當窠乎?申晦曰,權爀,俄除北伯,而工曹參判,方作窠矣。上曰,予心已定,此人可用之人也。李天輔曰,年少精敏,無出其右矣。申晩曰,備局仕進,日日爲常,甚勤於國事矣。上命承旨書之曰,欲用之意,曾已下敎,而水部佐貳,今適有窠,其代,禮曹參議金致仁除授。出傳敎金致仁先退出。上曰,以吏曹次例言之,則何人當其次乎?鄭翬良曰,有趙載洪矣。上曰,又其次,卽尹東度乎?李天輔曰,未經吏曹參議矣。上曰,然乎?此人可用之人也。尙未經吏議乎?金尙魯曰,臣家世單微,而臣之從兄弟,俱在崇位,盛滿可畏。而今者金致仁,又爲陞擢,雖出於念元老之聖心,而在致仁之道,實不幸矣。臣不勝感惶,敢此仰達。上曰,卿心則豈不然乎?李天輔曰,備局副提調金致仁,今旣加資,仍差有司堂上,何如?上曰,依爲之。出擧條金尙魯曰,公家百物,皆有定制,則尺短綿布捧上之說,發於筵席者,事體殊涉未安,兵曹判書李,推考,何如?上曰,重推,可也。出擧條元仁孫曰,右承旨徐命膺,受由下鄕,尙不入來矣。上命承旨書之曰,受由承旨許遞,其代,今日政,以在京無故人備擬。出傳敎上命承旨,讀奏陽城罪人招辭。鄭弘淳曰,此罪人,極爲妖惡矣。招辭如此,則嚴刑殺之,則恐有後言,若不殺之,則恐有後弊,何以爲之乎?上曰,以亂言之律,用之,可也。上命承旨書之曰,啓覆擇日,有下敎者,留置矣。混下,事之可駭,莫此爲甚,當該中官,令該府處之。出傳敎上命李喆輔,持入閔光遇·李萬宗等原情,命承旨讀奏訖。上曰,李萬宗之事,初則是矣。參酌,何如?金尙魯曰,特遣繡衣按察,原情又如此,初則雖是,末乃犯手,此等之事,各別處分,似好矣。上曰,旣是御史之按察,事體重矣。仍命承旨書之曰,前洪州牧使閔光遇,旣在令前,分揀,李萬宗報巡營之後,雖從民願而因循,其後給米捧魚,比諸初不察較重,良才驛,徒二年定配,安相徽所犯。雖無異於萬宗,與覽而因循,稍有間焉,同驛徒一年定配。出傳敎又命承旨書之曰,今覽李萬宗供辭,旣許牧使所報,又許箭人議送,初何是而後何不察,其在嚴法典之道,不可不飭,其時道臣罷職。出傳敎上命承旨,讀奏嶺伯軍器修補狀啓訖。李天輔曰,柳恕曾爲醴泉郡守,以軍器修補,有準職除授之命,而其後,擬以長城府使望,自上還爲出給,故其後此等修補,一傡懈怠,不可無勸懲之道矣。上曰,修補則多矣。柳恕誰也?金尙魯曰,判書柳復明之子矣。申晩曰,方任惠郞矣。李天輔曰,尙未決科,甚可惜矣。上命承旨書之曰,頃者,柳恕軍器修補,懸註望單給之矣。今因相臣所奏,取覽原申聞,準職承傳,其不過矣。其令銓曹,依例擧行,前日下敎時,凡新備者,舊軍器兼修然後施賞云。而因柳恕事,不敢備擬云,柳恕旣命調用,後勿爲拘事,分付銓曹。出傳敎上命臣相老,持入李裕身原情,仍命承旨讀奏訖。上曰,形止狀啓,古亦有之乎?金尙魯·申晩曰,形止狀啓,自有前例,不必爲罪矣。李天輔曰,臣見前嶺伯李益輔私書則以爲,萊伯,非其罪而解職,爲邊民可惜,爲國事可悶云。其善治推此可知矣,且本事如此,不罪,何如?上命承旨書之曰,頃者,李裕身處分,欲樹國軆,而覽其供辭,形止狀聞,古亦有之。旣無稟語,事勢則然,飭已行矣。分揀放送。出傳敎元仁孫曰,判義禁李喆輔,奏事之際,徑先退坐,推考,何如?上曰,退坐後復進伏矣勿推,可也。李宗白曰,釀酒之人,其能捕捉告官,極爲可嘉,崔天樞施賞,何如?上命承旨書之曰,三丈之木,其猶信令,況酒禁而王令乎?捕納良人崔天樞,特爲加資。出傳敎上命臣相老,持入潛谷集,仍命承旨讀奏訖。上命書之曰,旣已追憶往歲行禮至日,又命元朝,豈闕一節日,來月二十五日,只予行望拜禮於同殿,政院知悉,侍衛只入直擧行。出傳敎上曰,十二月二十五日,卽我崇禎皇帝聖節日也。望拜禮豈可不爲之乎,心庸愴感,況逢今年乎?李天輔等曰,聖敎誠然矣,誠然矣。申晩曰,丙子斥和諸臣,贈諡致祭之擧,寔出於褒忠奬節之聖意。而其中故校理李尙馨,斥和一事,無異於致祭諸臣,而以其子孫之零替,世無知者,獨自見漏,誠爲欠典,特爲依他例,贈職致祭,實合事宜,敢達。洪象漢曰,丙子殉節人,體府別將李元吉,宣傳官尹謙之,皆蒙褒贈之典矣。亦宜賜祭,故敢達。上曰,贈職致祭,禮判所奏事,一體致祭。出擧條李天輔曰,故副提學金慶餘,自丙子以後,以大義終身自任,所樹立卓然,今春與斥和諸臣,有一體致祭之命,而其文學氣節,爲世名臣,其在朝家表奬之道,不可循例致祭而止。依同時諸臣之贈職贈諡例,特降恩典,何如?上曰,依爲之。出擧條李曰,今番推恩老職同僉知,其數甚多,至於六千餘人之多,除拜同僉知者,僅爲四百餘人,而其餘則次次依例付職,何如?上曰,遐方老人,未經實職,則甚可憐也。金尙魯曰,兵判所奏同僉知事,一傡單付,則可無未及付職之患矣。何如?上曰,善哉,仍命承旨書之曰,今年壽職同僉知,勿拘常格,連續備擬事下敎,今聞六千餘人中,爲同僉知者,不過近五百人云。若此不已,將至十餘年,其人皆滿百九十餘,然後其可爲矣。七十古來稀,況八十以上乎?或有零落者云,顧其子弟之心,予心惻然,今番推恩,往牒所無,亦豈拘於常例乎?其餘者,不待政,竝口傳單付同僉樞,畢寫官敎後,承旨請寶安印,下送諸道。令監營,卽爲頒布。出傳敎李曰,俄承下敎矣。今日,中日之日,晩後設行,非矣。摠府當該堂上及入直兵曹堂上,推考,何如?上曰,依爲之。出擧條閔百祥曰,戶曹米穀不足之代,以惠廳米送價取用,已成定式,而每年少不下三萬石矣。今春收租,比常年大縮,又値閏朔,諸般應下,將至告罄,明年三月至,各倉各司支放之數,以今遺在,分排磨鍊,則不足之數,當爲二萬六千石,姑以此數取來乎?抑準移三萬石成數,稍存剩餘,以備不時之需乎?不可不一番稟定,故敢此仰達矣。上曰,大臣之意,何如?李天輔曰,不足之數,先爲取來,似好矣。上曰,依爲之。出擧條奏事畢,諸臣以次退出。
上在昌德宮。常參·經筵,以代理停。
夜五更,月暈兩珥。
藥房都提調李天輔,提調李益炡,副提調吳彦儒啓曰,伏未審日間,聖體調攝,若何,憊眩之候,寢膳之節,亦何如?前劑入蔘橘茶,已盡於昨日,臣等今日,率諸御醫入診,詳察聖候,議定繼進當否,爲宜,大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。大王大妃殿·中宮殿,藥房口傳問安。答曰,知道。
李翼元達曰,明日常參,取稟。令曰,停。
李惟秀達曰,大司憲李益輔,掌令金元行·李運海,持平金永燮·權世橚在外,執義尹東昇奉命在外。今日以監察茶時之意,敢達。令曰,知道。
又達曰,諫院闕達,已至多日,事甚未安。除在外外,正言邊致明,卽爲牌招,何如?令曰,依。
具允明達曰,新除授左副承旨韓光會,今日不爲出肅,卽爲牌招,何如?令曰,依。
又以弘文館言達曰,新除授修撰李顯重,時在京畿驪州地,經筵入番事緊,請斯速乘馹上來事,下諭。副修撰沈鑧,旣有只推之令,卽爲牌招察任,何如?令曰,依。
以副修撰沈鑧牌不進罷職令旨。令于具允明曰,推考徽旨捧入。
又以侍講院言達曰,本院新除授兼文學宋文載,時在京畿利川公都會試所,書筵入番事緊,斯速乘馹上來事,下諭,何如?令曰,依。
李惟秀,以義禁府言達曰,弘文館校理李世澤禁推事,徽旨達下矣。李世澤時在慶尙道禮安地云,依例發遣府羅將,拿來,何如?令曰,依。
藥房口傳啓曰,卽伏聞醫官所傳之言,則東宮有感候,有稟定事,卽許召見伏望,惶恐敢啓。無批答
以承傳色口傳下敎曰,近來中官乏人,中官崔昌恒,分揀放送。
以備忘記,傳于李惟秀曰,長番內官李國泰,承傳色差下,政院知悉。
傳于李惟秀曰,元孫輔養官相見禮,置之。
又傳于李惟秀曰,此後輔養官相見禮時,時刻單子,勿爲入之。
又傳于李惟秀曰,郡主藏胎,今姑停止,不無廚傳之弊,下去官員,使之卽爲還來。
又傳于李惟秀曰,如此之時,不緊公事,勿爲捧入。
又傳于李惟秀曰,朝廷問安,只東宮爲之,而勿爲單子,口傳問安。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
大殿·大王大妃殿·中宮殿,藥房口傳問安。答曰,知道。
令忠淸監司金陽澤書曰,薄試海藩,惜外用之未畢,特授湖鉞,畀上簡之在心。需卿往諧,賁余令旨。眷玆濟封五十州爲治,尤重漢代二千石分憂。山川扼兩南之交,奚但江淮之保障,風謠接三輔之界,實惟畿甸之藩籬。租稅轉輸之所資,國計隨以贏衍,豪右兼竝之成習,民物漸致零殘。矧數歲饑饉之荐仍。而一方瘵之偏甚。桑麻魚稻之利減而徵斂故重,詩書禮讓之風衰而訟獄滋多。勸農之詔屢降,長吏或惰於奉行,蠲逋之恩雖優,黎元尙困於流徙。細氈感澤鴻之什,政軫察眉之圖,內服布惠鮮之仁,誰任方面之責?惟卿,巨閥俊承,淸朝令望。家傳禮學,美橋梓於南山,世述詞宗,貯琬琰於西序。占魁額於蓮榜,華譽自舞勺之年,辭別覲於楓宸,雅操見唱第之日。颺玉署則希文之斥時相,處銀臺則祁公之徼詞頭。文院提擧之官,在三品爲峻選,元孫輔養之任,極一代之竗掄。掌周庠魯泮之課程,宛舊德之公正,推南邑·西州之絃誦,尙餘地於澄淸。蓋聖眷嘉乃不忘,顧重任非卿莫可。玆授卿以忠淸道觀察使兼兵馬水軍節度使巡察使,卿其祗服寵命,勉竭良猷。恤鱞寡而抑豪强,寬猛貴得乎中適,勸循良而律貪虐,黜陟務在於平明。非仁恩無以撫摩窮民,方信愷悌之化,非剛確無以管束列郡,正賴憚壓之威。惟蘇殘祛瘼之謨,佇見袵席奠安之福,若詰戎待暴之政,詎緩牖戶綢繆之圖。自餘舊章,不煩申令。於戲,夫豈謂大材之不用,其莫曰內重而外輕。畀一路之生靈,能忘前席之溫諭,答九重之知奬,須執先卿之毅規。霄漢三更,幾多北望之戀,湖山千里,庶寬南顧之憂。故玆令示,想宜知悉。校理洪梓製進。
令黃海監司沈墢書曰,若稽古先哲王,敷化外服,迺惟厥良牧伯,賦政四方。蓋于藩于宣,重委畀之義,故其難其愼,勤疇咨之謨。永念我藩封,莫重玆海臬。終歲供億,織路之冠蓋星馳,不時警虞,踔海之颿舶飇集。俗健于訟而輕犴獄,民懶于農而重貨財。軍制寢疎而卒乘未練,邦禁雖飭而綱紀不張。矧伊比年,水旱札瘥之式荐,嘻彼下民,溝壑顚連之孔哀。言之足爲懍然,誰與可共理者?惟卿,本稟凝確而克濟以敏贍,自致華要而不藉於推挽。飭已則恥浮竸之風,獨斂跡於爭奪之道,持論則明義理之辨,早袖手於黨伐之場。外內之敡歷殆遍,聖明之奬知偏深。簡畀南州,綽有古循吏之譽,周旋邇列,至蒙眞學士之褒。燕路銜綸。旣檢束之咸服,銀臺掌命,亦裨益之孔多。旣望實之俱隆,思績庸之一試。盤根利器,安所投而不宜?嶺節萊符,上欲用而未果。迺眷西門之重,特紆前席之掄。玆授卿以守黃海道觀察使·兼兵馬水軍節度使巡察使,卿其克懋素存,秪承明訓。惟公服衆,慨然若范孟博澄淸,惟勤有功,勉哉如陶士行綜理。折獄刑而必主於哀敬,詰戎兵而兼尙於賓興。漢詔農桑,詎忽首春之聖旨,周雅鴻雁,須體至日之仁言。毋負宸極之簡心,益光文城之留愛。凡諸稟斷,自有故常。於戲,寄玆數十州風化之權,匪剛曷克?視古二千石廉按之任,其重若斯。顧我言非直應文,宜乃心益勵圖報。故玆令示,想宜知悉。副修撰李仁源製進。
丙子十一月十七日申時。上御克綏齋。藥房三提調入診入侍時,藥房提調李益炡,副提調吳彦儒,記事官李正吾,記事官李仁培,記事官李鎭恒,醫官金履亨·方泰輿·鄭趾彦·李以楷·金德崙·金履貞,以次進伏訖。上曰,纔聞東宮之有此候,予心憧憧,不能自定矣。益炡曰,聖心安得不然乎?伏聞醫官所傳,則症候極順云,皇天祖宗之所默佑,自可遄臻勿藥。伏願聖明,勿爲過慮,如何?近日日氣陰寒,聖候若何?上曰,心不安,故氣亦不平矣。益炡曰,大王大妃殿氣候若何?上曰,一樣差勝矣。益炡曰,醫官診候,如何?上曰,依爲之。履亨曰,診察則脈候帶數,而軟弱則一樣矣。泰輿曰,診察則左右三部雖不沈,而微有數意,軟弱則一樣矣。以楷曰,診察則左右三部雖不沈,而度數不均矣。德崙曰,診察則右三部雖不沈,而微有不足之候矣。左三部微有數意而大體一樣矣。益炡曰,諸醫旣已診察,湯劑議定而進御,如何?上曰,欲進御茶飮矣。上曰,蔘橘茶五貼,依前加劑以入。出榻敎上曰,都提調何不入來耶?益炡曰,都提調方在院,而此時入侍未安,故臣等入侍時,要以此意,仰達矣。彦儒曰,都提調以爲,今番入侍未安,在外諸議,亦如此矣。上曰,其然耶?益炡曰,然矣。上曰,欲其許副之意耶?然則許副,可也。上曰,領相都提擧之任勉副,其代,右相爲都提調,仍爲入侍。出榻敎彦儒曰,聞醫官之言,則諸症極聖順云矣。上曰,鄭纘僑入來,可也。都提調其已入來耶?注書出往,使之入侍,可也。臣正吾,趨出傳命。晩曰,日間聖候若何?上曰,心動而氣不安矣。晩曰,伏聞睿候聖順,不必過用聖慮也。若過慮則下情誠不勝憂菀矣。上曰,氣甚苶然矣。東宮常時肥體,予每以是爲慮矣。晩曰,臣入闕而聞醫言,則諸症極聖極順云,伏望勿爲過慮,如何?上曰,此有日子。若拖過日限,則予心少安矣。今則可以設廳耶?晩曰,似當依例設廳矣。上曰,然矣。晩曰,自今日可以移直,而處所定於何所乎?上曰,曾在癸亥年,定於何所乎?晩曰,必有謄錄矣。上曰,注書出往,考其處所以來,可也。臣正吾,趨出考例還伏曰,考諸癸亥年謄錄,則以侍講院翊衛司爲定矣。上曰,以侍講院爲定,而春坊移處於翊衛司,可也。往來則以集英門往來好矣。上曰,醫官金履亨·方泰輿·鄭趾彦·鄭纘僑·李世珪·崔始崙·金履貞·尹亨理,差備待令。出榻敎上曰,設議藥廳於侍講院,侍講院,一體入直於翊衛司。出榻敎諸臣以次退出。
上在昌德宮。常參·經筵,以代理停。
自辰時至午時,日暈兩珥,暈上有背,暈下有右戟。巳時,暈內有白氣,良久乃滅。
藥房都提調申晩,提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候,何如?王世子痘候諸節,一向安順乎?臣等依昨日下敎,率諸醫,趁早入診爲宜,臣等不任終宵憂慮,敢此問安,竝爲仰稟。答曰,知道。慈殿氣候,差勝後一樣,予則一樣,世子氣候,已諭醫官矣。
議藥廳口傳啓曰,臣等率諸醫,入診于東宮,則痘顆幾盡透發,色澤明潤,諸症一向安順。而間有微渴之候,諸醫皆以爲,紅花子茶,連進爲宜云。今方煎入之意,惶恐敢啓。傳曰,知道。
大殿·大王大妃殿·中宮殿·世子宮·嬪宮,政院·玉堂口傳朝問安。答曰,知道。大王大妃殿·中宮殿,藥房口傳朝問安。答曰,知道。
具允明達曰,睿候平復間,常參,頉稟。令曰,知道。
李惟秀達曰,大司憲李益輔,執義尹東昇,掌令金元行·李運海,持平金永燮·權世橚俱在外,今日以監察茶時之意,敢達。令曰,知道。
傳于韓光會曰,近間中日停。
又傳于元仁孫曰,頃日惠堂陳白而得之矣。日寒若此,其已饋與否,問啓。
又傳于韓光會曰,宣傳官一員,奉命出去,分付騎曹,騎馬一匹立之。
令于具允明曰,曾前直宿之時,亦有夕問安不爲之例,朝廷夕問安,勿爲之。
又傳于韓光會曰,同僉知單付之命,已過三日,而尙不擧行,事極稽滯,騎判使之入來,卽爲修整啓下,仍爲寶啓,請安寶。
又傳于李翼元曰,雖此時爲民之心憧憧,是令視之,南門內流民五十餘人云,豈特敎之意哉?該部官員,令該府處之。
以統制使狀達,生靑魚尙未捉得封進,惶恐待罪事,令于具允明曰,勿待罪事,回諭。
議藥廳口傳啓曰,王世子痘候,午後諸節,一向安順乎?臣等率諸醫,更爲入診,詳察爲宜,惶恐敢啓。傳曰,知道。
議藥廳口傳啓曰,臣等率諸醫,入診于東宮,則痘顆比朝漸益光潤,先出顆粒,頗有向脹之意,諸節一向安順矣。惶恐敢啓。傳曰,知道。
大殿·大王大妃殿·中宮殿·世子宮·嬪宮,政院·玉堂口傳夕問安。答曰,知道。
大殿·大王大妃殿·中宮殿,藥房口傳夕問安。答曰,知道。
丙子十一月十八日辰時。王世子坐德成閤。藥房三提調,入診入對時,都提調申晩,提調李益炡,副提調吳彦儒,弼善李基敬,記事官李潭,記事官李正吾,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理進伏訖。晩曰,夜間睿候諸節,若何?令曰,一樣矣。晩曰,伏聞醫官所傳,則昨夜醫官,連爲入診,而且伏聞進御白水刺云。臣等,誠欣幸之至。益炡曰,衣服脫着之際,易觸風寒,以舊衣連爲進服好矣。彦儒曰,凡事放心,然後乃安,當此調攝之辰,凡事勿爲關念好矣。晩曰,睿候極爲平順,臣等欣幸,曷有其極,而邸下每見臣等之際,進服上衣,恐有勞動觸傷之慮,此則必勿爲之,如何?醫官診候,如何?令曰,然矣。纘僑曰,診察則症候極爲聖順,今日爲出痘終日,而已有脹意,色澤紅潤矣。始崙曰,診候則睿候凡節,極爲平順,今日爲出痘終日,而已帶脹意矣。纘僑曰,凡飮食進御之際,必問臣等而進服好矣。令曰,然矣。諸臣以次退出。
丙子十一月十八日申時。王世子坐德成閤。藥房三提調入診入對時,都提調申晩,提調李益炡,副提調吳彦儒,編修官李基敬,司書李潭,記事官李正吾,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理進伏訖。晩曰,午間睿候,若何?而水刺幾得進服乎?令曰,口味不好,常時亦不能多進,而今日進白飯二次,且喉間有礙,不善呑嚥,故今亦不能多進矣。小便則放下二次,而午間就睡,頗穩且久,故困憊之氣,比朝頗勝矣。晩曰,醫官診候,何如?令曰,然矣。纘僑曰,臣等,朝者入診,其間頗久,而詳察睿候,則面部脹意頗多,而諸節一向安順矣。始崙曰,診察則睿候一向聖順,而面部脹意頗多矣。令曰,爾等以爲,氣脹時則氣甚困憊云矣。到今則亦可以堪遣矣。晩曰,臣等,朝者入對之後,其間頗久,醫官亦不數數入侍,故起居之節,水刺進御等節,未得承候,誠甚伏菀,此後則醫官頻頻許入,而起居水刺等節,使臣等知之,好矣。令曰,然矣。諸臣以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮,政院·玉堂口傳朝問安。答曰,知道。
大王大妃殿·中宮殿,藥房口傳朝問安。答曰,知道。
藥房都提調申晩,提調李益炡,副提調吳彦儒啓曰,伏未審夜間,聖體調攝若何?憊眩之候,寢膳之節,亦何如?大王大妃殿氣候,若何?王世子痘候諸節,夜來一向安順乎?臣等率諸醫,趁早入診爲宜,臣等不勝終宵憂慮,敢此問安,竝爲仰稟。答曰,知道。慈殿氣候差勝後一樣,予則一樣,世子氣候,已喩醫官矣。
議藥廳,口傳啓曰,臣等率諸醫,入診于東宮,則痘顆幾盡起脹,形色尤爲光潤,諸節一向安順矣。惶恐敢啓。傳曰,知道。
李惟秀達曰,大司憲李益輔,執義尹東昇,掌令金元行·李運海,持平金永燮·權世橚在外。今日以監察茶時之意,敢達。令曰,知道。
元仁孫啓曰,惠堂陳白而得之,日寒若此,其已饋與否問啓事,命下矣。招問惠廳郞廳,則以爲,乞兒中,幼稚不得行乞者四十二名,留置新倉,從其願或饋粥饋飯,稍長可以行乞者三百六十四名。每五日給牌給糧,願歸本土者,五十八名,流伊給糧,出付各其邸人,使之次次傳送云矣。敢啓。傳曰,知道
傳于韓光會曰,此時闕內,尤宜申飭,進來騎郞,嚴飭事,分付。
韓光會,以兵曹言啓曰,今十一月二十日,文臣朔試射日次,而內中日旣已停止,試射不得設行之意,敢啓。傳曰,知道。
大殿·大王大妃殿·中宮殿·世子宮·嬪宮,政院·玉堂口傳夕問安。答曰,知道。
大殿·大王大妃殿·中宮殿,藥房口傳夕問安。答曰,知道。
議藥廳口傳啓曰,王世子痘候,午後諸節,一向安順乎?臣等率諸醫,更爲入診,詳察爲宜,惶恐敢啓。傳曰,知道。
議藥廳口傳啓曰,臣等率諸醫,入診于東宮,則痘顆色澤,紅活明潤,比朝益勝,諸節一向安順,而微渴之候,猶未夬減,紅花子茶,連爲煎入之意,惶恐敢啓。傳曰,知道。
丙子十一月十九日巳時。王世子坐德成閭。藥房三提調入診入對時,都提調申晩,提調李益炡,副提調吳彦儒,弼善李基敬,記事官李正吾,記事官李潭,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨履進伏訖。晩曰,夜間寢睡,若何?令曰,間間就睡矣。晩曰,水刺連進乎?令曰,米飮則連進,而白飯則少許進服矣。晩曰,醫官診候,何如?令曰,然矣。纘僑曰,診察則脈候雖些小帶數,而左右三部平均和緩,脈候好矣。掌心則微熱,而亦有汗氣柔滑,而顆粒皆已起脹矣。晩曰,飮食中若有思進之物,伏望,分付,而凡進御之物,必得下詢醫官,然後進服好矣。令曰,然矣。諸臣以次退出。
丙子十一月十九日申時,王世子坐德成閤。藥房三提調入診入對時,都提調申晩,提調李益炡,副提調吳彦儒,司書李潭,編修官李基敬,記事官李正吾,記事官李鎭恒,醫官金履亨·方泰輿·鄭趾彦·鄭纘僑·金履貞·尹亨理,以次進伏訖。晩曰,午後睿候諸節,若何?令曰,一樣矣。晩曰,醫官診候,如何?令曰,然矣。纘僑曰,診察則睿候一樣安順,而顆粒已盡起脹矣。晩曰,臣等入對之時,水刺進服,則臣等得以仰瞻,而誠不勝萬幸矣。令曰,水刺持來,可也。內侍奉進白水剌,邸下親自澆水,進小許,兼進石魚熟。晩曰,喉間有礙之候一樣乎?令曰,今亦一樣矣。纘僑曰,微有熱候,紅花子茶更進,何如?令曰,更爲煎進宜矣。晩曰,午後氣候一樣聖順,而痘顆已盡起脹,多含膿意,今日雖曰起脹初日,而實則起脹仲日也。凡聖痘皆前期預成,今此睿候,若是平順,臣等喜悅之懷,實不可形容也。諸臣以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮,政院·玉堂口傳朝問安。答曰,知道。
大王大妃殿·中宮殿,藥房口傳朝問安。答曰,知道。
藥房都提調申晩,提調李益炡,副提調吳彦儒啓曰,伏未審夜來,聖體調攝若何?憊眩之候,寢膳之節,亦何如?大王大妃殿氣候,何如?王世子痘候,夜間諸節,一向安順乎?臣等率諸醫,趁早入診詳察爲宜,臣等不勝終宵憂慮,敢此問安,竝爲仰稟。答曰,知道。慈殿氣候差勝後一樣,予則一樣,世子氣候,亦安順矣。
議藥廳口傳啓曰,臣等率諸醫,入診于東宮,則痘顆已皆起脹,先脹之顆,顯有膿意,諸節一向安順矣,惶恐敢啓。傳曰,知道。
具允明達曰,賓廳日次,旣已頉稟,所當持公事入對,而睿候平復間,頉稟。令曰,知道。
李惟秀達曰,備邊司郞廳來言,今日,賓廳坐起日次,而睿候平復間,頉稟。令曰,知道。
又達曰,大司憲李益輔,執義尹東昇,掌令金元行·李運海,持平金永燮·權世橚在外,今日以監察茶時之意,敢達。令曰,知道。
李翼元啓曰,卽者,大司憲李益輔,以前任慶尙監司,來到闕外,謂有情病,所授密符,使其褊裨替納,所當依定式直捧禁推徽旨,而此與無端替納有異,推考徽旨,捧入之意,敢啓。傳曰,知道。
韓光會,以兵曹言啓曰,今十一月二十一日,武臣賓廳講書日次,而內中日旣已停止,試講亦爲停止之意,敢啓。傳曰,知道。
大殿·大王大妃殿·中宮殿·世子宮·嬪宮,政院·玉堂口傳夕問安。答曰,知道。
大殿·大王大妃殿·中宮殿,藥房口傳夕問安。答曰,知道。
議藥廳口傳啓曰,王世子痘候,午後諸節,一向安順乎?臣等率諸醫,更爲入診,詳察爲宜,惶恐敢啓。傳曰,知道。
議藥廳口傳啓曰,臣等率諸醫,入診于東宮,則痘顆皆有膿意,先出之顆膿漿,比朝漸有充滿之勢,諸節一向安順矣。惶恐敢啓。傳曰,知道。
丙子十一月二十日辰時,王世子坐德成閤。藥房三提調入診入對時,都提調申晩,提調李益炡,副提調吳彦儒,弼善李基敬,記事官李正吾·李鎭恒·李潭,醫官金履亨·方泰輿·鄭趾彦·鄭纘僑·崔始崙·金履貞·尹亨理,以次進伏訖。晩曰,夜間睿候諸節,若何?令曰,一樣矣。晩曰,水刺幾次進御乎?令曰,兩次進服矣。晩曰,寢睡若何?令曰,寢睡安穩矣。晩曰,喉間呑嚥之候,若何?令曰,少愈矣。晩曰,連爲進御水刺,則自然差勝矣。醫官診候,何如?令曰,然矣。纘僑曰,診察則痘顆已盡起脹,而三分之一,則已貫膿,色澤好矣。脈候則左右三部雖帶數,而皆調均,掌心則雖熱而潤矣。始崙曰,診察則顆粒已盡起脹,多有膿色,症候一樣安順矣。益炡曰,昨日强進之效,今日乃見,此後連爲强進好矣。令曰,然矣。諸臣以次退出。
丙子十一月二十日申時。王世子坐德成閤。藥房三提調入診入對時,都提調申晩,提調李益炡,副提調吳彦儒,司書李潭,編修官李基敬,記事官李正吾,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,以次進伏訖。晩曰,午後睿候諸節,若何?令曰,一樣矣。晩曰,水刺幾次進御乎?令曰,水刺一次,米飮二次,木麪一次矣。木麪無害乎?益炡曰,木麪則無害矣。晩曰,喉間有礙之候,若何?令曰,一樣矣。晩曰,若忍耐數日,則神氣自然差勝矣。水刺强進,然後差效是期,伏望强進,如何?令曰,當强進矣。晩曰,醫官診候,何如?令曰,然矣。纘僑曰,顆粒箇箇起脹,恰帶膿意,充滿光潤,而幾出蒼蠟色,色澤甚好矣。始崙曰,診察則顆粒充滿光潤,多帶膿意矣。諸臣以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮,政院·玉堂口傳朝問安。答曰,知道。
大王大妃殿·中宮殿,藥房口傳朝問安。答曰,知道。
藥房都提調申晩,提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候,何如?王世子痘候,夜來諸節,一向安順乎?臣等率諸醫,趁早診察爲宜,臣等不勝終宵憂慮,敢此問安,竝爲仰稟。答曰,慈殿氣候差勝後一樣,予則用心之中,氣則一樣,而世子氣候,已言于醫官矣。
議藥廳口傳啓曰,臣等率諸醫,入診于東宮,則今日乃貫膿初日,而痘顆幾皆貫膿,先膿之顆,漸益肥滿,間有微熱之候,而亦不至大段,諸節一向安順矣。惶恐敢啓。傳曰,知道。
令于李惟秀曰,朝廷問安,勿爲之。
大殿·大王大妃殿·中宮殿·世子宮·嬪宮,政院·玉堂口傳夕問安。答曰。知道。
大殿·大王大妃殿·中宮殿,藥房,口傳夕問安。答曰,知道。
議藥廳口傳啓曰,王世子痘候,午間諸節,一向安順乎?臣等率諸醫入診,詳察爲宜,惶恐敢啓。傳曰,知道。
議藥廳口傳啓曰,臣等率諸醫,入診于東宮,則痘顆貫膿,比朝尤爲肥滿,諸節一向安順矣。惶恐敢啓。傳曰,知道。
李惟秀達曰,大司憲李益輔未肅拜,執義尹東昇,掌令金元行·李運海,持平金永燮·權世橚在外,今日以監察茶時之意,敢達。令曰,知道。
丙子十一月二十一日巳時,王世子坐德成閤。藥房三提調,入診入對時,藥房都提調申晩,提調李益炡,副提調吳彦儒,弼善李基敬,記事官李正吾,記事官李潭,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,以次進伏訖。晩曰,夜間睿候,若何?而寢睡諸節,亦何如?令曰,一樣,而間間就睡,米飮則七次進服矣。晩曰,今日面部,已皆貫膿矣。醫官診候,何如?令曰,然矣。纘僑曰,診察則面部今日,已皆貫膿,而間或有收斂之意矣。脈候亦調均,而掌心雖暖,亦有汗氣矣。益炡曰,自今日,有向愈之勢,邸下忍耐之工甚多矣。晩曰,喉間有礙之候,若何?令曰,少愈矣。晩曰,邸下强進,然後元氣漸實而向愈,伏望强進,如何?令曰,當强進矣。諸臣以次退出。
丙子十一月二十一日申時,王世子坐德成閤。藥房三提調入診入對時,藥房都提調申晩,提調李益炡,副提調吳彦儒,司書李潭,記事官李正吾,編修官李基敬,記事官李鎭恒,醫官金履亨·方泰輿·鄭趾彦·鄭纘僑·金履貞·崔始崙·尹亨理,進伏訖。晩曰,朝者入診之後,醫官更無入診之事,今日不得承聞睿候,午間睿候諸節,若何?令曰,一樣矣。晩曰,水刺幾次進御乎?令曰,糜飮數次進服,而水刺一次進服矣。晩曰,喉間呑嚥,無礙滯之候耶?令曰,少愈矣。纘僑曰,診察則痘顆箇箇充滿,已有蒼蠟色,而症候甚好矣。益炡曰,邸下善忍耐矣。若過今日,則便是過嶺,自此顯有效矣。晩曰,有微熱之候乎?令曰,然矣。諸臣以次退出。
上在昌德宮。常參·經筵,以代理停。
未時,日暈左珥。夜四更五更,月暈。
大殿·大王大妃殿·中宮殿·世子宮·嬪宮,政院·玉堂口傳朝問安。答曰,知道。
大王大妃殿·中宮殿,藥房口傳朝問安。答曰,知道。
藥房都提調申晩,提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?前劑入蔘橘茶,已盡於昨日。且有稟達事,今日臣等,率諸御醫入侍,詳察聖候,議定繼進當否,有不可已,大王大妃殿氣候,何如?王世子痘候,夜來諸節,一向安順乎?臣等與諸醫,亦爲入診爲宜,臣等不勝終宵憂慮,敢此問安,竝爲仰稟。答曰,知道。慈殿氣候差勝後一樣,予則一樣,世子氣候,已言于醫官矣。
議藥廳口傳啓曰,臣等率諸醫,入診于東宮,則面部痘顆,已有蒼蠟之色,臂部脚部,今方次第貫膿,諸節一向安順。而微有煩渴之候,故諸醫皆以爲,宜進回天甘露飮云,砂糖屑一盒,封入之意,惶恐敢啓。傳曰,知道。
李惟秀達曰,大司憲李益輔未肅拜,執義尹東昇,掌令金元行·李運海,持平金永燮·權世橚在外,今日以監察茶時之意,敢達。令曰,知道。
傳于李翼元曰,各道同僉樞敎旨,已盡下送與否,知入。
又傳于李翼元曰,各道同僉樞敎旨,旣已盡爲下送,京中同僉樞敎旨,亦斯速出給事,分付。
兵曹口傳政事,副司果宋文載單付。
大殿·大王大妃殿·中宮殿·世子宮·嬪宮,政院·玉堂口傳夕問安。答曰,知道。
大殿·大王大妃殿·中宮殿,藥房口傳夕問安。答曰,知道。
議藥廳口傳啓曰,王世子痘候,午間諸節,一向安順乎?臣等率諸醫,更爲入診,詳察爲宜,惶恐敢啓。傳曰,知道。俄已入診,其止之。
丙子十一月二十二日巳時。上御克綏齋。藥房三提調入診入侍時,藥房都提調申晩,提調李益炡,副提調吳彦儒,記事官李正吾,記事官李鎭恒,記事官李仁培,醫官皮世麟·李以楷·金德崙·秦興白·鄭允協,進伏訖。晩曰,日氣極寒,聖候若何?上曰,予以用心之故,氣候不如前矣。痘患自有日子,而不下一望,予過一日若一月矣。實欲入山不知,待其善過而還則好矣。予心自不覺憧憧矣。晩曰,臣等連爲入診,則症候極爲聖順矣。上曰,今未過嶺乎?晩曰,今則已過嶺矣。今日爲貫膿仲日,而三分之一,已有收靨之意矣。上曰,貫膿收靨之時,尤當愼矣。東宮肥體,透瘢必難矣。而善爲發瘢,可幸矣。晩曰,臣等向日入侍,欲爲稟定,而其間別無用藥之端,故不爲矣。此後則政宜用藥之時也。回天飮及冷藥,不可不試也。上曰,人品不及古,胃氣虛弱,故不用冷劑,而至於元良,則不可不用也。聞元良善忍耐云,實望外也。晩曰,大王大妃殿氣候,若何?上曰,慈聖氣候,近來小勝矣。六君子湯連爲進御,而今餘十貼矣。晩曰,醫官診候,何如?上曰,依爲之。世麟曰,診察則脈候微有沈意,而頗不舒,度數不調均矣。以楷曰,診察則左右三部,沈中有不足之意矣。德崙曰,診察則左右三部,度數不調,虛軟不足之候,比前一樣矣。上曰,近來則精神頓減,若不能省人也。晩曰,近來過用聖慮之中,茶飮久不進御,聖候安得不然乎?臣等,實不勝焦迫之至也。上曰,尙有餘劑,稍觀而用之,可也。雖或進服,氣愈而心不愈矣。晩曰,雖有餘劑,更爲劑入,如何?上曰,蔘橘茶五貼,依前劑入。出榻敎上曰,觀今元良症候,則日限內,似盡爲之矣。晩曰,敗毒散及凉膈散先用之,實天佑矣。彦儒曰,涼膈散,卽金德崙之藥也。德崙曰,臣診察症候,則果有預知之道,故以此劑定矣。彦儒曰,醫宦金德崙所奏支繁,推考,何如?上曰,依爲之。出擧條上曰,凉膈散,則似預用矣。元良之氣則不難過此,而予以透瘢爲慮,今則果如何耶?益炡曰,症候極順,已有蒼蠟色,而顆粒皆精尖明活矣。晩曰,湯劑旣已議定,自外煎入,何如?上曰,煎入劑入之間,不進則一也。世麟曰,脈候顯有沈意,伏願進御,何如?上曰,若煎入而不用,則無益矣。晩曰,東宮過此後,內熱盡發散,而氣稟必異於前矣。上曰,過此後,元良氣稟之異,予切望切望。若如此,則實爲宗社之幸也。彦儒曰,東宮症候,諸醫皆以爲聖之聖者。上曰,日限首尾十五日,詳載醫書,而予則慣於是矣。彦儒曰,兼文學宋文載,方待闕外,而以未付軍職,故不得肅謝矣。付軍職,何如?上曰,兼文學宋文載,口傳付軍職。出榻敎上曰,事關民事公事,竝入啓。出榻敎上曰,啓覆,待下敎擇日。出榻敎上曰,使臣之心思之,亦如予心之憂悶也。到關西而狀請,可想其渴悶之甚也。使臣亦吾臣子也。君臣猶父子,豈可恝視其渴悶之狀,而不思所以救之乎?雖請一萬兩,而此則過矣。三千兩給之,何如?晩曰,臣亦知渴悶之狀矣。臣在備堂,故不欲許之,而若使易地,臣亦必請矣。上曰,五千兩得無少乎?晩曰,合不虞備三千兩,則爲八千兩矣。益炡曰,五千兩則似小矣。若給七千兩,而合不虞備爲萬兩,則庶可用也。晩曰,此則多矣。上曰,頃日使臣狀聞下詢之時,筵奏旣呈,予亦難以無名開路,唯唯以答,伊後思之,古人云,疑之勿任,任之勿疑,行中若不渴悶,豈有到平壤狀聞之理乎?其若乏銀,行中多斂,譯官雖微,亦海東之臣子,商賈雖賤,名在四民,亦一海東之民,望七暮境,豈忍貽弊於此輩?運餉銀三千兩,旣已帶去,只今番五千兩,特爲加給,少解行中之渴。噫,此時其猶爲行中。若是下敎,商賈雖嗇,豈不充八包乎?以此令備局,卽爲分付灣府及行中。出傳敎晩曰,近來萊銀塞,故銀路苟艱矣。上曰,暮年送使臣,而或有狼狽之患,則豈不難乎?以五千兩給行中,殆如勺水濡之。而使臣,則以五萬兩知之可矣。諸臣以次退出,
丙子十一月二十二日午時。王世子坐德成閤。藥房三提調入診入對時,藥房都提調申晩,提調李益炡,副提調吳彦儒,弼善李基敬,記事官李正吾,記事官李潭,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理進伏訖。晩曰,今日以大朝入侍,不得早爲入對矣。夜間睿候,若何?而水刺幾次進御乎?令曰,一樣,而朝後米飮二次進服矣。晩曰,寢睡,若何?令曰,間間就睡矣。晩曰,喉中呑嚥之候,若何?令曰,一樣矣。晩曰,俄者入侍時,亦已仰達于大朝,而回天飮及冷藥等屬,不可不用,回天飮,則連爲進服,如何?令曰,當進服矣。晩曰,醫官診候,何如?令曰,然矣。纘僑曰,診察則面部幾半收靨,而手部方貫膿,形色甚好矣。諸臣以次退出
上在昌德宮。常參·經筵,以代理停。
世子宮·嬪宮,政院·玉堂口傳朝問安。答曰,知道。
大王大妃殿·中宮殿,藥房口傳朝問安。答曰,知道。
藥房都提調申晩,提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候,何如?王世子痘候,夜來諸節,一向安順乎?臣等率諸醫,趁早入診,詳察爲宜,臣等不勝終宵憂慮,敢此問安,竝爲仰稟,答曰,知道。慈殿氣候差勝後一樣,予則一樣,世子氣候,已言于醫官矣。
議藥廳口傳啓曰,臣等率諸醫,入診于東宮,則面部痘顆,幾皆收靨,臂部脚部,亦已貫膿,箇箇肥滿,諸節一向安順,而微熟之候,間或往來。故連進回天甘露飮之意,惶恐敢啓。傳曰,知道。
李惟秀達曰,大司憲李益輔未肅拜,執義尹東昇,掌令金元行·李運海,持平權世橚·金永燮在外,今日以監察茶時之意,敢達。令曰,知道。
傳于李翼元曰,政院·玉堂問安,只東宮爲之。
又傳于李翼元曰,流民賑饋事,問于該廳,知入。
以巡將監軍單子,傳于韓光會曰,仍。
傳于吳彦儒曰,東朝湯劑,有下敎事,藥房三提調,率入直醫官入侍。
又傳于李惟秀曰,政院勿爲問安,亦勿出朝報。
世子宮·嬪宮,政院·玉堂口傳夕問安。答曰,知道。
大殿·大王大妃殿·中宮殿,藥房口傳夕問安。答曰,知道。
議藥廳口傳啓曰,王世子痘候,午間諸節,一向安順乎?臣等率諸醫,更爲入診,詳察爲宜,惶恐敢啓。傳曰,知道。
議藥廳口傳啓曰,臣等率諸醫,入診于東宮,則面部痘顆,已皆收靨,臂部貫膿,比朝尤爲充滿,間有收靨之意,諸節一向安順矣,惶恐敢啓。傳曰,知道。
丙子十一月二十三日辰時。王世子坐德成閤。藥房三提調入診入對時,藥房都提調申晩,提調李益炡,副提調吳彦儒,司書李潭,記事官李正吾,編修官李基敬,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,以次進伏訖。晩曰,夜間睿候,若何?令曰,一樣矣。晩曰,寢睡,若何?令曰,寢睡則善爲之矣。晩曰,水刺幾次進服乎?令曰,間間進服矣。晩曰,仰察睿色,則面部幾盡收靨矣。醫官診候,何如?令曰,然矣。纘僑曰,面部則已盡收靨,而支節則方滿膿矣。晩曰,砂糖水進服,何如?令曰,淸涼矣。令曰,眼包不平矣。纘僑曰,眼包亦有方膿之顆故然矣。諸臣以次退出。
丙子十一月二十三日申時,上御齋室,藥房三提調入侍時,藥房都提調申晩,提調李益炡,副提調吳彦儒,記事官李正吾,記事官李鎭恒,記事官李仁培,醫官皮世麟·許礈·李以楷·金德崙·金福齡·鄭允協進伏訖。上曰,慈聖寢席起居時,左邊跌倚有牽引之候,予近來過用心慮之中,慈殿氣候若是,焦慮之極,此心尤覺憧憧矣。晩曰,伏聞聖敎,臣等之驚憂焦慮,實不勝形言,似是痰候矣。上曰,慈聖,近來用慮之中,挾感而然矣。上謂醫官曰,汝意則何如?慈殿起居時,欲起還坐,左右前後,皆有牽引之候矣。當用何劑耶?礈曰,臣等伏聞下敎,而詳審症候,則當歸鬚散,似爲當劑矣。以楷曰,症候如此之時,當歸鬚散合宜,臣意與許礈所見一般矣。上曰,此則似重難矣。礈曰,童便,似好矣。上曰,此亦不可用矣。礈曰,蘇木茶煎用,何如?以楷曰,蘇木茶煎用好矣。晩曰,此藥,似好矣。上曰,蘇木卷持來,可也。醫官,趨出持來。上曰,本草綱目,持來,可也。醫官趨出持入,上命承旨,讀蘇木方文。上曰,好矣。本院有蘇木乎?礈曰,本院有之矣。晩曰,臣等俄者,入診東宮,則面部已盡收靨,臂部脚部,則今已至爛膿之境,實爲喜幸矣。上曰,今番東宮痘候,容易爲之,實是望外,今忽有東朝欠節,予旣用心之餘,尤覺憧憧矣。晩曰,醫言東宮痘候,今至收靨之境,再明間,則冷藥似可用矣。上曰,再明間則似晩矣。益炡曰,明日則似可作痂矣。上曰,提調·副提調,則越往直所,都提調則留待本院,可也。上曰,都提調與他承旨,留待本院,提調副提調,退歸直所。出榻敎益炡曰,粟米飮煎入乎?上曰,姑止之。上曰,洪麟漢之召來,蓋爲有用也。今番直宿,則與洪鳳漢有異,故不令直宿,嬪宮方在焦憂之中,而予亦憂慮用心,故未及照管,今若聞東朝欠節,則必有損傷,麟漢使之入候嬪宮,退出後,入侍,可也。麟漢方在直乎?彦儒曰,方入直矣。上曰,番次苟艱,故入直耶?彦儒曰,番次匪苟艱也。爲承睿候也。諸臣退出。
丙子十一月二十三日申時。王世子坐德成閤。藥房三提調入診入對時,藥房都提調申晩,提調李益炡,副提調吳彦儒,弼善李基敬,記事官李正吾,記事官李潭,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,以次進伏訖。晩曰,午間睿候諸節,若何?令曰,一樣。而乍有熱候矣。晩曰,午間,時或就睡乎?令曰,間或就睡矣。晩曰,米飮幾次進服乎?令曰,數次進服矣。卽今則臂部·脚部,有難運動矣。晩曰,卽今用回天飮則好矣。令曰,然矣。晩曰,醫官診候,何如?令曰,然矣。纘僑曰,診察則面部至子孫痘,皆已收靨,而臂部則貫膿已極,明日則可以收靨矣。諸臣以次退出。
丙子十一月二十三日初更,上御齋室。藥房都提調,他承旨入侍時,藥房都提調申晩,同副承旨李翼元,假注書朴相老,記事官李世演·李仁培,以次進伏訖。醫官皮世麟·許礈·李以楷·金德崙·卞誼和·金世選·金福齡。上曰,醫女入來,可也。上曰,慈聖脈候,何如?細悉言之,可也。醫女曰,脈候右三部沈數,左三部微數矣。大妃殿下敎以爲,腹部左右前後,別無痛處,而脚部左邊,頗有牽引處爲敎矣。上曰,脈候之數則似然矣。動心則脈數而外氣不入乎?醫女曰,大抵脈候雖少數,而外氣則無之矣。痰候則亦無之矣。上曰,慈聖欲爲起立,而忽然仆于地,腹部背部右邊,頗有牽引處矣。必有流注之痰,仍爲凝結不解矣。頃者,爲元良痘患,予之用心慮,已無限,而今又慈聖違豫,予之方寸慌亂,無以鎭定矣。申晩曰,實爲悶切萬萬矣。上曰,予嘗蘇木茶,則味甘且辛,似無毒矣。慈聖下敎,予曾用花蕙石,卽見效云矣。花蕙石,性味,果何如?皮世麟曰,花蕙石,入石流黃矣。上曰,然則性峻矣。不可用也。皮世麟曰,胡桃肉末,和淸蜜,必散其驚血矣。性甚溫柔矣。上曰,胡桃肉末,和淸製入之,可也。上曰,予於自內,當下送胡桃,須勿取於掌苑署,可也。上曰,昔年七年侍湯之時,慈聖常左右侍湯,終晝達夜,不解衣襨,不離須臾,未嘗有跛倚之色,未嘗有臥息之時矣。予自九歲,侍我慈聖,每時瞻仰,必庸悅豫矣。今日萬萬夢寐之外,慈聖違豫,肌膚不如昨年,脈候又不如昨年。今日侍坐,詳細仰瞻,則神氣頗有憊眩之色,眼部不能擧而視人,手部不能擧而取物矣。予心沓沓,不勝千萬,神魂如失,不能鎭定,去夜不解衣而經過,朝來不御水刺而亦不飢矣。申晩曰,醫官入侍診候,何如?上曰,慈聖違豫,予心方沓沓,何用診候爲哉?申晩曰,聖敎至此,不勝切悶,不勝切悶,令醫官診察,何如?上曰,依爲之。皮世麟,診候退伏曰,脈候大抵頗不足矣。左三部沈微,右三部平軟矣。不足則一樣矣。許礈·李以楷·金德崙·卞誼和·金世選·金福齡,以次入診退伏。所奏如皮世麟同。申晩曰,昨日製入茶飮進御乎?上曰,予之心魂,散落慌亂,不能自定,故未及進御矣。申晩曰,伏乞從近進御矣。疎冷之房,侵夜久御,如此深冬,恐觸感氣矣。上曰,予則無傷矣。日候亦不甚寒矣。予則善耐矣。上曰,醫女入宿於自內,可也。夜間,或有診候之擧,則入診詳察,可也。爲醫女留門亦過也。上曰,校理洪麟漢入侍。出榻敎洪麟漢進伏。上曰,爾見嬪宮,比昨年,何如?洪麟漢曰,臣承命進謁,則神色比昨年頗少瘦矣。上曰,予欲休洪鳳漢,而周年則太久矣。嬪宮之心必悵然,故予召洪麟漢入來矣。上曰,元良痘患,顆粒則太多乎?申晩曰,腹部則顆粒多矣。妨於輾轉矣。上曰,此時想必最難臥矣。皆曰聖痘,皆曰極順,此莫非皇天垂祐乎?元孫尙不經,予亦切悶矣。諸臣以次退出。
上在昌德宮。常參·經筵,以代理停。
世子宮·嬪宮,政院·玉堂口傳朝問安。答曰,知道。
大王大妃殿·中宮殿,藥房口傳朝問安。答曰,知道。
藥房提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候,何如?王世子痘候,夜來諸節,一向安順乎?臣等與諸醫,趁早入診,詳察爲宜矣。臣等不勝終宵憂慮,敢此問安,竝爲仰稟。答曰,知道。慈殿氣候一樣,予則一樣,世子氣候,已言于醫官矣。
議藥廳口傳啓曰,臣等率諸醫,入診于東宮,則面部顆粒,漸益作痂,臂部亦幾收靨,諸節,一向安順矣,惶恐敢啓。傳曰,知道。
李惟秀達曰,大司憲未差,執義尹東昇,掌令金元行·李運海,持平權世橚·金永燮在外,今日以監察茶時之意,敢達。令曰,知道。
傳于李惟秀曰,都提調入侍,大臣同爲入侍。
傳于元仁孫曰,大臣留待,都提調入侍,同爲入侍。
傳于具允明曰,御製編次人,使之入來。
傳于具允明曰,承旨,與編次人入侍。
具允明,以備邊司言啓曰,卽見廣州留守韓翼謩狀本,則備陳賑事罔措之狀,請得本府私賑穀障庫錢及京賑廳湖西沿邑米太矣。本府,以保障重地,荐被荒歉,民事之切急,春後之賑救,誠非細慮,不可不另加軫念,劃許賑資。而京倉米,接濟都下,猶患不給,湖西穀,移轉他道,其數已多,俱不容輕議,守臣請得之數,亦難準許,本府所在私賑牟二千石,障庫錢二千兩,當年餉耗中米八百石,太二百石,參酌劃給,使之補賑,而精抄飢口,俾有實惠之意,嚴飭,分付,何如?傳曰,允。
世子宮·嬪宮,政院·玉堂口傳夕問安。答曰,知道。
大殿·大王大妃殿·中宮殿,藥房口傳夕問安。答曰,知道。
議藥廳,口傳啓曰,王世子痘候,午間諸節,一向安順乎?臣等率諸醫,入診詳察爲宜,惶恐敢啓。傳曰,知道。
議藥廳,口傳啓曰,臣等率諸醫,入診于東宮,則面部作痂,比朝益多,手部臂部,已皆收靨,微熱之候,與昨有減,諸節一向安順矣,惶恐敢啓。傳曰,知道。
丙子十一月二十四日辰時。王世子坐德成閤。藥房三提調入診入對時,藥房都提調申晩,提調李益炡,副提調吳彦儒,弼善李基敬,記事官李正吾,記事官李潭,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,以次進伏訖。晩曰,今日寢睡,若何?令曰,三更後就寢,至達曙安穩矣。益炡曰,米飮幾次進服乎?令曰,四次進服矣。益炡曰,大體氣候,若何?令曰,諸節,比昨似勝矣。彦儒曰,回天飮,於痘爲聖藥,連爲進服好矣。令曰,當進服矣。晩曰,醫官診候,何如?令曰,然矣。纘僑曰,診察則面部已盡收靨,先爲收靨者,亦有作痂者,手部則爛膿,始至收靨之境矣。晩曰,仰察睿候,則比前頗勝,眼部開睫,亦不難矣。諸臣以次退出。
丙子十一月二十四日辰時。上御齋室。藥房都提調·大臣,同爲入侍時,領議政李天輔,左議政金尙魯,藥房都提調申晩,同副承旨李翼元,假注書朴相老,記事官李世演·李仁培,以次進伏訖。醫官皮世麟·許礈·李以楷·金德崙·卞誼和·金世選·金福齡。李天輔等曰,聖心驚動,聖候何如?上曰,方寸憂悶,不能自定,慈聖氣候,意外違和,以此予之精神,如在煙霧中矣。李天輔等曰,大王大妃殿氣候,夜來,若何?憊眩之候,今已差勝乎?臣等伏聞有違豫之候,不勝驚慮萬萬矣。上曰,慈聖昨年十月,因眩氣作而仆地,今番則因仆地上而眩氣作,今將議藥矣。予心焦悶,曷可勝喩?李天輔等曰,王世子痘候,極爲平順,此莫非皇天默佑,祖宗陰騭,壯年聖痘,諸症安順,不用藥一貼,自至平復,臣等,不勝慶幸萬萬矣。上曰,今則已踰嶺矣。無乃天佑宋耶?金尙魯曰,此莫非殿下之福力矣。慶幸萬萬矣。上曰,慈聖氣候,今番因其蹉跌,腹部脚部,雖無別樣刺痛處,而欲爲咳嗽則牽引,欲爲運動則牽引,腰部右邊,最爲牽引。昨日蘇木茶,甘而且辛,故善爲進御矣。今日,議定他藥,可也,皮世麟曰,脈候之數,以其氣驚心動而然,蘇木茶,旣已進御,則六君子湯,主於割痰而補元,此藥進御恐宜矣。上曰,六君子湯,曾已善御矣。許礈曰,六君子湯,補其血則爲宜矣。李以楷曰,添入當歸尾,則尤好矣。金德崙曰,六君子湯,又爲進御,則必有功效矣。卞誼和·金世選·金福齡曰,六君子湯進御宜矣。上曰,一貼,則沙糖屑,和之以入,可也,上曰,胡桃肉末,和淸煎,連爲進御無妨乎?皮世麟等曰,無妨有益矣。申晩曰,請令醫官,診察聖候,何如?上曰,兪。皮世麟,入診退伏曰,脈候不足,則與昨一樣,而左三部沈而不舒,右三部虛軟矣。大體不足矣。許礈·李以楷·金德崙·卞誼和·金世選·金福齡,以次入診退伏曰,脈候左三部沈數,右三部虛軟矣。上曰,蔘橘茶,自今日煎入事。出榻敎上曰,今番同僉樞單付事,可謂善爲之矣。使騎判,一日直宿,卽爲擧行,凡事每如此,方可成矣。李天輔曰,果善爲之矣。上曰,今年朝鮮,爲壽域乾坤矣。以追贈官敎,合而計之,則一千丈,爲三千餘矣。上曰,雖當此時焦悶之際,民事豈不忘乎?近來京中流丐,尙多有之乎?金尙魯曰,惠廳,承命給糧,故聞風而來者,多有之云矣。李天輔曰,若朝夕點考,則必不來矣。上笑曰,流丐豈可點考乎?李天輔曰,前湖西伯趙暾,臨歸狀請,更欲得災結七千結矣。旣遞之官,乃若是恤民,爲國盡心之狀,此可見矣。上曰,趙暾今已歸矣。終欲爲要譽於民乎?金尙魯曰,其爲人,決不爲如此之事矣。規模極牢實,雖已遞官,亦能盡誠矣。臣聞湖西消息,則旣遞職後,還穀一樣督捧,幾至準納,謗言大騰,而少無撓奪云,此則大有氣力處矣。上曰,此亦固執中流出也。此固執,從何處得來,渠父則不然,其子則若是矣。上又笑曰,此固執,從天降乎?從地出乎?從何處得來乎?誠是異事也。金尙魯曰,其兄弟固執同然矣。上曰,果然矣。予庸嘉之矣。李天輔曰,廣州留守韓翼謩,請得賑資矣。金尙魯曰,所請多矣。上曰,爲治何如云乎?金尙魯曰,治規牢實,足繼洪鳳漢之善治矣。上曰,似然矣。上命承旨,讀奏北關御史狀啓訖。上曰,趙曮不偶然矣。初以穩城事下去,而乃能轉往鍾城,不亦善乎?可謂得體矣。李天輔曰,承文院,多有擧行之事,而大提學·副提調,俱不差,而寫字官,則近來提調,以行下用之,以此寫字官,難以支吾。請以有文學年少有氣力者,差定有司堂上之任,使之主管檢察,何如?上曰,何提調,行下用之乎?金尙魯曰,人人爲之,不必某某指名矣。上曰,工曹參判金致仁,承文提調差下,仍察有司之任事。出榻敎上曰,此人年少,可合是任矣。金尙魯曰,纔已陞資,今又差任是任,若無鬼忌,必有人猜,臣私情誠悶蹙矣。上曰,鎭而用之,可也,李喆輔,予亦鎭而用之矣。上曰,大臣先退,可也。李天輔·金尙魯·申晩趨出。上曰,未下直守令幾人乎?李翼元曰,坡州·尙州,兩守令,曠官許久,可悶矣。上曰,大臣更爲入侍,可也。李天輔·金尙魯進伏。上曰,李彦熽·元景濂事,尙不收殺乎?金尙魯曰,尙未停達矣。上曰,卽今臺諫不在乎?李翼元曰,或在鄕,或未差,或坐罷矣。上命承旨書之曰,民事方殷之時,守令不可曠官,喬桐水使李泰祥,與未下直守令,其令明朝辭朝。出傳敎又命書之曰,侍從違牌人,竝敍用。出傳敎又命書之曰,內司推刷官,自有印信,而近者祛之,凡諸擧行,多有掣肘者,有本司草記,而初意不過其官之自尊,欲爲勿施,伊後思之,詐僞百端之時,白文往復,貽弊想必不貲,依例復舊事,分付。出傳敎諸臣以次退出。
丙子十一月二十四日申時,王世子坐德成閤。藥房三提調入診入對時,都提調申晩,提調李益炡,副提調吳彦儒,司書李潭,記事官李正吾,記事官李鎭恒,編修官李基敬,醫官金履亨·方泰輿·鄭趾彦·鄭纘僑·崔始崙·金履貞·尹亨理,以次進伏訖。晩曰,午間睿候,若何?令曰,一樣矣。益炡曰,微熱之候,若何?令曰,稍減矣。益炡曰,有困憊之氣乎?令曰,方有困憊之氣矣。益炡曰,今日則作痂已堅固矣。纘僑曰,診察則面部作痂已堅固,而臂部脚部,則已盡收靨矣。益炡曰,水刺幾次進服乎?令曰,屢次進服矣。諸臣以次退出。
上在昌德宮。常參·經筵,以代理停。
下直,寧邊府使李禧遠,三陟府使朴師伯,郭山郡守具敍五。
世子宮·嬪宮,政院·玉堂口傳朝問安。答曰,知道。
大王大妃殿·中宮殿,藥房口傳朝問安。答曰,知道。
藥房提調李益炡,副提調吳彦儒啓曰,伏未審夜來,聖體調攝,若何?憊眩之候,寢膳之節,亦何如?大王大妃殿氣候,何如?王世子痘候,夜來諸節,一向安順乎?臣等率諸醫,趁早入診,詳察爲宜。臣等不勝終宵憂慮,敢此問安,竝爲仰稟。答曰,知道。慈殿氣候一樣,予則一樣,世子氣候,已言于醫官矣。
議藥廳口傳啓曰,臣等率諸醫,入診于東宮,則面部落痂方始,瘢痕紅活,臂部已皆收靨,脚部亦次第收靨,夜來諸節,一向安順矣。惶恐敢啓。傳曰,知道。
李惟秀達曰,大司憲未差,執義尹東昇,掌令金元行·李運海,持平權世橚·金永燮在外,今日以監察茶時之意,敢達。令曰,知道。
以承傳色,口傳下敎曰,差晩欲診候,都提調,率諸醫來待。
傳于具允明曰,藥房都提調入侍。
傳于具允明曰,承旨入侍。
世子宮·嬪宮,政院·玉堂口傳夕問安。答曰,知道。
大殿·大王大妃殿·中宮殿,藥房口傳夕問安。答曰,知道。
議藥廳口傳啓曰,王世子痘候,午間諸節,一向安順乎,臣等率諸醫,入診詳察爲宜。惶恐敢啓。傳曰,知道。
議藥廳口傳啓曰,臣等率諸醫,入診于東宮,則面部落痂,瘢痕隨處紅活,臂部間或作痂,諸節一向安順,而熱候有時往來,故諸醫,皆以爲糯米茶,調牛黃膏三丸,間間進服爲宜云。牛黃膏一劑,今方劑入之意,惶恐敢啓。傳曰,知道。
丙子十一月二十五日辰時,王世子坐德成閤。藥房提調·副提調入診入對時,藥房提調李益炡,副提調吳彦儒,弼善李基敬,記事官李正吾,記事官李潭,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,以次進伏訖。益炡曰,夜間睿候,若何?令曰,大體一樣矣。益炡曰,寢睡諸節,若何?令曰,寢睡則或寐或寤,而米飮則四次進服矣。益炡曰,微熱之候,若何?令曰,有減矣。益炡曰,醫官診候,何如?令曰,然矣。纘僑曰,診察則面部作痂益堅,而落痂有數三處矣。始崙曰,面部則作痂益堅,而手部則幾至收靨之境矣。諸臣以次退出。
丙子十一月二十五日巳時,上御齋室。藥房都提調·大臣,同爲入侍時,左議政金尙魯,藥房都提調申晩,左副承旨韓光會,假注書朴相老,記事官李世演·李仁培,以次進伏訖。醫官皮世麟·許礈·李以楷·金德崙·卞誼和·金世選·鄭允協·金尙魯曰,夜來,聖慮過用,聖候,何如?上曰,心焉隕獲,尙未能鎭安矣。金尙魯曰,東朝問安,夜來一樣乎?臣不勝伏慮矣。上曰,今方議藥爲急矣。上曰,醫官進前,可也。上曰,慈聖面部,頗有浮氣,腹部乍有硬堅處,必是痰氣與瘀血,合而凝滯故也。一倍憂遑,不能自定矣。其宜議藥以進,可也。當歸穗散,何如?醫官等齊聲仰對曰,好矣。上曰,當歸穗散,依本方煎入,可也。申晩曰,謹當依下敎,卽爲煎入,而醫官適入侍,詳診聖候,何如?上曰,予亦數日來,夜不能寢,水刺亦闕矣。心庸憂悶,不能自定,心若隕穫,莫適所向矣。醫官入診,可也。皮世麟等,入診退伏曰,脈候左三部沈而不舒,右三部虛軟,而大抵脾胃脈候,大不足矣。申晩曰,脈候如是,下情憂悶,曷有其極?上曰,元良今已差復,慈聖亦當不久差復矣。上曰,都提調先退監劑,可也。敦寧都正金孝大入侍,右承旨具允明,持昨日御製入侍。出榻敎申晩,率醫官退出後,金孝大入侍進伏。上曰,慈聖氣候,比昨一樣矣。金孝大曰,比昨無減節矣。仍退出,具允明,持御製入侍進伏。上曰,御製多有刪正處,承旨讀之,大臣,參看較正之,可也。金尙魯曰,御製文義好矣。不但懇切而已亦有期望之意矣。王世子邸下,若見之,必常目在之矣。臣不勝欽仰萬萬矣。上曰,右承旨先退,可也。具允明退出,金尙魯曰,頃者北路犯越罪人捕捉將校,特下傳敎,賞以加資,而其後北兵使狀本追到,而該營將校趙明星,又捕捉崔貴鐵云。事旣同矣,似當一體施賞,故敢達。上曰,依爲之。出擧條金尙魯曰,齋室房舍,甚爲疎冷,而近因東朝患候,殿下久御如此之疎冷,下情悶慮如何?蔘橘茶,劑入進御,何如?上曰,慈聖氣候,日異而時不同矣,予能剛力如此,可謂孝乎?夜來心神索然,用慮太過,安得不然?卽今氣升矣,何能御蔘橘茶乎?夜來有小水剌,少爲進御,則至今不能下矣,心慮太過之故也。諸臣以次退出。
同日未時。上御齋室。承旨入侍時,同副承旨李翼元,假注書朴相老,記事官李世演·李仁培,以次進伏訖。上曰,漢城府官員,平市官員入侍。出榻敎漢城判官鄭致儉,平市直長黃稙,入侍進伏。上曰,懸房停止之令,自備局分付乎?鄭致儉·黃稙曰,自備局分付,故果禁懸房矣。上命承旨書之曰,都民亦一赤子,豈忍無饌而食乎?今因有下敎內局者問之,牛豕屠肆,一皆停撤云。此則辛卯冬所不聞者,心甚訝之,詳問則以己卯三司所禁之例,備局分付云。以問奏推之,不過伊時三司之臣所弦韋,則備局何必分付乎?目今柏府之門雖鎖,三司在焉,而令備局替行,可謂不擧職矣。秋判·判尹,推考,設或有前例,今已多日,分付三司,使之勿禁。出傳敎諸臣以次退出。
丙子十一月二十五日申時,王世子坐德成閤。藥房提調·副提調,入診入對時,藥房提調李益炡,副提調吳彦儒,司書李潭,記事官李正吾,編修官李基敬,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,以次進伏訖。益炡曰,午間睿候諸節,若何?令曰,一樣矣。益炡曰,寢睡,若何?令曰,寢睡則安穩矣。益炡曰,醫官診候,何如?令曰,然矣。纘僑曰,面部顆粒作痂者益堅,而手部則收靨益堅矣。益炡曰,冷藥調牛黃膏進用,何如?令曰,當進服矣。諸臣以次退出。
同日酉時,上御齋室。藥房都提調入侍時,都提調申晩,右副承旨李惟秀,假注書朴相老,記事官李世演·李仁培,以次進伏訖。醫官皮世麟·許礈·李以楷·金德崙·卞誼和·金世選·鄭允協。申晩曰,晩後東朝問安,何如?上曰,又有眩氣作矣。粟米飮,夜間進御矣。當歸穗散,亦爲進御,而眩氣之作,必祟元氣之敗,粟米飮,亦爲煎寘,何如?皮世麟等曰,好矣。蔘重三錢入之,似好矣。申晩曰,蔘橘茶進御乎?上曰,姑不進御矣。夕又驚心,尙不鎭定,何能飮乎?申晩曰,茶飮至今不御,下情悶鬱,不勝萬萬。諸臣以次退出。
上在昌德宮。常參·經筵,以代理停。
世子宮·嬪宮,政院·玉堂口傳朝問安。答曰,知道。
大王大妃殿·中宮殿,藥房口傳朝問安。答曰,知道。
藥房提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候,何如?王世子痘候,夜來諸節,一向安順乎?臣等率諸醫,趁早入診,詳察爲宜。臣等不勝終宵憂慮,敢此問安,竝爲仰稟。答曰,知道。慈殿氣候一樣,予則一樣,世子氣候,已言于醫官矣。
議藥廳口傳啓曰,臣等率諸醫,入診于東宮,則面部落痂,比昨尤多,瘢痕亦皆紅活,臂部作痂,亦比昨益勝,諸節一向安順,而微熱之候,猶有往來。諸醫皆以爲午間,糯米茶,調牛黃膏五丸,進服爲宜云矣。惶恐敢啓。傳曰,知道。
李推秀達曰,大司憲未差,執義尹東昇,掌令金元行·李運海,持平權世橚·金永燮在外,今日以監察茶時之意,敢達。令曰,知道。
傳于具允明曰,時原任大臣,內局入侍,同爲入侍。
令于具允明曰,此後,朝廷問安,勿爲之。
傳于元仁孫曰,承旨持所在前例,入侍。
李惟秀,以禁衛營言啓曰,來丁丑二月當十三番後部後司屬慶尙左道五哨軍兵,來丁丑正月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以禁衛營言啓曰,來十二月當十二番後部右司屬慶尙左道二哨,右道三哨,合五哨軍兵逢點,實數六百五十二名,已爲點閱整齊。來十二月初一日,與內外各處入直軍兵等,依例替代後,舊軍放送之意,敢啓。傳曰,允。
又以御營廳言啓曰,本廳來十二月·丁丑年正月兩朔應立前部左司屬慶尙左道五哨軍兵六百七十名,已爲逢點整齊矣。十二月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,本廳來丁丑年二月三月兩朔應立前部中司屬,慶尙左道五哨軍兵,正月二十五日,京中逢點,二月初一日,與左司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
有政。判書鄭翬良,參判南泰齊進,參議趙載洪病,左承旨元仁孫進。啓曰,金海府使·柒谷府使,今當差出,而未準朔禁軍將,竝擬,何如?傳曰,允。
又啓曰,正二品以上監司,京職兼差事,載在法典矣。慶尙監司李成中,秩是正二品,依例送西後,兼監司下批之意,敢啓。傳曰,知道。以兪最基爲大司憲,李壽勛爲正言,李徽中爲吏曹佐郞,鄭運維爲禮曹佐郞,鄭存謙爲掌樂正,朴天儀爲刑曹佐郞,李觀海爲昌陵令,金亨大爲司宰主簿,李明運爲金海府使,張天用爲柒谷府使,具壽國爲文川郡守,李潭爲京畿都事,李琰爲靑陽縣監,朴海潤爲黃山察訪。兼春秋單吳得良,兼輔養官單徐志修,校書副正字單金鳳著。知事李益炡,今加輔國,議藥廳提調都承旨吳彦儒,今加嘉義,議藥廳副提調醫官鄭趾彦,今加崇政,鄭纘僑,今加崇政超二資,李世珪,今加嘉善,崔始崙,今加嘉善,金履貞,今加嘉善,許礈,今加資憲,慶絢,今加通政,尹亨理,今加通政,李世瑀,今加通政,內官李景聃,今加崇政,金鳳來,今加正憲,徐泰恒·李國泰,今加通政,以上王世子痘候平復後,議藥廳差備待令,加資事承傳。兵批,判書李進,參判李得宗病,參議宋昌明病,參知洪宗海入直進,右副承旨李惟秀進。啓曰,忠淸兵使,今當差出,而擬望之人乏少,他道守令,竝擬,何如?傳曰,允。啓曰,同知中樞府事鄭國瑗·鄭龍瑞·金宗繼·金象五,僉知中樞府事尹遇商,俱以篤老之人,或在鄕,或病重,有難供職,呈狀乞遞,竝今姑改差,何如?傳曰,允。以申旼爲副摠管,曺命來爲同知,洪夏相爲兼司僕將,許浹爲都摠經歷,金硉爲五衛將,嚴漢朋爲慶德將,林遇春爲武兼,申思彦爲忠淸兵使。副護軍金霔·申晙·閔光遇·金光迪,副司直徐命彬,知事作闕朴致遠,副司直李裕身·朴致遠,知事單李成中。
議藥廳口傳啓曰,王世子痘候,午間諸節,一向安順乎?臣等率諸醫,入診詳察爲宜。惶恐敢啓。傳曰,知道。
議藥廳口傳啓曰,臣等率諸醫,入診于東宮,則面部落痂,比朝益多,瘢痕亦皆一樣紅活,臂部幾皆作痂,諸節一向安順,症候益臻差勝,臣等伏不勝慶幸之至。惶恐敢啓。傳曰,知道。
世子宮·嬪宮,政院·玉堂口傳夕問安。答曰,知道。
大殿·大王大妃殿·中宮殿,藥房口傳夕問安。答曰,知道。
傳于李惟秀曰,政院·藥房夕問安,勿爲之。
令京畿水使李泰祥書曰,畿輔而嚴海防處,切近之地,島鎭而壯戎閫,據要害之衝。雖水路險而控引之勢成,然人謀臧而守禦之方固,故此地視他閫有別,而其任非宿將難毗。乃以卿之才猷,俾爲國之扞蔽。惟卿,跗注君子,緩帶將軍,偉哉忠武公有孫,遠慕先烈,蔚然箕裘業傳世,夙闡科名,前後之踐歷多,中外之績庸著。佩符於湖郡·嶺府,幾聞聲譽,運籌於南閫·朔營,綽有威望,玆因屢試之效,冞篤委寄之心。時則桐島之巨防,久欠桑土之善策,洪濤渺萬頃之碧,登萊州之境界遙連,孤岐寄一點之煙,統禦營之節制甚重,誰是一面可當之將?卿惟衆望所歸之人。玆授卿以京畿水軍節度使兼三道統御使喬桐府使,卿其深惟遴選之意非常,必思綢縿之圖不弛。毋曰襟江帶湖之險,恒勤整理舟楫之方,莫謂櫜弓衅甲之時,益殫操鍊士卒之策。鈐轄之責獨任,宜鞏海門之咽喉,字牧之政是兼,須寬渙戶之疾苦。雖閫任專尙武略,抑地利不如人和,漢京之關防最要,寧忽保障繭絲之政?沁都之聲援相接,宜審輔車脣齒之形。曩爲中營之乏人,再寢成命,今軫外洋之固圉,終煩雄圖。余已諳卿之才,隱若一敵,卿庶體余之志,鎭玆三方。故玆令示,想宜知悉。校理洪梓製進
丙子十一月二十六日辰時,王世子坐德成閤。藥房提調·副提調,入診入對時,藥房提調李益炡,副提調吳彦儒,弼善李基敬,記事官李正吾,記事官李潭,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理以次進伏訖。令曰,今日都提調,何不入來耶?益炡曰,以東朝患候,留待本院矣。益炡曰,夜間睿候,若如?令曰,一樣矣。益炡曰,寢睡若何?令曰,安穩矣。益炡曰,水刺幾次進服乎?令曰,五次進服矣。纘僑曰,診候則面部落痂,比昨尤多,而臂部則方作痂矣。彦儒曰,當軫少愈之戒,此後調攝,尤宜加於前日矣。令曰,然矣。諸臣以次退出。
丙子十一月二十六日巳時,上御齋室。藥房都提調,時·原任大臣,同爲入侍時,判府事兪拓基·李宗城,領議政李天輔,左議政金尙魯,藥房都提調申晩,左承旨元仁孫,假注書朴相老,記事官李世演·李仁培,以次進伏訖,醫官皮世麟·詳礈·李以楷·金德崙·卞誼和·金世選·鄭允協。上曰,醫女入來,慈聖脈候何如,一一細陳,可也。醫女曰,脈候右三部少數,左三部不足矣。大抵比數昨,頗有勝矣。上曰,然矣。兪拓基等曰,日氣甚寒,聖候,何如?上曰,慈聖氣候違豫,予心用慮,還忘予身之若何矣。兪拓基等曰,王世子痘候,今已平復,亦旣落痂,此實天地鬼神,默佑垂福也,不勝慶幸萬萬。上曰,實是料外,心幸曷極?兪拓基等曰,大妃殿氣候,必是外感挾發,衣襨從厚,何如?上曰,然矣。氣弱而痰結,當歸穗散可謂當劑矣。今日則瞻望玉色,夬如常矣,予心少安,可誇卿等矣。上曰,卽今則補脾治痰,可也,不可專治外感也。醫官等曰,天麻湯好矣。上曰,慈殿進御歸芍六君子湯停止,加減天麻湯五貼,自今日劑入事。出榻敎上曰,慈殿雖當如此冬節,尙御縷飛木綿袴子矣,外氣安得不易入乎?予心悶迫,尙何言?湯劑亦爲善御矣,天麻湯,必爲善御矣。上命承旨書之曰,元良旣已向差,慈殿有議藥之事,自今日罷議藥廳,退直於本院事,分付,而該曹凡節,待徹直擧行。出傳敎上又命承旨書之曰,飭行已久,慈殿有入侍之事,前主簿金亨大敍用。出傳敎上又命承旨書之曰,議藥廳都提調以下,書啓。出傳敎上曰,醫官入診,可也。皮世麟,入診退伏曰,脈候左三部沈而虛軟,右三部虛而不足,大體比昨日尤不足矣。許礈·孝以揩·金德崙·卞誼和·金世選·鄭允協,次次入診,退伏曰,脈候左三部沈虛,右三部虛而不足,大體與昨日尤不足矣。上曰,十餘日用心慮太過,外氣安得不入乎?來此後,連夜不御衾而就寢者,亦已多日矣。以此本痰必用事矣,咳嗽失音等症,亦難堪矣。皮世麟等曰,粟米飮竝爲進御,何如?上命承旨書之曰,今方進御蘇橘茶,故蔘橘茶停止,日次,自今日計之爲之事,分付。出傳敎上曰,都提調,先退監劑,可也。申晩率醫官退出。上命承旨書之曰,唐津縣監鄭光周,非渠之故,中和府使鄭尙淳,此時守令,不可輕遞,曾無其例,竝勿罷仍任。出傳敎又命承旨書之曰,前判義禁徐命彬敍用。出傳敎又命承旨書之曰,守令多窠,政事當日爲之。出傳敎又命承旨書之曰,今番慶科與重試對擧別試,合設庭試於明春二月,而當親臨,以此分付。出傳敎上曰,別試變爲庭試,士子不爲講,必心好之矣。李天輔曰,日昨筵中,以懸房撤屠事,有京兆·秋曹堂上推考之命。蓋三司職掌,不過禁私屠,而至於懸房撤屠,則非其自斷禁之之事,往復廟堂,不是異事。臣等不知其前例有無,問于成均館,則果有己卯前例,故以依例撤屠之意,分付矣。聖敎如此,臣等不勝惶悚。上曰,勿推,可也。出擧條李天輔曰,各道災結,今已了當,而忠淸前監司趙暾,又請加給矣。頃者加給九千結,非不多矣,而本道被災,最甚於三南,戶曹結災元數甚少,故前監司,罪罷臨歸,又此加請。趙暾規模,必不爲濫請,參酌加劃,何如?上曰,左揆之意,何如?金尙魯曰,災結之續續加許,極爲重難,而湖西則被災處,殆無異於畿甸,日昨加許之數,非不夥然,而當初地部所給元災結甚少,故猶有不足之慮云。此則事勢誠然,限四千結,又爲參酌加給,似好矣。上曰,依爲之。出擧條金尙魯曰,前監司李益輔,頃以湖西藩任時,民狀中姑寘之題辭,有特罷之命,而從後聞之,則事實與洪州前倅供辭有異,其所論題,別無所失,適因言端,以所聞仰達矣。上曰,今聞所奏,事件旣異,敍用,可也。出擧條諸臣以次退出。上又命承旨入侍。上曰,吏曹若無窠闕,則金亨大,卽爲付軍職,可也。此意,分付銓曹。元仁孫曰,謹當依下敎傳之矣。承史以次退出。
丙子十一月二十六日申時,王世子坐德成閤。藥房提調·副提調,入診入對時,藥房提調李益炡,副提調吳彦儒,司書李潭,記事官李正吾,編修官李基敬,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,以次進伏訖。益炡曰,晩後睿候諸節,若何?令曰,一樣矣。益炡曰,水刺幾次進服乎?令曰,白飯一次進服,米飮數次進服矣。益炡曰,俄者自大朝,有撤直之命,而睿候尙未臻康復之境,藥院稍間,藥物往來之際,未免遲緩。臣等極欲仰請仍直,而以東朝議藥事,旣命移直,故事體所在,不敢仰請仍直,而有不勝抑菀矣。臣等奔走之勞,固不敢計,邸下有下問之事,則頻頻召臣等入對,千萬伏望。令曰,當依爲之。彦儒曰,大朝旣以東朝議藥事,命臣等移直,故不敢仰請仍直,而睿候旣未臻夬復,雖是一闕之內,而臣等所處稍問,實不勝區區抑菀之至。今當少愈之時,伏望善爲調攝,如何?令曰,依爲之。彦儒曰,微熱之候,若何?令曰,時時往來矣。纘僑曰,面部落痂,比朝尤多,而手部·臂部,作痂益堅矣。諸臣以次退出。
同日酉時,上御齋室。承旨入侍時,左承旨元仁孫,假注書朴相老,記事官李鎭恒·李仁培,以次進伏訖。上曰,議藥廳書啓,入之,可也。元仁孫,進伏進之訖。上曰,注書出去,持入己卯年日記,可也。臣相老,趨出持入進伏訖。上曰,吏判方入來開政乎?元仁孫曰,見方開政矣。上曰,今番書啓中,有疊呈者,當該承言色推考。出擧條上曰,差備中官,當擧行而不擧行,當該中官不緊叩門,竝推考。出擧條上命承旨書之曰,議藥廳都提調右議政申晩,鞍具馬一匹面給,子侄中一人除職,田十五結,奴婢五口賜給。提調知中樞府事李益炡,副提調都承旨吳彦儒,竝加資,各熟馬一匹面給,田十結,奴婢四口賜給。注書李正吾,記事官李鎭恒,竝陞六,各兒馬一匹賜給。入侍弼善李基敬,司書李潭,各半熟馬一匹,輔德鄭純儉,文學鄭光漢,說書沈勗之,各兒馬一匹,兼文學宋文載,上弦弓一張賜給。醫官鄭纘僑,超授二階,守令除授,熟馬一匹面給,銀子三十兩,田二十五結,奴婢五口賜給。金履亨·方泰輿,旣已資窮,各熱馬一匹面給,竝守令除授,各田七結,奴婢三口賜給。鄭趾彦,加資,守令除授,田四結,奴婢二口賜給。崔始崙·尹亨理,竝加資,各熟馬一匹面給,各田四結,奴婢二口賜給。李世珪,加資,熟馬一匹賜給。金履貞,議藥廳掌務官慶絢·李世瑀,竝加資。醫官許礈,以乙卯年世子誕降時廳醫官許信之子,今番首尾入直,特爲加資。李以楷·皮世麟·卞誼和·金德崙,各熟馬一匹賜給。鄭得禧·金光國·鄭行集·崔宅中,金宗壽·金世選·鄭允協,各兒馬一匹賜給。鄭行謹·辛世翊·金東標·李興門·金履遂·秦興白·李善恒·鄭行晳·玄處明·鄭文恒·權燧·愼懋·金鼎新·李春敷·朴泰均·權尙明·金福齡·金應集,掌務官權尙殷,各上弦弓一張賜給。藥色書員金德麟·金河瑞,竝書題除授。掌務書員二人,差備待令書員四人,湯藥書員八人,竝從自願免賤。使喚書員六人,竝限三年免役。其餘下人等,令該曹,米布從厚題給。出傳敎又命承旨書之曰,議藥廳承傳色內官李國泰,入侍內官李景聃,竝加資,各田五結,奴婢三口賜給。入侍內官金鳳來·徐泰恒,竝加資,各熟馬一匹賜給。入侍外世子宮長番及差備內官金相兌·張泰翼·許瑗,司謁一人,各半熟馬一匹。世子宮差備內官及司鑰崔重賢·池英直,各上弦弓一張賜給。差備待令別監金斗彬·池德成·金侙·崔賢起,竝從自願免賤。其餘飯監·別監以下下人等,令該曹米布考例題給。出傳敎又命承旨書之曰,翊衛司官員,雖無前例,同是春邸僚屬,中官皆有賞,則豈漏,而況日記修整時,亦不無遺漏之弊,各上弦弓一張賜給。出傳敎又命承旨書之曰,賞加今日政擧行。出傳敎諸臣以次退出。
上在昌德宮。常參·經筵,以代理停。
世子宮·嬪宮,政院·玉堂口傳朝問安。答曰,知道。
大王大妃殿·中宮殿,藥房口傳朝問安。答曰,知道。
藥房都提調申晩,提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候,何如?王世子痘候,夜來諸節,益臻差復乎?臣等率諸醫,趁早入診詳察爲宜。臣等不勝終宵憂慮,敢此問安,竝爲仰稟。答曰,知道。慈殿氣候,予則已喩於入侍,而世子氣候,已言于醫官。而大抵予今衰耗,元良莫知何時徑此,況稟賦肥濕,日夜憧憧者,卽此也。初聞此報,心若隕濩,蒼蒼陟降眷佑,首尾極順,昨已退直,心幸曷諭焉?
藥房口傳啓曰,臣等率諸醫,入診于東宮,則面部痘顆,太半落痂,臂部亦皆作痂,諸節日益差勝,而微熱之候,往來不已,糯米茶,調牛黃膏,隨時進服之意,惶恐敢啓。傳曰,知道。
韓光會達曰,大司憲兪最基未肅拜,執義尹東昇,掌令金元行·李運海,持平權世橚·金永燮在外,今日以監察茶時之意,敢達。令曰,知道。
傳于吳彦儒曰,入侍。
又傳于具允明曰,金孝大·金器大·金亨大,藥房入診,同爲入侍。
傳于吳彦儒曰,今番慈候,一時之候,而上承慈意,問候之節,雖令寢之,春秋已高,此等隆冬,心切焦悶,旋卽愈焉,欣忭曷喩?入侍診脈之時,草丹,能守己意,其心可尙,此輩若此,其宜勸奬,特爲從願免賤。次心,脈詳人謹,連爲入侍,一體從願免賤。月玉,年過六十,今日其能入侍,令該曹米布從厚題給。
李翼元,以內醫院官員,以都提調·提調意言啓曰,內醫李世珍,術業頗精,曉解藥理,今陞堂上,仍屬御醫,使之察任,何如?傳曰,允。
丙子十一月二十七日辰時,上御齋室。藥房三提調入診,副校理洪麟漢,追後入侍時,藥房都提調申晩,提調李益炡,副提調吳彦儒,副校理洪麟漢,記事官李正吾,記事官李鎭恒,記事官李仁培,醫官皮世麟·許礈·李以楷·金德崙·金福齡·鄭允協,進伏訖。晩曰,日氣甚寒,聖候,若何?上曰,一樣矣。上曰,醫官問諸醫女,東朝脈候,知入乎?以楷曰,問諸醫女,則脈候右三部,微有數意,而比昨稍減,左三部亦一樣矣。上曰,許礈,問諸醫女知入。礈曰,問諸醫女,則脈候比昨稍勝矣。晩曰,夜來大王大妃殿氣候,若何?上曰,慈聖氣候,諸節稍勝,而寢睡亦勝,夜深後就寢,至五更矣。腹部時或有氣,而不至大段,今日起居時,牽引之候,亦有勝爲敎矣。晩曰,臣等憂慮焦迫之餘,今伏承下敎,實爲喜幸矣。上曰,今日玉色頗勝,無異常時矣。晩曰,自此以後,起居時,必挾將好矣。上曰,蘇橘茶停止,蔘橘茶自今日煎入。出榻敎上曰,醫女亦當勸奬,好矣。晩曰,自本院以二六受講敎訓矣。上曰,醫女楚丹,其心可尙,免賤,月玉段,米布題給,可也。上曰,昔年臨御內局事,汝輩知之乎?礈對曰,臣聞云云之說,而未得詳知,年老醫官中,或有知之者矣。上曰,鄭文恒年老矣,卽來,可也。以楷曰,鄭文恒似知之矣。益炡曰,金壽珪年今七十九,而方入來云矣。上曰,入來乎?入侍,可也。鄭文恒入侍。上曰,年雖老而甚强矣。藥院大廳爲幾間乎?文恒曰,爲九間矣。上曰,東邊有房乎?對曰,東邊則無房矣。上曰,比都摠府孰大乎?文恒曰,大於都摠府矣。上曰,昔年臨御時事,汝知之乎?文恒曰,臣雖聞云云之說,而未能詳知矣。世麟曰,藥院板子,以金綾花塗之,想必以此故也。上曰,鄭行謹之子,卽鄭忠彦也,可謂善生子矣。上曰,故醫金有鉉,昔年癸亥·己卯·辛卯冬,皆爲待令,而今日有孫履亨,亦爲待令,俱爲首醫,實是稀有。方泰輿,渠祖己卯待令,渠又待令,其亦稀矣。凡承傳雖有,卽爲擧行者鮮,且此二人,已是熟手,其令該曹,待窠次第卽爲擧行。出榻敎上曰,本院書啓名無,故意謂若頃日直宿而然矣。今日下問初頭入來,知道云,于今內局古醫,卽此一人,醫官金壽烓,賜馬一匹。出榻敎上曰,耿絢何時入內醫院乎?礈曰,甲子年入內醫院矣。晩曰,術業頗精矣。益炡曰,術業甚精,外間病家,爭先邀見矣。晩曰,前後直宿藥院之臣,憂遑勤苦,故雖有恩典,未爲不可,而至於今番東宮痘候,極聖極順,不試一貼藥,卽臻康復之慶,臣等實無寸勞。而昨日賞典,聖恩隆重,迥出尋常,此莫非臣等匪分之榮,卽欲陳書辭免,而直宿未徹,故末由陳書。今因登筵,敢此仰暴區區之懷,伏願還收寵恩,何如?上曰,知卿弟只有申晦一人,故子侄中除職,意有所在,卿須勿辭焉。晩曰,兩提調,今蒙賞典後,不得一番陳書,故未及肅謝而入侍,私心誠惶恐云矣。上曰,醫官旣皆謝恩,而提調·副提調,不爲謝恩,竝推考,可也。上曰,行知中樞府使李益炡,都承旨吳彦儒,竝推考,卽爲肅謝。出榻敎上曰,向日金致仁,不得陳書而肅謝矣,今提調事,愈於金致仁矣。晩曰,提調·副提調,不爲謝恩,誠非矣。退出後肅謝,何如?上曰,俄已推考,卽爲肅謝,可也。益炡,涕泣以謝曰,小臣以萬萬無似之人,前後聖恩,迥出常格,頂踵毛髮,罔非造化,今此賞典過重,不知所以死所也。上曰,此重臣,今爲輔國乎?俄者知事作闕單子爲首望,而予以副望朴致遠落點,意有所存矣。晩曰,此重臣,今爲輔國,而輔國則雖遞知事,更以他知事,作闕單付矣。上笑曰,予初不知,今爲輔國矣。晩曰,俄者提調來見臣而涕泣滿面曰,聖恩罔極,致位至此,實有福過災生之誡云云,甚悲憐矣。上曰,今朝廷之薄待此重臣,誠慨然矣。輔國非朝廷之用力,自然循序而然矣。今後重臣,自處輔國好矣。晩曰,今則朝廷,亦豈一向不用乎?誠可怪矣。益炡曰,小臣,以丙辰年世子冊封慶科參榜,今又東宮痘候,猥以藥院提調之任,得蒙恩資,試萬萬惶感,而亦非偶然。今番睿候諸節,自初極聖極順,不試一貼藥,而遄臻康復,實是皇天祖宗,默佑我東國,億萬年無疆之休,實基於此矣。臣等職在保護,一旬直宿,乃職分內事,其何有可記之勞,而濫蒙恩典,私心誠爲惶愧矣。上曰,乙卯護產廳排設時,重臣以戶郞待令乎?予尙今記之。益炡曰,其時臣果以戶曹郞廳待令矣。上曰,卿之唱榜時,與先卿,召見於景賢堂,而元良亦出見,歷歷記之。今元良順經痘患,卿亦以藥院之臣直宿,誠貴矣。益炡曰,聖敎追記舊事,至及於此,臣實感泣,不知攸云。彦儒曰,筵中辭免,非臣所敢,而東宮誕降之慶,臣父登科,今此痘候平復之慶,小臣受此賞典矣。上曰,然乎?其時爲壯元乎?彦儒曰,非壯元,乃探花郞也。上曰,今番慶科,欲合於丙別而又有重試,卽對擧也,唱榜難矣。合設其有古例,而同日唱榜,亦有古例乎?晩曰,講經則除之爲好,而考諸古例好矣。上曰,注書出往,招禮吏,考前例以來,可也。臣正吾,趨出還奏曰,臣招禮吏,持來謄錄冊,詳考古例,則天啓六年丙寅,以王世子入學慶科,合丙別爲庭試,而放榜則間六日爲之矣。上曰,注書出往,令洪麟漢入侍,而癸亥榜目及天啓六年榜目,持來,可也。臣正吾,趨出還入,麟漢,持榜目進前。上令讀癸亥榜目畢後,麟漢先退。諸臣以次退出。
丙子十一月二十七日未時,王世子坐德成閤,藥房三提調入診入對時,藥房都提調申晩,提調李益炡,副提調吳彦儒,輔德鄭純儉,記事官李正吾,記事官沈勗之,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,以次進伏訖。晩曰,夜間睿候諸節,若何?令曰一樣矣。晩曰,微熱之候,若何?令曰,時或往來矣。晩曰,退直本院之後,雖是一闕之內,臣等所處稍間,下情不勝抑菀。邸下若有可問之事,頻召臣等,問之如何?令曰,當依爲之。晩曰,水刺進服幾次乎?令曰,間間進服矣。晩曰,醫官診候,何如?令曰,然矣。纘僑曰,診察,則面部太半落痂,而瘢痕紅活甚好,手部·臂部,已作痂矣。諸臣以次退出。
丙子十一月二十七日初更。上御克綏齋。藥房三提調入診,修撰李顯重,追後入侍時,藥房都提調申晩,提調李益炡,副提調吳彦儒,記事官李正吾,記事官李鎭恒·李仁培,醫官皮世麟·許礈·李以楷·金德崙·金福齡·鄭允協,進伏訖。晩曰,今日日氣甚寒冷,聖候若何?上曰,近日作氣,故精神時有惝怳之時,而外氣似入矣。晩曰,臣仰察聖候,則玉音重濁,想因近來勞動用慮,而表氣受損,臣等誠不勝憂悶矣。上曰,今夜曉頭,忽覺若向時九月之氣,而旋卽止矣。晩曰,醫官診候,何如?上曰,依爲之。礈曰,左三部沈而有數意,度數亦不調均,右三部沈中有縮意,不足則一樣矣。以楷曰,左三部沈而有縮意,右三部則或弘大,而軟弱則一樣矣。晩曰,令醫官議定當進之劑,如何?上曰,然矣。礈曰,聖候以外氣受損,人蔘養胃湯用之,而仍爲取汗,如何?以楷曰,人蔘養胃湯,雖曰養胃,實未免伐胃,補中益氣湯,雖是補劑,老人解感,例用此藥。補中益氣湯,加桂枝,而人蔘則倍入用之,似好矣。德崙曰,裏氣不足,而表氣入之,閭巷間,解感之劑,亦試此藥矣。臣意與李以楷所見同,而補中益氣湯,人蔘倍入,柱枝加入,誠宜矣。晩曰,諸醫所見不一,金履亨·方泰輿,召入議定,未知如何。上曰,不必召入矣。晩曰,李以楷所見似好,補中益氣湯,人蔘倍入,桂枝加入用之,誠好矣。益炡曰,補中益氣湯,似得宜矣。上曰,補中益氣湯似宜矣。礈曰,養胃湯,謂之伐胃散,臣未知其故也。卽今聖候,外寒多入而未和解矣。晩曰,金履亨召入同議,未知如何。上曰,不必召來矣。補中益氣湯,若純補不解外氣,則不可用,而若補元而兼解外氣,則此藥似可矣。五貼可乎?以楷曰,先用三貼似宜矣。上曰,蔘橘茶停止,加減補中益氣湯,三貼煎入。出榻敎上曰,李徵夏之子孫,有業醫者乎?晩曰,李徵夏之女壻,方在矣。上曰,李道吉作故乎?爲人頗善矣。晩曰,已作故,而其術業頗善矣。以楷曰,手指寒冷之候,若何?上曰,今日亦一樣矣。上曰,洪麟漢入見嬪宮,嬪宮諸節,如何云耶?晩曰,姑無大段患候云矣。上曰,來頭不可不試用湯劑矣。晩曰,來頭八物湯之屬,不可不進服矣。晩曰,今番醫官輩,多有功勞矣。上曰,鄭纘僑當爲守令耶?晩曰,年已老矣。上曰,鄭纘僑雖有勞,而爲人或近於徒善,其在爲官擇人之義,恐涉如何。前日爲守令,貶罷而來耶?彦儒曰,以今番觀之,則爲人頗善矣。用藥之際,堅執所見而不動,恐非徒善矣。上曰,李顯重,方入直於玉署耶?彦儒曰,方入直矣。上曰,修撰李顯重入侍。出榻敎上曰,關東農事,何如耶?顯重曰,臣積違天陛,已有年所矣。半夜便殿,伏承召入之命,臣惶感不知所達矣。關東年事,初頭各穀頗好,而今年道臣及守令,恪勤於勸農之政。蓋體聖上之道臣守令,身爲田畯之下敎,不敢少息,逐等給還,優給農糧,殫心竭力,以盡墾田野,無一片陳田爲期,初頭頗有大登之望矣。七八月霖雨暴注,平陸成江,不過一夜之間,凶歉判焉,江陵·三陟,偏被其害,江陵少愈云,而實則一樣矣。自嶺以西,無一菜食者,江陵境界至二百里,無一片靑草,實爲慘然矣。臣雖竭力救濟,而流亡者亦不止焉,臣以不能仰體聖意,只自惶懼矣。臣內遷上來後聞之,則尙多流亡者云矣。聖上矜恤東民,特減結錢,優給災結,而絲綸之間,常稱關東,故東民莫不扶杖而聽詔,感泣聖澤矣。上曰,予爲民事,尤用心矣。今聞關東農事若此,來時,其已設賑耶?顯重曰,歲前設賑有禁,故不得爲之,而臣上來後聞之,尙今捧還云矣。上曰,歲前設賑,雖有禁,而若至甚難,則似不得已先設矣。顯重曰,嶺東最尙麻農,以此爲衣食之資,而至於上納等事,專賴於此矣。今年專失麻農,明年則田稅大同,萬無備納之望矣。上曰,三陟倅,誰也?顯重曰,朴師伯也。上曰,誰也?彦儒曰,古判書朴泰尙之孫也。上曰,江陵還上幾何,而上年還上,其盡捧乎?顯重曰,爲六萬餘石,而上年僥倖準捧矣。上曰,爲關東民事,身雖臥而心耿耿矣。上曰,李台重之子,有職名者乎?顯重曰,無職名矣。上曰,其子幾人耶?顯重曰,七子矣。上曰,頃聞肅謝,意以謂暮年得可用之臣矣,豈料逝單遽上乎?悲悼難禁矣。彦儒曰,實是可用之人,而今已作故,誠可惜矣。上曰,其子幾人成長耶?顯重曰,五子成長,而二子未成就矣。台重經箕伯·戶判,而尙無家舍,在京時,借居其兄之家,今聞諸子在結城,俱無家舍,或有草幕以居者云矣。上曰,長子年幾何?顯重曰,年今四十矣。上曰,其妻在乎?顯重曰,在矣。上曰,結城倅,誰也?彦儒曰,崔晸也。上曰,故判書李台重愴惜之意,曾已下敎,而欲問民事,修撰李顯重入直故召見,尤思其人。噫,其父望七之年,欲爲國事,而已作故人,勿論文蔭,非其子而代誰?聞有七子云,其長子待闋服卽爲錄用,以表予意。曾聞相臣所奏已知,而猶莫知若此,今問其廉可尙,使欲用重臣,不辦祭具,是豈予追思之意?其令道臣顧助祭需,恤問其妻與衆子。諸臣以次退出。
上在昌德宮。常參·經筵,以代理停。
未時,日上有冠。申時,日暈。夜五更,木星入氐星。
世子宮·嬪宮,政院·玉堂口傳朝問安。答曰,知道。
大王大妃殿·中宮殿,藥房口傳朝問安。答曰,知道。
藥房都提調申晩,提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?昨日煎入湯劑,其卽進御乎?臣等今日,率諸御醫入侍,詳察聖候爲宜。大王大妃殿氣候,何如?王世子痘候,夜來諸節,益臻差勝乎?臣等與諸醫入診亦宜。臣等不勝終宵憂慮,敢此問安,竝爲仰稟。答曰,知道。慈殿氣候已下敎,而予則當諭入侍,世子氣候,已言于醫官矣。
事變假注書任珹有頉,代以朴師海爲事變假注書。
藥房口傳啓曰,臣等率諸醫,入診于東宮,則面部痘顆,幾皆落痂,臂部間有落痂處,諸節益臻差勝,而微熱之候,猶有往來,糯米茶,調牛黃膏,連進之意,惶恐敢啓。傳曰,知道。
以承傳色口傳下敎曰,慈殿入診後,詣閤。
傳于具允明曰,領·左相,藥房入診,同爲入侍事,注書傳諭,承文〈院〉有司堂上,亦令同爲入侍。
傳于韓光會曰,內外中日,自今日依例爲之。
韓光會,以都摠府言啓曰,傳曰,內外中日,自今日依例爲之事,命下矣。今日入直內三廳武兼禁軍及軍兵等,中日習射,請出標信。傳曰,知道。
李惟秀達曰,大司憲兪最基未肅拜,執義尹東昇,掌令金元行·李運海,持平權世橚·金永燮在外,今日以監察茶時之意,敢達。令曰,知道。
丙子十一月二十八日巳時,上御克綏齋。藥房三提調入診,左議政金尙魯,承文院有司堂上金致仁,同爲入侍時,左議政金尙魯,藥房都提調申晩,提調李益炡,副提調吳彦儒,承文院有司堂上金致仁,記事官李正吾,記事官李鎭恒,記事官李仁培,醫官皮世麟·許礈·李以楷·金德崙·金福齡·鄭允協,進伏訖。晩曰,日間聖候,若何?上曰,少愈而未快,夜不能寐矣。晩曰,湯劑進御乎?上曰,進服矣。略有應驗矣。尙魯曰,玉音尙有重濁之候矣。晩曰,今日手指寒冷之候,若何?上曰,亦少愈矣。晩曰,醫官診候,何如?上曰,然矣。礈曰,診察則左右三部沈縮之意,比昨少勝,而虛軟不足之候,一樣矣。以楷曰,診察則脈候左右三部沈,而縮者尙不快勝,而虛軟之候,一樣矣。德崙曰,左右三部沈遲者少舒,而軟弱則一樣矣。晩曰,大王大妃殿氣候,若何?上曰,慈殿氣候差勝,而天麻湯有效爲敎矣。玉色與昨一樣,而腹部氣,亦不大段矣。上曰,予之外氣不大段,亦似和解,而腹中有痰用事之慮,補中益氣湯,於此亦好乎?理中湯,亦於外氣好乎?晩曰,聖候如此,則補中益氣湯力微,理中湯似好矣。尙魯曰,閭巷間亦以理中湯解感矣。上曰,卿家亦曾用之否?尙魯曰,臣老母在時,亦用理中湯矣。晩曰,痰挾寒而用事,故理中湯好矣。礈曰,改以理中湯誠好,而若不鎭外氣,則雖用理中湯,亦難責效矣。上曰,爾言是矣。所以用理中湯,亦以預備外氣也。以楷曰,昨以補中益氣湯仰達,而今則理中湯,依前方用之好矣。德崙曰,臣與兩醫所見同,而桂枝·乾薑,加入似好矣。晩曰,以理中湯改定乎?上曰,加減補中益氣湯停止,加減理中湯,三貼煎入。出榻敎上曰,慈聖氣候若是,元良之氣如彼,予又若此矣。晩曰,此時聖候,尤當補養,粟米飮兼爲進御,如何?上曰,若如是則人蔘爲五錢重矣,何可日服五錢重乎?彦儒曰,領相,俄者以書抵臣曰,入侍有命,而以脚腫不得入侍云矣。上曰,然矣。上曰,江原道臣,以賑穀請得事,有狀聞耶?尙魯曰,狀聞上來,而請劃三萬餘石,關東民事,雖可悶,而此則不可許矣。昨年所劃數中,一萬餘石畢賑後爲餘在,故還錄,此亦可以補用矣。關東穀入北道者,爲二萬餘石,今則北關連凶,固不可責其還來矣。上曰,聞李顯重之言,則關東事,誠可悶矣。尙魯曰,以昨年餘數用之,而或有不足之患,則以道內帖別米常賑穀,推移補賑宜矣。此又不足,則他道穀,或可推移,而至於北穀,則不可還來矣。上曰,李顯重云,嶺東·西顯異地形,嶺東雨而嶺西或不雨云,然否?尙魯曰,臣曾經此道方伯,而大抵嶺東·西顯異,果如顯重之言矣。上曰,關東何嶺,爲大嶺耶?尙魯曰,第一大嶺,則白鳳嶺爲最矣。山腰以上,則山勢直上,不逶迤矣。自淮陽以往,則湫池嶺亦大矣。上曰,江陵好乎?尙魯曰,此是嶺東·西第一,而山水佳麗,處處湖水矣。尙魯曰,日昨筵中,以北關犯越事,移咨一款,有所下敎,故考見前例,則曾在甲申·癸丑·庚午,皆自我國,先以形止移咨矣。鍾城諸罪人,旣自服其殺越,先咨之例亦如此,今番似當依此爲之,而在前如許別咨,必使文任撰出者,亦例也。今此咨文,令提學卽爲撰出,別定齎咨官入送事,分付槐院及譯院,何如?上曰,依爲之。而斯速擧行,可也。出擧條上曰,他承旨入侍。出榻敎諸臣以次退出。
丙子十一月二十八日午時,上御克綏齋。他承旨入侍時,同副承旨李翼元,假注書朴相老,記事官李世演·李仁培,以次進伏訖。上曰,卿之父,近來能善睡乎?金致仁曰,近來專失睡,神氣耗衰,故每夜不睡矣。上曰,卿之父年,今幾何?金致仁曰,今爲七十五矣。上曰,回婚禮年,當在何年?金致仁曰,當在再明年矣。上曰,貴矣。諸臣遂以次退出。
丙子十一月二十八日未時,王世子坐德成閤。藥房三提調入診入對時,藥房都提調申晩,提調李益炡,副提調吳彦儒,輔德鄭純儉,記事官李正吾,記事官沈勗之,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,進伏訖。晩曰,夜間睿候諸節,若何?令曰,寢睡粗安,而水刺間間進服矣。令曰,大朝氣候夜來,若何?晩曰,大朝因近日勞動,以外氣受損,而昨夜入侍,則玉音重濁,手指甚寒,而痰或用事,故湯劑以補中益氣湯議進矣。今日入侍,則聖候以稍勝爲敎,而更以理中湯議定矣。令曰,東朝氣候,若何?晩曰,伏聞大朝下敎,則大王大妃殿今日梳洗,而進御木麪及水刺,而氣候差勝矣。益炡曰,冷劑進御之後,熱候有減乎?令曰,雖未知顯顯,而稍有減矣。纘僑曰,診察則面部落痂過半,而手部·臂部,亦有落痂處矣。睿候極爲平順矣。諸臣以次退出。
上在昌德宮。常參·經筵。以代理停。
世子宮·嬪宮,政院·玉堂口傳朝問安。答曰,知道。
大王大妃殿·中宮殿,業房口傳朝問安。答曰,知道。
藥房都提調申晩,提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?昨煎入湯劑,其卽進御乎?今日臣等,率諸御醫入侍,詳察聖候爲宜。大王大妃殿氣候,何如?王世子痘候,夜來諸節,益臻差勝乎?臣等率諸醫,入診亦宜。臣等不勝終宵憂慮,敢此問安,竝爲仰稟。答曰,知道。慈殿氣候已下敎,而予則當諭入侍,世子氣候,已言于醫官矣。
以承傳色口傳下敎曰,慈殿入診罷後,詣閤。
藥房口傳啓曰,臣等率諸醫,入診于東宮,則面部痘顆,比昨尤爲落痂,臂部·脚部,亦間有落痂處,諸節益臻差勝矣。惶恐敢啓。傳曰,知道。
李惟秀達曰,大司憲兪最基未肅拜,掌令金元行·李運海,執義尹東昇,持平權世橚·金永燮在外,今日以監察茶時之意,敢達,令曰,知道。
令于元仁孫曰,政院·玉堂,勿爲問安。
韓光會,以備邊司言啓曰,卽見咸鏡前監司徐志修狀本,則以道內南北邑乙亥條未捧,及咸興·文川兩邑乙亥以前一年條,依前所請,分數施行,而毋論某樣穀,亦令折米許代爲請矣。凡還上之分數減捧,實惠未必下究,且尤其邑停捧,其餘上年條外,勿爲擧論事,旣因特敎,行會各道,則今不可獨許狀請,寘之。至於咸興·文川,則獨以乙亥畢捧之故,泝徵久遠之舊逋,誠不無小民稱冤之端。兩邑舊逋,就乙亥以前未捧中,一年條折半,以相當穀,推移代捧,待明秋還作本色之意,申飭,分付,何如?傳曰,允。
又以備邊司言啓曰,卽見江原監司徐命臣狀本,則備陳災荒孔慘,賑穀不足之狀,仍請帖別備穀一萬五千石加劃,年前北道移轉入送代交濟穀,限一萬石移劃,各軍門軍保米,以錢代納矣。朝家深軫本道形勢,區劃賑資者,其數不爲不多,而今又加請,若是懇急,可見本道切悶之狀。帖別備穀限八千石,特爲加劃。至於北穀,則荐經飢荒之餘,今年年事,雖曰稍勝,移粟他道,非所可論。軍門保米,係是軍兵接濟之資,以錢代納,輕開此路,則許多餉米,無他區處之道,亦不可許施,竝置之,何如?傳曰,允。
李惟秀,以禮曹言啓曰,觀象監提調李喆輔入侍時,今番雜科覆試,天文學餘數擧子李東楫,移充於命課學,旣是違格,拔去事,陳達蒙允矣。原榜目中,李東楫拔去,付標以入之意,敢啓。傳曰,知道。
又以兵曹言啓曰,訓鍊都監砲手盧信龜,內中日試才時,鳥銃無間連三次三發三中,似當依法典,直赴殿試,三次所受賜馬之帖,亦當一竝還收,而干係恩典,自下不敢擅便,上裁,何如?傳曰,直赴殿試。
丙子十一月二十九日巳時,上御克綏齋。藥房三提調入診入侍時,藥房都提調申晩,提調李益炡,副提調吳彦儒,記事官李正吾,記事官李鎭恒,記事官李仁培,醫官皮世麟·許礈·李以楷·金德崙·金福齡·鄭允協,進伏訖。晩曰,夜間聖候,若何?上曰,一樣矣。晩曰,咳嗽之候,若何?上曰,稍減矣。晩曰,寢睡,若何?上曰,安穩矣。晩曰,湯劑進御乎?上曰,夜已進服矣。晩曰,理中湯進御之後,有效乎?上曰,今則如冷水矣。昨夜進飮,則其氣布散肢體矣。晩曰,大王大妃殿氣候,夜來,若何?上曰,今番症候,則少愈矣。瓊玉膏進御,何如?礈曰,好矣。益炡曰,殿下亦進瓊玉膏好矣。上曰,補中益氣湯進御之後,氣虛之症少愈矣。晩曰,醫官診候,何如?上曰,唯。礈曰,診察則脈候左三部沈者小勝,右寸關不足之氣一樣,而手部寒冷之候,與昨一樣矣。以楷曰,診察,則脈候今日亦沈,而度數不調均矣。手指寒冷之候,一樣矣。德崙曰,診察,則脈候弘而浮者可勝,而大抵度數不均,軟弱則一樣矣。晩曰,手指寒冷之候,若何?亦或有暖時乎?上曰,時或籍火,則乍暖而還冷矣。益炡曰,吐手進腹好矣。上曰,何至如是乎?晩曰,聖躬每多觸冷之時,下情誠悶矣。伏望勿爲觸冷,如何?上曰,近來衣服之厚,亦一弊也。自諸臣至政院,下屬皆勝於予矣。晩曰,靜攝中寒氣入,則必多受損,衣襨加厚,如何?上曰,以寒當寒好矣。益炡曰,先聖亦有寢衣,若進御長衣,則御寒好矣。上曰,齋必有明衣,長一身有餘云耶?晩曰,入診東宮,則面部顆粒,幾盡落痂,而手部·臂部,亦或有落痂者矣。牛黃膏,連爲進服,水刺亦間間進服矣。益炡曰,肥膚頗勝,而眼部亦勝於前矣。上曰,眼部快爲開睫乎?益炡曰,開睫快矣。晩曰,昨日,進氈於大王大妃殿矣。今日又進,何如?上曰,止之。晩曰,亦進於大殿,如何?上曰,予則自幼不爲之,止之,可也。益炡曰,前例有竝進之規矣。上曰,雖有例,勿爲之,可也。上曰,承旨出草紙。上曰,自今日勿爲直宿。出榻敎晩曰,睿候平復,下情不勝喜幸,而卽今症候,姑未至復常。今伏承罷直宿之命,臣等實切抑菀之忱矣。上曰,各司待令,今幾日乎?或輪直或退直,各司逐日待令,極有弊矣。國事亦豈不顧乎?益炡曰,睿候極聖,勿藥有慶,萬姓臣民,孰不蹈舞,而各司若干日待令,豈至有弊乎?上曰,爲父母而鼓舞者,亦豈可終日乎?凡事不可過爲也。予之氣若如再昨日,則必爲予直宿矣。今番東朝患候,以元良直宿,未免籍宿,於予心亦不安矣。晩曰,醫官則差備待令乎?宜有下敎矣。上曰,此則不必下敎,而自可待令矣。晩曰,稍退數三日,則下情亦可少舒矣。上曰,踰月有俗忌,此亦不可不顧矣。且元良調攝等節,亦難矣。如醫官輩,則雖頻頻入侍,自可無妨於調攝,而至於卿等入對,則自然有拘束。今番元良,勞悴亦多矣,使其從容調攝,領會心氣,亦爲好道理也。晩曰,直宿雖罷,而日日問安請診,則有不可已也。上曰,然矣。上曰,鍾城犯越査狀,持來,可也。臣正吾,趨出持入。上曰,承旨讀之,可也。彦儒進前開讀。上曰,日字與問目,刪而不讀,可也。上曰,趙曮爲問郞,故知面質法矣。犯越無面質,而今有之,甚善矣。今則御史狀達已來,咨文從速製進,可也。諸臣退出。
丙子十一月二十九日未時,王世子坐德成閤。藥房三提調入診入對時,藥房都提調申晩,提調李益炡,副提調吳彦儒,輔德鄭純儉,記事官李正吾,記事官沈勗之,記事官李鎭恒,醫官金履亨·方泰輿·鄭趾彦·崔始崙·金履貞·尹亨理,進伏訖。晩曰,夜來睿候諸節,若何?令曰,一樣矣。晩曰,水刺·寢睡之節,若何?令曰,水刺間間進服,而寢睡亦安矣。晩曰,牛黃膏進服之後,微熱往來之候,若何?令曰,少減矣。晩曰,臣等俄者入侍大朝,則特降撤直之命,蓋軫各司待令之弊,而亦出於不踰今月之聖意也。臣等以姑爲仍直之意仰請,則不賜肯允。臣等不得已退去,而睿候姑未至復常之境,臣等區區之意,不勝抑菀。且伏念臣等,無寸勞片功,而昨日賞典,聖渥隆重,實是匪分之寵,臣等尤不勝惶悚矣。益炡曰,今番睿候,極聖極順,自臻勿藥之慶,不試一貼湯劑,而聖恩隆重,賞賚便蕃,臣等惶悚無地矣。彦儒曰,臣等雖因大朝撤直之命,不得已退去,而睿候未臻復常之境,下情憂慮,實不勝言,前頭調將之節正難。伏望邸下,特推忍字之工,益臻少愈之戒,而十分愼攝,以副臣等區區之情,如何?晩曰,醫官診候,如何?令曰,然矣。纘僑曰,診察,則面部幾盡落痂,瘢痕紅活,而手部·臂部,亦多落痂處矣。諸臣以次退出。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
藥房都提調申晩,提調李益炡,副提調吳彦儒啓曰,伏未審夜來,聖體調攝,若何?備眩之候·寢膳之節,亦何如?湯劑當盡於今日,臣等不可不率諸御醫入侍,詳察聖候,議定繼進當否矣。大王大妃殿氣候,何如?王世子氣候益臻差勝乎?臣等與諸醫入診爲宜。臣等不勝區區憂慮,敢來問安,竝此仰稟。答曰,知道。慈殿氣候,當下敎于入侍,而予則一樣,世子氣候,一樣差勝矣。
傳于吳彦儒曰,來詣于齋室門。
藥房口傳啓曰,臣等率諸醫,入診于東宮,則面部顆粒,已皆落痂,臂部·脚部,太半落痂,諸節一向差勝,而微熱之候,猶有往來,糯米茶,調牛黃膏連進之意,惶恐敢啓。傳曰,知道。
李惟秀達曰,大司憲兪最基未肅拜,執義尹東昇,掌令金元行·李運海,持平權世橚·金永燮在外,今日以監察茶時之意,敢達。令曰,知道。
韓光會啓曰,因兵曹啓目,中和府使,燒燼兵符,永登萬戶所佩兵符,令本院改造下送事,啓下矣。兩處兵符,今已造成,平安監司·慶尙監司處,定禁軍給馬下送,右隻送于該部·該鎭,左隻分上于本營及所管該營,舊兵符收聚上送,以爲燒火事,下諭,何如?傳曰,允。
吳彦儒,以禮曹言啓曰,王世子痘候,已臻平復,此實宗社莫大之慶。聖心之喜悅,臣民之懽忭,固不可勝言,而伏想祖宗陟降之靈,亦必悅豫於冥冥中。告廟·陳賀·頒敎之節,不容少緩,卽爲擇日擧行,何如?傳曰,依例擧行,而日字寬限擇日。
李惟秀,以禮曹言啓曰,王世子痘候平復,告廟·陳賀,取稟草記,依例擧行,而日字寬限擇日事,命下矣。告廟吉日,卽令日官推擇,則來十二月初十日爲吉云。依前例宗廟·永寧殿,同日曉頭,先行告祭後,午時頒敎,京外進箋陳賀,而大王大妃殿·中宮殿·世子宮,一體陳賀事,知委擧行,何如?傳曰,允。
韓光會,以兵曹言啓曰,今十二月當上番騎兵二百五十名,依定奪本曹點考後,仍令該曹,襦衣題給之意,敢啓。傳曰,知道。
丙子十一月三十日辰時,上御齋室。藥房三提調入診入侍時,藥房都提調申晩·提調李益炡,副提調吳彦儒,記事官李正吾,記事官李鎭恒,記事官李仁培,醫官皮世麟·許礈·李以楷·金德崙·金福齡·鄭允協,進伏訖。晩曰,日氣甚寒,聖候若何,而寢睡諸節,若何?上曰,一樣,而寢睡亦安矣。晩曰,日氣若此,而齋室亦寒冷,早朝來臨,聖候不瑕有傷?上曰,自當愈矣。庸何傷乎?晩曰,大王大妃殿氣候,若何?上曰,寢睡平安,而進御諸節亦勝矣。未明前梳洗,而氣候無異常時矣。晩曰,醫官診候,何如?上曰,唯。礈曰,左三部有沈意,而度數不調,右寸關沈遲者一樣矣。以楷曰,左右三部虛軟不足者,一樣矣。德崙曰,診察,則左右三部沈而不舒,軟弱之候,與昨一樣矣。上曰,昨忽見之,血點如絲,引唾而出,喉間有腥氣矣。晩曰,寒氣入裏,則或有是氣矣。上曰,然矣。用心則有之矣。彦儒曰,如此之時,進童便則好矣。晩曰,今番過用心慮之餘,又傷外寒,故有之矣。上曰,一次有之,而姑不見矣。礈曰,外氣多入,故有是氣,而此則不大段矣。理中湯加用三貼,而加入陳皮好矣。以揩曰,血點見者,似外氣矣。姑觀今明日症候,理中湯用之好矣。上曰,以揩言好矣。明日眞殿有事,酬應甚難,理中湯旣服二貼,予則以爲蔘橘茶好矣。理中湯加服三貼,似不緊矣。礈曰,以楷所見好矣,而蔘橘茶力微矣。補中益氣湯,更爲進御,如何?晩曰,補中益氣湯好矣。允協曰,補中益氣湯,加半夏用之好矣。上曰,蔘橘茶力微乎?德崙曰,補中益氣湯好,而蔘橘茶則力微矣。上曰,升柴入,故益於血點耶?晩曰,諸醫所見如此,以補中益氣湯議定,如何?上曰,然則可用補中益氣湯矣。上曰,慈殿,進天麻湯爲好耶?六君子湯爲好耶?礈曰,二劑一而二矣。天麻湯,限五貼進御好矣,瓊玉膏進御,亦好矣。上曰,瓊玉膏雖好,而食補亦好矣。以楷曰,天麻湯,限五貼進御,如何?上曰,不止五貼,限十貼進御則好矣。以楷曰,瓊玉膏兼進好矣。上曰,慈殿氣候,今已差勝,勿爲問候,進御湯劑,計日劑入事爲敎,依敎擧行。予則加減理中湯停止,加減補中益氣湯,五貼劑入。出榻敎上曰,醫女免賤傳敎,添入從願二字,可也。上曰,內局賞格傳敎,持來。可也,臣正吾,趨出持入。上曰,以從厚二字改書爲當,令戶曹,聽傳敎,可也。上曰,秋冬等歲抄中,違牌人敍用。出榻敎上曰,今番陳賀時,諸道方物物饍,一倂停止。出榻敎諸臣退出。
丙子十一月三十日巳時,王世子坐德成閤。藥房三提調入診入對時,藥房都提調申晩,提調李益炡,副提調吳彦儒,文學鄭光漢,記事官李正吾,記事官沈勗之,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,進伏訖。晩曰,夜間睿候,若何?令曰,一樣矣。晩曰,寢睡,若何?令曰,間間就睡矣。晩曰,微熟往來之候,若何?令曰,猶有往來矣。晩曰,口味,若何?令曰,未知顯然有勝矣。晩曰,醫官診候,何如?令曰,然矣。纘僑曰,診察則面部已盡落痂,鼻部未落痂處,今則已盡落痂,而瘢痕紅活頗好,手部·臂部,亦多落痂矣。令曰,大朝氣候,若何?晩曰,大朝氣候,今日益勝,而以加減補中益氣湯,議定矣。令曰,大王大妃殿氣候,若何?晩曰,大王大妃殿氣候,今日以夬勝爲敎,而天麻湯五貼,議定以進矣。諸臣以次退出。
上在昌德宮。常參·經筵,以代理停。
未時,日暈。申時,日暈兩珥。
藥房都提調申晩,提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候,何如?王世子氣候一向差勝乎?臣等與諸醫入診亦宜。臣等不任區區伏慮,敢來問安,竝此仰稟。答曰,知道。慈殿氣候一樣,予則一樣,世子氣候差愈矣。
大王大妃殿·中宮殿,藥房口傳問安。答曰,知道。
藥房口傳啓曰,臣等率諸醫,入診于東宮,則臂部·脚部顆粒,比昨尤爲落痂,諸節一向差勝矣。惶恐敢啓。傳曰,知道。
李惟秀達曰,大司憲兪最基未肅拜,執義尹東昇,掌令金元行·李運海,持平權世橚·金永燮在外,今日以監察茶時之意,敢達。令曰,知道。
韓光會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吏曹口傳政事,檢閱單李東泰。
具允明·李翼元啓曰,今以全羅監司李昌壽狀本,有稟達事,詣閤請對矣。傳曰,入侍。
丙子十二月初一日辰時,王世子坐德成閤。藥房三提調入診入對時,藥房都提調申晩,提調李益炡,副提調吳彦儒,文學鄭光漢,記事官李正吾,記事官沈勗之,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,進伏訖。晩曰,夜間睿候,若何?令曰,一樣矣。晩曰,寢睡,若何?令曰,寢睡則安矣。晩曰,水刺連爲進御乎?令曰,間間進服矣。晩曰,今日則微熱之候,若何?令曰,微有往來之氣矣。晩曰,牛黃膏夕間進服,如何?令曰,當進服矣。纘僑曰,診察面而部落痂已盡,今無餘顆,而手部·臂部,亦幾盡落痂矣。益炡曰,饌物中,魚卵·鰕卵之外,若有所思之物,雖一二匙進御,亦爲調補之道。伏望分付藥院,當入進如何?令曰,然矣。彦儒曰,俗稱疹前痘後宜愼,伏望益加少愈之戒,如何?令曰,惟。諸臣以次退出。
丙子十二月初一日初更,上御克綏齋。在直承旨請對入侍時,右承旨具允明,同副承旨李翼元,假注書朴相老,記事記李鎭恒·李仁培,以次進伏訖。上命承旨書之曰,當該中官,殿坐開閉之門,任意封閉,事之可駭,莫此爲甚,令該府處之。出傳敎上曰,承旨請對,謂有湖南伯狀啓云,予謂湖南必有事也。昨年鋤治,尙不懲畏,彼湖南一道,將何以處之?仍命承旨讀奏狀啓。具允明曰,其所酬酢,萬萬痛駭矣。上曰,聽之者駭然,問之者亦駭然。具允明·李翼元曰,極爲駭然矣。上曰,高廷燁之事,可謂善矣賢矣。具允明等曰,果善爲之矣。上曰,道臣問目,亦善爲之矣。具允明等曰,然矣。上曰,問得緊要矣。上曰,注書出去,持入字彙,可也。臣相老,持入字彙進伏。上曰,儒臣上下番入侍。出榻敎臣相老趨出,與洪梓·李仁源進伏。上曰,儒臣,覽此狀啓,可也。上曰,四字凶言,與某條之說,似有根抵,而必非一人之所爲,似是血黨姻婭間,綢繆相連者也。洪梓曰,以此凶言見之,乃是凶肚逆腸之所出來矣。李仁源曰,非但下款之語凶慘極矣,至於上款,語意亦是絶悖,臣看來不覺心膽憤痛矣。上曰,此非一時狂言也。必有血怨於予,故乃發此凶言也。溫陽擧動乘機之言,與某條之說,暗自附合,而逆腸自露矣。予無積怨於此輩,而其凶言乃如此,尤極絶痛矣。具允明等曰,此等凶言,不可不嚴加究覈,然後湖南人心,庶可懲戢矣。上曰,然矣。命承旨書之曰,判義禁牌招入侍。又命承旨書之曰,中官拿處下敎,置之。出傳敎上曰,同副承旨,先爲退出,書報大臣,使之與判義禁,同爲入侍,可也。李翼元,承命先退。上曰,沃溝大邑乎?具允明曰,在於海邊,而亦不少邑矣。上曰,湖南島嶼多有之乎?洪梓曰,甚多有之矣。羅州一邑所管之島,殆過七八十處矣。上曰,頃聞李所奏,海島中多有書堂·射亭,此輩之淵藪也,此甚可慮也。洪梓·李仁源曰,誠非細慮矣。上曰,此狀啓,置之密匣,可也。諸臣遂以次退出,夜已五更餘矣。
上在昌德宮。常參·經筵,以代理停。
以備忘記,傳于韓光會曰,今下弓矢,美錢僉使林萬彬處,給送。
藥房提調李益炡,副提調吳彦儒啓曰,節屆隆冬,伏未審此時,聖體調攝,若何?憊眩之候,寢膳之節,亦何如?前劑入湯劑,連爲進御乎?大王大妃殿氣候,何如?中宮殿氣候,何如?王世子氣候,夜來益臻差勝乎?今日臣等率諸醫,入診詳察爲宜。嬪宮氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣,予則一樣,中宮殿氣候一樣,世子氣候差愈,而嬪宮氣候,亦一樣矣。
大王大妃殿·中宮殿,藥房口傳問安。答曰,知道。
藥房口傳啓曰,臣等率諸醫,入診于東宮,則臂部·脚部落痂,比昨尤多,諸節一向差勝,而微熱之候,往來猶未已,糯米茶,調牛黃膏,連爲進服之意。惶恐敢啓。傳曰,知道。
李惟秀達曰,大司憲兪最基未肅拜,執義尹東昇,掌令金元行·李運海,持平權世橚·金永燮在外,今日以監察茶時之意,敢達。令曰,知道。
李惟秀啓曰,判義禁李喆輔,依下敎來待矣。傳曰,詣閤,領左右相,李判府事,同爲入侍。
令于李翼元曰,公事自今日入之,
李翼元,以禮曹言啓曰,明春三月重試,若與二月庭試,同爲唱榜,則重試不可不進定,改擇日稟草記,重試先行於明政殿,入侍科次唱榜,待庭試唱榜日,同爲擧行事,命下矣。諸科吉日,卽令日官推擇,則文武官重試,明年二月二十日,親臨春塘臺庭試,二月二十六日爲吉云。以此日知委擧行,何如?傳曰,允。
丙子十二月初二日午時,上御克綏齋。藥房三提調入診入侍時,藥房都提調申晩,提調李益炡,副提調吳彦儒,記事官李正吾,記事官李鎭恒,記事官李仁培,醫官皮世麟·許礈·李以楷·金德崙·金福齡·鄭允協,進伏訖。晩曰,日間聖候,若何?上曰,一樣矣。晩曰,手部寒冷之候,若何?上曰,一樣而以手摩按,則或有暖時矣。晩曰,醫官診候,若何?上曰,依爲之。礈曰,診察則左右三部微有沈意,軟弱之候,一樣矣。以楷曰,診察則左右三部沈,而度數遲緩,不足之候則一樣矣。德崙曰,診察則左右三部有沈意,而軟弱之候無減矣。晩曰,諸醫旣已診候,議定湯劑,如何?上曰,唯。礈曰,補中益氣湯雖好,而此時蔘茶緊要矣。以楷曰,今則姑以蔘茶煎入,好矣。晩曰,諸醫所見如此,蔘茶煎入,好矣。上曰,向以東朝患候及東宮痘患,予心憧憧,用慮多矣,豈料彼漢輩之又爲若此乎?予實無心於茶飮矣。彦儒曰,如此輩,自犯王章,只當誅之戮之,何足置諸聖慮中乎?晩曰,此輩非其自爲之,自有註誤者存焉,習熟見聞而然矣。只當採其根本而芟除之,何必過用聖心乎?上曰,欲採之則節生枝,枝生葉,彼亦人也,何可一一誅戮乎?益炡曰,此輩陰懷不軌,鬼蜮其情,而天實殛之,自然誕露,渠自送死矣。彦儒曰,究其根本,則自有詿誤者,如此處,不可不究覈,而一竝鋤其根本,俾無餘孽,實爲得宜矣。上曰,向日過用心慮之餘,近日則心稍安矣,今又動心矣。自古非無亂臣賊子,而豈有如此者乎?予尤痛心矣。彦儒曰,如此夭麼輩,本不宜置諸聖心,而此輩本以梟獍之性,在楚而然,在齊而然,非可以敎化孚感之者,只宜鋤根採本,芟夷誅絶之而已矣。夫以大聖人天地之德,何必過費聖慮乎?上曰,詿誤者,亦旣盡矣,而又若此,一節深於一節,誠可痛矣。晩曰,聖敎何及於此耶?昭鑑旣出之後,必皆徵創,若不徵創革心革面,則渠自送死矣。彦儒曰,所謂詬天罵日者,何損於天地之大日月之明乎?渠自送死,自犯王章矣。益炡曰,今日已晩矣。蔘橘茶,伏望煎入,如何?上曰,予欲進御,而心不能定,奈何?彦儒曰,向時以東朝患候與東宮痘候,過用聖慮,而今又若此,臣等實不勝焦迫之至矣。蔘茶,伏乞煎進,如何?晩曰,臣等職在保護之地,異於他司,若不得請,則不得退矣。上曰,補中益氣湯,旣不進御,蔘橘茶三貼劑入。出榻敎諸臣以次退出。
丙子十二月初二日未時,王世子坐德成閤。藥房三提調入診入對時,藥房都提調申晩,提調李益炡,副提調吳彦儒,文學鄭光漢,記事官李正吾,記事官沈勗之,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹亨理,進伏訖。晩曰,夜間睿候,若何?令曰,一樣矣。晩曰,寢睡,若何?令曰,與昨一樣矣。晩曰,水刺連爲進御,而口味,若何?令曰,小勝而未知復常矣。晩曰,微熱往來之候,若何?令曰,微有往來矣。令曰,大朝氣候,若何?晩曰,臣等俄者入侍,則聖候與昨一樣,而補中益氣湯停止,以蔘橘茶議定矣。俄者入侍時,有傳敎,以待元良下令,留院公事入之之敎,臣等與政院當擇其緊漫入達。而睿候尙未復常,雖或入達,趁其氣候好時,略干酬應,如何?不必强爲之也。令曰,當依爲之。纘僑曰,面部已盡落痂,而手部·臂部,亦幾盡落痂矣。諸臣退出。
丙子十二月初二日卯時,上御克綏齋。時原任大臣·判義禁,同爲入侍時,判府事兪拓基·李宗城,領議政李天輔,左議政金尙魯,右議政申晩,判義禁李喆輔,右副承旨李惟秀,假注書朴相老,記事官李鎭恒·李仁培,以次進伏訖。兪拓基曰,日氣寒甚,聖候,何如?上曰,一樣矣。兪拓基曰,感候,今已差勝乎?上曰,無添矣。兪招基曰,大王大妃殿氣候,何如?上曰,近來則快勝矣。兪招基曰,王世子氣候,漸益差復乎?上曰,差勝矣。上曰,卿等見湖南伯狀啓乎?兪拓基等曰,臣等來伏閤外,始得見之,其爲凶言,極爲驚憤矣。上曰,高廷燁所爲,豈不善乎?金尙魯曰,果善爲之矣。臣見湖南伯私書,則凶言罪人,癡獃不識字,爲人庸愚蠢劣,而所言則極爲凶慘云矣。李喆輔曰,罪人發捕,一時爲急矣。上曰,然矣。仍命李喆輔,書罪人姓名曰,出傳都事後,更爲入侍,可也,李喆輔退出。上曰,湖南一道,人心尙如此乎?極可悶矣。金尙魯曰,湖南本來多變詐之人,高麗太祖嘗有言曰,不可用湖南人云矣。上曰,然乎?李天輔曰,湖南,古者多名臣碩輔,彬彬輩出,專尙氣節,崇奬文學,爲世名臣,或至大官,或至卿列,爲矜式於遐方,培養其人材,其爲裨益,誠不少矣。近來則不然,科擧官爵,皆爲京華人之所固有,外方無以希望,故每有如此之變怪矣。湖南人材拔其尤者,奬用之,似好矣。上曰,所陳誠好矣。上命臣相老,持入承文院咨文,仍命承旨讀奏訖。又命大臣,釐正數句語訖,李喆輔進伏。上曰,出使都事誰也?李喆輔曰,李彦忠·金胄潤·魚錫文·柳煒矣。上命承旨書之曰,重試對擧合設,已有古例,而至於唱榜,該曹難辨先後云。重試先行於明政殿,入侍科次後,唱榜,待庭試唱榜日,同爲擧行事,分付。出傳敎上曰,時原任大臣入侍時,都提調旣已入侍,提調·副提調,率醫官入診事。出榻敎命臣相老召入。臣相老趨出,與提調·副提調,率醫官進伏訖。上曰,東宮,近來快勝乎?申晩曰,眼部大勝,今則能大開眼部矣。大抵冷劑用後,熱候頓減矣。上命承旨書之曰,元良今幾快愈,留院公事,待元良下令擧行。出傳敎藥房都提調·提調·副提調,仍進入診,他諸臣以次退出。
上在昌德宮。常參·經筵,以代理停。
辰時巳時,日暈。
藥房都提調申晩,提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?昨劑入茶飮,其已進御乎?臣等今日率諸御醫入侍,詳察聖候爲宜。大王大妃殿氣候,何如?王世子氣候一向差勝乎?臣等與諸醫入診亦宜。臣等不任區區伏慮,敢來問安,竝此仰稟。答曰,知道。慈殿氣候一樣,予則一樣,待下敎入侍,世子氣候差愈,明日入侍宜矣。
大王大妃殿·中宮殿,藥房口傳問安。答曰,知道。
李翼元達曰,大司憲兪最基未肅拜,執義尹東昇,掌令金元行·李運海,持平權世橚·金永燮在外,今日以監察茶時之意,敢達。令曰,知道。
傳于韓光會曰,今日臨孝章宮,然後當進茶飮,侍衛,以初六日侍衛仍,步軍五哨,馬軍三哨,禁軍三番隨駕,禁·御兩營,留陣寘之,世子祗迎寘之。
又傳于韓光會曰,仁政殿擧行時刻,齊集後入初嚴。
藥房口傳啓曰,卽伏承孝章廟擧動之命,而日寒如此,茶飮尙未進御,臣等下情,伏不勝焦慮之至。動駕前,入侍承候,有不可已,暫許召見,千萬伏望。惶恐敢啓。答曰,擧動後,茶飮進御事,已下敎矣。何使如是酬應乎?若如是,則此後勿爲問候。
吳彦儒達曰,左承旨元仁孫,右承旨具允明,今日不爲仕進,卽爲牌招,何如?令曰,依。
又啓曰,今日孝章宮擧動時,大王大妃殿問安,何承旨進去乎?敢稟。傳曰,左承旨進去。
又啓曰,今日孝章宮擧動時,承旨一員,當爲留院,何承旨留院乎?敢稟。傳曰,右副承旨。
傳于具允明曰,修撰李顯重牌招,洪麟漢使之留在。
傳于吳彦儒曰,百官煖帽,軍兵毛具事,分付。
李惟秀,以義禁府言啓曰,今此孝章宮擧動時,大駕各差備都事,不可不備員,出使參上都事柳煒·魚錫文,武都事金胄潤,參下都事李彦忠,令該曹卽爲口傳換差,以爲分排之地,何如?傳曰,允。
吏曹口傳政事,禁府都事魚錫文,宗簿主簿權聖應相換,禁府都事柳煒,司饔主簿洪章漢相換,禁府都事金胄潤,都摠都事金光漢相換,禁府都事李彦忠,典牲奉事元景厚相換。
韓光會啓曰,內乘來言,捲簾,取稟。傳曰,捲三面。
大駕,入孝章宮齋室後,王世子遣宮官問安。答曰,知道。政院·玉堂·藥房口傳問安。答曰,知道。
傳于韓光會曰,諸司預備。
大駕入洗心宮傍宮後,政院·玉堂·藥房口傳問安。答曰,知道。
元仁孫啓曰,臣,大王大妃殿問安進去下直。傳曰,知道。
又啓曰,臣馳往于大王大妃殿,問安入啓。則答以知道之意,敢啓。傳曰,知道。
傳于韓光會曰,今日軍兵,早聚饋粥事,分付。
韓光會,以兵曹言啓曰,依傳敎,隨駕禁軍及標下軍兵等處,設粥以饋之意,敢啓。傳曰,知道。
又以訓鍊都監言啓曰,依傳敎,隨駕將校·軍兵等處,設粥分饋之意,敢啓。傳曰,知道。
又以禁衛營言啓曰,本營隨駕槍劍軍及屛門把守軍等,依傳敎,煮粥以饋之意,敢啓。傳曰,知道。
又以御營廳言啓曰,依傳敎,隨駕別抄及屛門把守軍兵等處,設粥分饋之意,敢啓。傳曰,知道。
大駕歷臨主第後,王世子遣宮官問安。答曰,知道。政院·玉堂·藥房口傳問安。答曰,知道。
傳于韓光會曰,諸司預備。
大駕還宮後,政院·玉堂·藥房口傳問安。答曰,知道。
丙子十二月初三日巳時,上詣孝章廟擧動入侍時。行都承旨吳彦儒,左承旨元仁孫,右承旨具允明,左副承旨韓光會,同副承旨李翼元,記事官李正吾,假注書朴相老,記事官李鎭恒·李仁培,以次陪從。上御翼善冠·袞龍袍,乘輿出仁和門,由仁政殿月臺,出仁政門,降輿乘輦,出進善門·敦化門,仍爲進發,詣孝章廟。上曰,騎判入侍。出駕前下敎上曰,還宮時,歷臨洗心宮傍宮。出駕前下敎上詣洗心宮傍宮,上曰,藥房提調入侍。出駕前下敎申晩·李益炡·吳彦儒進伏曰,日寒特甚,動駕後,聖體不瑕有損乎?上曰,無傷矣。申晩曰,茶飮方此煎而伏待矣。上曰,持入,可也。醫官許礈,奉椀跪進。上卽爲進御曰,加減補中益氣湯,依前方自明日煎入事。出駕前下敎上曰,還宮時,歷臨桂洞主第事,駕前下敎。上詣桂洞主第,兵曹判書李進伏曰,今已夜深,令一哨步軍,環圍宮墻外,何如?上曰,依爲之。上出主第,還大內。諸臣遂退出,夜二鼓矣。
上在昌德宮。常參·經筵,以代理停。
明聖王后忌辰齋戒。
藥房都提調申晩,提調李益炡,副提調吳彦儒啓曰,昨日冒寒動駕,侵夜還宮,伏未審夜來,聖體調攝,若何?憊眩之候,寢膳之節,亦何如?雖有待下敎入侍之敎,而臣等,今日不可不率諸御醫入侍,詳察聖候矣。大王大妃殿氣候,何如?王世子氣候一向差勝乎?臣等,依下敎與諸醫,入診爲宜。臣等不任區區伏慮,敢來問安,竝此仰稟。答曰,知道,慈殿氣候,差勝候一樣。予則一樣,湯劑依下敎五貼劑入,下敎日入侍,世子氣候差愈矣。
大王大妃殿·中宮殿,藥房口傳問安。答曰,知道。
藥房口傳啓曰,臣等率諸醫,入診于東宮,則臂部·脚部,幾皆落痂,諸節一向差勝,微熱之候,亦爲差減。諸醫皆以爲糯米茶·牛黃膏,不必連進,今姑停止,更觀前頭熱候往來,間間進服爲宜云。惶恐敢啓。傳曰,知道。
具允明達曰,大司憲兪最基未肅拜,執義尹東昇,掌令金元行·李運海,持平權世橚·金永燮在外,今日以監察茶時之意,敢達。令曰,知道。
傳于李翼元曰,明日忌辰雖代押,而當親傳,以此擧行。
具允明啓曰,今日親傳香處所,以何殿擧行乎?敢稟。傳曰,以仁政殿擧行。
又傳于具允明曰,親傳香處所,以明政殿擧行。
具允明達曰,今日親傳香時,承旨不可不備員,而右副承旨李惟秀,不爲仕進,卽爲牌招。都承旨吳彦儒,左承旨元仁孫,病不仕進,所當一體牌招,而拘於廳規,不得請牌,何以爲之?敢稟。令曰,牌招。
韓光會,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又啓曰,大臣·惠堂·諸道句管堂上,依下敎下待矣。傳曰,入侍于熙仁門。
李惟秀達曰,新除授檢閱李東泰,自鄕纔已上來云。卽爲牌招入直,何如?令曰,依。
又以禮曹言啓曰,今十二月初十日,王世子痘候平復稱慶陳賀處所,以何殿磨鍊乎?敢稟。傳曰,明政殿擧行。
韓光會,以兵曹言啓曰,今日私奴億已稱名人,宮中門外擊錚,極爲驚駭。動駕所擊錚,前所未有,爲先勿施,其罪狀,令攸司,囚禁科罪,作門哨官,不能禁斷雜人,以致闌入,尤爲可駭,汰去,何如?傳曰,允。
有政。吏批,判書鄭翬良進,參判南泰齊家在城外,忝議趙載洪進,右副承旨李惟秀進。啓曰,光州牧使今當差出,而本州物衆地大,素稱難治,不可不各別擇差,他道有聲績守令,竝擬,何如?傳曰,允。
又啓曰,新除授文川郡守具壽國呈狀內,矣身下鄕之際,中路落傷,脅肋浮高,髀骨酸疼,以此危篤之病,萬無起動之望云。身病旣如是危重,則不可强令其赴任,依例罷黜,何如?傳曰,允。以尹學東爲司諫,尹坊爲掌令,李秀逸爲持平,具允鈺爲持平,沈鑧爲獻納,朴奎壽·尹光暹爲正言,徐有良爲司書,鄭存謙爲兼弼善,安致宅爲吏曹正郞,李百源爲司評,李最中爲副應敎,宋翼洙爲監察,李邦協爲光州牧使,金龜祥爲文川郡守。副校理柳正源,今加通政,經學無右,特爲加資事承傳。
兵批,判書李進,參判李得宗病,參議宋昌明入直進,參知洪宗海病,右副承旨李惟秀進。啓曰,慶德宮假衛將嚴漢朋,素患痰病,觸風添劇,無望供職,武臣兼宣傳官林遇春,素患痰癖之症,轉益沈痼,萬無復起供仕之望,俱爲呈狀乞遞,竝今姑改差,何如?傳曰,允。
以尹勉敎爲五衛將,金致仁爲副摠管,李彦熙爲內禁將,申光翼爲羽林將,鄭錫佑爲僉知,崔尙鼎爲同知。副司直南泰耆·趙暾·洪樂性,副司果尹重淵。副摠管崔尙鼎除授事,承傳口傳政事。副司直李翼輔。
丙子十二月初四日辰時,上御明政殿月臺,親傳香入侍時,行都承旨吳彦儒,左承旨元仁孫,右承旨具允明,左副承旨韓光會,右副承旨李惟秀,同副承旨李翼元,記事官李正吾,假注書朴相老,記事官李鎭恒·李仁培以次陪從。上御翼善冠·無漾黑團領袍,步出賓陽門,詣明政殿月臺,跪伏傳香訖。仍爲步出,詣板位,祗送傳香訖。上曰,禮房承旨進來。具允明進伏。上曰,五陵奉審而來,可也。具允明退出,上顧謂韓光會曰,昨年以前,予實不知承旨之所見,昨年以後,予果始知承旨之有先見矣。元仁孫之父,曾有所奏,果然驗之矣。旣知有先見,則不可不一諭矣。上命承旨書之曰,大臣·惠堂及諸道句管堂上,入侍。出傳敎上曰,傳香罷後,還入大內,當下敎矣。上乘輿還入大內。諸臣以次退出。
丙子十二月初四日辰時,王世子坐德成閤。藥房三提調入診入對時,藥房都提調申晩,提調李益炡,副提調吳彦儒,輔德鄭純儉,記事官李正吾,記事官沈勗之,記事官李鎭恒,醫官金履亨·方泰輿·鄭趾彦·鄭纘僑·崔始崙·金履貞·尹享理進伏訖。晩曰,夜間睿候諸節,若何?令曰,一樣矣。晩曰,寢睡,若何?令曰,一樣矣。晩曰,水刺連爲進服乎?令曰,雖進服而口味不出矣。令曰,聖候,若何?晩曰,昨日冒寒動駕,侵夜還宮,今日親臨傳香,而玉色甚好,亦以氣候差勝爲敎矣。晩曰,醫官診候,何如?纘僑曰,診察,則面部紅潤,玉色甚好,而手部·臂部,已盡落痂,掌心略有餘痂矣。諸臣以次退出。
丙子十二月初四日未時,上御養心閤。大臣·惠堂·諸道句管堂上,同爲入侍時,左議政金尙魯,右議政申晩,禮曹判書洪象漢,右參贊李喆輔,吏曹判書鄭翬良,兵曹判書李,刑曹判書李宗白,戶曹判書閔百祥,司直申晦,左副承旨韓光會,假注書朴相老,記事官李鎭恒·李仁培,以次進伏訖。金尙魯曰,日寒特甚,昨日動駕後,聖體若何?上曰,尋常矣。申晩曰,湯劑連爲進御乎?上曰,進御矣。金尙魯曰,大王大妃殿氣候,若何?上曰,今則快勝,穩寢連宵矣。金尙魯曰,王世子氣候一向差勝乎?上曰,今則幾盡愈矣。韓光會曰,領議政,以脚瘡越添,今日不得入侍矣。申晩曰,元景憂,一欲承候,而去夜猝得吐血症,不得入來矣。上曰,唯。上曰,各道災結,今盡分俵乎?句管堂上僉曰,皆分俵矣。上曰,宣惠廳流丐,近來,何如?頃遣宣傳官摘奸,則來言流丐,能善宿於市上云,乾糧盡給乎?驅送新倉乎?李·閔百祥曰,排日給糧,使之往宿於新倉矣。上曰,關東民多流丐乎?李曰,然矣。戶曹判書一一往見,或饋粥·或給糧,或有病廢者,負送新倉,使之付糧矣。上曰,各別顧恤,毋至於餓死,可也。鄭翬良曰,流丐雖豐年,樂於乞食,此則無可奈何矣。上曰,頃聞兵判所奏,湖南島嶼中,多有書堂·射亭,爲不良輩淵藪云。此深可慮,金尙翼之言誠是矣。今日入侍,救弊之策,講確,可也。金尙魯曰,海島事誠悶,而陸地亦可慮矣。救弊策,何可卒然思得乎?誠是悶事矣。上曰,金尙翼之言誠是矣。領相所奏,湖南人材收拾用之之言,可謂得體矣。金尙魯曰,非但湖南,嶺南亦然,銓曹入侍,分付調用好矣。上曰,然矣。元景憂,嘗言湖南之事,領相亦言擢用宰相,則可以鎭壓一道,矜式人心,此言誠是矣。金尙魯曰,豈可卒然作宰相乎?此則責在銓曹矣。李曰,湖南武弁中,朴良藎,爲人可用。上曰,朴良藎一人奬用,則可以聳動一道乎?鄭翬良曰,湖南則全無調用之人,朴良藎一人,只爲穩城府使矣。嶺南文官中,有柳正源者,經學卓然矣。金尙魯曰,此人,誠可用之人矣。頃年入侍時,經書小註,皆能誦之,臣於是,歎服不已,至今思之,於心不忘。此人拔擢用之,則裨益多矣,聳動大矣。上曰,好矣好矣。申晩曰,經書小註,如誦己言之人,今世豈易得乎?上曰,卽今有當窠,而柳正源方在京乎?鄭翬良曰,無當窠,而柳正源方在鄕矣。閔百祥曰,權相一·柳正源·鄭玉,皆嶺南望重之人矣。上曰,鄭玉可用之人,以貌取之,則失之易矣,而內則有實地也。今爲寧海府使,可謂錦衣還鄕乎?僉曰,然矣。上曰,趙昌來之特除工議,可以聳動一道乎?金尙魯曰,聳動則多,而今番加資後未經實職,令銓曹擬用,何如?鄭翬良曰,從當用之矣。上曰,予將下敎,今日政,可謂好矣。鄭翬良曰,收用遐方人,實是血脈貫通處矣。上曰,前日朴奎行,欲爲調用,則趙領敦寧曰,松都人多腴云,其腴何腴?蠟香膏塗之乎?誠異矣。朝廷,視松都人如商賈,此則過矣。文官全命擘通淸乎?金尙魯曰,然矣。上曰,慶尙前監司李益輔,入侍,可也。申晩曰,方在罷職中矣。金尙魯曰,頃者欲陳達,而適與領相同入,故未果矣。李益輔,還差嶺南句管堂上之任,何如?上命承旨書之曰,嶺南前道臣李益輔,還差備堂,仍察嶺南句管之任,令該曹,口傳付軍職,其令入侍。出傳敎仍命臣相老,持傳旨出外偕入。李益輔進伏訖。上曰,湖南元氣實然後,如此之輩,可以鎭壓矣。金尙魯曰,湖南,收拾,似好矣。上曰,昨年昭鑑頒布後,猶有此輩,誠怪異矣。金尙魯曰,梟獍之徒,從古有之,何以人人化之乎?上曰,朝者下敎,予果有意,彼承旨,予初則不知之,昨年以後,予乃知之,承旨終是聰明人矣。果有先定之見,予庸嘉乃。頃年南泰齊,彈論沈壽賢之事,予亦不信,其時宋左相,猶且疑之,伊後見之,爲人善矣,予乃信之矣。上又曰,洪景輔之爲備堂也,予欲任銓地,則以宋左相之知識,猶云若盡用其類,則將何以禁之爲言,此亦未能詳知其人之致也。金尙魯曰,若思洪景輔,則於洪名漢可知矣。上曰,然矣。予於戊申年,與吳光運·洪景輔,同爲之,俱有功,而昨年又與洪名漢·蔡濟恭,同爲之,事非偶然矣。申晩曰,洪名漢則其子也,蔡濟恭則其姪女壻矣。上曰,蔡濟恭,昨年果經難堪之事,豈不知其心乎?昨年誠有功矣。金尙魯曰,渠則初亦生㤼矣。上曰,權相一之吏議,予獨爲之,此後卿等留意,可也。蔡濟恭,豈止伊川府使之人乎?亦有方伯之才矣。金尙魯曰,其父已老矣。上曰,然乎?上曰,前日予於彼承旨,果有切迫之言,趙領敦寧曰,觀人不必如是云。伊後爲大祝時見之,則承旨有縮然不安之色,彼承旨,終是雅詳人也。金尙魯曰,此承旨,出身後無中間變之者矣,臣心常賢之矣。申晩曰,此承旨,本來如此,臣常美之,但自上未及詳知之矣。上曰,然矣然矣。予之觀人,每每如是,此乃予一生伎倆也。彼承旨堂下之時,予果誤見,今乃快知其先見,而承旨爲人,不欲衒伐,故予果不知之矣。旣知之後,豈不洞諭乎?上曰,今日有何公事乎?韓光會曰,朝者下敎,有臺臣變通之事矣。上曰,趙榮國·元景濂,二人而已。停啓不難,而尙不爲,予欲自爲之矣。一番詣臺,片時收殺之事,而人皆規避,誠寒心矣。朝除則夕必曰在外,昨除則今必曰在外,擇其石門內之人而擬之可乎?仍命承旨書之曰,不過一番詣臺了當之事,而互相逡巡,朝者開政,夕稱在外,寒心曷喩?在外臺臣,奉命抄選及未交龜外,竝先遞差後禁推。出傳敎上曰,御覽官案成乎?申晩曰,官案幾成,外方聳動云矣。鄭翬良曰,御覽官案,姓名書之,則人豈不聳動乎?金尙魯曰,官案雖成,有實效然後,可以聳動矣。上曰,然矣。上曰,戶判,曾任嶺南也,善鎭一道云,用何術乎?閔百祥曰,臣無他技,但能誠心待之,公心治之,明其功而懲其罪,表其賢而問其行檢者。初則嶺人畏臣太甚,後則皆便之矣。金尙魯曰,若非重臣,則難以鎭矣。上曰,善哉,所陳要約矣。上曰,前嶺伯,以何道治之?李益輔曰,浮薄者抑之,文行者待之,而自有感化之道矣。上曰,感化二字,終不若戶判爲治之無跡矣。上曰,京兆佐貳中有窠乎?韓光會曰,右尹崔尙鼎,方呈辭矣。金尙魯曰,崔尙鼎,年過八十,筋力尙旺,日日勤仕,且故奉朝賀之功莫大矣,其子孫,宜使祿食不絶可矣。臣則以爲崔尙鼎,永付同中樞一窠,以終其身有祿食,似好矣。上曰,好矣。未曾經摠管乎?金尙魯曰,未經矣。上曰,予欲侈其官銜矣。仍命承旨書之曰,故崔奉朝賀戊申莫大之功,其蔭豈止於其子,而右尹崔尙鼎,八耋之年,劇務其難,而閑局今無窠闕,特解本職,先除同中樞。今春壽職,尙不兼摠管,而今適有窠,其代除授,待閑局有窠備擬。此後雖無實職,同中樞一窠永付事,分付。出傳敎上曰,尹勉敎爲五衛將乎?李曰,臣果留意,而解由未出云矣。上曰,勿拘解由而除之也。僉中樞兼五衛將,可謂華職乎?鄭翬良曰,蔭官中華職矣。金尙魯曰,年限尙未過,州牧亦當爲之矣。上曰,然乎?仍命承旨書之曰,尹勉敎特除之後,尙在僉中樞,故今問兵判,尙未解由云,特爲勿拘。出傳敎金尙魯曰,日昨入侍,以敦寧都正金孝大,別爲調用事,下敎於臣等矣。諸曹佐貳中,文蔭互差之窠,不爲拘礙,曾有其例,今亦依此擬差之意,分付政曹,何如?上曰,依爲之。出擧條上曰,此人,予以年少知之,近來觀之,爲人精詳,且有吏才通敏,實非始料所及也。金尙魯曰,爲人極非常矣。申晩曰,於國事甚勤擧職矣。上曰,六曹中,何窠有除拜之例乎?金尙魯曰,若經工·兵曹參議,則用於履歷矣。申晩曰,古例,亦有除承旨之人矣。上曰,然乎?申晩曰,爲人似當決科登用,而竟未能焉,甚可惜矣。今番慶科定日,渠甚悵然矣。上笑曰,慈聖頃日入侍時,下敎于金孝大曰,爲國事勤恪,不係於科擧與否,汝須小心爲國事可矣爲敎,此下敎,豈不盛且美乎?金尙魯·申晩曰,東朝下敎,誠美且盛矣。臣等伏聞,伏不勝欽歎,不勝欽仰矣。上命承旨書之曰,兩銓沈滯人,書入官案,意蓋深矣。職在經幄,經學無右,而年已望六,尙不擢用,豈頃者召見之意哉?前校理柳正源,爲先特爲加資,實職待窠,卽爲備擬。出傳敎上又命承旨書之曰,關西文臣,多年沈滯,故趙昌來,特除參議。今春推恩加資後,不過同中樞而止,豈特除之意哉?特爲右尹除授。出傳敎上又命承旨書之曰,前參判權相一,雅量業已知矣。而以篤老之年,今問前嶺伯,菽水難繼云,此豈王者老老之道哉?爲先令本道,衣資食物,存問。出傳敎又命承旨書之曰,多臺有窠,政事,當日爲之。出傳敎命承旨讀奏訖。金尙魯曰,故大臣妻,如値歲時,則有衣資食物題給之例,故敢達矣。上曰,所奏誠是,衣資食物存問,令該曹卽爲擧行。出擧條上曰,出使都事,何間當入來乎?金尙魯曰,再明間,似當入來矣。李喆輔曰,都事狀本,以驛馬不備,不得進發疾驅云矣。上命承旨書之曰,近來驛路寒心,以金吾郞狀聞觀之,可知。而近者百隷怠慢之中,金吾郞奉命,何等重事,而其所遲滯,卽其一事。再昨開門後下敎之後,雖步行,其日豈到振威,而托以驛馬之無,聯名狀聞,歸咎察訪,若是之際,何不進往?其所推托,若見肝肺,事之無嚴,莫此爲甚。當該金吾郞,竝令該府,從重勘處,召遣他郞押來。當該察訪,亦不可不飭,令該府處之。出傳敎又命承旨書之曰,講經,相値齋日,以十一日擧行。出傳敎又命承旨書之曰,飭已行,歲抄已過,前忠淸監司趙暾,前黃海監司南泰耆,竝敍用。出傳敎上曰,朝臣中有甲戌生人幾人乎?金尙魯曰,權爀·任師夏,俱甲戌生矣。上曰,任師夏爲人,似鄕闇矣。鄭翬良曰,杜門讀書,眞恬靜人矣。上曰,果杜門讀書乎,眞恬靜人乎?貴矣。不浮沈於世,故如是老而不調矣。今番書狀官復命後,予欲下敎矣。金尙魯曰,聖敎好矣。上曰,權爀,克肖乃父之狀貌,趙暾兄弟,亦克肖乃父,至於齒形亦酷似,而其固執,何處得來乎?其父無固執,其子如此,誠是異事也。金尙魯曰,其固執,亦好矣。上曰,兪最基,與兪判府事,爲幾寸乎?金尙魯曰,爲四寸從矣。上曰,此人亦良善老實,不浮沈於世矣。上曰,何年登科乎?申晩曰,癸卯年矣。上曰,久矣久矣。李曰,成歡驛所失大同,有蕩減之命,而賊人未盡捕得,所失之數,姑未知如何,則似不當徑先蕩減。且關後弊,所下擧條,今姑寢留,以觀前頭,何如?上曰,次堂之意,何如?閔百祥曰,臣聞兩邑色吏,見失大同後,少無驚怪之色云,極爲殊常,徑先蕩減,恐涉如何矣。上曰,大臣之意,何如?金尙魯曰,惠堂所陳,誠有意見,但色吏殊常之跡,姑未現出,而其爲火賊之所偸去則明矣。旣失於賊,而再徵於民,有所不可,故日昨首揆之仰請蕩減者,良以此矣。筵敎已下之後,雖未頒布,本道自爾知之,兩邑之民,亦必知之,爲民之事,今難還寢,此後則另加審處,俾無後弊,似好矣。申晩曰,惠堂之以後弊爲慮,實不無所見,而旣不可再徵於民,則末稍自當歸於蕩減矣。處分已下,今難還寢,左相所達,此後審處之言是矣。上曰,有司之臣,所陳雖是,旣知實狀,豈忍再徵於民?雖不頒布,亦不可罔民。仍爲分付,可也。出擧條李曰,副摠管申旼,方帶捕將之任矣。捕將之於摠府,則例不得行公,事當變通矣。上曰,許遞,可也。出擧條李曰,內需司,以推刷官及咸興往來時,初站則騎司保有,初驛以後則以驛馬次次遞把事,草記允下矣。卽今驛路之淍弊,姑勿論,此是無前之事,不可創開矣。上曰,勿施,可也。出擧條閔百祥曰,東朝所進,內資寺日次酒,停罷之後,只有歲時軍兵犒饋酒,試射賞格酒,及書下四日所進醴酒而已。前日傳敎內,內資封進醴酒,一例停封事,命下矣。自今以後,內資旣無醴酒名色,而只有太常醴酒,則歲時軍兵犒饋酒,不可不一番稟定,故敢達。上曰,此在新恩醴酒同焉。其在存羊愛禮之道,不可遽然無之。古則酒三行,今則一行,比前酒米,三分減二擧行。出擧條金尙魯曰,李顯重之御史出去也,乃書於朝報,政院不察,推考,何如?上曰,勿推,可也。古者御史,不欺人不暗行矣。金尙魯曰,金孝大調用事,旣已陳達蒙允,將出擧條乎?上曰,依爲之。出擧條,使外人知之,可也。奏事畢,諸臣遂以次退出。
上在昌德宮。常參·經筵,以代理停。
明聖王后忌辰。
藥房都提調申晩,提調李益炡,副提調吳彦儒啓曰,伏未審夜來,聖體調攝,若何?憊眩之候,寢膳之節,亦何如?大王大妃殿氣候,何如?王世子氣候一向差勝乎?臣等與諸醫,入診詳察爲宜。臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,世子氣候差愈矣。
大王大妃殿·中宮殿,藥房口傳問安。答曰,知道。
藥房口傳啓曰,臣等率諸醫,入診于東宮,則臂部·脚部,已皆落痂,手部掌心,只有數三顆未及落痂處,諸節一向差勝矣。惶恐敢啓。傳曰,知道。
李惟秀達曰,大司憲兪冣基,持平李秀逸·具允鈺未肅拜,執義尹東昇·掌令金元行·尹坊在外,今日以監察茶時之意,敢達。令曰,知道。
傳于李惟秀曰,宣傳官奉命,騎馬二匹立之。
又傳于李惟秀曰,金吾郞入來,當殿座於太僕矣。
丙子十二月初五日辰時,王世子坐德成閤。藥房三提調入診入對時,都提調申晩,提調李益炡,副提調吳彦儒,輔德鄭純儉,記事官李正吾,記事官沈勗之,記事官李東泰,醫官金履亨·方泰輿·鄭趾彦·鄭纘僑·崔始崙·金履貞·尹亨理進伏訖。晩曰,睿候諸節,若何?令曰,一樣矣。晩曰,水刺連爲進御乎?令曰,連進矣,晩曰,寢睡,若何?令曰,安寢矣,晩曰,微熱往來之候,若何?令曰,今則不復往來矣。晩曰,牛黃膏停止之意,昨已啓稟大朝,姑觀熱候之往來若可,進用則用之,如何?令曰,唯。晩曰,醫官診候,如何?令曰,然矣。纘僑曰,面部玉色甚好,幾至如常,而手部·臂部,已盡落痂,掌心只有數三顆未落處矣。益炡曰,此後愼攝之道,亦在於飮食進御之間,伏望大加節愼,如何?彦儒曰,提調所達好矣。飮食進服之際,必加審愼,如何?令曰,然矣。諸臣退出。
上在昌德宮。常參·經筵,以代理停。
端敬王后忌辰齋戒。
辰時巳時,日暈兩珥。未時日暈。
藥房都提調申晩,提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?湯劑連爲進御乎?大王大妃殿氣候,何如?王世子氣候一向差勝乎?臣等與諸醫入診爲宜。臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,世子氣候差愈矣。
大王大妃殿·中宮殿,藥房口傳問安。答曰,知道。
藥房口傳啓曰,臣等率諸醫,入診于東宮,則手部顆粒,已皆落痂,諸節益復差勝矣。惶恐敢啓。傳曰,知道。
韓光會,以都摠府言達曰,副摠管金漢喆,以禮曹參判,臘亨大祭犧牲看品事,及中宮殿誕日物膳看品事,典牲署與本曹,晝仕出去之意,敢達。令曰,知道。
具允明,以侍講院言啓曰,天祐宗祊,王世子痘候,已至平復之境,此實我國家罕有之慶。曾在己卯陳賀時,本院有別爲進箋於東宮之規,今亦依此例爲之之意。惶恐敢啓。傳曰,知道。
又以弘文館言達曰,本館上番校理臣洪梓,以西學兼敎授,今日儒生試取事,晝仕出去,而一日之內,勢難畢考,每每草記,事涉煩瀆,限畢考間,除草記往來之意,敢達。令曰,知道。
李惟秀啓曰,今此親臨陳賀時頒敎文,當爲製進,而藝文提學未差,弘文提學徐宗伋,明日待開門牌招,使之製進,何如?傳曰,允。
又啓曰,太僕殿座事,命下矣。罪人旣已拿來,時原任大臣·金吾堂上·左右捕將·兩司,竝卽牌招,何如?傳曰,允。
又啓曰,太僕殿座事,命下矣。在前親鞫時,有宮城扈衛之例,今番則何以爲之乎?傳曰,置之。
又達曰,今日親鞫時,承旨不可不備員,而都承旨吳彦儒,左承旨元仁孫,右承旨具允明,同副承旨李翼元,纔已申退矣。同副承旨,卽爲牌招,都承旨·左承旨·右承旨,拘於廳規,不得請牌,何以爲之?敢稟。令曰,竝牌招。
又啓曰,今日親鞫時,何承旨留院乎?敢稟。傳曰,都承旨留院。
又以義禁府言啓曰,今此親鞫時,罪人往來,例有軍兵排圍之事,令訓鍊都監,擧行,何如?傳曰,允。
又以義禁府都事,以鞫廳大臣意言啓曰,今此親鞫時,問事郞廳洪景海·李海重,俱無職名,令該曹,卽爲口傳付軍職,冠帶常仕,何如?傳曰,允。
又以義禁府言啓曰,今此親鞫時,假都事十員,令該曹,卽爲差出,何如?傳曰,允。
傳于李惟秀曰,帳前入侍,右相勿爲之。
又傳于李惟秀曰,御史入直,使之帳殿入侍。
又傳于韓光會曰,禁軍及建陽門軍士,竝爲毛具。
李惟秀,以義禁府言啓曰,當該都事柳煒·魚錫文·金胄潤·李彦忠,一倂良才驛徒二年投畀,當該察訪李鳳翼,亦爲良才驛,徒三年定配,卽爲押送事,命下矣。以傳敎內辭意,具罪目,依例發遣府羅將,竝爲押送于京畿廣州府良才本驛配所之意,敢啓。傳曰,知道。
兵曹口傳政事,副司果洪景海·李海重。蛇渡僉使高廷燁除授事,承傳。
親鞫罷後,政院·玉堂·藥房口傳問安。答曰,知道。
丙子十二月初六日辰時,王世子坐德成閤。藥房三提調,入診入對時,藥房都提調申晩,提調李益炡,副提調吳彦儒,輔德鄭純儉,記事官李正吾,記事官沈勗之,記事官李東泰,醫官金履亨·方泰輿·鄭趾彦·鄭纘僑·崔始崙·金履貞·尹亨理進伏訖。晩曰,夜間睿候諸節,若何?令曰,一樣矣。晩曰,寢睡,若何?令曰,安寢矣。晩曰,水刺連爲進御乎?令曰,連進矣。令曰,聖候,若何?晩曰,朝者藥房啓辭批答,以一樣爲敎矣。益炡曰,近來無煩渴之候乎?令曰,向則有之,而今則無之矣。益炡曰,藥院方備待杮霜,時時進御,如何?柿霜一封,供進,如何?令曰,唯。纘僑曰,診察則面部玉色潤好,幾至如常,而手部·臂部·掌心,已盡落痂矣。脈候則微有帶數之意,而掌心亦微溫矣。晩曰,糯米茶,調牛黃膏,更爲進服,如何?令曰,唯。諸臣退出。
丙子十二月初六日酉時,上御內司僕寺。親鞫入侍時。左承旨元仁孫,右承旨具允明,左副承旨韓光會,右副承旨李惟秀,同副承旨李翼元,假注書朴相老,事變假注事朴師海,記事官李仁培,李東泰,判府事兪拓基·李宗城,領議政李天輔,左議政金尙魯,判義禁李喆輔,知義禁洪啓禧,同義禁鄭彦儒·李應協,大司憲兪最基,司諫尹學東,問事郞廳李最中·洪梓·李仁源·宋瑩中·李顯重·洪良漢·洪景海·李海重,別刑房都事李商輅·李廷恢,文書色都事金履復·李慶甲以次進伏訖。上乘輿出宣化門。上曰,問郞單子上之。上曰,洪梓·洪良漢·李海重爲傳命問郞,可也。上曰,此時不宜問候,史官,傳于入來大臣,可也。上曰,建陽門禁衛軍入直處所,解凍後,卽爲修補事,駕前下敎。上降輿御帳殿曰,奉命宣傳官入侍。宣傳官進伏。上曰,驛馬幾匹見存乎?宣傳官曰,雖無三等之準立,而有若干馬匹矣。仍把良才驛馬,至成歡驛云矣。上命承旨書之曰,古人豈不云如鷹鸇逐鳥雀乎?大抵亂逆,式月不無,故幾乎視若尋常,特敎之下,逗遛狀聞,稱以無騎,其涉寒心,都事·察訪,竝令該府處之。而其涉訝之,命宣傳官往審,則所謂三等,雖不準立,狀聞稱托,綻露無餘,事之無據,莫此爲甚。當該都事,一竝良才驛徒二年投畀,遣羅將直爲押送配所。當該察訪,頃者申飭之下,不謹若此,若此而何以傳命?亦爲良才驛徒三年定配,卽爲押送。當該道臣,亦宜有不能檢飭之飭,從重推考。出傳敎上曰,副摠管崔尙鼎,頗健矣。今年幾何乎?崔尙鼎曰,今年八十矣。李喆輔曰,當此親鞫之時,律官不可以生疎者爲之,而聞律官中田祥雨,最勤實云,故使之待令,而但祥雨見汰於律官,故無職名云,令該曹口傳付軍職,以爲隨行之地,何如?上曰,依爲之。出擧條李喆輔曰,本府曾因特敎,別出兼敎授,以爲律官永付之窠,而今番各司釐正時,混入於減削之中,故每當開坐之時,輒借於刑曹律官以來,事體極爲苟簡。兼敎授一窠,依前仍存,何如?上曰,王府豈無律官乎?依爲之。出擧條李喆輔曰,何罪人先上之乎?上曰,予欲見高廷燁矣。高廷燁先上之。高廷燁上之。上曰,壯哉,爲人健俊,眞武夫也。上曰,問郞持入草紙。上呼寫問目,仍命問郞,傳問目訖。上曰,汝則有功,然而如是拿來者,欲存鞫體,非汝之有罪也。汝須細悉奏之,可也。罪人招辭。在事變日記上曰,當該問郞,令該府處之,其代,以李顯重啓下。出榻敎上曰,高廷燁下之,蘇尙輅上之。蘇尙輅上之。上曰,汝兩班乎?常漢乎?有顯官乎?姦詐人也。罪人招辭。在事變日記上曰,蘇尙輅下之,屈東上之。上曰,宋哥與汝兩班親乎否乎?罪人招辭。在事變日記上曰,屈東下之,奉金上之。上曰,宋哥與汝兩班酬酢之時,汝聞之乎否乎?罪人招辭。在事變日記上曰,左右捕將入待。申旼·李章吾進伏。上曰,蘇哥奴二名,下捕廳,嚴問得情,可也。仍命承旨書之曰,東營罪人招辭,以草案陳達。出傳敎上曰,鄭彦儒經實職乎?爲人精矣。金尙魯曰,未經實職矣。上曰,蘇尙轇上之。上命問郞,書問目,仍命傳之。上曰,戊申年告廟之蘇,汝知之乎?汝與宋哥酬酢之說,已盡出於高廷燁招中,至於狀聞,詳備無餘,汝雖欲瞞之得乎?其時凶言酬酢,一一直招之,可也。罪人招辭。在事變日記上曰,姦詐人也。尙轇坐之,高廷燁更上之,與之面質。在事變日記上曰,李商輅,爲人精詳,李廷恢爲人,頗肖乃父,貴矣。上命問郞,書問目,仍命傳之。上曰,勸杖。上曰,汝初雖不出凶言,後乃敢出凶言,向國凶言者,非逆乎?汝言節節狡惡極矣。時澤之言,汝之所言,俱係凶獰矣。上又曰,道臣狀啓中,難言之言,汝敢肆然發言於咫尺君父之前,非逆心所發乎?罪人招辭。在事變日記上曰,刑問準次後,下之。上曰,宋時澤上之。上曰,面目可憎,殊常矣。上曰,汝與蘇哥,酬酢凶言之說,一一直招。罪人招辭。在事變日記上曰,箇箇瞞諱,尤極絶痛,勸杖,可也。上曰,與尙轇面質。上曰,知義禁與問郞,使之面質,期於得情,可也。上曰,此漢,自昨年以來初見矣,獰頑極矣。恐未究根柢矣。上曰,汝云無心言之,如此凶言,豈曰無心言之乎?汝云有氣有力,故能生逆心,有氣力者,豈生逆心乎?何嫉於國而發此凶言乎?汝旣承款,而大凡聞之於何處何人乎?抑以何心腸,釀生惡逆之心乎?一一直招之。罪人招辭。在事變日記上曰,汝初則似迷劣,今則頗瞭瞭矣,李雲澄所謂天時不可之說,汝親聽乎?抑傳聞乎?更爲直招,可也。罪人招辭。在事變日記上命承旨書之曰,高廷燁,道店半夜,聞時澤罔測不道之說,起憤結縛,告于本府,非恒日爲國之心,何能辦此?尤可尙者,此等之言,人雖聞也,恐或歸誣,不能自辦者多,而其能爲之。噫,自昔年,顧恤武士之德意,今日乃見,今則於渠,更無可問之端,雖一刻,令食禮賓飯乎?卽爲放送後,特爲加資,邊將除授,而若無其窠,今朔瓜滿中,作窠單付事,分付。出傳敎上命問郞,傳此傳旨于高廷燁,使之詳聽。上曰,高廷燁謝恩後卽爲入侍,高廷燁進伏。上曰,汝何處居住,祖與父誰也。高廷燁曰,臣居在江上,臣父戊申年登武科,臣祖登武科,兼司僕,臣亦登武科,曾經禁軍別抄矣。上曰,汝常時善射云,六兩能射幾步乎?高廷燁曰,能射一百五十步矣。上曰,壯哉,武夫。汝雖爲國,今香困則困矣。上曰,蛇渡,好邊將乎?可以聳動湖南一道乎?李曰,蛇渡好窠,自此地下直下往,則湖南一道,必皆聳動矣。上曰,似然矣。上曰,罪人停刑下之,羅卒退之。上曰,大臣承旨留本院。上曰,禁軍,亦休於信地。上還大內,夜已五更三點矣。諸臣遂退。
上在昌德宮。常參·經筵,以代理停。
端敬王后忌辰。
夜初更,月暈。
藥房都提調申晩,提調李益炡,副提調吳彦儒啓曰,伏未審夜間,聖體調攝,若何?憊眩之候,寢膳之節,亦何如?深夜帳殿,冒寒鞫囚,聖候不瑕有傷損之節,而湯劑連爲進御乎?大王大妃殿氣候,何如?王世子氣候,夜來諸節,一向差勝乎?臣等不任區區伏慮,敢此問安。批答在下
大王大妃殿·中宮殿,藥房口傳問安。答曰,知道。大殿·大王大妃殿·世子宮·嬪宮,政院·玉堂口傳問安。答曰,知道。
中宮殿,政院·玉堂單子問安。答曰,知道。
中宮殿,朝廷二品以上·六曹堂上單子問安。答曰,知道。
韓光會,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
具允明,以禮曹言啓曰,卽接健元陵·顯陵·穆陵·徽陵·崇陵·惠陵官員聯名所報,則各陵陵內,虎患近來特甚,至於齋室咫尺之地,囕殺人命,上直巡山等役,不得如常爲之,急速變通云。陵寢至近之地,虎患若是狼籍,事極驚駭,卽令該軍門,發遣軍校,期於捕捉,何如?傳曰,允。
韓光會,以御營廳言啓曰,因禮曹草記,健元陵·顯陵·穆陵·徽陵·崇陵·惠陵,陵內虎患特甚,囕殺人命,事極驚駭,卽令該軍門,發遣軍校,期於捕捉事,命下矣。本廳將校,率領牙兵五十名,今日出送之意,敢啓。傳曰,知道。
吏曹口傳政事,以金永綬爲穩城府使。渭原郡守朴良藎單付。知義禁兪㝡基,今加資憲,除授事承傳。兵曹口傳政事,副司果田祥雨,副司果尹得雨,副司直兪㝡基。
親鞫罷後,政院·玉堂·藥房口傳問安。答曰,知道。傳于李惟秀曰,承旨入侍。
丙子十二月初七日辰時,上御內司僕寺。親鞫入侍時,左承旨元仁孫,右承旨具允明,左副承旨韓光會,右副承旨李惟秀,假注書朴相老,事變假注書朴師海,記事官李仁培·李東泰,判府事兪拓基·李宗城,領議政李天輔,左議政金尙魯,判義禁李喆輔,知義禁兪冣基,同義禁申晦·李應協,司諫尹學東,持平李秀逸,問事郞廳李冣中·尹得雨·李仁源·宋瑩中·李顯重·洪良漢·洪景海·李海重,別刑房都事李商輅·李廷恢,文書色都事金履復·李慶甲,以次進伏訖。上乘輿出宣化門。上曰,藥房都提調以下進來。申晩·李益炡·吳彦儒進伏。申晩曰,夜來聖候,若何?上曰,一樣矣。申晩曰,湯劑煎入乎?上曰,申時後,煎入,可也。仍命承旨書藥房批答曰,知道。慈殿氣候差勝後一樣,予則一樣,世子氣候,今已差愈,只日次問候,宜矣。上曰,差備待令醫官,自今日,退直本院事。出榻敎上降輿出御帳殿。兪拓基曰,夜來聖候,何如?上曰,一樣矣。李宗城曰,臣等與領相,有所酬酢,此輩之凶言罔極,卽人心訛誤所致矣。上曰,訛誤則深矣。金尙魯曰,此輩染習凶言,無所不至,故乃如是肆惡矣。李天輔曰,臣聞其凶言,不勝憤痛萬萬。上曰,某條之說,尤極凶慘。予無所負於此輩,而乃如此,實不曉其故也。上曰,今番判義禁,可謂得人,凡事果明白善爲之矣。李天輔曰,問郞洪梓,改差,何如?上曰,依。仍命承旨書之曰,問事郞廳洪梓改差,以尹得雨啓下,口傳付軍職,入侍事。出榻敎李天輔曰,鍾城犯越事,咨文旣已發送矣。咸鏡道監·兵使以下,參考前例,當爲論罪。監司徐志修罷職,北兵使吳,宜與監司同罪,而罪人捕捉,出於兵營,不可無參恕之道。地方官鍾城府使鄭基安,令金吾拿問照律,該邑監色等各人在囚者,令本道道臣,分輕重勘罪。而其中咸太永·朴致仲,則旣捉罪人,旋卽放釋,從重勘處後狀聞。至於捕捉人朴泰寬·崔衡三·安龜齡·鄭興澤·金夢淑,竝依前例加資,何如?上曰,依爲之。出擧條上命承旨書之曰,李世馨所犯,不可尋常處之。令該府,倍道押來,嚴問口招後,登對以稟。楊泰根所爲,其涉殊常,初直招中,其機綻露之後,卽爲燒火云,今則給于世馨云。節節可疑,而無異於諺所謂被執犯禁,招引他人者,亦涉殊常,其令御史,更爲嚴刑取服後,卽爲狀聞。出傳敎上又命承旨書之曰,此時邊地守令,不可久曠,新除穩城府使朴良藎遞差,其代卽爲口傳擇擬,今日內下送。朴良藎遐方之人,何時爲邊地履歷?渭原郡守,今適有窠,特爲除授。出傳敎李天輔曰,知義禁洪啓禧身病猝重,不能强察劇任,遞改,何如?上曰,知義禁洪啓禧許遞。出榻敎上命承旨書之曰,知義禁有闕代,大司憲兪㝡基除授。出傳敎又命承旨書之曰,新除授知義禁兪㝡基,口傳付軍職。出傳敎又命承旨書之曰,大司憲有闕代,參判尹得和除授。出傳敎又命承旨書之曰,同義禁鄭彦儒,歲首推恩加資之後,今已歲暮,尙只帶乎兼金吾,秋曹參判有闕代,特爲除授,同義禁有闕代,申晦除授,卽爲牌招入侍。出傳敎上曰,刑曹參判鄭彦儒,帳殿肅謝事,穩城府使金永綬,肅謝後入侍事。出榻敎上曰,御史李顯重入侍。李顯重進伏。上曰,果川,何如?李顯重曰,洪獻輔爲治亦善,而民間赤立,還上,無以準捧矣。上曰,果川果難於準捧乎?李顯重曰,其勢決難準捧矣。上曰,陽川,何如?李顯重曰,盧彦益,則初任是邑,邑又入於尤甚,村落飢饉之狀,道路顚仆之慘,比比有之。而爲治甚善,一心拊摩,招來安集,極爲周詳,災結分俵,亦爲甚均,荒年還上,亦幾折半準納。入其境,民譽藉藉,至於村間小童,皆曰善治,苟非此官,民皆逃散。至於聽斷,亦爲明白,無稱冤人,臣以爲可貴矣。上曰,不識盧彦益,何狀人也?能如此可嘉矣。以兩邑推之,京畿糴政甚難矣。仍命退出。上曰,左右捕將入侍。申旼·李章吾進伏。上曰,李章吾頗剛矣。爲人精明可妙矣。李惟秀曰,雨勢如此,油遮日入之乎?上曰,依。上曰,昨年雨,今日又雨,誠非偶矣。上曰,軍兵雨具,可也。上曰,屈東·奉金捕廳納招,奏之。李章吾讀奏草案訖。上曰,奉金上之,與時澤面質。上曰,尙輅上之,與奉金面質。上曰,尙轇上之,與奉金面質。上命問郞書問目,仍命傳之。上曰,尙轇兄弟,狀貌不美,眼子巧黠,而皆是猿狐狀矣。上曰,昨年令道臣,宣布下諭之言,汝聞之乎否乎?戊申之賊所言,汝今言之,此非逆乎?直招,可也。罪人招辭。在事變日記上曰,罪人盡下之,時澤更上之。上曰,狀貌怪異矣。上曰,奉金皆言汝事,至於衣服,皆能詳言之,汝敢欺罔乎?一一直招,可也。罪人招辭。在事變日記上曰,宣傳官進來。上曰,流丐,何如?閔塾曰,鍾街上,見流丐一兩人,臣問曰,何不往惠廳?良久,流丐大隊隨來,擁馬齊訴曰,願得惠廳付糧,臣卽爲率往惠廳,言于郞廳,郞廳云承傳敎,只付兒曹於饋粥矣。上曰,只付兒曹何也?兵判進來,奏之,可也。李曰,壯丁則給糧,兒曹則饋粥矣。上曰,然乎?上曰,時澤刑推,可也。李雲澄,天機之說,汝旣聞之,則何不一一直招?上曰,國家無所負於汝輩,而汝等某條之凶言,何爲而發乎?李衍宇·金應東,果汝之同黨乎?箇箇直招,可也。罪人招辭。在事變日記上曰,勸杖,可也。上曰,老少之黨,自朝廷至遐方乎?誠是怪異也。金尙魯曰,外方則尤甚矣。上曰,汝所招換局事,何局乎?得時事何時乎?天機事何機乎?昨年羅州逆賊,欲圖左營將謀逆云,汝則欲圖僉萬戶云,汝以一校生輩,何能爲僉萬戶乎?將圖於何人乎?汝旣捧考音,何心欺罔?必有同黨,勿爲隱諱,一一直招。上曰,判義禁往傳之詳細,使罪人詳聽之,可也。上曰,判義禁傳命,詳明無餘蘊,善爲之矣,善爲之矣。罪人招辭。在事變日記上曰,以汝之忍杖不吐實,以致君父靜攝之中,達夜冒寒,親臨訊鞫,至於軍兵羅卒,亦皆露處終夜矣。汝獨何不至今不吐實乎?旣不惜汝兄而直告,則何惜蘇哥,而其所親密之狀,何不直告乎?同黨之大者,何不告乎?李雲澄上京謀議之說,汝旣告之,則必有窩主,直招,可也。罪人招辭。在事變日記上曰,同義禁李應協爲人質直矣。其所盤問之際,可見淳樸之心矣。上曰,罪人刑問,準次後下之。上曰,尙轇更上之。上命問郞書問目,仍傳之。上曰,勸杖,可也。上曰,汝爲時澤而反縛高廷燁,廷燁忠也,汝非逆賊乎?時澤旣納直招,汝與時澤相親云,而汝則以爲不見時澤者,成說乎?一一直招,可也。罪人招辭。在事變日記上曰,下之。李喆輔曰,時澤,今方時急,恐或徑斃,未及正法矣。臣意則卽刻正法,似可矣。上曰,下府。李秀逸所懷,時澤之凶逆情節,渠旣直招,則固不可一刻假息於覆載之間,而未及正法之前,若或徑斃,則神人之憤爲如何哉?臣謂不待時正法,宜矣。尙轇則旣與時澤問答而二字之言,尤極凶悖,知情之律,斷不可已。尙輅則雖與尙轇有間,亦不無隱情,不可不嚴訊究覈矣。上曰,不允。諸問郞齊聲曰,時澤之凶逆,若徑斃則失刑大矣。請卽速正法。金尙魯曰,欲究情節,則更問可矣,而若徑斃於杖下,則不可矣。四字凶言,豈可免正法乎?李喆輔曰,卽速正刑,何如?卽今一刻爲急矣。上曰,何必急乎?尹學東曰,今日則更問情節,明·再明正法,何如?臣職在臺閣,固當執法,而急於究問,敢此仰請矣。李㝡中曰,若過數日,徑斃必矣。更問雖急,而正法甚急矣。尹學東所懷,臣於詢問之下,略陳愚見。噫,時澤,卽千古所無之凶賊,豈容一刻假息於覆載之間,而但顯有隱諱之迹,旣未得稠繆之節,必欲更加嚴訊,期於得情,而儒臣反有非斥之言,臣何可晏然於臺次乎?請命遞斥臣職。上曰,勿辭,亦勿退待。兪拓基曰,上自大臣,下至臺臣,一辭齊請,時澤正法,一時爲急矣。金尙魯曰,諸臣之言誤矣。正法急於更問矣。申晩曰,若徑斃,則失刑莫大矣。李喆輔曰,臺臣引避誤矣,連爲仰請可矣。上曰,時澤非窩主也。李喆輔曰,時澤凶言,戊申所不聞者,昨年亦不聞,獨有翼賊敢言之某條之說,尤極絶惡絶憤,不勝萬萬矣。上曰,判義禁言是矣。然予欲待之矣。上曰,儒臣·臺臣,議定罪律輕重,可也。上曰,湖南人心,皆望分外事,故如此之輩,每每有之矣。元仁孫曰,湖南,古者多氣節人輩出,近來無聞,人心漸至訛誤,爲今之計,莫若鎭定矣。上曰,然矣。予欲用湖南矣。上曰,尙輅上之。上命問郞,書問目,仍命傳之。上曰,文書持來乎?李喆輔曰,罪人拿來時,文書不爲持來,道臣推考,何如?上曰,依。李喆輔又進曰,臣退出詳聞,則道臣,則以其文書,出付都事,使之持去,則都事,以爲非吾自奪,仍爲棄寘,不持來。此則罪在都事,道臣則不非矣。上曰,都事無據矣。推考事勿施,可也。上曰,尙輅,刑推。上曰,店舍凶言酬酢之時,三人皆聞,而汝獨不聞者成說乎?汝兄弟心異之說,何事乎?汝兄旣曰知之,而汝獨不知乎?節節巧惡矣,容貌亦狡黠矣。一一直招,可也。罪人招辭。在事變日記上曰,尙輅終不服矣。杖斃可乎?具允明曰,亦難免知情律矣。上曰,捕將入侍。李章吾·申旼入侍進伏。上曰,尙輅眠則眠矣。仍命承旨書之曰,蘇尙輅停刑,以待結末,屈東·奉金,下捕廳拘留。出傳敎上曰,穩城府使金永綬入侍。金永綬進伏。上曰,七事奏之。金永綬伏誦奏七事。上曰,曾見北道乎?金永綬曰,累見北道六鎭矣。上曰,邊地有事,愼之也。上曰,承旨讀宣諭,可也。李惟秀,讀宣諭帖訖。金尙魯曰,穩城府使金永綬入侍事,命下已久,而宣諭帖之不爲預待,事甚未安。該房承旨,從重推考,何如?上曰,依爲之。出擧條上曰,儒臣議定罪律乎?李顯重曰,臣等仰請卽速正法者,惟恐王章之未伸,臺臣所請更加究問者,惟恐情節之未露,皆出於同仇之義矣。上曰,儒臣所奏誠是矣。尹學東·李秀逸所言,皆異矣。深冬帳殿,如是訊囚,初則予笑此輩何能爲之,判義禁,以爲某條之說,乃是血怨深讐中出來,不可不嚴究爲言,此言是矣。噫,予無所負於此輩,此輩亦何嫉於予,而有此某條之說,卽戊申顯賊,昨年志賊之餘論,猶守舊惡不悛也,予實絶痛焉。人聞此言,誰能爲國分疏乎?然高廷燁事賢矣,實非偶然也。初聞道臣狀啓,雖知此輩之書狀叵測,而欲使道臣究問,梟示一道矣。更思之,戊申年,人皆曰緩治,昨年頗重治,而此輩又如此,判義禁亦曰,當採根柢云,故果爲殿坐鞫問。而此賊凶獰狡惡特甚,若更加究問,物故易矣,若徑先正法,則本主未得,先爲正法,則窩主必潛笑之矣,以此難處矣。李天輔曰,此賊時急,故正法爲急矣。金尙魯曰,此賊不正法,則此後承服罪人,何以處之乎?上曰,姑止之。予見此輩,初則如土塊人,見其招辭,皆凶狡,而至於尙輅,則所招與前一樣,終不承款,凶狡則甚,而似是入睡不聞者也。李喆輔曰,一向抵賴,無可奈何矣。李顯重曰,渠何敢生乎?同在房中,入睡不聞者,終不近理矣。上曰,蘇哥兄弟罪律,諸臣次第言之,可也。俄者具允明曰,難免知情律云,此言,何如?李天輔曰,尙轇則凶言酬酢,可施知情律,尙輅不服,且無明證,無可死之罪矣。金尙魯曰,尙轇戴天履地,聞此凶言,不但不驚,而又問答,戊申有翼賊之後,初見矣。旣聞而不告,可施知情律。尙輅則一向不服,似無可死之罪矣。上曰,金吾堂上奏之。李喆輔曰,尙轇則大臣所奏是矣。與時澤問答凶言,此一節,可死無赦,且反縛高廷燁之事,又可死之罪矣。尙輅不服,臣意則徐徐更問,似好矣。兪㝡基曰,大臣·判義禁所奏是矣。申晦曰,臣意,與大臣·判義禁所奏同矣。尙轇可死,尙輅無可死之罪矣。李應協曰,梟獍種子,有之無益,尙轇有可死之罪,而尙輅一向不服,更問好矣。尹學東曰,尙轇罪犯,合於知情,而同參則過矣,尙輅則更問之好矣。李秀逸曰,大臣·禁堂所奏是矣。上曰,問郞奏之。李㝡中曰,大臣·禁堂所奏,與臣意同矣。洪良漢曰,尙轇不免知情矣。宋瑩中曰,事有互對,高廷燁旣施賞矣,尙轇當正法矣。李仁源曰,尙轇可合於知情,尙輅更加究問則好矣。尹得雨曰,尙轇可死,尙輅更問好矣。洪景海曰,大臣·禁堂所奏是矣。李顯重曰,臣意則異矣。凡罪有情犯,時澤則犯矣,尙轇則情矣。至於尙輅,同在一房中,入睡不聞,尤不近理矣,則渠何敢免知情律乎?雖以高廷燁,若聞而不告官,則難免此律,況尙輅是尙轇之弟,同在一房中,則豈不合於知情律乎?上曰,此言過矣。房中之人,皆可誅之乎?上又笑曰,雖犬在其房,亦當誅乎?李海重曰,臣則無別見,與大臣·禁堂之意同矣。上曰,予不知李海重爲人何如矣。頃以御史試之,則年雖妙,爲人實美,殊非尋常之人也。予實嘉之。李天輔曰,爲人本來詳吉,臣常美之矣。上曰,李顯重已老乎?金尙魯曰,白髮亦已種種矣,人皆稱老玉堂矣。上曰,然乎?已老乎?年不多而髮則白矣。上曰,承旨奏之。元仁孫曰,尙轇不免知情律,尙輅徐徐更問之,似好矣。具允明曰,臣俄陳所見,實如元仁孫之言矣。韓光會曰,時澤罪惡,可合大逆律,尙轇亦可合於正法,至於尙輅,則若至杖死,似過矣。自上酌處,何如?元仁孫曰,自戊申以後,凶逆踵出,無歲無之,罔測凶言,無所不至,臣等不勝痛惋,必欲食肉。古有主辱臣死之人,而臣等不死,是臣之罪也,何暇仰請酌處之命乎?上曰,韓光會之言是矣。元仁孫卽重臣元景憂之子也。所陳慷慨矣。李惟秀曰,時澤正法後,尙轇次第正刑,尙輅今姑傅之生議,更加究問,似好矣。上曰,兵判奏之。李曰,臣竊爲獄官慨然也。時澤天時之說,更加窮問可矣,而今慮徑斃,先請正法,殊非重獄體之意矣。尙轇無更問之事,卽速正法可矣,尙輅觀前頭更問之,似好矣。上曰,此賊不治,則國不國矣。若不痛治,則朝鮮臣子,孰不欲食其肉乎?諸臣所奏誠是矣。上曰,軍兵食代乎?兵判知入,可也。李曰,臣詳問則皆已食夕飯云矣。上命承旨書之曰,親鞫姑罷,待就捕擧行。出傳敎又命承旨書之曰,飭已行矣,歲已暮矣,前儒臣尹得雨·洪準海·李宜喆·趙曮·鄭存謙·洪良漢,依前檢擬。出傳敎上曰,捕將譏察,着實擧行,可也。上還大內,諸臣遂退,夜二鼓矣。
丙子十二月初七日夜二更,上御熙政堂。承旨入侍時,右副承旨李惟秀,假注書朴相老,記事官李仁培·李東泰,以次進伏訖。上命承旨書之曰,噫,昨年以後,雖梟獍之心者,庶可懲創,雖訛誤脅從之類,其宜覺悟,而今番時澤之事,往牒所無,其事未了之前,以何心臨殿受賀?今番頒敎陳賀,玆事了當後擧行。出傳敎仍命承旨讀奏訖。承·史遂退出。
上在昌德宮。常參·經筵,以代理停。
仁烈王后忌辰齋戒。
藥房都提調申晩,提調李益炡,副提調吳彦儒啓曰,伏未審夜間,聖體若何,憊眩之候,寢膳之節,亦何如?昨又親臨鞫囚,入夜乃罷,靜攝之中,不瑕有損?雖有待下敎入侍之敎,而今日臣等,率諸御醫,入診詳察聖候,有不可已。大王大妃殿氣候,何如?王世子氣候一向差勝乎?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,下敎日入侍,而世子氣候差愈矣。
吳彦儒達曰,左承旨元仁孫,左副承旨韓光會今日俱不仕進,竝卽牌招,何如?令曰,依。
傳于具允明曰,物故罪人,門限前,急速出送城外,使漢城府擧行。
上在昌德宮。常參·經筵,以代理停。
仁烈王后忌辰。
李翼元達曰,大司憲尹得和未肅拜,執義尹東昇,掌令金元行·尹坊在外,持平李秀逸·具允鈺呈辭,今日以監察茶時之意,敢達。令曰,知道。
具允明·韓光會啓曰,伏以時澤之凶逆,前古所未有,未及正法,徑斃獄中,刑典之乖失,神人之惋痛,爲如何哉?顧今洩輿憤而伸王章,惟在孥戮一事。伏乞亟命該府,依律擧行。臣等職在近密,不勝憤惋之忱,惶恐敢啓。
副應敎李最中,修撰宋瑩中箚曰,伏以臣等,昨於帳殿,以大逆罪人時澤不待時正刑事,敢陳愚見,而言辭拙訥,終未仰格天廳,至使覆載難容之凶賊,假息一宵,此乃臣等,不能碎首力爭,沫血請討之罪也。憤痛慙悚,無地自容。卽見義禁府草記,則凶賊果爲徑斃,噫噫,痛矣。已服之凶賊,不卽正法,竟全首領而斃,此實失刑之大者,將何以洩神人之憤而懲亂逆之徒乎?臣等謂卽令該府,亟擧孥戮之典,斷不可已也。取進止。
獻納沈鑧箚曰,伏以賊澤罪犯,往牒所無,凡有血氣者,孰不欲食肉寢皮,而未及鈇鑕之加,徑致囹圄之斃,臣民憤痛,曷有其極?雖其綢繆情節,未盡鉤覈,而四字凶言,渠旣承款,則便是結案,不可以未及正法而不施當律。臣謂物故罪人時澤,亟命王府,施以孥戮之典,不容少緩。取進止。
正言朴奎壽箚曰,伏以卽伏見小報,賊澤已爲徑斃,噫嘻,痛矣。此賊之窮兇極惡,載籍所無,當初情節之未及究覈,已極痛惋,而到今致斃之後,粗洩神人之憤者,惟在於孥戮一款。臣謂卽命該府,亟擧常典,斷不可已也。取進止。答院啓曰,帳殿旣論,單子前請於予,單子後循例當請於元良,而累日帳殿勞憊,何如是多事乎?如是故薇垣亦爲之,當該所請承旨·儒臣,竝遞差。
以玉堂·諫院箚子,傳于李翼元曰,竝給之。
以備忘記,傳于李翼元曰,承旨有闕代,敦寧都正金孝大,前修撰柳正源除授。
傳于李翼元曰,陳賀,以權停例爲之。
元仁孫達曰,新除授右副承旨金孝大,卽爲牌招,何如?令曰,依。
以右副承旨金孝大牌不進罷職令旨,令于元仁孫曰,推考徽旨捧入。
傳于元仁孫曰,特除之下,初牌不進難矣。況何敢再牌不進乎?明日待開門牌招。
李翼元達曰,新除授同副承旨柳正源,時在慶尙道安東地,斯速乘馹上來事,下諭,何如?令曰,依。
又達曰,玉堂上下番俱空,事甚未安。校理洪梓,副校理洪麟漢,修撰李顯重,副修撰李仁源竝卽牌招,以爲推移入直之地,何如?令曰,依。
以校理洪梓,副校理洪麟漢,修撰李顯重,副修撰李仁源牌不進罷職令旨,令于李翼元曰,竝推考徽旨捧入。
李翼元啓曰,判義禁李喆輔,同義禁申晦·李應協有稟請事,來詣請對矣。傳曰,殿座後,判義禁陳達。
又啓曰,禮曹判書洪象漢,以陳賀日字稟定事,來詣請對矣。傳曰,下敎日入侍。
傳于李翼元曰,右副承旨金孝大,牌不進罷職令旨,達下耶?只推,明日牌招。
李翼元啓曰,領議政李天輔,左議政金尙魯,右議政申晩,以陳賀稟達事,來詣請對矣。傳曰,再昨下敎,使了當後爲之,今日下敎,雖某時,以權停例爲之矣。某時之敎,遺漏不傳,故求對耶?知入。
政院,口傳啓曰,因傳敎,問於大臣,則以爲臣等伏見所下傳敎,無某時之敎,認以爲明日初定日,以權停例擧行,欲以此稟達,來詣求對云矣,敢啓。傳曰,太僕殿座,此後又當殿座,困憊之故,以某時權停例擧行下敎矣。因不傳某時之敎,有此求對,中官從當下敎于入侍時,其止之。因傳曰,使史官傳諭。
獻納沈鑧,正言朴奎壽達曰,以賊澤之窮凶極惡,實是前古所無,凡有血氣者,孰不欲食肉寢皮,而常刑未擧,徑斃獄中,臣民憤痛,爲如何哉?其所以伸王章而洩輿憤,惟在孥戮一款,而臣等適値齋日,不敢詣臺發達,只以數行,箚請大朝,仰冀處分矣。卽伏見下政院傳敎,則辭敎截嚴,至有還給之命,臣等相顧悚縮,罔知攸措。臣等初豈不知靜攝中瀆擾之爲罪,而憂憤所激,不顧常例,妄有所請矣。儒臣·喉院,旣以此被罪,則臣等之罪,固無異同,不可以獨免爲幸,晏然於臺次。請令遞斥臣等之職。答曰,勿辭,亦勿退待。
上在昌德宮。常參·經筵,以代理停。
辰時,日暈。夜初更,月犯畢星,月暈。
藥房都提調申晩,提調李益炡,副提調吳彦儒啓曰,伏未審日間,聖體調攝,若何?憊眩之候,寢膳之節,亦何如?雖有下敎日入侍之命,前劑入湯劑,當盡於昨日,且伏承夜下傳敎,有困憊之敎,今日臣等,不可不率諸御醫入診,詳察聖候,議定繼進當否矣。大王大妃殿氣候,何如?王世子氣候,一向差勝乎?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,湯劑加劑五貼以入,待下敎入侍,而世子氣候差愈矣。
大王大妃殿·中宮殿,藥房口傳問安。答曰,知道。
以承傳色口傳下敎曰,慈殿進御六君子湯,連爲劑入。
李翼元,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
傳于李惟秀曰,右副承旨金孝大,解由勿拘,卽速牌招。
以右副承旨金孝大牌不進罷職令旨,令于元仁孫曰,推考徽旨捧入。
傳于金孝大曰,明日講經停。
李惟秀達曰,玉堂上下番俱空,事甚未安。校理洪梓,副校理洪麟漢,修撰李顯重,副修撰李仁源,旣有只推之令,竝卽牌招,以爲推移入直之地,何如?令曰,依。
金孝大,以禮曹言達曰,京畿果川地,四忠書院致祭事,曾已啓下矣。致祭吉日,令日官推擇,則今十二月十二日爲吉云。本曹郞廳,受香祝進去,以此日定行,而祭物及執事,令本道差定進排事,知委,何如?令曰,依。
李翼元,以兵曹言啓曰,今月初十日,禁軍來春夏等祿試射設行矣。入直禁軍等,依例除標信出試後,還爲入直之意,敢啓。傳曰,知道。
李惟秀,以司饔院官員,以都提調·提調意言達曰,本院柴場,在於廣州地,而所居民人等,火田加田作耕處,隨起隨捧稅穀,以補燔造之需矣。近年以來,民人輩奸計百出,遽生不納稅之計。加田執卜之時,分院加耕,則稱以廣州加田云,廣州加田,則又稱以分院加耕云,而中間落漏不䄲稅者居多。以此之故,分院加耕,年年減縮,燔造一事,不成貌樣。今年則踏驗時,本院郞廳,與廣州經歷,眼同踏驗,以定境界,俾無虛實相蒙之弊事,啓稟蒙允後,發遣郞廳,與廣州經歷,眼同踏驗。始定境界之際,留守遞職,經歷有故上京,本院郞廳,身病替易,如是之際,踏驗日字,自爾遷就。今則時値嚴冬,不可踏驗,而明春設燔後,則本院郞廳,連在分院,與廣州經歷,一處眼同,更定境界,有不可已。廣州留守及本院摘奸郞廳處,以此分付,何如?令曰,依。
金孝大,以義禁府言達曰,卽接月令醫員尹鳳禧手本,則時囚罪人徐好修,累日處冷之餘,重得寒感,頭疼如碎,食飮全廢,渾身寒戰。洪檍本以抱病之人,痰癖之症,遇寒添重,胸腋時時關塞,勺水不下,氣息昏昏,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
李翼元,以義禁府言達曰,前掌令李運海,前持平權世橚·金永爕,前司諫黃柙,前獻納李德海,前正言李壽勛·奇彦觀等,竝禁推事,徽旨達下矣。李運海·金永爕·黃柙·李德海·李壽勛,待令於本府,卽爲拿囚。權世橚慶尙道黃山前察訪,自任所時未上來,奇彦觀時在全羅道光州地云,依例發遣府羅將,竝拿來,何如?令曰,依。
又以義禁府言達曰,淸州前營將鄭孝曾,拿問定罪事,徽旨達下矣。鄭孝曾時在任所,交代後,發遣府書吏,拿來,何如?令曰,依。
又以司僕寺官員,以一二提調意言達曰,本寺所管各牧場,多在於三南海島,而不幸今年穡事,沿海各處,尤甚被災,便成赤地。千餘石收稅之穀,今則未滿百石,而牧子屯民,擧皆流散,稅穀糴穀,末由收捧之意,相繼往來,其遑汲之狀,據此可知。且牧官之請得賑資,民人之上京呼訴,不勝其紛紜。本司需用,專靠於湖南各牧,而昨今兩年,連値無前之慘凶,明春內外廏馬添養之資,許多員役厮卒應下之料,無路辦出之中,牧場若干還穀,亦多未捧,以此形勢,實無推移接濟之道。故昨年自本寺,爲慮牧民之救活,湖南各邑所在賑廳穀一千石,草記請得,而本道於牧民,視若他民,達下請得之還穀,不卽許劃,未蒙實惠矣。今年海邊之慘凶,非比上年之被災,一依癸巳年例,湖南各邑所在賑廳穀一千五百石,特爲從附近移轉,許貸於湖南牧場,以爲分俵牧民,待秋還納之地,爲宜。以此分付賑廳,行移本道,使之各別惕念擧行,何如?令曰,依。
校理洪梓,副校理洪麟漢,修撰李顯重,副修撰李仁源等,聯名書曰,伏以,皇天眷祐宗祊,睿候旋臻平復,臣民慶幸,曷有其極?臣等昨伏見大朝傳敎,有陳箚儒臣,遞差之命,臣等誠有所悚恧不自安者。蓋於日昨,在直僚員,以徑斃罪人時澤孥戮事箚請,發簡於臣等,故臣等卽書謹悉,欲爲聯參,而事勢適急,臣等之名,雖未及列書於箚中,旣書謹悉之後,臣等亦同參中人耳。到今兩僚臣,特命譴遞之後,臣等其何可諉之以名字之漏書,而晏然就直乎?廉愧所在,決不可承膺。玆於召牌之下,荐犯違傲之科,臣等之罪,尤無所逃,乃敢相率陳章,仰干崇聽。伏乞睿慈,俯垂諒察,亟賜鐫削,俾安私分,千萬至祝。臣等無任云云。答曰,覽書具悉。爾等其勿辭,從速察職。
持平李秀逸書曰,伏以天祐宗祊,睿候遄臻平復,此實國家億萬年無疆之福,臣民慶忭,曷有其極?今此時澤之凶逆,千古所無,情節畢露,旣已直招,則誅討之典,一時爲急,臣於大朝帳殿之下,以亟正王法,累累仰達者,蓋慮其徑斃而未及快伸邦憲也。斧鉞未加,終至於戴其頭自斃之境,神人之憤痛,爲如何哉?當施之律,斷不可已。伏願邸下,仰稟大朝,亟令該府,卽擧孥戮之典,以正王章焉。臣無任區區。答曰,覽書具悉。大朝靜攝之中,煩稟爲難故矣。
持平具允鈺達曰,請瑞虎等兩賊孥籍,亟令王府擧行。措辭見上請其時干連人英梅,更令鞫廳,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請島配罪人鼎九,亟令王府,依律正刑。措辭見上請島配罪人泰績,更令鞫廳,拿鞫嚴問,夬正王法。措辭見上請還收罪人桂永放送之令,亟令攸司,依律處斷。措辭見上請還收吉才卜·李於屯金減死之令。措辭見上請還收李佐太·申尙春減死之令。措辭見上請罪人彦杓·陽祚等,仰稟大朝,更加嚴鞫得情。措辭見上請稟于大朝,潤·東夏,竝施應行之律。措辭見上〈請〉稟于大朝,還收柱泰·昌翼酌處之命,更加嚴鞫得情,依律處斷。措辭見上請定配罪人孝曾·孝順,稟于大朝,亟令王府,更加嚴鞫得情。措辭見上請稟于大朝,還收崔守仁定配之命,更加嚴訊,期於得情。措辭見上請仰稟于大朝,爟·爣諸子,竝令絶島移配。措辭見上請東星,亟施孥籍之律。措辭見上請緣坐罪人抗,仰稟大朝,亟施孥籍之典。措辭見上請厚陵參奉韓芷,拿問嚴處。措辭見上時澤四字不道之言,窮凶絶悖,實是覆載之所不容,王法之所必誅。直招根脚,卽是結案,而經宿致斃,全其首領,刑政之乖失,神人之憤痛,爲如何哉?顧今追伸王章,少洩輿憤,唯在於孥戮一事,決不容一日少緩。請徑斃罪人時澤,稟于大朝,亟施孥戮之典。罪人尙轇之與時澤酬酢者,是何等凶言,而容易問答,視若尋常,重難之云,旣無人理。及其帳殿納招也,又添二字不道之言,吁,亦痛矣,是可忍耶?論其心腸,亦一時澤,以此斷案,其不宜一日容息也,明矣。請罪人尙轇,稟于大朝,亟正典刑。罪人尙輅,其罪惡,藉曰視尙轇差間,而時澤酬酢之時,旣在同房,則入睡未聞之說,終不近理,親問之下,一向抵賴,極爲巧惡。其間隱情,未及鉤覈而停刑,待結末之命,遽下此際,揆以獄體,不可不鎭日嚴訊,期於得情。請罪人尙輅,稟于大朝,亟令鞫廳,加刑取服。鞫囚文書,何等嚴重,而時澤文書之在湖南監營者,拿來都事,棄不齎來,致失考驗,事未前聞,大關後弊。該郞雖以他罪被譴,而獄體所關,不可置而不論。請當該都事,遠地定配。凶賊時澤,假息於承款之後,徑斃於正法之前,天討未行,輿情益激。當初不卽行法,固知聖意之有在,而臺閣之臣,惟當按法爭執,參鞫諫臣,更加嚴訊之請,雖似有見,揆以執法守常之義,終歸乖體。當此劇賊徑斃,神人共憤之日,不可無警。請司諫尹學東罷職。當此鞫獄方張,親臨帳殿之日,沐浴致討,臺閣尤重,雖在外者,惟當不暇他顧,蹶入參,而掌令尹坊,家在近畿,迄無動意,揆以分義,誠極寒心。請掌令尹坊罷職。頃日憲臣之論韓芷也,旣曰不順父母,則乃是倫常極罪,所當直請嚴處,而畢竟勘律,止於削版,罪律太不相稱,物情莫不駭異,不可以旣遞而無警。請前持平李普觀罷職。答曰,不從。時澤事·尙轇事·尙輅事,大朝靜攝之中,煩稟爲難故也。都事遠配事,臺臣罷職事,及在外臺臣罷職事,前臺臣罷職事,竝依達。
正言朴奎壽達曰,請充軍罪人李時蕃,依律處斷。措辭見上請恒延·命垕·敏樞,仍令鞫廳,嚴鞫得情。措辭見上請仰稟大朝,島配罪人泰績,更令鞫廳,拿鞫嚴問,夬正王法。措辭見上請徑斃罪人詹,亟稟大朝,追施逆律。措辭見上請卜連亟令王府,拿鞫嚴問,以正王法。措辭見上請稟于大朝,收還罪人天大酌處之命,夬正王法。措辭見上請稟于大朝,還收罪人益源定配之命,更加嚴鞫得情,夬正王法。措辭見上請罪人匡師,更加嚴鞫得情,夬正王法。措辭見上請罪人柱天,仰稟大朝,亟令王府,以同參律擧行。措辭見上請罪人厚基,仰稟大朝,亟令王府,以同參律擧行。措辭見上請絶島安置罪人來復,稟于大朝,還寢發配之命,仍爲嚴鞫得情,以正王法。措辭見上請前校理申致謹,前大司諫尹尙任,亟施追奪之典。措辭見上請緣坐罪人抗,稟于大朝,亟擧孥籍之典。措辭見上亂逆,前古何限,而窮凶極惡,未有若賊澤之甚者也。其綢繆情節,顯有根柢,而未及究覈,徑斃獄中,神人之痛惋,當復如何?卽今王章之少伸,輿憤之粗洩,惟在孥戮一節。請徑斃罪人時澤,稟于大朝,亟施孥戮之典。答曰,不從。玆事,大朝靜攝之中,煩稟爲難故也。
上在昌德宮。常參·經筵,以代理停。
下直,多大浦僉使趙光鎭。
金孝大達曰,大司憲尹得和未肅拜,執義尹東昇,掌令金元行在外,一員未差,持平李秀逸·具允鈺呈辭,今日以監察茶時之意,敢達。令曰,知道。
李惟秀達曰,校理洪梓,副校理洪麟漢,修撰李顯重,副修撰李仁源書批已下,竝卽牌招,以爲推移入直之地,何如?令曰,依。
以校理洪梓,副校理洪麟漢,修撰李顯重,副修撰李仁源牌不進罷職令旨,令于李惟秀曰,推考徽旨捧入。
又啓曰,春帖子製述官,旣已抄啓,弘文提學徐宗伋,明日待開門牌招,使之出韻科次,何如?傳曰,允。
又啓曰,春帖子製述官抄啓中,時無職名人,令該曹,口傳付軍職,何如?傳曰,允。
又達曰,親鞫,待就捕擧行事,命下矣。罪人旣已拿來矣,殿座時,承旨,不可不備員,都承旨吳彦儒,左承旨元仁孫,左副承旨李翼元,纔已申退矣。左副承旨,今方請牌,而都承旨·左承旨,拘於廳規,不得請牌,何以爲之?敢稟。令曰,牌招。
吳彦儒達曰,今日親鞫時,承旨,不可不備員,而同副承旨柳正源,今方在外,合有變通之道,何以爲之?敢稟。令曰,改差。
傳于金孝大曰,卽時擧行。
傳于李翼元曰,右副承旨留院,該房,依前擧行。
吳彦儒啓曰,藥房三提調,有稟達事,來詣請對矣。
傳曰,其止之,右相當入侍矣。
傳于金孝大曰,軍兵等毛具,諸臣煖帽。
兵曹口傳政事,以文道新爲都摠都事,以金必炯爲訓鍊判官。
李惟秀,以儀賓府言啓曰,全羅道全州府所在府東府北,助村·龍津·回浦·草谷等無主之地,自本府草記折得,旣已蒙準,故形止摘奸,則本府所屬諸洞田畓,果皆起耕,而本道托以諸洞爲乾止山接界之處,禁葬禁伐,不可許其折受也。混同論之,有此防報,而本道旣曰,禁其樵牧,禁其入葬,則禁山之內,庶民入葬者,數百餘塚,該邑之斫木燔瓦者,亦爲五六處,丘原穿鑿,煙煤狼藉,禁葬禁伐之意,果安在哉?況本府折得田畓,則皆在平原諸洞,而今以慶基殿官所報觀之,乾山本非眞殿主脈,而殿後有可藏·黑巖兩崗,乾山在於兩崗之外,爲眞殿不見之處云。其所瞞報,推此可知,而若有上司折受之擧,則藉重爲說,必至防報而後已,如許事體,曾所未聞。已起田畓之收稅,盡歸一官之私用,實是萬萬無謂。依前達下辭意,俾卽出給之地,更加嚴飭,何如?傳曰,允。
吳彦儒,以宗簿寺官員,以提調意言達曰,前全恩君墩,前全春君堦,前安恩君㶩,前安昌令燝等,在喪之後,與宗親府下吏符同,冒受兩朔祿俸,此實前古所未有之事。其在事體,誠極駭然。前全恩君墩等,竝罷職,以懲日後,當該下吏,令該曹從重科罪,何如?令曰,依。
金孝大,以義禁府言啓曰,罪人時澤,未及正刑,徑先物故,事極憤痛,而四字凶言,旣已遲晩,則便是結案,一依大逆律,擧行,何如?傳曰,已下敎矣。
又以義禁府都事,以鞫廳大臣意言啓曰,問事郞廳前副應敎李最中,前修撰宋瑩中時無職名,令該曹,口傳付軍職,使之察任,何如?傳曰,允
李翼元,以兵曹言啓曰,武藝別監鄭翼海,內中日試才時,鳥銃無間連三次三發三中,似當依法典,直赴殿試,三次所受賜馬之帖,亦當一倂還收,而係干恩典,自下不敢擅便,上裁,何如?傳曰,直赴殿試。
金孝大,以義禁府言達曰,卽接月令醫員崔興門手本,則時囚罪人鄭基安,多日處冷之餘,素患疝症猝廢,時時上衝,頻頻昏窒,勺水不下,一味危篤,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
傳又金孝大曰,物故罪人,斯速出城外,漢城府使之擧行。
金孝大,以刑曹言啓曰,今十二月十一日,傳曰,日寒如此,分付秋曹,輕囚卽爲放釋事,命下矣。取考囚徒案,則承政院直囚通禮院書員張鵬海,親鞫時通禮不卽待令事也。宗親府直囚張召史·崔召史等,士夫家作挐事也。司憲府直囚朴召史·李守福,李世昌·徐允衡等,私屠犯禁事也。金敎奉·李三昌等,投錢犯禁事也。右人等,依傳敎竝放送之意,敢啓。傳曰,知道。
以咸鏡監司狀達,還上邑數相左,惶恐待罪事,令于李翼元曰,勿待罪事,回諭。
親鞫罷後,政院·玉堂·藥房口傳問安。答曰,知道。
丙子十二月十一日酉時,上御內司僕寺。親鞫入侍時,行都承旨吳彦儒,左承旨元仁孫,右承旨李惟秀,左副承旨李翼元,假注書朴相老,事變假注書朴師海,記事官李仁培·李東泰,判府事兪拓基·李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,獻納沈鑧,持平李秀逸,問事郞廳副司果李㝡中·宋瑩中·洪良漢·洪景海·李海重·尹得雨,修撰李顯重,副修撰李仁源,別刑房都事李商輅·李廷恢,文書色都事金履復·權聖應,以次進伏訖。上命承旨書之曰,莫重下敎遣漏,當該中官,從重推考。出傳敎又命承旨書之曰,同副承旨柳正源,勿遞仍任。出傳敎上曰,兵判進來,軍兵饋粥,可也。日寒如此,得無寒且飢乎?兪拓基等曰,日寒特甚,毛衣進御乎?上曰,毛衣本不着矣。申晩曰,聖候,何如?上曰,一樣矣。申晩曰,蔘橘茶煎入乎?上曰,依。上曰,雲澄拿來,其氣色殊常乎?李喆輔曰,臣問其都事,則雲澄就捕時,直問時澤所爲,仍又戰股,不能自定云,極殊常矣。金尙魯曰,雲澄則緩緩究問,必得根柢,似好矣。若如時澤之徑斃,則何以處之乎?上曰,依。上曰,雲澄文書上之,令禁堂,一一考見,可也。上曰,出使都事入侍。金必炯·文道新進伏。上曰,雲澄就捕時事,一一奏之,可也。文道新曰,初則隱避不現,終又逃走不現,擧止極殊常矣。上曰,必知其謀者也。日限前,能果入來,誠善爲之矣。上命承旨書之曰,王者所爲,不過勸懲,慢者旣懲則勤者宜勸。武兼文道新·金必炯,令該曹,當日內右職調用。出傳敎上曰,捕將入侍。李章吾·申旼進伏曰,昨日尙輅弟,尙偉爲名人,入京捉來究問,則時澤相親之說,不爲承服矣。上曰,雲澄上之。上命問郞,書問目,仍命傳之曰,擧條目一一詳傳之,可也。上曰,汝就捕時,發何言乎?汝在鄕中,何人相親乎?往來京中,欲成何事乎?隱避不現,是何心乎?含口不言,是何心乎?旣與時澤相知,則平生不與人交者成說乎?咫尺帳殿,事體至嚴至尊,汝何敢欺罔乎?從實直招,可也。罪人招辭。在事變日記上曰,判義禁往見罪人,納招之際,若緩緩飾辭,則仍令羅將,亂杖擊之,可也。上曰,觀汝眸子,能猾無雙矣。年年往來京中,欲求何事乎?每聽傳敎,輒回頭不欲聽,尤極頑惡矣。汝知蘇尙轇兄弟乎?天時之說,汝果言之乎?汝若不直招,則直下捕廳,亂杖鞫問矣。一一直招。罪人招辭。在事變日記上曰,左右捕將入侍。李章吾·申旼進伏。上曰,雲澄,下捕廳嚴問,可也。上曰,尙轇物故可憐矣。李喆輔曰,不及知情正法而徑斃,不勝痛惋,何憐之有乎?上曰,李衍宇上之。上曰,汝知時澤·金應東乎?昨年羅州逆賊出時,汝乃以擇日法大怯逃散者何耶?昨年逆賊,不知天時,故大敗云者,是何言乎?一一直招。罪人招辭。在事變日記上曰,此罪人,半承款矣,亦下捕廳,可也。上曰,雲澄·衍宇,直招與否,承旨知入。李惟秀曰,招問從事官,則兩罪人姑未直招云矣。上曰,雲澄更上之。上曰,頑凶獰慝,實有浮於時澤矣。上曰,昨年羅州逆賊,不知天時,至於大敗云者,是汝之言,則何不直招?罪人招辭。在事變日記上曰,刑推,可也。上命承旨書之曰,日寒若此,分付秋曹,輕囚卽爲放釋。出傳敎金尙魯曰,王府輕囚,一體放釋,何如?上曰,依。仍命承旨書之曰,榷·徐好修,李世澤·李壽勛·金永燮·黃柙·李運海·李德海·洪檍,竝放。鄭基安,施當律放。出傳敎又命承旨書之曰,宗臣家作挐,則宗親府推治,可也,而以士夫家作挐,宗親府推治,事體不然,當該堂上,從重推考。出傳敎上曰,雲澄下之,衍宇更上之。上命問郞,書問目,仍命傳之訖。上曰,刑推,可也。上曰,今無可欺事,三人綢繆之事,一一直招。昨年逆賊,天地所不容,萬古所無者,朝鮮人臣,莫不欲寢皮食肉之不暇,而汝敢曰可怪,何其歇後耶?必有謀議之事,箇箇直招,可也。罪人招辭。在事變日記上曰,刑問准次,可也。上曰,日寒如此,人皆煖帽,而判義禁獨不着,老而剛矣。上曰,罪人竝下府,羅卒退之。沈鑧曰,臣有所懷,敢此仰達矣。逆賊時澤四字凶言,陰慘叵測,寔是往牒所無。渠旣承款之後,未及正法,徑斃獄中,王章未伸,輿憤益激。昨以孥戮事,兩司俱已發達,而今於帳殿,又陳所懷,應施之律,不容少緩。伏乞亟降明命,夬擧孥籍之典,以洩神人之憤焉。李秀逸所懷,時澤凶逆,實是前古所無之變,而旣已承款之後,不卽正法,終致徑斃,國家之失刑,輿情之憤痛,爲如何哉?卽今追伸王法之道,惟在孥戮一款,而尙未擧行,失刑之中,尤爲失刑矣。請物故罪人時澤,卽令王府,亟施孥戮之典焉。上曰,依啓。上命承旨書之曰,噫,臨御以後,凡法之過重者,刑之法外者,或釐正或除之,而猶有一事,昨年以後,欲下敎而不果。凡坐戮之典,其當身正法,然後乃施者,而至於追施逆律者,其元犯,旣物故不施刑,而其父與子,不篤老非年滿,則皆爲正法,此反重於元犯也。旣不施刑於元犯者,施於父子,非王政之所宜。其若年久後追施者,於其子,或有其時年不滿者,或有其時未有者,而俱被其律,亦非王政之所忍。是豈篤老年未滿,除刑之意,而律文亦無待年正法之事。此後追施逆律者,其父與子,勿施一律,依兄弟應坐律擧行事,奉承傳施行。出傳敎上曰,此傳敎,何如?金尙魯·申晩曰,伏聞傳敎,好生之德,溢於辭表,不勝欽仰萬萬矣。上曰,壓膝之刑,亦已除之矣。上曰,昨日承旨·儒臣特遞之意,有所在也。伊日霧氣亘天,心常怪慮,入夜乃罷,不能寐,於心耿耿。忽欲就寢,政院有呼承傳色,予驚覺,意者必有雲臺之報矣,及見,乃院啓也。王府草記未下答之前,院啓之先請,實過矣。金尙魯曰,莫非嚴懲討之意矣。上曰,更思之,處分似過矣。金尙魯·申晩曰,今番陳賀,若不親臨,情理缺然,收殺後,雖在靜攝之中,親臨受賀,臣等萬萬顒望矣。上曰,當觀勢爲之,而今則於百事無心矣。上曰,金孝大,今則前路通矣,履歷好矣。金尙魯曰,已經承旨,何官不做乎?上曰,尹勉敎入侍。尹勉敎進伏。上曰,曾經幾邑乎?尹勉敎曰,曾經八邑矣。上曰,蔭官亦有爲監司之例乎?金尙魯曰,前例多有之矣。上曰,此人年限尙不過,莫以州牧例用之,可也,亦以方伯例用之則好矣。上曰,衍宇欲待應東上來,加刑,何如?禁堂·問郞,奏之,可也。李喆輔等曰,下敎誠然矣。姑待更問,似好矣。李㝡中等曰,今又加刑,則徑斃可慮,姑待應東之拿來,盤問之地,似好矣。上曰,然矣。仍命承旨書之曰,蘇尙輅允臺請,明日一體上闕。出傳敎又命承旨書之曰,推鞫姑罷,明日殿座時刻,辰初三刻爲之。出傳敎上還大內,諸臣遂退。
上在昌德宮。常參·經筵,以代理停。
巳時,日暈兩珥,暈上有背,白虹貫日。未時,日暈,暈上有背,背上有抱。申時日暈。夜一更,月有交暈。二更,月暈。三更,月入東井星。
李惟秀達曰,校理洪梓,副校理洪麟漢,修撰李顯重,副修撰李仁源,旣有只推之命,竝卽牌招,推移入直,何如?令曰,依。
金孝大達曰,校理李世澤旣有帶職蒙宥,卽爲牌招入直,何如?令曰,依
以承傳色,口傳下敎曰,右副承旨留院,蓋爲慈殿,或有入侍事矣。予亦今日還內,尙不進候於慈殿,以自不潔處來故也。右承旨·右副承旨,仍爲換房,此後,亦爲留院。
又以承傳色,口傳下敎曰,此後,金吾單子之不時入來者,自政院,分付京兆,卽爲出城外擧行。
金孝大,以義禁府言達曰,晉州前牧使任鏡觀,憑閱處之事,徽旨達下矣。任鏡觀時在京畿廣州地本家云,依例發遣府羅將,拿來,何如?今曰,依。
又以漢城府言達曰,故大臣夫人,衣資食物存問事,因戶曹移文,某部居住與否,詳問以報事,知委各部,則中部,有兩大臣夫人,而其餘各部,則皆以無爲報來,以此書達矣。追聞故奉朝賀李宜顯夫人柳氏,今方居在於南部明禮洞云。故更爲別單書入,令該曹,依例擧行,而該部不卽擧行,致有此抄達時,落漏之擧,事之驚駭,莫此爲甚。當該部官,令該府拿處,下吏,自本府,從重科罪,臣府,亦難免不察之失,惶恐待罪之意,敢達。令曰,知道,勿待罪。
李惟秀,以義禁府言啓曰,因兩司所懷,物故罪人時澤亟施孥戮之典,以洩神人之憤事,依啓矣。其父母·妻妾·子女·祖孫·兄弟·姊妹·子之妻妾·伯叔父兄弟之子,年歲·姓名·存沒·居住,令漢城府,考出帳籍,亦爲分付五部及各該道,應坐諸人,一一査出,成冊牒報,後依律擧行,而籍沒家產,破家瀦澤,降邑號罷守令等事,令各該司,捧承傳擧行,何如?傳曰,允。
以忠淸水使申本,水原格軍朴順希等渰死事,令于李翼元曰,渰死人等,令本道恤典擧行。
又以忠淸水使申本,洪州牧進上知委格軍鄭甫音金等,渰死事,令于李翼元曰,渰死人等,令本道恤典擧行。
親鞫罷後,政院·玉堂·藥房口傳問安。答曰,知道。
傳于李翼元曰,承旨入侍。
李翼元·金孝大達曰,竊以天人一理,間不容髮,降祥降災,各以類應,自我視聽之幾,聖謨昭垂,一心寅畏之戒,凡辟所愼。伏惟我邸下,以仁孝之姿,承代理之命,凡於敬天勤民之政,靡懈夙夜,憧憧一念,亶自家,法中出來,重華協明,化理日新,則庶幾昭昭之天,降以景星慶雲之應,而忽者靑臺之報,奏以陰虹之變,臣等聚首驚懼,不知所以致此也。噫,我邸下,纔經聖痘,不日康復,天地神明之所默佑,祖宗陟降之所陰隲,不惟環海臣民之蹈舞攢祝,而三聖悅豫之心爲如何哉?政宣加愼於少愈之戒,以解親心,尤謹於奉若之道,以答天意,而仁愛之警,至於如此,則臣等死罪,非敢謂某事之應,有以召之,而或於愼攝之中,睿念少解欽若之誠,少有所間斷,乾惕之志,少有所不繼,則卽今轉移之機,亦惟在於我邸下一心上,曷不念哉?伏惟我大朝殿下,十行絲綸,至下減鐥之敎,至誠惻怛,以自强二字,爲修省之本,而其所以期勉我邸下者,又不出於勤學勵政。伏願邸下,一念在玆,若遇天警,則以玆而惕惕,若値民隱,則以玆而勉勉,則消弭之策,允在於玆,懋哉懋哉。臣等,職忝近密,目見可愕之災,略效憂愛之忱,敢達。令曰,知道。于今虹貫之變,驚愕懍惕之心,不能自定,所陳切至,可不體念焉。
前護軍尹鳳九書曰,伏以臣,老病垂死,蟄影窮磵,與世相疎絶矣。晩始伏聞邸下患痘疫,顆㿀忽發,壯歲此疾,本非輕症,近遠傳聞,莫不驚憂千萬。臣雖床簀殘喘,不敢寧處,卽日就道,扶舁寸進,以爲路左承候之計,僅至數舍,風寒撼頓,病勢陡劇,强前不得,仍顚止旅邸,而連承睿候,有日勝之效,諸症次第退聽,百神湊祥,天和旋復,實我東億萬年無疆之休也。此固凡人不得不一經之疾,每當輪行之時,上下之爲邸下憂慮者,幾年于玆,而今旣順經,則臣民之歡欣處忭,尤曷可勝言哉?然小愈之戒,聖人所言,況此非尋常感傷之比,其所護愼之者,尤不可不十分留意也。凡係調養之方,不但在節飮食服藥餌而已。古人詩曰,萬方補養皆虛僞,只有操心是要規。今大病新去,善端易萌,雖於臥內,勿加拘束,頻引宮僚,講說古聖存心養性之說,使義理有味,戰勝身肥,則心體廣胖,泰然悅豫矣。豈有惟疾之憂,復貽於聖上哉?惟邸下念之也。臣之癃病,旣未能自力,顧念情地,近尤危惕,不敢前進,卽還私次,賀班有期而虛縻筵官,昧然不知變動,臣罪於是而尤大矣。臣無任云云。答曰,覽書具悉爾懇。前後敦召,非止一二,而招致之期漠然,寔余誠淺,心深忸怩。凡講學之要,惟討論經旨,闡明義理,而此非山林宿德賢士,何以能之?況以世祿之臣,其道德之粹,學問之正,余固悉知。爾不可以捨余,余不可以捨爾,而憂愛陳勉,言甚切至,可不體念,爾其勿復過辭,卽速上來,補我不逮。
校理李世澤書曰,伏以,皇天眷祐我宗祊,睿候遄臻平復,實國家億萬年無疆之福也。聖心歡悅,朝野相慶,欣欣蹈舞,曷有其極?第伏念今此證患,有異他症,凡爲愼攝之道,尤在向差之後。伏望邸下,勿以元證之瘳,或懈調將之節,益加戒謹於寢膳節宣之方,以上弛大朝惟憂之念,下副臣民祈祝之誠焉。仍念臣,踪迹孤畸,情地危惕,頃叨諫職,趨膺無路,拜章陳懇,未蒙準許,席藁私次,惟俟重勘。迺於千萬意慮之外,又伏承玉署之命,敢因縣道,復控微悃,書未及上,置對命下,惶懼隕越,悚慄靡措,趲程千里,來伏金吾,罪積達傲,罰甘誅戮。不自意適値倖會,獲被恩宥,圓靡纔出,召牌踵臨,臣誠惝怳悶縮,直欲鑽地而有不可得也。蓋臣之區區情勢,前旣仰暴靡遺,無煩更事陳列,而要其釁訧至重,爲世棄物,雖在尋常除拜,亦所戒懼不敢,矧此論思之任,自是速戾之地,顧何可放倒廉義,冒承當,以重貽衿紳之羞辱乎?鐵限甚截,株守益固,寧被逋慢之誅,難回溝壑之諒,斷斷此心,可質神鬼。噫,君臣大倫,列於天地,召不俟駕,古聖攸訓,且今凶逆復起,鞫獄方張。我大朝連日帳殿,親臨訊囚,大小臣僚,奔走不暇,此尤豈臣子逋慢退伏之時?而私義旣重,常分難顧,趨詣禁闥之外,猥陳肝血之苦。伏乞睿慈,察臣危悃,諒臣至懇,亟許改正臣謬叨職名,仍治臣瀆擾之罪,以嚴常憲,以肅朝綱,不勝幸甚。臣治書將上之際,得接小報,俄者靑臺,又有虹貫之報,臣誠驚愕,莫惻天意之所在也。繼伏見大朝特下綸音,備述警惕之旨,聖意懇切,感動臣隣,末又以勤學勤政,勉戒我邸下。噫噫,自古人君之遇災修省,應天以實,蓋無過於勤學與政,而二者之中,勤學爲本。今我邸下,雖在調攝保愼,亦不可不仰體聖誨,顧畏天警,益復加意於懋修勵政之方也。如臣滓穢之跡,旣已自畫於言議之職,今又不敢復以陳戒之說,抗顔論列,罪上添罪,萬戮惟俟,臣無任云云。答曰,覽書具悉。方切懍惕,而所陳切至,可不體念。爾其勿辭,從速察職。
丙子十二月十二日辰時。上御內司僕寺。親鞫入侍時,行都承旨吳彦儒,左承旨元仁孫,右承旨李惟秀,左副承旨李翼元,假注書朴相老,事變假注書朴師海,記事官李仁培·李東泰,判府事李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,獻納沈鑧,持平具允鈺,問事郞廳李顯重·李仁源·李㝡中·宋瑩中·洪良漢·洪景海·李海重·尹得雨,別刑房都事李商輅·李廷恢,文書色都事金履復·權聖應,以次進伏訖。上出御帳殿,李宗城等曰,昨日侵夜還宮,聖候,何如?上曰,一樣矣。李宗城等曰,大王大妃殿氣候,何如?上曰,一樣矣。李宗城等曰,中宮殿氣候,何如?上曰,一樣矣。李宗城等曰,世子宮氣候,何如?上曰,一樣矣。上曰,假都事尙不來乎?李喆輔曰,同是六日程,而尙不入來矣,極爲無據矣。沈鑧·具允鈺所懷,臣昨以徑斃罪人時澤孥籍事,仰陳所懷而蒙允矣。退伏見夜下傳敎,則有追施連坐律,定或施行之命,聖意攸在,孰不欽仰?而至於賊澤,則其窮凶情節,寔是亘萬古所無之大逆,渠旣直招,且捧根脚,則此便是結案。今若以未及正法,遽施此律,則其爲失刑,莫大於此。伏乞亟令王府,依正法罪人例,擧行,何如?上曰,雖已承款,而未及結案,不允。上曰,罪人雲澄上之。上命問郞書之曰,傳此問目,後卽爲擧法,可也。上曰,今無可隱之情,從實直招,可也。汝若不親時澤,則何不請面質乎?張天材果是窩主乎?一一直告,可也。罪人招辭。在事變日記上曰,節節隱諱,言言陰譎,猛杖,可也。上曰,皇明時李自成,卽如此輩之賊乎?元景夏父子,習於明史,必知之也。金尙魯曰,李自成亦以流賊,至於闖發矣。上曰,然矣。上曰,五十一人中,汝旣入之,則其所酬酢,何不直告?汝爲窩主乎?抑別有窩主乎?天材·白時采·姜珩·權攝,亦其中人乎?一一直告也。汝初云只一番上京,末乃五次上京云,上京之事,何其諱乎?上京謀議乎?一一直招,可也。罪人招辭。在事變日記上曰,雲澄下之,前排入之。上曰,沃溝出使假都事拿入。上曰,同出都事,昨日皆入來,汝獨今日入來何也?果川捕校,朝已入來,而汝又落後何也?上曰,拿出。仍命承旨書之曰,當該假都事,令該府處之。出傳敎上曰,其羅將,令兵判,決棍七度,可也。上曰,予方對水刺,而心甚傷惻焉,軍兵皆能食乎?禁衛軍·禁軍·都監軍食代,次次爲之乎?兵判知入,上命入日變圖。上曰,貫兩珥矣。卽時消滅,亦異矣。凶逆納招時,又有此變,誠異矣。上命承旨書之曰,噫,涼德臨御,已過卅載,而雲臺之告異,無歲無之,亂逆之輩,式月不止,心常悸懼矣。今番之逆,近者所無,而今日逆囚直招之時,虹貫之報忽到,是豈偶然,是豈偶然?懍惕之心,何以仰答?自今日東朝供上外,三日減膳,今番陳賀時,亦東朝外,政府物膳停封,頒敎日,軒架,陳而不作,以表予恐懼之意。予雖衰矣。其宜自强。噫,我元良,體此意,勤學勵政,大小臣工,精白一心,輔予與元良。出傳敎金尙魯·申晩曰,聖敎縷縷,至下減膳之命,不勝欽歎萬萬矣。然而天變至嚴,大可畏矣。臣等無狀,不能仰答盛意,民憂國計,一無措爲,臣等之身,斥退之伏望伏望矣。上曰,今日予益勉旃,卿等亦當益勉旃焉。上曰,應東上之。上命問郞,書問目命傳之。上曰,汝以何術,出入於昨年羅州逆賊人家乎?雲澄云,汝往伊城巨里,廣求同黨,募得有力者,同爲謀議之說,果然乎?罪人招事。在事變日記上曰,應東下之。雲澄更上之,上曰,更勿吞吐,從實直告也。時澤云,欲爲僉萬戶而入逆黨,汝則欲爲何官,而投入黨中乎?罪人招辭。在事變日記上曰,加刑,可也,李喆輔曰,若又加刑,則恐爲徑斃,卽今盤問爲急矣。上曰,更問,可也。李喆輔曰,罪人逆惡特甚,不下杖則不吐實,請少加施威,何如?上曰,予亦慮其徑斃矣。上曰,雲澄下之,張天材上之。上命問郞書問目,命傳之。上曰,汝云昨年羅州逆賊,不善爲之,故見敗,若善爲之,則不敗,果汝言乎?昨年汝往羅州,慰問全羅道逆賊,輒曰,曖昧云,此何言耶?一一直招也。罪人招辭。在事變日記上曰,雲澄上之,與天材面質,可也。上曰,雲澄下之,天材刑問,可也。上曰,汝以黃海道民,以船爲商,足爲聊生,而何故投入逆黨中乎?雲澄旣告汝之募黨謀議之事,汝焉敢欺罔於君父之前乎?罪人招辭。在事變日記上曰,天材下之,雲澄更上之。上曰,救療官,全不嘗藥,令攸司科治,他官待令,可也。上曰,羅將勸杖聲低微,當該都事推考。出擧條上曰,汝旣已直招,無可欺之事,京中窩主,外方同黨,一一直告之,可也。罪人招辭。在事變日記上曰,李應協爲人,淳樸忠直,可貴矣。元仁孫曰,先正臣朴世采之外孫矣。本來持論如是矣。申晩曰,此人持論,本來如是矣。上曰,然矣,然矣。上曰,雲澄勸杖。上曰,罪人竝下府,羅卒退之。申晩曰,近來日次,不入診候久矣。明日則入診,何如?上曰,今日日變,心又凜惕不自定,問候何爲,姑勿爲之。金尙魯曰,尙州牧使元景濂,旣已停達,本事落空,催促下送,何如?上曰,誰能停達?可謂善爲之矣。上命承旨書之曰,尙州牧使元景濂,當初被斥之無謂,業已知矣。今則本事,亦無可論,此時曠官,爲民可悶,其令今日內下送。出傳敎又命承旨書之曰,親鞫姑罷,待就捕擧行。出傳敎上曰,捕將入侍,譏察姑收之,可也,恐爲驚動京中耳。金尙魯曰,此輩必有裏面,伏望,分付兵判,詗察等事,各別申飭,何如?上曰,依。兵判入侍。上曰,使偵俐將校,各別詗察,可也。李曰,臣謹當依下敎,分付,申飭矣。上曰,李顯重入侍。上曰,今番湖南此輩之淵藪,爾其暗察其情狀虛實以來,可也。李顯重曰,今承下敎,敢不竭力往察,而臣狗馬之齒,今已多矣,筋力驅馳,恐不如嶺東暗行時矣。上曰,已老矣。若難於步行,則勿往何妨?李顯重曰,臣旣承成命,以一死爲期,臣何敢不往乎?上曰,可矣可矣。須善爲往來,可也。李顯重退出。上曰,今番暗行後,予當有酬勞之典矣。金尙魯曰,聖敎好矣。上曰,今番判義禁,可謂得人。每當傳命,明白要緊,所言緊矣,爲人剛矣,亦不老矣。李曰,判義禁,本來明於人情物態,故今乃如此矣。金尙魯曰,爲人精明,所言緊要矣。上曰,然矣。上還大內,諸臣遂退出。
丙子十二月十二日初更。上御熙政堂。承旨入侍時,右副承旨金孝大,假注書朴相老,記事官李仁培·李東泰,以次進伏訖。上曰,注書出去,招入觀象監入直官員,可也。臣相老,趨出招入李義大進伏,義大立階下。上曰,俄者入內時,望見月暈,毒氣深厚,內赤外靑,所見極非常矣。又有他氣乎?是何暈也。李義大曰,此是交暈矣。上曰,今日日變何如耶?義大曰,白虹霎時貫日矣。上曰,春帖子科次乎?金孝大曰,今夕已入啓矣。上命內侍,持來春帖子,上親坼皮封,一一考閱。金孝大曰,春帖子,至於御覽,事體重大,而今見皮封,或左或右,全無定規,此後,自本院,申飭宜矣。上曰,依。上曰,承旨草筆上之。上以鄭光漢詩,三下之下字,以御筆改以上字訖。還下筆曰,向者具允明爲承旨時,予用草筆,其弟允鈺,竟以其筆登科云,今又若如此例,則好矣。上命承旨書之曰,今番東宮進獻春帖子,宜有稱慶規勉之辭,故有意覺之。文學鄭光漢春帖子七律中,离筵何日更親書之句?前講心經猶未了,此時宜措度三餘,勉戒切實,深得宮官之體,以三下爲三上,特賜表裏一襲,以示嘉尙之意。出傳敎又命承旨書之曰,今番春帖子中,金養心七律中,千官爭賀春宮慶,臨殿聖躬不憚勞云。初欲臨殿而方當親臨帳殿,故旣命權停例,則詩事不相符。李宗明春帖子詩題,俱以二字書之,其涉取便,事異常規,竝推考。凡製述,皮封在上,此等應製,皮封在下,卽古例,而或有在上者,此後一遵古規爲之。出傳敎上曰,卽今暈氣,何如?今日日變後,心甚懍惕,又見月暈,恐有他變,故如是矣。李義大望天而對曰,暈氣漫天,且有霧氣,又無風氣,似不能卒然消滅矣。上曰,極悶矣。天文之星宿度數,亦甚難知云,然否?昔仁廟朝,送中官于雲觀,學習以來,使之自內觀瞻矣。上曰,藏氷已畢乎?金孝大曰,內氷庫,藏氷,今日已畢,單子已入矣。少焉,上曰,卽今暈氣,何如?李義大曰,一樣矣。上曰,朞三百璿璣玉衡,讀書之士,多解之云,然否?金孝大曰,知者多矣。臣之亡叔金九衍,兒時嘗手自採竹,爲璣衡以見之云矣。上曰,然乎?少頃,上曰,卽今暈氣,何如?李義大曰,一樣矣。上曰,弋綈云者何文字乎?諸臣知之乎?朴相老曰,漢文帝,嘗服弋綈之衣,故綱目書之矣。上曰,然矣。此與愼夫人衣不曳地之義同矣。少焉,上曰,卽今暈氣,何如?李義大曰,今則少消,而猶有餘氣矣。少頃,上曰,卽今暈氣,何如?李義大曰,今則暈氣幾盡消滅矣。天色淸明,霧氣消去矣。上曰,昔年命侍御,頻頻瞻察,中官苦於出入,輒稱已消,汝亦無乃近於此乎?承旨望見,可也。金孝大望見後,進伏曰,月色皎潔,天氣淸明,暈氣盡消矣。上曰,暈氣作於薰暖之時,不作於栗烈之節,而朝有日變,夕有月暈,甚有毒氣,豈不可畏懍者乎?如此天變之時,慈聖,必不爲就寢,夜久頻使女御,使之仰瞻矣。上曰,朝於帳殿,見日變,驚心憧憧,還入大內時,又見月暈,內赤而外靑,甚有毒氣,心尤懍然。未及入謁慈聖,手足皆凍,而忍耐苦寒,卽坐便殿,召承宣,又召雲臺官員,使之頻頻仰瞻,而初意則雖徹夜達曙,待暈消入內矣。二更而暈消,何其速也?誠是多幸。若見暈氣,不勝日寒,入內便休,則是豈仰體昔年敬天之聖意哉?金孝大曰,今日月暈甚厚,有霧而無風,其將徹夜矣。卽時旋消,是無乃聖心之孚感乎?上命承旨書之曰,述編稱聖德,命侍御,而觀象,卽庚子年我慈聖書下者也。晝日夜月,若有暈氣,則命侍御而頻瞻,消暈乃止,卽亦仰覩者,今日雲臺之報異,心猶憧憧。入來下轎之時,仰觀乾象,月又有暈,內赤外靑,恐或日已報異,月又若此,不釋衮衣,坐便殿南盈外,卽召雲觀入直之官,其命瞻察,更鼓二下,暈消而幸免若日之報,其後,乃入釋衣。噫,涼德暮年,値此隆冬,一晝二夜,耐寒經過,豈善忍而爲此,神雖耗矣,體昔年敬天之盛意,豈敢弛心?況又今日,餘懍猶在,仰觀乾象,其若釋衣便休,亦豈仰體昔年靜攝中至誠敬天之意哉?咨元良,將此予意,與訓諭中,敬天一條,參互而猛省,雲觀之臣,法書經欽若昊天之意,欽飭觀官,凡測候之事,其勿放慮焉。出傳敎上曰,此傳敎,書入東宮,可也。上曰,當下上弦弓一張,賞給雲觀官員,可也。彼官員,與予今夜同勞矣。金孝大曰,雲觀官員,將出送,而闕門已閉,請出標信,何如?上曰,今若以暈氣之消,出送彼官員,則雖造次之間,予之敬天之心,亦已少弛矣。使之留宿禁漏局,夜或有他變,卽爲來告于差備門外之意,分付,可也。金孝大曰,然則當入別省記矣。上曰,依。承·史遂退出,夜二鼓餘矣。
上在昌德宮。常參·經筵,以代理停。
未時,日暈。夜自二更至五更,月暈。
下直,從浦萬戶朴整羽。
以備忘記,傳于李翼元曰,今下弓矢,從浦萬戶朴整羽處,給送。
藥房提調李益炡,副提調吳彦儒啓曰,伏未審夜來,聖體調攝,若何?連日帳殿,冒寒訊囚,聖候不瑕有損,而憊眩之候,寢膳之節,亦何如?大王大妃殿氣候,何如?王世子氣候一向差勝乎?臣等不任區區伏慮,敢來問安。答曰,知道。慈殿氣候差勝後一樣,予則一樣,世子氣候差愈矣。
大王大妃殿·中宮殿,藥房口傳問安。答曰,知道。
李翼元,以都摠府言啓曰,今日入直內三廳武兼禁軍及軍兵等,當爲中日習射,而自上,方在減膳中,依例姑停之意,敢啓。傳曰,知道。
金孝大,以弘文館言達曰,校理李世澤,書批已下,卽爲牌招察任,何如?令曰,依。
以校理李世澤牌不進罷職令旨,令于金孝大曰,推考徽旨捧入。
傳于李惟秀曰,承旨入侍。
李翼元,以兵曹言啓曰,禁軍祿試射沒技人,別單中懸註以入之意,敢啓。傳曰,知道。
李惟秀,以義禁府言達曰,鍾城前府使鄭基安,以犯越事拿囚,而傳敎內,時囚罪人鄭基安,施以當律放送事,命下矣。取考續典,則犯越人,守令不能摘發,現捉於節度使,則守令,邊遠充軍。今此鄭基安,依續典,平安道安州牧邊遠充軍,而依例發遣府書吏,押送配所,何如?令曰,依。
左議政金尙魯書曰,皇穹眷隲我宗祊,痘疹之候,不日平復,歡欣慶忭,小大同情,而尙未得入瞻淸光,下忱不勝耿結。嗚呼,昨日虹貫之變,又何爲而作也?顧今飢癘薦仍,民志靡定,亂賊層生,殷憂亡畔,雖無事苟廢,實有尙寐之願,況災異之無虛月乎?凡有災異,尙且驚愕,況陰沴之氣,上于陽宗乎?在常時猶爲之懍然,又況發見於帳殿鞫逆之時乎?上天之丁寧告示,殆如面命,朝暮禍機,若將薄至。嗚呼,其危矣。伏想調攝之中,遽聞雲臺之報,睿候驚懼,尤如何哉?若其修省之方,消弭之策,臣未暇覶縷〈仰〉陳,而惟我大朝殿下,自强之敎,誠至矣盡矣。大哉之言,臣敢爲邸下再拜敬誦之。倘邸下,服膺於此,欽體於此,內以淸心攝身,外而勤學莅政,一從自强中做去,念念勉勵,事事奮發,則傳心之要,應天之實,於是乎兩得矣。此臣之所大望也。譾劣如臣,伴食中書,宜退不退,訖今久蹲,了無一半個報效,而有災請免,便作應文,言之支離,思之縮朒,今則亦可以知所去矣。惟願亟賜斥黜,以答天譴而幸國事焉。取進止。答曰,覽箚具悉卿懇,方切驚懼懍惕之中,所勉切懇。可不銘諸心,卿須安心勿辭,亦勿引咎,卽起視事焉。仍令史官往諭。
領議政李天輔箚曰,伏以惟天眷佑我宗祊,痘疹之候,不日平復,臣民慶忭,曷有其極。噫,昨日虹貫之變,又何爲而作也?是災也,在平時,猶覺驚惕,況大朝,親臨鞫逆之時,天之告警,若是丁寧,臣不勝懍然危懼也。臣伏見大朝減膳之敎,辭旨惻怛,感動臣隣,而臣不幸疾病危劇,惟待朝暮就盡,昨旣不得入侍帳殿,神思昏瞀,又未能數行文字,自效愚衷於大小朝,竝與文具故事而闕之,是可曰,生人乎哉?玆敢倩人構草,仰陳危懇,伏乞离明,俯賜諒察,轉達大朝,斥退臣身,以幸國事,而俾臣安意調息,以延殘喘,千萬大願。取進止。答曰,覽箚具悉卿懇。于今懍惕驚懼之心,不能自定,卿之素患若此,心用慮念,卿須安心勿辭,亦勿引咎,善攝焉。仍令史官往諭。
右議政申晩箚曰,伏以近者靑臺之告異,殆無虛日。向來雷雹之災,固已可驚可懼,而昨者陰虹之貫陽,又極非常,未知何樣禍機,伏在冥冥,而仁天之示警,一至於此也。臣於是,震駴悸慄,歷宵靡定,直欲尙寐而不可得也。噫,事失於下,謫見於上,厥理孔昭,有不可誣,臣固不敢以某事爲某災之應,而若其警惕消弭之方,惟在於克謹天戒,側身修行而已。臣伏覩我大朝所下前後傳敎,十行絲綸,至誠惻怛,責躬求助之意,有足以貫金石而格神明,先以自强爲修省之要,而又以勤學勵政,期勉我邸下,此實大朝身敎之至訓,而敬天二字,尤爲邸下所當佩服者也。況今睿候遄復,歲籥將新,此政邸下進德修業之一大機會,而非講學,無以進德,非勤政,無以修業,是固知行俱該,表裏交修之道也。倘邸下,念念在玆,毋或少忽,雖在調攝燕處之中,常使節宣得宜,志氣淸明,一心對越,益加警畏,以之克體大朝之飭勉,仰答上天警告,則轉災爲祥,必在一轉移之間,而顧臣區區冀祝之誠,亦不外於此矣。唯邸下,念哉懋哉。臣以魯莾譾劣,猥忝輔相之列,一味尸素,厚貽伴食之誚。顧今饑荒荐臻,民命近止,亂逆層生,憂慮多端,而臣不能出一言劃一策,少效涓埃之報,徒致國勢日棘,災異疊見,反顧循省,無往非罪,唯有斥黜臣身,以塞天怒,寔今日應災以實之道也。伏乞离明,亟賜罷免,以幸國事焉。取進止。答曰,覽箚具悉卿懇。方切懍惕恐懼之中,所陳切至,豈可不銘諸心?卿須安心勿辭,亦勿引咎,卽起視事焉。仍令史官往諭。
獻納沈鑧,正言朴奎壽等,聯名箚曰,伏以臣等聞天人之際,雖甚微遠,而禎祲相盪,休咎類應,故事作於下,而象見於上,不啻若影響之捷,甚可畏也。近來靑臺之報,殆無虛日,非時之雷異,失躔之星妖,皆可以驚心怵目者,而當此凶獄方張之時,虹貫之變,又極非常,上下之憂遑懍惕,尤如何哉?我大朝惕然兢戒,再降絲綸,儆懼勉勵之意,藹然懇惻,桑枯熒退之休,擧切翹祝。而第今日消弭之方,亦在於我邸下一心上誠實工夫。所謂誠實之工,不越于勤學·恤民·勵政,數件事,而我聖上,平日躬敎而面命者,亦不外乎是,則邸下所以奉承體行之道,宜無所不用其極,而臣等死罪,邸下城實之工,猶未臻於極盡地頭,而尙稽天心之孚格耶?以言乎勤學,則孟子一部,不過數朔尋釋之書,而始講經年,猶未訖工,邸下勤學之誠,或有所末盡而然歟?以言乎勵政,則五日次對,停日居多兩次常參,行日鮮少,時務多滯,國事叢脞,邸下勤政之誠,或有所未盡而然歟?以言乎恤民,則穡事荐歉,餓殍相望,其所降活之策,宜若救焚拯溺,而道臣爲民之狀,不過循例而達下,廟堂濟民之奏,未聞出意而區劃,邸下恤民之誠,亦或有所未盡而然耶?顧今睿候康復,天和日迓,今日便是一初泰矣。邸下倘能加勉於向所謂誠實底工夫,日開講筵,頻接宮僚,討論經傳,探賾微奧,以臻乎日新之域,至於勤政恤民,則夙夜丕惟曰,吾民或未得蘇息歟,吾政或有所闕失歟,必如殷湯之業業,周文之翼翼,克享天心,迓續休命,則回災爲祥,亦一轉移間事也。惟邸下,曷不勉勉乎哉?且念邸下,遇災則卽有恐懼之心,群下進言,則便下體念之敎,而災過之後,睿心已懈,未聞從一言行一策者,每有恐懼體念之實哉?伏願邸下,無如前日之徒尙文具,益勉踐實之工焉。臣等,職在言地,日見可愕之災,不勝憂愛之誠,略控愚見,惟邸下留心財察焉。取進止。答曰,覽箚具悉。方切懍惕之中,憂愛陳勉,言深懇切,余心嘉尙,可不銘諸心。
弼善李基敬書曰,伏以惟天惟祖宗,眷隲我邸下,以鼎盛之春秋,嬰天行之疹疾,而乃勿藥有喜,不日遄損,此實宗社無疆之休,凡在含生,孰不歡忭?而臣則適忝宮僚,朝夕診筵,躬承睿候者,殆過一旬,區區欣躍之忱,自倍他人。方當賀儀有期,不幸凶賊又出,冬日帳殿,親臨慮囚,臣民憂憤,已不可極,而伏想邸下,仰念聖體之或損,煼慮如何?此際忽伏見靑臺日謫之報,噫噫,此何兆也?人妖生於下,天變應於上,此政君臣上下,交修惕勵之秋,聖上渙降綸綍,至有減膳自强之敎,勉勅邸下,益致勤政敏學之戒,臣有以欽仰大朝應天以實之德也。臣伏覩向日齋室書示之訓,所以期望邸下,聖意深摯。今因災垂警,又如此,中夜寒殿,申諭以敬天二字,不敢知邸下,將何以仰答聖心與蒼蒼也?臣聞人經大病,則神人昭蘇,外誘不萌而物慾退聽。於斯時也,少加存省,得力爲易。今邸下美疢甫祛,氣力尙脆,縱不卽嚴立課程,日下刻苦工夫,亦宜燖溫故書,以來新意,使善端擴充,根支培達,其何可一日自在於悠汎之地乎?夫道存於衽席之上,而不外乎日用人事之間,動靜云爲,無非學也。食息興居無非學也。以至一心對越,敬事上帝,亦無非學也。然非夫讀書窮理,則又無以實見其效。伏惟邸下,念玆在玆,因又竊念冬節方窮,春和將發,而歲餓民困,倒懸極矣。哀彼顚連,何以爲生?亦願邸下,克體大朝丙枕旰食之憂,誕發德音,董責有司,俾盡濟窮之策,則仁聞普洽,善政入深,一念之頃,卿雲慶星而陰沴刺日之異,其將如見晛之消矣。臣無任云云。答〈曰,覽〉書具悉。方切懍惕之中,所陳切至,可不體念焉。
校理洪梓·李世澤,副校理洪麟漢,副修撰李仁源等,聯名箚曰,伏以陰虹貫日之異,又何爲於聖明之世也?天道玄遠,未易窮測,而災不虛生,必有所召,冬初風雷之變,已極非常,曾未幾月,靑臺察祲之報,適至於帳殿訊囚之日,吁,亦怕矣。不識上穹仁愛,丁寧告戒之意,果安在哉?臣等固不敢效漢儒傅會之說,指爲某事之致某事之應,而且就爻象之已著者而觀之,今玆獄情,已不啻窮凶叵測,則豈不大可虞哉?臣等伏見殿下,德度如天,仁澤浹人,泣辜之意,至發於鞫囚之際,雨露之恩,旁行於桁楊之間,庶幾無頑不格,無悍不服,而前歲之誅討屬耳,而今年之惡逆又作,梟獍之性類,非仁恩可化,則懲治之方,務在窮覈乃已,而抑臣等之所隱憂者,有之矣。目今海島及西北西界邊遠去處,賊種逆孽之充斥者,皆是也。凶醜無改革之理,遐氓昧順逆之辨,長吏益懈於照管,經年閱歲,其植根固而聚徒廣,則安知無往時羅州之變也?思之及此,不覺寒心。聖恩浩大,雖不可殄滅無遺,亦不容置之度外,一任其滋蔓也,明矣。臣等謂新舊逆賊支屬之徒配者,趁今査案,或換處南北,易置海陸,限數年互居,永爲定式,以絶亂萌,斷不可已也。仍竊伏念國之有言路,猶人之有血脈,血脈壅閼,而人無有不病且死矣。言路杜塞,而國無有不危且亡矣。近者言路亦已阻矣。臺閣爲冗官,而其他庶僚執藝之諫,一切無聞,上而君違,下而官邪,絶未有獻替紏督之風,此其故何也?臣等妄竊以爲聖德格天,唯於受諫一節,不能無所憾矣。夫人臣進言,自古爲難,前有嬰鱗之戒,後有側目之虞,雖人主,日賞諫臣,導之使言,尙患其趑趄囁嚅而不敢進者。而況疑之以矯激,槪之以挾雜,一言脫口,動遭摧折,大則嶺海,小則譴削,或至終身不錄者有之矣。誰肯干威怒觸刑憲,樂爲之進諫哉?且今日群下,自大臣卿宰,至侍從百僚,其有不受敎於殿下者,而殿下亦豈有一言一事之資於群下者歟?職此之故,君道日漸亢於上,臣職日漸詘於下,讜議寥寥,諂諛成習,有君無臣。此莫非群下之罪,而殿下獨不思虛心遜志,降以自卑,務盡詢蕘擇狂之圖乎?城門開閉之喩,否泰消長之幾,誠不可不察。伏願殿下,曠然遠覽,穆然淸省,前後以言獲罪者,倂許寬宥,以開言路,以光聖德焉。臣等伏讀昨下傳敎,責躬減膳,亶出於眞誠痛切之意,有足以感孚天人者,三復莊誦,愚衷益激,職忝論思,義不敢終默,略陳草草數語,仰贊修省之工。取進止。答曰,已諭於減膳之敎,而方切懍惕,若是勉誡,其當猛省焉。
校理洪梓·李世澤,副校理洪麟漢,副修撰李仁源等,聯名箚曰,伏以冬雷之告警無幾,妖虹之示災又至,上心祗懼,亟下減膳之敎,伏想我邸下,調攝之中,其爲竦凜震惕者,當如何哉?臣等固不敢費辭張皇,以犯瀆擾之罪,而凡係修省消弭之道,我大朝事天之誠,毖患之謨,固將靡不用極,則在邸下仰體之道,所以應以實之方,顧不在於日勤夫學與政兩件事歟?唯是兩事,不但前後諸臣之獻忠,我大朝聖訓炳如日星,其在惟憂初解之日,尤諄諄焉。以臣等謏聞寡識,仰何敢贊一辭於其間哉?伏惟邸下,一心奉持,造次於是,則天心之底豫,不待他求矣。惟邸下欽念哉。第臣等,伏聞我宣祖大王,度平復之日,先正臣李珥,自鄕赴召,首陳昌言曰,殿下大病之餘,善端開發,號令之下,說服人心,臣民之望,無異於初服。又曰,聖心開悟,火燃泉達,此政轉移世道,俾升大猷之一大幾會。於戲,今日群下之仰望於邸下者,何異代理之初,而邸下之所以俯答群下者,眞能有移世道升大猷之幾哉?矧今群陰剝盡,三陽泰來,元春之立,只隔二日,玆誠萬品昭蘇之際,一德鼎新之會,惟邸下懋哉。抑又伏念典學之道,莫先乎立志,進德之方,莫急於親賢,志旣立而賢可親矣。惟邸下,先立大本,必以敬毋或退轉,敦召諸儒賢,必以誠,期於招致,務盡典學進德之規,豈不休哉,豈不盛哉?臣等,又於目下事,竊有所慨然者。憲臣之請罷尹學東之論,抑何過也?夫時賊之凶,或請正法,或請窮覈,言雖異而意則同,眞所謂竝行而不悖者。藉令凶賊,稍延頑命,畢露情節,則亟請正法之諸臣,亦當混施以譴罷之典乎?決知其不然也。臣等謂前司諫尹學東罷職之令,宜卽收還,而憲臣論人不審之失,亦不可無責也。取進止。答曰,覽箚具悉。方切恐懼驚懍之中,所陳切至,可不體念,所陳誠是。罷職收還之請,依施,達辭臺臣,推考,可也。
正言朴奎壽達曰,請充軍罪人李時蕃,依律處斷。措辭見上請恒延·命垕·敏樞,仍令鞫廳,嚴鞫得情。措辭見上請仰稟大朝,島配罪人泰績,更令鞫廳,拿鞫嚴問,夬正王法。措辭見上請卜連,亟令王府,拿鞫嚴問,以正王法。措辭見上請徑斃罪人詹,亟稟大朝,追施逆律。措辭見上請稟于大朝,收還罪人天大酌處之命,夬正王法。措辭見上請稟于大朝,還收罪人益源定配之命,更加嚴鞫得情,夬正王法。措辭見上請罪人匡師,更加嚴鞫得情,夬正王法。措辭見上請罪人柱天,仰稟大朝,亟令王府,以同參律擧行。措辭見上請罪人厚基,仰稟大朝,亟令王府,以同參律擧行。措辭見上請絶島安置罪人來復,稟于大朝,還寢發配之命,仍爲嚴鞫得情,以正王法。措辭見上請前校理申致謹,前大司諫尹尙任,亟施追奪之典。措辭見上請緣坐罪人抗,稟于大朝,亟擧孥籍之典。措辭見上昨伏見夜下傳敎,有追施緣坐律,定式施行之命,聖意所在,孰不欽仰,而第賊澤之窮凶情節,實千古所無之亂逆,渠之直招根脚,已是結案,而徑斃獄中,纔過數宵,則此與未及取服而物故者及年久後追施者,大相不同,若不施之以應行緣坐之律,則典刑用是而乖失,亂逆將無所懲畏。請逆賊時澤之應坐者,稟于大朝,竝施一律,以洩神人之憤。答曰,不從。玆事大朝下敎,出於至仁好生之德意,則其何煩稟乎?
持平李秀逸達曰,請瑞·虎等兩賊孥籍,亟令王府擧行。措辭見上請其時干連人英梅,更令鞫廳,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請島配罪人鼎九,亟令王府,依律正刑。措辭見上請島配罪人泰績,更令鞫廳,拿鞫嚴問,夬正王法。措辭見上請還收罪人桂永,放送之令,亟令有司,依律處斷措辭見上請吉才卜·李於屯金,減死之令。措辭見上請還收李佐太·申尙春,減死之令。措辭見上請罪人彦杓·陽祚等,仰稟大朝,更加嚴鞫得情。措辭見上請稟于大朝,潤·東夏,竝施應行之律。措辭見上請稟于大朝,還收柱泰·昌翼,酌處之命,更加嚴鞫得情。措辭見上請定配罪人孝曾·孝順,稟于大朝,亟令王府,嚴鞫得情。措辭見上請稟于大朝,還收崔守仁定配之命,更加嚴訊得情。措辭見上請仰稟大朝,爟·爣諸子,竝令絶島移配。措辭見上請東星,亟施孥籍之律。措辭見上請緣坐罪人抗,仰稟大朝,亟施孥籍之典。措辭見上請厚陵參奉韓芷,拿問嚴處。措辭見上請徑斃罪人尙轇,稟于大朝,亟令施追施之律。措辭見上請罪人尙輅,稟于大朝,亟令鞫廳,加刑取服。措辭見上賊澤之凶逆,載籍所無,不卽正法,徑斃獄中,王章未伸,輿情益憤,孥戮之請,纔得允下,而昨伏見傳敎,有追施緣坐律,定式施行之命。第此賊,則旣已承款,此與年久追施者有異,不可以其身之未及伏法,而施以追施之律,請逆賊時澤應坐者,稟于大朝,竝施一律。答曰,不從。玆事,大朝下敎,出於至仁好生之德意,則其何煩稟乎?
丙子十二月十三日辰時。上御齋室。承旨入侍時,右副承旨金孝大,假注書朴相老,記事官李仁培·李東泰,以次進伏訖。上曰,注書出去,禮曹正朝陳賀草記,已入與否,知入。臣相老趨出後,進伏曰,尙未入啓云矣。上命承旨書之曰,每欲一行,悶三軍之當寒經夜,或有命而寢之,心雖爲軍爲民之心,歉然,而況今年農事,初有豐徵,而末乃大歉,此亦爲民之誠,有歉而然。來歲又若此,民事奚諭?噫,予今耗矣,明年又加一年,而體昔年爲民之敎,何敢曰衰?況國以民爲本,民以食爲本。歲若登熟,吾民奠安,其雖行事之際,氣若今春,何惜之有?其雖誠淺,上辛初年,宜當親行,令儀曹擧行。出傳敎又命承旨書之曰,來月初八日,社壇擧動時,步軍五哨,馬軍三哨,禁軍三番,隨駕,侍衛·守宮·問安,守宮承旨仍。出傳敎又命承旨書之曰,元朝賀,權停事,分付該曹。出傳敎承史遂退出。
上在昌德宮。常參·經筵,以代理停。
傳于李翼元曰,當爲殿座,卽爲擧行,罪人上闕時刻,只正時入之。
元仁孫達曰,今日殿座事,命下矣。承旨不可不備員,而都承旨吳彦儒,右承旨李惟秀,俱不仕進,右承旨卽爲牌招,都承旨拘於廳規,不得請牌,何以爲之?敢稟。令曰,竝牌招。
兵曹口傳政事,以黃海章爲寅大堡萬戶。
元仁孫,以戶曹言達曰,今十二月初四日,大臣·惠堂·諸道句管堂上,同爲入侍時,左議政金尙魯所啓,故大臣妻,如値歲時,則有衣資食物題給之例,故敢達矣。上曰,所奏誠是,衣資食物存問,令該曹,卽爲擧行事,命下矣。故奉朝賀李宜顯妻貞敬夫人柳氏,故右議政鄭羽良妻貞敬夫人李氏,各米拾石·太拾石·綿紬五疋·綿拾疋,參考前例,磨鍊題給。而至於故左議政鄭錫五妻貞敬夫人金氏,則其子養淳,今爲軍威縣監,旣養厚祿,恐不可一體施行,此則置之之意,敢達。令曰,知道。
李翼元,以兵曹言達曰,本曹兩驛騎馬四十匹內,奉命出去之行,已爲入把,至於四匹,而餘存馬匹,亦多有病傷致斃者,或有諸處出使及不時立馬之命,則無以推移,依前例,京畿驛馬四匹,限回還間,補把之意,分付本道,何如?令曰,依。
元仁孫,以義禁府言啓曰,罪人崔鳳佐,良才驛徒三年定配事,擧條啓下矣。以擧條內辭意具罪目,依例發遣府羅將,押送于京畿廣州府良才驛配所之意,敢啓。傳曰,知道。
以統制使李景喆狀達,今月十一日所封生熟鰒,海毒遍熾,不敢循例封進,惶恐待罪事。令于金孝大曰,勿待罪事,回諭。
說書沈勗之書曰,伏以天佑宗祊,我邸下痘候安順,遄復天和,凡在含生,孰不忭蹈?而臣適忝宮僚,獲覩大慶,尤不勝區區欣頌之忱。仍伏念臣所帶春秋之銜,與記事官臣李興宗,有娚妹應避之嫌,史官則無本兼減下之規,臣當在應遞之科,而臣以新進生疎,觸事憒憒,至於官職例避,亦未覺得。當此默默供仕,有若無相避者然,偶因照檢院例,始爲覺得,玆敢陳章仰瀆。伏乞离明,亟令遞改臣職,仍治臣蒙謬之罪,以肅朝綱,以安私分,千萬幸甚。答曰,覽書具悉。書辭令該曹,考例,稟處。
洛昌君樘書曰,伏以,皇天祖宗,眷佑我東方,邸下痘候,遄臻康復,率土含生,擧切歡忭。今我大朝,連日帳殿,冒寒親鞫,聖候靜攝之中,不瑕有損傷之節乎?區區憂慮之忱,有不能自已。伏念臣,本以無似,忝在屬籍,濫叨崇顯之班,徒竊厚廩之誚,加以年來必死之疾,至今生存於人世者,罔非我大朝前後眷庇之恩,圖報無地,常切感祝。日昨仍秋曹囚徒,至有大朝重推之命,臣於是不勝惶懍悚蹙之至。臣於病伏涔涔之中,不知何許女人,突入臣家,互相鬪閧,喧聒狼藉,擧措駭悖,果令府隷囚治矣。致勤問備之罰,臣尤惶愧,靡所容措,區區自靖之義,何可晏然而已乎?玆陳短章,仰暴事實,伏乞离明,亟治臣罪,以安私分云云。答曰,覽書具悉。卿其安意焉。
工曹參判金致仁書曰,伏以惟天惟祖宗,默垂眷祐,我邸下痘候,不日平復,賀儀將擧,此實億萬年宗國之慶。凡在含生,莫不歡忭,顧臣曾忝從班,益不勝抃蹈之忱也。仍竊伏念,國家官爵,孰可輕以畀人?而至於二品之秩,卽古所謂命德之器,其所難愼,尤有別焉。而乃於向日,大朝前席,貳卿特擢之命,忽出於臣。噫嘻,此曷故也。臣誠惝怳震慄,莫省攸措,宜卽仰暴至懇,以冀收還濫恩,而議藥設廳,辭章見却,承候是急,抗顔出肅,每回追思,惶汗浹背。今若貪戀榮寵,因仍冒據,不思所以自處之道,則其爲累則哲之明,來四方之譏,尤如何也?臣本庸迂拙滯,百不猶人,而特以臣父之子,偏荷洪造,前後踐歷,已溢涯分,非臣隕結所可仰酬,而今玆奬諭寵擢,尤非夢寐所期,反復循省,稱塞無望。伏況伊日聖敎,至及臣父,辭旨鄭重,瞻聆動色,其在臣心,曷勝感泣,以首叩地,不知死所。噫,惡盈忌滿,天道則然。念臣,以年則纔踰强仕,以科則未滿十年,而若其超陞之驟,且濫,歷數近日,殆無與化,雖使其才德地望,眞有可堪之實,猶當逡巡而顧畏,矧以臣菲姿眇福,冥升頓躋,至於如此,而尙可免招損之災乎?仰惟天地至仁,無物不遂,微臣衷懇,倘蒙俯察,則鞶帶之褫,必不待臣言之畢矣。抑臣於槐院提擧之特授,深有所不安者,近來是任之不甚揀選,便作輪窠久矣。臣若隨衆差下,則自可以末員,依例主管,今忽創出無前之名,別畀有司之任,有若非臣則莫可者然,朝家擧條,恐未得當,此又臣慙惶訝惑,不敢冒承之一端也。臣自奉恩擢,憂懼交中,寢食靡寧,而連値淸齋,泯默以度,今始披露肝膈,疾聲仰籲,時日雖久,猶可追改。伏乞离明,念人器之不稱,察臣言之匪飾,將臣新授職秩,亟令刊削,以重官方,以安私分,千萬幸甚云云。答曰,覽書具悉。卿其勿辭,從速察職。
咸鏡監司權爀書曰,伏以皇天垂祐,我邸下痘候,不日平復,宗社臣民之慶,莫大於此,區區忭祝,曷有其極。臣於千萬夢寐之外,忽伏承北臬新命,臣驚惶震越,罔知攸措。噫,藩宣之職,孰非不重,而至於關北一方,視他道尤有別焉。夫以關防重地而托之鎖鑰之任,苟非威望可以鎭邊,謀猷足以固圉,則不宜濫授。況又飢癘連年,民生了遺,懷保安樂之責,專在宣化之得人,此時此任,尤難其選。如臣者,性本鈍滯,且無才識,屢典方面,一無報效,黔驢之技,醜拙畢露,加以年紀衰邁,疾病沈痼,精神不能照管前後,筋力不堪驅馳原隰。臣雖欲感激恩數,殫竭心力,自效盡瘁之義,少紓北顧之憂,末由也已。臣之畢竟罪戾,固所甘心,而其於乖器使之方,累則哲之明,何哉?且臣素患面瘡,今至十年,已成廢疾,而若値日暖風和,或不無旬日收斂之時,故人之見之者,謂其少減,至有煩達於天聽,而然其所祟,專由風毒,每當寒節,輒復如期肆毒。頃在睿候欠安,百僚焦遑之日,臣顚倒出肅,出入候班,而病情挾感添劇,方在閉戶擁衾,晝夜叫苦者,已至多日,而少無減勢,以此病狀,顧何有衝冒風雪,遠赴於千里嶺外之望哉?臣伏聞大朝筵中,以賤臣病狀,屢勤俯問。臣每一承聞,不覺感涕被面,若使臣,不計死生,强策登程,纔至顚仆道路,則不但貽笑於搢紳,亦豈不爲孤負聖恩之歸哉?反復思量,萬無堪承之望,玆敢冒死哀籲於貳極之下。伏乞离明,特賜照察,將臣新除藩任,卽令鐫遞,回授可堪之人,仍治臣瀆擾之罪,以延殘喘,以安私分,不勝幸甚云云。答曰,覽書具悉。卿其勿辭,速往欽哉。
持平具允鈺達曰,臣質脆言遜,淸朝耳目之寄,自知不稱,而適値帳殿訊囚之日,義重沐浴,黽勉供職,目下數事之草章論列,多蒙採納,臣誠感激,欽仰邸下虛受之盛度,而第伏見堂箚,以臣論罷諫臣事,盛加非斥,斷之以論人不審,致勒問備之令,臣於是,竊不勝瞿然悚恧之至。夫治獄之際,人見容有不同,可否或有相濟,本是懲討,非有私意,而至於惡逆之已承款者,登時正刑,不容晷刻假息,卽不刊之常典也。今此賊澤直招之後,參鞫諸臣之孰不臨益鉤根因,痛加鋤治,而所以交口爭論,亟請正法者,蓋以徑斃之在卽,爲慮常刑之或失也。臺閣之臣,又當按法爭論,而諫臣徒知未覈情節之爲可痛,而莫念王誅之或稽,唯思各陳意見之爲無傷,而不覺臺體之有礙,獨持究覈之論,致失緩急之宜,畢竟劇賊徑斃,輿情益激,臣於追請伸法之餘,仍又略綽攙論,自附官師之規,而始許以有見,終斷以乖體者,自謂煞有稱量,深存推恕,不料論思之地,誚責頗峻,自欲平停同異,而不能容人相規,同也。臣竊訝之,然此莫非臣人微言輕,未能見孚同朝之致,而臺閣帶推,尤在應遞之科,其何可一刻晏然於臺次乎?昨緣賤疾委苦,今始來避,所失尤大,請令遞斥臣職。答曰,勿辭。
金孝大達曰,持平具允鈺,再達煩瀆,退待物論矣。令曰,知道。
丙子十二月十四日辰時。上御內司僕寺。親鞫入侍時,行都承旨吳彦儒,左承旨元仁孫,右承旨李惟秀,左副承旨李翼元,假注書朴相老,事變假注書朴師海,記事官李仁培·李東泰,判府事兪拓基·李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,獻納沈鑧,持平李秀逸,問事郞廳校理洪梓,修撰李仁源,副司果李㝡中,宋瑩中·洪良漢·洪景海·李海重·尹得雨,別刑房都事李商輅·李廷恢,文書色都事金履復·權聖應,以次進伏訖。上出御帳殿,兪拓基等曰,數日寒甚,聖候,何如?上曰,一樣矣。申晩曰,茶飮進御乎?上曰,當下敎矣。金尙魯曰,問郞有闕矣。上曰,問郞有闕,代校理洪梓啓下事。出榻敎上曰,別軍職崔一衡,防禦使調用事,分付銓曹。出擧條上曰,何罪人上之乎?李喆輔曰,皆上闕矣。李秀逸所懷,憲府達辭中,尙輅嚴鞫事,再昨筵中,特允臺請,而臣以在外之故,不卽聞知,昨日連達後出來,始聞臺請之已爲允下,不審之失,在所難免,何可晏然於臺次乎?請命遞斥臣職。上曰,勿辭,亦勿退待。上曰,雲澄上之。上曰,汝旣承服,而尙不正法者,欲問汝之同黨也。頃日招中數人外,無他人乎,更有人乎?一一直招,可也。罪人招辭。在事變日記上曰,擧法,可也。上曰,予果見瞞於汝矣。卽爲刑推,可也。上曰,韓山權哥,卽汝之謀主乎?中官金錫三,何事相親乎?欲爲探知京中動靜而將作何事乎?罪人招辭。在事變日記上曰,雲澄下之。上曰,金錫三發捕,可也。聞雲澄拿來,面赤股戰,大驚怯云,極殊常也。上曰,錫三上之。上命問郞,書問目傳之訖。上曰,汝非金吾堂上,又非承傳色,而罪人囚單子,何故索見之乎?及見雲澄名,大驚駭何也。常時知汝之心久矣。今番事,極殊常,從實告之,可也。罪人招辭。在事變日記上曰,雲澄上之,飮錫三面質。申晩·李益炡·吳彦儒,進伏曰,茶飮進御乎?上曰,俄已進御矣。上曰,大臣以下煖帽,侍御諸臣毛具。上曰,雲澄,欲知國勢之孤危,而使汝乘時,探知相報者,何事乎?罪人招辭。在事變日記上曰,竝下之。崔鳳佐上之。上曰,沃溝罪人捕捉之說,汝傳於錫三,何故乎?罪人招辭。在事變日記上曰,汝所言皆是矣。終無自現者,而此能言之,亦是矣。其在嚴鞫體之道如是也。上曰,解枷,可也。上曰,崔鳳佐納供之際,告實不隱,所當分揀,而其在嚴鞫體之道,不可直放,良才驛徒三年定配。出擧條上曰,鳳佐之父善矣。仍命承旨書之曰,以崔鳳佐所供觀之,渠之養父敎子,其涉可尙,旣已資窮,熟馬一匹面給。出傳敎又命承旨書之曰,張宇彬子鎭煥,所對精詳,令軍門卽爲調用。出傳敎又命承旨書之曰,捕校譏察,其涉疎矣。今番譏察,比前詳密,當該軍官劉昌徵,邊將卽爲擧行。出傳敎上曰,衍宇·雲澄,面質,可也。上曰,雲澄下之,衍宇刑問,可也。上曰,捕將入侍。天材之母,自捕廳嚴問,可也。上曰,不但時澤告汝之入日黨中,雲澄,亦直告詳細,今無可欺之事,一一直招,可也。罪人招辭。在事變日記上曰,衍宇下之,應東上之。上曰,時澤曰,汝入賊黨,雲澄,又招汝是血黨,汝旣賊黨,則謀議之事,一一直招。罪人招辭。在事變日記上曰,刑問準次。上曰,應東下之,天材上之。上曰,刑問準次,上曰,天材下之,錫三上之,上命問郞,書問目命傳之訖。上曰,刑問準次。上曰,罪人竝下府。金尙魯·申晩曰,伏承聖敎,有親臨祈穀祭之命,當此至寒,達夜露處,或有損傷於聖體,則其將何如耶?雖爲民事,而君爲重,民亦次也。伏乞亟降攝行之命矣。上曰,方寸之誠不足,欲以身而代之矣。卽今氣甚憊,日甚寒,而伊時則當少勝矣。申晩曰,近來久未診候,明日入診,何如?上命承旨書之曰,內局日次,再明日爲之,入侍,帳殿入侍,前爲之。出傳敎金尙魯曰,罪人金錫三文書中,有全羅右水虞候朴世光書札矣,遐方無識武夫,雖不足深責,而身爲朝官,通書宦寺,誠極可駭,事發之後,不可不懲礪,拿問嚴處,何如?上曰,依爲之。出擧條上命承旨書之曰,親鞫姑罷,再明日擧行時刻,以辰初三刻爲之。出傳敎上還大內,諸臣遂退,夜初更矣。
上在昌德宮。常參·經筵,以代理停。
藥房提調李益炡,副提調吳彦儒啓曰,伏未審夜來,聖體調攝,若何?昨日帳殿,冒寒訊囚,聖候不瑕有損,而憊眩之候,寢膳之節,亦何如?大王大妃殿氣候,何如?王世子氣候一向差勝乎?臣等不任區區伏慮,敢來問安。答曰,知道。慈殿氣候差勝後一樣,予則一樣,世子氣候差愈矣。大王大妃殿·中宮殿,藥房口傳問安。答曰,知道。
元仁孫達曰,右承旨李惟秀,今日不爲仕進,卽爲牌招,何如?令曰,依。
金孝大達曰,持平具允鈺引避退待,已至經宿,尙未處置,事甚未安,憲府監察茶時,諫院闕達,俱涉未安。兩司除在外·未署經陳書入達外,不爲行公人員,竝卽牌招,何如?令曰,依。
元仁係啓曰,本院今秋冬等褒貶,當爲磨勘,而長官有故,不得爲之之意,敢啓。傳曰,知道。
戶曹參判趙雲逵書曰,伏以天祐宗祊,睿候不日平復,臣民慶忭,曷有其極?不意妖逆闖生,大朝親臨訊囚,當此沍寒之節,聖體不瑕有損,區區下情,不任焦憂之至。念臣所遭,卽人理之萬萬窮毒,向來去就,亦臣分之萬萬迫隘,委符節於旣受,抗明命於屢飭矣。是古今所未聞覩,此雖出於情事之崩迫痛冤,而論其罪則誅戮猶輕,惟我大朝,曲賜體諒,不惟不加之罪,乃反許以鞶褫,繼有地部特除。臣誠且惶且感,不覺涕淚之成血,危蹙之蹤,不敢復近城闉,退迸郊坰,父子相對,惟有頌祝,天恩而已。噫嘻,尹蓍東之於臣家,蓄怒蘊憾,必欲甘心者,厥惟久矣。排布醞釀,白地做出,今始伺機而發,而彼童騃何知焉。惟其急於禍人而不思自反,又於捏無而不覺破綻,密厲錚牙,暗自敎嗾,而曾不知十手之莫掩,上天之難欺,吁,亦痛矣。雖然若其被誣本末,已悉於臣父緘辭,聖明洞燭無餘,臣不必更事覼縷,而其後諫院之達,傳襲餘論,換面醜誣,都無倫理。其所謂取剩近萬沾丐九百云者,專出於沒去事實,圇䵝昧之計,而創出今古所無之公贓二字,䝱持於旣晳之後,攙入料理一段隱映於不干之事者,顧其心,惟在於隨人頤指,湛滅臣家而已。雖其事實旣白,巧誣莫售,而顧臣痛冤亘中,有不能自已,不得不一爲邸下洞陳之,悲懣之極,語涉煩蔓,瀆擾之誅,伏地以竢,惟願邸下,哀而察焉。當初前留守臣鄭亨復,爲慮島民之阻飢,請得軍餉舊陳米三千石,戶南庫木一百五十同,以爲取剩補賑之資,而適會譴罷,未及發賣,故臣父,今年正月赴任之後,參酌市直,從便發賣,就三千石都數之中,三百石,則以分賑計除,其餘二千七百石,每石折錢四兩發賣。合爲一萬八百兩。木一百五十同,每疋折錢一兩八錢,合爲一萬三千五百兩。空名帖價錢,爲二千五百兩,都合錢二萬六千八百兩。而九千三百兩,則爲本色米三千石立本之資,一萬二千二百五十兩,則爲本色木一百五十同立本之資,竝入上戶南庫。一千八百七十九兩二錢,則移送軍器,修造器械。一百五十一兩五錢五分,則爲備御供鋪陳,移送別庫。九百兩,則貿米三百石,爲儒生居接糧料。十兩,則用下於兵書別備。一百九兩二錢五分,則用下於儒武試才賞格。二百兩則別儲庫以備他日修補。都下之數,爲二萬三千八百兩,遺在之數爲三千兩,此則別備賑廳,以爲侍年貿米一千石之地,槪其發賣取剩用下遺在之數,一一昭載於府上文書,雖欲增減,其可得乎?就其米木元數,除其立本,則所謂餘剩,當爲三千七百五十兩,所謂近萬者,何所據而發耶?本島昨年穡事,不至大歉,而近來白給糜穀之太濫,臣必所嘗病之。故近千口付賑者,無不親執精抄,應入者不至見漏,已付者得免顚連,計口賙給爲三百,以錢計之則恰爲九百兩矣。若以沾丐之不廣爲罪,則必用盡數千錢穀於不必賙賑之地,要民譽而糜國財然後,方可謂之善賑乎?顧今沁農又歉,守臣方營春賑,而臣久而所別置三千兩,又爲立本補賑之資云,然則節用留贏,收效於嗣歲者,尙亦可以不入賑資爲罪耶。夫賑餘財穀,歸於公用者,皆有下落,按簿可知。其御供所用及軍器別備儒生居接,皆謂之贓,則凡干公用,孰非贓也。而居官者,將何所措一手而做一事乎?至若料理之目,尤極巧㦧,所謂料理者,左右轉販,牟取厚利之謂也。荒歲錢穀之立本補賑者,皆歸之料理,則雖立視吾民之塡壑,其孰肯請之於廟堂,廟堂亦何以許之哉?至於空名帖,則臣父之當初請得於筵中,非專爲補賑,而兼爲修械之資,則其可以除用於別備爲罪乎?夫贓汚之目,何等罪案,告君之辭,何等嚴重,而惟彼讒人,初不問事實之如何,惟以誣陷人汚衊人,爲伎倆,精核抄賑,則曰,不入於賑資,飭戎備修官務,則目之以公贓,爲劃之米木,依朝令,從輕發賣,則斥之以料理,聖敎之洞晳而不有焉,文契之具在而不信焉。惟齗齗焉脅勒爲事,戕禍是期。噫嘻,痛矣。天下寧有是哉?念臣家世寒素,臣父平生,守分謹愼,本無怨惡於人,而惟是遭際盛會,父子立朝,臣父位秩之隆,知顧之盛,固爲一世之眙盱,而如臣之不肖無似,最下人後,而徒藉世蔭,濫廁宰列,內而華要,外而雄藩,世所謂爭競之地,越次濫叨,厚招忌剋,臣實環顧自危,固知早晩顚降,而豈料罔極之誣,難洗之辱,遽及於臣父哉?危機禍穽,有若自臣身而促之,臣之不孝無狀之罪,益無以自續,臣誠冥頑,縱不能剚刃剖心,以明臣父之冤,尙何忍有靦面目,齒於人數哉?跼蹐高厚,如窮人之無所告愬,惟是上穹至仁,無物不燾,日月竝明,無微不燭,而生來曲保之恩,有若獨偏於臣家,大朝前後昭晳之敎,鄭重曲摯,墨池雪嶺,不足以喩其昭洗,坑坎袵席,不足以喩其安全,他人聞之,尙且代感,況臣銘刻,何以爲心?蹈赴湯火,固所不辭,讒誣雖雪,而至痛難忘,恩造雖渥,而身名旣辱。已矣此生,無階仰答,到今自靖之計,惟有息跡鏟影,退伏田廬,避遠駴機,歌詠聖化,以圖園門結草之報而已。官職去就,本非可論,而一日未解,增臣一日之罪,玆不得不冒沒入城,瀝血陳懇。伏乞离明,察臣情悃之亶出悲苦,諒臣踪跡之至爲臲卼,亟遞臣所帶職名,仍令選部,不復檢擬,以卒盛世曲遂之恩,千萬至願,臣無任云云。答曰,覽書具悉。當今冬寒尤深,大朝連臨帳殿,焦悶曷喩,向者臺臣誣妄之語,聖鑑旣已洞燭無餘。卿其勿過辭,從速察職。
司諫尹學東書曰,伏以,天祐宗祊,我邸下新經聖痘,遄復天和,宗社之幸,臣民之慶,曷有其極?臣於臺職,自劃有素,而適當帳殿鞫囚之日,黽勉供職,略貢愚見,忽地臺抨,聲罪頗嚴,誠不勝瞿然悚恧之至。幸蒙离明之照燭,乍罷旋仍,恩出格外,臣且惶且感,益不知措躬之所也。噫,從古亂逆何限,而曷嘗有如賊澤之窮兇乎?四字凶言,渠旣自服,而綢繆情節,猶未直招,此臣所以必欲更加嚴覈,期於得情者,而畢竟劇賊徑斃,逆節未究,其所憤惋而痛心者,奚特憲臣爲然而已乎?正法之論,窮覈之請,俱是同仇之義,則憲臣所論,固可謂之按法,而臣之所爭,亦豈非法意乎?其所謂徒知究覈,有礙臺體等語,臣誠莫曉其意也。臣之顚沛,固不足恤,而竊恐從今以往,以臣爲戒,按獄之際,不復有究覈之論也。臺官之旣罷還授,事未前聞,而臣之自來情地所遭,又如此,其何敢徒恃寵靈,自同無故,揚揚復冒於臺次乎?召牌之下,略控危懇。伏乞睿慈,俯垂諒察,亟遞臣職,以謝人言,仍治臣罪,以肅朝綱,千萬幸甚。臣無任云云。答曰,覽書具悉。爾其勿辭,從速察職,
大司憲尹得和書曰,伏以,皇天默祐,睿候遄臻平復,此實宗社無疆之休,三殿欣悅之臣民慶忭之忱,曷有其極?伏念臣一疾三朔,飾巾待盡,前後候班,一未進參,罪積慢蹇,臣分虧絶。不意都憲新除,特下帳殿,而精神昏迷,茫無知識,大朝靜攝之中,連日訊囚,而職忝臺憲,冥然僵倒,蠢動無路,有臣如此,生不如死。顧臣關格之症,首尾七十餘日,頑痰膠結,胸脅刺痛,大吐大瀉,眞元澌陷,一日之間,或絶或蘇,人鬼莫分,所以爲至今不死者,只是喉間一縷之喘而已。目今病狀,旣無一分暇論於生人事,則官職去就,尤何議也?而除命之下,數行文字,亦不得倩構,今始疾聲哀籲。伏乞离明,亟削臣職,仍治臣前後闕禮之罪,以肅朝綱焉。臣今垂死,萬念都絶,而日昨陰虹之變,又在親臨鞫囚之日,驚憂懍惕,當復如何?惟我大朝,渙發綸音,至有減膳自强之敎,勉飭邸下,益致勤政敏學之戒,丁寧反復,辭敎懇惻。嗚呼,我大朝殿下,卽邸下之天也,倘邸下勤勤孜孜,雖在將攝之中,頻接宮僚,討論經旨,政令施措之間,實心做去,毋或暇逸,宮庭幽奧之中,益加愼獨操存之工,一以我大朝之心爲心,以至聖心悅豫而無憂,則轉災爲祥,百休川至,億萬年祈永之本,其在斯歟,其在斯歟?嗚呼,將死餘喘,不勝耿結之忱,略陳憂愛之悃,而神思昏錯,語無倫脊,臣尤死罪,臣無任云云。答曰,覽書具悉。懍惕之中,所陳切至,可不體念,卿其勿辭,從速察任。
持平李秀逸達曰,請瑞·虎等兩賊孥籍,亟令王府擧行。措辭見上請其時干連人英梅,更令鞫廳,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請島配罪人鼎九,亟令王府,依律正刑。措辭見上請島配罪人泰績,更令鞫廳,拿鞫嚴問。措辭見上請還收罪人桂永放送之命,亟令攸司,依律處斷。措辭見上請還收吉才卜·李於屯金,減死之令。措辭見上請還收李佐太·申尙春,減死之令。措辭見上請罪人彦杓·陽祚等,仰稟大朝,更加嚴鞫得情。措辭見上請稟于大朝,潤·東夏,竝施應行之律。措辭見上請稟于大朝,還收柱泰·昌翼,酌處之命,更加嚴鞫得情,依律處斷。措辭見上請定配罪人孝曾·孝順,稟于大朝,亟令王府,更加嚴鞫得情。措辭見上請稟于大朝,還收崔守仁定配之命,更加嚴訊,期於得情。措辭見上請仰稟于大朝,爟·爣,諸子,竝令絶島移配。措辭見上請東星,亟施孥籍之律。措辭見上請緣坐罪人抗,仰稟大朝,亟施孥籍之典。措辭見上請厚陵參奉韓芷,拿問嚴處。措辭見上請徑斃罪人尙轇,稟于大朝,亟行追施之律。措辭見上請逆賊時澤,應坐者,稟于大朝,竝施一律。措辭見上持平具允鈺,避嫌。措辭見上引嫌而退,堂箚所論,雖無深意,特推之下,勢難仍在,請持平具允鈺遞差。答曰,不從,處置事依達。
正言朴奎壽達曰,請充軍罪人李時蕃,依律處斷。措辭見上請恒延·命垕·敏樞,仍令鞫廳,嚴鞫得情。措辭見上請仰稟大朝,島配罪人泰績,更令鞫廳,拿鞫嚴問,夬正王法。措辭見上請卜連,亟令王府,拿鞫嚴問,以正王法。措辭見上請稟于大朝,收還罪人天大酌處之命,夬定王法。措辭見上請稟于大朝,還收罪人益源定配之命,更加嚴鞫得情,夬正王法。措辭見上請罪人匡師,更加嚴鞫得情,夬正王法。措辭見上請罪人柱天,仰稟大朝,亟令王府,以同參律擧行。措辭見上請罪人厚基,仰稟大朝,亟令王府,以同參律擧行。措辭見上請絶島安置罪人來復,稟于大朝,還寢發配之命,仍爲嚴鞫得情,以正王法。措辭見上請前校理申致謹,前大司諫尹尙任,亟施追奪之典。措辭見上請緣坐罪人抗,稟于大朝,亟擧孥籍之典。措辭見上請逆賊時澤之應坐者,稟于大朝,竝施一律。措辭見上答曰,不從。
上在昌德宮。常參·經筵,以代理停。
藥房都提調申晩,提調李益炡,副提調吳彦儒啓曰,伏未審夜來,聖體調攝,若何?憊眩之候,寢膳之節,亦何如?今日臣等,依下敎,率諸御醫入診,詳察聖候爲宜。大王大妃殿氣候,何如?王世子氣候,一向差勝乎?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,世子氣候,今已差愈,勿爲問候。大王大妃殿·中宮殿,藥房口傳問安。答曰,知道。
李翼元啓曰,備邊司郞廳來言,今日備局,定式日次,親鞫相値,頉稟。傳曰,知道。
傳于吳彦儒曰,內局提調,先爲入侍。
李翼元,以都摠府言啓曰,今日入直內三廳武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
又以議政府司錄,以領左右相意啓曰,今丙子秋冬等褒貶,當爲等第,而臣等更有公故,限內不得磨勘之意,敢啓。傳曰,知道。
又以中樞府言啓曰,本府郞廳及醫員錄事等,今丙子年秋冬等褒貶,當爲磨堪,而領府事臣金在魯等,俱有病故,限內不得爲之之意,敢啓。傳曰,知道。
又以都摠府言啓曰,本部郞廳及部將等,今丙子年秋冬等褒貶,當爲磨勘而都摠管海興君橿,有故,限內不得爲之之意,敢啓。傳曰,知道。
又以宗親府郞廳,以有司堂上意言啓曰,本府郞廳今秋冬等褒貶等第,當爲磨勘,而堂上有故,限內不得爲之之意,敢啓。傳曰,知道。
又以儀賓府言啓曰,本府郞廳今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
又以敦寧府言啓曰,府郞廳等今秋冬褒貶,當爲磨勘,而首堂上有故,限內不得爲之之意,敢啓。傳曰,知道。
又以忠勳府言啓曰,今丙子年秋冬等褒貶,當爲磨勘,而本府有司堂上,有故,限內不得爲之之意,敢啓。傳曰,知道。
又以吏曹言啓曰,今丙子年秋冬等褒貶,當爲等第,而堂上有〈故〉,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員,今秋冬等褒貶,當爲磨勘,而堂上有故,限內不得磨勘之意,敢啓。傳曰,知道
又以禮曹言啓曰,本曹今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
又以兵曹言啓曰,本曹今丙子年,秋冬等褒貶,判書臣李,方有身病,限內不得磨勘之意,敢啓。傳曰,知道。
又以刑曹言啓曰,今丙子秋冬等本曹褒貶,當爲磨勘以入,而因堂上有故,限內不得磨勘之意,敢啓。傳曰,知道。
又以工曹言啓曰,本曹今丙子年秋冬等褒貶,當爲磨勘,而堂上有故,限內不得爲之之意,敢啓。傳曰,知道。
又以漢城府言啓曰,本府郞廳及五部官員等,今丙子年秋冬等褒貶,當爲等第,而連因堂上有故,限內不得磨勘之意,敢啓。傳曰,知道。
又以義禁府言啓曰,今秋冬等府郞廳等褒貶等第,當爲磨鍊以入,而鞫事相値,限內不得爲之之意,敢啓。傳曰,知道。
又以訓鍊都監從事官,以都提調意言啓曰,本都監從事官禁松參軍,及諸將官等,今丙子年秋冬等褒貶,當爲等第,而臣天輔,以身病,限內不得磨勘之意,敢啓。傳曰,知道。
又以禁衛營從事官,以都提調意言啓曰,本營從事官及諸將官,今秋冬等褒貶,當爲等第,而臣拓基有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將校,今丙子年秋冬等褒貶,當爲等第,而都提調臣金在魯身病,限內不得磨勘之意,敢啓。傳曰,知道。
又以摠戎廳言啓曰,本廳所屬京外將官等,今丙子年秋冬等褒貶等第,當爲磨勘啓聞,而臣李章吾,以身病,限內不得磨勘之意,敢啓。傳曰,知道。
又以御營廳言啓曰,因禮曹草記,健元陵·顯陵·穆陵·徽陵·崇陵·惠陵,陵內捉虎事,本廳將校,率領砲手出往矣。連接將校手本,則虎一頭捉得後,各陵內外諸處山谷,遍踏窮搜者,已過旬日,更無蹤跡云。許多軍兵,當此極寒,累日露處,亦甚可慮,今姑撤還之意,敢啓。傳曰,知道。
又以義禁府言達曰,全羅右水虞候朴世光,拿問嚴處事,徽旨達下矣。朴世光時在任所,依例發遣府羅將,交代後,拿來,何如?令曰,依。
又以宣惠廳郞廳,以都提調意言啓曰,本廳郞廳及均廳郞廳,今丙子秋冬等褒貶,當爲等第,而臣等連有公故,限內不得磨勘之意,敢啓。傳曰,知道。
兵曹口傳政事,以劉昌徵爲會寧浦萬戶。
親鞫罷後,政院·玉堂·藥房口傳問安。答曰,知道。
丙子十二月十六日辰時。上御克綏齋。藥房三提調入診入侍時,藥房都提調申晩,提調李益炡,副提調吳彦儒,記事官李正吾,記事官李仁培,記事官李東泰,醫官金履亨·方泰輿·鄭趾彦·金德崙,進伏訖。晩曰,連日,帳殿,冒寒訊囚,聖候,若何?上曰,一樣矣。晩曰,昨日瞻望玉色,則不及於前時,下情憂慮,有不可形言矣。上曰,昨日還內時,瞻望乾象,或慮其月幾如日,坐南楹移時,而幸得消弭矣。晩曰,醫官診候,何如?上曰,依爲之。履亨曰,診察則左右三部有數意而不沈矣,軟弱則一樣矣。泰輿曰,診察則左右三部不沈,而度數不均,軟弱則一樣矣。趾彦曰,診候則左右三部不沈,而頗數矣。德崙曰,診察則左右三部不沈,而帶數矣。晩曰,前劑入補中益氣湯,其已進御乎?上曰,若干服矣。晩曰,諸醫旣已診察,繼進當否,議定如何?上曰,然矣。履亨曰,補中益氣湯,雖好而端的不如蔘橘茶,姑以此進御宜矣。趾彦曰,補中益氣湯雖好,而此時則蔘橘茶,宜矣。晩曰,諸醫所見如此,以蔘橘茶劑進,如何?上曰,補中益氣湯停止,蔘橘茶五貼劑入。出榻敎晩曰,祈穀祭,有親行之命,而日字不遠,日寒想不解,且今連臨帳殿,冒寒訊囚之餘,聖候必多受損,何可親爲將事乎?卽今聖候,雖無形見症候,而勞悴已多,聖躬安然後,國事可理,且殿下方寸之天自在,固可仰格天心,何必躬自將事乎?伏乞亟下攝行之命。彦儒曰,書云,明德維馨。聖明對越之誠,固已感假乾心,都提調方寸之天四字,實是好箇語也。今年極寒異常,而殿下向來過用心慮。伏願聖明,仰體慈殿憂慮之心,而勉循臣等之請焉。上曰,予以爲民之心,欲自親行,往而雖臥,此則無恨矣。卽今予氣若此,必欲親將,而亦未能的知其必往也。彦儒曰,陳賀有玆事了當後擧行之敎,而日字已久,何以爲之乎?上曰,日字已久,不可待其了當矣。上曰,今月已過乎?陳賀擇日擧行。晩曰,以何間推擇乎?上曰,以念間擇入,好矣。彦儒曰,此則似久矣。上曰,然矣。此則出往後,使之知之,好矣。彦儒曰,今番陳賀,以權停禮擧行,實爲缺然矣。今番慶事,實是吾東方莫大之慶也。雖以閭巷間言之,大痘,卽大關嶺也。其爲喜悅,不可形言,而況以帝王家至重至尊之身,順經聖痘,其爲慶忭,當如何也?伏願聖明親臨,以副群下之望,如何?上曰,人事勝矣。在前元景夏則不欲予之親臨,蓋慮予之受傷也。此則異於元景夏矣。陳賀時,軒架旣令陳而不作,予豈可躬臨受賀乎?予雖欲爲元良而親臨,其於蒼蒼何?上曰,俄過門屛時,見畵帖字,鄭光漢,离筵何日更親書之句,極可嘉尙矣。晩曰,頗得宮官規諫之體也。彦儒曰,光漢,文學之士也。彦儒曰,陳賀事,俄已仰陳,而向者傳敎中,有何心臨殿之敎,以大聖人之心,何必如此乎?何心臨殿,四字改之,似好矣。晩曰,都承旨之言,誠好矣。改之,似好矣。彦儒曰,其傳旨還收,如何?上曰,此則不可還收矣。晩曰,以人稟言之,則湖南不及於嶺南,而多阿詐矣。上曰,湖南自古多名臣碩輔,而近年多沈滯,故如此矣。若培養扶植而元氣實,則自可無患矣。卿等試用之。近來如此者,此莫非京士大夫之過也。湖南素尙雜術,而京士大夫酷信之,尤動於堪輿家之說,此甚慨然矣,予則必不動矣。晩曰,今番朴良藎·柳正源之擢用誠好矣。嶺南必聳動矣。彦儒曰,嶺南人心,極可嘉尙,尙無白衣踰嶺者矣。上曰,安鍊石好矣。安復駿亦非碌碌之人也。前者入直軍士處,予以挾鑛二字下敎,而中官則不能形諭,復駿以楚莊本事洞諭之,誠快矣。而亦是可當一隅之人也。向者朴師洙欲用之言,誠好矣。專出於調劑之公心矣。羅學天亦有功於嶺南矣。彦儒曰,朴師洙,一得按撫使之功大矣。上曰,朴師洙於做事,甚善爲之矣。彦儒曰,非但做事之善,平日向國之誠,可見矣。向者辛壬年間,亦持淸議矣。上曰,辛壬年間,豐陵補外時耶?此可嘉尙矣。晩曰,如此時,別立意見,獨持淸議者,尤可貴矣。上曰,此尤貴矣。上曰,朴弼載之取觀辛壬日記者,予初則不知其故矣。伊後思之,蓋其有慨於辛壬事也。彦儒曰,此人與朴師洙,意見同而爲人本不現能,故世人多誤知矣。上曰,此人不現能,故如此矣。上曰,近來至於外方小房子,而皆有黨,誠可痛矣。向者閔百祥,於嶺南善爲之矣。其坐地然矣。李益輔亦善爲之矣。彦儒曰,百祥果善爲之,而嶺南至今歎服矣。晩曰,尙州牧使元景濂,向者特敎之下,尙不下去云,拿處,何如?上曰,此其貌寢者耶?晩曰,其容貌亦精緊矣。以治績著名,而下往尙州,後數十日內,大有治聲云矣。上曰,尙州牧使元景濂,令聞大臣所奏,尙不下去云,申飭之下,焉敢若此?事之寒心,莫此爲甚。政院嚴飭,其令卽爲下送,今日食前,若不下去,直捧卽其地投畀傳旨。出榻敎諸臣以次退出。
丙子十二月十六日辰時。上御內司僕寺。親鞫入侍時,行都承旨吳彦儒,左承旨元仁孫,右承旨李惟秀,左副承旨李翼元,假注書朴相老,事變假注書朴師海,記事官李仁培·李東泰,判府事兪拓基·李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,獻納沈鑧,持平李秀逸,問事郞廳校理洪梓,修撰李仁源,副司果李㝡中·宋瑩中·洪良漢·洪景海·李海重·尹得雨,別刑房都事李商輅·李廷恢,文書色都事金履復·權聖應,以次進伏訖。上出御帳殿,兪拓基等曰,日候陰寒,聖候,何如?上曰,一樣矣。上曰,權褒上之。上曰,羅卒之聲,申飭,可也。上命問郞,書問目命傳之,上曰,觀其眸子,不良甚矣。聽其傳敎,每回頭不欲聞,不足之凶心自露矣。上曰,金錫三上之,與褒面質。上曰,錫三下之,雲澄上之,與褒面質。上命承旨書之曰,禁府都事金光漢汰去代,卽爲口傳擧行。出傳敎上曰,大臣以下毛具。出榻敎又命承旨書之曰,朴世光,因大臣所奏,有令該府處之之命,伊後思之,旣有簡札,其在嚴隄防之道,不必問而後處之。雖由於遐方武士無識所致,不可不嚴處。唐津縣投畀,其代令該曹,卽爲口傳擇擬。出傳敎上曰,今番則祿試射望筒寘之。出榻敎上曰,雲澄下之,權褒擧法,可也。上命問郞,書問目傳之訖。上曰,汝面質時,初若不知,末乃綻露,何也?然則汝與志賊相親乎?汝欲圖歸本家,爲平常人而不得其願,則其怨何所歸乎?旣曰謀逆,又捧根脚,則豈可生乎?同黨,一一直招,可也。罪人招辭。在事變日記上曰,刑問準次。上曰,權褒下之,白受采上之。上命問郞,書問目傳之。上曰,汝知時澤乎?汝知雲澄乎?旣是契會,則錚鼓棍杖,何故藏寘乎?罪人招辭。在事變日記上曰,雲澄上之,與受采面質。上曰,雲澄下之,受采下捕廳。上曰,宋時潛上之,雲澄上之,與之面質。上曰,雲澄,今日面質,招辭頗分明無隱,可免刑推矣。上曰,時潛,下捕廳。宋道泰上之,令與雲澄面質,可也。上曰,竝下之。上曰,元仁孫,持入殿最,元仁孫讀奏各道殿最訖。上命承旨書之曰,嘉山郡守鄭重百,五載居官,其治若一曾,有道臣褒啓,今聞兵判所奏,其涉可嘉。此等之人,豈滯一邑,碧潼有窠,特爲除授。出傳敎又命承旨書之曰,曾已申飭,而勸武之鄕,以武弁爲邊地守令,今覽殿最題目,邊禁全疎,已不能擧職,書齋多弊,有違飭令,不可下等而止,令該府處之。出傳敎元仁孫曰,咸鏡前監司徐志修,江原監司徐命臣,守令無一人居下,殊無嚴明殿最之意,竝推考,何如?上曰,依爲之。元仁孫曰,全羅左水使尹泰淵,右水使洪若水,南兵使李景說,邊將無一人居下,殊無嚴明殿最之意,竝推考,何如?上曰,依爲之。出擧條上曰,姜玹上之,雲澄上之,面質。上曰,竝下之。上曰,捕廳不嚴,向日雲澄,不服於亂杖,乃承款於刑問三度。令若如此,則捕將從重勘罪,承旨分付從事官,可也。上曰,雲澄更上之。上曰,天機之說,意黨之說,五人同謀之說,一一直告之,罪人招辭。在事變日記上曰,道泰更上之,與雲澄面質。上曰,道泰下之,雲澄更招。上曰,汝所招位高者,推爲謀主云者,何人乎?位高者,卽誰也?從容告之。罪人招辭。在事變日記上曰,時潛更上之,與雲澄面質。上曰,必是戊申餘孽也。金尙魯曰,罪人面質時,不言乙亥,直曰,戊申,一則戊申,二則戊申矣。此必是戊申年漏綱矣。極可疑矣。上曰,受采上之,與時潛·雲澄,同爲面質。上曰,雲澄·受采·時潛,一時刑推,可也。上曰,所謂位高者,在京中者,直招之。罪人招辭。上曰,雲澄姑下之,時潛更招。上曰,汝兄時澤某條之說,卽戊申賊招辭也。必有同謀之黨,何不告之?罪人招辭。在事變日記上曰,時潛下之,受采更招。上曰,受采刑推,可也。上曰,少息後當更問,今姑下之。上曰,錫三上之。上命問郞,書問目傳之。上曰,刑推,可也。上曰,汝以中官,欲爲乘時捷報云者,何心乎?雲澄旣已箇箇納招,汝何敢隱諱乎?雲澄,旣宿汝家,則汝何欺瞞乎?一一直招,可也。罪人招辭。在事變日記上曰,錫三下之,受采更上之。上曰,元仁孫,持入前西伯狀啓。元仁孫讀奏訖。上命承旨書之曰,因殿最聞兵判所奏,取覽前前道臣李台重狀本,追嘉擧職之誠,該曹回啓,蓋由於難以一體請加,亦有意見,而旣已不拘常例,而狀聞,三人同載一狀中,其在勸奬之道,豈可差等乎?博川郡守柳春馥,一體加資。出傳敎又命承旨書之曰,犯越罪人韓尙麟·李貴三,證參俱在北道,分付關西道臣,直送北關,其若踰境,自黃海道,押送北關,使御史,嚴覈狀聞事,令備局卽爲,分付二道道臣。出傳敎上曰,鞫體至嚴,旣發言端,不可中止,不盡直告,則不必姑罷也。汝旣少休,京中兩班之爲窩主者,直告之。罪人招辭。在事變日記上曰,受采下之,時潛上之,上曰,必已思得,直招之,罪人招辭。在事變日記上曰,時潛下之,雲澄上之。上曰,汝旣少息,必爲思得京中兩班李哥之名,何不直告?若不直告,則終宵達曉,當刑推鞫問,必爲思得其名而告之,可也。汝旣以戊申年逆顯之卒徒告之,則其時應募從逆之事,一一直告。罪人招辭。在事變日記上曰,戊申以後,未有如此之直招矣。金尙魯曰,此招辭,與時澤某條之說,血脈貫通矣。上曰,捉魚者,坐水中求魚,告黨者,坐黨中告黨,可也。時澤旣云周流湖南五十三州,廣求同黨,而京中·湖西,猶往來者,以汝爲招矣。汝何不告京中兩班之爲謀主乎?欲以位高者爲窩主,則何不告其姓名乎?罪人招辭。在事變日記上曰,雲澄下之,時潛上之,更招後刑問,可也。上曰,雲澄上之,與時潛面質。上曰,竝下之。上曰,前排入之,都事出去時,使之留門,可也。上曰,予欲少休,卿等少退,可也。良久,上曰,都事拿入。上曰,往來時何其太晩也?都事汰去,拿出,可也。上曰,李齊顯上之。上曰,問郞傳問目後,雲澄上之,面質,可也。上曰,李齊顯下之,上曰,錫三更上之,與雲澄,面質,可也。上曰,七月,雲澄往宿汝家之事,汝何欺瞞也?罪人招辭。在事變日記上曰,錫三刑問準次後下之。上曰,雲澄更招後下之。上曰,罪人竝下府,上命承旨書之曰,親鞫,以明日擧行。出傳敎上還大內,諸臣遂退,東方已向曙矣。
上在昌德宮。常參·經筵,以代理停。
夜自一更至五更,月暈。
金孝大,以禮曹言啓曰,今月已過半,陳賀,擇日擧行事,命下矣。王世子痘候平復,告廟陳賀吉日,卽令日官推擇,則今十二月十九日爲吉日云。宗廟·永寧殿,同日曉頭,先行告祭後,午時陳賀頒敎事,知委擧行,何如?傳曰,允。
兵曹口傳政事,全羅右水虞候吳命祐。
李惟秀,以義禁府言啓曰,罪人褒,以逆律,卽爲不待時擧行,府達,逆詹追律之請,一體允從焉事,命下矣。逆賊褒·詹等,父母·妻妾·子女·祖孫·兄弟·姊妹·子之妻妾·伯叔父兄弟之子,年歲·姓名·存沒·居住,令漢城府,考出帳籍,亦爲分付五部及各該道應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,捧承傳擧行,何如?傳曰,允。
又以義禁府言啓曰,謀逆同參罪人雲澄旣已承服正刑,其父母·妻妾·子女·祖孫·兄弟·姊妹·子之妻妾·伯叔父兄弟之子,年歲·姓名·存沒·居住,令漢城府,考出帳籍,亦爲分付五部及各該道應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,捧承傳擧行。傳曰,允。
親鞫罷後,政院·玉堂·藥房口傳問安。答曰,知道。
丙子十二月十七日辰時。上御內司僕。親鞫入侍時,左議政金尙魯,右議政申晩,判義禁李喆輔,知義禁兪最基,同義禁申晦·李應協,都承旨吳彦儒,左承旨元仁孫,右承旨李惟秀,左副承旨李翼元,獻納沈鑧,持平李秀逸,問事郞廳洪梓·李最中·洪良漢·李仁源·洪景海·尹得雨·宋瑩中·李海重,記事官李正吾,記事官李仁培,記事官李東泰,別刑房都事李商輅·李廷恢,文書都事金履復·權聖應,以次進伏訖。上曰,再明陳賀,以仁政殿擧行。出榻敎晩曰,連日帳殿,冒寒訊囚,聖候,若何?上曰,一樣矣。益炡曰,今日必至夜深,蔘橘茶,進御,如何?上曰,予意亦如此矣。上曰,雲澄上之。上曰,汝隨弼顯往來,凶謀凶節,豈有不知之理?所謂時字機字,從實直告,可也。命加刑,上曰,結舌,極可痛矣。戊申賊道隆如此,故卽日陳門外梟示,汝何爲效此耶?上曰,雲澄下之。鑧曰,雲澄大逆不道,陰慘情節,前後直招,綻露無餘,而根委猶未盡覈,尙此容息於覆載之間矣。卽聞有徑斃之慮云。若不急速正法,又如時澤之失刑,則神人之憤,尤當如何?請亟命王府,逆賊雲澄,不待時正刑,夬伸王章,何如?上曰,依啓。出擧條秀逸曰,雲澄之凶謀逆節,直招無餘,而不卽正法,或如逆澤之徑斃,則神人之憤,爲如何哉?請罪人雲澄,亟命王府,依律擧行。上曰,依啓。出擧條上曰,時潛上之。上曰,時潛終不直告,加刑,可也。此罪人銳氣未摧嚴杖,可也。上曰,兪最基何如彼老也?尙魯曰,其年旣老,而亦是舊人也。上曰,時潛下之,受采上之。上曰,汝於捕廳旣承款,戊申年則汝隨弼顯,而今則汝之魁首誰也?無將帥而何以爲事耶?況待時云而無魁首耶?加刑,可也。尙魯曰,此罪人則逆節狼藉,留亦無爲。晩曰,此罪人留而究覈黨與則好矣。而若或徑斃,則豈非失刑之甚乎?鑧曰,此罪人情節旣露,登時正法,斷不可已,而若或徑斃,則失刑,甚矣。上曰,豈慮其如時澤耶?上曰,內官林好榮,身爲中官,莫重殿坐之時,不能謹愼,淮陽府投畀。出榻敎上曰,身爲崇品,其宜謹飭,趙徵之後,亦宜懲羹,而逆賊雲澄,沃溝陰譎之輩,則雖有兄札,其何尋常對之乎?不謹宜飭,知中樞趙觀彬,罷職不敍。出榻敎上曰,齊顯上之。上命問郞,讀問目,仍命擧法,上曰,曾見權,能忍杖,極爲妖惡矣。汝亦如是矣。上曰,同義禁勸杖之聲誤達,其亦不俗之致也。翼元曰,勸杖之聲,終日爲之矣。上曰,同義禁長立矣。甚貴矣。上曰,雲澄之往來姑勿論,俄者下敎之下,汝遽赬其顔,此擧措,卽逆心也。上曰,罪人齊顯下之,罪人褒上之。上曰,汝卽戊申所未有之賊也。求忠臣,必於孝子之門,如汝者,卽倫紀之罪人也。今當親鞫,兼省鞫也。謀逆遲晩,可也。俄者所供,非汝姑母之所爲,卽汝之所爲,直招,可也。仁孫曰,此罪人,卽戾氣所鍾也。尙魯曰,以鞫體論之,則宜益究問,而今其情節,極爲妖惡,斯速正刑,斷不可已也。鑧曰,今此逆褒,凶頑獰慝之狀,凡有血氣,孰不憤惋?蓋其厲氣所鍾,有自來矣。而賊詹孥籍之請,尙未蒙允,輿情固已久菀,而今當逆褒正法之時,尤不可不一體擧行,請賊詹,亟命王府,夬施孥戮之典,何如?秀逸曰,臣亦一體仰請矣。上曰,依啓。出擧條上曰,罪人權褒,以攝之子,忿懣臺臣之請,敢與逆賊雲澄·時澤,綢繆陰謀之狀,諸賊俱皆直招,故帳殿嚴問之時,背倫常自言悖憊之說,滿腔射日之心,露於庭下,上下共憤,王法難貸,以逆律,卽爲不待時擧行,府院逆詹追律之請,一體允從焉。出榻敎上曰,罪人齊顯上之,上曰,國家何負於汝,敢生怨國之心耶?更爲加刑,可也。上曰,罪人齊顯下之,趙世選上之。上命問郞,讀問目後,上曰,許莫乭上之。上曰,汝知趙藍浦乎?且知金天才乎?上曰,許莫乭下之,梁儉夫里上之,金天才上之,天才與儉夫里面質。上曰,姜文贊上之,文贊與天才面質。上曰,許莫乭上之,莫乭與天才面質。上曰,許莫乭及姜文贊下之,命加刑天才。鑧曰,天才之與澄賊,謀逆情節,渠旣承款,若或徑斃而未伸王章,則輿情憤菀,又當如何?請亟命王府,急速正刑,以洩神人之憤,何如?上曰,依啓。出擧條秀逸曰,天才旣與雲澄往來,凶謀綢繆,情節畢露,嚴訊之下,一一直招,則如許凶逆,不可晷刻假息於覆載之間,請罪人天才,亟正王法,以洩輿憤。上曰,依啓。出擧條上曰,罪人金天才,與逆賊雲澄·時澤,共爲謀逆,旣已直招,又以誣人承款之後,帳殿,敢爲悖慢之說,尤露逆心,令摠戎使,依逆纘例,門外梟示逆律,令王府擧行。出榻敎上曰,罪人李齊潤上之。上曰,汝兄就捕之後,汝宜來待,而不來何也。命下秋曹。上曰,趙世選上之。命解枷,上曰,天才旣已誣人遲晚,趙世選,卽爲放送。出榻敎上曰,卽爲字有意,雖一日,豈令食禮賓食乎?仍命着笠,上曰,天才旣以誣人承款,姜文贊放送,分付該軍門,仍其前任。出榻敎上曰,許莫乭·梁儉夫里,竝放送。出榻敎上曰,親鞫姑罷,明日殿坐時刻,以辰正三刻爲之。出榻敎尙魯曰,明日,則待差晩,以巳時爲之,何如?上曰,以辰正三刻爲之,可也。上曰,明日殿坐後,摠戎使復命,宜矣。諸臣退出。
上在昌德宮。常參·經筵,以代理停。
金孝大,以禮曹言啓曰,今此王世子痘候平復,陳賀,諸道所封箋文,幾盡上來,而箋文中所書陳賀日字,皆以當初所擇十二月初十日書塡矣。陳賀日字,今旣相左,則揆以事體,不可仍用,令承文院,一倂釐改,何如?傳曰,允。
李翼元,以摠戎廳言啓曰,依傳敎,罪人金天才,光熙門外梟示之意,敢啓。傳曰,知道。
又以義禁府言啓曰,罪人天才,水口門外梟示後,本府都事,與典獄署官員,眼同肢解事矣,敢啓。傳曰,知道。
李惟秀,以義禁府言啓曰,罪人天才,依逆纘例,門外梟示,逆律,令王府擧行事,命下矣。其父母·妻妾·子女·祖孫·兄弟·姊妹·子之妻妾·伯叔父兄弟之子,年歲·姓名·存沒·居住,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,捧承傳擧行,敢啓。傳曰,知道。
又以義禁府言達曰,碧潼郡守金致鳴,令該府處之事,徽旨達下矣。金致鳴時在任所,依例發遣府羅將,交代後拿來,何如?令曰,依。
領議政李天輔箚曰,伏以大朝鎭日鞫囚,侵曉還內,當此嚴沍,伏想靜攝之節,不瑕有損,下情無任焦慮之至。臣之病狀支離,殆過半年,忍死奔走,惟待朝暮僵仆,而近又重得傷寒,轉輾膠固,外而湊理全開,失汗過節,內而痰火上升,吐血無時,積敗之元氣,一陷再陷。兼以寒熱迭作,俄頃之間,或頭面如烘,或肢節如氷,飮食近口而輒發嘔氣,幾乎絶粒。素患風眩,乘虛益劇,昏昏不分人鬼者,已浹一旬,蓋卽今危兆惡證,特僅延一息而已。國有逆獄,而旣未得連侍帳殿,明日賀儀,乃宗社無疆之慶,而又未能致身於呼嵩之列,人理絶矣,臣分虧矣。伏枕迷瞀,與死爲隣,而猶有一分知覺,不勝兢惶,玆敢艱辛呼草,仰申危懇。伏乞离明,俯賜諒察,亟遞臣職名,仍令攸司,重勘臣罪,以嚴邦憲,以勵群工焉。取進止。答曰,覽箚具悉卿懇。以疾未參,其何所傷?卿須安心勿辭,善攝焉。仍令史官往諭。
知義禁兪㝡基書曰,伏以,惟皇天惟祖宗,隲佑我邦家,睿候遄卽平復,臣民攢祝,豈勝形喩?臣頃叨長憲之職,適値親鞫之際,冒沒祗肅,入侍帳殿,忽於萬萬意想之外,伏蒙擢陞金吾之命,臣誠震越惶霣,不省措躬之所念。臣至庸極陋,百無肖似,衰朽鈍劣,望絶進取。忝冒宰列,已踰涯分,夙宵愧懼,若無所容,今復躐躋於八座之班,尤豈不駭四方之聽,而貽一世之譏哉?又況自侍從而躋通政,自宰列而超正卿,前後特除,俱出聖簡,臣是何人,當此異恩,非臣糜粉,所可仰報,臣實拊躬感泣,莫知所出。負乘之懼,已切于中,鞶褫之懇,宜不容緩,而親臨訊囚之日,義急沐浴,未暇辭避,蒼黃入肅,而揆分揣義,終不敢爲因仍蹲據之計,玆不得不露章自列。伏乞睿慈,諒臣所辭,實出肝膈,先許鐫遞臣金吾之任,仍稟大朝,收還臣新授資級,俾公器重而私義安,千萬幸甚。答曰,覽書具悉。卿其勿辭,從速察職。
親鞫罷後,政院·玉堂·藥房口傳問安。答曰,知道。
丙子十二月十八日辰時。上御內司僕寺。親鞫入侍時,行都承旨吳彦儒,左承旨元仁孫,右承旨李惟秀,左副承旨李翼元,假注書朴相老,事變假注書朴師海,記事官李仁培·李東泰,判府事李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,獻納沈鑧,持平李秀逸,問事郞廳校理洪梓,副修撰李仁源,副司果李㝡中·宋瑩中·洪良漢·洪景海·李海重·尹得雨,別刑房都事李商輅·李廷恢,文書色都事金履復·權聖應,以次進伏訖。上出御於帳殿,李宗城等曰,昨日達夜訊囚,冒寒還宮,聖體不瑕有損乎?上曰,無傷矣。申晩曰,茶飮進御乎?上曰,將進御矣。上曰,李齊顯上之。上曰,汝奴,旣言雲澄送賻儀於汝,則汝與雲澄,親密之狀,綻露無餘矣。一一直招,可也。罪人招辭。在事變日記上曰,大臣·禁堂·兩司·問郞,進來。上曰,李齊顯,將何以處之則好乎?各言之,可也。李宗城曰,不知來歷矣。從容盤問,似好矣。金尙魯·申晩曰,七月相逢之說,終涉殊常矣。李喆輔曰,七月之說,可疑矣。兪㝡基·申晦曰,臣如大臣·禁堂所奏同矣。李應協曰,大臣所奏是矣。朴奎壽曰,臣今始入參,雖不知獄情之如何,而齊顯則旣是緊出於雲澄之招,則究覈可矣。李秀逸曰,七月之說,終是疑端矣。尹得雨曰,賊謀難測,七月之說,究問可矣。李㝡中曰,更問其奴則好矣。洪良漢曰,不遠雲澄之罪,當治之矣。洪景海曰,七月之說,不明白矣。不可不更問矣。洪梓曰,此則不可不一番究覈矣。李海重曰,更問其奴則好矣。李仁源曰,更問得情,似好矣。宋瑩中曰,勿爲急急問之,徐徐詳問之,似可矣。上曰,所當加刑更問,而七月之說,終不明白,姑下之。上曰,今日予心緩矣。欲生之意,自然出矣。上曰,予令下汝,此後,小心改志,可也。上曰,時潛上之。上曰,獰頑無比,亦一雲澄。上曰,時潛,當於知情律乎?大臣奏之。李宗城·金尙魯·申晩曰,曠蕩之典,脅從勿問,而若如此發現者,不改心可知矣。難免知情律矣。上曰,戊申年則必是脅從者也。李喆輔曰,顯賊伏法後,脅從之類,怵惕改心則可矣。而今又不悛舊心,畜逆謀凶,渠何敢免知情乎?如此之輩,不可不重治之矣。上曰,刑推,可也。上曰,同參之時,酬酢說話,一一直告之,可也。罪人招辭。在事變日記上曰,時潛下之,衍宇上之。上曰,刑推準次。上曰,衍宇下之,宋時漸上之。上曰,狀貌凶頑,一如時澤矣。上曰,受采上之,與之面質。上曰,受采下之,時漸刑問準次。上曰,判義禁讀時潛招辭,使時漸,一一聽之,可也。上曰,時漸下之,應東上之。上曰,昨年往來羅州,擇日與人,而末乃逃散者何也?直招之。罪人招辭。在事變日記上曰,刑問準次。上曰,應東下之。上命承旨書之曰,親鞫姑罷,明日殿座時刻,頒敎後,隨時擧行。出傳敎上曰,陳賀時刻太晩,禮判極非矣。人君不可以幻弄也。予之親鞫,豈樂爲哉?必欲使予休息,極非矣。上命承旨書之曰,明日頒赦百官加爲之,雜犯以下竝宥,明朝,提學牌招,赦句添入。出傳敎又命承旨書之曰,旣以權停例,則時刻宜乎早進定,況逐日殿座之時,時刻太晩,該曹堂上遞差,時刻,以辰正擧行。出傳敎李翼元曰,通禮,不卽待令,推考,何如?上曰,依爲之。出擧條上還大內,夜一鼓矣。諸臣遂退出。
上在昌德宮。常參·經筵,以代理停。
夜三更,月入太微東垣內。
李翼元,以都摠府言啓曰,今日入直內三廳武兼禁軍及軍兵等,當爲中日習射,而王世子痘候平復陳賀相値,不得爲之之意,敢啓。傳曰,知道。
金孝大,以弘文館言達曰,校理李世澤旣有只推之令,卽爲牌招察任,何如?令曰,依。
傳于李翼元曰,右副承旨入侍。
以朔試射試官望筒,傳于李翼元曰,置之。
李惟秀達曰,頒赦百官加爲之事,命下矣。未承受推考徽旨,自本院爻周之意,敢達。令曰,知道。
又以吏曹言啓曰,在前頒赦時,例有別歲抄書入之事,今則何以爲之乎?敢稟。傳曰,一體書入。
傳于金孝大曰,政事斯速爲之。
李翼元,以兵曹言啓曰,卽接分繕工監牒報,則彰義門門隻杖夫折傷處,今月二十日,撤毁改修云。依例令本監,假門設立,晨昏開閉,急速修改,而把守軍兵,亦依前例,令分授訓鍊都監,多數定送,與本門入直將卒,限修補改懸間,嚴加守直之意,分付,何如?傳曰,允。
又以訓鍊都監言啓曰,因兵曹草記,彰義門門隻杖夫折傷處,修改時,把守軍兵,多數定送,與本門入直將卒,限修補改懸間,嚴加守直事,允下矣。本局砲手二十名,將校率領,今月二十日爲始,定送把守之意,敢啓。傳曰,知道。
李惟秀,以義禁府言啓曰,逆賊枝完,以大逆律,卽爲擧行事,命下矣。其父母·妻妾·子女·祖孫·兄弟·姊妹·子之妻妾·伯叔父兄弟之子,年歲·姓名·存沒·居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,捧承傳擧行,何如?傳曰,允。
又以義禁府言啓曰,謀逆同參罪人時潛·受采·衍宇等,旣已承服正刑,其父母·妻妾,子女·祖孫·兄弟·姊妹·子之妻妾·伯叔父兄弟之子,年歲·姓名·存沒·居住,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,捧承傳擧行,何如?傳曰,允。
又以義禁府言啓曰,罪人朴奎煥咸鏡道鍾城府遠配,具宅柱端川府定配事,命下矣。以傳敎內辭意,具罪目,依例發遣府羅將,押送于各其配所之意敢啓。傳曰,知道。
又以左右捕盜廳言啓曰,屈同·奉金放送事,命下矣。依傳敎,本廳所囚罪人屈同·奉金,竝放送之意,敢啓。傳曰,知道。
有政。吏批,判書鄭翬良,參判南泰齊,參議趙載洪,行都承旨吳彦儒進。啓曰,本曹佐郞李徽中呈狀內,身病猝重,勢難察任云,依例改差,何如?傳曰,允。
又啓曰,博川郡守柳春馥,興德縣監權知重加資事,命下矣。兩邑守令,雖已資窮,俱未經准職,何以爲之?敢稟。傳曰,特爲加資,依例書入。
百官加下批,以李朝望爲掌令,鄭運維爲持平,徐命彬爲禮曹判書,尹光國爲兵曹佐郞,白大成爲刑曹佐郞,鄭錫保爲濟用直長,崔道興爲典牲奉事,申思建爲寧邊府使,洪宗海爲寧越府使,梁世絢爲嘉山郡守,宋翼彦爲咸悅縣監,李昌友爲天安郡守。
兵批,判書李進,參判李得宗病,參議宋昌明入直進,參知洪宗海病,左副承旨李翼元進。啓曰,五衛將朴亨潤,景福將假衛將李枝茂素抱疾病,呈狀乞遞,今姑改差,何如?傳曰,允。崔翊賢爲滿浦僉使,李重泰爲平安兵虞候,金處說爲羅州營將,崔鎭崗爲柔院僉使,鄭彦龜爲都摠都事,尹勉敎爲曹司五衛將,金鳳瑞爲忠壯將,護軍李逸濟·金佐國·李昌明·李運海·黃柙,副司直,洪象漢·金尙喆·全永爕·權世橚·具允鈺·李德海,副司果李壽勛·奇彦觀,同知單李東芳,僉知三單,洪允中·梁世純·李泰夏。
兵曹口傳政事,知中樞崔尙鼎,單付兵曹參議前望,以李昌儒爲參議,兪彦國爲參知。
領敦寧趙載浩箚曰,伏以,皇穹眷佑,我邸下痘候,不日平復,賀儀載擧,寔宗社莫大之慶,臣民忭幸,曷有其極?顧臣癃癈殘喘,不比人數,足不能行步,身不能拜跪,故當百僚奔遑之日,祗自進伏闕下,一未造起居之班,常分已虧,罪不勝誅,夙宵惶隕,久而靡措。且臣於月初,又致墜傷,氣結腰脅,呼吸不順,足病添苦,比前尤艱,災厄橫生,實難支保。不幸兇逆又肆,輿憤咸切,大朝冒寒殿坐,連日鞫囚,而未隨諸臣之後,以效沐浴之義,此其罪已難逃於常憲。今日呼嵩之列,跛躄皆踴,而臣獨闕禮,論其罪戾,萬殞猶輕,玆陳引罪之章,敢瀆离明之下。伏乞睿慈,俯垂諒察,亟降威罰,以勵群工,千萬幸甚。答曰,覽箚具悉卿懇。以疾未參,其何所傷?卿須安心勿辭,善攝焉。仍令史官往諭。
親鞫罷後,政院·玉堂,藥房,口傳問安。答曰,知道。
丙子十二月十九日午時初。上御熙政堂。右副承旨入侍時,右副承旨金孝大,假注書朴相老,記事官李仁培·李東泰,以次進伏訖。上曰,璿璣玉衡,以竹爲之,而體則小樣,可也。承旨,頃有所奏,須檢飭書雲觀官員爲之,可也。欲寘座側,常目在之故也。金孝大曰,此則有才者,可以製出矣。上曰,俄政柔院僉使崔鎭崗,是有才者乎?金孝大曰,是矣。上曰,使此人監造,可也。承史遂退出。
丙子十二月十九日午時末。上御內司僕寺。親鞫入侍時,行都承旨吳彦儒,左承旨元仁孫,右承旨李惟秀,左副承旨李翼元,假注書朴相老,事變假注書朴師海,記事官李仁培·李東泰,判府事兪拓基·李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,大司諫李奎采,持平李秀逸,問事郞廳校理洪梓,修撰李仁源,副司果李㝡中·宋瑩中·洪良漢·洪景海,李海重·尹得雨,別刑房都事李商輅·李廷恢,文書色都事金履復·權聖應,以此進伏訖。上出御帳殿,兪拓基等曰,風日甚寒,聖候,何如?上曰,一樣。申晩曰,茶飮進御乎?上曰,已進御矣。金尙魯曰,昨日親鞫姑罷命下之後,執筆問郞,只有一人,餘皆出外,使正書文案,不得及時修整,此實前所未有之事,極爲未安,傳命問郞外,竝從重推考,何如?上曰,依爲之。出擧條金尙魯曰,枝完爲名漢,與雲賊,凶言酬酢之事,今始言于朴奎煥輩,事極驚憤,欲爲請對,而帳殿入侍在近,故敢此仰達。上曰,渠欲效高廷燁,故今始吐實矣。一倂發捕,可也。上曰,受采上之,上曰,汝之窩主,直告之。罪人招辭。在事變日記上曰,刑問準次。上曰,風色甚惡,諸臣侍衛,皆毛具耳掩。兪拓基·李宗城,先退,上曰,兩老臣先退矣。崔尙鼎,年八十而行步如少年矣。李曰,京驛馬之卒,方在飢餒之中,此時不可無救濟之道,在前亦有米太題給之例,今亦依前爲之,而爲先參酌擧行,何如?上曰,依爲之。出擧條李曰,日前漢城府,以推恩同僉知中落漏之類,書呈草記,而自政院退却,則送言於臣曹,請得變通追啓下,外方,亦以此有所移文,而名字誤書者釐正之請,又在其中,誤書之類則事當改書下送,而至於落漏者之續續追啓下,不無混入紛紜之慮,何以爲之?上曰,依爲之。落漏者,亦一體施行,可也。李曰,追啓下,不必口傳擧行,竝爲收聚,擧行於開政之時,何如?上曰,依爲之。出擧條上曰,枝完上之。上出御退軒。上曰,汝是逆賊致雲之傔從,與雲賊,相隨年久,則其時凶言者何言也?其時旣聞凶言不卽告,今因高廷燁事後,乃告者,是何心也?一一直招,罪人招辭。在事變日記上泣涕下敎曰,又聞此等萬萬不道之凶言,予心若隕,予心若隕,實無可言者,實無可言者。上又泣涕下敎曰,自戊申以後,罔測凶言,無所不至。昨年雲賊,又發萬古所無之凶言,今日又聞此賊之凶言,予心非木石,予何能忍耐?予心若隕,此將奈何,?下敎訖,又泣涕矣。大臣·禁堂·問郞·兩司·承旨·史官,入侍諸臣,侍衛諸臣,皆涕泣,莫敢仰視矣。副摠管崔尙鼎進伏曰,臣年已老,尙不死,今日又聞如此之凶言,千萬絶悖絶凶,不忍聞之,而臣能聞而不死,是臣之罪,不勝憤激,敢此仰達,此賊亟降正法之命,少洩臣心之憤痛矣。上曰,善哉,副摠管之言也。忠憤所激,乃能如是矣。仍命承旨書之曰,同中樞崔尙鼎,旣非該堂,而不忍憤慨以奏,可謂故奉朝賀之子也。特除知中樞。出傳敎又命承旨書之曰,逆賊枝完,與致雲父子傔從,罔測陰慘之說酬酢,以此推之,卽一致雲,而蘊蓄幾年,敢欲希覬,乃言於奎煥輩,其令王府,以大逆律,卽爲擧行。出傳敎上曰,朴奎煥·具宅柱上之。上曰,汝若卽告,則恐如高廷燁之蒙頭,以此不告,汝若不告,則恐有後患,以此躊躇,以此推之,明若觀火。汝之旣聞凶言不道罔測之說,而五六日後,始告之何也?罪人招辭。在事變日記上曰,前排入之,摠戎使具戎服進來,可也。上曰,朴奎煥將梟示,令軍卒,結縛以待,可也。上曰,具宅柱上之。上曰,予無負於汝輩,而汝則聞不道罔測之凶言,五六日後,乃告之者何也?罪人招辭。在事變日記上曰,宅柱勝於奎煥矣,所言是矣。仍命承旨書之曰,朴奎煥·具宅柱俱聞不道二字,宜卽告于大臣,而晩後乃告,奎煥所爲,尤涉無形,奎煥鍾城府遠配,宅柱端川府定配。出傳敎上曰,竝下府,摠戎使退去,亦可也。上曰,出使都事拿入。上曰,往來何其晩也?拿出。上曰,從事官三人拿入,決棍後拿出。上曰,前排却之。上命承旨書之曰,凡事有奬飭,右邊捕盜大將李章吾,汰從事官,能爲擧職,特賜熟馬一匹,左大將申歸雲,事無異而不能擧行,從重推考。出傳敎又命承旨書之曰,兵曹參議宋昌明,爲人醇厚,年近七十,同中樞今適有窠,特爲除授。出傳敎上曰,兵曹參議·參知,前望單子入之。出榻敎上曰,兵曹參判李得宗牌招事。出榻敎上命承旨書之曰,噫,不懲創於昨年,今又有褒及時澤·雲澄輩,不可以常例處之,褒及雲澄·時潛·受采之首,下送本道,懸首官門一日,其懲戢焉。出傳敎上命承旨書之曰,逆賊時潛之子道泰,不待本縣成冊,卽刻擧行。出傳敎上曰,時潛上之。問郞讀結案,使之聽之。上曰,受采上之。問郞讀結案,可也。上曰,衍宇上之,問郞讀結案,可也。上曰,同義禁,往監三罪人,正刑,可也。李應協趨出。上曰,宋昌明,貌甚好,崔尙鼎頗健不衰矣。上曰,時漸上之。上曰,刑問準次。上曰,下之,尙輅上之。上曰,刑問,可也。上曰,十度則止之。上命承旨書之曰,蘇尙輅,以其兄尙轇之招推之,與時澤,不相知之狀,可知。況尙輅之熟睡,諸招皆然,特爲放送。出傳敎上曰,今放汝下送本道,汝往布朝廷德意,可也。當初之親鞫,若有曖昧者,卽釋之,若有凶獰者,卽治之,欲爲分別玉石,故累日極寒,親臨帳殿,不憚勞憊矣。今汝無他可問之端,特爲放送,國有常典,有罪者死矣,無罪者生。汝其知之,汝往本道,改心易志,毋從不良輩同居,可也。仍命問郞,讀傳旨,使之詳聽。上命承旨書之曰,屈同·奉金放送事,分付捕廳。出傳敎又命承旨書之曰,金渭千鏡城府定配,李齊任狼川縣定配。出傳敎李奎采·李秀逸曰,罪人尙輅,入睡不聞之說,終不近理,遽然酌處,雖出於好生之德意,而其在鞫體,不可不更加究問矣。上曰,不允。又命承旨書之曰,親鞫姑罷,待就捕擧行。出傳敎上乘輿還內,詣熙政堂庭前,召承旨命書之曰,歲抄中,曾前占下者及前知中樞趙觀彬外,竝蕩滌,殿最居中居下人,一體蕩滌。出傳敎承·史遂退,上還大內。夜一鼓矣。
上在昌德宮。常參·經筵,以代理停。
藥房提調李益炡,副提調吳彦儒啓曰,伏未審夜間,聖體調攝,若何?連日帳殿,冒寒訊囚,侵夜還內,聖候不瑕有損,而憊眩之候,寢膳之節,亦何如?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後一樣,予則一樣矣。
大王大妃殿·中宮殿,藥房口傳問安。答曰,知道。
李惟秀達曰,左副承旨李翼元今日不爲仕進,卽爲牌招,何如?令曰,依。
以校理李世澤,牌不進罷職令旨,令于金孝大曰,推考徽旨捧入。
注書李正吾病,代以安兼濟爲假注書。
金孝大,以觀象監官員,以領事提調意言啓曰,今此郡主阿只氏藏胎時,各項吉日,曾已推擇達下矣。去十一月十七日,郡主藏胎,今姑停止事,傳敎矣。以歲前,更爲擇日擧行之意,敢啓。傳曰,知道。
金孝大,以吏曹言啓曰,別歲抄書入事,命下矣。居中居下,亦爲書入乎?敢稟。傳曰,依爲之。
又以漢城府言達曰,卽接北部奉事尹得說所報,則部屬司宰監契居洪道成家,今月十七日罷漏時,賊徒,或持環刀,或持戟,突入作變,以洪道成,冒傷追蹤,一時散走,而別無家藏閪失之弊云。京城內賊徒之持兵器乘夜突入,無異明火大賊,萬萬驚駭。卽令兩捕廳,各別跟捕,期於必捉。今此賊患,乃在於今月十七日,而已過三日之後,當部,今始報來,賊徒數爻,亦不擧論,其稽緩泛忽,不可無警飭之道。當該部官,拿處,何如?令曰,依。
校理李世澤書曰,伏以宗社大慶,賀儀載擧,八域含生,益切歡忭,此乃吾東方億萬年無疆之休也。第以逆獄訊鞫,適在此時,亂賊妖孽,次第伏法,凶徒醜黨,尙未盡殲,輿情共憤,直欲食肉而寢皮。惟我大朝,靜攝之中,連御帳殿,或至竟日徹宵,聖體不瑕有損傷之節,下懷焦慮,無任區區之至。仍伏念臣踪地危惕,廉義甚重,榮途一步,已隔鐵限,其於見叨之職,斷無復應之理,瀝血陳辭,未蒙準許,鎭日違傲,亦逭例勘,惶惕悶縮,席藁以俟。昨日賀班,又未敢進參,只得趨伏闕門之外,遙獻舞蹈之誠,常分都虧,罪戾逾積,撫躬震慄,益無容措。且臣竊有萬萬懇迫之私,臣之老父,積年深痼之疾,長在沈綿床席之間,方臣上來之時,添以別症,證甚非細,奄奄之中,執臣之手,戒臣遄返,臣應諾離捨,忍情登途,今已過數旬于玆矣。瞻望南雲,神魂飛越,蓋未嘗以食息弛也。卽接鄕信,則臣父之病,近又危劇,氣息如綫,飮啖全廢,病中心弱,思臣愈切,倩人構書,來促歸見。臣聞此報,方寸散亂,他不遑顧,玆敢投進短章,仰首哀籲,臣情急矣,臣懇切矣。伏乞孝理之下,特垂憐矜之思,亟令鐫削臣所〈帶〉職名,俾得以及時歸護,以伸人子至情,則臣生當隕首而自效,死亦結草而圖報矣,臣無任云云。答曰,覽書具悉。當此冬寒,大朝連臨帳殿,焦悶曷喩,爾其勿辭,往護父病焉。
副司直鄭亨復書曰,伏以,仁天垂隲,睿候諸節履順,不旬日而奏康復之效,慶溢宗祊,懽騰區域,昨於昕庭,賀禮載擧,大小臣僚,莫不奔走爭先,快覩盛儀,而臣見傷於向來沍寒,泄病暴重,不離牏廁,孱氣層下,起身無路,竟不得趨簉末班,共獻岡陵之祝,瞻望雲闕,寸忱如結。噫,臣旣未能引年退屛,而身依京輦,名係朝籍,凡有朝會,竭蹶陳力,只此爲區區自效之道。況又邦慶無前,跛躄皆踴。臣須臾毋死,幸値今休,蹈忭頌祝之誠,夫豈後人,而不幸病妨入朝,事與心違,偃伏牀褥,虧廢常分,揆諸法紀,合被重被。玆不得不露章自列,伏乞离明,特降威罰,勘臣闕禮之罪,以肅朝綱,不勝幸甚。臣於日前,大朝減膳飭下之敎,竊有所感激,玆因請譴之章,附陳耿耿之微悃。先儒有言曰,大病新經,善端易萌。今邸下,病痒祛身,軫下民之疾苦,思所濟之,瞑眩收效。念拂士之忠讜,思所來之,胄筵之停撤已久,益惜寸陰,日親僚屬,廟務之凝滯旣多,愈加憂勤,頻賜賓對。亦又念古人痛定思痛之戒,加意愼護,不復以惟疾之憂,貽我聖上,太平萬世之休,亶在於是,惟邸下留神澄省焉,臣無任云云。答曰,覽書具悉。所陳切至,可不體念,卿其勿辭焉。
知中樞李益炡書曰,伏以維天維祖宗,默垂眷隲,我邸下痘候諸節,一向平順,遄臻康復,祗告太廟,賀儀載擧,八域含生,莫不懽忻蹈舞。況臣忝與於嘗藥問候之列,鎭日登筵,昵近离光,轉憂爲喜,獲覩盛禮,區區慶忭之忱,有倍他人。臣於月前,伏奉大朝備忘,以藥院舊例,特降加資錫馬之典,又有土田藏獲之賜,臣誠驚惶震悚,不知所以措躬也。念臣姿識魯下,無一可稱,而邇來宦跡,所至皆極,一時高華,福過災生,職此之由,而前後隆恩,逈出常格,頂踵毛髮,皆歸造化,欲報之德,昊天罔極,耿耿一念,只在於殫竭心力,以期盡瘁於保護之地,而今此直宿,是臣職分,有何一毫可紀之勞?而濫被異渥,至此之極。罔功而賞,謂之僭,踰分而福,謂之災。臣雖愚昧,亦知其戰兢淵氷,而數朔之內,陞級至再,驟躋亢秩,此殆天所以益臣之災而促臣之命也。臣自承恩召,涕泣遑遑,靡所底定,未敢爲唐突祗謝之計。適會大朝入診,咫尺前席,恩敎縷縷,促令出肅,臣於是感泣無地,他不暇顧,冒沒承命,惶汗浹背,愧懼交切。宜卽退伏私次,仰陳微懇,而連値大朝動駕之時,夙夜奔遑,控籲無隙,今不敢以爲日之旣久,有所自安,始乃瀝血仰瀆。伏乞邸下,收臣新資,以重賞典,尙有餘懷之憧憧,敢此附陳,凡疾恙調治之方,戒在少愈。況玆痘後將攝之道,尤異他症,風寒陡劇,朝晝異候之時,必須十分加意,毋忽聖人愼疾之戒,方可以益臻天和,永無憂矣。臣無任云云。答曰,覽書具悉。所陳當體念,今玆賞典,式遵舊例,卿其勿辭焉。
上在昌德宮。常參·經筵,以代理停,
藥房都提調申晩,提調李益炡,副提調吳彦儒啓曰,伏未審夜來,聖體調攝,若何?憊眩之候,寢膳之節,亦何如?茶飮已盡於昨日,臣等今日率諸御醫,入診詳察聖候,議定繼進之劑爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,五貼加劑以入,下敎日入侍宜矣。
大王大妃殿·中宮殿,藥房口傳問安。答曰,知道。
元仁孫啓曰,假注書安兼濟時無職名,令該曹依例付軍職,冠帶常仕,何如?傳曰,允。
吏曹口傳政事,禁府都事元景厚,童蒙敎官韓警,相換。
吏曹口傳政事,司䆃主簿單元景厚,出六事承傳。
李惟秀,以義禁府言啓曰,罪人李齊顯,咸鏡道鏡城府遠配事,命下矣。以傳敎內辭意,具罪目,依例發遣府羅將,押送配所之意,敢啓。傳曰,知道。
金孝大,以義禁府言達曰,卽接月令醫員崔興門手本,則時囚罪人鄭錫百,本以抱病之人,痰癖之症,處冷添劇,胸腕塞,勺水不下,呼吸不通,氣息奄奄,若將爲頃刻難保之慮云。自前罪入病勢如此,則有保放救療之規,敢此仰稟。令曰,依爲之。
禮曹判書徐命彬書曰,伏以天佑宗祊,睿候遄臻康復,賀儀載擧,臣民懽忭,曷有其極?不幸凶逆復肆,神人共憤,我大朝連日帳殿,冒寒訊囚,聖體不瑕有損,伏不勝焦慮之至。仍念臣,頃忝金吾,釁咎立至,聖度涵貸,罰止譴罷。曾未幾何,恩敍特降,不意玆者,又爲春官除旨,眷顧愈渥,乃至於此,且感且惶,莫省攸措。噫,臣本癃陋癈疾,無足比數,特以父兄之故,猥被大朝簡擢之恩,判讞重任。夫豈毫分稱似,而感激隆私,冒昧承膺,蓋爲一謝恩命,粗伸義分之計,若其職務,全所矇昧。凡係議讞稟裁之際,慮未周詳,動輒疎謬,卒乃以定配罪人李喜謙覆達事,致勤大朝嚴敎,追思至今,悚凜無地。今於新除之下,宜卽趨承,以伸叩謝之忱,而在臣處義,顧何敢以寵數之曲加,薄勘之已過,有所晏然而已乎?抑臣病喘垂死之狀,言之支離,不敢輒復煩陳,而本來肝肺,積有火熱,近忽闖虛上烘,如擁熾炭,每夜失睡,不交一睫,今已旬有餘矣。旣廢之目疾,隨以甚劇,不能堪忍,而日昨陳賀盛禮,不敢偃伏,扶曳趨參於呼嵩之列,左顚右倒,僅還私次,旋卽赤膜寢肆,痛勢益急,昏仆床褥,殆不省事,時月之間,萬無起動之望。顧此所叨,責任緊重,決不容引日虛縻,以益其瘝曠之罪,玆不得不倩構短章,疾聲仰籲於离明之下。伏乞睿慈,俯垂憐察,將臣職名,亟賜鐫遞,以安賤分,不勝幸甚,臣無任云云。答曰,覽書具悉。卿其勿辭,從速行公。
丙子十二月二十一日辰時。上御太僕。親鞫入侍時,行都承旨吳彦儒,左承旨元仁孫,右承旨李惟秀,左副承旨李翼元,假注書安兼濟·朴師海,記事官李仁培·李東泰,判府事兪拓基·李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,大司諫李奎采,持平李秀逸,問事郞廳校理洪梓,副修撰李仁源,副司果李最中·宋瑩中·洪良漢·洪景海·李海重·尹得雨,別刑房都事李商輅·李廷恢,文書色都事金履復·權聖應,以次進伏訖。上曰,百官煖帽。曰,伏見傳敎下者,從事官李啓祥,有汰去之命,而實職則無處分矣。啓祥方帶訓鍊僉正,何以爲之?上曰,竝汰去,可也。出擧條罪人金時億上之。上曰,尹得雨出去乎?晩曰,以弟子之故,每言之,其情勢難矣。尙魯曰,得雨爲人可用,臣每惜之,如此事,雖蒙聖心之俯察,於渠豈不悶乎?晩曰,日已晏矣。請進水刺。上曰,予何心進水刺乎?尙魯曰,願聖上益自護。宗城曰,此時尤不可不益加調護聖躬。喆輔曰,願聖上加意於自强二字。㝡基曰,主辱臣死,臣今欲死矣。上曰,已少進米飮一鍾子矣。晩曰,此何足爲聖體調保之道乎?願進水刺。罪人姜珩上之,罪人金光海上之,罪人宋時謙·金應同上之。上曰,尹得雨可憐矣。尙魯曰,得雨,以對門之故,受學於凶賊,而中間,以事相阻,情好至於不相保矣。上曰,得雨使之進前。得雨進前伏。上曰,古人云,疑之勿任,任之勿疑。予於平日,深庸嘉爾,而此事亦旣洞知,爾須安意焉。翼元曰,摠管及各差備,多有未及待令者,兵曹入直堂上,從重推考,何如?上曰,依爲之。出擧條罪人時億上之,罪人金向成上之,罪人時億上之。喆輔曰,罪人往來時,路上救療官,不爲待令,令該曹科治,何如?上曰,依爲之。出擧條喆輔曰,出使都事,令該曹,卽爲口傳,閑司相換,何如?上曰,依爲之。出擧條罪人姜玹·姜璉上之。上曰,姜玹·姜璉竝放送。出榻敎罪人李齊顯上之。上曰,李齊顯,以鳳齡之子,本事雖已白脫,帳殿嚴問之下,擧措未瑩,以此初以爲詐,訊問其後,詳知自初飭外之狀,已知,而末梢供辭及擧措,頓異前日,可見秉彝之不泯,似當直放,而以曾經法從之臣,不能謹身,使此等之輩,有此指目之擧,其在杜後弊嚴隄防之道,不可不嚴懲,鏡城府遠配。出榻敎大司諫李奎采,持平李秀逸所懷,罪人李齊顯爲酌處之命矣。七月之說,雖未究覈,雲澄·時潛之招,不啻狼藉,其在嚴鞫體之道,決不可輕先酌處矣。上曰,旣已處分,不允。洪梓·李仁源曰,臺臣之請,誠是矣。如此之人,終不可屈法而貸恩矣。上曰,所達是矣。旣已處分,今不可改矣。罪人大慶上之。上曰,具壽國亦不免矣。惟親鞫,故如此矣。若推鞫,則得雨·壽國,必以面質次捉入,豈不難哉?上曰,趙榮國誠悶矣。又罹於此漢矣。罪人時億上之。尙魯曰,趙雲逵,以其弟子,其前已絶之矣。上曰,然乎?其爲弟子,則今始聞之矣。昨年前相絶云,善哉善哉。上曰,日寒夜深,招入前陪軍,命於殿庭,設粥以餽,罪人大慶上之。上曰,徐命彬之子眼病者,諸臣有知之者乎?臣兼濟曰,徐命彬之第二子,有眼病矣。上曰,其名云何而年可幾許?兼濟曰,其名存修,而年可三十矣。上曰,徐命彬長子,則名何而年幾?兼濟曰,不知矣。上曰,眼病者,汝何以知之?兼濟曰,存修,則臣曾於科場,見其面而知其名,其兄則不曾一識面矣。上曰,今汝於俯詢之下,不矯其情,眞率仰對,知之曰,知言甚質實,善哉善哉。晩曰,如此之際,常情皆欲無言,而今注書,隨事仰對,不但質實可貴,其無隱之忱,亦可見矣。惟秀曰,注書以新進,終日入侍,而其容色辭氣之間,精誠藹然,有可見矣。上曰,人臣事君,不外於一忠字,而汝言忠實,出於不欺,誠不偶然矣。汝須一此心不懈,以事予也。臣兼濟,起而承敎。罪人徐存修上之,罪人大慶上之。上曰,都事元景厚,申飭之下,非徒速來,設機可尙,特爲陞六,其若有窠,今日內單付。出榻敎上曰,罪人致協捕捉之際,高浪村女,有所指示云,其涉可尙,令道臣,米布題給。出榻敎當該承傳色睡熟,推考事。榻前下敎罪人致協上之,罪人時億上之。上曰,宣傳官金璹,罪人施威究問之際,疲殘忒甚,汰去,可也。出擧條上曰,宣傳官,旣已汰去,罰已行矣。賞亦何可無乎?命承旨書傳敎,上曰,假注書安兼濟,忘往事憤目下,人臣事君,不過一字,心旣其一,豈無嘉尙?特爲陞六,司饔主簿除授。出榻敎上曰,注書出去,命他注書入侍,而安兼濟,則卽爲帳殿謝恩。時三更二點也。上注書朴相老卽爲替入
丙子十二月二十一日夜三更。廳注書安兼濟,陞六退出,代假注書朴相老,追後入侍時,上曰,捕廳罪人,尙未承服乎?左右捕將入侍,李章吾·申旼,進伏曰,罪人等,多般嚴問,一向忍杖,姑不承款矣。上曰,亂杖準次後,卽爲上之。上曰,致協爲先上之。上曰,逆賊致雲,常時與人凶言酬酢之時,汝旣聞之,則何不直告?根本不知之說,尤極凶譎矣。汝旣異於廳直傔從輩,則凶言酬酢,汝豈不詳聞乎?一一直告,可也。罪人招辭。在事變日記上曰,刑問,可也。上曰,姑下之。李應協曰,出使都事,不捕罪人崔日觀而來矣。上曰,捕將入侍。李章吾·申旼進伏,上曰,日觀失捕而來,事極駭然,各別譏察,期於捕捉,可也。上曰,侍衛回之。上曰,侍衛承史留,待于宣化門外,可也。上曰,騎馬二匹,留待于耀金門外,可也。上乘輿由光政門還大內,諸臣遂退留待于宣化門外,夜五更餘矣。
上在昌德宮。常參·經筵,以代理停。
夜五更,月暈廻木星。
金孝大,以都摠府言啓曰,今日入直內三廳武兼·禁軍及軍兵等,當爲中日習射,而親鞫相値,不得爲之之意,敢啓。傳曰,知道。
假注書安兼濟出六,代以邊得讓爲假注書。
金孝大,以侍講院言達曰,本院下番司書徐有良連日入直矣。以親病,陳書徑出,說書沈勗之,以兼春秋,相避,陳書未回達,兼司書·兼說書,俱未差,下番他無推移之員。輔德鄭純儉,兼弼善鄭存謙,文學鄭光漢,兼文學宋文載竝卽牌招,以爲推移姑降入直之地,何如?令曰,依。
司書徐有良上書曰,伏以皇天垂祐,睿候遄復,日吉辰良,賀儀載擧,臣職忝宮僚,躬覩盛禮,區區蹈舞之忱,有倍他人。卽於直中,得接家信,則臣母素患痰癖之疾,挾感更發,胸膈痞塞,達宵刺痛,轉側須人,飮啖全廢,急伻踵至,促臣歸護。臣自聞此報,心神煎灼,按住不得,玆敢不避煩瀆,冒進短章,徑出禁門。伏乞睿慈,俯垂諒察,削臣職名,俾便將護,仍治臣擅離之罪,以肅朝綱,千萬幸甚,臣無任屛營祈懇之至。
李惟秀,以義禁府言啓曰,卽接忠淸監司牒報,則逆賊褒,子實爲先捉囚公州獄云。依例發遣府都事,與地方官,眼同,緣坐處絞,何如?傳曰,允。
又以義禁府言啓曰,大逆同參罪人時億·致協等,旣已承服正刑,其父母·妻妾·子女·祖孫·兄弟·姊妹·子之妻妾·伯叔父兄弟之子,年歲·姓名·存沒·居住,令漢城府,考出帳籍,亦爲分付五部及各該道,應坐諸人,竝一一査出,成冊牒報後,依律擧行,而籍沒家産,破家瀦澤,降邑號·罷守令等事,令該司,捧承傳擧行,何如?傳曰,允。
又以義禁府言啓曰,罪人金向成,咸鏡道端川府定配事,命下矣。以傳敎內辭意,具罪目,依例發遣府羅將,押送配所之意,敢啓。傳曰,知道。
又以義禁府言啓曰,罪人李大慶,全羅道濟州牧大靜縣,定配事,命下矣。以傳敎內辭意,具罪目,依例發遣府羅將,押送配所之意,敢啓。傳曰,知道。
司書徐有良書批答曰,覽書具悉。爾其勿辭,救護母病。
金孝大達曰,禮曹判書徐命彬,除拜後過三日不爲出肅,依定式推考警責,仍卽牌招察任,何如?令曰,依。
又達曰,卽者司書徐有良,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
親鞫罷後,政院·玉堂·藥房口傳問安。答曰,知道。
丙子十二月二十二日辰時,上御內司僕寺。親鞫入侍時,行都承旨吳彦儒,左承旨元仁孫,右承旨李惟秀,左副承旨李翼元,假注書朴相老,事變假注書朴師海,記事官李仁培·李東泰,判義事兪拓基·李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,大司諫李奎采,持平李秀逸,問事郞廳校理洪梓,副修撰李仁源,副司果李㝡中·宋瑩中·洪良漢·洪景海·李海重·尹得雨,別刑房都事李商輅·李廷恢,文書色都事金履復·權聖應,以次進伏訖。上出御帳殿,兪拓基等曰,日氣甚寒,聖候,若何?上曰,一樣。申晩·李益炡·吳彦儒曰,茶飮進御乎?上曰,入內後當進御矣。上曰,崔日觀,尙未捕得乎?捕將入侍。李章吾·申旼進伏曰,未捕矣。似是越城逃去矣。先捕其妻,故此賊必驚走矣。方今捕校,多般譏察,期於捕得矣。金尙魯·申晩曰,脫衣留血,決非渠之跡,必是設謀欺人矣。上曰,似然矣。兵判進來,近來,申飭巡卒,可也。上曰,前排却之,徹夜露立,休息二日後,入番,可也。去夜予聞日觀之越城,心動故未及下敎矣。上曰,致協上之。上曰,一夜之間,刑推三次,而汝猶不吐實,汝之奸毒,甚矣。夜下之時,汝等密通酬酢之事,捕校已譏察矣。汝敢欺瞞乎?直招之。罪人招辭。在事變日記上曰,捕校變報以來,與致協,面質,可也。上曰,捕將設機,可謂周密矣。渠亦無所發明矣。上曰,非禮勿視,正謂此也。此賊之奸狀毒態,實不忍正視矣。目不視邪色者,亦是也。上曰,致協下之,時億上之。上曰,奸毒之態,依然一致雲,如致協,一何似也?上曰,譏察捕校,與時億面質,可也。上曰,卽一致雲,奸詐極矣。金尙魯曰,多年學得,安得不然乎?上曰,時億下之,大慶上之。上曰,捕校軍士,又與之面質,可也。大慶若不直招,則卽爲擧法,可也。李喆輔曰,出使都事相換,代口傳差出之意,分付,何如?上曰,依爲之。臣相老退出,廳注書邊得讓,入侍,時巳時矣。假注書邊得讓,追後入侍,上顧問曰,注書誰也?李惟秀曰,邊得讓也。上曰,甚肖金致仁矣。上曰,罪人致協上之。上之後,問曰,汝旣致雲之親戚,致雲之腹心,致雲之軍官,貌亦致雲也。汝旣與他人有異,則致雲之凶言,汝豈有不知之理乎?汝旣不言,則時億,何以得聞耶?上召左相曰,彼罪人,定以何律乎?尙魯曰,難免知情之律矣。申晩曰,致協傳時億,時億傳大慶,大逆同參,斷不可已,而大慶,則其中稍輕矣。尙魯曰,此兩漢,急爲正法,而大慶稍輕,此後與瑾面質,後處之,宜矣。上命捧罪人決案,上曰,時億上之。上之後,問曰,稱以申承旨三字者,此執贜矣。加刑一次,因捧決案。李惟秀曰,趙榮國父子·徐命彬·尹得雨,待命云矣。上笑曰,禮判有病人之子矣。申晩曰,徐命彬·徐志修,皆不善言,而此則尤不善言矣。在家時,不使其子,出見外客云矣。上命禮曹判書徐命彬,前判書趙榮國,參判趙雲逵,勿待命。出榻敎因命承旨書傳敎曰,判書徐命彬,特敎之下,尙今待命云。大慶,旣以添語誣人,自服,觀存修爲人,誣招灼然,何若是過乎?勿待命事,更爲分付。又書傳敎曰,趙榮國父子,不過大慶知名,巧詐謂名而已。無他緊關,則特敎之下,尙今待命云,其涉過矣。勿待命事,更爲分付。李喆輔曰,尹得雨累出賊招,在鞫體不可置之,何以爲之乎?申晩曰,鞫體則是矣,而似無請捕之端矣。上曰,然則具壽國·趙雲逵,皆問之乎?冉求爲季氏家臣,而亦入於十哲矣。吳彦儒曰,誠如聖敎矣。罪人金向成上之。上使判義禁,依前問目究問,刑問準次後下之。李喆輔曰,崔日觀,罪人中最緊,而當初失捕,都是捕校不善周旋之致,申飭命下之後,日已晩而尙不捕捉,事極駭然。當該捕校,竝令攸司科治,兩邊捕將,竝從重推考,何如?上曰,依爲之。出擧條金尙魯曰,尹得雨,雖累出逆招,且無凶言酬酢之事,不可特遞,問郞,今方待命北鼓下云矣。上命勿待命,上又命書傳敎曰,宋殷爀·權載經竝放送。上曰,罪人申慬上之,上之後,與大慶面質。上曰,問郞宋瑩中,兩罪人面質之際,徑先出問,從重推考。出榻敎罪人面質後,上曰,大慶姑下之,因上慬,問曰,汝之招辭內,昨年前,與雲賊之子,同行作名矣。自國申飭改名後,隨申之字,心傍邊作名云,逆賊之改名與否,國何以申飭乎?其言奸詐矣。又問曰,前年以前,不知致雲之逆賊云者,與就商·夏徵,同一套矣。汝以致雲之五寸姪,當正法,而況出於逆招乎?汝常聞致雲之陰凶情節,而今乃不知云者,誠切痛矣。罪人招曰,李壽源與雲賊,同一心腸,柳成模亦自前頗相好矣。上曰,汝猶掩置黨中人,欲傳衣鉢乎?致雲則傳於汝,而汝則欲傳於誰也?二次準刑後,下之。上命書傳敎曰,李思儼放送。上曰,罪人金向成上之。因命解枷曰,汝出逆招,故捉來矣。汝敢自稱以鄕大夫者,誠極切痛,端川府定配,汝下鄕後,勿以鄕大夫藉勢。因命書傳敎曰,金向成,雲澄之招,其涉糢糊,特爲參酌,端川府定配。上曰,出使禁府都事金載大·權聖應,令該曹口傳閑司換差。出榻敎上召判義禁曰,大慶上之。上曰,彼漢上問之意有在,雖曰,知情,旣是竊聽,則此與知情有異。兪判府事所見是矣。予豈暮年,一開此路,以爲後弊乎?準次後,欲酌處矣。渠願見母而死,心甚惻然,予欲酌處,諸臣各皆收議,以陳所見,可也。李喆輔曰,俄因大臣所奏略聞之,而聖敎皆至當矣。若以知情論之,則房內窓外無異。且旣捧決案,後又傅生議,則雖出好生之德,而在獄體,不當如是,臣意則不可徑先酌處矣。金尙魯曰,判義禁所奏,亦與臣意無異,豈不知聖敎之縷縷?而雖曰竊聽,其知情則一也。後弊所關,不可徑先酌處矣。申晩曰,所謂凶言,雖與時億·致協輩差異,而旣是竊聽,則不可無知情之律矣。申晦曰,旣曰竊聽,則此非知情乎?獄體則不可以徑先參酌,更爲盤問,鉤得情節,宜矣。李應協曰,雖以好生之德,欲用廣蕩之典,而參酌則似遽然矣。李奎采曰,如此巨逆,若酌處,則國法輕矣。臣在執法之官,不可不爭,當施知情之律矣。李秀逸曰,當律斷不可已也。李最中曰,竊聽有異於面酬,似有參酌之道矣。洪良漢曰,臣與李最中所奏同矣。洪景海曰,知情而不殺,則後弊無窮,不可徑先參酌矣。宋瑩中曰,不可謂之知情,而若傅生,則國法豈不輕乎?李海重曰,小臣則與洪景海之意同矣。上因命李翼元,書傳敎曰,罪人大慶,初非致協·時億之招所引,而其聞者,亦與協·億所聞者有間,此不過窓外偶聽,則以知情正法,有關後弊,特爲減死,大靜縣定配,書傳敎訖。上召判義禁,持此傳敎讀之,使大慶聽之,判義禁讀傳敎訖。上曰,罪人云何?洪良漢曰,天恩罔極云矣。上召判義禁,使軍士負出門外。李喆輔曰,大慶決案草,則爻周乎?上曰,依爲之。上曰,罪人柳成模上之。上之後,問曰,汝知申慬乎?罪人曰,知之矣。又問曰,汝知李壽源乎?罪人曰,名則知而不知居處矣。上命上罪人申慬,與柳成模面質,面質後,兩罪人,因命下本府。上曰,親鞫姑罷,待明朝擧行,因命書傳敎曰,親鞫姑罷,殿座時刻,以辰正三刻爲之。上又命書傳敎曰,金吾放未放,申聞畢到後,判義禁,持稟。上因還宮,時夜初更二點。罪人等問目招辭,詳載事變日記
上在昌德宮。常參·經筵,以代理停。
夜五更,月暈。廻木星。
金孝大,以禮曹言啓曰,來正月初九日,社稷祈穀祭親行時,王世子亞獻之禮事,當循例磨鍊,而方在調攝中,何以爲之?敢稟。傳曰,置之。
又以吏曹言啓曰,社稷祈穀祭親行事,命下矣。許多執事,當以侍從塡差,而在京者甚少,將無以推移分排,自前如此之時,有在外侍從,催促上來之規矣。今亦依例,申飭上來,俾無臨時苟艱之弊,何如?傳曰,允。
李翼元,以兵曹言啓曰,文武官重試,明年二月二十日,親臨春塘臺庭試,二月二十六日設行事,自禮曹推擇啓下矣。武科初試吉日,令日官推擇,則重試初試,來二月初二日,庭試初試來正月二十六日,俱吉云。以此日擧行,而重試初試,依前例,分所各取五十人,庭試初試,則在前取人之數,多寡不同,或二三百,或取五六百,今番則當取幾人乎?敢稟。傳曰,取三百。
承旨前望單子入之,以金始煐爲右承旨。
吏曹,應敎尹得雨除授事,承傳。
元仁孫,以義禁府言啓曰,今此親鞫時,本府都事,不可不備員,出使武都事金光漢,令該曹,卽爲口傳換差,何如?傳曰,允。
吏曹口傳政事,禁府都事金光漢,都摠都事金梓,相換。
兵曹口傳政事,副司果南泰著·李福源·鄭晩淳。
以兼弼善鄭存謙,文學鄭光漢,兼文學宋文載等,牌不進罷職令旨,令于金孝大曰,竝推考徽旨捧入。
李翼元,以訓鍊都監言啓曰,彰義門門隻杖夫折傷處,旣自繕工監,修補改懸,把守軍兵,依例撤罷之意,敢啓。傳曰,知道。
元仁孫,以義禁府言啓曰,卽接全羅監司牒報及成冊,則逆賊時澤,應坐諸人,査出以來矣。時澤子道亨,當爲緣坐處絞,而追施逆律,罪人之子,依兄弟律擧行事,特敎定式,道亨全羅道濟州牧旌義縣緣坐爲奴,妻金丹,子婦今延,孫女今年生,平安道陽德縣竝爲婢,姪子日東咸鏡道鏡城府流三千里,緣坐安置,姪子道涵,古乭山等,吉州牧流三千里,安置,而右罪人等,時囚於沃溝縣,依例發遣府羅將,仍令押送于各其配所,何如?傳曰,允。
又以義禁府言啓曰,卽接全羅監司成冊及牒報,則逆賊雲澄應坐諸人,査出以來矣。子之番·之大等,爲先捉囚全州獄云,依例發遣府都事,與地方官眼同,緣坐處絞,何如?傳曰,允。
又以義禁府言啓曰,逆賊眞儒孫巨濟府爲奴罪人承孝,配所猶輕,旌義縣爲奴事,命下矣。巨濟府爲奴罪人承孝,依例發遣府羅將,仍令押送于全羅道濟州牧旌義縣配所之意,敢啓。傳曰,知道。
又以義禁府言啓曰,卽接果川縣監成冊牒報,則逆賊天才應坐諸人,査出以來矣。天才子臥九之年七,以年未滿,咸鏡道富寧府爲奴,妻者斤禮,女貴接,女夢根禮等,富寧府竝緣坐爲婢,而時囚於果川縣及捕廳,依例發遣府羅將,仍令押送配所,何如?傳曰,允。
又以義禁府言啓曰,大逆罪人興孝,水口門外梟示後,本府都事與典獄署官員,眼同肢解矣,敢啓。傳曰,知道。
又以總戎廳言啓曰,依傳敎,罪人興孝·慬,光熙門外梟示之意,敢啓。傳曰,知道。
又以義禁府言啓曰,大逆罪人興孝,梟示後,以大逆律擧行事,命下矣。其父母·妻妾·子女·祖孫·兄弟·姊妹·子之妻妾·伯叔父兄弟之子,年歲·姓名·存沒·居住,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號·罷守令等事,令各該司,捧承傳擧行,何如?傳曰,允。
親鞫罷後,政院·玉堂·藥房,口傳問安。答曰知道。
丙子十二月二十三日辰時。上御太僕。親鞫入侍時,行都承旨吳彦儒,左承旨元仁孫,右承旨金始煐,左副承旨李翼元,假注書邊得讓,事變假注書朴師海,記事官李仁培,記事官李東泰,判府事兪拓基,判府事李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,獻納李最中,持平李海重,承旨元仁孫,問郞校理洪麟漢,副司果李福源·南泰著·鄭晩淳·宋瑩中·洪良漢·洪景海,應敎尹得雨,別刑房都事李商輅·李廷恢,文書色金履復·韓警。上御太僕後,金尙魯·申晩進曰,夜間寢睡安穩乎?上曰,少就寢矣。尙魯曰,徹夜還內,不瑕有損乎?粥水剌進御乎?上曰,爲之矣。上召判義禁·左右捕將曰,崔日觀何時捉來乎?捕將李章吾曰,渠之同生則捉囚矣。獻納沈鑧曰,逆賊何代無之,而窮凶極惡叵測不道之說,豈有如雲賊者乎?渠旣與時億·致協,無識之輩,酬酢如是狼藉,則必有與渠凶肚相關,而綢繆謀議者,若不斯得而使之一刻容息於覆載之間,則臣等寧欲無生,其鉤覈之道,唯在於致協·時億輩,而兩賊昨日正刑,未免輕先。今則只有大慶,而又聞有酌處之命,神人之憤惋,當如何哉?請罪人大慶,更爲嚴刑得情,何如?上曰,旣已酌處,不允。出擧條上曰,罪人柳成模·申慬,上之。上召左相曰,柳成模初則誤入矣。昨年趙載敏,亦以誤入,至於刑推矣。昨日故爲經宿於本府,意有所在。申晩曰,初雖誤入,而韓光肇足以感化此等人矣,渠果善入長家矣。金尙魯曰,韓光肇則心事好矣。一言二言,頻頻開諭,則豈不感化乎?上召判義禁曰,申慬極爲奸惡,申飭邏將,各別猛杖,罪人,以誣引自服。上曰,吾欲施誣人之罪,而渠先以誣自服,乾道昭昭矣。李應協曰,雲賊,卽窮天地亘萬古所無之凶逆,而渠本有三代釁累,其祖宗華,累入逆獄,其父與叔,有奪宗之變,累入刑獄,爲世所棄,不齒人類。登科後,公議不許淸選,而爲鏡·夢所卯育,夢賊,吹噓力主爲翰薦,故爲其死士血黨,所由來如此,畢竟譸張凶言,終爲逆魁。故相臣鄭羽良,丁未初臺時,以不待垢汚之消散,冒出館職,將斥駁正,淸議之不容如此,慬之來歷,則輅之孫,而雲賊,被養育於輅,且敎書情同父子,凶論皆出於輅,而斯文事,亦輅之指敎,擧世指目。今此慬,以其從姪,爛漫同參,如此狼藉,究得根柢之道,專在慬矣。上曰,然乎?又曰,同義禁,眞實好人矣。李翼元曰,勿待命皆下,而獨趙觀彬不下矣。金尙魯曰,臣亦欲達而未果矣。旣以勿待命下敎,則亦似一體下之矣。上遂命曰,前知事趙觀彬勿待命。出榻敎上曰,柳成模上之。因命解枷曰,汝以趙明澤之甥姪,何上下於彼輩之口乎?以誤入之罪,昨日徑宿於王府,今乃放之,而汝善入長矣,革心,可也。上曰,身且長而外托矣。洪良漢曰,韓光肇,恒譽之之矣。上曰,梁聖弼拿來都事,尙不來,當該都事,令該府拿處,他都事更爲斯速發送。上曰,兩捕將記過,前陪入之。左捕將申旼·右捕將李章吾拿入後。上曰,君父逐日親臨姑捨之,致雲萬古之賊,臣子之心當如何?而罪人日觀,旣入之人,使之逃走,且尙不捉入者何也?兩捕將,對以遲晩。上又曰,捕廳機捉,不如古,已極駭然,宜依法而各別參酌,斯速捉入,因命兩捕將拿出,從事官拿入。拿入後。上曰,大將則分揀,而汝輩則依法矣。決棍後拿出。兵曹判書李曰,捕廳從事官,本是六人,而今以五人拿入,其一人則以病在家云,而亦無陳達之事,俱極可駭,當該捕將推考,何如?上曰,依爲之。出擧條上曰,李章吾,猶有少年用身之習,極可也。尙魯曰,國家可恃之人,可堪用矣。上曰,公州所去都事,何日當入來乎。若送元景厚,則當速來矣。李喆輔曰,明日當入來矣。沈鑧曰,趙榮佑,本以廢族,親密於雲賊之狀,緊出於逆慬之招,具在嚴鞫體之道,不可不急急拿來,嚴覈,卽爲發捕,何如?上曰,不允。出擧條元仁孫曰,事變注書朴師海,莫重密匣修正之際,有不謹擧行之事,推考,何如?上曰,依爲之。出擧條上曰,右承旨李惟秀許遞,前單入之。出榻敎上命史官,玉堂闕有幾窠,問入,史官還奏曰,應敎·副應敎云矣。上因命書傳敎曰,副司果尹得雨,應敎除授。上召判金吾曰,果川所去都事,催促。上又問曰,尙無消息耶?判金吾曰,姑無消息矣。發捕時,申時插之,姑未盡矣。上召兵判曰,使巡令手,持令旗令箭,往西水門·水口門,留門事,分付以來。上曰,尹得雨好爲復職矣。尙魯曰,俄者臣等亦言以上恩如此,渠何以圖報矣。上曰,罪人興孝上之,因命問郞持草紙,進伏發問目,且問曰,汝若不直招,則當懸汝老母頭於銅雀矣。尙魯曰,此罪人眞逆賊矣。夢賊則以爲逆,而鏡賊則言辭之間,猶有恕意矣。洪良漢曰,小臣亦與李哥,有戚誼,故知之矣。李哥本來使氣,而此人李哥中尤甚,曾聞行身多有醜悖云矣。今日親問之下,納招尤極巧惡矣。上曰,如此惡種,除去後可安矣。洪良漢曰,至當矣。如此之人生存,則在京之人,誰爲對接,而與鄕中愚迷之徒,每有酬酢之事,是可痛也。金尙魯·申晩曰,此人凶肚逆腸,昭然難掩,而與致雲,同一心腸矣。李喆輔曰,申琬,旣出罪人之招,發捕,何如?上曰,依爲之。金尙魯曰,罪人文書中,有史草·璿系史草,則燒火,璿系則多有御諱,使承旨洗草,何如?上曰,依爲之。金尙魯曰,罪人以懸母之首爲敎,而終無感動之心,於此一款可知矣。上曰,甚於雲賊矣。金尙魯曰,此則甚於雲賊,斯速正法宜矣。上曰,總戎使,以戎服待令禦營廳,大旗熾,亦待令於宣仁門。獻納沈鑧,持平李秀逸,修撰洪梓曰,罪人之逆節盡露,而猶未盡鉤得,正法似徑先矣。上曰,如比之人,何可暫息晷刻乎?因命書傳敎曰,今日入侍臺臣儒臣,都無憤慨之心,竝罷職不敍。又命書傳敎曰,副司果李最中,獻納除授,副司果李海重,持平除授,先入侍後謝恩。上曰,副校理洪麟漢,前司諫南泰著,前正言李福源·鄭晩淳,問郞差下,而其中時無職名者,令該曹,口傳付軍職。出榻敎上曰,應敎尹得雨牌招,使之謝思。出榻敎上曰,新除授承旨,待下批牌招。出榻敎李翼元曰,宣仁門殿坐,命下矣。標信出給之意,敢啓矣。上曰,出給。命元仁孫書傳敎曰,罪人興孝,以李正英之孫,敢襲逆賊眞儒之心,出於罪人慬招中,而慬以逆賊致雲之五寸,興孝與雲賊,同一逆心之狀,直招,故拿捕嚴問矣。初入帳殿,已露勃慢之氣,而敢以逆賊眞儒曰非逆,鏡·夢,分而二之,敢曰夢賊則擧兵,豈非逆也云,此謂夢賊外,俱非逆也。逆鏡則終不說道,故更爲嚴訊,則僅以敎文則豈非逆也云,此謂敎文外非逆也。以此觀之,逆心綻露。噫,雲賊罔測不道之說,尙今思之,心若隕墜。噫,嗣服以後,凡於鞫囚,不欲蔓延,卽予苦心,而昨年大處分之後,意謂庶可懲創,今番又有逆賊時澤事,而究時澤不道說之本,卽雲賊一句語,故必欲究問其根柢者。噫,爲靑丘之臣者,令雖有百致雲,其誰見惑,而此等之輩,其若誑惑遐方無識者流,其所訛誤,此豈亦細故,而其若以罔測不道之說,言於口聽於耳。非徒予必之隕墜,一隅靑丘,乾坤晦矣,倫彛斁矣。此予所以必欲覈根者也。且此輩,設或有是心,只在其心,亦何究心而處之,而湖南之若此,初則逆賊弼顯,末則逆賊志,而志賊之鴟張,卽逆賊夏徵之醞釀。然昨年處分之後,餘賊懲戢,今豈有湖南事,而雲澄·時澤,以從弼顯之餘黨,雖懷不測之心,若無興孝輩,渠焉敢若此,亦予所以窮覈者也。諸賊,雖皆承款正法,端緖,猶不能覈,逐日帳殿,只自憤慨,何幸乾道昭昭,魑魅難逃。一高廷燁之施賞,挑起枝完希覬之心,乃告逆賊時億,因此而雲賊罔測不道之說,非徒自露於帳殿,蓄于心播諸耳者,今益綻露,而時億告致協,大慶告慬,慬又告興孝,而不待訊問,逆腸綻露。噫,此賊,非比時億·致協者流,時億不過傔從,致協亦不過一裨,而若是爛熳酬酢,若是恐或不知,豈有若興孝輩,心肚相連之逆賊乎?幾日親鞫,今得此賊,宜當序立百官正法,而昭鑑中雲賊罔測不道之說,見此鑑者,必當掩卷流涕,故眞諺刊布者,蓋此也。而興賊以致雲相連之心肚,尋常看過,帳殿嚴問之下,强以怪駭二字對之,萬萬陰慘,卽一致雲,旣聞此,豈可使一刻假息於覆載之間乎?卽此二字,今日覈實之根柢,卽爲殿座宣仁門,卽其前今摠戎使,率軍容押去,水口門外梟示後,肢解一節及凡諸等事,令該府,以大逆律擧行,少洩神人之憤。噫,正法東門,意亦在焉。遙望東郊,涕流沾襟,將此敎布示中外。上御宣仁門,使元仁孫讀傳敎訖,因命摠戎使,持大旗職出去,依法梟示。上又命書傳敎曰,逆賊致雲·興孝,知情不告罪人慬,令摠戎使,一體梟示於水口門外。李海重·李最中·洪麟漢曰,雲賊之窮凶極惡,亘古所無,今此逆慬,以雲賊至親血黨,凶言酬酢之狀,已露於大慶之招,渠又以同參直招,則知情之律,未免太輕,逆賊慬,請以大逆律擧行。上曰,臺臣執法之道誠然,而旣貫耳之後,王者用法,豈可變乎?不允。出擧條兪拓基·李宗城進伏曰,夜旣深入,伏望還內矣。上曰,一罪人尙餘,究問然後,予當就寢矣。上還御太僕,命書傳敎曰,時·源任大臣耳掩,侍衛揮項爲之。又命書傳敎曰,逆賊眞儒之孫,巨濟府爲奴罪人承孝,配所猶輕,旌義縣爲奴。上召判義禁曰,李壽源,一刻甚急,他都事更爲發送。上曰,罪人琬上之,因命問郞書問目,發問後捧招辭侤音,因命下本府。上曰,昨年以前,不知逆賊云者,豈非眞情乎?洪麟漢曰,鏡賊凶疏,不得見之,言極巧惡,姑未的知矣。李喆輔曰,姑未知情節,明日盤問後,可以知之矣。上命書傳敎曰,罪人崔日潤,下捕廳。又命書傳敎曰,林榮才送秋曹,端川府定配。李宗城曰,夜旣深入,聖體連日勞動,臣等不勝悶慮,明日則晩後殿坐,似好矣。金尙魯曰,臣亦欲達而未果矣。此後則晩後殿坐,早爲還內,伏望矣。申晩曰,此罪人別無早坐問之之事,待他罪人入來,殿坐,似好矣。上曰,依爲之。因命書傳敎曰,親鞫姑罷,待就捕擧行,而時刻待下敎入之。上還大內,曙色已啓。罪人等問目招辭詳載事變日記
上在昌德宮。常參·經筵,以代理停。
傳于金孝大曰,從當下敎時刻單子置之。
兵曹口傳政事,副司果尹光柱·吳彦傅·洪侃·金時默,副司勇金持默。
金孝大,以弘文館言達曰,本館下番闕直,事甚未安,校理洪梓,副修撰李仁源,旣已仍任,竝卽牌招,以爲推移入直,何如?令曰,依。
傳于金孝大曰,留院承旨入侍。
元仁孫,以義禁府言啓曰,卽接全羅監司牒報及成冊,則逆賊雲澄,應坐諸人,査出以來矣。妻每占,平安道平安道孟山縣緣坐爲婢,子之茂,年十三,以年未滿,濟州牧大靜縣爲奴,子婦宋延,孫子今年生等,咸鏡道鏡城府竝爲奴婢,子婦丁丹,孫子今延等,明川府爲奴婢,而右罪人等,時囚於全州府,依例發遣府羅將,仍令押送于各其配所,何如?傳曰,允。
親鞫罷後,政院·玉堂·藥房口傳問安。答曰,知道。
丙子十二月二十四日午時。上御熙政堂。留院承旨入侍時,右承旨金孝大,假注書邊得讓,記事官李仁培·李東泰,以次進伏訖。上命承旨書傳敎曰,明日望拜禮,當行於仁政殿,正時以丑正二刻擧行。上曰,三學士子孫及聖節使子孫,朝官中無職名人員,令該曹,竝口傳付軍職,冠帶常仕,入參於望拜禮事。出榻敎
丙子十二月二十四日午時。上御太僕。親鞫入侍時,行都承旨吳彦儒,左承旨元仁孫,右承旨金始煐,左副承旨李翼元,假注書邊得讓,事變假注書朴師海,記事官李鎭恒·李東泰,判府事兪拓基·李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,持平李海重,獻納李最中,承旨元仁孫,問郞校理洪麟漢,副司果李福源·南泰著·鄭晩淳·宋瑩中·洪良漢·洪景海,應敎尹得雨,別刑房都事李商輅·李廷恢,文書色都事金履復·韓警。上殿坐後,尙魯·晩進伏曰,夜來寢睡,何如?上曰,仍爲達宵矣。尙魯曰,連日如此,臣等實不勝悶迫矣。上曰,欲寢而睡不來矣。上召左右捕盜大將·兩捕將,進伏。上曰,崔日觀尙未跟捕,多發機察乎?厥者極爲殊常矣。對曰,日觀,曾爲人軍官,往來平安·咸鏡道云。故恐或逃躱於此兩道,發送校卒,使之要路埋伏,以爲機捕之計,而且聞日觀,於其日鷄鳴初,自其家逃走,昏夜中,勢甚窘迫,至刺其頸,流血淋漓於路上,仍換着他人衣逃走云云,似是惶㤼中,自刃未及死而踰城走矣。上曰,合坐,更爲盤問於渠之同生,可也。李喆輔曰,梁聖弼捉來矣。上曰,上之。問曰,汝與致雲,揮客占時事之成與不成云者,的實乎?斯速直招,罪人招曰,致雲在金海時,占雨晴矣。又問曰,汝旣與雲賊死生之交,則豈獨爲雨晴占乎?時億之招,汝與雲賊,逐日占之云,則汝雖發明得乎?洪良漢曰,聞此罪人,去金海留一年云矣。上因命下捕廳問之。上曰,申琬上之,命書問目。且問曰,一鏡之凶疏,汝獨不見云者,甚奸詐矣。罪人招曰,矣身自兒少時,生長於黨目科臼中,故未知一鏡之爲逆,且年少未及見疏矣。自昨年昭鑑出後,快知爲逆,而今則革心矣。上又問曰,汝之所謂革心者,立證言之,可也。汝以豐原之從孫婿,曾不信其訓敎,則汝之今日革心云者,何可準信乎?上曰,趙相常時,雖如此等輩,能敎之而欲覺之,其效豈不美乎?金尙魯曰,此全趙相之效也。上曰,然矣。尙魯曰,罪人旣招故相趙顯命,而招辭文書中,書以名字,未安,改以豐原似宜矣。上曰,然矣,然矣。豐原二字,亦不可書之,以妻父之同生書之,可也。上召判義禁,命解枷。李喆輔曰,罪人旣出緊招,且是血黨云,則姑爲更加盤問宜矣。上曰,不然矣。予爲王者,豈不特放一申琬乎?因命書傳敎曰,子曰,擧直錯諸枉,能使枉者直。王者御國,不過一勸一懲,文雖異此,正孔聖所謂擧直錯枉也。噫,嗣服以後,幾年苦心,期使海東群工,洗滌黨心,偕之大道,而不能效蕫子所謂其本只在正心之語,卅載言敎,自歎治不徯志,是誰之咎,非群下之過也。然辛丑以後,義理昭若日星,而陷黨之輩,惟事鄙夫之習,梟獍之徒,敢生射日之心,因此而我東朝至慈之德,我皇兄至仁之聖,反翳於此輩誑惑之中,耉·輝倡之,鏡·夢肆臆,眞儒之徒,維賢之輩,右袒梟獍,其至於譸張罔測之說,此予所以昨年大處分者也。意謂從今以往,一隅靑丘,豈復有黨?雖有革面之人,磨以時月,自底革心,雖或有梟獍之輩,怨國之徒,昭鑑一布,若懸明鏡,雖欲跳踉,焉敢爲也?豈意逆賊興孝,猶抱逆心,自露於帳殿乎?此予所以昨日嚴正處分者,而興孝正法之後,又曰申琬,一夜之內,一黑一白,判焉。今世之人,皆若申琬,世道其乎庶幾,昨日洞諭興孝無狀罔測之心,今日何不諭琬之招直乎?渠供中鏡·夢之逆,萬古所無,人孰不知,而至於耉·輝,昨年處分之前,陷於黨科,耳聞目見,俱是黨中,不能洞然,昭鑑一布之後,怳然大覺,非徒革面,其自革心云。聽其言覽其供,表裏無異。尤可尙者,其妻從祖豐原之言,昨年以前猶不信然,昨年以後乃覺云。此瀉心直招者,興孝則昭鑑中致雲罔測之說,再次嚴問,只曰怪駭,今琬則一問之對,以爲萬古所無之逆賊也。其若聞也,何不手刃云?比諸興孝,不啻黑白,正法興孝,以懲今世,特放申琬,以勸他人,此乃擧直錯枉之意也。聞其供,追思故相爲國之竭心,而然子弟若不肖,雖賢父兄,難以敎化,今琬之革心,本在故相,而琬若無狀,奚至於此乎?噫,國中之人,皆若申琬,予豈鎭日臨帳殿,申琬特爲放送,使革面者人,皆效此而革心焉。將此敎,一體布示中外,書傳敎訖,命元仁孫,下去讀之,使琬聽之。讀畢後,上曰,在渠快矣,仍命放送。李喆輔曰,李壽源,今日內似難入來矣。上曰,然則明日,欲行皇壇擧動,欲齋戒,今日則早當還宮矣。上又命書傳敎曰,昨日臺臣儒臣,初不能知予意,率爾以奏,其心執法,特寢昨日之敎。李奎采·李海重曰,伏聞申琬放釋傳敎辭旨懇惻,有足以感豚魚好生之德,臣等不勝欽仰,而第一番平問,遽然全釋,終非重鞫體之道,臣等敢陳區區所懷矣。上曰,臺體,則是矣,而旣已放釋,不允。出擧條仍命書傳敎曰,親鞫姑罷,待就捕擧行。上命持入北交濟倉御使狀啓以來,使元仁孫讀之。上曰,李世馨,何許人也?金尙魯曰,臣則不知,而豈有方紗紬之袴乎?其果如此,則似不能發明矣。上曰,拿來後可知其事狀矣。金尙魯曰,聞北部官,因京兆草記,以賊患之稽報拿處,而現告出後,頗有辭說云。故査問委折,則該部兩官,竝當現告,而都事獨爲就拿,奉事公然脫免,果如所聞,事極可駭矣。二罪俱發,不可置之,北部奉事尹得說,令該府拿問嚴處,都事鄭錫百,旣經拿問,足可警飭,當此都下發賣之時,該部之無官員,誠亦可悶,分揀放送,何如?上曰,依爲之。出擧條上還入大內。罪人招辭問目,在事變日記
上在昌德宮。常參·經筵,以代理停。
事變假注書朴師海服制,代以金載錄爲事變假注書。
金孝大,以吏曹言啓曰,行都承旨吳彦儒,今陞資憲,在前雖有以資憲爲都承旨之人,而或出於特授,或出於傳敎加望,或陞資憲之後,啓稟仍授,無直爲擬望之例,蓋以正二品爲三品之職,係是格外故也。近年以來,因本曹啓稟,或許遞或仍授,今則何以爲之乎?敢稟。傳曰,當下敎矣。
金孝大,以吏曹言達曰,本曹正郞李昌任,身病猝重,勢難察任云,依例改差,何如?令曰,依。
傳于元仁孫曰,趁早開門,政事卽爲擧行。
有政。吏批,判書鄭翬良進,參判南泰齊進,參議趙載洪式暇,右副承旨金孝大進。
以李最中爲副應敎,洪景海爲副修撰,李秀逸爲吏曹佐郞,任瑎爲禮曹佐郞,李憲默爲奉常正,趙守誼爲掌樂主簿,田晉祥爲刑曹正郞,李䋚爲莊陵參奉,李景閔爲良才察訪,方泰輿爲富平府使,林廷燮爲衿川縣監,金聖來爲漣川縣監,黃瓛爲靈山縣監,鄭光謙爲江華經歷,趙東彬爲內贍奉事,行副司直金聖應,今加崇錄,行都承旨吳彦儒,今加資憲,已上加資事承傳,書題單李恒元。
兵批,判書李進,參判李得宗病,參議兪彦國入直進,參知李昌儒病,右副承旨金孝大進。
金孝大,以兵批言啓曰,新除授羅州營將金處說呈狀內,老母今年七十八歲,法不當遠離赴任,斯速啓遞云。邊倅·邊將之親年七十五歲以上者,許遞其任,已有定式,依例改差,何如?傳曰,允。
以魚有璜·李德耉爲五衛將,具侃爲曹司衛將,李碩儒爲兼司僕將,劉基泰爲慶德假衛將,金良弼爲都摠都事,鄭宅濟爲宣傳官,金德崙爲同知,李興門爲僉知,鄭敾爲同知,李東胤爲景福假衛將,同知單金鳳瑞,僉知單李世沆,副護軍尹景淵·安相五·尹九淵·金渲·朴載河·洪觀海·金景淵·許斗卿·林萬華,副司直徐志修·李之億·尹東度·李衡萬·安允行·成天柱·尹東俊·安·李彛章·柳謇,司果單李正吾。
李翼元,以御營廳言啓曰,本廳敎鍊官出身崔大觀,自今年四月至十二月,懿昭墓·康陵·光陵·獻陵·惠陵·陵內,合五處捉五頭虎進上矣。五頭虎捉納則加資事,載於續典,今此敎鍊官崔大觀,當有論賞激勸之道,令該曹考例,稟處,何如?傳曰,允。
又以摠戎廳言達曰,各邑移轉米,因朝今捧留外,當納條則自秋爲始,陸續輸納,自是應行之規,而豐德府使具秉勳,臨津所納移轉米五百石,節晩之後,托以塞江,無一石來納。其在重軍餉之道,事體極爲寒心,其罪狀,令攸司從重勘處,何如?令曰,依。
金孝大,以戶曹言達曰,各邑田稅之愆期,莫若今年,而慶尙道金海府稅太三百一石,去目望後,始呈陳省照下軍官,使之捧上,而尙無一石入庭,故船漢處嚴加査問,則以爲本府年事告歉,本色收捧,其勢末由,以錢代捧,上京貿納而分給各人,未及收捧云矣。正供,事體至爲嚴重,浦邊裝載,定送實監色領納者,事目攸在,則該邑守令之不有法意,以錢代俸,已萬萬駭然,而不送監色,只付船漢而貿納者,事未前聞,誠極可駭,其在懲後之道,決不可置之,當該守令,令本道指名現告,拿問處之,何如?令曰,依。
元仁孫,又以左右捕盜廳言啓曰,本廳所囚罪人梁聖弼,今月二十五日巳時量物故,令漢城府,依例檢屍之意,敢啓。傳曰,知道。
又以義禁府言啓曰,罪人金光海,咸鏡道茂山府定配事,命下矣。以傳敎內辭意,具罪目,依例發遭府羅將,押送配所之意,敢啓。傳曰,知道。
又以義禁府言啓曰,申致億咸鏡道三水府,定配事,命下矣。申致億,時在忠淸道尼山地云。以傳敎內辭意,具罪日,依例發遣府羅將,仍令押送配所之意,敢啓。傳曰,知道。
又以義禁府言啓曰,卽接漢城府牒報當部成冊,則逆賊興孝,應坐諸人,査出以來矣。妻姙伊,女快榮,女福榮等,平安道雲山郡,竝緣坐爲婢,子胤同年十二,以年未滿,全羅道濟州牧緣坐爲奴,子胤曾,年四,以年未滿,寧遠郡爲奴,弟能孝,大靜縣爲奴,姪子胤彭,咸鏡道鏡城府流三千里安置,姪子胤聃,明川府流三千里安置。而右罪人等,或囚捕廳,或下去果川·巨濟等地,依例發遣府羅將,仍令押送于各其配所,母淑惠,年六十二,以年過六十,依律免坐,姪子胤敏,年今二歲,依續典勿論,何如?傳曰,允。
又以義禁府言啓曰,大逆同參罪人章源,旣已承服正刑,其父母·妻妾·子女·祖孫·兄弟·娣妹·子之妻妾·伯叔父兄弟之子,年歲·姓名·存沒·居往,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號·罷守令等事,令各該司,捧承傳擧行,何如?傳曰,允。
金始煐達曰,延祥詩製述官,旣已抄啓,弘文館提學徐宗伋,明日待開門牌招,使之出韻科次,何如?傳曰,允。
又達曰,延祥詩製述官中,時無職名人員,令該曹,口傳付軍職,何如?傳曰,允。
備忘記,莫重公事,誤踏啓下,當該中官推考。
司諫院正言朴奎壽上書曰,伏以惟天惟祖宗,默垂眷佑,我邸下痘候,始終平順,已臻康復,上而三殿歡喜,下而八域舞蹈,此實億萬年無疆之慶。如臣無似,猥添賀班,獲覩盛儀,榮光恩渥,若偏臣身,臣雖卽日退塡丘壑,少無所恨,第誅討屬耳。今忽亂逆復作,我大朝,親臨帳殿,已過一望,當此窮沍,聖體不瑕有傷,區區下情,伏不勝焦慮之至。仍伏念臣,資質庸下,言議巽軟,曾叨憲職,絲毫莫報,罪釁徒積,居恒愧懼,若隕淵谷。諫省除命,忽下於千萬夢想之外,惝怳感激,益無所措,適値親鞫有命,召牌儼臨,沐浴義重,他不暇顧,冒沒出肅,而四次詣臺,不過謄傳故紙,一度聯箚,只是陳腐緖餘,曾無片言半辭,仰裨淸化之萬一,將焉用如許臺臣哉。自省慙悚,人謂斯何?且臣不孝無狀,頃於甲戌夏,對罪北邑,坐席未煖,老母見背,千里奔喪,五內崩隕,頑不滅死,倏已闋制,俯仰痛毒,去益冞切。噫,人孰不有父母之喪,而如臣情境,世所罕有,生不得一日便養,歿不得在傍永訣,子職虧矣,人道絶矣。痛結幽明,冤徹穹壤,尙何心揚揚榮塗,抗顔於橫目之列哉?此又臣難冒之一端也。目今妖腰亂領,尙未殲盡,名爲臺臣,唐突言私,實非分義之所敢出,而抑臣有萬萬煎迫之懇,冒萬死仰陳焉。臣以無兄弟孑孑單身,家有望七老父,相依爲命,而臣父夙嬰奇疾,已作癃廢,寧日恒少,僅存軀殼,凜然有朝夕難支之勢矣。卽接家信,臣父宿患之外,又添重病,危證敗兆,疊現層出,入睡則盜汗如流,睡覺則寒戰大作,水泄頻數,呼吸喘急,飮啖全却,氣息綿綴,奄奄之中,稍有知覺,則輒思臣身,長時垂涕云。臣自聞此報,方寸煎灼,按住不得,泣血哀籲,徑尋鄕路,擅離之罪,尤無所逃。伏乞睿慈,削臣之職,治臣之罪,以便歸護,以肅朝綱,不勝萬幸。答朴奎壽書曰,覽書具悉。爾其勿辭,往護父病。
親鞫罷後,政院·玉堂·藥房口傳問安。答曰,知道。
丙子十二月二十五日五更二點。上御仁政殿月臺。望拜禮,入侍時,都承旨吳彦儒,左承旨元仁孫,右承旨金始煐,左副承旨李翼元,右副承旨金孝大,假注書朴相老·邊得讓,記事官李仁培·李東泰。上立拜席後,吳彦儒曰,司香官,紗帽岸着,推考,何如?上曰,依爲之。出擧條上拜禮畢,命三學士子孫·聖節使子孫,皆入侍。上曰,三丙子今幾年乎?吳彦儒曰,一百二十二年矣。上因命元仁孫,書御製上,又使李翼元,詣香卓持香爐以來。上指爐下所刻曰,此乃皇朝舊物也。上命書傳敎曰,今日之事,卽予慕昔年之一事,入參故相孫金聖應·都承旨吳彦儒,竝特爲加資,尹光柱·吳彦傅·金聖休,竝準職除授,金時默,兒馬一匹賜給。金持默·金尙默,各加一資,承旨元仁孫,表裏一襲賜給。李晩榮之孫李䋚,令該曹卽爲錄用。又命書傳敎曰,此時畿甸守令,不可曠職,依道臣之請,政官牌招開政。上還入大內。
丙子十二月二十五日。上御太僕入侍時。都承旨南泰耆,左承旨元仁孫,右承旨金始煐,左副承旨李翼元,假注書邊得讓,事變注書朴師海,記事官李仁培·李東泰,判府事兪拓基·李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,大司諫李奎采,持平李海重,承旨元仁孫,校理洪麟漢,副司果李福源·南泰著·鄭晩淳·宋瑩中·洪良漢·洪景海·尹得雨,刑房都事李商輅,文書色金履福·韓警。上出協陽門時,命承旨書傳敎曰,曾有其例,都承旨許遞,其代前監司南泰耆除授,仍爲牌招入侍。上詣太僕殿坐後,金尙魯·申晩進伏曰,夜來寢睡諸節,若何?上曰,一樣矣。茶飮進御乎?上曰,進御矣。上曰,罪人李壽源上之。上之後,問曰,汝名壽源,而胡爲改以章源乎?罪人招曰,昨年壽垣出後,改之以章矣。又問曰,汝與逆雲誰也?罪人招曰,甥姪矣。又問曰,慬招內,汝爲雲賊侍湯,陰凶情節,汝旣詳知云,則必無不知之理,雲賊與汝,常時酬酢之言,斯速直招。罪人招曰,致雲之三兄弟,同坐酬酢,而矣身,則以年少輒叱之以非兒輩之所聽,而不言,故不得聞之矣。上命擧法曰,汝旣與雲賊,無異己子,則酬酢之言,必無不聽之理,且雲之書札,多在於汝之文書中,逆賊之札,尙藏而置之者,是逆賊也。何不直招?罪人準次忍杖不服。且問曰,昨年汝在雲賊家,懷神主逃走云。如此之際,一家不接之,則汝之發明可乎?罪人謀逆遲晩,又問曰,汝旣遲晩,則今無可諱之事矣。致雲言內凶言,得聞於何處云耶?罪人招曰,得聞於光佐云矣。李喆輔曰,罪人徑斃甚易,先捧根脚宜矣。上曰,林德恒極非矣。一家不接之人,渠敢接之,此無秉彝之心者也。因命書傳敎曰,今聞章源之招,昨年以後,渠之族屬,其皆逐之不納云。可見秉彝之不泯,而燕岐縣監林德恒,以章源之妻父,視若尋常,若是應接,留置衙中,秉彝之外,不畏國法,可知,鍾城府極邊遠配。上命捧罪人結案。李喆輔曰,雲賊得聞於光佐,則光佐其時藥房都提調矣,更加盤問宜矣。李奎采·李海重·洪麟漢曰,致雲之逆,實是窮天地亘萬古之凶逆,昨年雲賊之招,以爲罔測不道之凶言,得聞於藥房云,其時藥房提調,卽光佐也。今者壽源之招,賊雲,聞其凶言於光佐云。前後凶言,脈絡相連,臣民之崩心痛骨,當復如何?壽源則不可徑施典刑,更加究問,光佐則追施一律,斷不可已矣。上曰,臺言,則是矣。予有所定,不允。出擧條上曰,大逆同參罪人章源,水口門外不待時陵遲處斬。洪麟漢曰,名出賊招之罪人,知機逃躱,累日不捕,此實前古所無之變,萬萬痛惋,而捕廳,尙未捕得,事甚稽緩,兩捕將,姑先從重推考,更加嚴飭,使之刻期捉得,何如?上曰,依爲之。出擧條李奎采·李海重曰,致億,旣出於壽源之招,禁堂之請拿,鞫體當然,不賜允從,臣等不勝慨然。請致億,登時發捕,嚴鞫得情,何如?上曰,臺體則是而不允。出擧條命書傳敎曰,逆賊章源之招,申致億同坐其中云,而無他酬酢之節次。噫,昨年以前,不爲革心者,非徒同坐,視若常人,昨年以後,若興孝之輩,非比往日誑惑者,隨卽正法,國法當然,而若琬而其若革心,非徒不問,雖或狂引,其宜特釋,洞開自新之門,卽王者御國之道也。致億雖或同坐,致雲正法之後,其若革心,亦一琬也。此予所以不問者,而然名登逆招,臺臣爭執,事體則然,其在嚴鞫體之道,不可全然置之,三水府定配。李奎采·李海重·洪麟漢曰,致謹罪名,旣載於臺達中,而今番又緊出於賊招,追施一律,以伸輿憤焉。上曰,雖是不允。出擧條李奎采·李海重曰,罪人光海,緊出於時潛之招,而遽有酌處之命,有非嚴鞫體之道。請更加嚴訊,期於得情,何如?上曰,臺言雖是,不允。出擧條因命書傳敎曰,罪人金光海,當初諸招,旣已不一,幾次杖問,不無參酌,茂山府定配。上命却邏卒曰,幾日後,今始退去耶?因命書傳敎曰,雖與昨年有間,羅將輩,嚴冬逐日徹夜,其中執杖者,尤爲偏苦,令該曹,參酌顧恤。又命書傳敎曰,十餘日殿座,徹宵多日,此乃其人無價之役也。雖與昨年有間,不無顧恤之道,令該廳,參酌顧恤。金尙魯曰,京畿諸驛,自昨年,實無支撑之勢,三十石,特敎加給宜矣。上曰,所達是矣。命書傳敎曰,京畿諸驛,本來疲殘,而昨年幾一歲立把,故已有顧恤,今年雖與昨年有間,嚴冬氷坂,其涉可矜,米太各三十石顧恤事,分付賑廳。李喆輔曰,日昨以本府律官兼敎授一窠,依前例仍存之意,陳達蒙允,而兵曹以料窠之加出爲難,不許付祿云。有職無祿,恐無是理,依例付祿,何如?上曰,王府不可無律官,兼敎授旣令仍存,依例付祿,可也。兵曹判書李曰,宣傳官汰去下敎,故其代已出矣。上曰,復用之,可也。命書傳敎曰,前宣傳官金璹,擧措異也。故命汰,而蒼黃之際,其何深非,事當仍任,而旣除其代,日後待窠,卽爲調用。金尙魯持北道御史狀啓入對。上曰,楊泰根,梟示之外,無他道矣。尙魯曰,情狀無據矣。命書傳敎曰,不畏國法,若是犯越,竝殺無赦,而首唱隨從,宜有分揀,亦有近例。苟犯人崔元珍·姜萬積,梟示境上,其外太貴·李萬貴·姜萬元·姜延徵·崔貴哲·申有弘等,減死島配。又命書傳敎曰,楊泰根則身爲邊將,非徒不禁,敢受偸物,給米鹽使之私和,此是前無聞者也,其涉陋矣,節節無狀。令北兵使營門,陳威梟示事,分付。金尙魯曰,穩城犯越罪人及當該僉使,纔以特敎處分矣。此外,當該地方官柳謇,依續典徒三年定配,監兵使,依戊辰受敎,竝勿論。美錢鎭留鎭將崔屹,兵房軍官鄭貴先,首土兵姜貴萬,禁斷監考韓同三,雖有分贓·私和二罪,御史至請極律,而犯越中,隨從者,旣命減死,則朝家施法,不宜有加於犯越,竝一體島配。座首以下,令本道道臣,依法律分輕重勘罪,罪人指示捕捉之軍官將校,一依御史狀啓,後錄,徐命益等五人竝加資,而李賢雄·趙明星兩人,則或因特敎,或因筵稟,已爲加資,置之,何如?上曰,依爲之。出擧條尙魯曰,穩城前府使李世馨,罪犯狼藉,現發於御史狀啓矣。此狀本,自備局移送金吾,使之待世馨拿來,以此狀辭,嚴問,何如?上曰,依爲之。出擧條尙魯曰,犯越罪人李萬貴結案別單中同黨名數,有所錯書,殊涉不察,北道按覈御史趙曮,推考,何如?上曰,依爲之。出擧條金尙魯曰,領相病情,近添未差,不參鞫坐,甚悶慮,而領相亦惶悚云矣。上命書傳敎曰,領相家,遣御醫看病。上召金致仁曰,卿父近則,何如?對曰,近尤凜綴,委頓床席以過矣。上又命書傳敎曰,領府事家,遣御醫看病。李喆輔曰,各道放未放中,放歸田里,則不係於王府,何以爲之?上曰,放歸罪人誰也。對曰,尹蓍東往嶺南矣。上曰,仍之。上曰,日觀,無更爲入城之慮乎?尙魯曰,㤼刺其頸,未及死而逃走,則其蒼忙可知矣。上曰,御史或知而來乎?尙魯曰,若聞之,則當機捕捉囚而來矣。上還大內。罪人等問目招辭,詳載事變日記
上在昌德宮。常參·經筵,以代理停。
金孝大達曰,大司憲尹得和,持平鄭運維未肅拜,李海重呈辭,執義尹東昇,掌令金元行·李朝望在外,今日以監察茶時之意,敢達。令曰,知道。
藥房都提調臣申晩,提調臣李益炡,右承旨臣金始煐啓曰,伏未審日間,聖體若何?憊眩之候,寢膳之節,亦何如?連日帳殿,冒寒訊囚,調攝之候,不瑕有損,茶飮已盡於昨日。臣等今日,率諸御醫入診,詳察聖候,議定繼進之劑,有不可已,大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。
大王大妃殿·中宮殿,藥房口傳問安。答曰,知道。
以應敎尹得雨,副應敎李最中,校理洪榟,副修撰李仁源,牌不進罷職令旨,令于李翼元曰,推考徽旨捧入。
金始煐,以弘文館言達曰,應敎尹得雨,副應敎李最中,校理洪榟,副修撰李仁源,旣有只推之令,竝卽牌招察任,何如?令曰,依。
李翼元達曰,副修撰李仁源,上書到院,而係是言事書,故持入受答之意,敢達。令曰,日寒而適處於內,出入爲難,待下令持入。
金孝大,以左右捕盜廳言啓曰,罪人姜珩,本月二十五日戌時量,物故,令漢城府,依例檢屍之意,敢啓。傳曰,知道。
金始煐,以忠勳府言啓曰,自前逆賊籍入田民,屬之本府事,祖宗朝流來古規,載在謄錄,今番籍産諸賊田民,依例專屬本府事,分付該曹該院,何如?傳曰,允。
禮曹判書徐命彬上書曰,伏以臣,有子不肖,敎子不謹,名出賊招,罪在不測,闔門湛滅,迫於呼吸,臣驚駭震剝,五內失守,走伏闕外,泥首胥命,幸賴我大朝,天地罔極之澤,施之以曲保之恩,生之於必死之地,洞晳誣罔,特令放釋,繼而辭敎縷縷,委曲懇惻,洊下勿待命之敎,臣以首頓地,血淚被面,糜身粉骨,未足爲報,惟當隕首結草,以期來生而已。噫,凶賊之白地誣引,已蒙聖鑑之照燭,今不必更事追提,而抑臣有悲憤慙痛之不自已者,臣家自祖先以來,謹愼自持,未嘗使子弟,從人受業,已成家法。故雖以臣之百無肖似,亦能襲父兄之訓,杜門守拙,不妄交人,此非臣之私言,乃擧世之所共知,豈意萬萬驚心之事,乃出於臣家哉?蓋臣子生纔數月,養育於其所後家,且其爲人蒙騃無比,東西黑白,亦不能了了,人情孰不欲其子之善,而居旣各異,人又如此,故其相從問字,臣亦不甚照管,至其有省識之後,偶與雲賊,居住不遠,往往以功令文字就質云。臣聞甚憂駭,家庭之內,屢有誨飭,而昏懦因循,特不能使之顯然示絶,及臣掌銓之際,前後檢擬,一不及於凶賊,凶賊以此蓄憾,遂成嫌怨,則臣子之中間疎絶,蓋亦有不期然而然者,今於年久之後,致使其姓名,上下於賊口,倘非聖明在上,指示生塗,則癡兒之不辨菽麥者,何能脫其誣枉也哉?臣不幸而生子匪人,又不幸而與之析居,又不幸而橫罹於千不當萬不當之誣招,臣子何足道?莫非臣不善敎飭,內而墜祖先之訓,外而貽朝廷之羞,何顔歸見父兄,何面復廁朝端?言念及此,寧欲無生,惟當重被不敎之罪,然後方可以少釋私心,官職去就,已無可論,玆敢瀝盡肝血,涕泣冒控。伏乞离明,諒臣危蹙之情,亟加斧鉞之誅,以靖私義,以安賤分,不勝幸甚,臣無任惶怖震越千萬懇祝之至。
副修撰洪景海上書曰,伏以,我大朝當寒臨殿,累日訊囚,聖候調攝,不瑕有損?區區焦迫,有不可極,臣之春間兩書,祗以職在經幄,欲效一日之責,而顧乏平日孚先之誠,洊承大朝匪怒之敎,至今追思,惶汗浹背,雖荷天地之仁,旋降蕩滌之命,而念臣情勢,實非尋常,惟有息影,庶得補劓,適當親鞫有命,見差問郞,義在往役,誠切懲討,遂不得不抗顔趨承,而自顧踪地,冞深悚恧。迺於千萬意外,伏奉玉署新除,臣戴罪銜恩,惶感靡措,恩召繼降於帳殿入侍之際,逃遁不得,章皇祗肅,下番闕直,冒沒持被,而因仍蹲據,斷無是理,今何可諉之以夤緣暫出,而揚揚自居於豹直之間哉?百爾思度,終難淟涊,敢進短章,徑出禁門,臣罪至此,尤無所逃。伏乞邸下,俯垂諒察,亟降譴罰,以安私分,以嚴法紀,千萬幸甚。
金始煐達曰,卽者副修撰洪景海,謂有情勢,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
禮曹判書徐命彬書批答曰,覽書具悉。聖上旣已俯燭,卿其勿辭行公。
副修撰洪景海書批答曰,覽書具悉。當今冬寒,大朝連臨帳殿,焦悶曷諭?爾其勿辭,從速察職。
丙子十二月二十六日辰時,上御養心閤。藥房入侍時,藥房都提調申晩,提調李益炡,右承旨金始煐,假注書朴相老,記事官李仁培·李東泰,以次進伏訖。醫官金履亨·方泰輿·鄭趾彦·許礈·金德崙·卞誼和·金福齡。上曰,都承旨何不入來乎?申晩曰,方欲陳書云矣。申晩曰,夜間雪風甚寒,聖候,何如?上曰,困憊故善寢矣。申晩曰,聖慮少弛,則必有所痛矣。上曰,數昨前用慮太過,今則少弛矣。申晩曰,大王大妃殿氣候,何如?上曰,差勝矣。猶有流注之痰,間或牽引,六君子湯,加劑劑入。申晩曰,王世子氣候,一樣安勝乎?上曰,一樣矣。上曰,此承旨與兵判同甲,而老而强,卽髮白之兵判矣。申晩曰,强健矣。上命承旨書之曰,都承旨南泰耆,往日之事,已若浮雲,而海伯時,以此幾月撕捱,開釋則今於知申,只一謝恩,內局入侍,不爲同參,故問于都提擧,則方欲陳書云,事已浮雲,何提筆端?且頃者處分,不過申飭,其在分義,尤焉敢撕捱?其書勿爲呼望,卽爲牌招入侍。出傳敎上曰,注書出傳此傳旨,卽爲入侍之意,分付,可也。臣相老,趨出,更爲進伏訖。申晩曰,醫官入診,何如?上曰,依。履亨入診退伏曰,左三部沈數,右三部帶數,脾胃脈候太弱矣。泰輿·趾彦·礈·德崙·誼和·福齡,以次入診脈候後,退伏,所奏如履亨同矣。申晩曰,玉音重濁之候,咳嗽苦劇之節,尙未夬解矣。下情焦迫,不勝萬萬。上曰,再昨宣仁門外,觸寒頗多,本痰用事,又有外氣,不能御水刺矣。安靜調理則可乎?議藥,可也。履亨曰,皆是痰候,亦有外氣,理中湯進御好矣。泰輿·趾彦·礈·德崙·誼和·福齡,以次進對,議藥所奏,如履亨同矣。上曰,蔘橘茶停止,加味理中湯,五貼劑入事。出榻敎申晩曰,醫官方泰輿,以今番承傳,昨日政,除拜富平府使矣。以承傳次序言之,則金履亨當先差送,而履亨乃是首醫,不但纔進外任,此時首醫,不可出外,故以姑勿差送之意,通于銓曹,先以方泰輿擬差,而履亨,則屢經郡縣,素稱善治,前頭毋論州牧,亦爲隨窠差送之之意,分付銓曹,何如?提調李益炡曰,今番承傳,與他有異,而履亨,本來善治稱之者也。前頭,毋論遠近州牧,待藥院之言,卽爲擬差事,出擧條,分付,何如?上曰,依所達,分付銓曹,可也。出擧條申晩曰,祈穀親祭事,命下,而連日帳殿,極寒勞動,何如,而卽今聖候欠和,何如?而當此極寒,又行親臨,則其所傷損如何耶?臣伏望收還成命焉。方寸之天明,誠可通,何關於親行與否乎?李益炡曰,數十日帳殿親臨之後,又行親祭,則聖體必有傷損矣。上曰,昨年一年勞動,今年只一月矣。雖當寒節,予則無甚傷矣。申晩曰,亟收成命,是臣區區之望矣。上曰,予已許身於民事矣。申晩曰,聖敎如此,至誠懇迫,足以孚感天心,而民事雖重,聖躬調攝,萬萬莫重矣。憂愛所迫,不避煩瀆矣。李益炡曰,昨日亦仰達,今又懇乞,早賜處分,何如?上曰,行祭後,雖病臥齋室,年事豐登,則亦何傷乎?以身報民可矣。申晩曰,蒼蒼亦望聖躬安順,後年事雖重,亦爲第二件事矣。李益炡曰,天人感應之理,不在行祭與否,故高宗之恭默可監矣。今若恭默用誠,則實勝於行祭矣。申晩曰,考諸往牒,亦必無此時行祭之事矣。上曰,古之人君,必多有之矣。申晩曰,此時不爲下敎,更待何時乎?臣等之請懇,亦不非矣。李益炡曰,至誠懇迫之言,何不俯察乎?上曰,沐浴則氣勝矣。今春則强行,故氣憊,不知不覺中,蹉跌於地上,今則氣似勝矣。金始煐曰,凡祭,誠爲上矣。若强其所不能,則豈曰誠乎?上曰,所陳是矣。李益炡曰,諸大臣必苦口力爭,期於得允矣。申晩曰,群下之言,非乎是乎?上曰,所言則是矣。古王,一時祈雨,以身代犧,予豈惜予一身乎?申晩曰,下情悶菀,不任萬萬,更當仰達矣。上曰,今番處分,無過與不及之事矣。元仁孫云申琬特放之功,有勝於興孝正法,此言可矣。年少之人,所見則遠矣。申晩曰,一則正法,一則特釋,莫非春生秋殺之敎矣。金始煐曰,今番大處分之後,人必革心矣。興孝·申琬之一生一誅,其意則一而已矣。上曰,戊申後,豐陵,力言彼光佐終不聽此,則光佐非矣。申晩曰,不知者,必有臺達矣。然而爲今之計,莫若鎭安矣。上曰,好矣,好矣。予亦鎭之矣。仍命承旨書之曰,孔聖云,過猶不及,聖人豈欺我哉?昨欲下敎,而日暮未果,故今乃諭,當以今日卽景比諭。大抵,補瀉之間,適中則元氣復,過中則有瀉而補,有補而瀉者,昨年明鑑,昭若日星,若興孝輩見此而梟獍之心不悛,此所謂興孝也。若申琬輩,見此而乃革其心,此所謂申琬也。今番事,初起於遐方微賤者流,以此打起枝完,希望高廷燁之心,至於興孝,以興孝而止於申琬,以此觀之,興孝·申琬,不啻黑白,前日雖陷黨中者,今見興孝與申琬,誰可戒誰可法也?此予所以幾日帳殿,至於此而止者也。不及於此,不足以懲也。過於此,不足以勸也。其若不及,若興孝者,倖免假息,其若過也,則噫,昨年之前,非徒革心,不能革面者,其幾人?展舊曆而指月,雖欲爲琬,何以爲琬?況人君處分,欲開自新之路,當自二十四日爲準,人皆効於申琬,一隅海東,其皆爲善,可見止於琬之效矣。今後則不能革心,自犯王章者,當以律繩之,其若革心自歸正道者,其宜同視恒人,豈可展甲子之曆,擇乙丑之日乎?或若此,其弊豈勝言,而反以杜自新之路也。章源之招,爛熳同參,雖已自服,其所援引者,俱涉巧詐。噫,目今上下,惟以一靜字一鎭字,爲今先務,豈可務其過而反爲眩乎?亦非嚴昭鑑之義理,體今番之處分也。且旣勿書於其供者,其在嚴鞫體之道,豈登諸章奏?鞫招漏泄,有王法,噫,眞箇囮窟中人,革心則勿治,況遐方訛誤者流,戊申有脅從罔治之敎,若雲澄·時澤之類,其時雖從弼顯,勿問幾年,若爲恒民,豈伏王章?雲澄·時澤,亦一梟獍,予雖涼德,豈以此毫疑遐方之人?予之悶于心者,此等遐方之人,自犯王章也。此後京外,若興孝·時澤輩,自露自犯者外,當皆以申琬立的而望,于今下敎,其意非細,將此下敎,一體布示中外。出傳敎命承旨讀奏訖,又命臣相老,出招南泰耆偕入,臣相老,承命趨出。上曰,此注書,年則妙而爲人最美者也,此乃故承旨朴師昌之孫也。朴師昌爲人精潔,此注書頗肖之矣。申晩曰,其父,卽今通川郡守朴好源矣。朴好源,昨年爲戶曹正郞,甚善治矣。上曰,然矣。朴好源則美髯皙貌,好儀度之人也。朴師昌,精潔安詳之人也。此注書,精詳人也,年歲雖少,爲人最美也。臣相老與南泰耆,進伏訖。上曰,卿乃初入侍矣。昨年事,不必陳書,予無一毫芥滯,卿須無一毫疑阻,可也。南泰耆進伏良久。上曰,默無一語矣,予甚矜憐矣。命退出,諸臣以次退出。
上在昌德宮。常參·經筵,以代理停。
下直,柒谷府使張天用,蛇島僉使高廷燁。
金孝大達曰,大司憲尹得和未肅拜,執義尹東昇,掌令金元行·李朝望,在外,持平鄭運維未肅拜,李海重呈辭,今日以監察茶時之意,敢達,令曰,知道。
金始煐,以弘文館言達曰,本館下番闕直,事甚未安,副修撰洪景海,書批已下,卽爲牌招入直,何如?令曰,依。
以應敎尹得雨,副應敎李最中,校理洪梓等,牌不進罷職令旨,令于金始煐曰,竝推考徽旨捧入。
又以弘文館言達曰,本館下番,連日闕直,事甚未安,應敎尹得雨,副應敎李最中,校理洪梓,旣有只推之令,副校理南泰著,書批已下,竝卽牌招,以爲推移入直之地,何如?令曰,依。
以副修撰洪景海牌不進罷職令旨,令于金始煐曰,推考徽旨捧入。
又以弘文館言達曰,本館下番闕直,事甚未安,副修撰洪景海,旣有只推之令,卽爲牌招入直,何如?令曰,依。
又以禮曹言啓曰,卽接翼陵參奉所報,則今此正朝祭享時,兩官不可不備,而本陵別檢,有闕未差,急速變通云。別檢有闕之代,令該曹,以在京無故人,卽爲口傳差送,何如?傳曰,允。
又以禮曹言啓曰,顯陵參奉趙東彬,移拜他職,本陵令李奎運,受由下鄕,已爲過限,時未上來,他無入直之員,參奉有闕之代,令該曹,以在京無故人,卽爲口傳差送,而李奎運旣已受由過限,依例改差,其代,一體差出事,竝爲分付,何如?傳曰,允。
又以吏曹言達曰,顯陵令李奎運,受由遇限未上來,依例改差,何如?令曰,依。
吏曹口傳政事,以李瑨爲顯陵令,趙昌逵爲顯陵參奉,邊得讓爲翼陵別檢。
金孝大,以右邊捕盜廳言啓曰,亡命罪人崔日觀,本廳麻浦加設軍官崔海秀,自土亭里捉來之意,敢啓。
又以兵曹言啓曰,亡命罪人崔日觀,今月二十七日,本曹堂上軍官張天柱,捉捕於土亭里,依例擧行事,分付捕廳之意,敢啓。
金孝大啓曰,以兵曹捕廳草記。傳曰,有下敎事,姑置之。
傳曰,御史下敎日入侍。
金始煐達曰,校理洪梓,言事書到院,持入受答乎?與副修撰李仁源書,一體待下令持入乎?敢稟。令曰,與李仁源書,待下令持入。
金孝大,以備邊司言達曰,頃於大朝筵中,以關西稅收米之劃給戶曹見方作錢者,及隱餘結·漁鹽船稅之上納均廳者,其數爲四萬餘兩,其代則關西木,每疋二兩折定,送于禁·御兩營,兩營則以三南軍布之以錢代納者,依其數送于戶曹均廳,而兩營諸般上下,以木用之,關西稅米,仍留本道,添餉隱餘結·漁鹽船稅錢,付錄于別餉庫事,有所定奪,而其轉換數爻,草記達下事,命下矣。今聞該曹稅收米,已爲作錢,上納戶曹,此則今無可論,只就隱餘結及丁丑一年條漁鹽船稅錢,上納之數,依此定奪,以別餉庫木二百同,分送于禁·御兩營,兩營木代錢,則計其分數,移送均廳之意,分付于關西道臣及禁御兩營,何如?令曰,依。
元仁孫,以漢城府言達曰,今番壽職,出於聖上優老之典,而其中西部居金士男,中部居曺弘度,俱以年未滿之人,冒年入參,至受實職,故査實其年歲,則兩人,實年俱爲六十八歲矣。莫重恩典,冒年濫受,情狀俱極痛駭,官敎令吏曹還收後,其罪狀,依律勘處,何如?令曰,依。
元仁孫達曰,京畿監司狀達楊州等官居良人李萬得等,爲虎囕死及渰死事。令曰,囕死渰死人等,令本道恤典擧行。
右副承旨金孝大上書曰,伏以惟皇天惟祖宗,眷佑垂隲,我邸下痘候,不日康復,褥儀載擧,此宗宗社無疆之福,億兆含生,莫不鼓舞,而乃者如臣無似,適添近密,獲覩盛事,慶忭攢祝,曷有其極?臣猥以庸騃不肖之身,濫蒙天地曠絶之恩,蚤通仕籍,歷踐內外,前後所叨,罔非踰分,居常悚懍,若隕淵谷,嚮者待罪西邑之日,特下緋玉陞秩之命,繼而有敦府除旨,恩出格外,榮動瞻聆,實非微末賤臣所敢承當者,而控籲無路,逃遁不得,則惟以隨分陳力,不避夷險,爲一分報效之圖,乃於萬萬夢寐之外,忽伏承銀臺特授之命,臣聞命惝怳,震掉戰栗,直欲攢地以入而不可得也。噫,出納之任,地望淸要,實非人人所可冒玷,故國朝以來,除非文華法從之臣,莫宜居之,至於蔭吏,則毋敢與焉,借或有之,必待才望踐歷,傑然爲一世之所共推者,而蓋亦絶罕而僅有,初非如臣常調庸品,所可擬議,則以聖朝綜核之政,奈何一朝擧而畀之,而莫之少惜也。臣之一身,頂踵毛髮,莫非國恩,赴湯蹈火,固無所辭,而顧此千不襯,萬不當之誤恩,惟當始終力辭,期伏嚴誅,無速玷汚名器之罪,而始焉冒死違召,未蒙思勘,繼以陳書臚情,未獲登徹,而大朝特敎,辭旨截嚴,至有解由勿拘之命,臣於是精爽飛越,五內失守,不遑他顧,顚倒入肅,仍値親臨訊囚,義重沐浴,睿候新復,賀儀當前,區區事情,有不敢仰瀆,因仍蹲冒,若固有之,一日二日,居然已近兩旬矣。臣自是以來,跼天蹐地,措躬無所,晝而忘食,夜而忘寢,繞壁彷徨,中心如醉,不衷之刺,過福之災,固不暇言,而抑臣之所大懼而隱痛者,使臣祖臣父,畏愼謙抑之至戒,及臣身而墜喪無餘,思之及此,寧欲溘然而無知也。今若夤緣倖會,一向淟涊,則臣之罪日以益深,而不忠不孝之誅,終無以自贖,兹敢畢暴肝膈之懇,仰首哀鳴於貳極之下。伏乞睿慈,察臣庸愚,實無一分可堪之望,憐臣至懇,匪有一毫假飾之辭,亟令鐫削臣匪分之職,重勘臣瀆撓之罪,俾公器無辱,私分獲安,不勝大願,臣無任涕泣祈懇之至。
應敎尹得雨上書曰,伏以臣,以至難堪之情地,荷大朝不世有之恩渥,拔諸坑坎之中,置諸袵席之上,溫諭屢降,旣昭晢其誣罔,除旨繼下,復縻之以罷命,始也跼天蹙地,如窮人而無告,俄焉恩山德海,沛陽春之流澤,臣是何人,得此於君父也。臣之身體髮膚,雖受之於父母,自頂至踵,罔非大朝所陶鎔也。臣以首頓地,血淚被面,兄弟相對,妻孥攢手,莫不以殞結爲誓,湯火爲期,若有一毫假飾之辭,則天必誅之,鬼必殛之。噫,臣誠不幸,與雲賊有連姻之義,且其所居,門對東西,昔在童丱,果有蒙學問字之事,中年以後,漸有一二相戾之端,遂至疎忤,此則親知之所共知,而日者大僚,亦以此陳達於大朝帳殿,今不必費辭覼縷,而昨年凶逆之變,雲賊之凶肚逆腸,綻露無餘,實爲窮天地亘萬古所無之大逆,則凡在一國含生之倫,孰不欲食其肉寢其皮,而若臣之扼腕憤痛,尤有倍於他人,追思因循過從之事,未嘗不枕驚夢愕,慙恨欲死矣。迺者身在問事之列,名出凶賊之招,若使臣果有先見之明,早自斥絶,則豈使臣之名字,上下於賊口乎?此臣所以崩心痛骨,有若難濯之累,貼在身上,直欲卽地溘然而不得者也。我大朝終始曲庇之恩,迥出尋常,洞然開釋,至再至三,辭旨之懇惻,有足以感泣豚魚者,臣固當含恩畏義,他不暇顧,而其辱朝廷而羞當世則極矣。顧何可自同無故,抗顔周行哉?況此所叨之任,視宿趼而稍異,秋間匪怒之敎,尙惶愧之在中,頃當帳殿入侍之際,雖不得不章皇祗肅,而冒沒仍據,斷無是理,玆敢隨牌來詣,瀝陳肝膈之懇。伏乞离明,俯加矜諒,亟賜鐫削,臣得以退伏丘壑,歌詠聖德,以卒天地生成之澤,千萬祈祝,
右副承旨金孝大書批答曰,覽書具悉。爾其勿辭,從速察職。
應敎尹得雨書批答曰,覽書具悉。爾其勿辭,從速察職。
知事元景夏上書曰,伏以皇穹眷佑,睿候遄復,曷任蹈忭之忱?臣聖世僇廢一棄物耳。離讒畏謗,屛跡郊遂,于今十有一年,終南未忍便訣,乍進乍退,處義郞當,群嘲衆罵,旁指可掬,臣隱羞忍辱,只誦詩人窮達戀主之句,而耿耿一念,何嘗忘錢侍郞急流之勇?方寸息壤,臣固有俟,犬馬之齒,今已六十,風濤屢經而憂畏沈疾,蒲柳早零而朝夕塡壑,情迫心危,狐死首丘。解組歸田,千古美談,愚魯賤臣,敢擬先哲,跡侔事符,願與同歸。昔歐陽修六十而致仕,其陳危苦之悃則曰,用之已過其分而曾不自量,毁者不堪其辱而莫知引去。幸賴乾坤之再造,得逃陷穽之危幾,其陳退休之懇則曰,稟生素弱,顧臣未老而先衰,大道甚夷,嗟力不前而難强,苟遂乞於殘骸,庶少償其夙志,一表二表,至于三表,而反復累牘,磬其必退之義曰,臣之事君,必本忠信,言不顧行,是爲罔欺,而臣口日誦於田閭,身坐貪於祿利,可畏至公之議,何施有靦之顔?臣每讀修表,字字痛刺,寫臣今日心曲,行年六旬,況復古人致仕之例,則臣雖欲戀寵懷榮,鍾漏不止,其奈公議何?其奈靦顔何?口田身祿,言行相違,不忠不信,罔欺孰甚焉?此臣所以循省畏懼,莫遑啓處,而區區微願,惟欲免歐陽之罪人也。顧臣床簀危喘,奄奄垂盡。玆趁一息之尙存,冒死留章,擔歸松楸,仍溷乞骸之請,敢殫瀝血之懇,惟邸下,矜憐而垂察焉。臣無任屛營祈懇之至。
知事元景夏書批答曰,覽書具悉。卿年雖老,精力不衰,亦非篤老之比,卿其勿辭,廻途焉。
副校理南泰著上書曰,伏以神天篤佑,我邸下痘候平順,不日康復,此實宗社無疆之慶也。臣民歡忭,率普惟均,世變層出,凶逆又生,我大朝鎭日帳殿,親臨訊囚,聖體不瑕有傷損之節?區區不勝憂慮之至。臣於待罪問郞之際,忽奉玉署除命,一身廉義,有不暇顧,冒沒祗肅,而第臣之向叨亞諫也。除旨夜下,召牌曉臨,伊日賓對,在於天災告警,大朝飭敎之餘,職在言責者,尤宜淬勵率職,而顧念臺省亞長,地望自別,有非如臣謭劣,所可僥冒者,逡巡却顧,終犯違傲之科,至煩大僚筵奏請譴,雖幸睿度寬大,罰從末減,而溺職之罪,臣固無以自解,至今追思,惶汗浹背,豈可諉以日月之稍久?官銜之稍改,晏然有所自恕,而亦何敢以夤緣一肅,爲淟涊蹲冒之計哉?玆敢冒入文字,略暴危懇。伏乞睿玆,俯垂諒察,亟令鐫削臣職名,以爲人臣不職者之戒,不勝大願,臣無任屛營祈懇之至。
副校理南泰著書批答曰,覽書具悉。爾其勿辭,從速察職。
江華留守金相福上書曰,伏以維天眷佑我宗祊,我邸下痘疹之候遄復,臣民慶忭,曷有其極?不幸凶逆又出,大朝殿下,靜攝之中,親臨訊囚,憤痛憂慮,不勝萬萬。伏念臣受任於保障之地,半載于玆,毋論城池之疎虞,糧餉之耗縮,顧今荐饑之民事,誠萬萬哀痛,講究濟活之策,卽臣開口第一事,而抑事有關於勵今世垂方來,而且是臣府之所嘗請,先朝之所已行,則其可不及時陳聞,以聽稟裁乎?昔在肅廟丙子,故相臣李頤命之留本府也。上疏言仁廟丁丑,江都殉節臣故右議政文忠公金尙容,以下十一人祠宇,忠烈祀者,宜以明年丁丑正月二十二日城陷之日,遣近臣賜祭于忠烈祠者,事下禮曹,覆啓施行。臣竊伏惟念肅廟,凡於顯忠褒節之道,罔有小大,靡不用極,故於江都諸臣,恩渥累摯,易名之典,旣施於前,賜祭之請,又循于後,豈非以諸臣同日死一島中,節義卓然,不可泯,而以其死之年月日,祭于其死之地,實王政之所不可已也耶?嗚呼,樹百代之風聲,激一方之忠義,肅廟聖意,其在斯歟?恭惟我大朝殿下,政令施爲,動法先朝,乃於今年正月,賜祭于忠烈祠,又命錄其遺裔。嗚呼,至矣。禍亂之作,雖始於丙子,城陷之日,實在於丁丑,在丙子猶且興感如此,況逢丁丑之歲乎?嗚呼,丁丑事尙忍言哉?仁廟之所身經而懲毖,孝廟之所目擊而感憤,肅廟之所嘗表章而扶植之也。我大朝殿下之所嘗嗟悼而收恤之也。伏況我邸下,亦嘗於問寢視膳之間,有所奉敎而興嗟者矣。嗚呼,其時事尙忍言哉?盃酒恬嬉,金湯失守,猿鶴都歸於變化,熊魚難辨於倉卒,而巋然元老,屹若砥柱,南門一樓,撑亘宇宙,偉哉大臣之死於國事,有如是夫,至於李尙吉之聞亂馳入,走死地如騖,沈誢之再拜手疏,夫婦竝命,李時稷之折簡責帥,遺書訣子,宋時榮之買棺掘坎,與時稷共死,尹烇之堅臥不動,被其殺害,俱表表可稱,而權順長·金益兼,以末蔭韋布,非有城守之責,而自編行伍,分守南城,末乃麾之而不去,遂與之同焚,其忠其烈,要當與相臣同歸矣。具元一·黃善身·姜興業三人,俱以下邑褊裨,張拳冒刃,發憤投水,千咼萬斮,至死不屈,其忘身殉國家之急,吁,亦壯矣。嗟乎。彼負國而不知愧,苟活而不能死者,視此何如哉?此列聖所以眷眷於諸臣之忠烈,而隱恤褒嘉,至于今百有餘年猶一日也,以其家則閭之旌也。以其身則官之贈而諡之加也,以其子孫則錄以用之也,以其死之地也而建祠而額之,以其死之時也而賜祭而悼之。嗚呼,至矣。噫,人情狃安,天時變嬗,而歲今三丙子矣。有識之士,尙或撫今傷古,慷慨懷不平之憤,而至若一島人民,孰非當日鋒鏑之餘?而猶且惽然貿然,殆不知忠烈祠之所以爲忠烈者,寧不悲哉?嗚呼,凡莅玆土而値玆歲者,孰不衋傷感憤?思所以導達幽明,褒勤忠節,而若臣者,尤有異焉。蓋臣之五代祖母徐,亦嘗殉節於丁丑之變,而臣高祖父文貞公臣益熙,與先正臣文正公宋時烈,受知孝廟,同心協贊,其於扶奬節義之方,尤所致意,臣於家塾,未敢忘墜,況臣受命此府,適丁是年,區區感傷之心,自倍他人,而將先朝已行之例,贊聖上愍忠之意,實守臣之職耳。臣請以丁丑正月二十二日,遣近臣賜祭于忠烈祠,一如肅廟丁丑時事,而國殤及士民合祭之典,亦令該曹,依例擧行,則此實我大朝殿下,遵先之盛事,而亦足使一方民庶,有所興感而激勵者,其於爲保障之要,未必非先務也。說者或以爲今年賜祭,明年又賜祭,恩或太䙝,臣以爲今年之事,聖上之特恩也。明年之事,先朝之已行也。恐未必以此而寢彼也。遂敢援例而陳之如右,伏願邸下,稟于大朝而施行焉,臣無任屛營激切之至。答曰,覽書具悉。所陳令該曹,稟處。
上在昌德宮。常參·經筵,以代理停。
李翼元,以都摠府言啓曰,今日入直內三廳武兼禁軍及軍兵等,中日習射事,標信啓請矣。親鞫相値,不得爲之之意,敢啓。傳曰,知道。
又達曰,憲府連日監察茶時,事甚未安,除在外呈辭受由外,未肅拜不爲行公人員,竝卽牌招,何如?令曰,依。
又以持平李海重,牌不進罷職令旨。令曰,推考徽旨捧入。
又以副應敎李最中,副校理南泰著等,牌不進罷職令旨。令曰,推考徽旨捧入。
南泰耆達曰,右副承旨金孝大,今日不爲仕進,卽爲牌招,何如?令曰,依。
藥房三提調,率醫官入診之意,敢達。
令于李翼元曰,留院上書,藥房入診,持入。
假注書邊得讓遷轉,代以金華鎭爲假注書。
傳于李翼元曰,今番則年終放砲,置之。
傳于李翼元曰,當爲殿坐,整待後,時刻卽入之。
又達曰,判義禁李喆輔,呈單受由矣。親鞫命下,卽爲牌招,何如?令曰,依。
傳于李翼元曰,卽爲擧行,御史帳殿待令,罪人卽爲上闕,傳于李翼元曰,熟馬二匹,待令於帳殿。
元仁孫,以禮曹言啓曰,今番逆賊,往牒所無,而閱月親臨帳殿,兇徒次第殲刈,此實宗社莫大之慶,依前例告社廟頒敎陳賀等事,擇日擧行,何如?傳曰,豈以如此事爲之乎?其置之。
李翼元,以義禁府言啓曰,今此親鞫時,罪人往來,軍兵排圍及假都事等事,依前擧行之意,敢啓。傳曰,知道。
又以義禁府言啓曰,逆賊日觀,子性松,時囚捕廳,依例發遣府都事,緣坐處絞,何如?傳曰,允。
又以義禁府言啓曰,卽接廣州府留守牒報及成冊,則逆賊致協應坐諸人,査出以來矣。妾者斤今,全羅道黑山島緣坐爲婢,子甲伊,年十三,以年未滿全羅道濟州牧大靜縣爲奴,而竝囚廣州府云,依例發遣府羅將,仍令押送于各其配所,何如?傳曰,允。
又以義禁府言啓曰,卽接京畿監司牒報,則陽川·衿川,當部成冊,則逆賊日觀·章源等,應坐諸人,査出以來矣。日觀妻順德,咸鏡道吉州牧緣坐爲婢。弟日潤,全羅道濟州牧爲奴,弟日咸,大靜縣爲奴,弟日沈,旌義縣爲奴,弟日濟,前以他罪,康津縣薪智島定配,仍其地爲奴。姪子性獍,旌義縣安置,姪子性模,濟州牧安置,姪子二月兒,年今一歲,依續典勿論。逆賊章源母孝惠,鏡城府爲婢,妻福愛,富寧府爲婢,祖母崔女,今年七十四,依律免坐。叔錫履,大靜縣安置,叔錫師,旌義縣安置,叔錫臨,濟州牧安置,而古罪人等,或囚捕廳,或囚陽川·振威·淸州等邑。依例發遣府羅將,仍令押送于各其配所,何如?傳曰,允。
又以義禁府言達曰,平安監司狀達及摠戎使達辭,據刑曹粘目內,內官朱德弘,豐德府使具秉勳等,移本府處置事依下矣。朱德弘,時在平安道三登地,具秉勳,時在任所云。依例發遣府書吏羅將,拿來,何如?令曰,依。
又以義禁府言啓曰,大逆同參罪人日觀,旣已承服正刑。其父母·妻妾·子女·祖孫·兄弟·娣妹·子之妻妾·伯叔父母·兄弟之子,年歲·姓名·存沒·居住,今漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行。而籍沒家産,破家瀦澤,降邑號罷守令等事,令各該司,捧承傳擧行,何如?傳曰,允。
親鞫罷後,藥房·政院·玉堂口傳問安。答曰,知道。
副修撰李仁源書曰,伏以天休滋至,祖宗垂隲,睿候遄復,賀儀載擧,凡在臣民,普切蹈忭,近因凶逆踵出,大朝殿下,二旬帳殿,觸冒嚴沍,聖體不瑕有損,區區下情,不任憂慮。臣於日前入侍時,以逆賊興孝,更加嚴覈事,隨諸臣陳達,而辭不達意,致煩譴責,辭敎切嚴,震懍無地,退伏私次,悚息思愆,不意纔一日而恩敎渙發,諒其執法之意,收其鐫職之罰,且感且惶,罔知攸措。荐召之下,義當竭蹶,而乍罷旋仍,彌增踧踖,寅緣冒膺,分所不敢,玆敢隨詣闕外,略控短章。伏乞睿慈,俯賜諒察,亟遞臣職,仍治臣違傲之罪,以安私分,以肅朝綱,千萬幸甚,臣方乞免之不暇,而事在目下,義關懲討,不得不略陳焉。伏聞昨日正法罪人章源,復提雲賊之凶言,而謂其言,出自光佐。噫嘻痛矣。昨今年來,逆孽醜黨之輸款而就戮者,寔繁其徒,而其心之陰慘叵測,其言之絶悖窮凶,未有浮於雲賊,此臣子所以日夜痛心痛骨,必欲窮覈其根柢者也。今者逆章之供一出,而來歷祖述,暗符於雲賊昨年之招,則此實亂之本也,罪之魁也。夫聞之於雲賊而陰相酬酢者,尙施肆戮之典,則傳之於雲賊而創自譸張者,烏得免元惡之誅乎?顧其兇腸禍肚,已悉於前後合辭之請,而卽此一節,尤爲斷案,決不容一例置之於次律末減,臣謂追奪罪人光佐,稟于大朝,亟令有司,勘以逆律,以洩神人之憤,不可已也。臣無任云云。
校理洪梓書曰,伏以臣,待罪見職,已四閱月而歲且易,情愈苦而病愈劇,其必遞乃已之義,業已略陳於聯書之中,而適値我大朝親臨帳殿,鞫囚警災之時,他不暇顧,冒味趨造者,有日矣。目見凶逆又作,聖怒斯赫,再叨問事之列,曾未能覈一賊情,鉤一凶黨,憤痛慙忸,罪猶自知,妄竊以爲致雲凶賊,實窮宙所無之惡逆,眞所謂誅九族而猶輕者,彼興·慬兩賊,腸肚相連,同一雲賊,則孰以不欲亟行天討?碎尸萬段,以洩神人之憤,而區區謬計,猶欲其少緩鯨鯢之誅,益究梟獍之黨,務盡斬草除根之圖。乃敢隨諸臣後,仰首陳列,而辭不達意,遽遭非常之嚴譴,魂神震駥,衷情抑塞,泯伏俟罪,鈇鉞是甘,不料聖度如天,明鑑旁燭,特降反汗之音,旋垂開釋之恩,職名仍舊,召牌荐辱,臣誠惶隕感激,涕淚交逬,惟當奔走承膺不暇,而第臣於自來情地之外,疾病尤有所萬萬難强者,祗爲義重沐浴,類非臣子言私之日,忍死就列,顚仆爲期,而一出禁扄,百病交作,委身床笫,昏不省事,日加一日,作一未冷之尸,雖不敢毛擧魁穢。仰瀆睿聽,要之時月之內,斷無復起爲人之望,數行文字,亦未能締構,今始略控短章。伏乞离明,俯垂矜察,亟許鐫削臣職名,仍治臣違傲之罪,以安私分,以嚴邦憲焉。臣治書將上之際,得見爛報,始知有章賊之供,而凶魁禍首,現出眞贓。噫嘻痛矣。此其爲雲賊所由來者乎?天地鬼神,昭布森列,元惡大憝,終莫能遁其情,不可以旣骨而一日置之次律,臣謂稟于大朝,亟從伊日兩司之請,以絶禍根而社亂萌,斷不容已也,臣無任云云。答李仁源·洪梓書曰,覽書具悉。懲討之義,雖是,大朝已下敎,煩稟爲難矣。爾其勿辭,從速察職。
領議政李天輔箚曰,伏以臣,疾病支離,作一未冷之尸,殿下親臨鞫逆,殆過兩旬,冒寒徹夜,聖體必致傷損,而臣未得承候,帳殿,廢闕常分,揆以邦憲,宜被重勘。嗚呼,昨年處分以後,義理丕闡,天經地義,昭揭日星,竊庶幾舊染之習,咸囿於維新之域,而不意亂逆遺孽,傳襲餘論。又有今日之獄,臣從床褥中,得聞一二獄情,不覺膽掉心慄,直欲食肉寢皮,而繼伏見前後所下絲綸,辭懍而義正,憂深而慮遠,有足以戢梟獍而感豚魚。大哉,王言,今之御世化俗之道,在於易之革卦上六,其義淵乎微矣。殿下聖學高明,於一部羲經,蓋嘗潛心演究,而淸燕之暇,又命儒臣,拈出是卦,講讀而溫理之,則必有犂然默契於一吉一凶之機,而國家無疆之福,其在是矣。惟殿下益加留神焉。祈穀親享之命,實出於恤民之盛意,然宗社之所托,臣民之所祝,惟在乎殿下之保護聖躬,而東朝惟疾之慮,又未嘗或弛,則殿下獨不念去年親享時乎?半夜驚遑,尙有餘懍,況仰瞻天顔,今年不如去年,又況纔經兩旬鞫囚,靜攝之候,未知損却幾分,若復達曉將事,其爲焦悶,尤當如何?殿下齋居九重,憧憧穆穆,其所以假感神祗者,固不越乎方寸之內,則親享與不親享奚間焉?臣病未能求對仰請攝行,而不勝區區下情,冒死煩溷,伏願亟寢成命,以副神人之望焉。仍伏念臣之病狀,進退半歲,近又重添傷寒,眞元一陷於發汗,再陷於衂血,素患痰眩,乘時益劇,向則二三日一發,而今則無日不發,一日之間,無時不昏倒,向則有思慮輒發,有酬應輒發,而今則杜門謝客,屛慮息心,猶不禁其發,雖欲如向來之忍死作氣,乍出乍入,不可得矣。然是亦只就本症而言也。其外危形敗兆,種種迭出,其勢或幸而不死,則分爲癃廢之物,而臣之職名在身,一日虛縻,廢一日之職,二日虛縻,廢二日之職,其害公病國者,豈但爲一身之罪而已哉?倘蒙殿下,曲垂矜憐,許解重任,則臣雖卽日溘然,可以瞑目,而昨因僚相陳達,至有遣御醫看病之命,惶隕踧踖,益不知所措,玆敢伏枕艱草,略暴至懇。伏乞聖明,察臣病之終難强起,念臣職之不容久曠,特賜遞解,使之安意調息,以幸國事,以延殘喘焉。取進止。答曰,省箚具悉卿懇。昭鑑已布,梟獍未息,致協等招,心若隕墜,乾道昭昭,次第自速王章,而此心豈可因此弛耶?所引羲經,誠甚切實,予之特放申琬,意亦此也。體昔年何惜之敎,不憚其衰,必也躬行,諸大臣强請,于今自顧,實難冒寒强行,或若今春,亦欠誠敬,故勉允所請,而於軍兵之經夜,其雖幸矣。爲元元之苦心,不若初料,撫心歉然,其何諭乎?卿意雖若此,旣非篤老,筆亦不衰,自可勿藥,何過辭之若此乎?且有左右揆可以分勞,今之元輔,其豈捨卿?卿須體小子慇懃之志,效古人鞠躬之義,安心勿辭,善爲調攝,俟間造朝,共濟國事焉。仍傳曰,遣史官傳諭。
親鞫罷後,藥房·政院·玉堂問安。答曰,知道。
丙子十二月二十八日辰時末,上御內司僕寺。親鞫入侍時,行都承旨南泰耆,左承旨元仁孫,左副承旨李翼元,右副承旨金孝大,假注書朴相老,事變假注書金載祿,記事官李鎭恒·李東泰,判府事兪拓基·李宗城,左議政金尙魯,右議政申晩,判義禁李喆輔,知義禁兪㝡基,同義禁申晦·李應協,大司諫李奎采,持平鄭運維,問事郞廳校理洪梓,副修撰李仁源,副司果李㝡中·宋瑩中·洪良漢·洪景海·李海重·尹得雨,別刑房都事李商輅·李廷恢,文書色都事金履福·權聖應,以次進伏訖。上出御帳殿。兪拓基等曰,日氣卒寒,聖候,何如,而感候差勝乎?水刺善爲進御乎?上曰一樣矣。寢則穩而水刺不善進御矣。申晩曰,湯劑進御乎?上曰,進御矣。上曰,捕將入侍。李章吾·申旼進伏。上曰,不可無勸也。熟馬二匹,兩捕將處面給,可也。上曰,江上人,能捕日觀,可貴矣。兵判,調用,可也。上曰,湖南御史入侍。李顯重進伏。上曰,先往何處乎?李顯重曰,先往沃溝邑矣。又往全州·萬頃等邑矣。上曰,初見沃溝乎?李顯重曰,初見矣。臣於伊日,親承聖敎於帳殿,愚忠所激,不勝憤痛,必欲窮搜極探,旁旁曲曲,無處不往,細悉探問,則沃溝初無兩班名色,又無士大夫田莊,與羅州絶遠三四百里,人不相往來矣。姜玹則爲別監爲別將之人也。時澤則或稱狂人,或稱酒妄,尙轇,則居在全州,貿貿一鄕人云,此輩初無怨國之心云矣。賊情不過如斯而已。凡賊謀難測,臣卒然下往,其所淵藪陰計,何由而知之乎?至於民情遑遑,若不保朝夕,訛言四播,擧懷逃散之心,臣以朝廷德意,往往慰諭,則頗少鎭安,而自上特下聖諭,布告一道,似好矣。年事大荒,民間赤立,若非沃溝縣監鄭漢奎之善治,則民必散而之四矣。靈巖等六七邑,皆是赤地,民無以聊生矣。賊情廉探雖急,而民事尤緊矣。臣旣承聖敎,欲留詳訪民瘼,而賊情探知,一時爲急,故敢此忙急上來矣。今此告達,後臣更當下往,詳訪荒邑之民事,鎭慰沃溝等邑之民,二三月間,當可以復命矣。上曰,可矣,可矣。來時宣布朝廷德意,鎭安之,可也。李顯重曰,臣初承潛往潛來之命,而艱於驛馬,乃爲出道,臣犯死罪矣。金尙魯曰,旣承聖敎,末乃出道,李顯重,從重推考,何如?上曰,其勢固然也。勿推,可也。上曰,沃溝動矣。御史今又下往,慰安之,可也。李顯重退出。上曰,李顯重,今番又多用慮矣。勞則勞矣,不可不一酬其勞矣。洪麟漢曰,日昨帳殿入侍,臣以光佐追律事陳達時,臣等亦爲齊聲竝請,而伏見擧條啓下,則不書臣等之名,只以兩司所懷書出,事涉疎率,當該注書,推考警責,何如?上曰,依爲之。出擧條大司諫李奎采,持平鄭運維,應敎尹得雨,副校理洪麟漢·南泰著,副修撰洪景海所懷,臣等,以光佐追施逆律之意,前已陳達矣。帳殿旣問凶言根柢,而章源之招以爲凶言,出於光佐云。光佐則凶言根柢也。罪人斯得而不施當律,則烏在其嚴懲討之義哉?凶言脈胳,一串貫來前後賊招,鑿鑿相符且章源,十四年卵育於雲賊家,其所以的知雲賊之窮凶情節者,非比時億·大慶之類,而始則抵賴,終乃吐實,傳授凶言,綻露無餘,王法至嚴,輿情愈憤,殿下雖欲施寬貸之典,其可得乎?切願殿下,勉從臣等之請焉。上曰,不允。上曰,國家處分,不當如是,此事非漢也乃女也。金尙魯·申晩曰,根本則然矣。三司之言,是矣。李宗城曰,三司之言,不爲怪異矣。上不答。上曰,日觀上之。上曰,直捧根脚,卽爲擧法。上曰,刑推,可也。上曰,汝何事逃走,何事投江,何事知致雲?爲致雲求山時,出將出相之說,何故發言?而致雲凶言酬酢,汝亦參涉之事,諸賊一一直招矣。汝今無可欺之事,一一直告之,罪人招辭。在事變日記上曰,申應顯,必不入於其中矣。尹得雨今日,則又解帶免冠矣。上曰,尹得雨使之入來,可也。上曰,日觀刑問準次後,勿飮藥而下之。李翼元曰,臣持李仁源·洪梓上書而來待矣。上不答閉窓,臣相老退出,廳注書金華鎭,退後入侍,時午時矣。
丙子十二月二十八日,追後入侍。假注書朴相老退出,金華鎭進伏。上曰,罪人上之。罪人刑問一次不服。上曰,此漢若不嚴處,日後之弊,誠無窮矣。上曰,其狀貌極凶獰,非但本罪,亡命自有當律。喆輔曰,本罪加二等矣。上曰,渠以山地定給見之,同參凶言,不待承款而可知也。卽受結案及根脚,處斬於水口門外,可也。上曰,日觀指示閑良南慶星,特爲加資,捕捉軍官張天柱,善窠邊將除授。出榻敎上曰,李仁源·洪梓上書,承旨讀奏,元良書批,亦讀之,承旨讀訖。上曰,承旨書之。上曰,頃者致雲之供,藥房二字,尤爲陰慘罔測,以其時例下藥院者,捏合作此亘萬古不道之說者也,而于今章源之供,稱以李光佐,卽其心一串貫來者也。噫,究其本,心若隕墜,以二賊之供爲本,則適中其計,豈作昭鑑之意哉?況雲供藥房二字,下亦有所策者,而其策亦非本也。今若捉影雖難,請之以此歸於其時都提擧,其本豈不亂乎?亦非嚴昭鑑闡義理之道也。故再昨下敎,意蓋此也。一章二章,若是紛紜,元良之批,莫知本事而例下,今予不諭,非爲昭鑑也,不可不諭。噫,今若追律其時都提擧,於事何言之及此,心焉若墜,豈可只不可言之說,中致雲輩之計,眩昭鑑之義,更提於舌頭乎?其令中外,洞然知悉。出榻敎上曰,今番雲澄·時澤等,不過戊申餘種,自速王章,豈可以此,混疑沃溝之人?而今聞御史所奏,一縣之民,其皆悚懍云。噫,遐民若此,其勢固然,又聞御史所奏,民俗貿貿云。此等貿貿之中,有此輩者,卽一梟獍,梟獍自梟獍,常民自常民,聞此恐或因此而懈農,分付道臣,將此意卽爲勸諭,其令舒其心勤其業。出榻敎上曰,王者處分,豈以人之有無而闊狹乎?正觀招中四人二人白脫,惟二人俱已作故,故不問,尹尙任旣知其人,何異二人?至於申致謹,正觀所謂甲子年,其人旣無,其誣,可知,所謂皮不存也。臺臣所事,不知本事,而然矣。不可不諭矣。出榻敎李喆輔曰,俄見畿伯狀本,則李齊顯,死於抱川云矣。上曰,極爲慘然矣。仍命承旨書傳敎。上曰,莫重帳殿,其雖未瑩,其所酌處,旣非本事,則今聞物故,不無矜惻,李齊顯特爲放送。出榻敎上曰,左右相進前。上曰,昨年致雲,以爲聞於藥房云。而予於今日,忽然爲慮,藥房日記,考出,可也。申晩,披見藥房日記,仍爲持入進前曰,日記中果有之矣。上仍命讀奏,晩拈其所出日記名而奏之。上曰,予今偶然有慮,而日記果有之,不可不洞諭矣。仍命兩司儒臣入侍,大司諫李奎采,應敎尹得雨,校理南泰著·洪麟漢,修撰洪景海,進前。上曰,大臣亦起聞,可也。上曰,今若不諭,心亦痛迫,故如是洞諭,此後則勿復提之,仍下不敢聞之敎。李奎采等曰,聖敎如此,臣豈敢更提乎?上曰,藥院日記中此一端,卽爲刪去,而政院日記,亦考出刪去,可也。仍命承旨書傳敎。上曰,昭鑑旣諭,今番處分之後,致雲輩藉口之字,豈忍一刻留於靑丘乎?日記中所載者,一倂刪去。出榻敎申晩,刪改藥院日記,金尙魯刪改政院日記。上曰,彼注書,爲人極爲安詳矣。仁孫曰,爲人極精詳矣。上曰,頗有乃父典刑矣。上曰,俄者所出傳敎,竝爲書入於元良,使之知之,可也。李宗城·金尙魯·申晩,俱以祈穀祭,勿爲親行事,累累仰達。上曰,今番祈年,必無躬行,諸大臣,若是强請,其自顧,雖以强作,勉允其請焉。出榻敎上曰,金吾秋曹,取來囚徒,輕囚放釋。出榻敎上曰,北部奉事尹得說,飭已行,放送。出榻敎上曰,擧燭,予有未及爲之事矣。上曰,領相箚子,承旨讀奏。承旨讀訖,仍命書箚批。箚批在箚子下上曰,今番親鞫時,兇杖諸具,卽使都事盡燒,以示銷金器作農器之意。上曰,此後則予不欲更用此等物,而世變層生,何可必其能如此乎?仍爲還宮,諸臣以次退出。
丙子十二月二十八日辰時初,王世子坐景春殿。藥房入對時,藥房都提調申晩,提調李益炡,副提調南泰耆,右副承旨金孝大,假注書朴相老,記注官徐有良,記事官李東泰,以次進伏訖,醫官金履亨·方泰輿·皮世麟·鄭趾彦·鄭纘僑·崔始崙,申晩曰,近來不入診久矣。睿候,何如?水刺諸節,寢睡等候,亦何如?令曰,一樣矣。申晩曰,頃伏聞足部有微痛之候,今則何如?令曰,足部初不刺痛,而症特甚,又有浮氣,兼有麻氣,以此失睡居多矣。申晩曰,悶罔矣。似是痘餘症矣。申晩曰,大朝聖候,連日帳殿之餘,諸節一樣矣。令曰,日寒如此,連日帳殿,不勝憂悶矣。令曰,慈殿氣候,何如?申晩曰,近來差勝矣。申晩曰,醫官入診,何如?令曰,依。履亨入診後,退伏曰,左右三部不沈數,掌心溫而不甚熱矣。諸醫,次次入診退伏,所奏,與履亨同矣。申晩曰,鍼醫與首醫,足部診察,何如?趾彦等,入察後退伏曰,流注之痰凝結矣。獐皮襪·或新綿襪,從厚進着,毋觸冷氣,每以溫和爲主,則自可愈矣。申晩曰,然則獐皮狸皮襪,自藥房製入,何如?令曰,依。令曰,承旨金孝大,有入侍之命矣。金孝大退出,他承旨入侍,可也。金孝大趨出,李翼元進伏,令承旨讀儒臣書,李翼元讀奏,李仁源上書。令曰,異於言事,批答何以則好乎?大臣之意,何如?申晩曰,章源之招辭內,致雲之凶言,聞自光佐云,故儒臣所陳,來歷分明矣。兩司,請以一律,大朝下敎,以臺言雖是,恐生葛藤爲答矣。懲討之事,關係甚大,邸下仰稟大朝,處分,何如?令曰,大朝已下敎矣。煩稟爲難矣。李翼元讀奏洪梓上書。令曰,書雖二,而言則一矣。申晩曰,然矣。千萬古,未有如致雲之逆賊,臣子腐心痛骨,當如何哉?其本則又有所從來者矣。三司之請行一律,出於至誠,所陳皆是矣。令曰,承旨書批答,可也。李翼元曰,二書用一批乎?令曰,一批答,可也。申晩曰,公事出入,庶務酬應,不有妨於將攝之時乎?令曰,不難矣。申晩曰,病裏消遣之道,看書爲上矣。令曰,當觀勢看書矣。李益炡曰,病中看書,有妨於眼力矣。此則不甚緊矣。令曰,間間看書,庸何妨乎?諸臣遂以次退出。
丙子十二月二十八日巳時,上御熙政堂。留院承旨入侍時,右承旨金始煐,假注書邊得讓,記事官李仁培·李鎭恒,進伏訖。上命承旨,書傳敎曰,世子方在調攝,亞獻等節,依例措辭以稟,而循例以稟,其涉不察,當該禮官遞差。上曰,注書出去,問何禮官當之以入?得讓還奏曰,參判金漢喆當之云矣。上命書傳敎曰,誓戒在近,此時禮堂,不可不備,禮判上書云。許解本職,以伸廉隅,其代知中樞李益炡除授,卽爲牌招察任,參判有闕,代同中樞宋昌明除授,一體牌招察任。又命書傳敎曰,莫重太廟用紬,而交椅轎輦坐倚子用段,豈致美黻冕之義乎?用綠紬事,分付。書傳敎訖,承史以次退出。
上在昌德宮。常參·經筵,以代理停。
李翼元達曰,大司憲尹得和,三度呈辭入達,執義尹東昇,掌令金元行·李朝望在外,持平李海望·鄭運維呈辭,今日以監察茶時之意,敢達。令曰,知道。
藥房提調臣李益炡,副提調臣南泰耆啓曰,伏未審夜間,聖體調攝若何?昨日帳殿,冒寒訊囚,聖候不瑕有損,而憊眩之候,寢膳之節,亦何如?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後,一樣,予則一樣矣。
元仁孫啓曰,假注書金華鎭,時無職名,令該曹依〈例〉付軍職,冠帶常仕何如。傳曰,允。
金始煐,以弘文館言達曰,應敎尹得雨,校理洪梓,副修撰李仁源,書批已下,副應敎李最中,旣有只推之令,竝卽牌招察任,何如?令曰,依。
金始煐,以吏曹言啓曰,明日大報壇親臨望拜禮時,贊儀不可不備,贊儀有闕之代。口傳備擬,以入之意,敢啓。傳曰,知道。
又以禮曹言啓曰,來丁丑年正朝,諸道所封箋文,開拆看審,則淸州牧使金聖梓,驪州牧使南正五,三水府使鄭鐩,所封箋文,印跡漫漶。淸風府使李命坤,所封箋文,字劃甚大,皮封紙品麤劣。俱欠敬謹之道,竝推考警責,何如?傳曰,允。
吏曹口傳政事,以李命賢爲贊儀。
傳于金孝大曰,明日慈殿,有所爲之事,時刻雖至,待下敎,詣閣時刻入之。
又啓曰,明日正朝望闕禮,依例爲之之意,敢啓。傳曰,知道。
又以義禁府言達曰,廣州府放未放申本,達下矣。木府所管徒配罪人,放秩李萬宗·安相徽,稟秩柳煒·金宵潤·魚錫文·李鳳翼·崔鳳佐等,依前日徒配罪人遇赦竝放之敎,竝爲放送之意,敢達。令曰,知道。
平安監司狀達,義州等官居閑良崔尙太子婦金召史等,燒死囕死事。令曰,囕死人等,令本道恤典擧行。
大王大妃殿·中宮殿,藥房口傳問安。答曰,知道。
大殿·大王大妃殿·中宮殿·世子宮·嬪宮,政院·玉堂單子問安。答曰,知道。
大殿·大王大妃殿·中宮殿,朝廷二品以上·六曹·大司諫單子問安。答曰,知道。
持平鄭運維書曰,伏以上天申休,睿候遄復,縟儀載擧,八路同慶,不幸世變層出,凶逆又生,惟我大朝殿下,寒日帳殿,訊囚至暮,不瑕有傷損,區區微忱,終宵憂慮。竊伏念臣,草土餘喘,倖竊科名,天恩曠絶,不忘先臣,寵示以慰喜之意,申勉以肖似之道,感極幽明,圖報無地,旣除郞署,推擢憲職,臣是何人,荷此殊榮,臣性質愚騃,見識魯下,實不合於淸朝耳目之寄,而昨緣親臨鞫囚,至於懲討,冒沒一出,粗伸沐浴之義,而仍因蹲冒,斷無是理。伏乞睿慈,亟賜鐫遞,以重官方,以安私分焉。臣於乞免之章,不宜贅陳他說,而目見懲討不嚴,王法太寬,敢此尾附。伏願邸下,少垂察焉,亂臣賊子,何代無之?而其妖慝陰□□□未□□□□□□天故□□□所□□賊也。□□黨類不可少貸,而□慬之梟示,大慶之減死,俱未免失之太輕,有非春秋先治黨與之義,輿憤莫洩,王章未伸。臣以爲,逆慬則宜施大逆之律,大慶則宜令王府,嚴鞫正法,昨年凶逆,皆出於□□其瓜牙,奴隷沒入之後分屬於各司,而其中奸黠之徒,恐赫愚民,橫拏閭里,不宜散置輦穀之下,無所管轄。臣以爲,亟使該府,一竝査出,散配郡邑作爲奴婢,有所統屬,斷不可已也。臣無任屛營祈懇之至,謹昧死以聞。答曰,覽書具悉。當此冬寒,大朝連臨帳殿,焦慮曷喩,大慶慬事,所陳雖是,大朝旣已處分,不可更議,沒入奴隷,分屬各邑事,依施,爾其勿辭,從速察職。
