上在昌德宮。停常參·經筵。
執義李敏英·正言金相稷再度呈辭。入啓。加給由。
大殿·中宮殿·世子宮,政院·玉堂·二品以上·六曹·大司諫歲謁問安。答曰,知道。
嬪宮,政院·玉堂歲謁問安。答曰,知道。
吏曹啓曰,臺諫有闕,政事,取稟。傳曰,明日爲之。
禮曹啓曰,太廟展謁,每年歲首恒式取稟事,曾已定奪矣。展謁吉日,以何間推擇乎?敢此仰稟。傳曰,以旬間推擇。
校理南正重·修撰吳命峻上疏。大槪,適在禁直,値此新元,略貢芹曝之誠,仰替稽□□□□□□□□□□□□□□□□箴規忠愛之誠,溢於言表,深口嘉尙,可不□□□服膺焉。
府啓,文科罷榜事。措辭見上答曰,勿煩。
慶尙監司書目,咸安呈,以去月十一日地震,事係變異事。
觀象監,去月三十日辰時,日暈兩珥,暈上有冠有背,暈下有履右有戟,色皆內赤外靑,白虹貫暈指日。自午時至申時,日暈兩珥。啓。
昨日左議政徐文重請對時所啓,禁府·禮曹·刑曹,眼同取考試券,蓋出於勢所不已,而因此亦有現露之事矣。入格試券,旣已收聚,使政院取來,該房承旨進諸賓廳,其時試官牌招,使之一一憑考,其入格眞僞,書啓,何如?上曰,詳査好矣。依爲之。又所啓,試券字號,則謄錄官書之,査同·枝同官,各書査同·枝同字於本草及□□矣。若使之遍考,則渠輩之所書筆迹眞僞,必自知之,本草·朱草,竝下禁府,憑問於謄錄官□□□官辨其眞僞以啓,何如?上曰,依爲之。又所啓,禁府則王府衙門,囚治士夫,故事體嚴重。凡干大小文書,必稟旨乃行,而刑曹則異於禁府,罪人納招時,欲吐未吐,直爲刑推,可以得情,而經宿之後,事端必變矣。今此刑曹囚覈書吏·軍卒中,事端之稍有現露者,隨卽刑推後入啓,則其於覈奸之道,似好得宜矣。上曰,刑曹事體,異於禁府,依所達,爲之。
政院啓曰,以試券憑考事,其時試官,今將牌招矣。試官中鄭漢柱,時無職名,卽爲口傳,付軍職,何如,而前校理趙大壽,昨以身病,再招不進,方在罷職中,何以爲之?敢稟。傳曰,敍用。又啓曰,前校理趙大壽敍用事,命下矣。與鄭漢柱,一體口傳付軍職,何如?傳曰,允。
又啓曰,右副承旨許墀,外孽三寸叔業儒朴昌彝,身死,服制已行四日,出仕,何如?傳曰,允。
兵曹口傳政事,司直趙大壽,司果鄭漢柱。
司直趙大壽牌不進,依承傳罷職傳旨。傳曰,只推勿罷。
禮曹啓曰,命下矣。展謁吉日,卽令日官推擇,則今正月初九日爲吉,而與春享大祭相値,十六日亦平吉云,以此日擧行乎?敢稟。傳曰,依爲之。
政院啓曰,以試券憑考事,試官等牌招矣。戶曹判書閔鎭長牌不進推考傳旨,今方捧入,而成命之下,不可稽進,戶曹判書閔鎭長,更爲牌招,何如?傳曰,允。
平安監司書目,敢陳難冒之勢,乞遞臣本職,亟命削名朝籍,以爲冒恥者之戒,下臣司敗,勘臣不法之罪事上疏上送事。啓。答曰,省疏具悉。卿其勿辭察職。以上朝報
備邊司郞廳,以左議政意啓曰,刑曹判書李彦綱上疏,令該府稟處事,命下,而禁府以知事不在之故,不得回啓云。事係重大,不可以延過屢日,使次官卽爲回啓,宜當。政院,以禁府無故日逐日開坐之意定奪,而知事李玄錫焚黃呈事捧入,以致獄事遷延之患,殊甚不察。當該承旨推考,何如?答曰,允。
政院啓曰,臣承命,與文科會試試官閔鎭長·吳道一·嚴緝·兪集一·尹弘离·鄭漢柱等,會於賓廳,憑考試券,則皆以爲,入格試券初·終場,竝二十八張,竝爲一一考閱,則入等意中之作,明白無疑,其餘諸篇賦·表中句作及策文中文字,雖或有分明記得處,至於全篇,則時日已久,不能盡記,而似無可疑之迹矣,敢啓。傳曰,知道。已上備局謄錄
禮曹啓曰,太廟展謁,每年歲首恒式取稟事,曾已定奪矣。展謁吉日,以何間推擇乎?敢此仰稟。傳曰,以旬間推擇。已上禮曹謄錄
上在昌德宮。停常參·經筵。
執義李敏英·正言金相稷三度呈辭。入啓。遞差。
右議政李世白初度呈辭。入啓。傳曰,不允批答。
兵曹判書閔鎭周辭職上疏。入啓。答曰,省疏具悉卿懇。卿其安心勿辭,調理行公。
禁府啓目,粘連刑曹判書李彦綱疏本云云。穀腹絲身四字,在於麟至科製草本,而不在於試券,不無可疑之端,當此科事究覈之日,不可不一體嚴査。上項漢城庶尹金麟至,亦爲拿問覈處,何如?啓依允。
禁府,金麟至拿囚。啓。
右承旨金澋啓曰,臣承命,與文科會試試官閔鎭長·吳道一·嚴緝·兪集一·尹弘离·鄭漢柱等,會於賓廳,憑考試券,則皆以爲,入格試券初·終場,竝二十八張,竝爲一一考閱,則入等意中之作,明白無疑,其餘諸篇賦·表中句作及策文中文字,雖或有分明記得處,至於全篇,則時日已久,不能盡記,而似無可疑之迹云矣,敢啓。傳曰,知道。
禮曹參判吳道一上疏。大槪,考覈試券之命,旣無辭避之義,昨於召牌之下,不得不冒進奉行,而科場繩檢之事,不可諉之監試官,而獨爲幸免,冒昧陳懇,乞蒙譴何事。入啓。答曰,省疏具悉。卿其勿辭,從速察職。
府前啓,文科罷榜事。措辭見上頃者全羅都事李聖肇,金堤郡守李世晟相較之事,已悉於前日臺啓中,而李聖肇之全昧事體,李世晟之凌侮上官,俱有所失,聽聞駭然,則爲道臣者,所當趁卽啓聞處置,而臺啓已發之後,今始請罷者,事極稽緩。請全羅監司金時傑推考。近來朝著之上,禮讓大乖,少有不協,輒加詬辱,識者固已寒心。頃者平安監司洪萬朝,因一訟場間事,疏斥刑官,至以刀筆吏等說,大加醜詆。萬朝旣非無識之人,刑官亦是重臣,則其在相敬之道,固不當若是侵辱,莫不爲駭,不可無警責之道。請平安監司洪萬朝從重推考。新除授執義林濩,時在全羅道羅州地,請斯速乘馹上來事,下諭。答曰,依啓。罷榜事,不允。
刑曹參議兪集一上疏。大槪,臣不敢參涉試事査覈,已暴於前後乞免之章,而劾罷之論,獨及於監試官,尤不勝悚慄,恭俟譴何矣。不意有試券考閱之命,召牌降辱,陳疏見阻,不得不隨參於齊會,而終不可以同罪倖免爲幸,而冒恥仍居於職次。伏乞聖明,亟命遞罷臣職,以幸公私事。入啓。答曰,省疏具悉。爾其勿辭,從速察職。
戶曹判書閔鎭長上疏。大槪,敢陳難安之情,難冒之勢,乞命先遞臣本職兼帶,仍與監試官,一體勘罪,以嚴典章事。入啓。答曰,省疏具悉。卿其勿辭,從速行公。
兵曹口傳政事,副摠管三,密昌君樴·趙泰采·李弘述。
刑曹判書李彦綱上疏。大槪,科事究覈,事體重大,而兩僚引嫌,臣獨按獄,物議多以爲苟艱。且於代立軍卒査出事,不無意外疑謗,以此以彼,俱難晏然,乞賜遞免,以安私分,以後人言事。入啓。答曰,省疏具悉。卿其勿辭,從速察職。
刑曹參判金錫衍上疏。大槪,臣於該院吏卒推覈事,終不敢仍其職次,玆敢冒死仰籲。伏乞聖明,亟遞臣職,以重獄體事。入啓。答曰,省疏具悉。爾其勿辭,從速察職。
禁府,韓櫶拿囚。啓。
傳曰,宗親府,乃百司之首,而疲弊莫甚,不成衙門貌樣,事之埋沒,固已久矣。況今親王子,旣已封爵,事體自別,衙門凡事可以修擧者,令該府處之。
司直嚴緝上疏。大槪,敢陳區區血懇,冀與監試官,同被罪罰事。入啓。答曰,省疏具悉。卿其勿辭,從速察職。
傳曰,金麟至拿囚傳旨,啓下矣。追思之,如以備局草記,憑考處之,則傳旨當爲捧入,而此則以本府回啓,直爲拿囚,自政院捧入傳旨,有違常規,金麟至拿囚傳旨,還爲爻周。
備忘記,西川君上疏,啓下宗簿寺,今已三日,尙不回啓,殊涉未安。本府堂上·郞廳,竝推考。
傳曰,刑曹參判金錫衍,參議兪集一,旣不得同參査事,則合有變通之道,竝今姑改差,其代,以無故人,口傳差出,以爲備員開坐之地。
有政。吏批,以沈仲良爲鍾城府使,李裕民爲扶安縣監,金致龍爲司憲府掌令,李大成爲兵曹正郞,朴弼明爲說書,趙泰老爲正言,林濩爲執義,崔柱岳爲戶曹正郞。已上朝報
吏批啓曰,判書病不來,參判在外,小臣獨政未安,何以爲之?敢稟。傳曰,只出緊任。已上吏曹謄錄
都摠府啓曰,今此朝參擧動時,侍衛不可不備員,而摠管十員內,未差至於三員之多,莫重侍衛之班,將不得備員。未差之代,令該曹卽爲口傳差出,以爲進參之地,何如?傳曰,允。摠府謄錄
上在昌德宮。停常參·經筵。
正言李德英·持平尹憲周初度呈辭。入啓。給由。
義禁府啓曰,今日臣厚命,與同義禁趙泰采開坐,爲先罪人吳碩夏·洪受禹等,依判付各別嚴刑推問,則憲吏所持去皮封三張內,用於朴弼渭·李聖輝·李秀哲等處,兩罪人招辭皆然。一張則洪受禹招內,欲爲沈益昌出給矣,沈益昌不爲用之,故還爲持來,則吳碩夏廳直順億,用於李道徵處云,沈益昌,卽趙泰采妻三寸也。罪人納供之後,嫌不敢參涉,卽爲出去,本府規例,元無獨自開坐之事,故罪人招辭封置,以待知義禁臣李玄錫之還,當爲開坐書入,而朴弼渭·李秀哲·李聖輝,緊出於罪人之招,聖輝今方在囚,朴弼渭·李秀哲兩人,則不爲遲待後坐,有所稟處,卽爲拿囚之意,敢啓。傳曰,知道。
同義禁趙泰采上疏。大槪,臣於洪受禹等獄事,有不可參涉之嫌,乞遞金吾之任,以便公私事。入啓。答曰,省疏具悉。卿其勿辭,從速察職。
吏曹口傳政事,以趙泰采爲刑曹參判,閔鎭厚爲刑曹參議。
右議政李世白初度呈辭。不允批答,王若曰,鼎席殆空,予方待卿如渴,巽章遽至,卿胡棄予若遺?在平日莫宜圖便,當此時其可言病?肆用數告,其或深思。惟卿器度恢弘,資稟凝重,從筮仕而晩登科第,輿望已彰,歷華貫而屢試屛藩,通才可見。處度支之任,則以廉謹自持,長銓衡之官,則以公平爲務。頃當黃閣之缺位,自幸金甌之卜賢,誠深贊襄,鼎鼐調梅羹之昧,志切匡救,廐氈進藥石之言。惟其奉公之克勤,是以注意也益篤。夫何勞瘁之成疾,奄經數旬?有若恫癏之在躬,靡弛一念。遣太醫而饋藥,實出眷眷之予心,命近侍而宣綸,欲回邁邁之卿意。不料昔疾之漸愈,遽見長單之繼呈。顔咫尺之久違,幾勞思想,手左右之如失,不覺愕怡。疑情志之不孚,慙誠禮之未盡。試看今日,奚但流涕而長嘆?圖任舊人,政宜協心而共濟,民憂國計,非卿則疇與講磨?朝論士趨,非卿則無以振肅。首席久曠,機務之滯已多,左揆獨賢,變理之責誰共?矧當謁聖之卜日,須念强疾而造朝。於戱,陽春布和,方急議貸之政,大旱望雨,無負仰成之心,安危所關,進退奚遽?所辭宜不允。故玆敎示,想宜知悉。知製敎南正重製進
府前啓,文科罷榜事。措辭見上科場事體,極嚴且重,考校之際,雖參試一人,少有牴牾,不敢獨斷,必俟衆議之歸一者,法例當然也。今番文科覆試時,有一試券,文甚拙惡,諸試官,多以爲不可取,而試官吳道一,獨自偏護,曲爲稱賞,參試官尹弘离,力言其不可取,每欲把筆批打,則吳道一,手捲其券而掩遮之,使不得下筆,紛然爭鬨,辭氣可愕,而及其勢窘,則又誘弘离曰,君有欲取之文,亦宜取之。弘离猶不聽許,道一獨自强取,及其坼榜,則道一私密之人兪世基之作也。此言大播搢紳間,莫不駭惋,而臣則親聽於弘离及他試官,有非泛然風聞之比也。道一曾前掌試,厚招物議,以此公論,固已不許其主文掌試,而猶不自悛,力排衆論,誘脅異己,藉曰與擧子無所交通,執迹以論,誠難免瓜李之嫌,而且其輕蔑國試,恣行私臆之罪,亦不可不治於科場奸濫之時。請文科覆試試官吳道一罷職不敍。凡科場之事,考較試券,定其取舍,付謗試官,檢飭場屋,杜絶奸濫,在於監試官,而然旣已同處試院,共當國事,則不宜各分職掌,過自越視,而今番文科覆試奸濫之狀,狼藉如此,則身爲試官,不思省察,終致莫重之國試,有此無前之奸狀,及此奸狀狼藉之後,不可以其職事之有分,曲爲恕諒而不施薄罰。請文科覆試諸試官,竝從重推考。答曰,依啓。罷榜事,不允。
平安監司書目,平壤·順安兩邑呈,以十二月二十三日雷動,事係變異事。
政院啓曰,刑曹參判·參議,竝姑改差,其代,以無故人,口傳差出,備員開坐事,命下矣。新除授參判趙泰采·參議閔鎭厚,竝牌招,使之卽爲開坐,何如?傳曰,允。
又啓曰,右副承旨許墀同姓七寸叔進士嵤身死,服制已行四日,出仕,何如?傳曰,允。
謝恩,刑曹參判趙泰采,參議閔鎭厚。
宗簿寺啓目,粘連,觀此西川君榥上疏,則宗親府一堂上,自是大君·王子位次王子封爵之後,則有司堂上一人,事當作闕,而有司三人,臣是末僚,在下當遞是如爲白臥乎所。今此辭疏,有稟處之命是白乎等以,不敢草草覆啓,遍考本寺與宗親府所在文書及望單子·先生案爲白乎矣,皆無明白可據之端是白在果,王子旣已封爵之後,則有司堂上一窠,以王子啓下,事體當然是白乎旀,三窠,俱有見帶之員,則其中一人,亦當作闕是白乎矣,事異常例,不敢擅便,上裁,何如?啓。傳曰,在下者許改。
禁府,朴弼渭·李秀哲拿囚。啓。
政院啓曰,當此科事究覈之日,金吾堂上,不可不備員,而同義禁趙泰采,移拜刑官,其代令該曹,卽爲口傳差出,何如?傳曰,允。
吏曹口傳政事,同義禁尹以道。
掌令金致龍上疏。大槪,敢陳病重實狀,冀蒙恩遞,至陳愚見,以備裁察事。入啓。答曰,省疏具悉。斥補之罰,失之太寬,優容黨論,果何益哉?還收之請,果發於玉堂,而箚則箚,啓則啓,豈有以箚爲啓?召牌之下,惟事違慢之理耶?似此道理,曾所未聞也。爾其勿辭,察職。
有政。吏批,以尹以道爲知義禁,趙泰采爲刑曹參判,閔鎭厚爲刑曹參議。已上朝報
傳曰,刑曹參判金錫衍,參議兪集一,旣不得同參査事,則合有變通之道,竝今姑改差,其代,以無故人,口傳差出,以爲備員開坐之地。已上吏曹謄錄
有司堂上一望,西川君改,代延礽君。已上宗親府謄錄
禮曹啓曰,上年因本曹草記,殿庭軒架及永昭殿大祭時軒架,明春更稟擧行事,允下矣。朝參在前頭,宗廟展謁還宮時,前後部鼓吹,永昭殿大祭時軒架,何以爲之?敢稟。傳曰,問于大臣稟處事,命下矣。議于大臣,則左議政徐文重以爲,國家不幸,飢荒癘疫之慘,殆將十年于玆,我聖上恐懼修省之道,靡有不極,玉食久貶,庭懸已撤,尙未有復常之期,此實一國臣民之所缺然也。卽今上天之悔禍,猶不敢知,塡壑之音,有未盡掩者,顚連之徒,有未盡去者,虹貫之變,連見於雲臺之奏,嘯聚之患,不絶於道臣之狀,此正九重憂虞,不遑啓處之時也。人君戒懼之念,縱不以鍾鼓之響,有所少弭,而豐享豫大之儀,恐非所議也。姑待秋成,年事豐熟,民生奠安,始擧曠闕之典,與四方,同享和樂之慶,實合事宜,伏惟上裁。行判中樞府事尹趾善,與左議政議同,行判敦寧府事崔錫鼎·右議政李世白,病不收議,領中樞府事南九萬·領敦寧府事尹趾善·行判敦寧府事柳尙運在外,不得收議。大臣之議如此,上裁,何如?傳曰,依議施行。已上禮曹謄錄
禮曹啓曰,今此太廟展謁時,王世子當有隨駕祗迎祗送之節,而方在沖年,卽今閭巷,亦未乾淨,此時出外行禮,恐或有乖於致愼之道,依近例不爲磨鍊之意,敢啓。傳曰,知道。已上禮曹謄錄
都摠府啓曰,今日入直軍士,當爲中日習射,而祈穀祭齋戒相値,不得爲之之意,敢啓。傳曰,知道。摠府謄錄
上在昌德宮。停常參·經筵。
魚川察訪李壽益·龍津萬戶朴文杓,保□察訪尹海翊,差使員還下去。
正言李德英·持平尹憲柱再度呈辭。入啓。加給由。
右議政李世白再度呈辭。入啓。傳曰,不允批答。
明日仁政門朝參時,殿坐正時,初嚴卯初二刻,二嚴卯正一刻,三嚴辰初初刻,開門罷漏時。
禁府,朴泰晦拿囚。啓。
備忘記,上年十一月三覆時,因知義禁所啓,殺人罪人兪信一病重,姑爲停刑事,下敎矣。今已月餘,而尙無加刑之事,其將一月二月,死於獄中乎?王府按獄,不宜若是,不可無警責之道,禁府堂上,推考。
院前啓,請還收罪人睦來善·李玄逸·柳命賢,放歸田里之命事。請還收圍籬安置罪人李玄紀,放歸田里之命事。措辭見上新啓,噫嘻,今番科場之事,言之汚口,聽者掩耳。其醜惡之狀,昭著於金吾·秋曹推覈之際,當罷之議,備悉於前後憲臣論啓之辭,臣謂聖明,於此必不留難,劃卽允許,而側聽累日,尙靳兪音者,抑獨何哉?豈殿下以罪擧子勿罷榜之令,爲不可輕變而然耶?抑以無累之人,混被玉石之焚,爲可惜而然耶?此則有大不然者。從前罷榜非一,而多因浮議之激成,此先朝所以有勿罷榜之令矣。今日之事,大異於前,姦慝之情,狼藉難掩,鄙唾之聲,載在道路,此實歷代所無之變也。處變故者,不可守常法,嚴懲勵者,不可用寬典,其不可膠守而苟存也,明矣。若其公正取科之人,誠有冤枉之嘆矣,然前此罷榜之時,亦豈無稱冤之人,不少顧惜,終至罷削者,誠以選擧之法,務主嚴峻,處置之道,不容苟且故也。或者謂罷榜之論,當在獄事究竟之後,而究覈之擧,不係此榜之罷不罷,則豈可因此而有所遲疑乎?此而不罷,則將無以解四方之惑,而洩輿人之憤,請今番文科亟命罷榜。士夫行己,廉義爲重,臺閣處事,體例自別,其不可冒沒而放倒也,決矣。持平韓永徽,素負挾娼之累,見賤於當世,未伸誣賢之謗,不肯於士流。及其通淸之際,銓席之所持難者,關係行檢,則今雖承乏而苟充,其在自處之道,宜有顧攝退縮之意,以俟公議之不暇,而當兩司一空之時,汲汲行公,恬不知恥,此固可駭之甚者。至於李世瑾事,臣適有嫌礙之端,不敢論列其是非,而喉司旣已覆逆,玉堂繼請還收,則權之不避違慢之罪,自犯坐罷之科者,蓋以其所處之職,卽世瑾之代,而世瑾還收之議,有所顧慮故也。今永徽,又差其代,則非不知冒出之嫌與無異,而肆然出仕,略無顧忌。噫嘻,臺閣,是何等地,而乃使喪廉冒恥之人,壞損體例,一至此哉?其在淸官方正臺閣之道,不可置而不論,請持平韓永徽罷職不敍。答曰,不允。
傳曰,場屋用奸,實是前古所無之獄事,訊問罪人,不必拘於日次,間日嚴刑事,分付禁府。
政院啓曰,同義禁尹以道,昨日口傳差出者,蓋爲科事査覈時備員之意,而今日不爲出肅,卽爲牌招察任,何如?傳曰,允。
謝恩,同義禁尹以道。
禁府啓目,金麟至原情云云。初場所製,欲書試券之際,第三句以下,似有疵病,故臨書不書,改以竊惟,略示轉換,而隨意直書于試紙,翌朝,判尹求見製表是白去乙,送示場中草本矣。今觀其疏語,則以短句穀腹絲身四字之不在於試券爲疑,此四字,果是臨券不書者,則文字之異同,無足可怪矣。果有他意,則初何送示,旣已送示,則又何敢更爲作奸,自速人疑也?此實三尺童子之所不爲,以此致疑,誠是意慮之所不到是如爲白有臥乎所。其矣自明之言,雖不可盡信,至於倉卒忙擾之中,臨紙〈?〉改,乃是場中不足怪之事是白乎旀。草本之未及刪改者,送示一款,頗涉可疑,而渠所謂果有他意,則何以送示,旣已送示,則亦何敢作奸云者,亦近情實之語是白乎矣。第其試券所書一秋字畫,吳碩夏以爲,似非渠之常時所書之體字畫是如爲白有臥乎所,似非二字,不爲明白,更爲憑問於碩夏,覈其眞僞後,稟處,何如?啓依允。又啓目,觀此各人等所供,則吳碩夏招內,出榜之夜,憲吏突入房內,封彌官洪受禹,給開金開鎖,而出給皮封四張,憲吏之持而出去之後,受禹曰,吾在外時,朴弼渭·李秀哲·李聖輝等懇囑乙仍于,果爲出給,君其默默勿泄是如爲白乎旀。所謂出置二張之說,千萬不知是白置,終場皮封段,全不見持去之狀是如爲白乎旀。洪受禹招內,朴泰晦來見而言曰,今科初試,吾與弼渭參榜,方爲覆試觀光,如入場中,未可顧見耶云云爲白去乙,答曰,如入試所,而有顧見之事,則豈可恝視耶?厥後又言曰,吳碩夏及矣身乙,圖差差備官,臨其入場,方送憲吏,須與碩夏相議顧見云云,而及其出榜之夜,憲吏持來入格字置簿來到,則碩夏本爲沈益昌與朴泰晦,謀議入試者是白乎等以,言于矣身曰,憲吏必以朴弼渭事來到矣,沈益昌及朴弼渭顧見極可云云。矣身久爲持難,則碩夏曰,速從憲吏之言云云,不能一向牢拒,則憲吏與碩夏廳直順億,押書皮封四張,而三張則憲吏持去,一張則順億以碩夏之令,出給沈益昌處,俄而來告曰,益昌,不受還送是如爲白乎旀。出榜後問之,則順億,出給李道徵處是如爲白乎旀。憲吏持去三張,則給于朴弼渭·李聖輝·李秀哲是如爲白置。憲吏招內,二張皮封之說,全然不知,而終場皮封,初無出納之事是如爲白臥乎所。四張皮封所給之人,則雖已現告,而互相推諉之狀,極爲可駭兺不喩,一張皮封及終場用奸之狀,盡皆牢諱,尤可痛惡,更爲加刑得情爲白乎旀。朴泰晦之圖差差備官,謀送憲吏等事,果如其說,則乃是科場奸情之主謀者是白乎旀。沈益昌段,雖有還皮封之事,而初無通謀之擧,則亦必無順億來往之擧,其間曲折,不可不推問。上項朴泰晦·沈益昌等,竝拿囚嚴覈,而朴弼渭·李秀哲·李聖輝等段置,以碩夏所告之辭,發爲問目,竝加究問,而入格試券,沒數取來,依備局啓辭,謄錄以下,査枝同官處,一一出示,使之考檢其矣筆迹眞僞,則査同官曺廷善·朴世華,枝同官安節段,以爲成墨漫漶,不能的知是如爲白乎旀。吳碩夏段,以爲三露筆迹,非渠所書是白置,一秋筆迹,似非渠常時所書之體是如爲白臥乎所,三露卽宋晟試券,一秋卽金麟至試券,所當以此添入於兩人問目中是白乎旀。朴弼渭·李聖輝·李秀哲等段,吳碩夏旣言其出給皮封,則其換封之迹,明白無疑,而此人等試券字號筆迹,則不言其有所差異殊常,此一款,亦爲添入於吳碩夏問目中。宋思胤段,方寫試券之際,宋晟來到,請與議改其病處,仍爲留坐乙仍于,强取其文,增刪文字是如爲白有臥乎所,其間實狀,雖如思胤之想,元不取證於宋晟之換封,而旣不知呈券早晩,則亦不足取證是白乎旀。宋晟段,縷縷自明之辨,皆不成說是白乎所,魚有鳳之三露呈券,旣入於李坦·李鳳年之所目覩,則晟之以三露得中,實是可怪之事,而三露字號筆迹,與四露不同,已發於禮曹憑閱之啓,而謄錄官吳碩夏,亦以爲非自己筆迹,則換封改書之狀,明白無疑兺不喩。二成已落之文,還爲三露得中之文,而其所墨沫處,皆是還用本草,則隱匿三露入格之本試券,改書其矣已落之文,以爲出視親舊之計,而兩端墨沫,多數踏印,有若場中試券貌樣矣,令觀者,無所致疑,情迹旣已畢露無餘,而猶欲掩諱,刑推得情爲白乎旀。任泂段,初場日晩,李聖輝來言,將欲改作賦是如爲白去乙,答謂吾亦悔不作賦云,則聖輝卽爲還去,而聖輝作賦之狀,未及目覩是如爲白臥乎所,捨表製賦,只待任泂之爲證左,所供如此兺不喩,初場皮封出給聖輝之說,已發於差備官等之招,則更無可問之端。宋思胤·任泂段,今姑放送,何如?啓依允。吳碩夏·洪受禹·宋晟等乙,竝只除尋常,各別嚴刑得情。又啓目,閔時俊原情云云。收券時,矣身,果爲閱其第幾軸,而至於考其某張段,千萬曖昧是白乎旀。順億,以封彌官言,入格字號出給事,來請是去乙,果以十餘字號出給矣,過三四日後罷漏時,慮有殊常之事,往于封彌官房中,則封彌官·謄錄官,同坐房中,而皮封二張乙,封彌官所坐褥下挾置是白去乙,矣身言曰,莫重皮封,出置褥下,大事必生是如,言說之際,適有姓名不知差備官一官員,自外入來,故不爲酬酢而歸,此後事,知不得是白乎旀。皮封四張持去事段,全然不知是白乎旀,終場入格字號段,不爲出給是白遣,曾前科擧,多出吾手事段,實無酬酢之言是白置,相施明白侤音是白乎旀。觀此閔時俊所供,則其所稱說,只是刑曹已供之辭,二張皮封,封彌官掩置褥下之說而已。至於四張皮封抽出之說,則以全然不知爲供是白有臥乎所,下去收券所,閱其某軸者,旣非憲吏之所可爲,則已極可駭,而初場入格字號十餘字,出送封彌官者,亦甚痛駭,其間與差備符同用奸之狀,明白無疑是白去乙,牢諱不服,尤極奸惡。與吳碩夏·洪受禹面質後,一體刑推究覈,何如?啓依允。除尋常,各別嚴刑究問。
戶曹判書閔鎭長上疏。大槪,臣於吳道一罷職之事,有不敢晏然者,乞命攸司,一體勘罪,以幸公私事。入啓。答曰,省疏具悉卿懇。卿其安心勿辭,行公。
宗親府有司堂上,延礽君。
兵曹口傳政事,以吳重周爲內禁將,李萬彬·尹一尙爲兼僕將。朝報
都摠府啓曰,副摠管柳重起,以捕盜大將,本廳坐起進去之意,敢啓。傳曰,知道。摠府謄錄
上在昌德宮。停常參·經筵。
右尹李國華,掃墳後入來。
持平尹憲柱,正言李德英三度呈辭。入啓。遞差。
右議政李世白再度呈辭。不允批答,王若曰,溫批纔宣,謂回遐志,巽牘繼至,實愧淺誠。予復諄諄,卿豈邁邁?言念今日之多艱,不堪中夜之興歎。飢疫連仍,民生有倒懸之急,論議壞裂,腹心有先潰之憂。至於國法·王綱擧皆頹廢,是以士趨民俗莫可維持。斯誠危急存亡之秋,誰爲彌綸匡救之策?惟卿才猷練達,德器渾成,正色立朝,屹然中流之砥柱,誠心體國,允爲大廈之棟樑。歷藩屛而處度支,已著中外之績,由銓曹而進輔相,允協朝野之心。肆予倚毗之方深,亦卿圖報之冞切。夙宵一念,奚但爲德而爲民。儀刑百僚,庶幾有恃而有畏。夫何勞瘁之成疾,以致休告之經時?神明所扶,何難勿藥而有喜?精力尙完,不宜奉身而丐閑。若大旱之望雲霓,是予至懇,比巨川之作舟楫,舍卿其誰?況今庶務之多墜,蓋緣鼎席之不備,當百度之俱解,豈待多言?願一體之相須,庶可深諒。於戱,司馬病深,尙篤盡瘁之誠,彦博年高,奈非求退之日?毋執謙意,亟斷來章。所辭宜不允。故玆敎示,想宜知悉。知製敎李健命製進
司直嚴緝上疏。大槪,臣於前參判吳道一之被罪,亦不可獨爲晏然,亟命攸司,一體勘罪,以嚴公私事。入啓。答曰,省疏具悉。卿其勿辭察職。
今日朝參時,刑曹時推科場吏卒等,亦依禁府例,不拘日次,間日嚴刑事,榻前定奪。
掌令金致龍所啓,臣有所懷,略陳於辭疏之末,及承聖批,不勝惶悚之至。黨論爲今日之痼弊,臣非敢以優容黨論,有望於我殿下,而區區之誠,或恐爲君父之過擧,敢有所陳,寧有他意於其間哉?至於臺臣出處,體例自別,雖以兩司之一空,姑未發收之啓,而喉司覆逆,玉堂陳箚,則苟然冒出,終有乖於自處之道,此臣所以略陳相規之語,而聖批亦嚴,臣何敢晏然而已乎?請命遞斥臣職。上曰,勿辭。又所啓,請今番文科,亟命罷榜。上曰,令該曹,議大臣稟處。又所啓,李世瑾斥補之命,出於意慮之外,竊爲朝家惜此處分之太過也。世瑾,以年少新進,論斥重臣,而遣辭之際,多不擇發,此固非矣。但念政曹之官,處人物權衡之地,注擬之間,易致偏私之誚,臺閣之臣,隨〈事〉糾正,自是職責,設有所言之過中,不宜過加摧折,以妨言路也,明矣。伊日論啓之後,便卽賜對,蓋將使之盡言,而前席未罷,雷威遽震,旣遞旋補,氣像不佳,此豈平日所望於殿下者哉?世瑾被譴,固不足恤,而言官斥補,終非聖世之美事,請還收持平李世瑾特遞補外之命。上曰,勿煩。
正言趙泰老所啓,請還收罪人睦來善·李玄逸·金德遠·柳命賢放歸田里之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請今番文科亟命罷榜。上曰,令該曹,問于大臣稟處。又所啓,請持平韓永徽罷職不敍。上曰,遞差。
江華留守書目,吏曹參判金昌協辭職上疏上送事。啓。答曰,省疏具悉。卿勿固辭,須速上來察職。
東善都正炳·益令守梯上疏。大槪,纂進璿源系譜記略續冊子,以備睿覽事。入啓。答曰,所進璿源〈系〉譜記略續冊子,令該館,更加校正鋟補焉。
備忘記,東善都正炳等,投進璿源系譜記略續一冊,深嘉其誠,令該曹,考例稟處。
判敦寧崔錫鼎箚子。大槪,病未趨參於朝班,惶恐待罪事。入啓。答曰,省箚具悉卿懇。有病未參,別無所傷,卿其宜體予意,安心勿待罪,從容善攝。仍傳曰,遣史官傳諭,遣御醫看病。
吏曹參議徐文裕上疏。大槪,臣於諫臣之論劾憲臣之事,有不敢晏然者,乞賜斥免,以安私分事。入啓。答曰,省疏具悉。昨觀論劾韓永徽之啓,乃於臺例間事外,別惹往事,斥之以見賤不肯,律之以罷職不敍,殊乖論人平允之道,此所以只許遞職者也。爾無所嫌,勿辭察職。以上朝報
備忘記,東善都正炳等,投進璿源系譜記略續一冊,深嘉其誠,令該曹,考例稟處
今日朝參引見入侍時,左副承旨趙泰耉所啓,昨日幼學安必泰上疏,以爲厥祖父宗悌,雖曰蔭官,曾經守令·僉正,歷事三朝,年今九十矣。願乞照法陞資,而疏陳私懇,殊涉未安,故其疏則還爲出給,而侍從臣父年七十者,則甚前仍筵臣陳達,有令該曹抄啓加資之例矣。卽今侍從臣父年七十者,非止一二,分付該曹,依前例聞見抄啓,似合於孝理之政矣。上曰,依前,令該曹抄啓。以上吏曹謄錄
宗親府啓曰,傳曰,宗親府,乃百司之首,而疲弊最甚,事之埋沒,固已久矣,況今親王子,旣已封爵,事體自別,衙門凡事,可以修擧者,令該府處之事,命下矣。本府書吏十人內,減三人,使令十五名內,減六名,王子問安廳軍士二名內,減一名,尙未復舊,依舊例還復〈舊〉。傳曰,允。以上宗親府謄錄
今日朝參引見入侍時,掌令金致龍所啓,本府,以文科罷榜事,連日爭論,而天聽愈邈,不賜允兪,臣竊訝惑焉。夫科場事體,至嚴且重,一有不正,則紀綱由是而頹廢,士習由是而壞敗,蓋自祖宗朝以來,嚴選擧之法,防奸僞之弊,良以此也。今番科事之濫雜,已不勝其狼藉,方自禁府·秋曹,嚴加究覈,致以差備官及胥吏輩之所供觀之,事端彰露,昭不可掩,其奸慝之情,濫猾之狀,有浮於竊盜,聞者直欲掩耳,言者不欲刺口,豈料人心叵測,乃至於此耶?收聚試券,累處憑覈,囚繫滿獄,獄事考掠,都下騷然,景象不佳,此不但前史之所未見,國朝三百年來所未有之大變也。自有此事以來,人情日益憤惋,公議久而愈激,一榜中,無故人尙皆爲恥,寧欲不屑,而削罷之,則其不可仍存此榜者,此又可見矣。如使此科,初不行査則已,旣査之後,其用奸之迹,如是昭著,而豈有不罷之利哉?擧國之輿論,終不可强拂,請不留難,今番文科,亟命罷榜。上曰,令該曹,議于大臣稟處。
今日朝參引見入侍時,正言趙泰老所啓,噫嘻,今番科場之事,言之汚口,聽者掩耳。其醜惡之狀,昭著於金吾·秋曹推覈之際,當罷之議,備悉於前後憲臣論啓之辭,臣謂聖明於此,必不留難,劃卽允許,而側聽累日,尙靳兪音者,抑獨何哉?豈殿下以罪擧子勿罷榜之令,爲不可輕變而然耶?抑以無累之人,混被玉石之焚,爲可惜而然耶?此皆有大不然者。從前罷榜非一,而多因浮議之激成,此先朝所以有勿罷榜之令矣。今日之事,大異於前,奸慝之情,狼藉難掩,鄙唾之聲,載在道路,此實歷代所無之變也。處變故者,不可守常道,嚴懲勵者,不宜用寬典,其不可膠守而苟存也,明矣。若其公正取科之人,誠有冤枉之歎矣。然前此罷榜之時,亦豈無稱冤之人,而不少顧惜,終不罷榜者,誠以選擧之法,務從嚴峻,處置之道,不容苟且故也。或者謂罷榜之論,當在獄事究竟之後,而究覈之擧,不係於此榜之罷不罷,則豈有因此而有所遲疑乎?此而不罷,則將無所以解四方之惑,而洩輿人之憤,請今番文科亟命罷榜。上曰,令該曹,議于大臣稟處。
禮曹啓曰,以司憲府·司諫院啓辭,今番文科罷榜,令該曹,議于大臣稟處事,命下矣。議于大臣,則行判中樞府事尹趾善以爲,今番文科會試時,各人恣行奸謀之說,狼藉傳播,其陰慝情節,終至於發露無餘,此旣是前古所無變怪之事,則不宜拘於常例,而仍置其榜,以致國人之憤惋,伏惟上裁。右議政徐文重以爲,唐宋以後,取士之道,專任於科擧,而所以出身事君者,捨此而亦無他道,故世以是重焉。及至後世,奸詐漸生,荐棘以圍之,糊名以考之,防閑之道,亦極密且祕矣。然且有鬻第之謗,行詐之譏,而未有奸濫狼藉,若今日之甚者也。官吏符同,偸取己中之秘封,易其名而換其文,忽作別人之第,此不但見失者爲冤,朝家取人之擧,反歸駔儈,豈非可駭可愕者也?棘圍之內,無非奸惡之徒,相通授受之迹,非特數三人而已,則不知其未發者又有幾人,若此而雖欲存其榜,烏可得也?此與已往之事有異,罪試官,罪擧子,非所可論,而他人之渾罷,有不可恤,此而不罷,則將無以解中外之惑,而有辭於後世,伏惟上裁。行判敦寧府事崔錫鼎·右議政李世白,病不收議,領中樞府事南九萬·領敦寧府事尹趾完·行判中樞府事柳尙運,在外,不得收議。大臣之議如此,上裁,何如?傳曰,病不收議及在外大臣處,亦爲問議。
吏曹啓曰,臺諫有闕,政事,取稟。傳曰,過齋戒後,爲之。朝報
上在昌德宮。停常參·經筵。
巳時至午時,日暈。
重林察訪李肇源,差使員還下去。
右議政李世白三度呈辭。入啓。答曰,不允批答。
禁府啓目,金麟至試券,書塡一秋字號筆迹,更問於吳碩夏處,則以爲,渠所書是如爲白乎所,此一款,更問於麟至處,稟處,何如?啓依允。又所啓,前縣監韓㙉原情云云。泛稱遲晩,刑推得情,何如?啓除刑推議處。又啓目,兪彦一更推云云。刑問三次不服,加刑得情,何如?啓各別嚴刑得情。又啓目,李聖輝·朴弼渭·李秀哲等所供如此,洪受禹處懇囑之說,及憲吏皮封出給之說,皆稱本無如此之事是如爲白乎所,所謂懇囑之說,雖出於吳碩夏之招,而洪受禹不爲承款是白乎旀,皮封出給之說,出於差備官等之招,而時俊亦未承款,則上項李聖輝等不服一款,姑無着實憑考之地,姑待差備官·憲吏等所招歸一之後,更爲推問,獄體當然,而其中李聖輝段,裨篇首篇之說,出於初招再招,旣相逕庭,而製表時,則人多見之,作賦時,人無見者,只援任泂一人爲證,而泂之招內,乃曰未見其作賦,則前後情節,俱涉可疑。且其試券所塡六黃字號筆迹,吳碩夏以爲,非其矣所書爲白臥乎所,可疑之端,非止一二,爲先刑推得情爲白乎旀,李秀哲試券十盈書塡字號筆迹段,吳碩夏亦以爲,非渠所書是如爲白臥〈乎〉所,李秀哲處,亦以此質問後,稟處爲白乎旀。吳碩夏·洪受禹·宋晟,依判付各別嚴刑爲白乎矣,忍杖不服,竝只加刑得情,何如?啓依允。除尋常各別嚴刑,期於輸情。又啓目,閔時俊原情云云。依前判付,各別嚴刑爲白乎矣,忍杖不服,情狀極爲痛惡。向前洪受禹·吳碩夏·閔時俊,一處面質是白乎矣,其所問答之記,互相牴牾,終未歸一是白乎,蓋觀其情迹,則始相符同,今乃反辭,以爲各自圖免之計,其爲事狀,誠極痛駭,上項閔時俊,與洪受禹·吳碩夏,一體加刑得情,何如?啓除尋常各別嚴刑,期於輸情。
昨日朝參時,左議政徐文重所啓,昨伏見憲臣啓辭,則以場屋科次之時,偏護强取,論啓試官,自上旣已允從,而臣意則以爲不然。科場文字,未有定價,試官之各牽所見,曰是曰非,不是異事,而但試官,若知擧子姓名,而揮却異己,誘脅獨取,則自有科場用情之律,豈徒罷職乎?其時相爭試官,出而言及於臺官,至發於彈章,則不可仍而置之,以爲日後之弊,試官吳道一·尹弘离,竝爲拿問一處,推覈,何如?上曰,拿問,可也。
左副承旨趙泰耉所啓,昨日幼學安必泰上疏以爲,厥父宗悌,雖曰蔭官,曾經守令僉正,歷事三朝,年今九十矣,願乞照法陞資,而陳疏私懇,殊涉猥越,故其疏則還爲出給,而侍從臣父年七十者多,在前因筵臣陳達,有令該曹抄啓加資之例矣。卽今侍從臣父年七十者,非止一二,分付該曹,依前例聞見抄啓,似合於孝理之政矣。上曰,依前,令該曹抄啓,可也。
禁府,吳道一·尹弘离拿囚。啓。
禮曹啓曰,今番文科罷榜,令該曹,議于大臣稟處事,命下矣。議于大臣,則行判中樞府事尹趾善以爲,今番文科會試時,各人等恣行奸謀之說,狼藉傳播,其陰慝情節,終至於發露無餘,此旣是前古所無之變故事,則不宜拘於常例,而仍置其榜,以致國人之憤惋,伏惟上裁。左議政徐文重以爲,唐宋以後,取士之道,專在於科擧,士之所以出身事君者,舍此而亦無他道,故世以是重焉。及至後世,奸詐漸生,荐棘以圍之,糊名以考之,防閑之道,至此而亦極密且袐矣。然,且有鬻題之謗,行私之譏,而未有奸濫狼藉,若今日之甚者也。官吏符同,偸取己中之袐封,易其名而換其文,忽作別人之第,此不但見失者爲冤,朝家取士之擧,反歸駔儈,豈非可駭可惡者也?棘圍之內,無非奸惡之輩,相通授受之迹,非特數三人而已,則不知其未發者又有幾人,若此而雖欲存其榜,烏可得也?此與已往之事有異,罪試官,罪擧子,非所可論,而他人之渾罷,有不可恤也,此而不罷,則將無以解中外之惑,而有辭於後世,伏惟上裁。判敦寧府事崔錫鼎·右議政李世白,病不收議,領中樞府事南九萬·領敦寧府事尹趾完·判中樞府事柳尙運在外,不得收議,大臣之議如此,上裁,何如?啓。病不收議及在外大臣處,亦爲問議。
政院啓曰,前持平韓永徽遞差事,命下矣。臺諫,方以罷職不敍論啓,遞差傳旨,不得捧入之意,敢啓。傳曰,知道。
正言趙泰老啓曰,臣於日昨,以持平韓永徽罷職不敍事,論啓矣。卽伏見答吏曹參議徐文裕疏批,則以別惹往事,殊乖平允之道爲敎,臣於是,實不勝瞿然之至。臣與永徽,居住相近,習知其爲人。蓋其人,素有橫斜之行,置身名檢之外,有識之士,畜之以雜類,妖冶之隊,視之爲聲伴,宴席行酒之娼,至呼其字,臣常目見而心鄙之。至於儒賢墨名之事,實爲斯文之大變,就囚之後,渠雖備辭自明,而終無白脫之證,則其見棄於士類,蓋已久矣。乃若通淸時事,則永徽爲其所押之醫女,圖免內局之陞差,以爲率畜之計,或親囑提調,或威脅任掌,可駭可愕之事,不一而足。銓曹佐二之所以持難者,蓋出於親聽長席之言,長席卽內局提調也。初旣誦言於開政之時,後雖諉之以非大過而苟然還通,若使永徽稍有一端廉隅,則何敢乘時冒出,揚揚無所顧憚哉?臣之所論,不亶在於一時臺體之壞損,旣提其通淸時事,則不容不略擧其平生,以明其見陟不肯之實狀而已,何嘗有披抉釁累,故爲覈論之意哉?噫,臣之無似,最出人下,曾藉先蔭,蒙被洪造,群從兄弟,俱詣從班,居常懍懍,以滿盈爲戒,不敢爲矯激偏私之論,以負我殿下,此固臣心之所自勉者也。適於今日,待罪言地,論一喪廉冒恥之人,致勤聖明未安之敎,此無非臣之平日言行,不能見信於君父之致,何敢一刻晏然於臺次乎?請命遞斥臣職。答曰,勿辭,退待物論。以上朝報
成均館官員,以同知事意啓曰,今正月初七日,儒生上旬輪次,當爲設行,而大提學未差,大司成洪受瀗,方在呈告中,限內不得爲之,今月內無故日退行之意,敢啓。傳曰,知道。以上成均館謄錄
今日,大臣·備局堂上引見入侍時,領議政徐文重所啓,犯越人嚴貴賢等,後日稟處事,命下矣。貴賢更招內,以爲誣引金貴則云,故英則,則已自中途放送,而第移咨更執,誠爲重難。皇帝旣有貸死之命,以示德色,而違逆其意,則或不無生事之慮,且從前有犯越事,則或遣査使,或有罰金事,而今番則不然,其在事體,似當有謝恩使之擧,一邊謝恩,一邊移咨請殺,似爲不可矣。上曰,邊上事重,而奸民之犯越,前後非一,而若容貸,則後弊可慮,故初欲移咨爭執矣。予亦更思之,彼旣諉以飢民,有此貸死之命,而今若移咨,以明其不然,則別生事端,亦不可不慮,減死絶島定配,何如?徐曰,聖敎至當。貴賢·命福則定配于濟州,或黑山島,其妻則爲奴,定屬畿邑,彼若來問,以此爲辭,似好矣。上曰,貴賢則絶島定配,其妻則姑置近地,以待他日之問,可也。徐曰,謝恩使,前後不多,且使行之頻數,彼中亦以爲弊云,前頭節使,順付以送,何如?上曰,若有謝恩之事,則彼必爲喜,而似不以早晩爲關矣。前頭節使,順付,可也。以上備局謄錄此一條,當在十六日
上在昌德宮。停常參·經筵。
禮曹正郞柳格,安山等地收議事,出去。
下直,穩城府使金道鳴,江陵府使權持一,洪原縣監辛錫五,靑丹察訪金益鋿,召村察訪呂賢齊,差使員還下去。
都承旨任弘望·金德基初度呈辭。入啓。給由。
忠淸監司書目,沔川郡守沈得元受由三朔,身病且重,無意還黜事。
府前啓,請還收持平李世瑾特遞補外之命。答曰,勿煩。
政院啓曰,來十一日文臣殿講日次,取稟。傳曰,爲之。
右議政李世白三度呈辭。不允批答,王若曰,再宣諭旨,謂可回乎遐心,三見巽辭,胡不諒乎予意,復此申告,宜用深思。永惟今日岌嶪之形,莫紓中夜憂虞之念。世道人心,與日俱下,若之何其挽回,天災時變,式月斯生,予罔知乎消弭。尙幸得賢而共國,庶幾扶顚而持危,賴卿厚德純誠,可以坐鎭雅俗,藉卿宏猷偉量,必能弘濟時艱。夫何倚毗之辰,遽有巽讓之志,謂時事之無復可救,則卿豈昧休戚之同,謂寡人之不足有爲,則予方切眷注之意,無亦疾病之痼,欲謝機務之繁,卿雖以筋力爲辭,予豈捨股肱之弼,職責不在於奔走,固臥閤之無傷,去就則係於安危,知釋負之不可。矧今庶務之多滯,盍念左揆之獨賢,惟一時榮衛之愆,想神明之有相,以平日報效之悃,寧進退之自輕,予不堪溢目之憂,卿何忍奉身而退?於戱,輔相百責所萃,此豈袖手傍觀之時?君臣一體相須,宜思鞠躬盡瘁之義,卿毋困我,予不多誥,所辭宜不允,故玆敎示,想宜知悉。知製敎閔鎭遠製進
司直兪集一上疏。大槪,臣於兩試官之事,有不敢獨爲晏然者,乞罷臣職,仍治臣負職之罪事。入啓。答曰,省疏具悉。爾其勿辭,從速察職。
禮曹啓曰,命下矣。更議于病不收議大臣,則右議政李世白以爲,臣之賤疾,在人鬼關者,已踰數十日矣,朝報不得見,外人不得接,一切大小之事,漠然無所聞矣。數日以來,稍似省識,始有所聞,則科場之事,誠不勝其萬萬驚痛,而刑獄文案,旣不得取見,猶不能盡得其詳矣。昨因禮曹收議公事,以臺啓所論觀之,奸狀之敗露,人心之怫鬱,蓋可見矣,而臣方伏枕昏瞀,無計出意見獻一言,方切惶悚,今承再詢,終何敢泯然而無所對乎?臣常以近來大小科場之多言,心切痛惋,而至於罷榜之諭,自是我國之弊習,臣實痛之。曾於議奏,於章箚之間,援據所受,備盡論列,不敢廢先王已定之令,滋後日無窮之弊,伏想聖明,亦或識得矣。自古科場,試官之循情行私者,擧子之借述傳旨者,容或有之,豈有如今日之冒人姓名,竊人科第者乎?其情節之切痛,實前所未有之大變也。旣有此變故,不可以常道處之,祖宗朝定式,亦不可膠守,則臣何敢以平日素所執者,有所異同於當罷之論乎?且此全榜,則固可罷矣,此後處置之道,亦當竝有消詳,旣罷之後,其將復設此科耶?此則臣知其決不可爲也,伏惟上裁。行判敦寧府事崔錫鼎以爲,親嫌應避之人,以今番科事,方在禁府推覈中,不敢獻議云矣。敢啓。傳曰,知道。
副校理趙大壽上疏。大槪,前後嚴召,病未一赴,惶隕方切,忽於此際,除命又降,賤〈病〉彌留,已浹旬望,伏乞遞臣職名,以尋生路。且於拿覈前參判吳道一之事,有不敢晏然冒出者,下臣司敗,一體勘罪,以快臺議,以安私分事。入啓。答曰,省疏具悉。爾其勿辭,從速察職。
有政。吏批,以權世恒爲全羅都事,李世瑜爲沔川郡守,李大成爲持平,權斗經爲吏曹正郞,李敏英爲弼善,孟萬澤爲兵曹佐郞,金昌直爲文學,李畯爲兵曹佐郞,申必源爲監察,李正臣爲正言,趙大壽爲校理。以上朝報
吏批啓曰,判書病不來,參判在外,小臣獨政未安,何以爲之?敢稟。傳曰,只出緊任。
又啓曰,玉堂·春坊闕員,今方差出,而擬望之人乏少,相避竝擬,何如?傳曰,允。以上吏曹謄錄
備邊司啓曰,嚴貴賢處,以北平使狀啓辭緣,更推之意,陳達於榻前,而刑官多事,未及擧行,昨始捧招,則金貴男,初無同議犯越之事,而誣罔納招之意,初旣直告,各人招辭,則別單書入,以備睿覽,而貴男旣無犯越之事,則不可拿致京獄,雖已捕捉上送,中路放送之意,行移本道,貴賢等勘罪事,後日登對時,稟定之意,敢啓。傳曰,知道。備局謄錄
上在昌德宮。停常參·經筵。
政院啓曰,司諫院正言趙泰老,再昨引避,而司諫呂必容,獻納權在外,大司諫崔錫恒呈辭,正言李正臣,時未肅拜,已經兩日,尙未處置,殊甚未安,呈告未肅拜人員,竝牌招,以爲處置之地,何如?傳曰,允。
禁府啓目,金麟至更推云云。觀此所供,則以爲,吳碩夏皮封四條現告之際,矣身名字,元無所據之端,則其無所用奸之狀,據此可知,旣無所用奸,則有何改塡字之理乎?碩夏初招,則其矣現告四人中,三人試券所塡之字,皆是渠之筆迹是如爲白如可,到今乃曰,一試券外,皆非渠之筆迹,前後所言,大相不同,無足取信是如爲白臥乎所,其矣試券,與草本文字異同之曲折,則旣與重臣之疏,無甚差違是白乎旀。皮封旣無出給之事,則字畫似無不同之理,罪人自明,惟在於此是白乎矣,事涉暗昧,獄係重大,而碩夏旣已發告,則其在獄體,所當嚴問,刑推得情,何如?啓依允。
謝恩,正言李正臣。
右議政李世白四度呈辭。入啓。傳曰,如渴之旨三宣,巽讓之章四上,良由誠淺,曷勝慙恧?噫,言念邦家之多艱,予實無樂乎南面,天心未豫而咎徵沓至,飢癘相仍而民困日甚,若何以弭災,若何以拯溺?是誠危急存亡之秋,決非輔相丐閑之時。雖上下協心,猶懼不濟,而老成求退,疇克胥匡,允若玆,罔或改圖,殊非平日所望於卿者也。積瘁之餘,縱有榮衛之少愆,春煦漸和,可見勿藥而有喜,況鼎席不備,機務多滯,此尤不可不念也。玆遣近侍,諭予至意,卿其宜念一體相須之義,亟斷來章,速出論道,毋孤虛佇之望。仍傳曰,遣承旨傳諭。
院啓,引嫌而退,據實論劾,誠得臺體,未安之敎,何必爲嫌,請正言趙泰老出仕。答曰,依啓。
傳曰,史官三員待命,騎馬九匹立之,春享大祭所等處內摘奸。
禁府啓目,朴泰晦原情及李秀哲更推云云。觀此各人等招辭,則朴泰晦段以爲,碩夏等,雖有面分是白乎乃,差備官差出,則矣身少無干預圖差之事是白乎旀,憲吏素非相知之人,則豈有圖囑之事乎?被人構誣,千萬冤痛是如爲白乎旀。李秀哲以爲,碩夏諸試券考驗之時,只言三露非其筆迹,一秋似非所習之體,及至再驗之時,乃以寒字一張之外,其餘皆非其筆迹納招者,無乃畏㤼於再驗之擧,發此虛僞之言是白乎旀,憲吏閔哥段,平生素昧,皮封持去之說,千萬孟浪是如爲白臥乎所,洪受禹援引泰晦之說,曲折頗多,而今此泰晦稱冤之事,殊涉泛率,終無指陳證據的確發明之端,如是重獄緊出之人,不可循例平問而止是白乎旀。李秀哲皮封出給之說,旣發於差備官等招辭,而懇囑一款,亦爲緊發,至於字畫之不同,碩夏始諉而終發,其間情節,實涉可疑,罪人自明之辭,不可取信,竝只刑推得情爲白乎旀。收券官金戩·金時郁等段,其任不過收券而已,他無干預之事,而閔時俊往來收券所之說,又如其所供,則別無更問之端,一向久囚,似非體念之道,此兩人,竝姑放送,何如?啓依允。各別嚴刑得情。
右承旨金澋書啓,臣承命,馳往于右議政家,傳宣聖諭,則以爲,臣之尋單請急,初非飾讓圖便,可已而不得已也,庶幾體下之仁,俯垂矜諒,而恩批三宣,已極惶隕,今又親降絲綸,至遣承宣而來諭,責勉之隆重,恩數之殊絶,有非賤劣如臣所敢承當,拜啓莊誦,不覺汗淚交下。臣雖萬萬無狀,隆天厚地之恩,欲報罔極,如有一分陳力之望,則何敢不念國事,徒爲此引退之計哉?卽今病狀之未易起動,前後太醫之所審知,而亦近侍之所目覩者也,不待臣覼縷,而日月之明,或有以照燭矣,乍値夜來風寒,已祛之症,不無更發之慮,方此伏枕呻楚,神精一倍昏憒,區區悶迫之悃,亦不能陳露其一二,稍俟少定,謹當以一文字,仰請慢命之誅云矣。敢啓。傳曰,知道。
政院啓曰,卽伏聞王子有未寧之候,宮僚連日問安,雖未知卽今症候之如何,藥房,係是保護之地,而都提調臣南九萬在外,提調臣申琓引入,副提調任弘望再度呈辭,以大祭齋戒留院,無一行公之員,事甚未安,臣等,不勝憂悶之至,敢此仰達。傳曰,漸向差愈矣。
上在昌德宮。停常參·經筵。
自巳時至申時,日暈。夜一更至三更,月暈。
下直,北兵使洪夏明。
兵曹判書閔鎭周辭職上疏。入啓。答曰,省疏具悉卿懇。卿勿過辭,調理行公。
右議政李世白箚子。大槪,恩諭之下,惶感冞深,敢申危悃,冀速鐫免,無曠重任,以保病喘事。入啓。答曰,省箚具悉卿懇。昨者傳宣之批,諭予懇摯之意,而情志不孚,巽章繼至,愕然且慙,無以爲喩。卿其須念國事,安心勿辭,臥閤論道,弘濟時艱。仍傳曰,遣史官傳諭。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。已諭至意,更何多誥,卿其體寡昧之思,想念時事之孔艱,安心勿辭,從速登途,毋孤企望。仍傳曰,遣史官傳諭。
觀象監官員,以提調意啓曰,今春夏等日月食,因術者金吉輔推算,以二月十四日退望月食,前期三朔,單子啓下行會中矣。追聞監官員宋時衡之言,則金吉輔推算入交之法,有欠詳盡,故使時衡更爲推算,則月食當在於正月十五日正望云,故救食等事,依例擧行,而日字已過,勢難行會外方,只令京中各衙門救食,金吉輔,莫重月食,誤爲推算之罪,令攸司推治,何如?傳曰,允。
院啓,倫常者,天地之大經大緯,一日去此,則人不得爲人,國不得爲國矣。己巳黨人慫惥幸禍之態,固不可勝數,而睦來善不恭不敬,李玄逸自絶于天等說,論其罪狀,與謀害之賊,相去無幾,噫嘻,尙忍言哉?以此罔極之誣,雖加於恒人,受之者,必極冤痛,加之者,當伏其罪,爲人臣子者,何敢萌諸心,發諸口,肆然勒加於毋臨之尊乎?睦來善·金德遠及柳命賢,或居鼎席,或長兩司,草草數語,苟欲應文,陰懷禍心,外掩耳目,情狀盡露,國人共憤。大抵此輩,但懷得失之念,都忘臣主之分,自陷於倫紀之罪,而朝家乃以其事在翻覆之際,欲混與他黨人通宥而竝容之,則彝倫將至於斁絶,王法便歸於弁髦,而日後奸凶之徒,益無所懲畏矣,可不痛哉,可不懼哉?頃當宗社莫大之慶,聖上之思與臣庶同其歡悅,德至厚矣,而此等干係倫紀之類,斷不可輕易擧論,請還收罪人睦來善·李玄逸·金德遠·柳命賢放歸田里之命。春秋討逆之法,嚴於斧鉞,爲人民而苟有營護者,則厥罪惟均,而罪人李玄紀,與金德遠,相爲表裏,百計幻弄,欺蔽天聽,悉翻獄案,敢使輸情伏法之逆豎,竝歸於昭雪白脫之地,則私護逆黨之罪,實無所逃,此而不討,則祖宗三尺,將無所施用,亂臣賊子,亦無以懲懼。德遠罪名,又犯倫紀,不爲疊論,而玄紀之罪,斷不可容貸,請還收圍籬安置罪人李玄紀放歸田里之命。本院以前持平韓永徽罷職不敍事,論啓,而不賜允從,只命遞差,臣竊以爲不然也。夫永徽,素負挾娼之累,見賤當世,未伸誣賢之謗,不肯士類者,固已久矣。及其通淸之際,旣有銓席之持難,則其在自處之道,惟當顧攝退縮,以俟公議之不暇,而當兩司一空之時,汲汲行公,恬不知愧,此實可駭之甚者。至於李世瑾之斥補,實是聖朝之過擧,喉司旣已覆逆,玉堂繼請還收,則代世瑾之職者,其在事體,有不可行公,故權之違牌,實由於此,而永徽則肆然出仕,略無顧忌,其損廉恥,壞體例,莫此爲甚,決不可遞差而止,請前持平韓永徽罷職不敍。答曰,勿煩。
修撰吳命峻上疏。大槪,敢陳煎迫情理,冀蒙遞改職名,以便救護事。入啓。答曰,省疏具悉。爾其勿辭,救護母病。
都摠府啓曰,副摠管趙泰采,除標信,刑曹坐起進去之意,敢啓。傳曰,知道。
又啓曰,今日入直軍士,中日習射,請出標信。傳曰,知道。摠府謄錄
上在昌德宮。停常參·經筵。
夜一更,月入東井星。三更,月暈。
右議政李世白五度呈辭。入啓。傳曰,安心調理。
都承旨任弘望三度呈辭。入啓。只遞本職。
掌令金德基三度呈辭。入啓。遞差。
禁府,李徵龜·李台佐拿囚。啓。
假注書宋正明改,代朴熙晉。
明日仁政殿講時考官二,金構·李益壽,參考官四,尹德峻·尹世紀·李敏英·朴澄。
政院啓曰,內局保護之地,提調或在外,或引入,俱無行公之員,宗廟展謁,只隔一日,都承旨遞差之代,政官牌招,以在京無故人,今日內開政差出,何如?傳曰,允。
又啓曰,明日文臣殿講時命官,何大臣進去乎?敢稟。傳曰,左相進去。
院前啓,請還收罪人睦來善·李玄逸·金德遠·柳命賢放歸田里之命。措辭見上請還收圍籬安置罪人李玄紀放歸田里之命。措辭見上請前持平韓永徽罷職不敍。措辭見上新啓,銀臺長席,地望自別,決非人人之所可冒居,而前都承旨任弘望,名論素輕,濫叨此任,物情之致駭,固已久矣。乃者科獄之起,以李聖輝作賦之事,至引其子泂而爲證,極口稱冤於政院稠廣之中,及夫獄情彰著,無所容奸之後,泂以未見作賦之說,不得已納供,則弘望之當初稱冤,於此敗露無餘矣。弘望身居宰列,敎子立證於重獄,以爲陰護私人,欺誣上下之計,人心齊憤,公議愈激,請前都承旨任弘望罷職不敍。今番科場奸慝之狀,實前古所無之變也,苟有人心者,無不痛惋,而瓦署別提任泂,以李聖輝之科接,當其人言喧藉之後,敢生周遮掩護之計,捉身擔當,自爲證左,稱以目覩作賦,而揚言儕友之間,自就桁楊,如赴平地,逮夫究覈吏卒,事機稍變,則托以痘患,引日觀望,而及至罪人承款,獄情彰著,則又反其說,謂以未見作賦,其符同行詐,前後變幻之態,有不忍正視,聽聞莫不駭憤,親知亦皆棄絶,則如此之人,不可一日置在衣冠之列,請瓦署別提任泂削去仕版。答曰,不允。
有政。吏批,以尹憲柱爲兵曹正郞,朴泰昌爲掌令,權相殷爲刑曹正郞,申必源爲刑曹佐郞,李震休爲承旨,禹詳爲僉知。以上朝報
禮曹啓曰,以文科罷榜當否,因傳敎議于在外大臣,則領中樞府事南九萬以爲,今此科場之用奸,至於此多,非一擧子有罪,可以罪擧子者比,且國綱之不嚴,乃至此極,其在振肅懲勵之道,不可循常處之,有難仍存其榜,伏惟上裁。領敦寧府事尹趾完以爲,今此罷榜之議,卽國人輿誦,自上以先朝受敎,不無疑難之意,有此廣詢之命,蓋先朝受敎,爲因一二人之作奸,盡罷其榜,事涉重大故也。此科作奸者,則已發覺者,不啻狼藉,未發〈覺〉者,又未知有幾,決不可不罷以厭人心,伏惟上裁。行判中樞府事柳尙運以爲,凡科場之事,有可疑而無可卞則罷之,可也,如有罪人已得,則豈可以擧子罪犯之輕重,輕議於定制之外哉?先朝受敎,出於慮弊之至意,允爲垂後之絜令,一切嚴覈,以伸王法,因存其榜,以遵受敎,似無損於國體,伏惟上裁。傳曰,後日登對時,稟處。以上禮曹謄錄
禮曹啓目,咸鏡道茂山縣,旣已陞爲府使,同府使行用印信,令該曹急速鑄送,文到日爲始,行用爲白乎矣,縣監印信乙良,削篆上送事,行移,何如?啓依允。以上禮曹謄錄
吏批啓曰,判書病不來,參判在外,小臣獨政未安,何以爲之?敢稟。傳曰,只出緊任。
又啓曰,瓦署別提任泂呈狀內,身病甚重,累日調治,有加無減,旬月之內,萬無復起爲人之望,斯速改差,俾無公務曠〈?〉之患云。任泂身病,果爲甚重,則不可等待其差復,改差,何如?傳曰,允。以上吏曹謄錄
上在昌德宮。停常參·經筵。
夜一更,月暈。
禮曹,觀察使薦李廷謙·李健命·李衡祥,節度使薦,南崙·吳重周·李時宰。
右議政李世白六度呈辭。入啓。傳曰,安心調理。
疊禮曹啓曰,命下矣。文科罷榜事問議于在外大臣,則領府事南九萬以爲,今此科場之用奸,至於此多,非一擧子有罪,可以罪擧子者比。且國綱之不嚴,乃至此極,其在振肅懲勵之道,不可循常處之,有難仍存其榜。伏惟上裁。領敦寧府事尹趾完以爲,今此罷榜之議,卽國人之輿誦,自上以先朝受敎不無疑難之意,有此廣詢之命,蓋先朝受敎,爲因一二人之作奸,盡罷其榜,事體重大故也。此科作奸者,則已發覺者,不翅狼藉,未發覺者,又未知其有幾,決不可不罷,以厭人心。伏惟上裁。行判中樞府事柳尙運以爲,凡科場之事,有可疑而無可辯,則罷之,可也。如或罪人已得,則豈可以擧子罪犯之輕重,輕議於定制之外哉?先朝受敎,出於慮弊之至意,允爲垂後之絜令,一切嚴劾,以伸王法,仍存其榜,以遵受敎,似無損於國體。伏惟上裁,何如?啓。傳曰,後日登對時,稟處。
明日宗廟展謁擧動時,出宮初嚴卯初一刻,二嚴卯正初刻,三嚴卯正三刻,開門罷漏後。
假注書朴鳳齡書啓,臣承命,馳往于龍仁縣琵琶潭領府事南九萬所住處,傳宣聖批,則以爲,陽春布和,萬類維新,而抱疾窮廬,迹阻天陛,不肖之名,猶在朝籍,而虛擔濫負,不得卸肩,至於內局廚院,揆以公義私情,尤有萬分不可仍帶者,故不得不瀝血陳章,恭俟兪音矣,不意更辱史官,來宣批旨,而微誠未格,天聽愈邈,徒煩恩命之頻繁,益增賤臣之罪戾,奉讀涕泣,惶懼欲死云矣。敢啓。傳曰,知道。
都承旨李震休上疏。大槪,銀臺長席,地望自別,決非如臣庸駑所可叨冒,揣量才分,實無承當之望,伏乞聖慈,亟許鐫免,以重公器,以安微分事。入啓。答曰,省疏具悉。卿其勿辭,從速察職。
戶曹參判申厚命上疏。大槪,敢陳所懷於請罪之章,冀蒙省察事,呈政院。還出給。
府啓,請還收持平李世瑾特遞補外之命。措辭見上夫賢館者,士林作興之本,國家敎化之源,如或失其培養之道,則士趨以之而不正,風敎由是以漸壞,其所關係,豈不重歟?不幸近年以來,俗習日頹,黨習日痼,士林之間,徒事矯激之論,首善之地,便作鬪鬨之場,未得之,惟恐不得,旣得之,惟患失之,堂堂太學,視若一己之私物,識者之寒心,固已久矣。爲師儒之長者,宜盡調劑之道,務爲作成之方,豈可使從以助之,以弄其與奪之權哉?開城留守李墪,曾任大司成時,外藉召還儒賢之疏,內圖換差泮任之計,多費心力,奪彼與此,汲汲然如將不及,擧措顚倒,聽聞俱駭。向者金鎭龜之爲同成均也,乃仍解罰之聖敎,欲爲伐異之私,乘時用機,不顧公議之嚴,作牌齋任,以爲脅制之計,半夜進退,肆然無忌。噫,墪行於前,鎭龜繼之於後,太學是何等地,師儒是何等任,而激成黨論,恣行偏私,視以爲常,恬不知愧。惜乎,彼兩臣者,身居巍班,而猶且戀戀於此,反做無前之駭擧,其辱士林而頹風敎,爲如何哉?士習之渝薄,由此益甚,人心之憤惋,久而猶激,若使如此黨比之人,終免駁正之罰,則其將無以正士習而杜後弊,不可以事在旣往而置之,請開城留守李墪·判尹金鎭龜竝命罷職不敍。答曰,不允。
吏曹判書申琓上疏。大槪,臣旣被罔測之言於臺章,謬辱身名,貽累淸朝,不可更廁於周行,且於近日,危怖益甚,而罪罰不加,職名尙在,方且杜門危蹙,恭竢處分。不料此際,召牌下降,而臣之踪迹,不敢抗顔復齒於朝端,乞命刊臣姓名於仕籍,仍勘臣罪,以快人言,以安賤分事。入啓。答曰,省疏具悉卿懇。卿之心事,予已照燭,意外侵斥,何足深嫌,卿其安心勿辭,從速行公。
院前啓,請還收罪人睦來善·李玄逸·金德遠·柳命賢放歸田里之命。請還收圍籬安置罪人李玄紀放歸田里之命。請前持平韓永徽罷職不敍。請前都承旨任弘望罷職不敍。請前別提任泂削去仕版。措辭見上答曰,不允。末端兩件事,依啓。
禁府,權德廣·李行成·李弘勣·柳星昌·黃一夏拿囚。啓。
文臣殿講時,博士尹憲柱易略,副正字朴璿易粗,檢詳閔鎭遠禮略,正郞朴乃鼎春略,司果李宜顯,佐郞金潤海詩略,佐郞任守幹春粗,學正尹樟書略。
備忘記,居首博士尹憲柱,半熟馬一匹賜給。
修撰吳命峻,文臣殿講時,病不進,依承傳罷職傳旨。只推勿罷。
典籍鄭東虎·鄭啓章·金南賮,殿講時不通,依承傳罷職。
禁府啓目,試官吳道一·尹弘离議處云云。謹取各人所供而論之是白在如中,兪世基對策考試時相爭之說,彼此同辭是白乎旀,考課之際,所見之參差,自是古今考官之所同,然意見旣殊,則强言相爭,亦非異事,況此世基之入格,不專由於道一之偏護,實出於他試官之所同許,今於諸試官之疏,亦皆憑驗,道一之不爲循私,據此可知是白乎矣。臺啓中,旣有誘脅弘离之言,則惟此一款,所當明査是白置,道一則以爲,科場考校,非一人之私事,如有可取之文,則君亦宜取之,蓋勉弘离以不以批押爲事,求得可取之文也。弘离則以爲,道一曰有欲取之文,君亦取之,矣身笑曰,令公妄發矣,此豈任自取舍者也?道一卽曰,文善者,取之之意也,豈有他哉云云是如爲白有臥乎所。道一本意,只主乎取文,不在乎用情,而弘离之招,亦無近似於誘脅底語是白置,道一果有誘脅之意,則必不肆然發說於諸試官廣坐之中兺不喩,文善則取之之說段置,諸試官中,或有聞知者,或有不得聞者,其言之元非大段,此亦可知是白齊。大抵科場,易致暗昧之謗,末俗例多臆逆之習,無情之事,見疑於有意之聽,坦率之談,反歸於粧撰之資,實是近世通患,而今乃泛然酬酢間一句語,抑勒驅納於循私之科,則恐傷國體,亦關後弊是白乎矣,臣等淺見,不敢擅便,上裁,何如?啓。觀此議啓,誠爲得體是置,竝只分揀放送。又啓目,兪信一刑問四次不服,加刑得情,何如?啓各別嚴刑得情。又啓目,前萬戶金後申元情云云。傳旨內辭緣,承服不冬,刑推得情,何如?啓。姑停刑推,議處。又啓目,前檢閱李台佐·前校理李徵龜等元情云云。泛稱遲晩,刑推得情,何如?啓。除刑推議處。又啓目,吳碩夏·洪受禹等,各刑問四次,宋晟·閔時俊,各刑問二次,李聖輝·李秀哲·朴泰晦,各刑問一次不服,竝只加刑得情爲白乎旀,差備官朴世華·安節·曺廷善等段,在囚已久,別無更問之事,則當此罪人滿獄之日,不必一向久繫,竝只姑爲放送,何如?啓依允。各別嚴刑得情。又啓目,金麟至刑問一次不服,加刑得情,何如?啓依允。
江華留守書目,吏曹參判金昌協辭職上疏上送事。啓。答曰,省疏具悉卿懇。卿辭至此,本職今姑許遞焉。朝報
上在昌德宮。停常參·經筵。
大駕,詣宗廟入齋室後,藥房·政院·玉堂問安。答曰,知道。
大駕還宮時,初嚴巳正三刻,二嚴午初初刻,三嚴午初一刻。
還宮後,藥房·政院·玉堂問安。答曰,知道。
右議政李世白箚子。大槪,臣方伏在牀褥,今日太廟擧動時,又未得進參,惶恐死罪,懇乞亟賜鐫免事。入啓。答曰,省疏具悉卿懇。有病未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
全羅監司書目,任實·龍潭·南原等邑呈,以去十二月十二日寅時量雷動,事係變異事。
政院啓曰,卽伏見忠淸水使李錫玄,己卯秋冬等邊將褒貶啓本中,無一人居下,殊無嚴明殿最之意,推考,何如?傳曰,允。
府前啓,請還收持平李世瑾特遞補外之命。請開城留守李墪·漢城判尹金鎭龜,竝命罷職不敍。措辭見上答曰,勿煩。
院前啓,請還收罪人睦來善·李玄逸·金德遠·柳命賢放歸田里之命。請還收圍籬安置罪〈人〉李玄紀放歸田里之命。措辭見上答曰,勿煩。前持平韓永徽罷職不敍事,停啓。
政院啓曰,持平韓永徽罷職不敍事,旣已停啓,故遞差傳旨,纔已捧入,而臺諫,方以持平李世瑾遞補還收事,論啓,其代,不可循例差出,敢啓。傳曰,知道。
禁府,李道澄拿囚。啓。以上朝報
疊書政院啓曰,持平韓永徽罷職不敍事,旣已停啓,故遞差傳旨,纔已捧入,而臺諫,方以持平李世瑾遞補還收事論啓,其代,不可循例差出,敢啓。傳曰,知道。以上吏曹謄錄
捕盜廳啓曰,良女朴召史,戊寅秋喪夫,己卯夏初,改嫁李遇夏,以出身崔峋,爲其義女壻,仍與同居,崔峋,見其妻母之家計稍實,自恨許多財産將未免爲李遇夏之所專占,仍與扈景善·金石臼等同謀,所爲扈景善,詐稱朴召史前夫,金廷發之四寸親,構捏朴召史,呈狀於刑曹。刑曹執捉朴召史,至於拘留,扈景善·崔峋·金碩臼等,乃於空家之時,乘夜作賊,家藏雜物,衣服器皿,沒數移藏於他處。朴召史得放於刑曹之後,來呈本廳,本廳發遣軍官,賊人扈景善·崔峋·金碩臼等窺伺,登時捕捉,施威推問,則作賊節次,箇箇承服,所偸物件,不啻狼藉,其情狀之痛駭,有不可勝言。所謂崔峋·扈景善·金碩臼三人,移送刑曹,依律定罪,方其究覈之際,出於杖下亂招者,亦多有之,而如其不參賊謀者,則遽加治盜之刑,似涉過重,故已自本廳,分輕重決放,知機逃躱者,則今方設機窺伺,而韓世良,則其所犯,雖與崔峋等有間,先已知情同往,則隨參之律,實所難免,亦令照律處置,何如?傳曰,允。以上捕盜廳謄錄
上在昌德宮。停常參·經筵。
下直,靈巖郡守金俶。
右議政李世白七度呈辭。入啓。傳曰,安心調理。
咸鏡監司書目,染病人七百二十名內,方痛三百五十三名,向差二百八十四名,死亡八十二名緣由事。又書目,德源呈,以前司果金說妻金氏,一胎生三子,事係變異事。
判敦寧崔錫鼎箚子。大槪,賤疾猶苦,委頓牀席,昨日太廟展謁時,又未得從駕,恭俟罪譴事。入啓。答曰,省箚具悉卿懇。有病未參,別無所傷,卿其安心勿待命,從容善攝。仍傳曰,遣史官傳諭。
謝恩,副校理趙大壽。朝報
上在昌德宮。停常參·經筵。
午未時,雷動。
右議政李世白八度呈辭。入啓。傳曰,安心調理。以上朝報
備邊司郞廳,以左議政意啓曰,近以科場獄事,兩處被囚之人,幾至百數,事端已露之後,一向玩愒,尙未輸情,許多獄囚,疏釋無期,殊甚可慮。今者鄭順億,被捉於捕盜廳,而其妹夫鄭守白之罔夜馳去,使順億逃躱者,亦出於同情緘口之計云,今若混囚於刑曹諸囚之中,過齋戒數日後推問,則似無得情之理,仍令該曹,卽爲詢問取服後,移送刑曹,何如?傳曰,允。以上捕廳謄錄
上在昌德宮。停常參·經筵。
備忘記,明朝左·右相命招,使之卜相。
傳曰,明日政官牌招,開政。
傳曰,延礽君肅謝之日不遠,假郞廳傳批,似有欠於事體,實郞廳差出之意,分付。
政院啓曰,節屆仲春,視事當爲取稟,而餘寒尙峭,姑俟日氣和暖,更稟之意,敢啓。傳曰,知道。
又啓曰,科場用奸人等推覈,不容少緩,而知義禁李玄錫,同義禁申厚命皆陳疏,科場事外,不得議處者許多,而判義禁閔鎭長,久爲引入,此時滯獄,俱涉可慮,禁府堂上,明日待開門,一體牌招,以爲當日內開坐之地,何如?傳曰,允。
右議政李世白九度呈辭。入啓。傳曰,安心調理。以上朝報
宗親府啓曰,傳曰,宗親府,乃百司之首,而疲弊最甚,不成衙門貌樣,事之埋沒,固已久矣。況今親王子旣已封爵,事體自別,衙門凡事,可以修擧者,令該府處之事,命下矣。自戶曹每年例送臘藥債下地木三同·玄木一同四疋內,戊午年減半,乙亥年又減三分之一,煎藥玄木三十疋,戊午年全減,惠民署進排藥材等物,各減其半,藥房二員內,亦減一員,而尙未復舊,臘藥·煎藥價及藥材等物,依舊例還復,藥房一員,亦爲還復,何如?傳曰,允。以上宗親府謄錄
都摠府啓曰,今日入直軍士,中日習射,而月食齋戒,不得爲之之意,敢啓。傳曰,知道。摠府謄錄
上在昌德宮。停常參·經筵。
申時,日有左珥。
下直,高陽郡守洪萬善。
右承旨金澋初度呈辭。入啓。給由。
右議政李世白箚子。大槪,賤疾添㞃,未赴召命,惶恐俟罪,仍乞速賜鐫遞事。入啓。答曰,省疏具悉卿懇。病未赴召,有何所傷,卿其宜體至意,安心勿辭,亦勿待罪,益加善攝。仍傳曰,遣史官傳諭。
判義禁閔鎭長,知義禁李玄錫,同義禁申厚命,牌不進。
以京畿監司年七十以上歲饌題給事狀啓,傳曰,僉知中樞府事禹詳,年滿一百,人間上壽,實是稀有,特爲加資。
吏曹判書申琓辭職上疏。入啓。答曰,省疏具悉卿懇。卿其安心勿辭,從速行公。
副校理趙大壽辭職上疏。入啓。答曰,省疏具悉。爾其勿辭察職。
賓廳,卜相封入。傳曰,加卜。
傳曰,大臣·備局堂上引見。
左副承旨趙泰耉口傳啓曰,大臣·備局堂上引見事,命下,而領議政徐文重,纔已下批,未及肅謝,不得入侍云矣,敢啓。傳曰,入侍。
吏曹參議徐文裕,同姓孽五寸叔,司果裕履妻宜人李氏身死,服制已行七日,出仕,何如?啓依所啓施行。
京畿監司書目,豐德等官呈,以李元世等三名,爲虎噉殺事。
黃海監司書目,平山呈,以惡虎橫行,噉殺人命,極爲驚慘事。
忠淸監司書目,石城等官呈,以癘疫方痛五百二十二,死亡一百八十一,向差三十二,癘疫之熾發,已至三年,一向如此,前頭民事可慮事。
今日引見時,判義禁,問于大臣,正二品中備擬事,及校理崔昌大牌招察任事,及知義禁李玄錫,同義禁申厚命,竝推考,明日待開門,牌招察任事,榻前下敎。明日開政,吏曹參判差出,褒貶中下等守令,變通差出事,榻前定奪。鄭順億招辭干連人,禁府罪人閔時俊,刑曹罪人金時興·文次星·辛馨馥·尹殷萬·尹仁達·洪碩夏文案,竝移送該廳事,榻前定奪。
引見時,領議政徐文重所啓,科場獄事被囚者,多至百數,其在國體,亦甚緊重,事係士夫,人誰肯擔當乎?然旣在其職,固不當規避,而卽今堂上,稱以物議,不爲承牌開坐,事甚不當矣。上曰,所爲物議者,云何?徐文重曰,聞其辭疏,則以容護罪人,欺罔天聽云云,而旣無章疏間提起之事,則不當以此引嫌,推考後,更爲牌招開坐,何如?上曰,科場獄事,前古所無,今以順億招見之,尤爲狼藉,而該官不欲擔當,事甚未安矣,事端現出後,斯速究覈,可以處斷,禁府堂上,從重推考,卽令逐日開坐究覈,期於輸情事,分付。又所啓,卽今禁府,獄囚多滯,已供爰書,而不得照律者,亦多有之。判義禁差出行公,有難等待,令次官,斯速議啓,未知,何如?亦有前例,故敢此仰達。上曰,依爲之。禮曹判書金構所啓,孝行等第,本曹報于議政府擧行,自是規例,而此事每每遷延,年久之後,始爲回啓,故回啓時生存之人,至今死亡者多,或有呈文本府者,或有道臣狀聞者,旌閭之典,生死無異,而除職之典,不可施之於身死之人。且當受賞格,而旣已身死者,其子孫亦不敢受云。父母賞賜,其爲子孫者,亦無不當受之理,而取考謄錄,則其子孫之不受賞典,事理當然,而回啓時,改請他賞典矣,其中行迹表著者,或旌閭,或贈職,亦無不可,而將來如此之類,亦不知其有幾,當有一番定奪矣。自禮曹更爲等第,報于政府,以爲除職·贈爵,賞格區別施行之地,何如?上曰,事當定式遵行,依爲之。禮曹參議李寅燁所啓,春事已及,東作不遠,勸農之政,不可緩也。臣之待罪藩臬也,累以勸農之意,行關列邑,且發送之際,亦親自見知,各邑守令,或有着實擧行者,或有置之尋常,慢不加意,終無實效者,亦外方之不奉行朝令之一端也。連歲大侵之餘,今番歲令,其在務本之道,當有勸農之擧矣。上曰,曾有勸農節目頒布者矣,卽今春事不遠,令備局更爲行關,各別申飭,可也。又所啓,今已歲翻,春耕將迫,各邑還上,開倉不遠,事目折半留庫之令,不翅嚴明,而各邑守令,罄庫分給,略無儲置者,事之寒心,莫此爲甚,況今連歲荐飢之餘,中外蓄積,無不蕩然,爲國之道,不可無預備之蓄,而外方不遵事目,以致如此,今年兩麥,若或稍實,則猶可支吾,而萬一不幸,則孑遺殘氓,無以保存,不可不慮也。昨年年事,不得免凶,沿海被災之邑,雖不得膠守此規,近峽稍實之邑,折半留庫之規,別爲嚴明申飭於各道,而如或不遵此規,各別從重論罪,以爲懲勵之地,則其於儲蓄備患之道,似可得宜。上曰,所達誠然,不遵朝令者,各別論責之意,竝爲分付,可也。徐文重曰,爲國之道,不但糶糴而已,以備不虞,而中外蕩然無儲,各道監司處,別爲知會,一半留庫之令,更加嚴飭,若有不得己加給之擧,則必令啓稟後施行之意,申明分付,何如?上曰,各別申飭,可也。
有政。吏批,以朴涏爲司書,林世良爲司宰主簿,金聖勳爲監察,崔昌大爲校理,南正重爲吏曹正郞,李東亨爲漢城庶尹,李會元爲咸陽郡守,李世白爲世子傅,閔鎭長爲承文都提調。以上朝報
吏批啓曰,判書陳疏,參判未差,小臣獨政未安,何以爲之?敢稟。傳曰,只出緊任。
又啓曰,全羅都事權世恒呈狀內,母病素有痰火之症,積有年所,方在家兄任所高城郡,宿患挾感復發,委頓牀褥,今聞老母病報,蒼黃下往,待差赴任,遲速難期,卽爲入啓云。權世恒老母病勢如此,則有難〈强〉令赴任,改差,何如?傳曰,允。
又啓曰,本曹郞官差出事,命下矣。擬望之人乏少,外任竝擬,何如?傳曰,允。
又啓曰,東善君炳等,投進璿源系譜記略一冊,深嘉其誠,令該曹稟處事,命下矣。取考前例,則己未年間,朗原君偘,進璿源譜帖,有加資之命,此外無他可據前例,且係恩典,自下不敢擅便,上裁,何如?傳曰,依例加資。以上吏曹謄錄
今日引見入侍時,判義禁,問于大臣,正二品中備擬事,及校理崔昌大牌招察任事,榻前下敎。明日開政,吏曹參判差出,褒貶中下等守令,變通差出事,榻前定奪。以上吏曹謄錄
今日引見時,上曰,今番罷榜事,大臣收議不同,罷榜後,將何以處之耶?領議政徐文重曰,收議時,臣則以爲當罷,而左相收議,則全榜削罷後,決不可復設云,而臣意則不然矣。國朝以來,罷榜之擧,丙寅年及戊申年有之,而此皆試官之罪,非擧子之罪也。丁巳年受敎內,以罪在試官則罪試官,罪在擧子則罪擧子,勿爲罷榜事,永爲定式矣。且向日則在應榜前,故文武科,竝爲罷榜,而今則有異於是,只削文科,而武科及生進,則竝勿削,事體似當,未知,何如?當初收議,則不爲竝擧下詢,更爲博詢而處之,何如?上曰,諸臣之意,何如?刑曹判書李彦綱曰,科榜當罷事,大臣已爲仰達,此乃一國公誦之言,固不可仍存,而至於全榜之竝罷,恐未得當矣。若不爲唱榜,則竝罷亦無妨,而旣爲唱榜,且已經年,文科不可復設,而武科·小科,決不當竝罷矣。上曰,卽今左相爲右相時,以爲全榜當罷云,而予意則唱榜經年之後,武科及小科,決不當竝罷,文科削罷後復設一款,何以爲之乎?詢問之意,蓋以此也。徐文重曰,前例則罷榜後無復設之事,而今科則莫重稱慶之擧,有異於前矣。上曰,武科·小科,旣爲不罷,則獨無文科,事體,何如?徐文重曰,此則慶科,非閑漫設科之比,自上若欲代設一科,恐無不可矣。上曰,文科罷榜,他無持難之事,修擧累百年曠典,終無稱慶之科,未知,何如?徐文重曰,上意以爲缺然,則或可有更設之道,而至於以增廣等科復設,決不可矣。上曰,予意亦不在於復設增廣,或以庭試設行,何如?徐文重曰,此則似好矣。李彦綱曰,此乃大慶之科,罷榜之後,以庭試〈設〉行,似好矣。禮曹判書金構曰,外議,亦似於此多有異同,而若設庭試,則不可與小科與雜科合爲一科,此一款,終有所窒礙矣。上曰,旣已唱榜之後,不幸有此事,擺脫爲之,似好矣。左副承旨趙泰耉曰,設行庭試,當有對擧武科,武科疊設,事體不當,只設文科,則唱榜必有窒礙矣,未知,何如?禮曹參議李寅燁曰,修擧曠典,設科稱慶,今至於此境,設行庭試似好矣,而武科有難疊設,唱榜亦有難便者矣。徐文重曰,武科則自在必不設行,文科獨爲罷榜,何至於不可乎?上曰,三司之意,何如?掌令金致龍曰,設科稱慶之後,只緣士習之奸濫,而至於此,以國體言之,旣已稱慶,不復設科,未爲不可,而第庭試等科,或有無端設行之時,以庭試設行,以慰人心,亦何害乎?修撰吳命峻曰,數百載曠典,擧而行之,誠是莫大之慶,而場屋奸濫之變,慶科終至罷削,此聖意之更欲設科者,而第庭試,則必有龍虎榜然後,可以唱榜,而武科疊設,甚無意義。無已則依庚申年例,特設別科於泮宮,一以寓慶科改設之意,一以慰無故見罷者及入格而見奪者之心,亦或一道矣。正言李正臣曰,罷榜之議,國人公誦,而上敎亦如此,不必更煩,而庭試設行之難便,誠如禮判所達矣。曾於丁巳年復科之時,亦有庭試設行之論,而論議逕庭,終不得行矣。今若設行庭試,則武科疊設,有所不可,文科單設,亦無前例,無已則以別科爲名,設行於泮宮,何如?趙泰耉曰,稱慶科,旣經唱榜之後,只設文科,而武科·小科,若爲仍存,則雖不復設,似無欠缺之歎矣。徐文重曰,士習不美,以至於此,而無故混罷者,亦甚冤枉,設行庭試,以慰落莫之心,似或可矣。吳命峻曰,以別科代設,可也。若以庭〈試〉爲名,則唱榜之時,不成龍虎唱矣。李彦綱曰,罷榜當否,爲先定奪,而設科一款,多有窒礙之端,下詢于諸大臣,商量處分,何如?上曰,科場濫雜之患,前或有之,麗末紅粉榜之稱,只言其幼穉者亦參,而至於今番之事,實是非常之變,不可以常例處之,大臣罷榜之議,可謂正大矣。文科則罷榜,而其中自製得中者,混淪見罷,亦甚冤枉,庭試或別科,似不可不設,令該曹議于大臣,稟處,可也。趙泰耉曰,今番科事,旣有罷榜之命,而今此罷榜,實由於會試場屋之用奸,則恩賜直赴殿試之人,混入於罷榜之中,甚涉冤枉,似當有區別處分之道矣。上曰,今番罷榜,旣由於會試擧子之用奸,則直赴殿試之人,不當入於罷榜中矣。徐文重曰,此則應付於覆科者,該曹自當稟旨擧行矣。以上兵曹謄錄
備邊司啓曰,中江開市,例在於二月十五日,依前商賈預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。以上備局謄錄
今日大臣·備局堂上引見入侍時,左尹羅弘佐所啓,江都城役事,浮石則今方始役,湖西保米,來納役所事,已爲分付,而其來遲速,有未可知,江都留守句管軍餉米,姑先貸用,待其保米之運來,卽爲還償,則此不過旬望間貸用,未知,何如?上曰,依爲之。以上御營廳謄錄
刑曹啓曰,頃因大臣榻前定奪,科場作奸人鄭順億捉來事,發遣捕盜軍官矣。卽者,其軍官自義城李道徵家還來,聞其所言,則吏卒就囚之後,順億之妹夫鄭守白者,罔夜下往,通漏消息,故順億知幾逃躱,不得掩捕,只捉其妹夫而來,莫重罪人,未免失捕,事之痛駭,莫此爲甚。其父鄭巨福及其妻業伊,自本曹,前已囚禁,其妹夫之傳通急報者,自捕廳方爲拘留,而跟捕之擧,不容少緩,分付左右捕盜廳,各別窺伺,期於取得,慶尙監司處,廣加機捕之意,亦爲移文,何如?傳曰,允。以上捕廳謄錄
引見入侍時,修撰吳命峻所啓,今此嚴貴賢等,領議政徐文重,以濟州或黑山島徒配事,稟定,而臣則區區所懷敢達。貴賢是叛民,罪在罔赦,而朝家之不能正法,蓋勢有所壓也。今若定配于濟州,各置其妻,則其死必矣,通官所謂客使來問之說,似無是理,而或有意外之事,則何以答之,雖或不死,來問時,以遠配濟州爲言,則事或有不可知者,安有慮後之本意乎?臣意則貴賢等夫妻,同置近京紫燕島,以存後慮,未爲不可,伏願裁量焉。領議政徐文重曰,罪人,若置近島人迹往來處,則必有逃走之患,此則決不可矣。刑曹判書李彦綱曰,儒臣之言,有理矣,已赦其罪,則置之近島,以待後問,可矣。左副承旨趙泰耉曰,其罪當死,而姑爲屈法者,只慮日後或有來問之端也。今若遠配絶島,彼人來問之時,不爲卽現,或致其生疑,則別惹事端,亦甚可慮,且或彼以飢餓可矜,勿爲殺死爲言者,其意若出於示以好生之德,以爲固結北路人心之計,則後日勅使時,探聞其生死,尤似不難,今姑羈管於近島,以經一番勅使,待其問不問後,永配於絶島,似無妨矣。命峻曰,朝家旣已屈法,則遠島與近島,不過百步與五十步之間,等是屈法,屈之中,其遠其近,無甚輕重,況渠之離本土,此亦數千里外,豈以近島爲難乎?軍國之慮當萬全,姑爲定配於近京絶島,以存慮後之圖,似宜矣。上曰,後日勅使之問不問,雖未可知,而姑待一二年經勅後,觀勢遠配之議,似亦有理。犯越人等,姑爲定配於近京絶島,可也。
左尹羅弘佐所啓,江都城役,浮石則今方始役,湖西保米,來納役所事,已爲分付,而其來遲速,有未可知,江都留守句管軍餉米,姑先貸用,待其保米之運來,卽爲還償,此不過旬望間貸用,未知,何如?上曰,依爲之。備局謄錄
上在昌德宮。停常參·經筵。
辰時至午時,日暈。
下直,長連縣監沈之海,江西縣令趙正萬。
右承旨金澋再度呈辭。入啓。遞差。
昨日引見時,掌令金致龍所啓,請還收持平李世瑾特遞補外之命。措辭見上上曰,勿煩。請開城留守李墪,判尹金鎭龜,竝命罷職不敍。措辭見上上曰,勿煩。又所啓,試所禁亂官,自設科,至出榜,長在門外,專關出入,乃是其職責,而今番場屋,變通內外,公行竊盜之狀,罔有紀極,而全不致察,致令妖惡之徒恣行奸謀,莫之顧忌,事之寒心,莫此爲甚,其在嚴科場杜後弊之道,不可置而不論,請當該禁亂官先罷後推。上曰,依啓。又所啓,今番竊科之徒,多是穉騃不文之類,而其所作奸,非特場中暗昧之事而已,與差備官輩,在家交通,皮封受授之狀,狼藉難掩,其爲父兄者,何敢日不知,金堤郡守李秀儁,以罪人秀哲之兄,當此科獄之起也,人言喧藉,莫不唾罵,而及授外任,揚揚出肅,略無畏憚顧忌之心,物情大以爲駭,如此陰袐縱恣之人,不可置而不論,請金堤郡守李秀儁罷職不敍。上曰,不允。文科罷榜事,停啓。
正言李正臣所啓,請還收罪人睦來善·李玄逸·金德遠·柳命賢放歸田里之命。措辭見上上曰,勿煩。請還收圍籬安置罪人李玄紀放歸田里之命。措辭見上上曰,勿煩。又所啓,臣有所懷,惶恐敢達。封彌官招辭中,有憲吏閔時俊進士及第多出吾手之語,搢紳之羞,莫甚於此矣。閔時俊,今旣移送捕廳,則此一款,不可不別爲問目,嚴加究覈,以此意,分付於捕盜大將,何如?上曰,添入問目中,究問,可也。文科罷榜事,停啓。
禁府照律公事,令次官,卽速爲之事,榻前定奪。
慶尙監司書目,慶州等官呈,以惡虎橫行,囕殺人命,至於十二名之多,捉虎人,依例施賞之意分付事。又書目,咸陽郡守張世南,今月初六日身死事。
忠淸監司書目,大司憲宋奎濂辭職上疏上送事。啓。答曰,省疏具悉。卿其安心勿辭,從速上來行公。
左議政李世白十度呈辭。入啓。傳曰,安心調理。
左承旨南致熏上疏。大槪,臣昨於直中,猝然疝氣上衝,胸腹刺痛,兼有惡心嘔吐之症,症勢危急,不得不冒死陳章,亟遞臣職,俾得及時調治,以尋生路事。入啓。答曰,省疏具悉。爾其勿辭,調理察職。
文學金正直初度呈辭。入啓。給由。
府前啓,請還收持平李世瑾特遞補外之命。請金堤郡守李秀儁罷職不敍。措辭見上答曰,不允。末端事,依啓。開城留守李墪,漢城判尹金鎭龜罷職不敍事,停啓。
政院啓曰,領府事南九萬,有病患云,係是大臣病患,敢啓。傳曰,遣御醫二人,持藥物,卽爲看病。
兵曹判書閔鎭周上疏。大槪,賤疾一向沈篤,旬月之內,決無供職之望,昨今連承召命,而委頓牀席,轉側須人,無計趨造,前後違慢,罪合萬殞,伏乞遞臣本職,仍令勘臣負犯,以警其僚,以延殘喘事。入啓。答曰,省疏具悉卿懇。卿勿固辭,調理行公。
院前啓,請還收罪人睦來善·李玄逸·金德遠·柳命賢放歸田里之命。請還收圍籬安置罪人李玄紀放歸田里之命。措辭見上答曰,勿煩。
戶曹參判申厚命牌不進後上疏。大槪,情勢難安,病又危劇,再違召命,罪合萬死,瀝血呼籲,冀蒙矜察,亟遞兼帶之任,仍治臣違慢之罪事,呈政院。
政院啓曰,同義禁申厚命,今日違牌後,又爲陳疏到院,而疏中有臣雖微末,亦一宰臣,而兼陳所懷之疏,不得上徹之語。蓋厚命,近因婚家之嫌,稱有容護之謗,連疏見却之後,又以次官按獄,終涉苟艱,長官速宜變通之意,附入疏尾,名雖所懷,實亦引嫌。且又連値齋戒,或當出牌之後,故臣與諸僚,相議退給矣,今乃以此執言,有若本院違例退却者然,此上疏,何以爲之乎?敢啓。傳曰,勿爲捧入。
又啓曰,因臺啓,試所禁亂官,先罷後拿事,允下矣。本府當該都事,以李聞一現告,而李聞一,纔已身死云,罷推傳旨,不得捧入之意,敢啓。傳曰,知道。
謝恩,右承旨趙泰耉,左副承旨許墀,右副承旨李鼎命。
校理崔昌大牌不進,依承傳罷職。
有政。吏批,以金昌說爲漢城判官,李鼎命爲承旨,鄭載禧爲判義禁,東善都正炳,益寧守梯。以上朝報
吏批啓曰,判書病不來,參判未差,小臣獨政未安,何以爲之?敢稟。傳曰,只出緊任。
又啓曰,本曹參判差出事,命下矣。擬望之人乏少,外任竝擬,何如?傳曰,允。
政院啓曰,卽者諸承旨,或以病陳疏,或連有式暇,出納之際,事多苟簡,承旨有闕之代,以在京無故人差出,卽爲牌招察任,何如?傳曰,允。以上吏曹謄錄
上在昌德宮。停常參·經筵。
夜五更,月入氐星。
謝恩,延礽君□□。
吏曹判書申琓上疏。大槪,退伏郊坰,恭竢鈇鉞,而譴罰不加,溫批累降,臣誠感泣,罔知攸措。且以職名尙在之故,猶得比數於銓官,每於開政之日,輒有請牌之擧,而以臣情勢,決無抗顔冒出之理,連日違牌,罪尤難逃。伏乞亟削臣職,刊名朝籍,俾退愆田里,以安賤分事。及戶曹參判申厚命,工曹參判金壽增,大司成洪受瀗,大司諫崔錫恒,弼善李敏英,掌令朴泰昌,正言趙泰老·李正臣,初度呈辭,呈政院,還出給。
文學金昌直再度呈辭。入啓。加給〈由〉。
左議政李世白十一度呈辭。入啓。傳曰,安心調理。
領議政徐文重箚子。大槪,更暴前席未盡之懷,冒瀆宸嚴,伏乞特許遞免臣所陞之任,改卜耆德舊望,以重國事,以安微分事。入啓。答曰,省箚具悉卿懇。已諭至意於前席矣,卿胡不諒,陳章撝謙,若是其太過乎?卿其體予面諭,安心勿辭,速出視事,以副如渴之望。仍傳曰,遣史官傳諭。
今日引見時,上曰,今番罷榜事,大臣收議不同,罷榜後,何以處之耶?領議政徐文重曰,收議時,臣則以爲,當罷,而左相收議,則全榜削罷後,決不可復設,而臣意則不然矣。國朝以來,罷榜之擧,丙寅年及戊申年有之,而此皆試官之罪,非擧子之罪也。丁巳年受敎內,以罪在試官,則罪試官,罪在擧子,則罪擧子,勿爲罷榜事,永爲定式矣。且向日則在應榜前,故文武科,竝爲罷榜,而今則有異於是,只削文榜,而武榜及生·進,則竝勿削罷,事體似當,未知,何如?當初收議時,不爲竝擧下詢,更爲博詢而處之,何如?上曰,諸臣之意,何如?刑曹判書李彦綱曰,科場當罷事,大臣近爲仰達,此乃一國公誦之言,固不可因存,而至於全榜之竝罷,恐未得當矣。若不爲唱榜,則竝罷亦無妨,而旣爲唱榜,且經年文科,不可復設,而武科·小科,決不當竝罷矣。上曰,卽今左相,爲右相時,以爲全榜當罷云,而予意則唱榜經年之後,武科及小科,決不當竝罷,文科削罷後復設一款,何以爲之乎?詢問之意,蓋以此也。領議政徐文重曰,前例則罷榜後,無復設之事,而今科則莫重稱慶之擧,有異於前矣。上曰,武科·小科,旣爲不罷,則獨無文科,事體,何如?領相曰,此則慶科,非閑慢設科之比,自上若欲代設一科,恐無不可矣。上曰,文科罷榜,他無持難之事,而修擧累百年曠典,而終無稱慶之科,未知,何如?領相曰,上意以爲缺然,則或可有更設之道,而至於以增廣等科復設,決知其不可矣。上曰,予意亦不在於復設增廣,或以庭試設行,何如?領相曰,此則亦似好矣。禮曹判書金構曰,外議,亦於此多有異同,而若設庭試,則不可與小科·雜科,合爲一科,此一款,終有所窒礙矣。上曰,旣已唱榜之後,不幸有此事,擺脫爲之,似好矣。左副承旨趙泰耉曰,設行庭試,當有對擧武科,武科疊設,事體不當矣,只設文科,則唱榜必有窒礙矣,未知,何如?禮曹參議李寅燁曰,修擧曠典,設科稱慶,而今至於此境,設行庭試似好,而武科有難疊設,唱榜亦有難便者矣。領相曰,武科則自在不必設行,而文科獨爲唱榜,何至於不可乎?上曰,三司之意,何如?掌令金致龍曰,設科稱慶之後,雖緣士習之奸濫,事至於此,以國言之,旣已稱慶,不得設科,未爲不可,而第庭試等科,或有無端設行之時,以庭試設行,以慰人心,亦何害乎?修撰吳命峻曰,數百載曠典,擧而行之,誠是莫大之慶,而因場屋奸濫之變,慶科終至罷削,此聖意之更欲設科者,而第庭試則必有龍虎榜,然後可以唱榜,而武科疊設,甚無意義。無已則依庚申年例,特設別科於泮中,一以寓慶〈科〉復設之意,一以慰無故而見罷者及入格而見奪者之心,亦或一道矣。正言李正臣曰,罷榜之論,國人公誦,而上敎亦如此,則不必更煩,而庭試設行之難便,誠如禮判所達矣。曾於丁巳年復科之時,亦有庭試設行之論,而論議逕庭,終不得行矣,今若設行庭試,則武科疊設,有所不可,文科單設,亦無前例,無已則以別科爲名,設行於泮中,何如?趙泰耉曰,稱慶設科,旣經唱榜之後,只削文科,而武科·小科,若爲仍存,則雖不復設,似無欠缺之嘆矣。領相曰,士習不美,以至於此,而無故混罷者,亦甚冤枉,設行庭試,以慰落莫之心,似或可矣。吳命峻曰,以別科代設,可矣,若以庭試爲名,則唱榜之時,不成龍虎榜矣。李彦綱曰,罷榜當否,爲先定奪,而設科一款,則多有窒礙之端,下詢于諸大臣,商量處分,何如?上曰,科場濫雜之事,前或有之,麗末紅粉榜之稱,只言其幼穉者亦參,而至於今番之事,實是非常之變,不可以常例處之,大臣罷榜之議,可謂正大矣。文科則罷榜,而其中自製得中者,混同見罷,亦甚冤枉,庭試或別科中,似不可不設,令該曹議于大臣,稟處,可也。趙泰耉曰,今番科事,旣有罷榜之命,而今此罷榜,實由於會試場屋之用奸,則恩賜直赴殿試之人,混入於罷榜之中,實涉冤枉,似當有區別處分之道矣。上曰,今番罷榜,旣由於會試擧子用奸,則直赴殿試之人,不當入於罷榜之中矣。領相曰,此則應付於後科者,該曹自當稟旨擧行矣。修撰吳命峻所啓,都堂錄,尙未爲之矣,今則首相已出,斯速擧行之意,敢達。上曰,依爲之。
義禁府啓曰,朝者承牌詣闕之時,始聞順億納供於捕盜廳,盡皆吐實之語,開坐後,取見啓下公事,則罪囚各人等,相議用奸之說,箇箇昭著,而金麟至換皮封一款,亦與李聖輝等,奸狀一般矣,前日請刑啓目,旣已依允判下,故循例施刑,今則換皮封之說,出於順億之招,當與李聖輝等刑訊,似不可有所同異。且吳碩夏·洪受禹等,與閔時俊,圖出皮封之事,書吏金時興,潛偸魚有鳳皮封,出給宋晟之狀,順億皆爲倡說,至於未入場前,與李道徵相約之語,及李聖輝·李秀哲·朴弼渭父子四人,出榜日罷漏後,與閔時俊·文以英等,潛會于纛所之事,亦俱直招,而似此等說,曲折甚多,一一抄出,添入於後坐刑推問目中,何如?傳曰,依啓。金麟至,一體除尋常各別嚴刑,期於得情。又啓目,及第李道徵原情云云。觀此所供,則過試後,翌日發行,到忠州,始聞榜音,還爲上來,推見試券,則五昃純六賦,卽矣身所製,皮封亦矣身所書,而朱草則筆畫委斜,不成貌樣,字行胡亂,不能識別,而直以次上書之。順億曰,此必筆才未熟書吏之所書也,從容改書,有何害也,卽具朱墨紙筆以給是白去乙,矣身信聽其說,果爲親自謄書,一依前樣,而去十二月晦日良中,順億妹夫壽白下去之後,順億乃言曰,試券塡字,請爲改書亦是白去乙,矣身愕然驚駭,堅拒不聽,適因矣身出去之際,順億潛取試券,浮去外面塡字,改五昃爲九天爲白有去乙,矣身驚懼還奪,將欲自首,則渠亦百段哀乞,萬般呼悶,主客之間,拘於顔情,未卽發告是如爲白臥乎所。朱草改書之狀,塡字換改之說,渠旣吐實,則便是半承服是白乎矣,符同用奸之狀,終不直招,極爲痛駭爲白乎旀,五十兩賞功,未入場前相約之說,旣發於順億捕廳所供,則其間情節掩諱之狀,尤極痛惡,刑推得情,何如?啓。半吐半諱,尤極痛惡,除尋常各別嚴刑。
檢閱金興慶上疏。大槪,臣於王府議啓,前檢閱李台佐等依法典請罪事,益不勝惶縮之忱,不得不更爲煩籲於禁門之外,伏乞聖明,亟命罷遞臣職名,先治臣擅離職所之罪,仍令下臣司敗,勘臣未勘之罪名,以明王法無所輕重,以戒人臣之愚昧觸憲,不勝千萬幸甚事。入啓。答曰,省疏具悉。爾其勿辭,從速察職。
待敎李㙫上疏。大槪,臣有不能檢下之失,迸出闕門,恭俟譴罰,伏乞先遞臣職,仍治臣罪事。入啓。答曰,省疏具悉。爾其勿辭,從速察職。
右承旨趙泰耉,同副承旨宋廷奎上疏。大槪,臣等於李台佐等勘罪之事,終不可同罪倖免,晏然職次,玆敢投章徑出,祗俟嚴命,伏乞亟下臣等於司敗,一體勘斷,以嚴國法事。入啓。答曰,省疏具悉。爾等勿辭,從速察職。
府前啓,請還收持平李世瑾特遞補外之命。措辭見上新啓,前直長李世禎,本以不文之人,猥占科第,出榜之後,人言喧藉,及至秋曹究覈之日,渠之奴子,以額外之人,冒入場屋,爲其上典用奸之狀,已露於其供辭中,而世禎則偃然在家,尙無究覈之擧,輿情憤惋,莫不爲駭。幼學金慶復之奴子,亦以額外之人,冒入場中,秋曹究覈之時,旣已現發,行奸情節,雖牢諱不服,其敎奴用奸之狀,昭著難掩,如此奸細之徒,不可無一體究覈之擧,請前直長李世禎,幼學金慶復,竝拿問嚴覈,兩人奴子,亦爲移送捕廳,各別究覈,期於輸情。禮曹佐郞洪旣濟,盜科罪人等,試券僞造改書之際,試院行用印信,符同出給,盜踏試券之說,狼藉傳播,無人不聞,不可無覈實之道,請禮曹佐郞洪旣濟拿問嚴覈。答曰,不允。末端事,依啓。
待敎李㙫,檢閱金興慶牌不進,罷職傳旨。傳曰,只推勿罷。再招不進,依承傳罷職。以上朝報
今日,大臣·備局堂上引見入侍時,刑曹判書李彦綱所啓,曾於戊辰二月初三日備局引見時,因領議政李九萬所啓,凡訟場,三度得勝後,違法立訟者官吏,論以罷職事,申明定奪,而上言擊錚議決者,比之訟官自決,事體爲重,計於決給度數中事,命下矣。上言擊錚議決之類,自戊辰受敎後,計於度數,而受敎以前議決者,勿計於度數乎?有明白定奪,然後可無牴牾之患,卽今領相,其時以刑判,同爲入侍,有所定奪矣,下詢而處之,何如?領議政徐文重曰,議決者,彼此無捧招之事,故雖曰啓下,不計於度數矣。臣待罪該曹時,有十餘巡接訟者,故過三度後,聽理者請推矣,今則從令後,計其度數,定式施行,未知,何如?上曰,從令後,計之,可也。以上刑曹謄錄
延礽君肅謝時,着公服,由仁政殿內西邊門出,詣東邊依幕,謝恩後仍詣本府問安廳,兩殿·兩宮,請承傳旨,牌招問安後,入闕內。以上宗親府謄錄
捕盜廳啓曰,景慶宮假衛將牒報內,守宮東邊軍堡一間,去月十四日夜,賊人踰城撤毁,偸去材木云。凡空闕守衛,旣令衛將與內官,領率軍人而巡視,又爲新設軍堡者,意非偶然,則今此一夜之間,撤毁偸去者,雖係賊人所爲,衛將·內官及軍卒之職在守衛而瞢不覺察,任其偸毁之罪,已非尋常,況其牒報之諉於賊人之踰城偸毁,亦似難信,則尤不可不另加査治,當該假衛將及內官,令攸司稟處,書員及巡審軍士,本堡守直軍士,亦令攸司囚禁,嚴査處置,所謂毁偸賊人,試令左右捕盜廳,窺伺捕治,何如?傳曰,允。以上捕廳謄錄
備邊司啓曰,以畿內捕虎事,平安道江邊武士三人,槍砲手二十名上來,出送東道郡邑矣,旣已雪盡,無迹可尋,不得捕捉,遠來不可久留,還爲下送之意,敢啓。答曰,知道。以上備局謄錄
都摠府啓曰,今日入直軍士,當爲中日習射,而雨雪如此,不得爲之之意,敢啓。傳曰,知道。摠府謄錄
上在昌德宮。停常參·經筵。
左議政李世白十二度呈辭。入啓。傳曰,安心調理。
文學金昌直三度呈辭。入啓。遞差。
吏曹口傳政事,兼春秋二,孟萬澤·柳百乘。
禁府,洪旣濟拿囚。啓。
政院啓曰,右承旨趙泰耉,同副承旨宋廷奎,昨日陳疏出去,宋廷奎則有式暇,今日病不進,趙泰耉等當初不安,實由於李台佐等島配照律,而今則李台佐等,有罷職放送之命,不當更爲引嫌,右承旨趙泰耉,卽爲牌招,何如?傳曰,允。
奉敎朴弼明牌不進,依承傳罷職。
備邊司啓曰,京畿監司趙相愚,移拜吏曹參判,其代,當日開政差出,使之數日內交代,何如?傳曰,允。
吏曹口傳政事,兼春秋朴乃貞。
謝恩,兼春秋柳百乘·朴乃貞。
傳曰,召對爲之。入侍,承旨李鼎命,玉堂趙大壽·宋徵殷,假注書兪彦明,兼春秋柳百乘·朴乃貞。
京畿監司書目,坡州牧使李德齡,雖緣身病危重,而不爲參祭,不得已罷黜事。啓。傳曰,只推勿罷。
全羅監司書目,敢申瀝血之懇,冀蒙恩遞,以便公私事,上疏上送事。啓。答曰,省疏具悉。卿勿過辭,從速察職。
禁府啓目,金麟至刑問二次不服,加刑得情,何如?啓。除尋常,各別嚴刑,期於得情。又啓目,兪信一刑問四次不服,加刑得情,何如?啓各別嚴刑得情。又啓目,吳碩夏·洪受禹,各刑問四次,宋晟刑問三次,李聖輝·李秀哲·朴泰晦各刑問二次,李道徵刑問一次,忍杖不服,竝只加刑得情爲白乎矣。朴弼渭段置,來會纛所,改書皮封之說,出於順億之招,更爲推問後,稟處,何如?啓依允。除尋常,各別嚴刑,期於得情。又啓目,前檢閱李台佐,前校理李徵龜等矣,李台佐段,實錄曝曬回還後,連原驛人馬,行到京畿初驛,法當換把是白去乙,本驛三等馬各一匹,勒令仍把,枉道行過一息程,驪州地換把,李徵龜段,承召上來時,連原驛大馬一匹·卜馬一匹,亦爲仍把越境,過一日,至廣州慶安驛,始許換把是如爲白有臥乎所。驛騎之越境仍把,旣有邦禁,則今此越把,未免冒法之歸,罪各杖一百,徒三年,竝只告身盡行追奪,私罪。啓。功減一等爲乎矣,兩人所犯,容有可恕,竝除杖徒,罷職放送。
正言趙泰老啓曰,臣頃以驛馬越把事,疏陳自首,過蒙聖度容假,諭以勿辭,惶恐之極,不敢爲連章控免之計,黽勉行公,蓋有月矣。及夫李台佐等就理之後,臣之情勢,一倍難安,不得不尋單縮伏,以俟其勘律之期,今聞兩臣之罪,旣以杖徒奏當,而只罷其職,蓋出特恩,論其罪名之輕重,臣亦同罪首實之人,自有在法當被之律,則臣何敢一刻晏然於臺次乎?請命罷斥臣職。答曰,勿辭,退待物論。
掌令朴泰昌啓曰,臣頃者待罪春坊,以全羅道厲祭官,奉命下去時,枉道作行事,陳章首實,而恩批反降,以勿辭爲諭,揆以分義,不敢更爲瀆擾,終未免黽勉行公矣。及叨是職,適當李台佐等就理之時,臣之情勢,益復難安,尋單縮伏,只俟其勘律之期矣。今聞台佐等之罪,律以配徒,而罷職之命,出於特恩,毋論罪之輕重,同時引罪之人,竝皆自劾,則臣何敢一刻仍冒於臺職乎?請命罷斥臣職。答曰,勿辭,退待物論。
掌令金致龍,持平李大成啓曰,臣等,以李秀儁罷職不敍事,論啓蒙允矣。今聞物議,以啓辭中下語旣緩,擬律亦輕,大以爲非,臣等何敢晏然仍冒乎?請命遞斥臣等之職。答曰,勿辭。
今日召對時,前參判吳道一敍用事,榻前下敎。
弼善李敏英上疏。大槪,臣之情勢,決不敢復冒榮次,而又於李台佐等勘罪之事,尤不可以曾所避遞,而苟逭應被之罪,伏乞聖明,亟下臣司敗,一體論斷,以嚴國法事。入啓。答曰,省疏具悉。爾其勿辭察職。
府前啓,請還收持平李世瑾特遞補外之命。措辭見上前直長李世禎,本以不文之人,一年之內,連貫七場,終至於冒占科第,人心之疑惑,國言之喧藉,固已久矣。罪人辛聖敏,爲世禎用奸情節,已發於秋曹究覈之際,而況其入場之初,自試所旣令出去,則聖敏之躱避仍留,已難掩其售奸逞巧之迹,而終始抵賴,尙不吐實,可勝痛哉?渠旣以世禎之私人,冒留於不當留之地,爲世禎圖科之說,又復狼藉,則世禎之與聖敏符同之狀,昭不可掩。幼學金慶復之奴子雲鶴,前後情節,與聖敏一般,則其主慶復之與之符同,亦可明知,且社稷洞·明禮洞兩班,若或見落,他得中人封彌圖出以給,則當有無限好事之說,旣發於罪人之招辭,其陰秘之迹,彰露無餘,其在嚴科場懲奸慝之道,亦不可不一體窮問,而至於聖敏·雲鶴等情狀,與時俊·以英輩,無甚差別,請前直長李世禎,幼學金慶復,竝拿問嚴覈,刑曹罪人辛聖敏·雲鶴,竝爲移送捕廳,各別嚴覈,期於得情。前郡守李秀儁,以罪人秀哲之兄,今番秀哲之竊科也,人言藉藉,皆以爲其間陰袐之狀,秀儁無不與知,而特以端緖未露,獨漏王府之究問,輿情憤鬱,莫不唾罵,而秀儁,乃於除命之下,自同平人,揚揚出肅,略無畏憚顧忌之心,至於躬詣大臣之門,探問罪人律名之如何,以爲嘗試之計,其縱恣無嚴,莫此爲甚,罷職薄罰,不足以懲其罪,請前郡守李秀儁削去仕版。引嫌而退。事在旣往,不必追咎,何可以此輕遞言官,請掌令朴泰昌出仕。答曰,不允。末端兩件事及處置事,依啓。雲鶴事,以奴證成其主之用奸,極爲未安,逆獄之外,決不可爲也。辛聖敏,旣非順億之辭連,則不必移送也。勿煩。
謝恩,奉敎洪重益,檢閱尹志和,文學洪瀅。
疊書臨昌君焜上疏。大槪,臣以宗親府有司堂上,從舊例進謁延礽君于問安廳,而以臣謂有失儀於進謁之際,至有誣謗之言,不勝惶悚,敢暴事實,仍乞遞臣有司堂上之任,以安微分事。入啓。答曰,省疏具悉。凡公會,進拜於大臣之前,則大臣擧手答揖而已,元無起立之事,況王子,自是無階君也,體面之尊,尤爲自別,問安廳,亦一公會,故以坐而受拜答揖之意下敎矣。罷後問之,則起立相揖云,然則王子事體,反不如外朝乎?訝惑矣,今觀疏辭,本府下吏之所答,殆不成說,顯祿,雖曰與大匡同,而大匡則惟是一品,王子本無階級之可論,則起立之體,渠何敢創說乎?已極駭然,而卿之不信定奪,費辭陳疏,殊失事體也。
有政。吏批,以金澋爲星川府使,李蕃爲金堤郡守,柳之發爲京畿監司,尹尙迪爲禁府都事,洪瀅爲文學,朴行義爲全羅都事。待敎李台佐,檢閱金興慶·尹志和,奉敎洪重益,兼春秋朴乃貞·孟萬澤·柳百乘。以上朝報
備邊司啓曰,京畿監司趙泰耉,移拜吏曹參判,其代,當日開政差出,使之數日內交代,何如?傳曰,允。
政院啓曰,六曹皆有兼春秋,意有所在,而近來兼春秋有闕之代,不卽差出,每有臨時口傳差出之擧,誠極未安。今後六曹兼春秋,隨窠差出事,分付該曹,定式施行,而且前翰林洪重益·李㙫相避,說書尹志和,前奉敎朴弼明相避,俱不得付職矣。今則李㙫·朴弼明,俱在罷散中,史局闕員,以洪重益·尹志和,今日政差出,卽爲牌招入直,何如?傳曰,允。又所啓,今日召對事,命下矣。下番兼春秋孟萬澤,屢度催促,尙不入來,聞其所患,果爲沈重,勢難起動云。不可無變通之道,孟萬澤兼春秋之任,今姑改差,其代,卽爲口傳差出,以爲入侍之地,何如?傳曰,允。
吏批啓曰,判書病不來,參判未肅拜,小臣獨政未安,何以爲之?敢稟。傳曰,只出緊任。以上吏曹謄錄
臨昌君焜疏曰,伏以王子新拜宗親府有司堂上,則有司之任下位者,進謁本府,舊例然也。延礽君爲有司堂上,而未及出閤,則進謁無路,故臣於延礽君肅謝之日,進于問安廳請謁,則侍者傳言曰,入來。臣入立廳中,而本府書吏,告于延礽君侍者曰,凡問安時,王子君,坐於北壁之上,正一品宗親·儀賓,坐於一行,一時相揖,禮也。第三有司堂上臨昌君階是顯祿,與大匡同品,禮當起立相揖矣,侍者從傍對曰,王子以坐而受拜之意,定奪矣。臣曰,旣以坐受定奪,則當依此爲之,而朝行間體例則不然,何以爲之?侍者曰,本府規例如此,則宜從禮文爲之矣。延礽君,聞此言,卽起立,臣自念,此非問安班列也,乃以有司堂上投刺之禮來謁,則有司投刺之例,不必一行而立,仍進前行揖,則延礽君亦答揖,臣卽又進前揖而退矣。卽者本府書吏來言,內侍以本府問安廳行禮之事,問于錄事,答以,王子君坐受正一品宗班之拜云。錄事之言,實出臆度妄對,則臣不勝其惶歎。又伏聞王子侍者中,一稱南重河者,以王子跪拜于臣,而臣只擧手答之,爲言于掖庭之間云。臣進拜,王子答揖之狀,王子諸侍人及闕中之人,無不見之,王子坐立之際,旣有左右奉護之人,豈有王子先拜之理乎?臣雖不學無識,周旋於班行之間,習見王子·大臣·正一品宗室·儀賓揖拜行禮及本府問安時規例者,已有年所,世間安有王子跪拜,而只擧手答揖者乎?此則病風喪心者,亦不爲也,雖有訛言,必有能辨之者,而聞來毛骨竦然,罔知所措,玆敢不避猥越之誅,陳暴事實,以冀聖明之下燭矣。臣以無似,猥忝有司堂上,旣不能擇得錄事,致有做虛妄對之事,不職之責,在所難免。且有意外誣謗,尤極惶悚,伏乞聖明,先遞臣有司之任,仍勘臣罪,不勝幸甚。答曰,省疏具悉。凡公會,進拜于大臣之進,則大臣擧手答揖而已,元無起立之事。況王子,自是無階君也,體面之尊,尤爲自別,問安廳,亦一公會,以坐而受拜答之意,下敎矣。罷後問之,則起立相揖云,然則王子事體,反不如外朝乎?訝惑方深矣。及見辭疏,本府下吏之所云云,殆不成說,顯祿,雖曰與大匡同,而大匡則惟是一品,王子本無階級之可論,則起立之體,渠何敢創設乎?已極駭然,卿不信定奪,費辭陳疏,殊失事體也。以上宗親府謄錄
禮曹啓曰,端宗大王·定順王后復位祔廟增廣別試文科殿試,今因臺啓及大臣收議,旣已罷榜。當初啓下會試·殿試榜目,還入爻周,而入格試券,亦令政院收聚,去其紅籤,所受紅牌,令吏曹,稟旨處置,何如?傳曰,允。以上禮曹謄錄
備邊司啓曰,京畿監司趙相愚,移拜吏曹參判,當日內開政,差出其代,使之數日內交代,何如?傳曰,允。備局謄錄
上在昌德宮。停常參·經筵。
判尹金鎭龜上疏。大槪,冒陳危懇,乞蒙亟遞臣職,仍勘臣罪,以重臺體,以安微分事。入啓。答曰,省疏具悉卿懇。卿其安心勿辭,從速行公。
戶曹判書金構上疏。大槪,新授度支之命,於夢寐之外,揣分量才,萬無堪承之望,冒死陳懇,乞蒙鐫改,以重國事,以安私分事。入啓。答曰,省疏具悉卿懇。卿其安心勿辭,從速行公。
假注書朴熙晉改,代李震煥。
假注書李震煥改,代宋宅相。
禮曹啓曰,文科罷榜之後,庭試或別試中,似不可不設,令該曹,議于大臣稟處事,命下矣。議于大臣,則行判中樞府事尹趾善以爲,今此科事,實前古所未有之變例也,只削文科,仍存武榜,則是未成之榜也,如欲竝罷全榜,則不但武科·生進·雜科之冤抑甚矣,莫重慶科,仍此廢却,不爲復設,誠極未安。聖意之缺然,蓋由於此,若設別科,則只是慰悅人心,而旣不關涉於稱慶之科,此則固無所據,單設庭試,獨爲唱榜,名以增廣·庭試,俾爲對擧云者,似合於處變之道,臣不敢別生意見於其間,伏惟上裁。領議政徐文重以爲,文科削罷,雖出於唱榜之後,稱慶之科,終至不完,誠爲欠缺,代設一科,不爲無名,而終以武科,有所窒礙,若爲別設補缺,則不免爲苟且之歸,無已則直設庭試,文武取人,未爲不可,第念今此設科,只爲文科,則凶歲農節,遠外武士之聚會京師,殊甚可慮,武技規矩,竝與講經,早爲啓下,俾無廢農往來之患,亦或一道,伏惟上裁。判敦寧府事崔錫鼎以爲,國有無前曠典,稱慶設科,而不幸有罷榜之擧,群情誠似缺然,第念設行庭試,以代文科,雖可以慰悅人心,武科如欲對擧,則乃是疊設,若只設文科,則又不成設科貌樣,不免爲偏枯苟且,初旣設行增廣,則朝家稱慶之意,少無未盡,文榜今雖削罷,諸科旣令仍存,則增廣,固猶在也。今若更設庭試,則一慶兩科,似無前例,反歸於煩複贅剩,凡此兩款,俱涉未安,文武之別爲對設,恐不可輕議。抑又思之,卽今人心士習之汚壞,至於此極,正宜停揀選試,以爲敦養懲勵之道,不但今番庭試而已,數年之間,姑不設科擧,或有庭·謁聖等科,只許居首直赴,節日課製施賞,亦稍異近規,以示撙節防範之意,則庶幾倖心少息,渝風向正,區區愚見,竝此仰陳,伏惟上裁。左議政李世白,病不收議,右議政閔鎭長,時未肅謝,不得獻議,領中樞府事南九萬·領敦寧府事尹趾完·行判中樞府事柳尙運,俱在外,不得收議,大臣之意如此,上裁,何如?啓。傳曰,病不收議及未肅拜在外大臣處,亦爲問議以啓。
疊書又啓曰,端宗大王·定順王后復位·祔廟增廣別試文科殿試,今仍臺啓及大臣收議,旣已罷榜,當初啓下會試殿試榜目,還入爻周,而入格試券,亦令政院收聚,去其紅籤,所受紅牌,令吏曹,稟旨處置,何如?傳曰,允。
吏曹啓曰,今此增廣別試文科罷榜事,命下矣。各人等紅牌收聚後,與紅榜,竝爲燒火之意,敢啓。傳曰,知道。
左議政李世白十三度呈辭。入啓。傳曰,安心調理。
禁府,李世禎·金慶復拿囚。啓。
慶尙監司書目,昌原府被死人金卓先屍體驗後,無端掩置,瞞報營門,昌原府使洪夏臣,咸安郡守黃奎,柒原縣監李東卨等,竝只罷黜事。
吏曹啓曰,守令有闕,政事,取稟。傳曰,明日爲之。
傳曰,大臣·備局堂上引見。
引見時,閔時俊招內,現告丙子監試覆試換封用奸入格人等,自刑曹爲先囚推,鄭順億招內,追告文科會試換封用奸人宋思胤·李世禎·洪重泰·洪錫輔·朴泰斗及尹周相,平安道李姓人等,移送禁府,與洪受禹等,一處憑覈事,榻前定奪。
禮曹各樣印信,自今別樣堅固藏置,俾無如前虛疎事。及前奉敎朴弼明,前待敎李㙫·李台佐,前檢閱金興慶,前校理李徵龜,竝敍用事,榻前下敎。
刑曹囚推,試所諸罪人中,無可疑之端者,姑爲區別保放,以待結末事。及同義禁申厚命牌招察任事,及宗廟社稷松樹稀疎處,分付漢城府,趁今正月內植松事,榻前定奪。
今日引見時,禮曹堂上有闕之代,後日政差出事,定奪。
今日引見時,正言李正臣所啓,臣於日者詣臺還歸之路,逢着一品儀賓,欲爲隱避,則下吏告以元無隱避之規云,故只回馬首矣。追後聞臺臣雖逢從二品官,法應隱身避云,則一品官之體貌尊重,比之從二品官,尤爲懸絶,誠不勝瞿然之至。臣新進生疏,只憑下吏之言,當避而不避,其爲虧損體例,大矣。所當卽爲出避,而賤狀適苦,連日尋單,今始自列,所失尤大,以此以彼,決不可冒居於臺次,請命遞斥臣職。上曰,勿辭,退待物論。
掌令金致龍所啓,臣以罪人雲鶴移送捕廳事,與同僚相議論啓矣。及承聖批,以以奴證主爲未安,臣不勝瞿然也。臣之本意,非欲以其奴證成其主之罪案,自試所榜出之後,猶且躱避仍留,儘有奸情之十分可疑,必欲嚴覈重罪者,蓋以此也,而聖敎如此,臣之論啓不審之失,著矣。臣於此,固已難安,而卽者詣臺,得聞判尹金鎭龜疏本,則盛氣費辭,隱然以今番臺啓,爲抑勒者然,臣誠駭惑,莫曉其所以也。作牌齋任一款,累出臺章,而猶不敢顯然分疎矣。今乃以有違實狀等語,反攻言者,欲脫於黨比之科,吁亦異矣。臣不敢呶呶,重傷事體,而至於此啓,亦嘗隨參,則何可任其譏斥,而仍居職次乎?請命遞臣職。上曰,勿辭,退待物論。
禁府啓目,朴弼渭更招云云。觀此所供,則聚會纛所之說,萬萬無據是如爲白有置,弼渭之至今不爲請刑者,蓋以知通囑圖差送憲吏等曲折,皆是其父泰晦之所爲是如,發於獄辭,則弼渭處訊問,似近於以子證父,故有所留難爲白如乎。今此纛所聚會時,弼渭身犯之事,若拘於證父,而不問其身犯之罪,則似非治獄之體,所當刑推是白乎矣,泰晦旣入於同往之中,而忍杖牢諱,則以此刑訊於其子,亦不無嫌礙之端,姑待泰晦輸情後,更爲稟處,何如?啓依允。又啓目,洪旣濟原情云云。印信出給之說,極爲冤痛,而至謂試券旣不改造,則其非盜踏印信之事,推此可知,矣身暖昧之由,可以立卞是如爲白有臥乎所,試券旣不改造,則必無盜踏印信之說,誠如其言是白乎矣,第宋晟之二成見落而三露入格,必是自外改書入送之事是如,人皆致疑是白乎旀,順億所謂浮去內面是如爲白在,皮封段置,亦無浮出之迹是白乎等以,外議以爲,當初浮去改書是白如可,登第出來之後,更爲改書他紙,故無浮去之迹是如,群言沸騰,則臺啓所謂狼藉傳播,無人不聞之語,亦必有所指是白乎矣,渠旣如是稱冤,而姑無現捉之端,則直請刑推,亦非審愼之道,姑爲仍囚,以待試券改造事端現發之後,更爲稟處,何如?啓依允。
持平李大成啓曰,臣以金慶復奴雲鶴移送捕廳事,有所論啓矣。及承聖批,以以奴證成其主之用奸,極爲未安爲敎,臣於是,竊不勝瞿然惶悚,而抑有所不然者,若無端捉致其家奴,使證其主之用情,則揆諸事理,或有所不可,而旣以額外之人,冒入場屋,其可疑之迹,昭著難掩,則只當問其緣何故而入,做得何事而已,臣之請移捕廳者,不過爲捕廳之嚴猛,可以鉤得其情實,旣於秋曹,已加累次刑訊,則何必移送捕廳而後,始有以奴證主之嫌?然聖敎旣如此,臣之論事不審之失,著矣,其何敢晏然乎?且臣伏見判尹金鎭龜之疏,乃以作牌齋任,出於抑勒等說,費辭自明,有若只爲奉行聖旨,無一毫偏係之私,而直加以黨比之目者然,臣誠不欲與之呶呶多辯。臣之當初所論,旣出於據實論列,而今乃重被其厚詈,以此以彼,不可一刻苟冒於職次,請命遞臣職。答曰,勿辭,退待物論。
京畿監司柳之發上疏。大槪,新授畿輔巡宣之職,爲任最重,揣量才分,決無承當之望,玆敢露章,乞賜遞免,回授可堪之人,以幸公私事。入啓。答曰,省疏具悉。卿其勿辭,從速察職。
備忘記,臨昌君,再昨公會,頗失禮貌,而乃反費辭投疏,其不識事體,甚矣。推考。
引見時,今番以科場用奸事就囚者,與他罪囚有異,無論朝官儒生,一倂着枷事,榻前下敎。
今日引見時,領議政徐文重所啓,今此科場獄事,事體重大,判義禁鄭載禧,不可不趁卽使之上來按治矣。大臣·三司外,元無上來下諭之擧,而取考政院日記,則甲戌年間,故相臣申翼相,爲判義禁時,自政院有下諭之事,雖未知其時仍何變通,而旣有前例矣,今亦自政院,下諭,催促上來,何如?上曰,依爲之。又所啓,備局堂上雖多,而多有病故,卽今行公之人甚少,凡事不得博議商確,苟簡甚矣,左參贊李玄錫,司直李光夏,竝差下堂上,何如?上曰,依爲之。
今日引見時,修撰吳命峻所啓,凡經驛不換之罪,大明律則杖六十,大典則徒配,而蓋元驛內多屬驛,律文所謂經驛云者,只過去諸屬驛而不換者也。李徵龜·李台佐等之不爲自暴實狀者,蓋避其自明免罪之嫌矣。且明律,有前站無船馬,則勿論之文,而大典則無此文,故近來諸臣紛紜引罪者,此也。雖前站有馬,而若因馬好,勒令仍把,則固可罪,而殘驛或致客多,無馬可代,則使命亦不可淹滯,此事必一番明白定式,可無使命稽滯之患,且無此後紛紜之弊矣。領議政徐文重曰,忠淸監司狀啓,姑未得見,雖未知其言之如何,而凡使命往來時,乘馹到他驛則換騎,例也,而所謂越把者,如乘此道之馬,到他道而不換也,若於一驛所掌之內,以一馬越站不換者,似非經驛之謂,而如此之類,竝律以經驛,則似涉太過,使兵曹明白定式,宜矣。刑曹判書李彦綱曰,律文,以經驛不換論罪,蓋謂宜換馬而不換者,故又有前站無馬,則勿論之文也。若因馬而姑爲仍把者,固可罪之以經驛矣。至於所到之站,無馬可騎,則使命不可中留,安得不仍把乎?各驛皆有道掌試,以畿驛言之,如延曙之馬,於本驛所掌之內,則雖以一馬經站而行,不可謂之經驛不換,而若到良才而不換者,是謂經驛不換,而若使良才之馬,不爲來待於境上,則其勢不得已經其站而行,換騎於有馬之站,如此之類,皆謂之經驛而罪之,則犯科者衆,多有紛紜之弊矣,以前站無馬而經站者,及其驛道掌內經站而不換者,勿爲論罪事,定式,宜矣。上曰,以馬好之故,應換不換者,固當罪之,而因其無馬,不得已越把者,有可恕,故李台佐等,參酌罷職矣。此後,依所達定式施行事,分付,可也。
今日引見時,刑曹判書李彦剛所啓,諸道各邑年分踏驗時,一入於成川覆沙等災,則更無還起之事,故田結因此漸縮矣。曾於川反覆沙成川浦落及量陳處,使各邑不待年分,從容査驗,則還起處,必將盡現,所得隱結,自不可勝數,而亦不至大段騷擾矣。修撰吳命峻曰,令備局作爲事目,分付各道,凡陳災處,一一査驗,知其還起實數,使之以報,宜矣。上曰,所達,是矣。令備局作爲事目,分付各道,着實擧行,可也。以上朝報
今日引見入侍時,刑曹判書李彦綱所啓,代立軍士金天義,出於順億之招辭,而順億以爲,盜得皮封,使天義傳給於其主李秀哲之故,請移于捕盜廳矣。卽見捕廳文書,諸罪人,竝皆取服,還送本曹,則天義,亦不必移送捕廳,自本曹,仍爲囚推,何如?上曰,依爲之。以上捕廳謄錄
今日大臣·備局堂上引見入侍時,領議政徐文重所啓,右議政閔鎭長,在戶判時,以歲弊紙品甚劣,幾乎生事於彼中,故變通稟處事,定奪,而其時僚相不齊,不得稟定矣。大抵一自大同紙地上來之後,三南楮田皆罷,中外紙地,以此甚爲稀貴,不可不還送本道,而非但久罷之餘,外方猝難盡辦,貢物主人,亦有預受價者,不可無變通之道,一半則還送本道,一半則仍令主人輩備納,似便矣。此事,自外相議於左右相,戶判未及出仕,而時節已晩,敢此仰達矣。上曰,一時盡爲變通爲難,分一半備納,可也。以上戶曹謄錄
都摠府啓曰,副摠管趙泰采,除標信,以文臣朔試射試官,訓鍊院進去之意,敢啓。傳曰,知道。摠府謄錄
上在昌德宮。停常參·經筵。
辰時,日暈。
左議政李世白十四度呈辭。入啓。傳曰,安心調理。
大司諫崔錫恒初度呈辭。入啓。給由。
吏曹判書申琓辭職上疏。入啓。答曰,省疏具悉。卿勿固辭,安心行公。
掌令朴泰昌啓曰,臣與正言趙泰老,俱是犯禁之人,同時引避,而特以本府之先爲處置,雖蒙出仕之恩命,泰老則尙在退待中,諫院處置,立落未定,則在臣自處之道,已不可晏然行公,而且本府諸僚,以論事不審之失,相繼引避,處置將歸臣身,而於伊日諸僚構出啓草之際,適緣引避諸臺,不無參涉可否之端,今於聖批之下,臣亦自訟之不暇,豈可以不爲聯名,有所自恕,而冒當處置乎?以此以彼,俱難仍在,請命遞斥臣職。答曰,勿辭,退待物論。
傳曰,召對爲之。入侍,承旨許墀,玉堂趙大壽·吳命峻,假注書宋宅相,史官洪重益·尹志和。
開城留守書目,敢陳危悃,冀蒙譴罷事,上疏上送事。啓。答曰,省疏具悉。卿其勿辭,從速察職。
輔德李震壽上疏。大槪,召牌之下,不得不黽勉起承,而母病添苦,委頓牀席,其在情理,決難一刻離違,伏乞聖慈,亟遞臣職,俾得專意救護事。入啓。答曰,省疏具悉。爾其勿辭,救護母病。
今日召對時,侍讀官趙大壽,檢討官吳命峻所啓,竝引嫌而退。旣往之事,追嫌太過,其所論執,非爲證主,意外侵詆,何必爲嫌?一品犯馬,在法應遞。嫌難處置,其勢固然,請正言趙泰老,掌令金致龍·朴泰昌,持平李大成出仕,正言李正臣遞差。上曰,依啓。
待敎李台佐上疏。大槪,嚴召之下,分義是懼,趨詣闕門之外,敢陳難冒之勢,乞削臣職,以嚴邦憲,以安微分事。入啓。答曰,省疏具悉。爾其勿辭,從速察職。
謝恩,說書李㙫,檢閱金興慶。
禮曹,前府使金龜萬,去十二月二十七日卒逝云。曾前亦有未赴任已行從二品實職身死人員致祭之規,弔祭致賻,依法例擧行,何如?啓依所啓施行。
禮曹啓曰,命下矣。更議于病不收議未肅拜大臣,則左議政李世白以爲,臣於前日獻議之時,臣之本意,初不及於小科·武科之竝罷與否,不過以爲今雖全一榜可罷,而不宜更設此覆試云爾,及觀擧行條件,方覺臣遣辭之不明,病昏至此,不勝惶恐,而今又承此再詢,不敢不略陳焉。自前罷榜,多在於未放榜之前,而今番則大與前不同,大科·小科,旣已唱名,則增廣之體,初未嘗不備矣,小科·武科,竝又仍存,則稱慶之意,亦未曾不在矣,今雖不設他科,恐無欠缺之嘆,而至於不設武科,只設文科,以補已罷之榜,其苟艱防礙之端,果有如筵席諸臣所達者,臣未知何以則得當,而若以慶科之未全完,猶以爲缺然,則祖宗朝,不必仍有事而亦有設行庭試之例,今亦別設庭試,而略取文武,以爲慰悅之地,不必與增廣兩相參涉,則亦或無害於權宜之道,伏惟上裁。右議政閔鎭長以爲,千萬意外,叨此不敢當之除命,縮伏私室,方在恭俟物議之中,再詢之下,終不敢獻議,不勝惶恐。敢啓。傳曰,知道。右相處,更爲問議。
禁府,沈益昌·洪錫輔·閔時俊·鄭順億拿囚。啓。
今日召對時,檢討官吳命峻所啓,昌城府使權詢,以有屋轎子,率妾而去,其不法之狀,極爲非矣。臣久欲陳白,而冬前則捧糴甚重,爲慮遞易之弊,今始仰達,似當有警責之道矣。上曰,所達誠是,罷黜,可也。
今日召對時,檢討官吳命峻所啓,今於講書內,皇明太祖,身爲萬乘之尊,能軫民間之貧苦,每以種桑勤勤爲戒,意甚盛也。卽今方當桑農之節,政宜栽培,自上若以務種桑柘之意,申明種植之法,各別申飭,則其於聖人恤民之政,小民蒙惠之道,豈其小哉?上曰,申飭該曹,着實擧行,可也。
有政。吏批,以鄭載禧爲禮曹判書,金相稷爲兵曹正郞,李㙫爲說書,金壽河爲咸安郡守,朴弼明爲說書,金桶爲柒原縣監,白世溥爲昌原縣監,吳道一爲禮曹參判,李徵龜爲校理。以上朝報
吏批啓曰,判書陳疏,參判未肅拜,小臣獨政未安,何以爲之?敢稟。傳曰,只出緊任。
又啓曰,新除授全羅都事朴行義呈狀內,全州判官朴重圭,卽矣身之姨兄也,在法當遞,斯速入啓處置云。旣有相避,則未赴任都事遞改,已有前例,全羅都事朴行義,改差,何如?傳曰,允。
又啓曰,今日政,弘文館校理望單子,誤以副校理書入,臣有矇然不察之失,惶恐待罪,校理望單子,改付標以入之意,敢啓。傳曰,知道。
今日引見時,前校理李徵龜,前檢閱金興慶,前待敎李㙫,前奉敎朴弼明,前待敎李台佐,竝敍用事,榻前下敎。以上吏曹謄錄
都摠府啓曰,今日入直軍士,中日習射,請出標信。傳曰,知道。摠府謄錄
上在昌德宮。停常參·經筵。
未時,太白見於巳地。
大司諫崔錫恒再度呈辭。入啓。加給由。
禮曹啓曰,大臣收議草記,傳曰,知道。右議政處,更爲問議事,傳敎矣。議于右議政閔鎭長,則以爲,今此增廣,若竝罷全榜,則其在因慶設科之意,果爲欠闕,而只削文科,仍存武科與生進,俱已唱名於大庭,則稱慶之典,固未始廢而不擧也。至於更設儒生別科,則放榜之際,文武未差,不成事體,爲此之慮,欲設文武庭試,則武科便成疊設,此亦難處,終未免苟簡之歸,伏惟上裁云矣。敢啓。傳曰,知道。
吏批啓曰,新除授全羅都事朴行義呈狀內,全州判官朴重圭,卽矣身姨兄也。在法當避,斯速處置云。旣有相避,則未赴任都事遞改,已有前例,全羅都事朴行義改差,何如?傳曰,允。
又啓曰,前縣監金楺呈狀內,矣身,以果川縣監,罷職矣。去十月,以登科之故,因本曹啓辭,有敍用之命,到今罷榜之後,不宜苟然仍受,入啓處置云。金楺當初敍用,旣因登科事,出於特命,則罷榜之後,雖經歲抄,不宜仍存,金楺敍用,還收,何如?傳曰,不必還收矣。
掌令金致龍·朴泰昌·趙泰老,持平李大成,就職。
吏曹啓曰,臺諫有闕,政事,取稟。傳曰,明日爲之。
禁府啓目,前直長李世禎,幼學金慶復等原情云云。觀此兩人所供,則李世禎段以爲,辛聖敏來見時所言者,顧見水火則可幸之意是白如乎,千萬意慮之外,敢生不測之心,指囑封彌官書吏,以爲,社稷洞兩班,若或見落,換給皮封,則自有無限好事云,而其計極凶且慘。矣身,如有作奸之意,則與封彌官及憲吏符同,然後行奸,豈可使愚妄一軍人,圖此奸惡之事乎?此不過聖敏,目見場屋用奸之狀,猝生叵測之心,欲爲要功矣身之計是白乎喩,其心所在,誠不可測。且聞聖敏,本以辛馨馥所親,圖此內工房使喚軍,其指嗾居中用事之說,旣發於馨馥之招辭,則其所仍留不出者,實非曲爲矣身之地是如爲白乎旀。金慶復段以爲,雲鶴,果是矣身奴子,而以應辦所使喚軍,入於場中,則非如他軍士代立之比,而自試所命出之後,仍留不出者,罪實在渠,元非矣身所可知。至於秋曹納供,若謂私相酬酢,此不過無識常漢,徒知其主得科之爲可幸,罔念國試事體嚴重之致,而所謂社稷洞·明禮洞兩班云云之說,出於金時興之招者,乃是金聖敏之言,而雲鶴則無與時興發說之事,雖以聖敏招辭觀之,若以欲得封彌官者,只爲七藏文云,則此何干涉於矣身是白乎旀,若使矣身,眞有邪逕苟圖之心,則豈可使一迷奴,發此徒手齟齬之計乎?多般稱冤爲白臥乎所。今此兩罪人自明之辭,不可準信兺不喩,必與辛聖敏·雲鶴等納供之辭,詳細憑閱,然後可以覈得實狀是白置,該曹文案取來憑考後,更爲稟處,何如?啓依允。又啓目,向前吳碩夏·洪受禹各刑問五次,宋晟刑問四次,李聖輝·李秀哲·朴泰晦·李麟至各刑問三次,李道徵刑問二次,忍杖不服,竝只加刑得情爲白乎旀,其中李道徵段,朱草改書之事段置,以爲信聽順億之說是如爲白乎旀,皮封浮去,外面改書九天之事,亦是順億之所爲是如,縷縷稱冤,而觀其皮封外面段,果有浮去改書之迹,而第其內面所書段,順億之招以爲,借書於易書書吏,而道徵以爲,其矣所書是如,願與順億面質,每日呼訴於杖下爲白有臥乎所,日後刑推時,順億押來面質,以爲憑覈之地,何如?啓依允。除尋常,各別嚴刑,期於輸情。又照目,前僉使李弘績·柳星昌等矣,李弘績段,虛錄一款,旣已自服,柳星昌段,雖有稱冤之言,自明之辭,有難取信,本道査啓,旣稱虛錄,則別無更議之事,罪各決杖一百,徒三年,竝只告身盡行追奪,私罪。啓功減一等。又照目,前縣監韓㙉矣,裳紙懸錄之後,詳細考算,從實以報是如,發明爲白良置,都事督納日記之後,其所現納,只是八十結,抄錄之冊,則莫重文書,委諸監色,慢不致察,據此可知。其田政不謹之罪,在所難免,罪杖一百贖,告身盡行追奪,罷職不敍,私罪。啓功減一等。又啓目,前郡守權德廣·李行成等矣,權德廣段,以其未捧之穀,載錄於磨勘文書,則虛錄之罪,在所難免。李行成段,事目未到之前,所捧之穀,旣過折半之數,而民願,皆請移載於舊還上未收之數,則從便施行,固無害於公私,而第如此等事,守令不可自擅,而謂以從民願,任自移錄,其不報上司,任意變通之失,在所難免罪。權德廣段,杖一百,徒三年,告身盡行追奪。李行成段,杖八十贖,奪告身三等,私罪。啓依允。功減一等。
左議政李世白十五度呈辭。入啓。傳曰,安心調理。
傳曰,召對爲之。入侍,承旨趙泰耉,玉堂趙大壽·吳命峻,假注書宋宅相,史官尹志和·金興慶。
右副承旨李鼎命上疏。大槪,臣於直廬,重得寒疾,漸至沈重,非旬月可治之症,亟賜遞改,以尋生路事。入啓。遞差。
院前啓,請還收罪人睦來善·李玄逸·金德遠·柳命賢放歸田里之命。請還收圍籬安置罪人李玄紀,放歸田里之命。答曰,勿煩。
校理李徵龜上疏。大槪,臣重觸邦憲,律照杖徒,而猥蒙特恩,罪至末減,反省愆尤,不敢以倖免爲幸矣。曾未數日,恩敍遽下,除命隨至,臣誠驚惶踧踖,罔知攸措,玆敢悉暴情悃,露章呼籲。伏乞聖慈,亟賜鐫削臣職名,以嚴邦憲,以安微分事。入啓。答曰,省疏具悉。爾其勿辭,從速察職。
持平李大成啓曰,臣之無似,忝叨言地,絲毫無補,而惟是朴愚之性,徒知事君無隱之義,深惡末俗朋比之弊。日者論劾兩宰臣之啓,蓋出於規警黨習之意,譏臣者,或謂之後時,斥臣者,或謂之深峻,而第此兩臣之事,曾未有一番彈劾之擧,故臣居常慨然于中,適當臺職,果有所論列矣。卽又得見開城留守李墪疏本,張皇其說,縷縷自明,以臣所論,歸之於構捏之科,臣誠附之一哂,繼之而訝惑也。夫召還儒賢,固知不可已之事,而伊時齋任,設或有引嫌不出之人,自有從容善處之道理,何必輕先遞易,然後方可成就疏事耶?自是以往,轉輾層激,仍開與奪之路,殆無寧靜之日,則此果非激成黨論而何?至於從前,事係儒賢,變通泮儒等語,尤未成說。或者臣聾聵而曾未聞知耶?抑豈有如許可駭之前例耶?噫,此事之顚倒,彼豈不知,而今乃不思所以自反之道,强爲窘語,欲爲遂非之計,吁亦異矣。臣適論事,連被兩臣之反詈,此無非臣疲劣言輕之致,何敢晏然苟冒於職次乎?請命遞斥臣職。答曰,勿辭,退待物論。
掌令金致龍啓曰,頃者同僚,以開城留守李墪罷職不敍事,論啓,臣果追後隨參矣。卽伏見李墪疏本,臣不勝瞿然之至。夫太學,首善之地,而近來士風渝薄,互相傾奪,爲今日痼弊,爲師儒之任者,惟當以調劑鎭定爲務,而伊時泮中之事,不無顚倒之擧,一番糾正,不是異事,而今於其自明之疏,頗有譏切之語,臣何敢獨爲晏然仍冒乎?請命遞斥臣職。答曰,勿辭,退待物論。
禁府,李弘績龍仁駒興驛,柳星昌楊州延署驛,徒二年半定配。啓。
府前啓,請還收李世瑾特遞補外之命。措辭見上日昨本府,以刑曹罪人辛聖敏移送捕廳事,論啓矣。聖批,以聖敏旣非順億辭連,不必移送爲敎,臣竊惑焉。聖敏,以本府書吏,隨行日久,則軍卒之役,非渠相當之役,而稱以使喚事,爲世禎圖入場屋,驅出之後,猶且躱避仍留,其陰巧之狀,於此可知矣。且其盜科之說,已發於秋曹究覈之際,尙不盡吐其情節,尤極痛惡。蓋今番獄事之究覈,初爲盜科而發,順億之必以治盜之刑治之者,亦以此也。凡係此獄,疑端已露者,則當用順億之例,一體嚴覈,然後庶可得其情實,其辭連與否,恐不當論,而且聖敏,與雲鶴,旣是同謀一體之人,而雲鶴旣以證主爲嫌,不加嚴問,則慶復用奸之狀,金聖敏亦無鉤得之路,況世禎換封之說,又發於順億之招,而聖敏旣以世禎之私人,其曲爲陰圖之情,半吐半含,則不可不各別嚴覈,以得其實。請刑曹罪人辛聖敏移送捕盜廳。竝引嫌而退。論劾之啓,旣有所執,自明之疏,在我何嫌?請持平李大成,掌令金致龍,竝命出仕。答曰,不允。處置事,依啓。前啓雲鶴移送捕廳事,停啓。
吏曹參判趙相愚上疏。大槪,選部佐貳之命,忽及於千萬夢寐之外,驚惶震惕,措躬無地。玆敢瀝血呼籲,亟許鐫改,以重名器,以安私分事。入啓。答曰,省疏具悉。從速察職。
京畿監司書目,果川呈,護軍鄭載禧辭職上疏上送事。啓。答曰,省疏具悉。卿其宜遵別諭,安心勿辭,從速上來行公。
傳曰,度支之長,不可久曠,戶曹判書金構疏批已下,明朝牌招察任。
傳曰,中腕受灸定日迫近,而藥房提調無故行公者,只有副提調一人,不可無變通之道,提調申琓,今姑改差,其代,明日政差出。以上朝報
下直,旌義縣監金益九。
都摠府啓曰,副摠管趙泰采,除標信,刑曹坐起進去之意,敢啓。傳曰,知道。摠府謄錄
備局堂上引見時,刑曹判書李彦綱所啓,小臣待罪摠府,故敢啓。本府疲弊莫甚,若干奴婢,見奪於各驛或私賤,丁丑年,臣與諸堂上,相議草記,賊人妻子屬公者二十四劃給事,蒙允,戊寅年,忠淸道鎭川·扶餘·恩津·報恩三邑所在奴婢受出矣。頃因監賑御史書啓,保寧縣奴婢解少,賊人妻子參酌定給事,自廟堂覆啓分付本道,則摠府劃給奴婢中,鎭川四口·報恩四口合八口,自本道,移給保寧縣,而此奴婢,旣自摠府,先爲啓請受出,則依當初定奪,還給本府,保寧縣,則令該曹,或本道代給他奴婢,宜矣。上曰,依爲之。其代,推移充給,可也。摠府謄錄
上在昌德宮。停常參·經筵。
左議政李世白十六度呈辭。傳曰,安心調理。
大司諫崔錫恒,工曹參判金壽增三度呈辭。入啓。遞差。
全羅監司書目,珍島郡守白漢相,杖殺金萬琛,爲先罷黜,罪狀,令攸司稟處事。
禁府,李秀俊拿囚。啓。
掌令金致龍,持平李大成就職。
義禁府啓曰,捕盜廳啓目,昨夕自刑曹移送,故詳細考見,則丙子監試會試時,監察金克之,與封彌官礥同謀,生·進七人,以入格皮封換給,入格云。且今番纛所聚會時,李秀哲兄秀儁,亦爲來坐之說,發於閔時俊之招,李齊說之招,送書吏於沈益昌時,以藥物顧見之意分付云,秀儁之共參纛所之會,所當究問,而至於藥物顧見,元非禁亂官書吏所管之事,則齊說之言及於權繼昌者,亦涉可疑。各人等,竝爲拿問,何如?傳曰,允。
二十日備局引見時,修撰吳命峻所啓,小臣有區區所懷,敢達。國家不幸,累經凶歉,國儲蕩竭,而他無生財裕國之道,故人有以崇儉節用,爲第一急務。第生財之本,固在於用舒之道,而第孟子曰,仁政必自經界始,我國則經界不正,以三南言之,量田或有過六十餘年者,故昔起而今陳者有之,昔陳而今起者有之,陳·起不明,漏落甚多,不歸於國家,守令亦不知,盡爲都書員輩所偸竊。今番慶尙監司李世載所得各邑漏結,至於萬餘結之多云,今若盡行改量田,則隱漏之結,必將盡出矣。當此凶歲,雖不可一時爲之,若嚴飭道臣,就於道內年事差勝之邑,先始爲之,今日行一邑,明日行一邑,今年行一道,明年行一道,則亦可漸次爲之,而實爲生財裕國之本,亦無騷擾之弊矣。上曰,孟子云仁政必自經界始,所達誠是矣。此事,何如?徐文重曰,自前不無此議,而小臣待罪慶尙監司時,欲爲量田之意,言於其時大臣,而適會臣有重憾,且非久遞還,故未遑爲之矣。上曰,申琓爲江原監司時,量田之事,亦嘗始之而不卒矣。徐文重曰,一時竝擧,則固多難便,而若令各邑,漸次施行,則可無騷擾之患,可以行之矣。上曰,欲待八路年事之稔,一時竝擧,則決無可爲之時矣。使各道監司,擇其稍稔之邑,姑先始之,以爲漸次量田之地,可也。吳命峻曰,爲先令備局,作爲節目,何如?上曰,然矣。令備局講定節目,以爲擧行之地,可也。徐文重曰,然則量田節目,磨鍊構出,分付各道,宜矣。上曰,依爲之。
輔德李震壽上疏。大槪,臣旣被囚人之證援,有難晏然於榮次,乞遞臣職,以安私分事。入啓。答曰,省疏具悉。爾其勿辭察職。
院前啓,請還收罪人睦來善·李玄逸·金德遠·柳命賢放歸田里之命。請還收圍籬安置罪人李玄紀放歸田里之命。措辭見上答曰,勿煩。
府前啓,請還收持平李世瑾特遞補外之命。措辭見上日昨本府,以刑曹罪人辛聖敏移送捕廳事,論啓矣。聖批,以聖敏旣非順億辭連,不必移送爲敎,臣竊惑焉。聖敏,以本府書吏隨行已久,則軍卒之役,非渠相當,而稱以使喚軍,爲世禎圖入場屋,驅出之後,猶且躱避仍留,其陰狡之狀,於此可知矣。且其盜科之說,已發於秋曹究覈之際,尙不盡吐其情節,尤極痛惡。蓋今番獄事之究覈,初爲盜科而發,順億之必以治盜之刑治之者,亦以此也。凡係此獄,疑端已露者,則當用順億之例,一體嚴覈,然後庶可得其情實,其辭連與否,恐不當論,而且聖敏與雲鶴,旣是同謀一體之人,而雲鶴,旣以證主爲嫌,不加嚴問,則慶復用奸之狀,捨聖敏,亦無鉤得之路。況世禎換封之說,又發於順億之招,而聖敏,旣以世禎之私,其曲爲陰圖之情,半吐半呑,則不可不各別嚴覈,以得其實。請刑曹罪人辛聖敏,移送捕盜廳。場中代立軍崔唜先,卽罪人李世禎之家內使喚奴子也。及秋曹査覈之際,恐其用奸情迹之敗露,敢生變幻之計,與出身趙完石,潛爲符同,稱以完石之雇工,終始掩匿,使不知爲世禎之奴子,如無場屋奸濫之情節,何必換其主名,至此之巧乎?人心齊憤,傳說狼藉,不可無嚴覈處置之道。請令該曹,考見戶籍,査得其實。趙完石,亦一體囚禁,覈問定罪。答曰,不允。末端事,依啓。
平安監司書目,臣情勢之外,疾病沈痼,事務積滯,伏乞亟下廟堂,速賜處分事上疏上送事。啓。答曰,省疏具悉。卿辭至此,令廟堂稟處。
禮曹參判吳道一上疏。大槪,罪釁顚沛之餘,決不可復叨職次,又觸危機,冒死陳懇,乞蒙鐫遞,以全微命,以安私分事。入啓。答曰,省疏具悉。卿其勿辭,安意察職。
觀象監,未時,太白見於巳地。啓。
有政。吏批,以崔柱岳爲載寧郡守,丁道明爲北靑府使,李碩臣爲珍島郡守,鄭漢柱爲全羅都事,李宜顯爲正言,李益壽爲大司諫,李彦綱爲內局提調,蔡成胤爲順興府使,尹廷舟爲昌城府使。以上朝報
吏批啓曰,判書病不來,參判未肅拜,小臣獨政未安,何以爲之?敢稟。傳曰,只出緊任。以上吏曹謄錄
議政府啓曰,左議政呈辭批答,政府郞廳,所當傳諭,而或在外,或身病受由,故頃日微稟後,連遣史官矣。司錄李相成,行公纔數日,今又稱病,日勢已晩,而終不入來受去,年少怠慢之習,誠極駭然。李相成推考,批答則遣史官傳諭,何如?答曰,知道。以上政府謄錄
上在昌德宮。停常參·經筵。
左議政李世白十七度呈辭。入啓。傳曰,安心調理。
左承旨南致熏初度呈辭。入啓。給由。
藥房啓曰,春寒尙峭,伏未審此時,聖體,若何?伏聞昨日入侍醫官之言,自上中腕穴受灸,以今月二十六日推擇云,以此日定行乎?卽今餘寒未解,或差退數三日,以待日候稍和,似合調護之道。臣等敢來問安,竝此仰稟。答曰,知道。無事。受灸,定於二十九日,宜矣。
禁府啓目,李世禎·洪錫輔原情云云。觀此兩人所供,則李世禎段以爲,平生不識洪受禹之何狀,則受禹雖病風喪心,亦不向素昧之人而爲之相親,敢生換給皮封之心是白乎旀。皮封刮去之際,必有痕迹之難掩,其矣皮封段,元無一字一畫之痕迹是如爲白臥乎所,今科所謂改書是如爲白在,皮封俱無刮去之迹,故推來後,更作封皮圖踏印信之說,喧騰於中外,則痕迹有無,不足爲證是白乎矣。果與洪受禹爲素昧之人,則受禹換給皮封,似無其理,受禹相親之說,及改書時順億目見與否,受禹·順億處,更爲嚴問後,稟處爲白乎旀。洪錫輔段以爲,皮封,則尹憲柱所書,而試券,則同榜人崔廷秀所書,其矣族祖洪萬迪試券段置,亦是廷秀之筆,今若憑考其筆迹,則昭然可知是如爲白乎旀。至於試官考課時評論之說,及來見之客酬酢之語,一一作證,援引甚多兺不喩,洪受禹段,未嘗得相知接話之分,而姓本亦異,則同姓之說,萬萬無據是白乎旀,終場呈券最晩,則其翌日之未及考試,的然可知,豈有未及考試之前,預先換書之理乎?此一款,亦可見其白地構誣是如爲白有臥乎所,其所自明之辭,雖不可盡信,而其所援證,皆有所據。況其試券所書,與洪萬迪試券所書憑驗,則的是一人之筆,而終場納券,乃是八結,則果是十五軸是白置,終場翌日,必未及考試云者,亦似實狀是白乎矣。第自有此獄以來,方外喧騰之說,多以只換皮封,附聯他作爲言,則封皮所書筆迹,最是緊要之證,尹憲柱處,不可不推問是白置。上項尹憲柱,卽爲拿問爲白乎旀,洪受禹同姓與否,換封虛實,嚴問後稟處,何如?啓依允。又啓目,沈益昌原情云云。汎稱遲晩,刑推得情,何如?啓姑停刑推,詳覈稟處。
掌令朴泰昌啓曰,臣伏聞囚人洪錫輔招辭,臣之姓名,亦在擧論援引之中云,臣誠不勝瞿然之至。臣與平壤判官洪重箕,曾有知分,今番文科出榜之翌日,爲造其家,賀其子錫輔之登第,伊日,修撰趙大壽,適來在坐,歷言試院考文時事,且擧錫輔所對策篇終四條之說,臣聞之,果以語意不凡稱之,當時酬酢,不過如斯,而不料此等說話,今爲證援之一端,臣忝居臺職,姓名旣入於囚人援書中,其在事體,豈容仍居於臺席乎?請命遞斥臣職。答曰,勿辭,退待物論。
副校理趙大壽上疏。大槪,卽伏聞囚人洪錫輔供辭中,擧臣姓名,以爲證援,其何敢晏然於榮次乎?伏乞亟遞臣職,以安私分事。入啓。答曰,省疏具悉。爾其勿辭察職。
禮曹啓曰,傳敎矣。問議于在外大臣,則領中樞府事南九萬以爲,科擧故例言之,旣罷文科,則武科·生進之應罷,當在其中,而今朝家,只削文科,仍存武科·生進者,不但以唱榜經年之故,實出於莫大慶科不可全沒之意,此所以只曰削榜,不曰罷榜者也。今乃以無文榜爲欠,更設無名之科,以爲輳合前科之地,旣無意義,實甚苟且。且今紀綱頹廢,人心汚下,禮羅賓興之所,乃有此無前奸巧之變,朝廷方嚴討痛懲之不暇,慰悅士心,甚非其時,一邊拷掠狼藉,獄事未完,一邊又開試院,長其爭競,深非所以礪士習敦士尙之道,且奉先之道,莫〈重〉於祭,過時則不祭者,以禮不可苟爲也。今此慶科之有此削榜,雖甚不幸,追後別設,欲補其缺,亦恐非禮意也。伏惟上裁。領敦寧府事尹趾完以爲,罷榜當否詢問之時,固已先欲罷削後,朝家處分之道,臣之淺意以爲,文科之奸狀狼藉,實前古所無之變,不得不罷,而仍存諸科,則似無欠缺於稱慶設科之意矣。今此別爲代設之議,揆以事體,恐涉無義,不可輕議。伏惟上裁。判中樞府事柳尙運以爲,文科旣罷之後,增廣諸科,依前竝罷,別設用慶之科,則事體當然,而朝家之只削文科,不罷諸科者,蓋出於存慶科之意,今又別設庭試,竝取文武,則在增廣,未備自如,在慶科,反爲疊設,非但事歸苟且,抑恐窒礙難行。伏惟上裁。大臣之意如此,上裁,何如?啓事多窒礙,置之。
謝恩,吏曹參判趙相愚,右承旨兪集一。
政院啓曰,頃日引見時,以吏曹判書申琓陳疏引入,今番中下等守令,令次官差出事,定奪矣。吏曹參判趙相愚,今玆肅謝,而日勢已晩,明日待開門,吏曹參判·參議及兵批政官牌招,開政,何如?傳曰,允。
大司諫李益壽上疏。大槪,薇垣新命,決難承當,伏乞鐫改,以重名器事。入啓。答曰,省疏具悉。卿其勿辭,從速察職。
刑曹,觀察使薦,金演·鄭澔·沈極。節度使薦,梁益命·蔡以章·閔最重。
禁府啓目,金麟至刑問四次,吳碩夏·洪受禹刑問各六次,宋晟刑問五次,李聖輝·李秀哲·朴泰晦刑問各四次,李道徵刑問三次不服,各別嚴刑爲白乎矣,問目內辭緣,忍杖不服之狀,極爲痛駭是白齊。吳碩夏段,設場前一日,沈益昌來見,易書顧見事相議之說,及借其奴馬,率入順億等事,今始吐實是白乎矣,出給封皮一款,猶稱曖昧是白乎旀。李道徵段,與順億面質後,別生發白之端是白置。各人等,竝只加刑得情,何如?啓各別嚴刑得情。又啓目,兪信一刑問六次不服,加刑得情,何如?啓各別嚴刑得情。又啓目,尹憲柱·鄭順億原情云云。向前洪錫輔封皮書給與否,推問於尹憲柱則以爲,今此出示錫輔封皮,果爲書及是如納招爲白有臥乎所,尹憲柱段,別無可問之事,放送爲白乎旀,鄭順億段以爲,李世禎與洪受禹相親之說,及世禎封皮受禹改書一款,元不發說於捕廳是如爲白臥乎所,其變辭納招之狀,極爲痛駭,刑推得情爲白乎旀。洪受禹招內,亦以爲,不識世禎,而亦無封皮改書之事是如爲白乎旀,洪錫輔段置,尹憲柱招內以爲,封皮手書的實是如兺不喩,洪受禹段置,亦以爲,本非同姓,且無相知之分是如爲白乎所,似無更覈之事是白乎矣。順億之變辭,今將窮問,則不可不等待其輸情,上頂李世禎·洪錫輔等,竝姑仍囚,以待結末,何如?啓依允。各別嚴刑得情。
府前啓,請刑曹罪人辛聖敏移送捕盜廳。措辭見上引嫌而退。招辭證援,旣是意外,今此引嫌,殊涉太過,請掌令朴泰昌出仕。答曰,不允。處置事,依啓。
前啓,持平李世瑾特遞補外之命還收事,停啓。
正言李宜顯上疏。大槪,乞遞新授職名,俾得將護父病事。入啓。答曰,省疏具悉。爾其勿辭,救護父病。以上朝報
訓鍊都監啓曰,軍器所用加時木·槍柄木,自前知委分定於全羅兵營·左右水營及濟州,而取用矣。曾於丁卯年,因全羅監司狀啓,如有不得已取用事,則自軍門入啓取用事,備局旣已覆啓矣。卽今都監,方有軍器打造之事,而加時木·槍柄等木,所儲乏盡,他無繼用之路,加時木各一千條,槍柄木各二百條斫送之意,自備局分付于濟州牧及全羅兵營·左右水營,何如?傳曰,允。以上備局謄錄
上在昌德宮。停常參·經筵。
辰時,白雲一道如氣,起自東方,直指坤方,長竟天,廣尺許,良久乃滅。
左議政李世白十八度呈辭。入啓。傳曰,遣承旨敦諭。
左承旨南致熏再度呈辭。入啓。遞差。
禁府,金時興·辛馨馥·權繼昌·文次星·趙完石拿囚。啓。
政院啓曰,今日賓廳引見時,兩司當入來,而大司諫李益壽未肅拜,司諫呂必容,獻納權在外,正言趙泰老呈辭,正言李宜顯陳疏受由,諫院,時無行公之員,除在外受由外,呈告未肅拜人員,竝卽牌招察任,何如?傳曰,允。
謝恩,大司諫李益壽。
假注書宋宅相改,代趙權。
晉平君澤,林原君杓上疏。大槪,今此璿源譜略續冊子校正時,設施之事,宗簿寺提調當爲主管,而時無行公之員,以臣等孤陋之見,有難獨辦,成命之下,未卽奉行,不勝惶悚,敢陳事勢,恭俟睿裁事。入啓。答曰,省疏具悉。疏辭,令該曹稟處。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。卿之疾患,不日差愈,心之欣幸,曷有其已?所申前請,決難允復,卿其宜體至意,安心勿辭,趁此春和,幡然上來,毋孤虛佇之望。因傳曰,遣史官傳諭。
開城留守書目,更申血懇,乞蒙鐫罷事上疏上送事。啓。答曰,省疏具悉。卿勿過辭察職。
傳曰,大臣·備局堂上引見。
今日引見時,大司諫李益壽所啓,請還收罪人睦來善·李玄逸·金德遠·柳命賢放歸田里之命。措辭見上上曰,勿煩。又所啓,請還收圍籬安置罪人李玄紀,放歸田里之命。措辭見上上曰,勿煩。持平李大成所啓,罪人辛聖敏,請命移送捕廳,嚴査得情。措辭見上刑曹罪人薛昌益·金天義等,皆緊出於順億之招,其可疑之事,不一其端,而至於天義,則該曹旣有移送捕廳,與順億一處憑問之啓,而特以該廳之疎緩,終漏於訊問之中,此兩罪人,亦一竝移送捕廳,期於嚴問輸情。上曰,不必每每移送捕廳矣。不允。又所啓,今番諸罪人移送捕廳者,蓋欲嚴訊究覈,期得其用奸情節,而該廳究問之際,率多疎漏之端,人之疑惑,固已多矣。至於刑曹罪人辛聖敏·薛昌益·金天義等,皆緊出於順億之招,則所當一竝移致該廳,嚴覈其實,而終無一番憑覈之擧,遽請移送順億等諸囚於秋曹,事之緩忽,莫此爲甚。當該捕盜大將,不可無警責之道,請命從重推考。上曰,依啓。又所啓,罪人李世禎,當秋曹雇軍査覈之時,欲諱其奴代立之狀,與出身趙完石符同,詐托完石家雇工,而其叔副護軍李弘述,欲爲誘利之資,至以完石,差本廳哨官之任,弘述身爲將任,敢爲其姪子地,有此賣爵行奸之事,如此之人,不可因畀將任。請副護軍李弘述罷職。上曰,更加詳察處之。
今日引見時,領議政徐文重所啓,平安監司洪萬朝上疏,令廟堂稟處事,命下矣。萬朝頃遭臺章,有此辭疏,私情則然,而近來中外,遞易頻數,無久留奉職之效,此乃莫大之弊。況聞萬朝之病,亦非大段,雖有相規之事,亦不可以此必至遞職,姑勿許遞,何如?刑曹判書李彦綱曰,非但臺參亦以濫率引咎矣。徐文重曰,雖濫率,而旣已還送云,則以此論罰,亦有弊端矣。上曰,使之仍爲行公,可也。左參贊李玄錫所啓,小臣待罪禁府,故敢達。閔時俊移送捕廳之後,進士及第多出吾手之說,初旣盡服,而旋又變辭於禁府推問之時,故方待李礥·金克之拿來,以爲鉤問之地,而第閔時俊,本以刑推罪人,未經捕廳之前,旣以加刑啓下,則雖李礥等未來之前,似當有嚴刑覈問之擧矣。上曰,姑待李礥·金克之拿來原情後,更爲刑推,似可矣。刑曹判書李彦綱曰,李礥等拿來直招與否,雖未可知,閔時俊變辭,則不待李礥等拿來,先爲訊問,似可矣。徐文重曰,李礥等,旣以時俊之初招請拿,而移來禁府,略變其說,則李礥等未到之前,似當刑訊歸一矣。上曰,閔時俊先爲刑推,可也。又所啓,科獄罪人,有逐日開坐,間日刑推之命矣。本府逐日開坐,而許多罪人,一日之內,有難盡推,文書猝猝,每患日晩,故未捧原情者,亦多有之。此後則九人內,一日則五人施刑,而又爲捧招,一日則四人施刑,而又爲捧招乎?或一日則當刑者,盡爲刑推,一日則當招者,盡爲捧招乎?似當有變通之道矣。上曰,諸罪人,一日內盡爲刑推,可也。
有政。吏批,以李益成爲寶城郡守,金昌直爲持平,崔奎瑞爲右參贊,尹以道爲工曹參判,李麟徵爲淸州牧使,蔡以章爲長興府使,李東馣爲江界府使,鄭覺先爲戶曹正郞,李光夏爲兵曹參判,朴涏爲韓山郡守,金得復爲金化縣監,朴尙一爲松禾縣監,金潤海爲金郊察訪,徐文重爲禁衛都提調,李壄爲左承旨,李世澤爲楊口縣監,李斗經爲靈山縣監,李焌爲鎭岑縣監,金振聲爲利城縣監,李秀英爲藍浦縣監,李命徵爲明川府使,曺夏卿爲長淵府使,李益壽爲宗廟提調,魚史衡爲新溪縣令,許溥爲銀溪察訪,申必淸爲高山察訪,鄭處長爲積城縣監,趙泰興爲戶曹佐郞,柳尙運爲司僕提調,吳羽進爲直講,沈枋爲直講,李濟冕爲軍器判官。以上朝報
吏批啓曰,殿最居中居下守令差出事,命下矣。此是都目政應遷之窠,未準朔監察,禁府都事,刑曹·掌隷院郞官,各司久任,竝擬,何如?傳曰,允。
又啓曰,今日守令中,武窠當爲擇差,而武弁中,無故可合之人乏少,未準朔禁軍將,竝擬,何如?傳曰,允。
又啓曰,新除授韓山郡守李世恒呈狀內,除拜本職之後,連以下直出入矣。再昨昏後還歸之際,所騎馬猝然驚逸,不意墮落,左臂違骨,今已再經夜,而救療無效,方在生死中,數月內,決無赴任之勢,斯速入啓處置云。本郡,旣非厭避之地,夫馬留滯,亦甚可慮,不可等待其差復,韓山郡守李世恒,依近例罷黜,何如?傳曰,允。以上吏曹謄錄
今日大臣·備局堂上引見入侍時,領議政徐文重所啓,上年秋,以水陸秋操竝爲停止,軍兵闕額定充之後,今春水陸操,一倂設行事,定奪矣。慶尙監司,則旣以水營分操之意狀啓,故覆啓許施,全羅監司,則以春操姑停之意狀啓,故以設行之意,覆啓矣。今乃最晩之後,忠淸監司,以水陸春操一倂停止之意,狀啓矣。湖西凶歉,比他道尤甚,春操姑停,未爲不可。第戎務疎虞,亦甚可慮,軍丁闕額,旣已充定,則操鍊之事,不可仍廢。今春水陵習操設行與否,何以分付耶?上曰,湖西失稔,雖異於他道,而廢其軍政,誠爲可慮,春操仍爲設行事,分付,可也。以上備局謄錄
今日引見入侍時,禮曹參判李寅燁啓曰,臣於五陵奉審時見之,諸陵松木,盡爲蟲損,而陵外尤甚風雨之時,多至顚仆,不但新生稚松之多被損傷,所見甚爲未安,合有變通之道矣。五陵洞口,有山麓低陷處,越見野色,故多植松樹,以蔽遮之。自蟲損之後,野色呈露,今當更植松樹,而但其衆流引會之處,地常卑濕,所植松樹,必先受傷云。若多植檜樹則似好,故顯陵·崇陵陵官,請以獻陵稚檜欲爲移種,而事係陵寢,敢此仰達矣。上曰,獻陵稚檜,移植好矣。領議政徐文重曰,稚檜移植似好,而至於枯松事,若無區處之事,則必有屑越之事,未知,何以則可也。上曰,枯松斫伐,似好矣。徐文重曰,江華留守金昌集,靖陵枯松,啓請載去,此則有異常例,發賣容或,可也。李寅燁曰,諸陵齋室修改之役,無時無之,材瓦,例自戶曹進排,而物力難繼,輸運亦多弊端,其新枯者,以材用之,其不用者,燔瓦用之,則似爲便好矣。徐文重曰,諸軍門,亦可取用,發遣禮曹郞官,摘奸後,可有處置矣。上曰,摘奸後,更爲稟處。以上禮曹謄錄
禮曹啓曰,卽接永禧殿參奉牒報,則今日惡風,殿宇籠簾,多爲破裂,正殿神門內檜木一株拔根云。正殿至近之地,樹木至於顚拔,似當有慰安之擧,慰安祭,不卜日,今二十七日設行之意,分付,何如?傳曰,允。以上禮曹謄錄
引見入侍時,領議政徐文重所啓,上年秋,各道水陸操退行之事定奪時,南漢城操一體退行事,分付矣。卽者右議政閔鎭長送言曰,除命新下之後,身有病故,辭疏未上,而數日內,決不可出肅,城操似當有變通之道云。右相若入侍,則自可稟定,而前頭自上受灸後,則日次引見,亦未可爲之,故敢此仰達矣。上曰,秋間退行,可也。
刑曹判書李彦綱所啓,全羅兵使元徽,左水使南巘推考,當自本曹照勘,而當初兵使之請得進上樻板者,乃是島中風落松,而自水營,許斫於陸地禁山外云,果是禁山之外,則似或無罪,令道臣摘奸,待其狀聞後照律乎?領議政徐文重曰,當初狀聞中,無禁山內外之語,而其緘辭中,始許禁山外陸地云,使道臣,摘奸其禁山與否而後,定律,宜矣。上曰,依爲之。備局謄錄
上在昌德宮。停常參·經筵。
吏曹判書申琓初度呈辭。入啓。給由。
左副承旨趙泰耉書啓,臣承命,馳往敦諭于左議政李世白處,則以爲臣敢將危迫之懇,日事溷瀆,而微誠未格,兪音久靳,夙宵憂遑,氷炭交中。不意玆者,近侍又臨,聖諭勤摯,逈出尋常,如臣無狀,何以荐蒙恩數,至於此極?誠不勝感隕,而繼之以悶塞也。臣之引告,初非有情迹難安,而只因其疾病彌苦,則稍可一分蠢動,何敢屢違隆旨,自速其孤恩慢命之誠哉?卽今症情,一向澌綴,眞元日敗,朝夕若將難保,牀簀之外,尙未能移得一步,況可有自力奔走之望乎?聖渥愈深,臣罪愈重,伏地悸慄,不知所達云矣,敢啓。傳曰,知道。
戶曹啓曰,卽接廣興倉所報,則來二月朔頒料次,倉官進去于判中樞府事尹趾善,左議政李世白,右議政閔鎭長家,請受祿牌,則判中樞府事尹趾善,以身病,不得肅拜,左議政李世白,以方在呈告中,時未肅拜,右議政閔鎭長,亦以未肅拜,祿牌俱不出給云。係是大臣祿俸,何以爲之?敢稟。傳曰,令倉官輸送。
左議政李世白箚子。大槪,敦諭之下,惶蹙彌增,更申危懇,冀蒙矜許,仍乞還收祿俸輸送之命事。入啓。答曰,省箚具悉卿懇。卿之所患,予豈不知?第念調息已久,春日漸和,昔者之疾,庶幾今愈,而不諒予勤摯之意,連章冀免,必欲釋負就閑,是豈平日所望於卿者乎?心竊愕然,無以有諭。至於常廩,不宜過辭,卿其安心領受,卽起視事,勉副如渴之望。因傳曰,遣史官傳諭。
前戶曹判書閔鎭長上疏。大槪,千萬夢寐之外,叨此千萬不敢當之除命,驚惶縮伏。恭俟物議,一旬已過,而尙無駁正之擧,不得不披瀝肝膈,冒死呼籲,伏乞聖慈,俯賜體諒,將臣新授議政職秩,一倂改正,以幸國事,以安微分事。入啓。答曰,省疏具悉卿懇。卿之才德,允協輔弼,何用控辭,以孤至意乎?卿其安心勿辭,速出論道,以副上下之望。因傳曰,遣史官傳諭。
府啓,臣以刑曹罪人辛聖敏·薛昌益·金天義等移送捕廳事,有所論啓矣。伏承聖批,以爲不必每每移送爲敎,臣竊以爲不然也。此三漢之爲諸罪人行奸情節,旣有明白現發於順億之招,則其可疑之事,不一其端,而至於聖敏,則爲世禎·慶復·麟至等,圖換皮封之迹,潛賂銀貸之狀,尤爲狼藉。必須別樣嚴訊,然後諸囚之奸狀慝態,自可透露,豈可每每移送爲嫌,不思所以究覈之道乎?請罪人辛聖敏·薛昌益·金天義等,一竝移送捕廳,嚴覈得情。臣於昨日筵中,以護軍李弘述罷職事,論劾矣。伏承聖批,以更加詳察處之爲敎,臣竊惑焉。罪人李世禎,欲諱其奴雇軍代立之狀,與出身趙完石,潛爲符同,詐托完石家雇工,而弘述,爲其姪子,敢生誘利縫之計,至以完石,差軍門將校之任,人之傳說,已不勝其藉藉。考其啓下日子,果在於臺啓現發之後,其用意差任之狀,昭不可掩,身爲將任,有此賣爵行奸之事,其縱恣無嚴,甚矣。臣之所聞已詳,更無加察之端,請副護軍李弘述罷職。新除授持平金昌直,時在京畿楊州地,請斯速乘馹上來事,下諭。答曰,不允。下諭事,依啓。以上朝報
禮曹啓曰,故縣監趙昱奉祀孫趙應生立後事,議大臣草記,傳曰,病不收議未肅拜大臣處,亦爲問議以啓事,傳敎矣。議于大臣,則行判中樞府事尹趾善以爲,朝家之優待名賢,與他有別,常法之外,特許立後者,多有已行之例,則應生之夫妻俱歿,今不可言,以益生之子生存者一人,立爲應生之後,以奉趙昱之祀,似合於繼絶之道。伏惟上裁。行判敦寧府事崔錫鼎以爲,趙昱學行名臣,見有諸孫,而承祀無人,誠可愍念。當爲應生之後,只有門衡一人,應生夫妻身歿已久,論以常法,固不當立後,而凡係勳賢之胄,自朝家特施恩命,亦有前例,今若特許爲後,恐合於優賢之意。伏惟上裁。左議政李世白以爲,趙昱宗孫應生,無後身死,而其弟榮生,先已出爲人後,又奉其本宗之祀,事甚無據。應生夫妻,身歿已久,到今許其立後,雖乖常法,而朝家於勳賢之無後者,視他有別,則以當爲應生後者,特許立後,其在優賢之道,恐無不可。伏惟上裁。右議政閔鎭長以爲,趙昱,以宣廟朝名賢,立祠而享之,扁額而侈之,朝家之禮待,可謂至矣。生有兩子七孫,而及其身後之事無托,至今權安別廟於寸外傍親之家,揆以禮律,俱無所據。從前勳賢之無後者,朝家特許立後,多有已行之例,今以趙昱次子仁賓所生孫男中生存者一人,立爲趙昱長孫應生之後,以奉其祀,似合於優賢繼絶之道。伏惟上裁。大臣之意如此,上裁,何如?傳曰,特以門衡,立爲應生之後,可也。
又啓曰,故判書吳竣奉祀孫吳尙夏繼後事,議大臣草記,傳曰,病不收議未肅拜大臣處,亦爲問議以啓事,傳敎矣。議于大臣,則行判中樞府事尹趾善以爲,人家立後,必以兩家父,同命立之,禮法至嚴,而今此吳尙夏妻徐氏,僞着呈官,成出立案云者,事極駭異,不可諉以婦人之無識,置而不問。且尙純,以吳竣之曾孫,不念大宗之無托,不顧宗議之歸一,假稱門長先呈禮曹,以其子,許爲尙絅之後者,其輕蔑宗法,亦關風敎,均有其罪,俱不當聽施,而一品宰臣之絶祀,亦可愍念,令該曹,分付其門長,定給吳竣奉祀之孫,似合於繼絶之道。伏惟上裁。行判敦寧府事崔錫鼎以爲,大宗立後,禮制所重,奏御文字,事體至嚴。吳尙夏妻徐氏,冒呈僞狀,圖出立案,事極可駭。今若仍存其立後,則甚乖兩家同命之法意,亦無以懲後日之奸弊,臣意則尙夏姪行,如無可以立後者,取尙夏兄弟行一人,以爲其父始達之後,則合於兄亡弟及之義,始達妻安氏,如或憫尙夏之絶嗣,必欲立孫,則姑爲遲待諸姪之生子,亦無不可。至於婦人,雖不可責罰,事關禮法,亦不當置而不問。伏惟上裁。左議政李世白以爲,凡爲繼後者,必待兩家父同命立之,禮法至嚴,而今此吳尙夏妻徐氏,僞着呈官,圖出立案,雖曰情理切迫,其事則殊極駭然,朝廷諉以婦人無識,不加責罰,又從以因其僞狀,曲遂其願,則是將益乖其法義,而漸長其奸弊也。一品重宰之終絶後祀,雖可憫念,此則不可一任其門族之通議善處而已。法外之事,臣不敢輕議。伏惟上裁。右議政閔鎭長以爲,徐氏之僞着吳尙游之名,吳始興之假稱門長,俱係常法常情之外,誠有所不可曉者。且崇品宰臣之宗祀中絶,雖甚愍惻,而立後事重,不可人人而特施矣。第念尙純,以吳竣之曾孫,見其四代宗祀之無托,而恬然不以爲意,假稱門長,先呈禮曹,以其子,許爲其兄尙絅之後者,其忘本任情輕蔑宗法之狀,有關風敎,取其尙純假稱門長之文書,爻周勿施,仍以其子,定爲吳竣奉祀之孫,似合於懲罪繼絶之道,至於徐氏僞着呈官之罪,惟在該曹參酌稟處。伏惟上裁。大臣之意如此,上裁,何如?啓。傳曰,依右相議施行。以上禮曹謄錄
下直,鍾城府使朴仲良。
禁衛營啓曰,本營軍兵,與御營軍兵,相替立番事,已爲定奪矣。來二三月,則本營軍兵當爲停番,故內外各處入直馬步軍兵等,二月初一日,依例放送,而東營入直別驍衛,則與御營別馬隊替代,建陽門及西營入直步軍,則以訓鍊都監砲手替代,本營則以京標案下軍四十名入直之意,分付,何如?傳曰,允。禁營謄錄
上在昌德宮。停常參·經筵。
自辰時至未時,日暈。
左議政李世白十九度呈辭。入啓。傳曰,安心調理。
大司成洪受瀗初度呈辭。入啓。給由。
戶曹啓曰,來二月朔頒料,依傳敎領倉官,輸送于判府事尹趾善,左議政李世白,右議政閔鎭長家,則判府事尹趾善領受,左議政李世白以爲,方陳箚子,時未肅謝,右議政閔鎭長,亦以爲未肅謝,俱不領受,何以爲之?敢稟。傳曰,更爲輸送。
假注書兪彦明書啓,臣承命,馳往于龍仁縣琵琶潭,領府事南九萬所住處,傳宣聖批,則以爲,臣以千萬不肖之身,過蒙千萬非分之寵,螻蟻賤疾,上煩聖念,醫來診視,得此再生,而伏聞聖體受灸,已有定日,身任藥房,退在遠外,是聖上恤臣之疾,而臣則不能獻誠於保護之道也。臣雖滅死萬萬,不足以塞此。今承聖批,益切震怖,不知死所云矣。敢啓。傳曰,知道。
府前啓,請罪人辛聖敏·薛昌益·金天義等,一竝移送捕廳,究覈得情。請副護軍李弘述罷職。答曰,依啓。以上朝報
禮曹啓曰,故判書吳竣,立以其曾孫尙純之子定給之意,依右相議施行事,命下矣。尙純第二子應臨,依收議,吳尙夏繼後,定給吳尙絅。吳尙夏前日成給繼後立案,收取爻周,而徐氏僞着呈官之罪,自本曹,無處置之道,令攸司稟處,何如?傳曰,允。以上禮曹謄錄
下直,振威縣令宋世泰。
上在昌德宮。停常參·經筵。
咸鏡監司書目,永興府使李碩根,潛奸犯法,爲先罷黜,罪狀,令朝廷處置事。又書目,臣病重辭職上疏上送事。啓。答曰,省疏具悉。卿其勿辭,調理察職。
吏曹判書申琓再度呈辭。入啓。加給由。
禁府啓目,出身趙完石原情云云。觀此所供,則李世禎奴唜先乙,假稱其矣雇工者,一聽世禎之指嗾,刑曹推問時,誣飾納招是如,今始遲晩爲白臥乎所,符同用奸之迹,初招誣罔之狀,俱已敗露無餘,所當考律科罪是白乎旀,李世禎處,以此辭緣,添入問目,以爲得情之地,何如?啓依允。又啓目,李秀俊原情云云。觀此所供,則其矣往會纛所一款及廳直借入場中之說,具是誣罔是如,縷縷發明爲白有臥乎所,自明之辭,不可準信,文次星·閔時俊等處,更爲窮覈後,稟處,何如?啓依允。
左議政李世白二十度呈辭。入啓。傳曰,安心調理。
戶曹啓曰,依傳敎,左議政李世白,右議政閔鎭長,來二月朔頒料,更令倉官輸送,則左議政李世白領受,右議政閔鎭長以爲,方在陳疏中云,又爲不受,何以爲之?敢稟。傳曰,更爲輸送。
禁府,洪重泰拿囚。啓。
備邊司啓曰,都目大政遷就之故,居中居下守令變通,纔已差出矣。聞新迎人馬,多已上來,春分又迫,而拘於下直未畢,不得辭朝云。人馬已爲上來之邑,下直雖或未畢,一兩日內,竝辭朝發送之意,分付,何如?傳曰,允。
司諫院觀察使薦,李廷謙·鄭澔·李三碩,節度使薦,李世璜·朴泰圭·李斗天。司憲府觀察使薦,趙泰耉·李廷謙·兪集一,節度使薦,吳重周·呂尹齊·李奎成。
院前啓,請還收罪人睦來善·李玄逸·金德遠·柳命賢放歸田里之命。請還收圍籬安置罪人李玄紀放歸田里之命。措辭見上答曰,勿煩。
京畿都事書目,果川呈,以禮曹判書鄭載禧辭職上疏上送事。啓。答曰,省疏具〈悉〉。卿勿過辭,從速上來行公。以上朝報
備邊司啓曰,會寧·慶源開市,旣已完畢,令承文院,撰出回咨,別定禁軍,下送于義州府,傳給鳳凰城將處,以爲轉送北京之地,何如?傳曰,允。以上備局謄錄
御營廳啓曰,本廳中部右司屬京畿右道三哨,黃海道二哨,合五哨軍兵,及京案各差備手六百八手八名,都合一千四百十一名,開城府·黃海道別馬隊七十七名,已爲逢點整齊矣。來二月初一日,與新營入直標下軍及東營入直訓鍊都監步軍·禁衛營別驍衛,替代入直之意,敢啓。傳曰,知道。以上禁營謄錄
禮曹啓曰,卽接靖陵參奉牒報,則本陵陵上改莎草年久,土面不能均平,莎草與前尤爲傷損,以地尺尺量,則北邊寅·子兩方,則長十二尺·廣十四尺,片片枯損,庫庫稀疎云。依例政府以下進去,奉審後稟處,何如?傳曰,允。以上禮曹謄錄
成均館啓曰,今正月初七日儒生上旬輪次,今月內無故日退行事,曾已啓達矣。大提學未差,大司成洪受瀗,方在呈告中,限內不得爲之之意,敢啓。傳曰,知道。以上成均館謄錄
下直,咸陽郡守李會源,沔川郡守李世瑜。
上在昌德宮。停常參·經筵。
大司成洪受瀗,正言李宜顯再度呈辭。入啓。加給由。
判尹金鎭龜初度呈辭。入啓。給由。
中殿·世子宮·嬪宮,藥房問安。答曰,知道。
藥房啓曰,數日來,伏未審聖體,若何?今日中腕穴受灸,已爲稟定,時刻似當定以午間,而第念雨餘風氣甚冷,殊無前日差待稍和之意。臣等與諸醫相議,則明日與再明日,以晦朔拘忌,二月初三日爲吉云。以此日又爲退定,未知,何如?臣等敢來問安,竝此仰稟。答曰,知道。無事。受灸不必又爲退定,時刻定以午初,宜矣。
工曹參議尹德駿上疏。大槪,緣臣疲劣,致乖體統,請治臣罪,以肅朝綱事。入啓。答曰,省疏具悉。爾無所嫌,勿辭,從速察職。
左議政李世白箚子。大槪,今日起居之班,又未進參,惶隕罔措,席藁俟譴,更申哀籲,冀蒙矜許事。入啓。答曰,省箚具悉卿懇。有疾未參,別無所傷,卿其宜遵前旨,安心勿辭,亦勿待罪,俟間造朝,毋孤予望。仍傳曰,遣史官傳諭。
成均館官員,以同知館事意啓曰,今正月初七日儒生上旬輪次,今月內無故日退行事,曾已啓達矣。大提學未差,大司成洪受瀗,方在呈告中,限內不得爲之之意,敢啓。傳曰,知道。
戶曹啓曰,依傳敎,右議政來二目朔頒料,更令倉官輸送,則以爲方在陳疏中云,又不領受,何以爲之?敢稟。傳曰,陳疏批下後,輸送。
工曹,觀察使薦,趙泰耉·李健命·徐宗憲,節度使薦,李夏禎·金重三·鄭周翰。
大殿受灸後,藥房·政院·玉堂·二品以上·六曹·大司諫問安。答曰,知道。
刑曹判書李彦綱上疏。大槪,臣於囚人供辭,有不敢晏然者,乞遞臣職,以安微分事。入啓。答曰,省疏具悉。卿其勿辭行公。
文學洪瀅上疏。大槪,臣之姓名,亦入於囚人供辭中,決不可晏然於榮次,乞遞臣職名事。入啓。答曰,省疏具悉。爾其勿辭察職。
前戶曹判書閔鎭長上疏。大槪,更陳崩迫之懇,乞命將臣職資,盡行鐫改,且乞還寢祿俸輸送之命事。入啓。答曰,省疏具悉卿懇。已諭予意於前疏之批矣,更何多誥?至於常廩,尤無可辭之義,卿其亟遵前旨,安心勿辭領受,速出論道,以濟時艱。仍傳曰,遣史官傳諭。
都承旨李震休上疏。大槪,臣之姓名,入於囚人之供辭,不可晏然於出納之地,乞賜遞免事。入啓。答曰,省疏具悉。卿其勿辭察職。
禁府啓目,洪受禹·吳碩夏各刑問七次,宋晟刑問六次,李聖輝·李秀哲·朴泰晦·金麟至各刑問五次,李道徵刑問四次,閔時俊刑問三次,忍杖不服,加刑得情,何如?啓除尋常,各別嚴刑,期於得情。又啓目,兪信一刑問七次不服,加刑得情,何如?啓各別嚴刑得情。又啓目,鄭順億刑問一次不服,加刑得情,而洪重泰原情云云。觀此所供,則援證甚多,發明多端是白在果,其試券中,七月不日作對之句,及承頭短句伏念長句之間,日字疊簾等說考見,則皆然是白乎旀,同接中句語互用之說段置,憑閱其各人試券,則亦如渠之所言是白乎旀,至於洪受禹段置,姓貫不同,平生素昧是如爲白在如中,其所稱冤,似皆有據兺不喩,初場試券,納於日抽第八張,則其翌朝,似未及考,旣未及考,則未知立落之前,必無可改之事,而伊日來見者,皆以七月不日對偶之不正爲疵,則渠所得中之試券,可知其爲場中自製是白乎旀,豳風亭句語枝蔓之說,亦發於出榜日試券推來之初,則其後之不爲追改,又可推知是白齊。皮封,雖曰其弟筆迹,而此則固不足作證,而初場翌日及出榜之日,諸客所論疵病之說,旣無差違,則似無更問之端是白乎矣,順億變辭一款,今方推覈,向前洪重泰,姑爲仍囚,以待結末,何如?啓依允。各別嚴刑得情。
領議政徐文重,工曹參判尹以道,禮曹參議李寅燁,佐郞柳百乘,繕工監役宋相淹,靖陵莎草有頉處奉審事,出去。
戶曹,觀察使薦,兪集一·鄭澔·任胤元,節度使薦,李碩寬·李喜泰·崔鎭漢。
開城留守書目,辭職上疏上送事。啓。答曰,省疏具悉。卿辭至此,本職,當許遞焉。以上朝報
右議政閔鎭長上疏。入啓。批答,遣史官傳諭。左議政李世白箚子。入啓。批答,遣史官傳諭。同日本府草記,議政府司錄,以領議政意啓曰,本府觀察使·節度使薦,例於正月內,合坐議啓,而左議政臣李世白,方在呈告中,右議政臣閔鎭長未肅拜,西壁只有一員,無以備員開坐,不得薦擧之意,敢啓。答曰,知道。以上政府謄錄
下直,長湍府使曺夏卿,扶安縣監李裕民,積城縣監鄭度長,楊口縣監李世澤。
上在昌德宮。停常參·經筵。
禮曹正郞曺復卿,東道各陵內枯松木摘奸事,出去。
左議政李世白二十一度呈辭。入啓。傳曰,安心調理。
藥房啓曰,夜來風寒甚峭,伏未審聖體,受灸後調攝,若何?臣等不勝伏慮之至,敢來問安。答曰,知道。無事矣。
判敦寧府事崔錫鼎箚子。大槪,疾病沈痼,未得趨造於起居之班,惶恐待罪事。入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭。
傳曰,史官一員待命,騎馬三匹立之,穆陵忌辰祭所內摘奸。
司憲府照目,前兵使元德徵矣,大殿所封弓帒筒箇二十部內,二部渝色,難免不察罪,杖八十贖,奪告身三等,私罪。啓功減一等。
領議政徐文重,工曹參判尹以道,禮曹參議李寅燁,佐郞柳百乘,繕工監役宋相淹,靖陵莎草枯損處奉審後,入來。以上朝報
吏曹啓曰,開城留守有闕,依近例,令備邊司議薦,何如?傳曰,允。以上吏曹謄錄
下直,新溪縣令魚史衡,靈山縣監權斗經,金化縣監金得復。金霔校正。日記廳郞廳李運海書。
上在昌德宮。停常參·經筵。
宣祖大王忌辰。
辰時,日暈。未時,太白見於巳地。
夜一更至五更,東方巽方坤方乾方,有氣如火光。
李震休啓曰,左議政二十二度呈辭到院,而以國忌留院之意,敢啓。傳曰,入之。缺以上燼餘
左議政李世白二十二度呈辭。入啓。傳曰,安心調理。朝報
上在昌德宮。停常參·經筵。
李震休啓曰,吏曹郞廳來言,吏曹判書及臺諫有闕,政事,何以爲之?敢稟。傳曰,過齋戒後爲之。
藥房提調臣李彦綱,副提調臣李震休啓曰,冷雨通宵,日氣陰濕,伏未審此時,聖體調攝,若何?今日受灸時刻,依前定以午初乎?雨勢如此,稍待開霽,更爲稟定乎?臣等敢來問安,竝此仰稟。答曰,知道。無事。今日姑停。
許墀啓曰,傳曰,在前殺人罪人物故,則例爲檢屍後,出給屍體矣。今此兪信一物故單子,則只爲出給屍體,前規如是耶?今始創開耶?問啓事命下矣。以此問于禁府,則以爲本府事體,與刑曹有異。凡物故罪囚,非係于綱常·逆獄者,則曾無檢屍之規,今此兪信一之廳體,亦依前例,啓請出給矣。承此問啓之命,不勝惶悚,更考前例,則雖有贓吏受刑累十次而死者,未嘗檢屍,至於殺人罪囚杖斃者,只是李曾一人,而其時,亦不爲檢屍云矣,敢啓。傳曰,知道。
李震休啓曰,今庚辰年年例守令薦一百七十六張,邊將薦一百七十二張捧入,而其中應薦不薦人員,令該曹察處,何如?傳曰,允。
趙泰耉,以兵曹言啓曰,因備局定奪,淸州營將罷職之代,以李斗望,口傳差出矣。今聞斗望,家在公州,且以褊裨方在海幕云。治盜之官家相近,則不無弊端,身在海西,上來赴任之際,必致淹滯,殊非口傳差出之意,淸州營將李斗望,今姑改差,以在京無故人,依當初定奪,口傳差出,使之斯速赴任,何如?傳曰,允。
李壄,以戶曹言啓曰,右議政閔鎭長今二月頒料,依前敎陳疏批下後,更爲輸送,則以爲未肅謝之前,決不敢冒受常祿云。又爲辭而不受,何以爲之?敢稟。傳曰,出肅後輸送。
許墀,以禮曹言啓曰,今二月初七日顯陵·崇陵陵上石物塗灰時,本曹堂上·郞廳進去監董事,命下矣。兩陵,在於一山之內,堂上·郞廳,依前例兼爲進去,監董畢役,以除廚傳之弊,如何?傳曰,允。
許墀,以漢城府言啓曰,自今正月初一日,至二月初一日,東道埋葬監官閑良朴世遠所報內,僵屍九,西道埋葬監官閑良鄭東昌所報內,僵屍二十一,竝爲埋葬之意,敢啓。傳曰,知道。缺
兵曹口傳政事,以閔聖得爲右邊捕盜廳從事官,南峻爲淸州營將。
掌令朴泰昌,持平李大成啓曰,凡場屋軍卒,必以鄕軍充入,意非偶然,則其點閱入送之際,當該衛將及部將,所當親按各邑軍簿,考準其疤記及父祖居住,無少差錯,然後定送試院,而今番科場則不然,該所衛將及部將,一任書員所爲,矇然着押於假名成冊,終使許多奸徒,恣意冒入,致有無前濫雜之弊,事之寒心,莫此爲甚。其在嚴科場杜後弊之道,不可置而不論,請當該衛將及部將,先罷後推。臣等,以禮曹佐郞洪旣濟拿覈事,論啓蒙允,而其盜出印信之際,官員必無獨自爲之之理。況庫直則已出於罪人李湸之招,雖有叱退之言,其言有不足信,而印信次知書吏及庫直等與知之說,傳播狼藉,故臣等,於日昨本府之坐,旣已囚禁,而不可無別樣究問之道。請令該曹,嚴加窮覈,期於得情。答曰,依啓。缺
慶尙監司李世載疏曰,伏以臣,猥以無似,忝居藩任,今閱兩歲矣。望輕而不能憚壓一路,纔疏而不能修擧弊政。觸事生疣,百拙呈露,自顧循省,有難久冒,而惟是國恩隆重,圖報萬一者,出於赤心,故不計顚仆,徒思恪勤,而飢饉厲疫之餘,已變之人心,無以收拾矣,旣壞之風敎,無以振作矣。逐日酬應,不過簿書期會,而其所憚勞者,雖無分寸之效,至於竭心力而費精神,固多有之。況素患水士之疾,初得於西邑,再傷於南邊,源委深痼,已有年所,及受此任,前後巡審,遍及沿海,計日則四五朔,計程則數千里,瘴氣外襲,痰火內攻,新舊諸症,一時交作,手足疼痛,膈間痞塞,少有飮啖,嘔吐輒發,暫有動作,喘息亦急,此外危兆敗症,亦非一二,而思慮昏憒,臨事茫然,雖欲强氣察任,勢有所不逮,則顧臣死生,雖不足恤,方面重任,決不可一任曠瘝。此臣所以不避鈇鉞之誅,瀝血呼籲者也。伏乞天地父母,察臣病勢之危篤,亟許斥罷,一以重藩任,一以尋生路,千萬幸甚。臣無任祈懇屛營之至。謹昧死以聞。答曰,省疏具悉。卿其勿辭,從速察職。
戶曹判書申厚命疏曰,伏以臣,性本空疎,識且昏迷,立朝三十五年,尙不知人間事面之缺端,冥行墑埴,觸處生疣,爲人所笑罵,固已久矣。向者本曹判書未差之時,算員中適缺闕員,臣以望記中,遭喪見遞,久未還屬者差之,人之當否,非不詳也,前例有無,非不考也。且先稟于相位,知其無所處分,然後始乃差出,則事體亦非不顧也。新判書出仕之日,卽以乘時圖囑爲罪目,黜其人而出其代,臣於此,不勝瞿然之至。夫圖囑,亦旣有其罪,則聽囑者,安得晏然?且黜其人,所以杜其弊也,而造謗傳播,謂他圖囑者,亦未必出於公,則黜其人,適所以來其囑,惟當先罪聽囑者,以絶來囑之路也。因伏念職雖佐貳,人缺輕微則不當以佐貳自處,事雖微細,衆所共爭,則不可以微細忽之。臣之不待長席之出仕,輕出其代,豈非誤着者也?若然則佐貳爲虛位,可革不可存也。如臣魯劣,尤不當缺位及今釁咎多出之後,又何敢仍冒也哉?金吾按獄,不能適重而適輕,以致群議缺興,殆難自容於斯世,而卽今所遭之事,關係事體云爾,則其在廉隅,何可復廁缺且臣素患宿疾,非一朝一夕所可調治之症,源委旣痼,劇歇無常缺。
獻納權疏曰,缺職除授之後,情勢病〈勢〉,俱無趨承之望,瀝血陳疏,懇乞遞改,而微誠未格,聖兪終閟,勿辭上來之命,出於千萬夢寐之外,惶殞震怖,無地措躬。臣雖缺不聞不俟駕之義,而臣於是時,宿患之外,添得別症,胸膈痞塞,氷炭缺不省人事,家人不知所以爲計。乃於客歲之臘月二十二日缺一縷元氣,斲喪無餘,委頓牀席,轉仄須人,虛煩喘急缺萬無自力登途之勢,虛帶革銜,倏過三朔,迹涉逋慢,缺若無所容,臣之情事,其亦慽矣,不得不冒死哀籲於天地父母之仁。伏乞聖慈,曲加矜憐,亟賜鐫改,俾臣安意,少延危喘,則自今至死之年,皆殿下所賜,臣不勝萬幸,臣無任涕泣祈懇之至。謹昧死以聞。踏啓字。以上燼餘
下直,銀溪察訪許溥。
以朴璿爲假注書。
前戶曹判書閔鎭長上疏。大槪,更申危迫之懇,乞蒙矜許事。入啓。答曰,省疏具悉卿懇。屢悉至意,而巽讓愈懇,自愧誠淺,無以爲喩。卿其須念國事,安心勿辭,速出論道,以副虛佇之望。仍傳曰,遣史官傳諭。
答戶曹參判申厚命疏曰,省疏具悉。卿其勿辭察職。朝報
許墀,以宣惠廳言啓曰,去十二月二十日大臣·備局堂上引見入侍時,刑曹判書李彦綱所啓,掌樂院樂工·樂生之復戶,乃是法典所載,而各邑或有不爲定給者,曾因工生輩上言,自該曹覆啓申飭,而亦不得均受,每每呼冤,依法典定給之意,分付外方,各別申飭,何如?上曰,此是法典所載,依所達申飭可也事,命下矣。取考本廳文書,則當初大同事目中,給復者,只是各陵守護軍·津夫·內官·內醫女·驛吏卒·驛奴·日守漕軍及忠臣·孝子·烈女·戰亡人等名目而已。續錄,雖有醫譯·律學·算學生徒諸員,書吏·皁隷·羅將·樂工·樂生·唱準·理馬·畫員·道流·內太平簫·銀器匠·守僕·禁漏使令·自擊匠等復戶之文,所謂給復者,復其田結也,給戶者,免其戶役也。名目自別,不可以復戶渾施給復之規。且考諸道收租案,竝無樂工·樂生給復條件,則不得均受云者,未知何據?法例所無,今難創開。若曰,依法典復戶事,申飭而已,則又不可謂之定給,樂工·樂生等給復事,置之,何如?傳曰,允。燼餘
上在昌德宮。停常參·經筵。
藥房提調臣李彦綱,副提調臣李震休啓曰,雨餘風寒甚峭,伏未審夜來,聖候調攝,若何?今日受灸時刻,依前定以午初乎?臣等區區伏慮,敢來問安,竝此仰稟。答曰,知道。無事矣。
左議政李世白二十四度呈辭。傳于李震休曰,安心調理。
趙泰耉,以都摠府言啓曰,今日入直軍士,當爲中日習射,而社稷大祭齋戒相値,不得爲之之意,敢啓。傳曰,知道。
大殿受灸後,藥房問安。答曰,知道。缺
傳于李震休曰,史官一員待命,騎馬三匹立之。
午時,上御熙政堂受灸。入侍,藥房提調李彦綱,副提調李震休,假注書趙權,記事官尹志和·金興慶,醫官崔聖任·李應斗·權聖徵·朴星瑞·吳重卨·白興詮·鄭文益。上曰,今日則以十五壯定限。聖任告受灸,聖徵付艾,自一壯至十五壯,畢灸。上起坐。
李彦綱啓曰,科獄罪人李世禎事,鄭順億招辭,則以換皮封現告矣。卽見捕盜廳啓目,則辛聖敏·金唜先等,以外場吐實,而終場則以鄭維錫,擧名現告,初場則不擧其名,只曰麻浦居任進士,而曾被儒罰者云矣。上曰,曾被儒罰任進士云者,似是任詡也。缺以上燼餘
備忘記,小宦內官李東卨·申愚碩·金峻完·朴重慶等,持身悖惡,罔畏國法,可愕之事,不一而足。其爲情狀,萬萬痛惋,竝各別嚴刑一次後,全羅道大靜縣,絶島定配。
備忘記,李東卨等罪狀,旣已現著,故嚴刑絶島定配事,纔下備忘矣。不但刑官有所陳達,直爲編配,未免太輕,內司囚禁罪人,者斤烈伊·月今·順今·英業等,竝移送刑曹,以此書下別紙,發爲問目,更招考律處置。朝報
都摠府啓曰,今日入直軍士,當爲中日習射,而社稷大祭齋戒相値,不得爲之之意,敢啓。傳曰,知道。摠府謄錄
上在昌德宮。停常參·經筵。
藥房提調臣李彦綱,副提調臣李震休啓曰,伏未審夜來,聖體調攝,若何?今日受灸時刻,亦依前定以午初乎?臣等不勝伏慮之至,敢來問安,竝此仰稟。答曰,知道。無事矣。
吏批啓曰,新除授判書崔奎瑞在外,參議徐文裕病不來,小臣獨政未安,何以爲之?敢稟。傳曰,因爲之。缺
左議政李世白二十五度呈辭。傳于李震休曰,安心調理。缺
兵批,判書閔鎭周病,參判李光夏未肅拜,參議沈枰進,參知朴紳進,左副承旨趙泰耉進。以李墪爲副護軍,以洪受瀗·權爲副司直,以李尙爲平安兵使,以李宜顯爲副司果。
許墀,以義禁府言啓曰,以咸鏡監司狀啓,刑曹粘目,永興府使李碩根,移本府處置事,允下矣。李碩根,自任所,時未上來,依例府書吏發遣,拿來,何如?傳曰,允。
趙泰耉,以訓鍊都監言啓曰,焰硝煑取吐木,以靖陵外麓稍遠處蟲損木斫用事,旣已入啓定奪矣。今初六日爲始,每日軍兵三哨式輪回定送,與本陵參奉,眼同斫伐之意,敢啓。傳曰,知道。
吏批啓曰,新除授長興府使蔡以章戶奴呈狀內,矣上典本職除授之後,朝家有催促赴任之令,故急時下直矣,忽然落馬,骨節違傷,旬月之內,起動無期,斯速入啓處置云。當此春分之時,夫馬上來,一日留滯,誠爲可慮,今者蔡以章辭朝迫期,落馬重傷,其爲差療,不可等待,依近例罷黜,何如?傳曰,允。
吏批啓曰,新除授淸州牧使李麟徵戶奴呈狀內,奴矣上典所患寒疾,十分危劇,旬月之內,旣無起動之勢,且曾按本道者,爲營下守令,則事體多礙,以此變通,已成近例,入啓處置云。病勢旣如彼,近例又如此,李麟徵改差,何如?傳曰,允。
宋廷奎,以吏曹言啓曰,新除授判書崔奎瑞,時在京畿陽城地,斯速乘馹上來事,下諭,何如?傳曰,允。缺
大殿受灸後,政院·玉堂問安。答曰,知道。
大殿受灸後,二品以上問安。答曰,知道。
掌令金致龍·朴泰昌啓曰,朝廷之上,體統爲重,其不可紊亂也,明矣。前府使蔡以章,怒其見塞於閫帥之薦,身到工曹參議尹德駿家,肆然面詆,辭氣絶悖,其在事體,極爲寒心。德駿,旣處當薦之地,臧否人物,乃其職責,則在以章之道,惟當一聽公議,而乃反起怒,有此駭擧,其壞損體統,甚矣。聽聞莫不駭然,如此顚妄怪悖,不識事體之人,決不可置而不論。請前府使蔡以章削去仕版。頃者捕盜廳推問時,閔時俊所供內,丙子式年監試入格人中,換封弄奸者,至於七人之多,事之驚駭,莫此爲甚,而今聞金吾更推時,一變前說,自以爲皆是誣服云。其爲情狀,萬萬痛駭,換封一款,何等奸細,而其間必有許多情節,當初究覈時,泛然捧招,不曾一一鉤問,故及此變辭之後,更無端緖之可尋,莫重獄情,盡歸於疑晦不明之地,李礥·金克之等,雖竝就拿,更將何說而發爲問目,爲盤誥究得之端耶?金吾法杖之下,決無取服之理,而曠日延拖,或至徑斃,則後雖欲詳覈得情,其道無由,揆以獄體,不可不趁今明覈。況當初不送捕廳則已,旣送捕廳,取服之後,變辭於他司者,還送捕廳,自有前例。請禁府罪人閔時俊,劃卽移送捕盜廳,嚴覈得情。答曰,不允。削版事,依啓。缺
午時,上御熙政堂受灸。入侍時,藥房提調李彦綱,副提調李震休,假注書趙權,記事官尹志和·金興慶,醫官崔聖任·李應斗·權聖徵·白光璘·朴星瑞·吳鼎和·崔命錫,金重缺。啓目,粘連,進曰,今日,亦以十五壯定數乎?上曰,連以十五壯爲限。聖任告受灸,聖徵付艾,自一壯至十五壯,畢灸。上攬衣起坐。遂退出。
吏曹判書金構疏曰,伏以臣,昨見戶曹參判申厚命疏本,則以算員除名一事,至於引咎辭職,臣誠瞿然也。臣新除本職之初,算員等來言,算員有闕,前判書取才將差而未及,到前後判書遞代之際,參判差定別人云。臣因訝之,而將於相對說及之後,從容處之矣。及臣肅謝開坐於本曹,則大臣送言曰,算員,有違例特差者,風習可惡,此宜有罰而不可仍存,將欲何以處之?臣答以旣違常例,則固不可存,而至於施罰,則僚席之事,有所嫌礙,不敢爲之云。大臣,答以知悉。算員缺請除新差人之名,臣謂之曰,事出僚席,不可不使知之。因送執事算員缺回答之後,始爲除名,而因以大臣在本曹時所取才居首者,差出其代。缺除名之時,本無節目,則乘時圖囑,爲其罪目者,何所招而缺僚意如此,安得晏然而已乎?伏乞聖慈,俯賜缺以存事體,以安微分,千萬幸甚。臣無任屛營兢惕之至。謹昧死以聞。答曰,省疏具悉。卿其安心勿辭,從速行公。
吏曹判書崔奎瑞在外未肅拜,參判趙相愚進,參議徐文裕病,承旨缺。
以崔奎瑞爲吏曹判書,洪受瀗爲開城留守,李健命爲□□,任舜元爲正言,尹德駿爲大司成,尹遇進爲永興府使,徐來遠爲豐川府使,李壽民爲長興府使,姜鋧爲判尹,申琓爲左參贊,全命三爲禮曹佐郞,申奎爲刑曹正郞,都永夏爲監察,權斗紀爲承文副正字,權龜老爲成均博士,尹東龜·尹佑甲爲學諭,吳再道爲監察,李觀命爲司書,以南正重爲修撰,宋儒龍爲奉常正,金壽億爲校檢,吳遂雄爲司宰僉正,許穧·金重泰·趙世珪爲典籍,李宖爲刑曹佐郞,洪受疇爲工曹參議。
吏批啓曰,諫院闕員,今當差出,而無故擬望之人乏少,外任竝擬,何如?傳曰,允。燼餘
上在昌德宮。停常參·經筵。
藥房提調臣李彦綱,副提調臣李震休啓曰,伏未審連日受灸之餘,聖體調攝,若何?今日受灸時刻,亦依前定以午初乎?臣等無任伏慮之至,敢來問安,竝此仰稟。答曰,知道。無事矣。
許墀啓曰,備邊司郞廳,以大臣意來言,今日賓廳日次,而自上在受灸中,不得來會云矣。敢啓。傳曰,知道。
左議政李世白二十六度呈辭。傳于李震休曰,安心調理。缺
許墀啓曰,持平金昌直,再啓煩瀆,退待物論。傳曰,知道。
行大司諫李益壽啓曰,新除授獻納李光佐,時在忠淸道洪州地,正言任舜元,時在京畿廣州地,請竝斯速乘馹上來事,下諭。傳曰,依啓。
掌令金致龍·朴泰昌啓曰,請禁府罪人閔時俊,移送捕盜廳,嚴覈得情。啓辭同前引嫌而退。相避之法,在下當遞,請持平金昌直遞差。避辭見上答曰,不允。處置事,依啓。
宋廷奎啓曰,吏曹郞廳來言,臺諫有闕,政事,何以爲之?敢稟。傳曰,明日爲之。缺以上燼餘
判尹姜鋧上疏。大槪,病勢沈篤,一未進參於起居之班,分義掃地,方切惶悶。新授京兆之任,係是詞訟劇地,以此病狀,決難承堪,冒陳危懇,乞遞本兼,以安微分,以延殘喘事。入啓。答曰,省疏具悉卿懇。卿其安心勿辭,調理行公。
前戶曹判書閔鎭長上疏。大槪,敢申難冒之義,更乞收回新命,以幸公私事。入啓。答曰,省疏具悉卿懇。三諭勤懇之意,而四上巽辭之章,情志之不孚,胡至於此,心甚愕然,無以爲諭。所陳難冒之義,實有所不然者,戚屬大拜,非今創見,何避私嫌?古有明訓,至於相避掌試等事,尤無引嫌之端。卿其宜體至意,安心勿辭,速出視事,用副予望。仍傳曰,遣史官傳諭。以上朝報
午時,上御熙政堂受灸。入侍,藥房提調李彦綱,副提調李震休,假注書趙權,記事官尹志和·金興慶,醫官崔聖任·李應斗·權聖徵·白光璘·朴星瑞·玄孝綱·金兌堅·玄信綱。啓目,粘連,進曰,今日亦以十五壯定數乎?上曰,依爲之。啓目,粘連曰,凡診候時,醫官必須安舒精神,可善診察,自今醫官先行診候後,使之拜禮,何如?上曰,依爲之。聖任告受灸,聖徵付艾,自一壯至十五壯,畢灸,上攬衣起坐。啓目,粘連曰,明日,乃停灸日,敢達。上曰,唯。遂皆罷出。
右議政閔鎭長疏曰,伏以,臣之瀝血封章,至再至三,其陋劣無取,萬萬不合之狀,業已聖明之所洞燭,更不敢爲枝辭蔓語,干瀆於靜攝之中,而抑臣難冒之義,有不可自昧者,不得不復煩呼籲,臣罪萬死。夫戚屬之秉國政,固非聖世之美事,方今朝著尊嚴,論議淸明,若使如臣,爲世指目者,濫叨具瞻之地,則其所以貽累於聖朝者,爲如何哉?此臣難冒者一也。相避之法,有同金石,緣姻之家,亦在此科,雖管庫之賤,不許冒嫌而同席,其意蓋有在矣。況勻軸之任,事體尤有別於庶僚者耶?此臣難冒者二也。設科取人,斯實有國之大事,而臣承命掌試,不能嚴加堤防,致令入格之篇章,各爲官吏庶隷之所分占,行奸作慝,無所不有,臣慙懼交中,寔無心顔出入呼唱於街路之上,矧又査獄方張,完了無期,尤何敢自謂無罪,而委蛇盤礴於百僚之首乎?此臣難冒者三也。有一於此,尙不可晏然在職,而況兼有共畜者乎?臣非不知早卽自別,以俟處分,而方辭不稱之職,有不可傍及他事,到今窘縮之極,敢此畢露衷悃於缺速出視事,庸副予望。仍傳曰,遣史官傳諭。
未時,太白見於巳地。夜一更,月犯畢第四星,有霧氣。
判尹姜鋧疏曰,伏以,臣於前冬,重患寒感,累月彌留,尙在牀席,當此聖躬受灸之日,未得進參於起居之班,分義掃地,罪合萬殞,猥將病重實狀,仰瀆宸嚴,而喉司不諒,連日退却,臣於病裏,一倍惶憫。不意今者,京兆新命,又及於此際,臣進退狼貝,罔知所以爲計也。臣之所患,非如一時偶感之比,源委旣痼,變症疊出,氣血俱虛,痰火迭升,寒熱交攻,眠食俱廢,有時昏窒,則奄奄垂絶者數矣。以此精神筋力,詞訟劇地,決非所堪。且臣天性疎迂,不嫻吏事,曾忝是任,亦累月矣,而效蔑絲毫,罪積瘝曠,自量才分,尤難冒據,至於兼帶提學之任,萬不近似,而久叨匪據,虛帶華銜,心常媿懼,若隕淵谷,不得不冒死呼籲。伏乞聖慈,俯垂矜憐,將臣本兼,亟賜鐫斥,千萬幸甚。批答見上燼餘
上在昌德宮。停常參·經筵。
藥房提調臣李彦綱,副提調臣李震休啓曰,伏未審夜來,聖體調攝,若何?臣等區區伏慮,敢來問安。答曰,知道。無事矣。
許墀,以都摠府言啓曰,今日入直軍士,中日習射,請出標信。傳曰,知道。
左議政李世白二十七度呈辭。答曰,前後勉諭,不啻勤懇,而只緣誠淺,莫回遐心,缺然且慙,無以爲喩。噫,當此國計民憂無一可恃之日,寡昧之所以倚毗仰成者,亶在於二三元老,而不料卿之棄予,若是其邁邁也。至於卿之宿蟻,將息已久,神明所相,勿藥有喜。況予不以勤力責卿,則其不可以疾病爲辭也,決矣。更遣承宣,申誥至意,卿其亟斷來章,卽起視事,毋孤虛佇之望。因傳曰,遣承旨傳諭。缺
兵批,判書閔鎭周病,參判李光夏進,參議沈枰病,參知朴缺,右副承旨許墀進。以李麟徵爲副護軍,以兪集一·金昌直爲副司直,以閔聖得爲副司果。
傳于宋廷奎曰,明明日,大提學圈點。
傳于宋廷奎曰,大提學圈點時,仍爲開政。
傳于許墀曰,近來卿宰之無故還鄕,屢違召命,揆以分義,固已未安矣。禮曹判書鄭載禧,以兼帶判義禁事,旣承別諭,再疏批下,亦且有日,而無意上來行公,重臣之不念分義如此,則近臣之帶職下鄕,累月牢臥之弊,何以矯革乎?紀綱所關,不可置之,鄭載禧姑先從重推考。
許墀,以兵曹言啓曰,當日驛吏金純謙稱名人,自宣仁門入來,差備門外擊錚,極爲駭愕,令攸司囚禁治罪,同門守門將趙尙耘,常時不能禁斷雜人,以至闌入,亦難免其責,推考,何如?傳曰,允。
李壄啓曰,臣敬奉聖批,馳往傳諭于議政府左議政李世白處,則以爲臣一病支離,陳力無望,辭章,已二十七上矣。瘝曠之誅,瀆擾之罪,誠萬死有餘矣。竊意聖明俯察危悃,早有處分,以幸公私,而尙靳允許,已非始料。不意今者,近侍又臨,絲綸十行,反復丁寧,責勉之深,恩數之隆,曠絶常倫,臣之蒙此寵諭,前後已至於三矣。臣非木石,寧不知感?況今國事之無一可恃,臣雖頑蠢,亦豈不知哉?扶顚持危,固非可責於如臣者,而臣之受恩罔極,休戚與同之義,臣豈敢忘?而只緣疾病危苦,將息非不久,而衰謝之餘,氣血已竭,進退無常,完瘳無期,一日二日,尙未能起動於庭戶之間,苟非然者。臣旣初無不可進之形勢,何敢一向煩籲,甘自陷於辜恩負國之誅哉?至於棄予邁邁之敎,臣不勝惶恐震越,直欲鑽地以入也。若使臣之病狀,猶可以自力,而一毫有此心,則神明必殛之矣。神精惝怳,不能悉攄衷悃,謹當更申章箚,以請慢命之誅云矣。敢啓。傳曰,知道。
掌令金致龍·朴泰昌啓曰,請禁府罪人閔時俊移送捕盜廳,嚴覈得情。啓辭同前答曰,勿煩。
吏批,判書崔奎瑞在外未肅拜,參判趙相愚進,參議徐文裕進,行都承旨李震休進。以金相稷爲持平,李震壽爲掌樂正,洪柱震爲軍資正,李命熙爲司僕主簿,丁道徽爲正言。以上燼餘
上在昌德宮。停常參·經筵。
藥房提調李彦綱,副提調李震休啓曰,伏未審夜來,聖體調攝,若何?今日受灸時刻,亦依前定以午初乎?臣等敢來問安,竝此仰稟。答曰,知道。無事矣。缺
以崔慶湜爲假注書。
許墀,以兵曹言啓曰,頃日宗親府移文內,王子延礽君前陪,二雙磨鍊上下事,據前陪皁隷,入於減省中,己丑以後,兩王子封爵時,不爲磨鍊之意,回牒矣。續接宗親府回移,則王子君前陪鑞牌皮鞭,自前減省與否及復舊一款,非本府所可定奪,依前關文擧行云云。曹上亂後久遠,文書相考,則丙戌年間,明年正月爲始冠帶事,命下之後,諸上司引路皁隷亦當復設,因戶曹草記,有一依亂前規例施行之命,而皁隷價,湖西收米曾已入啓蠲減,京畿收米,因亂自罷,雇價更無辦出之路,目今事勢,與前有異,亂前規例,似難復行,皁隷名數,爲先啓下,以兵曹餘丁餘布,惠廳餘米,從略計給,支過一年,更觀年運豐歉,徐議處之事,自戶曹入啓蒙允。兵曹丁亥正月爲始,諸上司引路皁隷名數別單,王子四員,各皁隷三名啓下矣。丁亥五月曹草記,旱災之慘,近古所無,苟有裨於省費節損之道,則固當不擇巨細,隨卽罷行,復舊引路皁隷,因大臣分付,爲先停罷之意,入啓,而以知道限凶荒停罷,判下矣。考諸大典,王子君皁隷,以三名定額,而亂後內外朝臣導從,俱皆減省,丁亥正月爲始,參酌磨鍊,旋因旱災停罷。厥後國力年事,實難暇及於朝臣儀從等事,以至今日,旣無更爲復舊之擧,則己丑以後兩王子封爵時,不爲磨鍊者,蓋由於此,該曹不敢直爲擧行,何以爲之?敢稟。傳曰,姑勿復舊。
以備忘記,傳于李震休曰,前判書李世華,敍用。
大殿受灸後,藥房·政院·玉堂口傳問安。答曰,知道。二品以上·六曹·大司諫單子問安。答曰,知道。缺
行大司諫李益壽啓曰,新除授正言丁道徽,時在京畿驪州地,請斯速乘馹上來事,下諭。答曰,依啓。缺以上燼餘
左議政李世白箚子。大槪,昨承恩諭,又違隆旨,惶隕蹙迫,益無所措,冒申血懇,冀蒙矜許事。入啓。答曰,省箚具悉卿懇。予意已竭,而卿辭愈懇,愕然之極,寧欲無言。予志已定,日呈十章,實無益於准請,而反有損於事體也。玆不多誥,卿毋困我,速出視事,以慰思想之心。仍傳曰,遣史官傳諭。
大司成尹德駿辭職上疏。入啓。答曰,省疏具悉。爾其勿辭,從速察職。
江原監司書目,辭職上疏上送事。啓。答曰,省疏具悉。疏辭,令廟堂稟處。以上朝報
午時,上御熙政堂受灸。入侍,藥房提調李彦綱,副提調李震休,假注書趙權,記事官尹志和·金興慶,醫官崔聖任·權聖徵·白光璘·朴星瑞·玄孝綱·崔尙熽·吳重卨·金文衍。啓目,粘連,進曰,今日受灸壯數,亦以十五壯乎?上曰,依爲之。上曰,書筵賓客,只有金構一人,事甚苟艱,闕員之代,明日政,使之差出事,分付可也。出榻敎
聖任告受灸,聖徵付艾,自一壯至十五壯,畢灸。上攬衣起坐。啓目,粘連曰,明日,乃弦日,停灸之意,敢達。上曰,依爲之。缺
李彦綱所啓,閔時俊所告丙子式年監試換封七人中,李聖輝,以文科換封事,自禁府,今方訊問。其餘六人,則自臣曹捧招,而待李礥·金克之就拿後,移送禁府事,曾已啓稟蒙允矣。卽見禁府公事,則閔時俊旣已變辭,李礥·金克之,亦爲發明,閔時俊更未承款之前,別無彼此憑問之事。閔時俊前頭刑推時,或有質問之端,則其時移送事,啓請判下矣。卽今則雖無憑覈之事,而李礥·金克之·閔時俊等,方在禁府囚禁中,則朴弼禹等六人,亦當依前判付,移送禁府矣。且金慶復事,臣雖無法文應避之嫌,而按治之際,不無嫌礙之端,今此移送一款,亦不敢可否,而至於朴弼禹等,則不可不移送禁府矣。上曰,昨日雖有判付,而李礥·金克之等,旣囚於禁府,朴弼禹等六人,則移送禁府,金慶復則旣非朝士,自刑曹囚推,可也。出擧行條
又所啓,閔時俊進士及第多出吾手之說,出於差備官之招矣。臺臣,以閔時俊移送捕廳,別爲鉤問事,榻前陳達,而見其文案,則閔時俊之前後入場,大科則去上年增廣大科而已,小科則丙子監試及己卯監試云,而近來嘵嘵之說,無所不至,不出於罪人之口,而外人之言,則某人某人,出於招辭,而掩護緩治云云。閔時俊之入屬憲吏,在於何年,而其前後入場度數,別爲推問,且考憲府差任井間文書,査得實狀,俾無日後淆雜之言,何如?上曰,閔時俊之入場,二度云矣。啓目,粘連曰,方外流言,則時俊之差入於大小科場中者,非止一再云。其言之虛實,不可不一番査實,以解群惑矣。上曰,分付禁府,閔時俊場中差入度數,査問可也。出擧行案
又所啓,今番文科出榜後,人言藉藉,有耳皆聞,而以其事涉暗昧,故無一人言之者。前正言李坦,獨能抗論於擧世媕婀之中,各人等行奸情迹,畢露無餘,以快輿人之憤,其敢言之風,有足可尙。坦身爲監試官,場中凡事,不能糾檢之責,在所難免,而旣已被罰,況敢言人之所難言,而罪人所得,則可奬而不可深罪矣。上曰,李坦,首發其論,罪人斯得,誠有敢言之風,敍用可也。出擧行案遂皆退出。
行禮曹判書鄭載禧疏曰,伏以臣所叨本兼兩任,俱係緊重,而牀褥危喘,起動無期,陳章乞免,出於萬不獲已,而聖明不賜矜察,輒靳許遞,臣惶悶抑鬱,靡所容措,病情之深,亦其所也。臣於病裏,偏得光陰,古來之稀,忽焉而至,致仕之訓,聖經昭然,求之古人,行之者多,聞之近日,引年而徑歸者,亦有其人。況臣,身抱篤疾,殆近卄載,屛伏田間,又過十年,則便是已退之人也。人是已退之人,而年又當退之年,則人臣分義,至嚴且重,而人臣廉隅,亦關世敎,臣之今日不敢承命趨進,不害爲聖度之所包容也。若使臣,年齡雖深,疾病不至此極,精力可堪職務,則扶曳供職,盡瘁爲期,亦或一道,而今臣之病,沈痼已久,積敗之餘,腐朽特甚,精神筋力,耗削無餘,對人酬酢,語失先後,暫時轉身,多賴人扶,其命雖存,其形則尸,惟當預掃墓地,以俟歸盡而已。到此地頭,有何一分思慮,及於人世間事也,臣之駑劣,素稱無能,而遭遇聖明,歷官內外,超資變秩,濫廁崇班,圖報至願,耿耿不忘,而歲月易邁,年病俱深,至于今日,死期已迫,疇昔初心,更無可望,此臣所以飮恨入地,終難瞑目者也。臣旣無更起造朝之勢,而久帶虛銜,罪戾益增,不得不更此申籲,伏乞聖明,察臣缺。
李彦綱所啓,臣有區區所懷,敢此仰達。今番獄事,收殺無期,刑曹·禁府,囚繫滿獄,罪人輩,或輸情或杖斃,然後可以究竟,而其遲速,則有未可知者。伏聞禁府罪人中,沈益昌議啓,爲先判付勘罪云。鄭順億追告換封七人中,有未及就拿者,而世禎則以外場自服,洪錫輔·洪重泰·宋思允,其所援證,明白無疑。李時恒,問於皮封書寫人柳鳳逸,然後可以知之,而順億禁府招辭內,尹周相·朴泰斗外,其餘五人,則不見其皮封換書之事云。缺捕廳所供,前後變幻,而蓋錫輔等之淸脫,初不係於缺之變辭與否,而缺心術則極爲不正,而終乃不受,則與換封者有異。缺永定斷罪矣。凡罪人自明之言,雖不可盡信,而至於缺爰辭理直,證援明白,換封則決不爲之矣。缺推問後,別爲稟處,可也。出擧條
掌令金致龍·朴泰昌啓曰,請禁府罪人閔時俊,劃卽移送捕盜廳,嚴覈得情。見上答曰,勿煩。
前戶曹判書閔鎭長疏曰,初頭缺隆旨,惶隕抑塞,置身無地。半行缺仁覆之下,終夜彷徨,中心耿耿,臣之病狀,宜不敢每煩天聽,而蓋其始發之初,症情暴劇,自知必無生理。幸賴天地父母之恩,濟以醫藥,及時治療,大勢之稍減,亦已一月有餘矣。調息旣久,謂可漸瘳,而一日二日,綿延至今,飮啖動作,少無異於新差之時,進退增減,亦自無常,藥餌了無少效,枕席猶不得離,臣之始料,亦不謂至此,天日高懸,尙何能盡燭也。臣之犬馬之齒,已迫七十,榮衛固已虛竭,而失血之後,更無餘地,非如年少之人,易至蘇完,而亦因臣之涯分已溢,死期將迫而然也。螻蟻生滅,固何足恤,而職事瘝曠,一味悚慄,始自近日以來,欲試精力,乍移跬步,則眩轉欲仆,稍有思索,則昏霿難狀,雖當春陽,而猶㤼風寒,前頭和煦漸暢,或未知差有生意,而以卽今澌綴之狀,豈有一分自力之勢也?辭單之上,亦已支離,而兪許尙靳,眷顧愈隆,近侍臨諭,前後至三,非常之恩,豈臣所敢當,而一向息偃,無計趨命,至於連日起居之班,一未進參,分義掃地,罪戾如山。以臣無似,猥忝台司,旣蔑報效,徒積愆咎。今又疾病沈頓,亦未能奔走效勞,仰慙俯愧,益無所容。伏乞聖慈,深加體諒,將臣所辭,亟賜矜允,以幸國事,以安賤分,不勝大願。答曰,省箚具悉卿懇。予意已竭,而卿辭愈懇,愕然之極,寧欲無言。予志旣定,日呈十單,實無益於准請,而反有損於事體也。玆不多誥,卿毋困我,速出視事,以慰思想之心。仍傳曰,遣史官傳諭。
答大司成尹德駿疏曰,省疏具悉。爾其勿辭,從速察職。元疏缺
江原監司李彦紀疏曰,伏以螻蟻微臣,猥將私懇,冒瀆宸嚴,極知僭越,罪合萬死,而君臣,猶父子也。子有矜迫之情者,安得不大聲疾呼於天地父母之前乎?如臣庸陋,偏被誤恩,四年之內,再叨藩任,涯分已踰,福過致災,客歲季冬,奄遭妻喪,五十年胖合之義,死生之際,終不得臨見,了處空館,情事之憯痛,實所難忍。今方營葬,窆期將迫,臨壙一訣,情禮之所不可已者,而亡妻歸葬,亦有法例。且臣之早嬰奇疾,素所癃廢之狀,非但通朝之所共知,抑或聖明,亦嘗俯燭也。喪慽所傷,重得寒疾,宿患痰火之症,因感復發,宛轉牀褥,全發飮啖,今已兩閱月矣。眞元消脫,日就沈痼,顧此病狀,時月之間,實無自力視事之望,公私形勢,俱極狼狽。伏乞聖慈,察臣病勢之危篤,憐臣情事之慘切,特令廟堂,亟賜處分,俾歸見妻喪入地之日,仍就京輦,及時醫治,以尋生路,千萬幸甚云云。批答見上
上在昌德宮。停常參·經筵。
藥房提調李彦綱,副提調李震休啓曰,雨中日氣凄寒,伏未審此時,聖體調攝,若何?臣等區區伏慮,敢來問安。答曰,知道。無事矣。
趙泰耉啓曰,左右相,命招不進矣。傳曰,知道。缺
趙泰耉啓曰,前大提學吳道一再招不進,推考傳旨,今方捧入,一日三牌,事體未安。取考謄錄,前大提學有故,則前前大提學,例爲牌招薦望矣,何以爲之?敢稟。傳曰,依爲之。
又啓曰,今此大提學圈點時,以前前大提學薦望事命下。卽今前前大提學,或在外或在喪,在京無故人,只有行判敦寧府事崔錫鼎,在前大臣,以前前大提學薦望之時,則有遣史官受薦之例矣。何以爲之?敢稟。傳曰,依爲之。
又啓曰,卽者史官,以大提學受薦事,進去于行判敦寧府事崔錫鼎處,則以爲前大提學,若在外或在喪,則前前大提學,例爲薦望,而卽今前大提學,方爲在京,則不可替行,以此意陳箚,使之先爲微稟云。敢啓。傳曰,前大提學吳道一,更爲牌招。
宋廷奎,以兵曹言啓曰,當日學生黃斗翼稱名人,自丹鳳門入來,差備門外擊錚,極爲駭愕,令攸司囚禁治罪,同門守門將任善初,常時不能禁斷雜人,以致闌入,亦難免其責,推考,何如?傳曰,允。
賓廳啓曰,以大提學望,會坐圈點,而前大提學吳道一,依前例薦望中添書,一體圈點以入之意,敢啓。傳曰,知道。
有政。吏曹判書崔奎瑞在外未肅拜,參判趙相愚進,參議徐文裕進,都承旨李震休進。
以李後晟爲南陽府使,南延年爲古阜郡守,李文興爲輔德,權聖矩爲禮曹正郞,李坦爲兵曹正郞,閔鎭周爲左賓客,金壽億爲奉常僉正,閔鎭遠爲副修撰,朴泰三爲西學訓導,吳道一爲大提學,申琓爲左賓客,金構爲右賓客,閔鎭周爲左副賓客。
兵曹判書閔鎭周病,參判李光夏進,參議沈枰病,參知朴紳病,右副承旨許墀進。
以李世華爲副護軍,趙泰老·宋徵殷爲副司果。缺
兵曹口傳政事,以林潪爲右邊捕盜從事官。
刑曹判書李彦綱疏曰,伏以臣,職添秋曹,又叨內局提調之任,身莅刑獄之人,固不宜出入保護之地,而臣之承乏見差,適在於受灸定日之後,不敢爲辭免之計,黽勉供仕,恒懷不安於心矣。昨又伏見金吾公事,有罪人金慶復移送本曹之擧,臣於此,尤有所不敢晏然者。慶復,卽臣之妻四寸也。雖無應避之法,自有一家之義,當初本曹之所推問者,不過聖敏·雲鶴輩干連於慶復者,而臣於伊時,猶不敢自安。至於陳疏乞免,到今獄情轉深,究覈面質之擧,有非前日泛問之比,則其於鉤情議罪之際,臣之不敢參涉之嫌,又加一倍矣。設令臣,不避私嫌,一循公法,按治此獄,人之議之者,其將謂何?玆敢冒死仰籲於宸嚴之下,伏乞聖明,察臣情勢,將臣所帶職名,亟賜遞免,以安微分,不勝幸甚,臣無任屛營祈懇之至。謹昧死以聞。答曰,省疏具悉。卿其安心勿辭,行公。缺以上燼餘
左議政李世白箚子。大槪,嚴召之下,又未祗赴,懇乞亟許鐫免,仍降戒譴事。入啓。答曰,省箚具悉卿懇。病未赴召,有何損傷,卿其安心勿辭,亦勿待罪,俟間視事,勉副至望。仍傳曰,遣史官傳諭。以上朝報
司諫呂必容疏曰,伏以,臣空疏煎劣,百無一能,幸竊科第,仍通仕路,尋常一念,只爲家貧親老,得添寸祿之計。至於淸班顯塗,意望不到,而曲被拂拭之恩,屢玷言責之任,效蔑絲毫,咎積濫吹,撫躬反顧,不覺心驚而魂悸矣。迺者出守湖邑,適叶素志,才拙識淺,惠不及民,而榮養病母,一年有半,聖朝有體下之仁,賤臣遂反哺之願,母子相對,日夜感祝,莫知酬報之路,惟以隕結爲期矣。不料恩召,遠辱下邑,授臣諫職,摧臣上來,吏民聳觀,山川動色,在臣義分,固當竭蹶趨承,而第臣宿患痰火,自前秋挾感重發,漸就危急,命在喉間,奄奄垂盡,至於五月之久。其間絶而復甦者,不知其幾,肢體萎苶,胸膈痞塞,虛汗長流,眞元大脫,暫有勞動,喘急必發,少觸風寒,眩暈輒倒,賴天之靈,或得須臾毋死,而自分爲明時病廢之物矣。聞命驚惶,擔曳登途,寸寸前進,費了許多日字,僅得來伏私次,而長路撼頓之餘,所患諸症,一倍添劇,瞻望宸陛,末由祗肅,念臣離違天顔,歲已再換,區區犬馬之誠,豈不欲一近耿光,而卽今病狀無路自力,不得不呼籲於玉候靜攝之中,臣罪至此,益無所逃。伏乞聖慈,察臣病勢,亟許鐫改,仍治臣稽謝之罪,不勝幸甚。臣無任惶悚祈懇之至,謹昧死以聞。答曰,省疏具悉。爾其勿辭,調理察職。缺
前戶曹判書閔鎭長上疏。大槪,更暴危懇,乞命鐫改新授職名,且收遣醫看病之命,俾令殘喘少延,仍治臣逋慢之罪,以肅朝綱事。入啓。答曰,省疏具悉卿懇。屢悉至意,更何多誥?病未赴召,別無所傷,遣醫診視,意非偶然,卿其安心勿辭,亦勿待罪,俟間造朝,毋孤予望。仍傳曰,遣史官傳諭。以上朝報
行判敦寧府事崔錫鼎箚曰,伏以,今日大提學圈點時,以前大提學吳道一違牌不進,有令臣薦望之命,臣竊以爲未安。主薦之人,或罷職或在外,則其前原任人薦望,固有其例,而今則不然,應爲薦望之人,帶職在京,其何可越次論薦乎?吳道一之違牌,未知病狀之如何,而惟當敦召申命,或姑待病愈,豈容輕開新例,以損事體?臣言匪由於推托,聖鑑乞垂於諒照。取進止。答曰,省箚具悉卿懇。已令前大提學薦望矣。卿其安心焉。以上燼餘
上在昌德宮。停常參·經筵。
夜一更,月犯輿鬼西南星。
藥房提調李彦綱,副提調李震休啓曰,雨後日氣甚冷,伏未審夜來,聖體調攝,若何?今日受灸時刻,亦依前定以午初乎?區區伏慮,敢來問安。答曰,知道。無事矣。缺
傳于許墀曰,樂善君夫人墓所往來給馬事,傳于京畿監司。
許墀,以義禁府言啓曰,因刑曹判書李彦綱所啓,閔時俊場中差入度數査問事,命下矣。時俊,昨日移送捕盜廳,此一款,竝爲査問之意,分付該廳,如何?傳曰,允。
掌令金致龍·朴泰昌啓曰,戶曹參議尹世紀,曾任海藩時,因一房妓不謹之事,誤疑無罪之營吏,以棍打膝,登時致斃。夫管下吏屬,因公受刑,或致隕命,固無足怪,而私憤不是公事,重棍亦非訊杖,乘怒濫殺,聽聞冤酷,其在重人命愼刑法之道,不可置而不論,請戶曹參議尹世紀拿問定罪。答曰,不允。
大殿受灸後,藥房·政院·玉堂口傳問安。答曰,知道。二品以上·六曹·大司諫單子問安。答曰,知道。
行判中樞府事尹趾善箚曰,伏以,臣之賤疾,三載沈篤,一縷綿綴,半身不遂之症,有加無減,牀席間轉動。尙且須人,西樞除命,今已周歲,末由起身肅謝,每當頒祿之日,輒承令倉官輸送之命而不得辭,前後擧動起居之班,一未進參,公義私分,掃地盡矣。上章俟罪,亦涉煩猥,愍默至今,只切惶愧。且臣所兼軍門都提調及扈衛大將,俱係緊重,使臣雖無疾病,非八十衰暮之年,所可堪任,況臣積年廢病,精神消亡,尋常酬應,亦多顚錯,私心悚蹙,已不可言,而其於國事之重誤何哉?不得不將臣危迫之悃,冒死呼籲於仁覆之下。伏乞聖慈,俯諒至懇,削臣職名及兼帶諸任,俾得安意調息於未死之前,不替終始生成之德,千萬祈祝之至。取進止。答曰,省疏具悉卿懇。卿之宿患,予已知之,不得進參,有何所傷?卿其須體至意,安心勿辭,從容善攝。仍傳曰,遣史官傳諭。缺
持平金相稷辭職上疏。入啓。答曰,省疏具悉。爾其勿辭,從速察職。以上朝報
午時,上御熙政堂受灸。入侍,藥房提調李彦綱,副提調李震休,假注書趙權,記事官尹志和·金興慶,醫官崔聖任·權聖徵·白光璘·朴星瑞·金兌堅·玄悌綱·玄孝綱·吳重卨。啓目,粘連曰,今日,亦以十五壯定數乎?上曰,依爲之。聖任告受灸,聖徵付艾,自一壯至十五壯畢灸。上攬衣起坐。李震休啓曰,臣有所懷,惶恐敢達。近來朝家,用優老之典,侍從臣父年七十者,竝於歲首,推恩加資矣。今聞正言丁道徽之父時澤,年滿七十云,似不宜異同,此係恩典,自下陳請,殊涉煩猥,而旣有已行之例,敢此仰稟。上曰,一體加資。出擧行案缺以上燼餘
宋廷奎啓曰,卽伏見江華留守金昌集狀啓,則以本府銀貨負債人之子,差遣東萊商賈,以爲收推物貨,趁卽準納之地事,請令廟堂稟處矣。公貨積逋,固宜變通,商賈差遣,何等瑣屑,而乃以此至煩上請,殊失事體,江華留守金昌集推考,何如?傳曰,允。
上在昌德宮。停常參·經筵。
辰時,有霧氣。未時申時,日暈。夜一更,月暈。三更四更,月暈。
藥房提調李彦綱,副提調李震休啓曰,伏未審夜來,聖體調攝,若何?臣等區區伏慮,敢來問安,竝此仰稟。答曰,知道。無事矣。
許墀啓曰,備邊司郞廳,以大臣意來言,今日賓廳坐起日次,而上候方在調攝中,不得來會云矣。敢啓。傳曰,知道。缺
掌令金致龍·朴泰昌啓曰,戶曹參議尹世紀,曾在海藩時,因一房妓不謹之事,誤疑無罪之營吏,以棍打膝,登時致斃。夫管下吏屬,因公受刑,或致殞命,固無足怪,而私憤不是公事,重棍亦非訊杖,乘怒濫殺,聽聞冤酷,其在重人命愼刑法之道,不可置而不論。請戶曹參議尹世紀拿問定罪。答曰,不允。
平安監司洪萬朝疏曰,伏以,臣疾病危篤,無一毫自力之望,進退狼狽,有萬分難安之勢,連章瀆擾,非不知分義之未安,而疾痛之極,哀呼而不知止者,誠出於萬不得已也。伏蒙體下之深仁,府察由中之至懇,特令廟堂稟處,庶幾公無瘝曠之憂,私獲生還之願,感祝之悃,方切於中矣。不料玆者,因大臣陳達,遽下仍察之命,臣驚惶罔措,莫知其所以致也。夫國家設法,禁防至嚴,士夫持身,廉隅爲重,當初濫率,旣有當律,則該以還送,實涉幸免,臺章所劾,雖似相規,意在推擠,有難冒沒。臣之情實,已暴於前疏,今不必委縷煩複,而大臣,過慮遞易之弊,有此防塞之擧,朝廷處分,恐不免爲苟且之歸,而臣亦何顔,復臨於列邑之上,自處以方面之重乎?且臣之賤疾,一向沈痼,公務之曠廢,已經累朔,一道之事,實多可慮,則是臣蹲據之害,反有甚於送迎,而今乃不此之恤,遂使病殘無用者,因畀藩翰之任,區區廉義,縱不可顧,其於僨敗國事,何哉?此臣所以夙夜憂懼,不知所出者也。玆敢冒萬死,更陳崩迫之懇,伏乞聖慈,特許鐫遞臣職,以安微分,不勝幸甚,臣無任屛營祈懇之至。謹昧死以聞。答曰,省疏具悉。今玆仍察之命,意有所在,卿勿固辭,從速察職。缺
正言丁道徽上疏。大槪,臣曲蒙洪造,濫側榮途,纔謝新除,未效絲毫,繼伏聞昨因筵臣建白,特推恩典,有臣父加資之命,驚惶感激,尤不覺涕淚之交迸也。糜身粉骨,報答無階,奔走效力,斃而後已,而卽聞老母,自臣登程之後,重得外感,宿痾添劇,寒熱交升,食飮全廢,氣息奄奄,若難保朝夕者然。臣自得此報,五內靡定,旣無兄弟在側扶護,私悃崩迫,他不暇顧,玆不得不單章陳暴,蒼黃出城,臣罪萬死。伏乞聖慈,天地父母,諒臣情理,遞臣職名,俾得專意救護,兼治臣不待承批,輕先下鄕之罪,以警具僚事。入啓。答曰,省疏具悉。爾其勿辭,往省焉。
京畿監司書目,龍仁呈,以吏曹判書崔奎瑞辭職上疏上送事。啓。答曰,省疏具悉。卿之不仕,極涉無名,旣無難强之疾病,又無難安之情勢,而初因沐浴之行,便作恬退之士,前後除拜,一切不起,是何昧於君臣之大義乎?殊未可曉也。卿其勿辭,斯速上來行公。
大司諫李益壽上疏。大槪,臣於僚臺停論之事,有不敢晏然者,乞賜遞斥,以爲人臣疲劣不職者之戒事。入啓。答曰,省疏具悉。睦來善等放歸田里還收之啓,今已閱歲,宜有收殺,而第重發之論,不待消詳,汲汲獨停,極爲無嚴,丁道徽罷職不敍,以示規警之意,卿其勿辭,從速察職。
禮曹參判吳道一上疏。大槪,顚沛之餘,決無復叨文衡之理,懇乞亟賜遞免,以重國法事。入啓。答曰,省疏具悉。卿之被誣,予已知之,復畀文衡,實非偶然,安心勿辭,從速察職。以上朝報
司諫呂必容上疏。大槪,更申病狀,乞蒙鐫遞,兼陳所懷,以備財幸事。入啓。答曰,省疏具悉。全榜決不可罷,而召還之請,殊涉無嚴也。他餘事,令廟堂稟處,爾其勿辭,從速察職。以上朝報
吏曹判書崔奎瑞疏曰,伏以,臣於今月初七日,伏奉本月初四日成貼承政院書狀有旨,以臣爲吏曹判書,使之斯速乘馹上來者,臣以至庸極陋,蒙被聖朝罔極之恩,叨竊寵榮,固已多矣。然亦何意天官冢宰之職,遽至於臣身哉?朝廷,以用舍人物之柄,畀之銓曹,而乃以無似如臣,置諸長席,是則官方之淆濫,實自銓曹始,其他尙又何說焉?此識者之所以竊歎於今日之事,而臣之凜然寒心者,亦豈在於過福之私憂而已哉?然此則在廷之臣,想或有擧正者,不待臣自爲覼縷,而臣之萬萬煎迫情理,誠不暇於緩聲者,玆敢冒死哀籲,以冀聖明之垂察焉。臣老母,年垂入耋,痼疾經年之狀,旣已累陳於前後辭疏,而一自前秋感患之後,到今已至五六箇月,而纔輕旋重,尙未有和解之勢,一番添感,則眞元又減下一層,卽今更無一分餘地矣。喘息奄奄,若將頃刻難保,老人氣力,異於少壯,以此病情,寧復有蘇完之望哉?臣於前冬,暫時上洛,終至踰越分義,蒼黃徑歸,而至今心神未定,恒若喪性,乍出外舍,或聞疾聲急步,則魂驚體顫,良久而後始止,以此情狀,雖母病稍得回頭,亦難於離側遠去,況今方在十分之地者乎?都目之過時,今已累月,若又緣臣遷就,則臣心之惶懼,固不敢言,而其在朝家事體,豈不大有傷損乎?伏乞聖明,俯賜諒察,卽速收回臣新授職名,俾名器毋汚,職事無闕,而區區母子之恩,亦得以獲全於孝理之下,豈非萬幸?且念惠廳堂上,實管一國貢賦,其爲任,極重且緊,而臣缺虛帶今已經年,臣於前後,屢嘗控辭,而未蒙準缺批答缺因沐浴之行,便作恬退之士,前後除拜,一切缺之大義至此乎?殊未可曉也。卿其勿辭,須速上來行公。
行大司諫李益壽疏曰,伏以臣,得接小報,正言丁道徽今日出肅之後,猝停睦來善安置李玄紀放歸田里還收之啓,臣不勝駭然之至。來善等,當己巳之初,敢以罔極之言,肆加母后之尊,或爲眩幻之計,甘心護逆之科,輿情憤惋,至今未已,此所以宥命之下,臺議峻發,苦口爭執,而不知止者也。第念閱歲論啓,兪音尙靳,上下相持,徒傷事體。臣意亦以爲一向瀆擾,固有欠於誠實之道,而重發之論,有非一人之見,所可擅議,故欲待僚員之出,相與消詳矣。今者道徽,乃於僚席不齊之日,汲汲詣臺,任自停論,有若將不及者然,事之無嚴,莫此爲甚。藉令道徽,蔽於偏私,不問當否,意在必停,第此所論,關係倫常,則惟當姑先連啓,仍存扶彝之義,徐待諸僚之相會,從容商確,以爲停當之地,而今乃乘機獨停,肆然無忌,此莫非如臣疲劣,忝居長席,不能有無之致,其不可一刻晏然於職次也,決矣。公議所在,宜先有駁正之擧,而急於自劾,且拘臺例,當論而不得論,辜負職責,到此益甚,伏乞聖明,亟遞臣職,以爲人臣罷軟不職者之戒,不勝幸甚。臣無任惶恐屛營之至,謹昧死以聞。答曰,省疏具悉。睦來善等放歸田里還收之啓,今已閱歲,宜有收殺,而第重發之論,不待消詳,汲汲獨停。餘竝見上
禮曹判書吳道一疏曰,伏以,臣情蹙病甚,蟄縮噤吟,文衡萬望之命,萬無承當之勢,而迫於三召,未免冒進,不料剡薦之添書,復屬於不才,謬恩之橫加,又歸於自代,臣誠且駴且懼,神爽魄遁,莫曉其所以致此之由也。言者,旣誣臣以用私於科場,而構捏之罔極如彼,殿下又畀臣以提衡於藝苑,而倚毗之隆重至此,是臣之見信於殿下,實古今君臣間所罕有也。臣非木石,亦有心腸,感激銘鏤,一涕一血,豈不欲竭蹶趨承,以死報效。第於情勢□□之外,實有決不可冒居是職者,玆不得不冒死陳籲,而冀有諒照也。蓋大提學之任,凡於考校文字之際,評品衆體,而權缺四行國朝以來,必難其人,而重其選,未嘗輕授匪人者,誠以缺文之隆替,係國家之興衰也。臣以庸才,累叨是任,不克力辭缺罪矣。旣已受任之後,則不敢不盡其職責,而前後科場考校之際,□陳己見與論取舍之故,或被專擅之斥,或遭恣肆之劾,至於今日韓徽之啓而極矣,而此實曾所未聞之事也。雖其用情行私之說,盡歸誣罔,公議晳之,天鑑燭之。今若仰恃聖恩,又當此任,懲羹噬臍,不敢盡其所見於文字之間,而只以仰脣舌苟免抨彈爲事,則是文衡爲虛位矣。若又雌黃臧否,未免崖異,復蹈覆轍,又抵文罔,則臣身顚頓,有不足言,而其辱朝廷而損事面,何如哉?若是而忝居文衡之任,憂讒畏譏,尸職貪榮而已,則國家置文衡之意,豈亶使然,而貽譏一世,傳笑四方,誠非細故,臣雖無狀,決不敢爲此也。此無非臣之才學,不足以取重於世,鑑識不足以見信於人之致,至於孤蹤易撓,末路多巇,終不敢復進榮途,重速危禍,則亦有所不暇言者矣。伏乞聖慈,俯諒臣言之非出於飭讓,而深惟國體事理之決不可冒受,亟命遞臣文衡之任,回授可堪之人,以重名器,以幸文風,不勝幸甚,臣無任云云。批答見上
司諫呂必容疏曰,伏以臣,敢以病勢,冒瀆宸嚴,而伏蒙聖慈曲賜矜察,不惟不治稽謝之罪,特有調理察職之命,臣誠驚惶感激,莫知置身之所也。臣之病狀,固不敢再溷天聽,而累月沈劇之疾,非一時偶感之比,形骸雖存,神精都消,復起爲人,難以時月爲期,言責重地,元無養病之坊,公義私分,俱極未安,不得不冒死申籲,伏乞天地父母,亟命鐫遞,俾延危喘,不勝萬幸。臣久典郡寄,習知邦本將蹶,弊瘼滋甚,擬於晉對,一貢愚衷,而賤疾若此,今無其路,玆敢贅陳於乞免之章,惟聖明留意焉。今日州縣之弊破,民生之窮困,其本專在於逋欠,蓋始則民習頑悖,或以官吏怠慢,當輸者不輸,當責者不責,以致年逋歲欠,積爲弊端。其習固可痛惡,在國家事體,亦不可一任其如此,而至於乙亥以後,誠有異焉。連年大殺,荐以癘疫,死者殆半,生者蕩殘,暴骸相望,里落蕭然,聞之可謂於邑,見之可爲痛哭,而昨年年事,又缺四行十人所食,徵之於一人,十家所賦,責之於一家。缺此常年之所不忍,況在連年大殺之後乎?以湖右一路言之,如缺三字牧皆以積逋,殆成廢地,聞其貢稅舊未收,厥數極多,移轉軍餉,亦至於累千石,其餘列邑,雖不如大處州牧,亦間有甚多者。湖右如此,他道可以推知。雖至椎髓剝膚,實無以捧之,而朝令旣不許停,方當春和議賑之時,乃反鞭扑催徵於無可奈何之地,其升斗收聚,不足以補國儲萬一,而徒令濱死之類,促其流散,臣竊病之。伏聞年前宰臣陳疏,乙亥以後死於飢饉者,所食穀物,盡爲蕩滌,而廟堂防啓,不許施行,誠以數年賑貸之時,國家竭帑藏傾軍餉以濟之,今若一倂減除,則國計誠爲哀痛。廟算,蓋出於萬不得已,而民間事勢,至於如此,宜有變通之道,與其民盡流散,而國隨而亡,毋寧卽賜處分,除虛簿而收實效也。恭惟我聖考,於庚辛大饑之後,宣布哀痛之敎,各道積逋,勿論糶穀軍餉,竝許蕩減,以活餘民,以保國脈,八路父老之感涕,猶至今未乾也。今日國儲,誠不如庚·辛之後,而若其民生之倒懸,比之其時,不可同日而語。臣伏願聖明,體聖考之仁政,念邦本之將蹶,亟施大號,以盡繼述之道,而若拘於事勢,有所難行,則各道逋欠,勿論年條,査出逃故,指徵無處之類,特許蕩減,國家幸甚,斯民幸甚。戊寅以後合家病死者,還穀蕩減之擧,甚盛意也,甚盛意也。第毒癘經年,得者必死,故父子不得相視,夫婦不得相救,朝家雖有査報之令,而各司奴婢,諸邑軍兵之外,主家旣無告知,面任不得搜問。流丐而死於道路者,移居而不入丙籍者,竝不擧論,及至官穀蕩減令下之後,狀訴紛紜,冤號徹天,守令畏其被罪,臨司嫌於追啓,以此蒙減者,僅十之一二矣。聖明惠政,終未遍究,更令釐正,斷不可已也。凡續續査覈之事,常慮眞僞相雜,而爲守令者,孰敢不仰體德意,致有欺詐之理哉?臣伏願聖明,嚴飭各道監司,一一査出,以施終始之惠焉。湖右三倉米,旣是缺則分賑各官,初爲救民,而年年捧留,不爲輸納,其在緩急之備,缺四行邑倉穀,不至零星,朝令亦且申嚴,故安興米一半,僅已輸送,而缺民惟恐見失。蓋三倉米,乙亥丙子兩年移轉分賑者居多,今年民事之渴急,比之乙·丙,無甚間隔,而在前則移粟而賑救,在後則運米而還納,民情之冤悶,固無足怪。臣伏願聖明,下諭道臣,考見各邑會案,倉穀有裕之邑,則姑爲留賑,待秋收納焉。臣自外而來,其於朝政得失,有同聾瞽,而亦不無一二可論者。今番科獄,聞之驚心,言之汚口,自唐宋設擧以後,豈有如此之變,而亦豈料喬木世家,有此罔測之擧乎?旣削其榜,窮治罪人,中外憤鬱之人心,庶可少慰,國體亦可謂得其正,而至於生·進及武科,則仍存不罷,是何名也,是何義也?國朝設置科擧,自有定制,大比及增廣,則必有文·武大科及生·進小科,其餘別試,亦必有文·武科,曷嘗有無文科之武科,無大科之小科乎?若謂文科放榜稱慶之後,因其不正,削去無害云爾,則武科及小科,皆已經稱慶之儀,而科第之未備,事體之苟簡,莫此爲甚,其可以全罷慶科,有所持難,而苟然仍存乎?若謂武科及小科無故見罷,爲冤云爾,則削榜中,固多有老士宿儒,自製得中者,獨不冤乎?國體所在,不可不削其榜,則皮之不存,毛將安傳,武科及小科,決不可仍存也。噫,匹夫行事,猶不欲苟且,堂堂國家設科取人,何等重事,而爲此苟簡之擧,貽譏一時,取笑後世哉?臣伏願聖明,勿爲留難,亟罷全榜,以正國體,以重科式焉。國家之有言路,猶人之有血脈也。血脈不通,則人必死焉,未聞言路壅閼,而其國能治者矣。噫,國初名相,必稱黃喜,而臺諫,以請托薄過,論以罷職。世宗大王下敎曰,凡事,是非間,無隱盡陳,予甚嘉之。我聖祖開導盡言之意,豈不誠於皇乎休哉?此正聖子神孫之所當取則者也。噫,今日朝紳携貳之論,終爲難救之弊,則宜殿下務欲裁抑,以臻鎭定之域,而凡有所論,不分是非,輒俱偏黨,人人而致疑,事事而增惑,則不幾於因噎廢食,而甚非所以達聖聰恢言路之道也。臣竊覵近來臺閣之臣,陳章言事之際,或有侵攻戚里,規警柄用之語,則缺四行出於有懷直陳,原其本心,豈在恣爲黨論,以負殿下,而旣令缺斥補,半夜禁門,景色蒼黃,是豈平日所望於聖明者哉?昔缺擧入注官時,河演爲兼判書,崔府爲判書。大司憲鄭甲孫啓曰,崔府□數河演稍知事理,而用非其人,請鞫之。世宗大王,怡顔而兩解之。夫河演,亦是名相,其所誤擧,不過差除間事,而甲孫,以老成之人,至爲請鞫之啓,聖祖猶不之罪,則世瑾,以年少新進,纔發劾遞之論,而聖明,何斥之太過乎?瞻聆所及,擧皆驚惑,臣伏願聖明,速命召還,以示轉圜之美焉。臣區區憂時愛君之心,不能自已,敢此縷縷,而病劇神昏,語無倫脊,瀆擾於靜攝之中,死罪死罪,臣無任云云。批答在上
上在昌德宮。停常參·經筵。
藥房提調李彦綱,副提調李震休啓曰,伏未審夜來,聖體調攝,若何?今日受灸時刻,依前定以午初乎?臣等無任伏慮之至,敢來問安,竝此仰稟。答曰,知道。無事矣。
左議政李世白三十度呈辭。傳于李震休曰,安心調理。缺
許墀啓曰,吏曹郞廳來言,臺諫有闕,政事,何以爲之?取稟。傳曰,明日爲之。
掌令朴泰昌啓曰,戶曹參議尹世紀,曾任海藩時,因一房妓不謹之事,誤疑無罪之營吏,以棍打膝,登時致斃。夫管下吏屬,因公受刑,或致殞命,固無足怪,而私憤不是公事,重棍亦非訊杖,乘怒濫殺,聽聞冤酷,其在重人命之道,不可置而不論,請戶曹參議尹世紀拿問定罪。答曰,依啓。
諫院,睦來善等還收之啓,實是臺諫重發之論,而關係甚重,其非一人所可擅停也,決矣。迺者正言丁道徽,如有收殺之意,則姑俟臺僚之相會,從容商確,未爲不可,而顧乃不恤公議之嚴,敢生私護之計,獨自詣臺,擅停重論,有若乘間俟隙,汲汲有不及者然。旋又投疏徑歸,情態盡露,其輕朝廷辱臺諫,甚矣。昨日諫長批辭中,旣已洞燭其情狀,明示斥罰,在廷諸臣,孰不欽仰處分之痛快,而如許縱恣無忌憚之人,決不可罷職而止。請正言丁道徽削奪官爵。答曰,依啓。
司諫呂必容啓曰,言路之開閉,實關國家之隆替,而近來臺閣之臣,凡有所論,稍涉過激,則陛下輒示訑訑之色,甚非所以恢張言路之道也。李世瑾,以年少新進,初入言地,請遞銓長之啓,遣辭之際,雖欠稱停,實出於有懷直陳之義,元非用意搆捏之計,而聖明,疑以黨論,遽爾斥補,物情駴惑,久而未已,故臣於乞免之章,敢陳召還之意,非爲一世瑾,實爲聖朝重言路也。及承聖批,責以無嚴,此莫非臣誠淺言疏,不能見信於君父之致,而嚴敎之下,不勝震惕,不敢不扶病出避,而累日稽謝之罪,亦無所逃,請命遞斥臣職。答曰,勿辭。
許墀啓曰,司諫呂必容,再啓煩瀆,退待物論矣。傳曰,知道。
行大司諫李益壽啓曰,引嫌而退。疏陳意見,大體固好,未安之敎,何必爲嫌,請司諫呂必容出仕。答曰,依啓。缺已上燼餘
兵曹判書閔鎭周辭職上疏。入啓。答曰,省疏具悉。本兵重任,不可輕遞,須勿過辭,俟間行公。已上朝報
修撰南正重疏曰,伏以,臣之老母,年今七十,衰敗益甚,長在床褥,呻吟之日居多矣。自再昨,猝得外寒內熱之症,脚部生腫,堅硬浮大,毒暈遍肆,達夜刺痛,起居坐臥,輒須人扶,雜試方藥,少無其效,寢食全廢,神氣漸苶,臣以孑孑單身,獨自救護,不能暫離病側,今日問安之班,不得進參,臣子分義,掃地盡矣。心切惶悚,晷刻靡安,卽今臣之情理,萬分切急,決無離違供職之路,經幄重地,不宜瘝曠,玆敢冒死哀籲於孝理之下,伏乞聖慈,府賜矜察,亟遞臣所帶職名,俾得全意救護,以伸人子至情,不勝幸甚。臣無任煎迫祈懇之至,謹昧死以聞。答曰,省疏具悉。爾其勿辭,救護母病。缺
京畿監司書目,廣州呈,以正言任舜元上疏上送事。啓。答曰,省疏具悉。伊時失言,至今悔之,旋加開釋,何嫌何疑?爾其勿辭,從速上來察職。
修撰吳命峻上疏。大槪,敢陳私懇,乞遞職名,仍附民瘼,以備采納事。入啓。答曰,省疏具悉。有懷疏陳,予用嘉之,當與廟堂議處,爾其勿辭,往來焉。以上朝報
午時,上御熙政堂受灸。入侍,藥房提調李彦綱,副提調李震休,假注書趙權,記事官尹志和·金興慶,醫官崔聖任·權聖徵·白光璘·朴星瑞·玄孝綱·吳重卨·金兌堅·崔命錫·李得英。啓目,粘連曰,今日,亦以十五壯定數乎?上曰,依爲之。聖任告受灸,聖徵付艾,自一壯至十五壯畢灸。上攬衣起坐。啓目,粘連曰,今日當灸三里。上曰,依爲之。光璘,進點三里穴,仍受灸,至七壯畢。上掩袴斂衣。遂皆退出。以上燼餘
兵曹判書閔鎭周疏曰,缺臣之所患,根底旣深,藥餌砭焫,雜施竝行,未有分寸之效,漸至沈痼之域,房闥跬步之間,亦不能運動,如此而尙可望奔走陳力於煩劇之地乎?內外之窠闕日多,而皆未差除,凡閣之簿書日積,而一不酬應,至於鍊兵試射等事,久不得擧行,而前頭戎器點考,禁軍都試,亦將不免廢閣矣。緣臣賤疾,使莫重職務,瘝曠若此,臣雖擢髮,固無以贖愆,而朝家亦何以許多緊任,作臣養病之坊,而莫之恤耶?臣病裏惶懍,繼以慨惜,實未敢知聖意之所在也。且臣,昨伏見政目,以臣爲世子左副賓客者,臣聞命震越,益無所措。書筵輔導,責任最重,從前膺是選者,罔非學識通博,望實俱隆之人,如臣空疏鹵莾,固不敢廁迹於其間,而況臣病狀,如右所陳,而供仕杳無其期,則特命差出闕員之意,果安在哉?臣情窮勢極,不得不冒死疾號於宸嚴之下,伏乞聖明,亟遞臣本兵之任及新授兼帶賓客之任,以幸國事,以安微分,則雖死之年,猶生之日也。臣無任云云。批答見上
正言任舜元疏曰,伏以,缺四行前後一啓,蓋出於臺閣之所不可已,而聖敎嚴截,出於意外,驚惶羞愧,五情崩隕,直欲剖心以明,而不可得也。臣之一時缺固不暇論,而其羞朝廷而辱當世,其亦極矣。人臣負此罪名,何以立於天地之間乎?咋舌省愆,竄伏田廬,自分爲淸朝之棄物矣。不料聖度天大,雷威卽收,曲加開釋,旋復收錄,臣感激恩造,嚴畏分義,不敢以區區廉隅,有所自阻,冒沒祗謝,黽勉行公,而私心之愧恧,物議之嗤點,固已多矣。況此新除官,以諫爲名,則是豈如臣僨敗者所可復叨,臣雖欲不顧唾罵,竭蹶趨承,而將何顔面,復入臺端,揚揚行呼唱於道路乎?且臣將事文廟罷歸之日,適聞在鄕兒子病勢猝劇,私情所迫,急於救護,不暇請由,徑還郊居,揆以法例,罪亦難逭。玆敢疾聲呼籲於天地父母之前,伏乞聖明,亟削臣新授職名,仍治臣罪,不勝幸甚云云。批答見上
修撰吳命峻疏曰,伏以,臣之父墳,在於畿甸,而久滯西邑,一未省掃,今者節序互換,雨露旣濡,怵惕之心,有難自抑,而顧臣忝備邇列,不敢任情下鄕。且念臣之母病,卄年沈痼,百藥靡效,臣亦痞病苦劇,尫羸骨立。近聞湖左,有一名醫,善治痼疾,而臣力不能致,欲於省掃之餘,仍轉暫往,問藥而還,其間路程,不過信宿,而當此僚員不備,番次苟簡之日,帶職下去,尤所難安,伏乞聖慈天地父母,察臣至懇,憐臣至情,特許遞臣職名,俾得安意往返,公私不勝萬幸。臣有區區愚見,久欲一陳之筵席,而適値聖上受灸之日,未得入侍,輒敢附陳,冀聖明之有以財察焉。夫我國之有北關,猶中國之有巴蜀,其山川之險阻,士馬之精强,實非諸路之可比,而終爲緩急之可賴也。不幸自乙丑之變,犯越之禁嚴,而我境之採亦絶,北民之生業,遂竭矣。臣屢逢自北而還者,細問其民事,則蓋北之採蔘,猶南之耕作,曾前六鎭·三·甲之民,一秋採蔘,終歲安居,男裘有羊,婦裳有錦,往來熙熙,不知其苦。今則昔之衣羊者,狗亦不足,昔之裳錦者,布亦不掩,缺四行於拘囚民不措其手足者,殆或近之。臣每聞之惻然,竊憂缺於嚴貴賢事,驗之矣。昔盤庚,徙民三作,誥以諭之,民猶不樂。噫,誠使貴賢,奠居樂生,有安土重遷之心,雖日撻而求其爲戎,必不肯離親棄墳,而樂爲其被髮左衽,於此亦可見北民之困苦窮極,將無所不至也。於戱,平坡往復,世變無窮,從今百年之後,北路之三·甲·六鎭,西關之江邊七邑,安知不爲要衝之地,而終作必爭之處乎?其在國家經遠之圖,慮患之策,唯宜懋樹德政,固結人心,而目今北民,法禁煩苛,生理窮絶,譬猶鼎中之魚,自底焦爛,至於化戎而不知恥,棄鄕而莫之顧,以此民心,以此風習,豈有遇時板蕩,爲吾死守之理乎?由是觀之,非有外虞,則亦恐其土崩瓦解也。況今番貴賢等之特令貸死,非必出於一時之好生,似不無深意於其間,彼至愚之民,或以爲我土非樂國,大國有寬政云爾,則古人所謂彼以暴,吾以仁之道,亦豈不有歉乎?臣愚以爲,宜自今稍除煩苛,略加變通,別議可生之道,以爲固結之方,而至於甄拔其人才,亦其收拾人心之一端,而成命之下,每歸虛套。如北關之親騎衛,蓋擇其右族驍健,以備朝廷之收用,一無其效,擧皆落莫,此後則宜於內三廳諸軍門,各設西北一窠,以待其人,使備近列,視如手足,則此必有傾心向上,爭懷殉國之誠矣。昔先正臣李珥,嘗謂虹貫之變,以古事驗之,多是兵象,其後十餘年,果有壬辰之亂,近年此變,亦屢見矣。天意深遠,固不敢指爲某事之應,而第仰觀俯察,其兆已見,天意人事,無一可恃。昔漢臣有言曰,不見其形,願察其影,臣智慮淺短,雖昧時務,漆室之憂,有不自已,忘其狂率,輒貢愚忠,妄干機務,言深至此,人必有笑臣之迂,斥臣之計者,而臣聞蒭蕘之言,聖人擇焉。此實出於知無不言,有懷必陳之義,惟殿下深留聖意,務存遠圖,以固億萬不拔之基焉。臣無任戰灼祈懇之至云云。批答在上
午時,上御熙政堂受灸。入侍,藥房提調李彦綱,副提調李震休,假注書趙權,記事官尹志和·金興慶,醫官崔聖任·權聖徵·白光璘·朴星瑞·玄孝綱·吳重卨·金兌堅·崔命錫·李得英。啓目,粘連,進曰,今日,亦以十五壯定數乎?上曰,依爲之。聖任告受灸,聖徵付艾,自一壯至十五壯畢灸。上攬衣起坐。啓目,粘連曰,今日當灸三里。上曰,依爲之。光璘進點三里穴,仍受灸,至七壯畢。上掩袴斂衣。諸臣遂皆退出。
上在昌德宮。停常參·經筵。
下直,載寧郡守崔柱岳。
藥房提調李彦綱,副提調李震休啓曰,春寒一向惻惻,伏未審累日受灸之餘,聖體調攝,若何?臣等無任區區伏慮之至,敢來問安。答曰,知道。無事矣。
中殿,藥房問安。答曰,知道。缺
李健命啓曰,假注書崔慶湜,聞其親病猝重,卽爲出去,今姑改差,假注書差出,何如?傳曰,允。
以沈宅賢爲假注書。
左議政李世白三十一度呈辭。傳于李震休曰,只遞本職。
趙泰耉,以弘文館言啓曰,本館下番見存三員內,修撰南正重,以親病陳疏,副修撰閔鎭遠,未肅拜,修撰吳命峻,今將受由出去。前頭開講之時,無他推移之員,今日政,闕員差出,竝與副修撰閔鎭遠,牌招察任,何如?傳曰,允。
有政。吏批,判書崔奎瑞在外未肅拜,參判趙相愚,參議徐文裕進,都承旨李震休進。
兵批,判書閔鎭周,陳疏受由,參判李光夏,備局坐起進,參議沈枰病,參知朴紳進,左副承旨李健命進。
吏批啓曰,江原監司,今當差出,而擬望之人乏少,他道守令中可合人,竝擬,何如?傳曰,允。
吏批,以李德英爲正言,朴斗世晉州牧使,裵榮成校檢,宋徵殷修撰,洪得禹江原監司,安后靜學錄,洪楀校書正字。同知李堥,今加資憲,年八十變品超資事,承傳,通德丁時澤,今超通政,年七十侍從臣父加資事,承傳。
兵批,以李彦紀爲副護軍,林潪副司果。
李健命,以兵曹言啓曰,當日忠翊衛吳英發,鎭撫張起立等稱名人,自宣仁門入來,差備門外擊錚,極爲駭愕,竝令攸司囚禁治罪,同門守門將金命佑,常時不能禁斷雜人,以致闌入,亦難免其責,推考,何如?傳曰,允。以上燼餘
京畿監司書目,廣州呈,以左參贊申琓辭職上疏上送事。啓。答曰,省疏具悉。卿其勿辭,安心調理,從速上來行公。以上朝報
都摠府啓曰,今日入直軍士,中日習射事,標信命下矣。罪人行刑相値,不得爲之之意,敢啓。傳曰,知道。摠府謄錄
又啓曰,副摠管南五星,除標信,訓鍊〈院〉能麼兒坐起進去之意,敢啓。傳曰,知道。同上
上在昌德宮。停常參·經筵。
下直,藍浦縣令李秀英。
辰時,有霧氣。
李健命啓曰,行大司憲宋〈奎〉濂,執義林濩在外,掌令金致龍式暇呈辭,掌令朴泰昌受由在外,持平李大成服制,持平金相稷未肅拜呈辭,今日以監察茶時之意,敢啓。傳曰,知道。缺
李健命啓曰,崔昌大敍用傳旨,今方捧入,而今已夜深,明日待開門,政官牌招,開政之意,敢啓。傳曰,知道。
李壄啓曰,假注書沈宅賢,昨日差出之後,累度催促矣,聞其眼病果重,勢難察任,事變假注書朴鳳齡,累朔行公之餘,身病猝重,亦難察任,竝姑改差,他假注書差出,何如?傳曰,允。
以邊攸爲假注書,朴熙晉爲事變假注書。
趙泰耉,以弘文館言啓曰,本館下番,只有修撰南正重·吳命峻兩人,而吳命峻,以掃墳事,今已下去,下番無他推移之員,修撰南正重,卽爲牌招,以爲入直之地,何如?傳曰,允。
趙泰耉,以侍講院言啓曰,本院下番四員之內,司書未差,說書朴弼明,受由下去,司書李觀命,除拜累日,尙不肅謝,只有說書臣李㙫,獨爲入直。僚員不備,事多苟艱,前頭疾病事故,亦未可知,新除授司書李觀命,卽爲牌招察任,何如?傳曰,允。
左議政李世白三十二度呈辭。傳于李壄曰,安心調理。
修撰南正重上疏曰,伏以臣,猥陳切迫之私懇,獲承救護之恩批,焦憂煎悶之中,猶以躬自扶護爲幸矣。卽伏聞入直同僚乞暇辭朝,以致下番之一空,旋有牌招之擧,臣欲違離母病,則情勢甚切,欲稽赴召命,則分義可畏,徊徨窮蹙,不得不來詣闕外,而卽今老母腫病,方在欲膿之境,刺痛苦劇,不能暫耐,達夜呻吟,元氣積敗,鍼藥調治,晷刻爲急,其不忍離側而供職也決矣。玆敢冒萬死,更瀆宸嚴之下,臣罪至此,益無所逃。伏乞天地父母,諒臣血懇,遞臣職名,仍治臣違慢之罪,以便公私,千萬幸甚。臣無任惶悚戰灼之至,謹昧死以聞。答曰,省疏具悉。爾其勿辭,救護母病。缺
司書李觀命辭職上疏。入啓。答曰,省疏具悉。爾其勿辭,從速察職。元疏缺燼餘
上在昌德宮。停常參·經筵。
夜一更,月暈兩珥。五更,月暈兩珥。
李健命啓曰,行大司憲宋奎濂,執義林濩在外,掌令金致龍呈辭式暇,掌令朴泰昌受由在外,持平金相稷未肅拜,持平李大成服制,今日以監察茶時之意,敢啓。傳曰,知道。
有政。吏批,判書崔奎瑞在外未肅拜,參判趙相愚進,參議徐文裕式暇,左承旨李壄進。缺
吏批,以李宏爲左副承旨,崔昌大爲副修撰,宋徵殷爲副修撰,吳道一爲兼同知春秋,李世華爲兼知經筵,嚴緝爲戶曹參判,李壄爲知敦寧,申厚命爲安東府使,柳昌運爲司議,崔天璧爲廣興主簿,方濈爲校書副正字,朴泰三爲兼學諭。
兵批,以申厚命·許墀·洪璛·丁時澤爲副護軍。
李健命,以都摠府言啓曰,都摠官李彦綱,除標信,刑曹坐起進去之意,敢啓。傳曰,知道。
以左議政李世白三十三度呈辭。傳于宋廷奎曰,安心調理。
宋廷奎,以弘文館言啓曰,本館下番,連日闕直,事極未安,今日政新除授副修撰宋徵殷·崔昌大,卽爲牌招,以爲推移入直之地,何如?傳曰,允。
副修撰宋徵殷上疏曰,伏以臣,自去月晦間,重患外感,宿痾添苦,症情非細,冒空辭單,獲蒙恩遞,曾未數日,復膺除命,召牌降臨,而顧臣病勢深重,無望陳力,竟速違慢之罪,第切惶感而已。今因本館下番之闕直,旋蒙甄敍,又叨新除,驚悚感惕,罔知攸措。嚴召之下,又不敢坐違明命,不得不扶舁病軀,祗詣闕外,而臣之病狀,尙此危苦,痰隨火上,輒發哮吼,喉閉而聲噁,胸煩而氣促,跬步之間,少或勞動,則呼吸喘促,悶塞欲絶,咫尺天陛,末由入謝恩命,當此僚員不備,番次曠闕之日,不可一刻虛帶,以益罪戾。伏乞天地父母,俯察臣病重實狀,亟命遞改臣職名,俾臣得以隨便調治,粗安私分,千萬幸甚。臣不勝屛營祈懇之至,謹昧死以聞。答曰,省疏具悉。爾其勿辭,調理察職。缺以上燼餘
正言李德英上疏。大槪,薇垣新命,復及於蹙伏愧懼之中,驚惶震越,不知攸措。顧臣僨敗之蹤,決無復冒臺端之理,亟命鐫削,以安愚分事。入啓。答曰,省疏具悉。爾其勿辭,從速察職。以上朝報
正言李德英上疏,伏以臣,頃忝本職,詣臺傳啓之後,不意一席之上,機弩□□窘迫之勢,殆同拳踢,不遑待批,蒼黃奔迸,臣何足六字缺聖度天大,終始曲庇十二字缺,又四字時機,不避險途,危辱十二字缺跡,分作棄物。曾未幾何,除命遽下,彈墨未乾,氈復三字缺震越,不知所措。臣雖至愚,猶有羞恥,職是榮顯,尤重廉□□,欲冒沒趨承,恭謝恩命,其於羞恥何哉,其於廉義何哉?臣之不可復冒,於此決矣。噫,橫逆之來,貴於順受,旣往之言,不必復理,而臣之向來自處,亦有所據,則安得默然而已乎?當初李世奭之疏,旣有指斥廷臣之語,則引咎之擧,固不可已,而若其或疏或避,初無定規,則臺體得失,今不必呶呶,以重傷事面,而至於世奭,則尤無可遞之義,而始若奬詡,終加迫逐,此亦臺體之固然乎?其所用意,蓋不難知,目今朝議不協,世情多岐,耕雨刈晴,意欲各殊,加膝墜淵,毁譽相貿,當是之時,操進退之柄,處權衡之地者,其亦難矣。申琓秉銓之後,雖未知大小除拜,皆合公議,而若其和平爲心,調劑爲務,則頗爲一時之所許,而惟其矯激之論,躁進之習,稍加裁抑,故一時朋比之徒,睢盱怨憾,醞釀慫惥,畢竟擊去而後已。若使申琓,循私樹黨,果如李世瑾之言,則流放竄殛,無所不可,據實糾正,其誰曰不然,而今乃巧避行公之同僚,退托應行之會禮,使簡通不得行,完席不得議,然後闖然獨出,先拑兩司,使無一人枳其前者。此正兵家奇正掩擊之術,其所揣摩決機,固不草草,而捉衿肘見,掩耳鈴動,若是而自謂公論,人誰信之。顧今震撼之餘,火色未熄,以臣已試僨敗之蹤,復繼其後,將何以糾擧得宜,鎭服浮議,直復狼狽而走耳。一身利害,固不足恤,聖明待下之道,恐不宜驅之於必敗之地。伏乞聖慈,俯諒危衷,亟許鐫改,使之安愚臣之私分,謝朝廷之公議,臣無任屛營祈懇之至,謹昧死以聞。批答見上
同日巳時,上御熙政堂。大臣·備局堂上引見入侍,領議政徐文重,刑曹判書李彦綱,戶曹判書金構,左尹羅弘佐,戶曹參判嚴緝,兵曹參判李光夏,禮曹參議李寅燁,行大司諫李益壽,右副承旨李健命,校理趙大壽,掌令金致龍,假注書邊攸·朴熙晉,記事官尹志和·金興慶。徐文重曰,近日日氣不調,受灸後,聖體,若何?上曰,無事矣。
上在昌德宮。停常參·經筵。
下直,長興府使李壽民,韓山郡守朴涏。
辰時,日暈兩珥。巳時午時,日暈。
宋廷奎啓曰,吏曹郞廳來言,承旨有闕,政事,何以爲之?敢稟。傳曰,過國忌後,爲之。缺
李健命啓曰,今日開政事,命下矣。諸承旨,皆已申退,廳中,只有臣健命及同副承旨臣宋廷奎,兵批政廳,則臣當以代房進去,而吏批政廳,則無進參之員,何以爲之?敢稟。傳曰,吏兵批兼進。
吏批啓曰,判書崔奎瑞在外,參議徐文裕差祭進去,小臣獨政未安,何以爲之?敢稟。傳曰,仍爲之。
吏批,以南致熏爲左承旨,金構爲兼知義禁,李光夏爲兼同義禁,行益寧守梯爲司饔副提調。
兵批,以李宇恒爲右邊捕盜大將,李宏爲副護軍。缺以上燼餘
左副承旨李宏上疏。大槪,敢暴病重實狀,冀蒙恩遞事。入啓。遞差。以上朝報
巳時,上御熙政堂。大臣·備局堂上引見入侍,領議政徐文重,刑曹判書李彦綱,戶曹判書金構,左尹羅弘佐,戶曹參判嚴緝,兵曹參判李光夏,禮曹參議李寅燁,行大司諫李益壽,右副承旨李健命,校理趙大壽,掌令金致龍,假注書邊攸·朴熙晉,記事官尹志和·金興慶。
徐文重曰,近日日氣不調,受灸後,聖體,若何?上曰,無事矣。
文重曰,京畿各邑軍器,曾無點閱之擧,而自近年,定奪監司巡歷時,有點視之事矣。卽今則節晩,政値農時,畿邑殘疲,異於外方,歷入點視之際,自多弊端。前秋纔已行之,今春則姑爲停止,未知,何如?上曰,軍器點閱,今春姑爲停止,可也。出擧行案
文重曰,南漢城操停止事,旣已稟定矣。摠戎廳軍兵,亦當習操,而摠戎使上來尙遠,一體停止事,分付,何如?上曰,依爲之。出擧行案缺
文重曰,臣於丁丑年燕行時,奉使無狀,至於辱命被罪而歸。行中凡事,不得循例啓聞,故其時行中齎去運餉購得文書銀三百兩中,一百七十兩,用於購得文書時,依前會減之意,義州府尹狀啓,則廟堂,以近不許減之意,覆啓勿施。到今自義州行文,徵督譯官云。臣雖無狀,忝在大臣之列,則狀啓請減之事,廟堂不許,至於追徵,其在事體,殊甚不當。以其時狀啓中用下之數,依例會減事,分付於義州府尹,何如?上曰,分付會減可也。出擧行案
文重曰,扈衛一廳革罷事,曾已稟達矣。大將,送言于臣曰,當初設立,意非偶然,今因有闕,遽爾革罷,事體未安,而軍官額數太多,言之已久,當此閑丁査正之時,不可無變通之道,減其額數,各廳,定以二百名,汰其在鄕者,皆以在京之人,充定似當云,故敢達。上曰,扈衛廳外方軍官,實爲無用矣。在鄕者,盡爲汰去,各廳定以二百名之說似好,依此爲之可也。出擧行案
文重曰,今者吏·兵判,俱不行公,大政至今遷就,國事可悶矣。兵判則調治過四五十日,雖未知病狀之如何,而不過下部不用之症矣。近來兵曹,窠闕甚多,而次官例不得差出,且戎器點閱不遠,而尙今引入,事甚未安矣。昨纔違牌,不可每每請牌,而從速行公之意,分付,何如?上曰,使政院分付,可也。出擧行案
文重曰,備局堂上有司之任,戶·兵判,今方兼察,而皆以本任職務之煩重,不能專管,備局有司堂上有闕之代,以兵曹參判李光夏差出,如何?上曰,依爲之。出擧行案
文重曰,北道犯越人稟處時,有疎漏事,敢此仰達矣。鎭堡把守將等,有保放之事,而未及擧論,依事目處斷事,分付,何如?上曰,依爲之。出擧行案缺
文重曰,吳命峻疏批,有與廟堂議處之敎,而此非回啓之事,故敢此仰達矣。六鎭形勢,一自禁蔘之後,大抵如此,比年荐飢,生理尤難,故爲此之慮,曾已問議西北道臣則以爲,北道,則必許採蔘,然後民可資生,而若定差官,許採於我境,領來咸興地,使蔘商,交易於此,則無蔘商深入雜亂之患云。平安道則廢四郡膏沃之地,許民耕食,則可以聊生云,而採蔘,雖稱我境,不可輕許,四郡累百年陳廢,意有所在,今難一朝開墾,致有後患,皆不可施行,而五日點考,鳥銃藏置,沿邊緊要處,以內三廳兩班武士,差送邊將,幸而至今無事矣。西北武士,朝家別樣優待,故內而十窠祿遞,外而邊將,連續差送,而至於定窠差定,似爲重難,使兵曹,各別隨才調用,似可矣。領府事南九萬,曾任北道,故備諳民情,親騎衛三百名精抄,一如禁旅,欲以久勤調用,而近日則漸至廢却,蓋緣武士多而窠闕有限,故京衙門久勤,亦未調用故也。李光夏,纔從北路來,必有所達矣。光夏曰。缺李健命曰,臣曾任北評事,非久遞來,故雖不知民瘼,至於五日點考,則果如吳命峻疏辭矣。藏銃已久,民不知放,日後脫有緩急,爲軍士者,只荷銃而已,將何所用乎?自己丑辱國之後,有難猝爾變通,而但五日點考之擧,五日內,有難犯越故也。此外,又定差員及軍官,而無時考閱,幾何不爲逐日之點考乎?民之廢農,固無足怪,而五日點考,雖難廢閣,而差員及軍官之點考,若行於恒定五日,則庶無逐日逢點之弊。至於鳥銃藏置一款,則雖常時出給鳥銃,豈有犯越之慮乎?李光夏曰,江邊·三·甲等緊要處,則五日點考,固當申明,而其餘不緊處,則不可全罷,稍緩日期,似可矣。李寅燁曰,臣奉命西路時,往見江邊列邑,則五日點考,農作全廢,遠地之民,往來逢點,尤爲切悶云,故還朝後,有所仰達矣。其時本道監司,以連歲飢荒,不行巡歷,已久矣。王人下去時,欲爲試才,初不定奪,故有難擅行,而遐方民心之缺望,有不可慮。且爲一時救急,試射後,賞給米斗,民情頗聳動矣。乙丑以前,習放鳥銃者,無非妙手,而乙丑以後,全不習放,故無命中之人,一向抛棄,實非經遠之道,合有變通之擧矣。徐文重曰,此非前席泛論之事,退而廣議于在外大臣,或遣重臣,巡邊試才,採取便宜,定式施行,似可矣。光夏曰,卽今北道,以砲手爲名者,不知放砲,如此軍兵,將何所用乎?所謂因噎廢食,常時間或習放,似無所妨,而乙丑以後,果爲懲羹,鳥銃置於倉庫,不得習放,良可慨然矣。缺羅弘佐曰,臣兼帶將任,已甚不似,今有兼察摠戎使之命,不勝惶悶,且有區區所懷,敢此仰達。上年冬間,有禁衛大將兼察之命,傳旨辭緣,自政院,以白文謄出,使之兼察,平常無事之時,則雖或無妨,而日後以此援例,則事甚難便,必有明白命令,然後可以奉行,惶恐敢達。李健命曰,前冬禁衛大將李濡,以親病,往新溪,故使羅弘佐兼察,而密符,內入不下。凡大將命招之規,蓋爲密符傳授,而旣無傳授之事,則不當牌招,故其時,只爲發牌郞廳而分付,弘佐,果以此陳達矣。上曰,今後則雖無密符傳授之事,兼察之時,大將牌招,使之聽傳敎,可也。出擧行案
李彦綱曰,臣待罪刑官,承乏爲內局提調,職是刑官,今方按刑,出入內局未安,而受灸定日,不敢請遞,本職或兼帶改遞事,敢達。徐文重曰,咫尺入侍,而監刑出入未安,啓目,粘連,所達是矣,而臣待罪刑官時,亦兼內局提調,因前規不爲許遞,故不得已隨行矣。上曰,此無定規,安意行公,可也。榻前定奪
啓目,粘連曰,易書書吏金斗綱,則書給李道徵皮封,白旕同則與李世禎符同用奸,竝爲勘律,如何?上曰,依爲之。榻前定奪
啓目,粘連曰,內工房金萬興等諸罪人出外決罪後,當以草記陳達矣。徐文重曰,他餘罪人,該曹分輕重疏決,可矣。
金致龍曰,趙完石罪名,自本曹,論以詐不以實,原其情狀,殊極痛惡,延曙驛定配,似爲太近,不可不移定配所矣。徐文重曰,趙完石隱情發露後,始乃吐實,故該府以詐不以實論斷,而延曙,乃士夫犯罪者定配之地,至於此人所犯,似不可配於此地矣。上曰,延曙,果爲太近,改定配所,可也。出擧行案
李彦綱曰,牛馬屠殺者,杖一百,全家徙邊,乃是續錄所載,而頃在乙亥年冬,右議政臣閔鎭長,爲刑曹判書時,以私屠現捉者,刑推一次後徵贖,老病不可受刑者,只爲收贖,貧不能納贖者,刑推三次後放送之意,陳達於榻前,永爲定式。蓋以懸房旣有納贖之規,則全家之律,不可獨施於私屠者故也。一番定式之後,當爲京外通行之規,而近觀諸道徒流案,則犯屠全家,其數甚多,此雖出申明法案之意,而未免有違於當初定式,似當有變通之道矣。上曰,朝家旣有定式之事,則京外所當通行,一依乙亥事目,施行,可也。缺徐文重曰,量田預爲磨鍊,頃已定奪,而取見謄錄,則先廟欲行量田之時,故相臣鄭太和以爲,擧措重難,而各邑官吏之通習田算者絶少,預令學習之意,先爲分付矣。彦陽縣田政,則姑依戶判所達,自本道擧行,而算法預習之意,先爲行會於各邑,何如?上曰,依爲之。出擧行案
金構曰,頃年關西移轉江都米未納者,四萬餘石矣。前兵曹判書李濡榻前陳達,平壤人金麗仁處,有本錢出給興販之事,將欲充償此米,請令兵·戶曹·宣惠廳,通議共濟。卽今麗仁來言,宣惠廳貢物米五六千石,已爲買得,此則仍留宣惠廳,南中大同米當納宣惠廳者,依此數運納於江都爲當云。此是榻前定奪之事,事亦便順,而臣姑未詳文書,卽今南中發船不遠,其輸納江都之數,不可不從速分付,故敢此先爲仰達,退出後,後日登對時,磨鍊分付,何如?上曰,依此分付,可也。出擧行案
構曰,頃因大臣所達,以大小好紙歲幣方物變通事,出擧行條件時,落歲幣二字,更爲添入之意,敢達。上曰,知道。榻前定奪
李寅燁曰,太廟秋奉審時,太廟第一室·第三室·第九室,板門有隙,不能脗合,今春奉審後,卽當改造,而板木未乾,則必有乖違之患,待秋改造,何如?上曰,待秋爲之。寅燁曰,臣有所思,惶恐敢達。廟門兩隻,不能脗合,誠爲未安,而欲爲改造,則似當有移安,移安之擧,亦甚重大,且不無震驚之慮。或以爲近百年所造之門,今雖改以新板,亦難保其後無此患,姑以他木,塡塞其隙,祭時拔去,卒事後還塞,似便云,未知何以則可耶?上曰,以他木,塡塞,宜矣。出擧行案缺
李益壽所啓,臣卽者承牌詣臺之後,同僚,以己卯增廣武科·小科罷榜之意,發論於席上。蓋今番罷榜,旣出一國公共之論,以大體言之,則武科·小科,獨爲仍存,實涉苟艱,而今此增廣,非尋常設科之比,則全榜請罷,事甚埋沒,其在稱慶之意,似有欠缺,故臣於儕友間酬應之際,已示持難之意者,非止一再,今不可遽然隨參,有難一刻仍冒於職次,請命遞斥臣職。上曰,勿辭。
李健命所啓,行大司諫李益壽,再啓煩瀆,退待物論矣。上曰,知道。
金致龍曰,筵中辭免,惟大臣爲之,宰卿以下,固不敢爲,而刑曹判書李彦綱,以金慶復事,縷縷引嫌,至於提調辭免,亦似未安,事體所在,不可無規警之道。請刑曹判書李彦綱推考。上曰,筵席引嫌,不是異事,不必推考矣。〈諸〉臣以次退出。
〈徐〉文重曰,江都米散在者,缺近因年凶,多未還納,年久後,始爲輸納江都,逐年計耗引捧,民甚爲冤,蓋其未捧在民,不當有耗故也。取考本司文書,則頃年因京畿監司覆啓,使之三捧受去還納兩年耗,而江都無論遠近,計年徵耗,事甚不當,依前定式施行之意,江都及京畿監司處,分付,何如?李寅燁曰,不但畿邑,兩西移轉亦然,亦令一體爲之,何如?上曰,依爲之。光夏曰,近來北路之民怨,誠如吳命峻之疏辭矣。我境採蔘,自乙丑年防塞,而過十年保無事,則不可輕議。缺李健命曰,臣曾任北評事,非久遞來,故缺至於五日點考,則果如吳命峻疏辭矣。藏銃已久,民不知放,日後脫有緩急,爲軍士者,只荷銃而已,將何所用乎?自乙丑辱國之後,有難猝爾變通,而但五日點考之擧,五日內,有難犯越故也。此外又定差員及軍官,而無時點閱,幾何不爲逐日之點考乎?民之廢農,固無足怪,五日點考,雖難廢閣,而差員及軍官之點考,若行於恒定五日,則庶無逐日逢點之弊。至於鳥銃藏置一款,則尤無可變通之道,若五日點考之時,以銃逢點,則雖常時出給鳥銃,豈有犯越之慮乎?李光夏曰,江邊·三·甲等緊要處,則五日點考,固當明申,而其餘不緊處,則雖不可全罷,稍緩日期,似可矣。李寅燁曰,臣奉命西路時,往見江邊列邑,則五日點考,農作全廢,遠地之民,往來逢點,尤爲悶切云,故還朝後,有所仰達矣。其時本道監司,以年歲飢荒,不行巡歷,已久矣。王人下去時,欲爲試才,初不定奪,故有難擅行,而遐方民心之缺望,有不可不慮。且爲一時救急,試射後,賞給米斗,民情頗聳動矣。乙丑以前,習放鳥銃者,無非妙手,而乙丑以後,全不習放,故無命中之人,一向抛棄,實非經遠之道,合有變通之擧矣。徐文重曰,此非前席泛論之事,退而廣議于在外大臣,或遣重臣,巡邊試才採取,便宜定式施行,似可矣。光夏曰,卽今北道,以砲手爲名者,不知放砲,如此軍兵,當何所用乎?眞所謂因噎廢食,常時間或習放,似無所妨,而乙丑以後,過爲懲羹,鳥銃積置於官庫,不得習放,良可慨然矣。上曰,鳥銃,我國長物,而乙丑以後,一向藏置,全不習放,漸至年久,則前日之習放者死□死缺軍民將不知鳥銃之爲何物,此可慮也。且使北民,犯越缺。光夏親騎衛一款,吳命峻疏辭,誠是矣。當初設立,意非偶然,至於講定節目,久不調用,北民,以朝家之失信歸怨,無足怪也。北方武士驍健者,及有計慮者,固多可用矣。內三廳各軍門,若一定遞兒,則有□□制變通,雖難輕議,申飭該曹,一依節目,着實調用。且令各軍門武士之上來者,卽差將官,則庶不至於失望矣。上曰,當初親騎衛調用,定其節目,而年久不爲,北民之缺望多矣。依當初節目,着實擧行事,分付,可也。羅弘佐曰,當初親騎衛設立之時,各別調用之意,定其節目,其地品官之右族豪健者,爭先願入,故不能取舍,有試才抄擇之擧矣。厥後收用之道,漸不如初,終至廢閣,曾入之類,擧皆謀避,卽今願入之類,只公私賤軍役之人也。軍容,實不如前,其何以得力於緩急乎?今若依節目,有收用激勸之道,則缺兒復將爭先願入矣。當別薦時,道內人物缺出六品,不能及於渠輩,其所致怨,勢所必至矣。缺上曰,筵中曾缺申飭無數,不過無定窠之致,若於各軍門,恒定一窠,未知,何如?文重曰,非但一窠,人有可用,則多用亦可,而內三廳,則不可定窠。且朝家之待武士,不如蔭官,三曹郞廳,各一遞兒,以武臣差出事,頃年定奪,施行已久,而近年全然廢閣,以此觀之,不必定窠而可行,惟在自下奉行之如何耳。上曰,親騎衛調用事,依當初事目,更爲申飭,各軍門將官有闕之代,參量調用,而單子中,西北人懸入事分付,三曹郞官,各一遞兒,以武臣差出事,亦爲申飭可也。李彦綱曰,臣於禁府移來罪人金慶復,雖無應避之法,係是妻黨之切近者,則按治之際,不無嫌礙之端,故曾以此意,陳達乞遞,而未蒙允許,今又惶恐敢達。徐文重曰,啓目,粘連嫌礙之言,是矣。科獄初頭,禁府·刑曹堂上缺。啓目,粘連曰,缺啓目,粘連曰,代立軍士中,非兩班家奴子,而缺啓目,粘連曰,他道定配罪人之在乙亥十二月定式以後者,缺曺取考徒配案,爲先放送,一邊行會於諸道罪人之〈缺〉,卽自其配所□□□□□未及發配者,則自本道一依缺。啓目,粘連代立軍兵□□□缺參酌定罪,而其中□□□辭連者,此則移送禁府。缺以上燼餘金霔校正。郞廳李運海書。
上在昌德宮。停常參·經筵。
世宗大王忌辰齋戒。
下直,金堤郡守李蕃。
李健命啓曰,左議政李世白三十五度呈辭到院,而國忌齋戒,留院之意,敢啓。傳曰,入之。
以左議政李世白三十五度呈辭,傳于李健命曰,遣承旨敦諭。缺
李健命,以禮曹言啓曰,卽接貞陵參奉所報,則未時量,本陵外靑龍火巢外四山地界數馬場地,自然出火,延及火巢內,廣三間許,長二間許,而內靑龍遮蔽之,故不爲相望之地,且是數百步外□□云,以此延燒處不至大段,距陵上雖遠,火巢內有此火災,極爲驚駭,依前例發遣郞廳,摘奸後稟處,何如?傳曰,允。
司諫呂必容啓曰,今番增廣文科,旣已削榜,則武科及小科,自在應罷之中,謂以有欠於稱慶之意,獨爲仍存,實涉苟且,故臣於昨日承牌詣臺之後,卽發論啓之意,則長官,亦不以臣言爲非,而强引儕友間酬應之語,有所持難,反覆商確,終不回聽,至於引避而後已。此無非臣之疲劣,見輕於僚席之致,不可一刻晏然,而昨緣日暮,賤病且劇,今始來避,瀆撓於淸齋之中,臣罪尤大,請命遞斥臣職。答曰,勿辭。
李健命啓曰,司諫呂必容,再啓煩瀆,退待物論矣。傳曰,知道。
上在昌德宮。停常參·經筵。
世宗大王忌辰齋戒。
宋廷奎啓曰,左議政李世白箚子到院,而以國忌留院之意,敢啓。傳曰,入之。
宋廷奎又啓曰,吏曹郞官來言,臺諫有闕,政事,何以爲之?敢稟。傳曰,明日爲之。缺已上燼餘
備忘記,大政之過限,雖緣論議之乖激,而實不料遷就之至此也。吏曹判書崔奎瑞,日昨辭疏之批,備實不仕之無名,違慢之未安,而一向牢臥,無意趨朝,前頭都目,又不知過了幾箇日字,事之寒心,孰甚於此乎?噫,黽勉從事,不敢告勞之義,尙且昧昧,則況何望其盡瘁耶?分義所在,決不宜若是。崔奎瑞從重推考,卽速上來,毋曠職務事,別爲申飭。已上朝報
趙泰耉,以兵曹言啓曰,卽接東營入直哨官手本,則五更量巡邏之際,集春營左邊近處宮墻五間許,雨中頹落云。卽令紫門監,爲先以把子,堅固排障,除出集春營入直軍士三十名,排立守直,而分付該監,使之趁卽修築之意,敢啓。傳曰,知道。
李健命,以正言任舜元牌不進罷職傳旨,傳曰,推考,傳旨捧入。
宋廷奎,以禮曹言啓曰,卽接永禧殿參奉所報,則今日正殿南邊內墻一間許頹毁,二間許內邊傾圮,祭器庫墻垣二處各半間,御齋室東月廊外墻三間頹毁云。正殿至近之處,有此墻垣頹傾之事,自前皆有慰安之擧。今此慰安祭,不卜日今十九日設行,而頹落墻垣,則別定監役官,趁卽修築事,知委擧行,何如?傳曰,允。缺
左議政李世白箚子,恩數洊加,惶隕彌深,敢竭危悰,乞蒙矜察事。入啓。答曰,省箚具悉卿懇。卿之引入,殆浹五旬,近侍宣傳,亦非一再,而巽辭愈切,造朝愈漠,是何君臣之間,情志之阻隔,一至於此耶?缺然且慙,抑鬱殊甚。矧今國勢未堪多難,鼎席不備,首揆獨賢卿,若念及于斯,則不必待批旨之縷縷,幡然而起矣。予之望卿視事,不啻大旱雲霓,卿無困我,亟斷來章,免副虛佇之望。仍傳曰,遣史官傳諭。
平安道淸北儒生儒學臣南遇漢等上疏曰,伏以,設學造士,有國之所重,肄業講藝,多士之所先。是以自祖宗朝以來,莫不以是爲先務,益盡其培養之道·作成之方,使之興起涵濡於聖化之中者,在京外皆然,而至於關西一方,自父師設敎以後,雖有文獻之可徵,世遠人亡,經殘敎弛,徒習弓馬之技,罕有文學文士。幸賴我聖神相繼,振作是急,鄕校·書院之外,又置養蒙齋及都會所,春秋講藝,以爲課業之地,劃給田民,以爲供士之需,凡在縫掖之流,孰不欽仰我聖朝崇儒之至意,有所感發而激勵也哉?缺在宣廟朝,以道內定州所在權臣尹元衡缺官無供士之費,缺不意本州奸吏金興立居在畓近缺巧逞舞詐之謀,潛弄刀筆,鑽攻田案,缺物,前後起訟,非止一二,而十擧十敗,一不見售,至於缺司呈上言,而該曹覆啓,則啓下內,雖祖先之物,中間見失,顯過三十年之限,則勿許聽理,斷自宸衷,屬之學宮。聖上明卞決斷之意,逈出千古,興立奸巧誣罔之狀,畢露無餘,而猶且不悛,誣罔國家,屬之內司,故臣等,其時,齊聲叫閽,則自上有本道査啓之敎。臣等接訟于安州牧所爭之畓,決給於學宮,而訟隻興立,囚禁於營門,因爲枚擧啓達之地矣。前監司臣鄭載禧,分其五分之三,屬之學宮,五分之二,給之於興立,百餘年學宮所屬之物,一朝爲奸吏所奪,設令此畓,果不當於學宮,則盡給興立,可也,果不當於興立,則盡給學宮,可也。分三屬之學宮,分二給之興立,一標內之所伏一字號之所屬,而分而二之,揆諸事理,斷不如是,臣竊惑焉。臣等,以此呈文于本道,則道臣以爲,自上旣無査啓之命,不敢直爲啓稟爲辭。臣等,玆敢裹足上來,不避猥越,冒瀆宸嚴,伏願聖明,特念學宮之爲重,洞燭奸吏之弄奸,亟命道臣,査其事實,終使學宮百年之舊物,免作奸吏一朝之橫占,則是不但有輔於多士供億之具,而亦未必無益於國家重學校養士之道,學校幸甚,士林幸甚。臣等無任激勵祈懇之至。謹昧死以聞。答曰,省疏具悉。疏辭,令該曹稟處焉。燼餘
上在昌德宮。停常參·經筵。
夜一更,有霧氣。自三更至五更,月暈,回火星。
趙泰耉,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管柳重起,除標信,捕盜廳坐起進去之意,敢啓。傳曰,知道。缺
右承旨李壄進。
兵批,判書閔鎭周病,參判李光夏病,參議沈枰進,參知朴紳受由在外,左副承旨趙泰耉進。
吏批,以李彦紀爲大司諫,吳命峻爲副校理,邊攸單付學諭。
兵批,以李益壽單付副司直。
趙泰耉,以兵曹言啓曰,昨朝惠化門守直部將金尙剛來言,今日罷漏後,東門將開之際,開金越入於鎖之箭項,終不得拔出,尙未開門云。自前城門鎖鑰有故,未卽開門,則部將·護軍等,急招工匠,截去鎖金,趁時開門後,牒報本曹,則自本曹,卽爲改修補例也。今此惠化門部將等,不此之爲,緩緩來告,以致城門日晩始開,事甚可駭,亦關後弊,當該部將·護軍等,自本曹推治之意,敢啓。傳曰,知道。
宋廷奎,以弘文館言啓曰,本館下番三員內,修撰南正重,親病受由,副修撰宋徵殷,身病受由未肅拜,副修撰崔昌大,獨爲入直矣。聞其母病添劇,陳疏受由出去,副修撰宋徵殷,卽爲牌招入直,何如?傳曰,允。
以副修撰宋徵殷牌招不進,依承傳罷職傳旨,傳于宋廷奎曰,推考傳旨捧入。
宋廷奎,以弘文館言啓曰,本館下番副修撰崔昌大,以親病受由出去,故副修撰宋徵殷請牌矣。以其身病,不得承牌出肅,修撰南正重之親病受由,已過累日,下番將未免闕員,修撰南正重牌招,使之入直。新除授副校理吳命峻,時在忠淸道堤川地,經筵入番事緊,請斯速乘馹上來事,下諭。傳曰,允。
司諫吳必容啓曰,國朝科擧,自有定制,有文科,然後有武科,有大科,然後有小科,玆故三百年來,未嘗有無文科之武科,無大科之小科也。噫,今番文科,奸僞狼藉,終至削榜,則武科及小科,自在應罷之中,而苟然仍存,此何義也?設科取人,關係甚重,不可創開國朝所無之事,以成日後無窮之弊者,章章明矣。若謂科慶不可罷則已,旣曰放榜,稱慶之後,文科因其不正,削去無害云,則以科制之未備,竝罷全榜,固無損於稱慶之義矣。且以武科及小科,無故見罷爲冤云,則削榜中固多有老士宿儒,自製得中者,獨不冤乎?國體所在,不得不削其文榜,則武科·小科,決不可仍存也。噫,匹夫行事,有不無苟且,豈可以堂堂國家,爲此苟且之擧,貽譏一時取笑後世哉?請己卯增廣武科·小科,一倂罷榜。新除授大司諫李彦紀,時在京畿監營任所,請斯速乘馹上來事,下諭。答曰,不允。李彦紀交龜後,自當上來,勿爲下諭。缺
刑曹參議閔鎭厚上疏。大槪,見輕長官,乞遞職名,兼陳獄事,以備財擇事。入啓。答曰,省疏具悉。日昨處分,未知其用法之乖舛也。爾其勿辭,從速擧行。
副修撰崔昌大疏曰,伏以臣,聞臣母,昨來觸冒冷濕,重感寒疾,頭部暈痛,肢節牽痺,停痰發喘,達宵不眼,喉乾舌苔,飮冷無節,氣逆火升,神精迷悶,飮啖全却,眞元大憊,宿瘵沈綿之中。又添新恙,病危如此,而傍無護視之人,迎醫投藥,屢失其機,臣之驚憂煎迫,豈能以時刻自安?玆敢陳章訴悶,懇乞亟遞所叨之職,得以及時歸省,專心看護,伏惟聖慈,垂憐而矜許焉。臣無任戰灼祈懇之至,謹昧死以聞。答曰,省疏具悉。爾其勿辭,救護母病。
前敦寧府事李堥疏曰,伏以,臣年至八耋,死亡無日,而病痼才淺,效蔑涓埃,常自愧懼而已。伏聞頃日筵中,特降變品超資之命,臣驚惶震駴,繼之以感泣也。今臣犬馬之齒,雖滿八十,國家莫重恩典,豈意濫及於如臣無似一老物哉?百爾思量,終有所不安於心者,徊徨累日,罔知置身之所矣。今玆新命,又出於千萬夢寐之外,臣是何人,而誤恩之稠疊,一至此哉?在臣分義,惟當感激恩私,祗謝恩命之不暇,而顧臣衰朽之質,疾病嬰身,抱枕委席,奄奄苦盡,萬無强期肅謝之望,玆敢不避猥越之誅,仰籲於天地父母之前,伏乞聖慈,亟遞臣職名所授資給,一倂還收,以重恩典,以安微分,不勝幸甚。臣無任激切祈懇之至。謹昧死以聞。答曰,省疏具悉。今玆超秩,意非偶然,卿其勿辭,從速行公。缺已上燼餘
持平李大成上疏。大槪,臣昨於省墓歸路,落馬重傷,決無自力供仕之望,伏乞聖慈,亟賜遞改,得以專意調治,俾尋生路,兼陳區區愚見,以備裁擇事。入啓。答曰,省疏具悉。睦來善等負犯雖重,國有無前之慶,特施曠蕩之典,則閱歲爭論,亦云太過。丁道徽之擅停,情雖可惡,削奪之罰,足伸公議,何必更發,又何必還收乎?至於塞責等說,殊欠稱停,未可曉也。爾其勿辭,調理察職。疊
京畿監司書目,龍仁呈,以吏曹判書崔奎瑞上疏上送事。啓。答曰,省疏具悉。卿其勿辭,卽速就道,毋曠職務。
兵曹判書閔鎭周辭職上疏。入啓。答曰,省疏具悉。卿其宜體至意,安心勿辭,從速行公,毋曠職務。
吏曹判書崔奎瑞疏曰,缺靳允許,臣誠震怖,求死不得。臣竊惟犬馬之賤,尙能缺微,猶知惡死,臣雖無狀,亦有知覺,經年在外,豈無戀闕之誠,而屢度違命,亦豈不知罪不容死?亦以老母年紀益深,景迫崦嵫,而疾病沈淹,待盡牀簀,一時離側,恐有矜身之悔故耳。忠孝雖無二致,恩義或有有時而相方,今國無警急之報,朝多林立之才,臣於朝廷,若九牛一毛,無所損益,而老母無臣,則無以時其醫藥飮食,以延須臾之命,臣之情理,其亦甚迫而可慮也。臣於前後除命,屢次陳情,輒承聖慈,矜憐許解職名,臣之母子相守,俾有今日,無非孝理之寬恩感祝不知死所。今臣母病之危綴,不啻十倍於前冬,而所叨之職,素稱權要,非復向日除命之比,臣於此時,乃反束裝赴召,無復顧戀,則臣爲冒利忘親之人,其聖朝亦安可置之天官極選之地,俾以人物銓衡之柄哉。臣計前夏下鄕以後,違逋朝命,非止一二,國綱所係,豈可每蒙寬赦,亦知終就鈇鉞之誅,以貽病母之憾,而姑息之情誠,不忍決然捨去。且其區區廉義,有以上關朝政,玆冒萬死,奉暴危忱,席藁私次,以俟嚴命。臣無任惶怖煎泣之至,謹昧死以聞。答曰,省疏具悉。卿其須勿固辭,卽速就途,無曠職務。已上燼餘
刑曹參議閔鎭厚疏曰,伏以,臣之蹤跡,本不合猥廁於議獄之任,而迫於嚴命,冒昧供仕,尋常愧恧,無所容措。卽伏聞三昨筵中,因本曹判書李彦綱所陳,有金慶復獄事,令次官按治之命,臣誠驚惑,不知其何說也。夫相避之規,自有令甲,苟外乎此,則下不敢引嫌,而上未嘗曲從,今長官之於慶復,雖是姻婭之親,而旣非法所應避,則累次煩達,終不肯自當者,未知於事體,果如何,而朝家之創開新式,使佐貳替行者,其苟簡尤莫甚焉。日者,金吾堂上之以親屬爲嫌,固未妥當,而此則不過自引私義必遞後已而已。爲次官者,亦不敢按治其獄於右席行公之日,今何可以此援例,遂成應行之典章耶?臣雖疲劣,決不可昧然承命,以自取四方之議,而重貽譏於國家也。且今本曹罪囚之係于科事者,或配或放,皆已勘斷云。玆事體大,又非猝然承問仰對之比,則先與僚寀在外,消詳有何不可,而一言不相可否,獨入前席,遽爾裁決,而殿下特命備員之意,果安在哉?緣臣無似,見輕長官,至於如此,則尤何仍據職次,以益尸素之罪乎?伏乞聖明,深惟大體,曲察微悃,亟命遞臣職名,俾爲充位者之戒。臣於乞免之章,不宜贅及他語,而顧於此獄處分,不能無慨然於胸中者,敢此附陳,以冀採擇。謹按受敎輯錄云,中外大小科場借述者,代述者,帶率隨從者,不□攔入者,符同易書用奸者,首唱作亂罷場者,朝官五字缺充軍,永停科擧,幼學降定水軍十二字缺以帶率隨從降水軍停擧,十三字缺旣久,而始許其赴擧,今李濟符同易書之跡,昭著於四字缺招以特以文字之無改,遽從減等之議,是則不改文字,而三字缺同者永不入於前日受敎之中矣,求之事理,寧有是哉?況符同易書,便是用奸,其情雖輕於借述作亂,顧不重於帶率隨從,而其所低昂,前後懸殊如是,而欲以嚴科場杜後弊,其亦難矣。噫,洪重疇復科解停,而監試借書之規成,梁道生罪從寬典,而場中潛通之路啓,柑製作挐之書吏,不究其帶去之人,而各司吏胥,毋得入場之禁解,從今以後,符同易書者,又將接踵而起矣。若此不已,則臣恐殿下,雖日殺百人,奸竇日益生,紀綱日益壞,而終至於國不爲國也。又按輯錄云,兵曹書吏自受其債,使人代立軍士者,不分名數多小,全家定罪,當身濟州徒三年充軍。凡軍士代立者,竝當身限一年邊遠充軍,其所謂凡軍士代立一款,蓋指軍人分隷各處之後,私自代立,而現露則正身替身,竝被一年充軍之罪也。今安龜瑞等,擅減元軍之數,代立他人於科場,其視兵曹書吏自受其債者,情狀尤痛,全家徙邊,乃其當律,其代立之軍與給債書吏者,厥罪惟同,亦當徒三年充軍於濟州,而捨分明可據之上條,引凡軍私代之下條書員及軍士,皆止於邊遠充軍,而猶且曰科場事嚴,故加其律不限年,臣誠莫曉其故也。至於壬辰等旣施累次之刑,不無徑斃之慮,就其已著之罪,與朴尙傑等,一體勘律,固是一道而今乃勒稱之曰,罪在其主,毋論其承款與否,而盡爲全釋。柳近等,則又不問其所犯之有無,而混同徒配,朝家用法,恐不當若是之乖舛也。在已承款者,其主應被科場用奸之律,則特釋其奴,猶之可也。彼抵死自明者,又何可一例科斷哉?設令此輩,果受其主之指使,未承款之前,決不可徑罪其主,此事雖似微細,而其流之弊,必至於無窮也。臣愚以爲,李濟·尹貴·李萬鍾,竝邊遠充軍,安龜瑞·崔碩基,竝全家徙邊,□□傑·李順一·壬辰·成豪,竝濟州十二字缺又二行缺事,長官稟定於榻前,而大十二字缺不當容喙於其間,而職事所關,愚衷自激,終不能緘口。聖明惟殿下,少賜寬暇,而特垂睿裁焉。臣無任僭猥惶恐之至,謹昧死以聞。批答見上
持平李大成疏曰,伏以臣,得蒙恩暇,往省父母丘墓,獲伸人子霜露之感,私心之感激,有不能自勝,所當趁卽歸謝,奔走陳力之不暇,而第臣昨於歸路,馬蹶泥塗,傾倒之地,身墜絶崖,數四字缺脚違骨,不得運用,心神十三字缺又二行缺俾得及時醫治,以尋生路,十三字缺陳他說,而區區愚悃,竊有所慨然者,不得不略附於疏四字缺聖明裁察焉。噫,誣及母后,天地之所不容,主飜逆獄,國法之□□貸,罪人睦來善·李玄逸·金德遠·柳命賢·李玄紀等罪犯,實國人之所切齒,尙今得保首領者,槪緣當初之失刑,而至於撤籬放歸之典,次第而行,視若輕罪應赦之流,此何義理,此何國法耶?若使誣國母,飜逆獄之罪人,終至偃臥於田廬,則有罪者,將安所懲,有法而亦安所施乎?臺臣閱歲論啓,而聖上尙靳兪音,實未知聖意之所在,而在臺閣之道,惟當苦口力爭,期於得請,未蒙允之前,寧有可停之日乎?日昨正言丁道徽,不顧名義,不恤公議,乘機伺隙,挺身獨停,其心以爲吾寧受罪,此論不可不停,知有來善等,而不知有國母。噫嘻,彝倫之斁絶,人心之陷溺,一至於此哉?此聖明所以洞燭其奸情慝態,嚴加罪黜者也。其時諫長,固宜旋卽更發前啓,以伸公議,而今乃不然,草草一疏,不但爲塞責之歸,反以收殺等語,微示仍停不發之意,卽又呈單,終至遷就,臺閣上論議,豈容如是也?厥後諸臺之繼出者,亦皆因循不論,側聽累日,尙今寥寥,此適足以中道徽之願也。噫,此何等重論,而幺麼一臺臣,以私意擅停,而諸臺之臣,莫不靡然襲套,反若待他人而倩其手者然,似此臺體,曾未聞無怪乎道徽之輕蔑朝廷也。近年以來,討罪不嚴,其視干名犯分之徒,有同薄物細故。以向者權大運事言之,職牒還收之啓,纔發旋停,此莫非苟且成習之致,而至於今日此論之停,其頹倫常昧公議極矣,若此不已,則從今以後,極惡大憝罔赦之類,亦必希望其接踵而竝宥矣,此臣所以大可懼者也。伏願聖明,亟收睦來善等放歸田里之命,以嚴懲惡之典,千萬幸甚。臣職忝言地,適有所懷,不避煩猥,敢暴遇見,臣無任惶悚之至,謹昧死以聞。批答見上
兵曹判書閔鎭周疏曰,伏以臣,昨伏奉聖批,又不許臣所辭,至以本兵之任,不宜輕遞爲敎,繼因大臣筵奏,有使政院分付,從速行公者,臣於此,惶悚窘蹙,益不知所以自措。噫,本兵任重,誠如聖敎,臣雖愚迷,亦豈不知惟其如是也。故一日瘝曠,其害甚大。今臣病廢職事,今幾日月,殿下徒以其不宜輕遞,而使篤疾垂死之臣,一向虛帶,臣竊惜聖慮偶有嚴失也。至於內外窠闕之甚多,戎器點閱之期迫,誠如大臣所達,臣之所悶慮者,政在於此,故前後章疏,蓋亦屢陳之,苟有一分强起之勢,則何敢全昧分義,不念國事,偃三字缺自速誅譴哉?顧臣左邊弛廢之症,雜施砭焫,終無顯〈三字缺〉扶掖,試爲起動,則戶闥之十三字缺又二行缺嶷之表,俯遂平生之願,而以十三字缺窮命使然,良可悼也。臣之卽今病勢,決無出而供仕之三字缺積滯之弊,愈久愈甚,儻殿下,亟賜解免,回授他人,俾全□□毋癏厥官,則公私之幸,孰大於是,賴天之靈,得尋生路,而殿下不棄舊物,復畀驅策,則雖赴湯蹈火,亦所不辭,區區此言,實出肝膈,非敢有一毫矯飾,臣之違牌不進,殆不可計數,今於威命之下,又未祗承,罪戾冞積,死亦難贖,而其有傷於朝家事體者,亦非細故。伏乞聖明,特垂矜察,先遞臣所帶職名,仍治臣前後違命之罪,以重兵任,以肅朝綱,千萬幸甚。臣無任祈懇屛營之至,謹昧死以聞。批答見上
上在昌德宮。停常參·經筵。
下直,咸安郡守金壽河。
未時申時,日暈。
李健命啓曰,行大司憲宋奎濂,執義林濩在外,掌令朴泰昌受由在外,掌令金致龍呈辭,持平金相稷未肅拜,持平李大成上疏,今日以監察茶時之意,敢啓。傳曰,知道。缺已上燼餘
正言李德英啓曰,臣之承牌冒出,旋卽尋單,雖緣情勢之難安,而跡涉逋慢,方切兢惕。卽伏見持平李大成之疏,以丁道徽之擅停重論,而其後諫臣不爲還發,大加非斥,辭意極其嚴正,臣不勝瞿然之至。道徽旣已乘時獨停得罪,而公議則還發前啓,臺體當然,而臣兄敏英,曾在憲職,同參停啓之論,至於被斥,則雖其事情,有所不同,而臣參涉此論,實有嫌礙之端,故泯默退伏,惟俟物議。今者峻斥之論,果發於臺章,臣何敢一刻仍冒於職次乎?請令遞斥臣職。答曰,勿辭,退待物論。
正言任舜元啓曰,如臣無狀,曲被洪造,垢諐旣滌,除令荐降,至於乞免之章,批旨溫諄,實非尋常有非微末之臣所可承當者。臣奉讀未半,涕汗交迸,分義所在,他不暇顧,馱疾入城,祗謝恩命,而風冷所觸,宿病添劇,尋單縮伏之中,召牌遽下,舁至闕下,昏暈欲仆,咫尺天陛,竟未祗赴,臣之罪戾,萬殞猶輕,而勿罷之命,又出格外,臣誠警惶震駴,罔知所措,固當感戴恩私,驅策駑蹇,以爲萬一圖報之地,而第臲卼之蹤,觸事多礙,本院方有罷榜之啓,而臣之從弟達元,卽新榜進士之一,則法有應避,勢難參涉。臣於此,固已難冒,而且伏見憲臣之䟽,譏斥本院,語意深峻,臣不勝瞿然之至。丁道徽之不待僚議,率爾停啓,未免顚倒,而蓋此論之爭執,今已閱歲,憲府停論,旣在前秋,則本院之到今收殺,亦云晩矣。今因道徽之獨停,有所轉激,欲爲更發者,實非臣意慮之所到也。雖緣病狀,日事長單,而靡然襲套之誚,有不可獨免,以此以彼,決不可一刻晏然於臺次,請命遞斥臣職。答曰,勿辭,退待物論。已上朝報
以備忘記,傳于趙泰耉曰,別軍職金萬敵,片箭三中,加資。
宋廷奎,以兵曹言啓曰,當日閑良許有星稱名人,自丹鳳門入來,差備門外擊錚,極爲駭愕,令攸司囚禁治罪,同門守門將,常時不能禁斷雜人,以致闌入,亦難免其責,推考,何如?傳曰,允。
以咸鏡監司,以慶興居驛吏韓丁必等二名,爲虎囕死,鏡城居海尺私奴金義仁等二十名溺死狀啓,傳于宋廷奎曰,囕死·渰死人等,令本道恤典擧行。
司諫呂必容啓曰,卽伏見持平李大成疏本,以睦來善等放歸還收之啓,不爲更發,有所論列,而辭意極其嚴峻,臣不勝瞿然之至。夫睦來善等負犯,固所難貸,還收之啓,實是公共之論,而閱歲爭執,莫回天聽,上下相持,徒傷事體,固已有收殺之意,而迺者丁道徽之不待僚議,乘機擅停,誠極放肆,此所以聖明,特下不敍之敎,憲府請加削奪之律,而至於因此轉激更發其啓,似有欠於誠實之道,故臣果不爲更論矣。憲臣,至以頹倫常昧公議等語,大加攻斥,臣不可一刻晏然,而第念此旣重發之論,而憲府先停,則憲臣除拜之初,何不卽更發,而今日責人,無亦太過乎?臣實未曉也。然旣被其斥,終難苟冒,請命罷斥臣職。答曰,勿辭。已上燼餘
刑曹判書李彦綱上疏。大槪,見斥同僚,理難苟冒,乞削臣本兼諸任,仍勘臣前後負犯,以爲人臣玩法者之戒事。入啓。答曰,省疏具悉卿懇。卿無所嫌,安心勿辭,從速行公。
刑曹參判趙泰采上疏。大槪,臣於金慶復獄事,有不敢晏然替行之嫌。且於僚席之疏·憲臣之章,俱有不敢冒居職次者,乞賜鐫遞,以謝公議事。入啓。答曰,省疏具悉。卿其勿辭,從速擧行。
戶曹判書金構疏曰,伏以臣,伏蒙新除爲知義禁兼帶之命,臣誠不勝惶蹙之至。臣於前冬,曾叨是職,控辭得遞,蓋以科獄按覈,嫌難參涉故也。目今獄事猶張,收殺難期,臣之嫌礙,與前一般,何可辭避於前,而冒當於後乎?首尾一事,而缺一人之身,而前後進退,判若二人,則前之辭避,歸虛妄而臣之所以自處,聖朝所以處臣者,豈非本末舛易,無所依據乎?此理明甚,不暇臣一二縷陳,而伏想聖鑑必已洞燭,缺參議閔鎭厚疏本,則其中有云梁道生罪從寬典,缺梁道生按治,是臣待罪秋官時事也。缺潛通場屋者,杖一百之文,道生所爲,臣非不深惡,而缺明文,不可捨此而他求,又不可低仰於法文之外,故不得不以此照斷,而今者刑官疏下如此,尤何敢自安?玆敢畢陳危懇,仰干宸嚴,伏乞聖慈,俯賜諒察,亟命先遞臣金吾之任,俾無空事撕捱,延拖滯獄之弊,仍治臣罪,以肅朝綱,以謝人言,公私幸甚。臣無任激切祈懇之至。答曰,省疏具悉卿懇。卿其安心勿辭,從速行公。
星州幼學裵遠徽·朱熤·郭天民·鄭天佑·都處恒·羅永新·裵永徽·李世壽·李慶初,生員宋炅,幼學李箕新·李奎濂·都處明·裵用徽·郭喜遠·鄭脩宗·宋燮·羅慶新·李應初·張大夏·金重光·金重明·李亨斗·金重三·柳台壽·張永華,進士羅欽,幼學都永中·裵度徽·宋爀·張大成·張大時,生員羅鑰,幼學宋胤基·宋殷基·都處誠·都處榮·李奎齡·李亨運·張大來,生員裵益徽,幼學都永漢·都永隆·張大安·朴泰初,生員裵晉徽,幼學宋煊·宋·羅鏶·柳萬亨·李命初·李甲命·都處漢·李夏新·李亨稷,生員張大臨·張大方,幼學李夏龜·李殷龜·鄭修益·鄭修賢·李時曼·李時遠,生員郭麒壽,幼學宋商基·宋鼎基·張大說·張大胤·朴泰一·宋臨基·缺柳萬榮·柳萬相·宋休基·李容·羅天泳,缺李濋·李國華·金世鍇·李聖龜·鄭致欽·金元鉉·鄭履欽·李潛·金大鉉·金廷欽·金光洙,缺伏以盡忠所事,見危授命,此固臣子之職分,而自古國家,缺立其祠宇,以崇奬之,錫以美號,以表異之,其所以酬忠褒節,樹風聲而扶名敎者,至此而無以加矣。至於本州,故義士李士龍,則尤有所卓異者,以出身之子,名隷御營騎摠卑微之甚,而忠義之心,根於天性,當辛巳建州之役,亦在遣中,而臨行慷慨奮發,不食官犒,以死自誓,托妻子以善養父母,及到而接戰也,每發虛砲,同類恐爲所覺,勸匿其丸,乃曰匿丸雖可免死,而吾之素心,無以自白於天日之下,竟不匿其丸,果見覺而被詰,則答曰我國於皇明,義則君臣,恩猶父子,詎可發砲而害其人乎?鉛丸俱在,何敢隱乎?出諸囊中以示之,我國人在行者,同聲就訴,請貸其命,而使自效,則奮然曰吾意已決,惟願速死,若輩徒困我心,辭氣益勵,不爲撓屈,終至於見殺,而猶使之嘆服,歸屍於我軍,而反葬於本土,嗚呼烈哉。臣於歷觀前古之人,衣君食君,澤厚恩深,服儒冠儒,談道說義,亦或親密於君,有若家人父子。及至危亂之際,其能辦熊魚取捨之分者甚少,今此李士龍,則未嘗添一命之恩,讀一卷之書,而生此海外之偏邦,於此而有萬不獲已之起送於彼,而有百端誘脅之威迫,雖使勉從,亦無可罪,而特其賦性之忠義,由中而激發,澟乎其不可犯,確乎其不可發,而視死如歸,甘死如飴,至使威脅而戕害者,亦嘉其啓義,而裹屍送遠,不棄置於沙場,其精忠大節,誠千古所罕覯,吾人之所以存諸胸臆,而不敢發諸事爲者,賴是而少有所暴白,使我東方,永有辭於天下後世,此士論所倚重而歸仰者也。本州北面玉缺村里,乃士龍舊居,環一里一草一木,皆令人缺起役,不日就畢,乃使忠魂毅魄,不至泯沒於來世,缺見彝秉之性,極天而罔墜也。臣等竊伏聞,仁祖大王,面諭本州牧使崔有淵,使祭其墓,顯宗大王,用繡衣御使南九萬言,官其子,兼賜其妻米十石,列聖褒嘉之典,吁亦盛矣。今此立廟腏食,實出於輿情慕仰之誠心,而至其表異而崇奬之,聳動而激勵之,實係於國家恩額之寵錫,此臣等之所以封疏陳請,而亦豈非殿下繼志述事之一件節目乎?或有以士龍名位卑微爲疑者,此則甚有所不然者,酬忠表節,豈以貴賤而有間乎?臣等謹按南宋建炎初,紹興守臣李鄴降虜,與虜酋竝馬,出。有一衛士姓唐者,赴駕不及尙留紹興見之,以一大方礴,逐打其酋幾中,仍被害死之。其後立廟其所,宣賜精忠額,朱子爲其守時,更爲大□廟,又說與王書令崇奉之事,見朱子語類。今此士龍,名編御營,則卽古衛士,而若其遭遇之時不同,樹立之節尤高,則必有可言者矣。宋朝衛士之廟,亦有宣額之恩典,則前代已行之事,可考而知也。臣等聞風興起,激勵感發,百舍重繭,千里來籲,伏乞殿下,深嘉希世之節義,俯察由衷之情願,特賜華扁之額,以示表章之典,則庶復拭目吐氣,鼓舞觀感,以仰副國家褒崇之盛意。臣等無任瞻天望雲激切祈懇之至,謹昧死以聞。答曰,省疏具悉。疏辭,令該曹稟處。已上燼餘
大司憲宋奎濂疏曰,伏以,臣犬馬之齒,已踰七十,雖方在朝供仕,猶嘗缺謝事,以毋犯古人鍾鳴夜行之戒。況今跧伏草茅,疾病癃篤,一縷殘喘,待盡朝暮,而除命之降,猶且頻煩,顧此風憲之長,又何等職任,而乍遞旋授,以汚名器乎?臣之老病實狀,前後陳列,不啻屢矣。伏想聖明,俯燭無餘,今玆新命之控辭,謂可劃蒙處分,而或疏或狀,未蒙矜許,臣誠惶恐隕越,罔知攸措。噫,臣雖困悴昏瞀,神思已爽,尙有一端知覺,亦知分義之不可犯,恩命之不可孤,苟有一分自力之勢,則豈敢徒事號籲,一向撕捱,自速違慢之罪哉?臣之情實,辭竭意窮,無敢更有所塵瀆者,而比因風日甚惡,感傷特重,所患眼病,輾轉添劇,赤膜遍睛,濃汁滿胞,晝夜作痛,不堪其酷,諸方百藥,未見寸效,已判爲盲廢之物,寢食之日減,元氣之日脫,理勢則然,委身牀席,奄奄度日,似此形勢,寧復有一步致身之望乎?玆不得不干冒鈇鉞,更瀆宸嚴之下,臣罪萬死。伏乞聖慈,特垂矜諒,將臣本兼職名,竝賜遞改,仍治臣累度違命之罪,俾臣得以安意,而千萬幸甚。臣無任戰迫祈懇之至,謹昧死以聞。答曰,省疏具悉卿懇。卿勿固讓,須速上來行公。
刑曹判書李彦綱疏曰,伏以,臣於日昨筵中,以按獄之有嫌,兼帶之不稱,猥陳私懇,自速臺評,聖度寬假,白簡旋停,臣之情勢,終有所悚縮不安者。內局保護之任,非如他司提擧之比,臣之不敢冒居者,不亶以刑官兼察之爲未安也。至於金慶復事,雖有次官按治之命,臣忝在首席,終不無妨礙之端,故將欲冒昧申籲,以冀聖慈之矜許矣。昨伏見同僚疏本,極言臣法外引嫌之煩猥,獄事稟決之乖舛,引繩於大體,析縷於條例,規箴之意,自在於非斥之中,至引金吾必遞之前例,或慮臣之昧於去就,則誠有得於君子愛人之道,臣於此,不勝瞿然慙恧之至也。若其諸罪人勘斷之不待消詳,遽爾稟裁者,蓋因代立奴停刑之事,而言端旣發,自以竝及謂之妄率,則臣固無辭,而亦豈有他意於其間哉?臣之無似,待罪刑官,凡於獄訟聽斷之際,無論事之大小,未嘗偏主己見,必待僚議之歸一,同席之間,自謂情志之無阻,而今因一事之未及可否,遽加疑怒,至以見輕爲言,何其不相體諒至此?取疏中所論符同易書缺者,邊遠充軍,固是受敎所載,而人之解見,各自不同,缺用奸云者,符同易書之外,別有他奸情,如今番缺數行甚差別,則決非參情用法之道,此臣所以仰稟缺繼陳遂卽減等之命,聖明在上,豈容臣隨意低仰,缺朴尙傑·李順一之代立場軍,安魯瑞·崔碩基之私許缺罪惟均,情狀切痛,故臣以別樣論罪之意,有所陳達,而不缺年充軍之命,出自睿裁,則初非臣計較取舍於受敎中上下二條而然也。壬辰·成豪之代立,雖由於其主之指使,此輩未承款之前,不可輕罪其主云者,誠不無所執,而亦自有牴牾者,在其奴則恕以本罪之不至於死而停刑焉,於其主則諉以其奴之不爲輸情而勿問焉,只以給債書吏三年充軍之比律,加之於其奴,而其主之指使者,固無恙焉,則此果合於嚴科場杜後弊之道哉?無寧赦其奴,而參酌施罪於指使之其主,使之稍有所懲畏也。斗偉旣已承款,則李萬鍾之論以充軍,於法亦有所據,而柳近等諸人,其奴雖不輸情,代立之事,其主宜無不知之理,徒配之典,蓋出於參酌末減,則還收之請,臣實未知其可也。雖然,倉卒臆待議罪,易失於出入,從容考据定律,必適其輕重,臣苟知非,何敢務勝殿下,聖明亦何憚於改賜處分,而强拂執法之論耶?抑臣之見非於同僚者,非止此一事也。場屋潛通之路,果啓於梁道生之不死拷掠,則此固臣之罪也,吏胥入場之禁,果解於攫拑者之只坐其身,則此亦臣之罪也。從今易書之禁防,又復緣臣而壞了,馴致日殺百人,而奸弊益滋,國不爲國,則其罪可勝誅哉?臣自見同僚此疏,神骨寒,食息未安,誠不知置身之所,其何敢一刻晏然於職次,以益增其罪戾乎?玆敢不避萬死,披露肝膈,仰瀆於宸嚴之下,伏乞天地父母,俯賜諒察,將臣所帶本兼諸任,倂鐫削,仍治臣前後負犯,以爲人臣玩法者之戒,不勝幸甚。臣無任惶隕震越俟罪之至,謹昧死以聞。批答見上
兵曹啓曰,卽接備邊司甘結,則五陵枯松,各軍門輪回斫取事,旣已啓下,斫伐日期,自本曹分排知委事,捧甘矣。自今月二十二日爲始,禁衛營,摠戎廳,先爲出去,訓鍊都監·御營廳,次第出去,各限三日,輪回斫伐之意,分付擧行,何如?傳曰,允。禁營謄錄
上在昌德宮。停常參·經筵。
夜五更,月暈。
宋廷奎啓曰,明日常參·經筵,取稟。傳曰,停。
藥房副提調臣李震休啓曰,春雨頻繁,氣候尙寒,受灸之後,亦已多日,伏未審此時,聖體調攝,若何,灸瘡已盡完合乎?臣無任區區伏慮,敢來問安。答曰,知道。無事。灸瘡幾盡完合矣。
中殿問安。答曰,知道。
傳于趙泰耉曰,大臣·備局堂上引見。
宋廷奎,以吏曹言啓曰,今庚辰年之例守令薦,應薦不薦人員別單書入之意,敢啓。傳曰,知道。
持平李大成啓曰,臣於日昨乞免之章,以睦來善等放歸還收之啓,不卽更發,敢附區區愚見矣。及承聖批,辭旨頗嚴,臣不勝惶悚悸慄,繼之以訝惑也。睦來善等負犯,旣是罔赦之罪,則豈以無前之慶,有所輕釋哉?丁道徽之譴罷之不足,又加以削奪者,益罪其獨停,不可停之論,若其可停之論,而只未之消詳,則其罪不過遞差而止耳。旣以重繩停論之人,則其所停之啓,安得不更發乎?其時諫長之疏,先示其已有收殺之意,遣辭之際,未免苟且,末乃仍停不發,大損臺體,則臣所塞責之說,恐不爲過矣。然旣承未安之敎,理難晏然,而繼伏見司諫呂必容,正言任舜元等避辭,其所譏,切有可笑而不足怒也。從前如許重論,閱累歲而不止者何限,而未聞有不計罪名之輕重,只以上下相持,爲未安而輕停者也。道徽,不議於同僚,乘機獨停,略無顧忌,而嫌其轉激,曲循其意,終至仍停重發之啓,臺閣持論,如此而後,方可謂和平耶?至於責人太過等說,尤未滿一哂也。本府停此論,已在於去秋,而臣之忝叨言地屬耳。若使臣,處於停論時臺職,則不言之責,固無所辭,而到今經年之後,責臣以不卽更發,實是意慮之所不到也。臣之所論,只欲扶倫常伸公議而已,何嘗有一毫可怒之端,不思所以自反之道,今乃窮覓脅持之機,勒加以譏斥之語,臣未曉其意之所在也。此無非如臣疲劣,言不見重之致,何敢一刻苟冒乎?病稽肅謝,今始來避,所失尤大,而才因政院啓請,有牌招處置之命,諫院多官之避,緣臣首發,則不可可否於其間,至於同僚避辭一款,卽科場代立軍論罪之事也。臣之妻同姓三寸姪洪錫輔,亦入於其中,則法有應避,勢難處置,以此以彼,終不可冒居於臺次,請命遞斥臣職。答曰,勿辭,退待物論。
領議政徐文重箚子。大槪,略陳科獄堪律幸勝,更令刑官,博議以處事。入啓。答曰,省箚具悉卿懇。箚辭如此,更令刑官議處。
修撰南正重疏曰,伏以臣母病,尙未差復,而迫於嚴召,黽勉入直矣。卽者兩司多官,相繼引避,處置歸於本館,而臣於前發還收之啓,有不敢參涉之嫌,故曾忝諫職時,屢次辭避者此也。嫌難可否,與前無異,則今何可容喙於其間乎?且伏見刑曹參議閔鎭厚疏本,則以日昨前席科獄堪律後,三司無一言大加非斥,臣尤不勝瞿然,事之當否,姑置勿論,定配人中鄭勖先,卽臣姻婭之親,則其在遠嫌之道,亦何敢論列是非乎?然而身處論思之地,徒招含默之譏,以此以彼,決難冒居榮次,伏乞聖明,亟許鐫遞臣職名,以便公私,千萬幸甚。臣無任惶悚祈懇之至。謹昧死以聞。答曰,省疏具悉。爾其勿辭察職。
午時,上御熙政堂,大臣·備局堂上,領議政徐文重,左尹羅弘佐,戶曹參判嚴緝,兵曹參判李光夏,禮曹參議李寅燁,左副承旨趙泰耉,持平金相稷,校理趙大壽,假注書朴壽仁·朴熙晉,記事官尹志和·金興慶引見入侍時,領議政徐文重進曰,數日前風雨非常,日氣不調,伏未審聖體安寧乎?上曰,無事矣。文重又曰,春雨過多,川渠漲溢,田畓傷害處甚多云,前頭民事,誠有可慮者矣。今日諸宰,多有不進者,且無大段定奪之事,而適當日次,故來待矣。
疊書見下李寅燁,臣因驛馬申飭事,竊有區區所懷,敢此仰達。先臣慶億,久爲司僕提調,故濟州馬看品時見之,則所謂八駿馬·遞任馬,體大有風彩矣。近來則此等馬抄來者,雖未知何如,而時於道上偶見濟州馬上來,則體容甚少,反不如凡馬矣。蓋聞濟州田畓,駿馬踏之,故雖是駿蹄,變作駑駘云。我國馬政,專在濟州,而濟州如此,誠可駿然,似當有別樣申飭之道矣。且彼中雌馬,亦有貿來之規,分送於牧場,使之孳長,則其在攻駒之政,似爲得宜矣。上曰,濟州馬匹,漸不如前,各別申飭事,分付司僕寺,可也。出擧行案
疊書見下左副承旨趙泰耉曰,頃日筵中,刑官以私屠犯禁人,依乙亥事目,只令徵贖,勿爲定配之意,申明令甲施行事定奪,自該曹旣已行會各道矣。卽見全羅監司啓本,則淸州居幼學李挺梅,以私屠之罪,茂長縣流三千里到配事也。乙亥事目以後,徒流之類,率皆稟旨放送,則此亦在當放之中,而今來啓本,未及見其行會,而依例修上者也。自本院還爲下送,此後諸道,如有以此狀聞之事,勿爲捧入,直爲還送,如何?上曰,依爲之。出擧行案
疊書在下趙泰耉曰,臣於頃年,以賑恤御使,下往北道時,自朝家,有搜訪人才以啓之命,故武士數十人,儒生中翹楚者四人,還朝後有所書啓矣。其中士人蔡柱宇,最爲知名於北路,故以別薦得除濬源殿參奉矣。受由歸家後,與京參奉相換,而家在慶源,距京絶遠,限內肅謝,其勢末由,而銓曹以過限入啓汰去,北人之失望大矣。收拾人才,以爲慰悅之意,果安在哉?如此之類,實甚寃抑,似當有更爲收用之道,敢達。上曰,分付銓曹,調用可也。出擧行案
持平金相稷啓曰,如臣無狀,累忝言地,旣蔑毫報,又輒顚沛,顧臣情迹,實無更廁臺端之望,而陳章自列,未蒙恩遞,不得不尋單退伏,恭俟譴責矣。昨伏見持平李大成疏本,則論及權大運職牒之事,而停論之人,謂之以苟且成習。又伏見刑曹參議閔鎭厚疏本,則盛論科獄勘律之乖舛,而三司之臣乍之以亦無一言,臣於是,不勝瞿然之至。臣前忝臺諫,果有輕停之失,而見非物議,旣有引嫌之擧,則今於僚臺之疏,實難晏然科獄處分,臣未知何所得當,而縮伏私次,又無爭執之言,則孤負職責之罪,亦所難免,以此以彼,俱不可一刻仍冒於臺席,請命遞斥臣職。上曰,勿辭。趙泰耉曰,持平金相稷,再啓煩瀆,退待物論矣。上曰,知道。已而諸臣,遂以次退出。
徐文重曰,濟州,乃是兵火所不及處,故公私書籍,自古有藏置之規,而中間廢閣不行者久矣。卽者濟州牧使,報于本司,以爲海外書籍甚少,請得大典續錄·無冤錄·律文等冊云,此則自當分付有冊板處,使之印送,而自今以後,每於書冊印出時,自校書館,印送一件於濟州,以爲藏置之地,似好矣。上曰,依爲之。初頭說語缺令本曹,更爲稟處矣。缺亦不行公,雖未及回啓,而至敬之地,旣難挨過,缺之節,尤爲可慮,似當趁卽修改,而第其大梁,體大且長,缺揀辦不可不急速分付,戶曹諸宮家各衙門,預爲搜覓,若無有處,則卽爲斫來於上游,可以改建,故敢此仰達矣。徐文重曰,崇陵丁字閣大樑坼處,臣不爲目見,雖未能詳知,而冬間所傷,旣如此,則若致雨露之時,傷坼必倍於冬節,不可不急爲改建矣。若於擇日後,求得樑木,則勢或有不及之慮,預爲分付該曹,急爲辦置後,擇日擧行宜矣。上曰,罅隙之處,比前漸廣之,參議旣已奉審而來,莫重陵寢,不可不急速修改,不必待判書之上來,預爲鳩材修建事,分付可也。李寅燁曰,曾前奉審健元陵丁字閣,則制度不偏不大,且甚完固,今已累百年,而無傾仄罅隙之患,祖宗朝昭儉尙朴之德,可作後世之法程矣。蓋各陵丁字閣制度,正殿三間,前楹二間,而設爲風遮,今此崇陵丁字閣,則前楹一間,比他陵有加,又作衝椽,故後輕前重,道里付接處,每有動退之弊。且爲風雨所傷,易致朽落,此不可不慮也。北面改建之時,宜思經遠之道,依他陵制度,掇去前楹及長簷,改以風遮,則似無如前動退之患矣。上曰,所達是矣。以此爲之之意,分付可也。李寅燁曰,向日靖陵奉審後還來時,爲風雨所阻,不卽復命,臣不勝惶恐,而第以津船事,敢有所達矣。常時津船沙工等,國家所以給復而優待者,只爲行旅之渡涉,而臣復命之路,來到漢江,則江水大漲,風浪又作,而船隻不爲豫待,津夫亦皆逃避,制船無人,不得過涉,未免投宿於江岸村上,翌日僅得商賈船避風者,官員先越,人馬不得偕渡,故今此復命,尤致稽緩,此實由於沙工輩,不畏國家威令,缺可痛矣。徐文重曰,此有曲折矣。漢江津船,其數十五,缺頃因風雨,飄失幾多,缺令攸司金罪除下缺李寅燁曰,臣於前後奉審時,驛馬之待令者,缺蓋國家置郵之意,而爲其傳令,而各驛馬匹,如是駑劣,此蓋缺好馬絶種之致,而各驛察訪,如或着意馬政,則豈至於如此乎?似當爲各別申飭之道矣。上曰,前因驛馬之疲殘,有所申飭,非止一再,而察訪終無着意擧行之事矣。更爲申飭,毋令如前抛棄,而其中尤甚者,摘發論責可也。李寅燁曰,臣因驛馬申飭,而竊有所區區所懷,敢此仰達。先臣慶億,久爲司僕提調,故濟州馬看品時見之,則所謂八駿馬·遞任馬,體大有風氣矣。近來此等馬抄來者,雖未知何如,而時於道上,遇見濟州馬上來者,則體容甚少,反不如凡馬矣。蓋聞濟州田畓,驅馬踏之,故雖是駿蹄,變作駑駘云,我國馬政,全恃濟州,而濟州如此,誠可駭然,似當有別樣申飭之道矣。且彼中雌馬,亦有貿來之規,分送於牧場,使之孶長,則其在攻駒之道,似爲得宜矣。上曰,濟州馬匹,漸不如前,各別申飭事,分付司僕寺可也。左副承旨趙泰耉曰,頃日筵中,刑官以私屠犯禁人,依乙亥事目,只令罪贖,勿爲定配之意,申明令甲施行事定奪,自該曹旣已行會各道矣。卽見全羅監司啓本,則淸州居幼學李廷梅,以私屠之罪,茂長縣流三千里徒配事也。乙亥事目以後,徒流之類,率皆稟旨放送,則此亦當放之中,而今來啓本,未及見其行會,而依例修上者也。自本院,還爲近道,此後諸道,如有以此狀聞之事,勿爲捧入,直爲還送,何如?上曰,依爲之。趙泰耉曰,此臣職掌外,而竊有區區所懷,敢此仰達矣。當初行錢之意,蓋爲裕國之計,而行之未數十年,弊端無窮,卽今則錢文甚賤,不能直本色銅錢之價云,若此不已,終不可行矣。且聞外方賊患之熾,由於行錢,小民之不得支保,亦由於行錢云事,蓋民生之富饒者常少,貧窮者常多,其中有嬴餘之類,以長利春散秋收,則缺資生者多矣。一自行錢以後,缺近年則外方之民,以木花耕耘之功,缺以爲轉換綿布之地云。木花種耕之數,果不如前,則其爲缺況各樣民役,以木花應納之類,朝家多以錢文代捧,故民間不以缺木綿之不敷,勢亦然矣。今聞以銀一兩,換錢五兩云,其錢文之甚賤,可以見矣。雖難猝然變通,或從容講論於廟堂,罷革錢貨則好矣,而如不能罷,則自朝家,參酌其價,以銀一兩,換錢二兩,未知何如?或以市價自相低仰,不可勒定云,而朝家定其法令之後,各衙門民役所捧錢文,必以此先行之,則民間亦將從之,銀錢貴賤,似必不至如此之懸殊矣。卽今大臣及諸宰方入侍,下詢而處之似好,故敢達矣。上曰,承旨所達,何如?徐文重曰,此議果有之矣。錢貨,天下皆行,而我國獨不然,臣外祖父文正公臣金堉,常欲力行而未行,今則行之未久,無益而反有弊,然此非立談間所可變通,雖知其弊,而救之甚難矣。上曰,市價自有隨時低仰之道,何可一定耶,似難矣。文重曰,木綿之稀貴,實由於木花不實之致,若於來秋,木花或有豐登之事,則木綿何至若此之甚貴乎?泰耉曰,當初則私鑄之類,不得聞之矣。卽今則外處山海無人之境,或有私鑄者云,不可不別樣申飭矣。上曰,前日有乘船入海而私鑄者矣。文重曰,私鑄之法,中外皆申飭,而蓋當初則,錢文有利,故私鑄者或有之,卽今則無利,故不如當初云矣。錢弊雖知之,不能改,而此後木花,或不如年前之稀貴,南海通貨之路又開,則弊端必不如今日之甚矣。上曰,自古行貨甚難者,良由奸弊之生也。今日錢弊已至於此,雖欲變通,不可倉卒爲之也。趙泰耉曰,西北之人,朝家別爲收拾,意有所在。頃於筵中,因吳命峻疏,有各軍門將官,有參量調用之命矣。兵曹有西北人付料一窠,而此則只出身中試射付料,而閑良則不得致焉。大抵北道,距京甚遠,故如庭·謁聖等科,或因猝定,未及聞知,不得上來,雖値大比之科,得參初試,而亦或以路遠裹糧之難,不赴會試者,缺可憐,今後北道武士上來求仕者,缺雖邑閑良,缺許入於兵曹付料軍官中,以爲試射後付料之地,缺留滯京邸者,庶無呼飢缺望之歎矣。徐文重曰,北人之上來者,出身或前銜,則例爲付料,而至於閑良,想必無多矣。曾前則出身不必試射,隨其來現,卽爲付料,而近年則其數漸多,故試射而付料云矣。上曰,勿論閑良出身,一體試射付料事,分付兵曹可也。趙泰耉曰,臣於頃年,以賑恤御史,下往北道時,自朝家有搜訪人才以啓之命,故武士十數人,儒生中翹楚者四人,還朝後有所書啓矣。其中士人蔡宇柱,最爲起名於北路,故以別薦得除濬源殿參奉矣。受由歸家後,與京參奉相換,而家在慶源,距京絶遠,限內肅謝,其勢末由,而銓曹以過限,入啓汰去,北人之失望大矣。收拾人才,以爲慰悅之意,果安在哉?如此之類,實多冤抑,似當有更爲收用之道,敢達。上曰,分付銓曹,調用,可也。已上燼餘
領議政徐文重箚曰,伏以今此科獄,國之重事,缺傳之律,議讞輕重之際,臣亦不得不有以參涉,而難缺果合於法意矣。得見刑曹參議閔鎭厚疏本,則極言斷缺之失當,而分等勘斷,若是其明白痛快,臣實瞿然。自失缺勒有所未盡詳悉者,玆敢略陳其槪,以備財省焉。次官之代行,固是苟且,而出於不得已,今非創開,亦非但刑曹爲然也。日者治獄之臣,勿論應避與否,引嫌陳疏,皆蒙許遞,朝廷處分,亦所以重其事也。今者李彦綱之累辭,無不自當,只循前套,臣意亦謂猶勝於冒嫌不避,敢有變通之請,而伏承聖敎,予意亦欲令次官行之之旨,臣始知其不悖於事理,終不覺其取四方之議,而貽議於國家也。事目中有符同易書用奸者,邊遠充軍之文,而今此李濟所坐,只是使尹貴悅易書而已,不若李世禎之書入小紙,使金壽江,改書於朱草者,則李濟與世禎,一律科斷,似非原情之道,豈無所區別也?場中軍士代立現發者九名,而朴尙傑一人外,皆是擧子之奴,非奴則所親之人,而各自有主張者,衛所書員,亦稱皆以水火顧見之意,請立云,今之所治者,正在此也。當初拷問者,用奸之跡,而唜先·夫義外,皆不承款,今欲使諸奴輸情如兩人,則亦當更加拷掠,鉤得實狀,而自有應被之律,奚止於代立軍卒之罪而已也。律文中若係官司威逼事不由己者,止坐官司,不坐聽使之人,官司尙然,況於奴主乎?此所以不坐聽使之人奴也。國法不嚴,恣行奸惡,無所不極,而其用意冒禁,始自代立軍卒,今於現發之初,不宜徑加寬恕,以啓日後玩法之門也。第念今此斷獄,當爲他日挈令,固不宜草率,而刑官旣缺不平,不可不熟講而行之,更令刑官,博議處之,俾無日後之患,不勝幸甚。取進止。批答見上燼餘
上在昌德宮。停常參·經筵。
下直,成川府使金澋,寶城郡守李益晟,鎭岑縣監李焌。
李震休啓曰,明日常參·經筵,取稟。傳曰,停。
辰時巳時,日暈兩珥。
李健命啓曰,行大司憲宋濂奎,執義林濩在外,掌令朴泰昌受由在外,掌令金致龍,持平李大成·金相稷避嫌退待,今日以監察茶時之意,敢啓。傳曰,知道。缺
李健命啓曰,兩司處置,歸於玉堂,而上下番,昨皆陳疏引嫌,副修撰崔昌大·宋徵殷,卽爲牌招,使之處置,何如?傳曰,允。
又啓曰,以兩司多官處置事,副修撰崔昌大陳疏批下,而觀其疏辭,泛以刑官疏中,三司無一言之語爲嫌,從前玉堂之臣,與兩司有異,非有應避之嫌,則承批之後,仍爲處置,非止一再,崔昌大更爲牌招,使之趁卽處置,何如?傳曰,允。
又以兵曹言啓曰,卽接備邊司甘結,則五陵枯松,各軍門輪回斫伐事,旣已啓下,斫伐日期,自本曹分排知委事,捧甘矣。自今月二十二日爲始,禁衛營·摠戎廳,先爲出去,訓鍊都監·御營廳,次第出去,限三日輪回斫伐之意,分付擧行,何如?傳曰,允。
以備忘記,傳于宋廷奎曰,長番內官朴世華,承傳色差下,政院知悉。
李健命,以摠戎廳言啓曰,五陵內蟲損木,各軍門使之斫伐取用事,已爲定奪矣。本廳依該曹排日,自今月二十二日至二十四日,每日京標下軍二百名,調發斫伐之意,敢啓。傳曰,知道。
宋廷奎啓曰,臺諫出仕事,命下矣。今已夜深,明日待開門牌招之意,敢啓。傳曰,知道。燼餘
上在昌德宮。停常參·經筵。
李壄啓曰,明日國忌齋戒,明明日正日,此兩日視事,頉稟。傳曰,知道。
宋廷奎啓曰,吏曹郞廳來言,臺諫有闕,政事何以爲之?敢稟。傳曰,當日爲之。
趙泰耉,以都摠府言啓曰,副摠管嚴緝,除標信,戶曹坐起進去之意,敢啓。傳曰,知道。缺
趙泰耉,以禁衛營言啓曰,因備局定奪,今此五陵枯松,各軍門輪回斫伐事,自兵曹排日分付矣。今日爲始,標下軍二百名,當爲出送斫伐,而雨勢如此,待晴擧行之意,敢啓。傳曰,知道。
以京畿監司,以禮曹判書鄭載禧病重上去不得事狀啓,傳于李健命曰,還出給。
趙泰耉,以訓鍊都監言啓曰,五陵枯松,各軍門輪回斫伐事,旣已啓下矣。今月二十五日爲始,限三日每日軍兵二哨式,定送斫伐之意,敢啓。傳曰,知道。
掌令朴泰昌啓曰,臣於日昨,戶曹參議尹世紀拿問事論啓蒙允矣。伏見其供辭,用棍一節,全然掩諱,至以捧招囚禁等語,爲遮飾之計。金吾議讞,但以其自明之辭,公然置之於無罪之科,臣不勝慨然之至。夫世紀之房妓,卽前牧使趙持恒任海州時,因衙童與中軍相鬨,以至啓罷者也。世紀於趙,旣是友婿,則固不當昵置於夾房,而吏屬之夜入夾房,果如其說,其罪固可治矣。第其時厥吏之累月篤病,不能運動之狀,衆所共知,妬恚之極,不復省察,別用重棍撲殺曳出,此果人情之所可爲者耶?刑訊之用校杖,法有定式,故雖逆獄及三省推鞫,亦限其分寸者,意非偶然,王獄之嚴,尙且如此,況爲道臣者,以其一時暴怒,任自用棍,謂之事體有別,置之不問,則三尺之法,將焉用之哉?至於奏議中所引故判書李秀彦事,尤非臣淺慮之所及也。臣未詳秀彦,果因何事,杖殺何人,而伊時秀彦,方在遠竄中,濫刑之罪,雖或準律,不過徒配,則朝議之不意其事,蓋因此也。以此比論,果可謂襯合否耶,臣竊訝惑焉。國家之戒藩臣也,大辟使之必聞,決死囚行刑,必待三覆者,豈不以人命至重故耶?近來官吏之用刑者,或任一時喜怒之私,其視人命,有同草芥,淫刑酷罰,冤殺無辜者甚多,臣嘗痛恨於是矣。世紀赴任周歲之間,杖斃者至於數十人,聽聞莫不慘駭,臣之所論,特擧無罪之最酷,傳聞之最審者而已。妬恚非按廉之責,膝脛非施棍之處,此與因公施刑,邂逅致斃者,豈不迥然,而不復査究,稱以濫刑,無論罪之擧,矇然解脫,臣竊恐從今以往,外方官吏,不復有法制,而無辜之橫死者,無處伸訴也。此無非如臣疲劣,忝居臺端,言議見輕之致,何可一刻晏然乎?臣受由下鄕,重得寒疾,昨纔力疾上來,今始來避,所失尤大,請命遞斥臣職。答曰,勿辭。退待物論。
李健命啓曰,掌令朴泰昌再啓煩瀆,退待物論矣。傳曰,知道。
掌令金致龍啓曰,如臣無狀,累忝匪據,效蔑絲毫,罪積瘝曠,引嫌退伏,恭竢譴罰,處置請出,出於意外,召牌之下,不得不趨詣臺端,而第近以諫院重論之仍寢,臺議轉激,昨年憲府已停之啓,亦在提論之中,而此乃臣待罪憲職時也。伊時同事僚臺,方在他司,而亦且陳疏自列,況臣方忝臺席,其不可一刻仍冒也決矣。且頃者同僚,以尹世紀拿問事,簡問於臣,蓋管下之仍杖或斃,似不是異事,而第誤疑無罪,以棍打膝,果如僚臺所聞,則誠不免爲濫刑之歸,故臣亦參啓蒙允矣。今者同僚,以畢境白脫,引而爲嫌,臣以當初參論之人,亦何可晏然而已乎?以此以彼,終難苟冒,請命遞斥臣職。答曰,勿辭。
李健命啓曰,掌令金致龍,再啓煩瀆,退待物論矣。傳曰,知道。
正言李德英啓曰,請己卯增廣武科·小科及雜科,一倂罷榜。措辭在上答曰,勿煩。以上燼餘
有政。吏批,判書崔奎瑞在外,參判趙相愚進,參議徐文裕進,右承旨李壄進。兵批,判書閔鎭周病,參判李光夏式暇,參議沈枰進,參知朴紳進,左副承旨趙泰耉進。
吏批,以李震壽爲司諫,李坦爲正言,李鼎相爲禮曹佐郞,權慜爲監察,李萬春爲校書正字,別軍職折衝金萬敵,今加嘉善,片箭三中,加資事承傳。
兵批,以呂必容爲副護軍,任舜元爲副司果。
以備忘記,傳于宋廷奎曰,史官一員待命,騎馬三匹立之,寧陵忌辰祭所內擲奸。燼餘
禁衛營啓曰,因備局定奪,今此五陵枯松,各軍門輪回斫伐事,自兵曹排日分付矣。今日爲始,本營標下軍二百名,當爲出送斫伐,而雨勢如此,待晴擧行之意,敢啓。傳曰,知道。禁營謄錄
上在昌德宮。停常參·經筵。
未時,日暈。
仁宣王后忌辰齋戒。
李健命啓曰,領府事南九萬上疏到院,而以國忌齋戒留院之意,敢啓。傳曰,入之。缺
李壄啓曰,領府事南九萬疏批,有遣史官傳諭之命矣。假注書朴熙晉,以傳批事,累次催促,稱以落傷,闕門已閉,終不來,新進怠慢之習,殊甚可駭。推考,今已日昏,明日待開門傳諭之意,敢啓。傳曰,允。
持平李大成啓曰,措語缺賤疾昨又添劇,今始來避,所失尤大。請命缺答曰,勿辭。
李健命啓曰,持平李大成再啓煩瀆,退待。缺傳曰,知道。
領中樞南九萬疏曰,伏以臣於前月死病之時,伏蒙聖明如天之隆渥,兩醫來侍,內劑隨降,復續殘喘,延至今日,而一經重症,元氣摧敗,淹淹欲盡,實無更起之望,只是病席間未冷之一尸耳。以此藥房之任,猶未遞改,而當聖上受灸時,終不得進參,病不可自强,罪不可自伏,泯迫呼咷,不知置身之所,更欲封章,以達微悃,則不但煩瀆是懼,且於受灸靜攝之中,不敢以私懇仰干,挨過時日,以促瞑目之期,卽者又伏聞,以扈衛廳所屬軍官澄汰減數事,廟堂定奪分付云。竊念扈衛廳,雖與軍門差異,亦有逐月試才,周廬宿衛之事,事體嚴重,有同掌兵之任,其不可在鄕虛帶也,審矣。至於前領相柳尙運所屬廳,則當尙運罷職時,臣適在京,故聖明有令臣兼摠之命,臣意以爲,尙運罷職,臺諫方以還收爲請,聖明若或依允,則尙運自當還帶,故臣不敢更有所煩辭,及臣復還舊巢之後,則卽以休致爲請,所帶本兼諸任,竝入於當遞中,故又不敢獨擧扈衛廳爲請矣。今則不特仍循虛帶而已,又有此査正之擧,此不可付之所任軍官等必料試射之例,其在國體,宜卽遞改臣大將之任不可但已,而況他廳之兼摠,尤當有處分,臣自聞此擧,卽欲陳疏,而氣息短微,精神昏憒,數行文字,亦不能成得,經營三四日,僅以冒陳,伏乞聖明,俯加諒察,卽命先遞臣扈衛廳大將及兼摠他廳之任,因伸前懇,祈蒙克許休致之請,公私不勝萬幸。臣無任涕泣顒望之地。謹昧死以聞。答曰,省疏具悉卿懇。扈衛大將有闕之代,纔有處分,休致之缺不可允許,卿其安心勿辭,從速就途,以副如渴之望。傳曰,遣史官傳喩。燼餘
上在昌德宮。停常參·經筵。
夜一更二更,巽方有氣如火光。
趙泰耉,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
李健命啓曰,憲府多官,相繼引避,而大司憲宋奎濂,執義林濩在外,持平金相稷,連日呈辭,今已經宿,尙不處置,金相稷卽爲牌招,使之處置,何如?傳曰,允。
以李廷奎爲事變假注書。朴熙晉出仕代缺
李健命啓曰,司諫李震壽,再啓煩瀆,退待物論矣。傳曰,知道。
李壄啓曰,明日常參·經筵,取稟。傳曰,停。
宋廷奎啓曰,吏曹郞廳來言,臺諫有闕,政事何以爲之?取稟。傳曰,明日爲之。
持平金相稷啓曰,掌令朴泰昌,掌令金致龍,持平李大成,竝引嫌而退。三臺具書俱見上當初請拿,有損事體,追加暗昧,亦涉不當,旣往之事,不須深嫌,而參啓不審,在例應遞僚臺之避,旣因前疏,則嫌難處置,其勢固然。請持平李大成出仕,掌令朴泰昌·金致龍遞差。答曰,依啓。
司諫李震壽啓曰,缺不然者,今番文科,妖惡奸冒之狀,實是前古之所未有,缺齊發,竟至削罷,公議少伸,輿情咸快,而以其時製得中缺混淪見罷,猶有所悶然。況此武科·小科,姑無疵釁之見著,特以文科之故,一竝請罷,則豈不冤甚乎?若在未放榜前,而獨罷文科,因存諸科,則揆以事體,固涉苟艱,而乃於放榜經年之後,謂以未嘗有無文科之武科,無大科之小科,請罷全榜,使莫重稱慶之科,無復餘存,則臣未知其得當也。且臣伏見國朝榜目,則曾在仁廟反正之初,以戊午式年文榜,與辛酉別試之具極不正,致有物議,欲以再試,別爲一科,選取數十餘人,而戊午生·進則,自在而無削罷之事。丙寅別試,只削文科,而武科則不罷,仍欲於同年庭試,先王朝戊申庭試文科旣罷之後,武科收議大臣,而特命仍存矣。臺臣論執極言,初試之不公而罷之,以此論之,武科·小科之存不存,不專係於文榜,亦可見矣。今以文科之虧缺,竝罷已成之諸榜,無已太過乎?臣之意見,本來如是,而臣弟益壽,纔以此事引避見遞,則臣於此論,尤不可參涉,以此以彼,俱難冒居於職次,請命遞斥臣職。答曰,勿辭。
李健命啓曰,司諫李震壽,再啓煩瀆,退待物論矣。傳曰,知道。
上在昌德宮。停常參·經筵。
李壄啓曰,明日常參·經筵,取稟。傳曰,只晝講。
李健命啓曰,卽伏見全羅兵使元徽,三月當上番軍摠啓本,則龍潭步兵數,較諸雜頉實數,大段相違,此必是誤書之致,而莫重軍摠文書,如是不察,推考,何如?傳曰,允。缺
李健命,以都摠府言啓曰,副摠管李宇恒,以御營中軍新番兵馬點考事,除標信,新營進去之意,敢啓。傳曰,知道。
傳于右承旨李健命曰,大臣·備局堂上引見。
南致熏,以戶曹言啓曰,卽接廣興倉所報,來三月朔頒料次,倉官進去于判中樞府事尹趾善·右議政閔鎭長家,請受祿牌則以爲,身病方在萬分危劇中,前朔祿俸,旣有待肅謝輸送之命,今亦不敢冒受云,祿牌竝不出給,係是大臣祿俸,何以爲之?敢稟。傳曰,令倉官輸送。
李健命,以御營廳言啓曰,本廳所管江都土城水門頹毁處,今春修築事,曾已定奪矣。所入浮石,今纔完畢,各處水門及土城改築之後,今月二十一日,旣已始役,而役軍則自本廳依前給價募用之意,敢啓。傳曰,知道。
傳于趙泰耉曰,晝講正時,定以午初。
吏曹口傳政事,以趙相愚爲兼同知經筵。
宋廷奎啓曰,同知經筵趙相愚,旣已口傳差出矣。明日待開門牌招,以爲晝講入參之地,何如?傳曰,允。缺
左議政李世白箚曰,伏以臣之遽輟長單,卽出祗謝,非謂病狀已得瘳完,筋力猶可奔走也。只緣微誠未格,反徼恩數荐沓,畏分惶悚,他不暇計,而亦欲趁今日賓廳之會,入侍於諸臣之後,一瞻淸光,畢陳危悃而退,卽臣區區之願也。而日昨早起觸冷,勞動於久蟄之餘,外感旣重,火熱復盛,神氣之疲苶益甚,終夜涔涔,若難收拾,竊恐咫尺天威之下,未免有顚倒憒瞀之患,欲進趑趄,竟未伸犬馬之忱,負罪如山,中心耿耿,伏乞聖明,亟降威譴,以爲終始違慢者之戒焉。臣竊念都目大政之遷就至今,實是前所罕有者,朝廷庶事,節節如此,豈非大可憂悶者乎?臣聞孝廟朝甲午夏間,因銓長奉使在外,大政延至七月,廟堂啓稟變通守令及應遷之官,令參判·參議開政差出,惟初仕之窠,留待判書,而仍爲定日啓下,適因朝家有故,未及開政,判書還朝,始克行於十餘日之後。及至戊辰秋,亦因大政遷就,大臣援據此例,箚請變通,令佐貳代行矣。今吏曹判書崔奎瑞,時未造朝,而旣承前後聖敎,何敢一向退伏,全不念事體分義也?第觀其疏語,則老母病勢甚重,情理有難暫離云,苟如此,則其上來遲速,亦不可預料也。大政之定行,姑無其期,而兩銓之應遷而未遷者,實多可慮,第令該曹,參考前例,必趁今月內,定其日期,崔奎瑞若於其前上來,則自有甲午所已行者,不然則仍令佐貳之官,從戊辰年例施行,似合於變通之道矣。臣旣未果登對,玆敢附陳愚見,惟聖明,更詢大臣而財處焉。取進止。答曰,省箚具悉卿懇。有疾未參,別無所傷,大政變通事,當問于大臣而處之,卿其須體至意,安心勿待罪。仍傳曰,遣史官傳諭。
正言李坦辭職上疏。入啓。答曰,省疏具悉。爾其勿辭。從速察職。
吏曹判書崔奎瑞疏曰,伏以臣不忠不孝,不得自就殄滅,上則君命切峻,促令上道,下則母病危綴,待盡牀席,遭此兩難,茫然不知所措。待罪縣獄,已數日矣,嚴誅不加,辭疏還下,益復惶霣,五內焦爛,卽當進詣金吾,以俟嚴命,而臣母自臣在家之時,已有咳嗽之症,今聞自昨,疾勢轉盛,頻頻上塞云。經年久疾,氣息如縷,而延撑至今者,幸賴痰不用事耳。今其症勢,乃復如此,八十老人氣力,豈有萬一回蘇之望哉?情理到此,方寸迷塞,玆不得遲待進退之命,封疏縣道,徑歸私次,犯分越義之誅,固知難逭於王法之下,而臣若及見母病,得盡人子之心,則雖追伏刑章,萬萬無憾恨矣。至於銓地之久曠,大政之遲滯,上關國體,不可不早有變通,故玆敢冒死更籲,而情地蒼黃,語無倫次,惟聖明之垂矜財察焉。臣無任煎灼祈懇之至。謹昧死以聞。答曰,省疏具悉。卿其勿辭上來。缺
午時,上御熙政堂。大臣·備局堂上引見時,領議政徐文重,戶曹參判嚴緝,兵曹參判李光夏,禮曹參議李寅燁,右副承旨李健命,持平金相稷,正言李德英,校理李徵龜,假注書宋宅相·李廷揆,記事官尹志和·金興慶入侍。徐文重進曰,春雨頻數,日候不適,此時聖體調攝,若何?上曰,無事矣。
文重曰,兩麥方生,而非時之雨如許,爲害必多,前頭姑未知何如,而以今雨勢見之,則登稔亦難必期,甚可慮矣。上曰,春雨支離矣。文重曰,卽今國綱解弛,百度隳廢,六府之長,無一行公之員,刑獄重事,亦多積滯,而備局堂上元數,則不爲不多,而入侍之時,每患苟簡,今日登對,亦甚草草,極爲未安矣。缺上曰,兵判閔鎭周,以病調理,已過累旬,而尙不行公,以此本兵重任,久廢職務,殊涉未安矣。位在正卿之列者,全昧事體如此,則其餘庶官,何以責勵耶?文重曰,崔奎瑞下鄕之後,久不上來,故其儕友之間,亦皆以爲不當矣。旣在遠處,而以親患爲言,則未知其實情之如何,而事體則甚未安矣。上曰,前日上來,而稱以親病,旋卽下去未安矣。文重曰,閔鎭周所患,雖近於類中,大政時不得不來參,而前吏判申琓,遞其本職之後,爲日已久,而尙不行公,此亦未安矣。上曰,申琓則,李世瑾之彈文,目之以循私樹黨,此乃人臣之極罪,是則與他人有異,不可自以爲已遞銓官,而卽爲出仕,似當累疏承批之後,上來行公矣。此人則,容有可恕之道,而其餘可以行公者,不有君命,而敢生自便之道,是甚未安矣。缺上曰,內官李東卨等,嚴刑判下,爲日已久,受灸之時,雖未用刑,而畢灸之後,刑判未引入之前,其間不無開坐之日,而一不施刑,房子一人,終至徑斃,事極稽緩,刑曹當該堂上,從重推考。出擧行案
文重曰,刑曹堂上,時無行公之員,李彦綱·閔鎭厚,今姑改差,速出其代,使卽開坐似好,而近者按獄之人,皆引不當引之嫌,以爲遞免之計,事甚未安矣。上曰,有應避之事,則固當引嫌,而末世人心偸薄,獄事且重,故當事之人,强爲引嫌,而雖或當之,亦不能伸其意見,以此數數遞改,以致決獄之遲滯矣。文重曰,閔鎭厚身爲法官,疏陳意見,固無不可,而竝論他事,至以次官行公,事甚不當爲言,殊涉謬戾,刑判及參議,竝姑遞差似宜矣。上曰,依爲之。刑曹判書李彦綱,參議閔鎭厚改遞事,抄出榻前定奪上曰,從前堂下官,以病陳疏者,如承調理察職之批,則以爲異數,而近來朝綱解弛,受由下去之後,任意自在,久不上來,殊涉未安矣。文重曰,臣聞先王下敎曰,曾聞大臣之外,不得三疏,而咸鏡監司閔鼎重,至於三疏,事體不當,還出給。堂下官在三疏者,露章辭免,亦至累度,事體未安,宜有申飭之道矣。上曰,各別申飭,可也。出擧行條件
文重曰,史官之時政記畢修後,陞出六品,例也,而近來史官,不爲趁期修正,每致遷延,或至累年不修,極爲未安。以此史局亦有積滯之弊,洪重益·朴弼明·李㙫·李台佐等處,限以四月晦前,畢修以納之意,分付春秋館,何如?上曰,依爲之。出擧行條件缺
持平金相稷避嫌曰,如臣無似,屢忝言地,絲毫無補,愧懼恒切。今日筵中,以三司之臣,受由下鄕,久不上來,而臺諫不爲糾劾爲敎,臣之平日含默不言,孤負職責之失,於是益著。嚴敎之下,不可一刻仍冒於臺次,請命遞斥臣職。上曰,勿辭。
右副承旨李健命進曰,持平金相稷,再啓煩瀆,退待物論矣。上曰,知道。
正言李德英避嫌曰,臣前後承乏,屢忝言地,智識鹵莽,聞見孤陋,當此紀綱頹弊,百隷怠官之日,不能糾察振勵,少效職責,愧懼之忱,方切于中。卽者以堂下官受由自便之習,不爲規正,致勤嚴敎,不職之罪,尤無所逃,何敢一刻仍冒臺次乎?請命遞斥臣職。上曰,勿辭。
李健命曰,正言李德英,再啓煩瀆,退待物論矣。上曰,知道。
李健命曰,近以紀綱之解弛,累勤聖敎,此則以朝廷問事言之,而古人有言曰,宮中·府中,俱爲一體,今此內侍獄事,誠可寒心矣。內官劉起漢,曾往西路時,以房妓事,發覺被謫矣。今聞放還之後,復入於內府云。如此之人,不可仍置,永永放送,以爲嚴宮禁之地,何如?上曰,承旨所達,大意固好矣。
健命曰,晝講,定在明日,而經筵官在外,無行公之人,知經筵有闕之代,卽爲口傳差出,何如?上曰,依爲之。出榻前定奪諸臣以次退出。已上燼餘
上在昌德宮。停常參·經筵。
下直,南陽府使李後晟,古阜郡守南延年。
夜五更,流星出軫星上,入乾方天際,狀如拳,長二三尺許,色白。
李健命,以御營廳言啓曰,本廳新營傾側庫舍,修改所用撑柱次,南伐院所在風落木十株,已得於漢城府,今月二十七日,以出番軍兵,使之輸入,何如?敢啓。傳曰,知道。缺
宋廷奎,以戶曹言啓曰,判中樞府事尹趾善,右議政閔鎭長,來三月朔頒料,依傳敎,令倉官輸送,則判中樞府事尹趾善領受,而右議政閔鎭長,以爲病勢方重,職名尙未祗肅,常祿決不可冒受云,辭而不受。係是大臣祿俸,何以爲之?敢稟。傳曰,出仕後輸送。
有政。
吏批,判書崔奎瑞在外,參判趙相愚進,參議徐文裕進,右承旨李壄進。
以姜鋧爲刑曹判書,朴泰淳爲刑曹參議,柳成運爲司成。
兵批,判書閔鎭周進,參判李光夏進,參議沈枰服制,參知朴紳進,右副承旨李健命進。以李彦綱爲司直,閔鎭厚爲副司果。
持平李大成啓曰,伏聞昨日筵中,以三司之臣,受由下鄕,久不上來,至下嚴旨,責臺臣以不爲糾劾,兩司入侍之臣,俱爲引避,臣聞來不勝慙悚瞿然之至。臣之忝叨是職,今已兩箇月,而旣不能出一言勵群工,則其含默不職之罪,比諸臺尤倍,臣何敢一刻苟冒乎?請命遞斥臣職。答曰,勿辭。李健命啓曰,持平李大成再啓煩瀆,退待物論矣。傳曰,知道。
左副承旨趙泰耉疏曰,伏以臣於直廬,猝得寒疾,忽覺渾身灑淅,四肢如束,頭痛如剖,目疼如拔,頃刻之間,不能堪耐,扶舁歸家,不省人事,委頓牀席,達夜昏昏,急施解表之劑,而求汗不得,惡心且發,嘔逆無算,飮啖專廢,症勢苦劇,旬日之內,決無差復供職之望。喉舌劇地,不宜一刻虛帶,伏乞聖慈,俯賜憐察,亟許遞改臣職名,以便調治,不勝幸甚。臣無任屛營祈懇之至。謹昧死以聞。答曰,省疏具悉。爾其勿辭,調理察職。
午時,上御宣政殿,晝講。入侍,特進官嚴緝,同知事趙相愚,參贊官李壄,侍讀官李徵龜,檢討官崔昌大,假注書尹憲周,記事官尹志和·金興慶,武臣裵尙珪。上讀聖學輯要前受音,又曰包荒用馮河止,殿下深戒焉,一遍訖。徵龜讀法先王章第五,臣按時務之宜,止終苟道也。上受而讀之,一遍訖,徵龜釋文義曰,識時務而不行先王之道,則不能爲國矣。苟無規矩,則雖有離婁之明,公輸子之巧,不能成方圓矣。上曰,爲下段堯·舜之道,不以仁政,不能平治天下,而發此喩也。徵龜曰,有仁心仁聞,而不行先王之政,則民不被其澤。齊宣王有易牛之心,而不能擴充,雖有孟子之聖,而不能用,故不能平治其國,梁武帝惑於佛道,以麪爲牲,雖有爭執之言而不納,故終爲侯景所逐,餓死臺城,此兩君者,雖謂仁心,而旣不行先王之政,則何可以爲國乎?缺崔昌大曰,關雎,夫人之德,麟趾,公族之慶,如是然後,周官法度,可以行之,而無關雎之德,而行周官之法度,則可謂無本矣。又曰,盡君道三字,常時體認,操而勿失,則仁政自然浹洽,可以馴致堯·舜之域矣。徵龜曰,存堯·舜之心,行堯·舜之事,則便是堯·舜矣。上曰,然。昌大曰,孟子所謂人皆可以爲堯·舜之說,程子所謂三代之治,決可復之言,其意一樣,而時君世主,皆以爲迂言,孟子·程子,豈可設虛言期後世哉?實灼見而明言之,誠能躬行踐實,則聖學,自然發見於政令之間,而今日行之,明日行之,則堯·舜不難致矣。若撓奪於私欲,有間斷之患,則不可矣。上曰,然。缺昌大曰,不以三代爲治者,終苟道也。漢文帝·唐宗,愛民治國,而修德規模,比之三代,不啻天壤,漢唐之治,猶如此,後世又不如漢唐者乎?上,遂掩卷。
同知事趙相愚進曰,臣有區區所懷,每欲陳達,而年來罕爲入侍,雖或入侍,每緣紛撓,未果仰達矣。今日進講之卦,不遐遺朋亡二者,政合平日所懷,故因文生義,敢此仰達。曾於甲戌年間,臣待罪江界,見其形勢,實爲他日之慮矣。江界距京於十五日程,而自安州,迤而向北,踰狄逾嶺,越三日始到江界府,所謂狄逾嶺,鐵壁橫亘,而限南北,西蜀之劍閣,未足以喩其險也。且江邊七邑之中,江界最居上流,本邑之外,又有廢四郡,方千里之地,北抵白頭山,東抵三·甲,自古以來,胡無百年之運,以今日形勢見之,則他日之憂,爲如何哉?江界西距百里之外,有滿浦,滿浦城外,只隔一衣帶水,此外便是胡地,而胡騎常常往來,早晩彼人,一有崩隤之患,一枝自滿浦,直渡江界,一枝自鴨綠江,沿江五六日,可到江界,一枝自義州大路,由狄逾嶺,便是順路也。三路充斥大軍,向白頭山,又以零兵,留屯江界,侵掠士女,洞喝我國,雖以元末事言之,其勢固然矣,況狄逾嶺,一夫當關,萬夫莫開之地,而胡人留屯屢年,則國家不忍棄疆土,雖量一國之力,實不可支,此臣所謂他日之慮,不淺少者也。臣常商量善後之道,無他計策,惟有固結人心一事而已。蓋江界子女,玉帛之所會處也,此地武士,身手勇健,服飾靚硏,缺試才,或身言書板,次第充補於其窠,服習軍門,缺進退之方,然後隨其久勤,仍差邊將,瓜滿之後,還歸本土,缺領兵之任,操鍊其邊土之卒伍,則人皆聳動,士樂爲用,脫有意外之變亂,將領知渠輩之才不才,渠輩亦感將領之恩愛,血氣流通,情志相孚,人各爲戰,如子弟之衛父兄,手足之扞頭目者也。此臣所謂捍禦之道,無出於固結人心也。嶺以北,臣未能詳知,而以西路推之,則北亦可知也。若有不幸之時,則磨雲以北,亦非大王之有,固結人心之道,與此無異,故每與西北徵來者,從容輒話及矣。丁丑,李寅燁爲關西監賑御史,及其上來之時,臣在松都,有酬酢之語矣,書啓中果以此意仰白,其時自上,下詢便否,則諸臣皆以爲好,而兩局大將,以國有可用之才,則不必定數爲對云,其言則固好,而其實則不施矣。近者修撰吳命峻,亦以此意陳疏,而自上,復詢領揆之對,亦與前日兩將之意略同,將相謀國之道,固非歇後,而將相俱不見西北,故所對如此,自上下敎,以內三廳外各軍門,定其一窠則好矣爲敎,而領揆,以爲有同軍制變通,似難輕試云,惜乎,軍門將校,凶年減其數,豐年加其額,存減無常,誠以此輩,試才付料,朔數旣滿,差除邊將,邊將在,則捍衛之誠益篤,此豈非所操者略而所施者博哉?每欲達之而未果矣,來頭大政不遠,或可奉行,故復此陳達矣。上曰,所達誠是。西北收用事,纔已申飭,而各軍門將校差出時,亦以西北人懸入事,分付矣。若不擧行,則更當申飭,可無如此之弊矣。相愚曰,此等西銓,雖或奉行,恐有未盡之事,故如是仰達矣。又曰朋亡爲絶,去朋黨之私也。限田制,則妨於貴家,此言誠爲切實矣。雖以祖宗朝言之,成宗·宣廟朝,多有後宮,麟趾亦復兟兟,而其時折受之弊,未知如何?近來聞之,諸宮家折受處,一邑或有二三處,或有四五處云,後宮王子·公·翁主,古今何異,而缺伏願聖明體念焉。上曰,大意似好,當留意焉。昌大曰,臣於頃日筵中,以折受之弊,缺達之事,而伏聞下敎,以爲事勢如此云,臣則知聖意之所在,缺鄕民以爲第一切迫之事矣,宮家橫奪民田,則民生何以保存乎?國家則每以空閑之地折給,而宮家駔儈網利之輩,橫占廣奪,遍滿國內,誠如趙相愚之所達,而導掌輩,作弊非常矣。上曰,作弊之類見發,則豈不重治乎?昌大曰,小臣以廉問,奉命湖南時,龍洞宮道掌韓忠傑者作弊特甚,故臣嚴刑一次後,付之潭陽倅李三錫而來矣,其後三碩,仍爲放送云矣。上曰,作弊之類,隨現重治,則可無此弊矣。相愚往來時,聞寧邊古無折受處矣。中間白翎·富山,折受於宮家云耳。寧邊大邑,雖不以此爲巨弊,而數三面折受,則邑入之減縮,如何?又聞泰仁縣之大,專爲宮家折受之處云,以臣經過處言之,猶如此,況其他乎?昌大曰,折受事,相臣前後陳達矣,宮家如可無世業,則別無變通之道,而蓋民富則國安,國安則宮家亦安矣,必有一定之規,然後可無橫奪之弊矣。相愚曰,某宮定幾處,而亦定結數,似好矣。上曰,結數自前定之云矣。相愚曰,結數雖定,而今年加於去年,去年加於往年,今日所指,有仁心仁聞,而民不被其澤者,此事之故也。壄曰,西北人收用事,頃日引對時,已出行擧條,今此趙相愚所陳西北事,似不當疊出於擧行條矣。上曰,兪。壄曰,刑曹判書·參議,改差有日,而尙未出代,獄事久滯,誠爲可慮,今命政官,牌招開政,何如?上曰,依爲之。書筵賓客,亦有金構一人,故受灸時,二員差出之意,下敎矣,只出一人,殊無傳敎之意矣。兵判有病,行公未易,賓客一人,亦於今日政差出可也。相愚曰,無備望之人,故不爲差出矣。判書缺新望不爲之久,敢此仰達。壄曰,趙相愚當入其望,而身自爲缺能爲之云矣。缺上曰,吏判處累下未安之敎,姑待其上來與否而處之矣。壄曰,以注書日記,不卽修正之故,奉承傳申飭者,非止一再,而新進年少,怠慢成習,雖日加督促,而視之尋常,恬不動念,致令三四朔日記,未得粧䌙,事之寒心,莫此爲甚。曾於壬子年,因承旨奏達,無論實假官,在任時日記,畢修正後,方許遞改,如或以服制出仕,實病等雜頉見遞者,則待其畢制復命,差病後卽爲來詣,院中修正事,奉承傳矣。今亦依施行,而如是申飭之後,如有復踵前習,趁不修正者,計其日數多少,少則囚家童,多則推考警責,何如?上曰,政院日記時日取考,則引見說話,多有落漏處,事甚駭然矣。所達誠是,依爲之。已上燼餘
上在昌德宮。停常參·經筵。
下直,柒原縣監金桷。
初昏,白氣一道,起自艮方,直指西方,長二十尺餘,廣尺許,漸移南方,良久乃滅。
李壄啓曰,明日常參·經筵,取稟。傳曰,只晝講。又啓曰,來初一日輪對日次,而國忌齋戒相値,頉稟。傳曰,知道。缺
副校理趙大壽箚曰,伏以司諫李震壽,以措語見上持平金相稷,以措語見上正言李德英,以措語見上持平李大成,以措語見上竝引嫌而退,方生之論,不宜厓異,雖有異見,勢難仍在,筵中下敎未必爲嫌,不可以此輕遞言官。請司諫李震壽遞差,持平金相稷,正言李德英,持平李大成,出仕。取進止。答曰,依啓。日昨筵中嚴敎,蓋出勅勵,非以兩司之臣,爲必可遞,而今觀處置,無他措辭,但云筵中下敎,未必爲嫌,殊欠明白,亦涉苟且也。
宋廷奎啓曰,臺諫出仕事,命下矣,今已夜深,明日待開門牌招之意,敢啓。傳曰,知道。缺
校理李徵龜疏曰,伏以臣,猥以無似,獲蒙洪造,待罪館職,前後非一,而碌碌隨行,無一言匡輔,尋常愧懼,若隕淵谷。昨於筵中,親承聖敎,以三司有駁正之事,而不爲駁正,辭旨極其嚴峻,而兩司諸臣,竝卽引避,臣於是尤不任惶悚震駴之至,只緣館僚,異於臺臣,不敢自劾,終未免泯默而退,反省愆尤,達宵未寧,雖欲瀝血陳章,以謝不職之罪,分義是懼,尙此遲回矣。不料玆者,兩司處置,歸於本館,臣亦以同被嚴旨之人,方將自列之不暇,其何敢晏然仍冒,處置他人乎?伏乞天地父母,亟遞臣職名,以警具僚,千萬幸甚。臣無任屛營祈懇之至。謹昧死以聞。答曰,省疏具悉。爾其勿辭察職。燼餘
副校理趙大壽,副修撰崔昌大上疏。大槪,臣等於兩司多官之引避,有不敢晏然處置者,亟遞臣等之職,以便公私事。入啓。答曰,省疏具悉爾□□。
掌令任舜元上疏。大槪,臣於日昨筵中嚴敎之下,理難晏然,今聞物議,以僚臺之請遞兩掌令,多以爲非云。臣見差其代,尤不可冒出,玆敢略暴難安情勢,仰瀆宸嚴,伏乞聖慈,亟賜遞免,仍治臣前日帶職下鄕之罪,以嚴國法,以安微分事。入啓。答曰,省疏具悉。爾其勿辭,從速察職。
全羅道幼學吳言錫等上疏。大槪,伏聞朴泰淳之刊行許筠僞詩,貽辱於文成公李珥,李鳳瑞之厚誣文正公宋時烈,欲爲辨明,昨到輦下,則鳳瑞事已有禁令,玆不復陳白,只論刊行僞詩之事。伏乞聖明,亟命有司,毁其板火其書,仍治表章鋟榟者之罪,以盡尊德辨邪之道事。入啓。答曰,省疏具悉。今玆詩句,決知其非文成公之所作,則朴泰淳之刊行僞詩,以資醜正輩之藉口,果何意耶?實未可曉也。當令該曹稟處。已上朝報
掌令任舜元疏曰,伏以臣,儱侗有素,尺寸無長,而過蒙洪造,曲加剪拂,纔遞諫任,旋叨憲職,臣且驚且愧,莫知所以致此也。在臣分義,固當感戴恩私,竭蹶趨命,而第伏聞再昨筵中,以三司之臣,在鄕自便,言責之官,一不糾正,聖敎嚴截,以至兩司相繼引避,臣於是,不勝瞿然之至。臣之見遞薇垣,纔過數日,則含默不職之罪,亦所不免,此固臣之難冒者,而況臣尤有所一倍悚然者,臣於頃日,待罪該司也,聞兒子病劇,急於救視,未暇請由,徑出郊寓,則論其罪犯,視諸受由不還者,而尤有重焉,故及叨諫職,以此自列,而喉司退却,未得上徹,臣至今頌諐,惶懼猶切。今於嚴敎之下,臣所自劾者,不但在於不言而已,則其不可一刻苟冒於臺次也,決矣。且聞物議,以日昨僚臺之不恤是非,請遞兩掌令,有乖臺體,大以爲非云。朴泰昌·金致龍,旣以不當而見遞,公議譁然,則臣代受其職,尤不可晏然冒出,玆不敢祗謝恩命,縮伏私次,而猥將難晏情勢,仰瀆宸嚴,伏願聖明,俯察危懇,亟遞臣新授職名,仍治臣前日帶職下鄕之罪,以嚴國法,以安微分,不勝萬幸。臣無任屛營祈懇之至。謹昧死以聞。批答見上
全羅道幼學吳言錫等疏曰,伏以君子之不幸受誣於憸人,自古而然矣。以孔·孟之聖,而乃受武叔·臧倉之毁,以程·朱之賢,而亦被邢恕·胡紘之謗,凡其誣缺數行我殿下,旣從士林之公,論特許文廟之腏食,則聖代尊德之典,缺謂不擧,而奈何世道汚下,人心陷溺,誣辱之語,狼藉於刊行文字,缺聞。噫嘻,此誠一大世變也,如是而若不明燭嚴斥,則其不爲衰魯亂宋之續者幾希矣,臣等請不避煩猥,而爲殿下詳陳之。蓋朴泰淳之作尹廣州也,刊行許筠所裒國朝詩刪,筠則昏朝賊臣,而構毁李珥者,篈之弟也。筠以邪淫奸孽之性,粗有文墨雕篆之技,嘗稡選東方人詩汁,而乃於卷中,贗作長律一篇,以爲李珥之詩題之,以初出山僧沈景混,而其上聯,有曰,前身定是金時習,今世仍爲賈浪仙。又批之曰,此詩不載本集,似爲三四諱之,其所謂三四,卽指前身今世等語也。筠之爲此,蓋欲逞其兄之餘憾,潛用機巧,暗作詩句,引用金·賈之故事,以實入山之浮謗,而又恐人之以本集所無,覷破其奸狀,至以諱之語爲批,憸人伎倆,陰且慝矣。然且自有可辨者,所謂時習,則莊陵禪讓時,佯狂爲僧,而脫又長髮者,浪仙亦唐詩僧無本,而後去浮屠名島者,浪仙,其字也。夫李珥之初年求道,蹔遊山林,元非有捨身變形之事,故其與老宿間答書,旣曰措大,林億齡詩集,亦曰,與李生遊山,設令珥果如金·賈之嘗爲緇流,則何以有措大若生之稱耶?初學之過於高明,泛濫釋敎,程·張·朱之所不免,珥之小時耽禪,一朝覺悟,實如昔賢,則何可謬擬於彼兩人者哉?玆事自乙亥以後,朝紳章甫,論辨甚晣,而向者文正公宋時烈,於投進其師文元公金長生文集之疏,仍辨李珥之未嘗變形,以打破洪受疇之讆言者,尤爲痛快,則此詩之非珥所作,不啻灼然矣。且人之所自況,例取其心事氣味之相類相感,而時習,乃佯狂之逸民,則不過傲僻之詩人,以珥之生際盛世,自少志學,其肯自況於缺者流耶?雖詩之體格論之,此詩全篇,流宕浮輕,缺數行正,圖所以造謗,而惑世者亦何所不有也。況自古詩篇,例缺李河梁之詩,錄於蕭統文選,而蘇軾以爲六朝之作,懷素缺之預載於李白本集,而胡應麟,明其僞作,木蘭之歌,或收於古詩,或選於唐詩,古人所裒集而傳後,尙不可盡信,則如筠者,又何足論耶?況筠之成人而識字,在於李珥旣沒許久之後,又作私淑之類,則其所採錄者,行世本集之外,更於何得之乎?況此詩起句曰,分袂東西問幾年,而以珥上疏與年譜考之,則其在楓嶽,未滿周年,此果係自作,則夫豈誤記其年歲耶?是故,前日此書,雖或有謄本,而士大夫,疾其悖妄,蓋鮮收錄,而至於批評,則世所罕聞,若其註釋,元非所有,不意泰淳,乃謀剞劂,以廣其傳布,以條錄批評,以資發揮,又旁搜詩話,以備註釋。又自製序文,盛言其不可不傳,而恨東俗之迫隘,莫肯表章,或以比禮記之月令,漢宋之史書,或稱以所集非其言,而諸賢之言,夫不韋曄約固可惡,然其書有記先王之遺制,有著一代之實錄,則其可猥擬於謬妄之詩卷,而卷中所錄,眞贗相雜,則又可混稱以諸賢之言哉?此詩不但本集之所無,文純公朴世采之追稡珥之外集,亦無所錄,又不載靑丘風雅之中,則未知泰淳,何所證究,灼知其爲珥作,而乃敢書珥姓名,又註其字號官諡於此詩之右,有若的確而無疑者然哉?後生末學之可考據者,宜莫如李珥所著問答之序及林億齡詩集,而泰淳,不以爲信焉。玆事之前後論辨者,莫非前輩名賢,而泰淳不以爲重焉。東詩之選錄,風雅最精,而泰淳亦不以參閱焉,若乃世采,實是族父之賢者,而不以其不錄爲可法,而惟筠之謬妄,是徵是信,表章而揭列之,無一毫嚴畏之意,無半句辨明之辭,是誠何心哉?且臣於此事,尤有所深惡者焉。夫筠之爲此書,在於振·後稷等之前,振·後稷等之誣珥毁珥,靡所不至,而然未嘗援引,缺直擬於緇流者,蓋其羞惡之一端,亦不忍以賊筠之所缺數行讆言,風習漸壞,不覺其梏亡好賢之本性,未知泰淳缺謬書,鋟梓僞詩者,亦未免此習而然耶,抑欲自衒其曉缺審鑑賞故,爲張大之擧,而終致貽辱於先賢耶?雖曰,此事初非有意,諒其尊尙先賢之誠淺,而徵信謬書之意深,遂至於此耳。然則泰淳,亦不足深責,而有大可憂者,向者從享聖廡盛典,雖幸追復於旣黜之後,而人心益偸世變無窮,若使異日醜正之徒,復卽如李玄者書,而藉口於此詩,以爲此乃平昔尊尙李珥者之所表章,不可謂虛妄云爾,則亦安知聽之者,不復疑惑耶?然則此書之刊行,實係斯文將喪之幾,而泰淳,有不得辭其責矣。臣等居在遠方,晩見印本,不勝駭惋,且聞文正公宋時烈,亦被李鳳瑞等之厚誣,師生倫義,將底晦滅,思欲竝爲兩賢伸辨,聚議多士,宿舂重繭,封章入京,則鳳瑞已有禁令,京外儒生之疏章,皆阻喉司,故玆不復陳白,只論泰淳刊行僞詩貼辱先賢之事,伏願聖明,痛先賢之被誣,察僞詩之非眞,亟命有司,毁其板火其書,而仍治表章鋟梓之者之罪,以盡尊德辨邪之道,毋令武叔·臧倉·恕·紘之輩,復出於盛世,則國家幸甚,斯文幸甚。臣等無任瞻天望聖激切祈懇之至。謹昧死以聞。批答見上
上在昌德宮。停常參·經筵,只晝講。
未時,太白見於巳地。
李健命,以兵曹言啓曰,當日幼學朴奎老稱名人,自宣仁門入來,差備門外擊錚,極爲駭愕,令攸司囚禁治罪。同門守門將具釴,常時不能禁斷雜人,以致闌入,亦難免其責,推考,何如?傳曰,允。
李健命啓曰,持平金相稷,再啓煩瀆,退待物論矣。傳曰,知道。
李健命,以都摠府言啓曰,副摠管李宇恒,以御營中軍軍兵等,賞中日試放事,除標信南小門洞進去之意,敢啓。傳曰,知道。
李震休啓曰,吏曹郞廳來言,臺諫有闕,政事何以爲之?敢稟。傳曰,當日爲之。
有政。
吏曹判書崔奎瑞在外,參判趙相愚進,參議徐文裕進,都承旨李震休進。
以尹誠敎爲司諫,金鎭龜爲判尹。
兵批,判書閔鎭周進,參判李光夏進,參議沈枰服制,參知朴紳進,右副承旨李健命進。
以李世華爲知中樞,李恒爲同知,李益壽·李行益·臨陽君桓爲副摠管,全百祿爲內禁衛將,李泓爲羽林衛將,李彭壽·朴廷賓爲五衛將,趙囿春爲洪州營將,張善漢爲南虞侯,金萬秋·鄭泰久爲部將,黃世楨·尹澤爲僉知,李震壽爲副司直,崔順萼·李善長爲副護軍。月串僉使申應華,敎鍊官李行昌,今加嘉善賞加。
副校理趙大壽疏曰,伏以臣於昨日,獨當處置,而兩司引避,蓋緣伊日聖敎之嚴峻,則不必以此,皆在應遞之科,故只擧避辭中大意,泛請出仕,而至於措語之欠詳,則實臣見識昏昧之致也。昨承批旨,誨責備至,惶駴震恐,達宵耿耿,誠無以自解也。嚴敎之下,勢難晏然於榮次,伏乞聖明,鐫削職名,以安微分,不勝幸甚。臣無任惶悚俟罪之至。謹昧死以聞。答曰,省疏具悉。爾其勿辭察職。
午時,上御宣政殿,晝講。入侍,同知事趙相愚,特進官李光夏,參贊官南致熏,侍讀官趙大壽,檢討官崔昌大,假注書尹憲周,記事官尹志和·金興慶,武臣朴泰圭。上讀前受音爲政法先王章第五,臣按時務之宜,止終苟道也,一遍訖,大壽讀,臣按後世之君,止惟聖明裁擇,上受而讀之,一遍訖。昌大曰,爲治之大原,修身齊家等事也。牧民之要道,軍政等事也。上曰,唯。昌大曰,考見本文,則明道上十條,而此則拔去三條,以其不緊於當今故也。上曰,本文拔去可也。缺昌大曰,近聞閭巷間流傳之言,工匠·畫師,常留差備門外,久爲使役云。此等事,不必爲聖德之大累,而若不潛心於治道,則自然流入於玩物喪志之域,甚可畏也,苟能卓立聖志,則必無此患矣。且聞水銀多入云,有識之士,寧不訝惑?宣祖朝,黃蠟多入,而傳言用於佛像云,李珥極言其不可,故還爲出給。仁祖朝,趙翼在玉堂時,上箚以爲畫師連日使役,當此危難之世,豈可爲玩物喪志事乎云,則自上亦嘉納。卽今危難之像,有甚於兩朝,而此等事,遠外流傳,豈無識者之憂乎?卽今有之則停罷,日後一切徵戒勿爲此等事,而頻接臣隣,講論治道則可也。上曰,所達切實,當留意焉。相愚曰,欲爲器皿,則必求良工,欲爲繪事,則必求好手,夫君德成就第一件事,而金昌協之文學雅望,不爲召致,工匠·畫師,猶擇善手,而至於法筵,則不思擇人之道。伏願聖上,審輕重取舍之幾,別致金昌協於法筵,以爲輔導之地。上曰,唯。缺上遂掩卷。相愚曰,雖非大段,而有欲陳達之事矣。韓山郡守朴涏,下直發行之後,行到漢江,欲爲渡涉之際,吏曹參議徐文裕,差祭宣陵,罷後還歸,而兩行相値,彼此下人,爭船鬪鬨,則兩官各治其帶率,而徐文裕語言之間,有些差失,朴涏因此不安,退在郊外,累度呈狀于吏曹及備局,今過十餘日,尙不下去。自本曹推捉,非止一再,而亦拘留邸吏,而無意發行,此時夫馬留滯之弊,殊涉可慮,朴涏推考後,使之速爲赴任,何如?上曰,依爲之。出擧行條大壽曰,進講冊子懸吐,故未能多懸矣,在外同僚,明日牌招懸吐之意,敢達。上曰,依爲之。出榻前定奪大壽曰,都堂錄,已過周年,尙不爲之,蓋廟堂位不齊而遷,延至此矣。卽今有兩大臣·大提學,又爲出仕,速爲擧行之意,分付,何如?昌大曰,吏曹堂上當參,而判書無之,則參判亦爲代行矣。上曰,斯速爲之可也。昌大曰,成命累下,而至今不爲,誠爲未安矣。分付定日爲之,似好矣。上曰,雖不分付定日,豈不速爲耶?出榻前定奪諸臣遂以次退出。已上燼餘
禁衛營啓曰,本營軍色郞廳前持平李大成,糧餉色郞廳前郡守安紳,旣已啓下,而李大成方在罷散中,安紳時無職名,依例令該曹,竝付軍職,冠帶常仕,何如?傳曰,允。禁營謄錄
上在昌德宮。停常參·經筵。
未時申時,日暈。
宋廷奎,以義禁府言啓曰,以平安監司狀啓,刑曹粘目,前平南萬戶李時馝,移本府事,允下矣,李時馝方在待命於本府,卽爲拿囚之意,敢啓。傳曰,知道。缺
傳于李健命曰,大臣·備局堂上引見。
李壄啓曰,以三日泮製事,因大提學吳道一陳達,政府西壁,旣已變通改差矣,初二日乃國忌,明日以後,則勢難開政,何以爲之?敢稟。傳曰,政官牌招,當日開政。
李健命,以兵曹言啓曰,當日幼學姜世傑稱名人,自丹鳳門入來,差備門外擊錚,極爲駭愕,令攸司囚禁治罪,同門守門將李惟恒,常時不能禁斷雜人,以致闌入,亦難免其責,推考,何如?傳曰,允。
有政。
吏批,判書崔奎瑞未肅拜,參判趙相愚進,參議徐文裕進,右承旨李壄進。
吏批啓曰,兩司闕員,今當差出,而擬望之人乏少,外任竝擬,何如?傳曰,允。
以李彦綱爲右參贊兼知義禁,姜履相爲持平,金昌直爲正言,宋徵殷爲副修撰,吳道一爲歸厚提調。
兵批,判書閔鎭周進,參判李光夏進,參議沈枰服制,參知朴紳服制,右副承旨李健命進。
以李玄錫·金載顯·李光迪爲副護軍,朴明義爲副司直。缺
宋廷奎啓曰,卽者司書李觀命,聞其母病添重,陳疏徑出,元疏則今方捧入,而莫重禁直,不待交替,輕先出去,推考,何如?傳曰,允。
校理李徵龜,修撰南正重等箚曰,伏以持平金相稷,以避辭見上掌令任舜元,以臣近忝諫職,而循默之責,與諸臺無異,前又帶職下鄕,而冒禁之罪,視他自別,而適緣情病難强,未卽出謝自列,不得不露章陳暴,而且聞物議,以僚臺之請遞兩掌令,大以爲非,臣旣代其職,尤難晏然,故略及於疏末者,蓋出自處之義,元非强引之嫌也。昨伏見金相稷避辭,則張皇辨明,自謂無失,而至以稱有物議等語,顯有譏斥之意,臣竊訝焉。大凡臺官處置,觀其避辭所執之如何,而立落之者,自是臺例也。道臣本無專殺之權,而言官旣發執法之論,以爲聞之最審,則論以臺體,未見可遞,而伊日處置,大違常規,物情訝惑,譁然非之,則豈相稷獨未之聞耶?且相稷,乃以道臣杖殺人命,前後何限,而未嘗有論罪之擧爲言,噫,臺閣之上有此論議,是使朝家,導之濫刑,而法爲虛設,何其急於阿護,而不顧流弊之無窮耶?臣前有犯科之失,又被僚臺之斥,以此以彼,決不可一刻仍冒於臺次。竝引嫌而退,當初處置,謂有物議,則揆以臺體,勢難仍在,帶職下鄕,旣犯禁令,而斥人阿護,且欠和平,請持平金相稷,掌令任舜元,竝命遞差。取進止。答曰,依啓。缺
右承旨李健命疏曰,伏以臣之老母,宿疾沈痼,已逾三歲,長在牀褥,數日前添得寒熱之症,投藥得汗,少似鎭定矣。卽者家人急報,所患之症,復如前日,而症勢加劇,遍身寒束,頭痛身熱,殆不能堪而寸。此是積敗之餘,變症無常,而臣方在直廬,不卽救視,人子至情,萬分煎迫,不得不冒死投疏,徑出闕門,伏乞聖慈,亟遞臣職名,仍治臣擅離直次之罪,千萬幸甚。臣無任兢惶戰灼之至。謹昧死以聞。答曰,省疏具悉。爾其勿辭,救護母病。
司書李觀命疏曰,伏以臣於直廬中,得聞母病沈重,遍身寒粟,精神昏憒,頃刻之際,症情轉劇,臣聞來驚惶,方寸靡定,不得不陳章徑出,伏乞聖慈,俯諒危懇,亟遞臣職,俾得專意救護,仍治臣擅離直次之罪,以警具僚,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,救護母病。缺
戶曹判書金構辭職上疏。入啓。答曰,省疏具悉。卿其勿辭,調理行公。
辰時,上御熙政堂,大臣·備局堂上引見。入侍,左議政李世白,行司直李彦綱,刑曹判書姜鋧,禮曹參判吳道一,漢城左尹羅弘佐,兵曹參判李光夏,禮曹參議李寅燁,右副承旨李健命,掌令任舜元,副校理趙大壽,假注書尹憲周·李廷揆,記事官尹志和·金興慶。世白進曰,近日之候,寒暖不適,聖體,若何?上曰,無事矣。缺上曰,知義禁金構改差,無故人口傳差出,可也。出榻前下敎上曰,聞掌令任舜元,來在閣門外云,史官出去招來。臣憲周承命趨出,招舜元以入。缺世白曰,還上之中,軍餉最重,外方尤當着實擧行,而今者,取考京畿水使尹就商軍餉捧未捧成冊,則未捧者至於三分之二云,監色則已令監司推治,而水使亦不可無警責之道,京畿水使尹就商推考,何如?上曰,推考可也。出擧行案寅燁曰,沿海被災雖云尤甚,莫重軍餉元數三千四百石內,未捧二千五百石,似是各軍未捧之數,而誠極寒心矣。世白曰,曾因東萊府使鄭澔所達,史官實錄曝曬時,與倭國所定約條考出事,定奪矣。前冬李台佐下去太白山時,使之考出,宣廟實錄中,雖有講和往復文書,而定約條一款,終無所載錄處,故不得考啓矣。備局文書中,己酉庚戌年間,有約定之事云,此乃昏朝初年事也。卽今尹志和以曝曬事,下去赤裳山城,使之詳細考出,如有約條載錄之處,抄啓之意分付,何如?上曰,依爲之。出擧行案鋧曰,科獄干係罪人李濟等事,因大臣箚子,令本曹議啓矣,臣纔過大病,而卒然當之,未及考見文案,且未與僚員相議,而考見文案後議改之意,敢達。上曰,依爲之。缺寅燁曰,臣有區區所懷,敢達矣。我國之貯,江都·南漢爲上,而江都會付十七萬石內,所捧四萬八千石,南漢會付十萬石內,所捧二萬一千石,而江都則皆米,而南漢則皮雜穀,通計如此,莫重軍餉,發散爲重,而不幸荐飢之餘,存者若是,誠爲悶切矣。國儲蕩然,無他着手處,而今春雨勢如此,前頭兩麥,姑未知其如何,而如或不幸,則不過下手於江都·南漢矣。卽今節用之道,尤切於生財之方,毋論宮中·府中,一體節用,各別着意可矣。上曰,然。缺李世白曰,卽今民事最爲切急,而春雨太數,前頭農事,亦未知其何如矣。勸農之政,年年申飭,各道春夏間狀聞,則皆以爲着實勸課,幾盡付種,陳荒處絶少,及至秋後,稱以未付種處甚多,輒請給災,是何前後狀啓之不同耶?前冬右議政閔鎭長爲戶判時,來問臣病,臣以各道災實狀啓上來後,未付種給災最多處,憑考春間狀啓,尤甚相左者,不可不警責,缺及矣。未知其後,果爲定奪與否。卽今已後,時雖不可追論,缺査啓聞後居末者,依上年例論罪,而今後,則每於缺上實數,居末守令,査覈啓聞後論罪事,定式施行宜當,缺知委施行,何如?上曰,依爲之。已上燼餘金霔校正。日記廳郞廳李運海書。
上在昌德宮。停常參·經筵。
檢閱尹志和,實錄曝曬事,茂朱地出去。
吏曹啓曰,臺諫有闕,政事,取稟。傳曰,過國忌後爲之。
禮曹判書鄭載禧牌不進。
政院啓曰,禮曹判書鄭載禧,吏曹判書崔奎瑞,昨已入來,猶且違牌,尙不出肅矣。月令重獄久滯,勘斷無期,大政遷就,一日爲急,更爲牌招乎,何以爲之?敢稟。傳曰,依爲之。
昨日引見時,左議政李世白所啓,卽今民事最爲切重,而春雨太數,前頭農事,亦未知其何如矣。勸農之政,年年申飭,各道春夏間狀聞,則皆以爲着實勸課幾盡付種,陳荒處絶少,及至秋後,則稱以未付種處甚多,輒請給災,有何前後狀啓之不同耶?前冬右議政閔鎭長爲戶判時,來問臣病,臣以各道災實狀啓上來後,未付種給災最多處,憑考春間狀啓,而其中尤甚相左者,不可不警責之意,言及矣,未知其後,果爲定奪與否。卽今已後,時雖不可追論,更以着實勸課之意,申飭外方,歲末考其勤慢而處之,何如?上曰,依爲之。又所啓,各道還上,自備局審度外方形勢,酌定捧上事分付,而無一邑依定式捧上,雖出於民事之切迫,而朝令之不行於外方,誠可寒心。前年小臣陳達各邑還上封倉後,尤甚未捧居末守令之本道査啓論罪矣。若無更爲分付之事,則外方必未知爲每年應行之事,今年亦令道臣,詳査啓聞後,居末者,依上年例論罪,而今後,則每於歲末,考其捧上實數,居末守令,査覈啓聞後論罪事,定式施行宜當,以此知委諸道,何如?上曰,依爲之。
禮曹參議李寅曄所啓,大臣以勸農事陳達,而小臣曾以監賑御史書啓中,堤堰申飭事,有所陳達矣。自此甚重水利,而祖宗朝亦爲深慮,各道築堰儲水,非止一二處,而年久之後,廢而不講,各衙門諸宮家,稱以乾坊築,從以折受,各道堤堰蒙利之處,皆將廢棄,誠爲可惜。況今春雨頻下,前頭之事,尤爲可慮,今雖節晩,各別申飭,以爲儲水灌漑之地,何如?上曰,申飭爲之,可也。
禮曹判書鄭載禧,吏曹判書崔奎瑞,再招不進。以上朝報
上在昌德宮。停常參·經筵。
申時,日有左珥。
刑曹啓目,科場干係罪人等事,前判書李彦綱議讞定奪之後,因大臣箚子,有更令本曹處之之敎。李濟段,前判書李彦綱,前參議閔鎭厚所論,各有意見,而大槪受敎輯錄中,只曰符同易書用奸者,邊遠充軍,而無他論理之語是白在如中,今此李濟,雖與易書書吏尹貴悅,要其精寫,而別無用奸情迹,則恐不當與李世禎之追改文字,狼藉用奸者,比而同律,但念易書相約,亦係不法,則旣已現露之後,罪止徒配,似或太輕,與易書書吏,竝限年充軍,恐不悖於參酌輕重區別勘律之道是白乎旀,洪錫輔·柳近·鄭勖先等事段,李彦綱則以爲無寧施罪其主,使有所徵畏。閔鎭厚以爲其奴未承款之前,不可論罪其主,至謂之後弊無窮。兩說俱有所執,而大抵今番科獄,實是無前之變,不可不別樣科治,設使其主,果不參涉於其間,其奴旣以雇軍,冒入場中,則到今發覺之後,亦不可謂其主之全然不知,則其在嚴科場杜後弊之道,恐不宜獨宥其主,參酌徒一年定配之意,似合於徵礪之道。其奴城豪壬辰段置,勿論其主之指使與否,旣非應入之元軍,而圖囑衛將所書員,有此冒入,則雖無用奸之事,亦不可全釋,徒配徵礪,恐無不可,至於李萬鍾段,其爲所犯,考諸受敎,科場事目六條,俱不襯旨是白乎所,其奴雖已承款,而原其本情,實與未承款之奴無異,而旣已區別承款與否,則限一年充軍,其奴斗諱,則與他奴同律宜當是白乎旀,安龜瑞·崔錫基等段,以衛將所書員擅減元軍,代立他人,情狀絶痛,以全家徙邊論斷爲白乎旀。李順一·朴尙傑等段,考諸受敎,與代立軍士元當身不立者,濟州徒三年充軍律,似或無異。依前定奪,勿限年邊遠充軍爲白乎旀,技同官廳直金兌蓍段,以李秀指換皮封,傳給於承業是如,承款是白乎旀,假羅將白唜同段,李世禎外場文字,私自傳通是如,承款是白乎旀,易書書吏金壽得段,李道徵換封書,給於文次星是白乎旀,李世禎違廉五字,自外傳通改書是如,承款爲白有臥乎所,俱係科場用奸,竝只邊遠充軍是白乎旀,內工知書吏薛昌益段,宋晟試券見落後,言說於封官書吏金時興是如,承款是白乎矣。此則與科場用情稍間,參酌徒配是白乎旀,査同官書吏洪錫夏,廳直尹殷萬,封官廳直李仁昌,內工知書吏金興萬,謄錄官書吏尹仁達·金次明,憲府隨廳書吏崔以碩,所由洪起男等段,俱無所招現露之事,竝只放送宜當是白乎矣。臣等俱以淺見,全昧法意,莫重大獄,有難擅斷,上裁,何如?啓議讞頗得其當,依回啓施行爲乎矣,李濟·尹貴悅等乙良,限三年充軍。
政院啓曰,行大司憲宋濂,執義林濩,掌令李箕洪皆在外,持平姜履相未肅拜,掌令一員,持平一員未差,憲府無一行公之員,連日監察茶時,事甚未安,持平姜履相,卽爲牌招察任,何如?傳〈曰〉,允。
謝恩,持平姜履相。
京畿監司書目,廣州呈,以判府事柳尙運上疏上送事。啓。答曰,省疏具悉卿懇。卿之去國,倏已半年,缺然思想,曷有其已。矧今春日和暖,昔疾宜瘳,其不可一向退在,以孤至意也決矣。其亟回遐心,幡然登途,勉副虛佇之望。仍傳曰,遣史官傳諭。以上朝報
璿源錄較正廳堂上晉平君澤,林原君杓等啓曰,璿源譜略冊子較正事,因吏曹覆啓,宗簿寺提調,時無行公之員,而本廳知委擧行之事,一日爲緊,姑有句管堂上,先爲擧行事,命下矣。臣等取考庚申年較正廳謄錄,則較正官八員,郞廳六員,其他員役之數,亦頗煩多,當此百事裁減之日,宜有參酌省弊之道,較正官二員,以堂下宗班中抄擇啓下,郞廳二員,以宗簿寺官員,依例兼差,書寫忠義二員,以善寫之人擇差,宗簿寺忠義一員,亦爲兼差之,使喚吏隷及各司進排等事,亦皆從略磨鍊,似合事宜。且設廳處所,則依前定於宗簿寺堂上郞廳,所用印信各一顆,令該曹依前例爲先輸送,他餘可以變通事,待宗簿寺提調行公,相議更稟,何如?傳曰,允。以上禮曹謄錄
上在昌德宮。停常參·經筵。
禮曹參議李寅燁,佐郞柳百乘,康陵石物塗灰事,出去。
下直,順興府使蔡成胤,淸州牧使李浚。
左副承旨趙泰耉再度呈辭及正言李坦三度呈辭。入啓。遞差。
傳曰,明日晝講爲之。
工曹參議洪受疇上疏。大槪,臣於湖南儒生吳言錫等之疏,有不敢晏然者,乞遞臣職,以安微分事。入啓。答曰,省疏具悉。爾其勿辭,從速察職。
府啓,新除授掌令李箕洪,時在京畿楊州地,司諫尹誠敎,時在忠淸道尼山地,請竝斯速乘馹上來事,下諭。答曰,依允。
江原監司書目,新除職名,亟許遞改事,上疏上送事。啓。答曰,省疏具悉。卿其勿辭察職。
咸鏡監司書目,臣病勢日益危重,不得不更陳病勢,辭職上疏上送事。啓。答曰,省疏具悉。卿勿固辭,宜速察職。
禮曹判書鄭載禧辭職上疏。入啓。答曰,省疏具悉。須勿撕捱,速出行公。
吏曹判書崔奎瑞辭職上疏。入啓。答曰,省疏具悉。須勿撕捱,速出行公。
京畿監司書目,廣州呈,以左參贊申琓辭職上疏上送事。啓。答曰,卿其安心勿辭,從速上來行公。又書目,以龍仁呈,以領中樞府事南九萬上疏上送事。啓。答曰,省疏具悉卿懇。已諭至意,更何多誥?卿其須念國事,毋執撝謙,幡然就途,以副予望。仍傳曰,遣史官傳諭。
忠淸監司書目,洪州兼任結城呈,以獻納李光佐辭職上疏上送事。啓。遞差。
知中樞府事權是經辭職上疏。入啓。答曰,省疏具悉。卿其安心勿辭,速出行公。
副摠管李益壽辭職上疏。入啓。答曰,省疏具悉。卿其勿辭,從速行公。
政院啓曰,大政遷就,金吾滯囚,俱涉可慮,故吏曹判書崔奎瑞,禮曹判〈書〉鄭載禧,連次請牌矣,今則疏批已下,更爲牌招,使之從速行公,何如?傳曰,允。
備忘記,儒生賜第,其道太廣,宜加變通,以杜僥倖。從今日節製,定制黃柑試外,勿許賜第,庭謁聖,只在三人,而如或因慶別設庭試,則臨時稟旨,俾存區別之意。
備忘記,世子之祗謁永昭殿,間或行之,實非情禮所宜,每年展謁,似爲得當,仍念孝廟潛邸時,間有肅寧殿大祭親祭之例,卽今世子沖弱,雖難猝行,宜有預考前例定奪之擧,竝令禮官稟處。
謝恩,吏曹判書崔奎瑞,左副承旨崔錫恒。
禮曹判書鄭載禧,牌不進。
吏曹啓曰,來初六日都目政事爲之之意,敢啓。傳曰,知道。
刑曹,李濟仁川永宗鎭,限三年充軍,鄭勖先果川良才驛,柳近楊州綠楊驛,洪錫輔廣州慶安驛,徒一年定配,李萬鍾淸州牧,限一年充軍,城豪務安縣,壬辰鳳山郡,斗韓恩津縣,薛昌益長淵府,徒三年定配,尹貴悅海州牧,限三年充軍,李順一定州牧,朴尙傑靈巖郡,金壽江海南縣,金泰蓍興陽縣,白唜同機張縣,竝各限年邊遠充軍。啓。
備邊司郞廳,以領·左相意啓曰,吏曹判書崔奎瑞今日出仕,都目政當於數日內定行,都堂·弘文錄,亦必於都目前爲之,可無遷就之患,而吏曹時無實郞廳,令該曹今日內口傳差出,使之明日待開門出肅,以爲都堂合坐時進參之地,何如?傳曰,允。
吏曹口傳政事,吏曹正郞南正重。
備忘記,居首進士洪洵直赴會試,之次進士金有萬·金有慶,幼學鄭道顯,生員李瑋·李休成,各給一分。以上朝報
吏批,以南正重爲吏曹正郞,趙相愚爲右副賓客,任元聖爲掌令,任守幹爲正言,兪準一爲狼川縣監,李觀命爲京畿都事,趙泰老爲持平。
上在昌德宮。停常參·經筵。
自昧爽至辰時,有霧氣。
假注書宋〈宅〉相書啓,臣承命馳往于廣州栗峴村,判中樞府事柳尙運所住處,傳宣聖批,則以爲臣猥將微悃,敢瀆聽,惶恐竢罪之際,近侍之臣,遠臨鄕村,傳宣聖批,辭旨勤摰,催臣上途,而至以缺然思想,曷有其已爲敎,臣奉讀至此,不覺感涕之交迸也。臣雖冥頑,亦有犬馬之情,使臣如有一分趨命之勢,則承此恩諭,何敢坐違上犯違慢之誅,下孤戀結之忱哉?臣之所患,實如前疏所陳,手足不仁,跬步難運,精神昏瞀,言語顚錯,常在牀褥,作一尸居,餘氣雖强起趨赴,少伸臣子之恭,而誠有不可得者,分義掃地,罪戾如山,席藁私次,只俟斧鉞之加云矣,敢啓。傳曰,知道。
假注書李廷揆出仕,代孫景錫。
吏批啓曰,臺諫有闕,政事,取稟。傳曰,當日爲之。
政院啓曰,因備局草記,今日都堂錄爲之事,命下矣,吏曹堂上,當爲進參,而參判趙相愚,昨日政除授右副賓客,時未肅謝,卽爲牌招,以爲進參之地,何如?傳曰,允。
謝恩,右副賓客趙相愚。
傳曰,今日晝講停。
京畿監司柳之發,道內各陵奉審後入來。
戶曹參議尹世紀上疏。大槪,臣之所遭臺參,自有不可復屬朝端,亟命削臣仕籍,勘臣罪名,以謝人言事。入啓。答曰,省疏具悉。爾其勿辭,從速察職。
都堂·弘文錄圈點,六點李晩成·趙泰老,五點蔡明胤·任守幹·權尙游·李坦·李肇·李觀命。
府啓,同敦寧李弘逸,徒藉世蔭,濫躋卿列,全昧勤勅之道,久有濫雜之誚,乃至於招致得罪倫紀之人鄭維錫等,豢養家中,以爲大小科場用奸之地者,人言喧藉久矣。今者王府按治之際,其子世禎,經營排布,外場冒占之狀,旣盡現露,則在弘逸之道,惟當慙恧,而悚蹙之不暇,而乃橫生疑怒於出入臺省之人,送奴叱辱,無所不至,其縱肆無恥,莫此爲甚,亦有關於國家紀綱,請同敦寧李弘逸,罷職不敍。臣於昨日朝房茶時,得見全羅道求禮居仁貴稱名老嫗狀辭,則以爲上年本縣縣監,以差員,當其歷過各邑之時,其子必成,以該色吏,陪其官行,竣事還歸矣。今正月初十日,縣監乘夜開坐于客舍,猝然捉入必成,別定執杖使令三名,以四隅杖,不問罪狀,酷施慘刑,至於五六十度之多,且以石據口,折其三齒,使不得發聲,因枷鎖下獄。翌日又別造大圓杖,又施一百五十度之刑訊,卽斃杖下,故渠目見其子之死,入訴冤狀,則又爲囚禁渠身,而縣監亦慮爲法外擅刑之科,旣斃之後,始爲勒構罪目,報使請刑,及得回題,又以自知罪重,飮藥致斃之語,瞞報巡營。且畏一族之呈訴上司,其子之四寸,亦爲捉囚,加以亂杖,幾至死境云,而且其發怒之由,蓋出於不從資給愛妓之令,狀辭中臚列乖悖非法之事,亦甚狼藉。如此等說,則有不可一一取信,而至於杖斃一款,果如所訴,則必成,雖是官屬,酷刑擅殺,旣係不法,死後請刑,用意巧慘。又以飮藥致斃等語,瞞報上司之狀,尤極痛駭,此不可諉以邑民之赴訴而置之,請求禮縣監鄭宅周,拿問定罪。新除授掌令任聖元,以開城經歷,時在任所,請斯速乘馹上來事,下諭。答曰,不允。末端兩件事,依啓。
禮曹參議李寅燁,佐郞柳百乘,繕工副奉事趙泰徵,康陵石物塗灰後,入來。
禮曹判書鄭載禧上疏。大槪,臣於旅次,添得寒疾,委頓不省,昨日召牌之下,又未趨進,數日之內,三度違牌,臣罪萬死。臣之病勢,漸至危重,待差前進,已無其望,若或少滯,不免爲路上之疆尸,舁還舊居,以爲畢命松楸之計,伏乞聖慈,削臣職名,以安微分,不勝幸甚事。入啓。
備忘記,禮曹判書鄭載禧,身病之難强,誠如疏辭,則雖聞嚴旨,必不能作行矣。旣到城外,則可知其所患之不至委頓,而猶且累違召牌,因又還歸鄕庄,其在事體,殊甚駭然,鄭載禧罷職。以上朝報
吏批,以尹趾仁爲獻納,李坦爲司書,韓永徽爲全羅都事,李鼎相爲兵曹佐郞,朴澄爲開城府經歷。
上在昌德宮。停常參·經筵。
政院啓曰,今日賓廳日次,兩司當爲進參,而大司諫李彦紀,司諫尹誠敎,獻納尹趾仁,皆在外,正言金昌直陳疏到院,今方入啓,正言任守幹,時未肅拜,正言任守幹,卽爲牌招,何如?傳曰,允。又啓曰,卽者備邊司郞廳來言,大臣諸宰,以賓廳日次來會矣,領議政徐文重,聞諫臣疏中,有侵斥之語,卽爲退去,判敦寧府事崔錫鼎,以時任大臣,不得入侍,而曾無原任大臣,獨爲入侍之例,故頉稟之意,敢啓。傳曰,知道。
正言金昌直上疏。大槪,敢陳病重實狀,冀蒙恩遞,兼陳所懷,以備裁察事。入啓。答曰,省疏具悉。朝家擧措,務存大體,則春宮致祭,未爲不可,閱歲爭執,公議已申,則憲臣停論,未必輕遽,而今乃張皇陳疏,侵斥大臣,臺臣不少顧藉,未知今日義理,爾獨講明,而諸臣一皆昧昧耶?余未見其果出於公平之心,而他餘所陳,亦未必得當也。
禮曹啓曰,命下矣,取考前例,則孝宗大王,在春宮時,丙戌肅寧殿夏享大祭下令親行,丁亥肅寧殿移安時,因傳敎陪往,親行奉安祭,戊子·己丑夏享大祭,竝下令親行,展謁一款,則己酉年前,太廟亦無展謁之禮,肅寧殿無別行展謁之禮。王世子前頭永昭殿展謁之擧,則依宗廟例,每年歲令擧行,而大祭親〈行〉,則依肅寧殿已行之例,隨時下令爲之,似爲得當,敢此仰稟。傳曰,依爲之。
正言任守幹謝恩後啓曰,庸陋微臣,猥蒙收錄,復玷言地,揣分揆才,實無承堪之望,嚴召之下,不得不趨謝恩命。第本院,方請罷己卯監試之榜,而臣之從兄守經,亦參此榜之中,法當應避,不可參涉於其間,勢難因冒於職次,請命遞斥臣職。答曰,勿辭,退待物論。
府前啓,請同敦寧府事李弘逸,罷職不敍。答曰,不允。
參知朴紳上疏。大槪,臣於他人山訟,橫被誣捏,敢暴事狀,乞遞職名事。入啓。答曰,省疏具悉。爾其勿辭,從速察職。
左議政李世白箚子。大槪,今日賓廳之坐,病未進參,仍致廢闕,惶恐俟罪事。入啓。答曰,省箚具悉卿懇。有病未參,別無所傷,卿其安心勿待罪。仍傳曰,遣史官傳諭。
假注書李廷揆書啓,臣承命馳往于龍仁縣慕賢村領中樞府事南九萬所住處,傳諭聖批,則以爲臣之瀝血陳懇,歲已三改矣,章亦數十上矣。犯分之罪,自知難逭,而枯骸危喘,實無比數人類之勢,今欲復踐職秩,必以命絶爲期,則上以汚辱朝廷,下以喪敗廉偶,臣雖無狀,亦不敢以此自處,今承聖批,天聽愈邈,此臣心焦於憂慄,罪積於違慢,死期將及於朝暮之秋,伏地號泣,不知所云云矣,敢啓。傳曰,知道。以上朝報
備邊司啓曰,本司武郞廳副司果李萱,奔走勤仕,已滿十五朔,依例陞敍,或守令除授事,奉承傳施行,何如?答曰,允。以上備局謄錄
侍講院啓曰,卽者永昭殿不得展謁,今已累年,情理缺然,當爲展謁事下令矣,令該曹擇日擧行之意,敢啓。傳曰,知道。
禮曹啓曰,因侍講院啓辭,王世子永昭殿展謁吉日,令該曹推擇擧行事,啓下矣,展謁吉日,卽令日官推擇,則今三月十四日以前,無純吉之日,十五日·十七日·十九日爲吉云。此三日中,以何日定行乎?敢稟。傳曰,以十五日定行。以上禮曹謄錄
正言金昌直疏曰,伏以臣竊惟今日國事,可言者多,而試取其最苦者言之,則大義不明,國體漸壞,治獄不公,私意橫流,唯此二者,或係倫常之重輕,或係政刑之得失,其不宜泛爾而視之,□□明矣。臣請不避煩溷而條陳,惟聖明,察其□□是天理民彝之不可廢者,睦來善·權大運,誣辱坤殿,實非眚災之比,而司寇失刑,懲惡不嚴,濫蒙大霈,遽至全釋,□□後復畀故秩,此實執法司直者之所可必爭,而伊時請□□大運還收之啓,致令官庇其葬,有若無故之大臣,此已可□□大運得罪坤聖,則在我春宮,實係讐人,而今乃謬□舊號,弔祭盛典,有司之臣,循常請行,此豈非害傷於義理者乎?伊時李世奭之疏,可謂得宜,而奈何前席詢問之下,□家事體,宜爲致祭爲對,奉令宮官,又無一言之違覆,□唯恐行之或緩。噫,惟我春宮,玉質旣美,寶算正富,凡其養□□□實在輔翼之得失,而今乃如此宮官之瞻顧依阿者,□□大臣未嘗講明於義理,致令朝廷,有此過擧也。其所謂□□未知指何,而豈有害義傷理,而方合於事體者哉。□□上古父視君而母視后,臣有不恭於國母者,則是□□其罪惟均,豈宜有所輕重於其間哉?彼來善二行缺矣,是豈可復畀故秩,待之以三事之爲□□□於春宮致祭而已。停啓之諫官,乃以不害爲□□官何以爭執歟?初則爭執,後反承順,此果諫官之□□歟?諫官之平日自許以正論者如何,而今乃骫骳糢糊,使國體不尊,奸孽生心。丁道徽者,乘間闖出,獨停大論,使誣□□□豎之徒,偃然自便,而臺閣之臣,黽勉塞責,苟且甚矣。□□□之疏,欲明旣晦之義理,可謂朝陽之鳴鳳,而殿下□□□之,諸臺又從而譏詆之,竊恐君臣之義,母子之倫,今不得復□矣。彼道徽之獨停大論,庇護邪黨,固可痛惡,而然事有本末,不治其本,而正其末者,未之有也,今日朝廷,果能明義理尊□,則大運職牒之論,必不遽停。春宮致祭之擧,必不果行,而是旣□,則道徽之輕朝廷恣私臆,固無足怪矣。而況大論之停,非道徽也,亦有啓之者。去年金致龍·李敏英等之遽停憲府之論也,□議僚席,若其使得罪倫常之類,無所懲畏,則□□藉口於區區體例,只論道徽,如停論憲臣,則終免□舊大臣宮官,亦無非議,其何以恢公議而服人心哉?夫刑獄之□□公平嚴明,而近日科獄,係是創聞,其奸情慝態,必得明覈□治者,尤當公其心嚴其事,以免輕重左右之嫌,而日者金吾捕廳之所爲,多致人言,蓋金麟至之交通場屋,改券換封之狀,狼藉呈露,而金吾曲加庇護,或以差備官所不言之似字添□,或以誣飾之辭,謂以情實之語,初於諸囚之中,獨請例刑,及有物議,後乃黽勉嚴刑。沈益昌之交通用奸,情節昭著,而□□者,亦非知恥而不爲者,則所當窮覈嚴究,徐議罪□過而能改,徑先酌處,至於罪人所引皮封書寫之人□□,是所親知,則其間情僞亦可知矣。似不當猥藉其言,□□証前日試官之聚集賓廳,而考閱試券也,未能□□之,難辯其奸僞也。如此則皮封之書蹟,其又可信□□兪家自不敢盡諱,金克之臨場換吏,二行缺重獄,恐不當若是矣。至於擧子之以奴換□□者,先問衛吏於私室,戚屬親知掩置不發之說,不□□臺官煩論,則陳疏自辯,以爲先發之計,而人心尤可□者,閔時俊也。所謂進士及第,則纔得七人之名,更不究覈,至於□起,而遑遽移獄,已屬可怪。且其置對之際,擧措陰袐,人言之來,烏可免乎?況其收殺之言,徑發於前席,該囚之請移者,□□問目之已發者,遽爾廢却,治獄之道,無論囚人之多□司推覈,俱失疎緩,或拘姻婭,而恣爲營救之語,或□□有掩諱之迹,或冒侵官,而逞其伸縮之計,今日朝綱之□□王法之不行,良可寒心。伏願聖明,亟降明旨,必以振頹綱祛私道,爲務焉。批答見上燼餘
上在昌德宮。停常參·經筵。
自昧爽至未時,日暈。夜一更,月入井星。
繕工奉事李世沆,章陵石物塗灰事,出去。
下直,淸州牧事朴斗世。
禮曹啓曰,因侍講院啓辭,王世子永昭殿展謁吉日,令該曹推擇擧行事啓下矣。展謁吉日,令日官推擇,則今三月十四日以前,無純吉之日,十五日·十七日·十九日爲吉云,此三日中,以何日定行乎?敢稟。傳曰,以十五日定行。
弼善李敏英辭職上疏。入啓。答曰,省疏具悉。爾其勿辭,從速察職。
說書李㙫三度呈辭。入啓。遞差。
府啓,請同敦寧李弘逸罷職不敍。措辭見上新除授司諫院獻納尹趾仁,以北評事,時在任所,請斯速乘馹上來事,下諭。引嫌而退,嫌難參啓,其勢固然,不可以此,輕遞言官,請正言任守幹,出仕。答曰,依啓。
平安監司書目,回還冬至使一行,去二月十三日,自北京離發事。
兵曹,左邊捕盜大將李基夏。
刑曹參判趙泰采上疏。大槪,重被諫臣疏斥,決不可一刻仍冒於職次,亟罷臣職,以謝公議,以安微分事。入啓。答曰,省疏具悉。卿其勿辭,從速察職。以上朝報
都政。吏批,以安健之爲定平府使,李晩成爲副校理,沈益晉爲鐵山府使,朴泰圭爲竹山府使,金尙鉉爲司僕主簿,柳德玉爲海美縣監,吳遂雄爲刑曹正郞,朴尙彬爲司宰直長,尹世綱爲平澤縣監,鄭齊斗爲朔寧郡守,尹趾仁爲兼校書校理,南正重爲兼校書校理,尹趾仁爲兼司書,李世維爲持平,李晩成爲修撰,南極杓爲典牲署直長,金相元爲濟原察訪,柳泰明爲典籍,鄭道三爲熊川縣監,朴起祖爲尙衣別提,權尙游爲副修撰,朴大需爲禮賓別提,崔益望爲求禮縣監,宋宅相爲承文副正宇,尹明運爲新寧縣監,沈泰熙爲德川郡守,金厚徵爲內資奉事,趙泰老爲修撰,李舜英爲禮賓別提,趙公輔爲濟用直長,趙大壽爲副應敎,崔昌大爲校理,柳格爲魚川察訪,沈得良爲禮曹佐郞,李命熙爲監察,趙泰耉爲舒川郡守,朴弼揆爲內贍奉事,黃諄爲大靜縣監,申琓爲判義禁,權慜爲兵曹佐郞,安績爲博川郡守,李光著爲朔州府使,金獻鳳爲廣興奉事,李鼎華爲刑曹佐郞,李光佐爲吏曹佐郞,趙㝡爲禮賓主簿,兪道重爲宗簿直長,愼爾定爲軍資奉事,任守幹爲修撰,柳鳳輝爲說書,權爲忠淸都事,申必源爲新昌縣監,申琓爲禮曹判書,辛後甲爲碧沙察訪,尹以壽爲司贍主簿,韓世謙爲三登縣令,曺復敬爲平安都事,李昌謙爲司宰奉事,權胄爲司宰僉正,李成坤爲濟用奉事,鄭濟爲內贍直長,徐植爲造紙別提,朴壽仁爲黃山察訪,洪重楷爲工曹正郞,南相夏爲正言,柳龜徵爲禮曹正郞,朴大壽爲監察,趙之重爲監察,李晩成爲吏曹佐郞,鄭寅實爲典牲主簿,李術徵爲內資主簿,李廷師爲義盈奉事,洪禹翊爲繕工直長,金時說爲造紙別提,李舜英爲禁府都事,安晩成爲歸厚別提,沈文圖爲瓦署別提,李存道爲軍資主簿,洪重禹爲江原都事,金錫齡爲敦寧判官,安相億爲義盈主簿,李壽涵爲掌樂主簿,徐植爲司評,朴衡震爲長興主簿,閔聖魯爲司饔奉事,尹尙績爲宗廟令,趙泰老爲副校理,高可寅爲尙瑞直長,尹趾仁爲吏曹正郞。
都政。兵批,以李枝芳爲幙嶺萬戶,朴魯爲訓鍊判官,南聖敎爲訓鍊主簿,鄭台耉爲僉知,張友軫爲訓鍊主簿,林俊逸爲仇寧萬戶,鄭昌錫爲長津柵別將,申命仁爲都摠經歷,權益準爲武兼,文應奎爲武兼,李后逸爲文山萬戶,權順大爲文城僉使,洪時紀爲訓鍊主簿,李時蕃爲五衛將,洪倫敍爲武兼,尹衡丁爲武兼,李弘運爲武兼,金鑌爲雲龍萬戶,李萬全爲楸坡萬戶,李元命爲所江僉使,李台望爲白翎僉使,鄭祥斗爲全羅右水使,吳震熻爲錦串僉使,全聖兪爲五衛將,朴再華爲五衛將,李相頊爲訓鍊副正,李墇爲都摠都事,柳星漢爲宣傳官,尹世勣爲訓鍊僉正,南有祥爲薺浦萬戶,金義重爲平山萬戶,殷得說爲楊下萬戶,李弘遇爲德津萬戶,安相興爲光山萬戶,金益亮爲南桃萬戶,金鑌爲訓鍊主簿,洪夏錫爲訓鍊主簿,李萬全爲訓鍊主簿,閔孝重爲蘇□僉使,張好德爲安義僉使,崔振綱爲潼關僉使,李光輔爲加德僉使,趙益徵爲高嶺僉使,羅弘佐爲訓鍊都正,金晉鼎爲中樞經歷,柳濂爲都摠都事,李厚根爲訓鍊判官,河龍甲爲訓鍊判官,南聚星爲副摠管,姜銑爲同知,尹就五爲慶尙右兵使,鄭東望爲忠淸兵使,安弘敏爲晉州營將,洪時九爲都摠都事,車後載爲訓鍊判官,李墇爲訓鍊判官,金世重爲忠翊將,申命仁爲訓鍊僉正,金重信爲安東營將,殷夢相爲文兼,尹五尙爲訓鍊判事,林一柱爲全羅左水虞侯,李基夏爲訓鍊都正,郭柄爲忠淸兵虞侯,李鳳朝爲翊衛,柳重起爲南兵使,金萬鎰爲五衛將,金載輝爲都摠經歷,尙選爲訓鍊判官,趙世望爲都摠都事,柳德玉爲五衛將,安世衡爲中樞都事,吳道規爲忠翊將。朝報
有政。兵批,以安世衡爲中樞都事,柳德玉爲五衛將,趙世望爲都摠都事,尙選爲訓鍊判官,金載輝爲都摠經歷,金萬鎰爲五衛將,柳重起爲南兵使,李鳳朝爲翊衛,郭柄爲忠淸虞侯,李基夏爲訓鍊都正,林一柱爲全羅虞侯,尹五商爲訓鍊僉正,殷夢相爲宣傳官,金重信爲安東營將,申命仁爲訓鍊僉正,金世重爲忠翊將,李墇爲訓鍊判官,車後載爲訓鍊判官,洪時九爲都摠都事,安弘敏爲晉州營將,鄭東望爲忠淸右兵使,尹就五爲慶尙兵使,姜銑爲同知,南聚星爲副摠管,河龍甲爲訓鍊判官,李厚根爲訓鍊判官,柳濂爲都摠都事,李晉鼎爲經歷,羅弘佐爲訓鍊都正,趙益徵爲高嶺僉使,李光輔爲加德僉使,崔振綱爲潼關僉使,張好德爲安義僉使,閔孝重爲蔚山僉使,李萬全爲訓鍊主簿,洪夏錫爲訓鍊主簿,金鑌爲訓鍊主簿,金益亮爲南桃浦萬戶,安相興爲光山萬戶,李弘遇爲德津萬戶,殷得說爲楊下萬戶,卓有祥爲薺浦萬戶,尹世績爲訓鍊僉正,柳星漢爲宣傳官,李墇爲都摠都事,李相頊爲訓鍊副正,朴再華爲五衛將,全聖兪爲五衛將,吳震熻爲彌串僉使,鄭祥斗爲全羅右水使,李台望爲白翎僉使,李元命爲所江僉使,李萬全爲楸坡萬戶,金鑌爲雲龍萬戶,李弘運爲宣傳官,尹衡丁爲宣傳官,洪倫敍爲宣傳官,李時蕃爲五衛將,洪時兌爲訓鍊主簿,權順大爲文城僉使,李后逸爲文山萬戶,文應奎爲宣傳官,權益峻爲宣傳官,申命仁爲都摠經歷,鄭昌碩爲長津別將,林俊逸爲仇寧萬戶,張友軫爲訓鍊主簿,鄭台耉爲中樞都事,南聖敎爲訓鍊主簿,朴魯爲訓鍊判官,李枝芳爲幙嶺萬戶。
宋廷奎,以兵曹言啓曰,卽者初更未下之前,敦化門樓上,先打皮皷,闕門外傳漏軍,因此鼓傳呼打鍾,以致人定之誤打,聞來極爲驚駭,捉致禁漏使令·傳漏軍,推問曲折,則使令言內,傳漏軍以爲人定時刻,缺鼓,故不復致察,果爲誤打云。莫重更鼓,不聞禁漏,□違先打,致令鍾閣,誤打人定,事極可駭,當該使令□軍騎兵成承連,竝令該曹囚禁推治,何如?傳曰,允。
又以兵曹言啓曰,新除授左邊捕盜大將李基夏,時在平安兵營任所,上來間,以右邊捕盜大將李宇恒,姑爲兼察,何如?傳曰,允。
又啓曰,右邊捕盜大將李宇恒,左邊捕盜大將姑爲兼察事,允下矣,李宇恒卽爲牌招,使之聽傳敎之意,敢啓。傳曰,知道。
又以都摠府言啓曰,副摠管李宇恒,除標信捕盜廳坐起進去之意,敢啓。傳曰,知道。
弼善李敏英疏曰,伏以臣,徑停重論,見非公議□□□臣之疏出,而臣之情勢,愈益窮蹙,陳章請譴,未獲登徹,□懼祗承召牌,不得不黽勉就直,而私心惶縮,若無所容。卽伏見正言金昌直之疏,其所以罪狀臣者,極其嚴截,臣不勝悚慄之至。臣之停啓,非以睦來善等罪犯,謂有可恕,而其不能終始力爭,遽停大論,使王法大壞,懲討不嚴,臣實有不得辭其罪者,到今臺啓重發之日,不可一刻晏然於職次,投疏徑出,以俟處分。伏乞聖明,亟許鐫罷臣職名,仍治臣前後罪戾,以嚴公議,以安私分,不勝幸甚。批答見上
刑曹參判趙泰采疏曰,伏以臣,卽伏見正言金昌直之疏,追提旣往之事,譏詆凌踏,無所不至,其所臚列,有非尋常規警之比,臣於是竊不勝瞿然之至。夫睦來善罪名之關係甚重,臣豈獨不知,而閱月爭執,天聽邈然,日傳故紙,已非誠實底道理,況且特念其二行缺而論之者,動引義理,當之者固無自解,第念□□其蒙允則已,不然則毋論其遲速,終有一停之時,今此停論,謂之徑遽則可也。至以承順目之,骫骳斥之,語意□□一節,何其不諒之甚也?然誤着之失,臣實有之,循省□□何尤人,且臣之待罪刑官,爲日已久,而其於議獄之際,未嘗□□非徒備員數,參佐剩謾,則人之非斥,亦安得獨免乎?惟當縮伏含默,恭竢彈劾之加,而臣之所帶之任,非閑漫職事,尤不可引日虛帶,以益瘝曠之罪,玆敢冒萬死仰籲於宸嚴之下,伏乞聖慈,察臣情勢之難强,亟賜罷斥,以謝公議,以安私分,不勝幸甚。批答見上燼餘
上在昌德宮。停常參·經筵。
下直,珍島郡守李碩臣。
工曹參判尹以道上疏。大槪,臣於諫臣之疏,有不敢晏然者,乞遞金吾兼帶之任,以謝公議,以安私分事。入啓。答曰,省疏具悉。卿其勿辭,從速察職。
謝恩,副應敎趙大壽,校理崔昌大。
領議政徐文重箚子。大槪,乞賜斥退,以靖朝端事。入啓。答曰,省箚具悉卿懇。前席陳達,誠得大體,意外侵斥,不必深嫌,卿其體予至意,安心勿辭,速出視事,無孤如渴之望。因傳曰,遣史官傳諭。
謝恩,修撰任守幹·李坦。
戶曹參判嚴緝上疏。大槪,臣於諫臣之疏,有不敢晏然於職次者,亟遞臣職,因治臣罪,以安私分事。入啓。答曰,省疏具悉。卿其勿辭,從速察職。
戶曹判書金構上疏。大槪,賤疾尙苦,無望供職,且於諫臣之疏,有所不敢晏然者,懇乞亟賜鐫免,以謝物議,以安微分事。入啓。答曰,省疏具悉卿懇。卿其安心勿辭,從速行公。
司書魚史徽上疏。大槪,春坊新命,忽及病蟄之中,畏嚴分義,祗謁闕門之外,而父病彌留,實無離側供仕之望。情迹難安,亦無强顔冒進之勢,乞蒙矜察,俾得專意救護事。入啓。答曰,省疏具悉。爾其勿辭,救護父病。
謝恩,五衛將郭昌徵。以上朝報
都政。吏批,以金萬敬爲長鬐縣監,林世儉爲尙瑞副直長,柳之厚爲禮賓別提,李休徵爲監察,趙敬一爲禮賓別提,柳重昌爲監察,李坦爲修撰,趙相愚爲觀象監提調,洪以周爲軍器主簿,具莢爲刑曹佐郞,孫景錫爲靑岩察訪,李基漢爲廣興奉事,宋奎濂爲同經筵,趙泰老爲兼學敎授,蔡明胤爲副修撰,洪璛爲甲山府使,黃燫爲禁府都事,洪以周爲監察,安相億爲禁府都事,鄭思孝爲左通禮,南聖敎爲監察,金有章爲活人別提,魚史徽爲司書,宋光林爲義盈主簿,洪禹翊爲內贍主簿,朴泰遠爲宗簿主簿,趙泰老爲獻納,韓廷弼爲軍器主簿,李堤爲造紙別提,宋堯卿爲慶安察訪,李鎭周爲敬陵參奉,元夢鼎爲英陵參奉,金昌緝爲內侍敎官,李后潛爲掌苑別檢,南正重爲應敎,徐名世爲靖陵參奉,申采華爲敦寧參奉,李寶臣爲徽〈陵〉參奉,趙休徵爲典獄參奉,沈梯爲穆陵參奉,崔祥爲貞陵參奉,蔡宇柱爲璿源殿參奉,南宮埞爲長寧殿參奉,申轂爲禁府都事,韓世良爲繕工直長,柳光廷爲永昭殿參奉。
都政。兵批,以李汝巖爲訓戎僉使,崔國亮爲守門將,李箕燦爲武兼,朴世春爲宣傳官,鄭雲章爲宣傳官,閔鎭斗爲宣傳官,申潝爲守門將,趙壽亨爲部將,曺漢遇爲訓鍊判官,李道膺爲宣傳官,朴世棖爲慶德將,林重榮爲部將,邊相詡爲守門將,李泰徵爲宣傳官,金斗彰爲守門將,韓佂爲部將,李再英爲守門將,李惟胤爲武兼,李遂良爲宣傳官,黃鈺爲宣傳官,李雲松爲武兼,李明三爲四山監役,李命相爲四山監役,金鎭玉爲四山監役,李喜夏爲宣傳官,李晦根爲宣傳官,安敬龜爲武兼,李泰振爲武兼,李仁茂爲訓鍊主簿,趙以粹爲訓鍊主簿,權喜學爲慶福將,李世祥爲訓鍊主簿,金鼎鳴〈爲〉訓鍊主簿,宋廷蕃爲部將,李明徵爲副率,尹弼周爲武兼,申命尹爲武兼,張樞漢爲武兼,沈遇良爲部將,李東鳴爲部將,金憲章爲武兼,洪禹鼎爲洗馬,權時稱爲都摠都事,趙脩爲訓鍊主簿,睦天翊爲曹司衛將,林遇靑爲靑水萬戶,金錫九爲玉江萬戶,朴崑爲裕遠僉使,柳滌爲乶下〈浦〉僉使,崔重草爲卓芝萬戶,玄尙夏爲包伊萬戶,李基亨爲法聖萬戶,金泰興爲舒川萬戶,文尙彬爲薪智島萬戶,白光瑗爲慶德將,李廷弼爲碧團僉使,鄭弼衡〈爲〉山羊會萬戶,朴震武爲訓鍊主簿,朴仲徵爲訓鍊僉正,李鐵熙爲曹司衛將,洪時紀爲仁遮外萬戶,張友軫爲伐登萬戶,李鼎來爲白翎僉使,李峑爲龜山召募別將,郭昌徵爲外衛將,朴承瑞爲古城僉使,林元喬爲豐德浦別將,洪萬頃爲在德萬戶,朴文翊爲甘浦萬戶,崔義傑爲兎城僉使,金錫慶爲忠壯將。朝報
有政。兵批,以金錫慶爲忠壯將,崔義傑爲兎城僉使,朴文翊爲甘浦萬戶,洪萬頃爲載德萬戶,林元喬爲豐德浦別將,朴承瑞爲古城僉使,郭昌徵爲五衛將,孟南峑爲龜山別將,李鼎來爲白翎僉使,張友軫爲伐登萬戶,洪時紀爲仁遮外萬戶,李鐵熙爲曹司衛將,朴仲徵爲訓鍊僉正,朴震武爲訓鍊主簿,鄭弼衡爲山羊會萬戶,李廷弼爲碧團僉使,白光瑗爲慶德衛將,文尙彬爲薪智島萬戶,金泰興爲舒川萬戶,李基亨爲法聖萬戶,玄尙夏爲包伊浦萬戶,崔重南爲草芝萬戶,柳滌爲乶下浦萬戶,朴崑爲柔遠僉使,金錫九爲玉江萬戶,林遇靑爲靑水萬戶,睦天翊爲曹司衛將,趙脩爲訓鍊主簿,權時稱爲都摠都事,洪禹鼎爲洗馬,金憲章爲宣傳官,李東鳴爲部將,洪遇良爲部將,張樞漢爲宣傳官,申命尹爲宣傳官,尹弼周爲宣傳官,李明徵爲副率,宋廷蕃爲部將,金鼎鳴爲訓鍊主簿,李世祥爲訓鍊主簿,權喜學爲慶福衛將,趙以粹爲訓鍊主簿,李仁茂爲訓鍊主簿,李東振爲宣傳官,安敬龜爲宣傳官,李敏根爲宣傳官,李喜夏爲宣傳官,金鎭玉爲四山監役,李壽相·李明三爲四山監役,李雲松·黃鈺·李遂良·李惟胤爲武兼宣傳官,李再榮爲守門將,韓佂爲部將,金斗昌爲守門將,朴泰徵爲宣傳官,邊相詡爲守門將,林重榮爲部將,朴世張爲慶德衛將,李道膺爲宣傳官,曺漢遇爲訓鍊判官,趙壽亨爲部將,申潝爲守門將,閔鎭斗·鄭雲章·朴世春·李箕燦爲宣傳官,崔國亮爲守門將,李汝巖爲訓戎僉使,黃震文爲慶尙左水使。兵批政軸
上在昌德宮。停常參·經筵。
假注書孫景錫外任,代沈宅賢。
吏曹判書崔奎瑞上疏。大槪,臣之情理,有不敢一刻遲留者,玆敢留疏徑歸,乞削本兼諸任,俾得安意救護,以盡人子罔極之情事。入啓。答曰,省疏具悉。卿其勿辭,救護母病。
禮曹參判吳道一上疏。大槪,臣於情勢難安之中,病情猝重,陵上塗灰之時,無推移進往之員,乞命遞職變通,以便公私事。入啓。答曰,省疏具悉。卿其勿辭,調理察職。
禮曹參議李寅燁上疏。大槪,臣於諫臣之疏,有不敢晏然者,且臣宿病,近又添劇,旬月之內,決無供仕之望,乞賜遞罷臣本兼兩任,以謝公議,以安私分事。入啓。答曰,省疏具悉。爾其勿辭,從速察職。已上朝報
上在昌德宮。停常參,只晝講。
下直,豐川府使徐來遠,利城縣監吳振聲,明川府使李命徵。
禮曹參議李寅燁,佐郞金命三,章陵石物塗灰事,出去。
假注書尹憲周改,代朴鳳齡。
傳曰,下直守令,留待引見。
晝講入侍,同知事趙相愚,特進官李光夏,承旨宋廷奎,玉堂南正重·任守幹,假注書宋宅相,史官李台佐·金興慶,武臣朴思敦。
刑曹參判趙泰采辭職上疏。入啓。答曰,省疏具悉。卿無所嫌,勿辭察職。
刑曹判書姜鋧上疏。大槪,冒陳危悃,乞罷臣職,因治臣議讞失當之罪,更令勘斷,俾申公議事。入啓。答曰,省疏具悉卿懇。卿無所失,安心勿辭行公。
校理李徵龜上疏。大槪,冒萬死悉暴情悃,冀蒙恩許事。入啓。答曰,省疏具悉。疏辭,令該曹稟處。
咸鏡監司書目,德源府使李暉,濬源殿修改監董畢役後,還安祭闕而不行,罷黜事。
政院啓,卽伏見咸鏡監司李思永,罷黜德源府使李暉狀啓,則璿源殿修改時,先告事由,寒食祭兼行,事畢後卽行還安祭之意,別關分付,而李暉以獻官,還安祭闕而不行,及其粘移文報催促之後,始爲設行於今月初一日云。莫重祀享,公然廢闕,事畢閱旬之後,任自退行,事之可駭,莫此爲甚。論其罪狀,不可罷職而止,而本院無他請罪之道,令攸司察處,何如?傳曰,事極驚駭,拿問定罪。
掌令任元聖上疏。大槪,柏府新命,遽及於千萬夢寐之外,驚惶震惕,莫知攸措,分義所在,固當趨謝之不暇,而本病之外,又有情勢之難安者,以此以彼,決不可冒出,乞賜鐫削,以安微分,兼陳區區所懷,以備裁察事。入啓。答曰,省疏具悉。大科·小科之一竝罷榜,決知其不可,而諫臣之疏語,終未見其得當也。尹世紀事,爾言是矣,令金吾拿囚後,明査稟處,爾其勿辭,從速察職。已上朝報
吏曹啓曰,今都目政,永昭殿參奉柳光廷之廷字,誤以庭字,書於望單子,至於受點,矇然不察之失,在所難免,不勝惶恐,元單子中以廷字,改付標以入之意,敢啓。傳曰,知道。已上吏曹謄錄
晝講入侍時,參贊官宋廷奎所啓,年前癘疫方熾之時,東西道,各置埋葬監官,使之埋瘞僵尸矣。頃見漢城府草記,則三月朔內所報僵尸,東西道竝不過十八,則雖在常年,未必全無。爲此別定監官·軍卒,逐朔給料,亦係冗費,自今革罷,依前自各其洞內,隨卽收瘞之意,令該府申飭部官,何如?上曰,分付該府,可也。漢城府謄錄
刑曹參判趙泰采疏曰,伏以臣處事妄率,重被臺諫之斥,情勢危蹙,決無冒出之理,陳章請譴,反承濫批,惶殞狼狽,罔知容措,不得不尋單病伏,恭竢處分矣。卽伏見擊錚人尹以衡原情,則以其先世所訟嘉山堰畓,仍前決給於柳泰龜事,謂之偏聽,符執非誤決,侵辱臣等,無少忌憚,臣看來不勝駭惋之至。彼落訟者之稱冤,固不足多辯,而其所爲說,有若眞有冤狀而無端見屈者然,臣不可不略陳其槪,以明其誣焉。此訟立落,只在於地名之同□墾者爲主,而柳泰龜以嘉山地乫麻浦上流瑟琶串換浦處,□戌年間,成出立旨。金崇道則以乫麻浦下流堂毛老換浦處,癸卯年間成出立旨。一則稱瑟琶串,一則稱堂毛老,立旨所付,地各異名,一則稱上流,一則稱下流,浦水上下,流各異道。況瑟琶串,則載錄於本郡田案,而堂毛老,則不但不載於田案,前後査辯之時,終無指的之處,崇道則當初立旨,未知據何地而成出也。設令以此所爭,爲一地二名,崇道等立旨,已過數十年,而無耕墾之事,不過爲一張休紙,無用棄物而已。及其泰龜等鳩材入耕之後,敢生橫奪之計,初則謂有弊端,而驅逐之後,則稱有立而旨冤訟焉,其從中外之狀,已極非理,雖以崇道立旨見之,羅國安名字,旣書缺世衡又於立秋前上言啓下,而臣取見兩邊文書,缺眞僞,則京兆之決給於泰龜,明白無疑,乃以仍前決給之意,缺允矣。以衡憤其兄之見屈被罪,乃敢肆然擊鼓,更惹訟端。缺聖慈,亟賜遞臣職名,以存事體,不勝幸甚。缺已上燼餘
上在昌德宮。停常參·經筵。
自辰時至午時,月暈。未時,太白見於巳地。
尙衣直長宋相抃,柴場摘奸事,楊根地出去。
弼善李敏英三度呈辭。入啓。遞差。
禁府,尹世紀拿囚。啓。
政院啓曰,行大司憲宋奎濂,執義林濩,掌令李箕洪在外,掌令任元聖,持平李世經未肅拜,持平姜履常呈辭,連以監察茶時,事甚未安,呈告未肅拜人員,竝卽牌招,何如?傳曰,允。
謝恩,掌令任元聖。
領議政徐文重再箚。大槪,更申微懇,乞遞職名事。入啓。答曰,省箚具悉卿懇。前箚之批,已諭至意,卿胡不諒,連章丐免,若是其太過乎?心竊愕然,無以爲諭。卿其須念國事,安心勿辭,卽起視事,勉副予望。仍傳曰,遣史官傳諭。
全羅監司書目,靈光郡守李萬齡,以其親病,受由上京,久不還官,罷黜事。
昨日晝講時,宋廷奎所啓,程子箚子有曰,經界井地,爲治之大本,非有古今之有異也。況今自上,留意量田,有節目講定之敎矣,臣有淺見,敢此仰達。我國田制,本來隱漏,況法綱解弭,奸僞滋多,若不先救弊端,另爲變通,則隱漏之患,猶復前日矣,外議亦不無得不補失之慮矣。蓋行用量田之法,庫員則有四標,而字號則無定界,或一田,分屬於兩字,或他彊,參入於中間,故踏驗之際,紛如亂絲,莫尋其緖,至若邑境之犬牙,外面之繡錯,非有限域,孰辨彼此。奸民猾胥,推諉幻弄,欺冒多端,近來田結之漸病,隱漏之難覈,良由於此。今若定爲字經界如庫員之爲,而勿拘一字,五結之數,山川陵曲,路道溝渠,各因其勢,而定爲四界。平野則依宋朝千步方田之法,尺量爲限,立標爲識。量案規式,則略倣皇明魚鱗圖之制,參以本國行用之法,每字圖其形數,錄其四至,標其地號,詳其州名,要令擧圖,尋界考案,覈名如指諸掌,則其於均田之方,裨益不少。踏驗之便,一也。爭訟之簡,二也。加耕挾起,庶盡搜刮,三也。經界旣定,詐僞難容,雖有少漏,終無大失,四也。年久改量之時,可因舊迹,釐其少變,而不至於全體改革,五也。此制一立,暫勞永逸,可爲萬世無窮之利矣,博詢諸臣,討論遺典,定爲一代之制,何如?上曰,承旨所達,不無意見矣。卽今紀綱解弭,奸僞百出,雖行量田,如不能着實爲之,則有名無實,其弊猶前,殊無量田之實矣。以此所達,分付該曹,使之稟處可也。又所啓,量田必以秋成後爲之者,亦不無妨礙之端,蓋收穫之畢,恒在十月,此時百役俱興,公私無暇,天寒日短,或値雪積。況翌年稅額,必趁歲前磨勘,創卒未盡之弊,固其勢也。今若先頒節目,使之講習而整待,歲飜爲始,限立苗前隨便打量,長夏無事之時,修定文書,則事尤便好矣。且量田之難,雖在分等,不但地品辨別之未易,尺量之後再三打算,商定結卜之時,易致錯誤。若依大典磨鍊,尺量之數,每等各作一尺,如一等之田,則以一等之尺量之,二等三等以至六等,各以該等之尺,量之,則可省煩刪之弊,亦令該曹多作量尺,較正烙印,分送各道巡營,使各邑得以取正,似好矣。侍講官南正重曰,夫仁政,必自經界始,承旨所達,誠是矣。臣於昨年,廉聞海西時,聞其處守令及少民之言,故亦已稔知,而書達於別單中矣。一任本邑守令,時於聽政之暇,親往打量,今月行於某面,來月行於某面,待其畢量後,自朝家差送均田使,一一踏驗,而覈其能否,以爲賞罰之地,何如?上曰,其言亦有所見,竝令該曹稟處,可也。又所啓,謹權量,王政所重,而近來法禁不行,人任私意,斗解權衡丈尺,率不合度,官府行用,邑邑不同,市肆買賣,人人各殊,以此吏緣爲奸,物價不平,種種弊端,不可枚擧。宜令該曹參考古制與國典,依式造成,以爲釐正之地。臣嘗見漢志,斗斛以銅爲之,取其久而不變也。蓋以木造成者,易致盈縮,難以取法於永久,今欲造成見樣,永爲較正之本,則不可不以銅爲之,斛則雖難用銅,升斗與尺,則只爲見樣,所入無多。戶曹及諸道監營,各置一件,內則,各司較正於戶曹,外則,諸邑較正於監營,逐年歲令,必先較正,然後乃得行用,而如有不如法者,則隨現糾治,輒有釐定,使無如前不齊之弊事,定式施行,何如?上曰,令該曹稟處可也。
政院啓曰,因侍講院草記,實兼官闕員,令本院稟旨開政差出事,允下矣。今日日勢已晩,明日待開門,政官牌招開政,何如?傳曰,允。
禮曹參判吳道一上疏。大槪,更陳病狀,乞遞職名,仍附淺見事。入啓。答曰,省疏具悉。疏陳之事,予當量處,卿其勿辭,調理察職。已上朝報
侍講院啓曰,本院兼實官十員內,兼輔德·兼弼善未差,弼善李敏英呈辭遞職,司書魚史徽陳疏未肅拜,兼司書尹趾仁,說書柳鳳輝俱在外,行公之員甚少,不但書筵輪直之際,苟簡莫甚,王世子永昭殿展謁之日不遠,不可不備員倍從。令政院稟旨開政,除在外人員外闕員,竝皆差出,仍卽牌招,司書魚史徽受由,今已累日,尙未肅謝,亦爲一時牌招察任,俾無臨時窘急之患,何如?傳曰,允。
禮曹參判吳道一疏曰,伏以臣賤疾深重,無望供仕,冒死缺鐫免,而聖批靳兪,至有調理察職之命,臣誠缺理宜不計顚仆,竭蹶趨承,而顧臣病狀,實非偶然,觸傷缺有根抵,小感風寒,咳嗽輒盛,仍致眠食俱廢,神氣昏眩缺是臣宿病然也。數日以來,症情尤苦,頭痛寒熱。缺惡,時月之間,決無起身陳力之望。卽今本曹多事,畿陵·北陵,連有進往之事,缺事多苟簡,玆敢不避瀆冒,又復控籲。伏乞聖明,亟命遞臣職名,以便公私,不勝幸甚。臣於痛伏中,有區區所懷,附陳章末,而冀有以垂察也。儒宮賜額之擧,誠國家莫大之缺歷數國朝,膺是典者,鉅儒名賢,傳統垂敎,爲百世師表者之外,缺文章貞忠大節,類皆卓犖宏偉,有足以軒天地炳簡策缺之士,尙以我國書院,太廣爲病,豈不以莫重盛典,不可容缺也哉?臣於前年,添備本曹,得見文書中,有西關儒生,以故缺重及文貞公臣閔維重,書院請額事陳疏而,缺禮郞之擧,擧臣於此,竊以爲不然也。閔鼎重缺遐荒謫居之日,有訓誨蒙學之事,則鄕儒擧祠追慕,固無缺賜以額號,申以重典,則揆以事理,實涉太過。國舅則事體尤缺之勳代,有與望臺之畫,終爲靑史之美談焉。儒宮俎豆之重,不缺府繪畫之比,而況今國舅,雖於平日,爲國勞勣,素有時望,未聞缺問經術表著於世,則以一時該府之謬啓,輕許斯文莫重之典,不亦缺十分審謹,粹然一出於正齊,而無或啓缺之弊,貽後世之譏也。迷謬之見,本自如此,而適又忝齒,禮官則缺含默,仰惟殿下聖學高明,若復平心觀理,徐究深思,則微臣愚妄,缺摡於聖心,而轉環之量,終有光於日月之更矣。伏願殿下,恕其狂率,留神裁處焉。臣無任激切屛營祈懇之至。疊書答曰,省疏具悉。疏陳之事,予當量處,卿其勿辭。缺
領議政徐文重箚曰,伏以臣之倉卒前席之對,缺朝家處分,其或與人異見,固無足怪也。第不料此事,及缺成一案,令人危怖,不覺心寒也。臣以傷弓之跡,不宜復入台府,缺咎戾,而嚴命之下,雖不能逃遁,黽勉承受,固知今日已久缺意深缺以無糾非之失,至責於人,有如微官庶僚之缺實慙恧無以容,深恨初不能量己後入,重辱名器而輕朝庭也。忝居缺之列,酷被詆斥,聲罪至此,其在朝家事體,不可復摠百僚,仍據首席,伏乞聖慈,亟命遞臣議政之任,改卜長德,以鎭雅俗,毋使臣因仍苟冒,缺賢路,公私幸心。取進止。燼餘疊書答曰,省箚具悉卿懇。前箚之批,已諭至意,卿胡不諒,連章丐缺其太過乎?心切愕然,無以爲諭。卿其須念國事,安心勿辭,勉副予望。仍傳曰,遣史官傳諭。
李震休啓曰,明日常參·經筵,取稟。傳曰,停。
崔錫恒,以都摠府言啓曰,今日入直軍士,當爲中日習射,而都目政事相値,不得爲之之意,敢啓。傳曰,知道。
吏批,判書崔奎瑞,參判趙相愚,參議徐文裕,都承旨李震休進。
兵批,判書閔鎭周,參判李光夏,參議沈枰,參知朴紳,左副承旨崔錫恒進。
上在昌德宮。停常參·經筵。
一更二更,月暈。
下直,永興府使尹遇進,松禾縣監朴尙一。
獻納趙泰老辭職上疏。入啓。答曰,省疏具悉。爾其勿辭,從速察職。
工曹判書申汝哲辭職上疏。入啓。答曰,省疏具悉卿懇。卿其安心勿辭,調理行公。
傳曰,明日晝講爲之。
傳曰,史官五員待命,騎馬十五匹立之,津船等處內摘〈奸〉。
正言金昌直啓曰,臣猥忝言地,略陳瞽說,伏承聖批,辭旨嚴峻,臣誠愧懼悚惕,無以自措,而繼伏見大臣前後箚本,盛氣深怒,初以改下偏擧臣身爲語,末乃疑以嗃矢,斥以深刻,臣於是,已不勝慨然,而繼之以訝惑也。夫臣於來善·大運等事,非姑爲峻激之論,蓋以春宮之弔祭,臺啓之徑停,實是義理之大關,此臣所以追論於事過之後,冀幸聖明之留意者也。噫,朝家擧措,不背於義理而後,方可謂之得體,而今乃以害義傷理之事,欲存大體者,寧有是理?至於大義之講明,實非叔季之所可易言,而嘗觀前世,或有擧朝皆非,而正論出於草野者,是豈以人之衆寡,地之尊卑,有所輕重哉?況前後憲臣,繼論此事,則固非臣一人之瞽見而已,而殿下乃以爾獨講明爲敎,大聖人辭氣,恐不當若是也。且臣之論斥諸臣,只爲扶植綱常,而旣無宿怨私憾,則殿下之疑之以非出公平者,豈不是萬萬情外之敎哉?乃若大臣之箚,其所申前席之說,比臣所傳聞,雖有詳略,大旨則同,而欲以大體與事體,謂有差殊,而加臣以改下文字,用意成案之罪,夫事體云者,惟是指以體貌上言,而乃若所謂大體,尤非等閑。自古爲國之大體,孰重於倫常義理,而今乃倚却一邊,徒規規於有司之故常,以爲大體之不容而已者,其輕重本末,可謂倒置之甚矣。如是而爲朝家擧措之宜者,臣未之聞也。大臣又以還職禮葬,爲自解之語,未知大臣,眞以大朝與春宮,所以待得罪坤聖者,當用一例否。況臣前疏,不但以致祭爲過擧,亦言其還畀故秩之不可,則大臣之視以爲應行次第之事者,非臣蒙昧之見所可及也。若其偏擧云,亦未可曉,伊日嚴緝營護之言,已被臺彈,今不必重論,而大臣於殿下受輔相之任,在春宮有保傅之責,而因其一言之紕繆,遂成朝家之闕失,臣之所以深惜大臣責備之言,不得不重於餘人,初未有一言近於凌踏詬罵,且務爲深刻用意操切者也。今大臣疑臣太過,怒臣太甚,此恐不知臣意而然矣。至於嗃矢等目,則尤非尋常下語之比,大臣爲此說,意必有在,而臣誠愚迷,莫測其故也。然今臣所辯破者,只爲朝家擧措之得失,而所言者公,則大臣之一箚二箚,語意深緊,轉出無限罪案,何其不思攻闕之義,而輕視臺閣,乃至於此哉?臣實惜之。科獄一款,知有司之不謹按治,頗有人言,故臣亦略及疏末矣。聖上又以未知得當爲敎,臣一言纔發,上勤嚴批,下遭交情,以此以彼,宜卽引避,而適有緦慼,今始自列,臣罪至此,益無所逃,決不可因叨諫〈職〉,請命遞斥臣職。答曰,勿辭,退待物論。
謝恩,兼弼善趙大壽,弼善任舜元,司書魚史徽。
吏曹啓目,粘連觀此校理李徵龜上疏,則其老母,年迫九耋,餘日無幾,家且貧窶,菽水難繼,願得近地一縣,以伸反哺之情亦爲白有臥乎所。李徵龜之情理,通朝之所共知,疏內所陳,實爲懇迫是白乎矣,當此開講之日,經幄之臣,有難出外,今姑置之,何如?啓特爲依願施行。
府啓,科場凡事,憲府專關觀察,其事體極爲嚴重,入場憲吏,必以自中循次望定者帶入,而旣入之後,亦加檢束,使不得私自往來於廳下,例也。上年增廣文科會試監試官,拈出閔時俊之名,越次率入,及其收券之際,憲吏頻數下來,考閱字軸之說,又發於收券官之招,當初換入不當入之人,雖未知緣何曲折,而旣已入場之後,亦不加禁斷,一任其恣意行奸,以致物情疑惑,人言喧藉,久而益甚。臣於入臺之後,招問府吏,則臨場換吏一款,果如前說,當此科獄按治之日,決不可置而不論,請憲府當該監試官,拿問覈處。閫臬之職,爲任最重,不可人人濫授,而新除慶尙左水使黃震文,本以庸流,年且衰耗,累典州郡聲績未著,題目之下,物情未快,請慶尙左水使黃震文改正。引嫌而退。當初疏論,大意固好,未安之敎,不必爲嫌,避辭張皇,殊欠和平,不可以此,輕遞言官,請正言金昌直出仕。答曰,不允。處置事,依啓。已上朝報
吏批啓曰,春坊闕員,今當差出,而擬望之人乏少,相避竝擬,何如?傳曰,允。吏曹謄錄
有政。吏批,以黃鎬爲長淵府使,成虎臣爲右通禮,申命式爲德源府使,趙大壽爲弼善,李玄祚爲靈光郡守,任舜元爲弼善。吏批政軸
上在昌德宮。停常參,只晝講。
傳曰,明日晝講爲之。
晝講入侍,同知事趙相愚,特進官姜鋧,承旨李健命,玉堂趙大壽·任守幹,假注書朴鳳齡,史官李台佐·金興慶,武臣趙淵敬。
慶尙監司書目,慶州府尹李衡祥,棄其官次,一邊發行,一邊呈辭,不得已罷黜事。又書目,大丘等二十四邑,二月二十六·七日,連次地震,事係變異事。
正言南相夏啓曰,臣本庸陋,百不猶人,尋常職仕,尙懼不稱,乃者薇恒新命,遽出於千萬夢寐之外,臣誠驚惶震駴,靡所容措。顧此言議之地,責任甚重,決非如臣譾劣者,苟然冒據,而辭疏未撤,進退狼狽,悶縮累日,分義未安,不得不黽勉祗謝,而第本院,方有己卯監試罷榜之啓,臣之同生弟壽夏·端夏,俱參此榜,法應相避,決難參涉,則尤不可一刻因冒於臺次,請命遞斥臣職。答曰,勿辭,退待物論。
正言金昌直取職後啓曰,臣一言發口,重被大臣之箚斥,不得不略辯事理,引避〈退〉待矣。處置請出,出於意外,召牌臨門,不敢坐違,方此承命詣臺,而伏見憲府處置之啓,乃以避辭張皇,殊欠和平爲辭,强請出仕,臣誠莫曉其故也。旣不和平,係是私意,正在當遞之科,有何可出之道,而抑揚譏切,微示意旨,含糊鶻突,太不分曉,不宜臺閣之上,乃有如此議論也。語及宰相,固臣之罪,懲惡之論,時議所諱,今日論臣之語,其安得不然乎?誠無顔面,更叨言責,請命遞斥臣職。答曰,勿辭,退待物論。
兵曹判書閔鎭周上疏。大槪,臣之病狀,決無一分從仕之望,而加由之命,出於常格之外,驚惶窘蹙,益無所措,不得不冒死陳暴危懇,伏乞亟遞臣本職及兼帶賓客等任,以便公私事。入啓。答曰,省疏具悉卿懇。卿其安心勿辭,調理行公。
持平姜履相啓曰,昨日諫院處置,歸於臣身,故臣措辭請出矣。卽伏見正言金昌直避辭,則盛氣詬斥,不少顧藉,直以含糊鶻突,太不分曉爲言。末乃以徵惡之論,時議所諱,隱然以臣之處置,摘之於不韙之科,臣反復思惟,誠莫知其意之所指也。蓋臺閣處置,只觀其避辭措語之如何,以定立落者,例也。諫臣之當初疏論,欲扶名義,大義固好,而及其引避也,一轉再轉,語意益深,直以倚閣一邊等語,一章句斷,而諫臣本意,全不體諒,初得言事之體,而終爲過激之歸,此臣所以處置之際,略示意見者,而言責之地,寧激無渝,則揆以臺體,不可輕遞,故果爲請出矣。今者諫臣,不思自反,過加疑怒,拈出言外之意,以爲詬臣之欛柄,而其他抑勒譏切之言,不一而足,此無非臣平日言行,不能見信之致,尙誰咎哉?雖然,臣旣被其橫罵,臣何敢一刻晏然於臺次乎?請命遞斥臣職。答曰,勿辭,退待物論。
戶曹判書金構上疏。大槪,被人非斥,有難晏然,乞賜遞免,以安微分事。入啓。答曰,省疏具悉卿懇。卿其勿辭,安心行公。
京畿監司書目,楊州呈,以掌令李箕洪辭職上疏上送事。啓。答曰,省疏具悉爾懇。爾勿過辭,從速上來察職。以上朝報
上在昌德宮。停常參,只晝講。
一二更,月暈。
下直,平安兵使李尙。
傳曰,平安兵使李尙,留待引見。
忠淸監司書目,公州等官呈,以二月二十六日地震,事係變異事。
晝講入侍,同知事趙相愚,特進官李光夏,承旨崔錫恒,玉堂趙大壽·任守幹,假注書朴鳳齡,史官李台佐·金興慶,武臣李筬。
獻納趙泰老啓曰,司諫臣尹誠敎,卽臣之妻同姓三寸叔也。臣旣有親嫌,不可一刻因冒,而適緣賤疾,浹月委頓,無計自力,到今累日之後,始爲忍死來避,虛帶應遞之職,所失尤大,請命遞斥臣職。答曰,勿辭,退待物論。
刑曹參判趙泰采上疏。大槪,臣之老母,方在臣兄珍山任所,病勢猝劇,專人來報,臣聞來驚遑,方寸錯亂,不得不留疏陳情,蒼黃下去。詞訟重地,不宜久曠,伏乞聖慈,諒臣痛迫之懇,許遞臣職名,以幸公私事。入啓。答曰,省疏具悉。卿其勿辭往來焉。
今日晝講時,全羅右水使鄭祥斗,今姑改差事,榻前下敎。
府啓,請上年增廣文科會試,當該監試官,拿問覈處。請新除授慶尙左水使黃震文改正。措辭見上國家之失民心久矣,卽今八路生民,刓心刺骨,不復知有可愛,非君之義者,亶由証斂之濫觴故也。夫掊剋剝割之弊,固是守令之罪,而不澄其源,何以救其流之淸也,不端其表,而何以責其影之正也?外方掊斂之源,皆在於京師,若以淺近言之,地部之捧剩米,夏官之稽留木之類,是也。剩米之規,則戶曹諸倉庫米太取捧時,收聚落庭者百石,例納一石,稽留之法,則兵曹二軍色軍布收捧時,過其期限者一同,例收二匹,官司如此,則下吏之憑藉阻擋何如哉?朝庭如此,則外方之憑藉濫捧何如哉?惟其如是,故正貢一石之納,添捧幾至半石,軍布一同之收,加收殆過半同,科外之斂,勢所必至,推剝之政,烏可禁也。米太之收捧,一從斛上之三升之法而準捧,可也,軍布之稽留者,惟當隨輕重而科罪致責,可也。所謂剩米之捧,稽留之贖,是何意義也,不過當該官吏私用之弊而已。設令此等之物,些少有補於官用,堂堂聖朝,豈可使官吏,爲此鄙瑣可羞之事,以爲方外貪官汚吏讐斂之嚆矢也哉?當此飢饉荐臻,黎元倒懸之日,不可無變通革罷之道,請令戶兵曹及各衙門宣惠廳,亟罷剩米收捧之規·稽留贖布之事,且以此意,申飭外方,俾無無限橫斂之弊。竝引嫌而退。嫌難參啓,其勢固然,處置請出,旣許大義,汎論之言,不必深嫌,措辭請出,臺體固宜,情外譏切,在我何嫌,相避之規,在下當遞。請正言南相夏·金昌直,持平姜履相出仕,獻納趙泰老遞差。答曰,不允。拿問事及處置事,宜啓。第三件事,令該曹稟處。
禮曹參議李寅燁上疏。大槪,疾病之外,又有情勢之難安,懇乞亟許鐫改本職兼外任,以便公私事。入啓。答曰,省疏具悉。爾其勿辭,調理察職。已上朝報
晝講入侍時,參贊官崔錫恒所啓,全羅右水使鄭祥斗,今番大政,擬望受點矣。今聞祥斗,曾於丙子,除授本職,箇滿後權楷之代,祥斗又爲之,物議多以爲雖間一人,有同自代,不當赴任云。曾前亦有間一人相代之事,未知其時朝家差遣之由,而以事體言之,則似涉苟簡。備局堂上,今方入侍,下詢處之,何如?特進官李光夏曰,當初注擬時,未及覺察,以副望受點,而物議皆以爲苟簡云,故渠亦不敢肅謝。海防重鎭之久未交代,尤爲可慮,今姑改差,未知,何如?上曰,改差可也。兵曹謄錄
上在昌德宮。停常參·經筵。
下直,北靑判官丁道明。
吏曹啓曰,承旨及臺諫有闕,政事,取稟。傳曰,明日爲之。
拿問現告,監試官李世奭。
明日王世子永昭殿展謁時,出宮正時,申正初刻差早。
領議政徐文重箚子。大槪,更申難冒之情勢,乞蒙恩遞事。入啓。答曰,省箚具悉卿懇。具悉至意,而巽讓愈懇,是何情志之不孚,至於此也,益用慙恧,無以爲諭。卿若不出,使予必抑鬱成疾也,予不多誥,卿無困我,卽起視事,以副虛佇之望。因傳曰,遣史官傳諭。
修撰李坦上疏。大槪,臣於憲府監試官拿覈之事,亦有所不敢晏然者,乞蒙譴罰,以爲人臣不職者之戒事。入啓。答曰,省疏具悉。爾其勿辭察職。
京畿監司書目,廣州·高陽等官呈,以禮曹判書申琓,知事李世華辭職上疏上送事。啓。答曰,省疏具悉卿懇。卿其勿辭,從速上來行公。
禁府,李世奭拿囚。啓。
觀象監,今日未時雨雹,狀如小豆。啓。已上朝報
吏批啓曰,判書受由在外,參判永昭殿進,小臣獨政未安,何以爲之?敢稟。傳曰,只出緊任。吏曹謄錄
有政。吏批,以趙泰老爲副校理,崔奎瑞爲知經筵,崔昌大爲獻納,黃鐸爲監察,洪天敍爲永川郡守,趙命相爲慶州府尹。朝報
李壄啓曰,明日常參·經筵,取稟。傳曰,停。
崔錫恒,以都摠府言啓曰,副摠管李宇恒,除標信,捕盜廳坐起進去之意,敢啓。傳曰,知道。
死罪臣李世華疏曰,伏以臣病蟄鄕谷,朝夕待盡之中,伏聞恩敍遽下,繼有樞府經筵除職之命,臣驚懼惝怳,置身無所。病伏涔涔,旣不得上去肅謝,在外陳疏,亦涉偃然,徊徨踧踖,只俟譴罰之加,爲日已久,尙無處分,終不可一向泯默,敢此冒瀆宸嚴,臣罪萬死,臣罪萬死。噫,如臣庸下,素非高蹈忘世之人,亦不敢爲違慢自便之圖,上之夙夜奉公,不負職事,次之寄命廩料,得免飢餓。□□□顧此犬馬之齒,已過七耋,精神筋力,都盡無餘。加以素患風痺,腰脚之痛乘此,氣血俱耗之時,日甚一日,晝夜叫號,無力運動。前冬忝叨本兵之任也,貼身床席,作一僵屍,連違召牌,尙逭罪罟,累承疏批,不許鐫改,臣於是情窮勢蹙,更無奈何,與其假息牖下,虛辱君命,寧莫如速就顯戮,俾無重任癏曠之弊。且於伊時,印符不在身,只有垂死一軀殼,故瀝血留疏,擔舁出城,唯以萬殞自期。以臣罪狀,得保軀命,在聖朝,失之太寬,在微臣,生不如死,罷職薄勘,不足以償其萬一,而到今復齒仕籍,誠是萬萬慮外。□□伏乞聖明,亟削臣本兼兩任,仍正臣前日倖免之罪,以肅朝綱,以安私分,千萬幸甚。批答在上燼餘
上在昌德宮。停常參·經筵。
禮曹參判吳道一,佐郞柳百乘,翼陵丁字閣有頉處奉審事,出去。
下直,昌城府使尹廷舟,潼關僉使崔振綱,在德萬戶洪萬頃。
左尹羅弘佐上疏。大槪,臣伏見諫臣疏本,驚惶震慄,罔知攸措。伏乞聖明,察臣一刻難冒之勢,亟削臣本兼職名,因勘臣罪,以安私分,以謝公議事。入啓。答曰,省疏具悉。卿其勿辭,從速察職。
謝恩,左承旨李壄,左副承旨李健命。
王世子還宮,藥房·政院·玉堂問安。答曰,知道。
政院啓曰,大政後,守令未署經者,甚多。當此農節,不可不催促發送,而諫院位甚不齊,大司諫彦紀,司諫尹誠敎皆在外,正言南相夏·金昌直呈辭。除在外人外,呈告及今日政新除授獻納崔昌大,臣卽牌招,以爲趁卽署經之地,何如?傳曰,允。
平安監司書目,義州呈,以冬至使一行,今月十一日還渡江事。
獻納崔昌大,正言金昌直,牌不進,依承傳罷職。
右參贊李彦綱上疏。大槪,以前任刑官時事,重諫臣之疏論,冒萬死敢陳事狀顚末,冀賜處分,因命削臣職名,勘臣罪律,以振紀綱,以謝公議事。入啓。答曰,省疏具悉卿懇。情外之言,不必深嫌。卿其安心勿辭,從速行公。
吏曹啓曰,臺諫有闕,政事,取稟。傳曰,明日爲之。
京畿監司書目,龍仁呈,以吏曹判書崔奎瑞辭職上疏上送事。啓。答曰,省疏具悉。卿勿固辭,從速上來行公。
觀象監,今日午時雨雹,狀如小豆。啓。朝報
右參贊李彦綱疏曰,伏以臣伏見正言金昌直疏本,以頃日春宮致祭權大運事,論斥大臣,至以未嘗講明義理之言,伊日前席,臣亦承問仰對,而語意與大臣,別無差殊,則雖其責備之言,偏擧大臣,而臣於此,固已悚縮不安矣。至於科獄事,竝論三司按治疎緩之失,而其罪狀,秋官者尤爲深緊,其時秋官者,臣也。臣以不才矇識,素不嫺文法,尋常刑獄,猶患其裁決之未盡當理。況此科獄,係是前古所無之變,其所以按治鉤覈者,安能一一申覆,使人心厭服,浮議不興乎?然則諫臣非斥言臣,固受以爲罪,不欲呶呶自明,而第其中戚屬親知,以奴換軍,先問□掩置不發一款,有不得不略加辯暴者。當初吏卒囚覈之啓,□□日承傳,始下本曹,而適値齋戒不坐之日,二行缺送曹拘留之際,試問其代立有無,則倉卒半行缺立之事自首,仍擧洪判官·金果川兩家爲言,而臣之所問者,只□虛實而已。至於擧名現告,非私室之所可受理者,故不復致詰矣。及□庭按問之時,乃以九人納招,其中成豪者,洪家奴子,而朴尙傑,則以金果川家近處人,私自雇立云。取考其戶口,亦非金家之奴,而旣發於私問之時,又□有近處之說,故疑其有隱然與衛吏,竝施三次嚴訊,爲金家代立與否,則終不能鉤得。尙傑若是,私自雇立,則決非死罪,故與同僚相議啓稟,竝與他代立之人,而一體停刑,擬律之時,亦且從重矣。局外之人,未詳顚末,或不無浮囂之言,而此則文案,俱存於覈案也。且其所謂戚屬云者,臣之姪婿妻族之入場者,有兩人,而其無換軍之實狀,已悉於臣之前日疏中,苟有一分疑似之端,出於衛吏之口,則臣雖無狀,何敢私自掩覆,欺誣聖明,以自陷於罔測之科乎?大抵場中軍卒,自有人名,定見代立九人,□十六名,元軍之居在各邑者,初旣移關行査,繼又捉致驗問,合而計不備於成冊中,二十五名之元額,則此外又有何餘剩之數,可容臣□知掩匿之窩窟者哉?卽此究之,則可知其流言之孟浪,而緣臣□不能見信於同朝,乃有此萬萬情外之言,臣之私心悚慄,有不可言,而其在事體,亦不容但已。伏乞聖明,亟降明旨,將臣所帶本兼諸任,一倂鐫削,當該衛吏及軍卒等着令攸司,更加嚴訊窮覈,盡得其情,以正國法,仍治臣鞫獄□之罪,以振頹綱,以附公議,不勝幸甚。臣自遭此事,宜卽自列之不暇,臺議與他自別,疏語又非等閑,縮伏私次,恭俟擧劾,郵罰不加,官職猶在,一向泯默,亦有所不敢,今始冒昧請譴,臣罪萬死。批答見上
左尹羅弘佐疏曰,伏以如臣無似,濫蒙洪造,前後忝竊,無以稱塞,而惟以事君不欺,盡心職責,爲一分報效之地矣。頃忝捕盜大將之日,猝當科獄按治之責,窮訊罪人,鉤得用奸情狀,前後文案,一一入啓,則其間事實,業已聖明之所洞燭,而前日憲臣,斥之以疎漏,已不勝其惶恐,今又伏見正言金昌直之疏本,侵攻捕廳,辭意極峻,臣之不職之二行缺科,則丙子式年監試·會試及昨年增廣監試缺試用奸之人,元爲現告,而時俊之不入於曾前大科之狀,昭載於前□中,則渠所不入之科,及第用奸之狀,何所據而推問耶?旣不提起缺事,而抑或諫臣前後文案,未及詳見而然耶?罪人等缺者,只爲其鉤得奸情,則承款之後,移送該府,自是次第應行之事,有何遑遽移獄之計耶?至於擧措陰秘云者,未知其指意之所在,而大槪,捕廳治盜之規,極爲嚴密,而今此獄事,則不可以常例治之,故鉤問之時,大將及從事官,同坐按問,捕盜軍官之簇立左右者,五十餘人,軍士之羅列庭中者,亦且九十餘人,訊問之言,納供之辭,有耳皆聞,有口皆傳,則擧措陰袐之說,臣實未曉也。今番科獄用奸之狀,凡有血氣者,孰不□□痛惋,況當按治之任,豈敢有一毫疎緩之道哉?然而諫臣聲罪之論,至於此極,臣何敢一刻晏然於職次乎?伏乞聖慈,亟罷臣本兼諸任,仍勘臣罪名,以嚴國法,以謝人言,千萬幸甚。批答見上
吏曹判書崔奎瑞疏曰,伏以臣負罪如山,而受恩如天,得免刑章,歸護病母,母子相對,感泣彌日,此豈臣隕結微誠,所能仰報其萬一也。惟是職名尙在,寤寐猶惕,諺稱都目大政,爲銓官之瓜滿,雖平常之人猶然,況臣有必不可出之勢,而冒出者乎?過政後呈告,乃所以開其遞免之路也。臣之情勢,尙不能遲待一兩日之間,以至於徑先下來,臣情理之切至,推此亦可俯燭矣。今若□□遷就,久未遞職,則人必以臣之不爲呈告,爲仍蹲久冒之計,臣雖有百喙,何以自解於言者之言乎?卽今母病,一樣危綴,實無暫時離側之望,而萬一賴天之幸,得有一分之減,他日朝廷,終不遺管蒯之賤,置之冗官散秩,則臣固無可辭之義,而今玆所叨之職,萬無更出之勢,天地之仁曲遂微物,一時嚴旨,縱出於敎誨責勵之意,而亦豈忍終置臣於貪權慕利忘廉喪恥之地乎?伏乞聖明,亟削臣職,俾令職事無曠,私分得安,不勝萬幸。批答見上燼餘
上在昌德宮。停常參·經筵。
下直,高山察訪申必淸,德津萬戶李弘遇。
京畿監司書目,振威縣令宋世泰,濫用刑杖,致殞人命,爲先罷黜事。
禮曹,右議政閔鎭長當日卒逝云。自今日十八日至,停朝市。啓依允。喪出意外,震悼曷諭?棺板,令該署各別擇送,祿俸限三年因給,以表予意。
右副承旨許墀牌不進罷職傳旨。傳曰,只推勿罷。
政院啓曰,今日爲政事,命下矣。今方開政,而右議政閔鎭長卒逝,停朝市相値,何以爲之?敢稟。傳曰,過停朝市後爲之。
府前啓,請新除授慶尙左水使黃震文改正。措辭見上糶糴之法,所以爲民,秋分收糴,以廣儲畜,春分開糶,以賑貧乏,蓋爲歲翻後,民食之耗盡故也。丙丁許多還穀,經年猶未準納,收捧之政,在所不已,而第緣官司怠緩,鮮有勤仕之人,九月以後臘月以前,未能着力催課,期於準捧。卽今暮春,民間赤立,而催督反急,鞭撻未已,以致都下之民,不能聊生,怨詆盈路,氣象愁慘。方當議賑貸之日,不宜一向徵督,重困都民,請當該收糶郞廳,竝從重推考,丙丁未收還上,姑爲停捧,以待秋成。答曰,不允。末端事,依啓。
禮曹啓曰,五禮儀,有大臣之喪,自上擧哀之例,而孝廟朝再次擧行之後,此禮廢却,靑城府院君喪事時,自上有特敎,仍擧哀,而係是不常有之禮者,則何以爲之?敢稟。傳曰,勿爲磨鍊。禮曹謄錄
備邊司啓曰,本司有司堂上李寅燁,察任已久,諳鍊凡事,而其中良役罷定一事,自初主簡擧行,外方文狀旁午,猶未覺了,此非等閑公事之比,不容替受於他人矣。今聞北道諸陵改莎草時,以禮官當爲下去,往還將費一朔云。陵役監董,雖係重大,此則猶有他堂上中推移之道,而本司之事,誠極可慮。且從前北道諸陵修改時,每以參判進去,未有參議下去之時,豈不以道里遙遠,雖不能如京,各陵修改之規,只令參議下去監董,事體太輕故耶。設令李寅燁,無他職事所拘,仍爲下去,實涉未安,令該曹參考前例,以他堂上中應進人員,趁期下去,何如?答曰,允。備局謄錄
兵曹啓曰,明日武臣堂上,朔試射日次,故試官旣已備擬受點矣。右議政閔卒逝停朝市,不得爲之之意,敢啓。傳曰,知道。兵曹謄錄
上在昌德宮。停常參·經筵。
假注書宋宅相改,代朴熙晉。
府前啓,慶尙左水使黃震文改正事,停啓。
領議政徐文重箚子。大槪,伏承批旨,惶霣震怖,更陳決不可罔廉冒恥之狀,乞蒙恩遞事。入啓。答曰,省箚具悉卿懇。備悉如渴之意於前後之批矣,復何多誥?予志已定,決難允許,卿無固辭,速出視事,以副至望。仍傳曰,遣史官傳諭。朝報
上在昌德宮。停常參·經筵。
未時,太白見於巳地。
政院啓曰,禁府堂上,頃因臺諫陳章引入,久未開坐,獄囚多滯,事極可慮。禁府堂上,明朝竝爲牌招,使之趁卽開坐,何如?傳曰,允。朝報
上在昌德宮。停常參·經筵。
巳時未時申時,日暈。
禮曹參判吳道一,佐郞柳百乘,純陵莎草改修事,出去。
下直,包伊萬戶玄尙夏。
戶曹判書金構上疏。大槪,臣於郞廳被捉之事,有不敢晏然者,乞鐫職名,以安微分事。入啓。答曰,省疏具悉卿懇。卿其勿辭,安心行公。
江原監司書目,江陵呈,以二月二十六日地震事。
慶尙監司書目,義城縣令李光朝,以其母病受〈由〉上京,勢難還任,不得己罷黜事。又書目,聞慶等官呈,以二月二十六日地震,事係變異事。
又書目,榮川郡守趙泰彙,今月初日身死事。
全羅監司書目,都事鄭漢柱,今月初五日,遭母喪事。
右副承旨許墀辭職上疏。入啓。遞差。
忠淸都事書目,懷德呈,以大司憲宋奎濂辭職上疏上送事,啓。答曰,省疏具悉卿懇。卿勿固辭,俟病少間,上來行公。
京畿監司書目,驪州呈,以修撰權尙游辭職上疏上送事,啓。答曰,省疏具悉。爾勿過辭,從速上來行公。
謝恩,右承旨李壄,左副承旨崔錫恒,兼輔德南正重,副校理吳命峻。
禮曹啓目,粘連觀此儒學吳玄錫等疏內辭緣,則朴泰淳作尹廣州時,所刊國朝詩刪中,稱以文成公詩一篇,斷是僞作,亟命毁板火書,仍治錫梓者之罪亦爲白有臥乎所,蓋此國朝詩刪三冊,謄本之流傳於士夫間者已久,而其所爲文成公詩篇,旣是本集之所不載。且其三間語意,與實跡大相乖謬,疏中所陳,儘有意見是白置,當初刊行之時,慮不及此,因循謄本,混同刊出,誠有疎率不能審愼之失是白乎矣。若律之以尊賢誠淺,則大是情外兺不諭,勘罪一着,旣非本曹所關是白遣,板子段,依該疏辭,毁其全板,恐是不可。冊子段置,其詩旣在其中,則不宜因置,而刊出旣久,印布亦廣,一一搜取付火之際,不但事極煩擾,勢且難行。板子旣已毁破,則冊子段,使各其印藏者,就其中抹去此一首之意,知委施行,亦足爲辨釋之道,而係關先賢之事,臣等不敢擅便,上裁,何如?啓依允。朴泰淳之不能審愼,混同刊出,誠有所失,罷職。
右參贊李彦綱上疏。大槪,臣情勢之外,賤疾猝劇,嚴召之下,竟未祗赴,惶霣悶蹙,不知所措。玆敢冒死更陳危懇,伏乞聖慈,俯賜矜察,將臣本兼諸任,一竝鐫免,仍勘臣前後罪名,以謝公議事。入啓。答曰,省疏具悉卿懇。卿無所嫌,安心勿辭,從速行公。已上朝報
吏曹啓曰,判書受由在外,參判病不來,小臣獨政未安,何以爲之?敢稟。傳曰,只出緊任。吏曹謄錄
吏批,以李世會爲振威縣令,尹憲柱爲正言,權尙游爲校理,南正重爲輔德,金致龍爲獻納。朝報
有政。兵批,以趙爾重爲兼內乘。
上在昌德宮。停常參·經筵。
下直,南桃萬戶金益亮,草芝萬戶崔卓重。
領議政徐文重箚子。大槪,更暴情悃,冀蒙恩許事。入啓。答曰,省箚具悉卿懇。予意已竭,而卿辭至此,愕然且慙,無以爲諭。卿其亟遵前旨,安心勿辭,速出論道,無孤虛佇之望。仍傳曰,遣史官傳諭。
工曹參議尹以道辭職上疏。入啓。答曰,省疏具悉。卿其勿辭察職。
傳曰,明日晝講爲之。
政院啓曰,今日賓廳日次,兩司當爲進參,而行大司憲宋奎濂,執義林濩,掌令李箕洪,大司諫李彦紀,司諫尹誠敎皆在外,掌令任元聖,持平李世維·姜履相,正言南相夏呈辭,獻納金致龍,正言尹憲柱未肅拜,除在外人外,呈告未肅拜人員,竝卽牌招,以爲推移入侍之地,而且諫院,則守令未署經者甚多,使於今日內開坐署經,何如?傳曰,允。
謝恩,獻納金致龍。
正言尹憲柱上疏。大槪,臣以僨敗之蹤,決無更冒臺端之理,而召牌之下,不敢偃伏私次,祗詣闕門之外,瀝血陳懇。伏乞聖慈,亟賜遞改,以安微分,略陳所懷,以備財幸事。入啓。答曰,省疏具悉。疏陳得宜,予用嘉之,爾其勿辭,從速行公。
傳曰,大臣·備局堂上引見。引見時,左尹羅弘佐從重推考,牌招察任事,及知義禁李彦綱,同義禁尹以道,卽爲牌招開坐事,榻前下敎。全羅都事給馬,一兩日內發送,忠淸都事,亦爲催促發送事,榻前下敎。
持平姜履相所啓,今日筵中大臣,以本府禁亂濫雜,及前啓日暮姑停等事,陳達。姑停一款,非臣所爲,而至於出禁,則自是法司常規,臣於行公之時,亦有出禁之事,閭里作弊,難保其必無,今者大臣之言如此,臣之不能嚴束下吏之失,於此著矣,臣何敢一刻冒據於臺席乎?請命遞斥臣職。上曰,勿辭,退待物論。
獻納金致龍所啓,臣之情勢,終不敢復廁臺端,而承牌詣闕,陳章見阻,窮蹙之極,不得不祗謝恩命,而第日者諫臣之疏,以重論徑停,拈出追論,語意深緊,臣誠慙惶震悸,不知置身之所也。凡臺閣之論,無論事之輕重,旣未蒙允,則終必有一停之日,睦來善等罪名,豈不知關係倫常,而反汗之請,殆周一年,傳謄故紙,實涉文具,伊時三司之議,大抵僉同,臣果與同僚,先停憲府之啓矣。今因丁道徽之不待僚員,肆然獨停,追咎之論,轉及旣往,至以譴罰不加爲言,則臣之當免大何,未知朝廷處分之如何,其何敢抗顔於臺臣之列哉?請命罷斥臣職。上曰,勿辭,退待物論。
冬至正使東平君杭,副使姜銑,書狀官兪命雄,入來。
謝恩,同知姜銑,訓鍊兼都正羅弘佐。
傳曰,三使臣留待引見。
京畿監司書目,廣州呈,以禮曹判書申琓辭職上疏上送事。啓。答曰,省疏具悉卿懇。卿勿固辭,從速上來行公。
江華留守書目,辭職上疏上送事。啓。答曰,省疏具悉卿懇。卿無所嫌,從速察職。
吏曹判書趙相愚上疏。大槪,宿病之外,寒疾添劇,明日經筵,決難趨參,本兼諸任,乞賜遞改,以幸公私事。入啓。答曰,省疏具悉。卿其勿辭,調理察職。
今日引見時,左議政李世白所啓,頃因領相陳達,史官中時政記未修正者,以四月晦日定限,修正以納事,分付矣。今聞其時擧名陳達之際,別兼春秋李宇謙,前翰林趙泰一,未免見漏云。此兩人,一體分付,使之修納於定限之內,何如?上曰,依爲之。李世白曰,今雖定限,而及期修納,有不可必,聞原任大臣之言,自前若不及期修納,則有拿推之規云,今亦依此爲之乎?上曰,自前果有拿推之事,今亦依爲之。又所啓,守令愼揀,自前申飭,銓曹亦非不留意,而許多差除,不能盡得其人,當此民事罔極,各邑蕩殘之時,守令若不擇送,則撫摩蕩殘,其勢誠難,以近來新除守令之因下直,來見臣者言之,其中不無未洽者,而亦不當勝看而輕議,故不敢有啓遞之擧矣。前頭亦將有量田之事,各別申飭擇送,宜當。且守令數遞,其弊不貲,曾前申飭,非止一再,而近來諸道,以罪罰應罷者外啓罷者,亦似頻煩,亦爲更加申飭,何如?上曰,依爲之。又所啓,三司禁亂之弊,自前有之,故申飭非止一再,而似聞近來,尙多濫雜,其中憲府尤甚,漢城府·刑曹·司憲府,皆各有禁制條,而禁制之外,或有隨意出禁之事,以騎馬之禁言之,此乃城內事,而都城十里外,亦有執捉而作弊者,他禁亦然,以致都民之怨苦,事甚不當矣,更爲各別申飭之意,分付,何如?上曰,依爲之。
今日引見時,戶曹判書金構所啓,日昨因臺啓,剩米·稽留木革罷事,有稟處之敎矣。此事自前論者不一,而詳知事情,則皆以爲不可卒罷。蓋所謂剩米,非加賦於元數之外,而米穀上納斗量之際,些少落庭,勢所不免。聚以作石上納,百石則剩米一石,置簿於文書,雖有略干循例私用之時,大抵皆歸公用,大同事目員役朔下,亦皆剩米分給。今若革罷置簿之規,則旣不可還歸於外方之民,不過爲倉屬船人之利而已,從前公用及員役朔下,勢將以元數內取用,則亦涉難便。且稽留木者,各邑上納過限,則計日治罪,乃是法典,而以木納贖,如三司禁亂之規矣。今若罷其納贖,且爲治罪,則當此人心不古之時,吏卒操縱之際,將必有旣受杖,而又行賂之弊。若全罷納贖,而又不治稽留之罪,則上納之物,一任稽緩,無時可捧矣。卽今宣惠廳及各倉穀上來當納者多,而臺啓未及回啓,尙未捧入,留滯之際,亦有弊端,大臣今方入侍,下詢而處之,何如?左議政李世白曰,此事曾亦發於筵席,臣則以爲終難變通矣。蓋方外上納之穀,不無些少餘剩,自其勢然矣。今雖出給,只爲倉下人及船人輩花消之資,而必無還給少民之理,與其花消於中間,曷若會錄而歸之公用乎?乙丙以後,臣待罪戶曹時見之,所謂大少公用,所補不貲,殆與元穀一般,若無此,則元穀之所費,蓋將難支矣。李世華爲戶判時,方外人情役價,竝爲減捧,以剩米充用,此則亦可爲惠及於民矣,豈可輕議罷革乎?第捧上時庫子下人輩,或有濫雜之弊,必欲多出剩餘會錄之外,以爲渠輩分食之計,則誠甚可惡,不可不申飭痛禁,而剩米會錄,有難猝罷矣。至於稽留木及法典所載上納之稽留者,雖用重罰,外方猶不惕念,況竝罷其徵贖之規,則將何以警責乎?法文則有曰,自願受杖者聽云。自今稽留之類,或杖或贖,一從其所願施行,似當矣。上曰,依爲之。已上朝報
今日引見時,右議政李世白所啓,頃者慶尙監司李世載,以倭館修改事狀聞,而未及回啓,故敢此仰達。蓋倭館役事,極爲浩大,若全委於渠輩,使之繕修,而凡百所入物力,以價計給,則其數至於八千餘兩云。折價似爲太多,故自本道,定送差官,磨鍊所入,則不必至於如是之多,而以其成冊見之,則所改之處,當爲三百餘間,其舊材亦多有可用者,物力不至大段,而以八九千兩計給,事甚重難。卽今各衙門,蕩敗無餘,不但卒難辦出,若折價計給,而渠輩惟務苟充,不能堅緻,不過五六年後,更請重修,則難於每每給價,不如自我繕修以給矣。判敦寧府事崔錫恒曰,凡事必觀其便宜所在,今此倭館之役,木物如浩大,則我國沿邊樹木漸稀,未易擔當,而臣見其磨鍊,則三百間所入,不過體木二百餘株,椽木亦不多入,物力似不至大段,而若以價折定,則雖更爲減其定數,多有不便,不如自我造給,雖以役民爲重難,雇軍立役,則別無妨農之慮矣。李世白曰,役使農民,誠爲甚難,本道則欲全委於渠輩,而今雖始役,凡事經紀之際,自當至於七月農歇之時,曾前亦有各鎭浦土卒使役之規,倭館近處,且多遊手,若雇軍使役,則雖不大用民力,可以修葺,而功費減省,必與給價懸殊,令本道善爲料量,自我造給,似好矣。上曰,自此造給,似愈於給價,依爲之。備局謄錄
引見時,戶曹判書金構所啓,乙丙年間,仍關西連凶,江都木千餘同,貸出賑救後,殖利還報次,差定別將監辦,而其中桂雲芳稱名者,與京中之人,同謀最善,料外取利倍蓰,監董備納之外,嬴餘亦多。臣在秋曹時,雲芳同謀諸人,以不爲分利之故,有呈訴之擧,以爲雲芳入己之數,殆近二萬兩云。此非自官徵給事,故退却不論,而雲芳之受出公貨,入己之多,果如其言,則亦不可不問,故累次催關,捉致秋曹査問,則其散在私債者,已爲銀一千六七百兩,此外尙多,未及査出。臣遞秋官,後官更不査出,而只將其已査之千數百兩,欲自秋曹屬公,故右相閔鎭長以爲,此非秋曹所可屬公,當歸諸賑廳。且其未盡現出之數,不可仍置云,故秋曹方爲更査,臣姑未及詳聞,而似聞加査出給,亦累千兩云。此本是江都木所出,而卽今江都木,自賑廳當爲還償者,茫無可辦之勢,以此査得之銀,屬之賑廳,以爲補用於江都木還報之需,似爲得宜,日月已久,不無稽緩之弊,仍令秋曹嚴査現出,何如?左議政李世白曰,關西貸用江都木,已過累年,迄未還償,故右相閔鎭長,主管料利,其價銀,移用於北米和買之時,未易措置,遷延至今,方用憂悶。今此剩銀多數現出,而此實江都木所殖者,以此移送賑廳,以爲江都木充償之地,似宜矣。上曰,依爲之。
回還冬至使留待引見時,副使姜銑所啓,臣於今行上來時,關西人民等以爲乙丙丁大殺時,全賴江都移轉米,幸至今日,朝家惠澤,莫不感祝。第厲疫時全家合歿之類,則得蒙査減之恩,而其中流亡絶戶,則或仍未及成籍,或仍俱無隣族,不得均蒙蕩減之典,責徵之患,至及於洞內及統內,餘存生齒,將難支保,願蒙一時之澤云云。處處成群,擁馬齊訴,此係軍餉之需,有難容易變通,而民情所在,旣有所聞,不得不仰達,似當有明白査處之道矣。上曰,令廟堂一體稟處。
引見時,左議政李世白所啓,惠民署藥材貢物,宗親府則因傳敎復舊,而其後仍本署提調草記,五上司一體復舊事,蒙允矣。宗親府則卽今事體,與前自別,本府凋弊尤甚,故有此傳敎,而又因此而竝與諸上司一體復舊,似爲不當。乙丙以後諸般御供所減,竝未及復舊,而獨於諸上司藥材,以宗親府之故,一竝復舊,事體尤涉未安矣。但貢物人等以爲,裁減之後,猶有過定式用之數,以此稱冤,藥材異他物種,係是急病所用,不能一遵定數,容或有此弊。此則更加申飭,俾不得過濫用下,而宗親府外諸上司,則似不當一體施行矣。上曰,宗親府只令復舊,他上司則勿施,可也。戶曹判書金構曰,五上司藥材價,因惠民署草記復舊後,自宣惠廳,卽當送下,而領議政以爲,宗親府藥價,因傳敎復舊之故,諸上司緣此竝請復舊,事體不當,從當陳達變通云,而其後日次引見亦多有,故不得遷延未果矣。諸上司,則旣已復舊之故,用藥漸多,貢物則進排倍加,而價則未受,以此稱冤。且藥材異於他物,取用之際,易致過數用之者,亦其與米布有別,故不以過數爲嫌,事勢如此,復舊則姑不可,而減分之數,斟酌還給,以爲保存之地,何如?上曰,藥材異於他物,用之過數,不是異事,渠輩之稱冤,固無足怪,而雖不復舊,參酌加給,似可矣。李世白曰,昨年因癘疫熾盛,用藥過多,故別爲劃給米二百石矣。此則不可因以爲例,而他各司減分之數,雖未及盡給,本署事勢,異於他司,量給其減分之數,則可爲保存之道矣。上曰,然則減分之數,量給,可也。戶曹謄錄
政院啓曰,凡公事,必書次知承旨姓名,以爲憑考之事,曾有承傳,而近來各道上來文書,或只書姓字,殊無申飭之意矣。卽伏見咸鏡監司李思永,弑夫罪人玉禮子女奴婢,不得現出事啓本,則次知承旨下臣字姓字,竝不書塡,不察甚矣。李思永推考,自今各該司行移文書中,承旨姓名,一一具書,使外方,得以憑考之意,更爲申飭,何如?傳曰,允。惠廳謄錄
上在昌德宮。停常參·經筵。
下直,全羅都事韓永徽,南虞侯張善漢。
政院啓曰,今日晝講事命下,而經筵兼帶之員,俱在外,只有同知經筵趙相愚,而身有實病,昨日辭疏,有調理之命,他無入侍之員,何以爲之?敢稟。傳曰,停。
掌令任元聖啓曰,臣之脚病轉劇,不能行步,不可供仕之狀,通朝之所共知。逐日呈單,見阻喉司,情窮意竭,惶蹙罔措之際,再昨適値同僚有故,不得已强疾出視,茶時之後,略循前例,參酌出禁矣。昨得見入侍僚臺之避辭,以本府禁吏濫雜事,被斥於大臣矣,臣看來不勝瞿然之至。臣雖暫時行公,旣有出禁,則其不能嚴束禁吏之失,在所難免,何敢一刻晏然於職次乎?臣家在城外,日勢已暮,經宿之後,今始來避,所失尤大,請命遞斥臣職。答曰,勿辭,退待物論。
副應敎趙大壽上疏。大槪,母病添篤,決難從仕,敢陳哀懇,冀蒙矜許事。入啓。答曰,省疏具悉。爾其勿辭,救護母病。
副校理吳命峻上疏。大槪,請受重譴,以警具僚,仍乞屛退,以安微分,略附所懷,冀蒙財察事。入啓。答曰,省疏具悉。經筵官之有疾者,使之俟間,卽出行公,在外者斯速上來之意,別爲分付,似果得宜矣。爾其勿辭察職。仍傳曰,遣醫司,相當藥材,從優題給。
持平李世維啓曰,臣伏聞日昨筵中大臣所達,以臺啓之姑停事,及本府出禁事,大加非斥云,臣不勝瞿然之至。臺閣之規,凡於論啓之事,城上所主之,城上所有故,然後他臺臣得以連啓者例也。頃日僚臺,以前正言金昌直之避辭詣臺自別,而適於是日,臣與僚臺,開坐於本府。大政除拜守令署經之後,積滯文書,相議處決,許多推緘,竝爲照勘,正書入啓之際,日已向暮。僚臺始爲詣闕引避,而承批退待,闕門垂閉,臣雖欲及是日處置連啓,其勢末由,或者大臣,未察此間形勢,而有此陳達耶?且出禁一款,禁吏之作弊民間,臣嘗病之。及受本職也,頃與相會禮之同僚,已議其不可多出,而本府旣是掌法禁之官,則亦不可全然廢閣。臣於頃者,因僚臺呈告,數三日代察茶時,雖有依例出禁,而一日所出,無過二牌,若以此爲非,則臣誠無以自解矣。且臣頃以剩米稽留革罷事,有所論啓矣,今聞大臣·重臣,皆以爲不可,隨卽防啓矣。筵中說話,固難詳知,而第以剩米收捧,歸之公用,稽留贖木,便於杖罰,以臣爲未知委折,輕議革罷,徒爲紛擾之歸,臣於是不勝慙悚,繼之以慨然也。夫剩米稽留,旣有名色,故方外征稅之憑藉濫捧,罔有紀極,正供一石,添捧常加半石,軍布二匹,加徵殆過二匹,民安所堪命而自存乎?且所謂公用者,不過該掌員役朔下糧料,此法未出之前,亦有朔下磨鍊之事,且必爲此瑣屑收取之擧,以爲剝割之一大關也哉。臣嘗待罪於地府夏官之郞,詳知此事,其所入於公用者少,歸於私用者多,至於稽留,尤無與於公用,久掌是任者,用之如水,橫取蔀屋殘氓,終歲以爲官吏厚報譏謗之資,豈不大加駭然者哉?噫,剩米·稽留猥納之事,何足煩於聖聽,而惟其憑此濫徵橫斂之狀,臣於海運分載之日,湖·嶺踏審之日,目見其慘毒之實,當此生民靡孑之辰,賑恤之策,當如救焚拯溺,雖應捧之正供,可減者減之,可也。況科外濫捧,元無大關於公家者哉?臣性本愚朴,惟知告君以肝膈,有懷無隱之義,目覩黎元骨立,徵斂無節,意謂此等少事革之無難,申飭州縣,除去名色,則征斂之際,自無濫觴之弊,庶可紓殘民一分之力,亦足使遠外蒼生,知朝廷有恤民之意,乃敢煩啓矣,不惟不能革正,因致謗議之四起。臣之愚魯無曉,未諳事情,率意妄陳之失,至此而益著矣。以此以彼,俱不敢一刻因冒於臺端,請命遞斥臣職。答曰,勿辭,退待物論。朝報
上在昌德宮。停常參·經筵。
未時,太白見於巳地。
下直,竹山府使朴泰圭,加德僉使李光輔,法聖萬戶李基亨,甘浦萬戶朴文翊,薺浦萬戶卓有祥,平山萬戶金義重。
假注書朴鳳齡改差,〈代〉趙以進。
禁府啓目,戶曹參議尹世紀原情云云。所供如此,令本道明査啓聞後稟處,何如?啓依允。又啓目,前掌令李世奭原情云云。所供如此,所當依傳旨覈處,而右僚時未出仕,待其行公後擧行,何如?啓依允。
玉堂箚子。大槪,請持平姜履相,掌令任元聖,持平李世維出仕,獻納金致龍遞差事。入啓。答曰,依允。
吏曹啓曰,臺諫有闕,政事,取稟。傳曰,過國忌後爲之。
東平君杭上疏。大槪,猥忝宗親府有司之任,親王子封爵之後,固宜辭避之不暇,而奉事出疆,未及返命,致令同僚,陳疏見遞,臣心已極不安,而至於宗簿提調之任,尤不敢晏然因帶,亟賜遞改,以存事體,以安愚分事。入啓。答曰,省疏具悉卿懇。卿其勿辭,安心行公。
領議政徐文重箚子。大槪,更申至懇,冀蒙恩許事。入啓。答曰,省箚具悉卿懇。至意累悉,而巽辭愈懇,如其一向相持,出仕無期,無寧姑許所請,以安卿心,本職不得已勉副焉。仍傳曰,遣史官傳諭。
刑曹判書姜鋧上疏。大槪,臣於本曹開坐之時,酷被擊錚人任震燁原情中,無限侵辱,冒陳被誣實狀,乞賜罪罷,以爲按獄不嚴者之戒事。入啓。答曰,省疏具悉卿懇。構誣之言,何必爲嫌?安心勿辭,從速行公。朝報
府啓,糴糶之法,所以爲民,秋則收糴,以廣儲畜,春則開糶,以賑乏貧,蓋爲歲飜後民食之耗盡故也。丙丁許多還穀,經年猶未準捧之政,在所不已,而第緣官自怠緩,若有勤仕之人,九月以後,臘月以前,未能着力催課,期於準捧。卽今暮春間赤立,而催督反急,鞭撻未已,以致都下之民,不能聊生,怨詆盈路,氣像愁慘。方當議賑貸之日,不宜一向徵督,重困都民,請當該收糴郞廳,從重推考,丙丁未收還上,姑爲停捧,以待秋成。上曰,依啓。朝報
上在昌德宮。停常參·經筵。
忠淸監司書目,尼山兼任連山呈,以司諫尹誠敎辭職上疏上送事。啓。答曰,省疏具悉。爾其勿辭,從速上來察職。
刑曹啓目,江原監司洪得禹,前任安東時,越獄逃躱罪人二人見失後,限內不得捕捉,當依定式決杖,而洪得禹移拜監司,事體與守令有別,上裁,何如?啓。罷職。
政院啓曰,卽者吏曹郞廳,以大臣處置稟政事來言,而昨日旣已過國忌,而政事命下,故不得循例稟政之意,敢啓。傳曰,知道。
觀象監,未時,太白見於巳地,昧爽,有霜氣。啓。朝報
上在昌德宮。停常參·經筵。
辰時至未時,日暈。
下直,忠淸都事權燧。
政院啓曰,憲府之官,多在外,掌令任元聖,持平李世維·姜履相竝在外,連日監察茶時,事甚未安,呈告人員,卽爲牌招察任,何如?傳曰,允。朝報
吏批啓曰,判書受由在外,參判陳疏受由,小臣獨政未安,何以爲之?敢稟。傳曰,只出緊任。
吏批啓曰,領議政徐文重,旣已遞職,今當置處,而本曹無相當之窠,依例送西之意,敢啓。傳曰,知道。又啓曰,江原監司,今當差出,而擬望之人乏少,外任竝擬,何如?傳曰,允。又啓曰,新除授朔寧郡守鄭齊斗呈狀內,本以宿病之人,近來添疾益甚,委頓席牀,氣息如縷,新授職名,終無起動赴任之望,以調理赴任之意,題退矣。連次呈狀,病勢一向危重,差復無期云。當此農節,夫馬留滯有弊,不可等待其差復,朔寧郡守鄭齊斗,依近例罷黜,何如?傳曰,允。又啓曰,新除授江原都事洪重禹呈狀內,老母常抱宿疾,數年前重患毒痁,元氣積敗,近日添得傷寒,症勢彌留,藥餌無救,情理至爲切迫,決無離側遠赴之望云。洪重禹親病果爲沈重,則有難强令赴任,且夫馬留滯有弊,江原都事洪重禹改差,何如?傳曰,允。吏曹
有政。吏批,以金德基爲江原都事,金相稷爲正言,柳以復爲江原監司,孟萬澤爲兵曹正郞,宋徵殷爲獻納,金鎭華爲義城縣令,金演爲刑曹參議,朴泰昌爲朔寧郡守,金鎭圭爲兵曹參議,尹趾仁爲文學。
上在昌德宮。停常參,只晝講。
下直,安東府使申厚命,安義僉使張好德,碧團僉使李廷弼,兎城僉使崔義德,薪智島萬戶文尙彬。
忠淸監司書目,忠州牧使金萬埰,以身病,累度呈狀,公務曠廢,已至兩朔,不得已罷黜事。
政院啓曰,今日賓廳日次,兩司當爲來待,而諫院多官,或在外,或呈告,無一行公之員,正言尹憲柱,卽爲牌招,何如?傳曰,允。
傳曰,明日晝講爲之。
正言南相夏三度呈辭。入啓。遞差。
全羅監司書目,康津等十二邑呈,以去二十六日地震,事係變異事。
謝恩,正言尹憲柱。
右副承旨李健命上疏。大槪,冒萬死仰陳血懇,冀蒙矜許事。入啓。答曰,省疏具悉。疏辭,令該曹稟處。
持平李世維上疏。大槪,敢陳病重實狀,冀蒙鐫遞,兼附區區所懷,以備財察事。入啓。答曰,省疏具悉。疏中輕視之說,殊未可曉也。爾其勿辭察職。
吏曹,前大司諫吳始萬身死。啓別致賻。
京畿監司書目,高陽呈,以知中樞府事李世華病重上去不得事。啓。傳曰,卿辭至此,知經筵之任,勉副事,回諭。
傳曰,大臣·備局堂上引見。
副校理吳命峻上疏。入啓。答曰,省疏具悉。疏辭知道。
右參贊李彦綱辭職上疏。入啓。答曰,省疏具悉。卿辭至此,金吾之任,今姑勉副,卿其安心行公。
京畿監司書目,龍仁呈,以吏曹判書崔奎瑞辭職上疏上送事。啓。答曰,省疏具悉。卿勿固辭,將母上來。又書目,楊州呈,以掌令李箕洪辭職上疏上送事。啓。答曰,省疏具悉爾懇。爾勿固辭,上來察職。
今日引見時,知義禁有闕之代,卽爲口傳差出,牌招察任事,榻前下敎。
吏曹口傳政事,知義禁府事權是經。
謝恩,兵曹參議朴紳。
吏曹啓目,粘連啓下是白有亦,觀此右副承旨李健命上疏,則以其偏母年今七秩,病逾三載,加以家世素貧,菽水不繼,願得一縣,少伸反哺之情亦爲白有臥乎所。家有老母,甘旨闕供,得邑便養,情甚懇迫,孝理之下,所當依願施行是白乎矣,巡察之臣,出補外邑,其在事體,似難許,上裁,何如?啓依願施行。
備邊司,守禦使金鎭龜。
知義禁府事權是經,牌不進。
今日引見時,正言尹憲柱所啓,國朝科擧,自有定制,有文科然後有武科,有大科然後有小科,玆故三百年來,未嘗有無文科之武科,無大科之小科也。噫,今番文科,奸僞狼藉,終至削榜,則武科及小科,自在應罷之中,而苟然仍存,此何義也?設科取人,關係甚重,其不可創開國朝所無之事,以成日後無窮之弊者,章章明矣。若謂慶科不可罷則已,旣曰放榜,稱慶之後,文科因其不正,削去無害云,則以科制之未備,竝罷全榜,固無損於稱慶之義矣。且以武科及小科,無故見罷爲冤云,則削榜中固多老士宿儒自製得中者,獨不冤乎?國體所在,不得不削其文科,則武科·小科,決不可仍存,請己卯增廣武科·小科及雜科,一竝罷榜。上曰,勿煩。又所啓,王府議讞之體,至重且嚴,雖尋常罪囚,固不可任意低仰,況此科獄現發之人,何等罪惡,而迺者金麟至情節旣露之後,其時堂上,敢生偏護之計,罪人自明之辭,謂之情實之言,別作啓目,循例請刑。至於吳碩夏招辭中,似非筆迹之似字,本不出於罪人之口,而隱然添書於議啓之中,其循情枉法之狀,昭著難掩,群情駭憤,久而愈激,請其時就議堂上,亟命罷職。上曰,從重推考。又所啓,親年七十,勿敍三百里外,此是國典,而康津縣監李星耉,家有老母,年過八十,氣息奄奄,不能將往,而渠獨晏然赴任,今至三年,無意遞歸,揆以公法人情,不可仍置其職,以壞風敎。請康津縣監李碩耉,罷職不敍。上曰,依啓。又所啓,臣曾忝憲職,以免役官婢刷還事,陳啓蒙允矣。近來國綱解弭,人不畏法,申禁之後,率畜官妓之類,或有初不下送者,或有初有下送,而旋卽率來者,事事可駭,莫此爲甚。請令諸道監司,其初不下送者,及遠爲率來者,一一査啓,從重科罪,以爲徵礪之地。上曰,依啓。又所啓,臣伏聞外間流傳之言,大小匠手,恒留闕庭,種種工作之事,無日無之。至於雕刻沈香,倣爲怪石之形,以爲王世子戱玩之具,臣竊爲聖朝惜之也。惟我王世子,春秋正富,德業日就,如許奇巧之物,固不宜近之於前,而殿下義方之敎,亦不當作此悅目之資,以忽於玩物喪志之戒也,明矣。且宮中諸需,如有不得已之事,則水部尙方,有司具存,奚必留置匠手於深嚴昵近之地,以致外人之惑哉?請加三思,大小匠手留置闕庭者,一竝罷黜,以昭儉德。上曰,方當留意,而至於世子戱玩之說,萬萬孟浪也。持平姜履相所啓,請戶·兵曹·宣惠廳·各衙門,亟罷剩米收捧·稽留贖木之規,且以此意,申飭外方,以杜無限濫捧之弊。措辭見上答曰,勿煩。
今日引見時,左議政李世白所啓,頃因臺臣之疏,前黃海監司尹世紀,更爲拿問査覈,而臣意則有不然者,故敢此仰達矣。方伯,主一道風憲之權,刑罰之際,雖有邂逅致斃者,固無足怪矣。臺避中汎言致斃者數十人,此自有守令論報而推治者,或有道臣直爲推治者,而其中非罪枉死云者,別無指的之事。今欲行査,則某人之以某罪受杖,杖斃與否,勢將逐邑査問,事體豈容如此也?至於官妓一款,臺臣以猥褻之言,揷入於避辭中,諸議皆以爲非矣。此旣非淫行獄事,而若又轉相推問,究覈實狀,則其所傷損,亦當如何?且其實狀之不必盡如臺避,搢紳之間,多有言者。向日賓廳之會,原任大臣,亦以査覈爲未安,而其時則尹世紀未及原情之故,不敢輕達矣。今其供辭,已經睿覽,而諸議皆以爲不宜因令行査,以傷事面。自上參酌處分,未知何如?戶曹判書金構曰,臺避中汎稱濫殺,不言某某人,以私怨私事被殺,則終無指的可査之端,房妓一款,則所謂友婿之子,有至親間相避,士夫之間,亦多知之,此可爲證。且行査問目之際,亦難爲辭,臺臣之疏,雖以其不可置之暗昧爲言,而其在事體,査覈則終覺未安矣。判尹金鎭龜曰,大臣所達,誠爲得體,而臣亦有所仰達矣。房妓事,若是親族間不爲避嫌者,則有同淫行,不可不一番査覈,有則罪之,無則明其不然,而此則旣異於親族,設如臺官之言,非朝家可罪之事。且守令子弟之與官妓相近,其間虛實,亦難詳覈,而況士夫間相傳之說,多與世紀供辭相合?以彼以此,不宜査覈矣。金構曰,今此房妓事,設或如言者之言,法文無可勘之律,蓋法文中只有緦·功·朞親犯奸之律矣。査得無律之事,査亦何爲?只可以搢紳間公議,定其是非,非朝家所可査覈之事也。兵曹參判李光夏曰,按道之臣,管下有罪之人,以法治之,雖或邂逅致斃,豈可以此爲罪乎?且所謂暗昧之事,諸臣旣已陳達矣。法文所無,査亦何爲云者,此言誠然,都傷事體,似不宜行査矣。禮曹參議李寅燁曰,按道之臣,旣任一方,方伯之權,則刑杖之際,雖或有邂逅致斃,固不可以爲罪,而若以私怨私忿,有所濫殺,則雖是方伯,亦豈可無罪乎?然今此尹世紀事,臺臣避辭中,汎然以數十人濫殺爲言,實無指的可査之端。且臣纔遞湖藩,有所聞知者,其處人心,頑悍特甚,故世紀到任之後,欲爲矯弊,刑杖頗嚴猛云。以公事埸受刑致斃者,亦難保其必無,而豈可以此欲爲道臣之罪乎?今若行査,則竊恐外方人心,尤無所顧忌矣。且其所謂暗昧之事,實狀亦不盡如臺避云。行査之際,徒傷事體,査得區處,亦甚難便,勿爲査覈,似乎得宜矣。上曰,朴泰昌避辭中,提起暗昧之事,予未知其可也。且數十人致斃之言,亦無指的之事,殊甚矇矓。監司旣專一道,則以此爲罪,誠爲不當,而蓋行査之意,非以臺臣避辭及疏語爲是,特以旣發之後,有難置之故,姑令行査矣。今此大臣及諸臣所達誠然,勿爲査覈,可也。
今日引見時,左議政李世白所啓,卽今最急者民事也。春雨過多,春牟似無可望,秋牟則差勝,而發穗之際,爲雨所傷,亦或委黃云。卽今雨下雖頻,終夏如此,則設令兩麥不實,他穀可期有秋,而春雨之數,農家所忌,前頭之事,亦何可知也?今年若或失稔,則民事罔知所濟矣。各邑還上之一半留庫,意有所在,而近來外方,多不遵朝令,難保其一定不撓,更爲別樣申飭,必依定式留儲,其一半,雖應給一半之穀,若是穀多之邑,則亦何必一遵其數也?還上則似當如此,而還上之外,雖某樣穀物,務爲前頭之慮,十分撙節之意,當自備局,行關諸道,申明分付,而必有定奪外方,可以惕念擧行,故敢此仰達矣。上曰,前頭民事可慮,着實分付,可也。判尹金鎭龜所啓,近來人心甚惡,法綱不行,以城內言之,人家改建之際,多有退占之弊,大路則不至任意侵犯,而小路及僻巷,則漸爲狹窄,事極駭然,當令水部,摘奸牒報,參酌處置,而日後如有犯禁之人,而水部久不報知,則犯禁者別樣懲治,當該部官及下吏,亦爲論罪事,定式施行,何如?上曰,依爲之。戶曹判書金構所啓,頃因筵臣所達,川反浦落處査出事,陳達行會矣。蓋浦落泥生及山峽火田甚多,每年年分事目,非不嚴明,而視爲故常,不肯現出,敬差官勒令加報,則加報,極其零星。頃年戶曹,陳達分付列邑,査出隱結火田,而以其與年分,一時上報,故有依托混雜之地,終無現出矣。今若於年分文書前,不時拈出,分付使之査報,則旣無推托相混之處,其勢不得不査報,多少間不可全然不報,如有明知其有隱結火田,而全然不報,或所報多少間,別遣摘奸,依事目論罪,則似無如前隱置之弊矣。左議政李世白曰,臣待罪戶曹時,陳達於榻前,川反浦落等處査報,而年分文書外,別爲成冊上送之意,分付諸道,而與年分踏驗,一時相値,文書未能詳盡,故更欲變通査正,而臣適遞戶曹,未及爲之矣。今此戶判所達誠是,稍待農隙,年分未始之前,此等加報處査正文書,別爲上送,而自朝家,或使敬差官摘奸,或別遣戶曹郞官,一一審驗,則似有實效,自該曹,節目磨鍊,分付擧行,似宜矣。禮曹參議李寅燁曰,結數隱漏之弊,果如金構所達,而至於峽中火田,今年起墾,明年還廢者居多,而一入作結之中,則逐年收稅於不耕之地,貽害民間,罔有紀極。且原野之地,例責火耕之加起,故不得不加出於民間,以致年加歲增,多有弊端,此亦不可不慮矣。金構曰,各邑隱結之數,皆自知之,無待於踏驗,則何必待農隙乎?欲待農隙,則必與年分相値矣。雖在春夏之間,守令以所知隱結之數,直爲上報,無所不可,朝家亦當摠其大數而已,又何必責其無一負一結之漏乎?隱結自首者,前後官勿爲論罪事,亦依事目施行,何如?上曰,節目分付,可也。朝報
引見時,判尹金鎭龜所啓,近來人心甚惡,法綱不行,以城內言之,人家改建之際,多有退占,大路則不至任意侵犯,而小路及僻巷,則漸爲狹窄,事極駭然。當令水部,摘奸牒報,參酌處置,令日後,如有犯禁之人,而水部又不報知,犯禁別樣徵治,當該部官下吏,亦爲論罪事,定式施行,何如?上曰,依爲之。以上已見朝報疊又所啓,四山松木,枯死旣盡,而餘存者,又爲風雨所折傷,卽今種松新生,必須善爲培養,而近日以內酒房松簷事,移文本府,將爲斫稚松。臣於待罪備局時,備知此事,御供之地,事體自別,斫取之擧,在所不已,而但略干新生松,又爲斫伐,則難爲日後長養之地,雖非松簷,而有他代用之道,則好矣。但御供之事,與他有異,故敢此仰達。上曰,不爲松簷,而何以代用,則好耶?左議政李世白曰,曾前草薍爲之矣。金鎭龜曰,臣亦知草薍之可合代用,而有難直請,故如是仰達矣。上曰,以草薍爲之,可也。京兆
引見時,左議政李世白所啓,冬至副使姜銑,以平安道流亡絶戶,還上蕩減事,有所陳達矣。流民不入籍,無依者則,當初必入於白給之中,而受食還上,似必無多。且癘疫沒死,飢饉沒死之類,旣已査覈蕩減,設有若干落漏者,何可每每追査乎?全家死亡中,或有一二幼稚之餘存者,或有免於死亡,而流徒無根,難於還上之類,希望一體蕩減,必有此呼訴之弊矣。今若又開此路,追許査減,則他道亦豈無如此者乎?前頭紛云之弊,實爲難處,使臣雖以聞見陳達,事勢如此,今姑置之,何如?上曰,依爲之。備局
引見時,戶曹判書金構所啓,關西田稅,當爲取來,而田稅則米少太多,收米則太小米多,而卽今經費,常患米乏,故議于廟堂,田稅太以水邊各邑所捧收米換送之意,旣已發關分付,而各色相換曲折,敢此仰達矣。左議政李世白曰,當初關西田稅之別爲收捧上納,蓋爲地部經費之慮,而今聞當納於賑恤廳云,故右相閔鎭長曾任度支時,專簡此事,將有料理推移之計,而今則旣無憑聞之處,無他變通之勢。田稅則自是歸於地部者,西穀運來後,田稅使之納於戶曹,其餘他穀,仍令賑廳收捧,似當。上曰,依爲之。戶曹
禮曹啓曰,京畿監司奉審執頉靖陵典祀廳,抹樓退間道里一株折傷,修改之意,啓下分付矣。卽接本陵參奉所報,則撤瓦去土,欲易其所傷材木,而手之所觸,無不朽落,不得不盡爲毁撤。蓋此舍營建,不知何年,而旣毁之後,便同新造,材瓦及所入,移關戶曹,算摘後進排之意,馳報矣。當初奉審時執頉,只是道里一株,而年久之屋,如是腐朽,則盡爲毁撤,理勢固然,而莫重典祀廳,不爲稟報,本曹任自撤毁,殊極駭然,當該參奉柳應運,從重推考,典祀廳旣毁之後,不可不趁速改構,容入雜物,令該曹磨鍊進排之意,分付,何如?傳曰,允。禮曹
引見時,領議政徐文重所啓,宣惠廳有司堂上,兵曹參判李光夏差下事,榻前定奪。惠廳
引見時,禮曹參議李寅燁所啓,崇陵樑木,不得於京山,故往于水上斫木,而姑未知遲速,臨時本曹堂上,當爲監董,而宜有主管之人,可以爲之。先定監役官一員,視其水上所出之木,且令更爲搜得於京山,何如?上曰,依爲之。禮曹
引見時,禮曹參議李寅燁所啓,良役査定之事,臣方句管,京中各衙門歇役投屬之類,旣已存減,定額別單啓下,而至於冒錄之類,其數亦且夥然。蓋冒錄抄出之際,只將各邑成冊與京中都案相準,而或因姓名之誤書,或因居住之不同,或以定役而未及,付標於都案者,俱爲被抄其中,不無元役,而誤被抄錄者,其怨枉甚矣。爲此之慮,當初行關中,以雖被於冒錄,而有本役者,更爲精査,勿爲疊定他役之意,明白分付,而各邑不爲致詳,惟以得閑丁爲幸,無問有役無役,混同簽補。且或守令,不善奉行,下吏仍緣弄奸,初不入於冒錄之類,亦皆侵責,不但外方,多有騷撓之患,來訴本司者,亦且紛紜,奔走圖頉,貽害多端,移文往復,今當無期,不可無變通之道。其已入於曾前歲抄,而未及付標都案,爲被抄者,一一詳査,特許頉下,至於各衙門良役中姓名誤書者,及移來移去之類,雖或誤抄,旣定新役,則今於歲抄磨勘之後,有難續續頉下。此則因於新定之役,而以他閑丁,充給其代,則在各衙門,旣無所失,被抄者希覬圖免之弊,亦可防塞,下詢于大臣,處之,何如?左議政李世白曰,此事誠如李寅燁所達矣。旣入於歲抄,而未入錄於都案者,謂之冒錄,仍定新役,則果爲冤抑,當爲變通,而移來移去之見捉於冒錄者,則旣定新役,入於啓聞之後,若又續續頉下,則紛紜必甚,以他閑丁,代給於本衙門,事勢似便矣。左尹羅弘佐曰,禦營軍保,與他衙門冒屬之類有異。歲抄時已爲啓聞,故仍置於新定之役,若以他閑丁,充給其代,則軍案次第眩亂,事極難便矣。寅燁曰,當初存減之時,三軍門及兵曹所屬,元不擧論,而冒錄中以其姓名之差誤,居住之不同,被抄者額多,此則竝爲詳査頉下之意,一體分付,似宜矣。且於他衙門所屬,則當初行關時勿施,該衙門直關之意明白分付,而今聞直關甚多,各邑眩於奉行云。更以勿施之意,嚴明分付,何如?李世白曰,他衙門所屬,已捉定之後,直關該邑,使之頉下,兵水使亦以威令,致責該邑監色,則朝令無可行之時,該邑亦將眩於奉行,分付各道監司,若有如此之類,而自本道,可以處置者,則處置之,有難擅便者,則啓聞定奪,似宜矣。上曰,竝依爲之,三軍門則區別,可也。朝報
上在昌德宮。停常參,只晝講。
辰時未時,日暈。
下直,江界府使李東馣,開城經歷朴澄,舒川萬戶金東興。
兵曹判書閔鎭周上疏。大槪,臣賤疾沈苦,曹務一向曠廢,冒萬死悉暴危懇,伏乞將臣本兼職務,亟賜鐫免,以幸公私事。入啓。答曰,省疏具悉卿懇。疏辭,令廟堂稟處。
藥房啓曰,節屆朱夏,日氣尙未舒暢,伏未審此時,聖體,若何?王世子氣候,亦復何如?卽聞醫女所傳之言,中宮殿自數日前,有左右脚部疼痛之候,昨夕以後,痛勢倍劇,症涉痛風云。臣等伏不勝區區仰慮之至,必須詳知卽今症候然後,可以議定當進之藥,敢來問安,竝此仰稟。答曰,知道。無事。內殿症候,已言于醫女,世子氣候平穩矣。再啓曰,卽伏聞醫女所傳之言,中宮殿脚部疼痛之候,右邊爲爲甚,環跳上腰脊近處,顯有浮氣,痛難堪忍,而夜分後,症勢倍劇爲敎云。臣等與諸御醫等相議,則皆以爲濕熱下流,經絡壅滯,症涉痛風,加味敗毒散本方,去大黃,代黃柏鹽水炒褐色,加漢防已酒洗,木通去節各一錢,連進六貼,以爲發汗疏導之地,宜當云。此藥卽爲劑入,而此等症情,例多晝歇夜重,有難預測,痛處之時,或鍼經絡,或灸阿時穴,似不可已。臣等率諸醫官直宿,臨時稟定,恐合事宜,敢此仰稟。傳曰,知道。勿爲直宿。三啓曰,卽伏聞醫女所傳之言,中宮殿症候,朝前則痛勢稍定矣,自食後又復苦劇云。臣等更與諸御醫相議,則卽今止痛救急之道,莫如宣通經絡,太衝·合谷·折骨等穴,爲先受鍼,以爲疏利之地,宜當云。依此受鍼之意,敢稟。答曰,依啓。
傳曰,明日晝講爲之。晝講入侍,同知事趙相愚,特進官金構,承旨沈枰,玉堂李徵龜·任守幹,假注書趙以進,史官李台佐·兪興慶,武臣李斗天。
戶曹啓曰,卽接廣興倉所報,來四月朔頒料次,倉官進去于判府事尹趾善家,請受祿牌,則以爲時未肅謝云,祿牌不爲出給,係是大臣祿俸,何以爲之?敢稟。傳曰,令倉官輸送。
吏曹啓曰,守令有闕,政事,取稟。傳曰,明日爲之。
政院啓曰,知義禁權是經,昨日違牌,今又陳疏,不爲出仕,更爲牌招察任,何如?傳曰,允。
知義禁權是經上疏。大槪,兩日之內,召牌再降,其在分義,不敢偃伏私次,忍病擔舁,來詣闕外,而臣之病狀,萬分危綴,氣息奄奄,有若頃刻就盡者然。咫尺天陛,無路入謝,臣罪至此,萬殞猶輕,乞遞臣本兼諸任,仍治臣前後違命之罪,以肅朝綱,以延殘喘事。入啓。答曰,省疏具悉。卿其勿辭行公。
藥房口傳啓曰,卽伏聞入診醫女所傳之言,內殿熱候頗盛,面部烘熱,下問當進之藥云,故臣等與御醫商議,則木通茶,以長流水煎,出和牛黃一分進御宜當云。木通·牛黃及長流水,竝卽內入之意,敢啓。答曰,知道。再啓曰,中宮殿受鍼事,纔已啓達,允下矣。自前受鍼時,例有時刻稟定之規,而卽今則痛候猝急,不拘時受鍼之意,敢啓。答曰,知道。三啓曰,內殿患候非細,利川府使金有鉉,招來議藥,而奉事愼爾定,曾前亦參議藥,今亦一體招問,何如?答曰,知道。
中殿受鍼後,大殿,政院·玉堂·二品以上·六曹問安。答曰,知道。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
院啓,請己卯增廣武科·小科及雜科,一竝罷榜。請其時禁府堂上,竝命罷職。措辭見上答曰,勿煩。工匠罷出事,停啓。
中殿·世子宮·嬪宮,藥房·政院·玉堂夕問安。答曰,知道。藥房口傳啓曰,朝者臣等,以直宿之意仰稟,而有勿爲直宿之敎矣。中宮殿受鍼後,痛勢雖似少間,而旋卽苦劇云。夜來症候,一向如此,則當有更稟議藥之擧,而臣等退去,終有所未安,與諸醫,同爲入宿,似合事宜,惶恐敢啓。答曰,知道。
京畿監司書目,廣州呈,以禮曹判書申琓辭職上疏上送事。啓。答曰,省疏具悉卿懇。卿勿固辭,從速上來行公。
忠淸監司書目,保寧呈,以副修撰蔡明胤辭職上疏上送事。啓。答曰,省疏具悉。爾其勿辭,上來察職。
今日晝講時,上曰,黨論之人,銓曹不當用之,而頃以李肇,擬於玉堂之望,殊甚未妥。吏曹堂上·郞廳,竝從重推考。朝報
纂修廳啓曰,本廳堂·郞差出事,旣已定奪於筵席,而勝覽新增,外方冊子浩多,必須分掌諸道,取其冊子,稍加刪定,事易就緖,故堂上四員·郞廳八員,別單書入,而書籍編摩,異於諸都監事務,惟以得人,成事爲主,故外職人,亦爲抄啓矣,敢啓。傳曰,知道。
院啓,康津縣監李星耉段,親年七十,勿敍三百里外,自是國典,而家有老母,年過八十,氣息奄奄,不能將往,而晏然赴任,今至三年,無意遞歸,揆以公法·人情,不可仍置其職,以壞風敎,罷職不敍事。依啓。吏曹
上在昌德宮。停常參,只晝講。
司僕正兪命雄,兼執義減下,肅拜。
下直,訓戎僉使李汝巖,忠淸兵虞侯郭柄。
兼工曹判書申汝哲上疏。大槪,臣於垂死請急之中,伏聞中宮殿下患候非常,至於受鍼,而顧此廢病之臣,不得與諸大夫,奔走問安之後,臣罪當死,亟正臣罪,以安微分事。入啓。答曰,省疏具悉。卿其安心勿辭,調理行公。
政院啓曰,禁府堂上從重推考事,命下矣。臺諫方以罷職論啓,推考傳旨,不得捧入之意,敢啓。傳曰,知道。
假注書朴熙晉改,代洪萬通。
戶曹啓曰,卽接廣興倉所報,來四月朔頒料次,倉官進去于判中樞府事徐文重家,請受祿牌,則肅謝後,當爲受料,姑勿入啓云,祿牌不爲出給云。係是大臣祿俸,何以爲之?敢稟。傳曰,令倉官輸送。
藥房啓曰,日氣蒸鬱,伏未審夜來聖體,若何?伏聞醫女來傳之言,中宮殿症患,大勢則一樣,而苦痛之候,比昨似或有一分之減。昨日午後湯劑進御之後,旋卽嘔吐矣。去夜則一貼所煎,分二巡無事進御,且時時入睡,而水刺一向厭却,痛勢劇歇無常云。臣等伏不勝憂慮之至,與諸御醫,反復相議,則皆以爲前劑入加味敗毒散,仍爲進御,經絡諸穴,今日又爲依前受鍼,宜當云。時刻則似當定以午間,臣等敢此問安,竝爲仰稟。答曰,知道。無事。痛風之症,鍼不如灸,阿時穴受灸,宜矣。再啓曰,痛風之症,鍼不如灸,阿時穴卽爲受灸,宜矣事,命下矣。昨日議藥時,諸醫中亦以爲阿時穴,宜有受灸之議,而第伏聞醫女所傳之言,則中宮殿症患,熱候頗盛,艾炷或不無助熱之慮,且右邊脚部,痛氣散漫,尤甚之處,有難指的,每先請試鍼於經絡,以爲疏通之地矣。聖敎如此,卽令醫入診,熱候及痛處,詳細審察,然後鍼灸先後當否,更爲稟定,恐合愼重之道,諸醫之議亦然,敢此仰稟。答曰,依啓。
參知金鎭圭上疏。大槪,不意牽復之命,及於病蟄之蹤,顧臣廉偶,不可冒進,當此坤聖違豫,群下憂遑之日,退伏私次,冒陳危悃,敢望聖慈,亟許鐫改,以安賤分事。入啓。答曰,省疏具悉。爾其勿辭,從速察職。
校理趙泰老上疏。大槪,臣以風痺之症,頃違嚴旨,勿罷之命,出於格外,狼狽罔措。又伏聞坤殿,有未寧之候,上下憂遑,臣獨末由趨參於起居之班,伏乞治臣之罪,仍令臣安意調息,以尋生路事。入啓。答曰,省疏具悉。爾其勿辭,調理察職。
正言金相稷啓曰,如臣無似,屢忝言地,而動輒顚沛,譏斥備至,實難更廁於言議之地,而恩遞未幾,除命復下,在臣私分,固當感激奔走供職之不暇,而顧此情勢,終有所不敢一刻冒居者。臣之頃忝憲職也,適當同僚處置,而至以大違臺體,見非物議等語,被斥於僚臺,臣之其時避辭,只陳其委折而已。小無侵及僚臺之語,而不料僚臺,過生疑怒於臣避辭中行語,恣意凌踏,不少顧藉,乃以阿護等語,公肆詆罵,臣未知僚臺相敬之義,必如此而後,方可謂不違臺例,見稱物議耶?橫逆之來,固當順受,而亦莫非如臣疲劣忝居臺地,全昧時議,見輕僚席之致,今何可諉之以事在旣往,而淟涊苟冒乎?又伏見正言金昌直疏本,則攻斥權大運停論之諫臣,不有餘力,至以馴致國勢不尊,奸孽生心爲言,臣於是毛骨具悚,莫知所以爲喩也。臣之以此自別者,前後非一,而今者論斥之言,又如是峻發,則徑停之失,到此益著。日昨諫臣以前在憲府睦來善等停啓之故,亦見非斥,而引避得遞,則今臣難冒之勢,宜無異同。且本院,方以己卯增廣武科·小科竝罷事,有所論啓,而第進士一等入格人洪禹翰,卽臣之外從弟也,法有應避之嫌,勢難可否於其間。以此以彼,俱不可一刻仍冒,請命遞斥臣職。答曰,勿辭,退待物論。
晝講入侍,同知事趙相愚,特進官金錫衍,承旨崔錫恒,玉堂吳命峻·任守幹,假注書洪萬通,史官李台佐·金興慶,武臣金重三。
藥房口傳啓曰,臣等以醫女入診後,鋮灸先後當否議定之意敢稟矣。卽伏聞入診醫女之言,則中宮殿症患,熱候猶盛,且右邊脚部痛氣散漫,尤甚之處,不能指的,與昨日無異云。臣等與諸醫相議,則伏以爲艾炷終不無助熱之慮,經絡一次受鍼,不足爲疎通之地,今日亦依前受鍼,而三里,則有少忌,今姑停之,太衝等五穴,則右邊環跳穴,因爲受鍼,而受灸當否,則更觀一兩日稟定爲宜云,敢此仰稟。答曰,知道。
輔德李文興上疏。大槪,老母猝患風冷,症勢苦劇,至情所在,不忍暫離,春宮危憂之日,亦未申起居之禮,臣罪於此,實合萬殞。伏乞聖慈,特垂矜諒,亟許遞罷,俾得全意救護事。入啓。答曰,省疏具悉。爾其勿辭,救護母病。
持平李世維啓曰,臣猥以如管之見,妄測天地之大,意以爲首揆許遞之擧,或涉輕遽,而有傷於倚毗之道,故敢於乞免之章,略陳區區之見,而伏承未安之批,方切愧懼之忱矣。伏聞昨日筵中,聖諭丁寧,以輕視之說,萬萬不近爲敎,明示勉副之本意,責以情志之不相流通。筵席語秘,雖未得其詳,臣於是一倍惶悚,不知置身之所也。噫,納君無過,是臣衷情之至願,隨事盡言,是臣職責之當然,愚妄之見,旣以處分,爲有所未盡,則固不敢含默,以負我殿下,而辭不達意,致勤聖敎,妄率之罪,在所難逃,何敢一刻仍冒於臺端乎?請命遞斥臣職。答曰,勿辭,退待勿論。
禁府,曺夏經·鄭宅周,拿囚。啓。
禁府啓,日昨筵中,戶曹參議尹世紀,前任黃海監司時事,因大臣筵臣陳達,有勿爲査覈之命矣。旣寢行査,則似不當仍囚,何以爲之?敢稟。傳曰,放送。
院啓,請其時獻議堂上,竝命罷職。仍嫌而退。措辭見上情外之斥,在我無損,徑停重論,勢難因在,則參啓與否,非所當論,請正言金相稷遞差。答曰,不允。處置事,依啓。
謝恩,左參贊李彦綱。
判尹金鎭龜上疏。大槪,冒萬死仰暴危懇,乞命遞改新授守禦之任,以卒鴻恩,以安私分事。入啓。答曰,省疏具悉卿懇。卿其安心勿辭,從速行公。朝報
上在昌德宮。停常參·經筵。
下直,定平府使安健之,蒜山僉使閔孝重,光山萬戶安相興,楊下萬戶殷得說,玉江萬戶金錫九。
臺諫有闕,政事,取稟。傳曰,過國忌後爲之。
藥房啓曰,伏未審夜來,聖體,若何?伏聞醫女所傳之言,中宮殿症候,劇歇無常,而自昨日午後,左邊脚部,又有刺痛之候,寢睡之節,亦不如前夜云。臣等伏不勝憂悶之至,與御醫商議,則皆以爲走注作痛,固是痛風例症,今日經絡受鍼,似不可已,而阿時穴,亦爲一體受鍼,宜當云。時刻則似當依前定以午初,而加味敗毒散一貼,方爲煎入矣。臣等敢來問安,竝此仰稟。答曰,知道。無事矣。
弼善任舜元上疏。大槪,臣於諫臣之避,有不可晏然於榮次者,賤疾且劇,無望供職,伏乞聖慈,亟遞臣職,以安微分事。入啓。答曰,省疏具悉。爾其勿辭察職。
藥房口傳啓曰,中宮殿今日受鍼時刻,依前定以午初之意,敢稟矣。卽伏聞醫女所傳之言,則日氣頗熱,不必定於午間,今日則稍早爲之宜當爲敎云,時刻則進定於巳初。且受鍼穴處,則諸醫等以爲,太衝·崑崙·合谷·風地等四穴,今姑停止,絶骨·環跳·三里·承山四穴及阿時穴,受鍼似宜云,敢此仰稟。答曰,知道。
府啓,請令兵·戶曹·宣惠廳·各衙門,亟罷剩米收捧稽留贖木之規,且以此意,申飭外方,以杜無限濫捧之弊。措辭見上引嫌而退。疏陳所懷,益出無隱開釋之敎,何必爲嫌?請持平李世維出仕。答曰,不允。處置事,依啓。
持平李世維就職。
政院啓曰,禁府科獄久滯,他囚亦多,而連因堂上不備,推斷無日,事極可慮。知義禁權是經,變通差出,爲日已多,累度違牌,尙不出肅,今又以新除辭免,陳疏到院,雖已退却,而一向稽延,殊涉未安。權是經卽爲牌招,使之今日內開坐,何如?傳曰,允。
謝恩,左參贊權是經。
中殿受鍼後,中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
傳曰,南領府事上來時,給馬。
傳曰,南領府事引見。以上朝報
御營廳啓曰,本廳馬步軍兵,來四月初一日,當爲放送矣。本營入直步軍,則與訓鍊都監軍兵替代,別馬隊則與禁衛營別驍衛替代,新營則以本廳更案雜色標下軍四十名,依前例入直之意,敢啓。傳曰,知道。禁營謄錄
上在昌德宮。停常參·經筵。
大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖候,若何?中宮殿症候,伏聞醫女所傳之言,夜間脚部牽痛不止,而煩熱頗甚,冷藥和九味淸再度進御,而煩熱猶未減歇,口中焦渴,達夜不得入睡云,臣等伏不勝驚慮之至。卽令醫女入診,詳知卽今症候,更爲議定鍼藥,宜當,敢此問安,竝爲仰稟。答曰,知道。無事矣。
備邊司啓曰,兵曹判書閔鎭周,方以身病,不得行公,祿都目,將未免過時,曾前亦有令次官,通議陞除,開政付祿之規。卽今事勢,不可無變通之道,使之依此趁卽擧行,何如?傳曰,允。
禁府啓目,金龜瑞所供云云。令本道明査啓聞後,稟處,何如?啓依允。又啓目,李世奭所供云云。其不能糾察之失,在所難免,以此照律,何如?啓依允。
藥房再啓曰,卽伏聞入診醫女所傳之言,中宮殿症患煩熱之候,朝後則頗減,而腰脊右邊脚部環跳近處,以手按摩,則痛不可堪,且微有浮氣云。臣等與諸御醫商議,則伏以爲此是濕熱挾痰,壅滯經絡之致,疎經活血湯,加柴胡·黃芩各一戔,黃柏鹽水炒褐色七分,連進五貼,經絡受鍼,今姑停止,痛甚處阿時穴三四處,更爲受鍼,宜當。湯藥一貼,爲先劑煎以入,而受鍼時刻,依前定以巳初乎?敢此仰稟。答曰,依啓。
平安監司書目,陽德,本月初七日下雪,嘉山·博川·寧邊等三邑,本月十六·七日霜雹,俱係非常事。朝報
上在昌德宮。停常參·經筵。
大殿,政院·玉堂·二品以上·六曹問安。答曰,知道。勿爲問安。中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,昨日申後,因醫女所傳,伏聞有寒熱往來之候,且有脚部冷氣云,故醫女入診之意,口傳啓請矣。繼伏聞初昏後,入診醫女來傳之言,煎入疎經活血湯進服後,發汗頗洽,痛勢熱候,亦似稍減,脈度浮洪,似是發散之候云矣。夜間,又伏聞熱候頗發,連進牛黃膏及冷藥,大便滑數,至於四度,間間寢睡,而不能安穩云,臣等不勝憂慮之至。卽令醫女入診,詳知卽今症候後,更議受鍼與否,宜當,敢此問安,竝爲仰稟。答曰,知道。無事矣。再啓曰,卽伏聞入診醫女之言,中宮殿症患,熱候痛勢,比夜間稍減,臣等與諸御醫商議,則以爲一向受鍼,恐有傷於元氣,今日則姑停,朝者煎入疎經活血湯,連爲進服,宜當云,敢此仰稟。答曰,依啓。
獻納宋徵殷啓曰,臣以菲才,屢玷淸班,絲毫無補,愧懍恒切,迺者薇垣新命,遽及於千萬夢寐之外,驚怛惝怳,靡所容措。臣之庸虛譾劣,本不合於言議之任,此已聖明之所洞燭,不宜冒居匪據。加以春初感疾,數月沈苦,纔得少歇,尙未蘇完,卽今病狀,決無趨走供職之望,而陳章控免,未得上徹。適當坤聖未寧,大小憂遑之日,不敢一向縮伏,不得不黽勉出肅,而本院方有己卯增廣武科·小科一竝罷榜之啓,臣之甥侄尹志尙,從妹夫趙斗彬,俱參小科,俱是應避之嫌,有難參涉於其間,固不可因冒於職次,而病勢難强,累日稽謝,今始來避,所失尤大。請命遞斥臣職。答曰,勿辭,退待物論。
藥房口傳啓曰,卽伏聞中宮殿症患,大便滑利,夜間至於四次,朝後又至三度。諸醫等以爲,此則疎瀉濕熱,固無所妨,而一向滑數,亦恐有傷於眞元,不可無預防之道。辰砂六一散,有淸熱止瀉之效,隨時進服,宜當云,故此藥五貼,劑入之意,敢啓。答曰,依啓。
藥房口傳啓曰,中宮殿症患,熱候痛勢,則頗似減歇,而第以惡心之症,湯劑及水刺進御之際,連致嘔吐。諸醫等以爲,此乃痰滯胃口之致,其在止嘔之方,薑茶湯,隨時進服,宜當云,此藥煎入之意,敢啓。答曰,依啓。
藥房都提調以下詣閤門外口傳啓曰,中宮殿症患,木麥茶進御之後,又爲嘔吐之故,童便,和薑汁進服之意,纔已仰稟矣。繼伏聞醫女所傳之言,嘔吐後,又有膈間痰滯之候。諸醫等以爲,竹瀝,和干汁,卽速進服,宜當云,此藥竝卽入內之意,敢啓。答曰,知道。又啓曰,中宮殿症患,童便進御之後,少得鎭定,而嘔氣不無更發之慮。諸醫等以爲,橘梔竹茹湯,有淸熱鎭嘔之效云,故此藥一貼,爲先煎入,以爲觀症進服,何如?答曰,知道。朝報金霔校正。日記廳郞廳李運海書。
上在昌德宮。停常參·經筵。
下直,新昌縣監申必源,文城僉使權順大,山羊會萬戶鄭弼衡。
大殿·中宮殿·世子宮·嬪宮,藥房·政院·玉堂問安。答曰,知道。
中宮殿·世子宮,二品以上·六曹問安。答曰,知道。
藥房啓曰,伏未審此時,聖體,若何?中宮殿症患,去夜氣逆嘔痰之候,童便進御之後,僅得鎭定矣。卽者伏聞醫女來傳之言,自罷漏後,又有氣逆煩渴之症,泄瀉亦且頻數云,臣等伏不勝驚慮憂煎之至。卽令醫女入診,詳知症候輕重,然後更卽醫藥,宜當,敢此問安,竝爲仰稟。答曰,知道。無事矣。
全羅監司書目,龍安縣監申泳,臨陂縣令崔錫弼,當此牛禁至嚴之日,別設屠販,肆然犯禁,竝只罷黜事。
府啓,本府以剩米·稽留木革罷事,有所論啓矣。頃日筵中,竝爲防啓,臣等不勝慨然之至。夫剩米之捧,稽留之贖,其事雖小,剝民則大。旣有此名色,旣有此規例,則此米此布,則不徵於民,而出於何處耶?然則州縣之濫捧橫斂,自京師敎之也。設令此等之物,些少有補於官需,安有朝家使官,爲此鄙瑣可羞之事,以爲外方讐斂虐民之一大關捩也哉?當此飢饉荐臻,生民倒懸之日,不可無變通革正之道,請命戶·兵曹·宣惠廳·各衙門,亟罷剩米收捧·稽留贖木之規,且以此意,申飭外方,以杜無限濫捧之弊。答曰,勿煩。
掌令任舜元上疏。入啓。答曰,省疏具悉。疏末所陳,顯有容貸之意,殊甚駭異也。
京畿監司書目,廣州呈,以禮曹判書申琓辭職上疏上送事。啓。答曰,省疏具悉。卿勿過辭,從速上來行公。又書目,驪州兼陰竹呈,以副校理權尙游辭職上疏上送事。啓。答曰,省疏具悉。爾其勿辭,上來察職。
禮曹,行護軍禹瑞奎,去三月三十日卒逝云,弔祭致賻,依法例擧行,何如?啓依所啓施行。
戶曹參議尹世紀再度呈辭。入啓。遞差。
中宮殿·世子宮·嬪宮,藥房·政院·玉堂問安。答曰,知道。
藥房再啓曰,中宮殿症患,連伏聞醫女入診後來傳之言,左右脈候洪大,胸膈煩悶,舌上有黃白苔,且有痞滯喘急之患,藥物水刺,勉强進御,則嘔氣輒發,天明之後,泄瀉亦至四度云,臣等伏不勝憂慮之至。與諸醫,反覆商議,則皆以爲症患,發汗之後,熱猶未退,上嘔下泄,胸膈痞滯,至於氣逆喘急,宜用治熱開膈,調和脾胃,分利水道之劑,柴苓湯,加山梔炒·黃連薑汁炒·陳皮去白,各七分,連進三貼宜當云。此藥一貼,今方劑煎以入,而且伏聞自去夜氣逆之後,不得進御水刺,元氣將無以扶接,尤不勝悶慮。諸醫以爲,陳倉米三合·白茯苓·蓮肉各三錢,竹茹一錢半,濃煎去滓,和砂糖·薑汁,時時進服宜當云,故纔已煎入之意,敢啓。答曰,知道。
修撰任守幹上疏。大槪,冒死敢陳懇迫之私悰,冀蒙矜許事。入啓。答曰,省疏具悉。疏辭,令該曹稟處。
掌令任元聖啓曰,今此科獄,實是近代所無之變,一時弄奸之徒,擧皆逮囚王獄,嚴治其罪,朝家處分,可謂得宜,而罪囚之情狀,死無可惜,孰不痛惋哉?第念該府堂上,連有事故,久不開坐,了當無期,有乖懲惡之典,不宜治獄之體,故臣敢以寧倣古例,斯速處決之意,略及於疏末矣。聖明不諒臣意,反下嚴批,以顯有容貸,殊甚駭異爲敎,臣之妄言之罪,已著矣,何敢一刻晏然乎?請命遞斥臣職。答曰,勿辭,退待物論。
禁府,朴紭,平山金郊驛徒二年半定配。啓。已上朝報
兵曹啓曰,武臣堂上朔試射,每月十七日設行,乃是定式,其日有故,則別無退行之事,以前朔得中之數,仍爲付料,殊無試射激勸之意,故上年三月,啓稟退行矣。今二月試射,以國忌定日,不得設行,三月則以停朝市,又不免停廢,以正月得中之類,仍爲付祿,事甚苟簡。雖已過月,當此陞降付祿之日,不可無變通之道,依上年三月已行之例,以今初四日退行,何如?傳曰,允。兵曹謄錄
有政。吏批,以李畯爲禮曹正郞,兪集一爲刑曹參議,李正臣爲正言,沈枋爲司藝。
兵批。
上在昌德宮。停常參·經筵。
未時,日暈。
李壄啓曰,明日常參·經筵,取稟。傳曰,停。缺
大殿·中殿·世子宮·嬪宮,政院·玉堂朝問安。答曰,知道。中宮殿,朝廷二品以上·六曹單子問安。答曰,知道。
議藥廳口傳啓曰,中宮殿患候,一向彌留,泄瀉今已多日,元氣想必虛弱,脚部痛處,受鍼爲難。諸御醫等,皆以爲先以商陸根,試爲搗付,宜當云。此藥內入之意,敢啓。
又啓曰,軍資奉事愼爾定,同參議藥事,曾以啓達矣。自今日別省記入直之意,敢啓。答曰,竝知道。
李壄啓曰,吏曹郞廳來言,臺諫有闕,政事,何以爲之?傳曰,明日爲之。
崔錫恒,以都摠府言啓曰,副摠管嚴緝,除標信,戶曹坐起進去之意,敢啓。傳曰,知道。
又啓曰,副摠管嚴緝,今朝以戶曹坐起事,進去事啓下矣。卽者有議藥設廳之命,各司廢坐,自是前例,不得出去,仍爲留直之意,敢啓。傳曰,知道。
濟州牧使,以二月朔進上靑橘,不得封進之意,狀啓。傳于李壄曰,勿待罪事,回諭。
傳于崔錫恒曰,今下弓矢,彌串僉使具震熻,仇寧萬戶朴後逸等處,給送。
宋正明爲假注書。
中宮殿·世子宮·嬪宮,政院·玉堂問安。答曰,知道。中殿,議藥廳夕問安。答曰,知道。中殿,朝廷二品以上·六曹夕問安。答曰,知道。缺已上燼餘
京畿監司書目,廣州呈,以判府事柳尙運上疏上送事。啓。答曰,省疏具悉卿懇。卿其體予思想之意,安心勿辭,亦勿待罪,從速登途,以副至望。仍傳曰,遣史官傳諭。
府前啓,剩米·稽留木革罷事,停啓。
假注書沈宅賢改,代金命衡。已上朝報
修撰李坦疏曰,伏以,臣伏見金吾議讞之啓,以前掌令李世奭,於憲吏差來收券之時,錯認例規,不加禁斷之失,照律定罪,臣不勝惶悚震越之至。臣於世奭就理之初,以其不能檢束下吏一款之語,責亦在臣,理難獨免,陳章自列,未蒙準許,一味愧懼,若無所容。今者世奭,終未免以此勘罪,臣以一體同事之人,前於臺彈見罷則旣同,今於金吾擬律則獨逭,一事論罰,前後相殊,揆之事理,實甚無謂,臣何敢晏然冒據於職次乎?玆敢不避煩猥之誅,仰籲於宸嚴之下,伏乞聖明,亟許鐫遞臣職,仍命有司,同勘臣罪,公法均施,私分小安,不勝幸甚。臣無任戰灼祈懇之至。答曰,省疏具悉。爾其勿辭察職。燼餘
司饔院啓曰,仍藥房啓辭,議藥廳移設于本院矣。本院則移接於扈衛廳之意,敢啓。傳曰,知道。廚院謄錄
上在昌德宮。停常參·經筵。
李壄啓曰,明日常參·經筵,取稟。傳曰,停。缺
議藥廳再啓曰,卽者入診醫女來傳,中宮殿症候,朝來脈度一向洪大,神氣亦甚沈困,泄瀉自天明後,已至三度云。臣等與諸御醫商議,則以爲卽今急症,在於泄瀉,三白湯,加防風·葛根各一戔,升麻五分,連進三貼,以爲升提胃氣,燥濕止泄之地,宜當。且煉臍之法,亦有治泄之效云,三白湯一貼,今方劑煎以入,煉臍亦爲急試之意,敢啓。答曰,知道。
議藥廳口傳啓曰,三白湯,朝已煎入,而諸御醫等皆以爲,難以一日一貼責效,且今症候,淸熱爲主,加入中去乾葛,加黃連酒炒七分,日再服宜當云,一貼更爲煎入之意,敢啓。答曰,知道。
又啓曰,煉臍急試之意,朝已仰達矣。更與諸醫商議,則以爲熱勢猶未退,其在愼重之道,不可輕試云,煉臍姑停,更爲觀勢爲之之意,敢啓。答曰,知道。
又啓曰,內殿症候,去夜醫女所傳之言,極涉危重,其時憂迫之狀,有不可言,而醫女傳言,不能詳悉,尤極鬱悶。今夜症候之輕重,醫女又必不能詳傳,戶曹參議閔鎭厚,旣有入侍之命,朝直雖在闕中,夜則無省記,不得留在,閔鎭厚別省記入直,何如?傳曰,依啓。
李壄啓曰,祿都目政事兼行之意,敢啓。傳曰,知道。
吏批啓曰,玉堂·春坊闕員,今當差出,而擬望之人乏少,相避外任,竝擬,何如?傳曰,允。
又啓曰,參下官計仕陞遷,自是法例,而成均館學錄吳命增,仕日未準,公然瞞報,欲爲陞遷之計,新進躁競之習,不可不懲,學錄吳命增汰去,何如?傳曰,允。
疊吏批,以魚史徽爲掌令,閔鎭厚爲戶曹參議,李廈成爲臨陂縣令,尹尙績爲龍安縣令,李翼年爲兵曹正郞,沈得良爲兵曹佐郞,李景華爲直講,成虎臣爲判校,閔鎭遠爲司書,宋徵殷爲副修撰,李澤爲宗廟令,尹爾霖爲右通禮,柳泰明爲禮曹佐郞,兪命雄爲輔德,金致龍爲獻納。
疊兵批,以李東鳴爲都摠經歷,金重三爲宣傳官,李溶爲全羅右水使,金昌國爲翊衛,金起門爲同知,方堰·李億房·尹慤爲武兼宣傳官,李時贊爲訓鍊主簿,鄭琳爲部將,文應奎爲水口萬戶,尹世紀·卞爾和爲副護軍,李元新爲副司果。缺
宋廷奎啓曰,正言李正臣再啓煩瀆,退待物論矣。傳曰,知道。
中殿·世子宮·嬪宮,政院·玉堂夕問安。答曰,知道。中殿,議藥廳·朝廷夕問安。答曰,知道。
宋廷奎啓曰,卽伏見執義林濩辭職上疏,則羅州該吏掩置疏本,至於三朔云,事極駭然。道臣,所當別樣重治,以懲日後,而上疏上送狀啓中,懲治與否,全不擧論,殊極疎漏,全羅監司金時傑,推考,何如?傳曰,允。
正言尹憲柱啓曰,請己卯增廣武科·小科及雜科,一倂罷榜。請禁府當該堂上,竝命罷職。正言李正臣避辭見上引嫌而退。嫌不參啓,已有近例,不可以此輕遞言官,請正言李正臣,出仕。答曰,不允。罷職事及處置事,依啓。缺已上燼餘
平安監司洪萬朝上疏,私慽悲擾之中,重感風寒,猝得類中之症,左邊痿痺,言語短澁,實無一刻苟冒之勢,玆敢倩人構疏,疾聲哀籲,亟遞臣職,俾保殘命,毋曠藩任事上送事。啓。答曰,省疏具悉。卿其勿辭,調理察職。
全羅監司書目,羅州呈,以執義林濩辭職上疏上送事。啓。答曰,省疏具悉。爾其勿辭,上來察職。已上朝報
吏曹啓曰,觀此修撰任守幹上疏,則其老母年迫七秩,居常多病,家且貧窘難繼,願得一邑,以伸烏鳥之情亦爲白有臥乎所。任守幹之情理,人所共知是白乎矣,第新錄甫耳,講官之相繼出外,事固未安。且以撰修廳,纔已啓下,疏內辭緣,自下有難輕許,上裁,何如?傳曰,衣資食物,考例題給。吏曹謄錄
兵曹啓曰,三月朔武臣堂上試射,初四日變通事,旣已允下矣。議藥廳排設之後,初四日試射,似不當仍爲設行矣。付祿一款,亦不可因以曠日停廢,依前例以正月朔試射矢數,付祿,如何?傳曰,允。兵曹謄錄
有政。吏批,以金致龍爲獻納,李翼年爲兵曹正郞,柳泰明爲禮曹佐郞,尹爾霖爲右通禮,閔鎭遠爲司書,李涬爲宗廟令,李景華爲直講,宋徵殷爲副修撰,兪命雄爲輔德,魚史徽爲掌令,閔鎭厚爲戶曹參議,沈得良爲兵曹佐郞,成虎臣爲判校,尹尙績爲龍安縣監,李廈成爲臨陂縣令。
兵批,鄭琳爲部將,李東鳴爲都摠經歷,金重三·李億耉爲武兼宣傳官,金昌國爲翊衛,方堰·尹慤爲武兼宣傳官,文應奎爲水口萬戶,李時贊爲訓鍊主簿,金起門爲同知,李溶爲全羅右水使。
議藥廳都提調南九萬,提調李彦綱,副提調李震休啓曰,伏未審此時,聖體,若何?罷漏後入診醫女來傳,中宮殿症候,缺答曰,知道。無事矣。
大殿·中宮殿·世子宮·嬪宮,政院·玉堂朝問安。答曰,知道。大殿·中殿,朝廷二品以上·六曹問安。答曰,知道。
執義林濩疏曰,伏以,臣於正月十二日,祗受有旨,除臣以柏府亞長,命臣以乘馹上來,臣惶恐感激,亟欲趨謝,而賤疾方劇,末由起動。謹以同月十八日齊沐拜疏,呈于本州,其後日字旣久,疏批不下,意謂或有得蒙恩遞矣。月初得見京書,則臣之辭疏,尙未上來云,臣不勝驚訝,卽使本州缺該吏,窮問其故,則以爲當初奔遑他事,卽未上送,反被遲緩之罪,因此掩置數月,今旣發覺疏本,不得還納云云。夫疏本之封送巡營,固非難事,而公然留置其家,奄過三朔,是誠何心哉?蓋以其時適値空官,故吏無忌憚,怠慢至此,殊極痛駭。臣固知陳章乞免,今已後時,而促裝急趨,猶可獲免罪戾,顧臣宿患諸症,原委已深,反覆沈痼,迄未差歇,添得泄瀉,度數無算,全廢食飮,委頓牀席,氣息淹淹,若不保朝夕。以此病狀,決無扶曳登進之望,伏乞天地父母,曲加矜憐,亟賜斥罷,以安微分,以肅朝綱,公私不勝幸甚。臣無任瞻天望雲涕泣祈懇之至。答曰,省疏具悉。爾其勿辭,上來察職。燼餘
上在昌德宮。停常參·經筵。
下直,求禮縣監崔益望,平澤縣監尹世綱,狼川縣令兪準一。
李壄啓曰,明日常參·經筵,取稟。傳曰,停。
又啓曰,吏曹郞廳來言,守令多闕,政事,何以爲之?敢稟。傳曰。明日爲之。缺
大殿·中殿·世子宮·嬪宮,政院·玉堂朝問安。答曰,知道。大殿·中宮殿·世子宮,朝廷二品以上·六曹單子問安。答曰,知道。
崔錫恒,以都摠府言啓曰,今日入直軍士,當爲中日習射,而自前議藥設廳時,不得爲之,限罷出間,姑爲停止之意,敢啓。傳曰,知道。
獻納金致龍啓曰,薇垣新命,又下於夢寐之外,顧臣情勢決不可復玷榮塗,而當此坤聖違豫,上下憂遑之日,不敢偃然退伏,不得不冒昧祗肅,而第本院方有己卯小科罷榜之啓,臣之妻異姓三寸侄吳遂元,旣參此榜,亦有應避之嫌,其何可仍居臺次乎?請命遞斥臣職。答曰,勿辭。缺
中殿·世子宮·嬪宮,政院·玉堂夕問安。答曰,知道。中殿,議藥廳朝廷夕問安。答曰,知道。
正言尹憲柱啓曰,請己卯增廣武科·小科及雜科一倂罷榜。獻納金致龍避辭見上引嫌而退。嫌不參啓,已成近例,不可以此,輕遞言官,請獻納金致龍出仕。答曰,不允。處置事,依啓。
持平姜履相啓曰,掌令魚史徽避辭見上引嫌而退。當初論啓,旣已爽實,到今務勝,殊未妥當,請掌令魚史徽遞差。答曰,依啓。朝報
平安監司狀啓,定州牧使柳尙載,中和府使李允文,竝罷黜事。吏曹謄錄
宣惠廳啓曰,珍山郡戊寅條錢布,上年春當爲上納,而過限不納矣。今年三月,得接本郡牒報,則大同錢文,陳世蕃·金重九·金夏徵等處,逢授上送矣。今聞世蕃等,到京之後,與主人柳承白等,同謀牟利,遷延不納,各別重治後徵捧云。卽爲發差推問,則本郡上納錢文一千一百四十兩,果爲載來,中間翻賣牟利,各項花消之狀,敗露無餘,而夏徵·尹成,則自稱馬夫,金重九,則稱以初不上來,其間奸狀,有難測,則各邑色吏等,莫重公貨,逢授上來之後,與主人等,同謀翻賣牟利,經年不納,終歸無面之弊,罔有紀極,若不別樣痛治,則將無徵戢之道。世蕃等已著之罪,固爲不輕,而其許多奸濫曲折,尙有隱情,未盡承款者,竝與辭連各人柳承白·李震昌·李夏圭·裵建等,移送刑曹,嚴加究問,依律定罪,無面錢文一一徵捧,何如?答曰,允。惠廳謄錄
宋廷奎,以兵曹言啓曰,今四月初十日宗廟夏享大祭擧動時,各樣差備軍之數,至於一千三十一名之多,而其中不足六百名,他無推移之路,依例給價調用之意,敢啓。傳曰,知道。燼餘
上在昌德宮。停常參·經筵。
大殿·中殿·世子宮,政院·玉堂·二品以上·六曹問安。答曰,知道。中殿·世子宮,議藥廳問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,伏未審聖體,若何?中宮殿症候,伏聞醫女來傳之言,自昨夕至今,姑無泄候。此則多幸,而轉側之際,脚部痛處尤甚云。臣等與諸御醫商議,則皆以爲當初阿是穴受鍼,不無其效,而以泄瀉頻數,姑爲停止矣,今日不可不更爲受針云。時刻則當似隨時爲之,而柴胡雙解散,今方煎入矣,敢此問安,竝爲仰稟。答曰,知道矣。
中宮殿·世子宮,二品以上·六曹問安。答曰,知道。
禮曹判書申琓上疏。大槪,臣之出肅,只爲趨參起居之班,非敢有抗顔行公之計,而兼帶金吾之任,旣有應避之嫌,則尤不敢一刻仍冒。次官議讞,雖有成命,亦緣臣而廢閣,不但臣私義之不敢自安,朝家事體,亦宜從速變通,乞賜俯察臣兼帶判義禁之任,爲先遞改,以便公私事。入啓。答曰,省疏具悉。卿其勿辭,安心行公。
左議政李世白,來詣賓廳,以承傳色口傳啓曰,太廟親祭日字已迫,明朝將隷儀,而中宮殿患候彌留,卽今諸症,雖有減歇之勢,而尙未快復,議藥廳輟罷遲速,未可預料。若値擧動時,受鍼議藥之節,有難趁時稟裁,藥房提調及醫官,當有分數陪從。且明日肄儀之後,陪從諸臣,皆將入淸齋,種種妨礙之端,難以盡擧,從前大祭時,亦多攝行之例。今番則事勢如此,不可無變通之道,許令攝行,恐合事宜,諸大臣及議藥廳大臣之意如此,惶恐敢稟。傳曰,太廟親享,事體至重,予若在侍藥,則自下雖無陳請,固當停止,而親祭,旣是莫重之事,且已受誓戒,不可仍寢,依前定擧行,宜矣。
院啓,請己卯增廣武科·小科及雜科,一倂罷榜。措辭見上答曰,勿煩。
中殿·世子宮,議藥廳·政院·玉堂·二品以上·六曹夕問安。答曰,知道。嬪宮,議藥廳·政院·玉堂夕問安。答曰,知道。朝報
有政。吏批,以李泓爲定州牧使,李敏英爲司僕正,尹弘离爲掌令,李徵龜爲中和府使,朴紳爲安東府使,李菂爲礪山府使。
上在昌德宮。停常參·經筵。
大殿,政院·玉堂·二品以上·六曹問安。答曰,知道。中殿·世子宮,議藥廳·政院·玉堂·二品以上·六曹問安。答曰,知道。嬪宮,議藥廳·政院·玉堂問安。答曰,知道。
議藥廳啓曰,時雨連宵,日氣陰濕,伏未審此時,聖體,若何?中宮殿症患,伏聞醫女來傳之言,水泄今已止息,而昨日巳時後,有寒熱往來復之候,至於再度,夜間亦時時微有寒氣,脚部痛處,一樣作苦,以此寢睡不得安穩云。臣等伏不勝憂慮之至,與諸御醫商議,則以爲大泄之後,胃氣不足,痰滯經絡,致此寒熱之候云。卽令醫女詳細入診後,議定當進之藥,脚部痛處,阿是穴受針,則依昨日隨時爲之,宜當,敢此問安,竝爲仰稟。答曰,知道。無事矣。
政院啓曰,宗廟夏享大祭肄儀,在於今日,諸執事不可不備員,而進幣瓚爵官吏曹判書崔奎瑞,來到城外,連呈辭疏,不爲行公,事甚未安,卽爲牌招,以爲進參之地,何如?傳曰,允。
中殿受針後,中宮殿·世子宮,議藥廳·政院·玉堂·二品以上·六曹問安。答曰,知道。嬪宮,議藥廳·政院·玉堂問安。答曰,知道。
謝恩,知經筵崔奎瑞。
議藥廳再啓曰,中宮殿症患,連伏聞受針及入診後醫女所傳之言,則脈度漸已平緩,脚部痛勢,亦比昨稍減云。臣等與諸御醫商議,則以爲,症候大勢,今雖向歇,而病源出於肝膽經木氣,挾痰流注之致。且大泄之餘,脾胃虛弱,不可無調補之道,柴胡六君子湯元方,白朮代蒼朮,加白芍藥酒炒一戔,黃連酒炒七分,黃柏鹽水炒褐色五分,連進四五貼,宜當云。此藥一貼,劑煎以入之意,敢啓。答曰,知道。
中殿·世子宮,議藥廳·政院·玉堂·二品以上·六曹夕問安。答曰,知道。
禁府,安世徵拿囚,啓。朝報
文定王后忌辰齋戒。
上在昌德宮。停常參·經筵。
下直,平安都事曺復卿。
大殿,政院·玉堂·二品以上·六曹問安。答曰,知道。勿爲問安。
中殿·世子宮,政院·玉堂·二品以上·六曹問安。答曰,知道。
中殿·世子宮·嬪宮,議藥廳問安。答曰,知道。
嬪宮,政院·玉堂問安。答曰,知道。
議藥廳啓曰,陰雨連日,伏未審此時,聖體,若何?中宮殿症候,伏聞夜間入診醫女所傳之言,四更以後,微有寒氣,脈度且不如昨日之和平云。臣等與諸御醫商議,則以爲病患大勢雖歇,元氣猶未復,寒熱之候,時時往來,乃是例症,柴胡六君子湯,依前加入連進,脚部痛處,阿是穴依前受鍼,宜當云。湯藥一貼,卽爲煎入,受鍼時刻,似當隨時爲之,敢此問安,竝爲仰稟。答曰,知道。無事。內殿症患,漸向差歇,自今日罷議藥廳宜矣。
掌令尹弘离啓曰,臣本庸陋,不合言責,從前僨敗,已不足言,而昨年忝叨文科參考之任,不能檢飭,場屋生奸,獄事方張,公議尙峻,自分廢棄,惶悚縮伏。玆者柏府新命,遽下於千萬夢寐之外,當此坤聖違豫,上下憂惶之日,不能偃然退在,驅策疾病,黽勉出肅,而顧臣情勢,決無苟冒行公之望。況臣曾前待罪本職也,同參於李玄紀·睦來善等停啓之論,旋招物議,引避見遞矣。頃者諫臣疏斥,伊時臺官辭意嚴截,有非循例規警之比,臣之姓名,雖偶爾落漏於疏中,而若其所失,臣實無異,何可諉以事往,而忘廉耐恥,揚揚復齒於臺端,以貽淸朝之羞乎?請命遞斥臣職。答曰,勿辭,退待物論。
議藥廳口傳啓曰,議藥廳旣命停罷矣。戶曹參議閔鎭厚,別入直省記減下之意,敢啓。傳曰,知道。
藥房口傳啓曰,議藥廳,旣命停罷矣。臣等與諸御醫等,退待本院直宿之意,敢啓。傳曰,知道。中殿受針後,中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
府啓,引嫌而退。當初停論,見非公議,譏斥之來,勢難行公。請掌令尹弘离遞差。答曰,依啓。
中殿·世子宮·嬪宮,藥房·政院·玉堂夕問安。答曰,知道。
吏曹口傳政事,兵曹參議洪受疇。
吏曹啓曰,臺諫有闕,政事,取稟。傳曰,過齋戒爲之。朝報
司僕寺啓曰,己卯年分養馬中故失·瘦瘠·病傷者,當該守令等,依事目錄啓請罪,而此外又有報後未納者,或有故報後價木不納者,如此之類,別單書入,竝依例推考,何如?傳曰,允。司僕謄錄
兵曹啓曰,今此宗廟親祭擧動時,侍衛不可不備員。本曹參議未差之代,令該曹卽爲口傳差出,何如?傳曰,允。吏曹
有政。吏批,以洪受疇,爲兵曹參議。
文定王后忌辰。
李壄啓曰,缺明日親祭齋戒,初十日正日,此三日視事,頉稟。答曰,知道。
上在昌德宮。停常參·經筵。
大殿,政院·玉堂問安。答曰,知道。中殿,二品以上·六曹問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。世子宮,二品以上·六曹問安。答曰,知道。
藥房啓曰,伏未審此時,聖體,若何?伏聞夜間醫女所傳之言,中宮殿脚部痛候更作,不得安寢云,臣等伏不勝憂慮之至。湯藥則依前劑入,而卽令醫女入診,詳知症候後,或針或灸,更爲議定,宜當,敢此問安,竝爲仰稟。答曰,知道。無事矣。再啓曰,卽伏聞醫女入診來傳之言,中宮殿症候,非但腰脚,酸痛甚苦,痛處亦且散漫漸廣云。臣等與諸御醫商議,則皆以爲流注作痛之處,有難遍施艾灸,姑觀數日症候更議,而今日則阿是穴,仍爲受針,穴數比前更加數三處,宜當云,時刻則隨時爲之之意,敢啓。答曰,知道。口傳三啓曰,今此親祭擧動時,副提調以都承旨,當爲陪從,而藥房提調一員,亦當隨駕,何提調進去乎?敢稟。傳曰,都提調隨駕。
明日宗廟夏享大祭親祭擧動時,出宮初嚴,卯正二刻,二嚴辰初一刻,三嚴辰正初刻,開門差早。
政院啓曰,宗廟親享大祭時,諸承旨各有執事,不可不備員,都承旨李震休,則當爲陪從,而藥房直宿,時未罷出,且於問安時,有承傳色接待之事,亦不可無承旨,何以爲之?敢稟。傳曰,左承旨留直。
中殿受針後,中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
院啓,以親祭齋戒,自今日初十日至,姑停。
中殿·世子宮·嬪宮,藥房·政院·玉堂夕問安。答曰,知道。
政院啓曰,卽伏見全羅右水虞候趙重簡報本院文狀,則水使權揩,今四月初二日身故,其所佩密符,使軍官來納,而不爲啓聞,只以文報上送,其不識事體甚矣。請全羅右水虞候趙重簡,推考。海防重地,久無主將,事極可慮,新水使李溶,令該曹,數日內催促發送,何如?傳曰,允。
判府事尹趾善箚子。大槪,積病沈篤,內殿問安之班,旣闕起居之禮,太廟親祭之日,亦無陪從之望,惶恐俟罪事。入啓。答曰,省疏具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭。以上朝報
上在宗廟齋室。停常參·經筵。
大殿,政院·玉堂問安。答曰,知道。中殿·世子宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,夜間寢睡,比前稍勝,而脚部痛處猶苦,以此頻頻睡覺云。臣等與諸御醫商議,則皆以爲連四日受鍼,今日則姑停,更觀明日症候,議定,湯藥,則依前連進,宜當云,一貼卽爲煎入矣。敢此問安,竝爲仰稟。答曰,知道。
大駕詣宗廟,入齋室後,藥房·政院·玉堂問安。答曰,知道。廟禮後,藥房·政院·玉堂問安。答曰,知道。
明日親祭正時,四更一點,開門,二更一點。
中殿·世子宮·嬪宮,藥房夕問安。答曰,知道。
假注書金命衡改,代宋宅相。以上朝報
上在昌德宮。停常參·經筵。
親祭罷後,藥房·政院·玉堂·二品以上·六曹問安。答曰,知道。
大駕還宮,初嚴卯初三刻,二嚴卯正初刻,三嚴卯正一刻。
中宮殿·世子宮·嬪宮,留直藥房問安。答曰,知道。
藥房啓曰,太廟將事,達曉勞動,伏未審聖體,若何?中宮殿症患,伏聞醫女所傳之言,脚部痛處,夜間比甚,寢睡不安云。臣等不勝憂慮之至,令醫女入診,詳知卽今症候,議定鍼藥宜當,敢此問安,竝爲仰稟。答曰,知道。無事矣。
藥房再啓曰,卽伏聞入診醫女所傳之言,仍與諸御醫商議,則皆以爲中宮殿患候,脚部痛處,雖流注散漫,其根本則在於腰脊下環跳上,或痛或酸,一向作苦,此是濕熱挾痰,壅滯經絡之致,尤甚痛苦處一穴,施灸二七壯或三七壯,受鍼則姑觀今夜明朝症候更議,湯藥則加味蒼柏散,加柴胡八分,靑皮四分,連進五貼,宜當云。此藥一貼,今方劑煎以入,受灸則依前隨時爲之之意,敢啓。答曰,知道。
中宮殿受針後,中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
中殿·世子宮·嬪宮,藥房·政院·玉堂夕問安。答曰,知道。朝報
上在昌德宮。停常參·經筵。
下直,舒川郡守朴泰昌,所江僉使李元命,仁遮外萬戶洪時紀,文山萬戶李後逸,柔遠僉使朴崑,碧沙察訪辛後甲,熊川縣監鄭道三,德源府使申命式,古城僉使朴承瑞。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。藥房啓曰,昨日勞動之餘,伏未審夜來,聖體,若何?中宮殿症候,昨日受灸後,伏聞入診醫女所傳之言,夜間痛勢,不至苦劇,間間入睡,而粥飮一向厭進,神氣益似困苶云,臣等伏不勝憂悶之至。與諸御醫商議,則以爲湯藥,則依前連進,而受灸則更待入診,詳知朝後氣候後,隨時爲之,宜當云,敢此問安,竝爲仰稟。答曰,知道。無事矣。
吏曹判書崔奎瑞上疏。大槪,臣聞坤聖違豫,日久彌留,蒼黃進赴,以爲承聞起居之計,卽今藥廳旣罷,問安又停,臣之情理,又不容不歸護母病,玆陳懇迫之情,兼暴廉義之不可苟冒銓曹者,仰祈處分,而適値淸齋,章疏未達,不能遲待,留疏出去,臣罪萬死事。入啓。答曰,省疏具悉。卿其勿辭,上來行公。
兵曹判書閔鎭周辭職上疏。入啓。答曰,省疏具悉。卿其安心勿辭,調理行公。
檜原君倫辭職上疏。入啓。答曰,省疏具悉。卿其安心勿辭,調理行公。
忠淸都事書目,懷德呈,以大司憲宋奎濂辭職上疏,上送事。啓。答曰,省疏具悉。卿辭至此,本職當勉副焉。
傳曰,明日晝講爲之。
京畿監司書目,果川呈,以司諫尹誠敎辭職上疏上送事。啓遞差。
藥房再啓曰,卽伏聞入診醫女來傳之言,臣等與諸御醫商議,則皆以爲中宮殿症候,神氣困惱,雖似稍勝於早朝,而大泄之後,連有汗氣,且口中喉間,時有乾燥之候云。不可無生津止渴,扶助元氣之道,加減生脈散,連次煎入,時時進御,以待茶飮,受灸則昨日所灸處,依前受灸十五壯,隨時爲之,宜當云,敢啓。答曰,知道。
中宮殿受灸後,中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
中宮殿·世子宮·嬪宮,藥房·政院·玉堂夕問安。答曰,知道。朝報
吏曹啓曰,臺諫有闕,今當差出,而擬望之人乏少,外任竝擬,何如?傳曰,允。又啓曰,成均館學錄安后靜受由,過限不上來,依例罷職,何如?傳曰,允。又啓曰,江華留守有闕,依近例,令備邊司議薦,何如?傳曰,允。吏曹
政院啓曰,凡公事,必書次知承旨姓名,以憑後考事,曾有承傳,而近來各道上來文書,或只書姓字,殊無申飭之意矣。卽伏見咸鏡監司李思永,弑父罪人玉禮子女奴婢,不得現出事狀啓,則次知承旨下,臣字姓字,竝不書塡,不察甚矣。李思永推考,自今各該司行移文書中承旨姓字,一一具書,使外方,得以憑考之意,更爲申飭,何如?傳曰,允。備局謄錄
禁衛營啓曰,江都土城頹落處,今春修改事,曾有定奪矣。本營所管體城女墻頹落處,今月初十日始役改築,而近又得聞,月串墩下近處體城,爲潮水衝破頹落云,故發遣本營將校摘奸,則回告內,水勢變易,上下潮水直衝城下,以致頹落處,至四十餘把,前頭上潦下潮,沿洄堰薄,數月之內,所傷必大,姑待潦水開霽,衝破形止之如何,更爲商量其前頭完固之道,始役,宜當云。參以事勢,亦不無竟見,此四十餘把退落處,姑不改築,更觀前頭形止始役,何如?傳曰,允。兵曹謄錄
有政。吏批,以尹弘离爲司䆃正,成虎臣爲掌令,趙泰東爲工曹參議,南正重爲司諫,金昌集爲大司憲。
崔錫恒,以兵曹言啓曰,卽接全羅右水虞候趙金藺馳報,則水使權揩,今四月初二日身死,故使軍官賚送密符事馳報,而印信·兵符,虞候逢授,依事目藏置本營一款與否,全不擧論,終無報知之事,今方催促下送,而同兵符·印信,使虞候傳授於新使事,本道監司及虞候處,竝分付,何如?傳曰,允。
備忘記,傳于崔錫恒曰,今下弓矢,古城僉使朴承瑞,柔遠僉使朴崑,仁遮外萬戶洪時紀等處,給送。燼餘
上在昌德宮。停常參,只晝講。
下直,白翎僉使李鼎來,榮川郡守洪天敍,新寧縣監尹明運,慶基殿參奉徐宗震。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,卽伏聞醫女所傳之言,夜間寢睡頗安,有數次睡覺之時,而旋又入睡,脚部痛氣,亦不至大段作苦云。今日受灸,則待醫女入診,詳知朝來氣候後,更議,湯藥,則依前煎入,宜當,敢此問安,竝爲仰稟。答曰,知道。無事矣。
再啓曰,卽伏聞入診醫女來傳之言,中殿受灸後,酸痛之候,比前頗歇,而自昨日受灸處,稍上一寸許,以手按摩,則又覺酸痛又苦云。臣等與諸御醫商議,則以爲隨痛隨灸,穴處累移誠難,症勢如此,則不可無隨時變通之道,卽今酸痛又苦處,受灸十五壯,宜當云,時刻則依前隨時爲之之意,敢啓。答曰,知道。
傳曰,明日晝講爲之。
晝講入侍,同知事趙相愚,特進官嚴緝,承旨李壄,玉堂趙大壽·李坦,假注書宋正明,史官尹志和·金興慶,武臣柳德三。
東平君杭,晉平君澤,林原君杓箚子。大槪,猥蒙璿源譜略校讐之命,不敢避辭,黽勉供仕,適有愚見,敢此略陳,以備財察事。入啓。答曰,省箚具悉。箚辭得宜,可不依施焉。
中殿受灸後,中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
今日晝講時,江原監司柳以復,催促下送事,榻前下敎。
黃海監司書目,延安等官呈,以三月十五日雨雹交下,同月二十四日霜降,事係變異事。
中殿·世子宮·嬪宮,藥房·政院·玉堂夕問安。答曰,知道。
府啓,太廟親享,何等盛擧,而掌令成虎臣,校理吳命峻,正言李正臣,俱以侍從之班,旣差執事之後,雖未知實病之如何,而臨時圖免,不參駿奔之列,其在事體,殊甚未妥,不可無警責之道。請掌令成虎臣,校理吳命峻,正言李正臣,竝從重推考。新除授大司憲金昌集,時在江華府任所,請斯速乘馹上來事,下諭。答曰,依啓。末端事,交代後自當上來,勿爲下諭。
晝講時,同知事趙相愚所啓,伏見黃海監司李寅炳狀啓,則殷栗前縣監沈齊賢,到任未久,修擧廢墜,治最一道,而以纂修廳郞廳,移授京職,請令仍任。臣曹將回啓,而輿地纂修之役,旣已設廳,大臣陳達,遞付京職,卽今民事雖甚可慮,而交代旣出之後,若使還送,則事體頗倒,沈齊賢仍付京職,此狀啓勿施,何如?上曰,依爲之。朝報
今日晝講時,後日政,玉堂闕員,勿論吏曹郞官,盡數差出事,榻前定奪。吏曹謄錄
東平君杭,晉平君澤,林原君杓等箚,伏以,臣等猥蒙璿源譜略校讐之命,自知無似不克堪任,而旣承明命,不敢辭避,黽勉供仕,適有愚見,敢此略陳焉。臣等伏見東善君炳等所進璿源譜略續冊,旣有疎漏,且多訛誤,唯當審問博考,補其疎漏,正其訛誤,而竊伏念端宗大王·定順王后復位之事,莊烈·明聖兩大妃殿下徽號·陵號及昇遐年月,雖載卷首而,國朝世系,不爲載錄,則其於傳後之道,似爲疎略,揆以事體,終有所未安。臣等竊以爲譜略與續冊,決不可分而爲二,傳諸後也。且伏聞太祖·太宗大王加上諡號,定宗大王追上廟號,皆在於譜略刊頒之後,未及載錄,則譜略,作一未完之書也。當此校讐之時,太祖大王以下御牒,更爲釐正,則曾前未錄之諡號·廟號,端宗大王·定順王后復位事,莊烈·明聖兩大妃徽號·陵號·昇遐年月,自當載錄,王世子·世子嬪冊封嘉禮年月,亦將添錄,而續冊所載子孫,擧皆收錄於譜略中,欲成一冊,更爲刊出,以爲續永年流傳之地,則其在事體,似或得宜,伏乞聖明,留神裁察焉。取進止。批答見上燼餘
上在昌德宮。停常參,只晝講。
下直,博川郡守安績,魚川察訪柳格,長淵府使黃鎬,幕山嶺萬戶李枝芳,全羅右水使李溶。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,罷漏以前,頗有虛煩之候,脚部亦且疼痛,寢睡不安,罷漏以後,始得就寢云,臣等伏不勝憂煎之至。受針則更待醫女入診,詳知症候後議定,湯藥則依前煎入,宜當云,敢此問安,竝爲仰稟。答曰,知道。無事矣。再啓曰,卽伏聞入診醫女來傳之言,中宮殿症患,昨日受鍼處,痛氣比昨稍歇而,環跳穴,痛苦尤甚云,臣等與諸御醫商議,則以爲昨日受灸處,更灸十五壯,以爲去根之地,卽今痛苦處,則非但施灸之爲難,亦必妨於坐臥,阿是穴一二處,受鍼宜當云,依前隨時爲之之意,敢啓,答曰,知道。
司諫南正重啓曰,新授職名,旣難承當。且本院,方有己卯增廣小科罷榜之啓,而臣之女婿鄭錫命,亦參其榜,則臣以應避之人,何可干涉於此論乎?適緣賤疾苦劇,不卽自列,今始來避,所失尤大,請命遞斥臣職。答曰,勿辭,退待物論。
晝講入侍,同知事趙相愚,特進官李光迪,承旨沈枰,玉堂趙大壽·宋徵殷,假注書洪萬通,史官尹志和·金興慶,武臣張宇相。
持平姜履相上疏。大槪,臣之病勢,萬無自力供仕之望,敢陳病重實狀,冀蒙恩遞,兼付區區所懷,以備財察事。入啓。答曰,省疏具悉。伸救黨論之人,不遺餘力,良可異也。火田事,令廟堂稟處,爾其勿辭察職。
中宮殿受灸後,中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
今日晝講時,校理權尙游,牌招察任事,及後日政,玉堂闕員,勿論吏曹郞官,盡數差出事,榻前定奪。
中宮殿·世子宮·嬪宮,藥房·政院·玉堂夕問安。答曰,知道。
校理權尙游,牌不進,依承傳罷職。
持平姜履相啓曰,臣忝居言地,略陳瞽說,而伏承聖批,至以伸救黨論之人,不遺餘力,良可異也爲敎,臣不勝瞿然惶悚之至。夫李肇,以年少新進,職在言責,敢陳一疏,自附無隱之忱,其所爲言,雖不無磯激過當之處,而是豈出於黨私之論哉?聖明之當初處分,已是群情之外,而經年廢斥,不復甄錄,公議之抑鬱,固已久矣。都堂錄之後,銓曹循例備擬,自是政體之當然,而聖明不徒靳點,至責銓官之擧擬,遽降特權之命,此豈大聖人匿瑕藏疾含弘廣大之量哉?論事之人,以一言不槪於聖心,而終身廢錮,更不擧論於注擬之間,則聖明之世,安有如此擧措,而從今以往,竊恐臺閣之上,以言爲諱,雖有忠言讜議,莫肯明目張膽,爲殿下陳列,言路之杜絶,實非聖世之美事。臣不勝憂愛之至,略效匡救之義,寧有一毫伸救讜論人之意哉?只緣言辭拙訥,誠意淺薄,未有回天之力,反承情外之敎,此無非如臣譾劣,不能見信於君父之致,何敢一刻仍冒於臺次乎?請命遞斥臣職。答曰,勿辭,退待物論。
刑曹判書姜鋧上疏。大槪,臣旣被擊錚人任震曄之誣辱,不敢可否於議處之時,乞罷臣職,以存國體事。入啓。答曰,省疏具悉。當令次官覆奏,卿其勿辭,安心行公。
禮曹判書申琓上疏。大槪,臣於兼任金吾,終不敢冒沒行公,不避瀆擾,更申前懇,乞蒙許遞,俾令獄囚無滯,微分少安事。入啓。答曰,省疏具悉卿懇。科獄,令次官按治,卿其勿辭,安心行公。朝報
刑曹判書姜鋧疏曰,伏以,臣之所遭,實是駭擧。罪人之子,爲父訟冤者,前後何限,而至於公肆詬辱於納供之時,搖撼法吏,極口醜詆,欲爲白脫之計,誠前古所未有之事也。國家苟有一分紀律,則囚人之脅持刑官,何敢乃爾?其爲有駭於瞻聽,有傷於國法,莫此爲甚。其原情中許多構誣,罔有紀極,臣不欲與呶呶爭辯,自取勞疲,而其曰同僚之再三力爭云者,旣非實狀,色郞之從中反說云者,皆是誣罔,任震曄旣出之後,其時色郞,卽爲來見,以不曾出此言,縷縷辯破,日昨與僚席相對,則僚席亦以爲,元無終始堅執之事,其原情無據云云。渠雖欲游辭造言,以眩天聽,烏可得也?其他白地構捏,恣意欺誣,無非此類,而天鑑孔昭,文案尙在,不待臣逐條辯白,自可破露,而任詡前後之招,大相經庭,唜善奴主之言,自相矛盾,則請刑之啓,在所不已,而做出不成說之亂語,有若臣强爲請刑者,缺誰欺天乎?顧臣尸居刑官,按獄不缺罪人揶揄,實非等閑呼冤之比,臣之一身僇辱,固不足恤,而竊恐從今。缺
入侍時,徵殷曰,臣有所懷,敢達矣,近日缺上曰,國家之置臺閣者,非爲伸救黨論之意也。近來李肇·李世瑾二人,恣爲黨論,無所畏忌,李肇缺如此黨論之人,豈可伸捄乎?缺。上曰,朝家置臺閣,蓋欲聞公議,豈使之專爲護黨之論乎?護黨之人,不謂之護黨,而唯以言官,每每優容,則何處得微官之爲黨論者而罪之乎?徵殷曰,古語云烏鳶之巢不毁,而鳳凰至。論事之人,設或有過中之語,言路所關,不可不優容矣。上曰,人君處分,不宜太露,故非不欲重究,而斟酌爲之矣。李世瑾則不顧他人,知其用心,兩司多官,一時竝遞,黨論之中,無如是放肆者矣。徵殷曰,聖上務從鎭定黨論,臣等亦豈以爲不可,而區區之愚慮,言路之杜絶,在聖上鎭定之道,雖有一時警責之擧,而雷霆無竟日之怒,到今日久之後,不可一切棄斥,少霽天威,特加優容,是臣等之望也。枰曰,今日朝議,雖甚携貳,亦豈無其中之公論乎?缺
上在昌德宮。停常參·經筵。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,環跳穴近處,達夜呻痛不已,且有手足部寒氣,比前尤酷云,臣等伏不勝憂慮之至。卽令醫女入診,詳知症候後,更與諸御醫,議定鍼灸及湯藥之當否,宜當,敢此問安,竝爲仰稟。答曰,知道。無事矣。再啓曰,卽伏聞入診醫女來傳之言,中宮殿症患,環跳穴近處痛勢,天明後頗歇,而昨日受灸近處,更有酸痛之候,手足部寒氣,雖似稍歇,而猶未盡祛,臣等與諸御醫商議,則皆以爲今此症候,寒熱往來,脚部痛苦,每於夜間尤甚,此是熱在陰外之致。柴胡四物湯,加黃柏鹽酒炒褐色一錢,連用三四貼,受灸及阿是穴受鍼,則今姑停止,足部,絶骨·三里·委中左右穴受鍼,以爲疎通經絡之地,宜當云。湯藥則今方劑煎以入,受鍼則時刻隨時爲之意,敢啓。答曰,知道。
假注書宋正明改,代尹憲周。
觀象監,今月十三日卯時辰時,有務氣。自巳時至申時,日暈。啓。
中殿受鍼後,中殿·世子宮,藥房·政院·玉堂·二品以上·六曹問安。答曰,知道。嬪宮,藥房,政院·玉堂問安。答曰,知道。
獻納金致龍啓曰,臣之尋單祈免,蓋非獲已,而見阻喉司,方切悶蹙矣。昨者,同僚引避退待處置,歸於臣身,而第臣於本院前啓,旣未參涉,右僚避辭,亦與臣一般,則臣何敢論列可否乎?昨緣賤疾苦劇,今始來避,所失尤大,請命遞斥臣職。答曰,勿辭,退待物論。
備邊司啓曰,諸道還上,尤甚未捧,居末守令,査出啓聞之意,曾已定奪分付矣。諸道啓聞,或到或未到,當待其齊到,一時論罪,而其中忠淸道,則海美縣監鄭東望,旣以居末啓聞,故陞授本道兵使之後,等待結末,赴任無期。海美交代之官,亦以此未得卽赴云,上年居末守令論罷時,皆令拿致營門決杖,而水原府使李益壽,以兼帶防御之任,除決杖罷職矣。兵使事體,與防禦使無別,則今此鄭東望,亦不可與他守令一體決杖,依前例爲先罷黜,俾無彼此職任相妨之弊,何如?傳曰,允。
中殿·世子宮·嬪宮,藥房·政院·玉堂夕問安。答曰,知道。
府啓,引嫌而退。疏陳所懷,蓋出無隱,未安之批,不必爲嫌。請持平姜履相出仕。答曰,依啓。
持平姜履相就職。
藥房都提〈調〉以下,進詣閤外,以承傳色口傳啓曰,卽伏聞醫女所傳之言,中宮殿,自初昏,有脚部筋脈跳動之症,至於渾身戰掉,臣等不勝驚惶,來詣閤門外矣。卽今則雖似少定,而不可不卽令醫女入診,詳知症候,而醫女所傳,未能詳悉。司書閔鎭遠,方在禁直,與醫女一時入診之意,敢啓。答曰,知道。朝報
今日晝講入侍時,同知事趙相愚所啓,伏見黃海監司李寅炳狀啓,則殷栗前縣監沈齊賢,到任未久,修擧廢墜,治最一道,而以纂修廳,移換京職,請令仍任。臣曹今將回啓,而輿地纂修之役,旣已設廳,大臣陳達,遞付京職,卽今民事雖甚可慮,而交代旣出之後,若又還送,則事體顚倒,沈齊賢,仍付京職,此狀啓勿施,何如?上曰,依爲之。吏曹謄錄
上在昌德宮。停常參·經筵。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,昨日三次吐痰之後,初昏,又有小腹牽引之候云,不勝驚慮矣。夜間則諸症,雖不盡歇,寢睡比前稍勝云。卽令醫女入診,詳知症候,湯藥受針,更爲議定,宜當,敢此問安,竝爲仰稟。答曰,知道。無事矣。
正言尹憲周,三度呈辭。入啓。遞差。
兵曹判書閔鎭周辭職上疏。入啓。答曰,省疏具悉。卿其安心勿辭,更加調理行公。
判尹金鎭龜辭職上疏。入啓。答曰,省疏具悉。卿其勿辭,安心行公。
假注書洪萬通改,代尹東魯。
吏曹啓曰,臺諫有闕,政事,取稟。傳曰,明日爲之。
藥房再啓曰,卽伏聞入診醫女來傳之言,中宮殿症患,腰脊下脚部諸處,痛勢稍歇,而自昨日吐痰後,膈間泥滯之氣,猶未盡祛云。臣等與諸御醫商議,則以爲前進四物湯,去熟地黃,合二陳湯,加蒼朮·黃柏鹽酒炒褐色各一錢,靑皮·枳角各七分,連進三貼,以爲消痰補血之地,太衝·絶骨·三里左右穴,今又受鍼宜當云。湯藥則依此劑煎以入,受鍼則隨時爲之之意,敢啓。答曰,知道。
中宮殿受鍼後,中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
持平姜履相啓曰,臣卽伏見戶曹判書金構疏本,則以臣疏中所論火田事,爲不安之端,而至以作結二字,不出於臣口而言,隱然以臣辭,歸之於抑勒爽實之端,臣誠訝惑也。伊日筵白之辭,臣適坐遠固已聽瑩,而要其歸趣,蓋在於火田隱結而已,及見擧行條件,則金構所達中,有火田隱結,則別遣摘奸之語,禮曹參議李寅燁說難之言曰,峽中火田,一入作結之中,則貽害民間,罔有紀極云,而構於其時,不辨不爲作結,必待臣疏而後,始乃分疏耶?臣意以爲火田成冊,各邑之所報,地部之所捧,可不以結數爲紀,別有他簿籍之規耶?至於丁卯·丁丑之査,卽川反浦落及諸宮家·館學·鄕校免稅,而不是火田,則與此事大相不同,有何驚擾民心之患乎?雖其陳達之辭,無此作結二字,旣已上報,定奪分付,仍爲督納火田之稅,則爲守令者,不爲作結,將何所據而徵其賦乎?此殆所謂持網罟而入海曰,我非漁者也。一自擧行條件判下之後,中外有識之人,皆以爲火田,終不可作結,此非獨臣一人之見也。今者有司之臣,縷縷爲言,而或曰火田之說,拖帶而發,或曰本無別樣新異之擧,意在自明,語欠和平,臣固不欲與之爭辨,而更無侵擾峽民之事,則如臣過慮,亦不過爲一場空言,而訾議先撓等語,怒色相加,有若浮議先動,撓奪已定之論者然,臣實未曉其故也。繼又伏見判尹金鎭龜疏本,則以旣被李肇之斥,臺臣之言,又復如此爲言。臣之本意,不過以罰責銓官,杜絶言路爲憂,而敢陳愚見,則鎭龜拈出行語間文字,過自引嫌,至加疑怒,此非臣意慮之所及也。且本府,昨以金化縣監金得汶拿問事,有所論啓矣,及承聖批,以經納之說,殊未可曉也爲敎,臣不勝瞿然之至。今此柴場折受,在於上年冬末,則未折受前稅穀,必無追徵之理,妄意以爲,卽今所捧,似是來秋之稅,故有此經納之說,而折受啓下之後,爲宮差者,不卽收稅,過時責徵,已是不當,況爲其兼官者,擅開營門所封之庫,恣意出給,略無持難,此若置而不論,則將來之弊,有不可勝言。臣旣與僚臺相議論列,則批旨之下,理難晏然,以此以彼,俱不可一刻仍冒於臺席。請命遞斥臣職。答曰,勿辭,退待物論。
持平李世維啓曰,臣於數日前,伏聞金化縣監金得汶,以狼川兼官,不待新官,不告道臣,出給數百石穀物於宮差,物議譁然,皆謂無據。臣意亦以爲折受,雖在於前冬,而打量,實在於今春,則未打量前稅穀,必無追捧之理,且兼官之設,只使替行時急文簿而已,至於官穀出給之事,必待本官爲之,非兼官之所可擅便。設或不獲已而出給,則固當稟告道臣,受書目爲之,而今此金得汶,則旣聞新官辭朝之奇,不爲遲待數日,又不報知於道臣,而擅開他官封庫,出給二百斛穀物,誠甚駭然,故與同僚相議論啓矣。伏承聖批,以折受在於上年啓下公事,旣曰今年爲始屬司免稅,則經納之說,殊未可曉爲敎。臣於是瞿然惶恐,始知經納之說,果爲誤着,而只緣啓下文書,未及得見之致也。竊伏念未見公事,則誤下文字者,勢也,苟有官邪,則隨聞論劾者,職耳。昨日之批,實是開視之敎,而未必爲嚴批,故殊無以此引嫌之意,必欲改辭連啓矣。詣臺之後,得見僚臺避辭,以批旨爲引嫌之一端,則臣何敢獨爲晏然於臺次乎?請命遞斥臣職。答曰,勿辭,退待物論。
中宮殿·世子宮·嬪宮,藥房·政院·玉堂夕問安。答曰,知道。朝報
校正廳啓曰,璿源譜略及續冊,合部爲刊印事,命下矣,事體重大,功役浩繁,依申酉〈兩〉年校正廳例,都廳一員,當爲差出,卽今宗簿寺正作闕,其代,令該曹以譜學精通,趁速擇差,以爲察任之地,何如?傳曰,允。
宗簿寺啓曰,甲寅四月二十日,大臣·備局堂上引見時,吏曹判書李□□所啓,行丹原守江,初妻離我後,所生稜屬籍與否,令本寺博考處之事,命下矣。本寺旣無前例可據者,又不可以臆見斷定,雖是離移後所生,似無削去宗籍之理,以江妻子,例降一等付職,亦或得宜,事係重大,不敢擅便,何以爲之?敢稟。傳曰,依爲之。吏批謄錄
金演,以工曹言啓曰,各津渡丞,所管甚重,必須擇人而久任,然後方可以葺其舟楫,利其渡涉,至於緩急,得賴其力,而第自近年以來,吏曹不待本曹之移文,不考丞任之勤慢,頻數遞易,有同缺,津夫之逃散,漠然不知,行人之作弊,無以禁斷。頃者大風雨時,船隻漂失,木道之不通,蓋由於此也。數日前發遣缺摘奸各津,則露梁·楊花津渡丞,擅斷任所,俱已汰去矣。自今以後,則必待本曹之報闕,始爲擇差,且勤幹擧職者,則切勿輕遞,準其瓜限,以責其效事,一依乙丑年。缺
上在昌德宮。停常參·經筵。
下直,伐登萬戶張友軫。
掌令成虎臣,校理吳命峻三度呈辭。入啓。遞差。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,卽伏聞醫女所傳之言,則夜間睡寢稍安,脚部諸處痛苦,比昨亦減,而時時轉側之際,猶有牽引呻吟之候云。臣等與諸御醫商議,則以爲湯劑·丸藥,依前連入,太衝·崑崙·絶骨·三里等左右穴,又爲受針宜當云。湯藥則今方煎入,而受針則宜隨時爲之,敢此問安,竝爲仰稟。答曰,知道。無事矣。
中殿受鍼後,中殿·世子宮,藥房·政院·玉堂·二品以上·六曹問安。答曰,知道。
全羅監司書目,淳昌郡守金萬埈,今月初六日身死事。又書目,南原府使李耉徵,病重罷黜事。又書目,本道兩麥,連因雨水,所發之穗,居半萎黃,將無成實之望,鎭安·茂朱·珍山·錦山·龍潭等五邑,去月二十三日·四日,連夜霜降,兩麥尤被損害,前頭民事可慮事。
黃海監司書目,兎山縣監金垕,昏不省事,政委吏手,疊徵大同,怨讟載路,爲先罷黜。長淵前府使曺夏卿,到官未久,事多不法罪狀,令攸司稟處事。
參知金鎭圭辭職上疏。入啓。答曰,省疏具悉。爾其勿辭,從速察職。
中殿·世子宮·嬪宮,藥房·政院·玉堂夕問安。答曰,知道。
應敎宋徵殷上疏。大槪,玉署東壁,地望自別,非臣庸陋所堪承當。且臣老母,重患外感,眩暈兼發,症情苦劇,決難離側,嚴召之下,不得不趨詣闕外,而顧臣情理,萬無就列之望。伏乞聖慈,亟命遞改,以重名器,以便救護事。入啓。答曰,省疏具悉。爾其勿辭,救護母病。
謝恩,同副承旨任胤元,學錄尹東魯。
京畿監司書目,楊州呈,以掌令李箕洪辭職上疏,上送事。啓遞差。
校理趙泰老牌不進,依承傳罷職傳旨。傳曰,只推勿罷。朝報
觀象監官員,以都提調意啓曰,天文學兼敎授沈文圖,六品遷轉代,通德郞崔碩蕃,地理學敎授安晩成,六品遷轉代,通仕郞池汝沆,命譯學敎授金時悅,六品遷轉代,宣敎郞元台三等三人,依例差下,使之付軍職冠帶常事,何如?傳曰,允。
吏批啓曰,判書受由在外,參議式暇,小臣獨政未安,何以爲之?敢稟。傳曰,仍爲之。
又啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,新除授海美縣監柳德玉戶奴呈狀內,奴矣上典,本職除拜之後,以下直逐日奔走,自十餘日前,猝得時令,症涉可疑,方在死生之中,前頭雖或少愈,旬月之內,斷無赴任之望,入啓處置云。其爲症情,果涉可疑,則差愈遲速,旣難等待,當此農節,累月曠官,亦涉可慮。海美縣監柳德玉,依近例罷黜,何如?傳曰,允。吏曹謄錄
有政。吏批,以柳重茂爲獻納,金廷賓爲海美縣監,任舜元爲宗簿正,金致龍爲掌令,魚景亮爲兎山縣監,兪得一爲戶曹參議,柳命雄爲南原府使,宋徵殷爲應敎,李萬枝爲鐵原府使,崔孝泰爲輸城察訪,柳述爲正言,權爲淳昌郡守,趙泰老爲校理。
應敎宋徵殷疏曰,伏以,臣鈍質無堪,蒙學迷方,昵侍經幄,絲毫無補,時勢扤隉,而未效匡救之策,聖學時敏,而蔑有啓沃之功,出入勸講,榮曜雖極,而延英退出,未嘗不惶汗沾衣也,不料新除恩命,遽出於千萬夢寐之外,驚悚震惕,罔知攸措。夫玉署東璧,地望自別,豈有如臣庸陋無似,最出輩流之下,而所可僥冒濫吹者哉?臣若不自揆度,冒居匪據,貪戀恩寵,苟爲己榮,則旣非人臣量而後入之義,而亦豈聖朝器使之道哉?況臣老母,頃患外感,眩暈兼發,症情苦劇,涔涔度日矣。再昨猝然昏倒,迷不省事,多用藥物,移時乃定,而昏眩之症,時時發作,寒熱迭乘,虛汗常流。飮食全廢,氣息綿綴,藥餌扶救,頃刻不得離側,今日中宮起居之班,亦未進參,分義未安,惶悚靡容。臣之情理,決無就列之望,嚴召之下,不得不缺。伏乞天地父母,俯賜諒察,亟命遞臣職名,以重國家名器,以伸人子至情,區區不勝大願。無任惶悚祈懇之至,謹昧死以聞。答曰,省疏具悉。爾其勿辭,從速察職。
上在昌德宮。停常參·經筵。
下直,靈光郡守李玄祚,朔州府使李光著,靑水萬戶林遇靑。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,昨日初昏,微有膈間鬱滯之候,進薑茶湯數合後稍定,因得入睡,夜間脚部筋脈,跳動數次,而亦不至大段云。臣等與諸御醫商議,則以爲前進四物二陳湯,調竹瀝五匙,薑汁一匙,以爲開膈疎經之地,受針則非但旣連三日,今日且有拘忌,姑爲停止,宜當云,敢此問安,竝爲仰稟。答曰,知道。無事矣。
政院啓曰,憲府多官,皆有故,連以監察茶時,事甚未安。且持平姜履相·李世維,引嫌退待,今已經宿,而尙未處置,掌令金致龍,卽爲牌招察任,何如?傳曰,允。
謝恩,掌令金致龍。
刑曹參判趙泰采辭職上疏。入啓。答曰,省疏具悉。卿勿固辭,讞議。
忠淸監司書目,禮山兼任新昌呈,以兼司書李光佐辭職上疏上送事。啓。答曰,省疏具悉。爾其勿辭,上來察職。
吏曹啓曰,臺諫有闕,政事,取稟。傳曰,明日爲之。
忠淸監司書目,新昌呈,以修撰蔡明胤辭職上疏上送事。啓遞差。
府啓,本府以金化縣監金得汶拿問事,論啓,而聖批不徒靳兪,以經納之說,殊未可曉爲敎,臣竊以爲不然也。凡公家收稅之規,秋成年分後,卽收當年之稅,納於官家,至於諸宮家折受處,則直自收稅,而初不干涉於本官,事例卽然也。狼川柴場折受,旣在於上年冬末,打量又在於今春,則年分固已過矣,地稅亦已收矣。設有宮房折受之成命,當自本房,姑待今秋直爲收捧而已,昨年官家已捧之穀,則固不當擧論也,明矣。今此金得汶,以一時兼官,不待新官,不報巡營,擅開封庫,出給二百石穀物,其臨事昏謬,不識事體,莫此爲甚,聽聞所及,無不駭然,終不可置而不論。請金化縣監金得汶,拿問定罪。竝引嫌而退。疏陳意見,誠得臺體,重臣自明,在我何嫌?請拿之啓,旣據實狀,未安之敎,不須深嫌。請持平姜履相·李世維,竝命出仕。新除授司諫院獻納柳重茂,時在江原道襄陽府任所,正言柳述,時在京畿楊州地,請竝斯速乘馹上來事,下諭。答曰,不允。處置事及下諭事,依啓。
持平姜履相·李世維就職。
中宮殿·世子宮·嬪宮,藥房·政院·玉堂夕問安。答曰,知道。朝報
兵曹啓曰,武臣堂上朔試射時,折衝崔峻恒,上年十二月朔,邊二十六中,貫七中,今年正月朔,邊二十九中,貫五中,四月朔,邊二十九中,貫四中,連三次居首,似當依例加資,而係是恩典,上裁,何如?傳曰,依例加資。兵曹謄錄
副修撰蔡明胤疏曰,伏以,臣庸陋無堪,猥玷匪據,疾疹瀕死,情勢危蹙,冒昧陳章,冀蒙鐫改,溫批不許,使臣上來察職,受恩益大,顧已益輕,缺如權如,未知所措,惟積罪戾,甘伏刑章。竊伏聞玆者,中宮有疾彌留,百僚憂遑,日奉起居,臣一息未絶,不敢缺收身牀蓐,扶曳上來,艱難抵新昌縣,不幸疾病缺人命危淺,恐至斃倍踣於路側,未能承命奔趨,伏俟違慢之誅。伏惟殿下,天地父母,察臣進退狼狽,終不可叨冒缺亟行削罷,以治臣罪,以存國體。臣無任感恩。缺
上在昌德宮。停常參·經筵。
下直,黃山察訪朴壽仁。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,夜間寢睡,則比昨稍勝,而脚部筋脈跳動,至於屢次,睡覺時,且有虛煩之候,井華水,和牛黃膏二丸進服後,復爲入睡云。臣等,與諸御醫商議,則以爲前進四物二陳湯,已盡於昨日,依前加入,更進三貼,太衝·崑崙·絶骨·三里等左右穴,受針,宜當云。湯藥則今方劑煎以入,受針則亦宜隨時爲之,敢此問安,竝爲仰稟。答曰,知道。無事矣。
藥房口傳啓曰,中宮殿症患,朝以經絡受針之意仰達,而卽伏聞入診醫女來傳之言,則脚部筋脈跳動處,痛苦尤甚云。臣等與諸御醫商議,則以爲經絡受針,姑爲停止,阿是穴三四處受針宜當云,隨時爲之之意,敢啓。答曰,知道。
正言李正臣三度呈辭。入啓。遞差。
傳曰,明日晝講爲之。
府啓,措辭見上請金化縣令金得汶拿問定罪。答曰,勿煩。
中殿受針後,中殿·世子宮·嬪宮,藥房·政院·玉堂問安。答曰,知道。
嬪宮,藥房·政院·玉堂問安。答曰,知道。
政院啓曰,黃海監司李寅炳狀啓中,兎山縣監金垕,則以爲先罷黜爲辭,長淵府使曺夏卿,則有罪狀,令攸司稟處之語,而刑曹回啓中,竝與金垕而混請移義禁府處置,所當卽爲退却,使之改入,而昏暮之後,始爲來到,故急於入啓,未及覺察,臣固不勝惶恐,而刑曹之混同回啓,殊涉不察。當該堂上郞廳,竝推考,刑曹粘目中,金垕名字,則使之改付標以入,何如?傳曰,允。
中殿·世子宮·嬪宮,藥房·政院·玉堂夕問安。答曰,知道。
謝恩,同經筵吳道一。
禁府,曺夏卿拿囚,啓。朝報
吏批啓曰,判書在外,參判病不來,小臣獨政未安,何以爲之?敢稟。傳曰,只出緊任。吏曹謄錄
有政。吏批,以南致熏爲襄陽府使,魚史徽爲掌令,尹趾仁爲校理,李文興爲弼善,吳命峻爲正言。
右參贊兼知義禁權是經疏曰,伏以,臣缺不勝瞿然之至。科獄事體至重,缺次官按覈,有違常例,故臣於乞免之章,略陳其難安之意矣。今者長僚之疏,雖未上徹,因臣疏語,至以決去就爲言,則臣之難安之勢,到此一倍,長僚之於己卯科獄,旣有應避之嫌,則其所控免,事勢卽然。成命之下,臣雖不敢固辭其僭行,而至於丙子小科,則首席元無引嫌之端,揆以體例,次官決不可一體按治,以此以彼,臣之情勢,終難冒承。伏乞聖明,遞臣兼帶知義禁之任,以便公私,不勝幸甚。臣無營任屛懇之至,謹昧死以聞。答曰,省疏具悉。卿其勿辭,從速察職。燼餘
上在昌德宮。停常參,只晝講。
下直,慶尙左水使黃震文,乶下僉使柳滌。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,脚部筋脈跳動牽痛之處,昨日阿是穴受針後,頗得減歇,夜間寢睡,雖不安穩,比前夜稍勝云。臣等與諸御醫商議,則苦口湯劑,有妨水刺之進,今姑停止,阿是穴三四處,依昨日隨時受鍼,宜當云,敢此問安,竝爲仰稟。答曰,知道。無事矣。
政院啓曰,伏見司僕寺啓目,則因咸鏡監司李思永,請罪咸興監牧官趙鼎期狀啓,趙鼎期,今姑罷黜,全成一等,稱以部民構陷,請令本道刑推覆啓,允下矣。更考狀啓辭意,則牧場屯田收稅之太濫,善步馬細布之勒徵,俱係不法,鷹島牧子等,稱冤難堪,七十八戶沒數逃散,致令莫重場馬,無人守直,則其所侵虐,亦可推知。論其罪犯,決不可罷黜而止,全成一等,俱以端川民人,不過場內屯田,納稅耕食,而因其徵稅之太重,呈訴營門而已,元非管下牧子,則不可謂之部民構誣。至於鷹島〈牧〉子事,發於永興府使牒報中,則尤不宜比同於誣訴官吏之科,而至請刑推,殊涉不當。趙鼎期罪狀,宜令攸司稟處,全成一等刑推一款,似當有分揀之道矣。臣以該房,初不覺察,循例捧入,不勝惶恐,而旣有所懷,敢此仰稟。傳曰,太僕覆啓,未知其不當也。
江原監司柳以復上疏。大槪,臣之父母丘墓,在於楊州地,許令歷路展省,以伸至情事。入啓。答曰,省疏具悉。卿其依疏辭歷省焉。
晝講入侍,同知事吳道一,特進官金鎭龜,承旨任胤元,玉堂趙大壽·任守幹,假注書尹東魯,史官尹志和·金興慶,武臣朴思敦。
中殿受針後,中宮殿·世子宮,藥房·政院·玉堂問安。答曰,知道。
嬪宮,藥房·政院·玉堂問安。答曰,知道。
府啓,措辭見上請金化縣監金得汶,拿問定罪。答曰,姑先推考。
傳曰,明日晝講爲之。
刑曹啓目,幼學柳東龜,校生尹世衡,刑問一次,元情云云。近來人心悖惡,法綱解弛,訟者之侵辱訟官,以爲乘機撓撼之計者,比比有之,國家將不得施三尺之典,其爲世變,誠非細故。如此之類,若不隨現處置,則將未免爲無法之國,誠極寒心是白如乎。柳東龜·尹世衡等,本曹未及回啓之前,輕先誣呈法府,欲爲脅持之計,情狀絶痛是白乎等以,東龜·世衡等,刑曹究覈事,入啓蒙允爲白有如乎。柳東龜招內,此非其矣經營謀劃之事,喪人前江西縣令趙正紳,構出呈憲府所志草,以其子明觀書寫,使呈憲府曰,呈此所志,則自憲府有入啓處置之事,刑曹堂上,必不能晏然回啓,自當得棲,將有好事是如爲白去乙,矣身,以目不知書之人,信聽其言,果爲呈訴是如爲白臥乎所。趙正紳旣是士夫,且在草土,而乃與無賴之輩,築堰謀剩,指嗾目不知書之人,有此謀陷法官之事,誠極可駭是白乎矣,旣是朝官,則自本曹不得直爲究覈是白乎旀。趙明觀·鄭時元·韓後成等段,同參指嗾是如,旣出於罪人之招,竝只捉囚,與柳東龜·尹世衡,一體究覈後,刑推定罪,何如?啓依允。趙正紳乙良,拿推。
中宮殿·世子宮·嬪宮,藥房·政院·玉堂夕問安。答曰,知道。
禁府,趙正紳拿囚,啓。朝報
今日晝講入侍時,記事官尹志和所啓,臣於頃者,以曝曬事下往時,有倭人接待約條考來之命,故下去後,壬辰亂後首尾二十年實錄,詳細考閱,而約條,終無現出之處,故不得謄進之意,已陳於書啓中,而幡閱之際,見有倭使來到時,坐次拜禮相爭之事,又有歲船定數之事,又有接待倭使時,則用約條事,故此等三四條,意或有日後憑考之端,謄出以來,而旣非約條則亦不敢無端投進。復命後,往議于大臣,則大臣使之移送備局,莫重秘史所載之書,私自移送,事體未安,別單書入,以爲啓下備局之地乎?旣已陳達於榻前,則直爲移送於備局乎?別有定奪,然後可以奉行,故敢此仰達矣。上曰,旣已謄來,則別單書入,啓下備局,可也。備局又所啓,臣於赤裳曝曬時,史閣壁土·仰板·廳板修改緣由,則旣陳於書啓中,必有大段可改者而文字不能詳盡,敢此口達矣。蓋當初史閣之制,設爲二層,層各二柱,駕以大樑,而中有一大樑,年久傾側,故從樑隨以動退,至於脫出柱外,倚於小尾,僅得支撑,傾危莫甚,極爲未安矣,似不當仍置,故歸言于大臣,則亦以爲事當修改云,敢達。上曰,不可仍置,分付本道。禮曹
今日晝講入侍時,特進官金鎭龜所啓,臣待罪掌苑署提調,故敢此仰達矣。近來物産稀貴,凡百果物辦備之際,其價甚重,貢物人等,頗有難堪之勢,考見本署文書,己未年間,以連凶之故,諸各司貢物,有姑爲權減之事,掌苑署京畿貢物生栗二石價,亦入於權減中矣。其後禮賓寺·司贍寺·典醫監·惠民署等十司,或因提調陳達,或自宣惠廳變通,皆爲復舊,而掌苑署,則獨未復舊矣。卽今年事,亦失稔,復舊之請,固知未安,而旣係御供,且其價數不多,分付惠廳,使之復舊,何如?上曰,分付該廳,復舊,可也。
上在昌德宮。停常參,只晝講。
下直,江原監司柳以復。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿患候,伏聞醫女來傳之言,夜間多有入睡之時,而膈間有痰滯,脚部呻痛等症,亦頗爲苦云。令醫女入診,詳知症候後,鍼藥更爲議定,宜當,敢此問安,竝爲仰稟。答曰,知道。無事矣。再啓曰,卽伏聞入診醫女來傳之言,中宮殿症患,膈間痰滯,嘔氣屢發,吐出淸痰,至於二度。以此水刺粥飮,不能如前進御,脚部,昨日阿是穴受鍼後,痛氣雖似減歇,自膝部以上諸處,又爲流注作痛云。臣等與諸御醫商議,則橘梔竹茹湯,加半夏二戔,連進二貼,以爲治痰鎭嘔之地,大衝·三里左右穴,及脚部痛處阿是穴數三處,竝受鍼,宜當云。湯藥,今方劑煎以入,受鍼時刻,則隨時爲之之意,敢啓。答曰,知道。
傳曰,江原監司柳以復,留待引見。
中殿受鍼後,中殿·世子宮,藥房·政院·玉堂·三品以上·六曹問安。答曰,知道。
嬪宮,藥房·政院·玉堂問安。答曰,知道。
江華留守閔鎭厚上疏。大槪,千萬夢寐之外,猥膺寵擢之命,驚惶震越,冞日未定,敢冒萬死,呼籲於天地父母之下。伏乞聖慈,將臣新授職名資級,一倂改正,以重官方,以安微分事。入啓。答曰,省疏具悉。卿其勿辭,從速察職。
戶曹參議兪得一辭職上疏。入啓。答曰,省疏具悉。爾其勿辭察職。
政院啓曰,金化縣令金得汶推考事命下,而臺諫,方以拿問定罪論啓,推考傳旨,不得捧入之意,敢啓。傳曰,知道。
晝講入侍,同知事吳道一,特進官李光迪,承旨崔錫恒,玉堂尹趾仁·任守幹,假注書尹東魯,史官尹志和·金興慶,武臣鄭祥斗。
藥房口傳啓曰,中宮殿症患,膈間滯痰,且有嘔氣,朝以橘梔竹茹湯劑進之意,仰達矣。卽伏聞入診醫女來傳之言,則嘔氣稍得鎭定,而元氣漸不如前云,橘梔竹茹湯,今姑停止,前日進御生脈散,又爲煎入,而人蔘粟米飮,亦爲兼進之意,敢啓。答曰,知道。
中殿·世子宮·嬪宮,藥房·政院·玉堂夕問安。答曰,知道。
府啓,本府,以金化縣令金得汶拿問事,屢日論啓,而聖兪尙靳,乃以姑先推考爲敎,臣竊惑焉。凡宮家折受處,收稅之規,秋成年分時,直自收捧,初不干涉於本官,事例卽然也。狼川柴場折受,旣在於上年冬末,打量又在於今春,則年分固已過矣,地稅亦已收矣。設有折受之成命,當自本房,姑待今秋,直爲收稅而已,昨年官家作結已捧之稅,則固不當擧論也,明矣。今此金得汶,以一時兼官,不待新官,不報巡營,擅開封庫,出給二百石穀物,殘邑難支之勢,峽民呼冤之弊,姑不須言,而其臨事昏謬,不識事體,甚矣。聽聞所及,莫不爲駭,問備薄罰,不足以懲其罪。請金化縣監金得汶,拿問定罪。答曰,勿煩。
京畿監司書目,龍仁呈,以吏曹判書崔奎瑞辭職上疏上送事。啓。答曰,省疏具悉。卿其勿辭,上來行公。
禁府啓目,前府使曺夏卿原情云云。承服不冬,刑推得情,何如?啓姑停刑推議處。
江原監司書目,鐵原府使朴世懏,今月十五日身死事。
慶尙監司書目,本道端午進上中,昌原·昆陽,乾小文魚,色品欠精,晉州竹皮方席,制作不精,慶州竹方席,體樣差小,竝只罷黜,臣亦不能檢飭待罪事。啓。傳曰,節哛,只推勿罷,勿待罪事,回諭。
禮曹判書申琓上疏。大槪,臣於兼任,雖有次官按治之敎,決不敢不顧應避之嫌,冒沒行公,且以太僕覆奏之不當,又被喉司之封駁,亦不敢晏然。伏乞先遞臣判義禁之任,以重王獄事體,仍治臣回啓不審之罪,以謝人言事。入啓。答曰,省疏具悉卿懇。卿無所失,安心勿辭,從速行公。
傳曰,明日晝講爲之。
傳曰,史官一員待命,騎馬三匹立之,典獄署內摘奸。朝報
禁衛營啓曰,來六七月兩朔,則御營軍,旣已徵番,八九月兩朔,則本營軍兵,當爲番次,故本營十三番後部後司屬,慶尙左右道五哨軍兵,來七月二十五日,京中逢點,準二朔立番,十一番·十二番,海西別驍衛,一體徵召,逐朔立番之意,慶尙·黃海兩道監兵使處,預爲分付,何如?傳曰,允。禁營謄錄
上在昌德宮。停常參,只晝講。
中宮殿誕日,中宮殿·世子宮,政院·玉堂·二品以上·六曹問安。答曰,知道。
大殿·嬪宮,政院·玉堂問安。答曰,知道。
中宮殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞夜間入診醫女之言,脚部痛候更作,筋脈亦有跳動之時,以此不成寢睡,亦不得安穩云。更令醫女入診,詳知卽今脈候症情後,湯藥及鍼灸,更爲議定,敢此問安,竝爲仰稟。答曰,知道。無事矣。
弼善李文興上疏。大槪,爲見亡兄遷窆,日昨下鄕,聞有母病,蒼黃徑歸,春坊召命,路中相違,不得祗承,惶霣無地。臣之不可復冒此任之狀,姑舍勿論,卽今老母宿患,當炎復劇,方在沈篤之中,晝夜扶護,方寸煎迫,人子情理,不可暫離,咫尺天陛,末由入肅,罪戾益積,罔知攸措。敢陳血懇,乞蒙矜許,以安微分,以便救護事。入啓。答曰,省疏具悉。爾其勿辭,救護母病。
正言柳述啓曰,臣素以無似,猥忝諫職,陳疏見却,進退路窮,含恩畏義,黽勉出肅,而臣之內從弟沈尙鼎,參己卯秋榜進士,而本院方有罷榜之啓,其在法例,自有應避之嫌,不可一刻仍冒。請命遞斥臣職。答曰,勿辭。退待物論。
晝講入侍,同知事吳道一,特進官李光夏,承旨金演,玉堂尹趾仁·李坦,假注書尹東魯,史官尹志和·金興慶,武臣黃銓。
政院啓曰,忠州幼學金胤昌爲名者,來呈一疏,胡辭亂語,不成文理,有難解見,而其中一段辭語,極其妖惡,臣等不勝驚駭。招入胤昌,使之讀其疏,而問其意,則言語模糊,擧止怪駭,稱以不識文字之出處云,其所爲說,極其叵測,決不敢捧入,而如此妖惡之疏,不可循例退却而止,不可無別樣處置之道,區區所懷,惶恐敢啓。傳曰,原疏入之。
答政院啓曰,令禁府稟處。
藥房再啓曰,卽伏聞入診醫女來傳之言,中宮殿症患,脚部痛處,則自夜分時鎭定之後,更不發作,而痰滯膈間,嘔氣頻發,吐出淸痰,至於二次云。臣等與諸御醫商議,則本方,甘草·砂仁,各減五分,淸熱二陳湯,加黃連薑汁炒·枳角各七分,連進三貼,以爲利膈鎭嘔之地,宜當云。此藥一貼,卽爲劑煎以入,而受鍼則今日有拘忌云,姑爲停止之意,敢啓。答曰,知道。
禁府啓目,前縣令趙正紳元情云云。承服不冬,刑推得情,何如?啓除刑推議處。
今日晝講時,判義禁申琓牌招,投疏人金胤昌,從速稟處事,榻前定奪。
中宮殿·世子宮·嬪宮,藥房·政院·玉堂夕問安。答曰,知道。
備忘記,囚人柳東龜,受刑一次,終至殞斃,刑杖之殘酷,槪可知矣,事之可駭,莫此爲甚。刑曹當該堂上·郞廳,竝姑先罷職。
罷職現告,刑曹判書姜鋧,正郞申奎。
晝講時,上曰,趙正紳元情,則柳東龜,訊杖六十七度之說,極爲驚駭矣。刑推一次,訊杖三十度,自有定制,雖干係逆獄,無過於此數,外方守令,雖或如此,事係法外,誠極駭然。況刑官因一啓下公事,如是濫刑,其爲後弊,誠非細矣。且訊劃,亦是重人命之意,而猛打膝頭云,其言雖不能的實,而柳東龜杖處,則傷痕狼藉,尹世衡杖處,則元不大段,故中使摘奸之時,罪人柳東龜處,問其杖數,則六十餘度云,而問於下人,則以爲訊杖二度,誤下於縛繩之上,故使之不數,而只是三十度云,則東龜與下人之言,如是相左,平問之下,下人輩不必直言其官員之事,此一款,不可不嚴覈矣。憑藉啓下公事,一番連施二次之刑,則是因公事而逞私忿也,殊極駭異。且當初議啓,則刑推一次,以爲懲勵之地云,而再度回啓,則與當初相反,所志製寫之人,發爲問目,逐條鉤問,誠爲不直矣。六十七度之說,旣出於元情,則決不可置而不論,當該刑吏及執杖使令,使之移送禁府,嚴刑究問事,分付,可也。參贊官金演所啓,科獄,自是莫重獄事,而遷就至今,次官擧行事,命下之後,或有公故,且緣知義禁權是經,頃有時病,不得按問,已閱兩朔,事甚可慮。今後則各別申飭,以爲趁卽擧行之地,何如?上曰,分付禁府,無故日,則使之逐日開坐按治,可也。侍讀官尹趾仁所啓,前輸城察訪李商任,居官行己,多有不法之事,而至於善步驛馬三匹,遞歸之時,冒法持來,隣近守令,亦有目見而爲駭者,宜有推問定罪之擧矣。上曰,驛馬公然持來乎?趾仁曰,以兒馬代立持來云矣。上曰,身爲察訪,職當備立驛馬,而今乃自爲持來,則事甚可駭,拿推,可也。又所啓,北路風土,崇尙淫祀,甚是痼弊,凡爲守令·閫帥者,所宜禁抑,俾不肆行,而前北兵使柳星樞,非但不爲禁止,又從以襲其土民之弊習,本營行營,到輒設行,至於招巫隣邑,椎牛大張,其所擧措,多有可愕。雖以他罪,今方就理,而此亦不可無警責懲勵之道矣。上曰,今方以他罪被囚,而罷職,可也。又所啓,侍從之臣,出補外邑,所宜倍加勤飭,而前鍾城府使安世徵,被拿上來之時,爲其率妾,新造轎子,有屋具簾,極其侈濫,所經各邑,莫不傳播,大以爲駭,亦不可無警責懲勵之道矣。上曰,今方以他罪被囚,而罷職,可也。朝報
今日晝講入侍時,侍讀官尹趾仁所啓,臣纔自北關還朝,詳知北民有難堪之弊,故敢此仰達矣。朝家,以西關軍木二百同,移給北兵營,使之存本取利,以爲每年軍兵試才賞格之資,而二百同,今爲六百同布矣。北路本無貿遷之道,故難於殖利,使各邑抄出稍實民戶,强爲之商價,而分授布同,使之殖利以納,被抄人等,或有初不受去,直納其利息者,或有受食而不納者。徵捧之際,侵及一族,考一連十,騷擾莫甚。若無一族之可徵者,則又使受布之類,指告給債之人,不問虛實,竝加督徵,加以營差,出往各邑,求索賄物,至受牛馬,其弊罔有紀極。以是一路之民,怨訾朋興,至於破家不能保存者居多。軍兵賞格,雖曰重事,而地利不如人和,邊塞關防之地,當以得人心爲本,而民之受弊呼怨,如此,不可無變通之道。北兵使洪夏明,下車之後,臣言及其弊,則夏明亦深知此弊,以爲今春未及分授之布,尙有累十同,而不思抑勒,强給於不願受去之人,其所利殖之後,當自營門料理備充,而前頭之弊,實爲難去,宜令廟堂相議變通矣。上曰,令廟堂稟處。備局謄錄
上在昌德宮。停常參·經筵。
下直,忠州牧使李健命,義城縣令金鎭華,濟元察訪金相元。
文學洪瀅三度呈辭。入啓。遞差。
中殿·世子宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,自昨夕以後,頻有熱候,間進冷藥數合,旋卽滯痰吐出,脚部痛氣,亦不止歇,乍睡乍覺,輒有呻吟之聲云。令醫女入診,詳知脈度症候後,議定鍼藥,宜當,敢此問安,竝爲仰稟。臣等仍竊伏念中宮殿,當初本症脚痛之外,又因泄候苦劇,下情不勝憂遑。請設議藥廳,而泄候稍止之後,脚部痛氣,亦似減歇,故自上有議藥廳罷出之命,而臣等不敢不奉承,退直于本院矣。其後間因鍼灸,不無少效,而諸症旋又發作,殆過二旬,尙無差歇之勢,病患日久,元氣漸似不逮,臣等憂焦煎迫,旣不能自安於本院之退處,其在重事體之道,不可不更設議藥廳。臣等,自今日率諸御醫,詣于前日設廳之意,敢啓。答曰,知道。無事。姑觀前頭,更稟設廳,宜矣。再啓曰,卽伏聞入診醫女來傳之言,中宮殿症患,脚部酸痛之候,劇歇無常,左右足背,微有浮氣,而指端亦且牽痛云。臣等與諸御醫商議,則以爲濕痰滯於經絡,氣不宣通之致,流氣飮子本方,黃茋代,漢防已酒洗五分,連進三貼,足部氣端左右穴受鍼,宜當云。此藥今方煎入,受鍼時刻,則隨時爲之之意,敢啓。答曰,知道。
禁府,吳贊文·延守民·梁斗亨·姜興周·金忠男·金以石·尹德松拿囚。啓。
中殿受鍼後,中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房口傳啓曰,中宮殿症患,彌留至此,議藥之際,不可不廣問,前縣監許塖,稍解醫術云,令該曹口傳付軍職,使之同參議藥,何如?傳曰,知道。
兵曹口傳政事,副司果許塖。
中殿·世子宮,藥房·政院·玉堂夕問安。答曰,知道。
刑曹參議兪集一上疏。大槪,臣之姓名,入於囚人措辭中,不敢晏然於職次。乞賜遞斥,以安私分事。入啓。答曰,省疏具悉。爾其勿辭察職。朝報
上在昌德宮。停常參·經筵。
下直,南兵使柳星起,楸坡萬戶李萬全。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿患候,伏聞醫女來傳之言,夜間頗有虛煩之候,寢睡不得安穩,脚部痛氣,雖不至大段,而睡覺之時,輒有呻吟之聲云。卽令醫女入診,詳知症候後,今日受鍼與否,更爲議定,湯藥則依昨日煎入,宜當,敢此問安,竝爲仰稟。答曰,知道。無事矣。
戶曹啓曰,卽接廣興倉所報,則來五月朔頒料次,倉官進去于判中樞府事尹趾善家,請受祿牌,則以爲以身病時未肅謝云,祿牌不爲出給,係是大臣祿俸,何以爲之?敢稟。傳曰,令倉官輸送。
政院啓曰,今日賓廳日次,兩司當爲進參,而時無行公之員,兩司未肅拜,及呈告人員,竝卽牌招,以爲推移入侍之地,何如?傳曰,允。
禁府,李商任拿囚。啓。
藥房再啓曰,卽伏聞入診醫女來傳之言,中宮殿症患,朝者有痰滯胸膈之候,而吐出一次,移時之後,始得鎭定,脚痛則不至作苦云。臣等與諸御醫商議,則以爲湯藥,則旣已煎入,脚部姑無大段作痛之候,連日受鍼,誠爲重難,今日則姑爲停止,宜當云矣,敢啓。答曰,知道。
傳曰,明日晝講爲之。
藥房口傳啓曰,中宮殿症患,膈間痰滯之候,卽今最爲切悶,而諸御醫等,以爲生脈散,有妨於痰症,姑爲停止,半夏·茯苓·生薑,湯煎作茶,連進宜當云。卽今煎入之意,敢啓。傳曰,知道。
義禁府啓曰,罪人金胤昌疏中,所謂顧命之說,乃臣子所不忍萌于心發於口者,而肆然引用於稟疏之中,無少顧忌,及至納供之際,乃曰鄕曲愚悖之人,不知意味,至於其下兩款語,則或稱憂國之事,或稱寫疏之際,不知以何意書此文字云。反覆究問,所對終始如此,欲以不成說之言,自掩其凶悖之情節,其爲凶狡,誠極絶痛。今此疏辭,係是不敬不道之語,其他陰凶叵測之說,不一其端,以事體言之,則固當設鞫嚴問,自本府循例訊問,誠有所未安。其供辭,別爲書入,以俟處分之意,敢啓。傳曰,設鞫推問。
政院啓曰,罪人金胤昌設鞫推問事,命下矣。處所,何處爲之乎?傳曰,本府爲之。
禁府啓目,刑曹書吏吳贊文·延守民·梁斗亨·姜興周,使令金忠男·尹德松·金以石等元情云云。柳東龜受刑時,以別造杖,直打膝頭之由,書吏·使令之言,如出一口,更無可問之端是白乎矣。杖數多寡段,數外加杖之段,書吏·使令之招,互相參差,以趙正紳之供辭,柳東龜之所對,比而論之,則不無多少之不同,其間似有隱情是白乎旀。姜興周段,刑推之初,以他事出去,則其間事狀,容或有不知之理,而其矣發明之辭,有難準信是白乎旀。吳贊文段,雖曰只管文書,其矣身旣是執吏,伊日之事,宜無不知,而只諉於訊劃監杖者之吏者,亦似有隱情是白乎旀。李聖碩段,雖不入於當初現告之中是白乎乃,各人之招,皆以聖碩在廳上,高聲恐動,擇納別造厚杖,連打膝頭是如,同辭納招,則聖碩,亦宜一體拿問是白去乎。姑待無故日,竝只依前傳敎嚴刑,更加究問後稟處,何如?啓依允。姜興周乙良,今姑除刑仍囚。
政院啓曰,今日乃是賓廳日次,故大臣以下,來會賓廳矣。罪人設鞫之命已下,推鞫事體,極爲嚴重,而與賓廳日次相値,何以爲之?大臣以此送言,故敢稟。傳曰,推鞫進參。
正言吳命峻啓曰,本院方有罷榜之啓,而臣之妻娚崔沆,亦與其小科,則今於同僚避辭,尤有所不敢處置者,不可一刻仍冒。請命遞斥臣職。答曰,勿辭。退待物論。
禁府問事郞廳四,孟萬澤·朴乃貞·尹憲柱·李坦。啓。
府啓,本府以金化縣監金得汶拿問事,屢日論啓,而聖兪尙靳,乃以姑先推考爲敎,臣竊惑焉。措辭見上請金化縣監金得汶,拿問定罪。竝引嫌而退。嫌不連啓,已有近例,嫌難處置,其勢亦然,不可以此輕遞言官。請正言柳述·吳命峻,竝命出仕。答曰,不允。處置事,依啓。
中殿·世子宮·嬪宮,藥房·政院·玉堂夕問安。答曰,知道。
禁府,黃鑌·李聖碩拿囚。啓。
判中樞府事尹趾善箚子。大槪,臣病在牀席,不能一造起居之班,以伸臣子之義,臣罪萬死。且臣每於祿俸輸送之命,巽辭無路,終歸冒受,重貽官司之弊,敢暴危懇,冀收成命,仍請闕禮之罪事。入啓。答曰,省疏具悉卿懇。有疾未參,別無所傷,卿其安心,勿待罪領受,從容善攝。仍傳曰,遣史官傳諭。
正言吳命峻·柳述就職。
鞫廳,罪人金胤昌元情後,刑問一次不服。傳曰,推鞫姑罷。朝報
上在昌德宮。停常參·經筵。
下直,海美縣監朴廷賓。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審此時,聖體若何?中宮殿症患,卽伏聞醫女來傳之言,夜間寢睡,比昨頗勝,脚部痛氣,及膈間痰滯等諸症,不至大段作苦云。臣等與諸御醫商議,則以爲湯劑,則依前連進,足部行間·三陰交,脚部陽陵泉等左右穴,隨時受鍼宜當云,敢此問安,竝爲仰稟。答曰,知道。無事矣。
司諫南正重三度呈辭。入啓。遞差。
傳曰,明日晝講爲之。
傳曰,今日晝講停。
戶曹啓曰,行判中樞府事尹趾善,來五月朔頒料,依傳敎,令倉官輸送,則以爲方陳箚子云,辭而不受,何以爲之?敢稟。傳曰,更爲輸送。
鞫廳,罪人金胤昌,刑問二次不服,三次不服。傳曰,推鞫姑罷。
中殿受鍼後,中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
吏曹啓曰,臺諫有闕,政事,取稟。傳曰,明日爲之。
政院啓曰,平安道農事形止狀啓,到院,而以監司洪萬朝病重,都事替爲修啓云。雖未知洪萬朝病勢如何,而使都事代行,事體未安。平安監司洪萬朝推考,何如?傳曰,允。
府啓,措辭見上請金化縣監金得汶拿問定罪。啓。答曰,勿煩。
中殿·世子宮,藥房·政院·玉堂夕問安。答曰,知道。
禁府啓目,權繼昌,依事目科斷,何如?啓依允。又啓目,觀此金克之更推招辭,則以爲挺然,監試東堂初試時,旣已累巡入場,則每每帶入,亦似偏係哛不喩,預定之吏,臨場換入,旣有通行之例,槪慮其預先謀議之弊,矣身之換吏,都出於謹愼之道是如爲白臥乎所,挺然之退却,在於設場前幾日是白乎旀,未退之前,曾無遞易之令是白如可,臨場之時,始爲換入時俊是白乎喩。此一款,同李挺然拿囚推問後,稟處,何如?啓依允。又啓目,朴弼禹等前後招辭,詳細考見,則弼禹試券立落之際,累爲爭詰,則同參而傳說者,果何試官是白乎旀,李正輝筆法,雖或粗精,捨己所作,代書其兄之試券者,出於何意是白乎旀,兪宅基試券,使盧世熙請書,而世熙亦同榜,則其筆迹,似當取考是白乎旀,朴敦義試券首句及篇中數處,皆有朱抹之痕者,掠打之處是白乎喩,點渟之處是白乎喩,何以謂之,諸試官可以記得是如爲白乎旀,聖輝所作之賦,果以三下入格,及其合榜之時,置在二等,則頭辭末句掠打者,何試官是白乎旀,鋪出一句稱善者,亦何試官是白乎旀,兪復基與閔時俊,雖或知面,而交淺是如爲白遣,其弟宅基招辭,則以爲舊日陪吏是如爲白在如中,旣是舊日陪吏,則不可謂之交淺,兄弟之言,未免逕廷是白乎旀,長輝與礥識面,在於偕其兄出往山所之時,則其兄所謂還京時,始得知面云者,何如是相左是白乎喩。各項辭緣,拈出問目,更爲推覈各人等得中試券中自書者,自本府亦爲試寫憑驗後,一時稟處,何如?啓依允。
禁府,李挺然拿囚,啓。朝報
侍講院啓曰,本院僚員之不齊,未有甚於今日。近日上番,則無故行公之員,只有輔德兪命雄,問安及轉職之際,極爲苟簡,其在事體,殊涉未安。闕員未差之代,明日政,以在京無故人差出,卽爲牌招察任,何如?傳曰,允。吏曹
禁衛營啓曰,十二番後部右司屬,慶尙道五哨軍兵逢點實數,六百三十五名,十番海西別驍衛,五十五名,步軍標下一名,已爲整齊矣。來五月初一日,與內外各處入直馬步軍兵,依例替代後,舊軍放送之意,敢啓。傳曰,知道。禁營謄錄
上在昌德宮。停常參·經筵,只晝講。
下直,礪山府使李菂,龍安縣監尹尙績,殷栗縣監趙泰興。
中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審此時,聖體若何?卽伏聞醫女來傳之言,中宮殿症患,夜間入睡之時多,而睡覺之時,猶或有呻吟之聲,而痰滯嘔氣等症,自昨更不發作云。臣等與諸御醫商議,則前進流氣飮子三貼,已盡於昨日,而症候稍減,似不無其效,此藥三貼,更爲加進,受鍼則今日有拘忌,姑爲停止宜當云。敢此問安,竝爲仰稟。答曰,知道。無事矣。
傳曰,明日晝講爲之。
京畿監司書目,猥陳情迹之難安,辭職上疏上送事。啓。答曰,省疏具悉。卿其勿辭察職。
假注書尹東魯改,代宋德涵。
政院啓曰,來五月初一日輪對日次,取稟。傳曰,爲之。
晝講入侍,特進官金構,同知事趙相愚,承旨李壄,玉堂宋徵殷·任守幹,假注書宋德涵,史官尹志和·金興慶,武臣安根。
鞫廳,罪人金胤昌,刑問四次不服,五次不服。傳曰,推鞫姑罷。
今日晝講時,金化縣監金得汶拿問定罪事,榻前定奪。
府啓,全州,湖南巨邑,物重地大,事務浩繁,數日廢衙,積滯猶多。判官朴重圭,正月念後,受由上來,今過累朔,尙不還任。雖緣厥子逮囚,私情有不忍捨去者,職名未解,身帶其任,則固當屈情赴公,至誠求免於上司,而只循慈愛之私,不念分憂之重,大州劇務,四朔瘝曠,其在事體,殊甚駭然。請全州判官朴重圭罷職。方面之任,管察一路之事,俾無曠廢之患,爲守令者,苟有緊故,受由未還,則爲道臣者,所當亟加催督,使之還任,如不可强迫,則從速啓罷,毋令曠官,可也。全州判官朴重圭,正月受由還官,而尙無催促變通之擧,致令大州劇務,四朔瘝曠,其在事體,殊甚未安。請全羅監司金時傑,從重推考。答曰,依啓。
中宮殿·世子宮·嬪宮,藥房·政院·玉堂夕問安。答曰,知道。
今日晝講時,禁府囚推罪人吳贊文等,七人放送,李聖碩,仍囚捧招事,榻前下敎。
今日晝講時,前判書姜鋧徒配事,榻前下敎。
侍講官宋徵殷所啓,臣有所懷,敢達矣。姜鋧,身爲刑官,乘忿濫刑,以至人命殞斃,誠不無所失矣。聖上處分,可謂得宜矣。至於移下吏於禁府,刑推究問,官員之事,問於下吏,其在事體,殊甚不當,以其現告者言之,啓辭措語,前後各異,施刑杖數,亦過定數,以此爲罪,未爲不可,究問吏卒,終恐有傷於事體矣。檢討官任守幹曰,今此姜鋧之事,乘忿濫刑之失,何可免乎?第近來罪囚之侵斥法官,其弊已甚,若以此事,只罪刑官,處分過重,則士師之權,自此愈輕,日後不可按治罪囚,關係國體,亦非細矣。特進官金構曰,宋徵殷之所達,蓋以官員之事,究問吏卒,爲事體未安,此則是矣,至於任守幹所達,未免失着矣。用刑過濫,則烏得無罪?至於重杖六十七度之說,則未必實狀,刑推之時過濫之數,雖能的知其數,亂打膝頭之說,亦未可盡信也。中使摘奸之啓曰,訊劃上過二三分。漢城府檢尸狀,亦云圓骨下三分。此其不打膝頭之明證也。鋧,雖有文華,踈於吏事,不閒法例,故本曹啓辭,亦多失例,以致前後之啓,未免差違,而若謂之故爲用意,則非其本情也。卽今吏卒之招,與鋧言相左,無一處辨對,則大傷事體,決不可爲,若只訊於吏卒,則更無歸一之期,鋧之所坐,都在於過用刑杖,致殞人命,身爲法官,處事違法,以此已著之罪,罪之則足矣。吏卒等一向窮問,則有傷事體矣。參贊官李壄曰,姜鋧久於任使,自上亦必下燭其爲人矣,常時謹愼,而至於法文,則生踈矣。今於柳東龜事,大段誤着,槪以訟者之侵辱,不遺餘力,故不勝一時之忿,未免濫刑之歸,此則固當罪之,而但該曹吏卒之囚推,有傷事體,儒臣所達,槪出於此矣。同知事趙相愚曰,鋧,濫刑之事,聖上業已洞燭矣。聖上之處分,則至當,而第轉輾究覈,使吏卒而對辯官長,則似有傷於事體。宋徵殷之所達,非伸救姜鋧也,蓋慮此也。鋧之用刑,雖過一杖,已違法例,輕重間,自上參酌處分,則鋧,其敢辭其罪耶?聖上欽恤之道,至矣盡矣,而若究問對辯,則終有傷於事體矣。上曰,訟者若誣詐法官,則自有其律,考律定罪,未爲不可,而今此姜鋧之用刑也,訊杖不折,則不爲計數,一次之刑,至於六十七度。自今以後,如或有甚於鋧者,則其將殺人如蠅乎?鋧於柳東龜請罪時,欲爲究覈,則當曰刑推得情,依律科罪,而當初議啓,則只稱刑推一次,以爲懲勵之地云,而仍因究覈,奏御文書,前後各異,極爲不直矣。人命至重,雖人君常加欽恤,再三啓覆,求生於必死之中,逆獄重大,而訊杖亦無過於三十度。今者柳東龜,以訟者而侵法官,豈至於死乎?且訟者二人,同爲刑訊,而一則杖痕元不大段,一則亂打膝頭,至於撲殺而後已,加杖之數,雖未的知,而法外施刑,誠極駭然矣。外邑守令,雖或如此,亦甚無據,而身爲刑官,所爲若此,是因公事而逞私忿也。在京法官,濫刑至此,則況外方耶?極爲放肆,且關後弊,事當從重論罪,以爲懲後之地,姜鋧徒配。特進官金構所啓,卽今兩麥失稔,且未登場,民之艱食,此時尤急,還上不可不出給,而及秋督納,反爲民弊,不如發賣之爲愈矣。或云麥前,民間或可支過,而麥後尤難,姑爲停止。或云麥前,則一巡發賣,麥後二巡發賣爲當,已與大臣相議,發賣度數,固當臨時商量,而米穀發賣,須經稟啓,前頭更爲登對,遲速難必,故敢此仰達矣。上曰,依爲之。又所啓,外方田稅貢布等上納時,防納之類,或木或錢,圖出兩件,陳疏以爲到京觀望,請囑牟利之計,極爲可駭,此後各別申飭,如有兩件陳省,成給現露者,則論以知情之律,以杜後弊,何如?上曰,人心巧詐,兩件陳省之弊,比比有之,所達誠是矣,依爲之。侍讀官宋徵殷所啓,金得汶拿問事,臺諫累啓而不允。群情悶鬱,故敢達矣。此雖下邑微官之事,而事係宮家,遠方聽聞,或疑聖上有一毫偏係之私,而不卽允從,則其爲聖德之累,果何如哉?穀物之當給與否,姑舍勿論,新官不日當到,而以兼官擅自開庫,出給二百石穀物,其擧措之駭異,莫此爲甚,此一着,不可不亟允臺啓,而至今靳兪,實未知聖意之所在也。特進官金構曰,得汶事,只見臺啓大槪,而不知顚末矣。得見江原監司,以狼川官穀事,粘移戶曹文書,免稅應捧之數,令算員依啓下結負叩算,則當爲四十餘石矣。雖或出給,亦當計其結負所出而給之,而今乃盡給二百餘石之穀,極爲無據,數外之穀,當還給本官矣。同知事趙相愚曰,當此盛熱,日御筵席,講論經義,況近日所講者,乃奉三無私之義,向於金得汶事,臺啓累日爭執,而尙閟允兪,臣以爲聖上勤學之誠,可謂至矣,而於禮行之道,恐有所未盡也。臣本不知得汶之何狀,而適於臣參政之日,其本職,在於應遷之地,故得除本邑矣,今此一着,極爲無據矣。兼官之所擧行者,只是循例公事,而至於巡營所封之庫,不爲報使,多數穀物,擅自出給,況狼川三面至小之邑,宮家折受,卽一面二十五結,則例捧之稅,不過爲數三十石云,而只聽宮差之言,無少參酌盡給,以此推之,治邑臨民,決不可爲之矣。臣等,日侍近密,固知聖心之無所偏係,而但念遠外之人,或以此致訝於聖心,則豈不有嫌於聖德耶?上曰,金得汶事,予意欲見其緘辭而處之矣。儒臣重臣,如是陳達,依臺啓拿問定罪,可也。同知事趙相愚所啓,臣今方待罪銓曹,以本曹事,有所仰達矣。本曹郞官李光佐,李晩成,除拜數月矣,晩成則來往近郊,姑無大段事故,而不爲察任,光佐則以覲事受由下去,近復上來,而身有疾病,留滯中途云,雖未知病勢之如何,而此兩人,竝爲推考,催促察任,何如?上曰,依爲之。上曰,姜鋧,因一啓下公事,挾私忿而施法外之杖,此實前所未有之事,極爲可駭矣。儒臣所謂官員之事,不可究於下吏之言,不無意見,而承旨則乃曰常時謹愼,多費辭說,殊甚非矣。當該承旨,從重推考。朝報
今日晝講入侍時,特進官金構所啓,卽今兩牟失稔,且未登場,民之艱食,此時尤甚,還上不可不出給,而及秋督納,反爲民弊,不如發賣之爲愈矣。或云麥前民間或支過,而麥後尤難,姑宜停止,或云麥前,則一巡發賣,麥後,則二巡發賣,爲當,而與大臣相議,發賣度數,固當臨時商量,而米穀發賣,須經稟啓,前頭更爲等待,遲速難必,故敢此仰達。上曰,依爲之。又所啓,外方田稅·貢布·軍布等上納時,防納之類,或木或錢,圖出兩件陳省,以爲到京觀望,請囑謀利之計,極爲可駭。此後各別申飭,如有兩件陳省,成給現露者,則論以知情之律,以杜後弊,何如?上曰,人心巧詐,兩件陳省之弊,比比有之,所達誠是矣。依爲之。戶曹謄錄
有政。吏批,以李世華爲刑曹判書,李濟夏爲刑曹正郞,任堂爲判敎,李昌臣爲文學,兪命雄爲司諫。
兵曹啓曰,凡衙門會坐之禮,二品衙門,則長官北,佐貳從二品西者,載在大典,故不但六曹之與各司提調合坐時,皆遵此例,本曹新軍點考及都試開場後,參議與副摠管,則分東西對坐,而獨於中日,則副摠管北壁,參議·參知,坐於其左,此實謬例,而不可仍存者也。蓋摠府與本曹,雖曰同品衙門,大典,旣以爲本曹所屬,故都摠府,雖與本曹佐貳,有相避,摠管例爲遞職。且以中日文書言之,入啓單子頭辭,先書兵曹,末端列書職銜處,不拘彼此品秩高下,而雙行竝書者,蓋所以重本兵也。然則今此坐次之獨尊摠管者,豈其混用都摠管北壁之例於副摠管而然耶?此在前日,雖未釐正,不宜每每沿襲謬例,自今以後,一依六曹與各司提調會坐,及本曹摠府新軍點考·都試時坐次例,判書與摠管,合坐,中日則竝列北壁,而若有一品,差前差後,參判之於副摠管,竝列而坐,參議·參知之於副摠管,則分東西對坐,何如?傳曰,允。摠府謄錄
上在昌德宮。停常參·經筵。
下直,康津縣監權聖矩。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審此時,聖體若何?中宮殿症患,卽伏聞入診醫女來傳之言,夜間脚部痛勢復作,寢睡不安云。臣等伏不勝驚慮之至。差晩更令醫女入診,詳知症候後,議定針藥宜當。敢此問安,竝爲仰稟。答曰,知道。無事矣。再啓曰,卽伏聞入診醫女來傳之言,中宮殿右邊脚部作痛之候,天明以後,則雖少減歇,前日受灸近處,轉側之際,酸痛猶未已,差晩後,又有乍寒乍熱之候云。臣等與諸御醫商議,則以爲此是濕熱流注,尙未疎利之致,淸熱瀉濕湯,加柴胡一戔,木香三分,連進二三貼,環跳上阿是穴數三處,足部指間左右穴,隨時受針宜當云矣。敢啓。答曰,知道。口傳啓曰,中宮殿症患,纔以隨時針灸之意,啓達矣。卽者醫女來傳,中宮殿下敎,睡覺之後,頗有煩熱之候,勿爲受針云。今日受針停止。且伏念煩熱之候,似是因暑感而發,而未及詳知症候,今日湯劑,亦爲停止,金銀花茶,和牛黃,時時進服之意,敢啓。答曰,知道。
晝講入侍,同知事趙相愚,特進官嚴緝,承旨沈枰,玉堂宋徵殷·任守幹,假注書宋德涵,史官尹志和·金興慶,武臣李萬相。
江原監司書目,金化縣監金得汶,爲人昏劣,處事顚妄,罷黜事。
鞫廳,罪人金胤昌,刑問六次不服,七次不服。傳曰,推鞫姑罷。
禁府啓目,前府使黃鑌原情云云,旣已遲晩,照律,何如?啓依允。又啓目,權繼昌,依事目科罪事,允下矣。與唜先少無異同,一體不限年邊遠充軍,何如?啓依允。又照目,前郡守黃奎矣殺獄檢驗,何等重事,而屍體傷處,不爲懸錄,罪杖六十贖,奪告身一等,私罪。啓。又照目,前府使洪夏臣矣莫重殺獄,掩置不報,罪杖八十,徒二年,告身盡行追奪,告身私罪。啓。又照目,前萬戶趙時泰,身爲差員,前後瞞報之罪,決杖三十,徒二年,告身盡行追奪,私罪。啓。又照目,前府使李暉矣莫重祀事,任自退行之罪,決杖一百,告身盡行追奪,私罪。啓各功減一等。又照目,前郡守白漢相矣決人不如法之罪,決杖一百,告身盡行追奪,均徵埋葬銀一十兩,私罪,啓功減一等。又啓目,鄭宅周査啓云云。與其矣供辭,無所差異,似可無可罪之事,上裁,何如?啓分揀放送。又啓目,前北兵使柳星樞等議處云云,所供如此,上裁,何如?啓依允。邊是泰·安世徵乙良,竝放送。又啓目,前察訪李商任原情云云,承服不冬,刑推,何如?啓除刑推議處。
中殿·世子宮·嬪宮,藥房·政院·玉堂夕問安。答曰,知道。
判敦寧崔錫鼎箚子。大槪,病情苦劇,問安及鞫坐,連日未參,惶恐待罪事。入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭,遣御醫看病。
禁府,權啓昌,機張縣不限年充軍,金後甲,江界府極邊充軍,趙時泰延曙驛徒一年半定配。啓。
行禮曹判書申琓上疏。大槪,臣適當鞫獄,不敢違命,旣出之後,不得不議讞,積滯之囚,固非當初必遞之意,而罪囚中,又有在法應避之人,臣之難冒之勢,又添一端。乞遞臣職,俾令獄囚無滯,私分少安事。入啓。答曰,省疏具悉。當令次官議讞,卿其安心,勿辭行公。朝報
上在昌德宮。停常參·經筵。
鞫廳,罪人金胤昌物故。啓。
藥房啓曰,伏未審此時,聖體若何?中宮殿症患,卽伏聞醫女來傳之言,則夜間寢睡稍安,而脚部痛氣,又爲發作,筋脈跳動,亦至於再次云。臣等不勝憂慮之至,更令醫女入診,詳知症候後,議定鍼藥宜當。敢此問安,竝爲仰稟。答曰,知道。無事矣。
傳曰,明日晝講爲之。
禁府啓目,前判官黃一夏査覈云云,還上加捧之數,若是之多,文書落漏,非其所知,今此道臣,始爲覈出,明其實狀,至於待罪,則似無可論之罪矣,上裁,何如?啓分揀放送。又啓目,李聖碩元情云云,承服不冬,刑推得情,何如?啓除刑推放送。又照目,前府使黃鑌矣,驛馬濫騎,罪決杖一百,徒三年,告身盡行追奪,私罪。啓。功減一等。又照目,前僉使全汝胄,前兵使柳星樞矣,汝胄段,鎭下逢點之民,不能檢束,以致逃散,決罪杖一百,罷職充軍,告身盡行追奪,竝只私罪。啓。功減一等。同府姜鋧,廣州樂生驛徒三年定配,全汝胄廣州府充軍,黃鑌,高陽延曙驛徒二年半定配。啓。
傳曰,大臣·備局堂上引見。
藥房再啓曰,卽伏聞入診醫女來傳之言,中宮殿症患,脚部痛氣,比昨頗歇,筋脈跳動,更不發作云。臣等與諸御醫商議,則以爲,昨日議定淸熱瀉濕湯,乃是疎利濕熱之劑,而今日症勢,熱候似不至大段,前進流氣飮子,旣不無其效,今又加進二三貼,脚部痛處,阿是穴四五處受鍼宜當云。湯藥今方劑煎以入,受鍼則隨時爲之之意,敢啓。答曰,知道。
明日輪對官落點。司議柳昌運,禮賓主簿趙㝡,直長趙裕壽,宗廟令李涬,掌苑別檢柳尙重,典牲直長南極杓。
今日引見時,司諫兪命雄所啓,臣曾忝憲職之時,參涉於睦來善停啓之論矣。日昨金昌直疏中,侵斥臺官,語意深切,有非尋常規警之比,何可諉以事在旣往,而晏然復齒於臺端乎?且於本院罷榜之啓,有不可隨參之嫌,臣之同壻尹敬宗,亦參於己卯小科,則不敢可否,與諸僚無異,俱難一刻冒據。請命遞斥臣職。答曰,勿辭,退待物論。
持平姜履相啓曰,臣於前者,以前求禮縣監鄭宅周濫殺事,有所論啓矣,今因該府議讞之啓,自上有分揀放送之命,臣於是不勝瞿然之至。臣之當初論啓,實擧屍親呼冤之狀,而狀中臚列,極其濫酷,而一夜之間,輒施一百五十杖之刑,旣斃之後,追報論罪之狀者,其用心設計,尤極巧慘,且官吏之非法殺人者,則特許部民之自詐,載在法典,故臣仍卽請拿蒙允矣。及其行査,終歸白脫,臣未知其間顚末之果如何,而第臣於此,竊有所慨然者。近來國綱解弛,人不畏法,外方官吏之因其私忿,酷刑濫殺,誠不無其弊,而行査之擧,未免爲文具,糾劾之論,每歸於風聞,就理聽勘者,率皆有自脫之計,金吾按治,只憑其文報,前後對吏者,無一人被其律,而伸王法焉,顧何以懲外方之濫刑,慰非辜之見殺耶?臣因無告之訴冤,論一濫殺之守宰,終未免爽實之歸,何敢一刻仍冒於臺次乎?請命遞斥臣職。答曰,勿辭,退待物處。
掌令魚史徽上疏。大槪,敢陳病重實狀,冀蒙恩遞,仍附瞽說,以備財察事。入啓。答曰,省疏具悉。日昨諸臣之言,誠不無意見,或未免失着,而若云救解,則未知其可也。另擇司寇以下事,申飭該曹,勅守令一款,當令政院別爲措辭,下諭諸道,而疏末兔山前後官嚴覈事,令攸司稟處,爾其勿辭,從速察職。
引見時,左議政李世白所啓,兵曹判書閔鎭周,以身病久不行公,雖未知卽今病勢之如何,而閫帥有闕之代,尙未得差出,則人馬留滯,亦甚可慮。次官之問議差出,旣有前例,忠淸·慶尙兩道兵使,令次官通議長官,後日政差出,何如?上曰,依爲之。又所啓,持平姜履相疏中,盛陳火田檢覈之弊,有令廟堂稟處之命矣。伊日戶曹判書金構陳達時,臣亦入侍,蓋因川反浦落,及隱結事,仍及火田,而所謂火田,卽每年年分事目中,磨鍊申飭之事,而外方例不能着實,與元田結踏驗不同,故曾於丁卯年間,李敏敍爲戶判時,別爲啓目,另加申飭,而其後又漸解弛,故臣之待罪度支,亦因川反等處檢覈之事,竝以火田事,論列申飭矣。今此金構所達,不過申明舊令,爲己非創出新法,而節目磨鍊分付時,亦當有參酌便宜之道矣。火田在所當禁,不當徵稅云者,其不然者,朝家旣許山腰以下起耕,則旣耕之後,安得無稅?旣曰納稅,而徒歸塞責,則該曹之申飭,固也。且以作結爲言,而此亦不然,各邑之私自收稅者,稱以無結,只緣其日耕數,而至於戶曹收稅,則無論多少,皆稱幾結,此則自有戶曹文書矣。年分之時,則凡年怱率,自未暇於此等事,年分之前,稍待閑隙,從容覈實,有何不便乎?此則惟在守令之從便周旋,不至騷擾,而自有此令,皆慮其凡爲火田者,盡爲現出,無一畝隱漏,先爲恐動之言,殊不知定奪之本意,仍舊令而另加着實而已,豈至於別出新令,有若量田者哉?臺臣之驟聞疏陳,未必爲怪,而當初定奪,旣如此,今於節目磨鍊之時,參酌民情事勢,從便分付施行爲當,而若以年分前擧行爲弊,則年分時使之一倂爲之,亦無妨矣。今無覆啓之事,故敢此仰達。上曰,臺臣之疏,未知廟堂之意也。依前定奪,年分前從容爲之可也。戶曹判書金構曰,火田査出,非如元結踏驗作結之比,而臺臣誤認,故有所云云矣。各邑皆有隱漏之田,火田加耕之類,勿論山上海邊,其各邑私自收稅,不入年分摠數,朝家所不知者,通謂之隱結,峽邑加耕之田,同是一般之田,或稱火田,或稱加耕,年分文書中,雖强分名目,其實一也。今或言火田與隱結不同者,不識事例之說也。如成川·順川·寧邊·龍岡,皆有隱結千餘結,推之諸道,雖多少不同,邑州有之,其數,各邑皆自知之,以其流來所知之數,直爲上報者也。臺臣疏中,有尺量踏驗,與原田一體作結之語,與臣本意,大相逕庭矣。臣之所達,不過一循前套,而只是不時申飭,年分前收捧成冊,爲稍異而已。蓋與年分,一時成冊,則各邑必挾雜於年分文書中,有可依托,故不肯加數上報,今必於年分前,招問其邑隱漏幾許,別捧成冊,然後不敢全然掩匿,若待年分時,則依舊無效矣。上曰,年分時混同爲之,則未能着實,年分前別爲申飭爲之,可也。又所啓,史官尹志和,以赤裳史閣修改之意,旣已定奪云,而但其工役,似爲浩大,若許趁今爲之,則方農之時,役民爲難,若待秋,則史閣處地,山深早寒,雖初秋始役,凍前完畢,有未可必,而實錄移安,經冬亦甚未安。雖有樑木動退之處,一年之間,似不至有他慮,物力則自今料理,而修改則待明春擧行爲當,以此意分付,何如?上曰,依爲之。朝報
今日引見時,左議政李世白所啓,今番使行回還後,副使姜銑,來見小臣曰,彼國以爲,今此特減謝恩方物一款,汝國豈不感喜耶?前來軍官,傳報此意,則必當蒙賞,而自以爲無前之擧云,我國凡事,勿論輕重,彼中皆得以聞之,而若終無論賞之擧,則彼必以爲我國,視之尋常矣,自朝家量處爲當云,此言亦似然矣。此輩論賞,有何大段關係?輕重間參酌施賞,無妨,問于他大臣之意,亦以爲然,故敢達矣。上曰,以大臣言見之,則彼以爲無前之事,頗有德色,且有前來人必爲論賞之言,則不可無施賞之道,先來人加資可也。又所啓,新銀之當初許用者,已不無論議,而蓋出於京中銀貨之甚貴,且爲燕市行用而然也。其後彼人所爲,多與當初有異,反爲都民之弊矣。前者東萊府使鄭澔狀啓,以爲近來銀貨出送者,絶無,今若仍渠之不送,更不許用,則不久當有用舊塞新之患,而物貨亦不被執,則彼必爲躁悶矣,姑令停捧宜當云,故廟堂亦依其狀啓,復啓分付矣。今者報本司文狀中,以爲新銀三萬餘兩,又爲出來,前後合以計之,則十二萬四百餘兩也。商賈輩,以爲計捧入,自明日開市,新物貨,亦依前被執云,設令事勢如此,所當更爲狀聞,以待復啓後擧行,而不先馳啓,只爲論報,又無稟請之語,而以直爲施行爲其所處事,事極寒心。當初九萬兩出來,則不受,而今者三萬兩出來,則便卽許捧,殊甚輕遽,且其報狀中十二萬兩之銀,計劣與否,亦不擧論,非但踈漏莫甚,又此銀子,亦未必六星云。此是商譯輩,從中用奸之致,而邊臣之誤事至此,所關非細。東萊府使鄭澔及訓導·別差,竝拿問定罪,何如?傳曰,允。吏曹又所啓,今番使行時譯官卜物,以去年使行時書冊事,被奪於鳳凰城,而尙方所納之物,亦入於其中,故因尙衣院啓目,自司譯院粘啓,令廟堂稟處事,命下矣。蓋玆事之始發也,朝家雖許減公債別利,而外議則猶以爲不可,至於今番之事,尤豈是朝家之所當知哉?惟當責之於差譯·上通使輩,使之通議於其時使臣,使之趁速推來,而第御用之物,係是重大,若或遷延,以經霾炎,則將不可用云。此則誠不敢一任渠輩所爲,尙方卜物推來時,所給之債,未知當爲幾何,而令戶曹問議義州府,依藥材卜物推還時例,或自京衙門,或自運餉出給公債,以爲趁卽推來之地,何如?戶曹判書金構曰,尙衣貿來物,皆是經霾,則傷損不可用之物,今雖欲給價推來,而其中私卜之被奪者,其數甚多,只推尙衣院物件,則彼人之區別出給,有不可必,若或持難,則往復之際,已經夏霾矣。且因此事,反爲國家之慮,亦甚不便,若令其時使臣家呈狀,貸債被奪卜物,一倂推來,則似無尙方物件難推之弊矣。世白曰,譯官輩被奪之私卜,有非廟堂之所可指揮,令其時使臣,料外善處,或自辦給,或出公債,惟在使臣之商度周旋而已。事體所在,固不敢更言於廟堂,況至於上煩天聽乎?以此分付,而至於卜物推來時,譯官若非朝家分付,宜不敢擅自入去,譯官中當往者,或二人或三人,令司譯院參酌定送之意,竝爲分付,何如?上曰,依爲之。司譯院
今日引見入侍時,左議政李世白所啓,義州府尹李三碩狀啓中,以爲刷馬驅人輩,出債於淸人,今方現發,若不嚴加防禁,則前頭或不無生事辱國之慮,請爲梟示云。頃年判府事徐文重,奉使還歸之後,亦以此事,陳達於榻前,有事目磨鍊分付之命,而姑未及擧行矣。今此李三碩,又以此事馳啓,今當定式施行,故議于諸大臣,則皆以爲後弊所關,不可不嚴立科條。徐文重則以爲隨其出債多少,當定其罪輕重云,而臣意則多少間,旣有犯禁,則似無異同,凡潛商現發者,無待多少,旣皆一體定罪,則此亦當以潛商論罪之例,一體處斷,自今以後,毋論出債多少,一以梟示定律,似當,而今番現發者,則係是令前,當以次律施行矣。上曰,必須痛禁,然後後弊可防,今番則事在令前,特爲減死,他道極邊定配,此後則毋論多少,梟示,可也。備局謄錄
今日引見入侍時,戶曹判書金構所啓,上年因莊陵奉審大臣所達,原州大同米上納十斗,與本官留儲六斗相換事,有往復本道,從長稟處之命,而今已往復於本道矣,元來稅米元數不敷,常時支用,每患不足,其上納與留儲之數,雖隨田結,歲爲不同,而大抵十斗上納之數,比六斗留儲之數,加數爲數三十石矣。本州,以營下大邑,形勢異於他邑,卽今穀物竭乏,頃亦因本道啓聞,盡給他處之米矣,與其劃給他處米,無寧換留本上納之米,爲便順矣。江原廳物力,本來乏少,每年用道,過半不足,必以他廳有裕之穀,通同取用,乃是規例,今雖以十斗而換六斗,所失不過數十石,本監則自可推移支用,依大臣陳達,原州大同米六斗上納,十斗留儲事,定式施行,何如?上曰,依爲之。戶曹謄錄
今日引見時,左尹羅弘佐所啓,江都水門新築處,功役浩大,自二月爲始,畢於四月,而米布所入甚多,國家用力,則如是,而別無看護之人,故其近處居民,繫牛馬於城堞,且往來樵採時,取去女城所蓋之石,而元無禁斷事,故以致頹毁矣。使其近處邊將,定界分守,各別看檢事,分付江華府,似宜矣。上曰,依爲之。御廳
今日引見時,左議政李世白所啓,頃見東萊府使·慶尙監司狀啓,倭館修補之役,使倭人擔當爲之,則其價多至於八九千兩云,非但價銀,旣無出處,此事且關後弊,而若自我造給,則磨鍊物力,似不至大段,且以倭館近處遊手,募得使役,則亦意其不必大傷民力,以自我造給之意,定奪分付矣。今見其報狀,則以爲家舍撤毁之後,則當改之處,例有加於未撤前所見之時,旣不知前頭修改多少之如何,而應入材木條數,雖不甚多,體大而且長,異於平材,遠地斫運,勞費不些,且倭館近處,所居遊民,自經飢疫之後,餘存甚鮮,雇募亦難,自我造給,節節難便,故更乞彼人論定,則應給銀價,比初多減,今至於五千兩云。雖自我造給,若計其許多容入物力,則其所糜費,安知其必不下於五千兩乎?況雇軍之事,又將未易,則此時役民,亦極重難,勿論他曲折,卽今惟當以省費爲主,以此與諸臣相議,則皆以爲使渠擔當爲便云。到今事勢,與前定奪時有異,更以令彼人自當修改之意,分付似當,故敢此仰達,而價銀出處,則通議本道,別爲料利以給,何如?上曰,卽今事勢與前有異,折給價本,使彼人造成,可也。又所啓,璿源譜略續冊,頃日宗班諸臣,以毁去前版,通爲一帙改刊之意,陳箚定奪,而外議則皆以爲不必如此矣。前冊中未及載錄,或有訛誤處,則續冊中詳細追錄,訛誤者,略加釐正,則少無欠缺之事,而今若盡去舊冊版,通融改刊,則非但功役浩大。雖以事體言之,庚申年間所刊之冊,數十年後,今又改之,而合作一冊,則自此以後,亦不知幾番改成,而其將每每撤改舊版耶?前冊中所無追上諡號,端宗大王復位等事,不可不載錄。續冊中明白備錄,有何未盡之事乎?至於子孫錄,則以私家譜牒言之,首卷載錄後,可以新添者,則追載於他卷,不必毁前版,而合爲一冊。今此續冊,亦何異於此也?且頃年璿源錄校正時,則提調都監郞廳,自成都監體貌,而至於譜略,則與璿源錄有間,其時朗原君偘,與宗簿寺官員句管爲之,外朝宰臣一員,亦爲參較,而別無都監稱號事矣。今番則郞廳,及書寫忠義員役,一依璿源錄校正廳之例云。論其事體,則譜略事體,前後無異,言其功役,則不必有加於前,而何必如是爲之也?此是惜費之道,不可不念,臣意則一倣朗原君修正譜略時例,無令增減,似爲得宜。本寺提調,以新喪大臣交代之故,尙未差出,分付吏曹,從速差出,使之相議爲之似好矣。上曰,提調速爲差出,相議爲之,可也。禮曹
今日引見時,左議政李世白啓曰,慶尙右水使尹就五,除拜已久,以其親年七十,屢呈備局請遞,而守令則親年七十,勿敍三百里外,自是法典,而監兵使則無擧論之事,其後邊將·邊倅,以獨子而親年七十者,有兄弟而親年七十者,竝皆許遞,而監兵使則亦不竝論,故備局則輒皆論題,使之赴任,而卽今朝廷之上,論議不同。或以爲閫任,異於守令,不當許遞,或以爲邊將·邊倅,旣已變通,則閫任何獨不然?以體下之道言之,在所當遞云,渠則其私情之外,諸議皆如此,則不敢晏然赴任,勢固然矣。一向持久,赴任無期,或遞或赴,宜有明白定奪,而今若許遞,則後將因成法例,是新令創定,不可不稟旨分付,故敢此仰達。上曰,守令則親年七十,勿敍三百里,而監兵使則無定規耶?世白曰,近來則雖未見如此者,而聞曾所傳說之言,則在前新監司,亦不許遞云矣。上曰,雖無病親,旣已親年七十,則今此尹就五,特爲許遞,可也。備局謄錄金霔校正。日記廳郞廳李運海書。
上在昌德宮。停常參·經筵,只晝講。
辰時,日暈。未時,太白見於巳地。
禁府都事黃燫,徒配罪人姜鋧押去事,廣州地出去。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體若何?中宮殿症患,伏聞醫女來傳之言,則脚部痛處,則睡覺之時,或有呻吟之聲,而寢睡則比前夜稍勝云。更令醫女入診,詳知朝來症候後,議定鍼藥宜當,敢此問安,竝爲仰稟。答曰,知道。無事矣。
再啓曰,卽伏聞入診醫女來傳之言,中宮殿症患,脚部痛勢,猶未止歇,且自昨日午後,似有便秘之候,腹中臍下,時時輪困作痛云。臣等與諸御醫商議,則湯藥不可不依前連進,三仁粥,亦爲進御,以爲導便之地,崑崙·三里穴·指間各左右穴,隨時受針宜當云。敢啓。答曰,知道。
大司諫李彦紀,江原監司遞來。
晝講入侍,同知事吳道一,特進官閔鎭龜,承旨崔錫恒,玉堂尹趾仁·李坦,假注書宋德涵,史官尹志和·金興慶,武臣裵正珪。
大司諫李彦紀謝恩後,啓曰,臣一疾沈綿,累朔濱危,交龜之日,擔曳作行,僅至境上,自量筋力,決無跨馬前進之計,不得不就便,本道來到近京之地,始爲登陸。此雖出於疾病危綴,萬不獲已之致,而第一品重臣之外,在外承召者,皆不許水路作行,旣有朝令,則臣之違令冒禁之罪,在所難免,何敢一刻仍冒於臺次乎?請命遞斥臣職。答曰,勿辭,退待物論。
中宮殿受鍼後,中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
應敎宋徵殷上疏。大槪,臣旣被掌令魚史徽之疏斥,有難晏然於榮次者。伏乞聖慈,亟許遞削臣職名,以謝人言,以安微分事。入啓。答曰,省疏具悉。爾其勿辭,從速察職。
戶曹判書金構上疏。大槪,臣於憲臣之疏,有不敢晏然者。乞遞臣職,以謝人言,以安微分事。入啓。答曰,省疏具悉。卿其勿辭,安心行公。
刑曹判書李世華上疏。大槪,瀝盡肝血,且陳病重實狀,乞遞新授職名,以正臣累日病伏,不參問安之罪事。入啓。答曰,省疏具悉。卿其安心勿辭,調理行公。
中殿·世子宮·嬪宮,藥房·政院·玉堂夕問安。答曰,知道。
正言柳述啓曰,臣於罷榜之啓,有應避之嫌,曾已自列,而處置請出之後,適當推鞫,僚員不備,黽勉趨參,連日參鞫之餘,身病且苦,情勢臲卼,不得不尋單請急,而見阻喉司,益切悶蹙矣。昨今諸僚,相繼引避,處置歸於臣身,而嫌難可否,前後無異,則固當自避之不暇,其何敢處置同僚乎?尤不當一刻苟冒於言地。請命遞斥臣職。答曰,勿辭,退待物論。
正言吳命峻啓曰,院中諸僚,多以私親引避,而臣之嫌難處置,與前無異,請命遞斥臣職。答曰,勿辭,退待物論。
右承旨李壄上疏。大槪,臣於憲臣之疏,有不敢晏然者。伏乞聖明,亟許遞削,以安微分,不勝幸甚事。入啓。答曰,省疏具悉。爾其勿辭,從速察職。
府啓,引嫌而退,據狀論劾,臺體卽然,而終歸爽實,勢難仍在。請持平姜履相遞差。答曰,依啓。
吏曹參判趙相愚上疏。大槪,臣旣被掌令魚史徽疏斥,有難晏然於榮次。伏乞亟削臣本兼諸任,以謝人言,以安微分事。入啓。答曰,省疏具悉。卿其勿辭,從速察職。已上朝報
今日晝講入侍時,侍讀官尹趾仁所啓,北關有雇工之法,自儒品至於官奴婢,皆許成給立案,便同己奴,而第其土風獷悍强戾,凡所使役,極其殘酷,非但任意刑杖,多有過濫,至於黥劓之刑,邦憲所無,而北路之人,乃敢私行於所率雇工,是以雇工輩,不堪於其主人虐使,逃慝者相繼,雖以今番犯越人見之,亦是曾所割鼻者也。其犯入彼境,雖極可駭,未必不由於反主,而大凡爲人雇傭之類,若有迫急之事,則其圖免何所不至。北民之許給雇工,旣是祖宗朝舊令,今不可變通,而若其虐使黥劓之弊,不可不嚴加禁斷矣。上曰,令本道嚴禁可也。
都摠府啓曰,以中日開場時坐次變通事,兵曹纔已草記,允下矣。從前中日試場,本府主管,兵曹堂上,亦爲眼同開場,凡諸設科之規,與科場事體,小無異同,而試官會坐之例,一從品秩高下,都摠管與兵曹判書同參,則一行主壁,與參判同參,則都摠管主壁,參判東壁,副摠管與兵曹判書同參,而判書主壁,副摠管東壁,與參議·參知同參,則副摠管主壁,參議·參知東壁,而若其從一品以上都摠管主壁,則兵曹判書亦東壁者,此是流來舊規,而一從大小科場應行之坐次而然也。今日兵曹,引本衙門會坐次,欲爲比同於中日試場者,抑何意耶?且都摠管與兵曹判書同列云者,於當品摠管,固可行之,而本府摠管大君·王子·國舅,及崇品諸宰,通同兼帶,若與兵曹判書相値開場,則不可用同行主壁之例,故凡於兵曹褒貶磨勘,及新軍點考之坐,崇品摠管之不得進參者,蓋由於坐次妨礙之致也。且本府於兵曹爲屬司云者,未知何所據也,而彼此自是通關衙門,至於相避之規,或遞或仍者,似由於兼帶實職之有別,則以此一款,指爲屬司者,或未及深究而然也。禁旅試藝之擧,事體旣重,兩衙門會同之坐,亦係朝制,自古遵行,已爲定規,未嘗諉以謬例,而輕加變通,則今不可因一時率意之啓,有所更改中日開場時,摠管兵曹堂上坐次,依舊例施行,何如?傳曰,今觀啓辭,始覺坐次妨礙,而兵曹草記之率爾也。依啓。摠府謄錄
上在昌德宮。停常參·經筵。
下直,中和府使李徵龜,定州牧使李泓,安東府使朴紳,鐵原府使李萬枝,臨陂縣令李廈成。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,昨夕嘔氣復發,吐出淸痰數合,夜間熱候頗甚,不能安寢,左右脚部,皆有跳動之候云,臣等伏不勝驚慮煎悶之至。卽令醫女入診,詳知症候,議定鍼藥宜當,敢此問安,竝爲仰稟。答曰,知道。無事矣。再啓曰,卽伏聞入診醫女來傳之言,中宮殿症候,脚部痛勢,及煩熱之候,比夜間頗歇,而小小轉側之際,脚部筋脈,輒爲牽痛,殆不可堪云。臣等與諸御醫商議,則以爲病患根本,在於脚部,而痛勢發作,至今未已,此是濕熱留滯經絡之致,前者議定淸熱瀉濕湯,加烏藥去心一戔,連進數三貼,受鍼則今日有拘忌,姑停宜當云,湯藥劑煎以入之意,敢啓。答曰,知道。
禁府啓目,朴弼禹·李昌輝·兪宅基·朴敦義·李聖輝·兪復基·李長輝等,更推云云。此等委折,似當問於諸試官是白乎矣,本府則拿問之外,無發緘之規是白在如中,今因擧子用奸與否査問,請拿諸試官,有傷事體,依頃日大科囚人等試券査考之例,其時諸試官,聚會公廳,一番憑驗,未知何如爲白乎旀,李昌輝段,試寫之跡,比較於其兄聖輝試券爲白遣,聖輝試寫之筆跡,比較於其弟昌輝·長輝等試券,則體劃相似,未見其可疑之處是白在果,其他稱冤之辭,雖甚縷縷,而別無可以拈出辨論之端是白乎旀,兪宅基段,其矣現納盧世熙試券,比較於其矣試券,則兪·盧兩券,亦似無異,而世熙已死,憑覈無路。其他稱冤之說,蓋非一二,而亦無指的可驗處是白乎旀,朴敦義段,其矣現納柳涑所書是白在閔性孝皮封,比較於其矣皮封,則似是一人之筆是白乎旀,敦義試寫筆跡,亦較於其矣試券,則筆劃字體,亦無異同是白乎旀,且考其試券中朱抹之痕,則首句及他句,數處果爲掠打,其所請驗,果在於此,諸試官聚會之時,似當一體考驗是白乎旀,試券字法乙,謄錄官,例爲書塡於券上三處,亦令考驗,則可以明白是白有置,其時謄錄官,爲先拿囚,今此七人試券,一體憑問爲白乎旀,李聖輝段,掠打頭辭半句者,上試官任相元,鋪敍一句稱道者,考官徐文裕,而此兩說,前參判李光迪,以其時一所試官,得聞闕中合榜時消息,來傳於其矣身是白遣,徐文裕,亦來賀稱善,則此非泛然傳聞之比是如爲白臥乎所,此一款,亦問於諸試官,則可知其虛實是白乎旀,其所製之賦,考準於盧世熙入格之文,則鋪敍遣辭,果爲相同,全句互用,亦至於五處,其爲同接可知,以此論之,則其欲引此而爲證者,似不可謂全無所據是白乎旀,兪復基試寫筆跡,比較於其矣試券,則字體相似是白乎矣,時俊,旣是其父帶率之下人,則其所謂交涉云者,似非實狀是白乎旀,李長輝段,初與李礥識面一款,雖以爲其矣身,只言其槪,其兄則備陳其詳是如爲白良置,或謂之出去之日,或謂之還來之時,兄弟之言,終不免逕庭是白齊,莫大之獄,不可以筆跡一款,有所輕議於其間,姑待諸試官之考驗,謄錄官之置簿,得其實狀,更爲稟處爲白乎旀,李挺然段,其矣招辭,有曰渠以見差試所書吏,待於闕門外,則臺監下馬入門之時,乃曰汝矣身,則累次入場爲有置,闕內有待令吏耶?告以爲紙筒書吏閔時俊,則曰吾欲率入閔時俊,汝矣身退去,亦分付爲白有臥乎所,刑吏改易,雖謂之防奸,未入闕門,先問待令書吏時俊,服習於兪,旣出諫臣之疏是白在如中,當初必以時俊帶去者,出於何意,而上項金克之處,以此更推後稟處,何如?啓依允。又啓目,今此趙正紳,曾與柳東龜,同入於築堰中,則亦一訟隻中人也。該曹果有誤決之事,則東龜之呈狀訟冤,固不足怪,而第其狀中侵辱訟官,其習可駭,爲其訟官者,移怒於正紳構草之說者,亦非異事。今以正紳供辭觀之,則東龜不勝憤痛,欲呈憲府,受其草本,及受敎緝錄而來示是白去乙,初極挽止之,又以爲方在草土,念不及他,或呈或否,任自爲之云爾。則東龜還歸之際,矣子明觀,居在他處。故歷入見之,仍請改書狀草云,而其子書給之由,則旣已直招,則其矣身構草之事,必不牢諱,而嚴問之下,縷縷稱冤,以其方在草土之故,不爲參涉於其間云者,似非巧飾之說,東龜已死,憑問無路,不可以侵辱訟官之罪,直爲論斷,上裁,何如?啓分揀放送。
中殿·世子宮·嬪宮,藥房·政院·玉堂夕問安。答曰,知道。
禁府都事黃燫,姜鋧徒配後入來。
修撰任守幹上疏。大槪,臣旣被憲臣疏斥,決不可仍冒於論思之地,冀蒙譴斥,以謝人言事。入啓。答曰,省疏具悉。爾其勿辭,從速察職。
政院啓曰,丙子小科諸試官聚會,試券憑覈事,因禁府草記,令本院稟旨擧行事,允下矣。今日日勢已暮,未及擧行,明日再明日,連有齋戒,過國忌後牌招諸試官,使之憑驗試券,何如?傳曰,允。
刑曹參判趙泰采上疏。大槪,臣於憲臣之疏,有不得自安者,且臣姓名,入於囚人供辭中,以此以彼,決不可晏然仍冒於職次。乞遞臣職名,以重官方,以安私分事。入啓。答曰,省疏具悉。卿其勿辭,從速察職。
禁府,柳尙連·李聖輝拿囚,啓。
當日夜三更量,藥房都提調以下,進詣闕門外,以承傳色口傳啓曰,聞有大殿癨亂之候,敢請入診矣。傳曰,入之。入診時,大殿受鍼。,大殿·中殿·世子宮·嬪宮,藥房·政院·玉堂問安。答曰,知道。已上朝報
禁府啓曰,丙子小科囚推人等試券,依頃日大科列人試券査考之例,諸試官聚會憑驗事,旣已命下,令政院稟旨擧行,何如?傳曰,允。禮曹
上在昌德宮。停常參·經筵。
大殿,二品以上·六曹問安。答曰,知道。勿爲問安。中殿·世子宮,二品以上·六曹問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,去夜自上猝有胸膈之上,氣結之候,手足至於蹶冷,太衝·三里·合谷·關衝等穴,受針行氣,香蘇散一貼,進服之後,膈氣稍降,手足亦溫,臣等退出之後,伏未審,聖候,漸向和平,而寢睡亦得安穩乎?臣等卽當與諸御醫入診,敢此問安,竝爲仰稟。中宮殿症患,伏聞醫女所傳之言,夜間脚部痛勢尤甚,筋脈跳動,亦至五·六次云。臣等伏不勝憂煎之至。卽令醫女入診後,更議針藥,何如?答曰,知道。膈氣稍降之後,時時發作,不至大段矣。
假注書尹憲周出使,代南國翰。
假注書南國翰改,代朴萬普。
掌令魚史徽啓曰,昨於乞免之章,附陳寂寥之數語,要其大意,則不過惜人命之枉死,慨獄體之未盡,而今者諸臣,相繼陳疏,紛然自辨,臣不勝瞿然也。當初筵說甚秘,只聞其槪,心切訝惑,略有所云云,而臣意以爲秋官濫殺,旣非薄過,重臣編配,不是輕律,則不待拿問,直請酌處,有乖獄體,且關後弊,而朝家處分,終未免徑遽之歸,臣竊惜之,所謂究問吏卒,有傷事體云者,此有大不然者。今此濫刑之跡,旣已彰露,欲覈事實,勘定其罪,則不于吏卒而于何憑訊哉?試以外方事言之,邑宰犯重科者,推問於公兄·監色,自是常例,而未聞有以下吏證官長之爲不可也。蓋奴主之不得相證,此固法文之所載,而吏胥之於官長,本非綱常之所關,則其曰不可究問者,實無所據,而至於與吏卒不可置對云者,此則事體當然,臣亦不以是爲不然也,若其士師權輕之語,尤爲失着,而卽伏見修撰任守幹疏本,則費辭辨明,譏切亦深,良可駭然。姜鋧之挾憾淫刑,始露於承傳摘奸,則謂以援書作證,已極無嚴,而東龜殞斃之後,用刑刻酷之狀,終難自掩,則其敢曰使下吏訐成罪案也耶?夫爲士師者,恣意酷刑,弄法殺人,而乃以爲鉤覈勘罪,傷損國體,則必任其所爲,置而不問,然後方可免冠屨倒植之譏耶?國體尊重,在於政刑之得中,不在酷吏之幸免,而況所謂士師之權,卽三尺之法,爲士師而自壞三尺,則其可諉其權輕,而不爲之究治哉?臣妄陳一疏,輒起鬧端,嘲譏沓至,接應不暇,良亦疲矣。不可晏然仍冒於臺次,請命遞斥臣職。答曰,勿辭,退待物論。
中殿受鍼後,中殿·世子宮,藥房·政院·玉堂·二品以上·六曹問安。答曰,知道。
中殿·世子宮·嬪宮,藥房·政院·玉堂夕問安。答曰,知道。
大殿,藥房·政院·玉堂夕問安。答曰,知道。勿爲問安。
藥房入診時,中宮殿脚部阿是穴受針缸灸事,及淸熱瀉濕湯,今日亦爲連進事,榻前稟定。
府啓,竝引嫌而退,嫌不聯名,姑舍勿論,參涉停論,見非物議,舍陸由舟,病不獲已。旣云冒禁,勢難仍在,嫌難處置,前後一般,不可以此輕遞言官,陳列意見,臺體則然,諸臣疏辨,不必深嫌。請司諫兪命雄,大司諫李彦紀遞差,正言柳述·吳命峻,掌令魚史徽竝命出仕。答曰,依啓。
禁府啓目,李聖輝元情云云,丙子監試會試,果以謄錄官,兩場擧子試券書塡之時,隨其收券官作軸傳給,惟以速書爲主是白乎等,以其字樣,或正或草,或大或小,其墨色,或濃或淡,不一其規,亦無書法之可觀是白乎所,片夜蒼黃之間,不能留念着筆之致是白在果,今至五年之久,實難詳知是白乎矣,嚴問之下,不得反覆考覈,以陳所見。今見囚人李昌輝·兪宅基·朴敦義·李聖輝·兪復基試券,字號書塡三字,明是矣身筆跡是白乎旀,李長輝試券,則亦似矣身筆跡,不能分明認取是白乎旀,至於朴弼禹段,矣身內從弟是白乎等以,其在親嫌不可考閱試券是如爲白臥乎所,向前朴敦義等段,姑待聚會考閱試券後,竝與前後究覈辭緣,一體稟處爲白乎旀,李聖肇段,更無可問之事,放送,何如?啓依允。已上朝報
吏曹啓曰,東萊府使有闕,依近例,令備邊司議薦,何如?傳曰,允。
司譯院官員,以都提調意啓曰,云云事,命下矣。去年使行時,漢學堂上譯官金翊漢·李後絳,淸學堂上譯官吳廷顯等三人,差定,使之刻卽入去柵門之意,敢啓。傳曰,知道。備局
上在昌德宮。停常參·經筵。
未時,太白見於巳地。
中殿·世子宮·嬪宮,藥房·政院·玉堂問安。答曰,知道。
藥房啓曰,欲雨不雨,日氣熏熱,伏未審聖體,調攝氣候,若何?膈間滯氣,更不發作,而寢睡·水刺之節,皆已復常乎?臣等終宵耿耿,憂慮無已。中宮殿症候,伏聞曉頭入診醫女來傳之言,自去夜夜分後,脚部痛勢復劇,熱候亦甚,仍不得入睡云,臣等伏不勝憂遑煎迫之至。更令醫女入診,詳知天明以後症候後,議定針藥宜當。敢此問安,竝爲仰稟。答曰,知道。滯氣更不發作,而寢睡·水刺如常矣。再啓曰,卽伏聞醫女來傳之言,中宮殿症候,天明以後,則脚部痛勢煩熱等候,不至大段云。臣等與諸御醫商議,則以爲前進淸熱瀉濕湯,今又連進宜當,受針缸灸,則不可連日爲之,今當姑停矣。敢啓。答曰,知道。
兵曹口傳政事,副司果朴行義。
中宮殿·世子宮·嬪宮,藥房·政院·玉堂夕問安。答曰,知道。
寧陵忌辰祭所內摘奸。以上朝報
上在昌德宮。停常參·經筵。
辰時,日暈。未時,太白見於巳地。
下直,三登縣令韓世謙。
中殿·世子宮·嬪宮,藥房·政院·玉堂問安。答曰,知道。
藥房啓曰,熏炎日甚,伏未審此時,聖體,若何?中宮殿症患,伏聞醫女所傳之言,去夜二更後,脚部痛勢尤劇,達曉不得寢睡云,臣等益不勝憂遑之至。令醫女入診,詳知卽今症候後,更議針藥宜當。敢此問安,竝爲仰稟。答曰,知道。無事矣。再啓曰,卽伏聞入診醫女來傳之言,中宮殿症患,自天明後,脚部痛勢稍減,筋脈跳動之候,時不發作云。臣等與諸御醫商議,則以爲今此痛候,往來無常,而晝輕夜重者,乃是血虛,肝木用事之致,疎經活血湯,加半夏一錢,黃柏鹽水炒褐色,紅花酒洗各五分,連進四·五貼宜當,受針則卽今痛勢,流注無定,姑停一兩日,觀其聚會要緊處,更議宜當云。湯藥今方劑煎以入之意,敢啓。答曰,知道。
兵曹參判李光夏上疏。入啓。答曰,省疏具悉。卿其勿辭擧行。
兵曹判書閔鎭周辭職上疏。入啓。答曰,省疏具悉。卿其安心,勿辭行公。
東平君杭上疏。大槪,臣於大臣陳達筵席之事,有不敢晏然者。乞遞臣宗簿之任,俾安愚分事。入啓。答曰,省疏具悉卿懇。卿其安心勿辭,從速行公。
平安都事書目,監司洪萬朝辭職上疏上送事。啓。答曰,省疏具悉。卿辭至此,令廟堂稟處。
咸鏡監司書目,臣病重之外,又有情勢之難安。伏乞先罷職名,以安臣心,以重事體事,上疏上送事。啓。答曰,省疏具悉。卿其勿辭察職。
政院啓曰,以禁府草記,丙子監試試官吳道一·李益壽·徐文裕·朴行義等,承傳來詣闕中,考閱各人等試券後,書啓以入之意,敢啓。傳曰,知道。
中殿·世子宮·嬪宮,藥房·政院·玉堂夕問安。答曰,知道。已上朝報
吏批啓曰,春坊闕員,今當差出,而擬望之人乏少,相避竝擬,何如?傳曰,允。又啓曰,卽接司僕寺牒報,則主簿朴泰輿,身病深重,不得察任云,改差,何如?傳曰,允。吏曹
有政。吏批,以李壽益爲大司諫,金天基爲金化縣監,金德基爲東萊府使,南正重爲掌樂正,吳道一爲宗簿提調,許堟爲全州判官,尹誠發爲司諫,黃一夏爲持平,鄭重萬爲刑曹佐郞,李徵楫爲戶曹正郞,朴行義爲江原都事,李震壽爲輔德,李鳳朝爲司僕主簿。
兵批,鄭祥斗爲慶尙右兵使,南聚星爲忠淸兵使,申爲蔚山監牧官,李弘璧爲咸興監牧官,申彦華爲海州監牧官。
上在昌德宮。停常參·經筵。
下直,慶州府尹韓命相,高嶺僉使趙益徵,雲籠萬戶金鑌。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,昨日三次嘔吐後,夜間,脚部痛勢苦劇,達夜不得寢睡云。臣等不勝憂慮煎迫之至。昨日煎入之藥,因嘔氣頻發,不得進服。受針停止,亦過二日,今日則令醫女趁早入診,議定針藥,宜當,敢此問安,竝爲仰稟。答曰,知道。無事矣。再啓曰,卽伏聞入診醫女來傳之言,中宮殿症患,脚部痛勢苦劇不已,自右邊足部,至右邊小腸臍下,皆有浮氣云。臣等與諸御醫商議,則以爲此是濕痰壅隔,氣道不得疎通之致,不可不急用疎導之劑,三和散,加烏藥·枳殼各七分,連進三貼,脚部尤甚痛苦處,施隔蒜灸,足部,太衝·絶骨·三里,手部間使各左右穴,受針宜當云。湯藥劑煎以入,受針則隨時爲之之意,敢啓。答曰,知道。
藥房口傳啓曰,中宮殿症患,一向彌留,故頃以議藥廳復設之意,稟啓,而批辭,以姑觀前頭,更稟設廳爲宜,爲敎,不敢更請矣。卽今患候諸症,有加而無減,且有足部浮氣,上及臍腹,群下之情,不勝憂遑之至,議藥廳,依前更設,不容少緩,敢此仰稟。答曰,知道。
晉平君澤,林原君杓上疏。入啓。答曰,省疏具悉。卿等勿辭,從速行公。
黃海監司書目,敢陳病重實狀,辭職上疏上送事。啓。答曰,省疏具悉。卿其勿辭,從速察職。
修撰任守幹上疏。入啓。答曰,省疏具悉。爾其勿辭察職。
校理趙泰老三度呈辭。入啓。遞差。
中宮殿受針,隔蒜受灸後,中宮殿·世子宮·嬪宮,藥房·政院·玉堂問安。答曰,知道。
中宮殿·世子宮,二品以上·六曹問安。答曰,知道。
傳曰,史官一員待命,騎馬三匹卜馬二匹立之。
藥房口傳啓曰,卽伏聞入侍醫官來傳之言,上候因感傷暑風,自今朝未寧云,臣等不勝驚慮之至。與諸御醫入診後,議藥之意,敢稟。答曰,知道。
藥房啓曰,臣等與諸御醫入診後,退出商議,則上候,自今朝惡心嘔吐,仍爲寒縮,繼有煩熱之症,思冷引飮,此是感傷暑風之致,消暑敗毒散,加乾葛·黃芩各一戔,以爲消暑解毒之地,宜當云,此藥一貼,卽爲劑煎以入之意,敢啓。答曰,知道。
大殿·中宮殿·世子宮,政院·玉堂·二品以上·六曹問安。答曰,知道。嬪宮,政院·玉堂問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
議藥廳口傳啓曰,今此議藥設廳,日氣炎熱,異於寒節,醫官等無止接之處,依前日産室廳時例,宣傳官廳,使之留接之意,敢啓。答曰,知道。又爲口傳啓曰,卽因中宮殿症候添重,議藥廳,旣已復設,江華留守閔鎭厚,依前別省記入直之意,敢啓。答曰,知道。
丙子監試會試試官禮曹參判吳道一,司直李益壽,吏曹參議徐文裕,司果朴行義書啓,臣等承命來詣闕中,考閱丙子榜監試會試金吾所封進各人等試券,則其中一二券,或有若干文字語句記得者,而至於紙色·筆樣·書等·筆跡之爲誰某所書,則年久之事,未能的記。蓋臣道一,與其時上試官任相元,考較之際,意見差異,相爭者非一,而至於朴弼禹試券,則相元以爲必可黜,臣則以爲必可取,移時相持,而相元終始堅執,初書外字而黜之,臣心惜其見屈,謂相元曰,此文終非拙作,請更詳看,則相元取而見之曰,令言是矣,許令入格,仍置入格之列。蓋此文則良久爭執之文,故其文字,多有記得其伊時所見者,而至於紙色·筆樣·書等·筆跡,則未能的記,李聖輝試券,則係是高等,故一二句語,亦或有記得者,而其餘則茫不省記,臣益壽,記得任相元及吳道一考試之際,各以意見,互有評爭之事非一,而初旣無心看過,及其拆封之時,亦未曾着眼照知,年久之後,安知某券,必爲某人之文乎?諸試券紙色·筆跡,則今有難明知。臣文裕,亦記伊時,任相元與吳道一相爭。經義一試券,終至換等入格,而拆封之後,始知其文之爲朴弼禹試券也。弼禹,以新恩來見,果以場中所見言之,亦有說道於儕友之間矣。今年久之後,試券筆跡之爲當時所考之文,則未能明白認得,至於李聖輝試券,則入於高等,故潛郞一句,猶可依俙記憶,而當時亦不無對人稱道之事,而試券筆跡,則到今年久之後,何能記認乎?其他掠打書等,爲誰某之筆,亦難的知矣。臣行義,與朴敦義族親,故拆封知名之後,取見其試券,詳記較考時,諸試官貶褒爲可否之事矣。到今猶可省識其顔面,而係是一字之間。故不敢明白立證,朴弼禹,則其時臣以參試官,讀一試券,則任相元·吳道一,移時相爭,始黜終陞,而首席,使臣改書次下,此非泛然參考之比,其文與筆,尙有記得其事,而亦不無與人稱說之事矣。今見試券,果是眞面改等手蹟,明是臣之所書,他餘試券之不能記得,與諸試官無異矣。敢啓。傳曰,下義禁府。
禁府,金得汶拿囚。啓。
禮曹判書申琓,崇陵丁字閣有頉處奉審後入來。
司諫尹誠敎上疏。大槪,敢陳病重實狀,冀蒙恩遞,兼附區區所懷,以備財察事。入啓。答曰,省疏具悉。疏辭,予當留意,爾其勿辭察職。
忠淸監司書目,臣有難安情勢,有不可一日冒居於職次者,敢此首實,乞蒙斥罷,以存國體,以安私分事,上疏上送事。啓。答曰,省疏具悉。卿其勿辭,從速察職。已上朝報
藥房啓曰,議藥廳,移設于本院矣。本院則依前移設於扈衛廳之意,敢啓。傳曰,知道。司饔院謄錄
上在昌德宮。停常參·經筵。
仁祖大王忌辰齋戒。
大殿·中殿·世子宮,藥房·政院·玉堂·二品以上·六曹問安。答曰,知道。中殿·世子宮·嬪宮,議藥廳問安。答曰,知道。嬪宮,政院·玉堂問安。答曰,知道。
藥房啓曰,昨日二更後,伏聞入侍醫官來傳之言,聖候頗有汗氣煩渴之症暫歇,前入湯藥,已得進服云。伏未審夜分後症候,漸有差減之效,而寢睡亦復,何如?臣等伏不勝終宵憂慮之至。消暑敗毒散,今方煎入,而不可不更與諸御醫趁早入診。敢此問安,竝爲仰稟。中宮殿症患,伏聞醫女來傳之言,脚部·腹部浮氣,益加痛勢,一樣無減,肢體亦甚困重云,臣等憂遑煎迫,與諸御醫商議,則昨進三和散,乃是疎利氣道之劑,而戔數太輕,材料中稍加數分,連爲進服,兼灸中脘,以爲扶胃消浮之地宜當云,壯數則定以十五壯,時刻則隨時爲之之意,敢啓。答曰,知道。症候已言于醫官矣。
中殿受鍼後,中殿·世子宮,議藥廳·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
持平黃一夏啓曰,臣以前任邊邑時逋糶事,累朔幽滯於桁楊之地,恭俟勘律,自分爲明時之棄物矣。幸蒙恩貸,復畀以言責重任於已試蔑效之身,感激鴻私,圖報無路,只宜竭力趨進之不暇,而第臣於頃年,猥忝是職也。適以趙大壽,李師尙數臣,俱有犯科之事,竝爲請拿蒙允矣。此不過臺閣體例間相規之事,未嘗有用意傾陷之意,而伏見前正言李肇之疏,變幻辭說,極其張皇,公肆詆斥,更無餘地,有若倭人乘機謀害正士者然。噫,人之爲言,胡至於斯也?到今年過之後,不必逐條呶呶於旣往勿咎之戒,而其曰循私逞憾,國家安危利害,有不可計,則夫豈有一毫爲殿下之意哉?蓋其指意,以數臣進退,爲有關於國家之輕重而發,則雖未知其負犯之重,一如其說,而苟有過失,則一任其尊仰,而擧世莫敢矯其非耶?因一時規警之論,直驗之於戕人病國之科,其所抑揚,誠爲危怖,至於環弄君上,不早處置,事過雖悔等語,乃人臣難赦之極罪,臣何敢負此罪名,不恤人言,抗顔復冒於臺席乎?請命遞斥臣職。答曰,勿辭,退待物論。
中殿·世子宮,議藥廳·政院·玉堂·二品以上·六曹夕問安。答曰,知道。嬪宮,議藥廳·政院·玉堂夕問安。答曰,知道。
掌令魚史徽啓曰,臣於日昨避辭,略擧修撰任守幹筵奏之失着,疏語之謬戾,有所辯破,而蓋其疏中所謂援書作證,訐成罪案等語,意在庇護,無所顧忌,如使今日朝廷,稍有紀綱,則必不敢肆然發此無嚴之言,臣之略加論斥,不是異事,且其所爭者公,初無私憾,則何嘗有呵叱詬辱之語,而今此守幹,不思自反,公肆忿詈,一疏再疏,凌轢益深,而至其再疏。大槪,去臣職銜,直斥姓名,朝臣相敬之道,豈容如是?緣臣疲劣,未免貽辱於臺閣,則其何可淟涊仍冒於風憲之地乎?目今玉體未寧,方在靜攝之中,內殿患候添重,更設議藥之廳,大小臣僚,莫不奔走憂遑,而臣敢以區區難冒之私懇,輒事瀆擾,臣罪至此,益無所逃,請命遞斥臣職。答曰,勿辭,退待物論。
大殿,藥房·政院·玉堂夕問安。答曰,知道。
長陵忌辰祭所內摘奸。以上朝報
上在昌德宮。停常參·經筵。
仁祖大王忌辰。
大殿·中宮殿·世子宮,政院·玉堂·二品以上·六曹問安。答曰,知道。
中宮殿·世子宮·嬪宮,議藥廳問安。答曰,知道。
嬪宮,政院·玉堂問安。答曰,知道。
藥房啓曰,昨日人定時,伏聞入侍醫官所傳之言,上候困惱惡心等症,一樣無減,煎入湯藥,已得進御,而猶未取汗,粥飮全然厭苦,只進元米少許云,臣等不勝區區悶慮之至。伏未審夜間寢睡,若何,而患候諸症,有差減之效乎?臣等與諸御醫入診,詳知症候後,議定繼進之藥宜當。敢此問安,竝爲仰稟。中宮殿症患,自昨日午後,脚部痛勢及胸膈痰滯等候稍減,夜間寢睡,比前亦似差勝云,臣等與諸御醫商議,則以爲昨進三和散,更爲繼進,中脘,亦依昨日,受灸十五壯宜當云,時刻,隨時爲之之意,敢啓。答曰,知道。症候已言于醫官矣。
大司諫李益壽啓曰,臣於春間,因睦來善等事,重被憲臣之疏劾,至今駴慙,無以自容。玆於新命之下,不敢抗顔出謝,陳疏見却,情勢悶蹙矣。伏聞玉候違豫,連在靜攝之中,坤殿症患添重,百僚憂遑,分義所在,亦不容一向縮伏,乃敢冒沒肅命,而第臣伊時所遭,實非等閒,揆以廉隅,終難晏然,且臣於本院罷榜之啓,意見差殊,初旣引避見遞,到今難冒之勢,與前無異,以此以彼,俱不可一刻仍據於臺次。請命遞斥臣職。答曰,勿辭,退待物論。
中宮殿受灸後,中宮殿·世子宮,議藥廳·政院·玉堂·二品以上·六曹問安。答曰,知道。
嬪宮,議藥廳·政院·玉堂問安。答曰,知道。
藥房啓曰,臣等與諸御醫入診,退出後商議,則以爲消暑敗毒散二貼,進御之後,雖連有汗氣,而未得浹洽,惡心尤甚,粥飮全然厭却,此是熱在半表半裏,未盡和解之致,柴胡香薷飮元方,厚朴代山梔薑汁炒,加乾葛一戔五分,麥門冬·竹茹各一戔,連進三貼宜當云。此藥一貼,劑煎以入之意,敢啓。答曰,知道。
大殿,藥房·政院·玉堂夕問安。答曰,知道。
中宮殿·世子宮,議藥廳·政院·玉堂·二品以上·六曹夕問安。答曰,知道。
嬪宮,議藥廳·政院·玉堂夕問安。答曰,知道。
藥房口傳啓曰,臣等朝者入診,而日晷甚長,時刻已久,未知晩後症候,又如何?臣等不勝憂慮之至,更與諸御醫入診宜當。敢此仰稟。傳曰,當使醫官入診,勿爲入侍。
未時,太白見於巳地。以上朝報
上在昌德宮。停常參·經筵。
大殿·中殿·世子宮,政院·玉堂·二品以上·六曹問安。答曰,知道。
中殿·世子宮,議藥廳問安。答曰,知道。嬪宮,議藥廳·政院·玉堂問安。答曰,知道。
議藥廳啓曰,伏聞昨夕入診醫官之言,聖體,連得發汗,脈度頗似和解,困惱·惡心等症,亦有減歇之效云,臣等不勝喜幸之至。伏未審夜來寢睡,如何,而粥飮亦得連進乎?臣等與諸御醫,趁早入診宜當,敢此問安,竝爲仰稟。中殿患候,昨夕吐痰二次,脚部·腹部浮氣,一樣無減,轉動之際,痛勢亦作,夜間乍睡旋覺,連有呻吟之聲云,臣等不勝憂遑之至。與諸御醫商議,則以爲湯藥,則依前煎入,中脘受灸,已至連日,壯數亦多,不無助熱之慮,今日則減定七壯宜當云,今日則以減定七壯之意,稟啓矣。卽伏聞入診醫女所傳之言,夜間煩熱之候,頗甚云。臣等與諸御醫商議,則以爲今日受灸,姑停宜當,敢此更啓。答曰,知道。
掌令金致龍啓曰,臣宿病添劇,委頓牀席,趨走供職,已無其望,日夕叫苦,生意都盡,尋單祈免,誠出於萬不獲已,而見却喉司,一倍惶蹙,目今玉候違和,坤殿症患,亦復添重,此時言病,固非分義之所敢出,玆不得不忍死詣臺,而第臣於前持平姜履相之引嫌也,意以爲行査白脫,則論啓臺臣,在例當遞,故臣果以爽實爲目矣。今聞物議,或以爲據狀論劾,與風聞有異,不當遽遞言官云。若然則乖當之失,所在難免。且伏見日昨諫臣疏本,極言獄事,而因論文科罷榜之非,或曰不究法意,或曰終難免廢法之歸,臣不勝訝惑也。全榜混罷之冤枉,先朝受敎之嚴明,誠有如諫臣所論,而今番科場之奸濫混淆,誠前古所無之變,駭憤之極,不得不竝與全榜而請罷者,蓋其事理則然也。今者諫臣之譏切如此,至以廢法爲言,臣以當參啓之人,亦安得晏然而已乎?以此以彼,俱不可仍冒,玆敢瀆擾於靜攝之中。臣罪至此,益無所逃。請命遞斥臣職。答曰,勿辭,退待物論。
司諫尹聖敎啓曰,臣卽伏見掌令金致龍引避之辭,臣不勝瞿然之至。竊觀其大意,非不知混罷之冤枉,受敎之嚴明,而提起法外之言,强名曰事理則然者,抑獨何哉?若以此科始終而言之,當初未査之前,則奸濫混淆,白黑未分,人情之駭憤,臺臣之請罷,固其勢然矣,而到今獄情畢露,玉石盡辨,則此臣所以有慨於諸科之混罷,語及文科之輕削。蓋罷榜者,唐宋以來之所無,而獨爲我國弊習,故肆我宣廟有憂於此,遂以永勿罷榜之意,定爲令甲,前後遵行,亦非一二,則祖宗深遠之意,固非可師可則者乎?若使臨時變更,隨意低昂,則浮議層激,民志莫定,寧不大可寒心者哉?今科之輕削,正坐於舍成憲而循浮議,其終也茫無善處之道,至使慶科不完,又欲使無累諸人,一倂抱冤,莫之恤焉,臣實惜之。噫,國家用法,貴在明析,有罪者,嚴治而懲之,無罪者,仍存而勸之,自是勸懲之道,何必有罪無罪,一同施罰,然後方可爲事理之當然哉?且其所謂駭憤云者,只在於有罪者而已。其餘之人,有何可憤之事乎?臺憲之臣,凡於一夫之抱冤,必思伸理之道,今此大小科累百人之冤,不翅若一夫之微,則旣謂之冤枉,又謂之不得不罷云者,豈非前後語意之逕庭者哉?今此罪人斯得,抱冤者尙多,則人心稍解,漸覺其輕罷之失,搢紳之間,亦多以爲言者,而今此憲臣之言如此,此實臣意慮之所未到也。然旣以臣言,有若譏切者然,臣何敢晏然仍冒乎?請命遞斥臣職。答曰,勿辭,退待物論。
大殿,藥房夕問安。答曰,知道。政院·玉堂夕問安。答曰,知道。勿爲問安。中殿·世子宮,議藥廳·政院·玉堂·二品以上·六曹夕問安。答曰,知道。嬪宮,議藥廳·政院·玉堂夕問安。答曰,知道。朝報
上在昌德宮。停常參·經筵。
大殿,二品以上·六曹問安。答曰,知道。勿爲問安。
中宮殿·世子宮,議藥廳·政院·玉堂·二品以上·六曹問安。答曰,知道。
嬪宮,議藥廳·政院·玉堂問安。答曰,知道。
藥房啓曰,伏聞昨夜二更後入診醫官之言,聖體愆候諸症平復云,臣等不勝喜幸之至。伏未審夜分後,聖體調攝,若何?寢睡亦復如常乎?臣等與諸御醫入診宜當,敢此問安,竝爲仰稟。中宮殿症患,伏聞夜間醫女來傳之言,脚部痛勢,猶未止歇,且有煩渴之候,乍睡乍覺,不得安寢云,臣等伏不勝憂煎之至。卽令醫女入診,詳知症候後,進藥受針,更爲議定,何如?答曰,知道。幾盡差愈,勿爲入診。
政院啓曰,兩司多官,引避退待,已至累日,而尙不處置,事甚未安。持平李世維,正言吳命峻·柳述,竝卽牌招,以爲處置之地,何如?傳曰,允。
備忘記,凡起居之禮,夕問安,雖有勿爲之命,而朝問安,以知道批下,則翌朝問安,固當自如,而今月初四日大殿,政院·玉堂問安。因夕問安勿爲之命,竝與朝問安而任自停止,事異常規,殊甚未安,而意謂適然而置之矣。今日朝問安之擅停,又如昨日,其在事體,不可無警責之道,承旨·玉堂,竝推考。
持平李世維啓曰,臣於數日前,聞家兄世華,舁到闕下,病勢深重,救護往來之際,有犯夜冒禁之失,詣臺自劾,而喉司退却,方切悶蹙矣。卽者承牌趨詣,而伏見掌令臣金致龍避辭,其中一款,卽文科罷榜事也。臣之三寸姪女壻金台壽,亦在罷榜中,法當相避,臣以處置之人,旣有不敢可否之嫌,則以此以彼,俱不可一刻仍冒,肆然瀆擾於靜攝之中,臣罪至此,益無所逃。請命遞斥臣職。答曰,勿辭,退待物論。
正言柳述啓曰,臣之難安之情勢,與前無異,則今於諸僚之避,有不可晏然處置者,宜遞未遞,每事瀆擾,臣之罪戾,益無所逃。請命遞斥臣職。答曰,勿辭,退待物論。
正言吳命峻啓曰,亞僚之避,旣涉前啓,臣之嫌難處置,與前無異,欲爲引避,旣輟呈辭,方詣臺廳,喉司不諒,混同請牌,當此靜攝之中,至煩召命,又復瀆擾,臣罪至此,益無所逃。請命遞斥臣職。答曰,勿辭,退待物論。
議藥廳啓曰,〈卽〉伏聞中宮殿入診醫女來傳之言,脚部·腹部浮氣,姑無加減,而右邊脚部,有尤甚痛苦處云。臣等與諸御醫商議,則阿是穴,受鍼一二處,以爲疏洩痛氣之地,湯藥則前進三和散,乃是溫燥疏散之劑,有難一向加進,姑觀數日症候,更爲議定,中脘受灸,去夜亦頗有煩熱之候,今日姑停宜當云。受鍼時刻,依前隨時爲之之意,敢啓。答曰,知道。
中宮殿受鍼後,中宮殿·世子宮,議藥廳·政院·玉堂·二品以上·六曹問安。答曰,知道。
嬪宮,議藥廳·政院·玉堂問安。答曰,知道。
議藥廳再啓曰,中宮〈殿〉患候,彌留至今,尙無加減,不可不廣詢曉解醫術之人,以求一得之效。京中士人李眞相,星州居士人朴泰初,羅州居業儒申昺,皆以醫術有名稱,李眞相,則令該曹口傳付軍職,以爲同參議藥之地,朴泰初·申昺,則分付本道監司,使之給馬急速上送,何如?答曰,依啓。
兵曹口傳政事。副司勇李眞相。
中宮殿·世子宮,議藥廳·政院·玉堂·二品以上·六曹夕問安。答曰,知道。
嬪宮,議藥廳·政院·玉堂夕問安。答曰,知道。已上朝報
備邊司啓曰,兵水使在任身故者,依舊例擔軍題給事,曾已啓稟蒙允矣。南兵使金夢良,纔已身故,今將返葬云。所經各道,擔軍題給之意,分付,何如?答曰,允。又所啓,上年還上,尤甚未捧,居末守令,査出啓聞之意,定奪分付矣。諸道啓聞,今纔畢到,其抄本規式,各自不同,而雖其名目,區別定罪,依上年例,居末者決杖,之次之類,竝推考,各人姓名,別單開錄以入,而淳昌郡守金萬俊,旣已身故,忠淸道之居末守令,海美縣監鄭東望,旣已罷職,竝姑置之,邊將則惟慶尙·平安兩道,亦爲抄啓,而此旣異於守令,他道皆不擧論,則獨此兩道邊將,亦當與守令一體論罪,致有用罰不均之歎,宜令該道,推治其色吏,以爲警責之地,而今此決杖之類遞歸,令禁府擧行,在官者,令道臣拿致營門擧行之意,分付于該府·該曹及諸道,何如?答曰,允。備局
上在昌德宮。停常參·經筵。
大殿,政院·玉堂問安。答曰,知道。中殿·世子宮,議藥廳·政院·玉堂·二品以上·六曹問安。答曰,知道。嬪宮,議藥廳·政院·玉堂問安。答曰,知道。
議藥廳啓曰,伏未審此時,聖體調攝,若何?寢睡·水刺,皆已如常乎?中宮殿症患,伏聞醫女所傳之言,夜間煩熱之候尤甚,進冷藥一次,腰脊下前日受灸近處,又有痛氣,呻吟不已,不得安寢云。臣等伏不勝憂煎之至,卽令醫女入診,詳知症候後,鍼藥當否,更爲議定宜當。敢此問安,竝爲仰稟。答曰,知道。水刺未盡復常矣。
藥房啓曰,卽伏承問安之批,有水刺未盡復常之敎,臣等不勝仰慮之至。聖體再次愆度,幸得不日勿藥,而些少餘症,想必未盡快祛。臣等當與諸御醫入診,敢此仰稟。答曰,自可漸次復常,勿爲入診。
江華留守書目,新授職名,萬不近似,冒死呼籲,冀蒙恩遞事上疏上送事。啓。答曰,省疏具悉。卿其勿辭察職。
應敎宋徵殷,副應敎趙大壽,副校理尹趾仁,修撰李坦辭職上疏。入啓。答曰,省疏具悉。爾其勿辭察職。
判府事柳尙運上疏。大槪,伏聞有議藥廳更設之擧,一息未泯之前,不敢退伏私次,舁到城外,而賤疾添劇,實無自力前進之勢,末由入參於問安之列。乞蒙遞削臣職,仍勘臣罪,以嚴公法,以戒具僚事。入啓。答曰,省疏具悉。卿其須體至意,安心勿辭,亦勿待罪,從速入來,以副虛佇之望。仍傳曰,遣史官傳諭。
江原監司書目,江陵府使權持,陳弊上疏上送事。啓。答曰,省疏具悉。疏辭,令該曹稟處。
京畿監司書目,龍仁呈,以吏曹判書崔奎瑞病重,上去不得事,啓。傳曰,勿辭,宜速上來事,回諭。
議藥廳再啓曰,中宮殿症患,卽伏聞入診醫女來傳之言,腰脊下右邊痛候,比前尤酷,熱盛煩渴之候,亦甚云。臣等與諸御商議,則犀角一錢磨汁,生地黃汁三匙,竹瀝三合,薑汁一匙和均,不拘時去冷進服,以爲淸熱治痰之地,煩渴之時,則兼進牛黃六一散,腰脊下尤甚痛苦處,阿是穴數三處,隨時受鍼宜當云矣。敢啓。答曰,知道。
中殿受鍼後,中殿·世子宮,議藥廳·政院·玉堂·二品以上·六曹問安。答曰,知道。嬪宮,議藥廳·政院·玉堂問安。答曰,知道。
政院啓曰,兩司多官,全數引避,玉堂當爲處置,而俱有嫌礙之端,各自陳疏,批下之後,不爲處置,事體殊涉未安,不可膠守常規,終無變通之道。修撰李坦所引以爲嫌者,蓋以其父喜茂,與持平黃一夏,同爲被斥於李肇爲言,〈而〉此則有不然者。黃一夏所被斥者,論劾趙大壽等事也。李喜茂所被斥者,卽處置臺官事也。條件自別,不相干涉,則李坦之以此爲嫌,實涉太過,使之趁卽處置,何如?傳曰,允。
中殿·世子宮,議藥廳·政院·玉堂·二品以上·六曹夕問安。答曰,知道。嬪宮,議藥廳·政院·玉堂夕問安。答曰,知道。
禮曹,前兵使金夢良,今五月初二日卒逝云,弔祭致賻,依法例擧行,何如?啓依所啓施行。以上朝報
上在昌德宮。停常參·經筵。
下直,甲山府使洪璛,濬源殿參奉蔡宇柱。
大殿,政院·玉堂問安。答曰,知道。勿爲問安。
中宮殿·世子宮,議藥廳·政院·玉堂·二品以上·六曹問安。答曰,知道。嬪宮,議藥廳·政院·玉堂問安。答曰,知道。
議藥廳啓曰,伏未審此時,聖體調攝,若何?水刺之節,亦已復常乎?中宮殿症患,伏聞醫女來傳之言,夜間煩渴之候頗甚,轉輾不得安穩云。臣等伏不勝憂遑之至。令醫女入診,詳知朝來症候後,議定鍼藥宜當。敢此問安,竝爲仰稟。答曰,知道。水刺幾盡如常矣。再啓曰,卽伏聞入診醫女來傳之言,中宮殿症患,朝來煩熱之候,雖少減,而肌熱猶未解,右邊腰脊下痛苦處,昨日受鍼時,痰水少許渗出,痛勢頗減,而今日診察,則似有浮高之形云。臣等與諸御醫商議,則昨進犀角飮,今更日再進,以爲解熱之地。腰脊下阿是穴一二處,亦更受針宜當云矣。敢啓。答曰,知道。
修撰李坦上疏。入啓。答曰,省疏具悉。爾其勿辭處置。
議藥廳口傳啓曰,中宮殿症患,腰脊下阿是穴,昨日受鍼處,今日更將受鍼,醫女診察,則顯有成膿之形,卽將破腫云矣。敢啓。答曰,知〈道〉。
咸鏡監司書目,前甲山府使盧世挺,今五月初三日身死事。
中宮殿受針後,中宮殿·世子宮,議藥廳·政院·玉堂·二品以上·六曹問安。答曰,知道。嬪宮,議藥廳·政院·玉堂問安。答曰,知道。
議藥廳三啓曰,中宮殿症患,腰脊下苦痛處阿是穴,旣已破腫出膿。臣等與諸御醫商議,則以爲托裏補元之劑,不可不急時進服。人蔘黃茋湯,連進三貼,宜當云。此藥一貼,今方劑煎以入之意,敢啓。答曰,知道。
修撰李坦上疏。大槪,嚴命之下,事窮勢迫,區區私悃,終有所不能自釋者,敢陳變通之道,冀蒙財察事。入啓。答曰,省疏具悉。疏辭知道。
中宮殿·世子宮,議藥廳·政院·玉堂·二品以上·六曹夕問安。答曰,知道。
嬪宮,議藥廳·政院·玉堂夕問安。答曰,知道。
玉堂箚子。大槪,請持平黃一夏遞差事。入啓。答曰,揆以臺體,不宜請遞,出仕。
玉堂箚子。大槪,請掌令魚史徽·金致龍,持平李世維,正言吳命峻·柳述出仕,大司諫李益壽,司諫尹誠敎遞差事。入啓。答曰,依啓。以上朝報
上在昌德宮。停常參·經筵。
中殿·世子宮,議藥廳·政院·玉堂·二品以上·六曹問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,日氣炎熱,大雨滂沱,伏未審此時,聖體調攝,若何?朝夕水刺,已盡復常乎?中宮殿症患,伏聞夜間醫女來傳之言,右邊腰脊下破腫後,膿汁屢次順出,而氣候困惱,脚部痛勢,猶未止歇,寢睡亦不安云。臣等不勝憂遑之至。令醫女入診,詳知症候後,更議針藥宜當。敢此問安,竝爲仰稟。答曰,知道。水刺今已復常矣。再啓曰,卽伏聞入診醫女來傳之言,中宮殿症患,破腫後連出膿汁,氣益困惱,脚部痛勢,一向無減云。臣等與諸御醫商議,〈則〉托裏消毒飮,加麥門冬·貝母·遠志,製各一錢,連進三貼,以爲扶助元氣,排膿止痛之地,尤甚痛處受鍼,則姑觀一兩日,更議宜當云。此藥卽爲劑煎以入之意,敢啓。答曰,知道。
吏曹啓曰,臺諫有闕,政事,取稟。傳曰,明日爲之。
掌令魚史徽·金致龍,持平李世維就職。
持平黃一夏牌不進,依承傳罷職。
正言吳命峻就職後啓曰,本院論科事之啓,或單擧而請拔,或旣罷而請仍,則有私親於其榜者,固不當參涉,而今以罷其全榜論執,則以公而無可避之義,以私而無難安之端,隨衆參啓,未爲不可。且念士夫家族泒相連,二百生進之中,罕有相避者,各以私親爲嫌,無一行公之人,相繼出避,日事瀆擾,本院闕啓,幾涉兩朔,揆以私不害公之義,其所未安,反有甚焉者。故臣日前祗肅,仍欲連啓,詣臺之後,或以爲同僚,旣以此引避,不必冒嫌處置,臣不免改其初見,隨人避退,到今思之,終爲苟艱,其不能參量公私,猥越引嫌之失著矣。請命遞斥臣職。答曰,勿辭。
院啓,請己卯增廣武科小科,一倂罷榜。措辭見上臺閣避遞之頻數,實爲近日之痼弊,朝拜夕遞,立落顚倒,逐日開政,除拜紛然,甚無謂也。昔唐之陽城,爲諫議七年,韓愈至作諍臣論以譏之,未聞以此引避。國朝梁誠之,居都憲九年不遷,此可見避嫌數遞,本非古制也。請自今以後,申飭喉司,不緊避辭,一切勿捧。忠淸水使李錫,職居閫任,罔畏國法,擅發官船,載去五代石物,濫斫安眠之禁松,造作八部棺板,褊裨·監色,納供巡營,罪狀彰露,非比泛聞,請忠淸水使李錫,拿問定罪。監察柳重昌,以端午祭官,進去長陵,歷過坡州,怒其薄待,笞吏而去,及其歸也。牧使李德齡,閉館不納,多縱官人,捉去府隷,肆意決杖,柳重昌之罔念齋戒,妄用刑杖,李德齡之輕視王人,壞損體統之罪,俱不可不懲。請監察柳重昌,先罷後推,坡州牧使李德齡,罷職不敍。答曰,不允。第二件事及末端事,依啓。
中殿·世子宮,議藥廳·政院·玉堂·二品以上·六曹夕問安。答曰,知道。嬪宮,議藥廳·政院·玉堂夕問安。答曰,知道。
慶尙監司書目,慈仁縣監金始徽,以其身病,濡滯半程,旣無還官之勢,不得已罷黜事。
宗親府,平海君惟斅,今月十二日卒逝。啓。以上朝報
上在昌德宮。停常參·經筵。
中宮殿·世子宮,議藥廳·政院·玉堂·二品以上·六曹問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,大雨連夜,伏未審此時,聖體調攝,若何?中宮殿症患,伏聞醫女所傳之言,破腫處連出膿汁之後,脚部痛勢,不至苦劇,而浮氣一樣無減,昨日及夜間,頻下滑便云。臣等伏不勝憂遑之至,與諸御醫商議,則以爲湯藥,依昨日連進,脚部受鍼,則當姑觀數日,而今日亦且有拘忌,待醫女入診,詳知症候,或有不可不急時受鍼之事,則更議宜當云矣。敢此問安。答曰,知道。無事矣。
禮曹,同知中樞府事申翰周,今月十一日卒逝云。弔祭·致賻,依前例擧行,何如?啓依所啓施行。
禮曹,平海君惟斅,今月十二日卒逝云,弔祭乙良,依法例擧行。而禮葬段,時未復舊,棺槨役軍,令該曹題給,何如?啓依所啓施行。
備忘記,頃日大殿朝問安,再次擅停,承旨·玉堂,已有問備之命矣。安有不待君父之命,擅停問安之事乎?分義所在,極爲駭然,停止,首發承旨罷職。
罷職現告,右承旨李壄。
歸厚別提安晩成,加定官朴振門,卒右議政閔鎭長,禮葬後入來。
中宮殿·世子宮,議藥廳·政院·玉堂·二品以上·六曹夕問安。答曰,知道。
嬪宮,議藥廳·政院·玉堂夕問安。答曰,知道。
左承旨沈枰,左副承旨崔錫恒,右副承旨金演,同副承旨任胤元等上疏。大槪,頃日夕問安批答,伏承勿爲問安之敎,愚迷昏惑,未能覺察,竝與朝問安而闕禮,今於首發承旨罷職之敎,同僚,雖以該房自當,臣等,以同罪之人,理難倖免,乞罷臣等之職,以嚴事體事。入啓。答曰,省疏具悉。爾等勿辭察職。
副應敎趙大壽,修撰李坦上疏。大槪,臣等於承旨特罷之命,不勝惶悚震憚,問安〈之〉闕禮之罪,與喉司無異,決不可一刻晏然,獨免譴責,乞削臣等之職,仍治臣等之罪,以肅邦憲事。入啓。答曰,省疏具悉。爾等勿辭察職。
都承旨李震休上疏。大槪,臣直宿議藥廳,而旣忝首席,一院之事,無所不預,則今此嚴旨之下,有不可獨爲晏然,請遞臣職,以安私分事。入啓。答曰,省疏具悉。卿其勿辭察職。
左承旨沈枰,左副承旨崔錫恒,右副承旨金演,同副承旨任胤元,副應敎趙大壽,修撰李坦,牌不進,依承傳罷職傳旨。傳曰,只推勿罷。
校理尹志仁上疏。大槪,臣於憲臣特出之批,有惶愧靡定者,卽又伏見備忘記,辭旨極嚴,有承旨特罷之命,臣以同罪之人,惶慄震惕,莫知置身之所。嚴召之下,分義是懼,不得不冒死進詣闕門之外,而顧臣負犯甚重,終不能晏然就列。伏乞聖明,亟命遞削臣職名,仍令攸司,勘臣之罪,以重邦憲事。入啓。答曰,省疏具悉。爾其勿辭察職。
政院啓曰,左承旨沈枰,右承旨崔錫恒,左副承旨金演,同副承旨任胤元,竝牌不進矣。罷職傳旨,今方捧入矣。右副承旨朴明義在外,臣則當進議藥廳,他無推移入直之員,合有變通之道,何以爲之?敢稟。傳曰,更爲牌招。
禁府,盧思聖拿囚。啓。已上朝報
吏批啓曰,玉堂闕員,今當差出,而擬望之人乏少,外任竝擬,何如?傳曰,允。吏曹
禮曹啓曰,卽接宗廟署牒報,則宗廟第四室後面道里上渗漏,因流椽上云,依例本曹堂上,與本署提調,眼同奉審後,稟處之意,敢啓。傳曰,知道。禮曹
有政。吏批,以全命三爲慈仁縣監,任埅爲司饔僉正,尹以壽爲監察,金相稷爲持平,宋徵殷爲司諫,李墪爲大司諫,趙正誼爲司評,洪萬迪爲戶曹佐郞,吳命峻爲副修撰,李光夏爲奉常提調,崔相殷爲禮曹佐郞,李世華爲繕工提調,睦林最爲司贍主簿,閔鎭周爲司譯提調,李東振爲德源府使,李敏英爲坡州牧使,洪禹翊爲工曹佐郞,姜履相爲正言。
上在昌德宮。停常參·經筵。
自昧爽至辰時,有霧氣。未時,太白見於巳地。
中殿·世子宮,議藥廳·政院·玉堂·二品以上·六曹問安。答曰,知道。嬪宮,議藥廳·政院·玉堂問安。答曰,知道。
議藥廳啓曰,日氣蒸炎,伏未審此時,聖體,若何?中宮殿患候,伏聞醫女所傳之言,破腫膿汁,連次順出,脚部痛勢亦歇,夜間寢睡頗安穩云,臣等伏不勝喜幸之至。與諸御醫商議,則前進托裏消毒飮元方中,連翹·金銀花各減三分,加入中,去遠志,加進三貼,人蔘黃芪湯,依前方連次兼進,宜當云矣,敢此問安。答曰,知道。無事矣。
司諫宋徵殷啓曰,臣曾忝諫職,以小科之親嫌,不得隨參於罷榜之論,引避自列,及在館職,又以前嫌,不敢預議於兩司處置,陳章控免。蓋旣有應避之嫌,理難參涉故也。日昨諫臣之避,以不能參量,公私猥越爲辭,仍爲連啓,誠如諫臣之言,則臣之前後引嫌,亦難免猥越之歸,而第念相避之規,法典所在,不可以一時引避之紛然,臺啓了當之無期,而法例親嫌,一切擔閣,亦不當較量輕重,人各異同。臣恐此義,終不免泥而不通,亦有關於後弊也。迷滯之見,猝難變改,不得苟然參論,已難仍冒於臺次。且臣伏見備忘記,以向日朝問安停止事,有首發承旨特罷之命,臣不勝惶悚震慄之至。臣於伊時,忝在邇列,同參起居之班,而昏未覺察,終至闕禮,聖度包容,略施問備之罰,露章請譴,有所不敢,一味悚縮,靡所措躬。迺者喉司之臣,獨被譴罰,負犯旣重,理難倖免,臣之情勢,一倍悶蹙,決不可一刻晏然。請命遞斥臣職。答曰,勿辭。退待物論。
政院啓曰,新除授右副承旨朴明義,時在京畿楊州地,斯速乘馹上來事,下諭,何如?傳曰,允。
禮曹參判吳道一上疏。大槪,敢以璿源譜略校正事,略陳所懷,以備財察事。入啓。答曰,觀此疏辭,更加思惟,合爲一譜,事體當然,可不依施焉?
傳曰,明朝左相命招,使之卜相。
傳曰,明日開政事,分付。
傳曰,日昨正言吳命峻避辭中云云之說,不無意見,而第避嫌之規,法典所載,則司諫宋徵殷避辭中,泥而不通,亦關後弊等語,實爲明的,不可無指一分付之擧,依法典施行。
中殿·世子宮,議藥廳·政院·玉堂·二品以上·六曹夕問安。答曰,知道。
嬪宮,議藥廳·政院·玉堂夕問安。答曰,知道。
持平金相稷上疏。大槪,臣旣有難安情勢,乞蒙恩遞,仍附區區所懷,以備財察事。入啓。答曰,省疏具悉。上款事,不必更議,下款事,令該曹稟處,爾其勿辭察職。
忠淸監司書目,燕歧縣監朴斗望,身爲守令,不體朝令,官門屠販,連續不止,依事目罷黜,其代令該曹擇差下送事。又書目,禮山縣監李楙,上年春釋菜時所封羔牲,仍循謬例,以鷄代封,終未免爲苟簡之歸,至有儒生發文之擧,不得已罷黜,其代,令該曹擇差,催促下送事。已上朝報
大臣·備局堂上引見入侍時,領議政徐文重所啓,平安監司洪萬朝辭疏,啓下備局,而左議政李世白,以私親之嫌,不得擧行,今始仰達。洪萬朝於春間,亦陳辭疏,而臣於其時,以外官遞易頻數,不可輕許,姑令仍察之意,覆啓矣。又此陳疏,雖未知實病之如何,而若不至深重,則必不控辭至此,瓜期亦且不遠,姑爲許遞似宜矣。上曰,許遞,可也。備局此條當在二十五日
上在昌德宮。停常參·經筵。
護軍林惟誠,加資肅拜。
中宮殿·世子宮,議藥廳·政院·玉堂·二品以上·六曹問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,伏未審此時,聖體,若何?中宮殿症患,伏聞醫女來傳之言,三更以前,寢睡安穩,而四更後,因紙撚橫罥腫口,頗覺作痛,改撚之後,因得安寢,無他所苦云。臣等與諸御醫商議則以爲,前進托裏消毒飮,及人蔘黃芪湯,今當連次進服,姑觀前頭症候,更議宜當云矣,敢此問安。答曰,知道。無事矣。
正言姜履相啓曰,本院,方有己卯增廣武科小科罷榜之啓,而臣之妻同姓四寸娚李明徵,亦參於小科,法有應避之嫌,決不可參涉於其間,何可一刻仍冒於臺次乎?請命遞斥臣職。答曰,勿辭。退待物論。
大司諫李墪辭職上疏。入啓。答曰,省疏具悉。卿其勿辭,從速察職。
右承旨崔錫恒上疏。大槪,臣於去夜直廬,猝得吐瀉之症,扶曳歸家,症情頓劇,以此病狀,萬無復起爲人之望,亟賜遞改,以尋生路事。入啓。踏啓字。
賓廳,卜相封入,傳曰,加卜。
賓廳啓曰,三公枚卜,事體重大,非首相則不敢獨爲新卜,卽古例然也。臣不敢獨爲卜入,惶恐敢稟。傳曰,安心卜入。
正言柳述啓曰,臣於本院罷榜之啓,旣有親嫌,曾以此引嫌,而應遞未遞,憫蹙方切矣。伏見修撰吳命峻在僚席時避辭,則以隨人避退,終爲苟簡等語,極言其引嫌之猥越,臣不勝瞿然之至。凡臺閣事體,少有嫌礙,則輒爲引避,乃是流來法例,迷滯之見,終不覺其冒嫌參啓之爲得當。臣於日昨,以此自列,喉司退却,一倍狼狽,不得不尋單退出矣。昨見右僚避辭,旣與臣嫌避無異,而聖旨又以依法典施行爲敎,則臣以前後引嫌之人,揆以臺體,自在當遞之中,其何敢晏然處置同僚乎?昨緣賤疾適苦,今始來避,所失尤大。請命遞斥臣職。答曰,勿辭。退待物論。
禁府,金垕拿囚。啓。
中宮殿·世子宮,議藥廳·政院·玉堂·二品以上·六曹夕問安。答曰,知道。
嬪宮,議藥廳·政院·玉堂夕問安。答曰,知道。
謝恩,右承旨洪受疇。
全羅監司書目,都事韓永徽,張傘營衙門,旣失事體之後,又以下人之受罪,怒氣相加,擧措顚倒,罷黜事。
江原監司書目,原州呈,以前監司李湜,今月十三日卒逝事。已上朝報
傳曰,加卜。加卜,行禮曹判書李世華。吏曹
有政。吏批,李文興爲司僕正,尹聖瑀爲內贍主簿,朴斗言爲燕歧縣監,李禎翊爲禮山縣監,南正重爲應敎。
上在昌德宮。停常參·經筵。
左承旨沈枰再度呈辭。入啓。遞差。
中殿·世子宮,議藥廳·政院·玉堂·二品以上·六曹問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,伏未審此時,聖體,若何?中宮殿症患,伏聞醫女所傳之言,自昨日脚部痛勢已歇,浮氣亦且漸減,水刺·寢睡,一向差勝云,臣等不勝喜幸之至。與諸御醫商議,則今日亦當連進托裏消毒飮,及人蔘黃芪湯云矣。敢此問安。答曰,知道。無事矣。
持平金相稷啓曰,諫院之官,以罷榜之啓,嫌難參涉之意,引避退待,處置歸於本府,而第臣曾忝諫職,以此引避,則決不可冒當處置,請命遞斥臣職。答曰,勿辭。退待物論。
副校理尹趾仁上疏。大槪,臣於直廬,猝患暑癨,症情轉劇,奄奄有垂盡之勢,以此病狀,萬無在職供仕之望,玆不得不冒死哀籲於天地父母之前。伏乞聖明,亟命遞斥臣本兼職名,俾得及時調治,以尋生路事。入啓。答曰,省疏具悉。爾其勿辭察職。
吏曹啓曰,承旨有闕,政事,取稟。傳曰,明日爲之。
中殿·世子宮,議藥廳·政院·玉堂·二品以上·六曹夕問安。答曰,知道。
嬪宮,議藥廳·政院·玉堂夕問安。答曰,知道。
府啓,喪人李匡朝,呈狀于本府,以爲頃因臺啓,有文科會試,當該禁亂官,罷推之事。其亡父聞一,誤入於現告之中,其父所當之日,乃初九·十二兩日,所謂潛通換封,則在於十三日,而今以旣沒之身,枉被不干之罪云,蓋當初臺啓,旣以當該爲言,而換封行奸,自有其日,則該府之初不詳査,誤爲現告,誠難免不察之罪。請伊時當該禁府堂上,從重推考,更令明査,俾無呼冤之弊。長湍府使元振洙,到任以後,無一善狀,分糶不均,坐受土豪之叱辱,營作非時,大招一境之怨詈,且以巫布不納事,捉致江西面上有司,以別造杖,重杖殞斃,尸親將訴於監營,則使鄕所中路要和,厚給米錢,曲爲縫,而厥後事端彰露,自監營捉囚營吏於坡州,使之査覈,則乃反瞞囑査官,事竟得釋,致斃者雖是管下,而初因微事,濫用酷杖,已極驚慘。身爲土主,行賂私和,尤爲痛駭,請長湍府使元振洙,拿問定罪。燕歧人李仁傑呈狀內,其子哲明,以興販事貸出錢布於金連聲處,下往鎭安縣場市,而紛擾之中,忽失其卜物。艱難搜覓於賣酒之姑,則只有價布二疋,而其餘錢貨,全無去處。以此爭詰之際,田厚成等四五人,作爲一黨,無數亂打。哲明,僅僅逃生,入訴本官,則本官,偏聽田厚成等誣告,反以哲明爲可疑人,雜施酷刑,仍爲致斃於官門。哲明之妻,方運尸身於本土,抱尸呼痛,尙不入棺云。如使哲明,眞有可疑之跡,則該邑之官,所當移文燕歧,査問哲明行止及物貨出處,依法推治,事理則然,而今乃偏信誣告之言,遽加淫酷之刑,使他官無辜之人,冤斃杖下,則事之驚慘,莫此爲甚。請鎭安縣監鄭德徵,拿問定罪。竝引嫌而退,旣有親嫌,不得參啓,則揆以臺體,終難仍在,嫌難處置,其勢固然,而不可以此輕遞言官。請司諫宋徵殷,正言姜履相·柳述,遞差,持平金相稷,出仕。答曰,不允。第一件事,及處置事,依啓。
禮曹,前監司李湜,今月十三日卒逝云,弔祭·致賻,依法例擧行,何如?啓依所啓施行。已上朝報
上在昌德宮。停常參·經筵。
左副承旨金演上疏。大槪,猝患暑感,症情危苦,乞蒙恩遞,俾尋生路事。入啓。踏啓字。
中殿·世子宮·嬪宮,議藥廳·政院·玉堂問安。答曰,知道。
中宮殿·世子宮,二品以上·六曹問安。答曰,知道。
議藥廳啓曰,伏未審此時,聖體,若何?中宮殿症患,伏聞醫女所傳之言,夜間寢睡安穩,腫口膿汁,亦漸淡少云。臣等與諸御醫商議則以爲,諸症,日向差安,今無改藥之事,前進托裏消毒飮,及人蔘黃芪湯,連進宜當云矣。敢此問安。答曰,知道。無事矣。
假注書朴萬普改,代沈宅賢。
持平金相稷就職。
副應敎趙大壽再度呈辭。入啓。遞差。
輔德李震壽上疏。大槪,臣母病猝劇,旣難離側供仕,乞賜遞免,俾得專意救護事。入啓。答曰,省疏具悉。爾其勿辭,救護母病。
兼司書李光佐上疏。入啓。答曰,省疏具悉。爾其勿辭察職。
府啓,請長湍府使元振洙,鎭安縣監鄭德徵,拿問定罪。措辭見上向者科獄之奸濫,實前古所未有之變也。上自朝紳,下至士庶,莫不唾鄙而齊憤,則當初罷削之論,非不知先朝令甲之申嚴,而蓋以公議所在,不可膠守常例故也。日昨前司諫尹誠敎,始陳一疏,略論文科罷榜之不當,及其引避,張皇辭說,顯示復科之意,換封行奸之類,訖未承款,而當初獄情,尙多疎漏之失,輿情憤鬱,愈往愈甚,玆獄未究之前,固不當別生異議。且近日小科罷榜之啓,有親嫌者不得參涉,則況其至親,在於文榜,何敢冒嫌發此追復之議乎?玆論之發,聽聞俱駭,不可無警責之道,請前司諫尹誠敎罷職。全羅道成均館奴婢推刷官李汝柱,推刷之際,道內書院,及他不干涉之人,無不推捉,刑杖狼藉,納賂者終得無事,無賂者酷受侵酷,今日某邑,捧錢文幾許,明日某邑,捧錢文幾許之說,傳播道路,不勝紛紜。且所到之邑,勒索牛肉,官吏援禁以告,則重杖而必懲之,其他作弊之事,不一而足,請全羅左道成均館推刷官李汝柱,罷職不敍。答曰,不允。末端事,依啓。
弼善洪重夏上疏。大槪,意外新除,驚惶罔措,當此坤聖違豫,百僚憂遑之日,宜卽趨謝恩命,仍參春宮問安之列,以伸分義之不暇,而第臣曾忝是職,略陳引罪之章,反被無限侵詆,放肆無嚴之目,可駭可愕之斥,俱是人臣極罪,至今思之,餘悸在心,廉義所關,決不敢復叨華選。且臣老母毒痁之餘,添得暑感,氣息澌綴,決無離側供仕之勢,乞賜遞改,以便公私事。入啓。答曰,省疏具悉。爾其勿辭,救護母病。
領議政徐文重箚子。大槪,敢陳微懇,乞收成命事。入啓。答曰,省箚具悉卿懇。今玆重卜,意非偶然,何用撝謙,若是其過乎?卿其須體至意,安心勿辭,卽起視事,以副如渴之望。仍傳曰,遣史官傳諭。
左副承旨尹世紀,修撰任守幹,牌不進,依承傳罷職傳旨。傳曰,只推勿罷。
副修撰吳命峻上疏。大槪,臣之母病,重患暑感,委頓床席,症情非細,乞遞臣職,俾得專意救護事。入啓。答曰,省疏具悉。爾其勿辭,救護母病。
持平李世維啓曰,日者前正言吳命峻·柳述之兩度引避也,皆以有親嫌,不得參啓爲辭,臣意以爲旣在應避之嫌,則不敢可否於其論者,理勢固然,故再當處置,而輒請出仕矣。昨見僚臺之處置諫臣也,以旣有親嫌,不得參啓,爲請遞之目,臣於是不勝瞿然,繼之以訝惑也。夫相避之規,法典所載,遠嫌之道,廉隅所關,臺閣之上,尤以此爲重,故凡於重發之論,意見參差,不欲隨參,則固在應遞之科,而至於嫌避所在,勢難參涉,則實無可遞之道,前後以親嫌引避者,處置之際,未嘗有請遞之規,臣之請出兩諫臣,蓋以此也。今以僚臣之處置觀之,則臣之頃日請出,未免失當之歸,何敢自以爲是,而仍冒於臺次乎?請命遞斥臣職。答曰,勿辭。退待物論。
校理宋徵殷上疏。大槪,臣頃在館職,有朝問安闕禮之罪,而曲蒙恩貸,尙逭刑章,席藁私次,悚蹙靡容,不意纔遞諫職,復膺新除,臣誠驚惶兢惕,益不知置身之所,有罪倖免,已不勝其惶蹙,而今者喉司·玉堂諸臣,相繼辭遞,臣以同罪之人,決不當抗顔就列,出入近密之地,召牌之下,不得不趨詣闕外,而不敢入謝恩命,露章自劾。伏乞聖明,亟許遞斥臣職,仍命有司,勘臣罪名,以警俱僚,以安賤分事。入啓。答曰,省疏具悉。爾其勿辭,從速察職。
中宮殿·世子宮,議藥廳·政院·玉堂·二品以上·六曹問安。答曰,知道。嬪宮,議藥廳·政院·玉堂問安。答曰,知道。
謝恩,左副承旨朴明義,右副承旨李彦紀,應敎南正重。
文學李正臣,牌不進,依承傳罷職。
弼善洪重夏,兼文學尹趾仁,牌不進,依承傳罷職傳旨。傳曰,只推勿罷。已上朝報
吏批啓曰,新除授南原府使柳命雄戶奴呈狀內,奴矣上典,於三昨之夕,忽於馬上,猝得奇疾,頭目眩暈,精神恍惚,不卞街路,幾乎墜馬,還家倒床,轉動不得,旬月之內,無望赴任云。全州判官許堟呈狀內,數日前,猝得暑症,頭疼苦劇,食飮全廢,旬月之間,決無赴任之望,斯速入啓處置云。兩邑之曠官屢朔,農時夫馬,留滯可慮,南原府使柳命雄,全州判官許堟,依近例罷黜,何如?傳曰,允。又啓曰,玉堂闕員,今當差出,而擬望之人乏少,相避竝擬,何如?傳曰,允。又啓曰,全州判官,今當差出,而本州以營下劇邑,素稱難治,未赴任守令中,可合人竝擬,何如?傳曰,允。吏曹
有政。吏批,以李世華爲判義禁,朴昌漢爲南原府使,李東植爲濟州敎授,李震壽爲副修撰,南相夏爲全州判官,南受萬爲典牲主簿,柳述爲全羅都事,李坦爲正言,李文興爲司諫,李世華爲禮曹判書,鄭寅賓爲禁府都事,洪重夏爲弼善,洪瀅爲正言,宋徵殷爲校理,金斗明爲兵曹參議。
兵曹啓曰,景福宮假衛將牒報內,本宮東邊軍堡一間,去月十四日夜,賊人踰城撤毁,偸去材木云。凡空闕守衛,旣令衛將與守宮內官,領率軍人而巡視,又爲新設軍堡者,意非偶然,則今此一夜之間,毁撤偸去者,雖係賊人所爲,衛將內官,及軍卒之職,在守衛而懵不覺察,任其毁偸之罪,已非尋常,況其牒報之諉於賊人之踰城毁偸,亦似難信,則尤不可不另加査治,當該假衛將及內官,令攸司稟處,書員及巡審軍士,本堡守直軍士,亦令攸司囚禁嚴査處置,所謂毁偸賊人,試令左右捕盜廳,窺伺捕治,何如?傳曰,允。兵曹謄錄
上在昌德宮。停常參·經筵。
下直,慶尙右水使鄭祥斗。
中殿·世子宮,議藥廳·政院·玉堂·二品以上·六曹問安。答曰,知道。嬪宮,議藥廳·政院·玉堂問安。答曰,知道。
議藥廳啓曰,伏未審此時,聖體,若何?中宮殿症患,伏聞醫女所傳之言,浮氣日漸消減,腹部則幾至如常,腫口膿汁,亦連次順出,夜間寢睡,一向安穩云。臣等伏不勝喜幸之至,與諸御醫商議,則前進托裏消毒飮及人蔘黃芪湯,姑宜連進云矣,敢此問安。答曰,知道。無事。自今日罷議藥廳,宜矣。
同副承旨任胤元上疏。大槪,臣於直廬,忽得暑癨,擔舁還家,症情轉劇,達夜叫苦,氣息奄奄,有若頃刻垂盡者然,旬月之內,萬無復起爲人之望,亟遞臣職,俾尋生路事。入啓。踏啓字。
持平金相稷啓曰,昨者持平李世維,以右僚處置諫臣事,有所難安,引避退待,臣當處置,而第臣伊日避辭本意,與諫臣無異,而亦其處置中人,則實難可否於其間,請命遞斥臣職。答曰,勿辭。退待物論。
大司諫李墪啓曰,臣之情跡,不敢復齒臺端之狀,已悉於疏辭中,而伏承聖批,不許遞斥,至諭以從速察職,臣誠狼狽惶蹙,不知所以措身。當此坤聖違豫,百僚憂遑之日,臣子分義,豈敢一日退伏,而情窮勢極,自阻於起居之班,臣罪至此,實無所逃矣。臣於本院武小科罷榜之啓,有不得隨參之嫌,臣之甥姪徐命杰,參其小科榜,則法典之所應避者也。臣非不知出而引避,則當在必遞之科,而晏然出肅,亦有所不自安者,且患足疾,不利行步,稍俟間隙,今始來避,亦難免遲延虛帶之失,請命遞斥臣職。答曰,勿辭,退待物論。
政院啓曰,近日諫院位不齊,守令未署經,多至五邑,夫馬留滯有弊,司諫李文興,正言李坦·洪瀅,竝牌招,以爲趁卽署經之地,何如?傳曰,允。
正言洪瀅謝恩後啓曰,臣於本院武科小科請罷之啓,意見有不同者,竝罷之論,不無所執,而此與文科之奸濫現露者有異,則唱名旣久之後,到今混罷,未知其洽當也。愚淺旣如此,則亦不可苟然隨參,請命遞斥臣職。答曰。勿辭,退待物論。
司諫李文興,正言李坦,牌不進,依承傳罷職傳旨。傳曰,只推勿罷。
議藥廳口傳啓曰,今日有罷議藥廳之命矣。臣等與諸御醫,退直本院,江華留守閔鎭厚,軍資奉事愼爾定,則別省記減下,愼爾定及前縣監許塖,士人李眞相,今日則別無大段議藥之事,竝爲罷送之意,敢啓。答曰,知道。
左承旨尹世紀上疏。大槪,臣之情勢病勢,決難復廁於朝端,嚴召之下,竟未祗赴,伏乞聖慈,亟遞臣職,仍治臣違命之罪事。入啓。答曰,省疏具悉。爾其勿辭,從速察職。
吏曹啓曰,承旨有闕,政事,取稟。傳曰,明日爲之。
義禁府啓曰,因臺啓上年文科會試時禁亂官,當初誤爲現告,更爲査出事,允下矣。科場時禁亂官,無堂上定送之規例,自郞廳排日定送,其時郞廳,一齊聚會,使之査出,則己卯十月初九日,都事李聞一進去,十日都事朴慶承進去,十一日都事尹明運進去,十二日都事李聞一進去,都事金命圭,必與十三日都事面看交替,萬無不知其姓名之理,而旣不爲面替,且不知誰某,今雖進去本府,別無所告之事云云,終不來會於府中齊會之時,其時禁亂官中,李聞一,旣已身死,明運,方爲新寧縣監,卽今時仕者,只是朴慶承,金命圭兩人,而莫重啓下之事,終不直告,以致稽遲,事之可駭,莫此爲甚,竝拿推究問。其時當該禮吏河義信,禁亂官差定分發,渠自擧行,則某人之進去某日,亦必詳知,而推諉於定配之權繼昌,終不直告,其爲情狀,尤極痛惡,亦爲移刑曹,刑推究問,何如?傳曰,允。同府,朴慶承·金命圭拿囚。啓。
中殿·世子宮·嬪宮,藥房·政院·玉堂夕問安。答曰,知道。
掌令魚史徽啓曰,臣於日昨處置諫官也,意以爲諸臣於本院之啓,俱有親嫌,不得參涉,各事引避,無一連啓者,公議因以廢閣,官銜反爲虛帶,曠日彌月,了當無期,此臣所以擺常套而請遞者也。卽伏見僚臺之避,則以臣處置有違近規,强自引嫌,顯示非斥,臣竊訝惑也。大凡臺閣處置,固無定規,人之意見,亦自不同,前後立落之差殊,不是異事,而僚臺之費辭譏切,責人之不與己同者,抑何意也?近日本院,如有一二行公之員,可以連啓,而餘人以親嫌爲避,則循常請出,亦無不可,而今者多官,各拘親嫌,全數引入,以私則終難供職,以公則久致闕啓,爲此處置者,誠如僚臺之言,則必將使多官,一避再避,至於累十避,而每請出仕,然後可謂臺體之得當也耶?雖然僚臺,旣已嫌避所在,實無可遞之道爲言,則臣之處置乖當之失,亦無以自解,何可晏然仍冒於臺次乎?請命遞斥臣職。答曰,勿辭,退待物論。已上朝報
上在昌德宮。停常參·經筵。
中宮殿,二品以上·六曹問安。答曰,知道。勿爲問安。
世子宮,二品以上·六曹問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨日午後,頗有困惱之候,夜間寢睡,亦不得如前安穩云。令醫女入診,詳知朝來症候後,議藥宜當。敢此問安,竝爲仰稟。答曰,知道。無事矣。
江原監司書目,久旱之餘,今月初六日十三日,連得甘雨,已枯兩麥,雖無可望,黍·稷·豆·太·畓穀,庶有回蘇之勢,誠爲多幸,而江陵,五月初八九日,連夜霜降,變異,非常事。
校理尹趾仁再度呈辭,入啓。只遞本職。
假注書宋宅相改,代宋正明。
藥房再啓曰,〈卽〉伏聞入診醫女來傳之言,中宮殿症患,脈度浮數,氣候困惱,似有外感之候云。臣等與諸御醫商議,則以爲前進托裏消毒飮元方中,去黃茋,加入中,更加黃芩各一錢,連進二三貼宜當云。此藥,卽爲劑煎以入之意,敢啓。答曰,知道。
謝恩,同副承旨趙泰東,輔德李震壽。
禮曹判書李世華上疏。大槪,擔舁病軀,自鄕上來,趨參起居之班,獲覩聖候平復,坤殿勿藥之慶,懽忭之至,分義亦伸,狗馬賤疾,更無陳力就列之望。乞遞本兼諸任,俾遂歸死丘壑之願事。入啓。答曰,省疏具悉卿懇。卿其勿辭,安心行公。
領議政徐文重箚子。大槪,復申前懇,更乞還收新授職名,以幸公私事。入啓。答曰,省箚具悉卿懇。已諭至意,更何多誥?卿其須念國事,毋執撝謙,速出視事,以副予望。仍傳曰,遣史官傳諭。
弼善洪重夏,牌不進,依承傳罷職。
兼弼善趙大壽上疏。大槪,臣於再昨,得遞館職,情地私分,庶可粗安矣。不意以春坊兼任,召牌降臨,分義是懼,不得不趨詣闕門之外,而臣之老母,自數日前猝患暑癨,症勢非細,水漿不近,泄患頻數,至情所在,不忍暫捨,咫尺天陛,玆不得徑入,臣罪至此,尤無所逃。伏乞聖慈,亟削本兼諸職,俾得專意救護,仍治逋慢之罪,以警俱僚事。入啓。答曰,省疏具悉。爾其勿辭,救護母病。
謝恩,文學兪命弘。
中殿·世子宮·嬪宮,藥房·政院·玉堂夕問安。答曰,知道。已上朝報
吏批啓曰,判書在外,參判病不來,小臣獨政未安,何以爲之?敢稟。傳曰,只出緊任。又啓曰,玉堂春坊,今當差出,而擬望之人乏少,相避竝擬,何如?傳曰,允。又啓曰,刑曹判書,今當差出,而擬望之人乏少,政府西壁竝擬,何如?傳曰,允。又啓曰,校書館正字洪楀,受由過限未上來,依受敎改差,何如?傳曰,允。
侍講院啓曰,本院上番,無行公之員,累日姑陞,事體未安,輔德·文學未差之代,今日政,以在京無故人差出,卽爲牌招察任,弼善洪重夏,以親病陳疏受由,已至三日,兼弼善趙大壽,今日政,當付軍職,竝爲牌招,以爲推移入侍之地,何如?傳曰,允。吏曹
有政。吏批,以兪命弘爲文學,兪命雄爲執義,趙大壽爲校理,李震壽爲輔〈德〉,林濩爲修撰,金鎭龜爲刑曹判書。
上在昌德宮。停常參·經筵。
夜一更,月暈。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,昨日湯藥進御之後,頗有汗氣,而夜間寢睡,亦不得安穩,或睡或覺,連有呻吟之聲云。令醫女入診,詳知朝來症候後,更議昨進湯劑,連進與否,宜當。敢此問安,竝此仰稟。答曰,知道。無事矣。再啓曰,卽伏聞入診醫女之言,中宮殿患候,昨日汗出之後,肌熱頗解,困惱神氣,比昨日夜間,亦似稍減云。臣等與諸御醫商議,則以爲托裏消毒飮元方中,仍存黃茋加入中,去黃芩,更加遠志一錢,連進三貼,加減生脈散,代茶連進云。此兩藥,竝卽劑煎以入之意,敢啓。答曰,知道。
禁府啓目,上年文科禁亂官朴慶承·金命圭等原情云云。觀此金命圭所供,則十三日,果是其矣分排之日是如爲白有臥乎所,前後推覈當該之時,不爲直告爲白是如可,及今拿推嚴問之下,始乃自首,其爲情節,殊甚痛駭,論其罪狀,不可只施其李聞一誤罷之科,上項金命圭,以報上不以實之律,照斷爲白乎旀,朴慶承段,日月旣久之後,不能記得云者,其勢或然,合有可恕之道,上裁,何如?啓依允,分揀放送。
司諫李文興啓曰,無狀小臣,過蒙恩私,獲忝薇垣新除,驚惶震越,若隕淵谷,不意召牌遽降於患癨幾殊之中,欲起還仆,終至坐違逋慢之罪,萬殞猶輕,而聖度天大,曲賜容貸,勿罷之命,又出格外,一倍悶縮,靡所容措,暑病加劇,無路入肅,陳章自劾,見阻喉司,危懇莫徹,虛帶未安,顧分畏義,忍死趨謝,而臣於本院罷榜之啓,意見有不同者,今此竊科之獄,竝與無故之武科小科,而竝罷,殊未知其快當,公朝間至有酬酢之語,則今不可猝變前見,苟然隨參,其何敢冒沒蹲居於臺端乎?賤疾危苦,今始來避,臣罪尤大。請命遞斥臣職。答曰,勿辭,退待物論。
宗簿寺官員,以提調意啓曰,卽伏見宗親府移文,則西陵都正煜,遭母喪於戊寅五月,終制當在今年七月,而且聞父在母喪者無禫之說,徑先告知于本府,移文該曹,付職於再朞之月,不可仍存其職,相考處置云。此雖出於錯認禮制之致,而風敎所關,宜有警責之道,西陵都正煜,先罷後推,何如?傳曰,允。
政院啓曰,兩司多官,引避退待,已經累日,而兩司俱無無故行公之員,尙未處置,事甚未安,除在外人外,未肅拜呈告人員,竝卽牌招察任,何如?傳曰,允。
謝恩,執義兪命雄,獻納柳重茂。
府啓,請長湍府使元振洙,鎭安縣監鄭德徵,拿問定罪。措辭見上前司諫尹誠敎罷職。措辭見上竝引嫌而退,當初處置,實循近例,僚議不一,在我何嫌,嫌難可否,其勢固然,不可以此輕遞言官,請遞之論,有異常規,揆以臺體,勢難仍在,請持平李世維·金相稷,竝出仕,掌令魚史徽遞差。答曰,依啓。
院啓,請己卯增廣武科小科及雜科,一倂罷榜。措辭見上忠淸水使李錫,拿問定罪。措辭見上竝引嫌而退,嫌不聯名,自有前例,不可以此輕遞言官,竝罷之論,旣已重發,今此立異,有違臺體,請行大司諫李墪出仕,正言洪瀅,司諫李文興遞差。答曰,不允。處置事,依啓。
中殿·世子宮·嬪宮,藥房·政院·玉堂夕問安。答曰,知道。
前禮曹判書申琓上疏。大槪,台司枚卜之命,遽及於萬萬無似之身,驚惶悚慄,罔知置身之所,縮伏累日,恭俟物議,而駁正之擧,訖未有聞,不得不披瀝肝血,仰籲於仁覆之下。伏乞聖明,特賜俯察,將臣議政職秩,一倂還收,改卜賢德,以幸國事,以安私分事。入啓。答曰,省疏具悉卿懇。卿之才德,允合輔弼,予志先定,公議僉同,何用控辭,以孤至意乎?卿其安心勿辭,速出論道,用副上下之望。仍傳曰,遣史官傳諭。
持平李世維·金相稷就職。
吏曹啓曰,臺諫有闕,政事,取稟。傳曰,明日爲之。已上朝報
上在昌德宮。停常參·經筵。
下直,江華留守閔鎭厚,淳昌郡守權。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,夜間寢睡,比前頗安云。令醫女入診,詳知症候後,更爲議藥宜當。敢此問安,竝爲仰稟。答曰,知道。無事矣。
左承旨尹世紀,校理宋徵殷,正言李坦三度呈辭,入啓。遞差。
院啓,請己卯增廣武科小科,一倂罷榜。措辭見上忠淸水使李錫,職在閫任,不自謹愼,待候之船,用於運石,船材之松,任意斫伐,論其罪狀,俱係不法,監色納供,亦且明白,則決不可置而不問,請忠淸水使李錫,拿問定罪。答曰,不允。末端事,依啓。
政院啓曰,科獄,有間日開坐刑推之命,而議藥廳請罷之後,不爲擧行,亦且累日矣。判義禁李世華,疏批已下,而今日亦不肅謝,同義禁尹以道,又爲呈辭,至使莫重之獄,一向稽滯,結局無期,事甚未安,判義禁李世華,同義禁尹以道,竝卽牌招察任,何如?傳曰,允。
藥房再啓曰,卽伏聞入診醫女來傳之言,中宮殿症患,自數日前,右脅下近處,微有酸痛之候矣。今日則頗得減歇,今朝睡覺之後,神氣亦無困䐉之候云矣。臣等與諸御醫商議,則前進托裏消毒飮,依前加入,姑爲連進宜當云矣。敢啓。答曰,知道。
謝恩,司諫林濩,弼善兪命雄。
謝恩,左承旨洪受疇,右承旨朴明義,左副承旨李彦紀,右副承旨趙泰東,同副承旨南正重。
中宮殿,政院·玉堂夕問安。答曰,知道。勿爲問安。藥房夕問安。答曰,知道。
世子宮·嬪宮,藥房·政院·玉堂夕問安。答曰,知道。
謝恩,校理趙大壽,副校理吳命峻,副修撰李坦。
刑曹判書金鎭龜上疏。大槪,釁累之身,黽勉趨走,而惶愧之心,未嘗少弛,以臣蹤跡,不可更汚六卿之列,乞蒙亟遞本兼諸任,且於京兆之事,有尸居不職之罪,乞付有司,以重法綱。仍請竝治當該監役之罪,以懲日後事。入啓。答曰,省疏具悉卿懇。疏陳之事,看來極可寒心,當令該府,依法査處,而監役拿推,以懲其罪,卿其勿辭,安心行公。
校理尹趾仁牌不進,依承傳罷職傳旨。傳曰,只推勿罷。
兵曹判書閔鎭周辭職上疏。入啓。答曰,省疏具悉卿懇。卿勿固辭,更加調理行公。
全羅監司書目,敢陳病難供職之狀,冀蒙遞改,以便公私事上疏上送事。啓。答曰,省疏具悉。卿其勿辭,從速察職。已上朝報
吏批啓曰,判書在外,參議病不來,小臣獨政未安,何以爲之?敢稟。傳曰,仍爲之。又啓曰,兩〈司〉及玉堂闕員,今當差出,而無故擬望之人乏少,外任相避竝擬,何如?傳曰,允。吏曹
有政。吏批,以李宏爲工曹參議,吳命峻爲副校理,朴慶後爲長湍府使,元聖兪爲掌令,韓配夏爲正言,兪命弘爲弼善,宋徵殷爲司僕正,林濩爲司諫,李坦爲副修撰,尹趾仁爲副校理,兪命雄爲正言。
上在昌德宮。停常參·經筵。
中宮殿,藥房問安。答曰,知道。政院·玉堂問安。答曰,知道。勿爲問安。世子宮·嬪宮,藥房·政院·玉堂問安。答曰,知道。
藥房啓曰,大雨連宵,伏未審此時,聖體,若何?中宮殿症患,伏聞醫女來傳之言,夜間寢睡頗安,睡覺時亦無呻吟之聲云。臣等與諸御醫商議,則前進托裏消毒飮,加入中,去柴胡,連進三四貼,加減生脈散,代茶飮,亦爲連進宜當云矣。敢此問安。答曰,知道。無事。自今日提調,輪回直宿宜矣。
黃海監司書目,平山府使李濟,病勢甚重,久廢公事,不得已罷黜事。
吏曹啓曰,守令有闕,政事,取稟。傳曰,過國忌後爲之。
傳曰,史官一員待命,騎馬三匹立之。健元陵忌辰祭所內摘奸。
忠淸監司書目,水使李錫,石物船運,禁松作板,兩款所犯臺啓,旣不可仍置,爲先罷黜事。
藥房口傳啓曰,中宮殿症患,大勢雖減,而腫口膿汁,尙今多出,紙撚,漸以深入,諸醫等,以爲腫毒,或不無入裏之慮,蠟礬丸,最宜於護膜生肌,不可不急時進服云。此丸藥,卽爲劑入之意,敢啓。答曰,知道。
中宮殿,藥房夕問安。答曰,知道。勿爲問安。
世子宮·嬪宮,藥房夕問安。答曰,知道。已上朝報
上在昌德宮。停常參·經筵。
藥房啓曰,伏未審此時,聖體,若何?中宮殿症患,伏聞醫女所傳之言,自昨夕右邊小腹下,有酸痛之候,氣且困惱,夜間寢睡,不得安穩,睡覺之時,則連有呻吟之聲云。臣等伏不勝憂慮之至,令醫女入診,詳知症候後,議藥宜當。敢此問安,竝爲仰稟。答曰,知道。無事矣。再啓曰,卽伏聞入診醫女來傳之言,中宮殿症患,右邊環跳穴上近處,及小腹下,皆有酸疼之候,脚部亦且攣縮,難於屈伸云。臣等與諸御醫商議,則小腹下酸疼處,部分甚重,或不無成膿之慮,三仁湯,卽爲進服,以爲預防之地,宜當云。此藥一貼,劑煎以入之意,敢啓。答曰,知道。
禁府,李明三拿囚。啓。
假注書沈宅賢改,代趙權。已上朝報
上在昌德宮。停常參·經筵。
前禮曹判書申琓上疏。大槪,職責之重,旣無勘任之勢,批旨之下,尤無承當之望,惶悚震越,靡所容措,更竭血懇,復此呼籲。伏乞將臣新授職資,盡行遞改,以伸邦憲,以重國事事。入啓。答曰,省疏具悉卿懇。已諭至意,復何多誥?卿其須念國事,安心勿辭,速出論道,以濟時艱。仍傳曰,遣史官傳諭。
中殿·世子宮·嬪宮,藥房問安。答曰,知道。
藥房啓曰,霖雨連日,伏未審此時,聖體,若何?中宮殿症患,伏聞醫女來傳之言,夜間寢睡,比前夜則稍勝,而猶未安穩,自昨日水刺亦少減,破腫已過十三日,而膿汁一向多出,無托裏生肌之勢,臣等伏不勝憂慮之至。訓局將校洪瑞〈龜〉爲名者,以治腫有名,稱於閭閻及士夫間,凡破腫之久,不得收斂者,皆用膏藥,納於腫處,輒得差效,非但以見效言之者多。臣震休,上年重患痰腫,用此人之藥,終得其效。今此中宮殿所患,亦是痰腫,不可不試用此藥。臣等與針藥醫等,反覆相議,則諸醫之意,亦以爲然者多,故臣等,招致瑞龜,問其方文,乾葛·狗膽五錢,熊瞻五分,龍腦三分,石雄黃·牛黃·乳香·麝香各一錢,竝作末,和膽爲丸,名以麝香膏納瘡云。臣等已自本院,如法監劑,卽令醫女持入納于腫處,且令診察症候,更爲議藥宜當。敢此問安,竝爲仰稟。答曰,知道。無事矣。再啓曰,卽伏聞入診醫女來傳之言,中宮殿症患,右邊脅下,及小腹近處,昨日酸痛之候,則今皆減歇,而今朝所出膿汁,色白稠渴,其數且多云。臣等與諸御商議,則以爲此是破腫連近處,猶有壅結之濕痰,追後成膿而流出者,不可不益進排膿托裏峻補氣血之劑,收功萬全湯,加半夏·麥門冬各一錢,前進加減散,人蔘黃茋,竝更加二錢,連次兼進宜當云。此兩藥竝爲劑煎以入之意,敢啓。答曰,知道。
右承旨洪受疇上疏。大槪,臣於吏批啓辭,不敢獨爲晏然者,請遞事。入啓。答曰,省疏具悉。爾其勿辭察職。
黃海監司書目,臣病勢一向苦劇,更暴危懇,冀蒙恩遞事上疏上送事。啓。答曰,省疏具悉。卿勿過辭,宜速察職。
兵曹佐郞李鼎相等上疏。大槪,臣等之師,前縣監柳沆,爲童蒙敎官時,所敎儒生中,及第者三人,生·進者十三人,冀令該曹考例加資事。入啓。答曰,省疏具悉。疏辭,令該曹稟處。
備邊司啓目粘連,京畿監司狀啓云云。水原府使鄭是先,身病如是甚重,不得察任,則事之曠廢可慮,罷黜,何如?啓依允。
謝恩,兼輔德趙大壽。
傳曰,大臣·備局堂上引見。引見時,判義禁李世華,更爲牌招察任事,及平安監司洪萬朝,今姑許遞事,及判尹,後日政,問于大臣,從二品中備擬事,榻前下敎,兵曹判書,後日政牌招,忠淸水使差出事,及宣惠廳有司堂上兵曹參判,李光夏差下事,榻前定奪。執義兪命雄所啓,新除授掌令元聖兪,時在忠淸道淸風府任所,請斯速乘馹上來事,下諭。上曰,依啓。獻納柳重茂所啓,請己卯增廣武科小科及雜科,一倂罷榜。上曰,勿煩。又所啓,兵曹入直堂郞,主掌闕門,禁亂禁喧等事,不可等閑抛棄也,決矣。今日內外門闕庭,閑雜下人之出入喧聒者,比前特甚,有同市街之塡咽,其不能檢飭之失,在所難免,請兵曹入直堂郞,竝命推考,別加申飭。上曰,依啓。又所啓,新除授正言韓配夏,時在忠淸道鴻山縣任所,請斯速乘馹上來事,下諭。上曰,依啓。
宗親府,全溪君溥,當日卒逝,啓。
引見時,領議政徐文重所啓,平安監司洪萬朝辭疏,啓下備局,而左議政李世白,以私親之嫌,不得回啓,故今始仰達。洪萬朝於春間,亦陳辭疏,而臣於其時,以外官遞易頻數,不可輕許,姑令仍察之意,覆啓矣。又此陳疏,雖未知實病之如何,若不至深重,則必不控辭至此,瓜期亦且不遠,姑爲許遞似宜矣。上曰,許遞可也。又所啓,宣惠廳有司堂上有闕,久未差出,左議政李世白,今日以身病不得入侍,而在外時有相議之事,兵曹參判李光夏差下,使之察任,何如?上曰,依爲之。已上朝報
吏批啓曰,判書在外,參議病不來,小臣獨政未安,何以爲之?敢稟。傳曰,仍爲之。又啓曰,聞前牧使金斗明,在喪終制,循例送西,且於後日政,備擬於該曹參議之望,至受天點矣。今聞其禫月,當盡於來朔云,臣曹之矇然擬望,未免不察之失,惶恐待罪,兵曹參議金斗明,今姑改差,何如?傳曰,依啓。勿待罪。又啓曰,春坊闕員,今當差出,而無故可擬之人乏少,相避竝擬,何如?傳曰,允。
校正廳啓曰,本廳都廳任舜元,今方纂修御牒,若或移拜他職,則將未免付之生手,事甚可慮,令該曹,依前例限畢役間,勿爲遷動,何如?傳曰,允。又啓曰,水原府使有闕,依近例,令備邊司議薦,何如?傳曰,允。又啓曰,平安監司有闕,依近例,令備邊司議薦,何如?傳曰,允。
今日引見時,判尹,後日政,問于大臣,從二品中備擬事,榻前下敎。吏曹
有政。吏批,以金時保爲鴻山縣監,安垕爲兵曹參議,李奎年爲慶尙都事,李彦經爲文學,尹趾仁爲中學敎授,李箕洪爲淸風府使,趙大壽爲輔德,申益恬爲平山府使,魚史徽爲掌樂正。
禁衛營啓曰,江都土城,本營所管體城,及女墻頹落處,令留營哨官元次周,監董,今五月十九日畢役,而月串體城,潮水衝破處,則姑觀前頭,商量擧役之意,敢啓。傳曰,知道。禁營謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,麝香膏,昨日三次入納腫處,膿汁順出,夜間寢睡,比前夜則稍安云。臣等與諸御醫商議,則以爲昨進收功萬全湯,加入中,去半夏,加貝母一錢,連進,加減生脈散,亦連兼進,宜當云矣。敢此問安。答曰,知道。無事矣。
禮曹,全溪君溥,當日卒逝云,弔祭乙良,依法例擧行,而禮葬段,時未復舊,棺槨役軍,令該曹題給,何如?啓依所啓施行。
院啓,請己卯增廣武科小科及雜科,一倂罷榜。措辭見上答曰,勿煩。
護軍李弘肇,慶尙左水使遞來。
政院啓曰,昨因諫臣所達,有禁府逐日開坐之命,而判義禁李世華,昨又違牌不進,今日更爲牌招,使之擧行,何如?傳曰,允。
戶曹啓曰,卽接廣興倉所報,來六月朔頒料次,倉官進去于右議政申琓家,請受祿牌,則以爲時未肅謝,祿牌不爲出給云,係是大臣祿俸,何以爲之?敢稟。傳曰,令倉官輸送。
藥房再啓曰,卽伏聞醫女來傳之言,中殿,自數三日來,進御水刺之數,漸爲減少,今日則厭苦尤甚,朝者所進,僅二合,卽者又僅進一合半云。臣等與諸御醫商議,則以爲破腫日久,膿汁多出,脾胃日漸虛弱,以致不能進食,收功萬全湯,雖有峻補氣血之功,至於開胃進食之效,則猶不如補中益氣湯,朝者煎入收功萬全湯,姑爲停止,補中益氣湯,加白茯神一錢,遠志製,白芍藥酒炒各七分,連進三貼宜當云。此藥卽爲劑煎以入之意,敢啓。答曰,知道。
兵曹參判李光夏上疏。大槪,宣惠廳兼管之命,旣難承當,且於諫臣論斥金吾之事,尤不敢晏然仍冒者。伏乞聖明,亟遞臣本兼諸任,仍治臣規避職事之罪,以安私分,以警俱僚事。入啓。答曰,省疏具悉。卿其勿辭,從速察職。
昨日引見時,獻納柳重茂所啓,今番科獄,實是千古所未有之大變也。罪人等,旣已輸情於捕廳,移送禁府之後,近因堂上之久不開坐,不得更訊,事之未安,莫此爲甚,卽今判義禁,已出,逐日開坐嚴問,斯速出場之意,各別申飭,何如?上曰,逐日開坐之意,分付可也。
刑曹判書金鎭龜所啓,臣考見本曹罪人文案,則任詡之子震燁,爲父訟冤,出於情理之不得已,似不可以此爲罪,而卽今紀綱,雖甚解弛,因其訟冤,誣辱法官,事甚可駭,次官旣已考律定罪之意,啓稟蒙允。臣固當開坐,照律以入,而任詡罪狀,取見前後文案,則李世禎招辭,以爲任詡,則不爲代述,而兩場皆借於鄭維錫云。維錫,亦以爲兩場皆出於其手云。其間實狀,雖未可的知,凡定罪之規,一從文案之所著者,而李世禎·鄭維錫之言,旣皆如此,且以世禎之奴唜先招辭見之,初往捕廳,諉之任詡,而刑曹面質之時,則終爲見屈於任詡,則更無可問之事,向日次官,以施刑爲過當,至請上裁,而自上停刑判下,故姑爲仍囚,其前姜鋧所在刑官時,以鄭維錫·任詡同參代述之說,傳播於方外,故啓請論刑,前刑判李彦綱,則曾於入侍時,以爲任詡,自前每於科時,被人疑謗,今不可全釋,宜有酌處之道云,而該曹事例,或究問輸情,或憑據問目,以爲照律,而任詡,則旣無現著之事,不可以常例定罪,大臣方入侍,下詢處置,何如?上曰,何如?領議政徐文重曰,任詡,臣未見知,而蓋任詡,以文字小技,行身不正,人言甚多,而第朝家定罪之規,只以所犯現著者,罪之,方外人言,雖以爲初場,則鄭維錫所作云,而李世禎,旣以兩場俱出於維錫納招,維錫亦爲自當,則任詡似不可罪之以外場之律,而第此無狀之類,不當置之輦轂之下,參酌定罪似當矣。上曰,任詡本罪,雖不明白,參酌定罪可也。
知義禁權是經,同義禁尹以道上疏。大槪,臣等於諫臣譏斥之語,有不敢晏然在職者。乞遞金吾兼任,仍治避事之罪,以謝公議,以安微分事。入啓。答曰,省疏具悉。卿等勿辭,從速行公。
吏曹啓曰,平安監司有闕,政事,取稟。傳曰,明日爲之。已上朝報
上在昌德宮。停常參·經筵。
未申時,日暈。
中殿·世子宮·嬪宮,藥房問安。答曰,知道。
藥房啓曰,霪雨連日,伏未審此時,聖體,若何?中宮殿症患,伏聞醫女所傳之言,昨夕所進水刺,稍多於朝晝,而夜間因腫口膿汁流出,揄撚自發橫罥,再度改撚之際,連有呻吟之聲,寢睡則乍睡乍覺,不得安穩云。令醫女入診,詳知症候後,更議宜當。敢此問安,竝爲仰稟。答曰,知道。無事矣。口傳啓曰,伏聞醫女所傳之言,中宮殿症患,右脅下前日酸疼處痛勢,尙今不止,且有浮氣,諸御醫等以爲,或不無成膿之慮,而有難輕易下鍼,姑先貼付消毒膏,以爲消散毒氣之地云。此藥今方劑煎以入之意,敢啓。答曰,知道。
大司諫李墪三度呈辭,入啓。遞差。
禮曹判書李世華辭職上疏。入啓。答曰,省疏具悉。卿勿固辭,須速行公。
吏曹啓目,江華留守閔鎭厚狀啓云云,富平縣監李賀朝妻同生娚,法當相避云。改差,何如?啓依允。
戶曹啓曰,右議政申琓,來六月朔頒料,依傳敎令倉官輸送,則未肅拜之前,決不可冒受云,辭而不受,何以爲之?敢稟。傳曰,肅謝後輸送。
刑曹,任詡,忠淸道泰安縣定配。啓。
謝恩,右承旨洪受疇。
院啓,請己卯增廣武科小科及雜科,一倂罷榜。措辭見上答曰,勿煩。
傳,前兵水使柳星樞,職牒還給。
政院啓曰,明日卽初伏日,自明日限處暑視事,依例頉稟。傳曰,知道。已上朝報
有政。吏批,以朴明義爲水原府使,趙泰采爲平安監司,金萬㘽爲典牲主簿,李東郁爲刑曹參判,李墪爲禮曹參判,盧世夏爲禮曹佐郞,吳道一爲漢城判尹,崔錫恒爲大司諫,李海朝爲工曹佐郞,柳百乘爲兵曹正郞,南受萬爲富平縣監。
兵批,姜碩望爲五衛將,尹以道爲副摠管,黃義瑞爲武兼,金重三爲忠淸水使,權聖徵爲僉知,朴由蔮爲僉知,洪萬㝡爲僉知,張鵬翼爲宣傳官,白興翎爲忠翊將,金錫衍爲副摠管,高益亨爲文兼,洪禹寧爲副率,鄭琳爲都摠都事,李東郁爲同知,蔡時謙爲衛率,金孝昌爲慶德將,徐文徵爲翊衛,邊是泰爲羽林將,李順坤爲五衛將。
工曹啓曰,本曹經費,與地部雖異,員役朔布工匠役價之外,每年進上各種物件,該處進排鍮陶器皿,及七津津船改造等事,俱係緊重,故在前匠布,雖沒數收捧,尙患不足,或有私貸於各衙門之時,六七年以來,連歲凶歉,逐日減布,用度漸縮,不成貌樣。又於上年,本曹所管收布匠人一千五百五十餘名,自備局除出移定於各邑軍保,一自失此之後,本曹物力,一倍板蕩,凡百需用,無路拮据,而其中最所悶急者,津船事也。春間發遣郞廳,摘奸各津,則大段腐破,不可使用者,合以計之十一隻也。改造之役,時日爲急,而所入材木,及所需功役等價,小不下價布十一同零,而百爾思量,萬無辦出之路,莫重津船,任其朽傷,不卽改造,則將未免各津塞路之患矣。考諸曹上久遠謄錄,則曾在丙申年間,備局別單書啓,京江過涉船隻,給價措備價木,工曹十同,兵曹十同,餘丁木十同,戶曹十同,繕工監·司饔院各三同,司僕寺二同,京畿監營,宣惠廳各一同,合五十同,令工曹專掌取用,仍爲遵行,故故相臣李浣,爲本曹判書時,各司所給價木,不爲受來,專以本曹鳩聚之儲,擔當造船,其後本曹,日漸疲弊,勢難支撐,故壬寅年因大臣陳達,有餘丁木六同白給,戶兵曹木各十同貸用之事,乙卯年因備局定案,有三十五隻船材分定兩湖及水上之事,丙辰年亦有津船十八隻造作役糧磨鍊上下事,以此觀之,則前後津船改造之時,米布等物,或白給或貸下,已有前例,而其非本曹獨當者,亦可知也。況今許多匠布見減之後,雖欲獨當,其勢末由,今此限滿津船十一隻改造時,容入米布,參酌劃給事,令廟堂稟旨擧行,何如?傳曰,允。備局謄錄
上在昌德宮。停常參·經筵。
自昧爽至辰時,有霧氣。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,自昨夕嘔氣又發,水刺粥飮,所進不過二三匙而輒吐,自初昏至夜分,嘔氣一樣云。臣等伏不勝驚遑之至,卽令醫女入診,詳知天明以後症候,議定當藥宜當。敢此問安,竝爲仰稟。答曰,知道。無事矣。再啓曰,卽伏聞入診醫女來傳之言,中宮殿症患,瘡口上邊近處酸疼,昨日消毒膏所付之處,至今痛勢未已,浮氣亦未消減云。臣等與諸御醫商議,則以爲就其中尤甚痛苦處,阿是穴二三處受鍼,以爲疎散之地,湯藥則嘔氣未盡鎭定,姑觀日間症候,更議生脈散及人蔘粟米飮,連次進服宜當云。受鍼時刻,隨時爲之之意,敢啓。答曰,知道。
吏曹啓目粘連,觀此兵曹佐郞李鼎相等上疏,則法典內京外儒生受業之師,其所訓誨之中,及第三人,生·進十人以上,有啓聞加資之規,前縣監柳沆,曾在辛亥年間,爲童蒙敎官,所誨儒生中,文科三人,生·進十三人敎官生徒之得參大小科十三人以上,啓聞加資,乃是法典所載,而以因其門生之疏請姜大復等前後陞資,非止一二,柳沆,敎授生徒,成就如此,則揆以法典,當依舊例一體陞資,以示褒賞之典,係是恩典,臣曹不敢擅便,上裁,何如?啓依所啓施行。
中殿受鍼後,中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
左承旨沈枰上疏。大槪,臣於杜門悚縮之中,誤恩忽降,復叨前職,決難冒沒承當,且臣賤疾方劇,委頓叫痛,時月之內,無望起動,喉舌重地,不可緣臣久曠,乞蒙恩遞,以便公私事。入啓。答曰,省疏具悉。爾其勿辭,從速察職。
兵曹判書閔鎭周上疏。大槪,臣於昨日,以湖閫差出事,有牌招之命,一縷未泯,誠不敢再徼問議之擧,忍死趨參政席,而一番勞動,賤疾尤劇,投身床席,無計轉動,不得不冒萬死更陳血懇。乞遞臣本兼諸任,以幸國事事。入啓。答曰,省疏具悉卿懇。卿其安心勿辭,調理行公。
平安監司趙泰采上疏。大槪,藩臬新命,遽及於千萬夢寐之外,驚惶震越,罔知置身之所,顧臣才分,決無勘承之望。懇乞亟遞新授職名,以重官方,以安微分事。入啓。答曰,省疏具悉。卿勿過辭,速往欽哉。
右議政申琓上疏。大槪,顧念職責之重,決難冒當,反承批旨之隆,冞增惶隕,更申由中之懇,復籲蓋高之聽。乞賜俯燭,收回成命,使國體無損,微分粗安事。入啓。答曰,省疏具悉卿懇。勤摯之意,屢悉,而巽讓之章又至,自愧誠淺,無以爲諭。卿其深念一體相須之義,安心勿辭,速出論道,以副如渴之望。仍傳曰,遣史官傳諭。
政院啓曰,持平金相稷,引避退待,今當處置,而大司憲金昌集,姑未肅謝,掌令元聖兪,方在任所,未及上來,掌令金致龍,持平李世維,俱在呈告中,無行公之員,除在外人外,未肅拜呈告人員,明日待開門牌招,以爲處置之地,何如?傳曰,允。又啓曰,凡金吾開坐之規,議讞之外,如刑推等事,雖次堂上,若二員備位,則開坐推刑,例也。今此科獄,按治旣久,了當無期,揆以國體,誠可寒心,如丙子科獄,將有議啓之事,則姑待判義禁出仕,而至於李聖輝等獄事,刑推命下之後,不可以首席之不出而一向廢坐,令次官逐日開坐,俾無淹滯之意,分付,何如?傳曰,允。已上朝報
上在昌德宮。停常參·經筵。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,夜間寢睡,或睡或覺,而連有呻吟之聲,四更進粟米飮數合,而亦不能順下,旋卽嘔吐云。臣等伏不勝憂悶之至,與諸御醫商議,則此是癰疽後,胃氣虛弱,痰飮滯膈之致,六君子湯,加砂仁炒硏五分,木香三分,以爲治痰鎭嘔之地宜當云,此藥卽爲劑煎以入,昨日阿是穴受鍼處,則令醫女入診後,更議爲當。敢此問安,竝爲仰稟。答曰,知道。無事矣。
政院啓曰,守令已署經者,尙不辭朝,事甚未安,數日內盡爲發送之意,分付該曹,何如?傳曰,允。
判尹吳道一上疏。大槪,京兆陞擢之命,萬無承當之理,乞命收還,以安微分事。入啓。答曰,省疏具悉卿懇。今玆陞擢,實循公議,卿其勿辭,安心行公。
府啓,竝引嫌而退,奏御文書,旣未覺察,揆以臺體,勢難仍在,請執義兪命雄,金相稷,竝命遞差。答曰,依啓。
吏曹啓曰,臺諫有闕,政事,取稟。傳曰,明日爲之。
藥房啓曰,卽伏聞中宮殿,自內移御云,自此相距稍遠,藥物出入,醫女往來之際,事多遲滯,可慮。臣等率諸醫等,進去于北所及舊司饔院,以爲推移容接之地,何如?答曰,移接於承文院,可也。
中殿移御後,中殿,藥房·政院·玉堂問安。答曰,知道。世子宮·嬪宮,政院·玉堂問安。答曰,知道。
刑曹判書金鎭龜上疏。大槪,臣以獄囚啓稟事,見非僚席,不可晏然。乞遞臣職,仍命更爲議讞,以伸公法,以安私分事。入啓。答曰,省疏具悉卿懇。卿無所嫌,安心勿辭,從速行公。
京畿監司書目,龍仁呈,以吏曹判書崔奎瑞病重上去不得事。啓。傳曰,卿勿固辭,從速上來行公事,回諭。朝報
備邊司啓曰,乙亥·丙子·丁丑飢饉,全家合沒,一依癘疫合沒者,詳査啓聞之意,分付該道矣。慶尙道外,咸鏡·江原·全羅·黃海等道査啓,連續上來,而只擧戶數,其所食穀物,不爲懸錄,不得循例回啓許減矣。此必未詳關文之致,穀物數爻,精査一時啓聞之意,分付諸道,何如?傳曰,允。
又啓曰,上年夏間,因榻前定奪,戊寅·己卯兩年癘疫,全家合沒之類,所食還上身役,精査懸錄啓聞之意,分付該道矣。厥後更有乙亥·丙子·丁丑三年飢饉,全家合沒之類,一體査啓之議,而不可一時竝行,故癘疫狀啓上來,穀物蕩減之處,飢饉沒死之類,一體査啓之意,卽爲行關分付,此是二件事,前後文書各異矣。今觀開城府上送癘疫全家沒死査出成冊,則戊己兩年以前,至於壬申以後各年,稱以全家沒死,飢饉癘疫,不爲區別,混錄於成冊中,其不體朝家分付之事,矇然修正上送之狀,殊甚可駭,成冊成貼前留守李墪,推考,成冊還爲退送,乙·丙·丁三年飢饉,及戊·己兩年癘疫,全家合沒之類,更爲區別精査,從速上送之意,分付,何如?傳曰,允。備局謄錄
禁衛營啓曰,本營軍兵,與御營軍相替立番矣。來六·七月,則本營軍兵,當爲停番,故內外各處馬步軍兵等,六月初一日,依例放送,而東營入直別驍衛,則與御營別馬隊替代,建陽門及西營入直步軍,以訓鍊都監砲手替代,本營則以京案標下軍四十名,入直之意,分付,何如?傳曰,允。禁營謄錄金霔校正。日記〈廳〉郞廳李運海書。
上在昌德宮。停常參·經筵。
下直,金化縣令金天基。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,夜間寢睡,比前夜則稍安云。卽令醫女入診,詳知症候後,再昨受鍼阿是穴,更爲受鍼當否議定,宜當。敢此問安,竝爲仰稟。答曰,知道。無事矣。再啓曰,中宮殿症患,卽伏聞醫女來傳之言,破腫處膿汁,比前多出,而再昨阿是穴受鍼處,浮氣及酸疼之候,猶未減歇云。臣等與諸御醫商議,則依前阿是穴二·三處,更爲受鍼宜當云。時刻則隨時爲之之意,敢啓。答曰,知道。
刑曹參議兪集一上疏。大槪,臣於長席之疏,有不敢晏然者。伏乞聖慈,俯賜諒察,亟命遞罷臣職,以重體禮,以安微分事。入啓。答曰,省疏具悉。爾其勿辭察職。
傳曰,典獄署摘奸,輕囚,放送。
傳,前縣監都永夏·黃胤耉·南哲明·李東卨·金始徽·李楙·金潚·李星耉·柳德玉·李汝柱,縣令李光朝,牧使嚴纘·趙泰來·任弘亮,都事李聖肇·尹夏敎·李岋,郡守李世晟·李世恒·李頤晩·鄭載恒·李漢珪·李萬齡·鄭齊斗·黃奎,持平權·李大成·黃一夏,正言朴見善·李德英·金昌直·丁道徽,弼善李光著·洪重夏,典籍鄭東虎·鄭啓章·金南賮,察訪許煜·鄭世翊,副正字權斗紀,獻納崔昌大,府使李允文·南弼星·許熲·洪夏臣·權詢·蔡以章·李暉·任鎭元·安世徵·柳命雄·李濟·鄭是先·趙爾重·朴星瑞,學錄安后靜,校理權尙游,正郞申奎,判官朴重圭·許堟·張善潭·金灝,文學李正臣,正字洪楀,司諫尹誠敎,參奉李烶·許榥,說書權忭,僉正崔宇泰,佐郞權益震,別提呂光周,副修撰李師尙,判書鄭載禧,監司洪得禹,參議朴泰淳,知義禁李玄錫,同義禁申厚命,承旨李壄,同敦寧李弘逸,光平君溟,司勇金琦,護軍李弘述·柳必興·尹恒美,五衛將呂尹齊,兵使柳星樞,部將閔周憲,萬戶金昌得,奉事李華益·池雨龍·卞爾玧等敍用,正言丁道徽,經歷金斗南,縣監李齊說·崔壽學,掌令李世奭,郡守李夏禎·李行成,府使元德徽·蔡以章·洪夏臣·李暉,護軍閔會重等職牒還授,承旨宋廷奎,監司洪得禹等,降資還授事,下吏·兵曹。
前禮曹判書申琓上疏。大槪,臣於前後辭疏,備陳職責之決難承當,寵命之不可虛辱,而恩兪旣靳,批旨愈隆,驚惶愧懼,益不知置身之所,玆冒煩猥之誅,更申疾痛之呼。乞賜俯諒,亟收成命,以重國事,以安微分事。入啓。答曰,省疏具悉卿懇。備悉予意於三度疏批矣。更何多誥?卿其毋執撝謙,速出論道,勉副至望。仍傳曰,遣史官傳諭。
政院啓曰,卽者,吏曹郞官來言,今日爲政事命下,而判書在外,參判·參議俱以病不來,不得開政云。參判趙相愚,參議徐文裕,竝卽牌招,使之開政,何如?傳曰,允。
中殿受鍼後,中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
禁府啓目,監役李明三,前縣監金得汶原情云云,泛稱遲晩,刑推得情,如何?啓除刑推議處。又啓目,前縣監金垕等原情云云,金垕段,泛稱遲晩,柳尙連段,承服不動,〈竝〉只刑推,何如?啓姑停刑推議處。
義禁府啓曰,今此科獄推覈之初,有逐日開坐間日刑推之命,故無故之時,則依此擧行矣。頃者諫臣,以逐日嚴問陳達,昨日政院,亦以逐日開坐啓稟,竝皆蒙允,依今番定奪,逐日刑推乎?敢稟。傳曰,依爲之。朝報
有政。吏批,以李師尙爲弘文校理。朝報
有政。吏批,以宋徵殷爲持平,趙泰老爲修撰,李廷揆爲監察,權尙游爲修撰。
政院啓曰,自前移御所,例有別爲禁喧之事矣。今亦依前例擧行事,分付該曹之意,敢啓。傳曰,知道。
兵曹啓曰,命下矣。上年景春殿移御時,銅龍·建陽兩門,以入直砲手,除出分把,往來雜人,一切嚴禁事,別單啓下,而本曹郞廳,與當所部將,眼同晝立一款,亦爲啓下,今亦依上年例擧行,而銅龍·建陽兩門把守軍,別單書入之意,敢啓。傳曰,知道。兵曹
上在昌德宮。停常參·經筵。
下直,長湍府使朴慶後,襄陽府使南致熏,兔山縣監魚景亮,禮山縣監李禎翊。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,夜間頗有虛煩之候,寢睡不得安穩云。臣等伏不勝憂慮之至,與諸御醫商議,則破腫已久,膿汁一向多出,間以糯米飯貼付,以爲引膿消毒之地,前進六君子湯,及人蔘黃芪湯,連次進服,宜當云矣。敢此問安。答曰,知道。無事矣。
忠淸監司書目,更申前懇,冀蒙恩遞事上疏上送事。啓。答曰,省疏具悉。卿勿過辭,從速察職。
兼工曹判書申汝哲辭職上疏。入啓。答曰,省疏具悉。卿其安心勿辭,調理行公。
校理尹趾仁上疏。大槪,敢陳私懇,冀蒙矜許事。入啓。答曰,省疏具悉。爾其勿辭往來焉。
院啓,闕庭出入之際,雖老病大臣,不敢以行步之艱,有圖便之事,而日者問安之列,兼工曹判書申汝哲,諉以脚病,坐於方席之上,使所帶下人,擧其四隅而出入焉,殊無入公門鞠躬之義,不可以秩高老衰之故,全無規警之道。請兼工曹判書申汝哲,從重推考。答曰,依啓。已上朝報
中殿·世子宮·嬪宮,藥房問安。答曰,知道。藥房啓曰,伏未審此時,聖體,若何?中宮殿症患,伏聞醫女來傳之言,昨日糯米飯貼付瘡口之後,膿汁多出,夜間寢睡,比前夜稍安,而水刺厭苦,則一樣云。臣等與諸御醫商議,則以爲前進湯劑,竝連進宜當云矣。敢此問安。答曰,知道。無事矣。
初三日問安及藥房啓辭疊書
上在昌德宮。停常參·經筵。
下直,燕歧縣監朴斗寅。
中殿·世子宮·嬪宮,藥房問安。答曰,知道。藥房啓曰,伏未審此時,聖體,若何?中宮殿症患,伏聞醫女來傳之言,昨日糯米飯貼付瘡口之後,膿汁多出,夜間寢睡,比前夜稍安,而水刺厭苦,則一樣云。臣等與諸御醫商議,則以爲,前進湯劑,竝連進宜當云矣,敢此問安。答曰,知道。無事矣。
掌令金致龍三度呈辭,入啓。遞差。
禁府,元振洙拿囚。啓。
吏曹啓曰,臺諫有闕,政事,取稟。傳曰,明明日爲之。
領中樞府事南九萬箚子。大槪,請治臣罪,以嚴公禮事。入啓。答曰,省箚具悉卿懇。於卿別無所嫌,安心勿辭,亦勿待罪。仍傳曰,遣史官傳諭。
假注書朴鳳齡改,代兪彦明。
右議政申琓箚子。大槪,旣被誤恩,出謝新命,前日所兼諸司提調,不可仍帶。請令該曹照例處置事。入啓。答曰,省箚具悉卿懇。箚辭,令該曹稟處。
平安監司書目,价川郡守金重九,受由上京,親病極重。順安縣監黃爾章,病廢職務,官事可慮,竝只罷黜。其代,令該曹斯速差出,催促下送事。
全羅監司書目,羅州牧使金萬增,靈巖郡守金俶,上納大同,過限已久,尙不裝載,不遵事目之罪,在所難免,爲先罷黜,其罪狀,令攸司稟處事。已上朝報
上在昌德宮。停常參·經筵。
下直,忠淸兵使南聚星,東萊府使金德基。
中殿·世子宮·嬪宮,藥房問安。答曰,知道。藥房啓曰,伏未審此時,聖體,若何?中宮殿症患,伏聞醫女來傳之言,昨日水刺所進,比前稍勝,而夜間則或睡或覺,頗有呻吟之聲云。臣等與諸御醫商議,則以爲,時無大段他症,前進湯劑,今姑竝爲連進宜當云,敢此問安。答曰,知道。無事矣。口傳啓曰,中宮殿症患,昨日則神氣蘇醒,玉體亦不至溫熱云矣。今日則伏聞寢睡不安,肌體洪熱云。在前如此之時,進服胎水,頗似有效,今日亦以胎水,和菉豆水以入之意,敢啓。答曰,知道。
校理李師尙辭職上疏。入啓。答曰,省疏具悉。爾其勿辭,從速察職。
宗簿寺官員,以提調意啓曰,頃因本寺啓辭,西陵都正煜,先罷後推事,允下矣。卽見其緘辭,則費辭自明,推諉下吏之狀,誠極不當。且以行韓原副正樞等,未經禫事,徑先付職之事,引以爲證,樞等若果如此,則不可以事在旣往而置之。自本府査出,則行韓原副正樞,行韓豐副正枰,行韓興令晳,甲戌五月遭母喪,丙子五月過大祥,卽爲付職,此不過欺瞞付職,有此蔑禮之事,宜加警責,以懲日後,行韓原副正樞,行韓豐副正枰,行韓興令晳,竝命罷職,何如?傳曰,允。
吏曹參議徐文裕上疏。大槪,賤疾沈痼,無望供職,日昨召牌之下,忍死趨承,而冒熱勞動,症情轉添,實無復起爲人之望。乞蒙恩遞,俾保危喘,附陳所懷,以備裁察事。入啓。答曰,省疏具悉。疏辭,令廟堂稟處,爾其勿辭,調理察職。
右副承旨趙泰東上疏。大槪,臣於吏曹參議徐文裕之疏,有不敢晏然者,不得不留疏徑出。伏乞治臣之罪,以正公法事。入啓。答曰,省疏具悉。爾其勿辭察職。
都承旨李震休上疏。大槪,臣於吏曹參議徐文裕之疏,有不可晏然仍冒於榮次者。乞蒙恩遞,以謝人言事。入啓。答曰,省疏具悉。卿其勿辭,從速察職。
宗親府,烏山君浻澳,去月二十三日卒逝。啓。
府啓,前參議金斗明,方在心服之中,二十七月之期未盡,而徑付軍職,繼除騎曹,循例陳疏,至登朝報,有若喪制已畢者然,其昏謬矇昧,莫此爲甚,決不可置而不論。請前參議金斗明罷職。寧邊府使李文海,爲人濫滑,行己鄙陋,從前莅任,輒有貪虐之名,西關雄府,本不合畀諸如此之人,而況其老父,年迫八十,貪戀饒邑,冒法遠赴,物情莫不爲駭。請寧邊府使李文海,罷職不敍。泰安縣監李纘源,到任以後,無一善狀,尸居其職,政委下吏,年分作結之時,怨謗朋興,軍丁充額之際,賄賂肆行,闔境嗷嗷,民不堪命,湖右之人,無不喧傳,如此之人,決不可置諸字牧之任,以貽生民之害。請泰安縣監李纘源,罷職不敍。答曰,不允。罷職事,依啓。已上朝報
宗親府啓曰,本府雖曰上司,旣無田畓漁鹽,只有些少奴婢,連値凶歲,幾盡散亡。故日益疲弊,莫能成樣者,誠如聖敎矣。今若不大段變通,實難修擧。臣等伏聞本府選上奴婢,在前移屬該曹,而卽今見存之數,幾至累千口云,奴婢數百口,還屬本府,收貢補用,則庶可成衙門貌樣。臣等旣承聖敎,不敢含默,敢此陳稟,令該院本府選上奴婢各二百口,擇其丁壯者,還屬本府,何如?傳曰,允。宗親府
上在昌德宮。停常參·經筵。
禁府啓目,吳碩夏·洪受禹,各刑問九次,宋晟,刑問八次,李聖輝·李秀哲·朴泰晦·金麟至,刑問各七次,李道徵,刑問六次,閔時俊,刑問五次,鄭順億,刑問三次不服,加刑得情,何如?啓各別嚴刑,期於得情。又啓目,前府使元振洙元情云云。承服不動,刑推得情,何如?啓除刑推覈處。
黃海監司書目,都事金德恒,連呈病狀,至於四次,不得已罷黜事。
中宮殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨日水刺所進,稍多,夜間寢睡亦頗勝,而右邊環跳下近處,又有疼痛之候云。臣等與諸御醫商議,則以爲,此是濕痰凝結之致,或不無因此成膿之慮,阿是穴三四處,隨時受鍼。前進湯藥,仍爲連進宜當云,敢此問安,竝爲仰稟。答曰,知道。無事矣。
都承旨李震休上疏。大槪,猝得暑癨,寒熱交攻,胸膈痞塞,頭目眩暈,嘔吐泄瀉,一時兼發,涔涔落席,人鬼未分,以此病狀,旬月之內,決無起動供仕之望。伏乞聖慈,亟遞臣職,俾得安意調治,以尋生路事。入啓。答曰,省疏具悉。卿其勿辭,從速察職。
政院啓曰,今日賓廳日次,兩司長官,當爲來待,而大司諫崔錫恒,除授已久,尙不肅謝,卽爲牌招察任,何如?傳曰,允。
傳曰,大臣·備局堂上引見。
吏曹啓目,粘連啓下是白有亦,右議政申琓所帶三司提調,俱是二員,而司僕寺,則原任大臣一員,旣已兼帶,似難仍兼是白乎旀,校書館·尙衣院,在前相臣,亦有仍帶之時是白乎矣,事係大臣,自臣曹不敢擅便,上裁,何如?啓依回啓施行。
兵曹參判李光夏上疏。大槪,臣於金吾之任,有不敢仍冒之嫌。伏乞遞改,以幸公私事。入啓。答曰,省疏具悉。卿其勿辭察職。
京畿監司書目,水原兼任振威呈,以刑曹參判李東郁辭職上疏上送事。啓。答曰,省疏具悉。卿其勿辭,上來察職。
藥房口傳啓曰,中宮殿症患,右邊環跳下疼痛處受針事,朝已啓達矣。繼伏聞,熱候頗盛,久而後始定,而日勢已晩,姑待明早入診,詳審症情後,更爲議定之意,敢啓。答曰,知道。
今日引見時,判義禁李世華,更爲牌招察任事,及吏曹判書崔奎瑞,兵曹判書閔鎭周,竝姑爲改差,其代,今日開政差出事,榻前下敎。
右承旨洪受疇上疏。大槪,史官,推諉不來,藥房趁未傳啓,臣雖代房,難免疲軟不職之責,請治臣罪,以肅朝綱事。入啓。答曰,省疏具悉。爾其勿辭察職。
待敎李台佐上疏。大槪,臣有不能檢下之失,陳疏自列,乞削臣職,以重史局事面事。入啓。答曰,省疏具悉。爾其勿辭察職。
今日引見時,持平姜履相所啓,請寧邊府使李文海罷職不敍。措辭見上上曰,不允。又所啓,請泰安縣監李纘源罷職不敍。措辭見上上曰,更加詳察處之。
右尹李國華上疏。大槪,臣於吏曹參議徐文裕之疏,有不可晏然者,乞遞臣職,仍收資級,以重名器,以安賤分事。入啓。答曰,省疏具悉。卿其勿辭,從速察職。
奉敎洪重益上疏。大槪,臣有不能檢下之失,至被承宣之斥,玆敢露章自列,乞遞臣職,以安私分事。入啓。答曰,省疏具悉。爾其勿辭察職。
檢閱尹志和牌不進,依承傳罷職。
大臣引見時,左副承旨李彦紀所啓,臣於科獄,有所見敢達矣。罪人等用奸情節,旣已畢露,而久不承款之故,曾有間日嚴刑之敎矣。頃因諫臣之陳達,又有逐日加刑之命,除非逆獄罪人,雖係死罪,逐日嚴刑,旣非常法,且關後弊矣,諸大臣方爲入侍,下詢而處置,何如?領議政徐文重曰,臣於伊日,亦爲入侍,而臣有耳病,不能遠聽,未及詳聞矣。及見擧條而後,臣始知之,蓋鞫獄外逐日用刑,旣無前規,間日嚴刑,亦足取服,臺臣所達,殊甚過當,承旨之言,是矣,依前下敎,間日嚴刑,宜矣。上曰,鞫獄之外,不爲逐日用刑之說,是矣。間日嚴刑之意,則着實分付,可也。領議政徐文重曰,政院亦當嚴明申飭矣。判尹吳道一所啓,因前判尹金鎭龜所達,閭家犯路處査治事,收捧五部成冊,則殆近五百戶,閭家之廣占基趾,多犯街路,實爲近日之痼弊,所當一切禁斷,而卽今都下之民,累經飢疫,瘡痍未蘇,不可一一毁撤治罪,致有騷擾之患,其墻垣藩籬,尤甚犯路者,爲先撤毁,當該部官,參酌警責,似合事宜,下詢大臣而處之,何如?上曰,夜晝介及於義宮洞口,街路漸狹,宜令定制禁斷,而五百餘家,不可一一毁撤,其中尤甚處,爲先毁撤,此後如有犯禁者,部官及犯者,另加治罪,好矣。領議政徐文重曰,大路左右行廊,各有家前小地,又有川渠矣,數十年前,始爲作家,其時故判書李一相,爲判尹禁之,而人多以民怨爲咎而止,仍而濫觴,今至於不可禁之地矣。卽今又有退其川渠,或越犯造家者有之,如此之類,不可不嚴禁,不然則前頭漸致廣占之患,令該曹明白禁斷,宜矣。吳道一曰,依大臣所達,以川渠爲限禁斷,而其外則不可猝然毁撤矣。刑曹判書金鎭龜曰,當初臣之所陳,非欲以地界爲限,盡爲毁撤,以爲民弊,大凡法令,必須申明嚴飭,然後民可以有所畏戢,故敢達矣。有川渠之處,則當以川渠爲限,而至於擧動時經過之地,則尤不當犯路作家,自本府詳細摘奸,參酌毁撤治罪,以懲日後,有不可已,吳道一之所達,宜矣。吳道一曰,闕前御街及川渠有限處,尤甚犯路者,當令毁撤,而其餘則仍存,宜矣。上曰,依大臣所達,以川渠爲限,尤甚犯路者,撤毁。此後則嚴加禁斷,可也。吳道一所啓,四山禁標內,埋葬掘移事,前判尹金鎭龜,旣已陳達矣。卽見二部狀報,則埋葬中或有窮殘兩班,而其外則無主,不知誰人之入葬,至如飢民道殣之類,尤難一一移埋,至於盡爲掘棄,則亦所不忍,只令有主者掘移,而無主者仍置,自今嚴禁,毋敢入葬,似宜矣。上曰,所報之類,幾何?吳道一曰,兩部合十餘處,而諸部之報畢來,則其數必多矣。刑曹判書金鎭龜曰,吳道一所達之言,蓋有見矣。禁標之內,肆然入葬,極爲未安。故臣於曾前,有所仰達,而卽今形勢,入葬者年久,實難掘移,自今以後,申明禁斷,宜矣。吳道一曰,古塜非所可論,而入葬未久有主之塜,則宜令掘移矣。金鎭龜曰,雖或有主之塜,尤甚窮殘者,則有難使之掘移,此則令五部各捧成冊,該府摘奸後,參酌處之,宜矣。左尹羅弘佐曰,四山經界不明,本府亦無見出文書,或云自城門十里,或云自鍾樓十里,而必須先定界限,然後始可禁之矣。上曰,卽今報狀者,乃何部耶?吳道一曰,西南二部先報,他部則未及齊報,而東道尤多云矣。上曰,禁標內,則同是犯禁,所當盡掘,而五部之內,其數必多,有難一時掘移,此後則分明定界,着實嚴禁,犯者一一掘移,當該官員,從重論罪,可也。金鎭龜曰,經界雖未詳知,而臣意,則自前入葬禁標,與松禁有異,東道地名,有所謂加五里者,蓋松禁則初限十里,而又加五里。故其五里之內入葬者,則例不得任意斫伐其墳木矣,北道亦如此云。今此入葬禁斷,則似當以漢城府及外邑地界,爲限矣。又所啓,向來京山松木,盡爲蟲損,四山濯濯,所見愁慘矣。數年間雜松方生,稍有向茂之望,近接五部所報,則松蟲更爲漸熾云,若不預爲除去之道,而任他置之,則不久當爲赭山,欲爲分付五部,各率洞內軍,使之捕捉,而人力不足,則徒延時日,終不着實矣。或謂多發坊民,限數日大捉,則庶可摧折其熾蔓之患,而第此時坊民之調發,雖似有弊,然城內坊民,與外方農民有異,而趁時捕捉之擧,在所不已,故敢達矣。上曰,所當趁卽捕捉,而若不着實爲之,難禁熾蔓之勢,依所達多發坊民,定日捕捉,可也。領議政徐文重所啓,迺者臺臣金相稷,以姑寢輿地勝覽刊行事陳疏,啓下本司,本司未及回啓。故今日入侍,敢此仰達矣。諸議皆謂,所入物力浩多,有難容易刊出。故左相亦以爲,刊行未易之言,誠然,而旣始之後,則不可中止,草本則各令在家修正,看其卷帙,書出正本,以爲待時刊出之地,則似好矣。今者主管大臣,方爲入侍,下詢而處之,何如?判敦寧崔錫鼎曰,金相稷,慮其鋟梓印出之甚難,乃有姑寢待年之請,而此蓋未知其事勢之故,古之輿地勝覽,始役四年而訖工,又以爲,定題詠添入之故,延過一年,合五年而完畢,而今番則着實爲之,不至如此之久,然亦非一年之內,所可成帙,則刊行之難易,固非今日之可論,而設令畢工,毋煩地部經費,分送兩南列邑,則自可刊行矣。當初命小臣主管此事,凡干節目,從略啓下,而卽今員役,猶有三四人,雖些,亦涉煩費,今宜參量減省,凡事更加節約,以爲得當矣。退出後,當以草記仰達矣。徐文重曰,自京師刊行,果爲未易,令外方鋟梓,宜矣,而至如紙地筆墨,則自戶曹給之,在家修正,些少員役,亦令除減,好矣。上曰,依爲之,而鋟梓等事,畢修後更稟,可也。已上朝報
領議政徐文重所啓,頃仍左議政李世白榻前陳達,倭館修理事,全委倭人,價銀則料理備給事定奪矣。今見慶尙監司李世載報本司文狀,則價銀或盡料理,而不足之數,亦至一千餘兩,請得取用於統營云。統營銀貨,本不干於民役,而他無料理之道,卽今統營所儲,尙有一萬餘兩云。其中一千三百兩,移送東萊,以爲充用之地,何如?上曰,以此充用,似好,宜爲之。又所啓,水原爲邑,畿輔重地,故每於差出之時,廟堂例爲相議議薦矣。今此水原府使朴明義,自廟堂纔已議差,而曾任安州時,有犯越七等之科,卽今未越之數,尙有三等,故呈狀本司矣。法例不宜赴任,而水原則與他郡邑有異,難於得人,朴明義,仍令赴任,何如?上曰,越等蕩滌,使之赴任,可也。右議政申琓所啓,今於倭館重修之事,臣亦有所仰達矣。倭館新造之後,臣以御史,適往本道,親見形勢,舊館則基址間閣皆少,而新館則間閣倍大,墻垣甚廣,人言中足以藏置萬金,道內物力,幾盡於此,卽今交隣已久,無他可虞,而廣造館宇,使敵兵恒留於我境者,至於此多,而倭船往來無時,雖曰報知其數,而昏夜去來之際,不能盡知,實非慮患之道矣。當初營建之日,旣從倭人之言,如是侈大,故到今重修之時,費用之廣,自至如此,今若諉以備給價銀,而自我亦無造給之事,間架多少,非吾所知,而倭人亦以爲,我自重修,雖有間架添造之事,非貴國之所知,而任意造作,則必不無侈大之弊,而前頭修改之費,又倍於今日,此亦不可不慮,東萊府使及訓別等處,別爲申飭,雖一間,使不得添造,宜矣。徐文重曰,當初廣造,任使之臣,難免其責,而卽今重修,則一從擲奸時間架修理而已。申明嚴飭於差使員邊將及監董官處,舊家外,切勿許一間加設之意,分付東萊府,宜矣。上曰,右相所達,是矣。傷毁處修改,而間架則勿令漸廣事,分付申飭,可也。江華留守閔鎭厚所啓,江都軍丁,中軍多有句管之事,況今癘疫之餘,物故闕額,尙未盡充,尤不宜付之生手。故自前留守遞任時,中軍例爲改差,而臣則以前留守所差中軍金錫命,仍存不改矣。且江都中軍,定其朔數事,曾有朝命云,自今更爲定式,依平壤中軍例,定其朔數,何如?上曰,定式之事,中間何以革罷乎?閔鎭厚曰,特其後留守,不爲遵行耳,別無革罷之擧矣。徐文重曰,先臣爲留守時,臣亦隨往,而中軍定朔之事,臣未聞知矣。平安·咸興兩邑中軍,則自兵曹差遣。故有定朔之事,而江華則留守自望差定,似不可定限,此亦自兵曹差遣,仍爲定朔,宜矣。閔鎭厚曰,兩界中軍,雖自兵曹啓下,例爲問議於本道監司云,此亦與留守相議差遣,定其朔數,似好矣。上曰,自今定式,令兵曹啓下,定其朔數,可也。備局
吏批啓曰,判書在外,參議陳疏受由,小臣獨政未安,何以爲之?敢稟。傳曰,仍爲之。吏曹
引見入侍時,左副承旨李彦紀所啓,嶺南慶州·機張等地,自古産出人蔘,而品性比他蔘最佳,中國之人,以羅蔘爲上品。蓋慶州,卽新羅古都也。一自本道進獻革罷之後,採收之路遂絶,以邦內所産之佳品,不得進用於御藥者,事甚慨然,臣待罪嶺南時,得用於病患,其效自別,臣意以爲,前貢雖難復設,御藥所用略干斤,使慶州等數邑,依前採取以納,而大同米,別爲計減,則事甚便當。故以此意嘗言於藥房提調,而亦欲一陳於榻前者,久而未得可言之端矣。今仍閔鎭厚所達蛇油丸之事,敢此仰達矣。右議政申琓曰,李彦紀前日果有所云云。故常欲陳達變通,以爲取用之地,而姑未及爲之矣。除減數邑大同,使之採納,似宜矣。上曰,依爲之。惠廳
有政。吏批,以魚史徽爲靈岩郡守,宋廷奎爲羅州牧使,金相稷爲文學,金柱臣爲順安縣令,李世維爲掌令,金萬相爲价川郡守,金昌集爲典醫監提調,金獻龍爲司僕正,李德英爲持平。
上在昌德宮。停常參·經筵。
下直,坡州牧使李敏英,南原府使朴昌漢。
司諫林濩三度呈辭,入啓。遞差。
中殿·世子宮·嬪宮,藥房問安。答曰,知道。
藥房啓曰,酷熱比甚,伏未審此時,聖體,若何?中宮殿症患,伏聞醫女所傳之言,則夜間寢睡稍安,而睡覺時,則連有呻吟之聲云。令醫女入診,詳知脚部痛候加減後,議定受鍼,宜當,敢此問安,竝爲仰稟。答曰,知道。無事矣。
待敎李台佐,奉敎洪重益,牌不進,依承傳罷職。
江原監司書目,金城縣令洪得龜身病,受由上京,久不還官,不得已罷黜。其代,令該曹擇差,催促下送事。
藥房再啓曰,卽伏聞入診醫女來傳之言,中宮殿症患,右邊環跳下痛處,比前稍減,而朝來又有煩熱之候,雖不如昨日之甚,神氣猶未淸快云。臣等與諸御醫商議,則阿是穴受鍼,姑觀前頭痛勢加減,更爲議定,湯劑,則水刺進御時嘔氣,今已鎭定,六君子湯停止,前進收功萬全湯加入中,更加連翹一錢,連爲進服,宜當云。此藥一貼,卽爲劑煎以入之意,敢啓。答曰,知道。
參知金鎭龜上疏。大槪,臣於昨夜政廳,因承旨之不卽進來,以致虧損體例,玆敢首實自列,乞蒙遞斥職名事。入啓。答曰,省疏具悉。爾其勿辭察職。
左副承旨李彦紀上疏。大槪,臣於政官之疏,有不敢獨爲晏然者,而自去夜猝患暑癨,症情危惡,委頓直廬,作一僵屍,乞蒙恩遞,以存事例,且得及時調治,以尋生路事。入啓。答曰,省疏具悉。爾其勿辭察職。
吏曹啓曰,臺諫有闕,政事,取稟。傳曰,明日爲之。
掌令李世維上疏。大槪,陞除恩命,決難承當,敢陳危懇,冀蒙鐫遞,兼附愚見,以備裁幸事。入啓。答曰,省疏具悉。疏辭,當與廟堂稟處,爾其勿辭,調理察職。已上朝報
政院啓曰,檢閱尹志和,待敎李台佐,奉敎洪重益,相繼違牌坐罷。故不得已以兼春秋啓下入直,而莫重史局,上下番不備,連以兼春秋代直,事甚苟簡,前翰林朴弼明·李,曾以相避,不得付職,久矣。今則無可避,竝於今日政,使之付職,牌招察任,何如?傳曰,允。已上朝報
未時,太白見於巳地。
李彦紀,以義禁府言啓曰,臣等以科獄罪人刑推事,今方開坐,卽見月令醫員金尙炫手本,則罪人李聖輝,本有疝氣,因得暑瘧,上吐下泄,不省人事云。凡罪囚病重,則待差施刑,雖有前例,而今此聖輝,旣有逐日嚴刑之命,則臣等不敢擅自停刑,何以爲之?敢稟。傳曰,待差加刑。
左副承旨李彦紀疏曰,伏以,臣於昨夕,兼進吏,兵批政廳,而先詣吏批,望筒落點後,將欲次往兵批矣。吏批下直,未及承批,徑先離次,事體未安。故待批之際,更鼓已四下矣。兵批,以新判書命招,以夜深不得啓請,軍職望筒之入,亦因以差遲,勢雖使然,有違常規,無非臣昏謬遲滯之致也。政官旣以此陳章自劾,則臣何敢晏然於職次乎?且臣去夜政廳罷歸之後,猝然中暑,頭痛大作,寒熱交極,胸膈痞塞,腰腹膨脹,達宵宛轉,氣息奄奄,委頓直廬,作一僵屍,以此病狀,旬月之內,決無供劇之望。伏乞聖明,亟遞臣職,以存事例,且令及時調治,以尋生路事,臣無任云云。答曰,省疏具悉。爾其勿辭察職。已上燼餘
上在昌德宮。停常參·經筵。
下直,江原都事朴行義,富寧縣監南受萬。
中宮殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨夕水刺之進,稍勝,夜間寢睡,亦頗安云。臣等與諸御醫商議,則以爲,前進湯劑,竝連進宜當云,敢此仰稟。答曰,知道。無事矣。
禁府啓目,鄭順億更推云云。觀此招辭,則吳碩夏·洪受禹等,潛出皮封,使閔時俊·文次星·金天義·金時興·辛馨馥等,傳給各人,而皮封一張,則其亦傳給李道徵事,及前後銀貨分食等,各項問目,箇箇直招,別無更問之端,停刑仍囚,以待諸罪人承款後,一時稟處爲白乎旀,且其招辭中,昨日午,後門軍士李一賢,一書來給是白去乙,柝見則乃宋晟之書,而書中有曰,汝若抗拒,則吾有生路是如爲白有置,一賢拿囚推問爲白有旀,皮封傳給是如爲白在,文次星·金時興·金馨馥等,方在本府囚禁中,金天義段,時囚刑曹,亦爲拿囚,傳給皮封事狀,一時推問後,稟處,何如?啓依允。又啓目,罪人吳碩夏·洪受禹,各刑問十次,宋晟九次,李秀哲·朴泰晦·金麟至各八次,李道徵七次,閔時俊六次,忍杖不服,竝只加刑得情,何如?啓除尋常各別嚴刑,期於輸情。
平山府使申益恬,慶尙右兵使遞來。
禁府,金天義·李一賢拿囚。啓。
平安監司趙泰采上疏。大槪,敢陳私懇,乞蒙恩暇,以伸至情事。入啓。答曰,省疏具悉。卿其依疏辭往來焉。
檢閱金興慶上疏。大槪,臣於直廬,得聞母病猝劇,不得不陳章徑出。乞遞臣職,以便救護,仍治臣罪,以肅朝綱事。入啓。答曰,省疏具悉。爾其勿辭,救護母病。
藥房口傳啓曰,頃日洪瑞龜,麝香膏稟啓試用矣。腫口膿汁多出,紙撚輒自拔出,藥力不行。故近日則姑爲停止,待前頭膿汁稍減後,更試之意,敢啓。答曰,知道。再啓曰,卽伏聞醫女所傳之言,嬪宮,自三四日前,有手足肢節作痛之候,粥飮藥物,輒爲嘔吐云。臣等不勝驚慮之至,與諸御醫商議,則以爲,此是前患痛風之症,因暑感有復發之漸,靈仙除痛飮元方中,麻黃減五分,加黃柏鹽酒炒褐色,紅花酒洗各五分,連進三四貼,足部,太衝·絶骨,手部,合曲·曲池,頭部,風地等,左右穴受鍼宜當云。湯劑則卽爲劑入,受鍼時刻,則隨時爲之之意,敢啓。答曰,知道。
大司憲金昌集三度呈辭,及都承旨李震休再度呈辭,入啓。遞差。
吏曹判書李世華上疏。大槪,疾病沈痼,情勢窮蹙,斷無陳力就列之望,瀝盡肝血,敢留一疏,擔舁下鄕,乞伏刑章,以重國體事。入啓。答曰,省疏具悉。卿其勿辭,從速行公。
嬪宮受鍼後,藥房·政院·玉堂問安。答曰,知道。
義禁府啓曰,本府罪人鄭順億招內,所因文次星等,今方開坐推覈捧招,而其中所謂金天義,卽李秀哲奴子也。所當問者,皮封傳給情節,銀子分食與否而已,則此與直證其主之罪犯,似有間隔,而第新頒手敎,有奴之於主,設有可問之事,勿以爲證,勿以爲質之文,何以爲之?敢稟。傳曰,勿問。已上朝報
吏批啓曰,判書未肅拜,參議陳疏受由,小臣獨政未安,何以爲之?敢稟。傳曰,仍爲之。吏曹
戶曹啓曰,故右議政鄭維城,己亥年告訃上使恩賜田結,尙未準受矣。忠淸道堤川縣屬公田畓竝七十七負四束,自本家望定願受,依例折給,何如?傳曰,允。戶曹
有政。吏批,以朴乃貞爲金城縣令,吳道一爲司僕提調,李世華爲尙衣提調,成虎臣爲左通禮,吳道一爲軍器提調,李世華爲知經筵,朴喜祖爲戶曹佐郞,柳泰明爲兵曹佐郞,兪命雄爲司諫,柳成運爲掌樂正。
奉敎朴弼明,待敎李㙫,牌不進,依承傳罷職。
檢閱金興慶牌不進,依承傳罷職。
謝恩,兼春秋盧世夏。朝報
行吏曹判書李世華疏曰,伏以,臣於千萬夢寐之外,東銓除命,適及於病伏垂死之身,臣聞命驚惶,罔知所措也。臣本庸下,百不及人,尋常職事,亦難承堪,況此進退人物之任乎?臣於頃年忝叨是職,不自揣量,暫經都目大政,儒臣疏中,私〈?〉臣不忠之說,至今思之,魂骨俱驚,尙逭刑章,其亦異事,已試僨敗之身,貪榮戀寵,今又冒據,則人言如何,國體如何,臣之廉隅,亦如何哉?今臣望八之年,疾病沈痼,鬼事已迫,自上年每陳休致之請,而聖明不惟不許,除命如是沓至,近以金吾兼任召牌之違,已至四度,罪戾日增,分義日壞,此豈臣所樂爲者哉?實由於精神筋力之無可奈何故也。向臣之擔舁病軀,自京上來,趨參起居之班,仍復進留郊外者,實爲坤聖患候非細,臣子道理,不敢退在外處之致,而難堪之任,又及於此際,使臣情勢窮蹙,進退狼狽,臣若仍留近京之地,不卽決去,則是所以僥倖於敦迫,欲爲抗顔冒出之計耳。臣豈爲忍如此態哉?臣之死期,非朝卽夕,與其暫住於此,更辱召命,寧不如速被顯戮,歸骨故山之爲愈。故刳盡肝血,敢留一疏,仍爲下鄕,臣之此擧,今已至再,揆以王法,豈可一刻假息於覆載之間哉?伏乞□□□□□。答曰,省疏具悉。卿其勿辭,從速行公。
平安監司趙泰采疏曰,伏以,臣以不才,濫叨西藩重寄,辭不獲命,將赴任所,第有私悃之切迫者,不得不仰陳黈纊之下,以冀聖慈之矜許焉。臣之父墳,在於忠淸道木川地,今當遠出,展省將曠,欲於辭陛之前。請暇往返,而祖父墳山,亦在於全義地,全義之於木川,壤地相接,其在私情,又不容不轉往榮掃。且臣之老母,方在臣兄珍山郡守臣泰果任所,稍待秋涼,將往臣營,而病母臨年,雖數月暫離,情理缺然,亦所難堪,臣旣下往全義,則更費兩箇日字,可以往覲,而凡玆三款之請,俱非循例乞暇之事,徑情擅行,亦有所惶猥不敢者,玆敢冒死呼籲於天地父母之前。伏乞聖慈,俯諒懇惻之私情,特許旬望之暇,俾臣得以伸至情,千萬幸甚云云。批見上
檢閱金興慶疏曰,伏以,臣之病母,在客月初,猝得左項癬瘡,雜施砭藥,僅得少痊,而餘毒未消,每有更肆之慮矣。卽見家中所報,則自數日來,前日所患癬瘡,聚氣成腫,其大如拳,色且不吉,紅暈遍滿于頷下,浮氣延及于面部,痛苦如刺,達夜叫呼,晷刻之間,若將難保云。臣聞來驚煎,方寸交亂,非不知所叨職任,有非他司之比,而至情所迫,鈇鉞是冒,敢將血懇,仰瀆宸嚴之下,不忍暫留,蒼黃出去。伏乞天地父母,特推孝理,俯垂矜察,亟命遞臣職名,俾得專意捄護,仍治臣擅離職次之罪,以正王法,千萬幸甚云云。批見上
南正重,以纂修廳言啓曰,本廳堂上四員中,申琓陞拜相職,姜鋧在徒,李玄錫罷職,無故行公,只有大提學吳道一矣。李玄錫,纔有敍命,使之仍爲察任,二員有闕之代,今當差出,在前勝覽撰出時,通政數人,亦有差出之例,今亦依此,以戶曹參議兪得一,大司成尹德駿,差下,郞廳八員內,南正重,陞拜承旨,閔鎭遠自初呈狀,無意察任,近又長在闕中,今姑改差,其代,以前弼善洪重夏,校理李師尙差下,使之察任,何如?傳曰,允。燼餘
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞醫女來傳之言,昨日水刺進御之數,比前尤爲減少,夜間雖有入睡之時,而睡覺則連有呻吟之聲云。待醫女入診,詳知症候,前進湯劑連進與否,更爲議定。嬪宮症候,醫女來傳,夜間痛勢,少歇,寢睡稍安云,湯藥則依前連進,受鍼則今日拘忌,姑爲停止宜當,敢此問安,竝爲仰稟。答曰,知道。無事矣。
禁府啓目,文次星等更推云云,觀此各人等所供,則文次星段以爲,出榜日罷漏前,閔時俊,來到吳碩夏所宿之房事段,雖曰孟浪是如爲白良置,皮封三張,出給於李聖輝·朴弼渭·李秀哲等說,因査同官廳直金泰時聞知,則其中李秀哲處所送皮封段,泰時爭先持去傳給是如爲白乎旀,銀貨二十兩內十五兩,與泰時·天義,分給於順億,其餘則略備酒饌,仍與共食是如爲白乎旀,辛馨馥段以爲,出榜前一日人定後,金庶尹奴,假羅將英一,招矣身言曰,鄭順億,若有所傳之物是去等,卽爲出給亦云云。其日二更量,試券皮封各一張,果爲來給是白去乙,由門隙出給其試券皮封於英一,則三更量,其試券皮封裹紙還送矣身。故矣身,傳與順億爲白乎旀,銀封事段,軍士辛聖敏,言矣身曰,金庶尹家所送銀子一封,給與順億,而元不分食是如爲白乎旀,金時興段以爲,矣身與宋晟,同里居生,情義相親是白如乎,以封官廳直書吏,入去場屋,出榜之曉,封官,亦與順億開皮封樻用奸之時,現露於矣身,故皮封一張,防口次許給矣身,而宋晟來待於棘場之外,而招矣身是白去乙,矣身,知宋晟之來,所得皮封,果爲出給,則一如所給皮封貌樣,作他皮封,還爲來給是白去乙,出榜紛擾之中,以其新皮封,結於其試券是如爲白臥乎所,各人所供,與順億之招,雖有差殊之處是白良置,傳給皮封用奸情節,則皆已畢露,一如順億所供,更無可問之事。上項文次星·金時興·辛馨馥等乙良,姑爲仍囚,以待結末後稟處爲白乎旀,以各人等直招辭緣,添入於李聖輝等刑推問目中爲白乎旀,金天義段,旣有勿問之敎,還送刑曹爲白乎旀,李一賢段,以其矣招辭觀之,獄中傳札,迷劣所致,雖無用奸之迹,亦不可全然置之,移送刑曹,參酌治罪爲白乎旀,敎誘軍士潛自通書,使之抗拒者,尤極痛駭,此一款段置,亦爲添入於宋晟問目中,何如?啓依允。
正言兪命凝啓曰,新除授司諫臣兪命雄,卽臣之從兄也。揆以法例,在所當避,何可一刻仍冒於臺次乎?請命遞斥臣職。答曰,勿辭,退待物論。
藥房再啓曰,卽伏聞入診醫女來傳之言,仍與諸御醫商議,則以爲,中宮殿症患,右邊脅下,及環跳穴近處,疼痛之症,今雖減歇,而腫口膿汁流出,一向數多,色且白濁,似是新膿之汁,破腫已久,元氣漸似不逮,近日之進水刺,或有加減多少之不同,而槪以言之,則不如四五日之前,卽今所急,惟在於調胃進食,收功萬全湯,雖有雙補氣血之功,終涉苦口,今姑停止,人蔘黃茋湯,去遠志·白茯神·竹葉,加白茯苓·蓮子各一戔,竝與五戔重蔘茶,連次進服,以爲專補元氣之地,宜當云,依此煎入之意,敢啓。答曰,知道。
府啓,請寧邊府使李文海,泰安縣監李纘源,罷職不敍。措辭見上答曰,不允。末端事,依啓。
都承旨李墪上疏。大槪,銀臺長席之命,決非如臣譾劣,所可一日冒叨者。懇乞亟賜遞斥,以安微分事。入啓。答曰,省疏具悉。卿其勿辭,從速察職。
兵曹判書吳道一上疏。大槪,新授本兵之任,萬不近似,懇乞亟賜遞免,回授可堪之人,以幸國事,以重官方事。入啓。答曰,省疏具悉卿懇。卿其安心勿辭,從速行公。
獻納柳重茂上疏。大槪,臣旣有奏事過當之失,而病不能詣臺自列,敢以一疏,悉暴難安情勢,伏乞亟遞臣職,以安愚分事。入啓。答曰,省疏具悉。爾其勿辭,從速察職。
持平李德英上疏。大槪,屛跡省愆之中,恩敍除命,次第而至,驚惶震越,不知所措。銜恩畏義,固當竭蹶趨謝,而賤疾方苦,無望起動,玆敢冒死陳懇,冀蒙恩遞,兼附區區所懷,以備裁幸事。入啓。答曰,省疏具悉。疏辭未必盡是,而有懷必陳,庸何傷乎?至於瓦石之取用,非今創始也。爾其勿辭,從速察職。
左議政李世白箚子。大槪,懇乞亟賜遞免,以保病喘,以存國體事。入啓。答曰,省箚具悉卿懇。銓官之疏,不必深嫌,而箚末所陳,殊可駭然,事體所在,不宜置之。趙相愚,從重推考,以示警責之意,卿其安心勿辭,俟間視事,用副予望。仍傳曰,遣史官傳諭。
左副承旨李彦紀上疏。大槪,臣於諫臣之疏,有不敢晏然者,乞蒙恩遞,以安私分事。入啓。答曰,省疏具悉。爾其勿辭察職。
兵曹參判李光夏辭職上疏。入啓。答曰,省疏具悉。卿辭至此,金吾之任,當許遞,卿其勿辭察職。已上朝報
政院啓曰,兼春秋有闕之代,令該曹口傳差出事,啓稟允下,卽爲分付矣。本曹郞廳來言,參判趙相愚,以大臣之箚,臺臣疏語,情迹不安,不敢行公,參議徐文裕,身病受由之中,亦仍臺臣疏,不得晏然擧行云。累次往復,終未差出,兩人所遭,旣非尋常,則情勢果爲難安,而旣已啓下之事,尙此遲延,何以爲之?敢稟。傳曰,差出。吏曹
左議政李世白箚曰,伏以,臣於春間新經大病,未及蘇完,又當暑月,每年所患注夏之症,輒復乘弊而發,視前倍劇,重以荐遭私戚,悲哀內鑠,輾轉傷損,殆無餘地,種種危惡,難以名狀,委身牀席,奄奄欲盡,衰朽積敗之餘,以此病狀,決無復起供仕之望,豈可以台府重地,作臣養病之坊?雖不敢輒煩陳乞,而狼狽悶迫,誠不知所出。且伏見吏曹參議徐文裕疏中一款,極論待從臣父祈恩之非,至以續續陳達,事甚屑越爲言,臣於年前,亦嘗有一二所陳,則固已愧懼不安矣。又有一事,關係事體,終不容泯默者,日昨吏曹參判趙相愚,以首相所薦,擬兩銓長望,來示於臣,而臣方在朞制未成服之前,未得行公,若私相通議,則或有可否,而今旣備忘書出銓官特示,則自與私問有異,何可參涉於其間乎?以此答送而已,略無一言可否。今聞相愚,到右相家,問臣意何如,則答以右相,亦無他話,但曰可矣云。夫兩銓薦擬,豈非等閑公事,以大臣之言,傳于大臣,亦非等閑酬酢,而稱以臣言,傳於僚相者,初非出於臣口者,不知相愚何所據而爲此言也。凡於彼此通議之際,若使所傳,非其所言,則其爲後弊所關,又將何如?此是曾所未有之事,臣駭訝莫究其故,無非如臣無似,忝居議政之列,不能有無輕重之致,只自內訟,何可責人?伏乞聖明,察臣情勢,亟賜斥免,以保殘喘,以存國體,不勝幸甚云云。批答見上
兵曹判書吳道一疏曰,伏以,無狀愚臣,叨逢盛際,竊念,不可强者,才也,不可踰者,分也。量淺而滿盛則溢,□□□□負則躓,必然之理也。古之明王哲辟,必欲難愼於任人,量其長短,較其輕重,用無違才,惟器是適。故天工無曠,庶績其凝,苟其不然,冒進之患生,曠官之刺興,國之亂亡隨之。嗚呼,可不懼哉?今之本兵,則古周官大司馬之職也。實任詰戎兵,掌邦政之責,其得人與否,而戎事之善敗,決焉,國家之安危,係焉,其任之重,爲如何哉?歷數國朝,膺是任者,若非才猷素著,望實俱優者,而及至挽近,雖曰乏人,而豈有如臣無似,濫竽竊吹者乎?矧今機務泮渙,簿書山積,苟非通才敏手,莫宜堪居。臣本書生,迂愚有素,少小所業,只是彫篆末技,凡干世務,都不通曉,至於韜靲甲兵之事,尤不翅聾瞽之於聲色也。此實儕友之所共知,同朝之所共悉也。一朝置之於戎壇之上,委之以兵事之重,當世介胄之用舍陶甄,悉付之權度鑑別之中,是何異於責駑蹄而騁遠,試蚊力於擔山也哉?負乘致寇,翹足可待,臣身顚頓,有不足卹,至於官方之淆亂,國事之僨敗,何哉?況臣狂踈謬妄,動觸危機,酷被鋒鏑,指不勝屈,臣雖頑鈍,亦難支堪,每誦古人生逢堯·舜不忍便訣之語,黽勉遲回,以至今日,區區螻蟻之忱,只欲量己揣分,辭尊居卑,以少效涓埃之萬一耳。至於不次之任,匪分之榮,非臣分願所敢及此,而謬恩荐疊,涯分滿盈,兵柄文衡,叢于一身,人非鬼責,勢所必至,則殿下之寵臣,適所以害臣也。鷦鷯,飽一粒而望太牢,則驚心,鼴鼠,飮缺河而臨滄海,則懼溺,臣雖無狀,亦有心腸,居寵若驚,每欲逃避,以紓其危辱狼狽之患者,實人情之所不免。仰惟殿下,父母於臣,前後恩造,骨肉生死,則覆庇生成,終始如一,豈可任之以匪據之職,加之以不分之榮,使之自速罪戾於萬目睢盱之中,而不思所以矜憐全安之道乎?亟收所授職名,以重國體,以安臣心,則雖死之日,猶生之年,臣不任憫蹙祈懇之至云云。批答見上
獻納柳重茂疏曰,伏以,科獄之至今延拖,實緣王法之解弛,該府之緩忽,揆以法理,殊甚駭然。臣乃敢於頃日入侍之時,略以所懷,有所陳達矣。及聞禁府擧行形止,則差□□達之本意。故臣果與伊日入侍承旨,及禁府堂上一人,有私相酬酢之語矣。臣於今日,得見朝報中擧行條件,則承旨所達,與臣相對時說話,不免有差殊者,而大臣至以臣言爲過當,臣於此竊不勝訝惑之至。臣之當初陳達,實不以不用常規,逐日加刑爲言,始以禁府之初不嚴治,未能取服,而移送捕廳爲失體,繼以判義禁已差,逐日開坐,嚴問爲請。蓋只請嚴問,而不曰加刑者,誠以擺脫常法,創出新規,則前頭之弊,有所難防故也。此輩情狀,彰著無餘,捕廳納供,明白亦甚。若自禁府頻數開坐,無如前日之延拖,而當其刑訊之際,嚴束羅卒,使無受賂歇杖之弊,而箇箇申飭,另加猛下,則不待數坐,自可一一取服。何乃不拘常例,逐日加刑而後,乃可輸情耶?臣之意見,固自如是,而今者大臣,乃以過當爲言,臣雖愚迷,未諳法理,何必徒快罪人之輸情,而至請日日加刑,以爲後日生弊之端耶?雖然大臣之言,事體自別,過重之斥,亦不尋常,臣何敢一日晏然於職次乎?在臣廉隅,卽當詣臺自列,而舊患疝氣,當暑孔劇,跬步之間,致身無階,乃敢以一疏仰陳難安之勢,伏乞聖明,亟削臣職名,以安微分,不勝幸甚云云。批見上
兵曹參判李光夏疏曰,伏以,臣於日昨,入直騎省,政當午炎酷熱之時,觸冒往來於日中試射之所,以致中暑,幾至昏窒,舁還直廬,達夜苦痛,朝者出直之路,又致添傷,症勢之危惡,比前夕益甚,委頓牀席,殆不省事,召牌降臨,適當此際,欲起還仆,終不得趨詣,揆以分義,合被嚴誅。席藁私次,恭俟威命之加。且臣金吾兼任,決不可冒嫌仍蹲,露章祈免,實出於萬不獲已,而微悃未格,聖批靳許,臣誠惶霣悶蹙,不知所出也。臣於沈益昌,旣有應避之嫌,方以益昌之事,究詰於諸罪人,則臣安得不避嫌礙之端,冒廁獄官之列,援擧其事證,鉤覈其情實,以至違越法例,隳蔑私義,而莫之恤乎?自夫科獄之出,金吾秋曹堂上,以親嫌爲辭,雖係法限之外,聖明輒許解職者,豈不以獄事至重,公議至嚴,嫌疑之際,不可不遠避也耶?況臣法有應避,理難參涉,則其不容仍據是任也,決矣。目今首席,尙未行公,朝家爲慮科獄之稽滯,至令次官,趁日開坐,而臣又引嫌,不得開坐,事體苟艱,轉加一層。玆敢不避煩猥之誅,冒死仰陳於宸嚴之下。伏乞聖明,察臣情勢之狼狽,憐臣疾病之危苦,將臣本兼諸任,亟許鐫改,仍治臣□□之罪,以嚴公法,不勝幸甚云云。批見上
持平李德英疏曰,伏以,臣頃忝諫職,以循默不言,致勤嚴敎,惶恐悚恧,違牌坐罷,屛跡自訟,分爲棄物。不意恩敍遽下,除命隨至,復畀臣以風憲之任,臣聞命震駴,不知置身之所也。感激異數,固當竭蹶趨謝,而第臣素抱重痼,羸悴日甚,近緣酷日所惱,將息失宜,卒得暑感,症情苦重,委頓叫呼,飮噉專廢,以此病狀,決無自力供職之望。伏乞聖明,俯憐殘喘,特許遞免,以便公私,不勝幸甚。臣於乞免之章,不宜及他說,而旣有區區所懷,不敢自隱,惟聖明垂察焉。夫有文科而〈後〉,有武科,有大科而後,有小科,固是祖宗朝以來金石之典也。今此己卯文科旣罷之後,武小科之因存,雖出於不□稱慶之意,而揆以科體,終歸苟艱,則臺啓之一體請罷,事體當然,而爭執未久,遽爾停止,臣未知此何臺體也。頃者尹誠敎疏避,盛引前事,以明先朝缺可不遵,至以廢法爲言,則臣以當初連啓之人,固不敢缺辨,而然一遵令甲,果如誠敎之言,則已矣。文科缺無以嚴科體,而杜後弊也。且臣缺注擬,必循公議,毋容私議,然後缺孟萬澤,論一朴泰淳,遂枳淸缺尹憲柱之向日一疏,重忤時議,缺一行朴泰淳,見塞淸望,已至屢年,而乘其獨政,缺李墪,纔被重劾,物論猶峻,而竟拂僚議,復除諫□,其所取舍騰抑,專用私意,如此則尙何望服人心而正官方乎?至於洪璛,當改紀之初,獨扶名義,實有可取,而親喪甫畢,遠斥邊邑,西銓有言,而强執不從,罔念兩銓通議之規,似若爲建德報仇者然,侍從之出補外邑者,定以年限,新通外不許遷轉,明有絜令,而外補未久,旋復內擬,惟視一時好惡之私,殊無遵行定式之意,則其蔑法循情之譏,烏得免乎?言路通塞,所關非細,頃年申銋一疏,雖有過激之言,若其讜樸之風,有足可尙,而坐此不容,今幾年矣。輿情咸惜,而恩點久靳,大臣誠至之言,亦未蒙採納如是,而欲開不諱之門,不亦難乎?且臣伏聞,近因王子第宅營造之役,瓦石·甃磚等物,取用於景福宮內云,臣竊以爲未安也。景福宮,乃是祖宗法典也。置官典守,其意有在,則雖係微物,不宜輕動,缺而監董之人,私自取用,則尤當罪其人缺臣病伏牀席,神思茫然,率意披心,語無倫脊。伏乞聖明,恕其狂愚,留神察納焉。臣無任云云。批見上以上燼餘
李彦紀,以義禁府言啓曰,今此科獄,許多罪人問目,反覆考閱,則其中或有分揀放送,勘斷定配者,而此類當初推覈辭緣,則尙在於時囚罪人問目中,非但文案,極爲混雜,其在按問,亦欠明白,刪其已決之煩文,撮其時推之緊語,改爲問目究覈,何如?傳曰,允。
又啓曰,科獄罪人等,今日刑推當次,而以弦日不得擧行之意,敢啓。傳曰,知道。燼餘
上在昌德宮。停常參·經筵。
未時,太白見於巳地。
下直,全州判官南相夏。
中殿·世子宮·嬪宮,藥房問安。答曰,知道。藥房啓曰,伏熱方極,伏未審此時,聖體,若何?中宮殿症患,伏聞醫女所傳之言,昨日水刺厭進一樣,而夜間頗有虛煩之候,三更以後,則寢睡稍安云。臣等與諸御醫商議,則人蔘黃茋湯及蔘茶,依前連進宜當云。嬪宮患候,則寢睡稍安,痛勢亦少減云,而此症候,旣有源委,緊歇無常,經絡受鍼,今日亦當隨時爲之,敢此問安,竝爲仰稟。答曰,知道。無事矣。
嬪宮,受鍼後,嬪宮,藥房·政院·玉堂問安。答曰,知道。
府啓,臣以寧邊府使李文海罷職不敍事,累日論列,而聖明尙靳允兪,臣竊惑焉。請李文海罷職不敍。措辭見上答曰,依啓。
獻納柳重茂啓曰,臣於病伏中,得見持平李德英疏本,以武科小科罷榜之啓,遽爾停止,大加非斥,且以侍從臣外補未久,旋卽內擬,有所論列,臣於此兩事,不覺瞿然慙忽之至。文科罷榜之後,獨存武科小科,誠爲苟且,故臺啓請罷,自春徂夏,了當無期,相持支離,玆乃相議停論矣。今者憲臣之非斥如此,此是臣不可晏然之一端,且臣之出補外邑,在於再昨年秋間,而新擬是職,越在去年,至于今夏,始受恩點,則憲臣所謂未久內擬者,未必不指臣身,而臣與前後政官,俱非素昧,則譏切之來,烏可得免乎?以此以彼,俱不可一刻仍冒於職次。請命遞斥臣職。答曰,勿辭,退待物論。
都承旨李墪上疏。大槪,臣於持平李德英之疏,有不敢晏然復廁於邇班者。乞賜遞斥〈臣職〉,以安私分,以謝人言事。入啓。答曰,省疏具悉。卿勿過辭,宜速察職。
禁府,鄭德徵拿囚。啓。
同副承旨南正重上疏。大槪,臣於諫臣之避,有不敢晏然者。乞遞臣職,以便公私事。入啓。答曰,省疏具悉。爾其勿辭,察職。
大司諫崔錫恒啓曰,竝引嫌而退,相避之法,在下當遞,揆以臺例,勢難仍在,全榜請罷,已過累朔,則到今停論,有不可輕遽,由外內遷,已經兩年,而所帶之職,又係新通,引此以嫌,殊涉太過,請正言兪命凝,遞差,獻納柳重茂,出仕。答曰,依啓。
大司成尹德駿上疏。大槪,緣臣人微望輕,終至僨誤,乞遞臣職,以安私分。仍治臣罪,以振頹綱事。入啓。答曰,省疏具悉。爾其勿辭,察職。
獻納柳重茂就職。已上朝報
政院啓曰,兼春秋有闕之代,令該曹口傳差出事,再度命下,而吏曹郞廳來言,參判趙相愚,參議徐文裕,俱以臺臣之疏,不敢晏然行公,終不得擧行云。兩人情勢,雖曰難安,而啓下之事,不得奉行,遲延至此,事甚未安,當該堂上郞廳,竝推考,速爲口傳差出事,更爲分付,何如?傳曰,允。吏曹
有政。吏批,以李鼎相爲黃海都事。吏曹
忠淸道狀啓,韓山等邑居民,步兵車貴萬等渰死,淸風居保人張唜山等燒死事。傳曰,渰死燒死人等,令本道恒典施行。
李彦紀,以校正廳言啓曰,璿源譜略及續冊,旣已考校合錄,已爲正書矣。御覽後當爲刊出,故御覽日字,令日官推擇,則今月十二日,十五日爲吉云,何以爲之乎?敢稟。傳曰,以十二日爲之。
又以內醫院官員,以都提調意啓曰,初五日大臣·備局堂上引見時,江華留守閔鎭原所啓,每年內局所送醫官於江華府,劑來蛇油丸,而輒當農節,故民皆廢鋤奔走,捕蛇未易,亦或貿得於他境,一島巨弊,無過於此,聞上年民有結項者,其矜悶之狀,推此可知。蛇油丸,初非內局恒劑之藥,曾前間有不劑之時,而亦無大段緊用之處云。若撤罷則固爲大幸,而如以爲此非倉卒所可辦得者,不可不預爲劑置,以備時急之用云,則亦宜輪回於他海島,何可使江華一島之民,偏受乃害耶?當初節目中,無論遠近,凡海島産蛇處,皆令劑來,故中間亦嘗劑來於水原,今若以喬桐·永宗等處,與江華輪回相替,則亦可以少弛民瘼矣。醫員下送之期將迫,故敢此仰達矣。上曰,令內局稟處可也事,命下矣。蛇油丸劑來之規,□十餘年前云,而當初輪回分定節目,閪失不得考見,不知定於何地何邑,但聞戊辰年間,曾遣醫官於仁川缺于江華,仍爲定式云,今以民弊言之,則江華府缺習之地,其難猶如此,今猝臨時移定於他處,其爲弊尤甚,而至於永宗,雖曰海島,乃是仁川地,自本府越海缺勢,尤似難便。且是曾前醫官,不得成事之處,則今若分定,事不着實,今慮江華之偏苦,必欲輪定,則江華·水原一年,喬桐一年,定式輪回,以爲均勞之地,似或一道,分付於江華及水原·喬桐,而今年則下送醫官於水原府,何如?傳曰,允。
都承旨李墪疏曰,伏以,臣才薄而跡畸,少與而多釁,安有更廁榮塗之望?前後除命之下,輒將區區血懇,仰暴於辭疏中,伏想聖鑑,亦已俯燭其情實矣。昨見持平李德英疏本,專攻銓曹注擬之失,而其中一款,卽以臣復擬諫職事也。語意深緊,至以取舍騰抑,專用私意,斷爲銓官之罪,臣不勝瞿然之至。銓官旣已擧擬臣,而至被用私之目,則臣雖已辭遞諫職,而其不可復置於淸要,則決矣。卽今所叨之職,其地分之淸切,亦是當世之所標望者,臣何敢以憲臣之所論見任,而晏然出肅,爲淟涊仍據之計乎?況今坤殿患候沈淹,藥房輪直,職係保護,供仕無望,代房之進,今至屢日,無論臣之情地悶蹙,逃罪無所,而其在朝家事體,不可不早賜處分也。玆冒萬死,罄盡危悃。伏乞聖慈,曲加體諒,亟賜鐫免,以安私分,以謝人言,不勝幸甚。臣無任屛營之至,謹昧死以聞。批見上
大司成尹德駿疏曰,伏以,臣於見帶之職,未有一毫近似,□由於苟充,恩點歸於虛授,臣之承受,亦出於貪榮戀祿,遲回不去,而不量己分,以致癏厥官之罪,臣實抵冒之也。頃者初抄陞補之坐,未及設場,持閽不闢,而許多士子,排而突入,俄頃之間,充滿於庭,其在外循法者若,而人臣,卽令下輩,循□以爲突入於未開場之前,旣乖士子風習。槪聞曾前,多有此擧,而一向襲謬,轉失學規,斯速還出,以待許入,否者將罷場矣。再三申告,無一人起而出者,臣自念前後大小科場,士子之作挐非一,而違忤則生變,因循則苟安,轉長扞挌,痼習難醫,而學宮異於試闈,不容任其紛亂,玆欲摘罪首唱,其勢至難,用力驅出,有傷禮待,諭以罷場,終不改度,必行吾言,庶可見信,商量稍久,不得不身自罷出,而此皆緣臣人微望輕,不能見重,而旣作非常之擧,不敢一刻晏然。卽呈長單,期於遞解,而喉司落落,不許捧入,縮伏私次,悶默度日,乃者臺臣上疏,深軫士習,而至曰,今之敎胄之任,不過設陞補課詩賦。又曰,適足以長其躁競之風,導其浮靡之習,其言切實,探得病源,而若臣者,設陞補課詩賦之事,又不能焉,其爲愧罪,爲如何哉?疏下廟堂,當有變通,如臣匪據,宜先沙汰,而未前一日虛帶,公私俱病,玆敢冒昧首實。伏乞聖明,先遞臣職,以安私分,仍治臣罪,以振頹綱,不勝幸甚云云。批見上已上燼餘
李彦紀,以都摠府言啓曰,今日入直軍士,中日習射,請出標信。傳曰,知道。
又以義禁府言啓曰,今日科獄罪人,加刑當次,而判義禁臣李世華,在外,同義禁臣李光夏,陳疏見遞,其代未出,同義禁臣尹以道,亦自昨身病極重,不得開坐之意,敢啓。傳曰,知道。燼餘
上在昌德宮。停常參·經筵。
下直,龍津萬戶金鑌。
中殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨日水刺之進,尤爲厭苦,嘔吐一次,夜間寢睡,又不如前夜之稍安云。臣等伏不勝憂悶之至,與諸御醫商議,則以爲,人蔘黃茋湯及蔘茶,依前連進,而蔘茶則粳米一合煎水煎入,以爲一分調補脾胃之地宜當云。嬪宮患候,則夜間寢睡稍安,痛候亦少歇云,而鍼藥不可停止,靈仙除痛飮三貼,加劑以入,經絡受鍼,亦宜隨時爲之,敢此問安,竝爲仰稟。答曰,知道。無事矣。再啓曰,中宮殿症患,破腫後日字,幾至一朔,而膿汁一向多出,水刺厭進,日以益甚,峻補湯劑,亦以苦口,不得已姑停,臣等不勝憂遑,與諸御醫商議,則蛇油丸,最宜於瘡腫,日久不得收拾之症,閭閻士夫間,以此收效,亦多有之,今此症候,進服宜當云。江華劑來本院留儲蛇油丸封入,以爲連進之地,何如?答曰,知道。
政院啓曰,卽者吏曹郞廳來言,臺諫有闕,政事當爲取稟,而判書李世華在外,參判趙相愚,參議徐文裕,俱以情勢難安,不得循例稟政云。政官一時引入,不卽開政,誠極未安,參判趙相愚,參議徐文裕,竝卽牌招察任,何如?傳曰,允。
嬪宮受鍼後,嬪宮,藥房·政院·玉堂問安。答曰,知道。
領議政徐文重箚子。大槪,臣於僚相之箚,有不得自安者,乞解職名,以幸公私事。入啓。答曰,省箚具悉卿懇。卿之引嫌,實涉太過,心切愕然,無以爲諭。卿其須體至意,安心勿辭,速出視事,以副予望。仍傳曰,遣史官傳諭。
吏曹參議徐文裕上疏。大槪,臣於憲臣之疏,有不敢自安者,縮伏私次,恭竢譴罰,不意召牌遽下,嚴畏分義,趨詣闕門之外,而決難抗顔就列,玆將瀝血之辭,仰瀆日月之明。乞蒙遞削臣職,仍治臣罪,以謝人言事。入啓。答曰,省疏具悉。爾其勿辭察職。
吏曹啓曰,臺諫有闕,政事,取稟。傳曰,明日爲之。
右議政申琓箚子。大槪,疾病甚痼,不得進參於賓廳之坐,致有頉稟之擧,惶恐待罪事。入啓。答曰,省箚具悉卿懇。有疾頉稟,別無所傷,卿其須體至意,安心勿辭,俟間視事,以副予望。仍傳曰,遣史官傳諭,遣御醫看病。已上朝報
洪受疇,以宗親府有司堂上意啓曰,諸上司皆有漁箭船隻,而本府尙無一處,此是未及啓請受出之故也。卽今本府凡事,特令擧行,則漁箭船隻,當依諸上司例,望呈受出,漁箭一二處,船隻五六隻,自本府望呈受出,何如?傳曰,允。
又以校正廳言啓曰,曾前璿源譜略纂修時,王世子誕生冊封年月,旣無載錄之事,故無前例可據者矣。今番纂修時,王世子誕生·冊封·入學·冠禮年月,以細字懸註於當宁御牒子女錄所載世子諱字之下乎?抑亦當宁御牒子女錄中,世子諱字書錄之後,又別取他缺世子諱字與表德,其左行大書誕生冊封年月,一缺當宁御牒書錄之例乎?王世子誕生·冊封年月缺先爲講定,則王世子嬪生辰及嘉禮年月書錄之事,亦當依此例爲之,而譜略,乃是傳後之書,則臣等不敢擅便,何以爲之乎?敢稟。傳曰,別書他行缺,臣等未能詳知,何以爲之?敢稟。傳曰,殿是會缺
又以校正廳言啓曰,本廳纂修璿源譜略,今月十二日御覽事,命下矣。取考前例,則本廳堂上都廳郞廳缺陪進仁政殿,承旨,請承傳自正門捧入矣。缺陳鼓吹具儀仗等事,亦令各該曹依例擧行,何如?傳曰,允。
右議政申琓箚曰,伏以,臣虛羸善病,每於夏月,將攝失宜,則必生大病,近因日氣蒸鬱,受傷甚多,重患暍病,兼得暴泄之症。數日以來,日漸加重,飮啖專廢,昏倒不省,牀第之上,亦不能起動,末由致身於氈廈周旋之地,致有日次賓廳之坐,終有頉稟之擧,臣誠惶隕震怖,仍命臣受任,未滿一旬,旣未能陳力就列,奔走率職,徒以病病,又此瀆擾,臣罪至此,尤無所逃。伏乞聖明,將臣職名,亟行鐫削,以嚴朝綱,以安私分,不勝幸甚。取進止。燼餘
上在昌德宮。停常參·經筵。
未時,太白見於巳地。
中宮殿·世子宮·嬪宮,藥房問安。答曰,知道。
藥房啓曰,伏暑燠熱蒸濕,伏未審聖候,若何?中宮殿氣候,伏聞醫女所傳之言,昨夕水刺之進稍加,夜間寢睡亦頗安云。臣等與諸御醫商議,則湯劑·丸藥,依前連進宜當云。王世子久在侍藥之中,又當炎熱,起居何如?嬪宮症患,寢睡一向稍安,痛熱亦且減歇云。湯藥依前連服,逐日受鍼,恐傷元氣,今日則姑停宜當云,敢此問安。答曰,知道。無事。王世子氣候平穩矣。
都承旨李墪再度呈辭。入啓。遞差。
政院啓曰,卽者吏曹郞廳來言,今日爲政事命下,而判書在外,參判·參議,俱以病不來云,雖有疾病,一時呈告,不得開政,其在事體,殊甚未安,參判趙相愚,參議徐文裕,竝卽牌招開政,何如?傳曰,允。
吏曹參議徐文裕,牌不進,依承傳罷職。
吏曹參判趙相愚上疏。大槪,俟罪之中,召牌再降,不敢趨承,一倍窮蹙,玆敢冒死自列。伏乞聖明,先刊臣姓名於朝端,仍勘臣蔑法循情之罪事。入啓。答曰,省疏具悉。卿辭如此,本職今姑許遞焉。
政院啓曰,吏曹參議徐文裕罷職傳旨,旣已啓下,參判趙相愚事,當更請牌招,而今又陳疏,無意行公,一日再牌,有傷事體,成命之下,開政無期,何以爲之?敢稟。傳曰,參判改差之代,問于大臣,差出牌招開政。
備忘記,吏曹判書李世華,曾任本兵時,以身帶重任,不待處分,而留疏徑歸,有所未安,特罷其職矣。日昨東銓新命方下,而又復徑歸,噫,李世華,別無情勢之十分難安者,而罔念朝家警責之意,任便去留,一至於此,紀綱所關,不可置之,罷職。
京畿監司書目,驪州呈,以副修撰權尙游辭職上疏上送事。啓。答曰,省疏具悉。爾勿過辭,上來察職。
政院啓曰,自前吏曹判書有闕,則卽爲稟政,仍問薦望於大臣,而本曹時無見存堂上,今此參判望問政時,判書之代,亦令一體問政乎?待參判差出,使之次第擧行乎?事異常例,敢此仰稟。傳曰,待參判差出後,次第擧行。已上朝報
吏曹參判望單子。傳曰,當此本曹堂上一空之時,必以無故之人差出,然後可以趁卽行公,今此擬望,皆是在外之人,問于大臣,改擬以入。改望,以李益壽爲吏曹參判。吏曹
上在昌德宮。停常參·經筵。
未時,太白見於巳地。夜一更,流星出角星上,入坤方天際,狀如鉢,尾長三·四尺許,色赤。
下直,輸城察訪李孝泰。
中殿·世子宮·嬪宮,藥房問安。答曰,知道。
藥房啓曰,雨氣薰蒸,伏未審此時,聖體,若何?中宮殿症患,伏聞醫女所傳之言,昨日午間,有煩熱之候,夜後猶不歇,三更以後,始得寢睡云。臣等不勝憂慮之至,與諸御醫商議,如此煩熱之時,則金銀〈花〉茶,和牛黃,或胎水,間間進服,以爲淸熱之地。湯劑及丸藥,依前連進宜當云。嬪宮患候,大勢雖歇,脚部痛氣,猶未止歇云,湯藥依前連服,而經絡受鍼,今日亦宜隨時爲之,敢此問安,竝爲仰稟。答曰,知道。無事矣。
兼司書李光佐上疏。大槪,臣舍病父母遠來,情理煎迫,不得自制,卽又聞母病增劇,方寸益復慌亂,罔知所處,敢伸疾痛之呼於天地父母之前。乞蒙遞解職名,得以登時歸省,以伸情理事。入啓。答曰,省疏具悉。爾其勿辭往省焉。
吏曹參判望單子。傳曰,當此本曹堂上一空之時,必以無故之人差出,然後可以趁卽行公,而今此擬望,皆是在外之人,更問于大臣,改擬以入。
護軍李澤,忠淸兵使遞來。
嬪宮受鍼後,嬪宮,藥房·政院·玉堂問安。答曰,知道。
左議政李世白箚子。大槪,臣之情地病狀,終難苟冒,懇乞亟許遞免,以全公私事。入啓。答曰,省箚具悉卿懇。卿之引嫌,實涉太過,心切愕然,無以爲諭。卿其須體至意,安心勿辭,速出視事,以副予望。仍傳曰,遣史官傳諭。
備邊司,吏曹參判李益壽。
持平李德英啓曰,臣目見近來銓注之不公,私切慨然,略附所懷於乞免之章矣。伏見吏曹參判趙相愚疏本,張皇分疏譏斥備至,而其所爲言,殆不成說。臣不欲與之呶呶,而旣被其斥,亦安得默然而已乎?其所謂孟萬澤前秋試官之謗,臣未知其何辭,而設有一時浮嘵之言,不足掛齒,尹憲柱之被斥於李世瑾,不過體例微事,何至爲嫌?兩人意見,抑本不由於此,而今乃卒辦新語,强加疵詬,旣涉黯昧,亦甚苟且,以此自明,其亦疎矣。朴泰淳之見塞淸望,已至四年,非特昨年所遭而已。李墪之淸擬,旣有僚議之參差,則公議所在,斷可見矣。金鎭龜之次第復通,臣所未聞,則偏擧李墪,其勢則然,觀其語意,似若以臣言有所左右者然,以爲脅抑操切之計,良可異也。洪璛斥補,非出偶然,搢紳之間,亦多言之,而反諉之於乏人,至謂兩日考案,未得其人,近來堂上員多,顧不得一邊倅者,其果近理乎?蓋其偏黨好惡之私勝,而扶植名義之意輕,以至於此,而旣被人言,乃反循辭自解,尤可哂也。侍從外補之人,內遷之規,果如相愚之言,相愚旣或知之,則臨政注擬,何可竝取曾經之人耶?大臣亦嘗以此面言於公座云,而陽爲不知,有若初聞臣言者然,何其不誠也?臣之所言,只是就事論列而已,衆目所覩,非可誣也,而今相愚,不思反求,縷縷自辯,至曰一聽公議,務絶偏係,自處於公平無私之地,以臣之言,歸之於抑勒驅納之科,言之假飾,乃若是耶?然旣遭譏斥之言,不可晏然於職次,請命遞斥臣職。答曰,勿辭,退待物論。
政院啓曰,吏曹參判李益壽,牌不進,推考傳旨,今方捧入,而政事命下,今已兩日,尙不得開政,事甚未安,更爲牌招,趁卽開政,何如?傳曰,允。
兵曹判書吳道一上疏。大槪,更陳難冒之血懇,乞遞本兵之重任,以幸公私事。入啓。答曰,省疏具悉卿懇。卿勿過辭,從速行公。
同副承旨南正重上疏。大槪,臣於吏曹堂上之違牌罷遞,終有所不安於心者,略陳伊時曲折,冀蒙恩遞,以幸公私事。入啓。答曰,省疏具悉。爾其勿辭察職。
持平姜履相啓曰,卽者持平李德英,引避退待,處置歸於臣身,而第其疏中,有論及申銋事,銋卽臣之內從兄也。臣於德英是非立落之際,有不可參涉之嫌,其何敢晏然處置乎?請命遞斥臣職。答曰,勿辭,退待物論。
吏曹參判李益壽上疏。大槪,天曹新命,萬不近似,驚惶震越,靡所容措。半日之內,召牌荐降,嚴畏分義,不得不趨詣闕外,而顧臣所叨,地望自別,終難承當,玆敢呼籲於天地父母之前。伏乞俯賜諒察,亟收臣新授職名,以重名器,以安私分事。入啓。答曰,省疏具悉。卿其勿辭,從速察職。
謝恩,吏曹參判李益壽。
政院啓曰,兵曹判書吳道一,除拜累日,尙不肅謝,本兵重任,不宜一向久曠,今則再疏旣已批下,旣爲牌招察任,何如?傳曰,允。又爲口傳啓曰,吏曹參判李益壽,纔已出肅,卽當開政,而判書薦望,往復大臣家之際,自至遲延,當此短夜,夜深後望筒出入,事甚未安,今日內姑令議薦停當,待明日開政乎?政事命下已久,雖至深夜,仍令開政乎?何以爲之?敢稟。傳曰,判書薦望,今日內先爲停當,待開門開政事,分付,可也。已上朝報
掌樂院官員,以提調意啓曰,本院樂工·樂生額數,一依法典所載,皆自外方充定上來,一人一年所食,不過各邑軍丁六保十二疋,則此乃一朔一疋單布也。其所食極其零星,以此誠難支保於京中客土,而仍循至今矣。頃仍備局關文,樂工·樂生·戶保等,一從都案載錄,列名成冊修送,則備局,收聚各邑所呈成冊,與本院都案相準之際,或因姓名之誤書,或因居住之不同,或以新定而未及付標於都案。故俱爲被抄於冒錄,自本官把定他役,其數極其浩多,本院工·生輩,今年則所食一朔單布,連因各邑之頉報,尙不得受食甚多,當此年歲大侵之餘,將未免渙散之弊,事極悶慮。當初諸般良役査正之時,樂工·樂生·戶保,不爲擧論於存減之中,而至以京外本院工·生額數及保人之數,則無一人冒錄之狀,可以詳知也。國之大事,在祀與戎,三軍門保人之被抄於冒錄者,皆已還屬本役,則何獨於本院祭享所用工·生,知其冒錄之爲誤抄,而諉以已定他役,不爲變通乎?今若以他閑丁充定,則不但有弊於列邑,改定之際,今年布保,勢難徵捧立役,工·生之呼冤難保之狀,誠不可不恤,而前頭莫重廟社·山川祭,將無以成樣,不可無急速變通之道,冒錄被抄之類,一依三軍門例,仍存本役事,令廟堂稟處,何如?傳曰,允。備局
有政。吏批,以李益壽爲吏曹參判。吏曹
南正重,以校正廳言啓曰,璿源譜略,御覽後刊出事,命下矣。曾在己未年間,刊頒之後,旋因致有訛誤,又爲校考改刊,則譜牒族派之易致訛謬,自前如此,臣等今雖承命校讐,十分致詳,而內外子孫,幾至屢千人,則安保其一無差誤於載錄之際乎?臣等伏念,子孫錄,已經睿覽,此與未及進獻之時,有異,今若出示草本於內外子孫派門長,及可問之人,如有致誤之處,付標以送於本廳,更爲校正,鋟梓頒行,允合事宜,臣等適有所懷,敢此仰稟。傳曰,依爲之。
又以校正廳言啓曰,本廳凡干進排容入之數,十分節省,移文該曹而不爲聽施,以致工役愆期,當此刻役浩繁之時,事甚可慮,移關取用之物,趁卽輸送,俾無遷就之弊事,捧承傳施行,何如?傳曰,允。
兵曹判書吳道一疏曰,伏以,臣猥以無似,叨膺謬恩,蚊山力微,鶴軒懼深,敢投短牘,罄盡血懇,而誠未上格,未蒙矜許,至以安心勿辭爲敎,臣誠惶蹙之至,繼以涕泗,精神眩惑,莫知容措也。自昔人臣之受洪造而膺重負者,缺於上,而辭以才薄,則涉乎例,諉以病重,則近於托,上之缺以誠實不肯遽允其請者,以此也。今臣之於此任,則缺誠有萬萬不可堪承者,臣請冒萬死缺之語氷,雖儕友之愛臣深者,未嘗以此等缺朝之所知也。若使臣不量己分,冒昧承受,則臣缺□□□隅,固不足言,而僨事之患,可立而待也。況今本曹,曠缺□□積滯,前任之見遞,以其病久廢事,則尤豈容臣虛過時日乎?臣之不可冒是任,一也。大抵受重任而任大事者,必因忱誠素孚,爲同朝所倚信,然後方可以方物出謀,興事奮功,若臣者,暮途抹摋,孤立無助,一擧足一搖舌之間,譏笑立至,疑謗輒生,設令臣有一分才力之可堪,顧此蹤跡,決難見孚上下,擔當重任,況其空疎譾劣,最出人下乎?臣之不可冒是任,二也。且臣愚狂戇朴,不識忌諱,徒守許國之忱,實昧周身之智,從前忤拂於人,非一非再,惎臣者多,怒臣者衆。理合深藏遠引,以避機鋒,而感戴恩私,今尙遲回者,律以古人明哲之義,則固已可愧者甚,惟是量分處散,庶可少贖愆累,而若又貪榮昧義,冒恥睢盱,揚揚寵利之地,而恬不知避,則臣雖無狀,決不爲是,臣之不可冒是任,三也。蓋以百無能之身,有此三不可之勢,安得不仰首?嗚呼,冀幸釋免,以紓狼狽顚頓之患乎?至於近日大臣之互有陳箚,此亦足爲兩銓薦剡中人難安之端,而亦有所不可言者矣。伏乞聖明,俯諒肝膈之血懇,亟許鐫遞臣本職,以幸國事,以安私分,不勝幸甚,臣無任云云。批見上已上燼餘
上在昌德宮。停常參·經筵。
未時,太白見於巳地。
下直,慈仁縣監全命三。
中殿·世子宮·嬪宮,藥房問安。答曰,知道。
藥房啓曰,蒸熱日甚,伏未審聖體,若何?中宮殿症患,伏聞醫女所傳之言,夜間寢睡稍安,膿汁亦甚減少,而水刺則一向厭苦,昨日所進,通計四次,不過四五合云。臣等與諸御醫商議,則以爲,破腫後扶元氣之道,專在於開胃進食,而水刺厭苦,至於累日,當此炎熱極盛之時,或不無暑傷心脾之致,淸暑六和湯,加神曲炒五分,一二貼進服宜當云。此藥一貼,卽爲劑煎,以爲嬪宮症候,則夜間寢睡稍安,脚部痛勢,亦歇云。湯劑則依前連進,而受鍼則今日姑停宜當。敢此問安,竝爲仰稟。答曰,知道。無事矣。
大司憲閔鎭周辭職上疏。入啓。答曰,省疏具悉。卿其勿辭,從速行公。
院啓,外朝之臣,於大君王子,無私相饋遺之事,非但遠嫌,蓋不敢故也。延礽君,以幼沖之年,在宮禁之中,帥臣之問遺,宜不敢及此,而統制使閔涵,乃以節箑等物,偃然封送,其猥越不識事,甚矣。請統制使閔涵,罷職不敍。答曰,不允。
執義宋徵殷啓曰,臣以無似,濫叨言責,適緣賤疾苦劇,尋單控免,見阻喉司,悶蹙度日,昨者持平李德英,引避退待,臣當處置,而其疏與避,俱有論及前參議朴泰淳事,臣與泰淳,有婚家應避之嫌,是非可否之際,有難參涉,其何敢晏然仍冒乎?請命遞斥臣職。答曰,勿辭,退待物論。
右參贊權是經上疏。大槪,臣於再昨,猝患暑癨,兼得暴泄之症,一夜之間,度數無算,精神筋力,更無一分餘地,作一未冷之屍,政府褒貶之坐,未免停止,金吾間日之刑,亦不得擧行,病伏之中,一倍惶悚。乞遞臣本兼諸任,以重獄事,以安殘喘事。入啓。答曰,省疏具悉。卿其勿辭,調理行公。
謝恩,都承旨嚴緝。
右承旨洪受疇上疏。大槪,臣於日者,銓官疏中,未準朔邊倅收資事,昏謬錯認,未卽自處,今始露章引罪,乞遞職名,以安微分事。入啓。答曰,省疏具悉。爾其勿辭察職。
吏曹參判李益壽上疏。大槪,匪分之職,終難仍據,且於注擬之際,有謬錯之失,乞賜遞免,以安私分事。入啓。答曰,省疏具悉。卿其勿辭,從速察職。
備忘記,前吏曹參議徐文裕疏中,邊倅·營將等準朔者,加資還收之語,相繼陳疏,引避紛紜,不可不斯速處分也。大抵,邊倅·營將之辭朝赴任之日,便是行公,則不可以病遞罪罷之故,與未赴任之類,一例還收,依前定奪,厭避圖遞者外,仍存例加,似乎得宜,以此擧行,而朝家處分已定,則今無可引之嫌。右承旨洪受疇,右副承旨趙泰東,明朝牌招察任。已上朝報
吏批啓曰,新判書命招,同參政事。傳曰,允。
又啓曰,判書牌不進,參判未差,小臣獨政未安,何以爲之?敢稟。傳曰,仍爲之。吏曹
有政。吏批,以崔昌大爲修撰,金昌集爲禮曹參判,閔鎭周爲尙衣提調,李宜顯爲正言,李震休爲知義禁,李大成爲兵曹正郞,南五星爲寧邊府使,金昌協爲大司憲,鄭載禧爲判義禁,申銋爲泰安縣監,柳百乘爲兼春秋,尹佑甲爲學錄,鄭壽徵·成昌立·方萬里·方墉·高鳳翼·李後綱·金信克·趙相愚·李震休·李墪·李昌漢·沈欞·丁益燾·沈榗·李後晟爲副護軍,金昌直爲副司直,兪命凝·趙泰老·洪重夏爲副司果。
左承旨沈枰啓曰,今日當爲開政,而都承旨未差,右承旨洪受疇,以代房,當進藥房,右副承旨趙泰東,情勢不安,不爲仕進已久,同副承旨南正重,呈病不來,廳中只有臣枰,及左副承旨李彦紀,兵批政廳,則該房當爲進去,而吏批政廳,無推移進參之員,何以爲之?敢稟。傳曰,吏兵批兼進。
有政。兵批,判書吳道一未肅拜,參判李光夏未肅拜,參議安垕進,參知金鎭圭病,左副承旨李彦紀進。
以閔鎭周爲吏曹判書。
南正重,以漢城府言啓曰,缺□□□月初五日,備局堂上引見入侍時,判尹吳道一所啓,近來京山松木,盡爲蟲損,四山濯濯,所見愁慘矣。數年間稚松漸長,稍有向茂之望,而近接五部所報,則松蟲更爲漸熾云,若不預爲除去之道,而任他置之,則不久當爲赭山,欲爲分付五部,各率洞內軍,使之捕捉,人力不足,則徒延時日,終不着實矣。或爲多發坊民,限數日大捉,則庶可摧折其熾蔓之患,而第念此時坊民之調發,雖似有弊,然城內坊民,與外方農民有異,而趁時捕捉之擧,在所不已,故敢此仰達矣。上曰,趁卽捕捉,而若不着實爲之,難遏熾蔓之勢。依所達多發坊民,定日捕捉可也事,命下矣。自今月初九日十一日至,限三日調發五部坊民,分捕四山松蟲矣。卽接五部四山所報,則南道山麓稍狹,幾盡捕拾,東西北三道,不但境界廣闊,山高谷深,多有不能盡拾之處,若過數日之後,則入繭之蟲,勢將化蝶,遺卵滋蔓之患,猶夫前日,九仞之功,將虧一簣云,坊軍調發,雖或有弊,趁今拾捉,誠不可已,更加二日,仍令盡捕,何如?傳曰,允。
吏曹參判李益壽疏曰,伏以,臣適當銓曹之一空,猥叨匪分之誤恩,而承乏見擬,自知不稱,則長席旣出之後,固不可仍因蹲踞,玷汚名器也,明矣。且臣於今日政,有大段做錯之失,泰安之窠,當以文官差出,而湖邑蘇殘之責,有非等閑。故欲以從班擬差考閱之際,適見申銋,纔擬於外任之望,循套副擬,至受恩點矣。退歸私次,始乃思之,以申銋久廢之故,大臣陳白於筵席,臺臣縷縷於章奏,則其在政體,決不當注擬外補,而矇不致察,有此缺人物,何等重地,而初入政席,顚錯若是,其何敢一日缺其僨誤也?伏乞聖明,亟遞臣職,以安私分,不勝幸甚云云。批見上
右承旨洪受疇疏曰,伏以,臣於頃年待罪邊邑,到任閱二十二月,而貶罷矣。日昨銓官疏中,有未準朔邊倅加資還收之請,臣錯認自前準朔之限,爲十箇月,故不曾隨衆自處矣。今聞物議,或以爲,所謂未準朔,通稱瓜限前云,然則臣亦未準朔一人也,而昏謬不審,陳章自列,亦後於人,臣誠悚恧,靡所容措,銓官疏辭,旣下於廟堂,未及覆奏之前,臣之情勢,有難晏然於邇列。伏乞聖明,先遞臣職名,以重公法,以安微分,不勝幸甚。批答見上燼餘
上在昌德宮。停常參·經筵。
卯時辰時,有霧氣。
中殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨日夕後水刺之進,稍加,夜間寢睡,亦頗安穩云。臣等與諸御醫商議,則淸暑六和湯,今又連進宜當云。嬪宮症患,夜間又以脚部痛氣,時有呻吟之聲云。靈仙除痛飮,仍爲連服,而今日亦宜受鍼云。湯藥三貼,加劑以入,受鍼,當隨時爲之。敢此問安,竝爲仰稟。答曰,知道。無事矣。
工曹判書申汝哲上疏。大槪,玆敢畢暴病狀,仰瀆宸嚴,伏乞亟令廟堂,速賜處分,使職務毋曠,國體無損,不勝萬幸事。入啓。答曰,省疏具悉卿懇。卿其安心勿辭,調理行公。
嬪宮受鍼後,嬪宮,藥房·政院·玉堂問安。答曰,知道。
右副承旨趙泰東上疏。大槪,前夜備忘,旣出尋常,今朝召牌,繼而臨門,分義所在,不得不趨詣闕外,而顧臣情迹,終有所不敢自安者,不避煩猥,更此申籲。伏乞聖明,遞臣職名,仍收通政資級,以存公法,以安私分事。入啓。答曰,省疏具悉。爾其勿辭,從速察職。
獻納柳重茂啓曰,憲府多官,引避退待,處置歸於本院,而臣以罷榜停啓事,見斥於持平李德英,嫌不可可否於立落之際,請命遞斥臣職。答曰,勿辭,退待物論。
大司諫崔錫恒啓曰,竝引嫌而退,疏斥銓官,語多偏係,費辭引避,亦涉詖遁,嫌難處置,其勢固然,請持平李德英,遞差,持平姜履相,執義宋徵殷,獻納柳重茂,竝命出仕。答曰,依啓。
京畿監司書目,水原兼任振威呈,以刑曹參判李東郁辭職上疏上送事。啓。答曰,省疏具悉。卿勿過辭,上來察職。
傳曰,本兵重任,不宜久曠,兵曹判書吳道一,明朝更爲牌招察任。已上朝報
大司諫崔錫恒啓曰,持平李德英,以臣目見近來銓注之不公,私竊慨然,略陳所懷於乞免之章矣。昨伏見前吏曹參判趙相愚疏本,張皇分疏,譏斥備至,而其所爲言,殆不成說,臣不欲與之呶呶,而旣被其斥,亦安得默然而已乎?其所謂孟萬澤前秋試官之謗,臣未知其何事,而設有一時浮嘵之言,不足掛齒,尹憲柱之被斥於李世瑾,不過體例微事,何至爲嫌?兩人見抑,本不由此,而今乃猝辦新語,强加疵垢,旣涉黯昧,亦甚苟且,以此自明,其亦疎矣。朴泰淳之見塞淸望,已至四年,非特昨年所遭而已,李墪之淸擬,旣有僚議之參差,則公議所在,斷可見矣。金鎭龜之次第復通,臣所未聞,則偏擧李墪,其勢卽然,而觀其語意,似若以臣言有所左右者然,以爲脅勒操切之計,良可異也。洪璛斥補,非出偶然,搢紳之間亦多言之,而反諉之於乏人,至謂兩日考案,未得其人,近來堂上員多,顧不得一邊倅者,其果近理乎?蓋其偏黨好惡之私緣,而扶植名義之意,輕以至於此,而旣被人言,乃反遁辭自解,尤可哂也。侍從外補之人,內遷之規,果如相愚之言,相愚旣或知之,則臨政注擬,何乃竝取曾經之人耶?大臣亦嘗以此面言於公座云,而陽爲不知,有若初聞臣言者然,何其不誠也?臣之論列,只是就事論列而已。衆目所覩,非可誣也,而今相愚,不思反求,縷縷自辯,至曰,一聽公議,務絶偏係,自處於公平無私之地,而以臣之言,歸之於抑勒驅納之科,言之假飾,乃若是耶?然旣遭譏詆之言,不可晏然於職次。持平姜履相,以卽者持平李德英,引避退待,處置歸於臣身,而第其疏中,有申銋事,銋卽臣之內從兄也。臣於德英是非缺參涉之嫌,其何敢晏然處置乎?執義宋徵殷缺有論,及前參議朴泰淳事,臣與泰淳缺是非可否之際,有難參涉,其何敢晏然仍冒,獻納柳重茂避辭見上竝引嫌而退,處置啓辭。見上
右副承旨趙泰東疏曰,伏以,臣昨伏見備忘記,則以邊倅·營將之辭朝赴任之日,便是行公缺□罪罷之故,與未赴任之類,一例還收,依前定奪,厭避圖遞者外,缺□存例加,似乎得宜,以此擧行爲敎,仍下牌招之命,臣於此益不勝驚惶隕越之至。處分已定,嚴召繼降,分義所在,不得不趨詣闕外,而第伏聞先朝所定之式,邊倅之罪罷,病免之類,勿論其圖遞與否,一竝還收其資級者,蓋所以絶倖陞之階,杜厭避之路也,法意可謂嚴且截也。竊伏詳備忘辭旨,雖有依前定奪之敎,而似與舊例差殊,蓋出於參酌處分,俾無諸臣難安之端,而顧臣情迹,終不得而自安者,臣之病遞邊任,初非有一毫厭避之意,而莅任未久,遽爾解歸,則所授資級,理當還收。況甲子定式,旣以罪罷病免,有所區別,則其不可一體寬免,以壞挈令也,明矣。宜收而不收,法綱紊矣,當辭而不辭,廉隅喪矣。以公以私,決無因仍冒竊之理,玆敢不避煩猥,更陳血懇,伏乞聖明,將臣所帶之職,亟賜遞改,因命還收通政資級,以存公法,以安私義,不勝幸甚。臣無任屛營祈懇之至云云。批見上已上燼餘
禁衛營啓曰,本營郞廳及諸將官,今春夏等褒貶,當爲等第,而大將臣吳道一,時未肅謝,限內不得磨勘之意,敢啓。傳曰,知道。禁營謄錄
上在昌德宮。停常參·經筵。
下直,忠淸水使金重三。
執義宋徵殷,獻納柳重茂,持平姜履相就職。
吏曹啓曰,臺諫有闕,政事,取稟。傳曰,明日爲之。
中宮殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨日水刺厭苦尤甚,肉味蔬果,間有所進,而水刺之進,則終日不過一二合,初昏時嘔氣又發,吐痰一次,進童便薑茶等藥,始得鎭定,二更後及曉間,蔘茶六合,分二次進服,寢睡則稍安云。臣等悶慮區區,與諸御醫商議,則以爲,卽今症候,水刺厭進一節,最爲切急,而此由於脾胃虛弱,且有停痰不能引納之致,前進湯劑·丸藥,一兩日姑竝停止,加味六君子湯,〈加〉神麴炒七分,連進二三貼,以爲治痰調胃進食之地,宜當云,此藥卽爲劑煎以入。嬪宮患候,則夜間寢睡頗安,痛候亦歇云。湯藥依前連進,而受鍼則今明日,皆有拘忌,姑爲停止,敢此仰稟。答曰,知道。無事矣。
謝恩,兵曹判書吳道一。
院啓,請統制使閔涵,罷職不敍。措辭見上答曰,不允。
府啓,新除授大司憲金昌協,時在京畿楊州地,請斯速乘馹上來事,下諭。答曰,依啓。
假注書趙權改,代朴熙晉。
左副承旨李彦紀上疏。大槪,猝患暑癨,症情危惡,乞蒙恩遞,及時調治,以尋生路事。入啓。答曰,省疏具悉。爾其勿辭,調理察職。
政院啓曰,史官爲任最重,不可一日曠闕也。奉敎洪重益·朴弼明,待敎李㙫·李台佐,檢閱尹志和·金興慶,俱在罷散中,上下番皆以兼春秋代直,已至多日,事體苟簡,莫此爲甚,從前如此之時,自本院啓稟變通,非止一再,請令該官從速稟處,以重史局,何如?傳曰,允。
禮曹參判金昌集上疏。大槪,病勢情理,實無一分供仕之望,冒死呼籲,冀蒙恩遞事。入啓。答曰,省疏具悉。卿其勿仕,救護母病。
京畿監司書目,龍仁呈,以禮曹判書崔奎瑞辭職上疏上送事。啓。答曰,省疏具悉。卿其安心勿辭,從速上來行公。
春秋館郞廳,以領監事意啓曰,允下矣。今日史官不備,上下番皆以兼春秋入直,史局重地,不可如是苟簡,在前如此之時,則罷職人員,或有別樣變通敍用察任之時,而自下不敢擅便,上裁,何如?傳曰,竝敍用。已上朝報
卯時辰時,有霧氣。未時,太白見於巳地。
以備忘記,傳于趙泰東曰,長番內官宋國良,當爲莫重公事,誤踏啓字,極爲非矣,推考。
南正重啓曰,卽伏見所江僉使李允命狀啓,則紙頭多有油染處,此由於封裹不謹之致,推考,何如?傳曰,允。
趙泰東啓曰,卽伏見各道今春夏等邊將褒貶啓本,則平安監司洪萬朝,全羅監司金時傑,京畿水使尹就商,全羅左水使南巘,邊將褒貶,無一人居下者,殊無嚴明殿最之意,竝推考,何如?傳曰,允。
南正重啓曰,伏見吏曹判書金構去己卯秋冬褒貶啓本,則平市署令黃夏英名下,不書等第,以致點下,其不察甚矣。全羅監司金時傑,今庚辰春夏等褒貶啓本中,濟州審藥金以俊題目,乃是貶辭,而置之上考,以致抹下,則矇然極矣。慶尙監司李世載,仁同府使崔文徵題目,以事雖有失,不可責備爲辭,雖非下考之目,置之上考,未免失當。咸鏡監司李思永,則吉州牧使李基泰題目,以鄙瑣有誚,治聲未聞爲辭,此實下考題目,而置中,則亦涉疎漏,竝推考警責,何如?傳曰,依啓。審藥題目,例從牧使之磨勘,矇然之失,自有所歸,濟州牧使南至熏,推考,可也。
趙泰東,以都摠府言啓曰,今日入直軍士,當爲中日習射,而上前開坼相値,不得爲之之意,敢啓。傳曰,知道。
禮曹判書崔奎瑞疏曰,伏以,臣家間毒癘熾發,家屬以次傳痛,一行缺前月玉候未寧,缺□□□坤殿患候,至於更設議藥廳,而終不得一進京輦缺□□臣子分義,廢闕無餘,若或不死於病,則終亦必就司寇,聖慈天覆,俯燭微衷,解臣銓職於累月控辭之餘,而春曹之命,又下於不數□之內,是則聖明旣矜臣情理,又寬臣罪戾,臣誠愛戴頌祝,不知死所,固當戀恩畏義,不計顚仆,趨走承命,以伸微悃,而卽今病狀沈篤,奄奄牀席,斷無自力登程之望,顧此典禮之地,職務緊重,豈可令臣虛帶,任其瘝曠乎?臣於是又積違慢之誅,瞻望宸極,涕泣俟罪。且臣伏聞,持平李德英,以洪璛之備擬甲山,攻銓曹甚力,此臣參政時事也。臣非故欲出璛於外,適値臨政乏人,終日搜案,無一可擧擬者。玆不得不以璛備望,而西銓送言之時,亦以此意,一番往復而已,然以璛而爲甲山,固非用罰左遷之比,何至作如許不平而發建德報仇之云,又何言之不擇也?臺閣之言,旣非尋常,以此成罪,罪必不輕,伏乞聖明,亟削臣本兼諸任,因命有司,勘臣前後負犯於一縷未絶之前,俾臣得以安意就斃,不勝幸甚云云。批見上已上燼餘金霔校正。郞廳李運海書。
上在昌德宮。停常參·經筵。
未時,太白見於巳地。
右議政申琓箚子。大槪,緣臣昏謬,致勤嚴敎,罰及有司之臣,驚惶震越,無以自容。乞賜斥罷,以重國體,以安私分事。入啓。答曰,省箚具悉卿懇。卿之引嫌太過,宜體予意,安心勿辭,亦勿待罪。仍傳曰,遣史官傳諭。
大殿·中宮殿·世子宮·嬪宮,政院·玉堂問安。答曰,知道。
中宮殿·世子宮,二品以上·六曹·大司諫問安。答曰,知道。
中宮殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨日酒餠等閒,有些少進御,而水刺則全不思進矣。夕間始以魚膾,和白飯二合許進御,三更以前,有虛煩之候,進辰砂益元散一貼,仍得寢睡,達宵頗安云。臣等與諸御醫商議,則加味六君子湯,仍爲連進宜當云。嬪宮患候,夜間寢睡安穩,痛候亦漸歇云,前劑入靈仙除痛飮,已盡於昨日,此藥三貼,更爲劑入,受鍼則姑觀前頭症候,更議爲當。敢此問安。答曰,知道。無事矣。
大司諫崔錫恒啓曰,引嫌而退,隨聞糾劾,旣得臺體,未安之敎,何必爲嫌?請獻納柳重茂出仕。答曰,依啓。
獻納柳重茂就職。
院啓,請統制使閔涵,罷職不敍。措辭見上答曰,勿煩。
府啓,請黃海兵使柳星彩,拿問定罪。措辭見上答曰,不允。
中宮殿·世子宮·嬪宮,藥房·政院·玉堂夕問安。答曰,知道。已上朝報
夜四更五更,月暈。
傳于趙泰東曰,王子乳母,纔以病出外,一刻不可無乳,其代可合乳母,卽刻十分精擇以入。
右議政申琓箚曰,伏以,臣伏見備忘記,有有司堂上從考之命,臣不勝驚惶。缺半行□□□□承旨,乃是夙夜之任,而以此不得行公,亦已缺爲構草,回示於諸大臣及堂上,自至屢日,而淨寫缺處分旣定之後,至於邊倅之以病徑歸者,準期不敍,自有前例擧行之事,而竝爲擧論,昏不致察,仍以書入,緣臣迷不致〈察〉,嚴敎問備之罰,獨及於有司之臣,臣益復惶愧,無地自容。伏乞亟遞臣職名,得與有司之臣,同被譴罰,以重國體,以安私分,不勝幸甚。取進止。批見上以上燼餘
上在昌德宮。停常參·經筵。
自辰時至申時,日暈。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,右脅下前日受鍼處,自數日來,有疼痛之候,且有浮氣,夜間寢睡,不得安穩,睡覺時連有呻吟之聲,肌體亦甚溫熱云。令醫女入診,詳知症候後更議,嬪宮患候,寢睡一向安穩,痛勢更不發作云。前劑入湯藥,仍爲連服宜當。敢此問安,竝爲仰稟。答曰,知道。無事矣。
左議政李世白箚子。大槪,敢陳疾痛之呼,冀蒙矜許,且有不察之失,惶恐俟罪事。入啓。答曰,省箚具悉卿懇。所患如此,予用慮念,未得進參,有何所傷?箚末事,不必過嫌,卿其須念國事,勿以疾病爲辭,安心速出論道,勉副如渴之望。仍傳曰,遣史官傳諭。
持平李彦經啓曰,臣以至愚極陋,無所肖似,而濫荷恩造,歷試內外,絲毫無補,釁咎徒積,居常愧懼,若隕淵谷。頃年之忝叨本職也,妄論名流,重得罪於時議,拿疏迭出,謬辱備至,礫迫韜藉,無所不至。儻非聖明在上,臣之獲免於機穽,難矣。不意玆者,霜臺新命,又及於僨敗已試之身。臣誠感激惶隕,罔知攸措。向臣之受人侵譏,實非尋常之比,今不欲一一提起,以惹不靖之端,而若謂之事在旣往,人言胡傷?不顧廉義,貪榮冒進,則其爲辱名器而羞朝廷,大矣。臣於此,已不敢抗顔行公。且臣於年前待罪南邑時,有以逋糶事,論報道臣者矣。厥後再査,與臣所報相左,而廟堂,啓以査狀之語多未瑩,方有更覈之擧,玆事結梢之如何,姑未可預料,而私心之悚縮不安,有不可言者。臣之在官,殆逾二朞,前後文簿,搜剔無遺,反復究覈,指徵無處。的知其爲該吏之逋欠,而査官則一竝歸之於落漏,以湊足其數,而不悟其該吏之舞奸,政在於落漏,臣實未曉其所以然也。今若更加詳覈,則其間虛實,自可辨別,臣不敢先自申暴,以重分疏之失,而旣在行査之中,猶有未了之案,決不可晏然冒居於臺次。請命遞斥臣職。答曰,勿辭,退待物論。
藥房再啓曰,卽伏聞入診醫女之言,中宮殿症患,右脅下疼痛處,夜來痛勢稍歇,浮氣亦似散漫,而腫口膿汁,比昨多出,色白且濁,肌體一向溫熱云。臣等與諸御醫商議,則今此疼痛之處,與破腫處相近,不無侵漸連通,又爲成膿之患,托裡消毒飮,加麥門冬,貝母羌汁炒各一戔,連進三四貼,且以消毒膏,貼付痛處宜當云。湯藥一貼,又爲煎入,消毒膏,亦爲劑入之意,敢啓。答曰,知道。
中殿·世子宮·嬪宮,藥房·政院·玉堂夕問安。答曰,知道。
院啓,請統制使閔涵,罷職不敍。措辭見上答曰,勿煩。
府啓,請黃海兵使柳星樞,拿問定罪。措辭見上中批特除,本非聖世之美事,雖有才猷表著者,固當付諸公議,循序進用,而今玆判尹李光夏,戶曹參判李寅燁特除之命,出於常格之外,臣等竊以爲未安也。兩臣俱以才望,旣入於廟堂薦剡之中,以次陞遷,固無不可,而至於內批除授,實乖愼爵之道,且關方來之弊,請還收判尹李光夏,戶曹參判李寅燁特除之命。引嫌而退,曾被詆斥,在我無失,雖有査事,不必爲嫌,請持平李彦經出仕。答曰,不允。處置事,依啓。
都承旨嚴緝啓曰,藥房都提調南九萬,自數日前得暑感之症,夜來一倍添重,係是大臣病患,敢稟。傳曰,命御醫看病書啓。又啓曰,藥房都提調南九萬看病醫官書啓,有給藥之命,而卽今病勢深重,有難在直調理,惶恐敢稟。傳曰,今姑出去,安心調理。已上朝報
中宮殿,二品以上·六曹單子問安。答曰,知道。
左議政李世白箚曰,伏以,臣每將狗馬賤疾,輒缺越,此時言私,尤有所不敢者,仰體日昨俟間視事缺默跧伏,遲延時日矣。到今勢迫情極,不敢自外缺蒙垂憐其疾痛之呼焉。臣之向來遘疾缺意,而幸賴生成之澤,得至今日,枯楊華荑,未足缺□聖恩也。自是以後,必須歲年調息,方可得爲完人,而職名旣未蒙許釋免,分義亦不敢一向撕捱,雖黽勉復出,而實無供世之望矣。數月以來奔走憂惶之中,不幸荐遭慘戚,悲哀攻心,自未免潛消暗爍,而及當暑月,素患注夏之症,乘弊更作,前患諸症,亦復次第而發,積敗之餘,表裡交傷,種種危苦,視舊十倍。雖不敢以醫家症錄,猥褻臚數,而最是痰火極盛,或寒或熱,有時氣逆,輒至昏塞,夜則耿耿達宵,晝則涔涔終夕,飮噉至廢却,乍欲進輒有飮氣,僅得下咽,又復滯膈,貼身牀席,日事呻楚,暫時起坐,若將暈倒,氣力之澌綴,神精之耗奪,無復餘地,奄奄若九原下人,加以右邊手脚痲痺之症,當暑益劇,起居轉動之間,亦不能自力,以此病狀,實無再得回甦之望,而匪據之職,猶在身上,深恐一朝溘然,終爲尸竊之鬼。況今坤殿症候,一向彌留,藥房還爲竝直,朝廷亦更問安,臣獨息偃自在,無計進參,分義掃地,生不如死,伏枕戰兢,益無所措。臣之病勢難强,於此或可俯察矣。伏乞聖明,終始矜憐,及臣未死之前,許免議政之任,則死日生年,臣當隕結圖報矣。且臣又有惶恐不敢安者,日昨僚臣缺草本,送示於臣,問其可否,而臣於病昏之中,未缺循例答送,伏見備忘,辭旨至嚴,僚相陳缺得晏然而已。請與有司之臣,一體勘罪,以重缺甚。取進止。批見上已上燼餘
上在昌德宮。停常參·經筵。
卯時,日有左珥。
大殿,政院·玉堂問安。答曰,知道。勿爲問安。
中宮殿,二品以上·六曹問安。答曰,知道。勿爲問安。
世子宮問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨日餠果肉味之外,水刺所進,通計三巡,亦至五合許,因夜間日氣蒸鬱,雖有煩轉之候,寢睡則不至全然不安,脅下痛勢,比昨日稍歇云。臣等與諸御醫商議,則湯藥依前連進宜當云。嬪宮,寢睡飮啖之節,漸有差勝之勢云。前劑入湯藥,仍爲連服爲當。敢此問安。答曰,知道。無事矣。
忠淸監司書目,六月試公都會覆試試官,淸州牧使李浚,韓山郡守朴涏差定之後,一時稱病,終不進參,莫重國試,未免顚倒苟簡,竝只罷黜事。
吏曹判書閔鎭周辭職上疏。入啓。答曰,省疏具悉卿懇。卿勿過辭,從速行公。
刑曹判書金鎭龜辭職上疏。入啓。答曰,省疏具悉卿懇。卿勿過辭,從速行公。
司諫兪命雄辭職上疏。入啓。答曰,省疏具悉。銓曹之汲汲首擬,果未得當,而至於特罷之罰,予未知其不可也。爾其勿辭,從速察職。
慶尙監司書目,臣旣有一刻難冒之勢,乞罷臣職,仍治臣罪事,上疏上送事。啓。答曰,省疏具悉。卿其勿辭察職。
京畿監司書目,果川呈,以判義禁鄭載禧辭職上疏上送事。啓。答曰,省疏具悉。卿其勿辭,從速上來行公。
中宮殿·世子宮·嬪宮,藥房·政院·玉堂夕問安。答曰,知道。
正言李宜顯上疏再呈。入啓。答曰,省疏具悉。爾其勿辭,救護親癠。仍傳曰,左議政處,遣御醫看病。
謝恩,修撰崔昌大。
兵曹,今春夏等褒貶,副司果金楺·尹行敎·蔡明胤,司勇李眞相,武兼李仁求·黃羲瑞,以上中。
副修撰任守幹·李坦,牌不進,依承傳罷職。
傳曰,大政之遷就,不可不念,吏曹判書疏批已下,明朝牌招察任。
備忘記,君父命召,事體不輕,而今日玉堂之臣,因下番任守幹·李坦之推諉出去,竝與新除玉堂,混請牌招,事體駭然,莫此爲甚,任守幹等,旣已違牌坐罷,今無可論,而請招之儒臣,亦不可無警責之道,從重推考。已上朝報
假注書宋正明受由,代洪重休爲假注書。
洪重疇,以宗親府缺意啓曰,璿源譜略及續冊,旣已合譜纂修,今缺璿源閣所藏及江華·赤裳,太白·五臺等處所藏缺出,以爲依例奉安之地,何如?傳曰,允。
又以弘文館缺番修撰任守幹,朝者問安罷出之後,與副修撰李坦缺竝皆出去,以致闕直,極爲未安,修撰任守幹,副修撰李坦,新除授修撰崔昌大,竝卽牌招,以爲推移入直之地,何如?傳曰,允。
又以校正廳言啓曰,璿源譜略續冊進獻,在於庚辰正月初五日,而跋文中,以己卯冬書塡,以庚辰春改付標以入之意,敢啓。傳曰,知道。又以校正廳言啓曰,璿源譜略草本,例以忠義寫出。故忠義李選一·李漢弼啓下寫出,而一員則以宗簿寺書寫忠義李壽綱,兼差啓下矣。卽今草本,已爲畢寫,正書入刻之本,令寫字官寫出,則忠義今無書寫之事,忠義李選一,李漢弼,姑先減下,李壽綱,仍屬宗簿寺察任,何如?傳曰,允。
又以兵曹言啓曰,本曹今春夏等褒貶等第,今始追磨勘以入,而曹所屬司僕寺·軍器寺·典設司·訓鍊院官員鷹牌頭等,因各其提調及堂上有故,不得一時磨勘之意,敢啓。傳曰,知道。
又以宗簿寺官員,以提調言啓曰,今春夏等宗學勤慢抄出計劃,則海豐都正燧,咸陵守極,竝十九分,韓山副守澳,十六分,依事目,令該曹紙筆墨施賞。其中昌山副正相,五朔之內,一不進參,怠慢之習,不可不懲,推考警責,何如?傳曰,允。
李彦紀,以兵曹言啓曰,本曹正郞孟萬澤,身病猝重,不得行公,已至累日,正郞李大成身病,缺□□事之地,不可久曠,竝改差,何如?傳曰,允。
傳于趙泰東曰,刑曹判書金鎭龜,引嫌之事,實涉太過,今則疏批已下,尤不宜缺□□招察任。
傳曰,近日金吾堂上之不備,科獄缺□□□,殊甚未安,知義禁權是經,明朝牌招察任。
南正重啓曰,卽伏見全羅監司金時傑狀啓,則以南原府內明火賊,作黨突入,刃傷人缺最重,及南原兼任谷城縣監方堣等,不謹奉職之罪,缺攸司稟處之請矣。閔最重之不善治盜,方堣之不能缺辭意,則自本營先爲罷職,因請朝家之處置,事例缺不能,初無罷黜之擧,而徑請令攸司稟處,事異常規,殊涉不察,請全羅監司金時傑,推考。傳曰,允。
又啓曰,卽伏見弘文館草記,修撰任守幹,副修撰李坦替直之際,互相推諉,俱爲徑出,致令下番不備,事甚未安,推考,何如?傳曰,允。
趙泰東,以義禁府言啓曰,科獄罪人宋晟等,間日嚴刑事判下,而判義禁鄭載禧在外,知義禁權是經身病呈辭,同義禁尹以道昨遭妻喪,只有臣震休,待堂上備員,開坐加刑之意,敢啓。答曰,知道。
正言李宜顯疏曰,伏以,愚陋微臣,過蒙恩造,前後履歷,皆越涯分,尋常兢隕,若無所容,至於言責之地,尤號高選,決非如臣無似,所可濫叨。前此冒叨,非止一再,而輒自控免,不敢就列,庶幾獲遂微誠,小安私義。不料玆此諫省,新命又出夢寐之外,臣是何人,乃敢荐辱恩除,一至於此?唯當感激洪,私竭蹶趨謝之不暇,而第臣又有情理之萬分煎迫者,不得不號籲於孝理之下也。臣之父母年齡,俱迫七耋,衰暮之境,疾疢頻仍,殆未有數月安妥時矣。入夏以來,疊遭喪戚,悲哀過節,摧剝特甚,又當無前歊虐,輾轉受傷,舊患新恙,一時交劇,眞元日就澌鑠,藥餌亦無有效。臣本以缺室中孤廓,護視無人,雖微疾病之如許,不忍違離缺而見今病發於積敗之餘,危綴之狀,實有倍缺飮噉之節,外內扶將之責,專靠臣身,所謂缺來在家,如十瞽之一杖,卽臣情境也,前帶缺爲懼,連呈旬狀,冀獲解免,況此臺閣缺以伸人子至情,不勝千萬幸甚云云。批見上
判義禁鄭載禧疏曰,伏以,臣負犯旣重,缺聖度包容,垂恕太過,罷職之罰,出於末減,臣杜門缺恩敍遽下,除命繼至,滌盡瑕垢,復畀前職,非臣缺臣之惶隕煎迫,有倍於前,臣於此不知所以爲言也。以臣缺罪廢之餘,荐蒙恩渥,顚倒趨詣,祗謝恩命,因爲供職,道理卽然,而以臣病勢而言,則自春至今,四朔之間,症情危篤,一樣無減,雖欲强起,有不可得,到此地頭,進退俱窮,臣之情理,誠可謂罔極矣。臣以積病積敗之身,又値無前暑熱,胃氣大損,米飮亦廢,支體苶然,不能運用,牀席之上,一脈僅存,卽今形勢,豈有一分可進之望乎?垂死危喘,神思荒茫,除命之下,已過累日,而陳情之疏,亦未構得,昏倒不省,泯然度日,俟得神氣稍醒,乃敢仰首呼籲,遲緩之罪,尤無所逃。伏乞聖慈,憐臣病勢,更無可爲,新授職名及曾授資級,一竝還收,以安微分,以便調治,不勝幸甚云云。批見上
慶尙監司李世載疏曰,伏以,臣因邸報得見吏曹參議徐文裕疏本,則朝家之陞資拔擢於外任,而未準朔遞歸之類,當依先朝定式,毋論病免罪罷,一竝還收其資級云云,臣看來不勝瞿然惶愧之至。臣於丙子秋,猥蒙聖上超陞之恩,忝授東萊府使,而才識淺短,未免錯料邊事,威望素乏,不能憚壓遠人,以此獲罪,至於逮獄,幸免大何,薄被削罰,而所授資級,猶未鐫改,及其收敍之後,歷敭堂上淸要之職,義乏守藩,濫躋守二品缺陋,旣不知先朝令甲之至嚴,虛帶所當收之缺任使,而專昧力辭回避,仍因冒居者,乃至于今,缺罪,已無所逃,而其貽累朝廷,汙辱名器,尤缺旣有令廟堂稟處之命,計當不日收缺□□命之後,則固不敢暫帶虛銜,以益其冒據之缺。批見上
司諫兪命雄疏曰,伏以,臣之庸陋,最居人下,忝叨言責,前後非一,而絲毫缺薇垣新命,又出於千萬夢寐之外,臣誠惶隕缺。揆以分義,固當奔走供職之不暇,而第臣萬里缺多,又添得暑症,泄瀉兼發,度數無算,委頓牀席,缺當此坤聖症候彌留,上下憂遑之日,稽謝恩缺連尋辭單,見阻喉司,臣之情勢,實爲狼狽,玆敢冒死呼籲於天地父母之前。伏乞聖明,亟命遞臣職名,俾得安意調治,不勝幸甚。臣於乞免之章,不宜贅附他說,而竊觀近日之事,旣有所慨然者,玆敢略陳其一二,惟殿下垂察焉。臣伏見頃日大臣之箚,其所論前吏曹參判趙相愚事,誠不勝訝惑也。夫吏·兵判薦望,實是國家大事,銓曹之官,承君父問議之命,以大臣之言,傳于大臣,何等詳愼之地,而乃敢以大臣不言之言,誤傳於大臣,則其所做錯,實非尋常。聖明雖仍大臣之箚,特施問備之罰,而體統所在,關係非細,其不可只施推考薄罰而止。銓曹之臣,亦有公議,乃反汲汲首擬於春官·地部之望,揆以事體,豈容如是?臣竊爲之慨然深嘆也。前持平李德英,日昨所陳之疏,隨事論列,大意固好,則引避措辭,雖欠稱停,固不當置之請遞之科,而處置之辭,專不擇發,至以偏係詖·遁等語,大加抵斥,直驅之於不韙之地,臣實未曉其故也。前吏曹判書李世華,忠藎朴實,終始一節,實是聖明之所洞燭也。到今黃髮之年,豈肯不念國事,不顧分義,而只爲此圖便之計哉?留疏徑出,雖涉輕遽,而引年退休,禮經所訓,則夫缺老臣之道,所當優容寬假,開誠勉諭,而□備缺峻,至下特罷之命,臣竊以爲未安也。目今缺言之事,而朝廷體統之傷損,言議之乖激,缺□他及,只以此數件事,終始娓娓,伏願聖明澄省焉。臣無任之至云云。批見上已上燼餘
上在昌德宮。停常參·經筵。
禮曹正郞朱格,贈執義金時習致祭事,楊州地出去。
去夜傳曰,刑曹判書金鎭龜引嫌之事,實涉太過。今則疏批已下,尤不宜一向引入,明朝牌招察任。又傳曰,近因金吾堂上之不備,科獄罪人,久不開坐加刑,殊甚未安,知義禁權是經,明朝牌招察任。
中殿,政院·玉堂問安。答曰,知道。勿爲問安。藥房問安。答曰,知道。世子宮·嬪宮,藥房·政院·玉堂問安。答曰,知道。
藥房啓曰,喜雨通宵,伏未審此時,聖體,若何?中宮殿症患,伏聞醫女所傳之言,昨日水刺所進,通計四巡,幾至九合許,夜間寢睡稍安,而睡覺時,間有呻吟之聲云。臣等與諸御醫商議,則湯藥,依前連進宜當云。嬪宮氣候,與昨一樣,而餘症猶未盡祛,靈仙除痛飮,不可不連服云,此藥三貼,今日亦當劑入矣。敢此問安。答曰,知道。無事矣。
吏曹啓曰,守令多闕,政事,取稟。傳曰,明日爲之。
大司諫崔錫恒啓曰,臣昨伏見兪命雄疏本,則以臣向日處置中,偏係詖·遁等語,謂之全不擇發,結之以言議乖激,臣竊瞿然,而繼之以訝惑也。蓋憲臣疏中論列銓官,條緖非一,而至以專用私意,偏黨好惡斥之,但未知憲臣所以騰抑取舍者,一出於公平,而果無偏係之私耶?聖鑑在上,臣不敢多辯也。至於引避之辭,則專出於務勝之意,而上下言議,自相破綻。如孟萬澤之前秋掌試時事,旣有人言,而謂之一時浮嘵,不足掛齒,尹憲柱之反攻論己之人,實涉冒嫌,而謂之體例微事,何至謂嫌?其他,臣所未聞,何乃竝取等語,旨不分曉,語涉糢糊,此非詖遁而何?臣之置之請遞之科者,蓋以此也。噫,一自朝論携貳之後,彼此相軋之際,震撼之聲,先及於銓衡之地,心常慨然,以爲此等偏激之論,若不稍加裁抑,則朝論無時可靖,國事無復可爲。故適値兩司多官相繼引避之餘,猝當處置,有所立落,而措語之間,自謂劑量,務歸得中矣。不意非斥之論,發於同僚之間,人之意見,何若是遼越也?然此無非如臣無似,忝居長席,平日言議,不能見信之致,何敢自是己見,而晏然於臺次乎?請命遞斥臣職。答曰,勿辭,退待物論。
中殿·世子宮·嬪宮,藥房夕問安。答曰,知道。
獻納柳重茂啓曰,大司諫崔錫恒,引避退待,臣當處置,而長僚之避,旣因處置前持平李德英之事,則臣以當初見斥於德英之人,不可參論其處置得失之如何,而其何敢晏然仍冒?請命遞斥臣職。答曰,勿辭,退待物論。
假注書兪彦明受由,代洪重休。
京畿監司書目,楊州呈,以大司憲金昌協辭職上疏上送事。啓。答曰,省疏具悉。卿其勿辭,從速上來察職。已上朝報
上在昌德宮。停常參·經筵。
下直,濟州牧使李東植。
領議政徐文重箚子。大槪,敢陳所懷,以備裁處事。入啓。答曰,省箚具悉卿懇。箚辭得意,可不依施焉?
中宮殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨日水刺所進,通計三巡,堇至四合餘,夜間寢睡,不至全然不安,而睡覺時,輒有呻吟之聲,右脅下疼痛之候,劇歇無常。且自腫口下至數寸許,顯有浮高之氣,按之痛苦云。令醫女入診,詳知症候後,更議。嬪宮氣候,夜來一向安穩云,昨劑入湯藥,連服宜當。敢此問安,竝爲仰稟。答曰,知道。無事矣。再啓曰,卽伏聞入診醫女所傳之言,中宮殿症患,右脅下痛勢,一樣作苦,腫口下數寸許浮高處,以手按之,則皮肉相離,疼痛難堪,臣等與諸御醫商議,則以爲,此由於腫毒壅滯旁肆,膿汁侵漸下流之致,兩處阿是穴各二三處,不可不急時受鍼,以爲疎泄之地,湯藥則依前連進宜當云。受鍼,則時刻隨時爲之之意,敢啓。答曰,知道。
工曹判書申汝哲上疏。大槪,敢冒萬死,復陳血懇,冀蒙憐察,亟解重務事。入啓。答曰,省疏具悉卿懇。倚任宿將,意非偶然,卿其須勿固讓,安心行公。
都承旨嚴緝啓曰,都提調南九萬,因傳敎出去之後,病勢一向深重,自再昨寒熱往來,逐日作痛,症似氣癨云,係是大臣病患,敢此仰稟。傳曰,遣御醫不離看病書啓。
政院啓曰,卽者吏曹郞廳來言,今日爲政事命下,而判書閔鎭周未肅拜,參判李益壽情勢難安,參議未差,不得開政云,判書·參判,竝卽牌招察任,何如?傳曰,允。
傳曰,召對爲之。入侍,承旨南正重,玉堂尹趾仁·崔昌大,假注書洪重休,史官尹志和·金興慶,持平姜履相,亦爲入侍。
司果趙泰老,文臣朔試射時,稱病不進,依承傳罷職。
吏曹參判李益壽,牌不進後上疏。大槪,臣於諫臣之疏,旣有難冒之勢,昨日稟政之擧,又出意慮之外。情地危蹙,坐違嚴召,乞賜斥罷,以謝人言,以安私分事。入啓。答曰,省疏具悉。卿其勿辭,從速察職。
謝恩,吏曹判書閔鎭周。
左議政李世白箚子。大槪,敢申悶迫之懇,冀蒙速許鐫免事。入啓。答曰,省箚具悉卿懇。屢悉至意,復何多誥?卿其體予思想之意,安心勿辭,俟間視事,以濟時艱。仍傳曰,遣史官傳諭。
承旨洪受疇上疏。大槪,臣旣被銓官之疏斥,不敢晏然於邇列,乞蒙恩遞事。入啓。答曰,省疏具悉。爾其勿辭,從速察職。
藥房口傳啓曰,中宮殿症患,右脅下疼痛處,及腫口下數寸許浮高處,阿是穴受鍼之意,纔已稟啓矣。卽伏聞醫女來傳之言,右脅下受鍼之際,頗有膿氣云,仍爲破腫之意,敢啓。答曰,知道。
中宮殿受鍼後,中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房口傳再啓曰,中宮殿,右脅下疼痛處,纔已破腫,則膿汁多出矣。前日腫口下浮高處,阿是穴受鍼,則姑爲停止,以觀夜間症候,更爲稟定之意,敢啓。答曰,知道。
中宮殿·世子宮·嬪宮,藥房夕問安。答曰,知道。
今日召對時,修撰崔昌大特遞還收事,榻前下敎。
知義禁權是經上疏。大槪,臣病情危惡,無計起動,數日之內,再違召牌,迹涉逋慢,罪合萬殞,一縷雖存,人鬼未分,莫重科獄,更無按治之望,疾病之外,且有所難安者,乞遞臣金吾兼任及本職,仍治臣前後違慢之罪,以重獄事,以延殘喘事。入啓。答曰,省疏具悉。卿其勿辭,調理行公。
召對時,持平姜履相所啓,臣於筵席,因儒臣文義推演之時,以前正言李肇靳點郞署事,有所仰達,而誠未格天,反承嚴批,不勝惶悚之至。蓋李肇之疏,雖或有狂妄不擇之語,原其大意,則不過有懷必陳之意,而因此終至廢棄,則恐有妨於聖明聽納之道,故敢有所陳,而寧有一毫伸救李肇之意哉?咫尺天威,辭旨極嚴,此無非臣言辭拙訥,不能見信於君父之致,臣何敢一刻仍冒於言地乎?請命遞斥臣職。上曰,勿辭,退待物論。已上朝報
領議政徐文重箚曰,伏以,臣曾以守令差遞,貽害小民之意,陳達於前席,聖明亦必記識之矣。守令設或有不治者,如非大段殘酷之人,則民之受害,猶不如非時調發夫馬,迎送於遠地之甚也。臣愚嘗以爲,朝家恤民之政,莫如愼擇字牧之任,不許輕易遞易也。臣得見忠淸監司狀啓,則淸州牧使李浚,韓山郡守朴涏,以試官不進,罷黜矣。營門差送之役,中路觀望,不赴期會,非姑犯則怠慢之罪,固也。然而兩邑守令,赴任,俱不滿十朔,一年之內,再次迎送,而又當農節,彼小民之怨咨,爲如何哉?昔在孝廟朝,以慶尙監司,蔚山府使一面,割給機張縣,狀啓。下敎曰,觀此狀啓,便覺機張之至殘至少,日記未修之罪,小,機民迎送之弊,大,民生之苦,不可不念,令該曹勿罷,仍授前任。蓋本縣縣監,以當宁時日記未修之罪,先已見罷者也。我先王恤民之意,常存乎法令之外,使海隅賤民,得免一時徵發遠赴之苦,豈非聖德之事?今此淸州·韓山前官,亟令從重推考,仍授本任,使兩邑吏民,無廢農迎送之患,似不害於變通之道,旣有所懷,敢此仰陳。答曰,省疏具悉卿懇。箚辭得宜,可不依施焉?吏曹
有政。吏批,以朴重龜爲司饔奉事,呂必重爲典籍,李正臣爲兵曹正郞,趙卿一爲監察,鄭必東爲兵曹正郞,盧世夏爲兵曹佐郞,沈枋爲靈巖郡守,金演爲安州牧使,尹世紀爲禮曹參議,李墪爲兵曹參判,朴禹東爲禮曹佐郞。吏批政事
南正重,以禮曹言啓曰,卽接西氷庫牒報,則年例藍染缺內庫,專爲擔當責應,自是不易之定規,而至於有閏之歲,或分半或數三日移送本庫矣。近年以來,內庫於染藍之時,初頭一二日塞責進排,稱以不足,勿論閏朔有無,移送本庫,終始擔當,所儲傾竭,則取來畿邑之氷,八九月供上,勿論遠近,雇馬運致之際,以此殘弊日甚,莫重供上,亦未免苟簡,本庫只以四梗之氷,自二月至十月,各殿供上及諸嬪房·諸上司進排,及二品以上頒氷,專管擔當,一日所出,厥數無算,三春淫雨,長夏酷熱,消融比前倍多,且有議藥廳進排之役,兩梗已盡用,以卽今所餘二梗,前頭四朔供上及各處進排,萬無繼用之望,藍氷一事,又如前日之爲,若無變通之擧,則莫重供上進排之事,萬分渴悶,以此辭意,急速啓稟,今年爲始,藍氷進排,無閏之歲,則內庫終始擔當事,定式施行云,闕內染藍,則內庫專管進排,尙方藍氷,則西氷庫擔當,自是前例,而近年以來,內庫每稱不足,一二日塞責進排之後,移送外庫,使之終始擔當,不但有違於當初定式本意,以此氷丁,每患難繼,致有供上苟簡之患,其在事體,殊涉未安。且今年則三春淫雨,無前暑熱,其所消融,必倍常年,又有缺役,所餘二梗之氷,四朔供上及各樣進排,將有缺如本庫之所報者,事涉可慮。今年依舊例缺庫擔當進排,勿爲移送本庫,俾無狼狽。缺
入侍時,持平姜履相曰,李文海寧邊府缺物議,而冒沒赴任,故人多言之矣。崔昌大曰,缺字牧之任,貽害必多,聖上雖無施惠於缺曰,文皇帝,命解縉等,選新進士,俾就文淵閣進學,上或召對便殿,問以經史,文皇之意,可謂勤矣。殿下則賜對不怠,而問難之際,恐有所未盡其誠也。尹趾仁曰,殿下則不怠於引接,而近因備局堂上之有故,賓廳日次,輒爲頉稟,事甚未安矣。崔昌大曰,一人聰明,豈能摠察萬幾乎?人君必審治亂安危之機,雖是狂夫之言,亦可優納,使之悉陳於前,而言可用則用之,不可用則置之,此是體念處也。姜履相曰,臣因講官推演文義之時,有區區所懷,故敢此仰達矣。昨年前正言李肇之疏,言雖狂妄,此不過有懷必陳之義,而向以一番擧擬於淸望,特推銓官,至於郞署之望,亦靳恩點,實有妨於言路矣。崔昌大曰,李肇之疏,亦涉黨論矣。雖然近來朝臣,不入標榜者幾希,若以黨論擧皆廢棄,則朝著殆將空矣。李肇之事,似非全以黨論而見忤。蓋同是黨論,而言辭之婉曲者,則不必被譴,而此獨深罪者,不過謂其言之麤率狂妄也,然則豈不重損於言路耶?當初命銓曹,毋得注擬者,已是過擧,而至於郞署之擬,亦靳恩點,便作廢棄之人,以故肇則得敢言之名,缺罪言者之累,此臣所慨然者也。今則停擬缺之已行,似當有收用之道,且申銋之疏,缺有年,尙靳恩點者,似亦出於惡其過缺未弘處也。尹趾仁曰,李肇之疏,缺年少氣銳,以爲語不切直,則缺科之事,謂之陰中者,缺以爲非臣等之意,亦不以爲是,而缺一言可用,豈可以直罪之爲敎,則顧此缺列之中,雖有一語之不摡於聖心者,不可缺取之言,而久靳收用,恐有累於聖明優缺。上曰,申銋陳疏,累年之後,頗有終始不舍之缺妥矣。至於李肇之疏,專爲黨論,語多放肆,設或有一時過失,不如李肇者,銓曹或闕擬,或補外,例也。況如李肇黨論之人,人主獨不可施罰乎?元非永棄之意,不過一時裁抑之道,而筵席之間,玉堂臺諫,相繼請用,今日筵席,可謂無嚴矣。臺臣因文義,如有所得者然,遽敢發端,而儒臣縷縷繼請,玉堂雖是論思之地,安敢直請以進退之事,力勸人主哉?崔昌大,極爲放恣,遞差。南正重曰,臣於昨年,雖被李肇之疏斥,今於儒臣特遞之過擧,何不因此爲嫌,而默無一言乎?頃者李肇之注擬館職,自是新錄後循例之望,而聖敎至嚴,勿令更擬,有同削錄者然,此則處分大過矣。至於一番郞署之靳點,有何永棄之慮,而儒臣未及輟講,徑先費辭陳達,妄率之失,固所難免,但此出於適因文義,有懷必陳之意,其罪奚至於特遞乎?經幄之臣,討論未訖,蒼黃退出,景色不佳,此豈平日所望於殿下者哉?少霽雷威,亟收成命,是臣區區之望也。上曰,予於李肇,元非永棄之意,不過一時裁抑之道,儒臣何敢以當用不用等語,縷縷陳達,有若缺然哉?其在事體,豈容如是?南正重曰,崔昌大,缺語言薄過,而殿下摧折大過,辭旨缺於大聖人恢弘之量哉?請平心徐究,亟缺。尹趾仁曰,臣昨年待罪本職,入侍缺自上下敎曰,予欲召還缺出於永棄之意,臣固缺猶靳收用,則臣恐聖上非斥缺矣。崔昌大之所陳白,亦不過欲使聖上缺而至於驅迫等敎,是臣子覆載間難容缺何可勝達?臣與昌大,同入講席,一體缺嚴,至有昌大特遞之命,臣是同罪之人,缺知惶懼不敢,而第念君臣猶父子也,子之於父,若畏其怒責,不肯復諫,則豈不爲不孝之子乎?臣所以不敢自疎於仁愛之下,更暴區區之悃,或冀聖明之垂諒焉。上曰,是非間直陳意見,固無不可,而崔昌大,敢以斯速收用爲言,殊極非矣。南正重曰,如臣無似,猥蒙陞擢,忝居近密之地,感激圖報之誠,唯在於納君無過,而目見今日之過擧,縷縷陳達,終未回天聽,臣不勝慨然。臣之此言,非爲一儒臣之發,而只恐有損於聖德,如是煩瀆,尤極惶恐。尹趾仁曰,臣之出入筵席,今已累年,而每當奏事,尙有嚴畏而不敢自盡者,今此崔昌大所達,不過語言之差失,凡於前席奏對之際,若以一句語之失,而遽加譴責,則昌大之被罪與否,姑勿論,其有妨於言路,可勝言哉?上曰,敢以從速收用之意,縷縷爲言,筵席之不嚴,莫此爲甚,殊極駭然,而旣示未安之意,承旨儒臣,如是陳達,修撰崔昌大,勿爲遞差,可也。
工曹判書申汝哲疏曰,伏以,臣於日昨,敢陳血疏,冀垂俯燭,伏奉聖批,乃以調理行公爲敎,臣於此益復回惶悶迫,罔知所以自措也。臣家,世受國恩甚厚,臣復蒙被先朝殊渥,簡寄戎權,逮夫聖明嗣服,而月推歲遷,轉置崇秩,把握重柄,殆將三十年所矣。歷數文武諸臣,實未逾於賤臣者,臣雖粉骨糜身,赴湯蹈火,旣無所以報答洪恩之萬一,何敢忘吾君父,負吾國家,爲苟然自便之計哉?顧臣狗馬賤疾,今無一分可强之勢,行步不利,不赴備局之坐,此諸臣之所共知而深憫者也,趨蹌無路,久阻登對之列,亦聖上之所洞燭而垂憐者也。臣之衰朽無用之狀,不但臣前後疾聲呼籲而已,上自朝紳,下至士庶,莫不曰缺處置,不可徒循苟簡云者,實一國共公之論也,而缺尙靳一兪,此無非臣誠意淺薄,文字短拙,不缺致,豈不有憾於天地之大者乎?伏聞頃日許缺視番軍,有所變通云,然則臣之念缺又幾遭矣,而今日朝廷,旣不加罪,缺俾解重任,則臣生當隕首,死當結草。缺批見上
吏曹參判李益壽疏曰,缺兪命雄之疏,以臣之備擬,前參判趙相愚,於春坊缺,□於是,不勝瞿然之至。大抵銓官旣遞之後,隨窠缺初相愚所坐,不過爲語言間事,而問備之科,缺擬,實循常規,夫豈有一毫偏係之意哉?諫臣責相愚,亦但以誤傳而已,做錯而已,而乃反目臣以不有公議,有若臨政容私者然,是何言意之相戾,一至於此耶?噫,朝論岐貳,贅疣互生,今日銓地,適足爲招謗之淵藪,而若夫逐節點檢,隨事生惑,一政二政,求過不已,則不幾近於隣人竊鐵之疑乎?臣疎迂之性,冥墑於世,一出參政,咎謗踵至,前頭僨敗,理所必至,其何敢一日蹲冒,重速背公之誅乎?嚴召之下,義不竢駕,而情勢窮蹙,坐犯違慢,臣罪至此,益無所逃。且臣旣被疏參,官曹凡事,理難敢與聞也,明矣。昨日下吏來言,守令多闕,將有稟政之擧,臣以情勢難安爲辭,則喉司之臣,不復恕量,直招郞僚,勒先稟政,臣不勝訝惑慙嘆之至。政官所遭,前後略同,而一稟一頉,事有參差,無非如臣疲劣,不能見重之致,尤何可晏然於職次乎?伏乞聖明,亟遞臣職,仍治臣罪,不勝幸甚云云。批見上已上燼餘
上在昌德宮。停常參·經筵。
中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨日破腫後,膿汁屢次順出,藿羹和白飯,五巡進御,通計七合許,夜間寢睡頗安,亦無呻吟之聲云,臣等與諸御醫商議,則以爲,卽今用藥之道,當以峻補氣血爲主,而湯劑甚爲苦口,有妨於水刺,姑以五錢重蔘茶,加黃茋三錢,竝與生脈散,而不拘時連次進御,宜當云,嬪宮氣候,一樣平穩云,前服湯藥,仍爲連服,爲當云。敢此問安。答曰,知道。無事矣。
修撰崔昌大上疏。大槪,職名還仍,嚴召繼降,感激惶懼,未免暫就直次,而顧臣情勢,實有萬分難安者,玆敢略暴衷悃,徑出闕門,伏乞亟遞臣職,以安微分,仍治臣積離直次之罪事。入啓。答曰,省疏具悉。爾其勿辭,察職。
司諫兪命雄啓曰,臣於再昨,伏見大司諫崔錫恒引避之辭,語意張皇,至以朝論國事,爲慮,又以言不見信,爲嫌,臣於此,不勝瞿然慙歎,而繼之以訝惑也。夫曩日銓曹一二注擬之失當,固是公議之不協,則憲臣之一疏論劾,不害爲相規之道,及其銓官自明之疏,兩日考案等語,終歸苟且,則引避之辭,惡得不激乎?惟其逐條辯破,未盡痛快,措語之間,亦欠稱停,凡臺閣言事,許其大體,則論以寧激毋渝之義,其不可遽加摧折也,明矣。處置之語,宜有斟量,而乃以偏詖之目,加之不韙之罪者,實未免爲偏護銓官,大抑言路之歸,臣疏所謂乖激者,蓋以此也。如是而自謂劑量,務歸得中者,果近理乎?震撼之鋒,先及於銓衡之地者,誠可謂切中近日之病,而此亦恐有不然者,使銓曹之官,低昂輕重,一循權衡,而爲臺諫者,吹覓爲事,脅勒成罪,則此不但裁抑而已,雖令嚴棄,可也。若使通塞扶抑,只任己意,則在言責者,豈可瞻顧媕婀,終無一言規正耶?必如長僚之言,然後可以靖朝論爲國事,則恐非臣淺慮之所及也,人之意見遼越,果如是矣。臣之破斥長僚,旣至於此,此已臣難冒之端,而又於吏曹參判李益壽之疏,尤有所不安者,銓官旣遞之後,隨窠必擬,臣未知舊例之如何,而前參判趙相愚之語言做錯,不比尋常,大臣陳箚,辨明推減,未及照勘,而連次首擬,若以爲元無所失者,然其傷事體咈輿情,甚矣。臣於疏中,略及此意,而藥石之言,反被疑怒,乃以論議携貳,隣人竊鐵等語,公肆詆斥,而自處於至公無事之地,驅人於有意擠陷之科,噫嘻,誠可慨也。臣一言纔發,群責迭起,臣之不可一刻仍冒也,決矣,而近緣賤疾添劇,無計起動,今始俟間出避,臣罪尤大,請命遞斥臣職。答曰,勿辭,退待物論。
掌令李世維啓曰,臣之痰病,日漸成痼,肢節麻木,胸膈閟悶,暫時起動,哮吼喘促,尋單請急,實出於萬不獲已,而日夜悚懍,常切隕淵之忱矣。伏見近以司諫兪命雄之疏,諫院諸臣,相繼引避,處置歸於本府,臣當處置,而第其疏中,有論臣兄前判書臣世華之事,臣於此有不敢參涉是非之嫌,何敢仍冒於臺次乎?請命遞斥臣職。答曰,勿辭,退待物論。
修撰崔昌大牌不進,依承傳罷職。
執義宋徵殷啓曰,大司諫崔錫恒,以頃日處置,請遞前持平李德英事,見斥於諫臣,持平姜履相,以昨日筵席陳達前正言李肇事,致勤嚴敎,相繼引避退待,臣當處置,而臣於李德英·李肇事,俱有嫌礙之端,從前處置,不得參涉,輒皆引嫌自列,到今應避之嫌,前後無異,有不可晏然仍冒。請命遞斥臣職。答曰,勿辭,退待物論。
中殿·世子宮·嬪宮,藥房夕問安。答曰,知道。
吏曹啓曰,來二十五日,祿都目政事爲之之意,敢啓。答曰,知道。已上朝報
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨日水刺所進,通計四巡,至一升餘,夜間寢睡頗穩,新破腫處膿汁,一向順出,舊腫口則膿汁頓減,而其下數寸許浮高,尙未消散云。令醫女入診後,更議湯藥,則諸醫之議以爲,今姑仍停,前進蔘茶,更加白茯苓二戔,連次進服,宜當,嬪宮氣候,一樣平穩云,前劑入靈仙除痛飮,已盡於昨日,此藥三貼,更爲劑入連服爲當。敢此問安。答曰,知道。無事矣。再啓曰,卽伏聞入診醫女所傳之言,中宮殿舊腫口下數寸許浮高處,更爲診察,則痛勢雖似減歇,而浮氣尙未消散,皮肉相離處,比前漸廣云。臣等與諸御醫商議,則以爲,依前定奪,阿是穴數三處,受鍼宜當云,時刻則隨時爲之之意,敢啓。答曰,知道。
持平李彦經啓曰,臣以僨敗之蹤,又有難冒之勢,陳情自列,在所必遞,而處置請出,誠是意外,重以病暑苦劇,無望供職,尋單請急,亦已曠日,而喉司不諒,一向搪阻,惶悶縮伏,不知所出矣。卽者兩司多官,相繼引避,處置歸於臣身,而第諫臣疏中,論前持平李德英事,旣曰不當置之請遞之科,則是其意,以德英爲不當遞,而諫長處置,爲乖當也。今臣所叨之職,卽德英見遞之代,而物議之如此,初未逆料,率爾出肅,已涉冒沒,到今諫臣處置是非之際,尤何敢晏然參涉乎?臣之情地,決難一刻仍冒於匪據,請命遞斥臣職。答曰,勿辭,退待物論。
傳曰,南領府事家,御醫一人,加定以送,一體不離看病。
右尹李國華三度呈辭。入啓。遞差。
禁府都事尹世綏,前忠淸水使李錫,拿來。
校理趙大壽上疏。大槪,兩司處置,歸於本館,而有不敢冒嫌處置之端。伏乞遞臣職名,以安私分事。入啓。答曰,省疏具悉。爾其勿辭察職。
校理李師尙上疏。大槪,兩司處置,歸於本館,而臣之嫌礙之端,不敢可否。伏乞聖慈,遞臣職名,以安私分事。入啓。答曰,省疏具悉。爾其勿辭察職。
知中樞府事李玄錫上疏。大槪,賤疾危惡之症,雖似少減,而精神筋力,殘敗無餘,十步之地,非柱杖不能行,數寸之階,非扶掖不能上,至於拜揖跪起之節,尤不能成樣,以此病狀,萬無詣闕庭,行肅謝,趨班列,參問安之路,而加以精魄迷昧,目視昏眩,文字披閱,不能生意,纂修廳堂上亦末由察任,敢冒萬死瀝血哀訴。伏乞聖慈,天地父毋,特加矜察,將臣所叨職名,一竝遞削,俾臣就死無憾,得免爲泉下負恩之鬼事。入啓。答曰,省疏具悉。卿其安心勿辭,調理行公。
假注書洪重休改,代朴萬普。
中宮殿受鍼後,中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
政院啓曰,兩司多官,相繼引避,處置歸於玉堂,而玉堂上下番,俱有嫌礙之端,一時陳疏,副校理尹趾仁·吳命峻,牌招,以爲趁卽處置之地,何如?傳曰,允。
知義禁權是經,同義禁尹以道上疏。大槪,臣等得見科獄罪人說話謄本,則創出新語,疑惑衆聽,事之驚駭,莫此爲甚,請與參坐諸郞廳,同下司敗,一處明覈其虛實事。入啓。答曰,省覽卿等之疏,不覺驚駭,不可不嚴覈處之,令廟堂稟處。
校理尹趾仁上疏。大槪,臣於日昨筵中,有觸犯妄言之罪,惶懼蹙伏之中,荐承嚴召,不得不冒昧祗承,而第於憲臣處置,有不敢可否者。伏乞聖慈,俯諒危迫之懇,亟命鐫遞臣職名,以安私分事。入啓。答曰,省疏具悉。爾其勿辭察職。
校理吳命峻上疏。大槪,臣之情勢,終不敢晏然於職次,且於諫臣處置,有不可參涉之嫌,乞蒙鐫遞,以便公私事。入啓。答曰,省疏具悉。爾其勿辭察職。
藥房三啓曰,伏聞醫女所傳之言,中宮殿,今日所進水刺,通四巡,僅至五合,大便滑數,自曉至夕,連下六七度,且微有後重之候云,臣等不勝憂慮之至,與諸御醫商議,則以爲,此是破腫後膿汁多出,胃氣虛弱,不能升發之致,異功散,加白茯苓酒炒黃色,車前子炒各一戔,木香五分,升麻蜜水炒三分,連進三貼,以爲扶元止瀉之地,宜當云。此藥一貼,卽爲劑煎以入之意,敢啓。答曰,知道。
中宮殿·世子宮·嬪宮,藥房夕問安。答曰,知道。已上朝報
上在昌德宮。停常參·經筵。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,自昨日夕至今曉,又下滑便三次,夜間寢睡,不至全然不安,而睡覺時,則連有呻吟之聲,腹中間間微痛云,臣等伏不勝悶慮之至,與諸御醫商議,則昨進異功散加入中,去車前子,代加乾薑炮五分,連進宜當云,嬪宮氣候,連得平穩云,湯藥仍宜連進,敢此問安。答曰,知道。無事矣。
玉堂箚子。大槪,請持平姜履相,掌令李世維,執義宋徵殷,持平李彦經,竝命出仕事。入啓。答曰,依啓。
玉堂箚子。大槪,請大司諫崔錫恒,獻納柳重茂出仕,司諫兪命雄遞差事。入啓。答曰,依啓。
江華留守閔鎭厚上疏。大槪,臣有難安情勢,乞賜斥罷,以存國體事。入啓。答曰,省疏具悉。卿其勿辭察職。
中殿·世子宮·嬪宮,藥房夕問安。答曰,知道。
大司諫崔錫恒,執義宋徵殷,掌令李世維,獻納柳重茂,持平姜履相·李彦經就職。
院啓,請統制使閔涵,罷職不敍。措辭見上今此李聖輝·宋晟,皆以妖惡之徒,換封情節,敗露無餘,忍杖不服,以爲延拖圖生之地,而獄體不嚴,交通內外,互相謀計指嗾之說,狼藉傳播,物情駭憤,頃者順億所供,宋晟書札,卽其一事也。旣已發覺之後,決不可仍置,請伊時入直都事,從重推考,令攸司摘發其傳書下人,繩以重律,諸罪人等,亦令移囚各間,嚴加守直,以禁交通之路。答曰,不允。末端事,依啓。
領府事南九萬箚子。大槪,當此坤殿症候添重,藥房竝直之時,身帶都提調之任,虐痢兼發,偃伏在室,今至八日,不勝惶恐待罪。伏乞遞臣之職,正臣之罪事。入啓。答曰,省箚具悉卿懇。所患如此,深用慮念。卿其須體至意,安心勿辭,亦勿待罪,從容善攝。仍傳曰,遣史官傳諭。已上朝報
上在昌德宮。停常參·經筵。
下直,德源府使李東振,淸風府使李箕洪。
京畿監司書目,龍仁呈,以禮曹判書崔奎瑞病重上去不得事。啓。傳曰,卿辭至此,本職許遞事,回諭。
假注書宋正明改,代沈宅賢。
中宮殿·世子宮·嬪宮,藥房問安。答曰,知道。
藥房啓曰,暑雨蒸濕,伏未審聖體,若何?中宮殿症患,伏聞醫女所傳之言,昨日水刺所進,通計四巡,至八合許,腫口膿汁,漸以減少,夜間寢睡,亦得稍安,而大便滑數之症,一樣無減,自朝至初昏,連下八度云,臣等,伏不勝憂悶之至。與諸御醫商議,則前進湯藥及蔘茶,因爲連進宜當,嬪宮氣候,連日平穩,靈仙除痛飮,亦宜連服云,敢此問安。答曰,知道。無事矣。
左副承旨李彦紀上疏。大槪,敢陳病重實狀,冀蒙恩遞,以尋生路事。入啓。答曰,省疏具悉。爾其勿辭,調理察職。
左議政李世白箚子。大槪,更申危懇,冀蒙矜許事。入啓。答曰,省箚具悉卿懇。予意已竭,而巽牘又上,是何情志之不孚,一至此哉?心切愕然,無以爲諭。予不多誥,卿毋困我,速出視事,用副虛佇之望。仍傳曰,遣史官傳諭。
傳曰,大臣·備局堂上引見。
備邊司啓曰,以知義禁權是經,同義禁尹以道聯名上疏,不可不嚴覈處之,令廟堂稟處事,命下矣,亦當一竝拿問,究覈實狀,而事有次第,疏中擧名郞廳四人,爲先拿問,當日坐起時言語虛實,憑覈處之宜當。第禁府堂上在外,判義禁外,只有同義禁一人,難以開坐,權是經·尹以道,竝遞禁府之任,其代卽爲差出,牌招開坐,以爲趁卽推覈之地,判義禁不在,仍令次官擧行,何如?傳曰,允。
謝恩,修撰林濩。
拿問現告,禁府都事沈玹·安相億·申轂·尹世綏。
政院啓曰,知義禁權是經,同義禁尹以道,因備局草記,竝遞差,其代,卽爲差出事,允下矣。卽爲口傳差出牌招,使之開坐,何如?傳曰,允。
吏曹口傳政事,知義禁金昌集,同義禁李光迪。
吏曹,同義禁金昌集。
今日引見時,吏曹參判李益壽,牌招察任事,及領府事南九萬兼帶內醫院都提調許遞事,榻前下敎。
禮曹參判金昌集上疏。大槪,召牌之下,不得不趨詣闕門之外,而臣之情勢,決難冒昧祗肅。乞蒙鐫改新除金吾之任,以幸公私事。入啓。答曰,省疏具悉。卿其勿辭,從速察任。
政院啓曰,內局都提調,旣已改差,當此三提調竝直之時,不可不趁卽差出,而自明日至二十八日,連有國忌,將不得開政,今〈日〉內政官牌招,以爲差出之地,何如?傳曰,允。
謝恩,右尹李震休。
中宮殿·世子宮·嬪宮,藥房夕問安。答曰,知道。
禁府,沈玹·安相億·申轂·尹世綏·朴再興·金尙潤拿囚。啓。
引見時,執義宋徵殷所啓,請黃海兵使柳星樞,拿問定罪。措辭見上上曰,依啓。又所啓,請還收判尹李光夏,戶曹參判李寅燁特除之命。措辭見上上曰,不允。又所啓,近來防納牟利之事,實爲生民之大弊,而谷山前府使趙世雄,上年田三稅作錢,使京居人李盛蕃防納,盛蕃太半偸食之。故本邑色吏,呈狀刑曹,方有囚推之事矣。取考文案,則世雄,以戶曹上納稅錢,圖得裁減,旣已準捧於民,而不爲還給,其所剩餘,多至千數,而逢授其孽六寸李廷儀,私買田庄之說,狼藉於盛蕃之再招,該曹所當明覈稟處,而今過數朔,一向遷就,其在按獄之道,殊涉稽緩,請刑曹當該堂上·郞廳,竝從重推考。谷山前府使趙世雄拿問,囚人李盛蕃,移送禁府,以爲一處憑覈。上曰,依啓。又所啓,禁府堂上,主管王獄,爲任固不輕,而方有重獄,究覈未易,必須擇人而任之,議讞可以得當,而新除授同義禁李光迪,年老耄昏,有難堪任,請同義禁李光迪遞差。上曰,不允。獻納柳重茂所啓,請統制使閔涵,罷職不敍。措辭見上上曰,勿煩。
引見時,領議政徐文重所啓,領府事南九萬,身病彌留,不能入直于內局,陳箚控免,未蒙允許,今當藥房竝直之時,群下憂遑,與議藥設廳之時,無間,都提調曠日未參,揆以事體,誠爲未安,自上別爲裁處,何如?上曰,箚批中已爲傳諭,而大臣所達,事體未安之言,誠是矣。內局都提調之任,今姑勉副,可也。又所啓,諸史臣時政記,前已定限,使之修納矣。史官四員中,一員則畢修正,三員則未及修正,而翰苑之規,誤薦之員,不得復參於薦事。故前頭翰薦,未易爲期,且趙泰一付職之後,則尤有窒礙之端,自前如此之時,則例有變通之事矣。今亦依前例,翰林洪重益·朴弼明·李㙫·李台佐等四人,陞出六品後,使爲新薦,何如?此事旣有前規,故敢達矣。上曰,史局之規,一誤薦事,則雖久遠之後,果不參涉於新薦,變通旣有前例,依所達,竝爲陞出,可也。又所啓,判義禁久不行公之故,覈處議處照律等公事,一向積滯,當此暑熱,獄囚多滯,誠爲可慮,次官之代行,關係事體,不可每每仰請,判義禁不在之故,已過一朔,尙不得擧行,似不無別樣變通之道矣。上曰,當令次官爲之,而近來國家紀綱頹弛,金吾長官,作一虛窠,李世華,終不行公,鄭載禧,素多固執,今番則未知果不爲固執,而事體殊極寒心矣。領相曰,今因下敎仰達矣。迺者科獄,久滯不決,以致奸細之徒,無限擺弄,漸長枝節,雖以今番之事言之,此異於言語相傳,毋論其事之有無,作爲文字,傳播於搢紳之間,至入於闕中,事甚駭然,若此不已,則前頭不知又有何樣事狀,此只由於長官,不爲行公,久滯獄事之致也。鄭載禧事,曾已仰達於前席矣。人臣休退,雖曰大節,未蒙允許之前,何敢偃然退居乎?上曰,鄭載禧,以年至爲言,而崔奎瑞,則未及休致之年,便則退去,吏判及大提學之任,則從其控辭,特爲許遞,而其後凡干職事,仍不行公,如禮判之任,異於銓官,而亦每每稱病,依舊辭避,如此而國事何能修擧乎?領相曰,李世華除授判義禁之後,旋卽下去,鄭載禧,亦以喬木之臣,堅臥不起,一不應命,此豈急病攘夷之義乎?自政院,各別措辭責諭,召致案事,似宜矣。上曰,鄭載禧,初因鄭澔事下去矣。曾前疏批之中,旣已詳言上來,下諭亦且頻頻,而終不上來,誠甚非矣。自政院,更爲措辭,下諭,可也。右議政申琓所啓,拿推守令之代,例於罪狀已著之後,差出,而近來,則纔爲拿來,旋卽出代,査覈得脫者,雖欲帶職放送,亦無置處,事甚不當矣。上曰,拿問之代,卽爲差出,有壞規例,申飭銓曹,可也。戶曹判書金構所啓,臣以前求禮縣監鄭宅周事,每欲仰達,而旣非職掌,且多罔遽,遲回未果矣。今此漸至遷就,事狀將晦,故敢此陳達矣。鄭宅周,以管下人杖斃事,被論見遞,而當初臺啓,不爲請査,直請拿問,已涉輕遽,旣査之後,盡歸虛套,而宅周則因遞不復,奸民之計,可謂得售矣。且其致斃人毋名呈狀,或稱仁貴,或稱江貴,旣極殊常,而司憲府及全羅監營兩處,呈狀日字,又是同日,其爲奸狀,節節難掩,如此之事,若不待行査,直請拿問,則前頭匿名狀陷害長吏之弊,亦必有之,今此求禮色吏毋名狀,亦安知非匿名書乎?若不嚴査痛治,則奸民逐去守令之習,無以懲戢。且聞鄭宅周被拿上來,家屬未發之前,屍親及落漏現發奴婢之黨,突入官家,無數作亂,以至追到路中,奪掠什物云,誠極警駭,其作挐侵劫之罪,及屍親兩處呈狀眞僞,不可不嚴査重治,故敢此仰達矣。右議政申琓曰,臣頃在禁府之時,見監司査啓,鄭宅周,身爲推刷之官,盡心爲之,多得落漏者,而該吏中間用奸,拔去其族屬成冊中,爲宅周所發覺,報使刑推,向日致斃,揆以推刷事目,本非法外之刑,而屍親呈狀於憲府,至有拿問之命矣。部民告詐,固是可惡之習,而所謂屍親,變幻名字,一日之內,竝於京外呈狀,極可痛駭。故於金吾回啓中,以各別嚴査重治之意,入啓蒙允,行關分付,未知本道治之耳。刑曹判書金鎭龜曰,鄭宅周事,出擧行條件後,當自刑曹行關本道,査覈啓聞矣。鄭宅周,只因推刷時,着實擧職,終爲奸民所誣告,情外被拿,誠極冤抑矣。且如此擧職之守令,輕遞亦甚不當,而旣已出代赴任之後,則無他處置之道,奸民等,詳査重治,以杜後弊,宜當矣。上曰,回啓中,亦有嚴治之意矣,戶判所達,誠是,自本道各別明査處之,可也。右副承旨趙泰東所啓,本院實注書,久未差出矣。卽今欲爲差出,而擬望之人,只有二人,自前如此之時,亦有以二望備擬之規,今亦以二望備擬差出,使之擬薦,何如?上曰,依爲之。已上朝報
今日引見入侍時,領議政徐文重所啓,向日本司回啓時,臣則不參,而伏見備忘記,其時所當稟奪,而昏不覺察,致勤嚴敎,誠極惶恐,而旣有稟處之敎。故今此入侍,敢爲仰達矣。備忘辭旨中,爲守令之已赴任者,便是行公,異於未赴任之敎,聖意似有所區別輕重,而受敎曰,托故厭避者,未赴任與已赴任同罪。又曰,毋論未赴任·已赴任,亦依棄者論,以此見之,則與下敎有異,何以定式乎?且據敎之意,非但爲邊倅內地守令,同然矣。右議政申琓曰,此則言內地,而邊倅未準者,亦有其律矣。文重曰,十朔爲限之規,今無文字可考,雖未詳知,而意者,營將,以十朔爲限者,似與守令一體論定矣。癸巳年徑遞守令錄啓之時,崔寬等五人,皆以居中居下,諉以被罪,惟金海府使金世鼎,只以四朔,還收資級,而亦無明白朔數定式之事矣。琓曰,當初定式文書,雖不可考,以近例言之,則任翰伯,爲吉州牧使,十餘朔遞歸之後,收其加資,可見先朝定式之嚴也。今以授敎中邊將十朔前遞歸者,還收資級之意,見之,則營將瓜滿,乃是二十朔。故以此折半,以十朔爲還收之限也。以此推之,則邊倅瓜滿,乃是三十朔,以十五朔定限,其前遞歸者,當爲還收。故頃日回啓,以此爲辭矣。文重曰,蓋守令之實病外徑遞者,準期不敍,邊倅與內地同然。故前吉州牧使金弘楨,亦在準期不敍中,此乃吏曹已行之例,而獨備局公事,不下於吏曹,無抄出之事,今番回啓,時限,以十五朔,收其資級,其後徑遞者,論以準期不敍之律者,所以使之一體施行者矣。琓曰,內地守令,亦有厭避論罪之法,邊倅厭避者,則自有其律矣。內地守令,在任罷歸者,本無論罪之事,而至於稱病上京圖遞者,皆施準期之律。故邊倅之徑遞者,亦自該曹,施以此律,此則自是該曹應行之事。故臣待罪銓曹時,前吉州牧使金弘鼎,施以準期不敍之律,蓋用故例也。文重曰,臣與右相相議,則亦以爲,古例,雖未詳知,而更爲申明,限以十五朔未滿其限者,還收,而十五朔以後,則以準期施〈行〉宜當云,臣等之意亦如是矣。上曰,頃下備忘之後,不爲定奪於筵中,徑先回啓,事體未安。故爲只推之命矣。大臣所達十五朔爲限之說,誠宜,依此爲之,可也。又所啓,各軍門把摠差出守令事,當初設置,意非不至,而禁營加設之後,其數已倍內地武窠,如畿內坡州·衿川·積城等邑,亦在其中,此外議之以爲不便者也。銓曹亦不得一一施行,今爲交差之規,亦不專一,把摠,雖以已經守令之人爲之,內地事勢,與邊地不同,亦非爲官擇人之意也。雖謂武臣疏通之路,不可永塞云,而都監把摠,無此路,亦似不均,臣意,則竝爲革罷,三軍門把摠中,每於大政,通計差出一二窠,如久勤之規,則亦無害於武臣調用之道矣。羅弘佐則以爲,古規不可猝罷,把摠五人中,觀其爲人差送,則亦勝於臨窠自望云矣。左尹羅弘佐曰,曾於丙申年間,孝廟朝創設兼把摠,仍令軍門自辟者,非徒爲將士疏通之地而已。外方軍士下番時,兼把摠巡點操鍊,脫有事變,則領付本廳,意實有在。故以本廳把摠,閑習軍務者,自辟差送矣。今若自銓曹,以生踈軍務之人,差送,則其在軍政,殊涉踈虞,小臣曾前待罪累處郡邑,詳察軍政,則其爲利鈍,全在於營將之能否,凡主管軍務之官,不可不擇送。本廳軍兵之在畿甸者,則可以臨急號令,而遠外之軍,則若無把摠摠察之事,雖以領付於本廳,畿內自辟之處,雖或革罷,外方則決不可革罷矣。琓曰,守令能否,在於其人如何,本不係於文武兼把摠,當初設立之本意,則只爲修明軍政,而今者只因久勤,循例除送。故前後自辟之處,多不得人,或政未見修擧之效,而多不能盡其字牧之責。故從前筵臣,每以革罷此規,陳請矣。文重曰,內地則事體與邊邑自別,近者畿甸驪州·坡州等邑,初以秩高武臣擇送,而亦未免旋遞,內地則以軍門自辟差送,尤似不當矣。獻納柳重茂曰,擇任之道,當責銓官,除邑之際,當該軍門,若無相當之人,則臨時變通,自他窠差送,似好矣。弘佐曰,軍門兼把摠啓下者,皆是曾經牧·府使守令,及曾經實職四品以上之類,何獨於軍門差送之邑,不爲堪當乎?其中如有非其人者,則臺臣隨劾遞罷,可也。今若全然革罷,則軍情極爲踈漏矣。刑曹判書金鎭龜曰,軍門自辟,意有所在,今若全罷,則武弁將爲失望,大臣所達勿差內地之言,得宜,外邑則依前自辟差送,而把摠差除之際,各別愼擇之意,申飭各軍門,似當矣。兵曹判書吳道一曰,自辟之規,多循請囑,其流之弊,有不可言,政官詳察擇送,爲好矣。如閫帥之任,固爲重大,而政官猶能任意擇差,則彼把摠除邑之類,獨不能審擇差出乎?若不罷自辟之規,則不但軍門,各衙門皆效之,將至於政官失其職,甚可慮也。琓曰,曾前待罪銓曹,見之矣。軍門自辟之人,果是可合者,則豈不爲便於軍民,而不問其人,只以久勤自辟之軍門,都提調大臣例兼帶。故自辟之人,則銓曹不能違拒,全昧其人之如何,而循次差除,誠爲弊端矣。上曰,當初設立,意有所在,今若全罷,則軍政似爲踈漏,故欲於登對時,下詢而處之矣。今若一時革罷,則有乖於當初設置之意,內地則勿爲差除,其餘邊邑,依前爲之,好矣。弘佐曰,兼把摠之窠,內地之外,元無邊邑矣。上曰,然則只罷畿邑除拜之規,可也。又所啓,頃日江華留守狀啓回啓中,開城經歷□□前任伊〈川〉府使沈廷章,每以本道還上居末,已爲受杖,依他例推考事,元粘目中改付標,何如?上曰,依爲之。又所啓,安興漂到人,使譯官一人,探問其事情後,稟處事,允下矣。甲戌年靑人出來時,亦爲探問,則無他事情,今亦似無他故,而西海之往來太多,使譯官探問後,似當爲咨文,而觀其狀啓,則似無他意,拘留船隻,似當送還矣。上曰,似無他事情,送還,可也。右議政申琓曰,彼此境界有限定,而靑人之尋常往來如此,誠極不可矣。尹世紀,曾爲黃海監司時,圖上唐船到泊往來之處,請移咨禮部,誠爲有見,而廟堂,以其事涉無端,不爲採施矣,今則似當爲之矣。上曰,漁採船往來,年年有之,而今番則無前太多矣。曾前尹世紀狀啓,果請咨文矣。文重曰,世紀爲黃海監司時,有咨文之語,而事涉無端,故不得爲之矣。今則聞其事情後,似當爲之矣。上曰,依爲之。備局
吏批啓曰,玉堂闕員,今當差出,而擬望之人,乏少,相避外任竝擬,何如?傳曰,允。
引見時,右副承旨趙泰東所啓,本院實注書,久未差出矣。卽今欲爲差出,而擬望之人,只有二人,自前如此之時,亦有以二望備擬之規,今亦以二望備擬差出,使之議薦,何如?上曰,依爲之。吏曹
引見時,兵曹判書吳道一所啓,宣傳官中,別定兼內禁衛十員,而都試時,與禁軍一體試才,才落則竝爲汰去,而有故不行都試,則禁軍祿試射後,行宣傳官,一體同參,而禁軍則只爲陞除其祿,而雖才落,不爲汰去,宣傳官則祿俸自本廳受出。故無他可施之罰,才落則汰去,自上有不均之敎,前判書閔鎭周,以宣傳官才落者,不爲汰去,只令其都目,不得陞遷之意回啓,而有何日登對時稟處之敎,敢此仰達?蓋都試才落,則禁軍及宣傳官,竝爲汰去,祿試射才落,則禁軍則不汰,宣傳官獨爲汰去,其爲不均,誠如上敎,而且無都試,則技藝規式頗緩,試才則甚峻,難易懸殊,則以有故不行都試之故,宣傳官之試射才落者,雖不汰去,不許陞遷,亦甚冤抑,而旣參試射,則才落者亦難全然無罰,此甚難處。臣意則文武陞六,便是一體,四館出六時,例有九處講,而槐院有故,不行褒貶,則雖不經講,直許陞出,已有近例,宣傳官之準朔者,雖有故不行都試,不必同參禁軍試射,而直依四館例陞出,似合事宜,而事係變通,敢此稟達矣。上曰,此事,何如?領議政徐文重曰,宣傳官兼禁軍朔數旣準之後,拘於都試,不得出六,事甚不可,國家有故,不得設行都試者,恒多,而因此淹滯,豈不冤極乎?上曰,都試若不設行,準朔之類,雖不爲試射,自本廳計出六品,可也。又所啓,軍職祿窠甚窄,而從前老職之類付祿者甚多,故至於重臣宰臣未安,故今番則老職之類,竝不付祿,而祿窠猶且乏少,堂上以下在鄕帶軍職者,未及均付,事甚未安矣。曾前南漢護從堂上給料時,其數之多,至於一百十餘石,兵曹同力給,故本曹司勇二十遞兒,移送戶曹,使之分作散料以給矣。今則老死者居多,所餘只是三十餘人,受食者,比前減四分之三,其司勇十遞兒,還移本曹,以補不足,則似好,故敢達矣。上曰,所達似好,依爲之。兵曹
有政。吏批,以趙權爲金泉察訪,金昌集爲知義禁,尹天成爲典籍,趙大壽爲司諫,朱格爲司藝,尹趾仁爲禮曹正郞,林濩爲副修撰,李震休爲漢城右尹,鄭載禧爲禮曹判書,李休成爲英陵參奉,金睍爲禁府都事,申伯周爲禮曹佐郞,洪重夏重司僕正,李光迪爲知義禁,徐文重爲內醫都提調,丁惟愼爲典籍,崔相殷爲禮曹正郞,李箕明爲禁府都事。
兵批,以李光佐爲北評事,趙相愚爲副摠管,林原君杓爲副摠管,朴世堂爲知事,許垐爲部將。
上在昌德宮。停常參·經筵。
中宮殿·世子宮,藥房問安。答曰,知道。
藥房啓曰,伏未審此時,聖體,若何?中宮殿症患,伏聞醫女所傳之言,昨日滑便,亦至七度,而夜間則止息,寢睡頗安,而似有沈困之候云。臣等與諸御醫商議,則以爲,前進異功散二三貼,更爲加進,宜當。嬪宮氣候,一樣平穩,所服靈仙除痛飮,已至十八貼,而頗有其效,不可不連用云,此藥三貼,當爲劑入矣,敢此問安。答曰,知道,無事矣。
中殿·世子宮·嬪宮,藥房夕問安。答曰,知道。已上朝報
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,秋序已屆,老炎猶酷,伏未審此時,聖體,若何?中宮殿症患,伏聞醫女所傳之言,昨日水刺所進,通計四巡,幾至九合,夜間寢睡,亦得稍安,而大便度數比再昨少減,而泥滑則一樣云。臣等與諸御醫商議,則前進異功散元方中,白朮·茯苓,各加五分,加入中去升麻,代以神麯炒七分,加進三貼,宜當云,此藥一貼,劑煎以入矣,敢此問安。答曰,知道,無事矣。
持平姜履相啓曰,臣本無似,屢玷言地,絲毫無補,瀆撓是事,恒切愧懼,若無所措。伏聞昨日筵中,戶曹判書金構爲訟前縣監鄭宅周事,至以當初臺啓,不爲請査,直請拿問,已涉輕遽爲辭,臣不勝訝惑焉。事係非法殺人,許部民告詐,此法典之所載,而遐方殘氓,千里詐冤,則直請拿問,事體當然,至於請査,本非臺規。若夫尸親名字之變幻,呈狀日字之同異,非臣所能逆覩,而今者重臣,不問事理之是非,不顧職掌之當否,汲汲伸救,費辭陳達,迺以輕遽等說,侵斥言官,抑何意耶?大凡外方行査之事,例多不實,宅周之終歸白脫,亦安保其必無攀緣干囑之弊耶?雖然臣旣被其斥,不可一刻冒居於臺次,請命遞斥臣職。答曰,勿辭。退待物論。
中宮殿·世子宮·嬪宮,藥房夕問安。答曰,知道。
執義宋徵殷啓曰,臣頃以司饔院奉事李萬始罷職事,論啓蒙允矣。蓋萬始,身爲魚官,謂以貿魚,捧錢魚夫,怨謗頗多,臣旣有所聞,不得不論劾,而卽伏聞自廚院捉致五官船人,推問捧招,則伏以爲,今番魚産稀貴,無以充數,魚夫等,收聚錢文,貿魚以納,而無自官捧錢之事云,行査文書,便一空案,而魚夫收聚錢文,雖亦出於常規之外,而官員若無干犯之事,則臣何敢自信所聞,而必歸之鄙瑣之事乎?論事不審,理難晏然,請命遞斥臣職。答曰,勿辭。退待物論。已上朝報
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿氣候,伏聞醫女所傳之言,昨日水刺所進,比前稍勝,夜間寢睡,亦得頗安,而大便滑數之症,加減無常,臣等與諸御醫商議,則異功散,依前連進,二神丸兼進,以爲收斂之地宜當云,此藥今當劑入矣,敢此問安。答曰,知道。無事矣。
左議政李世白箚子。大槪,更申前請,冀蒙哀憐事。入啓。答曰,省箚具悉卿懇。予意備悉,而卿辭至此,自愧誠淺,無以爲諭。予志已定,決難允許,卿無困我,卽起視事,以副如渴之望。仍傳曰,遣史官傳諭。
京畿都事李觀命,道內儒生試取後,入來。
持平李彦經啓曰,臣以南邑査事之未勘,決難冒居臺次,向者自列之辭,謂在必遞之科矣。前後處置,輒復請出,嚴畏分義,不得冒昧就職,而乍出旋入,情勢窮蹙,尋單見阻,進退維谷。卽伏聞頃日備局之坐,大臣有以臣前避處置措語之不甚分曉爲言,是則以臣之愚,亦知其爲未快,日昨再避,引以爲難安之一端矣。今者大臣之言如此,而未卽聞知,今始來避,臣之所失,於此尤大,其何敢一刻仍蹲,以重辱言地乎?請命遞斥臣職。答曰,勿辭。退待物論。
中宮殿·世子宮·嬪宮,藥房夕問安。答曰,知道。已上朝報
上在昌德宮。停常參·經筵。
下直,黃海都事李鼎相。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症候,伏聞醫女所傳之言,昨日水刺所進,通計四巡,至一升許,大便度數,比前亦減,寢睡一向稍安云。臣等與諸御醫商議則以爲,異功散,不無其效,依前加入,連進三四貼宜當。嬪宮氣候,近日連得安穩云,所服靈仙除痛飮,已至二十貼,今姑停止宜當,敢此問安。答曰,知道。無事矣。
右尹李震休上疏。大槪,臣於禁府諸罪囚,令次官議讞之命,終有所不敢苟冒者,伏乞聖慈,先遞臣金吾之任,改賜處分,以重獄體,以安私分事。入啓。答曰,省疏具悉。卿其勿辭,從速擧行。
靈愼君瀅上疏。大槪,敢陳愚見,冀蒙裁察事。入啓。答曰,省疏具悉卿懇。疏辭,令該曹稟處。
院啓,請統制使閔涵,罷職不敍。措辭見上臣伏見備局,以前知義禁府事權是經等,陳疏回啓,只請拿問郞廳,而不及其時堂上,臣竊未曉也。罪人推問之時,苟有別樣所供,則一府聽聞,宜無異同,而堂上曰不聞,郞廳曰得聞,則推之事理,實涉疑訝,其在獄體,不可不一體拿問,詳査以處。請前知義禁權是經,前同義禁尹以道,竝拿推。王獄事體,至嚴且重,若非謄本之爰書,作爲公案,則其不可憑信而取證也,明矣。今日所謂謄本文字,旣非罪人之書呈,又非公義之所捧,則勿論其言之有無虛實,而其書則便是從中做出一張無名之書,直以此視同罪囚之爰書,作爲王府之推案,適足以中宵人之計,損國家之體,而旣出於宰臣之傳,又謄於重臣之疏,至有自王府按覈之擧,則文字所從出之處,勢不可置而不問。當初傳其書於宰臣者,必有其人,漸次推詰,則次第來歷,萬無不可究得之理,如此然後,方可以服人心,正國體。不然而先詰金吾堂郞而已,則其在淸朝按獄之體,決不當如是,亦非所以嚴覈窮問之道,而日後大獄推治之時,從中幻弄於王府,爰書之外,以售其奸計者,必將接跡而起,豈不深可懼,而大可憂哉?請令禁府先覈謄本之所自來,明知文字造出人,然後次第推詰於金吾堂郞處,以覈實事,以嚴獄體。答曰,不允。末端事,依啓。
同義禁金昌集辭職上疏。入啓。答曰,省疏具悉。卿其勿辭察任。
京畿監司書目,果川呈,以掌令元聖兪辭職上疏上送事。啓。答曰,省疏具悉。爾其勿辭上來察職。又書目,驪州兼任陰竹呈,以副修撰權尙游辭職上疏上送事。啓。答曰,省疏具悉。爾其勿辭,調理上來察職。又書目,果川呈,以禮曹判書鄭載禧辭職上疏上送事。啓。答曰,省疏具悉。卿其克去執滯之病,卽日就途,毋曠職務。
忠淸監司書目,洪州兼任保寧呈,以正言韓配夏辭職上疏上送事。啓。答曰,省疏具悉。爾其勿辭調理,上來察職。
政院啓曰,日昨因備局啓辭,金吾堂上口傳差出,使之趁卽開坐事,允下矣。同義禁李光迪被論,金昌集引嫌陳疏,至於違牌後,連因齋戒,不得更請牌招矣。今者金昌集·李震休,一時陳疏,疏批已下,竝卽牌招,以爲今日內開坐之地,何如?傳曰,允。
禁府,金萬曾·趙世雄拿囚。啓。
嬪宮祖母喪擧哀後,藥房·政院·玉堂問安。答曰,知道。
政院啓曰,同義禁李震休·金昌集,一時牌招,而獨震休違牌不進矣。未知震休,有何別樣難安之勢,難强之疾,而嚴召之下,終不趨承,以至今日,亦不得開坐,事之未安,莫此爲甚。李震休推考,待明朝更爲牌招,何如?傳曰,允。又啓曰,同義禁金昌集,承牌來到闕門之外,投進一疏,旋卽退去,其疏中所陳,元無可嫌之事,而强引爲辭,連違召命,揆以事體,極涉未安。金昌集推考,待明朝牌招察任,何如?傳曰,允。
中宮殿·世子宮·嬪宮,藥房夕問安。答曰,知道。已上朝報
義禁府啓曰,以江華留守閔鎭厚啓本,覆啓內,江華移轉穀物,尤甚未納各邑中,開城前經歷及已罷歸守令之本府擧行事,旣已允下,而啓本及覆啓中,俱無當該守令姓名懸錄之事,無他憑考現出之端,分付江華,詳査姓名,從速啓聞後,依例拿問決杖,何如?傳曰,允。備局
禮曹啓曰,王世子嬪祖母,故敎官沈鳳瑞妻鄭氏,今日身死云。自嬪宮當有擧哀成服之禮,應行儀註,磨鍊以入,何如?傳曰,允。禮曹
禁衛營啓曰,今六月二十五日本營無軍將官朔試射時,哨官鄭纘世,未滿四中,哨官金南獻,去五月朔追射,亦未滿四中,竝依例汰去之意,敢啓。傳曰,知道。禁營謄錄
上在昌德宮。停常參·經筵。
夜一更,流星出文昌星上,入心星上,狀如拳,尾長二三尺許,色赤。
中殿·世子宮·嬪宮,藥房問安。答曰,知道。
藥房啓曰,伏未審夜間聖體,若何?中宮殿症患,伏聞醫女所傳之言,昨日水刺所進,幾至一升半,夜間寢睡,一樣稍安,大便度數,雖不至大減,而滑泄之候,漸有收斂之效,臣等伏不勝喜幸之至。與諸御醫商議則以爲,異功散,依前連進宜當云矣,敢此問安。答曰,知道,無事矣。
戶曹判書金構辭職上疏。入啓。答曰,省疏具悉卿懇。意外侵斥,不須爲嫌,安心勿辭,從速行公。
右副承旨趙泰東上疏。大槪,猝患毒痢,症情危惡,僵臥直廬,昏不省事。玆敢冒死呼籲,冀蒙恩遞,以尋生路事。入啓。答曰,省疏具悉。爾其勿辭,調理察職。
傳曰,召對爲之。入侍,承旨李彦紀,玉堂吳命峻·林濩,假注書朴萬普,史官尹志和·金興慶。
左參贊李彦綱上疏。大槪,臣於臺啓所謂謄本文字,雖不知其來歷,而旣得見於宰臣,傳示於重臣,則卽此一節,亦不可晏然於行査之日。玆敢投疏迸出,以俟處分。伏乞聖明,亟遞臣職,仍下臣此〈?〉拿于金吾,議臣罪名,不勝幸甚事。入啓。答曰,省疏具悉。卿其勿辭,從速行公。
吏曹啓目,粘連觀此京畿監司柳之發狀啓,則褒貶見遞四邑守令,卽爲變通差出,催促下送亦爲白有臥乎所,卽今民間,牟麥垂盡,料理賑救,不可少緩。從前如此之時,殿最守令,或有不待大政變通差出之例,上項四邑守令之代,依狀啓爲先差出,催促下送,何如?啓依允。
備邊司啓曰,禁府堂上累度違牌,連日不得開坐,殊甚未安。同義禁李光迪,與判義禁鄭載禧,有婚家之嫌,在法當遞,李光迪今姑改差,其代,口傳差出,卽爲牌招,以爲參坐之地,何如?傳曰,允。
吏曹口傳政事,同義禁金構。
中殿·世子宮·嬪宮,藥房夕問安。答曰,知道。
吏曹啓曰,守令多闕,政事,取稟。傳曰,明日爲之。
左議政李世白箚子。大槪,不避瀆擾,復申前請,仍有附陳,以備裁察事。入啓。答曰,省箚具悉卿懇。積瘁之餘,縱有疾恙,年齡未高,筋力尙旺,從容將息,勿藥有喜,何乃連章祈免,不諒予勤摰之意乎?每見巽牘,只恨情志之阻隔而已,夫復何言?箚中所陳,法例誠然,朝家處分,務歸得當,則不可以臺啓之已久,而不爲變改,依備局覆奏施行。金昌集兼帶金吾,姑許遞改,差出其代,俾卽擧行,卿其宜體相須之義,安心勿辭,卽起視事,毋孤日夕虛佇之望。仍傳曰,遣史官傳諭。
傳曰,今日召對時,欲言而未果矣。吏曹參判李益壽,日昨再招不進之後,一向引入,旣已太過。本曹堂上不齊,以至大政遷就,尤極不當。李益壽,明朝更爲牌招察任。
召對入侍時,侍讀官吳命峻所啓,臣頃添臺省,欲有論啓,旋移館職,今始仰陳矣。守令拿推代,不待結末,卽爲差出之弊,旣已申飭,今不更論,而至於瓜滿之代,亦必待瓜狀差出,自是法例,而近年以來,急於用窠,前期四五朔,預出其代,遞來守令,文書未及整頓,有同駁遞,其乖法意,損政體,大矣。今後則瓜滿代,亦勿前期差出,必待瓜狀出代,何如?上曰,依爲之。又所啓,比年以來,百官祿俸,以月料計給,蓋出於恤經費之道,而傳曰,忠信重祿,所以勸士,近又隨其職品,各減一二斗,臣嘗通計一月所減之都數,不過二百三十餘石,堂堂大朝,豈可如是瑣屑乎?今年農事,前頭若無災害,則不無成熟之望,自來八月爲始,罷其一二斗減省之規,還爲復舊似宜,故敢此仰達矣。上曰,令該曹稟處,可也。又所啓,曾於己卯文科罷榜之日,自上有自製得中人冤枉之敎,雖罷榜之人,豈無欽歎之意乎?其中李鳳年,則以登科之故,又失本職,魚有鳳等,試券見偸,尤爲冤痛,其他表表有名稱者,皆爲收錄,則可慰其冤鬱之心矣。且法典中講經違劃及屢擧不中人,有除職之文,依法典各別收用,何如?上曰,所達誠是矣。分付該曹,可也。檢討官林濩所啓,本館上下番,近甚苟簡,上番只有二人,下番只有臣一人。前頭疾病事故,有未可知,合有變通之道,故敢達矣。上曰,後日政差出,可也。林濩曰,卽今多有罷散之員,特爲收敍,則似合於變通之道矣。上曰,方在罷散之人,書入,可也。又所啓,今因進講文義,敢有所達矣。臣嘗見全羅道沿海等處漁船收稅之規,極爲弊端矣。自監營發送軍官,計船收價,雖至小漁艇,無不侵責,至於商賈往來之船,亦皆收捧,而一船所捧之數,少不下價布一疋,浦民之稱冤,罔有紀極。臣嘗以此弊,言于前後監司,則監司,諉以事關上納,有難猝罷云,臣未知納之何司,所納幾許,而此等弊端,不可因循置之,積失沿海人心。請先永減京司所納,因命本道監司,一切罷其收稅之規,以爲浦民蒙惠之地,何如?上曰,令該曹稟處,可也。已上朝報
備邊司啓曰,水原府使朴明義,除授之後,以越等未盡之由,引嫌呈狀於本司,故陳達於榻前,變通蕩滌後,催促赴任矣。近間連呈所志,以爲十年消渴,氣血俱耗,痰火·血痢等症,非如一時偶發之症,左脚疼痛,已有成膿之漸,日夜叫苦,寢食殆廢,以目今危篤之狀,旬月之間,決無差復復起之望,斯速入啓處置云,而道里不遠,朝家之差遣,意非偶然,調理赴任之意,累度題給,而一向呈病,無意赴任。病勢若不至於不得赴任,則其在分義,必不如是煩瀆,本官之久曠,亦甚可慮。朴明義,今始罷黜,其代差出後,催促赴任,何如?傳曰,允。備局
吏曹啓曰,水原府使有闕之代,依近例令備邊司擬差,何如?傳曰,允。又啓曰,本曹參議,今當差出,而擬望之人乏少,外任竝擬,何如?傳曰,允。吏曹
傳曰,歸厚署棺板一部,送于內需司事,言于該曹。禮曹黃添書。金霔校正。日記廳郞廳李運海書。
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症患,伏聞醫女所傳之言,昨日水刺所進,比再昨有加,寢睡一向稍安,大便度數頓減云。臣等與諸御醫商議則以爲,異功散,已進八貼,依前加入,限十貼進服後,更議宜當云矣,敢此問安。答曰,知道,無事矣。
戶曹判書金構上疏。大槪,臣於科獄,有不可參涉之嫌,從前金吾之任,輒有辭避,而不意今者,新命又降,益不勝悶蹙之至。嚴召之下,不敢不趨詣闕外,而顧臣私義,終難冒承,懇乞亟賜遞免,以幸公私事。入啓。答曰,省疏具悉。卿勿過辭,從速行公。
禁府,金俶拿囚。啓。
掌令李世維三度呈辭。入啓。遞差。
疊備邊司啓曰,水原府使朴明義,除授之後,以越等未盡之由,引嫌呈狀於本司,故陳達於榻前,變通蕩滌後,催促赴任矣。近間連呈所志,以爲十年消渴,氣血俱耗,痰火·血痢等症,非如一時偶發之症,左脚疼痛,已有成膿之漸,日夜叫苦,寢食殆廢,以此危篤之狀,旬月之內,決無差復復起之望,斯速入啓處置云,而道里不遠,朝家之差遣,意非偶然,調理赴任之意,累度題給,而一向呈病,無意赴任。病勢若不至於不得赴任,則其在分義,必不如是煩瀆,本官之久曠,亦甚可慮。朴明義,今姑罷黜,其代差出,催促赴任,何如?傳曰,允。
中宮殿·世子宮·嬪宮,藥房夕問安。答曰,知道。
政院啓曰,知義禁金構,承牌來到闕外,陳疏入啓之後,旋卽退去,殊無變通差出之意,事甚未安,今則疏批已下,更爲牌招,今日政新除授同義禁金載顯,亦爲一體牌招,使之趁今日開坐,何如?傳曰,允。
謝恩,知義禁金構。
獻納柳重茂啓曰,臣卽伏見大臣箚本,以臣日昨請覈出造書者之論,大加非斥,至以失前後本末之序爲言,臣竊訝惑焉。夫按獄之體,固有先後本末,今此金吾推問之擧,緣何而起耶?當初重臣請罪之疏,迫於一張無名而發,此大臣所謂謄紙也。謄紙之傳,在先,而重臣之疏,在後,則先後本末之序,固如此矣。且其所謂謄紙者,奏疏之謄紙耶,告狀之謄紙耶?不知其作者,不知其來處,則便是匿名之飛書也。堂堂王獄按事之體,寧有徒憑匿名之飛書,以爲按問之資耶?必得先知其所自出,若出於罪囚,則問於其罪囚,若出於郞廳,則問於其郞廳,若出於局外人,則亦問於其人,彼此相當,若訟場之告隻,然後其事有無虛實,方可按治,治獄之法例,固如此矣。臣則只欲究得造書者爲誰,以覈實事,而大臣則但以謄傳爲言,未知其何故,而若其勘斷罪狀,自是治獄後末梢事,此非論啓之本意也。臣未知大臣所謂根本何事,枝葉何事?今若掩置其書出處,只以飛書,作爲王府之問目,不但先後之倒置,其國體之乖傷,爲如何哉?當初廟堂覆啓,未免失宜,使獄體顚倒,而適足以中宵人之計,故臣竊有所慨然於心者。頃日筵中,果以此略有所陳,未承發落之前,猝爲重臣所迎擊,未及爭辯退出之後,論啓蒙允矣。今者大臣上箚,又復攻臣如此,臣未知其故也。至於權是經等請拿事,先囚郞廳,固爲失序,而旣已被囚,則堂上不可不一體請囚,故果有竝拿之啓,此亦事勢之不容已也。噫,國綱不嚴,人心巧惡,換封竊第,變出無前,而按治漸緩,防禁解弛,種種奸細之事,多出於獄中,縷縷營護之言,至發於臺疏,今此飛書中所言,臣固不能逆料其有無虛實,而亦安知其不出於罪囚輩死中求生,蔓延疑亂之計耶?區區之見,只欲其按覈得序,國體歸正,而今大臣,乃以大費心力,直爲汲汲等語,徑加疑怒,臣竊怖之也。臣旣被大臣之斥,其何敢一刻仍冒於臺次乎?請命遞斥臣職。答曰,勿辭。退待物論。
同義禁金載顯上疏。大槪,臣旣有難强之疾,又有難安情勢,召牌之下,竟未祗赴,伏乞聖慈,亟許遞臣金吾之任,仍治臣罪,以爲慢命者之戒事。入啓。答曰,省疏具悉。卿其勿辭,從速察職。
江華留守閔鎭厚上疏。大槪,諫院啓辭,有不敢一刻自安,卽詣禁府之外,恭俟處分,纔者內局,以坤殿侍藥,事體深重,督令還入,故不得不冒昧趨進,廉隅都喪,惶愧靡容。且於長寧殿修改之時,緣臣不敢下去,將致陪衛不備,臣之罪戾,實合萬殞。伏乞聖明,削臣爵秩,毋辱薦紳,治臣負犯,以重朝章事。入啓。答曰,省疏具悉。卿其勿辭,安意察職。
政院啓曰,今此禁府堂上變通差出,實爲趁今日開坐按覈之地。知義禁金構肅謝之後,欲爲開坐,一邊請坐於同義禁李震休,則震休,以病陳疏,終不來會,雖未知其輕重之如何,而旣出旋入,使莫重按獄之事,漸至遷就,殊甚未安,明日待開門牌招,新除授同義禁金載顯,違牌後又爲陳疏,疏批已下,亦爲牌招,使之開坐,何如?傳曰,允。朝報
有政。吏批,以李挺益爲司饔直長,李涑爲楊根縣監,朴泰翊爲金浦郡守,許墀爲驪州牧使,呂必重爲禮曹佐郞,權相夏爲安山郡守,金載顯爲同義禁,尹景勳爲栗峯察訪。
兵批,以鄭來祥爲五衛將,吳尙欽爲部將,張漢相爲黃海兵使,金重呂爲宣傳官,申憲周爲宣傳官,鄭台耉爲五衛將。
下直,鴻山縣監金時保。朝報
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿患候,伏聞醫女所傳之言,水刺寢睡之節,與昨一樣,而新腫口上邊,前日酸痛受鍼處,微有浮氣,按之覺痛云,令醫女入診,詳知症候,更議宜當。敢此問安,竝爲仰稟。答曰,知道,無事矣。
再啓曰,卽伏聞入診醫女所傳之言,中宮殿新腫口上邊二寸許,按之作痛,一樣無減,舊腫口下邊一寸許,亦微有浮氣云。臣等與諸御醫商議,則皆以爲此是濕痰流注之致,兩處阿是穴二三處,依前受鍼,以爲疏通之地宜當云,時刻則隨時爲之之意,敢啓。答曰,知道。
嬪宮祖母喪成服後,藥房·政院·玉堂問安。答曰,知道。
黃海監司書目,臣於江都米事,有難安情勢,敢陳實狀,冀蒙恩遞事,上疏上送事。啓。答曰,省疏具悉。卿其勿辭,察職。
奉敎趙泰一上疏。大槪,草土之餘,素患消渴之症,當暑苦劇,方在奄奄垂死之中,決無趨謝新命之望,且下僚陞陸之擧,大違本館舊規,而臣旣不能有無於其間,則疲劣見輕,不復齒數之狀,更無餘地,更何顔面,典涊苟蹲,以貽一館之羞辱乎?伏乞亟賜遞罷,以存史局體例事。入啓。答曰,省疏具悉。疏辭令春秋館稟處,爾其勿辭,察職。
司諫趙大壽啓曰,同僚所論僞書,旣涉於試院之事,臣亦伊時參試之人,其何可自謂無嫌,而晏然處置乎?近緣泄瀉無算,神氣漸薾,今始扶曳來避,所失尤大,請命遞斥臣職。答曰,勿辭,退待物論。
中殿受鍼後,中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
正言李宜顯三度呈辭。入啓。遞差。
謝恩,同義禁金載顯。
大司諫崔錫恒啓曰,獻納柳重茂,引避退待,司諫趙大壽,今又引嫌,臣當處置,而此亦有所不敢參涉之嫌。蓋因日昨僚臺請覈謄本文字之啓,大臣陳箚,以失先後本末之序爲言,而同僚避辭中,以此一款,多所辨明,所謂前後本末,要不出於郞廳與謄紙而已,郞廳中申轂,卽臣之妹夫也。頃者重臣聯名之疏,有曰,若使不逞奸惡之徒,擺弄換封手段,白地做出,陰緩獄情云者,顯有指斥之意,而同僚避辭,亦以謄本出處,疑之以罪囚輩死中求生之計,罪囚中李聖輝,卽臣之三寸姪女婿也。揆以法理,俱在應避之科,臣何敢可否於其間乎?請命遞斥臣職。答曰,勿辭,退待物論。
檢閱尹志和·金興慶上疏。大槪,臣等於右僚之疏,有不敢一刻晏然於職次者,玆敢迸出禁門之外,冒死呼籲於宸嚴之下,伏乞聖明,先削臣等之職,仍治臣等擅離直所之罪,以存古規,以肅朝綱事。入啓。答曰,省疏具悉。爾等勿辭,察職。
傳〈曰〉,前修撰崔昌大·李坦·任守幹,司果趙泰老,竝敍用。
中殿·世子宮·嬪宮,藥房夕問安。答曰,知道。
吏曹啓曰,臺諫有闕,政事,取稟。傳曰,明日爲之。
檢閱尹志和·金興慶,奉敎趙泰一,牌不進,依承傳罷職。
京畿監司書目,果川呈,以禮曹判書鄭載禧辭職上疏上送事。啓。答曰,省疏具悉。卿勿固辭,從速上來行公。
玉堂箚子。大槪,請持平姜履相,執義宋徵殷,持平李彦經,獻納柳重茂,司諫趙大壽,大司諫崔錫恒,竝命出仕事。入啓。答曰,宋徵殷·李彦經之混請出仕,未知其得體也。依啓。已上朝報
備邊司啓曰,命下矣。掌樂院樂工·生保人等,自有定額,不可加減,故當初良役査定時,不爲擧論者,意有所在,厥後冒錄抄出之類,未及査準,仍令各邑,直爲拒定,有此他役混侵之擧,本院事勢,誠爲切迫。工·生保人不宜暫闕,與諸軍無異,令該道樂工·生保等,仍存本役,其代,以他閑丁代定之意,分付,何如?傳曰,允。備局
上在昌德宮。停常參·經筵。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來聖體,若何?中宮殿症患,伏聞醫女所傳之言,昨日阿是穴受鍼後,按之作痛之候,似有所減,水刺·寢睡等節,一向頗安云。臣等伏不勝喜幸之至。與諸御醫商議,則以爲異功散十貼,已盡於昨日,苦口之劑,不可一向强迫,姑爲停止,過數日後更議,而生脈散,則連次進服,宜當云矣。敢此問安。答曰,知道,無事。今日輪回直宿,宜矣。
獻納柳重茂就職。
執義宋徵殷,持平李彦經,牌不進,依承傳罷職。
持平姜履相就職後,啓曰,頃者同僚,以司饔奉事李萬始罷職事發論,臣亦隨參矣。自官捧錢之說,旣歸孟浪,僚臺自列之辭,引爲不審,則臣以同僚之人,已難晏然。且以臣頃日持平李彦經處置措語之未瑩,大臣爲言,尤不勝瞿然之至。蓋其査事,只在於前官時色吏逋欠之有無,更査之後,自當有歸宿處,以此引避,殊甚大過,與同僚相議請出,而泛然下語,致有大臣之語,又伏見玉堂箚批,則以執義宋徵殷,持平李彦經,混請出仕,未知其得體爲敎,此亦臣難安之一端,而日昨戶曹判書金構,又陳一疏,譏切臣身,不遺餘力,至以從前習氣,遂非務勝等語,恣意凌藉,不少顧忌,臣於此殊不覺訝惑,而繼之以一笑也。至於鄭宅周事,又復提起論列,其亦疲矣。今不必瀆擾,而夫臺啓請査,蓋所以欲覈虛實而定罪也。前後被拿之人,行査得脫者,何限,而未聞以所論輕遽,追咎言官者,臣之當初請拿,出於據狀論列,反被重臣替當橫詆,臣實莫知其故也。伊日筵中,重臣之爲宅周訟白也。先陳其非其職掌,則臣之避辭中職掌當否一句語,不過引用重臣所自道之言,而及其磯激而疑怒,則曰職掌別無可拘,何其言意之前後不相掩若是耶?噫,一事輾轉,宿怒闖出,急於侵詆,不肯相下,臣恐習氣務勝之病,有不可攻人也。臣不欲與之呶呶,以重傷事體,而旣被其詬斥,尤不可一刻冒居於臺次,請命遞斥臣職。答曰,勿辭,退待物論。
修撰林濩上疏。大槪,臣有處置乖當之失,請遞事。入啓。答曰,省疏具悉。爾其勿辭,察職。
工曹判書申汝哲辭職上疏。入啓。答曰,省疏具悉卿懇。卿勿固辭,安心行公。
左議政李世白箚子。大槪,敢陳情勢,冀蒙斥退事。入啓。答曰,省箚具悉卿懇。意外侵詆之言,未滿一哂,卿其亟遵前旨,安心勿辭,速出視事,毋孤至望。仍傳曰,遣史官傳諭。
中宮殿·世子宮·嬪宮,藥房夕問安。答曰,知道。
戶曹判書金構上疏。大槪,臣又被人侵斥,決難苟冒於職次,乞賜遞免,以安微分事。入啓。答曰,省疏具悉。卿其勿辭,安心行公。
司僕寺官員,以提調意啓曰,本司自乙丙凶荒以後,物力蕩竭,無以成樣,判官權相夏,上年秋間,除拜本職,方有拮据措置之事。故久任置簿矣,再昨日政,移授安山郡守,今若付之生手,則必多疎虞之弊,判官權相夏,仍任責成,何如?傳曰,允。朝報
有政。吏批,以兪得一爲水原府使,趙泰老爲修撰,李坦爲修撰,黃一夏爲正言,兪命雄爲執義,金相稷爲持平。
上在昌德宮。停常參·經筵。
下直,全羅都事柳述,价川郡守李萬相。
右副承旨趙泰東三度呈辭。入啓。遞差。
中殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症患,伏聞醫女所傳之言,水刺所進及寢睡之節,一樣安穩云。臣等與諸御醫商議,則以爲湯藥,則旣已姑停,生脈散,依前連進宜當云矣,敢此問安。答曰,知道,無事矣。
禁府啓目,前牧使金萬增,前郡守金俶元情云云,旣已遲晩,照律,何如?啓依允。
又啓目,都事安相億·沈玹·申轂·尹世綏等元情云云,各人所供,雖有詳略之不同,伊日碩夏所言,郞廳四人,槪皆以爲得聞,堂上獨不聞是白乎所,彼此言語,雖未免相左,前知義禁權是經,前同義禁尹以道,竝拿問推覈,歸一之地爲白乎旀,此事推覈,事體甚重,伊日參坐郞廳,亦爲拿問爲白乎旀,吳碩夏段置,其日果有此言語發說之事是白如乎喩,更爲推問爲白乎旀。謄紙出處段,各人皆以爲不知,而禁府堂上疏中,出自宰臣是如爲白有置,宰臣是何人是白乎喩,亦爲憑問後,稟處,何如?啓依允。
又啓目,忠淸水使李錫元情云云,泛稱遲晩,刑推得情,何如?啓除刑推議處。
同府,權是經·尹以道·李舜英·宋奎炫·鄭澔拿囚。啓。
掌令魚史徽啓曰,持平姜履相,引嫌退待,臣當處置,而第其避辭中一款語,以前日所論鄭宅周直請拿問事,被斥於重臣,有所爭辯者也。臣曾忝是職,亦據尸親呈狀,有鎭安縣監鄭德徵拿問之啓,而重臣初疏中,至擧臣名,略有所論,則臣之不敢冒當處置也,決矣。請命遞斥臣職。答曰,勿辭,退待物論。
臨昌君焜上疏。大槪,臣見差宗廟大祭獻官,明將受香,而母病危篤,決無離側將事之望,且預差有故,又將不得陞實,伏乞聖明,前期變通,無誤大事,仍治臣臨事不進之罪,以嚴邦憲事。入啓。答曰,省疏具悉卿懇。當令該曹,推移變通,卿其安心勿辭,救護母病。
吏曹啓目,粘連,觀此江原監司柳以復狀啓,則江陵府使權持,老母年已七耋,筋力決無遠路作行之勢。旣不得將往,則亦不忍遠離,照法處置之意,累次呈狀,此與厭避圖遞有異,不得直爲罷黜,令該曹稟處亦爲白有臥乎所,權持親年,已滿七十,病不得將往,則其在情理,不可强令還任,罷黜,何如?啓依允。
吏曹啓曰,臺諫有闕,政事,取稟。傳曰,過齋戒後爲之。
中殿,藥房夕問安。答曰,知道。勿爲問安。世子宮·嬪宮,藥房夕問安。答曰,知道。
獻納柳重茂啓曰,臣以庸陋,冒居言責,凡有所懷,不敢隱默,妄陳一啓,卽蒙允可,而旋因大臣陳箚,還寢成命,不得不略暴愚見於引避之拿矣。卽又伏見大臣再箚,則其所以操切臣身者,實是人臣之極罪,臣於此,且駭且懼,直欲鑽地以入也。玆事委折,不須多辯,有可以一言劈破者。凡干獄事,若以從中造作之飛書,定爲推問之斷案,而所謂造書者,置而不發,則造書者之計,行乎,否乎?今此飛書中所云,若出於物議之喧傳,而或謄於臺啓,或發於拿奏,則伊日參坐堂郞,固宜先拿推覈矣,此則不然,勿論其言之虛實有無,從中幻弄,造作王府之文書,若是其巧且密,而此其書,決是不可有之書,而此其計,亦必有經營布置而然耳。不先覈造書者,出於某手,而只因造作之書,作爲公案者,豈非所以曲中造書之計乎?若然則日後大獄推治之際,如此幻弄,必將接跡而起,而獄事弛張之權,都歸於幼弄造作者之手,古今天下,豈有如許國體乎?堂郞問答,雖出於重臣之疏,重臣之謄於疏章,已甚失體,而況其所問答,本由於造書之出,則先後本末,夫豈難知,而今不覈造書之根本,只以其中說辭,詰問於金吾堂郞,而敢證於百計疑亂之罪囚者,其在國法·獄體,俱不免顚倒,若是而其不曰中奸人之計者,其可乎哉?且大臣箚中,奸人何人,奸計何計等語,臣所謂奸人云者,卽指當初造書者而言,無奸計而造出獄中文書,至於流傳,萬無其理。今之議者,儘以爲造此書者,非出於奸計,而出於公心耶?今臣與大臣所爭,不過究覈先後之少差,而大臣不少諒恕,直加詬責,至以欺天等語,筆之於書,臣竊危懼也。權是經等竝拿之請,初因體例而發,請覈造書之啓,旣已蒙允,則不當一向爭執,故臣以停論之意,發簡於同僚,且以處置入來,而通報喉司,翰·注旣出之後,聞有大臣之箚,蒼黃出來,下吏,乃以停啓,出於小報,俄又思之,旣不得處置,則不可停啓。故果有分付勿出之事,以此爲罪,亦非愚淺之慮及也。至於箚中所論體統綱紀等語,尤有所未曉者。國家之設置臺諫,蓋欲其論列是非,無所顧忌,若以關係大臣之故,莫敢爲言,則此豈淸朝之美事,亦豈設置之本意乎?且臣得見戶曹判書金構之疏,以臣避辭中迎擊二字,大加聲色,肆意凌藉,臣竊訝惑也。臣之伊日陳達,不過有懷必陳,而語未及究,先加迎擊,此實異常之擧,心切訝惑,而略及於避辭中矣。今乃陳章斥臣,若此之緊,如使金構,果以臣言爲嫌,則何不於臣引避之初,卽爲臚列,而今過累日,始乃自引乎?似此委折,臣莫能測知也。臣本以孤蹤,一言妄發,大臣·重臣,迭相攻斥,臣之勢誠迫矣。其何敢一刻仍冒於職次乎?請命遞斥臣職。答曰,大臣之箚,意固無他,而爾乃不思自反,張皇侵詆,轉加一層,已極駭然,而況拿問之論,自是重發,則旣發之後,安有一啓卽停之臺啓乎?大抵近來士夫,風習不美,少有不愜,輒加疑怒,日昨戶判所陳,於爾元無可怒之事,而至以迎擊,恣意侵凌,揆以事體,豈容如是?尤未可曉也。勿辭,退待物論。
臨陽君桓上疏。大槪,臣以宗廟秋享大祭,初獻官預差,當爲陞實,而誤爲犯染,致有臨時顚倒換差之擧,亟治臣罪,以嚴國綱,以安私分事。入啓。答曰,省疏具悉。卿其勿辭,安心行公。
司書閔鎭遠上疏。大槪,臣於近日金吾推覈之事,有不敢一刻自安者,不得不蒼黃退出於闕門之外,冒陳一疏,略暴委折,伏乞聖明,下臣此疏於金吾,仍命有司,勘臣罪名,以嚴邦憲,以安私分事。入啓。答曰,省疏具悉。爾其勿辭,從速察職。
左參贊李彦綱上疏。大槪,臣於禁府堂上推覈事,又有所一端難安者,玆敢更陳一疏,略暴委折,伏乞聖明,亟削臣職,仍下臣此章于該府,以爲憑覈處置之地事。入啓。答曰,省疏具悉。卿其勿辭,安心行公。已上朝報
備邊司啓曰,安興鎭漂到淸人處,下送譯官韓尙烈,問情事,前已覆啓分付矣。手本今已來到,封進,以備睿覽之意,敢啓。傳曰,知道。備局
政院啓曰,臣於昨日以傳敎內吏曹褒貶啓本也,見存郞官,書以未差事,招問本曹該吏,則泛稱近例,而旣無明白證援之例,且遍考大典及前後續錄,而亦無可據之文,下吏口傳之言,有不可取信,故請推其堂上云,前例有無,推問于禮·兵兩曹,以爲近行通之規云。此非法典所載,特一仍襲之謬套,而果若行之已久,非今日創始者,則堂上請推,雖免率爾,第念尹趾仁之除拜銓郞,在於褒貶定限之後,雖不入於等第中,混稱未差,事甚無義,今後則過限後新除之人,元單子中,各其職下,書其姓名,仍以限後除職,懸註以爲區別之地,似合事宜,以此意,分付該曹,何如?傳曰,允。兵曹
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症候,伏聞醫女所傳之言,水刺·寢睡,一樣頗安,舊瘡口膿汁,幾至止息,新瘡口膿汁,連爲順出,臣等與諸御醫商議,則以爲排膿托瘡之劑,不可不進用,姑待明日,更爲商議宜當云矣,敢此問安。答曰,知道,無事矣。
司諫趙大壽啓曰,獻納柳重茂,引避退待,臣當處置,而難安之勢,與前無異,請命遞斥臣職。答曰,勿辭,退待物論。
忠淸監司書目,臣之情勢,終難仍據於職次,亟命遞斥,以便公私事,上疏上送事。啓。答曰,省疏具悉。卿辭至此,令廟堂稟處。
假注書朴熙普改,代宋宅相。
傳曰,史官三員待命,騎馬九匹立之,大祭所等處內,摘奸。
禮曹,前監司洪得禹,今月初二日卒逝云。已行從二品實職,弔祭致賻,依法例擧行,何如?啓依所啓施行。
禁府啓目,金麟至·李秀哲·朴春晦等,刑問九次,吳碩夏·洪受禹,刑問各十一次,宋晟,刑問十次,李聖輝·李道徵,刑問各八次,閔時俊,刑問七次不服,加刑得情,何如?啓。今此場屋用奸,實是前古所未聞之大變,而至於麗末紅粉之榜,雖極一時之循私,而其用意之叵測,設計之巧惡,亦豈有如今日者哉?古之人主,於取人,必問其年,年少者,往往罷遣。其時有一人年十九而擧進士者,或勸其人增其年,則嚴辭斥之曰,吾初進取,可欺君耶?增年尙不可忍爲,況換他人之封,竊他人之第,上以欺天,下以欺心,徒汲汲於名利,恬不知其羞愧,以此出身,以此事君,將欲何爲?眞所謂無所不至者也。及今情節盡露之後,一向堅忍,重爲欺罔,事之痛惋,莫此爲甚是置,此而不正王法,無以爲國,除尋常各別嚴刑,斯速輸情。已上朝報
上在昌德宮。停常參·經筵。
下直,平安監司趙泰采。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症候,伏聞醫女所傳之言,昨日水刺所進,寢睡之節,一樣頗安云。臣等與諸御醫商議,則湯藥停止,已過數日,瘡口膿汁,一向多出,雙補氣血之劑,不可不及時進用,十全大補湯元方中,熟地黃·川芎各減三分,甘草減五分,肉桂減七分,加半夏·陳皮各一戔,連翹·白芷各七分,連進宜當云,此藥一貼,爲先劑煎以入矣,敢此問安。答曰,知道,無事矣。
傳曰,平安監司趙泰采,留待引見。
參知金鎭龜上疏。大槪,臣於直廬,重患毒痢,若不及時調治,必至難醫,且今日送西之政,無望强起,乞賜恩遞,以便公私事。入啓。答曰,省疏具悉。爾其勿辭,調理察職。
戶曹判書金構上疏。大槪,臣又於諫臣之避,有難安之端,祈蒙早賜斥退,以安私分,且緣僚員引入,照律議處公事,不得擧行,伏乞還寢次官代行之命,以存事體事。入啓。答曰,省疏具悉卿懇。卿其安心勿辭,從速擧行。
禁府啓目,趙世雄·李盛蕃元情云云,承服不冬,竝只刑推得情,何如?啓姑停刑推議處。
又啓目,權是經·尹以道·李舜英·宋奎炫元情云云,觀此各人等所供,則權是經兩人,前日疏中辭意,與今此招辭,雖有緊歇之不同,而大抵均以爲不聞爲白有去乙,先問郞廳四人之招,後問李舜英之招,皆以爲得聞是白遣,獨宋奎炫之招,雖有順億率入之說,探知立落,圖送皮封之說,間間剽聞之語,而緊重語句,聞與不聞,全不擧論,殊涉泛然,似有依違彼此之跡,莫重堂·郞對覈之辭,不可如是草草是白乎旀,他郞廳段置,其以爲得聞者,亦待碩夏所供,則大略如此,而堂上之不聞,亦非異事是白乎旀,一府事,毋論緊歇輕重,該郞採錄,稟告堂上,例爲商確取舍,果如是經等招,則碩夏所言,何獨不然是白乎旀,堂上雖欲置之,執筆郞廳,何不爭執如是經等招辭是白如乎喩,上項諸郞廳所供,與碩夏所供,詳略不同辭緣及不爲稟告,亦不爭執緣由及宋奎炫段,考官廁間等說,自在於探知·圖送等說之中是白乎喩,終不能明白指陳是白置。竝只更爲推問後,稟處爲白乎旀,吳碩夏所供,雖出於欲爲自明,歸罪順億之計,文頭書納,廁間潛言,事係考官之用情,其罪犯不輕,不可以出於罪人自明之招而置之,此則推問於順億,則可知其虛實是白去乎,順億,以碩夏所言,更加究問爲白乎旀,謄本出處段,閔鎭厚拿問,使之現告,以爲處置之地爲白乎旀,請書不許之說段,堂·郞前後之招,皆以爲全無是事,則此不過無根流傳之浮言,其於獄情,元不關係。閔鎭遠雖有發說稠坐之中,不必嚴問其言根是白乎矣,獄體所在,有難置之端,亦爲拿問,何如?啓依允。閔鎭遠段,別無窮問言根之事,勿爲拿問。又啓目,前府使鄭澔元情云云,旣已遲晩照律,何如?啓依允。
院啓,竝引嫌而退。輕遽之斥,不必深嫌,處置乖當,勢難仍在,嫌難處置,其勢固然,不可以此輕遞言官,廟堂覆啓,事理當然,橫生謬議,終始務勝,其在事體,不可仍置,嫌難處置,前後無異,揆以臺體,不可輕遞,請持平姜履相,獻納柳重茂,掌令魚史徽,司諫趙大壽出仕。答曰,依啓。
都承旨嚴緝上疏。大槪,罪人吳碩夏新供中考官之說,未知指斥之爲誰某,而臣亦其時考官之一,則何可自謂無嫌而晏然於職次乎?乞賜遞免,以安微分事。入啓。答曰,省疏具悉。卿其勿辭,從速察職。
兵曹,今春夏等褒貶,多大浦僉使崔尙雲,開雲萬戶許街,西平萬戶金麗,以上中。
政院啓曰,近因獄囚之多滯,金吾堂上差出,使之連次開坐,而同義禁李震休,再度承牌詣闕之後,輒卽引入,一不參坐,揆以事體,殊甚未安,卽爲牌招,以爲備員開坐之地,何如?傳曰,允。
謝恩,右副承旨任胤元。
領議政徐文重箚子。大槪,奉敎趙泰一上疏,春秋館不得循例回啓,更令吏曹考例稟處事。入啓。答曰,省箚具悉卿懇。箚辭可不依施焉。仍傳曰,遣史官傳諭。
司諫趙大壽,掌令魚史徽就職。
京畿監司書目,楊州呈,以大司憲金昌協病重上去不得事。啓。傳曰,卿辭至此,本職許遞事,回諭。
吏曹啓曰,臺諫有闕,政事,取稟。傳曰,明日爲之。
掌令魚史徽上疏。大槪,臣之老父重患泄痢,度數無算,症情彌留,氣息綿綴,臣日夜扶護,方寸煎灼,今於召牌之下,不得不暫時趨承,以此症勢,決無離側供仕之望,乞賜遞改臣職名,俾得專意救護事。入啓。答曰,省疏具悉。爾其勿辭,救護父病。
成均館官員,以知館事意啓曰,今七月初七日儒生上旬輪次,當爲設行,而大司成尹德駿,方在呈告中,不得設行,今月內無故日退行之意,敢啓。傳曰,知道。
禁府,閔鎭厚拿囚。啓。
平安監司趙泰采留待引見入侍時,平安監司趙泰采所啓,本道江邊列邑,皆以武弁差遣,故儒化之不及,久矣。遐裔之民,皆願一見文官而死,其情願可見矣。若以才諝言之,則文不必勝武,而至於廉約一節,則亦可謂較勝矣。向來李國華·李光著之爲倅也,雖無表表可稱之績,而邑民愛戴,處處立碑,至今稱頌不已,至於定州牧使柳尙載,以名官之故,多有彈壓,隣邑之事,邑民以此蒙惠,隣倅以此自飭,豈非文倅之有效乎?自今以後,江邊諸邑中,定爲文武交遞之窠,且寧邊,卽是西路雄府,而一自兵營移設之後,每以武臣差遣,而況且屢經凶荒,邑力大屈,將不能收拾云,間以文官堂上中有才望者,各別擇送,宣·鐵·龍·郭中一處,亦以文官,一體交遞,則必有彈壓蘇完之效,故敢此仰達。上曰,令該曹稟處,可也。右承旨洪受疇曰,小臣曾往北路時,聞北民之言,明川設邑之後,未有一番差送文臣之事,其民之願見文臣,作爲恒言,亦令一體稟處,何如?上曰,亦一體爲之,可也。已上朝報
引見時,平安監司趙泰采所啓,泉流庫,卽管餉所需,而數十萬銀貨,漸至逋欠,以卽今重記見之,通計見存之數,不過萬數,積年拮据之物,蕩盡至此,誠可寒心。臣下去後,計欲別樣徵督,負債多者,至於萬餘兩,少者亦不下三四千兩,百計謀免,無意備納,此亦國綱不立而然也。其間雖有所捧,而勅使及使臣之行,隨捧隨用,未嘗留置於庫中,商賈之足以備納者,爲其從中興利,又不趁卽備納,此而置之,則終無準捧之期矣。臣赴任之後,商賈之力能辦納而遷延不納者,取其中尤甚一二人,梟示境上,以爲徵一勵百之地,則雖失萬餘兩原債,而其他負債之類,必有感戢矣。頃年監賑御史李寅燁書啓中,亦陳此意,而回啓之後,尙無一番施行之事,必須如此定奪,然後庶有徵戢備納之望矣。上曰,監賑御史,使之依施,依前定奪爲之,可也。泰采曰,重者則宜用此律,輕者則有沒官之規,曾前沒爲官奴之類,營下之人,則或有曾得賞嘉善之帖者,官門點閱之時,代奴爲之,而渠家自如,卽同平人,小無動念備納之意,如此之類,勿爲定屬於本邑,而移定於稍遠之邑,自不得任便自在,則必有顧憚懲戢之道矣。上曰,依爲之。又所啓,本道月課,近仍凶荒權停矣。前監司洪萬朝,啓請復舊,而朝家,以姑觀前頭而復舊之意,防啓不許,卽今年事雖未及出場,其不至失稔,從可知矣。邊備戎政,亦不可一向抛置,今年爲始,許令復舊,而依前自本營料理,備償各邑後,取其價本,補用於雇馬廳,何如?上曰,令廟堂稟處,可也。又所啓,本營各穀銀貨之散貸未捧者,勿論新舊債,當爲次第徵捧,而近來萊館銀路斷塞,故京外銀貨極貴,以本色一時督納,其勢未易,誠甚可慮。今年年事,若至豐稔,則或有以米穀自願代納者,今者許代捧,或前頭賑資,或隨時轉販,以充本色,何如?上曰,似好矣,依爲之。又所啓,小臣待罪秋曹時,有平壤人桂雲芳,與京人相訟銀貨,而雲芳,有本營興販,差人受出本銀二萬兩,轉買江都留木一千五百同,以甲利賣之,而其時監司,適當遞歸,以十五生殖,現錄於重記中矣。其後二甲見食之事,始爲發覺於秋曹推覈之故,因戶判陳達,自賑廳相爲贖物,則論以事理,當自本道屬公,而且本道物力,年來蕩竭無餘,前頭勅使及使行往來之凡干責應,無以措手,況江都木三百同,亦無辦出還償之路,宜自本營屬公,一以爲料理充補本木未準之數,一以爲補用於勅需及使行供億之資,事甚便當,下廟堂而處之,何如?上曰,令廟堂稟處,可也。備局
吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。
又啓曰,本曹正郞尹趾仁,除授已久,無意行公,昨自本曹,請推催促,而稱以情勢,終不出仕,其在事體,雖涉未安,前頭大政時,郞廳不可不備員,正郞尹趾仁,從重推考,使之從速行公,何如?傳曰,允。吏曹
禮曹啓曰,長寧殿東西夾室雨漏等處修改,移安,今七月初,七月初三日午時,還安,今初五日辰時擧行之意,啓下分付矣。卽接本殿參奉及江華府經歷馳報,則依關文擧行,而初二日朝始雨大注,午後開霽,當日丑時,又爲大注,移安之際,多有難便之事,屋瓦沾濕,乘屋修改時,濕瓦恐不無傷破之患,姑觀日勢,擧行計料矣。以此意直報本府堂上,一邊馳報,從速啓稟,改他日下送云,移·還安吉日,更令日官推擇,則修改移安,今七月十七日辰時,還安同十八日未時爲吉云,以此日時擧行之意,分付,何如?傳曰,允。禮曹
有政。吏批,以許熲爲江陵府使,李萬元爲洪州牧使,金昌直爲文學,任守幹爲校理,趙泰東爲戶曹參議。
上在昌德宮。停常參·經筵。
辰時至申時,日暈。夜一更,月暈。
全羅監司書目,冀察病重實狀,亟賜遞改,以便公私事,上疏上送事。啓。答曰,省疏具悉。卿勿固辭,從速察職。又書目,務安呈,以前持平羅晩成五月十七日身死事。
今春夏等褒貶,吏曹佐郞李晩成,中。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症候,伏聞醫女所傳之言,昨日水刺所進,與前一樣,而夜間寢睡,差欠安穩,新腫口上二寸許前日受鍼近處,按之酸痛之候,一樣不止云,令醫女入診後更議,昨日煎入湯藥,尙未進御云,此似出於苦口厭進之致,而此時滋補之劑,不可停止,今日亦爲依前劑煎以入,宜當,敢此問安,竝爲仰稟。答曰,知道,無事矣。
再啓曰,卽伏聞入診醫女來傳之言,中宮殿新腫口上二寸許酸痛處,微有浮氣,橫亙三寸許,按之皆痛,右邊脚部外廉,環跳穴近處,亦爲按之酸痛云,臣等與諸御醫商議,則以爲流注作痛處,隨痛隨鍼,乃是前日累試之法,今此酸痛兩處阿是穴二三處,竝爲受鍼,而腫口上,則仍試缸炙,疏泄壅滯之氣,宜當,受鍼時刻,依前隨時爲之之意,敢啓。答曰,知道。
中宮殿受鍼後,中宮殿·世子宮,二品以上·六曹問安。答曰,知道。中宮殿·世子宮,藥房·政院·玉堂問安。答曰,知道。
吏曹,前持平羅晩成,前牧使李世龜身死,曾經臺侍啓,別致賻。
校理李師尙上疏。大槪,臣猝聞母病危重,有頃刻難支之勢,情勢煎迫,徑出直次,伏乞聖慈,亟治臣擅離禁直之罪,仍許遞改,俾得專意救護事。入啓。答曰,省疏具悉。爾其勿辭,救護母病。
禁府,南致熏·魚震陟·金夏鼎·李昌齡·鄭斯玄·姜渭重·趙尙璧·趙大壽·金戩·李時夏,拿囚。啓。已上朝報
備邊司啓曰,本司刑推提調李寅燁,今已陞〈?〉依前以堂上改啓下,使之仍察有司之任,何如?傳曰,允。又啓曰,中江開市,例在於八月十五日,依前商賈,例爲整齊,多持物貨,及期入送,俾無埋沒之弊事,兩西監司及開城留守處,知委施行,何如?傳曰,允。備局
吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。備局
有政。吏批,以林濩爲司諫,趙泰老爲獻納,李正臣〈爲〉持平,宋奎濂爲大司憲,尹誠敎爲司成,崔錫恒爲承旨。
上在昌德宮。停常參·經筵。
大司諫崔錫恒,左副承旨李彦紀三度呈辭。入啓。遞差。
中宮殿·世子宮·嬪宮,藥房·政院·玉堂問安。答曰,知道。
藥房啓曰,節屆新秋,夜氣稍涼,伏未審此時聖體,若何?中宮殿症候,伏聞醫女所傳之言,昨日水刺所進,寢睡之節,一樣頗安,而新瘡口上及脚部酸痛處受鍼後,痛候稍似減歇,而湯藥連日煎入,皆未進御云,臣等與諸御醫商議,則以爲此時滋補之藥,如是間斷,誠爲悶慮,而旣甚苦口,有難强進,姑爲停止,過數日後更議宜當云矣,敢此問安。答曰,知道,無事矣。
戶曹參判李寅燁上疏。大槪,寵擢之命,特出睿簡,驚惶震越,罔知攸措。顧臣蹇劣,決無堪承之望,況且臺評,尤見公議之嚴,懇乞還收新授資級,以重名器,以安私分事。入啓。答曰,省疏具悉。今玆陞擢,意非偶然,卿其勿辭,從速察職。
政院啓曰,近來憲府,無行公之員,監祭茶時,已至多日,事甚未安,除在外及親病受由外,未肅拜人員,竝卽牌招察任,何如?傳曰,允。
禁府啓目,金萬增·金俶等,依事目徒配,何如?啓依允。又啓目,金克之更推云云,其所謂果有符同之事,則分付色吏,預換時俊,直爲招去,有何所難,而必問待令吏有無於挺然乎爲白有臥乎所,此一款,雖非緊重發明之端,而其間虛實,不可不更問是白在果,斥退之意,預言于挺然事,及時俊姓名,不問而先告與否,李挺然處,更招後稟處,何如?啓依允。
又啓目,前都事金命奎矣十三日,果是其矣分排之日,而前後推覈當該之時,不爲直告,及今拿囚嚴問之下,始乃自首,以報上不以實之罪,照斷,罪杖八十徒二年,告身盡行追奪,私罪。啓功減一等。又照目,前府使鄭澔矣,誤事至此,所關非細,罪杖八十贖,奪告身三等,私罪。啓功減一等。
又啓目,沈玹·安相億·申轂·尹世綏·李舜英·宋奎炫等更推云云,觀此各人更推辭緣,則大意與前無異,大抵碩夏所言,皆得聽聞是如爲白有置,碩夏之招,亦以爲伊日明白發說云,則此說之發於伊日,今無可疑是白乎旀,不爲稟告,不爲爭執是如爲白良置,其日洪受禹圖差分所之說,尹以道,別令採錄故書而已。本府規例,則加刑罪人承服外雜言,郞廳本無書錄取稟之規,誠如各人等之招,不可以此爲都事之罪,今無可問之事,都事沈玹等六人,放送。權是經,伊日碩夏,如是縷縷,郞廳所聞,猶且參差,堂上邂逅不聞,亦何足怪?郞廳則有聞而不言,堂上則不聞而不錄是如爲白有臥乎所,罪人言語,或高或低,各人聽聞,或詳或略,則同坐一廳之坐,偶然泛過,不得聽聞,容有此理,不可以郞廳等皆聞之故,勒定其堂上之必聞是白乎矣,前疏中,何以曰更無所問,直下施刑,況十步之內,若爲新語,則豈有不聞之理?有若碩夏,元無此說,而郞廳詐稱得聞者然,反以不稟不爭之故,歸咎於郞廳爲白臥乎喩,疏招語意,緊歇之相左如此,已極不韙是白乎旀,若使郞廳之招,碩夏之招,少有差違,則郞廳必將盡歸於造語罔測之科,揆以告隻對待之理,不可置而不論,而但此事,本由於推覈言語之虛實,非拿問定罪之比,則不可循例請刑,權是經等招,又非承款,則亦不可直請照律,事異常例,上裁敎是白乎旀。鄭順億段,以爲初場翌日曉頭,權繼昌,又招給一小紙,使納于趙修撰是白去乙,先納于吳碩夏,碩夏見後,使納于趙修撰是白去乙,又伺如廁之時傳納,其後修撰廳直喪人言,成川初場書次下,其後又逢廳直問之,則以爲終場方別置云云,出榜前一日,受禹·碩夏等,圖出皮封時,爲閔時俊所見,仍與同謀,入格試券下來,碩夏,受藏褥下,出榜日夜半後,繼昌又來,則碩夏,出給其試券矣。時俊來言,成川兩場,或書次下,或別置,若入格,則事將現露,碩夏,使繼昌急急還推,矣身受之,仍辛馨馥,出給金麟至是白乎旀,終場受券時,金戩,小紙一封,使矣身納于趙修撰,故傳給于喪人廳直矣。上項文頭書納之說,捕廳推問之時,一一直招,而不爲載錄是如爲白臥乎所,其所現告是白在,趙大壽·金戩等及喪人廳直,竝拿問爲白乎矣,碩夏處,彼此所供相左緣由及試官兩員,果指何人是白如乎,更爲推問爲白乎旀,沈益昌段置,卽今以叱責還送其試紙之故,定配爲白乎矣,以碩夏·順億等招辭觀之,則試券段置,乃是自場中推還之物,而非其還送之事是白遣,又有文頭書納之事,則不可不更問其實狀,亦爲拿問爲白乎旀,捕廳不載之說,殊極駭然,而順億之前後捕廳推覈,亦非一度,此是何日推問時事是白乎喩,更爲推問,使指一現告爲白乎旀,閔鎭厚段,謄紙出處,不爲現告,而今此謄紙所錄之說,緊重大旨,則郞廳皆以爲得聞,而碩夏之招,又爲加詳,傳示鎭厚,且有其人,則其非白地做出匿名投書之比,可知是白乎乃,旣無伊日捧招,記草郞廳,又無請書之事,而儼然非一文案,若是詳密,則其間必有其人,作爲文字,宣泄獄情,有此傳播之狀,不可不摘發重治是白去乙,或稱不必窮問來歷,或稱有傷事體,或稱擧措何如,而傳敎嚴問之下,不肯現告爲白有臥乎所,事極可駭,謄紙出處,閔鎭厚更加嚴問,使之指告後稟處,何如?啓依允。權是經·尹以道乙良,照律。
同府,金命圭禮山縣日興驛徒一年半,金萬增林川郡靈楡驛,金俶驪州楊花驛徒三年定配。啓。同府,韓原正樞,拿囚。啓。
謝恩,執義兪命雄,持平金相稷·李正臣。
吏曹啓曰,來十二日都目政事爲之意,敢啓。傳曰,知道。
又啓曰,承旨及臺諫有闕,政事,取稟。傳曰,過國忌後爲之。
府啓,新除授行大司憲宋奎濂,時在忠淸道懷德地,請斯速乘馹上來事,下諭。答曰,依啓。
判尹李光夏上疏。大槪,京兆新擢之命,遽出於千萬夢昧之外,驚惶震越,不知所以自措,臺府駁正之論,益見公議之嚴,反復循省,決無冒沒承當之理,敢披瀝肝血,仰籲於宸嚴之下,伏乞聖明,亟許遞改,收還資級,以重官方,以安私分事。入啓。答曰,省疏具悉。今玆陞擢,意非偶然,安心勿辭,從速行公。
左議政李世白箚子。大槪,敢申危懇,乞許斥退事。入啓。答曰,省箚具悉卿懇。屢悉至意,更何多誥?予之望卿造朝,不啻大旱雲霓,卿毋困我,卽起視事,以濟時艱。仍傳曰,遣史官傳諭。
院啓,王獄按事之規,彼此供辭之際,如有相左之端,則例爲更推者,獄體當然,而日昨金吾堂·郞覈問之時,罪人吳碩夏所供之言,郞廳則皆以爲得聞,堂上則獨以爲未聞者,彼此所供,旣如是相左,更推明覈其虛實,然後可罪者罪之,可放者放之,而今此更推之時,口推郞廳,不問堂上,只以其自明疏中一款語,直請上裁,至有輕先照律之擧,按獄之體,殊甚疎漏,請令該府,更推權是經等,嚴覈處之,王府法例,非有稟啓判下之事,則堂·郞不敢私有捧招之擧者,蓋所以嚴王獄重事體也。迺者罪人吳碩夏供辭中,關係緊大之語,中間掩匿,終不登聞之說,狼藉傳播,至於金吾堂上陳疏自列之後,參坐郞廳未及拿問之前,都事鄭寅賓,稱以堂上分付,乃敢捉致書吏羅卒,先以罪人所言,不得詳聞之意,脅勒捧招,以爲日後參證之計,此實前古所無之擧。如此無識顚妄之人,不可置諸王府郞僚之列,請禁府都事鄭寅賓汰去。答曰,依啓。鄭寅賓拿推。
今春夏等褒貶,仁遮外萬戶洪時中,中,魚面萬戶趙衛漢,下。
吏曹判書閔鎭周上疏。大槪,臣於翰林趙泰一上疏更下該曹稟處之命,迷滯之見,終不敢循例回啓,乞命收回,以存朝廷體統事。入啓。答曰,省疏具悉。今玆諸史臣陞六,實有近例之可據,而趙泰一之疏,亦不無所爭,洪重益四人,使之還付史職焉。
備忘記,曾於戊寅年間,以內司紬貢,限內不納事,有關西守令推考,鄕色推治之敎矣。今年之遷就不納,猶夫前日,殊無申飭之意,事之可駭,莫此爲甚。成川·殷山·三登·中和·慈山·江東等六邑守令,竝從重推考,鄕色,令本道監司捉致嚴刑,以懲日後。已上朝報
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症候,伏聞醫女所傳之言,昨日水刺所進,與前一樣,而初更後,有煩熱之候,忍冬茶,調牛黃二分及胎水三合,調牛黃一分連進後,熱候頗減,三更以後,寢睡稍安云,臣等與諸御醫商議,則以爲新瘡口上浮高之氣,尙未消減,自數日來膿汁白濁,明是新膿之色,且從上邊流出,今此熱候,似是由此而發,如此之時,忍冬茶,調牛黃,隨時進服宜當云矣,敢此問安。答曰,知道,無事矣。
備邊司啓目,粘連忠淸監司宋相琦上疏云云,父母家在道內,便於往來省覲是白乎矣,今以母病尙多危劇,不忍暫離,有此陳疏乞遞之擧,私情苟非萬分切迫,不必如是懇辭,朝家體下之道,有難强迫是白去乎,宋相琦,今姑許遞,何如?啓依允。
禁府,趙大壽·金戩·李時夏元情云云,趙大壽則以爲與沈益昌,本無密約之事,則直納文頭之說,尤不近似是白乎旀,初頭旣已裂破,則渠何敢更納是如爲白乎旀,且以爲此是渠輩相通,爲此脈絡取證之端是如爲白有置。趙大壽所擧差違之端及如廁時傳納文頭辭緣,更問於順億爲白乎旀,傳札之事,金戩以爲時俊,恣意往來,故送書欲其禁斷是如爲白遣,時夏招內段置,亦以爲果傳於大壽,則其私相通書之狀,可知是白去乙,大壽泛稱不知何事,而請問於戩與時夏者,似有矇矓遷就之迹是白乎所,其時事狀,果如戩及時夏之言是白乎旀。金戩段,雖稱欲爲禁戢奸吏是白乎乃,試官所通書之地,且直爲發言,請罪於試官齊坐之處,何所不可,而潛通小札是白乎喩,此一款,更爲推問爲白乎旀。李時夏段,雖曰適以南草進呈,偶然見之是白乎乃,事涉巧合兺不喩,順億招內所言,多不相合,此則順億一處面質嚴覈爲白乎旀。吳碩夏·鄭順億段,其矣等所供相左,亦爲一處面質爲白乎旀,順億文頭書納等事,不爲載錄是如爲白在,捕廳推問之日,乃是第四度推問時,大將二人,從事四人是如爲白有去乙,取考捕廳文書,則其時大將,乃是羅弘佐·柳重起是白置,言之虛實,姑未可知,而旣出於罪人之招,則獄體重大,有難置之是白去乎,羅弘佐·柳重起及從事官四人,竝拿問爲白乎旀。閔鎭厚段,謄出獄事,作爲文字,宣泄傳播,必有其人,則覈問懲治,在所不已是白去乙,再次嚴問之下,終不現告,極爲可駭是白乎矣,旣非身犯之罪,說話亦歸實狀,而以究問中間傳謄人之故,遽請刑推,殊涉重大,一向更推,徒傷事體,上裁,何如?啓依允。羅弘佐及從事官四人,爲先拿問爲旀,閔鎭厚乙良,更爲嚴問現告。
又啓目,吳碩夏·洪受禹,各刑問十二次,宋晟十一次,李秀哲·朴泰晦·金麟至各十次,李聖輝·李道徵各九次,閔時俊八次,忍杖不服,竝只加刑,何如?啓各別嚴刑,期於得情。又啓目,南五熏·魚震陟·金夏鼎元情云云,泛稱遲晩,李昌齡段,承服不冬,竝只刑推得情,何如?啓除刑推議處。已上朝報
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審此時聖體,若何?中宮殿症候,伏聞醫女來傳之言,水刺所進,與前一樣,寢睡亦無不安之節,而睡覺時連有呻痛之聲,新瘡口膿汁,一向順出,脚部外邊酸疼之氣,尙未減歇云,臣等與諸御醫商議,則以爲阿是穴受鍼,不無其效,而數日來日氣甚熱,姑觀今明日痛勢之加減,更議宜當云矣,敢此問安。答曰,知道,無事矣。
假注書朴萬普改,代崔慶湜。已上朝報
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,數日來,日氣蒸鬱益甚。伏未審此時聖體,若何?中宮殿症患,伏聞醫女來傳之言,昨日朝有嘔氣,吐出淸痰之後,水刺所進頓減,通四巡僅至五合許,且有執候,胎水三合,調牛黃二分進御後,夜來寢睡,亦未安穩云。新腫口上邊近處及脚部外邊酸疼之候,一樣無減云,臣等伏不勝憂悶之至,與諸御醫商議,則以爲此等症候,似是更濃之漸,則扶元淸熱之劑,不可少緩,托裡消毒飮,加麥門冬·貝母·皁角刺炒,各一戔,連進三四貼宜當云,此藥一貼,今方劑煎以入矣,敢此問安。答曰,知道,無事矣。
備邊司啓曰,近因本司堂上有故,不得開坐已久,事甚未安,漢城判尹李光夏,戶曹參判李寅燁疏批已下之後,尙未肅謝,俱以有司之任,所管緊重,不可一任其稽緩,漢城判尹李光夏,戶曹參判李寅燁,竝爲牌招察任,何如?傳曰,允。
謝恩,左副承旨崔錫恒。
校理李師尙上疏。入啓。答曰,省疏具悉。獄事今方推覈出處,期於現告,則早晩自有歸宿之處,何必輕先起鬧乎?爾其勿辭,察職。
奉敎洪重益·朴弼明,待敎李㙫,李台佐上疏。大槪,恩除纔下,召牌繼降,嚴畏分義,不得不趨詣闕外,而臣等旣被前奉敎趙泰一之疏斥,固難晏然就列,且大臣奏白,以臣等妨礙新薦爲言,則尤不可淟涊盤礡,以傷廉隅,玆敢露章徑退,乞命先削臣等之職,仍治臣等之罪,以肅朝綱,以安私分事。入啓。答曰,省疏具悉。爾等勿辭察職。已上朝報
備邊司啓曰,本司堂上有故,不得開坐已久,事甚未安,漢城府判尹李光夏,戶曹參判李寅燁疏批已下之後,尙未肅謝,俱以有司之任,所關緊重,不可一任其稽緩,漢城判尹李光夏,戶曹參判李寅燁,竝卽牌招察任,何如?傳曰,允。備局
有政。吏批,以李彦紀爲大司諫,權慜爲兵曹正郞,朴弼震爲監察,李宇春爲繕工奉事,李晩成爲副修撰,朴萬普爲典籍。
判尹李光夏,戶曹參判李寅燁,牌不進。朝報
上在昌德宮。停常參·經筵。
下直,慶尙都事李奎年。
中殿·世子宮·嬪宮,藥房問安。答曰,知道。
藥房啓曰,夜來雨後蒸熱益甚,伏未審此時聖體,若何?中宮殿症候,伏聞醫女來傳之言,昨日水刺所進,比再昨差勝,夜來寢睡,亦得稍安,而新腫口近處,多有浮氣,膿汁白濁,比前稍多,臣等與諸御醫商議,則卽今用藥之道,莫過於排膿補元之劑,昨日煎入托裡消毒飮,旣已進御,此藥仍爲連進宜當云矣,敢此問安。答曰,知道,無事矣。
再啓曰,卽伏聞入診醫女來傳之言,中宮殿症候,新腫口下二寸許及髖骨近處,皆有浮動之氣,臣等與諸御醫商議,則以爲此是腫毒流注壅結之所致,阿是穴各二三處,及時受鍼,以爲疎通之地,宜當云,時刻則隨時爲之之意,敢啓。答曰,知道。
中殿受鍼後,中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
持平金相稷啓曰,昨伏見校理李師尙疏本,則論列金吾按治之乖當,而竝斥臺閣不論之失,至以含口結舌爲言,臣於此,竊不勝瞿然訝惑之至。今此科獄,實是無前之駭擧,獄情蔓延,又生一節,廟堂之先問郞廳,以爲推覈之地者,獄體誠然,若於覈出之後,果是罪人所不言,郞廳所未聞,則書出謄紙之人,罪之以白地做出之律,可也。果是罪人所言,而試官若有相通之跡,則罪試官,可也,雖是罪人所言,而試官元無相通之事,則此出於囚人輩疑亂獄情之計,宜付有司,嚴加推覈,以觀末終歸宿之如何,而日昨諫臣,直斥之以僞書,而徑先陳達,今者儒臣,復斷之以做出,而至於陳疏,臣實未曉其故也。獄情未及輸出之前,設有幻弄之端,固不當以此勒成斷案,而況金戩·李時夏之招,已露其相通和應之跡乎?至於閔鎭厚事,旣知其謄本之不出於白地做出,則只以推出來歷之故,至爲請刑宰臣,事體未安,該府之至請上裁者,未見其有嘗試之意,而儒臣之以迄無駁正,不勝寒心等語,峻斥言官者,其意何哉?凡有所懷,指陳委折,固無不可,而因此以爲擊逐獄官之計者,果未知其得當也。此無乃與前日憲臣論劾李光迪之意,同一規模耶?臣一言無補,徒事含默,至令嘗藥憂煎之儒臣,有此陳疏論列之擧,臣罪至此尤大,決不可一刻仍冒於臺次,請命遞斥臣職。答曰,勿辭,退待物論。
政院啓曰,都目今方開政,而正郞尹趾仁,自本曹請推催促,已至四度,尙不肅謝,今日大政,將未免中止,事之未安,莫此爲甚。吏曹正郞尹趾仁,更爲從重推考,使之急速進參,何如?傳曰,允。
吏曹啓曰,臣等今日來詣政廳,而正郞尹趾仁,自政院請推催促之後,又爲不進,日勢已晩,開政無期,其在事體,殊甚未安,正郞尹趾仁,更爲推考,使之急速進參,何如?傳曰,允。
傳曰,都目政開坐,日已晩矣。吏曹無郞廳,尙不開政,此則前所未有,三次請推,終不入來,徒傷事體,今後勿爲草記,直爲催促,期於進參事,分付。
司諫林濩啓曰,臣昨伏見校理李師尙疏本,則備論近日事,至以臺閣之臣,含口結舌,迄無駁正之擧,爲言,臣於此,不勝瞿然之至。蓋此科獄,實是前古所無之變,而一向遷就,枝節層生,謄書一出,人心疑惑,今就儒臣之所疏論而言之,試官兩員之說,金吾郞廳,皆以爲不聞,則罪囚碩夏之初不言,可知矣,而謄書中獨有是說,則臣未知造書者,於何聽聞,而筆之於書耶?其書出處,不可不問,而閔鎭厚,嚴問之下,尙不直告,事體之虧損,有不可言,而人心之疑惑,以此滋甚,臣又未知鎭厚之意,果何爲而不告耶?至於直請上裁一款,臣初爲泛看,不知其必爲爭執也。到今思之,按獄之體,果似不嚴,金吾堂上,不得辭其責矣。大凡臣之愚意,以爲彼此不必先自致疑,只看末梢之如何耳。閔鎭厚,若果終始牢諱,則居臺閣者,安得默然而已乎?今儒臣,遽以含默,峻加非斥,臣何敢一刻晏然仍冒於臺次乎?請命遞斥臣職。答曰,勿辭,退待物論。
京畿監司書目,果川呈,以禮曹判書鄭載禧病重上去不得事。啓。傳曰,還出給。
校理吳命峻上疏。大槪,敢陳母病,冀得解職救護事。入啓。答曰,省疏具悉。爾其勿辭,救護母病。
謝恩,吏曹正郞尹趾仁。
執義兪命雄啓曰,臣於日昨,承牌出肅,而賤疾添劇,不得不更尋辭單,縮伏私次,一倍惶隕矣。昨伏見校理李師尙疏本,則極論近日金吾議讞之失當,乃以臺閣之不爲駁正,大加非斥,至有寒心等語,臣於此,竊不勝瞿然,而繼之以駴惑也。今番科獄,實前古所未有之事也,嚴覈正法,不容少緩,而今已經年,尙未出場,則師尙所謂按治不嚴,枝節層生等語,誠是切急之論,而第其疏中,以試官兩員之說,不出於碩夏之初招,而出於再招,謂之不逞之人,與罪人私相交通,欲售陷人之計,而以此一款,斷爲此獄之肯綮,夫奸人幻弄之態,固是常情之所難測,則其交通與否,固非外人之所測,而若以師尙疏語,參以各人招辭,則實有所未可曉者,夫咫尺之地,如有如此之言則,豈有堂·郞一體不聞之理云者,可謂近似之言,而又是郞廳之所共聞,則堂上之獨不聞者,抑何意歟?若以此謂之於聽聞之不同,則亦安知兩員之說,亦出於碩夏初招之時,而郞廳俱不聞之歟?試官之說,旣是明白,則兩員之言,雖或參差,亦何足多辯也?師尙,至以碩夏之所不言,堂·郞之所不聞,而及其匿名書之出,然後碩夏之招,與之一一符合,爲內外交通之證,設令罪人,交通內外,假作僞書,果如師尙之言,則何不預先密議與之符合,而反有前後招辭不同歟?試官如廁之說,旣發於諸郞廳之所供,傳書裂破之狀,又露於各人等招辭,則謄紙之報本,可以推之矣。吳碩夏·鄭順億等罪人,雖謂之符同用奸,容或可也,至於時夏·金戩,乃是試官之曾所帶行,曾所親熟之人,則又豈有符同於不識面目之罪人,而反爲此擠陷相親試官之計哉?惟其罪人之招,不無互相推諉之端,故按獄之臣,啓請面質,期於究覈,則兩員參差之說,亦將因此鉤得矣。師尙所謂金吾回啓,專不擧論者,果何所據,而未及明覈之前,輕先論覈,以致獄情之疑亂者,尤未曉其意之所在也。至於閔鎭厚之累次嚴問,不卽發告者,雖未知所執之如何,而旣非身犯之事,且在宰臣之列,則金吾之姑緩請刑,稟以上裁者,是果出於探試救解之計耶?如使此獄嚴覈之後,謄紙說話,盡歸虛妄,則雖繩以白地做出之罪,可也,今旣不然,言根之發,自有來歷,各人之招,又有明證,則只以謄紙根本,不爲現告之故,請刑宰臣,其果合於按獄之體耶?噫,當初備局獻議,旣以次第究覈爲言,則言根之眞僞,謄本之出處,自在於究問之中,而其時諫臣,必欲姑舍言根,先覈謄紙,汲汲論列,持之不舍者,未知此何擧措,而李光迪,纔除旋劾,亦未免爲沮撓獄事之歸,人之駭惑,固已多矣。及今事端旣露,未及輸情之前,彈劾金吾之論,又發於玉堂論思之地,而師尙之疏,與大壽之招,指意相同,無少差別,則此亦人之不能無疑者也。且金吾前後獻議,別無大段差失,而必欲擊去而後已者,此果何意耶?臣未可知也。雖然臣旣柀含默之斥,何可晏然於職次乎?請命遞斥臣職。答曰,勿辭,退待物論。
領府事南九萬箚子。大槪,瘧痢少間,餘症尙苦,中宮殿受鍼問安,終不得進,憂煎之誠,自伸無地,只切瞻望惶懼之至。伏乞鐫臣之職,治臣之罪,以嚴朝綱事。入啓。答曰,省箚具悉卿懇。有疾未參,別無所傷,卿其須體至意,安心勿辭,亦勿待罪,從容善攝。仍傳曰,遣史官傳諭。
正言黃一夏啓曰,昨伏見校理李師尙疏本,則侵攻臺臣,語意頗緊,臣竊訝惑之至。噫,一自碩夏所供中,干係試官用情一款語,禁府從重匿諱之後,一種挾私之論,闖發而肆行,其論,不果以專治謄紙之枝葉,掩蓋獄情之根本,爲言,一邊以中間所造出等語,臆逆之說,汲汲然陳達於筵中,一邊以飛書不可証等語,娓娓焉煩視於啓辭,傍又徂劾金吾堂上,以爲沮戱延拖之計,而手脚荒亂,情狀盡露矣。幸賴天鑑俯臨,公法得行,王府數日之坐,碩夏招辭,果已綻發,到此地頭,周遮詖遁之言,宜不敢復售於天日之下,而今者師尙之疏,恣意爲試官之地,至如堂·郞所聞之言,外與罪人私相交通,欲爲陷人等語,專謄試官自明之供辭,隱然欲熒惑宸聽,疑亂獄情,而力攻按治之臣,使不得登時嚴覈,橫侵兩司之官。故有此先事起鬧,其心所在,誠不可測也。大抵今日治獄之緊關,都在於覈得試官潛通用奸之虛實,而自碩夏至順億,自順億至金戩及廳直,階梯次序,旣皆彰著,書札往復,亦已敗露,獄案如彼,而猶謂之各人與罪人,符同做出云者,其果成說乎?苟以謄紙說話,符合碩夏所供之故,勒歸於符同做出之科,則金戩小札之事,廳直次下之說,亦皆出於外人之指嗾耶?且碩夏再招,所謂試官兩員之說,又以兩堂上六郞廳供辭,所不載之故,勒謂碩夏之當初所不言,斷以爲聽人指嗾,符合謄紙之疑案,而兩堂上之供辭,旣諱其全體,則有不足擧論,如使郞廳之供辭,果載此說,則亦安知反歸於符同之地耶?況碩夏再招,所謂文頭書納之說,亦非堂·郞供辭之所載,而此一款,何不提論,猶爲招出兩試官之兩字,反復分疏於大獄未究竟之前耶?噫嘻,今之議者,輒以換封妖惡之輩,做出試官用情之說,欲爲陰緩獄情之計,爲言,而彼此罪犯,自是各段,朝家處分,固不可因試官別件之事,反貸擧子已彰之罪,雖欲囫圇牽合,以爲憑藉營護之計,其可得乎?大凡獄事,急治則情實易露,緩究則奸僞百出,當初急覈新差之堂上,請寢諸郞之査覈,蓋皆緩獄之計,而及今王府,連日開坐,試院情節,日將盡露,師尙之不計齋戒,投疏留院,以防齋戒後緊急之坐,前後一串,用意可見,而至於謄紙來歷之事,獄情旣露之後,其言之果實,其事之非僞,自可知之,覈出謄傳之誰某,自是次第事,則爲其來歷之推出,請刑宰臣,似涉過重,取裁睿度,臣未知其嘗試救解之計。況於該府請覈之啓,更以嚴問判下,則有司之臣,自當擧行,臺閣之輕先論劾,尤非淺慮所及,且其奏讞文案,始入於伊日昏暮之後,啓下於國忌齋戒之日,則藉令臺臣,强欲駁擊,一如師尙之計者,有未可及者,而移其戈戟,竝攻兩司之臣,臣竊哂之也。臣之無似,累叨匪據,前後規警之論,引避之辭,每涉趙大壽·李師尙之事,此亦臣之不幸,而今又被斥,則不得不辯破,而亦不可仍冒,請命遞斥臣職。答曰,勿辭,退待物論。已上朝報
吏批啓曰,今都目政,各岐仕滿應遷者,相避及未準朔,監察·禁府都事·刑曹·掌隷院郞官,各司久任時推人員,竝擬,何如?傳曰,允。又啓曰,玉堂·春坊闕員,今當差出,而擬望之人乏少,相避外任竝擬,何如?傳曰,允。又啓曰,今都目政,守令之窠,例有禁軍將啓請之規,今亦依例未準朔禁軍將可合人,竝擬,何如?傳曰,允。又啓曰,吉州牧使,今當以文臣差出,而堂上中無可擬之人,堂下曾經侍從人備擬,何如?傳曰,允。傳曰,初入仕,各別擇擬事,分付。傳曰,十考十上,五考五上,連次褒啓守令·邊將及討逆時別單人員,各別錄用事,言于兩銓。傳曰,前後扈從有功之人及淸白吏戰亡子孫,各別錄用事,言于兩銓。吏曹
有政。吏批,吳遂雄爲遂安郡守,黃鐸爲寶城郡守,趙正誼爲龍仁縣令,林世良爲安山郡守,鄭重萬爲安陰縣監,朴尙淳爲尙衣別提,洪以周爲茂長縣監,金浣爲漢城參軍,元始亨爲樂安郡守,李斗天爲肅川府使,趙泰老爲副校理,李觀命爲修撰,宋光林爲沙斤察訪,金時獻爲安奇察訪,柳逵爲禮賓別提,柳德玉爲金海府使,洪泳爲敦寧參奉,洪楫爲內資主簿,趙卿一爲利城縣監,李存道爲刑曹佐郞,韓廷弼爲機張縣監,尹聖瑀爲刑曹正郞,李涬爲軍資判官,李世松爲典獄奉事,鄭重胤爲漢城參軍,金重泰爲固城縣令,兪是諧爲監察。
兵批,以李鳳徵·趙爾後爲同知,呂漢齊〈爲〉忠壯將,裵度爲慶福將,鄭泰寧爲都摠經歷,李久松爲海州監牧官,裵尙珪爲南原營將,李相頊爲大丘營將,尹一商爲三陟營將,洪時九爲訓鍊僉正,趙麟錫·崔東益·崔禛爲武兼,李東鳴爲柔遠僉使,尹世績爲加里浦僉使,李世亮爲武兼,鄭來祥爲曹司衛將,金載輝爲訓鍊副正,尹五晉爲兼司僕將,李尙絢爲訓鍊主簿,尙選爲都摠都事,金晉鼎·朴仲徵爲都摠經歷,金鼎鳴爲訓鍊判官,李墇爲訓鍊僉正,朴葵·具釴·李惟桓·金命佑爲武兼,洪以徵爲宣傳官,閔聖濬爲羽林將。
吏批,呂必重爲兵曹佐郞,李彭壽爲龍川府使,趙裕壽爲長興庫主簿,柳龜徵爲咸鏡都事,趙㝡爲禁府都事,鄭津爲平市奉事,尹誠敎爲吉州牧使,鄭來祥爲谷山府使,尹礎爲金川縣監,洪禹采〈爲〉義盈直長。
上在昌德宮。停常參·經筵。
下直,順安縣令金柱臣。
右副承旨洪受疇上疏。大槪,自昨日重得暑癨,症情危惡,達夜叫苦,昏不省事,以此病狀,旣無行公之望,乞遞職名事。入啓。踏啓字。
刑曹參判李東郁,掌令魚史徽三度呈辭。入啓。遞差。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來聖體,若何?中宮殿症候,伏聞醫女來傳之言,昨日水刺厭進,與前一樣,而夜間寢睡稍安,阿是穴受鍼處浮疼之候,頗得減歇云,臣等與諸御醫商議,則湯藥,連日無事進御,誠爲多幸,此藥連續進用宜當云,今方劑煎以入矣,敢此問安。答曰,知道,無事矣。
掌令元聖兪啓曰,臣來從下邑,身抱重痾,纔謝恩命,卽尋辭單,閉戶涔涔,罕與人接,粗聞近日事,不能細也,蓋此科獄,實前古所未有之變也。奸情慝狀,盡露無餘,而王法未正,國言沸騰,及今枝節層生,獄事橫起,囚繫溢圄,按治方張,其間許多委折,非外人所可詳,而姑就校理李師尙疏中所論者,參以各人之招,考官兩員之說,旣入於金吾問目中,碩夏·順億等所言,俱有指陳,以考官一人,收券〈?〉合爲兩員,則全不擧論云者,未知何據,至於謄紙出處一款,固當覈出乃已,而日者金吾再讞之時,徑請上裁,揆以王府法例,未免失體,而聖明旣下嚴問之敎,言根自有直對之日,姑觀結梢,亦爲未晩,而今此儒臣,汲汲投疏,先攻按獄之臣,添一鬧端,無益於究覈之道,適足爲沮撓之道,其心所在,誠不可知也。噫,自有此獄以來,罪犯多出於巨室,辭連至及於名流,死中求生之計,難保其必無,循私營救之意,參錯於其間,左牽右掣,不啻徑庭,波蕩火烈,收殺無期,此亦世道之一大變,良可寒心。臣虛添匪據之任,未效一日之責,旣被含口結舌之誚,決難抗顔仍蹲於臺次,請命遞斥臣職。答曰,勿辭,退待物論。
校理李師尙,副校理趙泰老,奉敎洪重益·朴弼明,待敎李台佐,牌不進,依承傳罷職。
持平李正臣啓曰,臣伏見校理李師尙疏本,則以金吾覆啓,不爲駁正,大加非斥,臣不勝瞿然之至。江華留守閔鎭厚,卽臣之同姓五寸叔母夫也。然無應避之法,旣有一家之嫌,玆事是非,有不敢參涉,而儒臣至以含口爲斥,則臣職在言責,固難苟冒,而纔遭私慽,未過成服,今始來避,所失尤大,其何可一刻晏然於臺席乎?請命遞斥臣職。答曰,勿辭,退待物論。
謝恩,左承旨尹世紀。
知義禁金構,同義禁金載顯上疏。大槪,臣等於諫院之啓,已難晏然,儒臣之斥,尤增駭怖,旣不可抗顔冒據,仍按此獄,敢陳危迫之悃,懇乞亟遞臣等金吾之任,仍治按獄不嚴之罪,以重獄體,以安微分事。入啓。答曰,省疏具悉卿懇。卿等別無不審之失,於按獄之時,意外侵斥,何必爲嫌?卿等勿辭,從速行公。
修撰李坦上疏。大槪,臣於兩司處置,有不可晏然冒當者,乞遞臣職,以重國體事。入啓。答曰,省疏具悉。爾其勿辭,察職。
備忘記,昨日都目,因銓郞之不卽進參,日晩之後,始爲開政,此曾所未有之事。朝家命令,不行於一銓郞,則頹綱何以振肅乎?決不可推考而止,吏曹正郞尹趾仁,拿推。
禁府,尹趾仁拿囚。啓。
校理尹星駿,副校理吳命峻,牌不進,依承傳罷職。已上朝報
吏曹啓曰,今七月初七日平安監司趙泰采留待引見入侍時所啓,本道江邊列邑,皆以武弁差遣,故儒化之不及,久矣。遐裔之民,皆願一見文官而死,其情願可見矣。若以才諝言之,則文不必勝武,而至於廉隅一節,則亦可謂較勝矣。向來李國華·李光著之爲倅也,雖無表表可稱之績,而邑民愛戴處處立碑,至今稱誦不已。至於定州牧使柳尙載,以名官之故,多有憚壓隣邑之事,邑民以此蒙惠,隣倅以此自餘〈?〉豈非舊倅之有數乎?自今以後,江邊諸邑中,定,爲文武交遞之窠,且寧,卽是西路雄府,而一自兵營移設之後,每以武臣差遣,而況且屢經凶荒,邑力大屈,將不成收拾云。間以文官堂上中有才望者,各別擇送,宣·鐵·龍·郭中一處,亦以文官一體交差,則必有憚壓蘇定之數,故敢此仰達。上曰,令該曹稟處,可也。右承旨洪受疇曰,小臣曾經北路時,聞北民之言,明川設邑之後,未有一番差送文臣之事,其民願見文臣作爲,亦令一體稟處,何如?上曰,亦令一體爲之事,命下矣。平安道江邊列邑,作爲文臣差遣之窠,曾有成命,此則惟當申明擧行,承旨所達,明川交差一款,似當依江邊例施行,而寧邊·宣川·龍川·鐵山·郭山等間,以文官差送,以爲憚壓蘇完之地者,誠不無〈爲〉見。頃年仍本道監賑御使別單,自備局覆啓,泰川縣,定以文窠者,亦出於此意,而第念西邊直路,關防重地,當初必有設置本意,沿革變通之擧,有非該曹所可率爾擅便,令廟堂參量緩急可否,稟旨,分付,何如?傳曰,允。備局
吏房承旨,以司謁啓曰,今日政,司藝李畯,擬望受點,而李畯,卽臣之僚婿也。在法應避,有擾未及覺察,惶恐待罪,李畯,卽爲改差,何如?傳曰,依允。勿待罪。
吏批啓曰,憲府闕員,今當差出,而擬望之人乏少,未赴任守令,竝擬,何如?傳曰,允。
又啓曰,新除授三嘉縣監黃燫呈狀內,老父年過七十歲親年七十,勿敍三百里外,載在法典,照法處置云。黃燫親年七十,則其在情法,固當許遞,三嘉縣監黃燫,改差,何如?傳曰,允。
又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮。故自前雖未經九處講,亦有陞出之例矣。去春夏等承文院褒貶不得爲之,故四館當出六品,未免積滯,依例遷轉,何如?傳曰,允。
戶曹啓曰,本曹事務,最稱煩劇,各掌郞廳,從前不得輕易遷動,意有所在,而佐郞愼惟益,今日政,移拜禮曹佐郞矣。惟益,精詳解事,所掌亦係重,今姑任以爲責成之地,何如?傳曰,允。吏曹
吏批,以金昌悅爲黃州判官,趙尙耘爲軍器主簿,愼惟益爲禮曹佐郞,吳羽進爲禮曹正郞,南宮銆爲軍器主簿,韓世良爲司宰主簿,李肇爲京畿都事,任敾爲司贍奉事,金盛復爲禮賓直長,金致龍爲獻納,崔天瑞爲繕工直長,柳之厚爲監察,徐宗震爲司農奉事,金萬㘽爲宗廟令,金儁相爲伊川府使,金鳴夏爲結城縣監,崔相殷爲海南縣監,鄭泰寧爲昆陽郡守,李德玄爲義盈主簿,兪是諧爲巨濟縣令,兪集一爲慶尙監司,柳逵爲司平,李畯中爲司藝,柳成運爲司成,李世沆爲司䆃直長,李命監爲三加縣監,李揆一爲典獄奉事,宋相抃爲司䆃主簿,尹世紀爲承旨,李萬元爲忠淸監司,李東亨爲杆城郡守,洪受澤爲繕工奉事,李再春爲禮曹正郞,姜聖復爲軍資主簿,尹弘离爲掌令,金天與爲尙衣直長,南宮銆爲監察,趙相愚爲刑曹參判,尹星駿爲校理,沈得良爲直講,具莢爲漢城判官,朴尙淳爲監察,趙始煥爲宗廟直長,李弘廷爲禮賓奉事,洪重周爲寧海府使,李碩亨爲內贍主簿,李益薷爲監察,李壽涵爲戶曹佐郞,高可寅爲活人別提,吳鼎周爲司饔直長,柳鳳輝爲兵曹佐郞,權順善爲漢城庶尹,李脩爲長興奉事,洪受瀗爲副提學,鄭琳爲興德縣監,李順晩爲洪州牧使,李光夏爲繕工提調,洪禹采爲典牲主簿,李載齡爲禮賓別提,李保命爲典獄主簿,安重震爲禮賓別提,林世儉爲尙瑞直長,沈玹爲尙衣別提,金遇華爲禮曹正郞,朴泰遠〈爲〉刑曹佐郞,李世載爲刑曹參議,李壄爲禮曹參議,洪得圭爲濟用奉事,李漢宗爲掌樂主簿,李世恒爲平壤判官,金萬興爲兼引儀,李海朝爲右水運判官,李禧全爲義盈直長,安世徵爲判決事,宋正明爲說書,尹天成爲禮曹佐郞,李極天爲尙瑞副直長,徐宗孝爲宗簿主簿,金世重爲齊陵參奉,愼惟益爲兼春秋,鄭世城爲穆陵參奉,林濩爲副校理,魚史徽爲司䆃正,徐宗積爲禁府都事,安翼齡爲兼引儀,南宮欽爲宗廟副奉事,睦林宕爲工曹佐郞,李爲內侍敎官,金睍爲掌苑別檢,尹趾禧〈爲〉司贍主簿,吳得朋爲禮賓主簿,宋信吉爲孝陵參奉,韓宗揆爲獻陵參奉,鄭纘憲爲順陵參奉,李聖眞爲崇陵參奉,李喬岳爲宗廟奉事,朴見聖爲司饔參奉,李濟爲崇陵參奉,尹沆爲長陵參奉,康友諒爲開成敎授,趙尙迪爲慶基殿參奉,李世維爲司藝,洪萬恢爲掌樂正,李文興爲司諫,金相勛爲社稷參奉,李世望爲假引儀,洪重範爲長寧殿參奉,李傅爲北部參奉,權㥔爲穆陵參奉,宋徵奎爲顯陵參奉,丁道烜爲假引儀。
兵批,以沈極爲五衛將,李汝玉爲訓鍊正,洪時九爲都摠經歷,曺漢遇爲都摠都事,趙世望爲訓鍊僉正,金夏瑞爲五衛將,鄭琳爲中樞經歷,李東繁爲都摠都事,崔世弼爲西北僉使,金鎰爲委曲僉使,任全爲宣沙浦僉使,趙光列爲方山萬戶,安墑爲白峙僉使,李攀龍爲木浦萬戶,朴始萬爲登山串萬戶,李仁茂爲訓鍊判官,張俊興爲天水僉使,申潾·閔遠重爲武兼,盧道明爲訓鍊主簿,李日觀爲訓鍊副正,安景徽爲恃寨僉使,曺漢遇爲訓鍊僉正,李仁壽〈爲都摠〉經歷,朴魯爲都摠都事,李煿爲僉知,林杞爲玉浦萬戶,尹昌元爲牛峴僉使,徐稷爲訓鍊判官,趙脩爲訓鍊判官,孫命大爲訓鍊主簿,姜汛爲訓鍊僉正,鄭錫道爲守門將,李時贊爲都摠都事,盧道明爲魚面萬戶,金萬雄爲美錢僉使,金老星爲植松萬戶,朴亨爲淸城僉使,趙淵卿爲惠山僉使,李極爲月串僉使,金瓚·沈喜雄·朴泰道爲守門將,姜元褘爲部將,尹以莘爲武兼,韓範錫·崔烷爲訓鍊主簿,柳萬章爲宣傳官,許鎭爲守門將,李世進爲濟物萬戶,朴宗夏爲中樞經歷,孫命大爲從浦萬戶,金震挺爲訓鍊主簿,崔日昇爲宣傳官,沈檀爲曹司衛將,黃禹錫爲淸水萬戶,全峙然爲舊所非浦別將,崔烷爲羅暖萬戶,趙隨爲宣傳官,韓後愈爲訓鍊習讀,金重鼎爲宣傳官,金重九爲守門將,李萬石爲訓鍊主簿,柳星年爲文兼,黃孝童爲守門將,朴泰淳爲僉知,柳渭爲武兼,姜碩望爲昌州僉使,崔禹績爲長木浦別將,南相龜爲訓鍊主簿,孫碩揆·李彦馨爲武兼,申漢龜·李熙齡·林益芳爲守門將。
上在昌德宮。停常參·經筵。
謝恩,副校理林濩。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症候,伏聞醫女來傳之言,昨日水刺,比數日來稍勝,夜間寢睡,因虛煩不安,曉頭,金銀花茶調牛黃二分進御後,仍爲就睡頗穩云。臣等與諸御醫商議,則腫患中虛煩之候,似是例症,湯劑依前連用宜當云,今方劑煎以入矣。敢此問安。答曰,知道。無事矣。
司書閔鎭遠上疏。大槪,臣之情跡,萬分危蹙,雖以坤宮侍藥,事體至重,黽勉出入於禁闥,而至於職事所關,則終不敢爲强顔行公之計矣。卽今僚員一空,而緣臣虛帶,禁直將闕,臣罪至此尤大,伏乞聖明,亟命遞臣職名,以幸公私事。入啓。答曰,省疏具悉。爾其勿辭察職。
政院啓曰,近因禁府堂上之陳疏引入,莫重科獄,久未用刑,而此外滯囚亦多,事甚可慮。今則疏批已下,知義禁金構,同義禁金載顯,竝卽牌招,以爲開坐之地,何如?傳曰,允。
校理林濩上疏。大槪,兩司處置,歸於本館,而臣以避嫌中人,不可參涉於其間,請遞事。入啓。答曰,省疏具悉。爾其勿辭察職。
司諫李文興上疏。大槪,薇垣新除,忽及千萬夢昧之外,惝怳驚霣,罔知攸措,在臣分義,固當不揆才分,竭蹶肅恩,而老母衰病之中,添得暑感,症情非細,方在昏倒涔涔之境,人子情理,不忍頃刻暫離,言責重任,亦不宜一日虛帶,敢陳崩迫之懇,冀蒙矜諒,遞臣職名,俾得專意救護事。入啓。答曰,省疏具悉。爾其勿辭,救護母病。
政院啓曰,兩司多官,引避退待,已至累日,處置歸於玉堂,而玉堂亦皆有嫌礙之端,不得處置,不可無變通之道,除在外受由人員外,兩司未肅拜人員,竝皆牌招,以爲趁卽處置之地,何如?傳曰,允。
注書李㙫牌不進,依承傳罷職。
司書閔鎭遠,牌不進,依承傳罷職傳旨。傳曰。只推勿罷。
謝恩,大司諫李彦紀,掌令尹弘离,戶曹佐郞愼惟益。
掌令尹弘离啓曰,臣之庸陋無似,不合言責之狀,固不可言,而卽今王府所按治者,率皆場屋用奸事也。臣於此科,忝叨參考之任,職在庶官,不敢自劾,尋常悚蹙,如負重罪,況有獄事蔓延,更生一節,兩試官行私之說,發於罪人之招,査事方緊,未及究竟,臣之難安,又加一層矣。緣阿賭病苦,廢睫昏倒之中,召命遽降,嚴畏分義,不得不黽勉出肅,而顧臣情勢,決不可晏然臺端,處置同僚,請命遞斥臣職。答曰,勿辭,退待物論。
大司諫李彦紀啓曰,臣病遞喉司,曾未幾何,旋有諫省新除,臣誠感激殊私,卽當祗謝恩命之不暇,而昔疾未瘳,新恙又劇,不得不復尋長單,一味縮伏矣。不意玆者,召牌遽降,嚴分畏義,黽勉出肅,而第臣於兩司多官之避,有不敢晏然處置者,儒臣之疏,以閔鎭厚再推供辭,該府,直請上裁,臺官不爲駁正,大加非斥,而玆事是非,姑舍勿論,朝家之究問閔鎭厚者,在於謄紙出處,而其所謂謄紙傳示一款,臣弟左參贊彦綱,偶有所參涉,至於陳疏自列,則臣於金吾稟裁之得失,臺閣語默之當否,其不敢冒嫌論列也,決矣,何可一刻仍冒於臺次乎?請命遞斥臣職。答曰,勿辭,退待物論。
校理吳命峻·尹星駿,牌不進,依承傳罷職。
知義禁金構,同義禁金載顯,牌不進。已上朝報
上在昌德宮。停常參·經筵。
夜三更,月有食之。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症患,伏聞醫女來傳之言,昨日水刺所進,與前一樣,夜間寢睡,雖不至全然不安,而微有虛煩之候,忍冬茶調牛黃二分進御,脚部外邊前日受鍼近處酸疼之候,尙不止歇云,令醫女入診後,更議宜當,敢此問安,竝爲仰稟。答曰,知道。無事矣。
司書閔鎭遠牌不進,依承傳罷職傳旨。傳曰,只推勿罷。
謝恩,右承旨沈枰。
政院啓曰,兩司多官,引避退待,已至累日,而玉堂竝引避,不爲處置,故新除臺諫,昨日啓請牌招矣,亦皆引避。行大司憲宋奎濂,獻納金致龍,正言韓配夏,皆在外,只有司諫李文興,而以其母病,昨纔受由,臺閣一空,處置無期,事之未安莫此爲甚,在前如此之時,或有別樣變通之規,何以爲之?敢稟。傳曰,獻納金致龍改差。
藥房口傳啓曰,中宮殿脚部外邊酸疼處,待醫女入診後,更議事,朝已啓稟矣。卽伏聞入診醫女來傳之言,則痛勢不至苦劇,而日勢已晩,當午受鍼,恐有妨於愼攝之道,姑觀夜來症候,明朝更爲稟啓之意,敢達。傳曰,知道。
吏曹啓曰,臺諫有闕,政事,取稟。傳曰,明日爲之。已上朝報
上在昌德宮。停常參·經筵。
下直,羅州牧使宋廷奎。
中殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症候,伏聞醫女來傳之言,昨日水刺所進,與前一樣,而夜間寢睡,三更以前,雖得少安,而四更時分,又有煩鬱之候,忍冬茶調牛黃二分進御後,仍復就寢,此是數日來連發之症,臣等與諸御醫商議,則以爲膿汁順出,而連有白濁之色,脚部酸疼之症,尙未減歇,夜分熱候,必由於此,令醫女入診後更議,托裏消毒飮,昨日已盡五貼,此藥因爲連進宜當云,今方劑煎以入矣。敢此問安,竝此仰稟。答曰,知道。無事矣。
藥房口傳啓曰,中宮殿脚部酸疼處,令醫女入診後受鍼當否,欲一爲議定矣。卽聞醫女來傳之言,更與諸御醫商議,則受鍼姑爲停止,先試桑枝點烙之方,以觀其效之有無,宜當云。故敢達矣。傳曰,知道。
備邊司啓曰,漢城判尹李光夏,戶曹參判李寅燁,疏批已下之後,不爲承牌,今過累日,尙不肅謝,近當本司諸堂上有故之日,不得備員開坐,其在事體,殊極未安,李光夏·李寅燁,竝推考,卽爲牌招察任,何如?傳曰,允。
戶曹判書金構辭職上疏。入啓。答曰,省疏具悉卿懇。卿勿過辭,從速察任。
同義禁金載顯辭職上疏。入啓。答曰,省疏具悉。卿勿過辭,從速察任。
工曹判書申汝哲辭職上疏。入啓。答曰,省疏具悉卿懇。卿勿固辭,安心行公,以副予意。
政院啓曰,知義禁金構,同義禁金載顯,疏批已下,同義禁李震休,一向引入,尙不行公,竝牌招趁卽起坐之地,何如?傳曰,允。又啓曰,新除授獻納李世維,卽爲牌招,使之處置,何如?傳曰,允。
左議政李世白箚子。大槪,更陳疾病危苦之狀,亟乞終始垂憐事。入啓。答曰,省箚具悉卿懇。屢悉如渴之意於前後箚批矣,復何多誥?卿其須念盡瘁之義,安心勿辭,速出論道,毋孤予望。仍傳曰,遣史官傳諭。
同義禁金載顯·李震休,牌不進。
謝恩,判尹李光夏,戶曹參判李寅燁,獻納李世維,承文著作宋宅相,兼春秋吳羽進。
右議政申琓,繕工提調李光夏,假監役金楙,禮曹參議李壄,佐郞申伯周,章陵石物有頉處奉審事,出去。
京畿監司柳之發,右議政申琓陪行事,出去。
慶尙監司兪集一上疏。大槪,藩臬新命,遽降於千萬夢昧之外,揣量才分,決無堪承之望,伏乞聖明,亟命鐫改,以安私分事。入啓。答曰,省疏具悉。卿其勿辭,速往欽哉。
今春夏等褒貶,臨淄僉使洪震一,古今島僉使朴世章,蝟島僉使安世煜,會寧浦萬戶金世望,法聖浦萬戶李基亨,以上中,智島萬戶丁以檢,下。
政院啓曰,今日申後,獻納李世維承牌肅謝後,卽爲引避,觀其措辭,則以其兄世華曾被論劾於金構事爲嫌,而此不過一時之相規,且不干涉於今番處置,則以此强避,事涉太過,故有難捧入之意,再次送言,則李世維,不爲往復,呈辭出去,以致諸臺處置,漸至稽遲,其在事體,殊甚未安,獻納李世維,明日待開門牌招,使之趁卽處置,何如?傳曰,允。已上朝報
吏批啓曰,判書呈辭受由,參議在外,小臣獨政未安,何以爲之?敢稟。傳曰,仍爲之。又啓曰,獻納今當差出,而擬望之人切乏,無以推移備擬,未準限守令及未赴任評事,擬望,何如?傳曰,允。吏曹
吏批,以元致道爲典籍,申奎爲直講,□□□爲獻納,申爲白川郡守,洪大猷爲大同察訪,尹樟爲禮曹佐郞,金昌集爲開城留守。
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症候,伏聞醫女來傳之言,昨日水刺所進,比前稍減,且有一番嘔吐之患,而夜間寢睡頗安,虛煩之候,不至大段,脚部外邊環跳下酸疼之候,一樣不止云。臣等與諸御醫商議,則以爲阿是穴數三處,不可不受鍼云,時刻則趁早爲之宜當,敢此問安,竝爲仰稟。答曰,知道。無事矣。
中宮殿受鍼後,中宮殿·世子宮·嬪宮,藥房·政院·玉堂問安。答曰,知道。中宮殿·世子宮,二品以上·六曹問安。答曰,知道。
院啓,竝引嫌而退,儒臣疏論,失之太遽,含默之誚,不必深嫌,而張皇爭辯,爻象不佳,揆以臺體,俱欠和平,嫌難處置,其勢同然,請持平金相稷,正言黃一夏,執義兪命雄,掌令元聖兪,竝命遞差,持平李正臣,掌令尹弘离,大司諫李彦紀,竝命出仕。答曰,今玆兩司多官處置,宜在竝出之科,而金相稷等處置措語,旣云不必深嫌,而强請遞差,臺閣論議,豈料若是其苟且耶?殊極未便也。持平金相稷,正言黃一夏,執義兪命雄,掌令元聖兪,亦爲出仕,持平李正臣等出仕事。依啓。
備邊司啓曰,水原府使兪得一呈狀內,將於數日內辭朝,往掃父母墳塋,中路落傷甚重,脚部幾至違折,擔舁還家,僵臥叫痛,時月之內,無以起動,斯速入啓處置云。水原之空官,已過屢朔,而兪得一將爲赴任之際,意外所患,實狀如此,不可等待其差歇,兪待一,今姑罷黜,其代差出後,數日內催促赴任,何如?傳曰,允。
黃海監司書目,白川郡守鄭重泰,今月十二日身死事。
京畿監司書目,廣州呈,以修撰任守幹辭職上疏上送事。啓。答曰,省疏具悉。爾其勿辭,上來察職。
獻納李世維啓曰,臣伏承聖批,以今玆兩司多官之處置,宜在竝出之科,而金相稷等處置措語,旣云不必深嫌,而强請遞差,臺閣論議,豈料若是其苟且耶?殊極未便爲敎,臣於是竊不勝瞿然惶悚之至。夫獄事未究竟之前,師尙之輕加疏斥,固爲失當,而至言臺閣之含默,則在臺臣之道,固宜引避,而不過據辭自列,明其不必可論之失而已,何可廣引獄情,鉤深摘微,有若爭訟者之求得違端者哉?大凡臺閣言論,只據義理之當否,泛擧綱要而已。今者三臣之避辭,則磨鋒礪刃,廣設戈矛,以搏擊爲能事,而必欲毆之於陰護囚人,沮撓獄事之科,是誠何心哉?其牽補架漏,鍛鍊成說,有同疑獄奏讞之文案,實非臺臣引嫌之體例,臣之所謂爻象不佳者,此也。至於元聖兪避辭,則是非圇,半上落下,其所爲言,太不分曉,故亦置落科者,蓋以此也。噫,一自朝議岐貳之後,無處無事而不然,朝廷之上,劍戟相接,必以擠陷角勝爲務,斯豈國家之福歟?在聖朝消融蕩平之道,惟宜斥去乖激之論,使歸於和平公正之域,可也。今此諸臺避辭,實是峻激傾軋之尤甚者,臣之不避坑塹,犯其鋒鋩,竝置之於落科者,實欲稍存公平之道,而竊附於事君以直之義,而殿下之斥以苟且者,臣實未曉也。臣以譾劣無似,忝齒言地,當一處置,遽承嚴批,何敢一刻抗顔於臺席乎?請命遞斥臣職。答曰,勿辭,退待物論。已上朝報
宗簿寺啓曰,前夏川都正椅第三子焯,丙子年,年滿十四歲,尙爲付職,而本寺丙子式年加現錄,不爲載錄,故不得啓請付職矣。其後式年,椅亦不呈單載錄,其在事體,殊甚可駭,前夏川都正椅,推考警責。焯,雖不載於式年加現錄,而不但今年十八歲,旣已載錄於璿源譜略,至經御覽,則此與璿源錄載錄,似無異同,事當啓請付職,而若未載錄於式年加現錄,則不爲付職,乃是本曹舊例,臣等不敢擅便,何以爲之?敢稟。傳曰,依啓付職。
校正廳啓曰,本廳郞廳朴泰遠,頃日政,移拜刑曹佐郞,其代,新除授宗簿寺主簿徐宗孝差下,而今仍本曹啓辭,璿源錄曝曬事,下去江華府,往返未易,朴泰遠,使之仍察,令該曹依前例閑官換差,何如?傳曰,允。吏曹
上在昌德宮。停常參·經筵。
執義兪命雄,掌令元聖兪,持平金相稷,正言黃一夏,牌不進,依承傳罷職傳旨。傳曰,只推勿罷。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,僅至六合許,厭苦一樣,夜間有虛煩之候,胎水二合調牛黃二分進御後,寢睡頗安,脚部阿是穴受鍼處酸疼之候,稍似差歇,而腫口膿汁,一向白濁,似是腫口近處,惡肉漸得消下之致,托裏消毒飮,連進宜當云矣。敢此問安。答曰,知道。無事矣。
大司諫李彦紀就職後啓曰,獻納李世維,以持平金相稷等處置請遞,遽承嚴批,引避退待,臣當處置,而第聖旨旣以論議苟且爲敎,則臣以僚臺處置中人也,已難晏然,而至於其處置,尤不敢冒沒承當也,決矣。臣以無似,忝叨言地,曾無一言裨補,輒以嫌礙,連事瀆撓,自顧慙恧,罪戾尤大,何可一刻仍冒於臺席乎?請命遞臣職。答曰,勿辭,退待物論。
正言韓配夏啓曰,臣本無似,待罪下邑,不料薇垣新命,遽出於千萬夢昧之外,在臣分義,固當卽日登進竭蹶趨承,而賤疾猝劇,無望前進,留滯鄕廬,調治浹旬,始得入城,稽謝恩命,已過一朔,違慢之罪,已無所逃。且伏見前持平李德英之疏,至以外補未久,旋卽內移,惟視一時好惡之私,殊無遵行定式之意爲言,而侵攻銓曹,語頗深綮,臣於此不勝瞿然之至。臣曾忝春坊參下之任,未經臺職,因卽外補,銓曹之備擬,蓋或因此,而其所謂好惡循情等語,旣非專攻銓曹而發,則臣何敢淟涊苟冒,以貽淸朝之羞辱乎?請命遞斥臣職。答曰,勿辭,退待物論。
政院啓曰,知義禁金構,同義禁金載顯,再次違牌之後,連呈辭疏,尙不出仕,其所引嫌之端,蓋緣儒臣之疏,而昨日諫院處置措語,旣言儒臣疏論之失,則到今尤無可引之嫌。且同義禁李震休,引入已久,無意行公,使王府按治,一向遷就,揆以事體,豈容若是?竝皆牌招,以爲趁卽開坐之地,何如?傳曰,允。
右承旨沈枰上疏。大槪,臣於昨日申退之路,爲毒暑所中,病勢猝劇,委身牀席,無望起動,喉舌重任,不可暫曠,乞蒙恩遞以便公私事。入啓。答曰,省疏具悉。爾其勿辭,調理察職。
京畿監司書目,高陽呈,以說書宋正明辭職上疏上送事。啓。答曰,省疏具悉。爾其勿辭,上來察職。已上朝報
宗簿寺啓曰,頃因江華留守金昌集狀啓,發遣本寺郞官,璿源閣奉審曝曬事,回啓蒙允,而郞官俱差校正廳郞廳,待畢役下送之意,又爲啓稟定奪矣。卽今潦水已霽,曝曬方急,主簿徐宗孝,趁卽下送,奉審曝曬後,璿源閣如有修改處,與本府相議修改後,上來,何如?傳曰,允。
上在昌德宮。停常參·經筵。
下直,金城縣令朴乃貞。
中殿·世子宮·嬪宮,藥房問安。答曰。知道。
藥房啓曰,伏未審夜來聖體,若何?中宮殿症候,伏聞醫女來傳之言,昨日水刺所進,頗勝於前,幾至一升許,夜間寢睡,亦復頗安,脚部阿是穴受鍼處,酸疼之候不止云,臣等與諸御醫商議,則以爲,痛勢猶未止歇,阿是穴受鍼,自前不無其效,今日受鍼,亦宜當云。時刻則差早臨時爲之矣,敢此問安,竝爲仰稟。答曰,知道。無事矣。
政院啓曰,諫院多官,引避退待,而本院無處置之員,司諫李文興,親病受由,已至累日,卽爲牌招,使之處置,何如?傳曰,允。
中宮殿受鍼後,中宮殿·世子宮·嬪宮,藥房·政院·玉堂問安。答曰,知道。中宮殿·世子宮,二品以上·六曹問安。答曰,知道。
司諫李文興牌不進,依承傳罷職。
左參贊李彦綱上疏。大槪,臣於昨夕,猝患暑癨,幾死僅甦,今曉內局旣未能仕進,且於坤宮受鍼時,不得趨參於起居之班,分義掃地,惶霣罔措,玆敢冒死呼籲於天地父母之前,伏乞聖慈,俯賜矜察,將臣所帶本兼諸任,一倂鐫改,仍治臣罪,以肅朝綱,以安微分事。入啓。答曰,省疏具悉。卿其勿辭,調理行公。
傳〈曰〉,前奉敎趙泰一·洪重益·朴弼明,前待敎李㙫·李台佐,前檢閱尹志和·金興慶,竝敍用。
吏曹啓曰,臺諫有闕,政事,取稟。傳曰,明日爲之。
吏曹判書閔鎭周上疏。大槪,格外加由之命,出於意外,兢惶窘蹙,罔知攸措。顧臣卽今病情,決無供職之望,冒死哀籲,伏乞將臣本兼諸任,一倂鐫遞,以延殘喘,以安愚分事。入啓。答曰,省疏具悉卿懇。卿其勿辭,安心行公。
假注書宋宅相改,代宋德涵。
京畿監司書目,高陽呈,以副修撰李晩成辭職上疏上送事。啓。答曰,省疏具悉。爾其勿辭,上來察職。
忠淸監司書目,淸風呈,以吏曹參議權尙夏辭職上疏上送事。啓。答曰,省疏具悉爾懇。今玆新命,意非偶然,須勿過辭,宜速上來察職。已上朝報
侍講院啓曰,本院下番,只有司書臣閔鎭遠獨爲入直矣。卽者猝得霍亂之症,吐瀉無算,精神昏眩,症情十分危惡,不得已扶曳出去,他無推移替直之員,以上番姑降入直,而兼司書·兼說書未差之代,以在京無故人差〈出〉,卽爲牌招察任,何如?傳曰,允。吏曹
政院啓曰,來八月十五日大殿誕日陳賀時,王世子進箋陳賀等事,當爲依例磨鍊擧行,而王世子,方在沖齡,早出大庭,勞動行禮,恐或有乖於致愼之道,故曾前則以此啓稟,不爲磨鍊於節目中,今番則何以爲之?敢稟。傳曰,勿爲磨鍊。禮曹
上在昌德宮。停常參·經筵。
下直,慶基殿參奉崔商羽。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來聖體,若何?中宮殿症候,伏聞醫女來傳之言,昨日水刺所進一樣,夜間寢睡頗安,而朝晝之間,時有熱惡寒之候,胎水二合,調牛黃二分進御,脚部阿是穴受鍼後,痛勢猶未減歇云。臣等與諸御醫商議,則以爲脚部痛候,已過累日,不移其處,殊爲可慮,姑觀今明日更議受鍼當否,湯藥則連進宜當云,今又劑煎以入矣,敢比問安。答曰,知道。無事矣。
刑曹,賊人趙業同·趙業實·吳玉男·曺命元·金加音夫里等,當日西小門外行刑。啓。
政院啓曰,今日爲政事命下,而與罪人行刑相値,不得開政,何以爲之?敢稟。傳曰,明日爲之。
兵曹判書吳道一上疏。大槪,才劣病甚,不可仍冒重任,而三度加由,出於格外,憫蹙惶惑,罔知容措,冒陳肝血之懇,乞遞本兵之任事。入啓。答曰,省疏具悉卿懇。卿其勿辭,安心行公。
左議政李世白箚子。大槪,復申血懇,以冀矜允事。入啓。傳曰,遣承旨敦諭。已上朝報
禮曹啓曰,王世子嬪祖母喪所進麤布帶,滿三十日除事,曾已啓下矣。自成服日計之,則來八月初二日,當爲除服,而不能覺察,誤以喪出日至,計今月二十八日磨鍊啓下,不勝惶恐。原單子中,以八月初二日改付標以入之意,敢啓。傳曰,知道。禮曹
司僕寺啓曰,靈光地甑島,乃無主空閑處,爲本寺所屬,仍爲放牛之場矣。今年自延礽君房,古淸川尉折授處,給價買得,而本與牛畜移放事,旣已啓下,卽今秋穫之前,移放之際,必有禾穀損傷之慮,許多驅牛軍丁,使之調發,亦甚有弊,姑待秋成後移放,而驅軍則令本道量其容入定數,從附近各邑定給之意,分付,何如?傳曰,依啓。卽爲移放,可也。司僕
上在昌德宮。停常參·經筵。
夜一更,流星出室星,入巽方天際,狀如拳,尾長二三尺許,色赤。四更,月暈。
下直,靈岩郡守沈枋,天水僉使張俊興。
中宮殿·世子宮·嬪宮,藥房問安。答曰,知道。
藥房啓曰,秋氣涼生,伏未審此時聖體,若何?中宮殿症候,伏聞醫女所傳之言,昨日水刺所進,與前一樣,夜間寢睡,亦得頗安,而脚部痛候,猶未止歇云,令醫女入診後,更議受鍼宜當,敢此問安,竝爲仰稟。答曰,知道。無事矣。
同副承旨南正重書啓,臣承命往諭于左議政李世白處,則以爲,臣不避僭瀆,屢煩呼籲,竊意聖慈俯賜矜察,而乃於千萬夢昧之外,反紆非常之典,近侍臨辱,聖諭勤至,非臣賤分所敢承當,伏地莊誦,不覺精爽震越。噫,使臣狗馬之疾,如不至於沈痼之域,則前後隆批之下,久已趨命之不暇,何敢一向偃息,坐徼此恩數也哉?臣方伏牀褥,懍懍有朝夕之憂,自力奔走,恐無其路,違慢之誅,自知難逭,謹當以一箚,畢陳危悃云矣。敢啓。傳曰,知道。
忠淸監司書目,淸安縣監崔後徵,受由歸家,病勢深重,辭狀至於七度,無路還任,不得已罷黜事。
禁府啓目,尹趾仁·鄭斯玄元情云云,旣已遲晩,照律何如?啓依允。又啓目,韓原正樞,都事鄭寅賓元情云云,承服不冬,刑推得情,何如?啓除刑推議處。
又啓目,權是經·尹以道段,以爲堂郞推覈之際,聞者以爲聞,不聞者以爲不聞,則其無所答,不待多辯,而猝創新語,有若受禹,有所酬酢於堂上者然,堂上之謂東邊而揷入似字說話,則稱以紛撓,所聞今不明的,做此怪疑之說,以爲眩亂之計是如爲白臥乎所,堂郞所聞相左辭緣,已盡於前日推覈之時,東邊堂上之說,碩夏之招,亦自以爲不能明的,則更無推問得失之道。大抵今此權是經等事,且當斷以大體,不必言言窮覈照律,似爲得宜是白乎旀。趙大壽段,以爲伊日場中所帶廳直,持一小紙來曰,此乃收券官書札是如爲白去乙,矣身聞之驚駭,嚴辭叱退,不爲折見,卽令裂破,書中辭意,實無所知兺不喩,廳直及戩,俱爲置對,則渠等自當一一納供,故前招中問于金戩及廳直,則可知是如爲白乎旀。金戩段,以爲矣身終場收券時,則時俊來到收券所,觀察擧子,考閱張軸,及呈券紛爭之後,稱以檢飭軍士,進立階上,或與擧子輩,暗爲酬酢,矣身峻辭斥之,則且曰李掌令分付如此是如爲白有臥乎所,臺監氣色,浮目傍察,則回身而似有以筆箚記之狀,疑惑之心,於此益著,卽欲據實直告,而赤面相對,有不忍斥言,又慮因此生事科場,則尤爲重大,趙大壽常時相識,故果爲小紙相通,自場中出來後,或對人說道,搢紳及士友間,或有聞知者,其時臺監,至有移書,使之愼言是如爲白有旀。鄭順億段,沈益昌兩場文頭,因權繼昌之來傳,入納於趙修撰的實,而終場文頭段,權繼昌所給小札細書,有同書札,故果爲致疑,先示碩夏爲白乎旀,知立落事段,果爲問於廳直知之,試官如廁,終場文頭入納,則趙修撰見後,默無一言,因爲入去,隨從書吏,亦爲目覩,當初權繼昌以爲,汝則在內顧見,吾則在外相應之意,丁寧言語是白乎等以,益昌之文頭,一從繼昌之言入納,而初場次下,終場別置之事,亦爲言及於繼昌是白乎旀。李時夏·鄭順億·吳碩夏等,一處面質,則初場次下,終場別置,時夏以爲果聞傳說是如爲白乎旀。金戩小札,傳納於試官,則展見後叱責,使之裂破後,勿爲之亦云云爲白乎旀,碩夏·順億面質辭緣,彼此推諉,互相叱辱,其辭甚繁,大抵與前招一般,終無歸一之端是白乎旀。羅弘佐段,以爲文頭書納之說,實是莫大肯綮,豈敢空然落漏?且此罪人,當經攸司之勘問,則旣發於本廳之後,萬無不爲更發之理,何可故爲掩置,自取必生之患?且使其言,遺漏不錄,則其後秋曹·金吾推覈時,何無一言及此?日月旣久,刑訊累次之後,乃有此疑難之計是白乎喩,伊日開坐時,從事官·軍官·書員·軍卒等百餘人,竝令列立,則豈有一毫掩諱之理哉云云爲白乎旀。安翼星等段,以爲科獄罪人推問時,兩大將·四從事官·部將·軍官等五十餘人,書員八名,使令·羅卒等列立處,發問目推問,豈有一毫遺漏之事乎?刑曹推問,禁府面質之時,旣無此說,半年之後,始發於今日云云爲白有臥乎所,趙大壽則金戩小札,不爲坼見,故書中辭意,實無所知是如爲白良置,廳直前後之招,皆以爲展見後致責裂破是如爲白置,彼此所言,未免相左,金戩招納書中辭意,亦涉非常,不可不査得實狀。順億段置,牢稱入納文頭是白置,趙大壽,更爲推問爲白乎旀,金戩則身爲收券官,乃於擧子呈券之時,稱以禁戢奸吏,潛通小札於試官所者,必有其由,而渠旣有所指引,時俊,果爲托稱李掌令分付是白乎旀,監臺,果有以筆箚記之事是白乎喩,時俊處,更爲推問爲白乎旀,所謂監臺,使金戩指名現告,亦爲拿問爲白乎旀,李時夏段,初場別置之說,前招稱以全是孟浪是白如可,今番則始稱果爲傳說爲白臥乎所,其欲說不說,不盡吐實之狀,可知初場次下,終場別置之狀,皆出於偶有所見者,已涉巧合,而試所諸下人之所不言者,時夏何獨發說是白乎喩,試院傳書,等第預通之罪,不可置而不問,其間情節,又不可不嚴覈處之,爲先刑推得情爲白乎旀,順億·碩夏面質,雖無歸一之端,益昌文頭書納之狀,大抵同歸一般,而碩夏則方在嚴刑窮問之中,益昌則被拿未到是白在果,權繼昌段置,各人招辭如此,亦爲拿來更問爲白乎旀,羅弘佐·安翼星等所供如此,更爲推問於順億處爲白乎旀。閔鎭厚段,謄紙所錄,初出於李長輝是如,旣已現告,長輝方在本府囚推中,其矣處推問後,稟處,何如?啓依允。李時夏乙良,嚴刑得情。
左參贊李彦綱上疏。大槪,臣情勢難安,病狀且苦,職忝待藥之地,未參起居之班,已至累日,分義掃如,惶恐欲死,玆敢更申哀籲,乞蒙恩遞事。入啓。答曰,省疏具悉。卿其勿辭行公。
持平李正臣啓曰,獻納李世維,以諸臺處置事,遽承嚴批,引避退待,處置歸於本府,而臣亦世維處置中一人,則不可反爲處置世維者,較然矣,其何敢苟冒於臺端乎?請命遞斥臣職。答曰,勿辭。退待物論。
藥房口傳啓曰,中宮殿症候,入診後,受鍼當否議啓之意,朝已仰稟矣。伏聞入診醫女來傳之言,以爲脚部痛勢,不至苦劇,且有寒氣,似是元氣不足之致,受鍼則姑爲停止,只爲桑枝點烙,而蔘茶三錢重煎入之意,敢啓。答曰,知道。
傳曰,吏曹判書閔鎭周,兵曹判書吳道一三度加由,疏批已下,竝卽牌招察任。
謝恩,奉敎趙泰一,待敎李㙫·李台佐,檢閱尹志和·金興慶。
忠淸監司書目,新除授本道觀察使李萬元辭職上疏上送事。啓。答曰,省疏具悉。卿其勿辭,速往欽哉。
都事書目,懷德呈,以大司憲宋奎濂辭職上疏上送事。啓。答曰,省疏具悉。卿其安心勿辭,上來行公。
左議政李世白箚子。大槪,敦諭之下,惶隕彌深,更申危悃,乞蒙矜許事。入啓。答曰,省箚具悉卿懇。予之前後敦勉,亶由心腹,而卿之連章丐閑,愈往愈懇,此罔非情志不孚之致,予實慙恧,無以爲諭,矧今秋涼乍動,昔者之疾,庶幾今愈,其不宜一向引八,以孤思想之至意也,決矣。予不多誥,卿毋困我,卽起視事,弘濟時艱。仍傳曰,遣史官傳諭。
謝恩,奉常奉事崔慶湜。已上朝報
備邊司啓曰,江華留守啓本,移轉穀物全未捧,黃海道延安·松禾·鳳山·長淵·信川等五邑當該守令,臣自營門決杖事,覆啓,分付矣。監司李寅炳,以海州·延安等所捧之穀,盡數姑留,出於營門分付,陳疏待罪,故來納與否,問於江華府,則延安米一百二十石零,六月晦日來納云。當初監司之不爲啓聞,各邑所捧之穀,任自留置,殊涉不當,而延安府之待後令輸納,雖有所據,所納之數,亦甚零星,監司李寅炳推考,延安府使李廷謙,依他邑例,除決杖推考,以此意黃海監司·江華留守處,分付,何如?答曰,允。備局
吏批啓曰,判書受由未出仕,參議在外,小臣獨〈政〉未安,何以爲之?敢稟。傳曰,仍爲之。吏曹
禮曹啓,卽接江華府經歷牒報,則長寧殿雨漏處,今月十七日辰時移安後,修改畢役,十八日還安之意,自本府當爲啓聞,而留守閔鎭厚,今方就理,不得啓聞云矣,敢啓。傳曰,知道。禮曹
有政。吏批,以趙泰耉爲水原府使,金致龍爲司諫,趙益彬爲長興庫主簿,洪受瀗爲典醫監提調,金始景爲司藝,柳亨運爲典籍,權考老爲監察,具尙禎爲忠勳都事,尹摛爲淸安縣監,洪重益爲說書,趙相愚爲禮曹參判。
兵批,以金榏爲海州監牧官。
上在昌德宮。停常參·經筵。
右承旨沈枰,執義兪命雄,正言黃一夏三度呈辭。入啓。遞差。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖體,若何?中宮殿症候,伏聞醫女所傳之言,水刺所進,與前一樣,夜間寢睡,亦得安穩,而肌熱之候,有時進退,腫口白濁之膿,連出不止,脚部酸疼,猶未減歇云。臣等與諸御醫商議,則以爲煩熱尤甚之時,則胎水牛黃,間間調進,湯藥仍爲連進,宜當云矣。敢此問安。答曰,知道。無事矣。
掌令尹弘离啓曰,臣賤疾難强,情勢不安,連尋辭單,縮伏私次,今於諫院處置,決不可冒沒承當,況獻納李世維,卽日前處置臣身者,尤何敢可否於其人乎?昨緣病苦,經宿來避,所失尤大,請命遞斥臣職。答曰,勿辭。退待物論。
傳曰,明日晝講爲之。
政院啓曰,兩司多官,引避退待,至於累日,而尙不得處置,事之未安,莫此爲甚。昨日政新除授司諫金致龍,卽爲牌招,使之處置,何如?傳曰,允。
工曹判書申汝哲上疏。大槪,冒萬死復申前懇,乞罷將任及兼帶諸任,仍陳區區所懷,以備採納事。入啓。答曰,省疏具悉卿懇。疏陳之事,山腰以上,嚴加禁斷,則似無海防虛疎之慮也。卿其安心勿辭,宜速行公。
漢城府啓曰,己卯式年戶籍,例於磨鍊節目,前期啓下,頒布中外,定其期限,使之成籍上送,而全羅道則乃是中道,故上年九月內上送事,知委之後,因臺啓趁歲前磨勘之意,更爲分付矣。古阜郡戶籍,今六月二十四日始爲上來,稽慢甚矣。後弊所關,不可置之,依事目本道監司推考,營吏移他道推治,當該守令罷黜,何如?傳曰,允。
慶尙監司書目,大丘·榮川呈,以今初七日地震,事係變異事。
罷職現告,古阜郡守李漢珪。
左承旨尹世紀上疏。大槪,臣之病勢沈痼,決難供職,且於前文化縣令李昌齡之事,尤有所不敢自安者,緣臣嫌不得査啓,致令論報守令,混入掩置之科,臣何敢自謂無失而晏然於職次乎?亟許遞改事。入啓。答曰,省疏具悉。爾其勿辭,從速察職。
備忘記,近因判金吾之久不行公,科獄及議處·照律等事,有令次官擧行之命,而同義禁李震休,陳疏批下之後,終守己見,累違召命,前後之坐,一不進參,事之未安,莫此爲甚,其在事體,不可無警責之道,罷職。
謝恩,司諫金致龍。
院啓,竝引嫌而退,諸臺避辭,實涉乖激,則竝置落科,在所不已,未安之敎,不必深嫌,憲臣疏論,未諳格例,則到今引嫌,殊涉太過,嫌難處治,其勢固然,不可以此輕遞多官,請獻納李世維,正言韓配夏,大司諫李彦紀,持平李正臣,掌令尹弘离,竝命出仕。答曰,李世維之混請出仕,實未知其得當也。依啓。
謝恩,說書宋正明。
藥房口傳啓曰,中宮殿症候,卽伏聞入診醫女來傳之言,新腫口近處,顯有浮氣,膿汁不爲順出,似是壅滯之漸,新腫口上邊,前日受鍼處酸疼之候,一向不止云。臣等與諸御醫商議,則以爲阿是穴一二處受鍼,以爲疏泄之地宜當云,隨時受鍼之意,敢啓。答曰,知道。
禁府,煜拿囚。啓。
吏曹啓曰,承旨有闕,政事,取稟。傳曰,明日爲之。
中宮殿受鍼後,中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
司諫金致龍啓曰,頃者儒臣之疏,固有輕遽之失,臆逆之語,而爲其侵斥臺臣之語,不過行語間數介文字也。若使諸臺,只據被斥之語,明其意見而已,則夫誰曰不可,而今乃大加聲色,遣辭張皇,有若訟場爭較之成案,實非臺閣引避之大體,李世維之請遞,未見其過當,故臣於處置中,竝請出仕矣。伏承聖批,乃以混請出仕,未知其得當爲敎,臣不勝瞿然訝惑之至,此莫非臣無似,忝居言地,平日言議,未能見信於君父之致,何敢一刻晏然仍冒乎?請命遞斥臣職。答曰,勿辭。退待物論。
大司諫李彦紀,掌令尹弘离,持平李正臣,正言韓配夏就職。
獻納李世維,牌不進,依承傳罷職。已上朝報
上在昌德宮。停常參·經筵。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來聖體,若何?中宮殿症候,伏聞醫女來傳之言,昨日水刺所進,比前稍減,夜間寢睡,因煩熱之候,不得安穩,腫口膿汁減少,曉後比前多出云。臣等與諸御醫商議,則以爲,此或出於膿汁壅滯,致有煩熱之候,更觀今明日,議定鍼藥宜當云矣。敢此問安。答曰,知道。無事矣。
政院啓曰,今日晝講爲之事,命下矣。卽今經筵見帶之人四員內,知經筵崔奎瑞,同經筵宋奎濂,皆在外,同經筵吳道一,今方陳疏,趙相愚,呈告未肅拜,他無推移入侍之人。吳道一·趙相愚竝卽牌招,知經筵未差二窠,亦於今日政差出,以爲輪回入侍之地,何如?傳曰,允。
開城留守金昌集辭職上疏。入啓。答曰,省疏具悉。卿其勿辭,從速察職。
傳曰,明日晝講爲之。
禁府啓目,正郞尹趾仁矣,都目,因其不卽進參,日晩開政,此曾所未有之事,朝家命令,不行於一銓郞,則頹綱何以振肅乎?決不可推考而止,罪杖一百贖,告身盡行追奪,私罪。啓依允功減一等。又照目,內官姜渭重·趙尙璧,假衛將鄭斯玄等矣,軍堡一間,賊人踰城撤移,矇不覺察,罪各杖八十贖,奪告身三等,私罪。啓依允功減一等。
又啓目,閔挺健元情云云,承服不冬,刑推得情,何如?啓除刑推議處。
又啓目,南五熏等議處云云,南五熏段,倉穀糶糴,事體重大,而不報上司,任意變通,文書修正,不能詳察之罪,在所難免,以此照律爲白乎旀。魚震陟·金夏鼎等段,或以後官,或以兼官,不能致察於已勘之文書,其勢或然,而此等事,旣有因循不報之失,本無後官·兼官區別之規,一體照律爲白乎旀。李昌齡則旣已論報於監營,而監司引嫌不爲啓聞,則論以因循之罪,宜有稱冤之端,上裁,何如?啓依允。李昌齡乙良,分揀放送。
又照目,知義禁權是經,同義禁尹以道矣,罪人言語,或高或低或詳或略,雖是同坐一廳之上,其或偶然泛過,不得聽聞,容有此理?不可勒定其必聞,但果或如此,則前疏中何以曰加刑時,更無所聞,直下施刑,況十步之內,若發新語,則豈有不聞之理乎?有若伊日碩夏無此說,而郞廳虛稱得聞者然,反以前例所無,不稟不爭,歸咎郞廳爲白臥乎喩,疏招語意,相左如此,已極不韙,罪杖六十贖,奪告身一等,私罪。啓依允。
又啓目,吳碩夏·洪受禹,刑問十一次,宋晟十二次,李秀哲·朴泰晦·金麟至,各十一次,李聖輝·李道徵,各十次,閔時俊九次,忍杖不服,加刑得情,何如?啓各別嚴刑,期於得情。
又啓目,向前趙大壽段,金戩小札坼見之事,時夏前後明白納招,而大壽一向稱以不爲坼見,已極可駭,文頭書納之說,歸之於順億亂言,歷擧其參差之端是白乎乃,此皆順億·碩夏彼此所言之差違,非順億一人之招,則不可以此執,以爲違端之大者,而順億·碩夏所言相左處甚多,則又何以謂符同,所言相左之中,文頭書納,等第先洩等說,畢境同歸於一致,則尤是可疑之證是白乎旀,末又以飛書,出於罪囚幻弄,怨家之傳播,取證於承款之死囚,爲有傷於案獄之體,此說根本,出於順億,而順億不以爲虛言,罪囚發說於推問之時,而郞廳皆聞,金戩·時夏亦且半服,則不可以出於罪囚,而都歸之於孟浪,中間傳播,曾前恩怨,非所可論,按獄之規,尤以承款罪人之言,爲緊重兺不喩,若謂死囚之言,不足取信,則今番科獄罪人,孰非出於此輩之招者乎?所當更爲窮問,而姑待金戩更推,沈益昌拿來後,更稟處之爲白乎旀。閔時俊段,李掌令分付是如之說,初無發言之事,又無往來收券所,考閱張軸與擧子酬酢之事是如,縷縷發明爲白乎旀,與擧子暗爲酬酢,金戩必有親見相知者,使之現告,則可以立辯是如爲白置,金戩處,更爲推問爲白乎旀。金戩段,所謂監臺,前掌令李世奭是如,旣已現告,卽爲拿問爲白乎旀。鄭順億,則捕廳推問時,文頭書納之狀,試官姓名,分明發說是如,一向納招爲白乎旀,其時百餘人列立之說,亦爲無據是如爲白有置,捕廳推問之規,書員受辭寫出是如爲白在果,書員八人及部將五十餘人中,其時參聽者幾人,而順億招辭,果有是說是白如乎喩,令刑曹推問移牒後,稟處爲白乎旀。李長輝,則謄紙說話,伊日碩夏,高聲大唱,故分明聽得,漫及於書札往復之時,而碩夏等未嘗見面兺不喩,實是仇讐,何以交通是白乎旀,試官用情,有何所益於科獄,而有此和應傳播之擧乎爲白是臥乎所,長輝所坐已重,雖無以加其罪是白乎乃,其交通知應與否,碩夏更爲推覈爲白乎旀。閔鎭厚段,謄紙出處,李長輝旣已自服,則一家之間書札相通,自是常例,彼旣謄示於書札中,則受而見之,兄弟傳示,亦非異事,被人求見,遂至傳播,則似無可問之端,上裁敎是乎旀。李時夏段,依判付嚴刑爲白乎矣,忍杖不服,加刑得情,何如?啓依允。閔鎭厚段,別無可問之事,而不卽現告,不爲無失,遞職放送爲旀。李時夏乙良,嚴刑得情。
禁府,李世奭拿囚。啓。
謝恩,兼說書洪重益,右承旨崔錫恒,左副承旨趙泰東。
判中樞府事尹趾善箚子。大槪,敢陳病難察任之狀,乞解御營都提調之任事。入啓。答曰,省箚具悉卿懇。賞格等事,姑令禁衛大將擧行,卿其安心勿辭焉。仍傳曰,遣史官傳諭。
政院啓曰,今日同經筵吳道一·趙相愚,竝牌不進,致有停講之命,事之未安,莫此爲甚。明日晝講,又爲命下矣。吳道一·趙相愚及新除授同經筵閔鎭周,竝皆待開門牌招,以爲推移入侍之地,何如?傳曰,允。已上朝報
吏批啓曰,判書受由未出仕,參議在外,小臣獨政未安,何以爲之?敢稟。傳曰,仍爲之。
又啓曰,兩司闕員,今當差出,而擬望之人乏少,未準限守令竝擬,何如?傳曰,允。
吏房承旨,以司謁啓曰,新除授承旨李宏,右副承旨任胤元,外四寸兄弟相避,何以爲之?敢稟。傳曰,李宏改差。
政院啓曰,今日晝講爲之事,命下矣。卽今經筵見帶之人四員內,知經筵崔奎瑞,同經筵宋奎濂,皆在外,同經筵吳道一,今方陳疏,趙相愚,呈告未肅拜,他無推移入侍之人,吳道一·趙相愚,竝卽牌招,知經筵未差二窠,今日政差出,以爲輪回入侍之地,何如?傳曰,允。吏曹
有政。吏批,以柳鳳輝爲正言,金義萬爲舒川郡守,魚史徽爲獻納,李敏英爲執義,金泰重爲典籍,閔鎭周爲知經筵,姜銑爲刑曹參判,洪萬朝爲漢城右尹,李墪爲同義禁。
上在昌德宮。停常參·經筵。
宗簿主簿徐宗孝,璿源錄曝曬及璿源閣修改事,江華地出去。
大殿·中殿·世子宮,政院·玉堂·二品以上·六曹問安。答曰,知道。中宮殿·世子宮,藥房問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中殿症候,昨日醫女入診後來傳,膿汁連得多出,神氣困苶,比前益甚云,故五錢重蔘茶,卽爲煎入矣。自初昏連有惡心之候,連進蔘茶羌茶湯,而不得鎭定,三次嘔吐,元氣益復危苶,若不能收拾,三更後,少得鎭定,進菉豆粥二合,始爲入睡,而或睡或覺,不得安寢,曉後進麪湯少許,旋又嘔吐云。臣等達宵憂遑,與諸御醫商議,則以爲,大腫後,氣血俱脫,脾胃虛敗,致有膈痰乘時用事之患,托裏消毒飮,姑爲停止,六君子湯,加竹茹一戔,縮砂炒硏五分,進用數三貼,以爲鎭嘔之地,五戔重蔘茶,連續兼進,宜當矣。敢此問安。答曰,知道。無事矣。
備邊司啓曰,黃海兵使張漢相呈狀內,兩親年過七十,三百里外勿敍,自是法例,不可以閫帥·守令有所差別,斯速入啓處置云。監·兵使與守令有異,曾無定式之規,而頃日尹就五,以親年七十,因大臣陳達,自上特許遞改,則張漢相,似當依此例許遞,而此是拿來之代,令兵曹卽爲差出,不多日內催促赴任,何如?傳曰,允。
刑曹,賊人趙廷建·金二萬,當日西小門外行刑。啓。
政院啓曰,臺諫避嫌後處置,不得經宿,例也,而司諫金致龍,引避退待,已過兩日,尙不處置,事甚未安,諫院呈告未肅拜人員,竝卽牌招,以爲處置之地,何如?傳曰,允。又啓曰,今日晝講命下,而與罪人行刑相値,依例頉稟事。傳曰,知道。
戶曹啓曰,百官頒料,正六品以上,各米二斗,堂上正三品以上,各米一斗,戊寅所減之數,爲先復舊事,旣已入啓蒙允矣。自八月朔爲始復舊斗數,別單書入之意,敢啓。傳曰,知道。
吏曹判書閔鎭周上疏。大槪,封章未徹,恩召荐降,顧念分義,不得不忍死趨詣闕外,而以臣癃廢,決無出入筵席之望,亟遞臣本職,將臣兼帶經筵,急速處分,俾無曠日停筵之弊事。入啓。答曰,省疏具悉。卿勿固辭,安心行公。
右尹洪萬朝上疏。大槪,長路感頓之餘,夙患新恙,一時添劇,至使偏裨,替納密符,且於處置罪人事,雖承勿待罪之敎,尤有所惶悚不安者。今此京兆佐貳之命,遞及於席藁待罪之中,感激罔措,義當出謝,粗伸區區私悃,而脚病甚痼,實無自力運動之望。當此坤殿違豫,百僚憂遑之日,終未得趨參於起居之班,乞遞臣職名,仍治臣罪事。入啓。答曰,省疏具悉。卿其勿辭察職。
校理任守幹,副修撰權尙游,牌不進,依承傳罷職傳旨。傳曰,只推勿罷。
謝恩,獻納魚史徽,正言柳鳳輝。
院啓,引嫌而退。處置請出,旣循公議,未安之敎,不必爲嫌,請司諫金致龍出仕。答曰,依啓。
藥房口傳啓曰,中宮殿患候,夜間連有嘔吐之候,臣等不勝憂遑之至,不敢退去,自今日爲始,竝爲直宿之意,敢啓。答曰,知道。
中宮殿·世子宮·嬪宮,藥房·政院·玉堂夕問安。答曰,知道。
領府事南九萬箚子。大槪,疾病沈綿,殘喘奄奄,中宮殿,又有朝廷問安之擧,而不得進參,不勝惶悶,伏乞遞臣之職,治臣之罪,以肅朝綱事。入啓。答曰,省疏具疏卿懇。有疾未參,別無所傷,卿其安心,勿待罪。仍傳曰,遣史官傳諭。
政院啓曰,昨日晝講命下之後,知事,無行公之員,自本院啓請牌招矣。同知事趙相愚·吳道一,竝皆違牌,以致停講。今日又有開講之命,更請牌招,而又皆不進。今日經筵,雖緣有故頉稟,設或無故開筵,則將無以備員,使莫重法講,終至停廢,雖未知病勢輕重之如何,而揆以事體,豈容如是?不可無警責之道,同知事吳道一·趙相愚,竝從重推考,何如?傳曰,允。
領議政徐文重箚子。大槪,敢陳所懷,冀蒙裁處事。入啓。答曰,省箚具悉卿懇。欲智島,旣云海防重地,則不可一向留難,而第此乃德池洞代受之處,而今又見塞,若此不已,受出無期,揆以事體,必無其理,宜令該曹勿論某衙門,待其望呈,另加擇給。至於露兒等島,乃是百餘年賜與之地,自宮買得,盡許斫伐,予未知其不可也。關防緊要之地,自今毋得折受焉。仍傳曰,遣史官傳諭。已上朝報
領議政元箚,伏以日者,統臣狀啓之覆奏也,臣意謂事體所關,輕重較然,不復費辭臚列,以俟聖明之處分矣。伏見判付,有仍屬諸宮之敎,臣於是,追悔見事不敏,不能條陳利害,以致萬機之中,泛然酬應,將欲一陳於前席,而待罪侍藥之地,有不暇及於此矣。昨見工曹判書申汝哲疏本,以其所經歷熟諳之地,陳列切至,其言可保無失,而聖批,以山腰以上,嚴加禁斷,則似無海防虛疎之慮爲敎,臣始識聖明,固慮海防之重,而諸臣狀疏,有欠詳悉,猶有所未釋然者,臣請歷陳,以備裁處焉。夫欲智,爲南邊巨島,邈在海洋絶遠之中,正當南船西向之路,故地闊土沃,而自昔不許人民之入其耕種,蓋爲他日之長慮,非抛棄而相忘也。況戰船之具,專靠於此地,則雖已爲宮家之物,亦不宜靳情,復何可奪此而與彼也?滿山鬱密之材,擧屬之私家,而船路相通之地,看護無人,則山腰上下,誰得而禁之哉?一自三南運路廣開之後,沿邊船材,日就濯濯,識者之寒心,固已久矣。朝家不惟不能嚴禁,而又從而解弛,百年長養之木,一朝大菑而耕種,在於他地,已是失策,況與敵人相對之地乎?前日宮家折受德池筒也,以將士所需而罷之,此其代受,而今又以海防而爭之,臣於此,誠有所不安者,而許多閑曠之土,無處不宜,何必於關防重地,然後方設宮庄也?此由於奸細之徒,如以此等重地陳告,以爲規利徼賞之計,其關係綱紀非細,亦宜深罪而痛絶之,使不復接踵而起也。頃日靈巖·露兒等島,因水使査啓,卽今開墾者外,不可侵犯禁松之意,覆啓得旨,分付該道矣。追接內司所報,則有露兒等島松木,竝爲斫伐,俾成宮庄之敎,所斫之松,未必皆爲可用之材,而沿海禁令,想亦由此而漸弛矣。且允廟堂覆奏,而旋許內司所請,殊非宮府一體之義,此等雖似微細,亦足以累昭代之政,臣竊不勝慨然而嗟惜焉。伏乞聖明,更加三思,竝寢欲智島仍屬該宮,露兒島松木斫伐之命,仍令地部,日後宜松關防等地,勿許宮家折受,以存國體,以固邊圉,不勝幸甚。取進止。備局謄錄
上在昌德宮。停常參·經筵。
下直,金泉察訪趙權。
大殿·中宮殿·世子宮,政院·玉堂·二品以上·六曹·大司諫問安。答曰,知道。
中宮殿·世子宮·嬪宮,藥房問安。答曰,知道。嬪宮,政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨朝嘔氣鎭定之後,水刺僅進數三匙,而只以人蔘粟米飮,連次進御,通計三升許,肉饌亦間間所進,夜間有肌熱虛煩之候,忍冬茶調牛黃二分進服,寢睡雖不得安穩,猶勝於前夜,腫口膿汁,一向順出云。臣等與諸御醫商議,則以爲米飮之連進,誠爲多幸,而水刺全然厭却,此由於胃氣未復,膈痰猶滯之致,六君子湯加入中,去竹茹,入藿香七分,連進宜當云矣。敢此問安。答曰,知道。無事矣。
江原監司書目,原州牧使李益著,受由過限,久不還任,不得已罷黜事。
傳曰,明日晝講爲之。
政院啓曰,守令未署經者,至於十五員之多,當以秋成不遠,民事方急之日,不可一向稽延,而夫馬留滯,亦涉有弊,兩司呈告人員,竝卽牌招,使之趁卽署經,何如?傳曰,允。
禁府,方堣·沈益昌拿囚。啓。
兵曹參議李墪上疏。大槪,兼帶金吾之任,乞賜鐫遞,回授可堪之人,仍附區區愚見,以竢處分事。入啓。答曰,省疏具悉。疏辭,令禁府處之,卿其勿辭察職。
正言柳鳳輝牌不進,依承傳罷職。
吏曹啓曰,臺諫有闕,政事,取稟。傳曰,明日爲之。
傳曰,大臣·備局堂上引見。
中宮殿·世子宮·嬪宮,藥房·政院·玉堂夕問安。答曰,知道。
今日引見時,掌令尹弘离所啓,新除授執義李敏英,時在京畿坡州牧任所,請斯速乘馹上來事,下諭。上曰,依啓。知經筵有闕之代,後日政差出事及注書,或以二望,或以單望差出,使之趁卽新薦事,榻前定奪。兵曹判書吳道一牌招察任事,榻前下敎。
兵曹判書吳道一,身病出仕。
正言韓配夏上疏。大槪,情勢俱難仍冒,乞賜遞免,以便公私,兼陳區區所懷,以備裁察事。入啓。答曰,省疏具悉。近者一種喜事之輩,惟以排擯戚里爲能事,其所憎嫉,殆同仇讐,其心所在,實未可知,而至於閔鎭厚事,乃以交通和應,造成飛書,爲斷案,直驅之於罔測之科,不料人心之危險,至此之極也。雖以閔鎭厚兄弟之疏招觀之,本無傳示他人之意,則爾所謂謄傳樂禍等說,奚爲而發哉?噫,閔鎭厚之失,不過不卽指告,而爾徒知陷人之爲急,不知侍藥之爲重,可謂縱恣無狀也。
引見入侍時,校理林濩所啓,本館僚員,近甚不齊,或在外,或在罷散中。自前如此之時,例有變通之擧,故敢此仰達。上曰,罷散人員書入,可也。左議政李世白所啓,臣伏見江原監司柳以復狀啓,則盛稱原州牧使李益著善治之績,而終以受由歸家,久不還任,不得已罷黜云。若其治績已著,可以蘇殘起弊,則雖轉聞朝廷,催促還任,亦無不可,而徑先罷黜,殊甚率爾。且益著之當初赴任也,不爲挈眷者,其意蓋在速遞也。今若罷遞,則誰肯久當弊邑,任其收拾之責乎?後弊所關,決不可置之,江原監司柳以復,推考警責,李益著,時在忠淸道洪州地本家云,分付該道監司,囚家僮催促還任,似宜矣。上曰,昨見狀啓,予亦不欲罷黜矣。大臣所達,正合予意,依爲之。判尹李光夏所啓,四山禁標內入葬者,自今定界限禁斷事,旣有成命,自京兆今當擧行,而四山界限,本不分明,故奸民有此冒占之弊矣。京城底十里,勿許入葬,自是法典也。今此四山禁葬,依法典以十里限,而自城底尺量,定界立標,嚴加禁斷,似當矣。大臣今方入侍,下詢,何如?李世白曰,依法典以城底十里爲限,似當矣。申琓曰,京城十里內禁人入葬,乃是國典所載,惟當申明舊典而已,地段經界之與畿邑相錯者,有難分別,當以都城十里爲準禁,宜矣。上曰,依爲之。此一條疊見下右議政申琬所啓,連歲飢饉癘疫之餘,今年農事,庶有豐稔之望,此實天理循環,使孑遺之民,可得生活,臣於章陵奉審往來之路,目見一路所種田畓,則禾穀旣茂,豆太亦盛,實是數十年所未見者也。今年節序,比前差早,若過今月,則晩穀之外,皆得成實,成實之後,則雖有風災,似無可慮之端矣。臣之所經,不過數十里之間,不可以此所見,斷定諸道之穡事,而雖以各道狀聞及外方往來人傳說之言見之,或有旱災·海溢·蟲損等處,而不至大段,槪以論之,今年穡事之稔,亦可以揣知矣。若以年事稍稔之故,積年逋欠及諸般身役,一切責捧,則累年飢疫之餘,民不能支保矣。俗語曰,民不願豐年,豐年,豈非民之所願,而不願云者,蓋以積逋之督懲,生民之愁怨,反有甚於凶年,實是哀痛之語也。宜令有司之臣,預爲商確於廟堂,凡干田政及民役,或定年條,或定分數,使經費不匱,民力少紓,參量事勢,酌定其數,官家旣知可捧之數,小民亦知當納之數,則生民庶無愁怨之事,而官吏亦無眩亂之事矣。李世白曰,此則當從容熟講爲之矣。申琓曰,我國論政多岐,人各異見,廟堂講定之後,或因疏章,或因陳請,令出惟反,事多掣肘,各邑或有已捧而還給者,或有未捧而督徵者,守令眩於奉行,民生莫知所從,此最可慮也。今則從容熟講,頒布八路之後,一切不撓,俾無續續追改之事,則守令有所持循,小民亦有所信矣。上曰,大臣所達,誠是矣。從容參配,熟講爲之,可也。已上朝報
今日引見時,左議政李□□所啓,向日平安監司趙泰采留待引見時,有累條陳達之事,而尙未定奪,故敢此仰達矣。江邊守令及寧邊·宣川·龍·鐵等邑,請以文臣差送,而臣嘗忝按本道,略知事情。其後奉使往來時,以江邊守令差送之意,書啓,此則自有前後定式,惟當分付該曹,申明擧行,而至於他邑,則蓋關西守令,多是武臣,故其地民情,思得文倅,雖是文臣,豈必勝於武臣,民情之所以如此,以其論報上司,陳請朝廷,其所得力,或有愈於武臣之故。但寧邊,則舊鐵氣山城在外,其地,非他關防之比,自前定以武窠,必以閫帥儲望之人差送,意有所在。若於文官中,極擇以送,則豈不好矣,而卽今朝廷人才絶乏,方伯之任,亦難其人,若以地望素輕者,苟然差出,則亦無其效,反不如武臣擇差之爲愈也。至於宣川,則例兼淸北防禦使,郭山·龍·鐵,亦以直路之邑,與灣上至近,故定以武臣之窠,亦有所以矣。此五邑則有難創出新規,差送武臣,而但淸各邑士子輩,近來則頗有向學之人,而無可傳授處,願得文倅云,定州則自是文武交差之地,泰川又文窠爲定,江邊守令,亦有間差文武,而且嘉山·博川等邑,曾前則以文臣間間差送矣。近來銓曹不能一一遵行。且漁川察訪,在前則極擇差送,而今則不然,此等守令察訪之窠,每於文臣中,以有聲望者,連次差送,則似有其效矣。在外時與首相,以此相議,而吏曹判書閔鎭周,纔經西藩,所見亦是矣。依此定式施行之意,申飭該曹,何如?右議政申琓曰,守令政治之得失,惟在其人之賢否,豈以文武而有別?關西民情之願見文倅者,蓋以文倅,則雖上司之事,不但以奉行爲事,而多有除弊之事,故民賴其力,而武倅則凡於上司之事,不敢抗拒,民受其弊,故欲藉此爲重,以情績言之,則文倅,豈必勝於武弁,而況稱以文官,以地望素輕者差送,則反不如武倅之擇送,亦何所益哉?理山·碧潼,曾以曾經臺侍之人差送,則頗有其效矣。近來則更無差送之事,此則似當申飭該曹矣。上曰,依爲之。至如固城之差送文官,其意有在,而每以罷弊者差送,亦非本意,申飭擇送,可也。刑曹判書金鎭龜曰,臣曾於奉使嶺南回還後,有所仰達矣。當初固城之以文官差送,實出於憚壓之意,而仍其乏人,不能擇送,非但不能憚壓,官事亦多廢棄,故臣以武臣,間爲差送之意,陳達廟堂,覆啓施行矣。今此兩邑等守令,雖文官差送,亦不擇送,則必無實效,反不如擇送武臣之爲愈,聖敎誠爲允當矣。上曰,嘉山·博川,文武交遞否?世白曰,雖不知其定爲交遞之窠,而自前以文臣間間差送,臣之待罪西關也,亦見文臣爲之矣。近來以文臣之多故,似爲因作武窠矣。琓曰,嘉·博兩邑,從前或有差送文臣之時,而不能擇人,率多以地卑望輕者,差送,何以責效?從今亦依江邊守令之例,以曾經臺侍之人差出,則似有其效矣。戶曹參判李寅燁曰,臣於頃年奉使關〈西〉也,蓋觀淸北人士,無異於淸南,而淸北守令,盡爲武弁,故無請學問業之所,未免有貿貿之嘆,各邑士子,處處聚會,至爲呈文請得文倅之擧,故臣於書啓,以江邊·淸北守令,文武交差之意,陳達蒙允,而厥後因引不爲擧行,今若以嘉·博,定爲交差之窠,擇送出入臺侍者,仍兼敎官,則似好矣。上曰,間間差送文官,而各別擇差事,分付,可也。又所啓,平安監司趙泰采,以本道月課復故事,陳達,有令廟堂稟處之敎矣。前監司洪萬朝,曾以此意狀問,其時臣亦入侍,以當許之意陳達,而諸意不一,終至防塞矣。泰采,今又陳達,而蓋年歲凶荒之餘,不但軍政多致疎虞,自前營門之藉賴於此者,今無其路,所謂雇馬庫,將無以支持云。當初以營門備送軍器之不精,致有諸議之持難,而各邑之事,亦是監司之責,何可以營門與各邑,有所異視乎?監司若着實爲之,則軍器自無如此之理。且所謂雇馬庫,一道民役所關,則亦不可無顧恤之道,臣意則似不可不許,故議于領相,則以爲,他道未復舊之前,本道先許復故,似爲重難,而今年事雖未及出場,他道自當次第復故,至於平安道,則異於他道,姑先許之,似當,而聞各邑軍器之中,藥丸尤多不足之處,此則監司,詳察各邑形勢,或以鳥銃,或以火藥,參酌備上,宜當。以此分付,何如?上曰,平安道爲先復舊,可也。又所啓,西關貿穀差人桂雲芳,自刑曹推覈,羸餘銀萬餘兩現出之後,臣曾於榻前陳達,自賑廳屬公,以爲關西貸去江都木,還報時補用之地矣。平安監司趙泰采,請自本道屬公云者,事甚不當,小臣曾於私相酬酌時,以此意言及,而終至陳請於引見之時,蓋此所殖之銀,本出於貸去江都木,而卽今賑廳之屬公,非爲用於他處,將欲補用於所貸江都木充償之時,則此便是爲本道之地,何可舍此而移給於本道?其所請得,決難施行,置之似當矣。上曰,依爲之。又所啓,伏見平安兵使李尙銓狀啓,則以爲,本道巡歷前兵使,只行於淸南,而淸北則不爲巡歷矣。今年欲爲巡歷云。蓋平安道則巡歷·操鍊等事,不如三南,故軍務自至疎虞,此則當以依狀聞爲之之意,分付,而至於義州,則欲於窮僻之處,操鍊軍兵云,而兵使若聚會軍兵,點閱試才,則雖於僻處爲之,豈無所聞之傳播乎?此則決不可容易爲之。若使義州府尹,或托以行獵,間間從便點閱,不爲抛棄,則似當矣。以此分付,何如?上曰,然矣。以此分付,可也。戶曹判書金構所啓,上年仍江華人權倬陳疏,備局覆啓,水車輪船,令江華留守,試爲造作,看審啓稟矣。頃自江都造送,故臣以漕船檢飭,往見之,則體小不足以盡其制,而猶與一葉船,爭先捷疾,若使稍大,則似當依水車之法,載於利瑪竇書中,故依其法爲之,而制造不精,然俄頃之間,激水甚多,實爲農家備旱之良器也。臣頃自戶曹,亦得體木一株,草草造成,以觀可用與否,而與江華所送者,其制大同而小異,激水上之,幾至一丈,激水高下,在於車之長短矣。輪船則不可倉猝用行,故還送江華,而水車則姑置於別營矣。旣已備局覆啓,取來看審,故敢達。左議政李世白曰,臣曾爲忠淸道按覈御史時,忠州牧使沈楫新造水車,臣適得見之。問其法,尹就五,往日本得來云,而激水頗多,未及復命之前,以廣布中外之意,狀聞矣。頃聞水車,自戶曹造成,取來見之,則極爲輕便,勝於忠州所見,權倬所送,亦略如戶曹所造云矣。輪船則多入物力,未及審究利害,似難倉猝造行,而水車則造成不難,雖試而不便,棄之無妨,若得其力,則別效不貲矣。各以一件分送各道監司,使之試用於各邑,似好矣。上曰,頒送各道,試用於各邑,可也。金構曰,輪船之制,雖不可倉猝移用於戰船,而兵家有正奇,若令稍大其體,以爲乘便出奇之用,則亦無不可。前頭船路相通時,自江華下送于統營,或全羅水營,依造作稍大之船,以試之,似可矣。上曰,此亦下送,使之造作,以試之,可也。戶曹參判李寅燁所啓,近來連見海西狀啓,則荒唐船出來之數,比前倍多,今雖爲漁採往來,而他國之人,如是頻數來到,耳目自爾稔熟,則不知將來有何弊端。且以慮患之道言之,曾前水路,使之往來,多逢海浪賊云,近來雖無此患,此輩若或成黨,則不無可慮。上國之人,雖無處置之道,而如此形勢,不可使上國知之。頃者安興漂到人,問情後咨文事,旣已定奪,咨文之時,必有所執,然後可以有辭,近日出來之數,雖不如夏間之多,而若於其中,捉得一二船行裝,則可以爲左契,而以此移咨,似爲得當,故敢此仰達。上曰,安興漂到人,問情後欲爲咨文矣。此言,何如?右議政李世白曰,荒船往來,近來尤甚,不可一任其往來無礙。頃年尹世紀,爲黃海監司時,以移咨彼中之意狀問,而事勢爲難,姑爲置之矣。今則當爲咨文,而必有左契,然後可以移咨云者,誠爲得當,搜捕驅逐之際,安知無相接之事乎?如此之時,若欲捉得一二船,則似不難矣。以此分付於黃海監司處,從便探得其行裝後,移咨於冬至使行時,似宜矣。申琓曰,必有取信之物,然後可以爲咨,一二船捉得後,移咨之言,宜矣。上曰,以此意分付於黃海監司處,可也。又所啓,國家昇平日久,戎政抛棄,至於山障海戍,尤甚疎虞,蓋荐罹飢疫之餘,軍器舟楫,多不修繕,土卒亦幾盡流亡,而邊將輩,全不着意撫摩,海防凡百,誠極寒心,其在陰雨之備,不可不慮。今若別送巡邊使,則必有騷擾之弊,宜令監司·水使,別爲巡審,另加申飭,俾無疎虞之弊,似好矣。上曰,所達誠是矣。李世白曰,近來軍政之疎虞,毋論海陸,無處不然,常時監·兵使,若留意檢飭守令,惕念奉行,則豈至於此也?寅燁曰,不但海西爲然,三南亦如此,一體分付,則好矣。世白曰,兩西軍政抛棄,非今斯今,而近來三南軍務,漸爲疎虞,雖仍飢疫之餘,事勢如此,而國家安不忘危之意,不當如是。若將申飭,則八路一體申飭,似宜矣。上曰,一體申飭,可也。寅燁曰,水軍之弊,諸臣章疏之間,言之久矣。蓋水軍,多在山峽,旣不能習水操舟,且於飢疫之餘,死亡居多,卽荒唐船驅逐之際,亦以煙軍調用,前頭逃故充定及散在山峽之類,若以沿邊所居習水操舟者,移定,則似乎得宜矣。上曰,然矣。分付申飭,可也。又所啓,近來各邑養戶之弊,罔有紀極。蓋所謂養戶者,邑底官屬者,預受各面居民結卜之價,私自取食,不納于官家,大同田稅之未收居多,職由於此,而官家則不得不督責田主,或未免疊徵。至於還上分給之際,亦以各面民戶,從中受食,及至收捧之時,按名督徵,故主不受食之人,白地備納,此弊不可不痛禁,自今嚴立事目,如有現露者,守令從重論罪,犯者論以全家之律,則庶乎小戢,下詢大臣而處之,何如?李世白曰,非但邑底官屬爲然,鄕中豪右之類,亦莫不然,勒奪小民結卜,預受其價,自應其役,多者至於累十結,而已受之價,則食盡無餘,應納之稅,遷延推托,不爲卽納,糴糶之際,亦輒如此,以至年久之後,希覬蕩減,故從前蕩減云者,實惠未及於小民,而反爲此輩之幸,各邑之多有積逋,實由於此矣。此弊無邑無之,不可不痛革,曾與李世燁見,亦有所酬酢矣。前頭遠近收捧等事定式時,此等條令,更爲商確稟定,事目啓下,嚴明分付,似當矣。上曰,依爲之。右議政申琓所啓,連歲飢饉癘疫之餘,今年農事,庶有豐稔之望,此實天理循環,使孑遺之民,可得生活。臣於章陵奉審往來之路,目見一路所種田畓,則禾穀旣茂,豆太亦盛,實是數十年來所未見也。今年節序,比前差早,若過今月,則晩穀之外,皆可成實,成實之後,則雖有風災,似無可慮之端矣。臣之所經,不過數十里之間,不可以所見,斷定諸道之穡事,雖以各道狀聞及外方往來人傳說言之,或有旱災·海溢·蟲損等處,而不至大段。蓋以年事稍稔之故,積年逋欠諸般身役,一切責捧,則累年飢厲之餘,民不能支保矣。俗語曰,民不願豐年,豐年,豈非民之所願,而不願云者,蓋以積逋之督徵,民生之愁怨,反有甚於凶年,實是哀痛之語也。宜令有司之臣,預爲商確於廟堂,凡干田政及民役,或定年條,或定分數,經費不匱,民力小紓,參量事勢,配定其數,官家旣知可捧之數,則小民亦知當納之數,民生庶無愁怨之事,而官吏亦無眩亂之事矣。左議政李世白曰,此則當從容爲之矣。申琓曰,我國論議兩岐,人各異見,廟堂講定之後,或仍狀訴,或仍陳請,令出惟反,事多掣肘,各邑或有已捧而還給者,或有未捧而督〈徵〉者,守令眩於奉行,民生莫知所從,此最可慮也。今則從容熟講,頒布八道之後,一切不撓,俾無續續追改之事,則守令有所持循,小民亦有所信。上曰,大臣所達,誠是矣。從容參酌,熟講爲之,可也。備局
備邊司郞廳,以左議政意啓曰,今日登對時,臣以吏曹判書閔鎭周,兵曹判書吳道一,都目後三度加由,至於特命牌招,其後又復牌招,而至今不爲出仕。吏曹職責之外,兵曹則申飭又爲緊重,而累日曠官,未安,吏兵判,竝更爲牌招之意,陳達蒙允矣。政院,書出分撥矣。旋聞政院,又諉以吏判,則無請罷之語,終不出牌云,當該承旨,不察甚矣,從重推考。吏曹判書閔鎭周,亦爲牌招察任,何如?傳曰,允。吏曹
入侍時,刑曹判書金鎭龜所啓,臣待罪守禦廳,故敢達。本廳無他財力,只以略干屯田穀物取用,故軍需·軍器,旣雖措備,而南漢柴木素貴,火藥等物,亦不得以時改造,宣貞火巢之外,多有蟲損自枯松云。依今春,各軍門東道諸陵各枯松斫用之例,自本廳定送將校與陵官,眼同進往於距陵尤遠處,限日斫取,以爲補用軍需之地,似合事宜,臨時當爲更卽啓達,而先此仰稟。傳曰,依爲之。禮曹
上在昌德宮。停常參·經筵。
下直,登山萬戶朴始蕃。
去夜,備邊司郞廳,以左議政意啓曰,今日登對時,臣以吏曹判書閔鎭周,兵曹判書吳道一,都目之後,三度加由,至於特命牌招,其後又復牌招,而至今不爲出仕。吏曹職責之外,兵曹則事務尤爲緊重,累日曠官未安,吏兵判,竝更爲牌招之意,敢達蒙允,政院書出分發矣。旋聞政院,又諉以吏判,則無請招之語,終不出牌云,當該承旨,不察甚矣。從重推考,吏曹判書閔鎭周,亦卽牌招察任,何如?傳曰,允。
吏曹判書閔鎭周,身病出仕。
大殿,二品以上·六曹問安。答曰,知道。勿爲問安。政院·玉堂問安。答曰,知道。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
去夜,正言韓配夏上疏。踏啓字。
藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,幾至六合許,粟米飮四合,湯藥亦爲無事進御,嘔吐更不發作,而時因虛煩,忍冬〈茶〉調牛黃二分,再次進服,夜間寢睡,比前夜稍安。右邊膝上,五六日前微有酸疼之候,自再昨且有浮氣云,臣等與諸御醫商議,則以爲,前日環跳下阿是穴受鍼處,痛候尙未止歇,下至膝部,又有此患,濕痰流注,或不無水氣停蓄之患。更觀一兩日,議定鍼灸,湯藥仍爲連進,宜當云矣。敢此問安。答曰,知道。無事矣。
傳曰,明日晝講爲之。
傳曰,今日晝講,停。
全羅監司書目,康津縣監權聖矩,今月初七日遭母喪事。
政院啓曰,卽者,宗臣益寧守梯,密陽正梡等,陳疏到院,觀其措語,則以宋徽宗畫本·端宗大王筆蹟及崇禎皇帝書蹟·宣祖大王御筆,呈進之意爲辭,而御筆進獻,曾有勿爲捧入之承傳,故欲援例不捧,而其疏以爲,自上有下敎宗臣,使之覓進云,此與無端進獻者,差異,敢此仰稟。仍竊伏念先儒有言,書札於儒者事,最近,然一向好着,亦自喪志,況畫圖之於書札,又有間焉者乎?夫崇禎·宣廟筆蹟,固宜尊尙寶玩,一經睿覽,恐無所妨,至於宋朝二君之畫本·筆蹟,本無尊慕之義,徒犯喪志之戒,日後紛紜呈進之弊,不可不慮,勿爲捧入,似爲合宜,區區所懷,惶恐附陳。傳曰,頃日下敎宗臣,使之覓進者,卽歷代帝王名筆,蓋指如唐之太宗,皇朝崇禎筆蹟而言也。至於畫圖,不曾擧論,而乃者益寧守梯等疏辭,有若竝與古畫而覓進者,然事之無據,莫此爲甚。益寧守梯,密陽正梡,竝罷職,上疏還出給,而崇禎皇帝書蹟·宣祖大王御筆,捧入,可也。又啓曰,明日晝講事,命下矣。同知事吳道一,以御營軍中日試射事當爲進去,趙相愚,以推緘公事,未及照勘,不敢行公,閔鎭周,素有脚病,艱於行步,勢難登對,新除授知事金構,明日待開門牌招,以爲及時進參之地,何如?傳曰,允。
中殿·世子宮·嬪宮,藥房·政院·玉堂夕問安。答曰,知道。
備忘記,噫,君臣大義,無所逃於天地之間,而自非潔身高蹈,果於忘世者,必無甘心自廢,終不應命之理也。司直崔奎瑞之當初不仕,已涉無名,而及其文衡·銓衡,依其願許改之後,則宜無辭避之端,而厥後除命,輒皆不赴,未知,此何所據,此何道理耶?如使今日朝廷,少有紀綱,奎瑞之縱恣無嚴,豈至於此乎?事之寒心,莫此爲甚,崔奎瑞,姑先削奪官爵,門外出送,以嚴君臣之大義。已上朝報
吏批啓曰,坡州牧使今當差出,而本州,以畿邑孔道,蕩敗之地,不可不擇差,以責蘇殘之效,未赴任守令竝〈擬〉,何如?傳曰,允。又啓曰,諫院闕員,今當差出,而擬望之人乏少,外任竝擬,何如?傳曰,允,又啓曰,新除授平山府使申益恬呈狀內,連患瘡腫,相繼鍼破,遍身班瘡,鱗生不絶,元氣大脫,差完無期,旬月之內,決難赴任,斯速入啓處置云。似聞益恬所患,果是實狀,則秋務方劇,曠廢官事,亦甚可慮,平山府使申益恬,依例罷黜,何如?傳曰,允。又啓曰,四館積滯,依例秋別薦,何如?傳曰,允。吏曹
有政。吏批,以金構爲知經筵,李聖肇爲正言,李宜顯爲正言,李萱爲康津縣監,宋相基爲工曹參議,呂必容爲司䆃正,金載顯爲工曹參判,兪命弘爲掌令,李壄爲戶曹參議,李夏源爲兵曹佐郞,李㙫·李明後爲注書,申銋爲坡州牧使,金錫衍爲江華留守。
兵批,以李世翊爲五衛將,權煜爲侍直,崔琥爲蝟島僉使,朴世楨爲月串兵使,李枝萬爲智島萬戶,洪以道爲黃海僉使,宋昌爲同知,安植爲慶福將。
上在昌德宮。停常參,只書講。
下直,結城縣監金鳴夏,濟物萬戶李世進。
中宮殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨朝所進水刺數匙之後,因有嘔吐,終不得進御,終日所進,不過菉豆粥五合,粟米飮一升餘,煩熱之候,頗甚,忍冬茶調牛黃二分,或和牛黃膏進服,旋卽嘔吐,而熱候終夕不退,夜間寢睡,轉輾不安云,臣等不勝憂悶之至。與諸御醫商議,則以爲,此等症候,皆由於腫患中氣血俱虛,津液枯燥之致,前進六君子湯,姑爲停止,五味湯,加乾葛·天花粉·乳汁·拌曬各一戔,竹茹五分,連進數三貼,宜當云矣。敢此問安。答曰,知道。無事矣。
正言李宜顯啓曰,臣資品僕遬,旣無足以齒列名塗,情理煎迫,又不忍於違離親側,前後言責之際,輒敢控辭自免,跡涉偃蹇,心常悚惕,不料今玆之命,又復洊及於纔遞之餘,臣誠惶感,靡所容措,嚴畏分義,不敢不祇謝天陛,而第獻納魚史徽,卽臣之妻從兄也。法有應避之嫌,不容一刻仍冒,請命遞斥臣職。答曰,勿辭,退待物論。
政院啓曰,昨日以經筵進參事,知事金構,有牌招之命矣,違牌不進。莫重法筵,又將停止,其在事體,極爲未安,知事金構,更爲牌招,何如?傳曰,允。
戶曹判書金構上疏。大槪,新授經筵之職,萬不近似,且於金吾之事,有難安情勢,不可仍據者,召牌下臨,不敢趨承,而喉司不諒,至請再招,嚴畏分義,不得不進詣闕外,而終不可冒進於天陛之下,伏乞亟許改正臣經筵之任,竝遞臣金吾兼帶,以重名器,以安私分事。入啓。答曰,省疏具悉卿懇。卿其勿辭,從速行公。
禁府啓目,觀此同義禁李墪辭疏,則自初推問時,以權是經等疏內所擧謄紙一款,發爲問目,而問目中有曰,其時元無捧招起草,則不知何人,作一文案,有此傳播云,而鎭厚,旣以李長輝現告,長輝,亦以矣身所處,與罪人納供之所相對,故分明記得,偶及於書尺是如納招,則此是自造傳洩之承款,別無猶不明白之端是白乎旀,其交通和應之跡,又方推問於碩夏,則亦非以前罪已重,而置此不究之意是白去乙,疏中所論如此,似是未及詳考前後文案之致是白在果,更爲詳告推覈,亦無不可,以此辭緣,發爲問目,李長輝處,更推,何如?啓依允。又啓目,都事鄭寅賓矣,堂上,欲問吏卒之聞與不聞,則招致問之,未爲不可,而分付郞廳,記錄來呈,此事旣由堂上之分付,則雖非寅賓所自作爲之事,其不問當否,無所違忤,王府重地,處事謬戾之失,在所難免,罪,杖八十贖,奪告身三等,私罪。啓功減一等。又照目,前縣監鄭德徵矣,當此治盜之日,無賴偸竊之類,非大儻强盜之比,而査問招內,詳覈處之,何所不可?直以治大儻之法,治之,二日之內,連施重杖,終至殞斃,則刑杖過重之罪,在所難免,罪,杖一百贖,告身盡行追奪,私罪。啓功減一等。又照目,前郡守南五熏·金夏鼎,前縣監魚震陟等矣。前任時,從民願,以有餘之舊還上,充數於不足之新還上者,意在便民,而旣無色目相換之事,狀啓中,六百穀物盡數入庫,則雖非虛錄與那移之意是白乎乃,倉穀糶糴,事體重大是白去乙,不報上司,任意變通,文書修正,不能詳察之罪,各杖八十收贖,竝奪告身三等,私罪。啓功減一等。
正言李聖肇上疏。大槪,臣於譴罪縮伏之中,旣蒙恩敍,復叨新命,驚惶感激,靡所容措,在臣分義,固當躅蹶趨承之不暇,而昨年所遭,實非尋常,見辱下官,大損事體,荐被彈罷,貽羞朝廷,揆諸廉隅,決難冒據於言責之地,而且臣母病方劇,情理所在,決難離側供仕,冀蒙矜察,亟遞臣職,以重名器,以伸私情事。入啓。答曰,省疏具悉。爾其勿辭,救護母病。
政院啓曰,今日晝講正時已迫,而知經筵,無入侍之員,時刻差退之意,敢啓。傳曰,知道。又啓曰,知經筵金構,疏批已下之後,仍爲退去,正時已過,日勢向晩,知事金構,更爲牌招,同知事趙相愚推緘今已照勘,一體牌招,何如?傳曰,允。
謝恩,知經筵金構,校理任守幹。
修撰權尙游牌不進,依承傳罷職傳旨。傳曰,只推,勿罷。
吏曹啓曰,守令有闕,政事,取稟。傳曰,明日爲之。
傳曰,明日晝講爲之。
持平金相稷三度呈辭。入啓。遞差。
中宮殿·世子宮·嬪宮,樂房·政院·玉堂夕問安。答曰,知道。
晝講入侍,知事金構,特進官李基夏,承旨趙泰東,玉堂林濩·任守幹,假注書宋德涵,史官尹志和·金興慶,武臣朴思敦。上番翰林,移直於藥房,預備翰林,入直於春秋館事,及前校理李師尙罷職不敍事,榻前下敎。
傳曰,前留守閔鎭厚,方爲待命於金吾云,鎭厚,無待命之事矣,與其弟依前出入於闕內事,自政院,分付。
晝講時,知事金構所啓,臣於禁府,旣有難安情勢,終不可行公,而有所懷,敢此仰達矣。李時夏次下之說,則初招卽爲承服,別置一款,面質時始乃吐實,且其次下別置兩事,皆偶然得見云者,未免巧飾,而試院先書等第先世已承之罪,本自不輕,故請刑究問矣。二次刑訊,更無他語,而順億,以發告之人,亦不言時夏之宿與相約,而到今沈益昌承服事狀已著,則別無緊重可問之事,該府規例,一番請刑之後,例請加刑,不敢任意請停,而一向加刑,似非審克之道,已與同僚有所相議,故敢達。上曰,似不當一向加刑,故欲於三次之後,停刑矣。所達如此,停刑,可也。上曰,向者李師尙之疏,出於禁府獄事未究之前,予已知其非出於公心,而有疑亂獄情之計矣。今番沈益昌,旣已承服,則師尙疏中所謂探試救解云者,正自道也。此而置之,則日後疑亂之言,必將肆行,不可無懲礪之道,李師尙罷職不敍。已上朝報
晝講入侍時,特進官李基夏所啓,臣方待罪於摠戎使,而本廳有不得不及今變通者,敢此仰達。本廳所關文殊山城上,今年霖潦之際,女墻及體城累處頹圮,事當及時補築,而本廳素乏物力,無以起役,勢將坐視其盡頹之後已。當初築城,意非偶然,而數年之後,仍其頹圮,不加修補,則反不如初不築城之之爲愈也。若自廟堂,從長區別,劃給物力,則庶可修築其頹圮處,而因得不廢前功,令廟堂稟處,何如?上曰,依爲之。又所啓,本廳軍兵,皆在畿內,近緣飢厲,死亡殆半,而孑遺堇保者,又復流徙居多,故各邑守令,或仍其名字之誤書,或以其居住之不同,混稱冒錄,把定他役,本廳軍兵,殆無餘存,將無以成立軍門貌樣,不得不具由牒報於備局,則備局題辭內自該廳分付各邑,俾無疊徵云云,故自本廳行關各邑,則各邑以爲,備局事目中,有冒被抄把定他役之類,仍存新定之役,而以他閑丁充給於前役,而不爲頉下,此時閑丁,萬無收得充定之理,則本廳軍額,殆將盡爲虛錄,而設有可充之勢,失其積年鍊習之軍,反得生疎新屬之人,則其於治兵之道,豈乖舛哉?況其軍中各差備及金鼓·胡笛·哱囉·喇叺等手,又非一二年敎成者,實爲可惜,而其所移定之役,皆是布保·水軍等收布之類,則彼此換定之際,其爲關重,實非本廳軍丁之比,以其新得閑丁,克定於他役,而本廳軍兵之移定者,還屬本廳事,令廟堂稟處,何如?上曰,令廟堂稟處。備局
御營廳啓曰,本廳軍兵,來八月初一日當爲放送矣。東營入直步軍,則與訓鍊都監軍兵替代,別馬隊,則與禁衛營別驍衛替代,新營,則以本廳京案雜色標下軍四十名,依例入直之意,敢啓。傳曰,知道。禁營謄錄
上在昌德宮。停常參,只晝講。
下直,水原府使趙泰耉,開城敎授康友諒。
中宮殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺,兩巡所進,量至四合許,而米飮·粟米飮·菉豆粥連次進御,幾至二升餘,熱候稍減,夜間寢睡頗安,而四更以後,復有肌熱虛煩之候,乍睡乍覺,天明時有嘔氣,吐出淸痰,旋卽鎭定云。臣等與諸御醫商議,則近來湯藥,甚爲苦口,煎入之後,多不進御,姑以人蔘粟米飮,連續進御,扶接元氣,間進乳粉托裏散,以爲淸熱鎭嘔之地,宜當云矣。敢此問安。答曰,知道,無事矣。
傳曰,水原府使趙泰耉,留待引見。
備忘記,前留守閔鎭厚,方爲待命於金吾云,鎭厚無待命之事,與其弟出入闕內事,自政院,分付。
傳〈曰〉,前執義宋徵殷,獻納趙泰老,校理吳命峻·尹星駿,竝敍用,前正郞尹趾仁,職牒還授。
晝講入侍,同知事吳道一,持進官李光夏,承旨任胤元,玉堂任守幹·林濩,假注書崔慶湜,史官尹志和·金興慶,武臣黃銓。
吏曹判書閔鎭周經筵辭免上疏。入啓。答曰,省疏具悉。卿其勿辭察職。
掌令兪命弘啓曰,臣之庸陋,本不堪比數於風憲重地,前後忝叨,已多不稱之情矣。不料新除之命,遽及於春坊直廬之中,驚惶悶蹙,不敢卽謝恩命,退歸私次之時,路由典醫監洞口,闤闠紛踏之中,不知大臣之行,隨後而至,未卽回避,及聞避人之聲,始乃引避閭家,致令所帶下人,招去治罪,揆以事體,誠極未安,其何敢晏然冒據於堂次乎?昨緣賤疾猝劇,今始出肅引避,所失尤大,請命遞斥臣職。答曰勿辭,退待物論。
大司諫李彦紀啓曰,引嫌而退。相避之法,在下當遞,揆以臺體,勢難仍在,請正言李宜顯遞差。答曰,依啓。
禁府啓目,沈益昌·李世奭原情,金戩·吳碩夏更推云云。沈益昌之招,其文頭書納一款,雖似不爲明白指陳其情節,而大意旣以承款,則以此更問於趙大壽爲白乎旀,試券還送之說,與碩夏之招,未免相左,更推爲白乎旀,試官兩員之說,出於碩夏之招,而順億,亦以爲不知,此則當推問於碩夏·順億,觀其歸一與否而處之是白乎旀,李世奭縷縷發明辭緣乙良,逐條更問於金戩處爲白乎矣,其所援引,同坐之監試官及參見之收券官,亦爲拿問爲白乎旀,金戩答札,亦令取納相考,而金戩段,設令時俊與世奭所爲是如,金戩招納辭緣是白良置,小札之所潛通者,決非此事,身爲收券官,呈券之際,潛通小札必有其由是白去乙,今反諉之於此事,以爲掩諱之計爲白直臥乎所,當嚴加窮問是白乎矣,渠旣有所援引指陳,則爲先以此推問於閔時俊及李世奭處爲白遣,世奭手札,亦令現納相考爲白乎旀。碩夏段,伊日坐起縷縷發明之際,語及文頭等說,其後更問之日,豈有隻字片言之加減?郞廳不聞,長輝之記得,非矣身所知,長輝兄弟,無半面之分,被囚之後,西南之間,有若楚越,晝則嚴囚,夜則牢鎖,何暇與人交通?其兄聖輝,用奸於換封,矣身,以初不干涉之人,慘遭橫罹,配被嚴刑,痛入骨髓,豈忍與彼輩有所交通乎?和應之說,萬萬意外,反復思之,莫知端倪是如爲白有置,以此辭緣,與本府堂上疏內辭緣,一體更推於李長輝處後,稟處爲白乎旀。李時夏段,依判付嚴刑二次,忍杖不服,加刑得情,何如?啓依允。趙大壽段,沈益昌文頭書納,果爲明白,其間事狀,極涉綢繆是去乙,渠何敢終始牢諱,歸之於順億之亂言乎?誠極痛駭是置,爲先各別嚴刑爲乎矣,李時夏乙良,更加嚴刑得情。同府,李坦·金時郁拿囚。啓。
慶尙監司書目,仁同府使崔文徵,撥上備局公事,每每任意坼見,至於傳示土豪,且退前站到付,極爲無據,爲先罷黜,罪狀,令該曹稟處事。
謝恩,校理林濩。
東平君杭上疏。大槪,伏見政院啓辭,前益寧守梯等,投進宋朝二君書畫及崇禎皇帝·宣祖大王御筆,而其疏中,有自上下敎宗臣,使之覓進之語云,臣看來不勝惶恐之至。臣須且伏承歷朝帝王墨跡覓進之敎,往問故宗臣朗善君·朗原君家,問其有無,卽爲陳達,至於畫圖,則聖敎中尤無擧論之事,故臣未嘗以此發口矣。到今梯等,渾得進獻,至被譴罰,臣以承命往問之人,不敢晏然,敢陳其時委折,以備睿覽事。入啓。答曰,省疏具悉卿懇。卿無所失,安心焉。
大司諫李彦紀上疏。大槪,敢陳區區愚見,以備察納事。入啓。答曰,省疏具悉。李坦事已諭於筵中,鄭載禧判金吾之任,今始遞改焉。
府啓,引嫌而退。大臣犯馬,在例應遞,揆以臺體,勢難仍在,請掌令兪命弘遞差。答曰,依啓。
弼善呂必容,牌招肅拜。
右承旨崔錫恒,左副承旨趙泰東,右副承旨任胤元,同副承旨南正重上疏。大槪,臣等於諫長之疏,有不敢晏然者,請遞臣等之職,以謝人言事。入啓。答曰,省疏具悉。爾等勿辭察職。
獻納魚史徽上疏。大槪,敢陳肝膈之蘊,冀許斥退,仍附區區所懷,以備裁擇事。入啓。答曰,省疏具悉。試官用情之事,今又彰露,則如師尙之輩,前後唱和,必欲歸之於飛書陷人者,已極無狀。又況柳重茂先發之啓,出於疑亂之計,而予之初不覺察,幾陷術中,至今思之,萬萬痛心,而大壽之勢焰,極可怕也。至於李世維事,平生論議,全無圭角,徒事含糊,日昨處置之乖當,亦何足責乎?爾疏所論明快,予用嘉之。爾其勿辭,從速察職。
刑曹判書金鎭龜上疏。大槪,臣得見諫臣之疏,卽詣金吾之外,以俟鈇鉞之誅,仍使偏裨齎納密符,則喉司不捧,側聽逾時,威命不至,不得不冒萬死露章陳籲,竝呈密符,伏乞聖明,亟先遞解臣兼帶守禦使之任,仍命攸司,勘臣罪名,以防國家之患,以伸臺閣之議事。入啓。答曰,省疏具悉卿懇。已諭於閔鎭厚之疏批矣。危險之言,何足掛齒乎?卿其安心勿辭,亦勿待罪,從速行公。
戶曹判書金構上疏。大槪,臣於金吾兼帶,終不可仍冒,更申危懇,冀蒙速賜遞改,以幸公私事。入啓。答曰,省疏具悉卿懇。禁府之請拿,事體當然,且與前日之事,有異,則待漏招問,何可每每援據乎?如此之論,終涉苟且,於卿有何率爾之失也?兼帶金吾之任,今姑勉副焉。
吏曹啓曰,臺諫有闕,政事,取稟。傳曰,過私忌後爲之。
中殿·世子宮·嬪宮,藥房·政院·玉堂夕問安。答曰,知道。
副司直閔鎭厚上疏。大槪,負罪俟譴之中,忽蒙不世異數,至令自政院分付出入闕內之敎,驚惶感激,涕淚交迸,分義廉隅,有不暇顧。謹已來伏闕外,而以臣釁累之蹤,決不敢冒進於深嚴之地,不得不冒死呼籲,乞命攸司,勘臣罪犯,快正王法,少謝人言事。入啓。答曰,省疏具悉。韓配夏之疏,造意非常,遣辭危險,看來不覺痛心,而近來此輩之媢嫉戚里,兪往愈甚者,其心所在,實未可測也。卿無所嫌,安意勿辭,從速入來。朝報
有政。吏批,以崔廷龍爲仁同府使,李寅熺爲淸道郡守,呂必容爲弼善,尹憲柱爲持平,李堥爲內贍提調,金鎭圭爲禮曹參議,李益壽爲司譯提調,沈漢柱〈爲〉禁府都事,朴熙晉爲自如察訪,黃燫爲鎭安縣監,朴演爲泰安縣監,朴思敦爲平山府使,趙泰老爲副校理。
兵批,以李有壽爲洗馬,鄭弘佐爲副摠管,錦川君榰爲副摠管,申厚命爲同知。
吏批,以林濩爲校理。
書講入侍時,同知事吳道一所啓,近日戎政,大抵疏虞,以禁衛營言之,黃海·全羅兩道作隊,尤不整齊。蓋黃海道則別驍衛八百名,全羅道則元軍三十哨,分作隊伍,或上京立番,或自各其邑團聚鍊習,而一隊之內,軍兵之所居住,遠近不均,每於團聚之際,不能趁期齊會,而弊端甚多,軍情不便,當道守令中,亦有以此枚報者,軍卒中亦不無呼訴者。臣方待罪本兵,所當分付各道兵使,從附近改作隊,以爲便宜整齊之地,而雖非大段變通,事係軍政,不敢直爲分付,敢此稟達矣。上曰,依爲之。禁營謄錄
上在昌德宮。停常參·經筵。
卯時辰時,有霧氣。
中宮殿·世子宮·嬪宮,藥房·政院·玉堂問安。答曰,知道。中宮殿·世子宮,二品以上·六曹·大司諫問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺,三巡所進七合許,米飮·粟米飮,通晝夜所進,幾至數升餘,夜間或睡或覺,煩熱之時,辰砂益元散及忍冬茶調牛黃二分進御,脚部膝上疼痛之候,自昨日午後添苦,終夜不止云,臣等不勝煎悶之至。與諸御醫商議,則以爲,所進,多是水漿,必由於津液枯竭,虛熱用事之致,脚部痛處,亦宜急時診察,議定鍼藥云。卽令醫女入診,宜當,敢此問安,竝爲仰稟。答曰,知道。無事矣。再啓曰,卽伏聞入診醫女來傳之言,仍與諸御醫商議,則以爲脚部膝上疼痛之候,累日不止,雖甚悶慮,姑無停水之慮,而氣候之困苶頗甚,阿是穴受鍼,似難輕議,姑觀一兩日痛勢加減,更爲議定湯藥。近以苦口停止,而卽今眞元,日漸虛敗,雙補氣血之劑,不可少緩,十全大補湯元方,人蔘倍入,加半夏·陳皮各一戔,白芷七分,連爲進用,蔘歸阿車丸,亦爲兼進宜當云。此藥卽爲劑入之意,敢啓。答曰,知道。
大司諫李彦紀啓曰,臣於昨日,敢進疏,略陳監試諫官李坦拿問之爲未安,及承聖批,有已諭筵中之敎,而筵席語秘,未詳其委折矣。繼伏見金吾堂上之疏批,以待漏院招問之例,何可每每援據?此等議論,終涉苟且爲敎,臣於是竊不勝瞿然之至。李坦卽今見帶之職,雖非臺官,其所被拿,由於監試官,則便是臺官也。朝家待漏閣之道,事體自別,苟非身犯之罪,決不當輕加縲絏,臣之區區之意,只在於此,漏院招問一款,蓋陳其伊日事端,較列於今日事,亦不至於置對,非以此爲必可援以爲例也。聖明不諒臣之本意,至下未安之敎,臣何敢一刻仍冒於臺次乎?請命遞斥臣職。答曰,勿辭,退待物論。
中宮殿·世子宮·嬪宮,藥房·政院·玉堂夕問安。答曰,知道。
政院啓曰,例於八月初一日,自該曹有陵幸取稟之事矣。卽者招問該曹書吏,則以爲,判書鄭載禧在外,參議金鎭圭,參判趙相愚,俱以情勢難安,時未肅謝,故不得草記云。臣等以不可不趁卽擧行之意,更爲往復,則乃以方在縮伏之中,未及肅謝之前,決不敢循例啓稟爲辭,莫重陵幸,因該曹堂上有故,不得趁時取稟,事極未安,不可無變通之道,何以爲之?敢稟。傳曰,參判·參議,竝卽牌招。
謝恩,禮曹參議金鎭圭。已上朝報金霔校正。日記廳郞廳李運海書。
上在昌慶宮。停常參·經筵。
中殿·世子宮·嬪宮,藥房·政院·玉堂問安。答曰,知道。中殿·世子宮,二品以上·六曹問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,比前差勝,幾至一升,米飮·粟米飮,亦且一升許,湯藥,分三巡無事進御,夜間寢睡,亦得頗安,熱候嘔氣,姑無更發之患,而脚部膝上酸疼之症,別無加減云,臣等與諸御醫商議,則以爲,湯藥無事進御,誠爲多幸,今日仍爲連進,宜當云矣。敢此問安。答曰,知道,無事矣。
司諫金致龍啓曰,臣於縮伏尋單中,伏見獻納魚史徽疏本,以臣前日處置李世維事,大加詆斥,臣不勝瞿然駭怖之至。今此科獄,實前古所未有之變,而用情之迹,至發於考試之官,此實朝紳之羞辱,孰無憤惋之心,而第向日諸臺之避,揷入別語,旨意異常,殊非臺閣自列之體,李世維之請遞多官,蓋出於此,而以臣之見,不知世維之必在應遞之科,亦請出仕矣。今者同僚,因此獄事,力攻諸臣,而餘波之及,臣亦與焉,其所以操持抑勒,殆無餘地,臣不欲呶呶爭辯,以傷事體,而凡臺閣處置,或出或遞,一從公議之所在,則同僚之極意詆斥,必驅之於偏詖不韙之域者,抑獨何哉?獄事推覈,本非干涉於朝論,而亦且致疑於營護,因一處置間事,至謂之扶植其論,若此不已,臣未知將止泊於何地也。臣旣被斥,不容一刻仍冒,而昨緣賤疾添劇,不能詣臺自列,今始來避,所失尤大,請命遞斥臣職。答曰,勿辭,退待物論。
禮曹啓曰,各陵展謁只稟秋幸事,曾已下敎矣。今秋展謁,定於何陵,而擇日於何間乎?敢此仰稟。傳曰,當展謁於顯陵,以今月旬後念前推擇,可也。又啓曰,命下矣,展謁吉日,令日官推擇,則自今月旬後至念前,連有拘忌,或與國忌相値,只二十四日平吉云。雖是念後,此外他無推移日字,以此日擧行乎?敢此仰稟。傳曰,旬前無吉日耶?又啓曰,命下矣。陵幸擇日,初十日以前,各樣拘忌,別錄別單書入,而更問于日官,則初八日離窠,似不大段云。故竝此敢啓。傳曰,以初八日定行。
中殿·世子宮·嬪宮,藥房·政院·玉堂夕問安。答曰,知道。已上朝報
禮曹啓曰,卽接顯陵參奉牒報,則本陵大王陵上莎草東邊屛風石地界一間,長一尺廣六尺許,及北邊屛風石地界二間,長一尺廣十餘尺許,莎草稀疎,間有雜草荒生者,或有土色呈露處,王后陵上莎草東邊長五尺廣三尺,北邊長一尺廣十數尺許,亦爲稀疎,土色間間露出云。依例政府以下進去奉審後,稟處,何如?傳曰,允。禮曹
上在昌慶宮。停常參·經筵。
下直,安山郡守林世良,楊根縣監李涑,柔院僉使李東鳴。
中宮殿·世子宮·嬪宮,藥房·政院·玉堂問安。答曰,知道。中宮殿·世子宮,二品以上·六曹問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日所進水刺一升許,米飮·粟米飮合二升許,肉味,時有所進,夜間寢睡,亦頗安穩,肌熱虛煩之候,更不發作,脚部膝上酸疼之症,亦似少歇,湯藥及河車丸,仍爲連進宜當,敢此問安。答曰,知道。無事矣。
工曹判書申汝哲上疏。大槪,冒萬死敢陳危懇,亟詢廟堂,趁卽遞代,俾無臨時狼狽之患事。入啓。答曰,省疏具悉卿懇。自有昨年已行之例,卿其安心勿辭焉。
政院啓曰,因刑曹判書之引入時急,許多罪囚,久未推覈,事甚可慮。刑曹判書金鎭龜,疏批已下之後,尙不行公,參判姜銑,除授累日,亦不出肅,竝卽牌招察任,何如?傳曰,允。
嬪宮除服後,藥房·政院·玉堂問安。答曰,知道。
兵曹參判李墪辭職上疏。入啓。答曰,省疏且悉。卿其勿辭察職。
傳曰,明日晝講爲之。
忠淸監司書目,槐山呈,以修撰李觀命辭職上疏上送事。啓。答曰,省疏具悉。爾其勿辭,上來察職。
謝恩,刑曹參判姜銑。
黃海監司書目,海州牧使李喜朝,以其母病,爲就醫藥,四月受由,率母上京,今至四朔,少無向差之勢,決難離側還任是如,再三呈狀,不得已罷黜事。
忠淸監司書目,林川郡守徐宗憲,因都事推治下吏,不顧上下官體例,費辭呈狀,語多侵侮,都事權,以此相較,累度呈狀,其在事體,不可仍置,竝只罷黜事。
慶尙監司書目,安東呈,以前府使李東標,七月十七日身死事。
兵曹判書吳道一上疏。大槪,臣素有脚疾,不利行步,今此陵幸駕前侍衛之時,必有顚蹶失儀之患,乞遞本兵之任,以幸公私事。入啓。答曰,省疏具悉。卿其勿辭,安心行公。
以兵曹草記,御營大將羅弘佐,方在就理,領率無人,何以爲之?敢稟。傳曰,今姑許遞。
領議政徐文重箚子。大槪,臣於判義禁薦望事,有不敢參涉者,伏乞亟命問議於僚相,以重事體事。入啓。答曰,省箚具悉卿懇。卿之引嫌太過,安心薦望焉。仍傳曰,遣史官傳諭。
左議政李世白,右議政申琓箚子。大槪,臣等於判義禁加望,有不敢替當擬入者,敢此煩瀆,以冀亟降處分事。入啓。答曰,省箚具悉卿懇。已諭於領相箚批矣,卿等勿辭焉。仍傳曰,遣史官傳諭。
獻納魚史徽啓曰,臣於近日獄事,竊有所慨惋,妄陳一疏,略加辯破者,不過明一時之是非,斥群議之乖戾,而昨伏見司諫金致龍之避辭,則乃以操持抑勒等語,大加非斥,臣不勝訝惑焉。今此獄情,枝節層生,奸僞多端,惟當付之有司,明覈痛懲,而疑亂之論,先發於臺閣沮撓之議,繼出於儒臣紛紜起鬧,按治無暇,此伊日諸臺之所以據實直論,打破其情迹者也。前後處置之際,率循偏見,大拂輿情,則臣恐扶植偏詖之斥,在所難免,而私意所蔽,公議不行,左右營護之論,無非出於圖緩此獄之計,然且游辭强解,諉以不涉於朝論者,是果成說乎?且伏見參判李墪之疏,則拈出臣疏行語間數句語,徑加疑怒,尤可異矣。所謂謄紙出處,長輝旣已自服,則今無別樣更問之端,而考官用情之迹,因此彰露無餘。臣意則以爲玆獄按覈之緊關,在此而不在彼,故果有疏中泛及之語,而元無一毫捃摭之意,則今反疑之太過,斷然歸之排擊之科者,臣實莫曉其故也。臣愚不自量,妄觸時諱,群咻衆怒,譏斥沓至,決不可一刻仍冒於言地,而近患暑癨,累日彌留,俟得少間,今始自列,所失尤大,請命遞斥臣職。答曰,勿辭,退待物論。
禮曹,前府使李東標身死,曾經臺侍。啓。別致賻。
政院啓曰,判義禁,問于大臣差出事,命下之後,吏曹判書閔鎭周,因領相之陳箚引嫌,亦以其曾前金吾堂上冒嫌差出事,陳疏出去,元疏旣爲還給矣。大臣箚批已下,閔鎭周亦無難安之端,卽當請牌,而日勢已暮,闕門垂閉,問議往復之際,將未免夜深,待開門政官一倂牌招,何如?傳曰,允。
備邊司,御營大將李基夏。已上朝報
禮曹啓曰,今此顯陵親祭時,建元陵·穆陵·徽陵·崇陵祭禮,依前例遣大臣攝行,何如?傳曰,允。禮曹
備邊司啓曰,卽接京畿監司柳枝發報狀,則今此陵幸擧動,凡事急速定奪分付,方可擧行云。曾於戊寅秋健元陵幸行時,凡事一依昌陵幸行時例擧行事,定奪,分付矣。今此陵幸時,大小凡事,亦依此例分付擧行乎?日期急迫,必當趁卽定奪,分付,而敢此仰稟。答曰,知道。
兵曹啓曰,今月初八日顯陵擧動事,命下矣。本曹,當磨鍊節目以入,而軍兵等留都節目定奪,然後可以磨鍊矣。從前或以訓局及禁衛營軍兵,分屬左右廂,御營軍則使其大將率領留都,禁衛·御營鄕軍不爲上番,則訓局軍兵中,擇出壯軍,分屬左右廂,訓局餘軍及禁衛·御營兩軍門標下軍兵,御營大將率領留都矣。今則御營軍,纔已上番,而禁衛鄕軍五哨,今方上番,隨駕左右廂,則當以訓局軍兵中,抄擇分屬禁衛軍兵,當爲留都,以此磨鍊,而第御營大將羅弘佐,今方就理,無領率留都之人,何以爲之?敢稟。傳曰,今姑許遞。備局
有政。吏批,以海豐都正燧爲司饔副提調,洪受疇爲兵曹參知,尹星駿爲副校理,尹爾霖爲開城經歷,鄭必東爲掌令,金相稷爲正言,李光迪爲知義禁。
兵批,以尹慤爲宣傳官,安世衡爲訓鍊僉正,朴時顯爲五衛將,李潚爲宣傳官,朴希聖爲武兼,李志雲爲部將,林後說爲部將,李萬協爲宣傳官。
傳曰,訓鍊大將病不得陪衛,疏批中已令依昨年例矣。訓局軍兵之扈駕者,令御將將之,以兵曹判書當爲隨駕,禁衛軍則使守禦使領率留都事,分付。禁營謄錄
上在昌慶宮。停常參·經筵,只晝講。
下直,龍仁縣令趙正誼,委曲僉使金鎰。
中殿·世子宮·嬪宮,藥房·政院·玉臺問安。答曰,知道。中宮殿·世子宮,二品以上·六曹問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日所進水刺,至一升四合,間進粟米飮,夜間寢睡,或睡或覺,不能如前夜之安穩,脚部膝上酸疼之候,加減無常云。臣等與諸御醫商議,則十全大補湯三貼,已得無事進御,此藥仍爲進服宜當云矣。敢此問安。答曰,知道,無事矣。
判府事柳尙運上疏。大槪,臣之兼帶司僕提調·扈衛大將等任,乞蒙遞改,仍治臣稽謝闕禮之罪,以肅朝綱,以安微分事。入啓。答曰,省疏具悉卿懇。卿其體予至意,安心勿辭,亦勿待罪,從速行公。仍傳曰,遣史官傳諭。
江華留守金錫衍上疏。大槪,意外新命,遽及於萬萬不似之身,聞命以來,驚惶震駴,罔知所措,徊徨累日,未聞駁正之擧,玆敢冒死呼籲,伏乞聖慈,亟命還收江華留守之任,以重國體,以安私分事。入啓。答曰,省疏具悉。卿其勿辭,安意察職。
注書李㙫病代,假注書尹東魯。
政院啓曰,近來憲府無行公之員,監察茶時,已至累日,事甚未安。除在外人員外,呈告未肅拜人員,竝卽牌招察任,何如?傳曰,允。
晝講入侍,知事金構,特進官李光夏,承旨尹世紀,玉堂任守幹·權尙游,假注書尹東魯,史官尹志和·金興慶,武臣朴星錫。
刑曹判書金鎭龜上疏。大槪,頃承批旨,惶隕感激,不敢仍爲待命,而軍門之任,不可仍據,秋曹査問之事,亦不宜遲延,而陳章未徹,坐違嚴召,方深悶蹙,卽又有陵幸時領軍留都事,分付之擧,以臣情勢,決不可偃然出當,敢此申籲於宸嚴之下,伏乞亟遞臣本兼兩任,以幸公私,仍治臣逋慢瀆擾之罪事。入啓。答曰,省疏具悉卿懇。卿勿過辭,從速行公。
謝恩,掌令鄭必東,執義李敏英,持平尹憲柱。
持平尹憲柱啓曰,臣孤根弱植,冥墑世路,早晩顚沛,固已自料,而向者亞銓之疏,諫長之避,攻斥臣身,不遺餘力,或謂廉隅都喪,臺體掃地,或謂反攻論己之人,語意深峻,謬辱備至。此莫非臣言議狂愚,不能俯仰,率不免爲搢紳之羞,杜門斂跡,分作明時之棄物,千萬夢寐之外,復叨柏府新命,臣感激洪造,固當竭蹶供職之不暇,而顧念前事,有不敢淟涊而冒居者,不得不略暴梗槪焉。當初李世瑾之論遞諸臺,不過曰當避不避一款而已。蓋臺閣之或避或疏,其規非一,世瑾,非不知此例,而其意專在於撓撼銓地,或恐言官之議,其後假托微事,擊去兩司,以售一時箝制之計耳。設令其時被斥諸臣,據事論列,逐節辯破,揆以廉義臺體,亦未爲不可,而緘口無言,一倂辭遞,則其所自處之道,已云大過,而至於復入言地者,猶不敢復論其是非,非臣淺慮之所到也。今若有憸細之輩,欲行傾軋之計,捃摭碎屑之事,遍侵在廷之臣,則亦將諉之以論己,終身嫌礙,無一人論列而後,方可免喪廉隅壞臺體之誚耶?若果如此,則臣恐適足爲宵人之利,而終非國家之福也。雖然詮官·諫臣之言,如彼緊重,臣何敢晏然而已乎?以此所遭,決不可一刻抗顔於臺次,宜卽詣臺自列,而宿患痰火之症,近只增劇,委身牀席,無計起動,稽謝恩命,亦至多日,方切惶蹙之中,召牌遽降,不敢坐違威命,忍死趨詣,今始來避,所失尤大,請命遞斥臣職。答曰,勿辭,退待物論。
左議政李世白,繕工提調李光夏,監役李明淵,禮曹參議金鎭圭,佐郞申伯周,顯陵奉審事,出去。
工曹判書申汝哲上疏。大槪,進退皆罪,席藁請命事。入啓。答曰,省疏具悉卿懇。卿其須體至意,安心勿辭,從容調理。
府啓,竝引嫌而退。疏中所論,只據事體未安之敎,不必爲嫌,處置乖宜,見非公議,游辭引避,亦涉苟且,論事明快,允爲得體,自辯之言,不足爲嫌,請大司諫李彦紀,獻納魚史徽,出仕,司諫金致龍,遞差。答曰,依啓。
中殿·世子宮·嬪宮,藥房·政院·玉堂夕問安。答曰,知道。
工曹參判金載顯辭職上疏。入啓。答曰,省疏具悉。卿其勿辭,調理察職。
左參贊李彦綱上疏。大槪,乞遞兼帶兩任,以幸公私事。入啓。答曰,省疏具悉。卿辭如此,摠管之任,今姑勉副焉。
開城經歷書目,前留守洪受瀗辭職上疏上送事。啓。答曰,省疏具悉。卿其勿辭察職。
右承旨崔錫恒上疏。大槪,臣於憲臣之避,有不敢自安者,請遞臣職,以謝人言事。入啓。答曰,省疏具悉。爾其勿辭察職。
今日晝講時,檢討官權尙游所啓,白骨徵布,實是今日之痼弊,蓋逃亡則雖有十年後代定之令,而物故則宜卽成給立案,刷丁塡額,只緣窮民之物故者,未易自達於州郡,爲守令者,亦且仍循放過,或有物故而不得成出立案者,至於一二十年之久,隣之隣,族之族,或被侵徵之害,誠極可憐。臣之所居,與原州接境,而牧使李益著,到任之後,境內物故之類,別爲搜問,成給立案,一境之民,頗蒙其惠。諸邑守令,若於此事,果皆着實檢察,則庶救窮民之害矣。以此意分付於諸道監司,以爲申飭各邑之地,何如?上曰,隣族侵徵之弊,誠如所達,各別申飭,可也。知事金構所啓,年分事目,今將頒布,旣已草出,而以備局·賓廳久不開坐,故未及稟議以定,當以前例增減爲之,而頃因儒臣及小臣陳達,川反浦落及火田隱結査報事,分付外方矣。各邑或有上報者,而極其零星,殊涉可駭,發送京郞廳摘奸,事涉重難,且不可盡數摘奸,其中表表之邑,依字號抽栍例,自戶曹抽栍,分付敬差官及都事,着實摘奸事,添入於事目,何如?上曰,抽栍摘奸,似好,依爲之。已上朝報
備邊司啓曰,江華府,因留守之久離官次,凡事實多可慮,而新留守金錫衍,除授累日,尙不出謝,開城留守金昌集,待其身病少差,將欲赴任之際,又以服制未盡,未得出肅云。兩都,異他郡邑,卽今秋事政急,不容其一向稽延,江華留守金錫衍,開城留守金昌集,竝爲催促,俾於不多日內辭朝,何如?答曰,允。備局
校正廳啓曰,璿源譜略,今月初四日進獻事,命下矣。曾前璿源錄撰修進獻,旣有進箋之擧,故臣等敢依前例,當爲進箋進獻矣。禮貌等事,令該曹擧行,何如?傳曰,允。禮曹
有政。吏批,以兪命凝爲兵曹正郞,沈得良爲忠淸都事,洪重夏爲林川郡守,洪禹瑞爲崇陵參奉,李宜璋爲崇陵參奉,趙泰期爲海州牧使,鄭思孝爲右通禮。
上在昌慶宮。停常參·經筵。
下直,靑水萬戶貢禹錫,坡州牧使申銋,沙斤察訪宋光林,淸城僉使朴亨,位羅萬戶文成發。
中宮殿,政院·玉堂·二品以上·六曹問安。答曰,知道。勿爲問安。世子宮,政院·玉堂·二品以上·六曹問安。答曰,知道。中宮殿·世子宮·嬪宮,藥房問安。答曰,知道。嬪宮,政院·玉堂問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,至一升五合,肉味,時有所進,夜間寢睡,亦頗安穩云,湯藥及河車丸,仍爲連進宜當,敢此問安。答曰,知道。無事矣。
吏曹啓曰,臺諫有闕,政事,取稟。傳曰,明日爲之。
全羅監司書目,古阜郡守南延年己卯式年戶籍,今六月二十四日磨勘於京司,其不能趁時上送,雖是前官之失,南延年之到任,在於三月,則京司再關營門別飭,皆在於其到任之後,不可以前官已爲坐罷,獨免其後時磨勘之罪,不得不論罪,罷黜事。
大司諫李彦紀,獻納魚史徽就職。
正言金相稷啓曰,臣於昨日,被斥儒臣,而引避退待,反承特出之命,坐違嚴召,又荷勿罷之恩,而顧此已遞之蹤,實難一日仍冒於臺端,故不得不尋單見遞矣。不意今者薇垣新除,旋及於千萬夢寐之外,臣誠惶隕感激,趨走供職之不暇,而第臣於前獻納李世維之避,終有所萬分難安者。頃者儒臣,乃於獄情未盡覈出之前,直以幻弄做出等說,汲汲投疏,搏擊獄官,延及臺臣,其習誠可惡,而其意不難知也。臣旣被其斥,不容泯默,只將儒臣徑論之失,該府上裁之事,以明臣伊日不言之委折而已,元無廣引獄情,鉤深摘微之意,而諫臣之至以磨鋒礪刃,廣設戈矛等語,橫加詆斥者,此何意歟?若是而後,方可合於臺臣引避之體例耶?抑未知儒臣疏意,自有許多機關,而怒臣等之輕發其端而然耶?臣之避辭,已經睿覽,今不必呶呶辨明,以傷事體,而諫臣之言不擇發,何若是其甚耶?儒臣疏語,顯有沮撓之意,而只諉之失當,愚臣避辭,不過據實自列,而反歸之於鍛鍊成說,爻象不佳者,何歟?雖有可言之事,而含糊不敢言,雖有可辨之端,而畏縮不敢辨,然後方可以免鍛鍊之誚,而至爻象之佳耶?噫,今此科獄,實是無前駭擧,而輿情之所共憤者,設令諸臺之避,有所廣引之事,有何可怒之端,而極意侵詆,不少顧忌,必欲歐諸臺於擠陷傾軋之科而後已耶?豈和平公正之論,諫官獨知之,他人未及知耶?考官行私,所犯非細,沮撓獄情,其跡難掩,而攻斥據實之避,反疑其傾軋張皇詖遁之語,自處以公正,其所爲言,果可以成說乎?況其引避之辭,盛氣詬罵,抑勒太甚,行語之間,戈戟森羅,遣辭之際,鋒鋩縱橫,見之者心怖,聞之者色沮,若是而雖自謂之和平,人孰信之?假借公正之言,欲售偏護之計,臣恐擠陷傾軋之習,不暇責之於他人也。然而臣重被其斥,已難晏然,更廁於言地,亞僚處置之語,引避之辭,侵詆譏斥,又不少焉,則情勢之難安,至此而又一倍矣。決不可一刻苟冒,請命遞斥臣職。答曰,勿辭。退待物論。
宗簿主簿徐宗孝,璿源錄曝曬後,入來。
左議政李世白,繕工提調李光夏,監役李明淵,禮曹參議金鎭圭,佐郞申伯周,顯陵奉審後,入來。
傳于藥房曰,自今日爲始,輪回直宿。
禮曹參判趙相愚上疏。大槪,陵幸迫頭,臣曹有應差之任,而顧此情勢病狀,決不可冒出,玆敢申籲乞賜鐫改,俾無公私狼狽之患事。入啓。答曰,省疏具悉。卿其勿辭察職。
中宮殿,藥房夕問安。答曰,知道。勿爲問安。世子宮·嬪宮,藥房夕問安。答曰,知道。傳曰,校正廳堂上以下員役及工匠等,竝書啓。
吏曹判書閔鎭周上疏。大槪,金吾長席寵擢之命,出於千萬意外,驚惶震越,罔知攸措。顧臣於金吾獄事,決不可參涉者,非止一端,一日虛帶,罪戾益深,公議駁正,有不暇待。玆敢披露情實,冒昧呼籲,伏乞將臣新兼判義禁倂與資級,亟行改正,仍遞本職,俾全危喘事。入啓。答曰,省疏具悉卿懇。卿其安心勿辭,從速行公。
府啓,引嫌而退。自處之義,旣無所失,意外詆斥,在我何嫌?請持平尹憲柱出仕。答曰,依啓。
全羅監司書目,本道各邑今年農事,連得驟雨,且有水根之處,則今旣發穗,庶可成實,而至於高燥之處及旱田各穀,酷被暵乾,日就損傷蟲災·風災·海溢之災,又從而洊疊,民事節節可慮事。
觀象監,今日自昧爽至卯時,沈霧。夜一更,火星入天江星。啓。已上朝報
禮曹啓曰,今此顯陵親祭時,崇陵亦有遣大臣攝行之禮,本陵參奉,不可不備員,而參奉李停,居在礪山地,參奉李聖眞,居在南原地,除授已久,尙不上來,卽今事務,有難進待,李停·李聖眞,竝改差,其代,以在京無故人,令該曹今日政差出,以爲備員進參之地,何如?傳曰,允。禮曹
傳曰,自前陵幸還宮後,隨駕軍兵等,例有各其營門犒饋之擧矣。今亦依此擧行事,分付。
御營廳啓曰,本廳來十月十一月兩朔,應立入番,右部前司屬,全羅道五哨軍兵及黃海道別馬隊五十名,來九月二十五日,京中逢點次,趁期調送事,兩道監·兵使處,依前知會之意,敢啓。傳曰,知道。禁營謄錄
上在昌慶宮。停常參·經筵。
京畿監司柳之發,道路橋梁檢飭事,出去。
繕工假監役金楙,徽陵·崇陵修改事,出去。
持平李正臣三度呈辭。入啓。遞差。
備忘記,璿源譜略校正廳提調,東平君杭,晉平君澤,林原君杓,都廳宗簿寺正任舜元加資。判書吳道一上弦弓一張,跋文製述官大提學吳道一兒馬一匹,纂修監印校正官儒川副正,咸平副正泓,靈原副正櫶,礪川都正楫,行雲興守,靑陵守模,各熟馬一匹賜給。郞廳直長兪道重,主簿朴泰遠,竝陞敍。書寫官忠義幼學李壽綱·李漢弼·李善卿,竝相當職除授。譜略書寫寫字官李圭錫·李壽長·崔鎭維,令本衙門高品付祿,題目及跋文書寫官行司果李翊臣,兒馬一匹,監役趙以初,上弦弓一張賜給。唱準·算員·畫員以下員役·工匠等,令該曹米·布分等磨鍊題給。
中殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,幾至一升五合,肉味,時有所進,而初昏有虛煩之候,忍冬茶調進牛黃二分,夜間寢睡,或睡或覺,不如前夜之安穩,脚部酸疼之候,今已累日,比前有加云。臣等與諸御醫商議,則以爲令醫女入診後,受鍼與否,更議宜當云。敢此問安,竝爲仰稟。答曰,知道。無事矣。
慶尙監司書目,本道農事,早種有水根畓,可謂無前之豐,天奉畓晩移之秧,多有不實,寧海等十四邑蟲損之災,振古所無,而十八日得雨之後,亦有寢息之望事。
注書李㙫再度呈辭。入啓。遞差。
持平尹憲柱,就職。
政院啓曰,近因金吾堂上無行公之員,廢坐已久,獄囚多滯,事極未安。判義禁閔鎭周,同義禁李光迪,除授之後,尙不肅謝,同義禁金載顯·李墪,連日引入,亦不出仕,竝卽牌招,以爲趁速開坐之地,何如?傳曰,允。又啓曰,今日乃賓廳日次,而諫院無行公之員,親病受由及避嫌退待外,呈告人員,竝卽牌招,以爲推移入侍之地,何如?傳曰,允。
藥房再啓曰,卽伏聞入診醫女來傳之言,仍與諸御醫商議,則脚部外邊前日阿是穴受鍼處,痛勢累日不止,且微有浮氣,或不無水氣停聚之患,阿是穴二三處受鍼,以爲疏通之地,宜當云。受鍼時刻,隨時爲之之意,敢啓。答曰,知道。
東平君杭上疏。大槪,乞收賜馬之恩,以重賞典,以安愚分事。入啓。答曰,省疏具悉卿懇。卿其勿辭,安心領受焉。
傳曰,大臣·備局堂上引見二引見時,工曹參議宋相琦,今姑改差事,及林川郡守洪重夏,今姑改差,使之仍察纂修廳事,及前府使兪得一敍用,使之仍察纂修廳事,榻前定奪。訓鍊大將申汝哲,留都大將察任事,榻前定奪。
中殿受鍼後,中殿·世子宮,藥房·政院·玉堂·二品以上·六曹問安。答曰,知道。
謝恩,工曹參判金載顯,右參贊李彦綱。
判義禁閔鎭周牌不進後上疏。大槪,封章,未蒙開許,召牌繼降,顧臣情勢,決無冒昧趨承之理,坐犯連慢之科,邦憲至嚴,罪無所逃,玆冒萬死復此披陳,伏乞亟遞臣本職,仍將臣兼帶判義禁新授資級,一倂改正,特命攸司,勘臣負犯,以警具僚,以安愚分事。入啓。答曰,省疏具悉卿懇。嫌礙如此,宜有體諒,判金吾之任,當勉副,卿其安心行公。
今日引見時,執義李敏英所啓,頃伏見政目,則知義禁首望,以李玄錫備擬,玄錫,纔以按獄不公,至被臺劾,而旋擬獄官之望,其在政體,殊涉不察,請吏曹當該堂上·郞廳,竝命推考。上曰,不允。獻納魚史徽所啓,引嫌而退。當初引避,旣得臺體,前後侵詆,不足追嫌,請正言金相稷出仕。上曰,依啓。古阜郡守南延年,仍任事,榻前定奪。
嬪宮,藥房·政院·玉堂問安。答曰,知道。
政院啓曰,陵幸擧動之期已迫,摠府堂上,因本府草記變通事,旣已允下矣。工曹參議·左通禮·行首宣傳官有闕之代,不可不及時差出,明日乃是散齋,而自前如此之時,則亦有變通開政之例,政官,明日待開門,牌招開政,何如?傳曰,允。
今日引見時,御營大將李基夏,備局堂上差下,前大將羅弘佐,堂上減下事,榻前定奪。左議政李世白所啓,朝家急於賑飢,募民納粟,授其職帖,而此類等,旣受加設同知等帖文之後,自本官充定軍役,故來呈籌司,稱冤者多。旣有身役者,則只榮其身,勿減其役,自是事目,而初無身役之人,則曾不擧論於事目矣。旣使之納粟授帖,終未免軍役,則不但渠等之呼冤,其在朝家事體,決不當若此。凡納粟授帖之類,勿定軍役,若有新定者,則竝令頃下,似當矣。上曰,授其職帖,而不免軍役,事涉不當,勿充軍役,可也。判敦寧崔錫鼎所啓,王世子講學,宜及時進修,而工夫間斷,甚可惜也。中宮殿患候,累月彌留,嘗藥憂惶之中,不能留意講學,勢所然矣,而患候不無少間之時,日氣稍涼,正合親近書冊,雖不能逐日講學,名以召對,時時進講,似好矣。且伏聞當初輔養官進講之後,賓客仍爲進講,而賓客,率多職務,勢難專意於點檢書冊,且以前規言之,例以宮官進講,自今以後,除賓客進講之規,使上下番進講,而賓客則間間入侍,講論文義,似好,故敢此仰達。先朝末年,臣忝爲說書,其時亦令宮官進講,而無賓客進講之規矣。李世白曰,臣方兼帶世子傅,一番入侍書筵,而常時抛棄書冊,猝當講筵,已不能誠實,老昏且甚,不審字畫,事涉苟簡。賓客亦以職務,尤難專意於此事,上下番,自有常所講磨者,使之依舊例進講,師傅·賓客,則時時入侍,苟有所達,亦可有所開陳矣。上曰,書筵停廢已久,誠爲悶慮。依此爲之,中宮殿患候之彌留,非一二日,而廢講至於五六朔之久,予深以爲慮,方欲變通矣。判敦寧所達,誠合予意,名以召對,而時時講習,爲宜。至於進講之規,亦令上下番爲之,而師傅·賓客,則時時入侍,可也。戶曹參判李寅燁所啓,木花稍勝於上年,西路則不能如前,今年諸般身役,皆以木徵納,則勢所不堪。若以米布分半捧上,則其於經費之道,亦似便好,下詢廟堂,何如?上曰,令廟堂稟處。又所啓,關西穀物之多寡,江邊與內地相懸,牟內地年利之類,或受官家貿易之物,貿穀於江邊穀賤之地,因爲會錄於其邑,換受內地之穀,江邊則漸寡,而內地則漸縮,沿邊易運之處,俱至罄竭,邊上重地,餉穀如此,誠爲寒心。自今以後,換穀會錄之弊,不可不嚴加禁斷,如或不有朝令,復踵前習,隨現論罪之意,申飭,分付,何如?李世白曰,僻遠之邑,與船路不通處,則穀物有裕,船路易通處,則穀物甚少,其間事勢,亦有不得不如此者,而若非不得已,則沿邊近邑及直路各邑穀物,切勿移用之意,宜加申飭,而僻處之穀,臣於待罪西藩時,欲次次移來,而未及爲之矣。卽今各邑穀物,擧皆罄竭,亦未知其果能移儲於近邑也。戶曹判書金構曰,古有次次轉輸之法,可無僻處滯穀之弊,而移轉者,民情之所不願。且今紀綱不立,此法似難行矣。李寅燁曰,換穀之弊,各別嚴禁,則不須移轉,而各邑穀物,自當有裕矣。上曰,依所達各別申飭,可也。已上朝報
今日引見時,左議政李世白所啓,北道犯越罪人,分排於喬桐·永宗矣。頃見永宗僉使報狀,則以爲,犯越人頑惡特甚,作弊民間,旣難禁止,且津道不險,易有逃躱之弊,誠爲悶慮,請令備局從長變通云。當初犯越罪人之不爲遠配,意有所在,且必於有官處定配,然後可無任意逃去之弊,故分排於兩處矣。厥漢之頑惡如此,近道無他送之處,喬桐則旣有水使,水路且險,似難輕易逃去,而今若同送一邑,則與其先往者,已成仇讐,必有戕殺之變,似聞在喬桐者,則不甚頑惡,而永宗定配者,移配於喬桐,而喬桐所配者,則移配於永宗,似爲便當矣。上曰,依爲之。判敦寧府事崔錫鼎所啓,前頭使行時,不兼謝恩使事,旣已定奪,臣亦自外相議矣。彼旣曰勿爲謝恩使,則只送節使,亦無所妨,而至於文書,不可不從重爲之。今番停謝之擧,旣出於彼國之特減,則只以咨文爲謝,事體似輕。頃見彼中文書,則亦有奏謝等語,其意雖未能詳知,而若以奏文爲謝,則事體似輕於咨文,而奏文異於表文,亦無方物之規,以奏文稱謝,似合事宜矣。左議政李世白曰,彼旣曰勿送謝使,故以咨文稱謝事,曾已定奪,而臣退見文書,則有奏謝等文字,且咨文輕於奏文,以奏文稱謝,似爲得當,故旣已相議,欲於文書撰出時,更爲稟定矣。諸臣之意,亦皆如此,以奏文使之撰出,何如?上曰,奏文似重於咨文,以奏文爲之,可也。戶曹判書金構所啓,乙亥以後,連値凶歉,上自御供,下至各司,用度之裁減者,以今年爲限矣。今年農事,雖不如當初所望,而可謂稍稔,似當有復舊之道矣。宣惠廳堂上,亦方入侍,與大臣相議復舊,何如?判尹李光夏曰,去年故右議政閔鎭周,以各樣裁減之物,待今秋後復舊事,已爲定奪矣。年來物價甚踊,貢物主人輩措備進排之際,所責倍前,而裁減之價,久未復舊,故其難支之勢,不一其端。且今年年事,雖不如所望,猶可謂稍稔,似當依前定奪,量宜復舊,而但曾於丁丑年間,因大臣陳達,權減貢物之價,限稍農後三年勿爲復舊,以爲江都米充補之地事,旣有成命。卽今事勢雖如此,有司之臣,不敢輕議,大臣今方入侍,下詢,何如?左議政李世白曰,凡干裁減之物,已過復舊之限,連因凶歉,尙未復舊,又當稍稔之歲,亦不復舊,似涉未安,而大臣曾以稍豐後三年爲達,則該廳以此難便,宜矣。上曰,柳判府事所達矣。世白曰,此果是柳尙運之所達矣。臣雖未詳其陳達曲折,而年凶而減之,稍豐而亦減,則復舊將無其期,且因國儲匱竭,而仍減則固無奈何,而若爲移用江都,仍減於稍豐之年,則豈不爲都民稱冤之端乎?若遇年豐,歲入有裕,則江都米,自有充補之道,貢物則似不當拘於此,而一向仍減,似當參酌復舊矣。判敦寧府事崔錫鼎曰,御供以下諸色,多所復舊,而貢物不爲復舊,則不無稱冤之弊。至於江都米,則以大同餘米,參酌移送,未爲不可,何必以裁減條移送乎?右議政申琓曰,如此稍稔之歲,不爲復舊,則更待何時乎?前日大臣所達,以爲稍豐三年,然後更議,而其價則用於江都米者,蓋以無所着手,而出於不得已之計也。都民命脈,皆在於貢物之價,復舊之後不給其價,必起其怨矣。前日裁減,都不爲復舊則已,如可復舊,則貢木之價,亦不可不復舊矣。上曰,復舊,可也。金構曰,乙亥以後裁減者,當盡爲復舊,而其中有甚爲不緊者,雖永減無妨。朝士祿俸,以年凶減作散料,此若復舊,則當依舊四等給祿,而凡人用度,一時費用,與次次節略者,難易不同。蓋朔給祿,實無支過,每朔給祿,則或能推移繼用,故臣意朝士給料一款,今姑仍行,似好矣。上曰,朝士祿俸本薄,今若仍作散料,則有非忠信重祿之道矣。金構曰,散祿比常祿,所減甚少,不至大段。人家事勢,則給料〈?〉於給祿矣。世白曰,百官祿俸之減,其數不多,祿與料,不甚懸絶,今年雖似稍稔,而凡裁減之類,一時盡復,亦涉重難。御供則依下敎商量減處,而頒料則依前仍存,似當矣。崔錫鼎曰,年事雖似稍登,一時盡復,事涉重大,姑觀歲入,如或稍優,則漸次復舊,似宜矣。世白曰,凡干裁減之類,似難一時盡復,月俸所給之數,亦與四等,不甚懸絶,姑觀前頭,更爲講定,宜矣。上曰,御供則別單書入,以爲裁處之地,月俸則仍存,可也。又所啓,春間因筵臣陳達,有待秋量田之命矣。今年年事,頗有豐熟之望,量田庶可爲之,或先行於一道,或先試於數邑,惟在朝家參酌,而卽今慶尙監司兪集一,留心世務,至於方田之法,素所講究,每言其可行矣。方爲按道之任,嶺南且多豪右,田政尤紊亂,全一洞漏落之處,亦多有之云,改量之擧,有不可已。方田量法,甚爲簡便,不必待豐而可行,又其擾民之端,不至如卽今量法矣。境界分明,有如碁局,井井不紊,雖千萬年之後,移易不得,宋之方田,槪見於史記,雖不得其詳,而大要與此法相近。且取考甲戌量案事目,則有綱子法最好之語,是亦方田之類也。今年量田,若果爲之,則令兪集一依此施行,似好,下詢廟堂而處之,何如?崔錫鼎曰,量田,方今切急之事,臣亦累以箚陳矣。兪集一,每以此言縷縷於臣等,蓋方田之法,似無差違之端。嶺南幅員甚廣,田結多有漏落者,爲先可以試行矣。且江原·關西兩道田政,尤甚疎闊,而兩道監司,皆是有才諝之人,此三道,不可不一體改量矣。李世白曰,今秋量田事,曾已定奪,而領相長在藥房,未及面議,故姑待從容講定,稟達於後日登對時,而戶判徑先仰達矣。方田之法,雖似便好,此非立談間可定之事,退與諸大臣及備局諸宰,相議定奪,可以行之矣。且法非不美,惟在奉行人何如耳。申琓曰,臣曾按關東時,始爲量田,幾盡成案,而因臺啓中止矣。上曰,此是甲子年矣。申琓曰,其時民皆願行新案,臣欲爲啓請行之,而以母病徑歸,未及爲之,故心常慨然矣。今此方田之法,固是兪集一素嘗講究者,而凡事言之非難,行之惟艱,先令兪集〈一〉,試行於嶺南,若果便好,則雖難一時竝擧,漸次遍行於諸道,似好,而但如江原等道,皆是山峽,似難行此法矣。李世白曰,忠淸道改量未半,黃海道只量四邑,江原道旣始而中止,至於兩西,田政尤甚紊亂,當今改量,何道不可爲之乎?退議于諸大臣,定其某道之可以先行,某法之可以進用,而稟定擧行,似宜矣。上曰,量田之議已久,而我國論議,每多岐貳,至今遷就,曾於筵中,已爲下敎矣。若待年豐,則無時可爲,諸道雖不可一時改量,而尤甚之道,斷然行於今年,可也。金構曰,兪集一辭陛不遠,欲於其前,使得聞朝家分付而去,故敢達矣。蓋方田打量之法,異於句股直方,別無先定田段,叩算計除之弊,只以一方幾結爲式,十里五里,其直如矢,田畓結數,似難隱漏,兪集一言,數月之間,可以究竟云,未及經驗之法,雖〈未〉知果如何,而簡省則甚矣。左副承旨趙泰東曰,臣亦與兪集一,有所論難者,其法極爲簡省,非但卽今打量之甚易,每年年分摘奸之時,亦必無眩亂之端,且築爲堤封,以定四標,爲定令者,惟以謹飭堤封爲事,則不但於檢田便好,亦可有便於計里數程矣。第此法,曾所未試之事,今年年事,雖曰稍稔,如此大擧,不可猝然行之,令兪集一,先行於二三縣,果爲便好,則遍行諸道,似當矣。金構曰,方田之法,大總尺量之時,則雖田夫在家,不爲出見,亦無所妨,奚有大段擾民之事乎?上曰,方田之法,殊似簡便,且主論之人,方爲方面之任,擧以委之,使之責成,則亦必誠心爲之,使兪集一試之嶺南,可也。李世白曰,方田則無所隱漏之說,恐未必然矣。設令以十方爲之,五方則不無見失之弊,而打量之際,則或似簡便矣。此乃兪集一素嘗講究者,姑令先試於嶺南若干邑,其法果好,則遍行於一道,推以行之於諸道,亦無不可矣。金構曰,大臣之言,似未詳聞集一之說矣。一邑皆以此法,次次排方,則橫看豎看,界路井然,無所隱蔽,必無中間落漏之弊矣。李世白曰,平原曠野,則平直井井,果爲難逃,而數里之間,有山有水,豈無欺隱之端乎?以戶判所達觀之,嶺南或有全一洞落漏之處云,若如此,則雖方田之法,亦將奈何?方伯不能一一親量,將委之於守令,惟在守令之能不能矣。兪集一,必當誠心爲之,守令善於奉行者,則固無可慮,而其中不能者,則監司亦必詳察,擇於守令,或定差使員,使之句管擧行,則可無疏漏之弊,此則節目間事也。上曰,監司着實爲之,則守令亦必申飭,慶尙道,爲先試行事,分付,可也。戶曹參判李寅燁所啓,今年穡事,稍有登熟之望,近以風旱之災,頗乖始料,而似聞西北兩道,連歲稍稔,今亦不至於無秋,今則市直稍優於諸路云。當此穀賤之時,宜有收儲之擧,大略西北穀物,蓋以軍餉留峙之故,最有裕,而近仍洊飢,傾囷倒廩,西關則有百萬餘石,而今僅爲十四五萬石,北道則十餘萬石,而亦僅爲數萬石,邊上重地餉穀,如是罄乏,至於江都·南漢,亦皆蕩然,顧瞻中外國儲哀痛,誠爲寒心。今年年事,雖似免凶,洊飢之餘,積年宿逋,實難一時徵督,而前頭〈?〉流之災,亦不可不慮,及此稍稔之時,固宜收儲,以爲不虞之備,而還穀,太半爲指徵無處,今若督責,則只益隣族之弊,他無措手之地。臣於頃年奉使西關也,聞其田稅與兩等需米,混錄於還上之中,或爲守令換用之資,曾無着實儲畜之道·從今以後,別爲定式,田稅及需米,兩等中一等所收,沿海等處,則傍近數三邑中,定都會收捧,山城近處,則輸納於山城,而歲終開錄,報備局,勿爲逐年分給,三年一改色,守令不得任意取用,或有不得已取用,則監司必啓聞請得,如不得遵行此令,或不準捧,或不稟擅用,則監司以下,從輕重論罪,然後塞下積聚,庶無缺乏之患。且聞北道田稅,亦有爲倉會錄之規,而其無實,與西關無異云。北道則雖不能定都會收捧,而其三年改色及本道不得擅用之意,與西關一體定式,似合便宜,下詢大臣而處之,何如?李世白曰,關西田稅之留置本道,本爲軍餉,而田稅·還上,混爲一樣,無所區別,未免有名而無實,故臣嘗與李濡,尋常論及此事,李濡曾已陳達於榻前矣。沿邊各邑及山城近處,別定都會一二邑,或三四邑,所納之稅,都合收捧,留置別庫,自戶曹·籌司,句管摠數,雖監司,亦不得任自區處,必稟于朝廷,然後方許出用。收米則與田稅有異,而計除各邑應用之數,以其餘數,倂與田稅,一體別置,出納之規,亦如田稅,則不但軍需之着實,無過此,雖遇凶歲,亦可移用於賑資矣。近因連歲凶荒,還上各穀,率多米捧,所捧亦是代穀,擧將無用,猝難改色,若以田稅收米,如是別捧留儲,則豈是還上無實之比也?北路形勢,雖未詳知,而與西路必不懸殊,固當一體爲之,而不特今年爲然。自今以後,永爲定式,遵行勿撓,則未過十年,其數必多。李寅燁曰,沿邊則〈以〉此定式,可也。而淸北則多有山城,別爲儲置山城,以爲救急之資,而自今年定爲定式,則十年之內,必有實效矣。上曰,依所達永爲定式,可也。已上備局
吏批啓曰,判書兼帶未肅拜,參議在外,小臣獨政未安,何以爲之?敢稟。傳曰,仍爲之。又啓曰,今此擧動時,通禮不可不備員,而右通禮鄭思孝,時在忠淸道結城地,當有變通之道,改差,何如?傳曰,允。又啓曰,東平君杭加資事命下,而本資乃是顯祿,今無可加之資,何以爲之?敢稟。傳曰,熟馬一疋面給。
前吏曹參議兪得一敍用事,承傳。
吏批啓曰,左通禮沈最良,除授之前,下往忠州地云,陵幸日期已迫,勢難及期上來,不可無變通之道,改差,何如?傳曰,允。
侍講院啓曰,本院上番六員內,兼輔德趙大壽,在囚,兼弼善兼文學未差,文學金昌直,服制未盡,不得行公云,有輔德臣李震壽,獨爲在直,前頭輪直及陵幸時問安,俱涉苟艱,弼善有闕之代,後日政以在京無故人差出,卽爲牌招察任,何如?傳曰,允。
疊見上政院啓曰,陵幸擧動,日期已迫,摠府堂上,因本府草記變通事,旣已允下,工曹參議·左通〈禮〉·行首宣傳官有闕之代,不可不及時差出,明日乃是散齋,而自前如此之時,亦有變通開政之例,明日待開門,政官牌招開政,何如?傳曰,允。吏曹
禮曹啓曰,再昨備邊司,以御幙次及水刺間排設事,啓稟,則有只設於顯陵之命矣。顯陵親祭,歷謁建元陵·穆陵·徽陵·崇陵,而自崇陵更爲返駕於顯陵下大次,則其間道路迂枉,勢必遲滯。若令別設大次於崇陵下,展謁本陵後,因入其大次,改服動駕,則事甚便順。且展謁各陵之際,聖躬之勞動,必多其間不可無暫時驅駕休息之所,徽陵下,亦設一小次,似爲合宜,故雖有成命,敢此仰稟?傳曰,依爲之。禮曹
今日大臣·備局堂上引見入侍時,上曰,近來武臣之習,殊甚可駭,朔試射時,擧皆稱病不進,此無他,丙辰以後曾不操弓者,幸占科第,而慮其汰去,稱頉成習,殊無試射之本意也。令該曹各別申飭,可也。摠戎廳
有政。吏批,以呂必容爲司僕正,尹拯爲右參贊,李溭爲右通禮,兪命雄爲司諫,兪命凝爲持平,沈最良爲左通禮,張錫韓爲古阜郡守,宋儒龍爲仁川府使,崔宇泰爲直講。
吏曹判書閔鎭周疏曰,伏以臣恩擢非分,不敢承當,情迹嫌礙,不敢冒據,缺呼,披露實狀,而聖批不許,召牌繼降,臣於是狼狽窘蹙,缺退失據,罔知所出也。臣於科獄,其不敢參涉之嫌,非止一端,此實國人之所共知,大臣亦豈不聞知,而問議之命,意非偶然,則此是金吾之任,何以及於微臣哉?今玆牌招諸臣,蓋慮滯獄之弊,將缺治獄也,以臣情勢,其不可不顧嫌礙,冒當按獄缺今有玆獄以來,金吾諸臣,少有避嫌之端,率皆陳籲缺竊想諸臣所引之嫌,不至如臣大段。且臣所叨首席缺由衷之懇,獨未蒙開許,此必臣誠意膚淺,不能上格缺伏乞聖慈,特加諒察,先遞臣本職,將臣兼帶判義禁缺特許改正,仍命攸司,勘臣負犯,以警具僚,以安微分,公私不勝幸甚。臣無任惶怖屛營之至,謹昧死以聞。答曰,省疏具悉卿懇。嫌礙如此,宜有體諒。已上燼餘
禁衛營啓曰,今八月初八日顯陵擧動時,本營軍兵留都事,自兵曹旣節目啓下矣。建陽門·西營兩處入直軍兵,來初六日,以訓鍊都監餘軍,前期替代後,本營五哨軍兵及本營入直別驍衛,專屬兩都大將,而本營則千摠李鳳齡,把摠朴濟,哨官丁敏道,率領工匠·牙兵五十名,入直火藥庫,則哨官吳斗相,率領前破陣十二名,守直之意,敢啓。傳曰,知道。禁營謄錄
禮曹啓曰,大殿·中宮殿·世子宮所進,咸鏡·黃海等道朔膳,及全羅道·慶尙道·江原道朔膳三名日物膳,自乙亥量減,咸鏡道三名日物膳,自丁丑停封,而上年初秋,本曹以一倂復舊之意,啓稟,則有限明秋姑減之命矣。自來十月朔,當爲復舊封進,而遠道所封,不可不預爲行會,以爲及期擧行之地,故敢此仰稟。上曰,朔膳爲先復舊,可也。惠廳謄錄
上在昌慶宮。停常參·經筵。
繕工監役李明淵,顯陵修理事,出去。
正言金相稷就職。
中宮殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,與前一樣,夜間寢睡,亦頗安穩,脚部阿是穴受鍼後,酸疼之候,不無少減之效云。湯藥及河車丸,連爲進御宜當,敢此問安。答曰,知道。無事矣。
府前啓,以親祭齋戒,自今日初八日至,姑停。
政院啓曰,今此顯陵酌獻禮時,禮曹判書,例爲贊禮,參判爲預差,而判書鄭載禧在外,參判趙相愚,雖有身病,不至大段云,卽爲牌招,何如?傳曰,允。已上朝報
禮曹啓曰,陵幸卜吉啓下之後,近日連接各陵參奉所報,則健元陵丁字閣內外丹靑渝色,碑閣梁上塗灰剝落,梓漆渝色,顯陵丁字閣殿內外大梁·小梁·椽木·道里·外面柱丹靑渝色,穆陵大王·王后三陵上石物塗灰,間間剝落,不至大段,陵上莎草,間間稀疏,土色漸露,不至大段,丁字閣梁上塗灰剝落,內外丹靑,紅箭門朱漆渝色,砌上方甎庫庫傷破,徽陵御路層階石灰,庫庫剝落,紅箭門朱漆渝色,崇陵丁字閣梁木松脂透漏,丹靑渝色云。今此所報有頉處,不無緊歇,而蓋以親幸自別,陵官不敢置之,有此馳報之擧矣。陵官旣有所報,則本曹所當啓請修改,而卽今親幸日期已迫,其間勢難周旋,至於穆陵陵上莎草稀疏處,則其在事體,當爲奉審,而本陵參奉所報,旣不言某陵,又不尺量其長廣,殊涉模糊,更令陵官,詳細牒稟而擧行,而他餘修改等事,亦當有擇日告由之禮,徐待擧動後稟定,何如?傳曰,允。禮曹
吏批啓曰,判書方在被論中,參議在外,小臣獨政未安,何以爲之?敢稟。傳曰,因爲之。吏曹
有政。吏批,以李德英爲兵曹正郞,李琩爲左通禮,尹寔爲林川郡守,宋徵殷爲宗簿正,金致龍爲弼善,沈枰爲工曹參議。
兵批,以洪夏臣爲羽林將,李瀗爲武兼,洪萬朝爲副摠管,李汝柱爲宣傳官,李雲松爲中樞都事,金構爲都摠管。
上在昌慶宮。停常參·經筵。
晉平君澤,加資肅拜。
中殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,數日內水刺所進,日漸差勝,夜間寢睡,亦頗安穩,臣等伏不勝喜幸之至。湯藥及河車丸,連爲進御宜當,敢此問安。答曰,知道。無事矣。
明日顯陵擧動時,出宮初嚴,四更三點,二嚴。四更五點,三嚴。五更二點,開門。三更一點。
謝恩,弼善金致龍。
傳曰,史官一員待命,騎馬三匹立之,社稷大祭所內摘奸。
兵曹口傳政事,副摠管李益壽。朝報
有政。兵批,以李益壽爲副摠官。
敎摠戎使李弘述書。王若曰。誥戎實資宿將,方興鼙鼓之思,命卿復就故官,庸畀鈐轄之任。非人莫可,惟汝其諧。顧玆三輔之摠戎,重於列鎭之命帥。朝令夕至,無異輦下之兵,跨邑連城,環居都內之地。機務不少,體統非細。缺國勢有所倚而克壯,牧馬失道,軍兵無缺苟非忠智之兼才,焉敢緩急之得力?惟卿,淙分玉泒業缺珠站投筆竗年,志克銳於弧矢,推轂中歲,望益隆於干城。擁哮虎於西門,狼烽警熄,統飛燕於南裔,鯨海波恬。由屢試〈於〉盤錯,膺統轄於京輔。腰褭蹶步,雖似簡書而暫淹,杞梓連圍,豈以尺朽而終棄?缺玆授卿摠戎使,卿其無替初心,永肩素志,缺轉徙之極,殘氓必得以撫循,饑厲死亡之餘,舊籍若何而充備?結人心,可以爲頭目之捍,寬民力,可以保缺莫歎鞅掌之勞,益篤國耳之志。噫噫,馬摠再莅鄭鎭,軍民共歡,嚴武重按成都,黎庶咸喜。亟體隆眷缺故玆敎示,想宜知悉。知製敎安垕製進
徐文重進曰,仰瞻玉色,不勝喜幸之至,今日症候,何如?上曰,比昨大勝,而漸漸差復矣。文重曰,有何進御乎?上曰,已進白粥矣。彦綱曰,寢睡,何如?上曰,亦爲稍安矣。文重曰,寒戰諸症,今已平復,喜幸何言?彦綱曰,汗氣,何如?上曰,連有汗氣矣。文重曰,少柴胡湯劑煎已久,未知進御缺上曰,食粥非久,徐當進御矣。文重曰,令諸醫入診,何如?缺崔聖任進曰,聖候,何如?上示舌,聖任曰,少有白苔矣。仍曰,玉體今已稍涼矣。小水色,何如?上曰,亦爲稍勝矣。缺上曰,今已盡去矣。聖任曰,藥湯缺上曰,惟丁時梯·鄭斗俊,以次入診,缺暫有微數之候,然日向差減平復之候也。缺入診曰,脈道,昨日則數而有力,今則比昨大勝,而缺文重曰,醫官,以小柴胡湯三貼,進缺明當煎進矣。彦綱曰,進御白粥,而無惡心之症?上曰,如常矣。彦綱曰,水刺亦爲進御乎?上曰,姑觀明日,欲爲進御矣。彦綱又曰,朝晝氣候不齊,前頭春塘臺擧動有違云云,臨御帳殿之事,尤可愼重矣。上曰,然矣。遂退出。已上燼餘
上在昌慶宮。停常參·經筵。
中宮殿·世子宮·嬪宮,藥房問安。答曰,知道。
大駕詣晝停所,入幕次後,藥房·政院·玉堂問安。答曰,知道。仍詣顯陵入幕次後,藥房·政院·玉堂·二品以上·六曹·大司諫問安。答曰,知道。
政院啓曰,御乘坐馬,稍有驚氣,以致回旋,常時不善調習之失,在所難免,當該內乘,從重推考,何如?傳曰,調習未久,非內乘之罪也,勿爲推考。顯陵酌獻禮後,藥房·政院·玉堂·二品以上·六曹·大司諫問安。答曰,知道。
健元陵·穆陵展謁後,仍詣徽陵·崇陵奉審後,藥房·政院·玉堂問安。答曰,知道。大駕還宮時初嚴,未初三刻,二嚴,未正初刻,三嚴,未正一刻。
傳曰,還宮時百官揷羽。
傳曰,自茵匠里至關王廟,捧上言。大駕還詣晝停後,藥房·政院·玉堂問安。答曰,知道。還宮後,藥房·政院·玉堂·二品以上·六曹·大司諫問安。答曰,知道。
政院啓曰,今此崇陵奉審時,假通禮未及待令,他人代行,事甚不當,當該假通禮,請推考。上曰,知道。已上朝報
禁衛營啓曰,今此顯陵擧動時,建陽門西營入直軍兵,以訓鍊都監餘軍,替代留都矣。來初九日以本營軍還入直之意,敢啓。傳曰,知道。
上在昌慶宮。停常參·經筵。
下直,開城留守金昌集,安州牧使金演,白川郡守申瓛,金海府使柳德玉,平山府使朴思敦,宣沙浦僉使任全,金川郡守尹礎,巨濟縣令兪是諧。
中殿·世子宮·嬪宮,藥房·政院·玉堂問安。答曰,知道。大殿,政院·玉堂·二品以上·六曹問安。答曰,知道。
藥房啓曰,昨日冒曉動駕,展謁諸陵,日氣甚熱,酌獻登降之際,不瑕有傷乎?夜來聖體,亦復若何?臣等不勝伏慮之至。中宮殿症候,伏聞醫女來傳之言,昨日水刺所進,與前一樣,夜間寢睡,亦頗安穩云。湯劑丸藥,依前連進宜當云,敢此問安。答曰,知道,無事矣。
校理任守幹上疏。大槪,臣之病母,時在廣州地,適値陵幸之時,不敢告歸省親矣。昨聞母病有加,冀蒙遞免,俾得及時歸護事。啓。答曰,省疏具悉。爾其勿辭,往省焉。
左承旨尹世紀上疏。大槪,母病猝重,不忍暫離,今日起居之班,不得進參,其在分義,實切惶霣,伏乞聖慈,亟遞臣職,俾得專意救護事。入啓。答曰,省疏具悉。爾其勿辭,救護母病。
星坪君濯,永平地掃墳呈辭。入啓。給由。傳曰,祖父母墳拜掃時,澆奠床備給。
京畿監司書目,高陽呈,以副修撰李晩成辭職上疏上送事。啓。答曰,省疏具悉。爾勿過辭,上來察職。
刑曹判書金鎭龜上疏。大槪,屢辭未蒙矜許,情勢轉益窮蹙,昨因守宮之命,不得不黽勉一出,而顧臣廉義,終不可以免罪爲幸,而晏然於職任,伏乞將臣本兼諸任,竝賜鐫遞,俾得杜門省愆,以卒聖澤,以安微分事。入啓。答曰,省疏具悉。卿勿固辭,從速行公。
同義禁李光迪上疏再呈。入啓。答曰,省疏具悉。卿其勿辭,從速察職。
領府事南九萬箚子。大槪,病狀沈綿,昨日擧動時,僅得行送迎之禮,而還宮後,及今朝問安,俱不得進參闕庭,不勝惶恐,席藁俟罪事。入啓。答曰,省箚具悉卿懇。有疾未參,別無所傷,卿其安心勿待罪。仍傳曰,遣史官傳諭。
忠淸監司書目,淸風呈,以吏曹參議權尙夏辭職上疏上送事。啓。答曰,省疏具悉爾懇。須勿過辭,宜速上來察職。
府啓,忠淸監司李萬元,曾於己巳之初,首發先正臣宋時烈按律之啓,主張邪論,戕害儒宗,士林之痛惋,久而益深,如此之人,不可畀之外臺風憲之職,請忠淸監司李萬元,罷職。鎭川縣監閔宗魯,性昏且病,昧於爲政,軍丁簽括之政,專委奸吏,糶糴出入之際,厚招訾謗,累年居官,一無可觀,闔境疾首,怨詈滋興,節屆西成,秋務方緊,諸般收斂之政,決不可仍付此手,以益生民之害,請鎭川縣監閔宗魯,罷職。答曰,不允。吏曹當該堂上·郞廳推考事,停啓。
左副承旨趙泰東上疏。大槪,臣於昨日大駕還宮之後,纔出闕門,便卽昏倒,扶舁還家,不省人事,達宵叫苦,無計自力,今朝起居之班,竟未趨參,揆以分義,罪合萬殞。乃者名牌遞降,不得不忍死趨承,而卽今所患,有加無減,萬無陳力之望,玆敢疾聲呼籲,乞遞臣職,仍治臣闕禮之罪事。入啓。答曰,省疏具悉。爾其勿辭,調理察職。
正言金相稷上疏。大槪,敢陳病重實狀,乞蒙恩遞,兼付區區憂愛之忱,冀垂察納事。入啓。答曰,省疏具悉。疏陳之事,可不留意焉。爾其勿辭,從速察職。已上朝報
備邊司啓曰,卽接濟〈州〉牧使南致熏所報,則內奴等呈狀內,連仍凶荒,難保之餘,癘疫兼發,死亡頗多,存者無幾,推刷差員,今方入來,依乙卯年例,內司奴婢推刷,特許停止云。內司奴婢,與各司輕重不同,而差官之不爲入來,已至數十年之久。當此連歲饑饉,癘疫熾滿之日,纔經春賑,牟麥失稔,卽今農糧絶乏,將至於廢農,此時推官許多所率,支供責應難支之弊,誠如所行,依近例,本州各司奴婢,一體推刷,以除島民四十年停罷之巨弊,而今年濟〈州〉凶荒特甚,移轉兩南穀物,以賑其飢,則癸卯以後停止之事,不可擧行於纔離水火之民,該司之當初啓請,亦由於未詳事勢之致,內司奴婢推刷,令本州,依例擧行,推刷官勿爲入送事,內司,及全羅監司處,分付,何如?答曰,允。備局
上在昌慶宮。停常參·經筵。
下直,茂長縣監洪以周,淸安縣監尹摛,洪州牧使李頤晩,平壤判官李世恒,加里浦僉使尹世勣,牛峴僉使尹昌元,植松萬戶金老星,智島萬戶李枝萬。
中宮殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,自再昨夕間,有水刺厭進之候,昨日三進水刺,輒皆厭苦,不過數匙而止,米飮·粟米飮,則終日所進,幾至二升,夜間寢睡,頗得安穩,別無虛煩之候,脚部酸疼之症,亦頗減歇云。臣等與諸御醫商議,則以爲,十全大補湯,已至十貼,當此水刺厭却之日,苦口湯劑,有難連進,限數日姑爲停止,人蔘粟米飮,竝爲進御,宜當矣,敢此問安。答曰,知道。無事矣。
禮曹啓曰,咸鏡道七月令封進薦新生鰱魚,今日來到,故纔以初十日薦新之意,入啓,而一邊分付奉常寺矣。卽接該寺所報,則生鰱魚開封看色,則非但封表之虛疏,不謹照氷,皆爲腐傷,陪持人所告內,遠路驅馳,以致腐傷云,故陪持人拘留本寺,如是馳報云矣。宗廟薦新之物,何等重大,而封進官不能檢飭,致令陪持人,有此不謹之失,其爲痛駭,有非尋常,當該封進官,從重推考,陪持人,非該寺所當拘留,移送刑曹,依法治罪,而生鰱魚,則還爲下送,令本道,急速精備改封進,何如?傳曰,依啓。事之驚駭,莫此爲甚,當該封進官,先罷後推。
傳曰,昨日以生鰱魚不謹照氷,以致腐傷事,有封進官先罷後推之命矣。今觀罷推傳旨,至於六邑之多,六邑守令之一時遞易,亦涉重難,宜有變通之道,而薦新改封,前所未有,則不可推考而止,令禁府,竝拿來,決杖放送,一以重事體,一以除迎送之弊。
府啓,忠淸監司李萬元,鎭川縣監閔宗魯,請罷職。措辭見上答曰,不允。末端事,依啓。
院啓,方伯爲任,職兼外臺,彈壓一方,按察諸邑,苟非仁威竝行,廉平素著,莫宜是居,其不可人人而濫授也,明矣。新除授慶尙監司兪集一,旣無才局之可稱,又乏聲績之可記,而曾典東邑,厚招肥己潤屋之誚,後守西州,亦著驅民投水之罪,擧此兩款,其行己之不廉,爲人之殘酷,斷可知矣。及授本職,物議喧藉,攬轡澄淸,承流宣化之責,決不可付諸此人,請慶尙監司兪集一遞差。生民休戚,係於守令,而至於牧府,異於縣邑,若非踐歷旣優,名望允洽者,不可驟擢也,決矣。新除授仁同府使崔廷龍,性本迂疏,地望且微,堂下履歷,已無可稱,堂上資級,亦非楷梯,躐授本職,有壞官方,觀其爲人,不合字牧,請仁同府使崔廷龍遞差。楊根縣監李涑,性近顚狂,年且衰暮,觀其擧止,不似官員貌樣。初頭筮仕,人皆嗤點,而頃除臺監,同列羞與比肩,及授本職,物情莫不爲駭,請楊根縣監李涑,罷職。臺監之職,古稱殿中御史,而與臺憲少有差別,論其地望,淸而且要,語其責任,不輕而重,古者落簡漆門之風,今不可復見,而檢察朝儀,不能禁止紛亂,回倉頒祿,亦不能摘發奸濫,此由於碌碌庸瑣之流,冒居是職,人望見輕於周行,威令不行於下吏,故也。臺監之設,豈端使然哉?且近來居是職者,準朔則必除守令,或有準朔而啓達者,此乃守令之楷梯,則銓曹尤宜愼簡,而全不擇人,苟然充數,至令淸要之職,反爲冗官,其流之弊,及於生民,非所以重官方·擇守令之本意。自今以後,南武監察,以曾經三曹郞官者,擬差,文監察,以地望可合,出入三司之類,塡差事,請令該曹定式擧行。答曰,不允。兪集一請遞之論,極涉不韙,亟停勿煩。末端事,令該曹稟處。
禁府,權繼昌拿囚。啓。
注書李明浚服制,代假注書呂渭良。
正言李聖肇啓曰,臣以新除授慶尙監司兪集一遞差事,論啓矣,伏承聖批,以請遞之論,極涉不韙,爲敎,臣不勝瞿然惶悚之至。夫方伯之任,委寄不輕,則決非人人之所可冒據,而集一之曾典金城時,臣有往來境內之事,飽聞其肥己潤屋之謗,尋常唾鄙其行己,且宰安州,不善賑飢,飢民沈水之語,入於繡衣書啓,以此見罷,如使繡衣,不爲爽實,則臣於是,亦知其爲人之殘酷也。以臣之愚見,按察一藩之責,決不當畀諸如此不廉殘酷人,故竊附有懷必陳之義,不揆愚枉,敢此論列,夫焉有一毫私意於其間,而不惟不賜允兪,反下未安之敎,臣竊惶霣,繼之以訝惑也。新進空疏之言,終不槪於聖心,而在殿下優容臺閣廣開言路之道,恐不宜斥之以不韙之目,遽加摧折也。此無非臣之無似,平日不能見信於君父之致,臣何顔面,復叨臺端乎?請命遞斥臣職。答曰,勿辭。退待物論。
決杖守令六邑,安邊府使梁聖揆,德源府使李東振,高原郡守朴俊蕃,永興府使尹遇進,定平府使安健之,文川郡守韓。已上朝報
備邊司啓曰,今日乃賓廳日次,而纔經陵幸,別無定奪之事,來會本司之意,敢啓。答曰,知道。又啓曰,今初五日大臣·備局堂上引見入待時,戶曹參判李寅燁,以關西田稅收米,竝爲別捧留儲事,陳達,而擧行條例,則收米一款,全然落漏,戶曹判書金構,以百官祿俸復舊與否,陳稟,諸臣,以仍存月俸爲當,則自上以仍存爲敎,而擧行條件,則以議于廟堂商量處之,書出,入侍承旨·注書,難免不察之失,竝推考。此兩款改付標啓下,何如?答曰,允。備局
戶曹啓曰,故扈聖功臣鰲城府院君李恒福,恩賜田結,尙未準受矣。黃海道新溪縣,數外官屯田畓,竝六十二負七束,自本家望定願受,依例折給,何如?傳曰,允。戶曹
傳曰,觀武才,自是詰戎之政,本非豫大之事也。自丁丑以後,累朝尋常爲之,而昨年單技試才之時,儒生有所創見,至謂玩物,今日詰戎,不亦難乎?國之大事,在祀與戎,唐之太宗,身致太平,而猶令武士習射於殿庭,安不忘危者,自昔然矣。其不可以久無金革之警而歇視也,明矣。況甲戌觀武之後,今已七年,而連仍凶荒,不得爲之,武藝之久廢,軍政之落莫,不可不念。春塘臺親臨觀武才,以今月念間擧行事,分付本兵。禮曹
兵曹啓曰,命下矣。卽令日官推擇吉日,則今八月二十四日及二十八日平吉,其餘則無可合之日,此兩日中定以何日乎?敢稟。傳曰,十九日二十日及二十三日中,何日無大端拘忌耶?
兵曹啓曰,卽招日官問之,則十九日月破天賊,二十日十惡,卄三日月忌受死,俱有大段拘忌,此三日決不可爲之云,何以爲之?敢稟。傳曰,二十四日定行,可也。禁營謄錄
上在昌慶宮。停常參·經筵。
下直,黃海兵使洪以度,杆城郡守李東亨,玉浦萬戶林杞,木浦萬戶李攀龍,固城縣令金重泰,大同察訪洪大猷,機張縣監韓廷弼,栗峯察訪尹景勳。
禁府都事徐宗績,前黃海兵使柳星彩拿來事,出去。
奉常主簿鄭斗平,柴場監刈事,坡州地出去。
中殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,至一升三合,粟米飮八合,肉味亦有所進,夜間寢睡,一樣安穩云。人蔘粟米飮,依前連進,宜當,敢此問安。答曰,知道。無事矣。
校理趙泰老,兼說書洪重益三度呈辭。入啓。遞差。
備邊司啓曰,卽見禮曹草記,以薦新生鰱魚腐傷,當該封進官安邊等六邑守令,一時遞易重難,令禁府拿來,決杖放送事,傳敎矣。莫重薦新封進,如是不謹,當該官吏,難免其罪,而第各邑備送於都會,則都會官收捧封進,例也。今此封進不謹之事,當該都會官,自有其責,安邊府使梁聖揆,依當初傳敎,先罷後推,其餘各邑守令,姑爲推考,何如。傳曰,允。
吏曹判書閔鎭周上疏。大槪,伏蒙天恩,得解兼帶金吾所授資級,決無仍冒之理,且以銓注失當,至速臺評,而寬貰太過,一啓卽止,在臣廉義,尤不敢幸其苟免,仍因蹲據,狼狽之極,不得不復此呼籲,伏乞將臣崇政濫資,亟命收還,遞臣銓衡重任,以伸臺議事。入啓。答曰,省疏具悉卿懇。卿其勿辭,安心行公。
訓鍊都正李基夏辭職上疏。入啓。答曰,省疏具悉。卿其勿辭,從速察職。
政院啓曰,近因禁府堂上之遞易,非但科獄罪人,久未用刑,他餘罪囚之推覈,亦多稽滯,事極未安,同義禁金載顯·李光迪,竝卽牌招,以爲趁速開坐之地,何如?傳曰,允。
瓮津縣令李苾,靑巖察訪孫景錫,差使員上來。
府啓,請忠淸監司李萬元罷職。措辭見上頃者白川士人閔憲朝,被杖於積城縣監鄭度長之說,傳播京中矣。日昨茶時,憲朝代奴呈狀內,渠之上典,今月初一日,行過楊州地,路逢積城縣監,遙聞辟除之聲,而謂非堂上守令,不卽下馬,度長,遽爾發怒,使下人十餘輩,驅迫捽下,以前導使令所持之杖,無數亂打,至於流血,僅僅舁歸,不能運動,不得親自呈訴云。以此觀之,憲朝之受杖,果是實狀,堂下官元無犯馬之規,而度長,以法外之事,重杖士夫,略無顧忌,擧措悖妄,聽聞俱駭,請積城縣監鄭度長,罷職不敍。答曰,不允。
正言金相稷啓曰,昨者同僚,以慶尙監司兪集一肥己潤屋之誚,及驅民投水之罪,有所論劾,而臣之愚見,竊有所不可苟同者。蓋集一之曾典東邑也,臣未聞有肥己潤屋之誚,而只聞其十考十上表著之績而已。至於西州投水之說,則其時御史書啓及集一自列之疏,備陳委折,而已經睿覽,到今追論,亦涉已甚。且集一之有才諝,縉紳之間多有稱許者,廟堂之議,皆以爲可合此任,而筵席諸臣,亦爲繼達,則今此請遞之論,臣未知其得當也。臣之意見,旣如此,決不可苟然隨參,請命遞斥臣職。答曰,勿辭。退待物論。
咸鏡監司書目,道內農事形止,及七月十九日,三·甲兩邑闔境,連夜下霜事。
以兵曹草記,春塘臺親臨吉日,今月二十四日定行事,允下。
開城留守書目,去月二十二日以後,東風連吹,畓穀則爲風所傷,豆太段,擧皆萎黃,結實無多,前頭民事可慮事。
江原監司書目,平海等十四邑呈,以蟲災孔慘,田畓各穀,盡爲蠶食,民事誠爲竭悶事。又書目,鐵原等官呈,以惡虎尙未寢息,囕殺人命,至於九名之多,事極驚慘事。
禮曹啓曰,命下矣。自前春塘臺時,例以文臣與儒生輪回對擧,而甲戌三月,以文臣對擧,今番則儒生庭試當次,以此磨鍊擧行乎?敢稟。傳曰,依爲之。
兵曹,武科初試規矩,柳葉箭一巡三中,六兩三矢具百三十步,片箭一巡二分,騎蒭一次二中,四技取二技,落點。
漢城參軍鄭重胤,山訟摘奸後,入來。
掌令鄭必東上疏。大槪,臣猝患嘔泄之症,昏倒牀席,人鬼未分,懇乞聖慈,遞臣職名,仍治臣罪,兼陳瞽說,以備裁幸事。入啓。答曰,省疏具悉。譴罰已行,何必終棄,而緩獄之說,實未可曉也。爾其勿辭,調理察職。已上朝報
禮曹啓曰,今年正月本曹,以殿庭軒架及永昭殿大祭時軒架稟告,而因傳敎議于大臣,則以爲,姑待秋成,年事登熟,民生奠安,始擧曠闕之禮,實合事宜云云,而有依議施行之敎矣。卽今秋成已近,農事雖或免凶,亦不可遽謂登熟,而前頭聖誕稱賀之時,動樂一款,旣有歲初所定奪,則事當更爲稟旨,故敢此仰稟。傳曰,姑待明秋稟處。禮曹
兵曹啓曰,今此觀武才規例,取考前例,則甲戌年初試時,堂上堂下武臣及各廳軍官·閑散武士等,竝爲試取,而禁衛營·訓鍊都監·御營廳軍兵·禁軍等,亦自本軍門,只入格者入參矣,今亦依此擧行乎?敢稟。傳曰,依爲之。
又啓曰,取考甲戌年觀武才謄錄,則因扈衛大將所啓,扈衛軍官,亦爲入直闕內,則似當與禁軍一體各技試取,而元數旣多,方且開場,從今以後,抄出付料軍官,依禁軍例,一技試取事,定式施行可也事,傳敎矣。今此觀武才初試時,依此擧行,何如?傳曰,允。
傳曰,自前觀武才時賞格,不過加資·邊將及馬帖·弓矢等物而已。元無取用經費之事,而惟獨綿布之賞,最夥,近因木花之失稔,綿布遺儲,不敷,戶曹有難擔當,不可無變通之道。戶曹·兵曹·禁衛營·訓局·御營等五處,綿布取用,則一衙門,以費不多,可無獨辦難支之患矣。依此擧行事,分付。禁營謄錄
兵曹啓曰,今此觀武才初試,今月十七日,訓鍊院·慕華館兩處分所,依前例,試官差出設場之意,敢啓。傳曰,知道。兵曹謄錄
上在昌慶宮。停常參·經筵。
右議政申琓,繕工提調李光夏,假監役趙以初,禮曹參議金鎭圭,正郞金遇華,順陵陵上莎草枯損處奉審事,出去,京畿監司柳之發,右議政陪行事,出去。
中宮殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,比再昨有加,而自初昏,右邊脚部髖骨上前日所痛處,又有酸疼之候,新舊腫口間,且有浮氣,按之作痛,夜間肌熱虛煩,寢睡不得安穩云,臣等不勝憂悶之至。與諸御醫商議,則以爲此等症候,自前作歇無常,姑以金銀花茶,調牛黃,間間進服,以爲淸熱之地,更觀今明日痛候加減,議定鍼藥宜當云矣,敢此問安。答曰,知道,無事矣。
寅火堡萬戶具台柱,祥雲察訪牟世蕃,差使員上來。
京畿監司柳之發,落後入來。
政院啓曰,卽伏聞左參贊尹拯,爲省丘墓,數日前來到交河地云。係是儒賢去就,敢此仰稟。傳曰,今聞卿來在交河先山云,寤寐思想之餘,心之欣幸,曷有其極?卿其體此至意,展省後幡然造朝,毋孤虛佇之望事,遣史官傳諭。
院啓,竝引嫌而退。論人不審,見非公議,揆以臺體,終難仍在,自守所聞,論辯頗詳,不欲苟同,其勢固然,請正言李聖肇遞差,正言金相稷出仕。答曰,依啓。前啓,慶尙監司兪集一,仁同府使崔廷龍遞差事及楊根縣監李涑罷職事,停啓。
府前啓,以國忌齋戒,今明日姑停。
禮曹啓曰,昨日因本曹草記,今番春塘臺時,儒生對擧事,命下,而又因兵曹草記,以二十四日定行矣。取考前例,甲辰·癸丑·壬戌儒生庭試,春塘臺終日設行,而壬申則第二日設行矣。今番則二十四日開場,而五日六日,乃國忌齋戒與正日,似當中止,七日,係是第二日,而於日家,有所拘忌,似不當行,唱榜之擧,宜遵舊例,終日設行,仍卽唱榜,而有非自下所可擅便,敢此仰稟。傳曰,依爲之。
正言金相稷就職。
領議政徐文重箚子。大槪,乞遞臣本兼兩職,仍令有司,勘臣罪名,以重獄事,以謝人言事。入啓。答曰,省箚具悉卿懇。意外人言,不必介懷,卿其須體至意,安心勿辭,亦勿待罪,卽起視事,以副予望。仍傳曰,遣史官傳諭。
吏曹啓曰,臺諫有闕,政事,取稟。傳曰,過國忌後爲之。已上朝報
上在昌慶宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,只是六合,米飮·粟米飮,亦不過七八合,自初昏微有寒氣,繼而發熱,熱勢甚盛,連進牛黃冷藥九味淸等藥,僅得鎭定,而終夜或睡或覺,不得安寢,新舊腫口間,浮氣不至大段,而膿汁多出,色濁,明是新膿之候,夜間嘔氣再發,吐出痰涏,曉間少進粟米飮,又爲嘔吐云。臣等不勝憂悶之至,與諸御醫商議,則橘皮竹茹湯元方,略爲加減,更加梔子羌汁炒二錢,先進一二貼,以爲淸熱鎭嘔之地宜當云。此藥,今方劑煎以入矣,敢此問安。答曰,知道。無事矣。
右議政申琓,繕工提調李光夏,假監役趙以初,禮曹參議金鎭圭,正郞金遇華,順陵陵上莎草枯損處奉審後入來。
假注書呂渭良出使,代兪彦明。
假注書兪彦明在外,代崔慶湜。
兵曹啓曰,今此武科初試,今月十七日分兩所,依前例,試官差出設場之意,敢啓。傳曰,知道。
開城敎授康友諒,報恩縣監趙鳴鳳,孟山縣監柳重亨,高靈縣監韓載,永興府使尹遇進,差使員上來。已上朝報
右議政申琓,繕工提調李光夏,禮曹參議金鎭圭啓曰,臣等進詣順陵莎草有頉處奉審,則陵上自坤方至亥方,莎草枯死處,廣二十五尺,高十尺,土色間間露出,或有剝傷之處,而自酉申間至乾方,高五尺五寸,自癸方至寅方,高六尺之上枯損處,廣十尺七寸,高七尺,自寅方至乙方枯死處,廣十七尺,高五尺,封土間間剝傷,自巳方至午方,亦有間間枯損之處,以卽今所見言之,則不但莎草之枯損,陵上前後封土,仍莎根之枯死,頗有剝落之漸,極爲未安,修補之擧,有不可已,令該曹擇日擧行,何如?答曰,依啓。
禮曹啓曰,仍大臣以下奉審後啓辭,順陵陵上莎草,擇日修補事,啓下矣。修補吉日,令日官推擇,則來十月初六日卯時爲吉云,以此日時擧行,而事目,隨後磨鍊之意,敢啓。傳曰,知道。禮曹謄錄
上在昌慶宮。停常參·經筵。
慶安察訪宋堯卿,差使員上來。
下直,寶城郡守黃鐸,黃州判官金昌說,白峙僉使安垞。
中宮殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進八合,米飮五合許,夜間寢睡,頗得安穩,肌熱之候,不至大段,而曉後微似虛煩,金銀花茶,調進牛黃二分云。臣等與諸御醫商議,則以爲,水刺厭進,雖爲一樣,當此濃汁多出,氣血虛脫之時,扶元托裡之劑,不宜久停,前進十全大補湯元方,川芎三分加入中,去半夏·陳皮,更加貝母·羌汁炒一錢,連翹七分,連爲進御宜當云。此藥今方劑煎以入矣,敢此問安。答曰,知道。無事矣。
政院啓曰,吏曹郞廳來言,今日爲政事,命下,而吏曹判書閔鎭周,參判李益壽,俱以情勢難安陳疏,參議權尙夏,在外,不得開政云。判書閔鎭周,參判李益壽辭疏,今方捧入,疏批已下後,卽爲牌招開政,何如?傳曰,允。
吏曹判書閔鎭周上疏。大槪,臣之格外濫資,決無仍冒之理,而封章陳懇,未蒙開許,一倍窘蹙,益無所容。且被憲臣之疏斥,尤不敢晏然仍據於銓衡重地,伏乞將臣本職,亟賜遞改,仍命回收新授資級,以重官方,以安微分事。入啓。答曰,省疏具悉。卿其勿辭,從速行公。
正言金相稷上疏。大槪,乞蒙恩遞,俾伸至情事。入啓。答曰,省疏具悉。爾其勿辭,往省焉。
兵曹判書吳道一上疏。大槪,臣於臺臣之疏,有難安者,乞蒙遞職勘罪事。入啓。答曰,省疏具悉。卿其勿辭,安心行公。
刑曹判書金鎭龜上疏。大槪,三疏承批,慰勉愈至,不宜更籲,而軍門之事,近尤緊急,秋曹之務,亦不可久曠,且値虹流之晨,未遂嵩呼之列,伏乞亟遞臣本兼兩任,仍治臣虧失分義之罪事。入啓。答曰,省疏具悉。卿其須勿固讓,安心行公。
京畿監司書目,龍仁縣令趙正誼,本月十一日遭承重祖母喪事。
吏曹參判李益壽上疏。入啓。答曰,省疏具悉。卿其勿辭,從速察職。
右議政申琓箚子。大槪,昨於奉審歸路,得見領相箚本,臣亦有不敢自安者,乞賜斥退,以安微分事。入啓。答曰,省箚具悉卿懇。卿之引嫌太過,須體至意,安心勿辭,速出行公。仍傳曰,遣史官傳諭。
左議政李世白箚子。大槪,敢陳難安情勢,懇乞亟賜斥免事。入啓。答曰,省箚具悉卿懇。卿之引嫌太過,須體至意,安心勿辭,速出行公。仍傳曰,遣史官傳諭。
大司成尹德駿上疏。大槪,科時正草紙敦好之弊,愈往愈甚,請用一切之法,以爲痛革之弊事。入啓。答曰,省疏具悉。疏辭,令該曹稟處。
輔德李震壽上疏。入啓。答曰,省疏具悉。疏辭,予當留意焉,爾其勿辭察職。
明日大殿誕日陳賀時,開門差早。
謝恩,知經筵閔鎭周。
持平兪命凝上疏。大槪,敢陳血懇,冀蒙恩遞,略附區區愚見,以備裁擇事。入啓。答曰,省疏具悉。疏辭,令該曹稟處。下款事,因科獄尙未究竟,不得試士,無乃近於因噎而廢食乎?予未知其得當,爾其勿辭,從速察職。
府啓,忠淸監司李萬元罷職事。積城縣監鄭度長罷職不敍事。措辭竝見上答曰,不允。末端事,依啓。
工曹判書申汝哲上疏。大槪,痢患苦劇,軍務方殷,亟罷臣職,安意就盡事。入啓。答曰,省疏具悉卿懇。痢患如此,予用慮念。卿其安心勿辭,調理行公。仍傳曰,遣御醫看病。
戶曹參判李寅燁上疏。大槪,臣於臺疏,有不可晏然者,乞遞職名,以謝人言事。入啓。答曰,省疏具悉。卿其勿辭,從速察職。
謝恩,修撰李觀命。
校理林濩上疏。大槪,臣舊患風漸,猝然發動,肌膚牽掣,手足麻痺,顯有猝中之勢,加以自數日前重得泄瀉,仍成血痢,度數無算,飮啖專廢,筋力澌盡,昏倒直廬,人鬼未分,不得不陳疏徑出,乞蒙恩遞,俾尋生路事。入啓。答曰,省疏具悉。爾其勿辭,調理察職。
政院啓曰,今此春塘臺儒生試取,以終日設行事,因禮曹草記,纔已啓下矣。取考謄錄,則開場第二日設行儒生對擧,已成近例,而二十五日國忌齋戒,二十六日正日,二十七日有日家拘忌,二十八日乃是無故應行之日,而該曹旣以終日設行之意啓下,故京外儒生,未能的知某日,且應行節目,亦多前頭擧行之事,以二十八日設行之意,分付該曹,何如?傳曰,開場之後,別無更擇吉日之事,則二十七日,乃第二日,當爲設行庭試,而第各樣武藝之畢試於二日之內,有未可必,以二十八日設行,可也。
掌令鄭必東啓曰,臣於日昨,猥將賤疾,仰瀆宸嚴,略以草草數語,附陳疏末,固知不摡於聖心,而及奉批旨,不惟不加之罪,旣賜開釋,又命調理察職,奉讀以還,惶感無地。繼伏見大臣之箚,首尾語意,無非譏切臣身,臣誠不勝其瞿然訝惑之至。今此科獄,實是三百年來所無之大變也。凡有人心者,孰不憤惋,而按法正罪,不容少緩。獄事之初發也,大臣主張建議,卒使換封妖惡之徒,情節畢露,伊時輿論,莫不爲快,而及其試官用情之迹,繼露於後也,汲汲陳達榻前,必欲歸重於謄紙,與柳重茂疑亂之言,大略相符,而推覈之際,罪人之名一出,則乃大臣之女婿也。罪囚輩奸情陰袐,百計煽惑,必欲撼搖按事之臣,以爲延拖時月之計,則殿下之所以許遞在外之判事者,其意蓋在於速完獄事,而大臣,又必以嫌礙多端之人,擧爲首薦,遂致獄事遷就,究竟無期,何其與前日嚴治姦惡之獄者,相反至此哉?大臣本情,雖斷斷無他,執迹而觀之,欲人之無疑也,難矣。設令數三宰臣,皆有嫌礙,裁稟聖旨,別樣變通,亦豈無其道?明知其必不行公,塞責擬望,終至於乍授旋遞,此果誠實底道理乎?今反以按問參涉,發露端緖,而爲衆謗叢的等語,欲爲自辯禦人之資,臣實莫曉其故也。至於吏曹參判李益壽之疏,則尤有所未解者。判義禁之作一虛窠,固已久矣,次官代行,初出於不得已,而今則代行之次官,亦已見遞。重囚讞獄,更無其人,則其爲緊任,莫此爲大,而乃於開政之日,閑漫闕員,無不差出,而獨於此窠,無端不爲擧論,其意所在,實未可知,而終又以一政未差,胡大故也,爲言,國家刑獄之政,科場姦濫之罪,視若薄物細故者,抑獨何哉?以此而謂臣脅持,多見其苟且不成說也。乃若朴泰淳之刊行僞詩,實是士林之所共憤惋者,而必欲歸之於無情之科,誠可異矣。藉令泰淳此擧,實出於無情,誣及先賢,關係非細,非特語言薄過而已,何可諉之以薄施譴罰,敍命已下,而肆然復擬於承宣·方伯之望乎?此其事理,不啻明白,而猶欲費力分疏,何其昏蔽之甚而不自覺也?臣以無狀,濫廁言地,憂憤所激,妄觸時諱,一言纔發,譏責四至,臣何敢淟涊冒居於臺次乎?請命遞斥臣職。答曰,勿辭。退待物論。
藥房口傳啓曰,卽伏聞入診醫官崔聖任等之言,自上有膈間痞滯之候,童便調蘇合元五丸進御,而猶未鎭定云,臣等,伏不勝驚惶之至。諸御醫等以爲,藿香正氣散,不可不及時進御云,故一貼今方劑煎,而臣與諸御醫入診之意,敢啓。傳曰,知道。藥房都提調以下入診時,政事姑罷,政官留門出送,後日開政事,榻前下敎。
大殿·中宮殿·世子宮·嬪宮,藥房·政院·玉堂問安。答曰,知道。
藥房再啓曰,臣等入診退出後,與諸御醫商議,則以爲,上候大寒戰後,旋又嘔吐,繼而發熱,煩渴思冷,連進茶飮,肌體烘熱,脈度洪數,此是重感風寒,未卽發散之致。人蔘敗毒散,加乾葛·蘇葉·黃芩各一錢,先用一貼,以爲取汗解表之地,宜當云。此藥今方煎入之意,敢啓。答曰,知道。已上朝報
禮曹啓曰,大殿誕日及秋夕進上內資寺所封香醞,色味不好,莫重進上,如是不謹,不可無警責之道,當該官員,從重推考,何如?傳曰,允。禮曹
傳曰,咸鏡道誕日方物中,中宮殿剪子八把,世子宮黃毛八條,姑無復舊之事,而如是依前封進,似是錯認之致,竝爲還送。禮曹
有政。吏批,以李勛相爲繕工假監役,金世衡爲庇仁縣監,兪命弘爲奉常正,朴弼明爲說書,申潚爲內侍敎官,金楙爲繕工監役,宋奎炫爲積城縣監,李大成爲正言,柳以元爲鎭川縣監,宋相曾爲龍仁縣令,沈極爲安邊府使。
刑曹判書金鎭龜疏曰,伏以,臣三疏承批,不惟辭不獲命,所以慰諭敦勉,愈往兪摰,臣仰感聖恩之隆厚,俯愧蟻誠之淺薄,情窮理迫,氷炭交中,不宜更事陳籲,而終亦不敢黽勉冒出,則煩猥之誅,有不可避也。然臣辭渴意盡,從前苦語悲懇,未蒙恩慈之垂諒,今亦豈有他語哉?惟是臣受恩之久,顧無絲毫裨補,由臣之故,有辱聖朝者不小,此其爲罪,萬死猶輕。臣雖未得卽伏刑章,若能解脫匪據,杜門斂迹,以省宿愆,以勵晩節,則東隅之失,庶幾少收於桑楡,勿論在今與在後,人且欽仰而稱之曰,盛世之所以克昭平明之理者,如此,大德之於微物,所以終始其保全者,如此。夫然則此雖不足爲臣萬一酬報之圖,而其視爲累而貽譏,則亦相遠矣。今臣之辭,非獨爲臣一身地,臣所叨軍門常時事務,無甚繁緊,而簽兵之政,方秋爲急,今又親臨試才迫期,應試諸校,須至及時整飭,査覈之擧,尙稽,適經陵幸,遠民上言,多已啓下,亦宜趁早覆處,而臣缺浹月屛伏,一任瘝廢,私義之難安,雖不暇論,官事之受病,有難勝紀,急速處分,所不可已。且竊伏念聖算無彊,誕辰載屆,臣子抃祝之誠,庸有其極,而臣之蹤跡,不敢進身於天陛,以備嵩呼之列,禮闕情阻,尤增悚蹙。伏乞聖明,俯賜鑑察,亟命鐫遞臣本職及兼任,仍治臣虧失分義之罪,以便公私,不勝大幸。臣無任隕越祈懇之至,謹昧死以聞。批答見上
輔德李震壽疏曰,伏以,臣忝叨本職,已匝四箇月,而坤殿違豫,首尾半年,王世子侍藥憂惶之中,輟講已久,承瞻玉色,亦無其便,微臣鬱紆之忱,已不可勝言,而缺因大臣陳達,聖明開納,昨始缺數行陪於講席之末,心焉如結,罪猶自知。仍念開講之時,不可缺將費累日,虛帶職名,有所不敢,伏乞聖慈,俯諒微懇,亟賜遞改,以便公私,不勝萬幸。且臣有區區愚見,敢此附陳於乞免之章,伏願殿下垂察焉。臣竊覵王世子溫仁成性,而德至純矣,誠孝出天,而行至高矣。每於离筵出入之際,未嘗不心悅誠慕,思欲竭忠殫智,以塞萬一於輔導之責,而顧臣學識滅裂,孤負職任,只自逐隊而隨行,未效闡微而討奧,居常愧懼,若無所容。噫嘻,講官之設,豈亶使如臣輩流,充位備數而止哉?缺論擇師保輔皇儲之道,而有曰其所以敎者,不過記誦書札之工,未聞缺禮義之習,僚屬具員,而無師傅之嚴,講讀備禮,而無箴規之益,味斯言也,所重在於保傅,而不在於僚屬,所急在於箴規,而不在於講讀。卽今輔導之第一務,其不在於保傅之箴規乎?竊念贊善臣尹拯之道德行誼,爲世所宗,業已殿下之所深知,實非臣淺識,所可形容於言語文字之間者也,殿下如欲爲春宮求得保傅之賢,捨斯人其誰哉?今聞拯,爲省其丘墓,適到近畿,若於此時,殿下,盡誠禮而招之,春宮,遣宮僚而迎之,虛佇聖心,以必致爲期,則恩摰義篤,豈無幡然之望乎?噫,凡人敎子,必就良師,殿下訓誨春宮之至意,獨何難於致此養德之一君子耶?拯之來到,今已有日,尙未入於殿下之聞,此則左右之過也。拯,年逾七十,餘日無幾,若失此會,殿下雖欲更致其誠禮,春宮雖欲一見其德容,將何得乎?此臣所以臨發封疏,不避煩猥,而仰聞於聖聰者也,惟殿下,勿以人廢言。臣無任屛營祈懇之至,謹昧死以聞。批答見上
正言金相稷疏曰,伏以,臣父累經水土之邑,受傷非細,濕痰所注,便卽牽痛,而每當盛暑隆寒,輒益苦劇矣。赴任西邑之後,自前月間,又得右手不仁之症,艱於屈伸,不能運用,人言此病,雖是痰症,而風漸亦甚可慮,若不趁時治療,則將作難醫之疾云。臣自聞此言,憂煎實甚,人子情理,不能自抑,方欲將醫下去,以爲及時調治之計,而顧臣所帶言職,實缺決不可仍帶往來於近千之程,敢此呼籲於天地父母之下。伏乞聖慈,俯諒至懇亟許遞改,俾得及時下去,專意救護,以伸至情。缺批答見上
藥房入診入侍,提調李彦綱,同副承旨南正重,假注書尹東魯,記事官尹志和·金興慶,醫官崔聖謙·丁時梯·韓俊興·李應斗·全世弘·李重蕃·李時弼·鄭麟祥·崔尙熽。上方臥寢牀,而不脫網巾矣。上曰,症勢已言於醫官,而更爲嘔吐矣。彦綱曰,臣等伏聞醫官出傳之言,而缺數行彦綱曰,首醫纔已入診,而追後入侍之醫,亦診候,何如?上曰,依爲之。彦綱曰,近日日候不調,感冒風寒,致此不寧之候也。正重曰,只緣向日之勞動,有此愆候也。金世弘,入診而退曰,此不過一時偶感,而卽今脈度微矣。鄭麟祥入診曰,感有未解,脈度縮伏,稍爲和解,則好矣。彦綱問於宦侍曰,頭部有汗氣乎?對曰,微有汗氣也。彦綱曰,藿香正氣散,已爲煎來,進御似當矣。上曰,此時則難進矣。遂退出門外。
都提調徐文重,副提調嚴緝,留門入來,以承傳色啓曰,臣等來詣閤門外,入侍之意,敢啓。傳曰,入侍。是時三更將盡矣。
入診入侍,都提調徐文重,提調李彦綱,副提調嚴緝,假注書尹東魯,記事官尹志和·金興慶,醫官崔聖任·丁時梯·李應斗·鄭麟祥。彦綱曰,煩悶之候,卽今何如,而且有汗氣乎?上曰,頗爲煩鬱,而無汗氣矣。彦綱曰,膈間有痞氣乎?上曰,不然矣。文重曰,此時,何如?上曰,汗氣小出後,稍愈矣。彦綱曰,滯氣,何如?上曰,滯氣則無矣。文重曰,卽今熱候,何如?上曰,寒氣纔已鎭定,而有煩悶之症矣。今又小減矣。文重曰,醫官之退出已久,更令入診,何如?上曰,依爲之。崔聖任入診曰,卽今脈度,稍似舒暢,而猶有熱候矣。惡心之症,視初,何如?上曰,猶有惡心之症矣。文重曰,寒縮,外感之候也,發表之劑,當速爲進漸矣。崔聖任曰,藿香正氣散,乃是和解外感之劑也,進御,宜當矣。上曰,嘔氣難定,不堪服藥矣。上命進西果冷茶。丁時梯曰,脈候稍愈,而似是挾食感冒,流散之劑,當爲進御,若進此藥,則汗出而胃和矣。鄭麟祥曰,當初入診時則脈度,沈伏矣。卽今則浮洪,當服溫散之劑矣。文重曰,臣等當退而議藥矣。上曰,唯。遂退出。燼餘
上在昌慶宮。停常參·經筵。
掌苑別提柳尙重,果園摘奸事,開城府出去。
瓮津縣監李苾,靑巖察訪孫景錫,差使員還下去。
下直,三嘉縣令李命熙,遂安郡守吳遂雄,月串僉使朴世禎,方山萬戶趙光烈,利城縣監趙卿一。
大殿·中宮殿·世子宮,政院·玉堂·二品以上·六曹·大司諫問安。答曰,知道。中宮殿·世子宮,藥房問安。答曰,知道。嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?伏聞初更末入侍醫官所傳之言,人蔘敗毒散進御後,連有汗氣,潮熱煩渴之候,頗似減歇云,夜間寢睡,亦復如何?臣等,與諸御醫,趁早入診,詳知症候後,議定繼進之藥,宜當。中宮殿症候,伏聞醫女來傳之言,昨日水刺所進,與前一樣,而夜間寢睡,虛煩不安,新舊腫口近處浮痛,漸似有加,膿汁色濁多出,脚部委中穴近處,酸痛苦劇,不能轉側云,臣等不勝悶慮之至。與諸御醫商議,則以爲,腫口近處,尤甚作痛處,阿是穴二三處,如前受鍼,右邊三里絶骨,亦爲受鍼,以爲疏散毒氣,宜當云。時刻,當隨時爲之矣,敢此問安,竝爲仰稟。答曰,知道。寢睡,比昨稍安矣。
左副承旨趙泰東上疏。大槪,臣昨於直廬中,重感風寒,症情十分危劇,今方扶舁還家,而出納重地,不可暫曠,玆敢疾聲哀籲,祈蒙恩遞事。入啓。遞差。
禮曹參判趙相愚三度呈辭。入啓。遞差。
政院啓曰,再昨入診時,判義禁,後日開政差出事,命下矣。昨日則與誕辰相値,今日當爲開政,而判書閔鎭周,參判李益壽,陳疏到院,今方入啓,待批下後,政官竝牌招開政,何如?傳曰,允。
吏曹判書閔鎭周辭職上疏。入啓。答曰,省疏具悉卿懇。卿其勿辭,從速行公。
吏曹參判李益壽上疏。大槪,情迹危蹙,冒死瀆擾,乞蒙恩遞,以安微分事。入啓。答曰,省疏具悉。卿其勿辭,從速察職。
今日入診時,春塘臺試才,以二十八日退行事,榻前下敎。
今日中宮殿阿是穴受鍼姑停事,榻前定奪。
府啓,請忠淸監司李萬元罷職。措辭見上答曰,勿煩。
京畿監司書目,楊州牧使柳星漢,家在公州,母病極重,決不可任意許由,又不可抑情察任,不得已罷黜事。
大殿,藥房·政院·玉堂夕問安。答曰,知道。
藥房再啓曰,臣等入侍退出後,與諸御醫商議,則以爲,卽今玉候,連有汗氣,肌熱·煩渴·惡心等症,皆得減歇,而脈度猶未和緩,小便色赤一樣,此由於餘熱未能淨盡之致,小柴胡湯,加麥門冬一錢,山梔炒·黃連·羌汁炒·黃柏鹽酒炒各七分,連進三貼,宜當云。此藥卽爲劑煎以入之意,敢啓。答曰,知道。
謝恩,右承旨李壄。朝報
有政。吏批,以申垕爲奉常主簿,李宏爲楊州牧使,朴泰遠爲禁府都事。
上在昌慶宮。停常參·經筵。
繕工奉事李宇春,草薍監刈事,高陽地出去。
假注書呂渭良書啓,臣承命更往于交河縣法興村舍左參贊尹拯所住處,傳諭聖旨,則以爲,臣昨於近侍回還之後,卽當陳章待罪,而澌頓昏瞀,不能自力,方在兢戰之中矣。卽者近侍,又復跋來,十行溫綸,申賜寵命,是何聖明之加禮於一介草莽賤臣,至於此極耶?臣誠惶惑,繼以感泣,方寸惝怳,不能自定。況此聖敎隆重,實非螻蟻微物之所敢承當,跼天蹐地,尤不知所以容措也。兩日之間,再蒙異數,精魂震悸,若將殞絶,末由畢露,方具猥疏,隨當封進,無任伏地戰灼之至云矣,敢啓。傳曰,知道。
吏曹啓曰,司諫院啓辭,自今以後,南武監察,以曾經三曹郞官者擬差,文監察,以地望可合,出入三司之類塡差事,請令該曹定式擧行事,令該曹稟處事,命下矣。殿中御史爲任,地望自別,備擬之時,非不愼簡,而若依臺啓,必以曾經三曹·出入三司之類塡差,則許多監臺差出之際,事多窒礙,今後南武則可通三曹者,文臣則可以通淸者,抄擇備擬,似爲合宜,以此定式施行,何如?傳曰,允。
大殿,政院·玉堂問安。答曰,知道。二品以上·六曹·大司諫問安。答曰,知道。勿爲問安。
中殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?昨夕小柴胡湯進御之後,餘熱已盡和解,而夜間寢睡,亦復安穩乎?湯藥今方煎入,而臣等,與諸御醫,趁早入診,詳知症候,宜當。中宮殿症候,伏聞醫女來傳之言,昨日水刺所進,比前頓減,僅至四合許,間進米飮,亦不過五六合,初昏有虛煩之候,金銀花茶,調進牛黃膏二丸,仍得鎭定,夜間寢睡頗安,腫口近處及脚部酸疼之候,稍似減歇云,臣等與諸御醫商議,則湯劑,近因苦口,停止矣。卽今膈間不利,水刺厭進,皆由於濕痰停滯上焦之致,六君子湯,加桔梗一錢,神曲炒·砂仁炒硏各五分,連進數貼,宜當,敢此問安,竝爲仰稟。答曰,知道。寢睡安穩,症候比昨差勝矣。
府啓,以國忌齋戒,今·明日姑停。
傳曰,史官一員待命,騎馬三匹立之,崇陵忌辰祭所內摘奸。
禮曹啓目,粘連啓下是白有亦,觀此大司成尹德駿疏本,則極言正草紙敦好之弊,請令該曹,紙樣,必從極狹至薄,打印之際,有容私故饒而見覺者重罪,掌印之官,合考之時,紙品取好者,文雖可惜,書以紙好而黜之,監試試紙,令該曹分送紙樣於諸道,試紙之造,準此罔違,已造於令前者,毁而改造,如有圖囑打印,而幸參一等者,罪其掌印之官,削其登榜之名,其爲利益,不但在於士子之易辦試紙亦爲白有臥乎所。試紙過好之弊,其來已久,自庚子以後,本曹與臺閣·政院·大臣·筵臣,或陳啓而論之,或登對而言之,犯禁擧子停擧,踏印四館科罪,冒參者拔榜,試官論罪之令,前後每每申飭,而又入於科擧事目是白遣。所謂見樣紙,例自本曹,以長興庫進排草注紙,踏印付四館,所以爲遵用之地,則四十年間,諸臣所定奪,朝家之所禁斷,可謂更無餘蘊是白乎矣。禁令不行,紙品常患過厚,此皆由於大綱不擧,百事解弛之致,其爲寒心,不亶在於年少儒生是白在果。況此所謂罪掌印之官,以紙好黜之云者,元非今日之所創論,而紙樣狹薄,亦是流來例規,則今雖嚴飭,難保其又不如前日。且今去試期,只隔旬餘,外方儒生之持其已造之紙而來到者,必令一依紙樣而赴場,則不無狼貝之患,雖以京居者言之,許多試紙,亦難一一依見樣造出於一旬之內,在前亦以臨科嚴禁厚紙之故,薄紙之價,比前尤高。筵臣有所陳達,則卽今事勢,恐或如前是白乎矣,今此所陳,旣係舊法,則更爲申飭,亦合事體是白乎旀。至於監試試紙,送樣於諸道云者,産紙之邑,其數甚多,勢難一一分送,監試之期,亦且尙遠,爲先以嚴飭匠手,切勿厚造之意,知委諸道爲白乎旀,若其一等削榜事段置,亦是前日筵臣所建白,而果係犯禁,則似不當以其高下,有所區別,毋論等第之高下,一切禁斷事,前頭添入於科場事目,何如?啓依允。
領府事南九萬箚子。大槪,今日問安,病作不得進參,不勝惶恐。伏俟鈇鉞之誅,仍陳病昏實狀,兼帶諸司提調,伏乞竝命先許遞改事。入啓。答曰,省箚具悉卿懇。有疾未參,別無所傷。諸司提調,亦難允副,卿其須體至意,安心勿辭,從容善攝。仍傳曰,遣史官傳諭。
掌令鄭必東啓曰,臣妄陳一疏,大觸時諱,大臣·宰臣,相繼誚讓,冒昧自列,恭俟物議,處置請出,出於意外,召牌繼降,黽勉就職,而情勢·病勢,俱難供仕,旋尋長單,縮伏度日矣。昨伏見大臣再箚,以臣避辭,謂之用意非常,聖批至以恣意駭然爲敎,宰臣之疏,又斥之以苛刻,臣不勝摡歎之至。向臣所云,皆據實狀,而猶有所不敢盡言者,自知其必不免於疲軟之譏,而大臣之言,旣如此,聖明又從而不諒,臣誠瞿然,亦不敢縷縷爭辯,以重傷事面,而第於宰臣苛刻之誚,終有所不可曉者矣。梓行逆豎編摩之書,以實先賢誣衊之言者,凡在士林,皆宜痛疾擯斥,而宰臣,必欲私護曲貸於此人,以爲寬厚之道,獨不念其事之關係於先賢耶?臣竊惜之。臣以孤根冷迹,適忝言地,目見銓注之乖舛,刑政之頹弛,愚憤所激,略獻瞽說,上勤嚴敎,下困詆斥,前後跋踕,靡所自容,不得不更爲瀆擾於靜攝之中,臣罪尤大,請命遞斥臣職。答曰,勿辭。退待物論。
大殿,藥房·政院·玉堂夕問安。答曰,知道。勿爲問安。
中殿·世子宮·嬪宮,藥房夕問安。答曰,知道。
忠淸都事書目,懷德呈,以大司憲宋奎濂辭職上疏上送事。啓。答曰,省疏具悉。卿勿過辭,上來行公。以上朝報
顯宗大王忌辰齋戒。
上在昌慶宮。停常參·經筵。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨日湯劑進御,白粥水刺,再巡進御云,夜間寢睡,亦復安穩乎?小柴胡湯,今方煎入,而臣等,與諸御醫,今日亦爲入診,詳知症候,宜當。中宮殿症候,伏聞醫女來傳之言,昨日水刺所進,幾至一升許,而夕間寒縮頗甚,移時乃定,仍有熱候,金銀〈花〉茶,調進牛黃二分矣,二更初,盡爲嘔吐,夜間寢睡,乍睡乍覺,虛煩不安,連有呻吟之聲,大便通晝夜四度,而皆爲滑泄云,臣等不勝憂慮之至。與諸御醫商議,則以爲,六君子湯,乃是癰疽家吐瀉最要之藥,而昨日煎入之後,不得進御,誠爲切悶,此藥今又煎入,隨時勸進,宜當云矣,敢此問安,竝爲仰稟。答曰,知道。日漸差勝,而寢睡安穩矣。勿爲入診。
禁府,都事徐宗績,前黃海兵使柳星彩拿來。
領議政徐文重箚子。大槪,更暴情實,乞賜鐫罷臣本職及兼帶藥房都提調之任事。入啓。答曰,省箚具悉卿懇。伊日奏達,予所詳知,則臺臣之言,豈非勒加之甚者乎?至於緩獄之說,尤未滿一哂,卿其亟遵前旨,安心勿辭,卽起視事,以副至望。仍傳曰,遣史官傳諭。
府啓,引嫌而退。宰臣自明之言,不必爲嫌,而當初緩獄之斥,終涉臆逆。請掌令鄭必東遞差。答曰,依啓。已上朝報
領議政徐文重箚曰,伏以,臣於日昨,酷被憲臣之詆斥,適値聖體違豫,憂惶嘗藥之時,袛以數行文字,草草控免,以是爲塞責蹲冒之計也,乃者玉候,已臻平復,群下焦煎之心,亦且少弛,在臣廉義,更不宜包羞忍詬,一向濡滯,益增其罪戾。玆敢投進一箚,〈悉〉暴情實,退伏私次,恭俟譴何,伏乞聖明,垂察而裁處焉。臣於六月二十五日登對時,以金吾議處照律,令次官代行,俾無滯獄之意,陳達,則自上有國綱解弛,金吾長官,作一虛窠,事體寒心之敎,臣仍以科獄不決,漸生枝節,雖以今番事言之,此異於言語相傳,毋論事之有無,作爲文字,至入於闕中,此由於長官,不爲行公,久稽獄事之致。請令政院,別諭敦責,召致判義禁鄭載禧,使之從速究獄,缺不過如斯,此果一毫彷髴缺數行之計,人之用意,吁,亦憯矣。至於判金吾薦望之事,缺半行付之一哂,今之正卿中,資歷地望,允合是任,且無嫌礙者,果有其人,則臣何必以閔鎭周,擧爲首薦乎?此蓋事勢之不得不爾也。臣於向者缺亦嘗以在外引年之人,薦爲是職,終不行公,獄事淹滯,以至於此,此莫非臣之罪也,而當時未聞緩獄之誚,到今反有嚴治之稱,則何獨於閔鎭周之薦望,而爲臣罪案耶?此臣之所未解也。然而事之是非,言之虛實,聖明在上,想必照燭,臣何敢呶呶自辯,重傷事體乎?噫,臣之無似,本不合於元輔之任,而徒恃寵眷,濫叨匪據,推擠不去,久妨賢路,睢盱之來,咎責之至,臣實自取,尙誰尤哉?今臣所遭,雖使微官庶僚當之,亦不敢冒沒在職,況居具瞻之地,爲人所蹈藉至此,其何可貪戀祿位,不自決退,以貽淸朝之羞辱乎?且念坤聖未寧之候,進退靡常,無一日少安,此時侍藥之任,尤不容暫曠。伏乞天地父母,俯賜諒察,將臣所帶本職及藥房都提調之任,一倂鐫罷,以重國事,以安私分,不勝幸甚。批答見上燼餘
上在昌慶宮。停常參·經筵。
下直,興德縣監鄭琳,安奇察訪金時獻,樂安郡守元始亨,江陵府使許熲,寧邊府使南五星,龍川府使李彭壽,肅川府使李斗千,舒川郡守金義萬,昆陽郡守鄭泰寧,開城經歷尹爾霖,海南縣監崔相殷
開城敎授康友諒,廣梁僉使盧世雄,慶安察訪宋堯卿,寅火堡萬戶具台柱,孟山縣監柳重亨,差使員下去。
氷庫別檢黃啓河,草薍監刈事,高陽地出去。
東平君杭·晉平君澤上疏。大槪,璿源譜略,當宁御名,王世子名字書錄之時,臣等,取考璿源閣所奉國朝御牒前例,謹以主上殿下諱某,王世子諱某,書諸譜略中矣。卽伏問諱與名,字義有別云,若然則雖有舊例,不當遵守,宜令詞臣,趁速講定,諱字如或不當,改以他字,允合事體,而且伏聞子孫錄,亦不無職姓名誤書處云。請令依昔年朗原君偘刊進後,因訛誤改修時例,改其誤字,而仍治臣等不察之罪,以安微分事。入啓。答曰,省疏具悉卿懇。諱字之稱,未知其不當,而下款事,依疏辭施行,卿等安心勿辭焉。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?昨日湯劑及水刺進御之後,夜間寢睡氣候,益復安穩乎?小柴胡湯三貼,已盡於昨日,臣等與諸御醫入診,詳知卽今症候,或停藥,或議定繼進之藥,宜當。中宮殿症候,伏聞醫女來傳之言,昨日水刺所進,至一升許,向夕微有寒縮之候,旋又煩熱,二更初,金銀花茶,調進牛黃二分,仍爲入睡,稍得安穩云。臣等與諸御醫商議,則六君子湯一貼,昨已無事進御,此藥元方中,人蔘倍入,仍爲連進,宜當云矣,敢此問安,竝爲仰稟。答曰,知道。氣候日益差勝,寢睡安穩矣。勿爲入診,問于入侍醫官,或停藥或繼進,宜矣。
吏曹啓曰,臺諫有闕,政事,取稟。傳曰,明日爲之。
敦寧都正朴泰長再度呈辭。入啓。遞差。
戶曹判書金構上疏。大槪,金吾長席寵擢之命,出於千萬夢寐之外,驚惶震越,無所容措,揣分量己,決無承當之望。況臣於本府罪人金戩獄事,有不可參涉之端,頃纔蒙遞,則此獄未勘之前,復叨按獄之任,尤無是理,亟命改正臣新授職秩,以重名器,以安微分事。入啓。答曰,省疏具悉卿懇。金戩獄事,令次官按問,卿其安心勿辭,從速行公。
正言李大成上疏。入啓。答曰,省疏具悉。罰已行矣,復授何妨?爾其勿辭察職。
慶尙監司兪集一辭職上疏。入啓。答曰,省疏具悉。爽實之論,在我何嫌?卿其勿辭,速往欽哉。
副提學洪受櫶辭職上疏。入啓。答曰,省疏具悉。卿其勿辭,調理察職。
京畿監司書目,交河呈,以左參贊尹拯上疏上送事。啓。答曰,省疏具悉卿懇。前後敦勉,亶出心腹,而緣予誠淺,莫回遐心,至有貼首歸路之語,不覺愕然,如失左右手也。卿其體予思想之志,安心勿辭,幡然登途,用副虛佇之望。仍傳曰,遣史官傳諭。
藥房再啓曰,卽伏承問安之批,以氣候日益差勝,寢睡安穩爲敎,臣等伏不勝欣幸之至。停藥與否,卽與昨夕入侍醫官崔聖任·丁時悌及諸御醫商議,則皆以爲,玉候日臻平復,苦口湯劑,不必加進,仍爲停止,宜當云矣,敢啓。答曰,知道。
校理林濩,牌不進,依承傳罷職傳旨。傳曰,只推,勿罷。
司諫兪命雄,獻納魚史徽啓曰,日者,前獻納柳重茂,前校理李師尙等,乃以疑亂沮撓之說,前後幻弄,情迹敗露,此則聖明之所已洞燭,而至於論劾其罪,稍待獄情之究竟,消詳發啓,似或得宜,故以此酬酢於儕友,而泯默至此矣。今聞物議,以爲兩人之情節盡露,更無遲待之事,而尙不駁正,多以爲非云,臣等之固守滯見,不卽論啓之失,著矣。請命遞斥臣等之職。答曰,勿辭。
禮曹啓曰,頃日藥房提調入診時,春塘臺,以二十八日退行事,定奪矣。試才旣已退行,儒生對擧,亦當有差退,以試才第幾日設行乎?敢稟。傳曰,開月初一日,設行,可也。
刑曹判書金鎭龜上疏。大槪,四疏控辭,未蒙矜許,臣之情勢,轉益窮蹙,廉義所在,終不可冒沒出仕,伏乞亟遞本職及兼帶守禦之任。且陳璿源譜略中誤錄之事,冀蒙釐正事。入啓。答曰,省疏具悉卿懇。疏末事,令該曹稟處,卿其體予至意,安心勿辭,從速行公,毋曠職務。
政院啓曰,近日金吾堂上之不齊,非但科獄罪人之久不用刑,其他罪囚,亦不得推覈,事之未安,莫此爲甚。判義禁金構,疏批巳下,卽爲牌招察任,而同義禁李光迪·李墪,亦一體牌招,以爲斯速開坐之地,何如?傳曰,允。
府啓,請忠淸監司李萬元罷職。措辭見上答曰,勿煩。
院啓,今此考官用情之事,因謄紙而端緖始現,覈堂·郞而情節將露,則日昨,前獻納柳重茂,乃以飛書不可證之意,汲汲陳達於筵席,繼以先覈謄紙之說,縷縷煩論於啓辭,欲以上眩宸聰,下惑群情,而獄事失其本末,奸狀幾乎掩蔽,幸賴天鑑孔昭,俯燭無餘,其所儔張眩惑之謀,卒不得售焉,則前校理李師尙,稱有母病,徑出直廬,往來謀議,挺身投疏,急攻按治之臣,陰濟緩獄之計。噫,惟此兩人之於考官,情意之綢繆,交契之昵比,實通朝之所指目者,而前後迭出,百計弄幻,肆然欺蔽,略無顧忌,輿情之痛惋,久而愈激,此等慢君護黨之罪,決不可置而不論,請前獻納柳重茂,前校理李師尙,竝命削奪官爵,門外黜送。近來國綱漸頹,人心益巧,試場奸濫之事,無處不然,可勝痛哉?去六月朔試射時,有武兼閔重三者,設計用奸,潛奪其儕僚李東茂所中騎芻之矢,換錄於其名,終至中者見汰,不中者仍其官,本廳多員,至有齊訴之擧,而堂上,不爲聽施,尙此掩置,人言喧藉,久而益激。請武兼閔重三及當該差備官,竝拿問嚴覈科罪。武臣朔試射,便是國試,而今此武兼閔重三,試射用奸之迹,衆目所覩,終難掩置,故本廳數十多員,齊憤進訴,則兵曹判書吳道一,呵叱多官,驅背黜之,換矢何等奸惡,多官自是公證,而終無嚴覈懲治之道,其在事體,殊甚未安。請兵曹判書吳道一從重推考。爵以命德,人主之大柄,上不可虛授,下不可虛受也,明矣。今者禮曹判書鄭載禧,擢拜判金吾之後,以病旋遞,吏曹判書閔鎭周,又陞其任,引嫌見解,而俱未行公,仍存新資,揆以國體,實無所據,請禮曹判書鄭載禧,吏曹判書閔鎭周,所授崇政資級,一倂還收。答曰,依啓。末端事,不允。
謝恩,同義禁李光迪。
判義禁金構,同義禁李墪,牌不進。
林原君杓上疏。大槪,進獻璿譜中,謂有誤處,以致外議,臣忝叨校正之任,尸居不察之罪,在所難免,伏乞聖慈,亟治臣罪,以安微分事。入啓。答曰,省疏具悉卿懇。卿其勿辭,調理察職。
兵曹判書吳道一上疏。大槪,臣於宗臣引罪之疏,有所不敢獨爲晏然者,敢陳委折,冀蒙譴罰事。入啓。答曰,省疏具悉卿懇。卿其勿辭,安心行公。以上朝報
戶曹判書金構疏曰,伏以,臣於千萬夢寐之外,伏聞有金吾陞擢之命,驚惶震悸,五情無主,不知處身之所也。臣起身寒遠,幸竊科第,遭逢聖際,偏荷恩造,十數年來,驟躋高顯,缺數行擢置崇列,私心隕越,有不暇言,獨念臣之出身事君,卄載于玆,大小內外,歷試亦多,愚陋無用之實,日月之明,何有不燭?年除歲薦,無所愛惜,乃至於此,豈缺數字無狀,敢以欺聖明哉?其貽累於聖朝,取譏於四方者,當復如何?非獨臣一身之嗤點而已,此臣所以聞命怳感,以榮爲懼,決不敢冒進者也。況臣頃以知義禁,按治獄事,猝被罪人金戩之所陰中,露章陳列,得蒙恩遞,金戩獄事未勘之前,臣無更叨獄官之理,而近以長席之久曠,爲慮滯獄之弊,屢替而亟易之,卒復歸之於臣,若可冒嫌而按獄,則前官不必遞,若曰有嫌者當遞,則臣無異焉。知其嫌不行公,而姑以代之,則殊無變通之意,徒爲苟簡之歸,不待公議之駁正,而卽此一款,已不容虛竊官資,晷刻苟冒。玆敢疾聲呼籲,仰干宸極,伏乞聖慈,察臣由中之懇,諒臣難冒之勢,亟命改正臣新授職秩,以重名器,以安微分,不勝幸甚。臣無任戰恐祈懇之至,謹昧死以聞。批答見上
東平君杭,晉平君澤疏曰,伏以,頃日璿源譜略校讐之時,因僚臣陳達筵中,當宁御牒,亦爲載錄,而至於當宁御名,王世子名字,將爲書錄,故取考前例,則璿源閣所奉國朝御牒中當宁子孫錄,卽故相臣閔鎭長,故宗臣朗原君偘,爲提調時所改纂,而以王世子諱某書之,臣等敢依此例,謹以主上殿下諱某,王世子諱某,書之譜略矣。卽伏聞諱與名,字義有別,缺三行國俗不辨字義而致然耶?以臣等不缺義之如何,宜令詞臣,趁速講定,諱字如或不缺改他字,刊於譜略,允合事禮。且伏聞子孫錄,或不無職姓名誤書者云,臣等不勝瞿然之至。當初纂修之際,捧單於內外派子孫,依此記錄,而及其出草進獻之後,慮或有訛誤,請加草本於各派門長,更加考閱,仍爲鋟梓者,實出於十分致詳之意,而到今未免有訛謬,臣等惶恐隕越,罔知攸爲。請依昔年朗原君偘刊進後,因訛誤改修時例,改其誤字,亦或便當,而仍治臣等不察之罪,俾安愚分,不勝幸甚。臣等無任瞻天屛營之至,謹昧死以聞。批答見上
兵曹判書吳道一疏曰,伏以,臣伏見東平君杭等疏本,不勝惶悚之至。蓋譜略體裁,異於史書,當宁御牒,不宜闕而不載,故議于諸僚,稟於榻前,則自上以一體載錄爲敎,殿下,王世子下,皆以諱某書之,而蓋以名爲諱,出於不敢直爲稱道之意也。禮所謂臨文不諱,律所謂二名不偏諱,春秋之不譏,不諱嫌名,諱字命名之意,則古今文字,俱有可據,缺國朝諸狀及璿源閣卽今所藏御牒中,王世子名字,皆稱諱而不稱名,且國俗通稱御諱,而不敢稱以御名,此皆通行缺也。今此宗臣疏中所謂名諱異用之語,似指缺不云,而臣更爲取考,則此蓋左氏所諦也,缺五行校正之人,惶怖不安,當復何如?伏乞聖慈,亟命有司,勘臣罪名,以重國體,缺不勝幸甚。臣無任惶恐隕越之至,謹昧死以聞。批答見上
副提學洪受瀗疏曰,伏以,臣之所忝,竊萬萬不似,不可□居之狀,旣盡於前疏,聖明想已下燭,臣不敢煩天聽,而急於賤疾之深痼危劇,有不能自强者,則容有所未盡垂察者,不得不更暴實狀,不暇避煩瀆之誠也。臣之十年痼疾,蓋祟濕熱挾痰,頑塞中焦,上而頭顫目眩,神氣瞀亂,下而手脚癱瘼,不利運用,轉急指節句曲,筋脈攣縮,時時痛作,如刺如碎,叫嘷宛轉,求死不得,痛定則脈絡跳搐,皮肉烘熱,强欲行步,蹣跚跛躄,十步九顚,此中年以後,歲加月增,已至沈痼之域者也。今年暑溽,症情越加,雖於庭戶之間,已不能行動,逮至今初九日,自松京任所遞還,路左交龜,方欲前進之際,忽然暈倒,移時復甦,則原症十倍添劇,脛膝矮短,不能屈伸,連痛有□剝,忍死就途,舁到城外,僵倒昏窒,人鬼莫分。萬不得已,以前受密符,使人替納,揆以分義,罪死猶輕,此後疾勢淹延,有加無減,辭疏未徹,晴勢窮蹙,稽謝之罪,有不暇言,缺起居之班,一未進參,誕辰嵩呼之列,終未致身,雖緣病勢之如此,論其罪罰,顧安所逃哉?臣之痼病,實無一刻仍冒之勢,臣之罪戾,又無恕之輕,敢忘猥越,又復疾呼於仁覆缺伏乞聖慈,亟命鐫〈削〉臣職。批答見上
林原君杓疏曰,伏以,臣猥以無似,忝叨璿譜校正,呈辭不獲請,黽勉隨行,至於纂修,凡事委□臣,臣則竪蕫而已,無一毫可記之功,而加資之命,適及於千萬夢寐之外,驚惶感激,靡所容措。頃當園陵幸行之時,臣方帶摠管之任,而猝然落傷,左足違骨,跬步之間,不能運動,不得隨參於侍衛之列,陳章俟罪,見阻喉司,只自惶縮,置身無地,而顧臣所傷甚重,砭焫竝試,不見其效,恩命之下,已涉半月,而病伏私次,尙稽肅謝,況今聖候違豫,百僚憂遑奔走,而起居之列,一未進參,人臣分義,到此掃地,病裡危衷,一培隕越矣。卽伏聞今此進獻璿譜中,多有誤字,以致外議,臣於是,不勝瞿然之至。當初校讐之時,列聖寶牒,一依璿源閣所藏前日纂修載錄,而至於子孫錄,則及其出草之處,慮或有訛誤之處,傳示草本於各派門長,更考鋟梓,非不敢十分詳盡,而到今有誤云者,非臣意慮之所能及也。所謂誤字辨釋,已悉於東平君臣杭等俟罪之章,臣不敢更爲煩陳,而第臣以同事之人,昏謬不察之罪,在所難免。玆敢觸冒鈇鉞,仰瀆宸嚴,伏乞聖明,俯諒危悃,亟治臣罪,以安微分,不勝幸甚。臣不任惶懼屛營之至,謹昧死以聞。批答見上
慶尙道觀察使兪集一疏曰,伏以,臣空疎拙劣,無所肖似,而猥蒙聖上剪拂之恩,前後踐歷,已踰涯分,至於雄藩按察之任,尤非臣所可堪承者,非不知力辭必免之爲得計,而感激洪造,嚴畏分義,不得不出謝恩命,冞堪悚縮也。噫,臣之門戶單子,孤立於睢盱之中,踪跡齟齬,不諧於朋比之俗,早晩顚躓,固已自料,日昨臺臣之罪狀臣者,無非醜衊之名,殘暴缺言之,則雖刊削於朝籍,缺數行昔年待罪東邑時,以北關過客缺知,何以甘心於臣至此也?其所謂物議喧藉者,缺受之何人,而搢紳之來唁臣者,皆無所聞,僚臺請會而不赴,獨啓於翌日,則堂堂聖朝,持公議而任言責者,果若是耶?才局聲績,臣本缺常以濫躋貂玉,取蔑涓埃,自罪自訟,則此何待聖肇之言,而今乃猝然加之以闇黮之汚名,彈章避辭,俱無一事指陳之語,使人莫曉其端倪,如使聖肇,果聞於一霎經過之路,則于今十年之間,寧無一人之言耶?虛實是非,當付公議,東邑在彼,人口皆存,則臣雖無狀,其何敢呶呶自辯,仰塵聖聽,以益其罪戾哉?如驅民投水一款,似指威嚇賤徒之事,而其時繡衣,過聽愚氓浮誇之言,多非實狀,故曾於自列之疏,已陳委折,而今其爲說,有若驅民而眞有投水者然,噫,是何言也?書啓覆奏,具經睿覽,其可誣乎?臺批未安之敎,誠出於萬萬不料,感戢泣涕,不知所以爲喩也。彈文纔停,而職名猶存,靜俟累日,而處分尙靳,不得不呼籲於天地父母之前,伏乞聖明,亟令削臣之職,堪臣之罪,以爲貪汚殘酷者之戒,不勝幸甚。臣無任屛營祈懇之至,謹昧死以聞。批答見上
待罪臣尹拯疏曰,伏以,臣殘喘垂死,爲省父母丘墓,忍死舁疾,尙得上來,中路,伏聞有參贊新命,憂恐方深,不料草莽蹤跡,猥缺聞聖旨特降,曲示思想之意,缺數行亟欲陳章待罪,缺未免連日遷延矣,又不意近侍缺十行溫綸申錫寵諭,禮意之優缺,辭旨之隆重,實非微臣所堪承當,臣誠惶感震灼,置身無所。臣以一介無似,蒙被國恩,至缺極,今已朝夕待盡,無復有涓埃報答之計,尙紆聖眷,愈往罔極。每一命下,鑽地不得,螻蟻微衷,前後控籲,瀝竭無餘,不敢一毫虛飾,以欺天日,聖鑑孔昭,亦豈不下燭耶?臣不敢更列枝辭,以瀆天聽,而卽今只是尸居餘氣耳。精識消亡,耳目昏聵,一日之間,若將溘然者數矣。今此行役,亦非有筋力,私情切迫,只欲於一息未泯之前,永訣於墓下而已,其不顚踣於道路,亦非臣之所自期也。以此癃陋,偶近京輦,致勤聖念,厚竊恩禮,臣之罪戾,到此尤深。至於贊善·祭酒兩任,猥忝虛銜,已過累歲矣。非但微臣負乘之罪,長在身上,一授之後,更無遞改,一向委棄,以曠天職,其在朝廷事體,亦安有是理?昨奉聖敎,申以春宮輔導之意,尤增慙懼,莫知所措。伏乞聖慈天地父母,特賜哀憐,將臣所冒前後職名,亟命鐫削,收還召旨,以幸微分,公私幸甚。臣旣洊蒙恩諭,又況坤殿違豫,至於累月,大小臣民,憂遑度日,臣於此際,遠到近京之地,誠不敢遽然退去,而臣旣不能應命,淹留郊畿,致煩恩數,僭踰猥濫,罪戾日積,萬不獲己,呈疏縣道,冀以轉達,而扶曳殘骸,輒首歸路,君父之眷顧,如此其勤摰,而臣之缺止,若是悖乖,去留皆罪,萬隕難贖,缺席藁,惟俟鈇鉞。以下缺批答見上
刑曹判書金鎭龜疏曰,伏以,臣之瀝血陳懇,祗受聖明,慰勉之批旨,已至數四,自初引入,抵今不敢,冒沒出仕,亦已浹月矣。聖諭之勤摰,臣非不感佩,職務之曠,臣非不顧戀,而猶且一向撕捱,終不能黽勉者,豈臣之得已而不已哉?從前覼縷之辭,未回悠邈之聽,今實不知所以復於殿下者,而只是臣之廉隅,旣不可因仍於匪據,朝家事體,又不可不早賜體諒而處分,此其公私得失之際,臣固慮之熟而定之審也。昨伏聞玉候違和,不勝區區憂戀之忱,顚倒趨造於起居之班,而以臣情迹,冒進於闕庭,一倍慙悚,無所自容。今臣又方杜門屛伏,惟以職名之尙在此身爲悶,而曠官之弊,益有所不勝言者,不得不更此申籲。伏乞聖慈,俯垂矜察,亟命遞免臣本職及守禦兼任,以存國體,以安私分,不勝幸甚。臣於乞免之章,不宜輒附他說,而事係重大,不但臣私心之不安,敢此陳白焉。臣竊伏見內賜新刊璿源系譜記略,則臣祖父贈光源府院君臣益兼姓名下懸註處,錄臣曾祖父吏曹參判臣槃職銜,而乃書以光寧府院君,臣於此,不勝怵然瞿然之至。臣從祖故參判臣益勳,缺保社追錄之勳,依國典推恩所生,臣缺父果受補祚該封之爵號矣。缺數行想其仍襲舊件所錄之致,而缺受去諸家支裔之新錄也,舊錄中有缺與否,臣未能思得,臣曾祖父封爵之昔□,今無曲折,曾不報知于本寺,致令莫重璿譜,有此誤錄,臣誠慙惶。記略中所錄,凡有所錯謬,非臣所敢言,而封爵,國之重典,與他職秩名字之訛誤者,不同,況臣於係關先事,有不能詳審之失,臣何得自安而泯默乎?乞賜照察,而仍命釐正焉。臣無任祈懇之至,謹昧死以聞。批答見上燼餘
訓鍊都監啓曰,今此觀武才賞格,戶曹·兵曹·禁衛·訓局·御營等五處綿布,取用事,命下矣。連仍凶荒,砲保價布,每每裁減之故,都監卽今遺儲,不過二十餘同,軍兵秋等衣資分給之數,當爲三百二十餘同,而拮据無路,方切憂悶矣。今此賞格綿布,他無推移之道,令戶·兵曹及他軍門,擧行之意,分付,何如?傳曰,允。禁營謄錄
上在昌慶宮。停常參·經筵。
軍器判官安相益,柴場監刈事,楊根地出去。
永興府使尹遇進,差使員還下去。
中宮殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?伏聞昨夕入侍醫官之言,玉候已盡平復,水刺之節,亦且復常云,臣等伏不勝區區喜幸之至。中宮殿症候,伏聞醫女所傳之言,昨日水刺所進,幾至一升五合許,湯劑亦爲無事進御,人定後微有虛煩之候,金銀花茶,調進牛黃膏二丸,寢睡稍得安穩云。臣等與諸御醫商議,則六君子湯,仍爲連進,宜當云矣,敢此問安。答曰,知道,無事矣。
慶尙監司書目,道內農事,去月二十三日得雨之後,涼氣不重,亢陽連曝,晩種各穀,幾盡回蘇,而木花·豆太,比之黍粟·禾穀,不實緣由事。
京畿監司書目,水原等官呈,以濱海面海溢,浦邊田畓各穀,擧皆枯損,民事可慮事。
戶曹啓曰,曾因本曹草記,判府事柳尙運在外時俸祿,上來後輸送事,命下矣。今番上來後,自今年正月,止八月八朔料,分付該倉,使之依例輸送,則只受八月朔料,而在外時七朔領料,辭而不受,係是大臣祿俸,何以爲之?敢稟。傳曰,令倉官輸送。
假注書崔慶湜出使,代兪彦明。
判中樞府事柳尙運箚子。大槪,乞寢祿俸輸送之命,以安私分事。入啓。答曰,省箚具悉卿懇。今玆輸送,意非偶然,卿其安心領受焉。仍傳曰,遣史官傳諭。
政院啓曰,卽者吏曹卽廳來言,今日爲政事,命下,而判書閔鎭周,以加資還收事,方遭臺啓,參判李益壽呈辭,參議權尙夏在外,不得開政云。參判李益壽,卽爲牌招開政,何如?傳曰,允。
領議政徐文重箚子。大槪,更申前懇,乞解職名事。入啓。答曰,省箚具悉卿懇。已諭至意,更何多誥?箚末事,尤無所嫌,卿其安心勿辭,速出視事,母孤予望。仍傳曰,遣史官傳諭。
院啓,請禮曹判書鄭載禧,吏曹判書閔鎭周所授崇政資級,一倂還收。措辭見上答曰,勿煩。
府啓,請忠淸監司李萬元罷職。措辭見上答曰,勿煩。
禁府,閔重三·崔始益拿囚。啓。
政院啓曰,近來金吾獄事多滯,推覈無期,昨日禁府堂上,竝請牌招矣。判義禁金構,同義禁李墪,皆違牌不進,事甚未安,金構·李墪及金載顯·李光迪,竝更爲牌招,而卽今雖無知義禁,旣有令次官擧行之敎,則同義禁,乃是次官,罪人中與判義禁嫌礙一款,則依下敎擧行事,卽爲分付,使之今日內開坐,何如?傳曰,允。
謝恩,判義禁金構。
同副承旨南正重上疏。大槪,猥陳區區私懇,冀蒙矜許,俾伸人子至情事。入啓。答曰,省疏具悉。疏辭令該曹稟處,爾其勿辭察職。
同義禁李墪·金載顯,牌不進。
政院啓曰,近因刑曹判書曠日引入,不但事務之積滯,時急囚推罪人,亦未按覈,事之未安,莫此爲甚。刑曹判書金鎭龜,卽爲牌招,使之趁速開坐,何如?傳曰,允。
觀象監,夜四更,月入畢星。啓。已上朝報
禮曹啓曰,前日穆陵參奉,以陵上莎〈草〉間間稀疎,土色微露,有所牒報,而旣不言某陵,又不尺量長廣,故以更令詳細牒報,稟旨擧行之意,啓稟矣。更接其回報,則懿仁王后陵上莎草,子方土色微露,長七寸,廣九寸,東方莎草稀疎處,長三尺,廣二尺,丑方稀疎處,長廣各三尺,寅方微露處,長廣各一尺,同方稀疎處,長一尺,廣二尺,卯方微露處,長五寸,廣一尺五寸,辰方微露處,長四尺,廣九寸,同方又一處,長四寸,廣七寸,酉方稀疎處,長或一尺五寸,廣七尺,亥方微露處,長廣各五寸,同方又一庫,長六寸,廣九寸,仁穆王后陵上莎草,則申方土色微露處,長廣各九寸,庚方微露處,長廣各五尺,辰方稀疎處,長三尺,廣三尺,而因連月旱乾,此外間間枯損,草色不均云。依例政府以下進去,奉審後稟處,何如?傳曰,允。禮曹
備邊司啓曰,今年諸道新舊還上及諸般身役定式收捧事,講定稟處事,曾已陳達於榻前矣。連仍臣等有故,未卽齊會講究,且緣久未登對,尙不得擧行。卽今秋捧不遠,此事不容少緩,故近始反復商確,再三往復於諸大臣,隨其各道事勢,區別磨鍊,別單書入,以備睿覽,而大抵今年諸道農事,雖不無彼此之略有優劣,而均爲免凶之歸,諸般積逋,若不於如此之年,漸次收捧,則將無畢捧之期,而第四五年間飢饉癘疫之餘,孑遺殘氓,有若大病新蘇,若以一歲之稍稔,盡責累年之逋負,則民力之難堪,勢所必至。此不可不慮,故今年新分給還上,則通諸道使之畢捧,往年久未收還上,則自己巳以後至乙亥條,姑令竝爲停捧,只取中間乙丙丁三年,從其逋糴多少,且觀移轉有無,酌定分數,或以折米,或以三分之一爲限,而畿甸則江都·南漢·大興等處累萬石移轉,旣令準捧,此外舊還上,若又與他道,一例徵捧,則殊非根本優恤之意,故差減其分數。今此磨鍊之數,驟看則雖或近於三年條,臣營,以其分數論之,則不過如曾前所定一年條,而其在收捧之道,則比諸單擧一年條,難易懸殊,至於諸般身役,亦倣此例,當年條外,雖有累年未捧,只令加捧一年條。此實出於特寬民力,稍便舊逋之意,以此意急速知委諸道,使之着實申明擧行,而此特以一道未收摠數,擧其大綱而已。邑之事勢,必有不同,長短闊狹,斟酌裁量,不必太拘程限,要令準其分數,惟在道臣,商度便宜善處之,零瑣曲折,亦當自本司,行關分付,有不敢盡煩天聽,而從前定奪分付之後,或因狀聞,或因章疏,未免煩數更改,以致外方靡所適從,朝家未見實效,此是痼弊。今番則以此啓下分付之後,一切勿許撓改,以爲終始遵行之地,何如?答曰,依爲之。備局
有政。吏批,以李墪爲禮曹參判,宋相琦爲戶曹參議,金致龍爲掌令,李夢錫爲敦寧都正,吳命峻爲副敎理。
上在昌慶宮。停常參·經筵。
祥雲察訪牟世蕃,差使員還下去。
中殿·世子宮·嬪宮,藥房問安。答曰,知道。藥房啓曰,夜氣頗冷,伏未審此時,聖體調攝,若何?水刺如常,而寢睡一向安穩乎?中宮殿症候,伏聞醫女來傳之言,昨日水刺所進,至一升二合許,夜間寢睡,三更以前,乍睡乍覺,而別無虛煩之候,四更後,頗得穩寢云。臣等與諸御醫商議,則六君子湯,仍爲連進,宜當云矣,敢此問安。答曰,知道,幾盡復常矣。
戶曹啓曰,判府事柳尙運在外時,七朔頒料,依傳敎令倉官輸送,則將爲陳箚云,辭而不受,何以爲之?敢稟。傳曰,更爲輸送。
政院啓曰,江華留守金錫衍,除授已久,尙未辭朝,當此秋務方殷之日,保障重地,不可久曠,數日內辭朝之意,分付,何如?傳曰,允。
領議政徐文重箚子。大槪,連章乞免,未蒙恩許,情勢窮蹙,更竭危悃,仰溷於天地生成之澤,伏乞聖明,特垂矜憐,亟命鐫免臣職,使得自盡於人臣進退之義事。入啓。答曰,省箚具悉卿懇。屢悉予意,復何多誥?卿毋困我,卽起視事,以副如渴之望。仍傳曰,遣史官傳諭。
府·院啓,以國忌齋戒,今·明日姑停,
禁府啓目,元振洙査覈云云。行査之後,事歸無實,則別無可罪之事,上裁,何如?啓分揀放送。又啓目,方堣議處云云。上裁,何如?啓分揀放送。又啓目,柳星彩·閔重三·崔始益元情云云。承服不冬,刑推得情,何如?啓姑停刑推議處。
上在昌慶宮。停常參·經筵。
下直,北評事崔昌大。
中宮殿·世子宮·嬪宮,藥房問安。答曰,知道。藥房啓曰,霜候頗緊,伏未審此時,聖體調攝,若何?中宮殿症候,伏聞醫女來傳之言,昨日所進水刺,比前少減,而夜間寢睡,頗得安穩云。諸醫以爲,前進湯藥,仍爲連進,宜當云矣,敢此問安。答曰,知道。無事矣。
左議政李世白,繕工提調李光夏,監役宋淳錫,禮曹參議金鎭圭,佐郞申伯周,穆陵莎草有頉處奉審事,出去,京畿監司柳之發,左議政陪行事,出去。
獻納魚史徽啓曰,臣之頃忝憲職也,以長湍府使元振洙拿問定罪事,論啓蒙允,而昨伏見禁府議啓,則至有分揀之命,臣不勝瞿然也。長湍之距京師,不過一日程,道路喧傳,不啻狼藉,則當初所論,非如遠外風聞之此,而今以査案觀之,如土豪叱辱·營作非時等事,乃行語間略及之語,而此則不爲全諱。至於濫殺面任,行賂要和等語,卽啓辭中緊論之罪,而各人之招,皆歸之無實者,其出於爲前官曲庇之狀,較然可知,而近來守宰之大小犯科者,一經査覈,例皆白脫,則今於振洙之事,亦何足深咎也?臣之論啓,旣出於風聞,而畢竟行査全釋,則臣之論人不審之失,終無以自解,請命遞斥臣職。答曰,勿辭,退待物論。
假注書崔慶湜書啓,臣承命追往于振威縣邑底旅舍左參贊尹拯所到處,傳諭聖旨,則以爲,臣雖不得應命,呈疏待批,蒙恩遞職而歸,道理當然,而恩數沓至,罪戾越加,萬不獲己,有若逃遁之爲者,逋慢之誅,實合萬殞。路中伏聞聖候未寧,不勝惶憂,又徊徨路便,昨夕始伏聞聖候快復而後,方復就道,而負罪之行,兢悸在心,沿路席藁,唯日俟烕命之臨矣。不意近侍之臣,銜命追來,傳諭聖批於旅舍之中,道路瞻聆,莫不駭異。臣是何人,蒙此隆眷,每至於此耶?惶恐感泣,不知所諭。至於所辭職名,亦未蒙許遞,申以勿辭幡然之敎,臣情已竭,天聽愈邈,惶惑悶鬱,祈死不得,螻蟻微衷,旣蒙聖明之下燭,優容至此,敢乞聖慈,終賜哀憐,將臣所叨前後職名,一倂收還,使微臣得免於負乘之罪,違命之誅,而涵濡大化,安意待盡,則實天地父母覆載生成之大德也。疏章煩猥,不敢每瀆,天威咫尺,敢復呼籲,無任惶恐祈懇之至云矣,敢啓。傳曰,知道。朝報
上在昌慶宮。停常參·經筵。
巳時,太白見於未地。夜三更,月入東井星。
中殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,僅至六合,初昏有虛煩之候,進牛黃膏二丸,肌體溫熱,寢睡不得安穩,新舊腫口近處,又有浮氣,脚部前日受鍼處,亦且酸痛云。臣等伏不勝憂悶之至,與諸御醫商議,則以爲,近來此等症候,作歇無常,卽今用藥之道,惟在於雙補氣血,兼治腫熱,八物湯,加具母羌製·麥門冬·連翹各一錢,白芷七分,連爲進服,宜當云。此藥一貼,今方劑煎以入矣,敢此問安。答曰,知道。無事矣。
領議政徐文重箚子。大槪,更暴窮迫之情,乞遞本兼諸職,以便公私事。入啓。答曰,省箚具悉卿懇。予意已竭,而巽辭至此,自愧誠淺,無以爲諭。卿其亟遵前旨,安心勿辭,卽起視事,以副虛佇之望。仍傳曰,遣史官傳諭。
正言李大成上疏。入啓。答曰,省疏具悉。有懷疏陳,予用嘉之,而第其所論,未必皆出於公也。監臺事,令該曹稟處,爾其勿辭,從速察職。
江華留守金錫衍辭職上疏。入啓。答曰,省疏其悉。卿勿過辭,從速察職。
同副承旨南正重上疏。大槪,臣於諫臣之疏,有不敢晏然者,乞遞臣職,以謝人言事。入啓。答曰,省疏具悉。爾其勿辭,從速察職。
咸鏡監司書目,莫重太廟薦享,致有不謹封進之擧,臣之罪戾,萬殞難贖,乞與封進官,一體被罪,以重事體事,上疏上送事。啓。答曰,省疏具悉。卿其勿辭察職。
副修撰李晩成,牌不進,依承傳罷職。
京畿監司書目,仁川兼任富平呈,以副校理吳命峻辭職上疏上送事。啓。答曰,省疏具悉。爾其勿辭調理,上來察職。已上朝報
禮曹啓曰,各陵兼參奉式暇之代,以付祿忠義假官差送矣。卽按忠義廳所報,則以爲,前頭春塘臺庭試時各陵殿假官,例以付祿忠義差送,而二十員內,除各差備外,許多假官,萬無盡數差送之路云,其不足之代,依前例以三醫司差送之意,分付,何如?傳曰,允。禮曹
正言李大成疏曰,伏以,臣之病難任職之狀,旣悉於前疏,聖明想已俯諒矣。臣稟賦虛薄,自前冬重患消渴之症,根抵已深,醫技無效,又傷於今夏暑濕,諸症疊發,眞元日鑠,寢食頓減,神觀換脫,儕友相對,莫不危之,雖靜居將攝,猶懼其治療之或失,尙何望出而供仕乎?陳疏乞免,實非虛辭飾讓之比,而聽卑之天,猶有所未燭,乃以勿辭察職爲敎。臣於此,固當感激洪私,竭蹶趨承之不暇,而卽今症情,實無一分自力之望,稽謝累日,不得不尋單請急,而喉司不諒,不卽捧入,臣之悶蹙,到此益甚。玆敢不避煩猥,復此瀆擾,伏乞天地父母,憐臣疾病之難强,卽賜遞改,使臣得以調治,復起爲人,則莫非聖上生成之恩也。臣於乞免之章,不宜贅陳他說,而竊有所尋常慨然者,區區憂愛之誠,不敢自外前後略□疏末,伏願殿下,恕其愚而察其忠焉。臣竊念,自古亡人國家者,其缺有如黨比之甚也。牛·李之黨盛,而唐祚乃促,洛·蜀之論分,而宋缺君,建極於上,用合於洪範所謂會極歸極之義,而若非則哲之缺舍之道,務得調停,則顧何以恢公杜私,致保合大和之義缺聞論議多岐,朝著之上,風浪層生,缺數行而惟日孜孜者,只在於黨同而缺莫之自悔。上自公卿,下至庶僚,無一人精白一心,爲國缺至尊殷憂於上,臣未知此何義理,此何事業也?臣常夜慨惋缺噫嘻,我朝中葉,雖有朋黨之目,而所爭者,不過是非分毫之聞,缺宣廟朝而浸盛,好惡各偏,門戶漸分,自是已有識者之憂矣。逮夫甲寅,轉缺殺戮之心已萌,庚申甚於甲寅,己巳倍於庚申,竄殛相加,無復餘地,使缺國脈,日消月鑠,甚至黨論之中,又生黨論,媢嫉滋甚,猜隙轉深,始似兄弟之鬩墻,終成仇讐之尋戈,雖欲被髮纓冠而救之,莫之解也。閭巷婦嬬之賤,亦莫不有㓒室之憂,凜凜有朝夕難保之慮,則我殿下,亦必有難於河北賊之憂矣。嗚呼,今日廷臣,豈皆忘國家而負殿下者也?惟其習性而不能改,根固而莫之拔,因循姑息,日趨危亂而不自覺,此豈人力之所使也,殆天之不欲祚宋而然耶?究厥所由,莫非群下,不能仰體聖意,務爲寅協之致,而我殿下,御下調劑之方,或未得其道而然耶?試以近日事言之,一二諫臣,論事封章,語涉偏係,則當加譴斥,久靳收錄,固不害爲一時裁抑之道,諸臣之迭請甄復,臣亦不以爲苛,而第念殿下好惡之明,或不得不偏是非之心,或不能盡公,裁抑於此而扶植於彼者有之,調劑於彼而激成於此者有之。當其嚮用之時,雖非而是之,及其厭薄之時,雖是而非之,雖有簸弄是非,眩亂天聽者,或不以爲罪,雖有外托公議,挾雜私邪者,或不能洞燭,赫赫之威,昭昭之明,有不能使群下,震慴而厭服者。此不過我聖上,建中建極之道,有所未盡也,豈非殿下,所當惕然警省者乎?念我偏邦之人,本來渺然,雖盡收一世人而用之,尙有才難之歎,今也則擧一國之半而棄之,一半之中,又分其半,每當掄選之際,輒患乏人,雖斗筲之器,葺之流,若其時論所許,資級相近,則莫不苟充於不可堪之任,國事之乖了,朝議之紊亂,率皆由此。在此輩濫進之計則幸矣,奈國家缺古人,有以身疾喩朝廷者,斯誠善喩也。今我國之黨論,殆成心腹缺榮衛已損,百病交侵,而擧朝夢夢,不思保圖之方,日日所爲,無非□之事,如此而不死亡者,未之有也。失今不治,則雖有和·扁之手,瞑眩之藥,末如之何矣。殿下於頃年,特降備忘,兼下宸章,至今缺壁上,痛惡黨比之意,溢於辭表,又於改紀之初,缺絲綸,辭旨懇惻,有足以感動群聽,缺數行浮薄喜事之徒,有爲角勝矯激之論,目以風采缺爲調劑之說,則反譏之以依違苟且,到今六七年,轉成蠻觸之缺寧靜之日,國家無和泰之象,未知今之國事,將稅駕於何地也?噫,缺一世之公道,臺閣者,人主之耳目,而比年以來,私意橫流,官方日紊,臺職缺論其人之賢否,只觀論議之如何,雖有名稱未著,物議未允者,强加剪拂,缺許通籍,有若地望素重,循序漸進者,議之者不但嗤點其人,又必以樹私恩缺指使,疑之於秉銓之人,噫嘻,其可羞也。間或銓部諸官,形色各異,則迭相售私,各授其類,甲必引甲,乙必引乙,除目一出,無一或差。若其朝著起鬧之時,則注擬之際,用意尤偏,不欲事異己者,相錯於其間,以爲了當之計,如是而其可望恢公道鎭朝論乎?噫,一自黨比成習,異己之人,如有過失,則攘臂攻斥,不遺餘力,殆過於其實,而被斥者之黨,群起而救解之,攻斥之論,全歸於黨論,必欲置其人於無過之地,故一遭殫劾,則名價反增,彼亦自以爲無過,高官美爵,若固有之,不知人間有廉隅二字,雖有難洗之累,亦不害於行今之世,黨比之害,何至於此耶?臺臣處置立落,當視其事之是非,而今也則不然,異己之言,以是爲非,同好之論,以非爲是,故若知處置之歸於某人,則立落,可坐而知。三司公論之地,盡爲一時私黨之壞弄,臣竊痛之。嗚呼,今日科獄之賊,實是輿情之所共憤,國人之所共誅。奸情慝態,畢露無餘,只以畏死頑忍,特未一遲晩之故,拘於法例,不能直加處斷,間間嚴刑,雖有成命,按獄之臣,相繼引避,開坐無日,而雖有開坐之日,堂·郞牽於私意,不能嚴飭吏卒,緣於厚賂,惟意歇杖,殆過一年,所受之刑,不過十餘次,十餘之刑,所着脛者無多,其所下杖,非木則地,今日國綱,雖曰頹弛,豈料至此之無嚴耶?殿下凡於刑獄,尤加惕念,雖罪犯之不至於此者,未嘗不嚴治,而獨於此獄,一任其簸弄疎緩,各別嚴刑之敎,終歸於虛套,若此不已,則此獄之延拖,又將不知其幾何也。殿下若以臣言爲誣,乞依先朝李曾獄事之例,別遣近侍,摘奸金吾受刑之輕歇,果符臣言,則前後按治堂郞,一倂缺嚴飭,無如前日之施威而已,則輸情正法,可指日期也。噫,黨論之害缺雖萬萬不干於倘論之事,末終則必歸黨論。至於換封之賊,人所同缺不敢救而欲救者,考官行私,何等罪名,而亦有循私意而欲護缺反成淸朝岐貳之論,此豈非士夫之羞乎?且念近日缺此固出於末世澆漓之致,而缺數行備擬考官,不專取其文藝,必擇公正厚重之人,缺且監試官之設,意非偶然,場屋濫新之事,考官行私缺張糾察,而人心漸不如古,專無糾檢之本意,反爲行私之媒逕,每缺言,不勝其喧藉。今後則試官監·臺所處之室,使之截然各異,無或缺坐之外,切勿與私相酬酢,考文之際,亦不令一言參涉,而如或監試官有缺迹,試官有和應之事,一倂重繩,斷不撓貸,則庶可以嚴科程而杜私逕,缺得見本院啓辭,則有前獻納柳重茂,前校理李師尙等削黜之請而蒙允矣。夫重茂之啓,師尙之疏,其言之是非,姑置勿論,其心之果出於公正,臣亦未之知也,故有所云云於儕友之間,而第兩臣所坐,不過形迹之嫌,師尙則罷職之罰,旣已行矣,重茂之罪,亦豈至於削黜哉?況士夫相敬之道,雖罪其人,語當擇發,而頃者金相稷之避,有以使嘗藥憂煎之儒臣,有此陳疏之擧,臣罪至此尤大,爲辭,誠不意奏御文字之間,有此無倫之語,臣竊慨然于中矣。今者僚臺之啓,又有稱有母病等語,論人之道,必如此而後,方快於心歟?僚臺之避,乃以重茂·師尙之不加重律,謂有物議,則營護科賊之朴見善等,獨無不加重律之物議乎?欲緩換封之獄,欲緩行私之獄,其罪孰重孰輕,而一則罷職而止,一則加以削黜,朝廷處分,爲如何,而臺閣之論,其果乎公平底道理耶?臣所謂反成淸朝岐貳之論者,正爲此等事而發也,如此而其何以服人心哉?臣於前掌令鄭必東之疏避,竊有所駭惑者。首揆之筵席所陳,若果不協於其心,則惟當就事論列而已,何必比較前後治獄之緩峻,以爲脅勒之欛柄耶?伊日大臣之言,若以勿問郞廳,先覈謄紙爲達,則雖謂與重茂相符,執跡而論,亦或云爾,以謄出朝報者而見之,則其意只慮獄事稽滯,請召判金吾,則此果歸重謄紙,欲爲疑亂之計耶?況判金吾之薦望,歷數八座,旣無全無嫌礙之人,則雖使裁稟聖旨,別樣變通,無故可合之人,何處得來?今以不成之說,强加捃摭者,抑獨何哉?自初科獄之起,嚴覈缺首相之所主張,囚罪家子弟,宗族貪怨次骨,惟患其一日在位,而願缺去之道耳。今者必東之言至此,其於中罪囚之願則得矣。未知缺臣於忠淸監司李萬元駁遞之擧,亦有所慨然者。萬元,當缺日,獨持臣子之道義,天威咫尺,抗辭力爭,此所謂缺數行扶常之功,有重於彼故也,雖不能顯加褒擢,處以極選缺再授湖藩,輒又駁斥,儒相建白之意,果安在哉?臺臣爲儒缺可謂至矣,而獨惜乎有昧於所重之有在也。噫,討罪不嚴,而干名缺彰善反忽,而扶義者,無以勸矣,可不痛哉?萬元按道,則六七守宰,將缺解歸,故擊去方伯之說,久播搢紳之間矣。萬元纔到京輦,彈章果發,缺國體之所當爲者耶?臣竊駭之。臣癃疾屛伏,旣無陳力供職之望,而一日缺固當盡一日之責,且念以世祿之臣,濫蒙洪造,待罪言責,目見朋黨之禍,必將亡國而後〈已〉,憂愛之極,有不可泯默者。略將涓涔之控,敢效塵露之報,惟聖明,勿以〈人〉廢言,垂仁而省察焉。臣無任激切屛營之至,謹昧死以聞。批答見上
加平幼學張後藝等疏曰,伏以,臣等俱是疎遠賤士也,身處畎畝,雖未獲忝於國學章甫之末,而亦嘗守聖廟,而誦法先聖者久矣,則凡係校宮之事,可不盡心,而致其才之所及者哉?此臣等不避猥越之誠,敢陳悶痛之狀,以冀聖明之垂察焉。竊有國有學,邑有校,蓋以守先聖而養士民也。如欲尊聖養士,則必有所以尊之養之具故,內而國學,外而邑校,皆置位田,一以備聖廟守護之地,一以給諸生虀鹽之供,則古昔聖王設學立校之意,豈不至矣重矣,而惟此加平,僻處窮峽,邑本凋殘,雖設校宮,而初無位田,不成學宮模樣,故臣等於癸亥年,適得本郡南面守禦廳罷屯處,呈于禮曹及巡營,僅得劃給矣。翌年甲子,爲崇善君家所占奪,臣等相率多士,封章叫閽,幸蒙允許,臣等感激欽歎,蹈舞歸來。自此收稅若干穀物,鳩聚材木,聖殿之頹圯者,重葺以新之,兩廡及講堂,前無以俶創,簠簋與冠服,旣弊而改爲,校宮凡事,略成模樣。於是乎諸生,莫不興起鼓舞,庶幾有復古之漸,玆豈非聖上崇學之盛德也哉?甲子年還給之缺公主房,以柴場折受矣。自本道狀啓,還給本校,至于丙子年,備□道狀啓,革罷戊辰以後折受之際,本校折受之地,亦爲混入於缺臣等不勝駭惑,瀝血封章,更蒙還給之命矣。不意錦川君缺綾原大君房主案處而還推矣。臣等仰恃聖上前後崇缺一疏,仰陳此狀,則自上特下令該曹稟處之命,缺本無柴場折受之規,缺數行替受,則此爲元田,而非柴場也。甲子年陳疏時,缺體劃給命,而自本曹回啓,以爲已失之校田,今還得之,缺例,以此觀之,可知其爲元田,而非柴場也。當時本曹回啓,柴場缺實未曉也。然則還得之校田,更還失之,凡各郡之鄕校,皆有位田,缺校之獨無者,揆諸國典,事理俱無可據。況今校中之凡百蕩敗,聖廟之修葺無路,生徒之學講者,虀鹽無資,若是而終無變通之事,則加平鄕校,其將廢而後已耶?玆故臣等,裹足遠路,更瀆於宸聽之下,伏願聖明,考據國典,明命有司之臣,特以某田七結,劃給本校,千萬幸甚。宮家折受,自宮家折受,鄕校位田,自鄕校位田,臣等只欲劃給位田,以爲守護聖廟之計而已,何必取錦川君折受之地,然後快耶?公田可給之處,非一非二,而有司之臣,何不念及於此,至使莫重聖廟,終無位田乎?伏乞聖明,俯賜睿察,速令劃給,一以慰臣等區區爲聖廟之至願,一以成聖上終始崇學校之盛德,則儒林爲幸。臣等無任兢惶隕越之至,謹昧死以聞。傳曰,下該司。燼餘
傳曰,今此春塘臺觀武才時,鳥銃則依前以命官,慕華館試放,而鞭蒭試才之類,其數甚多,若於春塘臺試之,則必有窘速之弊,而入格直赴之類,勢難及於初一日唱榜之時,竝於慕華館試取,仍爲比較以來事,分付。禁營謄錄
上在昌慶宮。停常參·經筵。
左水運判官鄭載岳,漕運後入來。
下直,龍仁縣令宋相曾,寧海府使洪重周,西北僉使崔世弼,泰安郡守朴澄,吉州牧使尹誠敎,谷山府使鄭來祥,康津縣監李萱。
中宮殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,僅至七合,夜間有虛煩之候,進牛黃膏二丸,寢睡不得安穩,腫口近處,浮氣及脚部痛候,亦無減歇之勢云,臣等不勝悶慮之至。與諸御醫商議,則昨日煎入八物湯,雖未得進御,此是扶元消毒之劑,不可不及時進用云,故今日亦爲煎入矣,敢此問安。答曰,知道。無事矣。
慶尙監司兪集一辭職上疏。入啓。答曰,省疏具悉。卿辭至此,本職當許遞焉。
工曹參判金載顯上疏。大槪,臣於次官按問之敎,諫臣論斥之疏,俱不敢晏然仍據職次,復按此獄。伏乞聖慈,亟遞臣兼帶同義禁之任,以謝人言事。入啓。答曰,省疏具悉。卿其勿辭,從速察職。
政院啓曰,近來金吾,連以拘忌,不得開坐矣。今日乃無故日,而同義禁金載顯,又爲陳疏到院,今方捧入,待批下後,卽爲牌招使之開坐,何如?傳曰,允。
掌令尹弘离啓曰,臣於病蟄尋單之中,得見正言李大成之疏,譏切近來臺閣,且有處置不公等語,臣亦卽今臺閣上一人,又處置同僚屬耳,俱有難冒之端,決不可晏然仍蹲。至於忠淸監司李萬元遞罷之啓,臣亦隨參,累日連啓。萬元,曾於己巳之事,固有可觀之處,及至改紀之後,雖未嘗任以淸顯,朝家之至今收錄,亦已足矣。至若其主張邪論,身負戕賢之罪,外臺風憲,亦非凡職之比,前後彈劾,實出於功不掩罪之意,而今者諫臣,張皇投疏,過奬其名節,掩護其瑕累,其視戕害儒宗,有若薄物細故,何獨爲萬元之地,若是其汲汲費心力耶?況六七守宰解印之說,臣亦泛聞所有,而方伯·守宰,體例自別,故啓辭中,曾無隻字之及此者,而揷入題外之剩語,以爲自是之一助,噫,其亦太多事矣。臣以庸陋無似,數忝言地,效蔑毫絲,常懷愧懼,而非斥之言,又從而沓至,何敢一刻苟冒於臺次乎?請命遞斥臣職。答曰,勿辭,退待物論。
同義禁金載顯,牌不進。
吏曹參判李益壽上疏。大槪,臣於諫臣之疏,有不敢晏然者,乞賜鐫免,以謝人言事。入啓。答曰,省疏具悉。卿其勿辭,從速察職。
執義李敏英啓曰,忠淸監司李萬元請罷之論,臣亦參啓矣,卽伏見諫臣疏本,大加非斥,臣不勝瞿然之至。萬元之昔年樹立,臣亦固知其可尙,而戕害儒宗之罪,關係斯文,有難相掩,按道之任,亦非尋常除拜之比,則公議所激,據實論劾,其果有害於彰善勸義之道乎?諫臣之意,固有所在,而今此所論,亦出於旌別淑慝之義,諫臣之言,不究事理,有若爲六七守宰,故爲擊去者然,何其臆逆之甚也?噫,人心不古,世道澆漓,每一論事,疑謗先動,此實近來之痼弊。今者諫臣,亦未免撓惑於浮言,至發於章奏之間,臣竊惜之。至於臺職濫擬之弊,誠是切至之論也。名稱未著,驟許通籍,求之朝紳,未有臣比,臣心愧赧,有倍他人。以此以彼,俱難仍冒,請命遞斥臣職。答曰,勿辭。退待物論。
戶曹判書金構上疏。大槪,臣於臺臣之疏,不勝悚慄,乞削臣職,以謝人言事。入啓。答曰,省疏具悉卿懇。卿其安心勿辭,從速行公。
持平兪命凝啓曰,臣濫叨言地,效蔑絲毫,黽勉隨行,愧懼方切。得見正言李大成疏,則一則曰臺職注擬,雖有名稱未著,物議未允者,驟許通籍,議之者嗤點其人,一則曰臺臣處置,異己之言,以是爲非,同好之論,以非爲是。且以本府,有忠淸監司李萬元罷職之啓,至謂之有昧於所重,臣於是不勝瞿然也。諫臣所謂物議未允,嗤點其人之說,臺閣處置,是非不公之斥,雖未知指何人而發,如臣無似,亦忝臺職,又於日昨,處置僚臺,則其不可以諫臣之疏語,諉之於泛論,而獨爲晏然也,固已決矣。且李萬元之己巳初樹立之事,有足可尙,而及今重論已發,事關儒賢,則亦不必强爲崖異,故臣有所連啓矣。今者非斥之言,若是深緊,又何敢自謂無失,而仍冒於臺次乎?請命遞斥臣職。答曰,勿辭。退待物論。
領議政徐文重箚子。大槪,昨奉聖批,惶感罔措,更暴必遞之義,冀蒙矜許事。入啓。答曰,省箚具悉卿懇。勤摰之意屢宣,而巽讓之章愈懇,此無非情志未孚之致也,益用慙恧,無以爲喩。予志已定,卿毋困我,卽起視事,以副至望。仍傳曰,遣史官傳諭。
禮曹,吏曹判書閔鎭周,去夜卒逝云。自今日至明日,停朝市。單子,以國忌齋戒,留政院。
戶曹判書兼判義禁金構疏曰,伏以,臣伏見李大成疏本,極言科獄,按治之疏緩,刑杖之輕歇,而至有摘奸譴責之請,臣不勝懍然悚慄之至。縮伏私次,恭俟威命矣,同僚旣以此陳疏承批,亦不敢一向泯默,以稽嚴譴,玆敢冒死而自列焉。今此刑獄罪人,皆是簪纓世族,其於朝中士夫,固多親舊,而及其奸狀畢露,輿情共憤,則孰敢有缺廢公法乎?禁府刑杖,不如秋曹,秋曹不如外方,此實通朝之所共知,而流來舊例,亦非一時有司之臣所可低昂者也。雖然,已往之事,臣固不知,而臣之頃忝獄官也,適捧判付辭意,無前嚴峻,其在不可循常擧行,故將施刑之初,爲先捧招於執杖之卒,下獄之際,各別嚴飭,羅卒兩人,至有受杖者,或以爲,此王命,前例之所未有也。且諸囚,始刑六朔以來,受刑不過六七次,而臣按治之後,二十餘日之內,除陳疏引避,有公私應頉外,行公開坐,僅十餘日,而施刑僅四次,則缺疏數之節,亦可見矣。人臣奉命治獄,果有一毫簸弄缺之意,則罪死無赦,臣何敢自謂無是,而苟逭刑章?伏乞聖明,俯賜鑑察,亟命先削臣職,仍治臣罪,以爲不職者之戒,千萬幸甚。臣無任惶恐戰灼之至,謹昧死以聞。批答見上
上在昌慶宮。停常參·經筵。
昧爽,有霧氣。
中殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,至一升餘,初昏,時有虛煩之候,金銀花茶,調進牛黃膏二丸,夜間寢睡,稍得安穩,而脚部酸疼,一樣無減云。臣等與諸御醫商議,則以爲,昨日煎入湯劑,無事進御,誠爲多幸,仍爲連進,宜當云矣,敢此問安。答曰,知道。無事矣。
宗簿寺官員,以提調意啓曰,璿源譜略,旣已頒賜諸臣矣。當自本寺收聚,改其誤字,而辛酉年頒賜之後,因訛誤改修之時,則受賜諸臣,各自付籤誤處,送于本寺矣,今亦依此例,知委擧行,何如?傳曰,允。
持平尹憲柱啓曰,臣情勢難安,賤疾且苦,日尋辭單,見阻喉司,方在悶蹙之中矣。昨伏見正言李大成疏本,則極言近來臺職之濫擬,處置之不公,語意旣嚴且峻,臣未知指斥者果爲誰某,而如臣譾劣,屢叨言地,處置同僚,亦非一二,則其所爲言,不可歸之泛然。況於日者,以前事引避,見出於僚臺處置,則難冒之勢,實倍他人,而昨緣病勢增劇,詣臺自列,亦後於人,所失尤大,請命遞斥臣職。答曰,勿辭。退待物論。
禮曹,行吏曹判書閔鎭周,去夜卒逝云,自今日明日至,停朝市,弔祭乙良,依法例擧行,禮葬時未復舊棺槨役軍,令該曹題給,何如?啓依允。喪出意外,震悼曷喩?令該曹喪葬諸需,別爲題給,擔持軍,亦令本道題給,以表予意。
吏曹啓曰,吏曹判書有闕,政事,取稟。傳曰,過國忌後爲之。
傳曰,史官一員待命,騎馬三匹立之,徽陵忌辰祭所內摘奸。
司諫兪命雄啓曰,日昨同僚,以柳重茂等削黜事,及他數件事,簡問於臣,臣與之相議論啓,卽蒙允許矣。昨伏見正言李大成疏本,則極言近日黨論之弊,而旣以臺職注擬,不允物情爲言,又以處置之循私,公論之壞弄爲斥,末乃以柳重茂等削黜之論爲過中,而其所譏斥,不啻縷縷,臣於此,竊不勝瞿然,而繼之以訝惑也。如臣無似,忝居言地,則嗤點之來,固已自料,而至於前後處置之際,竊自謂務從和平,一循公議,而今者僚臺之言,至於如此,臣之不敢安於是職也,決矣。至於重茂等之啓目,自是臺論之所不可已者,蓋自考官事綻發之初,重茂·師尙等,先事眩擾,伺隙沮戱之狀,實我聖明之所俯燭,而至以幾陷術中爲敎,則臺閣論之太晩,門黜失之太緩,而僚臺抑揚之論,遽出於公議之外,何也?夫碩夏供辭透露之後,搢紳之間,閭巷之中,莫不藉藉喧罵,而重茂乃敢挺身擔當,至以匿名書不可證之語,肆然陳達於筵席,繼以金吾堂·郞査問姑緩之意,公然爭執於獨啓,及其試官情節,日漸敗露之際,李師尙,力攻金吾之疏,專爲沮撓獄情之計,忙忙汲汲。手脚盡露,則爲殿下耳目之官者,惟當據法請罪之不暇,而乃歸之於形迹之嫌,反訟其薄罰之冤者,果何意耶?且啓辭中稱有母病云者,泛然觀之,則雖似迫切,自是據實直陳之辭,而乃以語不擇發,然後快心等語,苛責於人,誠是料外也。至於朴見善事,適在臣赴燕之時,不能詳知其曲折之如何,而第追聞其避辭中,揷入玉堂投書一款,自是剩語,且乖臺體,故彈章遽發,責罰己行。且其時見善·己連·李坦所發之啓,而其前後避辭及疏語,自以謂投書一款,泛然說過於措語之間。又以爲科獄奸濫者,摘發懲治,國人同辭云爾,則其所主意,果出於沮緩科獄之計耶?今乃引彼,況此必爲對擧,隱然以今日臺啓,不出於公正,而歸之於論議岐貳之致,何其方責人以忠厚,而自不免於巧詆至此耶?此尤臣之所未曉者也。臣猥叨言責,日月已多,絲毫蔑效,愧懼常切,而譏斥之言,又至於此,臣何顔面,一刻苟冒於臺次乎?昨緣賤疾添苦,今始經宿來避,所失尤大,請命遞斥臣職。答曰,勿辭。退待物論。
上在昌慶宮。停常參·經筵。
巳時,太白見於未地。
中宮殿·世子宮·嬪宮,藥房問安。答曰,知道。藥房啓曰,伏未審夜來,聖體,若何?中宮殿症候,伏聞醫女來傳之言,昨日水刺所進,僅至四合許,向夕連有寒縮之氣,夜間且有熱候,進牛黃膏二丸,三更後,肌熱少減,進粟米飮五合,寢睡不至全然不安,而脚部痛勢,一樣作苦云,臣等伏不勝悶慮之至。令醫女入診後,更議湯藥,則依前煎入矣,敢此問安,竝爲仰稟。答曰,知道。無事矣。再啓曰,卽伏聞醫女入診後所傳之言,仍與諸醫商議,則以爲,脚部痛候,劇歇無常,卽今最所悶慮者,膿汁一向多出,水刺之節,日漸減少,今朝所進,不過五六匙而止,他如魚肉之味,亦無思進之念。此由於氣血大脫,脾胃虛弱,不能引納之致,八物湯仍爲連進,且依古方,人蔘二兩,入大棗十枚,生羌一片,濃煎代茶兼進,以爲大補元氣之地,宜當云。此藥今方煎入之意,敢啓。答曰,知道。
政院啓曰,近來憲府多官,引避退待,而尙不得處置,監察茶時,亦至累日,事甚未安。未肅拜人員,卽爲牌招察任,何如?傳曰,允。
領議政徐文重箚子。大槪,更申前懇,乞遞職名,兼陳所懷,以俟裁處事。入啓。答曰,省箚具悉卿懇。罄竭至意,更何多誥?箚末事,令該曹稟處。卿其須念國事,安心勿辭,速出視事,以副予望。仍傳曰,遣史官傳諭。
領中樞府事南九萬箚子。大槪,敢陳病狀之奄奄,乞蒙垂察,遞改兼帶諸司提調及扈衛大將之任事。入啓。答曰,省箚具悉卿懇。所患如此,予用慮念。卿其須體至意,安心勿辭,從容善攝。仍傳曰,遣史官傳諭,遣御醫看病。
掌令金致龍謝恩後啓曰,臣情地悶蹙,疾病沈篤,稽謝累日,罪積逋慢,不料嚴召,遞降此際,分義是懼,不得不祗謝恩命,而第臣前日所遭,實非尋常相規之比,亦嘗以此引避見遞,則臣之情勢,其不敢復廁臺端也,決矣。且正言李大成之疏,侵斥近日臺閣,而有許多譏切之語,臣亦卽今臺閣中一人,則今方自列之不暇,又何可論辯是非,處置多官乎?以此以彼,不可一刻仍冒,請命遞斥臣職。答曰,勿辭,退待物論。
待敎李㙫,牌不進,依承傳罷職。
莊烈王后忌辰。
上在昌慶宮。停常參·經筵。
臨原君杓,加資肅拜。
下直,江華留守金錫衍,咸鏡都事柳龜徵,仁同府使崔廷龍。
大司諫李彦紀三度呈辭。入啓。遞差。
中宮殿·世子宮·嬪宮,藥房問安。答曰,知道。藥房啓曰,伏未審夜來,聖體若何?中宮殿症候,伏聞醫女來傳之言,昨日水刺所進,未滿一升,而獨蔘茶三合,亦爲進御,夜間寢睡,比前夜稍安,寒熱之候,更不發作,脚部痛勢,亦似少減云。湯劑及獨蔘茶,連爲劑煎以入,宜當矣,敢此問安。答曰,知道。無事矣。
傳曰,江華留守金錫衍,留待引見。
明日春塘臺親臨試才時,殿座正時,卯初三刻,開門罷漏後。
京畿監司書目,廣州呈,以校理任守幹辭職上疏上送事。啓。答曰,省疏具悉。爾其勿辭,上來察職。
政院啓曰,明日慕華館試才時,命官,何大臣進去乎?敢稟。傳曰,右相進去。又啓曰,自前親臨試才時,例有宗宰差出入侍之規,而近年以來,連爲頉稟,今亦依近例不爲差出。且原任大臣,亦有入侍之時,今番則何以爲之乎?敢稟。傳曰,知道。原任大臣,亦爲入侍。
奉敎趙泰一上疏。大槪,臣昨者,承牌詣闕,陳章見阻,日勢已暮,禁直將闕,區區規例,有不暇顧,不得不苟然就直,而顧臣情勢,終不可因仍蹲據於職次,玆敢冒萬死投疏徑出,恭俟譴罰。伏乞亟命罷削臣職名,仍治臣擅離之罪事。入啓。答曰,省疏具悉。爾其勿辭察職。
禮曹參議金鎭圭上疏。大槪,敢陳頃日諸殿奉審時所見,以備財處事。入啓。答曰,省疏具悉。疏辭,令該曹稟處。
密昌君樴上疏。大槪,臣父素患類中之症,自昨夜猝然添重,方在萬分危篤之境,臣憂遑煎灼,決難暫時離側,以此情勢,萬無進參於明日親臨擧動時侍衛之班,伏乞聖慈,俯賜矜憐,亟遞臣摠管之任,俾得專意救護,以伸人子至情事。入啓。答曰,省疏具悉。卿其勿辭,救護父病。
正言李大成啓曰,臣之無似,最居人下,居官莅職,百無一能,而惟其朴愚之性,惡黨如仇,憂愛之忱,慨時常切,每當言責,區區一念,惟恐其或陷於背公護黨之科矣。乃者一疏,語雖陳腐,其意蓋自謂不離於公之一字,及承聖批,乃以所論未必皆出於公爲敎,臣奉讀以來,惶愧倍增,臣未知何等語,有不摡於聖心,而只恨平日本意,不能見暴於君父之前,將何顔面,仍處臺閣公論之地乎?且臣得見憲府諸臣之避,其所譏斥,不有餘力,臣不勝其駭惑也。萬元己巳可觀之節,憲臣旣云知之,其所負犯,臣亦非不知也,第一番竄黜,旣懲其罪,再授藩臬,輒皆駁斥,則是懲罪無已,而褒善太薄也。其所謂不相掩者,豈非徒知其罪,未知其所重者耶?臣之張皇投疏,過奬名節,爲萬元費心力,如其所云,則果可謂多事,而如憲臣等之徑停討罪之論者,則其昧於褒善奬節之義,固無足怪也。六七守宰解印之說,憲臣亦曰有聞,且萬元之除拜,已閱月之後,始乃迎擊於將欲肅謝之際,則臣所謂擊去之說,到此相符,其所謂撓惑臆逆等語,何爲而發,而其意果專出於爲儒賢之誠乎?至於隻字無所及之說,尤未滿一哂也。臣疏所云,非指登諸臺啓之謂也。況爲守令逐方伯,自是不韙之習,雖欲及於啓辭,固不可得,而其所爲言,乃如此,反譏臣以揷入題外之語,自不覺其破綻之歸,此所謂不知解題者也,何必呶呶?臣繼又伏見司諫兪命雄之避,滿紙縷縷,無非譏切之語,夫柳重茂·李師尙等之或啓或疏,若出於他人之手,則未必致人疑惑,而特以兩臣,與考官相親之故,有以招營護之斥,此臣所謂形迹之嫌也。如其營護之言,顯發於文字,則臣將請罪之不暇,第只以形迹之嫌,旣遞旣罷之後,又復請加重律,似是已甚之論,故臣之所論,蓋慮其用罰之太偏而已。何嘗有一毫彷彿於訟冤,而其所抑勒,乃至於此耶?師尙母病之有無,外人之所可知,而僚臺謂之據實,則臣不必多辯,但稱有母病之說,雖出於儕友私語之間,所不當發諸口者,況告君之辭乎?顧臣所言,實是同僚藥石之箴,而今乃不思自反,謂之苛責者,何哉?師尙之不能恬靜,偏着論議,臣之所嘗不取者也。今日之受此,無非滄浪自取,而其在同朝相敬之道,不當以如許等語,勒加之人,臣竊惜之。至於朴見善等之營護科賊,實人情之所駭憤者,獨兪命雄,費辭力救,若是其無嚴,抑何意也?噫,當初見善之數次連啓,蓋不敢崖異於共公之論,及權之疏發,而乃敢揷入投書一款於避辭中,有若臺章,承此而發者然,反以覈科賊之啓,必欲歸之於訛言之煽動,此非沮緩獄情而何?見善避辭疏語,雖自以爲投書一款,泛然說過云爾,其將徒信自掩之窘語,而不謂之熒惑疑亂之計耶?且自科獄之出,陽斥陰護,乃一種救解者之態色,而今以科賊懲治,國人同辭等說,爲見善不爲營護之明證,此果一分近理乎?其亦不美之甚者也。見善等之至今不復收用,誠以罪名,姑未盡勘,則公議所在,蓋可見矣,而今同僚,必欲置無過之地,自甘於同歸一套,臣實未曉也。臣疏所論,蓋以今日臺啓,旣以沮緩獄事,請罪兩臣,而至於見善之罪,獄事旣重於此,沮緩又極狼藉,而獨不之擧論,故果惡其心之不出公正,乃謂之岐貳者也。今其自列以揷剩語,乖臺體等緩歇之辭,隱然爲救解之計,其不出於公正,到此益著,而擧劾加罪,非所所責於同僚也。今者惡其提起,譏之以對擧,斥之以巧詆,其曲護見善則得矣,奈公議何哉?臣累忝言地,絲毫無補,而一言纔發,上不能見信於於聖明,下不能取重於同僚,深惡黨論之本意,反爲起鬧朝端之資,今日之處言地,其亦難矣。臣之被斥於諸臣者,固非一端,何敢自以爲是,而晏然於臺次乎?所患賤疾,近益苦苦,稽謝累日,今始來避,所失尤大,請命遞斥臣職。答曰,勿辭。退待物論。
校理林濩辭職上疏。入啓。答曰,省疏具悉。爾其勿辭察職。
備邊司啓曰,慶尙監司兪集一遞差之代,今當差出,而第本道,方有修理措置等事,至於田政,尤爲緊重。新監司,今雖差出,交代之期,必當在於十月之間,新舊交代之際,此等凡事,將未免有虛疎之弊。前監司李世載,姑限數朔,仍令察任,待其三件事垂完,差出交代,宜當。以此分付該曹,何如?傳曰,允。
檢閱尹志和上疏。大槪,臣於直中,重得寒疾,已過六七日,一向危篤,貼身床席,作一僵尸,以此病狀,決無供職之望,且與奉敎臣朴弼明,有應避之嫌,伏乞聖明,先遞臣職名,俾得及時調治,以尋生路,亦令該曹照例稟處事。入啓。下該曹。
奉敎朴泰一,牌不進,依承傳罷職。
玉堂箚子。大槪,請獻納魚史徽,正言李大成遞差,掌令尹弘离,執義李敏英,持平兪命凝·尹憲柱,司諫兪命雄,掌令金致龍出仕事。入啓。答曰,依啓。
謝恩,副校理李觀命。
兵曹口傳政事,副摠管李寅燁。
進士李師尹等上疏。大槪,祭酒臣尹拯,來在近畿之時,招延之誠未至,終使浩然復路,不勝慨惋之慨,相率叫閽。伏乞聖明,亟篤誠禮,期於召致,以幸國家,以幸士林事。入啓。答曰,省疏具悉。多士之疏,出於尊賢之誠,予用嘉之,可不體念焉。
奉敎朴弼明,牌不進,依承傳罷職。已上朝報
禮曹啓曰,臣鎭圭,以永禧殿左廊添搆,永昭殿改益新瓦斫伐松木之事陳疏,而有令該曹稟處之命矣。永禧〈殿〉左廊添搆之役,則固非今番奉審執頉,儀物修改時,所可擧行,而至於永昭殿改瓦等事,不甚重難,若於來九月初四日,儀物修改告由,移安時一體擧行,則實爲便當,故疏辭中,以此有所云云矣。今者修改吉日不遠,而本曹僚員,皆有故,其前勢難復啓稟處,本殿修改,似當遲待復啓,而修改之役,例與宗廟,同日卜吉,啓下擧行,則其在事體,亦難退定,何以爲之?惶恐敢稟。傳曰,永昭殿改瓦等,爲先擧行。禮曹
吏批啓曰,新判書·參議俱在外,小臣獨政未安,何以爲之?敢稟。傳曰,依爲之。吏曹
有政。吏批,以李觀命爲副校理,元聖兪爲弼善,宋相琦爲大司諫,洪萬朝爲兵曹參判,尹濂爲司僕主簿,李彦經爲善山府使。
兵批,以李寅燁爲副摠管。
任胤元啓曰,明日慕華館鳥銃及鞭蒭試才後,仍爲比較以來事,命下矣。鳥銃·鞭蒭,先試何技,而畢試後,鳥銃則以何技比較,鞭蒭則以何技比較乎?敢稟。傳曰,先試鳥銃,而鞭蒭則以騎蒭比較,鳥銃則勿爲比較。
任胤元〈啓〉曰,慕華館試才時,先試鳥銃,而鞭蒭,則軍門鞭蒭試才之馬不多,而事勢亦有所未及,自前有鳥銃·鞭蒭相間爲之之事,今亦依此爲之。
奉敎趙泰一疏曰,伏以,臣之謭劣無似,忝居史局重地,逃〈?〉遞不得,黽勉隨行,而恒切愧懼,靡所容措,惟其庸愚疲軟,不能齒列於僚寀,前後受肯,非止一二,而今日所遭,又非尋常則臣何敢含糊泯默,以重不職之罪哉?本館下位,雖在法應行之事,必待右位之諾,不敢徑情而行,卽古例然也。預備翰林李台佐,頃以妻父歸葬,呈辭受由,再昨送言,欲於明日辭朝云,而擧動迫近,其在分義,不敢以私故,徑先出去,且其窆期尙遠,經過擧動之後,足以往返,故臣以初二日間辭朝之意,爲答矣。台佐不有臣言,任自辭朝,進退去就,惟意所欲,其怠慢圖便之習,不但古例之壞了而已。且台佐旣已辭朝,則待敎李㙫,事當替直,而除授累日,尙不出肅,稱有眼病,胡爲違牌,使右僚替當其任,館中三百年遵守之規,墜落無餘,此莫非臣不能句檢下僚,謹守規度之致也。昨日嚴召之下,違慢是懼,詣闕陳章,見阻喉司,日勢已暮,區區規例,有不暇顧,苟然就直,而顧臣情勢,終不可仍因蹲據於職次,玆敢不避僭越,更將已構之疏,冒瀆宸嚴之下,迸出闕門,恭俟譴罰。伏乞聖明,亟命罷削臣職名,仍治臣擅離之罪,以存館規,以肅朝綱,不勝幸甚。臣無任惶悚隕越之至,謹昧死以聞。批答見上
進士李師尹·趙泰耆,幼學吳命尹,生員韓師百·吳遂元,進士鄭元賓,幼學崔錫九·李箕朝,進士呂必輝,生員李重觀,幼學權以衡·朴徵賢,進士兪勉基,幼學柳渻·成九齡·韓師益,進士沈宗海缺李景說·南泰徵·朴徵賓,生員蔡達章·尹明迪,幼學洪九範缺韓師萬·鄭師賓·朴弼休,生員李弼基缺韓師德·趙弘璧·閔昌衍,生員趙潤璧,□李重益·李廷弼缺數行尹溭·韓·李宜衍缺□李樟·郭鎭夏·郭鎭恒·李希稷,生員宋成明缺金始炯·金尙奎·李敬臣·李建輔·金命奎·羅八元缺閔道昌·閔孝昌·吳遂興·沈尙恒·鄭壽順。李蓍明缺李達東·李達三·李達齊·閔禎·李達五·鄭壽顔·閔·南礇缺李師周·李敬章·李敬一·李涵·李彦綸·李壽龜·趙欽·趙相龍·金奎煥·李耘聖,生員柳之彬·邊健·盧斗望等疏曰,伏以,世道之汚隆,國家之治亂,惟在於賢者之進退用舍。賢者進用,而世道之不隆·國家之不治,未有也。賢者之退舍,而世道之不汚·國家之不亂,亦未有也。雖然,自古有國家者,孰不欲進用賢者,使世道隆而國家治,賢者之意,亦豈欲懷寶迷邦,使世道汚而國家亂,莫之顧哉?惟其進退之義,在於人主用舍之意,誠與不誠而已。是以苟其誠也,則雖伊尹之囂囂,終必幡然,苟其不誠也,則雖孔·孟之遑遑,終不能遇,豈非有國家者之所當監戒哉?臣等伏見祭酒臣尹拯,□淵源,道造高明,蔚爲當世之儒宗·士林之表準,此固聖明之所已知也。寵命恩禮,夐出尋常,而又於頃者誣枉之說,□辨析,是非曉然,螮蝀不作,我殿下好賢之德辨邪之明,凡爲士林,孰不欽仰,而第旌招之禮久闕,白駒之縶無日,守道之心莫回,兼善之志不行,有識之歎惜,當復如何哉?日者尹拯,爲省丘墓,適來近郊,殿下特遣近侍,諭以造朝,其禮待之意,亦云摰矣。然而數次宣諭,不過循套,終未見其至誠必致之意,如成湯之三聘伊尹,文王之車載呂尙,固已尙矣。比諸前日白衣召見之敎,不翅有間,竟使南歸之轍復路,朝野之失望,士林之悵恨,可勝言哉?昔先正臣成渾,守道山樊,聘召不至,宣祖大王,至誠招延,必致乃已,故相臣朴淳歎曰,吾王豈不爲豪傑之主哉?密密結網,網得牛翁來,成渾之號牛溪故也。當時稱爲美事,後世傳爲美談。今殿下何不則先王結網罹牛翁爲期,循常襲套,草草傳諭,有若塞責而已乎?臣等缺無憾於天地之大也。方今士趨歧而義理缺數行昔者宣廟朝,李之菡謂人曰,當今缺爲奇策,宋末汴京危急之時,若用楊時,則能救得缺如殿下,一任世道之治,趨於汚下,國家缺於危亂,則固無論已,自非然者,豈可如拯之賢者,在下禮缺而不以誠尊之而不能用,貽當世之歎惜,遺後來之譏議,缺今春宮,春秋方富,學問日就之時,薰養輔導之任,當畀於眞儒正士,殿下旣用拯爲贊善矣。亦何可徒備於職名,而不爲召致,以急其輔養之益耶?臣等幸蒙菁莪之化,忝在章甫之列,夙慕尹拯之道德學問,足以模範經濟,而常有慨於聖朝之不能招致矣。今於拯之來住近郊也。意謂殿下,必以優恩異數,至誠招致,此乃世道國家隆治之一大期會也。聚首側聽,聖明之所以禮召者,未見出於常格,所以傳諭者,未見出於至誠,而不聞賁然而來,終至浩然而去,不勝憂憊之忱,乃敢相率而叫閽。伏願殿下,深惟於治亂汚隆之幾,益勉緇衣之好,一召不至,至于再至于三,其所以招致之禮,出於至誠之不可掩,則拯固非獨善之士,亦有世祿之義,亦何敢終守考槃之志,以孤側席之誠,而不肯幡然而起哉?若得拯幡然一起,則豪傑之嘆,不但在先朝,救得今日之時勢,亦當不止一半而已。國家幸甚,士林幸甚,惟聖明,留意澄省焉。臣等無任祈懇屛營之至,謹昧死以聞。答曰,省疏具悉。多士之疏,出於尊賢之誠,予用嘉尙,可不體念焉。
敎江華留守金錫衍書。王若曰,山河有控引之雄,惟天設險,朝廷重居留之任,得人爲難,苟非緩急可仗之才,孰膺軍民兼統之責?惟卿,以予舅氏爲國藎臣,義同國家休戚,每切忠勤之志,視予手足心膂,猶存謙恭之忱,蓋地望有異他人,而進用不以常調,祗奉濯龍之戒,缺恒勉於居家,暫試割鷄之刀,聲價益懋於典邑,中間缺勞我夢思,前後再命之陞資,懋乃寵典,缺數行扼關防之形,鎖鑰克壯西南,利漕輸之便缺襟喉,實與南漢而唇齒,趙家保障,以晉陽而爲歸缺惟漢水之足恃,比緣累歲之凶歉,未免雄府之凋殘,飢饉缺相尋,偏額多縮,遠近賙賑之不贍,軍需無儲,念副京保缺爲任甚重。況今日經理之道,比前尤難?惟卿克諧,非予輕授。玆授卿以江華府留守兼鎭撫使,卿其愼乃職守,欽此寵章,留心於固本之規,罄慮於善後之策,收斂逋糴,精揀當先,簡閱疲兵,撫摩是務,申舊制而海防益固,布新惠而島民更蘇。於戱,桑土綢繆之圖,迨未天雨,山谿形勢之險,要得人和,須殫國□之忠,毋負往哉之命。故玆敎示,想宜知悉。知製敎金昌直製進
未時,上御宣政殿。江華留守金錫衍,留待引見入侍,留守金錫衍,右副承旨任胤元,假注書兪彦明,記事官金興慶。上曰,進前。錫衍進伏,上曰,卿今當重任,必將善爲之,然江都保障重地,十分惕念,可也。錫衍曰,以臣無似,當此難堪之任,祗自愧懼而已。職分事雖微,聖敎唯思竭力,況承勉諭,敢不盡心乎?上曰,別無稟定事否?錫衍曰,未到之前,不能預知其形勢,而第伏聞本府軍餉外,多有各軍門及諸宮家穀物,連歲凶歉,民爲受食矣。至如移轉,則當依數畢捧,而各軍門·諸宮家穀物,今若竝爲畢捧,民將難堪,今年還上,自朝家,旣有定分數收捧之令,則今此軍門及諸宮家穀物,亦宜一體定分數收捧,以此意分付,缺上曰,依爲之。出擧行條錫衍又曰,且伏聞本府待變木,以連缺故自賑廳貨,來一千五百餘同,尙未還償云,缺待變之木,累年虛庾,誠爲寒心,缺數行上之地,何如?上曰,依爲之。出擧行條錫衍將出,上命中使,特賜弓矢·臘藥·胡椒等物。錫衍,跪受而出。燼餘
傳曰,慕華館試才時,先試鳥銃,而鞭蒭,則軍門鞭蒭試才之馬不多,而事勢亦有所未及,自前有鳥銃·鞭蒭相間爲之之事,今亦依此爲之。
政院啓曰,明日慕華館鳥銃及鞭蒭試才後,仍爲比較以來事,命下矣。鳥銃·鞭蒭,先試何技,而畢試後,鳥銃則以何技比較,鞭蒭則以何技比較乎?敢稟。傳曰,先試鳥銃,而鞭蒭則以騎蒭比較,鳥銃,勿爲比較。禦營謄錄
上在昌慶宮。停常參·經筵。
卯時,日暈右珥。
吏曹啓曰,臺諫有闕,政事,取稟。傳曰,明日爲之。
中宮殿·世子宮·嬪宮,藥房問安。答曰,知道。藥房啓曰,伏未審此時,聖體若何?中宮殿症候,伏聞醫女來傳之言,昨日水刺所進,至一升四合,夜間寢睡稍安云。湯藥及獨蔘茶,依前連進,宜當,敢此問安。答曰,知道。無事矣。
執義李敏英,司諫兪命雄,掌令尹弘离·金致龍,持平兪命凝·尹憲柱就職。
禮曹啓目,領議政箚子,坤聖違豫之候,方在沈綿,臣子憂悶之心,不宜卽同平日,揷花·動樂·遊街,此豈可安於心?文武入格,竝許恩賜,以待後日設爲坐次,放榜事,旣無可據之前例,則有非有司之臣,所敢容議,詢問諸大臣,稟旨定奪事,命下矣。議于大臣,則左議政以爲,以今日臣子日夜憂遑之誠,其於此等豫泰之擧,不待朝家之節損,宜不卽同平日,而以朝家設科式例言之,則該曹之所考據者如此,臣何必更容他議?第大臣旣以此陳箚,則毋論前事有無,惟在聖明,下諒群情而裁處,伏惟上裁。右議政以爲,朝家設科,皆有前例,親臨試士,未有全榜,不卽唱第,待赴他日者,誠如該曹之所考據,近因災荒,軒懸,竝爲停止,時未復舊,則動樂一款,非所可論,而但當此坤候違豫之時,以臣子焦煎之心,不待朝家之節損,宜不敢卽同於豫安之日,且於唱第之後,例有陳賀之擧,則此等節目,亦非如此憂遑之時,所可循例應行者,而大臣箚辭,又復如此。伏惟聖明,俯諒群情,參量舊例而裁處之,伏惟上裁。行判敦寧崔錫鼎以爲,當此臣子憂遑之日,有不敢自同於平日之宴安,誠有如大臣箚意者,而設科式例,該曹之考據如此,惟在聖明,參量而處之,伏惟上裁。領府事南九萬,判府事柳尙運·尹趾善,病不收議,領敦寧府事尹趾完,在外不得收議,大臣之意如此,上裁,何如?啓設科式例,不宜猝改,只停陳賀一節及動樂·遊街,宜當。
明日春塘臺殿坐正時,卯初三刻。
試才罷後,藥房·政院·玉堂問安。答曰,知道。
今日試才時,判敦寧崔錫鼎所啓,前判書李世華,頃日被罪下鄕矣。聞猝患中風,病勢甚重,故爲其治療,舁疾入城云。雖有一時譴罰之事,係是年老重臣,則合有顧恤之道,故敢達。上曰,罰已行矣。特爲敍用,遣御醫看病。吏曹參判李益壽所啓,忠淸監司宋相琦,以淸州牧使李浚,韓山郡守朴涏稟旨催促事狀啓,啓下臣曹,臣曹當爲回啓,而此兩邑守令,雖未知有甚難安之情勢,而當初罷黜,蓋因試官不赴之事也。元非大段,而罔念朝家仍任之意,一向相持,無意還任,其圖便之習,極爲非矣。徐文重曰,兩邑守令之仍任,出於小臣之陳箚,而其時淸州則到任未滿十朔,韓山則纔過一朔,守令之數遞可慮,故以仍任之意,陳達蒙允矣。厥後聞之,李浚,頗有不治之聲,仍在洛下,不爲下去,朴涏則堅臥隣邑,亦不還任,若有朝家紀綱,豈容如是?殊甚駭然。監司尙不處置,亦涉稽緩,監司,推考,兩邑守令,則拿問定罪,何如?上曰,依爲之。已上朝報
禮曹啓曰,因本曹啓辭,永昭殿改瓦等事,爲先擧行,命下矣。以九月初四日儀物修改時,一體擧行之意,分付該曹,修改告由祝文中,以此措辭添入事,亦爲分付該司,而今此改蓋瓦之役,與尋常儀物修改,有異,本曹與戶曹堂上·郞廳,當日進詣監董,何如?傳曰,允。禮曹
卯初三刻,上出御帳殿,領議政徐文重,判敦寧府事崔錫鼎,左議政李世白,都承旨嚴緝,左承旨尹世紀,右承旨李壄,記事官李明浚,記注官吳羽,進伏於左,左副承旨崔錫恒,同副承旨南正重,假注書兪彦明,記事官金興慶,伏於右,寶劍以下侍衛諸臣,立於兩階下。崔錫恒進曰,宰樞執鼓。上曰,知道。
錫恒曰,各軍門將官及閑散初試之類,何者先試乎?上曰,除初試先試。
錫恒曰,柳葉箭·片箭·騎蒭·六兩中,何技先試乎?上曰,柳葉箭先試。
試官,率擧子肅拜。
錫恒曰,柳葉箭尺量。上曰,知道。
吳道一曰,西北武士,朝家待之自別,而臣所帶中,有別付料三十五人矣。自前此類,或有除初試許射之時,而此非缺自下不敢擅許,故敢達矣。上曰,特爲除初試入射缺西北武士,朝家待之有別,故許其付料,於渠缺數三行道一曰,若見缺落,則渠安敢願射乎?果不見之故,敢有所達矣。西北之人,異於他,其在收拾之道,宜有別樣擧措矣。上曰,其數不多,許之。
以承傳色傳曰,侍衛諸臣皆坐。
又傳曰,片箭貫革,姑令去之,臨時更立事,分付。
錫恒曰,凡試射之規,中革之後,矢鏃透過者,鏃入竹脫者,貫革木片,連鏃破落者,竝爲載給,而竹與鏃,俱退落地者,矢之掠過貫革者,則不爲載給,前規如此,何以爲之乎?上曰,依前例爲之,可也。
以承傳色傳曰,擧案入之。
錫恒曰,今方矢數執鼓,而鼓數宜爲定奪矣。上曰,邊三鼓,貫五鼓也。
錫恒曰,射矢之際,矢次相易者,何以爲之乎?上曰,矢雖易次,得中者,自前載給,今亦載給,可也。
錫恒曰,柳葉箭擧子呼名。上曰,知道。
緝曰,臺諫有闕,政事,取稟。上曰,明日爲之。
緝曰,小臣藥房問安進去矣。上曰,知道。
錫恒曰,左右弓不同者,使之換隊,以爲對立作耦之地,何如?上曰,依爲之。
錫恒曰,擧子中有中貫之矢,而矢面不書其名者,此則似不當載給矣。上曰,此與矢次易射者有異,不給,可也。
錫恒曰,有伏地者二人矣。上曰,問啓。錫恒曰,問之則以爲,渠以遐方付料武士,一人則年今七十六,一人則年今七〈十〉三,而願得入射云矣。徐文重曰,末端以特恩許之,則或可矣。上曰,末終許令入射,可也。
錫恒曰,武士,有伏地者矣。上曰,問啓。錫恒曰,問之則以爲,渠以兵判堂上軍官,願入於除初試之類云,各技初試時,此輩不得入格,而有此伏地,極爲猥濫矣。上曰,使之退去,可也。錫恒曰,凡伏地之類,率多猥越而問啓之際,時刻漸遲,此後則勿爲叩稟,直爲問啓,何如?上曰,依爲之。錫恒曰,李筬所中之矢,諸試官試冊,皆以二矢懸錄,而差備官,以三矢封上,推考,何如?上曰,推考,可也。缺
錫恒曰,擧子有執矢而遺落者,使之更給其矢而射之乎?上曰,此等,何以爲之,可乎?徐文重曰,軍門之規,則不發而先落者,不得更射矣。上曰,勿令更射,可也。
南正重曰,臺諫就職矣。臣當出待之意,敢達。上曰,知道。
南正重及臣彦明及金興慶,以出待臺諫事,趨出。
巳初,上入幕次。
傳曰,除初試畢射後,兩大將,射之,其次內官射之,其次閑散初試類射之,其後西北武士,及伏地兩老弁,次次入射事,分付。
南正重,以承傳色啓曰,兩大將,旣射柳葉箭,則片箭·騎蒭等技,亦一體竝試乎?傳曰,依爲之。
正重,又以承傳色啓曰,御營廳畢射後,宣傳官當射,而方以承傳,出入御前缺差備,暫使武兼,替代其任,許其出射,何如?傳曰,依爲之。
巳未,上還御帳殿。
錫恒曰,東貫革呼唱官伏地,問之則以爲,矢次易射者,則有載給之敎,而守禦哨官朴尙贇所中之矢,書以六字六矢,則乃以數外,何以爲之云矣。上曰,此何如?徐文重曰,武士之易射矢次,已爲無形,而此則尤是數外之矢,以軍門一切之法言之,決不可給之矣。上曰,然矣。不爲載給,可也。
錫恒曰,參試官洪時九,猝生紅絲疔,症勢頗重,使之出去,何如?上曰,誰也?錫恒曰,都摠經歷洪時九也。上曰,使之出去,可也。錫恒曰,洪時九之代,雖不差出,他試官,足以兼察之矣。上曰,唯。
錫恒曰,洪時九,旣令出去,而其代不必更差之意,纔以稟定矣。更思之,則累日試取之際,試官不可闕員,還入前望單子,改落點以下,何如?上曰,依爲之。
試官前望單子,以兵曹佐郞柳泰明,改落點以下,泰明未肅拜而入來。
徐文重曰,禁軍及各軍門軍兵缺今其除數,未能的知其幾缺數行且日勢已晩,昏後則不可爲之?上曰,限日暮爲之,而禁軍射後,禁衛營·訓鍊都監缺射之,可也。
以承傳色傳曰,柳葉箭射後,當射片箭,片箭待令事,分付。
未時,上入幕次。
正重,以承傳色啓曰,片箭缺尺量待令矣。傳曰,知道。
錫恒,以承傳色啓曰,禁軍射後,禁衛營·訓鍊都監·御營廳,當爲繼射,而三廳軍兵,多有兼察缺鞭蒭試才,出往慕華館,此輩則姑待明日追射,柳葉箭卽今□射之人,已爲待令,仍令入射,未知何如?且柳葉箭未中之落矢,今方滿地,軍人往來之際,不但有罥礙之弊,日暮之後,則亦不無閪失之患,片箭尺量之時,竝令拾取之好矣。上曰,竝依爲之。
未末,上還御帳殿。
錫恒曰,片箭尺量爲之矣。上曰,知道。
錫恒曰,片箭矢數執鼓。上曰,邊則□鼓,貫則十五鼓矣。
李寅燁進曰,纔者出外聞之,今番皇曆齎咨官之子,呈狀言,渠父行至平山蔥水站止宿,逢賊被傷,方在死生中,而卜馱盡失云。卜中必有公家文書,而賊徒之劫掠,極爲驚駭,着實跟捕事,分付京畿及黃海道討捕使·兵使處,何如?徐文重曰,赴燕之行,如是劫掠,至於傷人,極爲驚心,不可泛然置之,分付兩道,各別跟捕,而如未捕得,兵使及討捕使,竝爲論罪,宜矣。上曰,着實跟捕,而如未捕得,討捕使·兵使竝爲論罪之意,分付兩道,可也。寅燁曰,狀啓陪持,亦有目見而來言者,蓋是實事矣。李世白曰,公家文書若見失,則殊甚可慮,而其卜馱,亦是何樣物云耶?更爲詳問,可矣。寅燁趨出。
錫恒曰,宣傳官李晦根,監軍落點,不久當爲出往,若令待其次而入射,則日時將晩,使之先射乎?明日追射乎?上曰,明日追射之,可也。
寅燁又進曰,兩道兵使·討捕使缺袐關分付,而詳聞陪持之言,賊黨草間竊缺數行上曰,依爲之。寅燁曰,缺倭館修理銀合五千餘兩,且有私商物貨缺赴燕之行,其罪不可與他盜等耳。如其捕得,則特施缺分付左右捕廳及兩道監司處,宜矣,而此等事,若待擧缺而爲之,則似爲稽緩,旣已稟旨於榻前,斯速分付,好矣。上曰,依爲之。
錫恒曰,申時將盡,日氣陰曀,發矢之後,矢道莫辨,今日則姑罷,何如?上曰,今日早罷,則日數漸退,限日暮爲之,可也。
錫恒曰,酉時已至,而訓局所屬,今餘五隊,只射此類而後姑罷乎?上曰,觀勢爲之,可也。徐文重曰,凌晨出御,日已昏暮矣。今日姑罷,宜矣。上曰,此隊後三隊,又令入射後罷之,可也。
李益壽進曰,檢閱尹志和,與待敎朴弼明,四寸相避,故陳疏請照例稟處矣。臣曹當爲回啓,而弼明違牌坐罷,今無回啓之事,故敢達。上曰,唯。
錫恒曰,擧子彎弓而弓折,當給他弓乎?上曰,依爲之。上命錫恒前曰,再明庭試武科,當爲一時唱榜,各技必須明日內試取,可以趁時坐次,且騎芻,必於試士前□,然後儒生輩,可免避箭奔走之患,閑散初試中閑良缺出,以爲明日先射之地,可也。錫恒曰,片箭入射缺則明日似當畢射矣。
錫恒曰,今日當射之類,旣已畢射,缺傳曰,知道。
錫恒,告退鉦。上曰,知道。
以承傳色傳曰,射事及除初試中,六兩擧案收入事,旣已分付耶?錫恒曰,旣已分付矣。
上還宮。
藥房·政院·玉堂問安。答曰,知道。
諸臣遂罷退。燼餘
上在昌慶宮。停常參·經筵。
禮曹參判李墪三度呈辭。入啓。只遞兼帶同義禁。
備邊司啓曰,今年諸道新舊還上,及諸般身役定式收捧事,講定稟處之意,曾已陳達於榻前,而連因臣等有故,未卽齊會講究,且緣久未登對,尙不得擧行,卽今秋捧不遠,此事不容少緩,故近始反覆商確,再度往復於諸大臣,隨其各道事勢,區別磨鍊,別單書入,以備睿覽,而大抵今年諸道農事,雖不無彼此之略有優劣,而均之爲免凶之歸,諸般積逋,若不於如此之年,漸次收捧,則將無畢捧之期,而第四五年間飢饉癘疫之餘,孑遺之氓,有若大病新蘇,若以一歲之稍稔,盡責累年逋負,則民力之難堪,勢所必至。此不可不慮,故今年新分給還上,則通諸道使之畢捧,往年舊未收還上,則自己巳以後,至己卯條,竝爲停捧,只就中間乙·丙·丁三年,從其逋糴多少,且觀移轉有無,酌定分數,或以折半,或以三分之一爲限,而畿甸則江都等處累萬移轉,旣令許捧,此外舊還上,若又與他道一例徵捧,則殊非根本優恤之意,故差減其分數,今此磨鍊之數,驟看則雖或近於三年條竝徵,以其分數論之,則不過如曾前所定一年條,而其在收捧之道,則比諸單擧一年條,難易懸殊,至於諸般身役,亦倣此例,當年條外,雖有累年未收,只令加捧一年條,此實出於特寬民力,稍收舊逋之意,以此意急速知委諸道,使之着實申明擧行,而此特以一道未收摠數,擧其大綱,而各邑之事勢,必各不同,長短闊狹,斟酌裁量,不必太拘程限,要令準其分數,惟在道臣,商度便宜而善處之,零瑣曲折,亦當自本司,行關分付,有不敢盡煩天聽,而從前定奪分付之後,或因狀聞,或因章疏,未免煩數更改,以致外方靡所適從,朝家未見實效,此是已痼之弊,今番則以此啓下分付之後,一切勿許撓改,以爲終始遵行之地,何如?傳曰,依爲之。
中殿·世子宮·嬪宮,藥房問安。答曰,知道。藥房啓曰,昨日早御帳殿,抵暮還宮,伏未審夜來,聖體若何?中宮殿症候,伏聞醫女來傳之言,昨日水刺所進,至一升三合,夜間有虛煩之候,金銀〈花〉茶,調進牛黃二分,寢睡不得安穩,腫口近處,又有浮氣,脚部痛候,猶未減歇云。臣等與諸御醫商議,則以爲,此等症候,作歇無常,姑觀一兩日,更議湯藥及參茶,仍爲連進,宜當云矣,敢此問安。答曰,知道。無事矣。
傳曰,時刻則以前定擧行事,纔已分付矣。兩勢如此,姑待開霽,當爲出御帳殿,凡百諸事,依前待令,以待傳敎,而今日雖試才,日勢如晩,則勢爲未及畢試於明日,儒生試取,退行於來初二日,宜當,以此分付。
試才後,大殿,藥房·政院·玉堂問安。答曰,知道。
謝恩,同義禁洪萬朝,訓鍊判官尹弼周。已上朝報
有政。吏批,以趙泰老爲獻納,李宜顯爲正言,兪得一爲戶曹參議,鄭復先爲大丘判官,洪萬朝爲同義禁。
兵批,以李世翊爲曹司衛將,金命彬爲武兼,兪樸爲僉知,鄭善綱爲五衛將,呂尹齊爲僉知,尹弼周爲訓鍊判官。金霔校正。郞廳李運海書。
辰時,上出御帳殿,入侍諸臣同前。
崔錫恒進曰,宰樞執鼓。上曰,知道。
吳道一進曰,昨日有抄出閑良先射之敎,故閑良抄出,而第入射次第,盡爲換易,故莫重文書,恐或差誤矣。曾前或有初日試士之時,況今差退一日,則閑良類,不必先射,一依試記而射之,好矣。錫恒曰,許多軍士,或未及聞知,則呼名之際,當致顚倒失次之弊矣。上曰,依前試記擧行,可也。
道一曰,鞭蒭,旣令出送於慕華館矣。其中多有兼藝類,又當來射春塘臺,而六中等劃者,必以鞭蒭比較後入來,則似甚遲滯矣。上曰,其數,幾何?道一曰,二十八人矣。此類,不必以鞭蒭比較,使之入來於此,以騎蒭·柳葉箭·片箭中某技,比較則好矣。上曰,使之入來,待令於此,以騎芻比較,可也。
錫恒曰,柳葉箭尺量,昨已爲之,今不必更量矣。上曰,唯。錫恒曰,柳葉箭擧子。缺上曰,知道。
錫恒曰,矢數執鼓,依昨例爲之乎?上曰,依爲之。金構進曰,中不中呼唱之際,缺數行尤難明聽,必須更聞,其中不中,然後始可載錄,缺聞知之前,他人連爲入射,故試冊及試記,不無相缺間,頗有稱冤之說云,宜有變通之道,故敢此仰達矣。缺射後,都唱其所中之數,則可無響雜難聽之弊,而此或不可,則宣傳官二人,別立於左右呼唱之前,使之詳聞,來告於諸試官,則好矣。徐文重曰,逐矢呼唱,自是舊例,不可猝變,試官六人,潛心詳聽,則豈有誤錯之弊乎?錫恒曰,若以雜亂爲慮,則加出差備官,未爲不可,而至於宣傳官,則乃是御前出入之人,便是近侍,何可傳唱於諸試之前乎?上曰,不必創出新規,依前爲之,可也。李世白曰,前年觀武才時,加出試官,使之出坐詳聽於呼唱近處,今此試官之言,不爲非矣。別定宣傳二人,左右分立,詳聽以告,好矣。構曰,臣與諸試官相議,則皆以爲,宜有變通之道云矣。上曰,然則參試官一人出坐,使之詳聽,可也。洪萬朝曰,參試官一人出坐詳聽,旣有敎缺執冊,有難詳聽,而獨當能否之責,誠有所不當矣。缺唱官,使之稍近於試官坐處,高聲唱之,何如?上曰,依爲之。
錫恒曰,武士有伏地者,而問之則以爲,渠是禁軍別將軍官,而各有差備,不得見初試,故有此稱冤,而昨日兵判堂上軍官,旣不許射,別將·軍官,似當一體勿許矣。上曰,使之退去,可也。
錫恒曰,宣傳官二十人,各以差備,出入御前,就射之時,甚爲窘速,半則御營廳射後入射,半則武兼射後入射,以爲相替出入之地,何如?上曰,依爲之。
李壄曰,吏房承旨,方進藥房,臣以代房,進詣政廳之意,敢達。上曰,知道。
錫恒曰,兵批政廳,臣當進去,而方以該房入侍,代房則出往慕華館試所,兵批政廳,何承旨進去乎?上曰,同副承旨進去。
以承傳色傳曰,除初試中六兩擧案收入事,缺爲之耶?片箭射後,卽射六兩,可也。
又傳曰,除初試類射後,兩大將及內官,依昨日入射,其後初試類。缺數行
錫恒曰,御營廳缺伏地矣。上曰,問啓。錫恒曰,問之則以爲,角指手第五指□□傷,騎蒭·柳葉箭,僅僅射之,而至如片箭,則筒兒掛於病指,不能射之云矣。上曰,然則摠戎使獨射,可也。錫恒曰,擧子有伏地者,問之則乃是咸鏡道茂山擧子,而渠得參初試,昨日見落矣。今聞西北武士之入射,亦願更射云,極爲猥濫矣。上曰,退送,可也。
錫恒曰,內官邊義賢,以三矢得中,而差備官,二矢封上,推考,何如?上曰,推考,可也。
錫恒曰,片箭旣已畢射矣。柳葉箭退射類,入射之意,敢達。上曰,知道。上曰,柳葉箭射後,卽射六兩,可也。上曰,六兩尺量,趁今預爲之,可也。上曰,柳葉箭擧子,呼名,可也。
錫恒曰,六兩步數,初試則以一百三十步定式,今則定以幾步乎?上曰,依初試定式立牌,可也。上曰,六兩擧子,初二矢連未缺三矢勿射事,分付,可也。缺
錫恒曰,六兩尺量,旣已爲之,矢數執鼓,取稟。上曰,幾數爲之耶?錫恒曰,本規則七鼓云矣。上曰,然則七鼓可也。上曰,六兩擧子,呼名,可也。
錫恒曰,防牌官伏地,問之,則六兩之矢,落於牌內,則伏地告乎?直爲打鉦乎云矣。上曰,直爲打鉦,可也。
錫恒曰,擧子伏地,問之,則別軍職文壽元,臂長而矢短,願補矢云矣。上曰,依爲之。上曰,呼名官不呼名,呼唱官不呼唱,何也?錫恒曰,六兩與他箭有異,落矢之後,計其步數,然知其入牌之遠近,故未及唱達云矣。上曰,步數遠近,雖未的入牌與否,何難卽知,且擧子入射時,亦不呼名耶?徐文重曰,各差備官,殊甚不能矣。錫恒曰,差備官推考,使之高聲唱達,何如?上曰,依爲之。
錫恒曰,擧子伏地,問之則以爲,六兩步數,元定則百步,而今者則百三十步,入於牌外者,五步或十步,則以百三十五步。缺六行
道一曰,六兩幾畢,騎蒭當射矣。李宇恒,當爲入射,而方以殺手,入試官,不得下去,使之出射後,卽爲還入,何如?錫恒曰,殺手則缺牲出入,重難矣。道一曰,宇恒雖爲試官,亦是擧子,故敢達矣。上曰,下去射之,卽就殺手試所,可也。上曰,文臣宗班,當令射帿入擧案,禁衛大將及守禦使,亦爲入射事,分付。
錫恒曰,六兩幾畢,騎蒭尺量爲之之意,敢達。上曰,知道。
錫恒曰,騎蒭,自前小爲斜立矣。今番立蒭,蒭面太直,似非立蒭之法矣。上曰,小斜之,可也。缺
錫恒曰,殺手試官,旣射騎蒭缺亦已待令矣。上曰,殺手竝試之,可也。
錫恒曰,偃月刀缺令試之,而禁衛營先入矣。上曰,知道。上曰,缺上去者,誰耶?問於靑陽門外呼名官處。錫恒曰,問之則缺軍官盧道弘也。上曰,呼名時,越其名,可也。
錫恒曰,缺殺手試官,雖已入來,參試官無之,何以爲之乎?蓋曾前缺騎蒭畢射後試之,故騎蒭試官,推移執冊矣。今若缺執冊,不可兼察矣。上曰,曾前亦有竝試之時,缺則似當加出試官矣。道一曰,曾前竝試之時,果有缺亦加出,宜矣。缺三行
錫恒曰,以柳星樞·申命仁·李泰番·金晉缺殺手試官矣。上曰,知道。
錫恒曰,柳星樞,方當次缺鄭弘代察,何如?上曰,依爲之。上曰,落馬擧子缺扶出,醫生救療事,分付。
錫恒曰,偃月刀呼名矣。上曰,知道。仍敎曰,入試次第,隨時取稟,可也。缺
申時,上入幕次。以下皆缺燼餘郞廳金晉鐸燼餘添書。
上在昌德宮。停常參·經筵。
藥房啓曰,伏未審夜來,聖體,若何?中宮殿症候,伏聞醫女來傳之言,則昨日所進水刺,只一升四合,駞酪粥二合許,亦爲進御,夜間寢睡頗安,脚部痛勢,稍似減歇云。湯藥及蔘茶,仍爲連進,至當矣,敢此問安。答曰,知道。無事矣。
禁府,李浚拿囚。啓。
慶尙監司書目,善山府使柳以井,去月二十一日身死事。
賑恤廳啓曰,本廳連歲賑貸之餘,事務倍緊,中外發給之文書,方爲釐整,累年積逋之穀,次第督捧,郞廳鄭得先,專管此事,頗有擧職之效,今日政,移授大丘判官,本廳未了之事,不可付之生手,致有疎漏之弊,鄭得先,大丘判官,今姑改差,使之仍察本廳之任,何如?傳曰,允。
禮曹,冬至使拜表吉日,來十月二十九日申時,方物封裹,同月二十七日,推擇。啓。
政院啓曰,雨勢如此,今雖稍霽,似難更擧,且侍衛諸臣及軍兵等,盡皆沾濕,何以爲之?敢稟。傳曰,各技所餘無多,明日內,足以畢試,姑罷,可也。
大殿,藥房·政院·玉堂問安。答曰,知道。
政院啓曰,明日春塘臺儒生庭試時,通化門,當爲留門以入,而同門狹窄,多士入門時,必有紛踏蹂躪之患,弘化門左右狹門,開爲留門,何如?傳曰,允。
以時刻單子,傳曰,明日乃儒生庭試,殿坐,不可不趁早爲之,出宮正時,以卯初二刻定之,可也。明日春塘臺儒生試取時,殿坐正時,卯初二刻。
領府事南九萬箚子。大槪,疾病沈淹,連日擧動,俱不得進參,方切惶蹙,明日儒生試取時,又參讀券官之任,則無計自力趨命,不勝惶恐待罪事。入啓。
上在昌德宮。停常參·經筵。
答領府事南□□箚曰,省疏具悉卿懇。有病未參,別無所傷,卿其安心勿待罪。仍傳曰,遣史官傳諭。
謝恩,兼漢學敎授宋徵殷,副校理吳命峻。
政院啓曰,今日放榜時,兩司當爲備員,而諫院時無行公之員,除在外人外,呈告未肅拜人員,竝牌招,何如?傳曰,依允。
傳曰,今日開政事,分付。
兵曹口傳政事,副摠管洪時疇·李弘述·李澤·李宇恒·黃銓·柳德三。
中宮殿·世子宮·嬪宮,藥房問安。答曰,知道。
藥房啓曰,連日早御帳殿,伏未審聖體,若何?中宮殿症候,伏聞醫女所傳之言,昨日水刺所進,一升二合,向夕微有寒氣,而夜間別無煩熱之候,寢睡一向稍安,而膈間尙不開利,有妨於水刺之節云。臣等與諸御醫相議,則亦是虛中痰滯之致,前進八物湯,合二陳湯,加便香附·吉更各一戔,縮砂炒硏五分,連進五六貼,獨蔘茶則姑爲停止,人蔘五戔重·粟米,依前代藥進服,宜當云矣。敢此問安。答曰,知道。無事矣。
謝恩,正言李宜顯。
春塘臺榻前,正言李□□所啓,新除授大司諫宋□□時在忠淸道監營任所請斯速乘馹上來事,下諭。上曰,交龜後,自當上來,勿爲下諭。前啓判書鄭載禧·閔鎭周加資還收事,停啓。
忠淸監司書目,兵使南聚星,去月二十八日,身死事。
放榜後,大殿,政院·玉堂·藥房問安。答曰,知道。已上朝報
今日春塘臺觀武才入侍時,領議政徐文重所啓,臣待罪禁衛都提調,得見今番軍門初試數,則五哨上番,當爲六百餘名,而得中不過二十六名,聞其甚少之由,則嶺南軍兵,八年後始爲上番,非但新軍亦多,舊軍之抛棄至此云。近以飢饉癘疫,停番已久,頃年間朔上番,臣亦參涉,於定奪之時,年久後上番,則技藝之生疎,勢所固然,宿衛軍兵,事甚虛疎,聞兩西糧餉,近有餘儲,今年年事稍實,保米亦當全數收捧,雖不得如前十哨上番,自禁衛監營,勿爲間朔,竝以五哨上番事,分付,何如?上曰,兩軍門軍兵,竝以五哨,逐朔上番,而依所達分付,可也。訓局
有政。吏批,以尹謐爲淸州牧使,柳述爲大丘判官,任舜元爲刑曹參議,柳濂爲草溪郡守,柳星一爲載寧郡守,河海雲爲理山郡守,鄭檝爲瑞興縣監。
兵批,以尙選爲忠淸道點馬別監,趙達善爲武兼,尹就五爲忠淸兵使,黃銓爲副摠管,黃時疇爲副摠管。
上在昌德宮。停常參·經筵。
司䆃直長李挺益,柴場摘奸事,廣州地,出去。
行司直李弘述,敬豐君沅,密善副守格,驪昌副守炯協,加資肅拜。
下直,林川郡守尹寔,安陰縣監鄭重萬,蝟島僉使崔琥,慶基殿參奉趙尙迪。
謝恩,忠淸兵使尹就五,理山郡守河海雲,草溪郡守柳濂,學正鄭翊時。
大殿,政院·玉堂問安。答曰,知道。中殿·世子宮·嬪宮,藥房問安。答曰,知道。
藥房啓曰,連日臨御帳殿,昨又犯夜還宮,伏未審夜來,聖體若何?中宮殿症候,伏聞醫女來傳之言,昨日水刺所進,一升六合,粟米飮,亦至四合,夜間寢睡,頗得安穩云。湯藥及粟米飮,連爲劑煎以入,宜當,敢此問安。答曰,知道,無事矣。
判府事柳尙運箚子。大槪,宿病之中,寒病添苦,連日擧動,不得進參,不勝惶恐待罪,乞削臣職,仍勘臣罪,以肅朝綱事。入啓。
忠淸監司書目,淸風呈,以吏曹參議權尙夏病重,上去不得事。啓。須勿苦辭,安心上來察職事,回諭。
答判府事柳尙運箚曰,省疏具悉卿懇。有病未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
校理吳命峻辭職上疏。入啓。答曰,省疏具悉。爾其勿辭往來焉。
兵曹參判洪萬朝上疏。大槪,臣於科獄,有應避之嫌,伏乞將臣同義禁之任,亟賜遞改,俾無曠職之弊事。入啓。答曰,省疏具悉。卿其勿辭察任。
藥房再啓曰,卽伏聞醫女所傳之言,自上趁今月初旬前,受灸事,下敎矣。與諸御醫相議,則中腕一百壯,氣海五十壯受灸,宜當,而今月初五日爲吉云,以此日定行之意,敢啓。答曰,知道。
政院啓曰,卽因吏曹草記,忠淸左道災傷敬差官李宜晩,纔已改差,全羅都事柳述,亦於昨日政,移拜大丘判官,而當此踏驗方急之時,不可等待開政,今日內,竝卽口傳差出,何如?傳曰,允。
執義李敏英,掌令尹弘离啓曰,凡於同僚卽發之論,雖或意見不同,不敢任自停止,乃是臺閣體例也。忠淸監司李萬元罷職之啓,卽臣與數三同僚,相議以發者,而近因情勢不安,賤疾且劇,不得連啓矣。日昨同僚,不侍消詳,遽先投停,雖以臣等,爲不足有無,而輕易之,其於臺體之虧損,何哉?蓋此請罷之啓,實出於一時公議,而頃於諫臣之疏,避其所譏斥,亦無餘地。臣等雖甚疲劣,亦安得甘心泯默,終始無言乎?其避有曰,爲憲臣輕停討罪者,其昧於褒善奬能之義,固無足怪,噫,來善等還收之啓,臣等實有輕停之失矣。未知今日所論,其果一毫管攝於此事,而乃於經年之後,追擧旣往,以爲陵踏脅持之計耶。就事論事之體,恐不當如此,而況其辭氣,太涉忿厲,噫,以詬詈快憤爲事,此何擧措耶?諫臣,亦嘗以同朝相敬之義,責勉於僚臺,而且其如此,其亦異矣。諫臣,果以臣等之停論爲斥,則初入言地之日,旣發其啓,以振諍臣風力。夫誰曰不可,而在己則終無一言,責人則如是甚明,其於義理,固若是乎?徒知一言之爲善,莫念負犯之亦重,其戕害儒賢,不翅若薄物細故。臣等,未知諫臣之所明者,抑有別樣義理耶?況爲守宰,擊去方伯,必是萬不近似之言,而諫臣,强引浮嘵之說,以爲抑勒之計,此亦出於公平之意耶?臣等旣被無限詆斥,理難晏然,頃於就職之日,以此引避,而喉司諉以前事,再三往覆,終不捧入,不得已尋單退伏,方切憫縮之際,見輕同僚,又添難冒之一端,以此以彼,決不可一刻抗顔於臺次,而適緣病故,經宿之後,今始來避,所失尤大,請命遞斥臣等職。答曰,勿辭,退待物論。
吏曹口傳政事,忠淸左道災傷敬差官,李翼年·金始慶·李夏源。全羅都事,柳泰明·洪重禹·權。朝報
有政。吏批,以柳泰明爲全羅都事。
上在昌德宮。停常參·經筵。
綾平副守純,加資肅拜。
尙衣直長金天與楊根地,內贍奉事朴弼揆廣州地,柴場監刈事,出去。
下直,鎭安縣監黃燫。
謝恩,校書正字趙仲明,載寧郡守柳星一,瑞興縣令鄭檝,德浦僉使吳時中,東梁僉使沈益三,井浦萬戶金海宗,老江僉使宋時英,呂島萬戶吳道見,所已萬戶尹選,僉知金相淳,許沙僉使朴鶴齡,大丘判官柳述,馬梁僉使崔世機。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女所傳之言,昨日水刺所進,只一升六合,肉味及駝酪粥·粟米飮,亦爲進御,夜間微有寒熱之候,寢睡不得如前夜之安穩云。湯藥及粟米飮,依前煎入,宜當,敢此問安。答曰,知道,無事矣。
政院啓曰,近來金吾,以春塘臺擧動相値之故,久未開坐,事甚可慮,禁府堂上,竝卽牌招,以爲今日內開坐之地,何如?傳曰,允。
假注書李明浚病,代崔慶湜。
刑曹判書金鎭龜上疏。大槪,臣之病伏祈免,今已三朔,昨値擧動,黽勉趨班,環顧慙惶,不知所措,臣之情勢,終不可仍據職次,玆敢申籲於蓋高之聽,伏乞聖慈,亟許遞解臣本職及兼任,以存微分,以卒聖恩事。入啓。
刑曹參判姜銑上疏。大槪,伏蒙恩諭,方向松楸,而往返之間,必費多日,所帶之職,不可久曠,冒死陳懇,冀蒙恩遞事。入啓。
掌令金致龍啓曰,昨者同僚,以忠淸監司李萬元罷職停啓事,引嫌,臣於此,不勝瞿然也。蓋向日李大成疏出之後,同僚相繼引避,爲近日一大是非矣。臣之愚意,亦以爲,萬元戕賢之罪,固矣,而當初譴罰,旣已懲其罪矣。若夫己巳初樹立,誠爲可尙者,朝家之前後收錄,意蓋在此,則今此請罷之論,似涉過矣。且屢次連啓,業已垂停,則臣何以獨停爲嫌,而又復進待乎?至於臺體虧損等語,尤爲所不然者,凡前啓之或仍或停,只與同僚之見斥相會禮者,簡問相議,而若未及相會,則不卽問議,亦其事例卽然也。伊時同僚,旣未相會,又在呈告,雖欲建議,亦不可得矣。玆事委折,不過如此,而只以不足有無等語,疑怒頗深,臣實未曉也。臣之無似,屢忝臺端,觸事生疣,固難晏然而退,臣於日昨唱榜後退歸之際,一品都尉之行,猝然逢着於行道之際,未及隱身回避,以致等馬於路傍,其爲失體,甚矣。以此以彼,不可仍冒,請命遞斥臣職。答曰,勿辭,退待物論。
兵曹參判洪萬朝上疏。大槪,臣於試才入格人換名之事,有不能檢飭之失,且兼帶同義禁之任,終有所不能冒進者,召牌之下,不得趨造,本兼兩任,乞賜鐫罷,仍勘臣罪事。入啓。
戶曹判書金構上疏。大槪,臣於試才單子,誤書差備官被罪事,有不敢苟免者,方陳疏乞罪之際,召牌遽降,終不敢冒承,伏乞亟鐫臣職,仍勘臣罪,以安微分,以肅朝綱事入啓。
楊州生員李煜等上疏。大槪,贈執義金時習祠宇請額事,及金溝幼學吳克泰上疏。大槪,臣目見農民疾痛愁怨之狀,不勝悶憐之心,冒萬死條陳於仁覆之下,幸蒙採納事。入啓。答曰,省疏具悉。疏辭,令該曹稟處。
善山幼學金道燮上疏。補養聖德,輔翼東宮,勸課農桑事。入啓。答曰,省疏具悉。進言之誠,予庸嘉尙焉。
答戶曹判書金構疏曰,省疏具悉卿懇。卿其勿辭,安心行公。
答兵曹參判洪萬朝疏曰,省疏具悉。金吾之任,今姑許遞,卿其勿辭察職。
訓鍊都正李基夏上疏。大槪,臣於差備官科罪之命,有不敢苟然倖免者,不得不。缺朝報
備邊司啓曰,忠淸兵使南聚星,赴任未久,不意身死,今將發引,返葬故山云。在前閫帥之在任身死者,朝家皆有題給擔軍之規,今亦依此例題給之意,分付所經各邑,何如?答曰,允。備局
政院啓曰,卽因吏曹草記,忠淸左道災傷敬差官李宜晩,纔已改差,全羅都事柳述,亦於昨日政,移拜大丘判官,而當此踏驗方急之時,不可等待開政,今日竝令口傳差出,何如?傳曰,允。
吏批啓曰,行密善副令格·行驪昌副令炯協,今陞明善,而未經都政,則不得封君之意,敢啓。傳曰,封君。吏曹
上在昌德宮。停常參·經筵。
答刑曹判書金鎭龜疏曰,省疏具悉卿懇。卿其體予至意,安心勿辭,從速行公。
答刑曹參判姜銑疏曰,省疏具悉。卿其勿辭往來焉。
答訓鍊都正李基夏疏曰,省疏具悉。卿其勿辭察職。
繕工監役金楙,穆陵石物塗灰事,出去。
謝恩,宣火堡萬戶李萬英,西生僉使邊重謙,玉達萬戶洪翼極,全羅都事柳泰明,造紙別提鄭斗運,典籍李翊漢。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?今日受灸事,旣已定奪矣。時刻定以何時乎?中宮殿症候,伏聞醫女來傳之言,昨日水刺所進,頓然減少,兩巡合,只是七合,駝酪粥·粟米飮,亦不過數合,夕間微有寒熱之候,金銀茶,調進牛黃二分,夜間寢睡,不得如前安穩云。臣等與諸御醫商議,則此等症候,進退無常,湯藥及粟米飮,依前連進,宜當云,敢此問安。竝爲仰稟。
刑曹參議任舜元上疏。大槪,陞資之恩,新授之命,已非私分所堪,而且於璿譜修整時,有不察之罪,伏乞還收新授資級,鐫改職名,以重賞典,以安微分事。入啓。答曰,省疏具悉。爾其勿辭察職。
持平兪命凝啓曰,昨者諸僚,以忠淸監司李萬元罷職停啓事,相繼引避,處置歸於臣身,而臣於此論旣發之後,亦嘗連啓矣。頃被諸臣之疏斥,纔已引避見出,而今此同僚之避,又有請罷過重之語。缺
左承旨尹世紀上疏。大槪,落馬重傷,無望供職,亟許遞改,俾得及時醫治事。入啓。
答藥房曰,知道。無事。時刻則定以午正,宜矣。
藥房口傳啓曰,中宮殿,自朝前,胸膈間,有氣逆作痛之故,水刺不得進御矣。晩後始進若干匙,嘔氣仍發,痛勢不止,童便調蘇合元五丸,再次進服,而旋又吐出痰涎,諸御醫以爲,正氣天香湯,加半夏一戔,枳角七分,趁卽進御,而痛候猶未止歇,則痛處阿是穴,或三壯或五壯,受灸宜當云矣。敢啓。答曰,知道。
假注書沈宅賢受由,代朴鳳齡。
吏批啓曰,承旨有闕,政事,取稟。傳曰,明日爲之。
工曹判書申汝哲上疏。入啓。答曰,省疏具悉卿懇。卿其安心勿辭,亦勿待罪,調理行公。已上朝報
上在昌德宮。停常參·經筵。
禮曹參議金鎭圭,正郞金遇華,穆陵石物塗灰事,出去。
下直,伊川府使金鐫相,海州牧使趙泰期,昌洲僉使姜碩望,仁川府使宋儒龍,淸道郡守李寅熺。
謝恩,刑曹參議任舜元,五衛將鄭善綱。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?今日受灸時刻,亦以午正爲之乎?中宮殿症候,伏聞醫女來傳之言,則昨日正氣天香湯連服後,欲進水刺之際,嘔氣又發,盡爲吐出,移時後進粟米飮三合,旋又嘔吐,向夕進胡椒茶數合後,始得鎭定,而胸膈刺痛之氣,自其後不復發作,腹中輪囷作痛,終夕至夜,一樣不止,寢睡以此不安,至曉頭,痛候不歇,仍進粟米飮云矣。臣等不勝憂悶之至,與醫女趁早入診,詳知卽今症候,然後議定將進之藥,宜當。敢此問安,竝爲仰稟。答曰,知道。無事矣。
持平尹憲柱啓曰,昨者本府諸僚,相繼引避,臣當處置,而第左僚避辭中一款,卽見斥於前正言李大□事也。臣於日昨,亦以諫臣之疏,與僚臺一時竝避,纔經處置,則臣亦被斥中一人,其何敢晏然可否於其間乎?難安之跡,惟事瀆撓,不職之罪,尤無所逃,請命遞斥臣職。答曰,勿辭,退待物論。
藥房再啓曰,伏聞入診醫女來傳之言,朝前進粟米飮四合,移時之後,又進水刺二合,嘔氣更不發作,而腹中不平之候,猶未盡祛云。臣等與諸醫相議,則累次嘔吐之餘,胃氣虛寒,未盡平定,理中湯,加藿香·陳皮各一戔,砂仁五分,進用一二貼,宜當云,此藥劑煎以入之意,敢啓。答曰,知道。
副提學洪萬寅·輔德李震壽,三度呈辭。入啓。遞差。
大殿受灸後,藥房·政院·玉堂·二品以上·六曹問安。答曰,知道。
謝恩,左承旨李壄。
院啓,竝引嫌而退,擅停之失,自有所歸,詆斥之言,不必爲嫌,獨停重論,未免輕遞,一品等馬,亦難仍在,避語含糊,主意難見,揆以臺體,終涉苟且,初旣引嫌,纔經處置,今難可否,其勢亦然,請執義李敏英,掌令尹弘离,持平尹憲柱出仕,掌令金致龍,持平兪命凝遞差。答曰,依啓。已上朝報
今日受灸入侍時,領議政徐文重所啓,慶尙監司李世載,累報備局,倭館修理價銀折定事,訓導朴再興,初旣主管爲之,使渠收殺,可以了當,請令下送,而再興拿來之後,未及勘罪,故不得稟達矣。今已結末,譯官中例有監董官下送之事,以朴再興差送,何如?上曰,依爲之。備局
禮曹啓曰,臣墪,與戶曹參判臣李寅燁,永昭殿役事監董之際,殿內外,更爲看審,則後面左右煙筒近簷處,腐傷殆近三尺,趁此修改之時,不可不竝爲改立,所入木鐵物,分付該曹,使之急速進排,何如?傳曰,允。禮曹
有政。吏批,以權益震爲監察,李萬東爲司䆃正,姜履相爲兵曹佐郞,姜碩臣爲槐山郡守,李東郁爲右尹,李墪爲同義禁,洪受疇爲承旨。
兵批,以吳遂協爲宣傳官,韓範錫爲從浦萬戶,洪夏錫爲都摠都事,姜聖泰爲武兼,李時蕃爲惠山僉使,李梫爲宣傳官,申慶汝爲宣傳官,趙健爲宣傳官,張鵬翼爲武兼,金光遠爲西平萬戶,申命相爲訓鍊主簿,高後良爲多大浦僉使,朴好問爲草芝浦萬戶,李汝澤爲訓鍊主簿,鄭碩賓爲五衛將,李濟爲五衛將,李弘喆爲兼司僕將。
上在昌德宮。停常參·經筵。
兵曹參判洪萬朝,同義禁減下肅拜。
慶尙左道災傷敬差官李廷臣,出去。
謝恩,兵曹佐郞姜履相,密善君格,都摠都事洪夏期,校書博士李萬春,惠山僉使李時蕃。
中殿·世子宮·嬪宮,藥房問安。答曰,知道。
藥房啓曰,伏未審連日受灸之餘,聖體若何?中宮殿症候,伏聞醫女來傳之言,昨日水刺所進八合,粟米飮駝酪粥,亦至一升許,而腹中不平之候,自夕至于夜間,猶未平定,寢睡不得安穩,前入理中湯,時未進御云。臣等與諸醫相議,則此藥,更加白芍藥酒炒一戔,必須趁此時進用,宜當云。此藥今方劑煎以入矣。敢此問安。答曰,知道。無事矣。
執義李敏英,掌令尹弘离,持平尹憲柱,就職。
吏曹啓曰,臺諫有闕,政事,取稟。傳曰,過國忌後爲之。
禮曹參議金鎭圭,正郞金遇華,繕工監役金壄,穆陵石物塗灰後,入來。已上朝報
世祖大王忌辰齋戒。已上燼餘
上在昌德宮。停常參·經筵。
謝恩,右承旨洪受疇,五衛將鄭碩賓,兼司僕將李弘喆,兼春秋呂必重,監察權益震,多大浦僉使高後玄,訓鍊主夫李汝澤,西平萬戶金光遠,草芝萬戶朴好問,護軍崔昌業·李藎廷·曺好成。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?今日受灸時刻,依前定以午正乎?中宮殿症候,伏聞醫女來傳之言,昨日水刺所進,僅至四合,粟米飮一升許,向夕,微有寒候往來,轉至虛煩,不得安寢,曉頭金銀茶,調進牛黃二分,腹中不平之候,綿綿不止云。臣等與諸御醫商議,則以爲,理中湯,昨已進御,而症候終未減歇,令醫女趁早入診後,更議宜當云。敢此問安,竝爲仰稟。答曰,知道。無事矣。
傳曰,史官三員待命,騎馬九匹立之。
傳曰,史官二員待命,騎馬六匹立之。
藥房再啓曰,卽伏問中宮殿入診醫女來傳之言,腹中尙有輪囷不平之候,有時一條氣,自小腹上升,至于臍中,則痛勢有加云。臣等與諸御醫商議,則以爲,此由於脾胃虛冷,肝氣用事之致,蟠葱散,加茴香鹽酒炒七分,進用一二帖,宜當云。此藥今方劑煎以入之意,敢啓。答曰,知道。
大殿受灸後,藥房·政院·玉堂·二品以上·六曹問安。答曰,知道。
津船內摘奸。
成均館官員,以知館事意啓曰,今九月九日,儒生製述,當爲設行事,政府西壁中,左參贊尹拯在外,右參贊李彦綱,方以內局提調,直宿藥房,無故日退行之意,敢啓。傳曰,知道。
假注書崔慶湜病,代金始煥。已上朝報
世祖大王忌辰。
午時,上御延禧堂受灸,入侍藥房都提調徐文重,提調李彦綱,副提調嚴緝,假注書兪彦明,記事官尹志和·金興慶,醫官金有鉉·崔聖任·鄭斗俊缺朴星瑞·吳重卨。文重曰,雨後風寒,聖體若何?上曰,無事矣。
洪受疇,以禮曹言啓曰,永昭殿修改之役,來初十日,將爲完畢,故當以十一日,還安矣。還安祭隨時設行事,分付擧行,何如?傳曰,允。
又啓曰,史官二名待命事,命下矣。史官不備,宣傳官一員,代送之意,敢啓。傳曰,知道。燼餘
上在昌德宮。停常參·經筵。
辰時,有霧氣。未時,太白見於巳地。
謝恩,護軍李萬齡,訓鍊僉正姜汛。
左承旨李壄上疏。大槪,臣自去夜,猝得泄痢,症勢非輕,乞蒙恩遞,俾得及時調治事。入啓。踏啓字。
中殿,世子宮·嬪宮,藥房問安。答曰,知道。
藥房啓曰,霜寒猝緊,伏未審夜來,聖體若何?今日受灸時刻,依前定以午正乎?中宮殿症候,伏聞醫女來傳之言,昨日所進,水刺四合,白粥六合,粟米飮亦至一升,夜間寢睡稍安,腹中不平之候,亦得減歇云。臣等與諸御醫相議,則以爲,腹痛之候,累日之後,才得鎭定,昨日煎入湯藥,苦口不得進御,湯劑今姑停止,過一兩日後,更議宜當,敢此問安,竝爲仰稟。答曰,知道,無事矣。
兵曹判書吳道一上疏。大槪,扶病供仕之中,添得風寒,症情深重,乞遞本兵之任,兼附賤見事。入啓。
京畿監司書目,楊州兼任抱川呈,以吏曹判書朴世堂辭職上疏上送事。啓。答曰,省疏具悉卿懇。卿其安心勿辭,上來行公。
吏曹參判李墪辭職上疏。入啓。答曰,省疏具悉。卿其勿辭,從速察職。
謝恩,左承旨洪受疇,右承旨崔錫恒,左副承旨金鎭圭。
今日受灸時,玉堂罷散人員別單書入之意,榻前下敎。
大殿受灸後,藥房·政院·玉堂·二品以上·六曹問安。答曰,知道。
答兵曹判書吳道一疏曰,省疏具悉。疏辭,第令廟堂稟處,卿其勿辭,調理行公。
受灸時,上曰,忠淸監司李萬元,前後除拜,輒皆論劾,誠爲過矣。故不允臺啓,而方伯之任,異於他職,在渠自處之道,旣被請罷之論,則今雖停啓,似難赴任,姑爲改差,卽出其代,斯速下送,可也。領議政曰,萬元,宜有乞遞之章,而臺啓猶未了當,故似未敢爲之矣。其在情勢,決難赴任,聖敎至當,以此分付,何如?上曰,以此分付,可也。領議政所啓,宣惠廳堂上二員,而一員則判尹李光夏,已爲差下察任,而一員則未差,與僚相相議矣。以戶曹參判李寅燁差下,使之察任之意,敢達。上曰,依爲之。朝報
有政。吏批,以金命弘爲掌令,金鎭圭爲承旨,成至敏爲司僕僉正,趙泰來爲兵曹參知,呂必容爲輔德,李夏源爲持平。
午時,上御延禧堂受灸,入侍藥房都提調徐文重,提調李彦綱,副提調嚴緝,假注書兪彦明,記事官尹志和·金興慶,醫官金有鉉·鄭斗俊缺朴星瑞·崔命錫。文重曰,日氣猝寒,聖體若何?上曰,無事矣。已上燼餘
上在昌德宮。停常參·經筵。
夜一二更,月暈。
下直,德浦僉使吳時中。
謝恩,護軍李道膺,槐山郡守姜碩臣,兼監察鄭推。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日水刺所進,竝白粥只一升許,湯麪亦至七合,夜間寢睡,頗得安穩,腹痛之候,已爲止息,腫口濃汁,漸至減小云。粟米飮,依前煎入,宜當,敢此問安。答曰,知道。無事矣。
忠淸監司書目,洪州呈,以同敦寧李塤,今月初六日卒逝,前府尹金夢陽,同日身死事。
文學金昌直上疏。大槪,敢陳賤見,以備裁察事。入啓。答曰,省疏具悉。疏辭誠有意見,而筵中下敎,亦有在,不宜停掇也。已上朝報
今日入侍時,領議政徐文重所啓,中宮殿病患中,思嘗山猪,昨日下敎,而若泛然分付於外方,則必致紛擾,自前有自軍門獵捉之例矣,而軍門,亦不可一時出送,先送一軍門,如未獵得,更送他軍門,以爲捉納之地,何如?上曰,前此果有自軍門捉納之事,今亦依所達爲之。
兵曹啓曰,今番陵幸時,隨駕禁軍等犒饋,今月十五日,設行於慕華館,而在前各軍門犒饋時,所用器皿,援例取用於各該司矣。頃因備局覆啓,使各軍門各自備用,而本曹則禁軍犒饋,例爲竝設於禁衛營,故曾無器皿措置之事,卒難辦備,所用大釜·大翁·草芚·柳笥等物,借用於各該司,何如?傳曰,允。禁營謄錄
上在昌德宮。停常參·經筵。
下直,庇仁縣監金世衡。
謝恩,兵曹參知趙泰東,輔德呂必容,掌令兪命弘,五衛將李濟。
禁府啓目,淸州牧使李浚原情云云,泛稱遲晩,刑推得情,何如?啓除刑推議處。又啓目,金戩·李世奭·李坦更招云云,觀此各人等所供,則金戩段,以爲李世奭之許多納招,一以爲發明自己之罪,一以爲脅持矣身之計,豈可呶呶多辯乎?至於改書問知事段,世奭,得聞傳說,果以書探問是白在乙,矣身,姑無援引臺諫之言,故亦以人事上例談,答之是白置,其書則安知今日有此事,而藏置以待乎?世奭,旣已書問,彼此供辭,皆問有書云,則原書有無,不必同異是白乎旀,矣身以書傳試官一款,屢及嚴問,而書中實狀,尙不直陳,故漸生咋指無及,今乃實擧此事,畢陳無餘,矣身,與進士兪世基,情義親厚是白如乎,昨年增廣會試,矣身,差收券官,初場一所罷歸後翌日,適因事歷入其家,則世基曰,昨日所製,未必入格,而明日若修人事,則庶有可望,入往試所,若通於趙大壽,則必有所助云,矣身答曰,收券官試官,所在處懸殊,使彼知之,豈可容易,及其終場?又收券之時,世基來呈其試券,忽思世基之言,顔情所在,果書一致德仲四字,使傔人,尋趙修撰廳直,有傳給之路是去等,給之亦云云是白如乎,今此順億之招,果發此事,一家親戚,聞其實狀,力勸直招是白遣,矣身段置,旣有所犯,則天不可誣,而凡人之情,至於覈處,則惟冀其萬分之倖免,伊時見臺監憲吏之所爲,心常疑之,故當初以此納招,而原情辭意,終未免糢糊乙仍于,又擧謄結二字,而此非矣身本情,世基自外通示,添入原情中云,故如是納供,一招再招,情窮辭縮,天日之下,不敢自隱,今始直陳問目內辭意,惶恐遲晩是白乎旀,李世奭段,以爲金戩之構捏矣身,只在於指使時俊,回身箚記,貽書愼言三款是白乎矣。指使箚記兩款段,同坐臺諫及收券官,旣皆置對,則覈實有無,自可立辯是白遣,貽書一款,則取考彼此書尺,則戒其愼言止〈?〉否,亦可明辨是白遣,謄結兩字詳畫之說段置,矣身旣無指使時俊之事,則李掌令分付之說,自當盡歸虛罔是白在乙,乃欲搆誣矣身,以爲渠之潛通書札之證者,誠可爲欲巧反拙,今此金戩潛中外多般揣摩,乃擧人所共知之字號等,事過之後,有若覷得於場中晻昧之間者然,而其言則只是標擧按獄人至親之試券,以爲稽延獄事之地,其奸情逆狀,節節敗露是白乎旀,閔時俊段,以爲監臺坐於廳上,收券官坐於廳下,矣身陪臺諫,不離左右,矣身若欲知謄字結字試券,則可坐而目覩,豈有進往收券官坐前而後,考閱券軸之理乎?考閱謄結二字之說,千萬曖昧是如爲白乎旀,李坦段以爲,矣身與李世奭,同爲監試官分坐東西,相對竟夕,而未見其箚記之狀是如爲乎旀,金時郁段,以爲收券之任,只掌篇得試券,故編軸之際,或慮張數之嬴縮,或慮軸次之差錯,再三詳審,目覩手閱,實無暇隙。矣身金戩,如有叱責書吏,李掌令分付等說,及作書之擧,則宜無不聞不覩之事是白乎矣,矣身段,專無所見是如爲白臥乎所,金戩則傳書試官一款,累次嚴問,今始畢陳,而爲進士兪世基情義親厚,果書一致德仲四字,給於順億,傳給趙大壽廳直是如爲白乎旀,謄結二字事段,此非其矣身本情,世基自外通示,使之添入原情中是如,因爲遲晩納招爲白乎矣,旣有見捉私書,則以此更招後稟處爲白乎旀,不謄八結一事兪世基自外通示,使之添入原情,則其間情節,誠極可駭,拿問爲白乎旀,李世奭則回示箚記之狀,同坐臺諫及收券官金時郁,皆無所聞所覩,納供是白乎旀,所納金戩答札相考,則援引監臺之說,何從處出云云,別無緊關於獄事是白遣,金戩之通書試官一款,當初欲以監臺所爲殊常之跡,通于試官是如爲白如乎,今以兪世基字號,書通於試官是如,直招則李世奭,少無可問之事,上裁敎是爲白乎旀,閔時俊段,謄結二軸詳察之說,千萬曖昧是如,納供是白在果,方在訊問中,別無擧論之事是白乎旀,李坦·金時郁段,俱以同坐之人,監臺箚記,叱責憲吏事,元無所聞所見是如爲白在良中,李坦·金時郁,更無可問之事,竝只放送,何如?啓依允。李世奭段,以無可罪,分揀放送。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?今日受灸時刻,依前定以午正乎?中宮殿症候,伏聞醫女來傳之言,昨日水刺所進,一升五合,白粥亦至數合,二更初,微有虛煩之候,糯末茶,調進牛黃二分,寢睡因得稍安云。臣等與諸醫相議,則湯藥因姑停止,人蔘粟米飮,連進宜當云。敢此問安,竝爲仰稟。答曰,知道。無事矣。
禁府,兪世基拿囚。啓。
政院啓曰,刑曹判書金鎭龜曠日引入,非但公務積滯,獄囚之推覈無期,事甚可慮,金鎭龜,卽爲牌招,何如?傳曰,允。
校理林濩,三度呈辭。入啓。遞差。
假注書金始煥受由,代李萬堅,假注書李萬堅在外,代沈宅賢。
忠淸都事書目,懷德呈,以大司憲宋奎濂病重,上去不得事。啓。卿勿固辭,上來行公事,回諭。
今日受灸時,上曰,政官牌招開政,忠淸監司差出事,榻前下敎。
大殿受灸後,藥房·政院·玉堂·二品以上·六曹問安。答曰,知道。
司直李弘述辭職上疏。入啓。答曰,省疏具悉。卿勿過辭,從速察職。
今日受灸入侍時,上曰,頃者狼川儒生,以王子宮折受事,疏陳弊瘼,而嫌其單擧,以聖廟奴婢事,藉重而起頭,蓋其本意,則不在於聖廟,此必守令指揮之致,近來守令如此之習,誠爲不美矣。折受之弊,果如疏中所云,則守令枚報監司,監司以一張狀啓,具由啓聞,則朝家當有處分,而不此之爲,敎誘儒生,使之上疏,隱然藉重於聖廟,事極未安矣。一有因此而還給折受之處,則日後之弊,有不〈可〉言矣。聖廟奴婢事,則自該院,旣以覆啓,折受一款,分付戶曹,勿施,可也。戶曹
有政。吏批,以林濩爲奉常正,尹志仁爲校理,愼惟益爲兵曹佐郞,李晩成爲副修撰,尹星駿爲修撰,尹世紀爲兵曹參議,李宏爲忠淸監司,李晩成爲兼西學敎授,尹志仁爲兼中學敎授,柳成運爲司僕正。
午時,上御延禧堂受灸,入侍藥房都提調徐文重,提調李彦綱,副提調嚴緝,假注書兪彦明,記事官尹志和·金興慶,醫官崔聖任·李應斗缺白光璘·朴星瑞·白興詮。文重曰,連日受灸,聖體若何?上曰,連爲無事矣。缺文重曰,忠淸監司改差,速出其代,使之催促下送事,旣已下敎,而近無開政之事,今日政官,以問安方爲入來矣。卽令開政差出之意,分付,何如?上曰,依爲之。缺已上燼餘
上在昌德宮。停常參·經筵。
夜一二更,有霧氣,月暈。
繕工副奉事趙泰徵,宣陵石物塗灰事,出去。
下直,忠淸都事沈得玄,自如察訪朴巡普,魚面萬戶盧道明。
謝恩,僉知兪樸,呂昌君炯協,司僕僉正成至敏。
今月初九日,義禁府啓曰,科獄罪人等自外相通事,入直都事嚴禁矣。去八月初十日,罪人金戩所囚間守直軍士金俊雄,潛持所授私書,出門之際,現捉於外直羅將,其時卽爲移文刑曹,囚禁其軍士,書封則踏印藏置於都事上直房,以待開坐處置矣。今日開坐,始爲相見,則乃三張諺書,密通其家者也。詳其書辭意,多有干涉於獄事,不可以諺書置之,故以文字翻謄,發爲問目,金戩處,推問後稟處,何如?傳曰,允。
忠淸監司書目,臣冒陳微懇,乞遞新授職名事,上疏上送事。啓。答曰,省疏具悉。爾其勿辭察職。
咸鏡監司書目,九月朔膳進上乾文魚,半乾大口魚,尤甚不精,數內闕封。鍾城判官崔煊,明川府使李明徵,罷黜事。啓。只推勿罷,勿待罪事,回諭。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日水刺所進八合,白粥亦至一升餘,夜間寢睡安穩,曉頭進人蔘粟米飮四合,腫口濃汁,一向順出,而漸似減少云。湯劑依前姑停,粟米飮連爲煎入,宜當。敢此問安。答曰,知道。無事矣。
昨日受灸時,上曰,韓原副正樞,因全羅監司狀啓,拿推後,以議處判下,而尙未議處矣。南原討捕使閔最重,初雖不知其爲宗室,後必知之,而故爲困辱,無所不至,若非營門,則不但拘留,幾乎施杖,不捕當捕之賊,有此可駭之擧,豈非怪妄之甚乎?樞雖末裔宗班,亦是金枝玉葉,而其所凌侮,至於如此,此誠曾所未有之事也。設令樞之作弊,果如狀啓中所言,四朔牢獄,足懲其罪,韓原副正樞,分揀放送,可也。都提調徐□曰,宗班之下去外方,俱是法外,故備局,回啓請拿矣。至今未得議處者,蓋禁府堂上,連爲引入,久未開坐之故也。副提調嚴□□曰,分揀放送,旣有聖敎,而樞之任意下鄕,作弊列邑,不無其罪,似不可全釋矣。上曰,滯囚旣久,足以懲罪矣,全釋有何所傷乎?提調李彦綱曰,今者分揀之敎,固出於敦親之義,而當初狀啓,已下備局,故臣亦得見之矣。疲弊宗室,或不無見凌之弊,討捕使之以盜致疑,至於拘留,殊涉顚妄,而宗班之無端下鄕,朝家自有禁令,則今樞之下去,未知果爲受由於本府,而行止異常,作弊列邑,輕重問不可無施罰之道矣。上曰,見其原情,則有所推尋事,受由下去云矣。徐□曰,行止雖不殊常,宗班之遠出外方,誠爲非矣。上曰,罷職放送,可也。上曰,忠淸都事沈得玄,除授已久,尙不辭朝,昨者本道監司,啓聞催促矣。秋成後檢田,自是都事之任,則在渠職分,不待催促,卽當赴任,而久不下去,殊甚未安,沈得玄,從重推考,催促下送,可也。
刑曹判書金鎭龜上疏。大槪,臣之情勢,決不可以本職之黽勉承召,淟涊仍冒於匪據之兼任,乞蒙亟賜遞免,俾國體得宜,私義粗安事。入啓。
答刑曹判書疏曰,省疏具悉。卿勿固辭,從速行公。
禮曹,前府尹金□陽,今月初二日卒逝,已行從二品實職,弔祭致賻,依法例擧行,何如?啓依所啓施行。
禁府啓目,金戩·兪世基等更招云云,觀此兩人所供,則金戩段,以爲晝夜牢鎖,精神都喪,憂悶將死之中,防禁至嚴,不聞老母消息,故至情所迫,以祈僥倖軍士出去之便,其中辭緣,則通於家中,不避煩瑣,亦使家累知之是如爲白乎矣,至於老論欲殺我事段,近來論議乖激,而矣身別無干涉於彼此是白乎矣,李世奭之原情,甚害於矣身乙仍于,通書之際,信筆而爲偶然發,豈有他意於其間是如爲白乎旀,入來原情草段,果與兪世基,相議構草,出他字指嗾事段,更推原情,自外相議入送時,兩所入格人之字段,則時俊考閱字軸之狀,自然現發是如云,而矣身之意,則謄結二字,足爲考閱之實狀是白乎乙,可不果他字,且及兩字是白如乎,信其世基之通示,如是納供是白乎旀,矣身,信聽他人之說,不思日後之事,果爲添書爲有如可,本府堂上,以此引嫌,則不無追悔是如爲白乎旀,所謂川邊二字,兪世基家在大川邊,故以川邊稱之爲白乎旀,順億恐喝事,其矣身,以順億之招,陷此禍穽,則矣身未及直陳之前,若有世基事,則矣身之罪,漸入重律是乎乙,可不無將來之慮,言于李礥,使時敏言于順億,則李礥,落落不許,而矣身,旣有所言,故慮其回心,以得諾書及書中,而實則未聞李礥之得諾與否是白乎旀,雖非獨我有所及之處事段,矣身,旣已傳書於試官,則不無波及試官之慮,故果爲致慮是如爲白乎旀,言於川邊,暗通周旋事段,李礥與世基,同閈相親,故若使世基貽書,則或有所助是乎乙可,如是云云是如爲白乎旀,有亮則前後不見面目,二人自外入來,書中云,時夏與有亮相親,因有亮使之傳簡云云,而所謂有亮,本府書寫是如爲白乎旀,川邊全然欲諱事段,矣身,一則有抗拒之意,一則有直招之意,故有此諱却不識之語是白乎旀,所謂晦叔,矣身異姓五寸叔金始煥之字也。見其科草,頗優於常時所製,故至親之間,不無鬱鬱之意,其所呈券,在於辰字軸,故入往試所,意謂入來,差備官必有所聞,問於吳碩殷曰,辰字間出不出,何間得聞,傳聞不出一人云,而矣身,知其必落,更不問之是如爲乎旀,兪世基段,金戩招內所謂兩段事,矣身之所不言,戩則曰言之矣。矣身之所不通,戩招內所謂兩段事,矣身之所不言,戩則曰言之矣。矣身之所不通,戩招內所謂兩段事,矣身之所不言,戩則曰言之矣。矣身之所不通,戩則已通之,矣身與金戩,兩造面質,則矣身,自可立辯是如爲臥乎所。金戩,前已承款,更無可問之事是白乎矣,以其私書,發爲問目,逐條更推,則別無大段差違之事,而金始煥試券立落,探問於吳碩夏云者,不無奸情於其間,吳碩夏處,以此推問爲白遣,金始煥段置,其矣試券立落,金戩之私相探問,似不無其間可疑之端,亦爲拿問爲白乎旀,金戩之未及承款之前,若出川邊之事,則不無將來之慮,言于李礥,使通于順億是如爲白臥乎所,其私相通謀之跡,不可不究問,李礥·順億,更爲推問爲乎旀,有亮·李時夏等,雖出於私書中,而別無緊關可問之事,今姑置之爲白乎旀,兪世基則潛囑金戩,使之書通字號於試官,金戩原情時,添入謄結二字者,皆是世基指嗾是如,金戩招辭,箇箇納招是白去乙,敢生牢諱之計,以金戩所招,謂之意慮之所不到是如,有若虛罔者然,誠極痛惡,更以金戩原情及私書辭意,逐條嚴問後稟處,何如?啓依允。
又啓目,討捕使閔最重原情云云,泛稱遲晩,刑推得情,何如?啓除刑推議處。
禁府,吳弼雄拿囚。啓。已上朝報
嚴緝,以義禁府言啓曰,以慕華館試所啓辭,據刑曹啓目,出身吳弼雄,移本府處置事,允下矣。吳弼雄,方拘留於典獄署,卽爲拿囚之意,敢啓。傳曰,知道。
又以義禁府言啓曰,同義禁臣金載顯,同義禁臣李光迪,俱以身病,同義禁臣李墪,未肅拜,堂上不齊,今日科獄罪人等,不得加刑之意,敢啓。傳曰,知道。
又以義禁府言,卽接本府月令醫員朴世泰手本,則時推罪人楊遇漢,重得傷寒,頭痛惡寒,手足厥冷,四肢縮痛,胸膈痞塞,惡心嘔吐,而有若難保朝夕之狀,症情萬分危重云。自前罪人病勢如此,則例有保放救療之規,敢此仰稟。傳曰,保放。
又以兵曹言啓曰,卽接西所衛所所報,則去夜入直部將姜元褘,乃五更巡邏部將,而本所深僻,不得詳知更數,罷漏之後,始爲巡到禁川橋云。莫重巡邏,有此□之擧,事甚可駭,部將姜元褘,汰去,巡邏軍,令攸司囚禁科罪,何如?傳曰,允。燼餘
上在昌德宮。停常參·經筵。
全羅左道災傷敬差官鄭推,出去。
下直,鎭川縣監柳以先。
謝恩,右尹李東郁,司僕正柳成運,校書著作李垕,護軍金㢨漢。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?今日受灸時刻,依前定以午正乎?中宮殿症候,伏聞醫女來傳之言,昨日所進水刺白粥,俱至一升餘,夜間寢睡安穩,連進粟米飮駞酪粥各三合,脚部痛候,微有流注之氣,而不至大段云。湯藥,依前姑停,人蔘粟米飮,仍爲煎入,宜當。敢此問安,竝爲仰稟。答曰,知道。無事矣。
政院啓曰,日昨全羅都事之口傳差出,蓋爲年分踏驗之方急,而聞都事柳泰明,以未署經之故,尙不得辭朝云。諫院呈告人員,竝卽牌招,使之趁速署經,以爲催促發送之地,何如?傳曰,允。
臨陽君柱摠管辭免上疏。入啓。答曰,省疏具悉卿懇。卿其安心勿辭,調理行公。仍傳曰,遣針醫,不離看病。
大殿受灸後,藥房·政院·玉堂·二品以上·六曹問安。答曰,知道。
忠淸監司李宏上疏。大槪,新授藩臬之任,萬不近似,病且難堪,伏乞聖明,亟許鐫遞,以重官方,以存殘喘事。入啓。
受灸時,都提調徐文重所啓,頃以韓山郡守朴涏拿推事,有所仰達而蒙允矣。追後聞之,則朴涏之坐罷,以六月公都會試官不赴事也,而及至七月,李萬元,除拜本道監司,朴涏與萬元,有婚家應避之嫌,勢不得赴官,而監司宋□不知其故,混與李浚,竝爲啓聞催促,臣亦泛然,有此拿問之請,而此與無端不赴有異,合有寬恕之道矣。上曰,勿爲拿問,可也。提調李彦綱所啓,近來禁府堂上,連爲引入,久未開坐,故科獄罪人西間時囚,幾至四十餘人,囹圄充滿,至有露處,其中輕罪之被囚者,亦以未卽議處之故,脫出無期,或有父母病,而不卽相見,妻子死而不得臨哭,其憂愁冤鬱之氣,足以感傷天和,申飭禁府堂上,連爲開坐,以爲斯速處決之地,何如?上曰,所達誠是,申飭禁府,連爲開坐議讞,可也。已上朝報
備邊司啓曰,會寧開市事北京咨文,旣已出來,以此分付該道,依例擧行,而回咨,令承文院撰出,付送於前頭使臣之行,何如?答曰,允。備局
午時,上御延禧堂受灸,入侍藥房都提調徐文重,提調李彦綱,副提調嚴緝,假注書兪彦明,記事官尹志和·金興慶,醫〈官〉崔聖任·李應斗缺朴星瑞·李得英。文重曰,近來日氣不佳,聖體若何?上曰,無事矣。缺
任胤元,以左捕廳言啓曰,本廳承服明火賊人林今孫·金益良等,移送該曹,推問之時,三次刑訊,忍杖不服之故,還送本廳,而兩賊,因其杖毒病勢極重,故未及推問之前,林今孫,纔已徑斃,金益良,今日卯時量,亦爲致斃,令該府依例檢屍之意,敢啓。傳曰,知道。
臨陽君桓疏曰,伏以臣於今初六日趨造問安之時,將及闕門之外,所騎猝然驚逸,以致落傷,初焉惝怳,不知爲大段,僅得還家之後,始覺傷重,腰脊盡浮,瘀血凝聚,貼身床席,不得轉側,牽痛若刺,頃刻難支,寒熱交作,飮啖專廢,昏昏不省,人鬼莫分,多般醫治,米得分效,日復一日,已至於玆矣。當此聖候調攝,坤殿受和之時,大小臣僚,莫不憂遑奔走,而臣一病至此,連日問安,末由進參,臣罪萬死,惶殞無地,顧臣病情,非一時偶感之比,受傷非細,源委已痼,雖善將息,難免爲廢疾之人,時日之內,斷無自力之望,臣之所兼摠管之職,係是宿衛重地,尤不可虛帶,一任其瘝曠,玆敢悉暴病重實狀,冒萬死呼籲於天地父母之前,伏乞聖慈,俯賜矜憐,臣兼帶摠管之任,亟賜遞改,俾便調息,千萬幸甚。批答見上燼餘
上在昌德宮。停常參·經筵。
巳時,太白見於巳地。
答忠淸監司李宏疏曰,省疏具悉。卿其勿辭,速往欽哉。
謝恩,奉常正林濩。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進水刺白粥之數,一如再昨,夜間寢睡,亦一向安穩,曉頭,進粟米飮五合,舊腫口膿汁,已止,幾至完合,新腫口濃汁,日漸淡少云。人蔘粟米飮,依前煎入,宜當,敢此問安。答曰,知道。無事矣。
京畿監司書目,楊根縣監李涑,累度辭狀,無意還任,罷黜事。
禁府,金始煥拿囚。啓。
假注書宋宅相改,代吳命增。
禁府啓目,前水使李錫査覈云云,舊退船之載運碑石,本非異事,風落木之栽作常板,亦係公用,査問得實之後,別無可罪之端,上裁,何如?啓依允。朝報
傳于金鎭圭曰,頃日缺守崔柱岳移韓山,柳星一,除授其代矣。今仍戶判缺崔柱岳,仍其前任,柳星一,後日政付職事,分付該曹。
戶曹判書金構箚曰,伏以田稅,國之正賦,從前未有稱托而退捧,過時而不納者,近來朝令不行,外方益甚,因循習枉,殆不可收拾,平常如此,緩急可知,國綱之解弛,誠可寒心,今年各道田稅上納,擧皆稽遲,而其中黃海道載寧·黃州·鳳山等邑田稅,未納之數尙多,秋序垂畢,氷凍不遠,事之緩忽,莫此爲甚。此等邑,當在論罰之科,而載寧郡守崔柱岳,頃日政,移拜韓山,雖出於銓曹不知此事,而有罪美遷,殊乖事理,善治守令,入於御史褒啓者,當得貢賦納未納隱考之規,缺之無褒啓,而有未納者,尤宜如令缺納而處之,伏望聖明裁幸焉。臣以此事缺登對未易,敢以箚陳,無任惶恐之至。缺答曰,省箚具悉。箚辭得宜,可不依施焉。已上燼餘
上在昌德宮。停常參·經筵。
司僕寺官員,以都提調意啓曰,本寺管庫牧場放馬之處,今月十二日夜間,場馬三匹,爲虎囕殺,自本寺發遣郞官,使之看審,則血痕狼藉,果爲的實云。京城至近之地,虎患如此,事極驚駭,令軍門發遣砲手,追蹤捕捉,俾無日後之患,何如?傳曰,允。又啓曰,命下矣。本營標下軍五十名,令敎鍊官二人領率,今日內發送之意,敢啓。傳曰,知道。司僕寺
疊傳曰,頃日載寧郡守崔柱岳,移拜韓山,柳星一,除授其代矣。今因戶曹判書箚子崔柱岳,仍其前任,柳星一,後政付職事,分付該曹。吏曹
傳于崔錫恒曰,史官一員。騎馬三匹立之。
崔錫恒,以弘文館言啓曰,卽者校理尹趾仁,陳疏辭職,而上番副校理李觀命,謂其措語中,有引嫌之端,纔已徑出,校理任守幹,副校理吳命峻,俱在外,上番將未免闕直,校理尹趾仁,副校理李觀命,竝卽牌招,以爲推移入直之地,何如?傳曰,允。
藥房都提調徐文重,提調李彦綱,副提調嚴緝啓曰,日氣漸寒,伏未審夜來,聖體調攝若何?中宮殿症候,伏聞醫女來傳之言,昨日。以下缺燼餘
上在昌德宮。停常參·經筵。
初昏,流星出天中淡雲間,入南方天際,狀如拳,尾長二三尺,色白。夜一更,有霧氣。
繕工假監役趙以勸,泰陵石物塗灰事,出去。
禮曹佐郞朴師泰,卒判中樞權專·府尹金龜萬致祭事,槐山·安東等地出去。
氷庫別檢黃啓河,草薍監刈後,入來。
備忘記,崔奎瑞,放門黜。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?今日受灸時刻,依前定以午正乎?中宮殿症候,伏聞醫女來傳之言,昨日所進水刺白粥之數,與再昨一樣,夜間寢睡,亦得安穩,曉頭進粟米飮五合云。人蔘粟米飮,依前煎入宜當,敢此問安,竝爲仰稟。答曰,知道。無事矣。
禁府照目,閔重三·崔時興等原情云云,所引除官安章龜及監的官·呼唱官·執冊官,本廳行首李東義,竝拿問後稟處,何如?啓依允。又照目,監役官李明三矣,今此犯松現捉,雖非城內,其數過千,則論以此例,足準城內十條之律,罷職,何如?啓依允。又照目,局出身吳弼雄矣,科擧時用情,依事目邊遠充軍,勿揀赦典,何如?啓依允。又照目,前縣監金得復矣,宮家收稅之或有難明知事,未請規例,徑先出給,率爾之失,在所難免,罪杖八十,贖,公罪,啓功減一等。又照目,前牧使李浚矣。朝家仍任之後,一向相持,無意還任,其不遵朝令之罪,在所難免,罪杖一百,告身盡行追奪,私罪。啓功減一等。
執義李敏英,掌令尹弘离·兪命弘啓曰,日昨本府推減照律公事,有二字誤書之處,致有點下政院之擧,臣等不勝瞿然惶悚之至,莫重奏御文書,非不十分審愼,而適値伊日文書浩多,考準之際,不能覺悟,昏謬不察之失,著矣。何可一刻晏然於職次乎?請命遞斥臣職。答曰,勿辭。退待物論。
正言李大成啓曰,新除授獻納魚史徽,卽臣之妻從兄也。在法應避,請命遞斥臣職。答曰,勿辭。退待物論。
右承旨崔錫恒上疏。大槪,臣於頃日傳敎之下,有不敢爭執稟啓之失,亟遞臣職,以安私分事。入啓。答曰,省疏具悉。爾其勿辭,從速察職。
政院啓曰,臣等於日昨見文兼之因差備,分付,爲閱中使馬牌文書,則有曰,前孝明翁主發引護喪中使云云矣。所謂孝明翁主,卽世龍妻,而手行咀呪,肆凶大內,且爲夫家,締結逆謀,得罪於宗社神人者也。其免顯戮而全軀命,自海島而移京輦,實出聖祖之盛德至仁,兇頑之喘,曲荷洪造,終得老死牖下,而聖上,又施賵襚之異數,敦親之懿,可謂至矣。然念封爵,係是重典,名號不可濫加,凡人臣之被罪者,所無職牒還給之命,其生其死,不得稱以前職,乃國法也。恒人之在罪籍,尙然。況此世龍妻,雖蒙放釋,其兇逆之罪名,自如,五十年間,未有職牒還給之事,此直一庶人耳。今乃遽加以肅雝尊稱,至登於公家之文書,其爲未安,甚矣。臣等初欲退却,則該曹以爲,中使,以上敎,分付如此,而本院之吏又云,此喪之初,有題給喪需之備忘,而稱其前封爵號,臣等取考日記,果如其言,然則前號之稱,實由於備忘矣。仰惟聖上之隱恤此喪,至令官庀者,蓋所以體聖祖之遺志也。若其封爵名號,實是宗祖之禮,未嘗復市者,竊稽故事,聖祖旣令削其爵名於璿源錄,且其命移京輦也。號之以海島女子,而不稱其前爵,此可見恩私之不得掩公法矣,豈可以祖宗之所不稱於其生前者,猥加死後,以懷三尺之法典哉?雖以當宁之所嘗行者言之,其自公廨而許以自便也。下詢諸臣之言,而世龍妻,今日之稱其前爵者,何哉?王言之重,古人比諸綸綍,而今其謬稱,出於聖旨,將致傳示中外,記載史策,以惑國人與後世之觀聽,此豈以事在久遠,或未記悉於聖衷而然歟?臣等又聞宗親府吏之言,其家人,憑依備忘之如此,要中史轉稟,而顯書前爵於銘旌,有同無罪無故之人,旣書銘旌,而又以題主,此不可諉以私事,而任其僭妄也。臣等旣聞此事,深以爲駭,使該府之吏,往問家人,則答以貞顯王后誌文之製進也。嵋未復官,而書其前爵,欲以此爲例於卽事,是固有不然,瑅之從逆,罪重於嵋,而亦書其封爵於穆陵追葬之誌,此蓋以碑誌之文,欲令後人,詳知事實,故不拘其得罪與否,而記其所封矣。此與朝家行用之法典,本自不同,何敢爲例,苟不爲例,則如瑅者,亦可慁其爵號於辭令,而許其書旌書主耶?窮搜前昔,强引不襯之一事而藉口,其亦不思之甚矣。臣等於備忘初下之時,或不在本職,或値申退,昨因馬牌文書,始有所考見,而慨然於心者,玆敢仰陳所懷,請追改前下備忘中不當稱之爵號,依前稱以世龍妻,而仍令該府,禁飭宗人,毋得以此題主,以嚴國家之法。答曰,勿煩。
謝恩,兼校書校理尹趾仁,兼東學敎授閔鎭遠。
禮曹參判李墪,正郞金遇華,繕工奉事趙泰徵,宣陵石物塗灰後,入來。
大殿受灸後,藥房·政院·玉堂·二品以上·六曹問安。答曰,知道。
謝恩,兼校書校理尹趾仁,兼東學敎授閔鎭遠。
左承旨洪受疇,右副承旨任胤元上疏。大槪,臣等於嚴召之下,有不可獨爲晏然者,乞遞臣等之職,以安私分事。及左副承旨金鎭圭上疏。大槪,嚴召之下,不敢晏然,冒陳危悃,退伏私次,伏乞亟遞臣職,仍勘臣罪以安私分事。入啓。
禁府,安景龜·李東茂·嚴漢耉·韓興建·張時翼拿囚。啓。
東平君杭,臨陽君柱上疏。大槪,臣姑母身死之日,當書銘旌,雖是罪廢之人,旣曰王女,則不敢書姓氏,女人又不得書名,未卽書之矣。伏見備忘中,至以前孝明翁主書下,而不敢任自寫之,以此意稟定矣。臣等不學無識,惟知上敎之奉承,未察法意之如何,自陷大戾,萬死無惜,亟治臣等之罪,以重國法,以謝人言事。入啓。已上朝報
吏批啓曰,判書·參判,俱在外,小臣獨政未安,何以爲之?敢稟。傳曰,仍爲之。又啓曰,前載寧郡守柳星一,後政付職事,命下矣。卽今守見窠中,無武臣可合差送之處,後日政,隨窠擬差乎?何以爲之?敢稟。傳曰,依爲之。吏曹
有政。吏批,以趙持恒爲繕工副正,趙泰東爲楊州牧使,洪萬迪爲司宰主簿,金洵爲典牲主簿,魚史徽爲獻納,金昌國爲楊根縣監,洪禹采爲監察,韓世良爲戶曹佐郞,閔鎭遠爲兼東學敎授,尹趾仁爲校理。
金鎭圭,以禁衛營言啓曰,司僕寺啓辭內,本寺箭串牧場放馬之處,今月十二日夜間,場馬二匹,爲虎所囕殺,自本寺發遣郞廳,使之看審,缺痕狼藉,果爲的實云。京城至近之地,虎患如此,缺令軍門發遣砲手追蹤捕捉,俾無日後之患,缺傳曰,允事,命下矣。本營標下軍五十名缺
崔錫恒,以禮曹言啓曰,頃因守禦使榻前陳稟及狀啓,宣陵·靖陵蟲食松木斫伐事,啓下,分付陵官矣。臣以宣陵石物塗灰事出來後,得接靖陵參奉所報,則以爲,本陵自枯松,春間,禁衛·訓鍊兩廳,東南北三面,幾盡斫去,缺守禦廳文移中,以一日二百名入斫缺名,通計十五日,則合爲三千名,不但所餘缺陵寢事體至重,曾前兩軍門斫取時,若有軍人缺象不佳,已極識者之歎咄,而旣盡之餘,又有此役,缺甚,不得已許斫,亦必詳知株數,然後可以缺斫取時,亦有自本曹,的定株數之例,缺木仆倒之響,必有震擾山谷之患缺不得一一禁遏者,則事之未安,莫此爲甚,缺長養有望,許多軍人,奔走踐踏,缺傷損之患,揆以事體,亦甚難便,雖有成命,姑令還寢,恐合事體,竝此仰稟。答曰,缺宣陵蟲損,許斫,可也。
午時,上御延禧堂受灸,入侍藥房都提調徐文重,提調李彦綱,副提調嚴緝,記〈事官〉李命浚·尹志和·金興慶,醫官崔聖任·李應斗·權聖徵·白光璘·朴星瑞·李得英。文重曰,連日受灸,聖〈體〉若何?上曰,無事矣。缺已上燼餘
上在昌德宮。停常參·經筵。
答東平君杭·臨陽君柱疏曰,省疏具悉卿懇。銘旌之書,實因下敎,則鎭圭凌侮之言,何足介懷,卿等,依予至意,安心勿待罪。
答左承旨洪受疇·右承旨任胤元疏曰,省疏具悉。爾等勿辭察職。
左副承旨金鎭圭上疏。踏啓字
京畿都事李肇,道內儒生試取及災傷覆審事,出去。
下直,忠淸兵使尹就五,羅暖萬戶崔烷。
謝恩,戶曹佐郞韓世良,護軍鄭智,學錄金栽。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?受灸時刻,依前定以午正乎?中宮殿症候,伏聞醫女來傳之言,昨日水刺白粥所進之數,與前一樣,夜間微有虛煩之候,糯米茶,調進牛黃一分,寢睡仍得稍安,曉頭進粟米飮四合,而人蔘粟米飮,依前煎入宜當,敢此問安,竝爲仰稟。答曰,知道。無事矣。
吏曹啓曰,承旨有闕,政事,取稟。傳曰,明日爲之。
禁府,吳弼興,海州牧邊遠充軍。啓。
府啓,竝引嫌而退,誤書律名,雖有點下,不察之失,在例應遞,請執義李敏英,掌令尹弘离·兪命弘竝命遞差。答曰,依啓。
左承旨洪受疇,右承旨任胤元上疏。大槪,嚴召之下,趨詣闕下,而同僚旣已疏遞,則臣等尤不可冒據於榮次,不得不復此呼籲,乞遞臣等之職,以安微分事。入啓。
大殿受灸後,藥房·政院·玉堂·二品以上·六曹問安。答曰,知道。
領府事南九萬箚子。大槪,疾病一向沈淹,缺。刑曹判書金鎭圭上疏。大槪,臣於昨日入啓推案,同僚不爲。缺
江原監司書目,今月十六日初昏,流星出天中淡雲間,入南方天際,狀如拳,尾長二三尺許,色白。夜一更,有霧氣。啓。
禁府照目,前討捕使閔最重矣,身爲禁盜之官,旣不能戢捕盜賊,明火大儻,至發於邑內官府之間,而致疑宗室,有此可駭之擧,其奉職不謹,處事顚妄之罪,杖八十,贖,奪告身等私罪。啓依允。又照目,折衝閔。缺
同副承旨南正重上疏。大槪,幸承恩批,救護母病,昨因院僚倂甚,禁直將闕,召牌之下,不得不黽勉入職,而顧臣情理之煎迫,與昨無異,玆敢不避煩猥,陳疏遽出,請遞臣職名,俾得專意救護事。入啓。
答領府事南九萬箚曰,省箚具悉卿懇。有病未參,別無所傷。缺
玉堂箚子。大槪,略陳賤見,冀蒙採納事。入啓。答曰,勿煩。已上朝報
弘文館啓曰,本館下審四員中,修撰尹星駿·副修撰李晩成,俱在外,修撰一員未差,只有臣尙游,連爲入直,輪番之際,事極苟簡,修撰未差之代,明日政差出,仍爲牌招察任,何如?傳曰,允。
侍講院啓曰,本院上番六員內,兼輔德趙大壽就理,兼弼善·兼文學未差,輔德呂弼容覲親受由,文學金昌直呈辭受由,只有弼善臣元聖兪,獨爲入直,前頭輪直侍講,無他推移之員,下番兼司書·兼說書,亦未差,上下番未差之窠,後日政,竝以在京無故人差出,卽爲牌招察任,何如?傳曰,允。吏曹
上在昌德宮。停常參·經筵。
答刑曹判書金鎭龜疏曰,省疏具悉。卿其勿辭,安心行公。
答同副承旨南正重疏曰,省疏具悉。爾其勿辭,救護母病。
下直,積城縣監宋奎炫。
謝恩,禮曹參議尹世紀,韓山郡守趙相槪,楊州牧使趙泰。缺
昨日受灸時,前翰林趙泰一·朴弼明·李㙫·李台佐等敍用事,榻前下敎。
中殿·世子宮·嬪宮,藥房問安。答曰,知道。
政院啓曰,正言李□□引避退待,已至累日,尙不處置,事甚未安,諫院,除在外人員外,呈告未肅拜人員,竝卽牌招,以爲處置之地,何如?傳曰,允。
藥房啓曰,伏未審連日受灸之餘,夜來聖體,若何?中宮殿症候,伏聞醫女來傳之言,昨朝。缺
戶曹參判李寅燁兼帶辭免上疏。入啓。答曰,省疏具悉。卿其勿辭,從速察任。
禮曹參判李墪兼帶辭免上疏。入啓。答曰,省疏具悉。卿其勿辭,從速察任。
謝恩,獻納魚史徽。
院啓,引嫌而退,相避之法,在下當遞,請正言李□□遞差。答曰,依啓。
都承旨嚴緝上疏。大槪,臣於本院之啓,旣有與聞之事,且有筵中失對之譏,以此以彼,俱難晏然,乞遞職名,以謝人言,以安微分事。入啓。答曰,省疏具悉。卿其勿辭察職。
謝恩,左副承旨崔錫恒,副應敎尹趾仁,弼善兪命弘,奉敎趙泰一,待敎李㙫·李台佐。
刑曹參議任舜元上疏。大槪,臣於長席之疏,有不可晏然者,冀蒙鐫罷,以安私分事。入啓。答曰,省疏具悉。爾其勿辭察職。
右承旨兪集一上疏。大槪,杜門省愆之中,遽有新命,召牌繼降,嚴畏分義,感激恩私,黽勉趨詣闕門外,而滓穢之蹤,決不可復廁朝端,伏乞聖明,亟賜諒察,亟許鐫遞,以安微分,以謝人言事。入啓。答曰,省疏具悉。爾其勿辭,從速察職。朝報
有政。吏批,以林濩爲執義,李畬爲知經筵,尹趾仁爲副應敎,元聖兪爲掌令,金致龍爲掌令,兪集一爲承旨,李畬爲長興庫提調,李彦紀爲兵曹參知,朴弼明爲說書,李坦爲修撰,尹趾仁爲弼善,李敏英爲司成,李世華爲社稷提調,兪命弘爲弼善。
兵批,以崔處大爲都摠經歷,李世華爲知事,申處華爲翊衛,尹鼎和爲僉知,洪之瀚爲部將,李天翊爲守門將。
禮曹參判李墪疏曰,伏以臣於金吾兼任,終有所不敢行公者,而缺宣陵塗灰之役,除臣一人外,無可推移進去之員,故不得不缺兼任,蓋出於形極勢窮,萬不獲已也,而本非臣缺也。伏想聖明,亦必下燭其情實矣。夫人臣之受職也,缺言非常,則必自陳而期於解免者,以廉義爲重也。人主之待下也,苟盡其情勢之難安,則必許遞而俯順其情者,以禮使爲貴也。臣之向日所造臺疏,指意至深,誠非等閑規切之語,臣且駭且驚,不知其所以然,而其不得出參於按獄之列則已決矣。臣故連呈辭單,得蒙恩遞,無論臣之私心感激,罔有涯極,而通朝之人,莫不咸仰聖明之使臣以禮也。如此而臣,亦自幸其區區廉義,可以小伸矣。不料銓曹不諒,旋復次擬,以上誤天點,臣於此,惶恐震惕,罔知攸措,惟以寧被罪於朝廷,不若重貽累於一身者,實出於平日所守自靖之計也。伏惟日月之明,無幽不照,天地之澤,無物不遂,臣之臲卼之迹·危迫之悃,亦豈缺於普照竝育之中耶?玆冒萬死,仰控血忱,伏乞天地父母,曲察臣決不可出之勢,仍諒臣必不可强之情,缺遞臣所兼同義禁之任,使大獄無滯,私義無虧缺焉,臣無任屛營祈懇之至,謹昧死以聞。答曰,缺卿勿固辭,從速察任。缺
吏曹判書朴世堂疏曰,缺不揆賤,披陳慨悃,謂宜蒙淵鑑之下燭,缺癃老,曲承恩命,卽許收回,時刻之間,跂以俟,及缺批諭,尙靳頷允,臣危蹙震越,益不知所出,天官之長,缺摠治百官,銓量群才,任責之重,在廷無二,苟非其人,缺聖明於此,豈不常留意難愼?必得可者,以共圖政理,而缺癃老至如臣者,備官充員,不爲其不可,今之朝廷,雖甚之人,何其全無親擇去就,輕易之若是耶?臣竊不勝其慨然也。抑臣此言,俱爲聖朝用人而云耳。若臣情私,則其不稱之外,又有難强者,病與年,是也。臣自四十以後,卽抱痼疾,方强壯之日,而不克從仕,退廢田廬,今三十餘歲矣。臣之年已踰七十,雖素健無病者,猶欲早思懸車,而不敢失鍾鳴之戒,況於臣哉?臣今寄喘牀褥,朝暮待盡,雖欲貪榮戀恩,求退不已,力旣不逮,則惟憂其死於道路,爲淸朝羞耳。伏乞天地父母,察臣危悃,亟鐫臣職,終始生成之澤,則其於缺萬幸,臣無任屛營戰灼祈懇之至,謹昧死以聞。答曰,省疏具悉卿懇。卿勿過辭,宜速上來行公。已上燼餘
上在昌德宮。停常參·經筵。
巳時,太白見於未地。
京畿監司書目,楊州兼任抱川呈,以吏曹判書朴世堂辭職上疏上送事。啓。答曰,省疏具悉卿懇。卿勿過辭,宜速上來行公。
僉知張俊,加資肅拜。
謝恩,司成李敏英,兼持平李聖肇,護軍朴師古,監察洪禹采。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進白粥七合,粟米飮一升五合許,嘔氣熱候,更不發作,夜間寢睡,不至全然不安,而腫口濃汁,一向多出,色亦白濁。臣等與諸御醫商議,則昨日煎入六君子湯,無事進御,今日亦爲連進宜當云。此藥依前煎入矣。敢此問安。答曰,知道。無事矣。
禁府啓目,金戩更招云云,觀此所供,則矣身與世基,皆已遲晩,則更無他辭,而通書試官事段,曾無世基所言,則豈有如此妄作之擧是白乎旀,謄結二字事段,矣身則不知五謄爲某人之文,八結爲某人之文,而此兩字乙,時俊考閱之狀,矣身本不明知是白乎矣。世基自外通之曰,若添入謄結二字,則似有益於獄事云,故果爲添入是乎旀,追悔一款,則當初誤信世基之言添入,故有此追悔是白乎旀,當初原情中,憲吏禁戢樣納招者,蓋出於欲爲掩諱一致德仲四字之計是如爲白乎臥乎所,通書試官及謄結二字,添入原情,皆是世基敎誘之事是白在乙,世基前招中,雖稱遲晩,而泛然干預樣,以誣罔納招,不爲吐實,其爲情狀,殊極痛惡,以此辭緣,更招兪世基後,稟處,何如爲白乎旀,私書中李礥·順億事謀議段,旣豈有數逢李礥等之理哉?偶然逢着,言及開誘順億之意,或不無聽從之望,故臆料書及於私書中,更無他意是如爲白乎旀,初非獨我事段,試官趙大壽處,旣有通書之事,故必有延及之患是白乎乙可,有此致慮是如爲臥乎所,想其語意,其所謀議,無非欲掩兪世基之字號,書通試官事是白乎所。今以兪世基事,金戩直爲承款,則其相議欲掩之謀,不必追究是白乎旀,金始煥事段,渠本無所囑,而矣身,以至親之情,問其立落,而囹圄積憂之中,百慮亂集,雖如此不干之說,或發於罪人之口是白可,又及於私書中是如爲乎旀,以是碩夏招辭觀之是乎乃置,金始煥則別無可疑之迹,而初無究覈之端,放送,何如?啓依允。
吏曹啓曰,臺諫有闕,政事,取稟。傳曰,明曰爲之。
左承旨洪受疇再度呈辭,及文學金昌直三度呈辭。入啓。遞差。
左議政李世白箚子。大槪,乞蒙恩暇,往省父母丘壟事。入啓。
府啓,新除授執義林濩,時在全羅道羅州地,掌令金致龍時在忠淸道稷山地,請竝斯速乘馹上來事,下諭。答曰,依啓。
答左議政箚曰,省箚具悉卿懇。卿其安心往來焉。仍傳曰,給由馬,澆奠床備給。
謝恩,右承旨兪集一,修撰李坦。
禮曹參議尹世紀,佐郞申伯周,繕工監役趙以初,泰陵石物塗灰後,入來。
上在昌德宮。停常參·經筵。
繕工奉事李遇春,草薍監刈後,入來。
謝恩,掌令元聖兪,翊衛申處華。
京畿監司書目,衿川縣監李臣龍,以其母病,受由歸家,累次呈狀,還任無期,不得已罷黜事。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日所進水刺白粥,通計一升餘,初更,微有虛煩之候,金銀〈火茶〉,調進牛黃二分,寢睡轉輾不安,曉後連進粟米飮五合,腫口濃汁,一向多出云。臣等與諸御醫商議,則湯藥連日無事進御,誠爲多幸,六君子湯,仍爲連進,宜當云矣。敢此問安,竝爲仰稟。答曰,知道。無事矣。
政院啓曰,備邊司郞廳來言,今日乃賓廳日次,而受灸纔畢,視事仍爲頉稟,且於外司,開坐云矣,敢啓。傳曰,來會賓廳。
司諫兪命雄上疏。大槪,臣於頃者,重被僚臺之詆斥,決不可一刻仍冒於臺次,且臣所患,遇寒添劇,實無奔走供職之望,連尋辭單,見阻喉司,乍出旋入,進退無據,玆敢疾呼於天地父母之前,兼附區區所懷,以備裁察事。入啓。
謝恩,左賓客金構。
政院啓曰,大臣·備局堂上,來會賓廳事,命下矣。諫院無行公之員,呈告人員,竝卽牌招,何如?傳曰,允。
答司諫兪命雄疏曰,省疏具悉。疏末所陳,決難允許,爾其勿辭察職。
今日引見時,全羅都事柳泰明,從重推考,明日內催促發送事,榻前下敎,禮曹判書鄭載禧今姑許遞事,榻前下敎。
引見時,左議政李世白所啓,頃日兪集一,爲慶尙監司時,以其平日所講究者,使之從便量田,其法若可通行,則仍爲遍一道改量,亦將次第行之於他道矣。未及辭朝,不意被殫,臺啓則誠爲無據,而被劾之後,勢難赴任,仍卽許遞,旣有成命之事,不可以集一之已遞,仍寢而不行,且當初稟定,蓋欲以集一所謂方田法,試之於其所按之道也。嶺南今雖不可行,他道試量,亦無不可。臣意則前頭方伯有窠之代,以兪集一差送,使之依前定奪,以其法試量,似爲便當。此事初因戶曹判書金構之建白,宜令更陳其所見,而有所處分矣。行戶曹判書金構曰,方田之制,雖似簡便,而亦非素未講究者,所可倉卒輕試,兪集一,素有心計,留意方田之法,其爲慶尙監司也。人皆以爲得人,適因臺啓卒發,不得赴任。臣意則欲差集一爲均田使,送于嶺南,使之量田,而大臣以爲不便矣。當初陳達,欲以此法,量田於嶺南者,以集一爲方伯故也。今則集一已遞,將竝與量田而停止耶?嶺南量田,則仍爲之乎?似當有處分矣。左相曰,別以均田使差送,恐或掣肘,恐不如監司擔當擧行矣。右相曰,今年年事,幸得稍稔,經界之政,亦甚緊急,而兪集一,適爲方伯,故以其講究之法,使之施行矣。今若別送均田使,則恐不無騷撓之弊,監司則旣任一道之責,前頭某道方伯有闕之代,以集一差送,使之從便擧行,試其平日講究之法,似爲便好矣。上曰,均田使則果爲不便,大臣所達,是矣。依爲之。又所啓,今年年事,比前稍實,非如飢饉之時,而賊患猶不止息,頃日皇曆齎咨官封物之中路被盜,旣是前古未有之事。至於官府近處及都城之中,尙有賊患云,不可不申飭中外,譏捕之事,另加着實擧行,且曾以捉虎,作爲事目,分付外方,而終未知其有效,至於箭串牧場馬,亦被喫殺,近京之地,多有此患云,與捕盜事,一體申飭,似當矣。上曰,依爲之。戶曹參判李寅燁曰,緝捕竊盜事,每每申飭,而荐飢之餘,民心大變,歲雖豐登,而舊習不悛,劫掠之患,愈往愈甚,非獨行旅難通,公家上納之物,亦多被掠,誠爲寒心。蓋東道則楊州·抱川,西道則長湍·坡州,南道則廣州·利川·水原等地,尤爲甚焉,而徒煩申飭,實無甚效,臣意則官府及諸處酒店,別設門關,鞏固墻垣,以爲着實防守事,更爲節目,頒布外方,似好矣。左相曰,旣有曾前頒布事目,而不爲着實擧行,今不必別爲新節目,以前事目中未盡條件,參酌添入,外而各道討捕使,內而左右捕盜廳,各別申飭,考其勤慢而處之,似好矣。上曰,前事目中,添入付標啓下,分付申飭,可也。戶曹參判李寅燁所啓,臣待罪禮曹頗久,詳知其弊,故敢此仰達矣。凡繼後文書,曾前則佐貳之官,亦爲回啓,而中間變通爲之者,誠得事體,而近因無長官繼後之切急者,未免有淹滯之弊,且曾設朔下,專靠於繼後作紙,而自五六月以後,專無所捧,下吏之不受朔下者,久矣。本曹雖是典章所管之地,而本來淸寒,今又如此,將不成貌樣,誠甚可慮,臣意以爲,若無長官,則參判·參議,連名回啓,無損於事體,而有補於本曹,以此定式,似爲便當,下詢大臣處之,何如?左相曰,當初變通,必令長官爲之,事體則誠爲得宜,而但久無長官,如近來之時,則非但朔下之艱乏,繼役之切急者,亦不得趁時回啓,須堂上二員,連名回啓,則似不害爲變通之道矣。右相曰,繼後之不待長官回啓者,蓋以定其父子大倫,故必使長官爲之矣。不但此也,宗伯典邦禮,固是重任,而凡於宗廟陵寢,多有緊急之事,長席作一虛位,但委之於佐貳之官,實爲未安矣。上曰,繼後文書,無長官之時,則參議·參判,連名回啓,可也。戶曹判書金構所啓,外方漕轉,故敗和水之類,新增節目,非不嚴明,而奸弊猶前,卽今戶曹惠廳,移文刑曹,囚繫備獄,而其中初不入庭之類,情節尤爲痛惡,與偸竊倉穀之流,少無異同,晉州·康津·扶餘三邑,非但有無面,初不入庭之類,至於五六十石之多矣。頃者故相臣閔鎭長,在戶曹時,以初不入庭二十石以上,用和水律處斷事定奪矣。今此三邑故所犯,非但二十石,令刑曹査問首唱,結案取招,依律處斷,以爲懲勵之地,何如?刑曹判書金鎭龜曰,臣在外時,已與戶曹判書金構言之矣。和水之類,情狀絶痛,在國家懲勵之道,回視之律,當速擧行,而第異於軍律,不可直斷,旣移法曹,則結案之後,可以處決,而渠輩要延晷刻之命,自爾延拖,不得速決矣。且以欠縮無面之類,往捧之意言之,自非有根着於京中者,則囚繫無益,不如下送本土,嚴加徵捧,而如不着實,則論罪其守令,宜矣。戶曹判書金構曰,初不入庭,異於水和,猶有稱托之端矣。初不入庭,則更無可問之隱情矣。左相曰,初不入庭之類,亦有曲折之可察者。槪船人色吏輩,或有曾前往來時,公私負債之物,故京中之人,或於京江及通津·金浦等處,直店船所,稱以債物,威力奪來,故形勢所在,渠輩不得已而見奪者有之,若此之類,則一例論以偸竊,豈不冤乎?必須詳査其情節,偸竊明白無疑,則移送刑曹處斷,似合明愼之道矣。上曰,明査後,依事目爲之,可也。戶曹參判李寅燁所啓,臣於上年,主管郞廳,査事今已就緖,而當初査出之意,旣爲白骨徵布,與隣族侵徵之弊也。連歲飢癘之餘,諸邑軍兵物故之數,甚爲夥然,而其中或有已有故狀者,或有未及出故狀者,各邑,只考其有狀者而代定,至於良丁不足之邑,則雖有故狀未及代定之前,仍徵身布於隣族者,亦多有之。故己卯歲抄,使之畢代定,而亦是猶有所未盡充補者,今年歲抄,或可畢充闕額,而其屢年未收身布,今無指徵之處,若不變通,則必將督納於隣族,此實王政之所不忍者,故己卯歲抄時,以物故代定之類,已令本道査報,姑待其報來,更爲稟處,而至於內司及諸各司奴婢中,物故而徵布者,亦一依變通,何如?上曰,依爲之。已上朝報
今日引見入侍時,左議政李世白所啓,黃海監司李寅炳馳啓,以近來荒唐船事爲慮,請於椒島,募民入居,設置別將,俾得防禁之地,而此是司僕寺牧場,移設當否,使有司堂上李寅燁,問議于本寺提調,則亦以爲此邑牧場,無甚關係,移置牧場,不至重難云。小臣曾於待罪海西時,朝家亦有設鎭之意,小臣親往,觀其形勢,則島在長淵·金川之間,地居要害,而許沙鎭,旣是只尺,不必更爲設鎭之意啓聞,不至設鎭,而卽今形勢,異於其時,荒唐之來往,近來益甚,其來泊之處,多在此島,而各邑鎭,亦狃於尋常所謂瞭望驅逐之者,未必着實,此島牧場之移設太僕,亦不以爲難,則依監司狀啓,許募民入居,以別將稱號,摠領共衆,以察唐船來往,因爲長養松木,以爲船材之用,則似或便當,故敢達。上曰,荒唐之出來,近來益甚,不可不慮,椒島形勢,旣如是要緊,則依監司狀啓爲之,可也。刑曹判書金鎭龜所啓,臣纔以兼帶將任,猥陳乞免之意,旋以職事,有所仰達,極爲惶恐,而此是時急之事,故敢達。南漢山城大操,每年設行,而多於九月晦·十月初間爲之矣。今年年事,幸以稍稔,陰雨之備,不可暫弛,事當趁速擧行,而南漢還上,其數甚多,故本軍餉,則廟堂酌定分數,使之徵捧,而其分數,亦多各邑移轉,則有準捧之令,故徵捧尤難云。若於初冬,着實徵捧,則或可畢納,而至於深冬之後,則萬無得捧之留,軍餉實重事,不可不別以爲計,今若設行秋操,則不但本府人民,於備納爲難,各邑軍兵,裹糧來會,動經一望,其路費倍甚,移轉還上,尤必難捧,還上旣不得捧,則南漢所儲,將兵蕩然無餘,此是可慮之甚者,而考見前例,則不爲秋操,則有退行春操之時矣。此雖似重難,爲捧還上,退行明春者,或爲得宜,而有難以文字,汎然狀聞,故敢此仰達。下詢廟堂而處之,何如?李世白曰己卯年,小臣待罪南漢時見之,果如金鎭龜所達矣。其時議于廟堂,欲退行春操,則廟堂以爲,春操與農時相値,不可退行之故,仍行秋操。戊寅年,亦有退行議,而其時癘疫大熾,春間設行,尤似難便之故,因以秋操定行矣。卽今則與前有異,雖在春間,軍士裹糧,不至甚難,若於正月晦·二月初設行,則旣不與農時相値,亦可無今秋捧糴相妨之弊,依此所達,退行似當矣。上〈曰〉,趁明春農前設行,可也。戶曹參判李寅燁所啓,近年以來,木花稀貴,故各樣身布折錢之數,量宜加定矣。今則年事稍登,米價跳登,至於木花,雖曰稀貴,視當初折錢之時,亦似稍勝,而其加定之數,若不減捧,則一年勤勞之所獲,盡歸於一二名身布之價,不但有所不足,小民安得免窮且逃也。其在子惠之道,不可不變通矣。大臣今方入侍,下詢而處之,何如?左議政李世白曰,錢布之價,自有上下之時,退以相議,當爲折定矣。上曰,依爲之。又所啓,江都木還報事,惠廳則故臣閔鎭長,爲堂〈上〉時,有料利,而戶曹則尙無拮据之事,江都保障之地,儲畜蕩竭,豈不大爲寒心乎?分付戶曹,與惠廳一體料利,以爲斯速充報之地,宜當矣。上曰,各別申飭,從速充報,可也。李世白所啓,頃者咸鏡監司李思永,以慶源·會寧開市時定送淸譯事,馳啓備局,曾以依狀啓差送之意,回啓矣。領府事南九萬,曾經本道方伯,詳知北關事情,故以爲六鎭之人,曉解淸語者甚多,雖不送譯學,開市足以通語,而北路需用,本來苟簡,曾所未有之譯學,今若差送,則供饋等事,亦不無弊端,不必差送云。以西路言之,義州之人,皆能淸語,北路之人,亦必如此,而且大通官,次通官,例於開市時出來云,亦可以我國言語相通,譯學事涉不緊,而創出新規,徒有其弊,慶源等處譯學,姑不差送,以觀前頭事勢而處之,宜當,前旣有成命,故敢達矣。上曰,然則勿爲差送,可也。備局
吏批啓曰,判書·參議俱在外,小臣獨政未安,何以爲之?敢稟。傳曰,仍爲之。又啓曰,豐德縣監鄭琳,以捕賊之功,加資事,命下矣。雖已資窮,未經準職,何以爲之?敢稟。傳曰,特爲加資。吏曹
有政。吏批,以閔鎭遠爲文學,吳命峻爲正言,洪萬迪爲衿川縣監,李震殷爲奉常正,李畬爲左賓客,尹世紀爲承旨。
未時,上御進修堂,大臣·備局堂上引見時,左議政李世白,右議政申琓,行戶曹判書金構,刑曹判書金鎭龜,判尹李光夏,戶曹參判李寅燁,左副承旨崔錫恒,掌令元聖兪,獻納魚史徽,校理李觀命,假注書吳命增·朴鳳齡,記事官尹志和·金興慶。
吏批,判書朴世堂在外,參判李益壽進,參議權尙夏在外,右承旨兪集一進。
兵批,判書吳道一禁軍戎器點考進,參判洪萬朝進,參議安垕受由在外,參知李彦紀在外,左副承旨崔錫恒進。燼餘
上在昌德宮。停常參·經筵。
巳時,日暈。夜一二更,有霧氣。五更,月入東井星。
尙衣直長金天與,柴場摘奸後,入來。
下直,楊州牧使趙泰東,草芝萬戶朴好問,西平萬戶金光遠,呂島萬戶吳道乙,西生僉使。缺
謝恩,學錄柳敬時,僉知吳道觀,承文博士宋宅相,宣傳官申慶汝。
獻納魚史徽所啓,伏聞日昨喉司諸臣,以世龍妻不當加以謬爵之意,禁法覆啓,反下嚴敎,儒臣陳籲論辯,亦不賜開納,臣不勝慨然也。臣竊念自古帝王之家,不幸而有悖理亂常之事,出於宗族至親之間,則斷以公法,不顧私恩,一陷罪籍,無復撓改者,豈不以法者,天下之公,非一人之所得以私者哉?今者世龍妻,以祖宗朝見廢之人,到今身死之後,自上特推優恩,官庀喪葬,此固出於敦親隱卒之至意。至於仍存謬爵,推行法例,實無所據,夫孝明,美號也,惡逆,重辟也。其生也,旣犯罔赦之罪,其死也,猶負難洗之名,今乃以生前所不敢稱之號,卒然加之於旣沒之後,非但爲乖於祖宗朝一定之法意,其累聖德而貽後譏,爲如何哉?殿下,若以玆事,只出於一時之權許,而謂無損於國體云爾,則王者之一言一敎,必有法於當世,取則於來後,其不可牽一時之私恩,壞三尺之公法也明矣。請加三思,還收世龍妻仍存謬爵之命。上曰,勿煩。又所啓,新除授正言吳命峻,時在京畿楊根地,請斯速乘馹上來事,下諭。上曰,依啓。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進,水刺四合,白粥一升五合,初昏微有虛煩之候,金銀〈花〉茶,調進牛黃二分,夜間寢睡頗安,曉頭進粟米飮二合,腫口濃汁,一向多出云。臣等與諸御醫相議,則以爲,雙補氣血之劑,停止已久,十全大補湯,加陳皮·貝母干汁炒各一戔,白芷七分,連進宜當云。此藥劑煎以入矣。敢此問安。答曰,知道。無事矣。
右副承旨任胤元,再度呈辭。入啓。遞差。
校理任守幹,司果趙泰老,洪重夏,文臣朔試射時,稱病不進,依承傳罷職。
吏曹判書李益壽上疏。大槪,旣承未安之敎,有不敢晏然於職次者,乞蒙鐫遞,以安微分事。入啓。
下直,全羅都事柳泰明。
答吏曹判書李益壽疏曰,省疏具悉。卿其勿辭察職。
院前啓,世龍妻謬爵還收事。措辭見上答曰,勿煩。
吏曹啓曰,承旨有闕,政事,取稟。傳曰,過國忌後爲之。
吏曹參判李益壽疏曰,伏以臣,伏聞昨日筵席,以前正言李大成擬臺職事,致勤聖敎云。臣不勝瞿然惶悚之至,頃者大成之疏,提及科獄事,而其中遣近侍監刑之說,有傷事體,且關後弊,故臣以此病之,略有酬酌於儕友之間,而第其原疏,多中時病自肘無倫大體固好,故臣果因循擬望,不復致慮矣。今以此,至承未安之敎,臣之注擬不審之失,著矣。如臣無似,猥叨非據,每當開政之際,非不無十分詳愼,而見識固陋,僚席且空,銓注裁量,卒多乖錯,負職之罪,臣固自知,其何敢一刻仍冒,重陷僨事之誅哉?伏乞聖明,亟命鐫遞臣職,以安微分,不勝幸甚,臣無任惶恐屛營之至,謹昧死以聞。答曰,省疏具悉。卿其勿辭察職。已上燼餘
禁衛營啓曰,因司僕寺草記,箭串捉虎次,本營標下軍五中名,令敎鍊官二人率領出送矣。追蹤累日,終不得捕捉,今姑撤還之意,敢啓。傳曰,知道。禁營謄錄
上在昌德宮。停常參·經筵。
四更,流星出軒轅星上,入坤方天際,狀如鉢,尾長三四尺許,色赤,光照地,有聲。
神懿王后忌辰齋戒。
藥房都提調徐文重,提調李彦綱,副提調嚴緝啓曰,伏未審夜來,聖體,調攝若何?中宮殿症候,伏聞醫女來傳之言。以下缺
答領府事南九萬箚曰,省疏具悉卿懇。才諭予意,更何多誥,卿其須體前後勤摰之旨,安心勿辭,速出行公。仍傳曰,遣史官傳諭。
答領議政徐文重箚曰,省箚具悉卿懇。箚辭得宜,令廟堂稟處。仍傳曰,遣史官傳諭。元疏竝缺燼餘
上在昌德宮。停常參·經筵。
巳時,太白見於未地。
答領議政箚曰,省疏具悉卿懇。箚辭得宜,令廟堂稟處。仍傳曰,遣史官傳諭。
神懿王后忌辰。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進水刺白粥之數,至於二升餘,夜間寢睡,不至全然不安,而腫口濃汁,自昨頓小,浮氣亦未減歇。臣等與諸御醫商議,則濃汁猝然減少,則無壅滯之慮,草麻子,搗爛作飯帖付,以爲消毒引氣之地,宜當云。依此方試用,湯藥亦爲煎入矣。敢此問安。答曰,知道。無事矣。朝報
訓鍊都監啓曰,頃因司僕寺草記,箭串牧馬囕殺惡虎捕捉事,善放砲手四十名,將官領率出送矣。卽接將官金贊佐所報,則所謂惡虎,遍踏山谷,多般尋蹤,終未得去向,而旣遁之虎,勢難捕獲云,許多軍兵,調送外處,已遇累日,終不得捕獲,則一向滯留,反生弊端,姑令招還之意,敢啓。傳曰,知道。燼餘
上在昌德宮。停常參·經筵。
黃海道點馬李墥,出去。
下直,安邊府使沈極,玉連萬戶洪翼極,赤島僉使沈益三。
謝恩,衿川縣監洪萬迪。
禁府,金澤甫·任尙尹·咸龜齡拿囚。啓。
刑曹判書金鎭龜上疏。大槪,旣僚席之非斥,且於日昨覆啓之事,有犯鉞之失,乞遞臣職,仍治臣罪事。入啓。
全羅監司書目,光州牧使韓聖佐,身病深重,旣難迫令還任,方當秋務方殷之時,累朔曠官,事多可慮,不得已罷黜事。
江華留守書目,經歷申瑞華罷黜事。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進水刺白粥,俱至九合,夜間寢睡稍安,曉頭進駞酪粥三合,腫口近處浮氣,頗似消減,濃汁順出,亦似減少云。湯藥依前煎入,宜當,敢此問安。答曰,知道無事矣。
大司成尹德駿上疏。大槪,敢陳職掌之事,冀蒙省採事。入啓。
修撰李坦上疏。入啓。答曰,省疏具悉。爾其勿辭,救護母病。
答刑曹判書金鎭龜疏曰,省疏具悉卿懇。卿其安心,勿辭行公。
刑曹參議任舜元,初度呈辭。入啓。遞差。
京畿監司書目,衿川兼任果川·高陽等官呈,以修撰尹星駿,副修撰李晩成辭職上疏上送事。啓。答曰,省疏具悉。爾其勿辭,上來察職。
院啓,一定不可撓者法,而有不得以私恩而壞之也,截然不可踰者禮,而有不得以非分而僭之也。今此世龍妻之罪,實關宗社,其所負犯,不以存沒而有所輕重,則其爵之旣削於前,而遽仍於後,其身之生不免爲庶,而死忽爲榮貴者,卽無是理,而今乃牽一時之私恩,加未復之舊爵,則法於是壞於上矣。因中官而轉稟,書顯號於銘旌,則禮於是僭於下矣。以殿下之明聖,非不知此擧之終歸於過謬,而誘以事在久遠,其身已沒,姑且曲許之後,不欲反汗,則實有歉有古聖王改過不吝之義,而亦非所以舍己從人之道也。昔唐睿宗之於黑沈,係是至親,而不特不稱其號,至追貶爲悖逆庶人者,誠以討罪懲惡之不可不嚴也。以此觀之,則今日之不當施以誤恩者,尤爲較然矣。請加三思,還收世龍妻謬仍舊爵之命。卽伏聞刑曹推覈捕廳軍校文案,則各人等,旣已從實納供,而大將之從中掩覆者,自不得不露矣。南兵使柳重起,旣於其時參坐,而特以在外倖免,則到今獄情已露之後,終不可置而不論,請南兵使柳重起拿問正罪事。不允。末端事,依啓。
右副承旨南弼星,牌不進,依承傳罷職。
答大司成尹德駿疏曰,省疏具悉。疏辭,令該曹稟處。
吏曹啓曰,承旨有闕,政事,取稟。傳曰,明日爲之。朝報
有政。吏批,以李德英爲司書,宋徵殷爲南學敎授,尹夏徵爲司宰主簿,洪受疇爲禮曹參議,李畬爲禮曹判書,南弼星爲承旨。
上在昌德宮。停常參·經筵。
卯時,有霧氣。
禮曹正郞李再春,繕工假監役李勛相,顯陵,及禮曹佐郞尹樟,繕工監役金楙,穆陵莎草修補事,出去。
謝恩,僉知尹鼎和,承文博士南圖翼。
中宮·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進水刺白粥,俱至一升餘,夜問寢睡頗安云。湯藥依前煎入,宜當,敢此問安。答曰,知道。無事矣。
假注書吳命增改,代李廷謙。
備邊司啓曰,仍臺啓,南兵使柳重起拿問事,允下矣。新兵使交代之後,當爲拿來,不可不急速差出其代,兵曹判書吳道一,牌招開政,使之差出,仍令速爲赴任,何如?傳曰,允
府前啓,請還收世龍妻謬仍舊爵之命事。入啓。措辭見上答曰,勿煩。
謝恩,左副承旨兪集一,右副承旨崔錫恒。
府啓,前四山監役李明三之就理勘罪也,斫松之數,至於過千,而當初判尹疏中,旣有斫痕,黑靑腐傷,新監役則必獨當之語,京兆郞摘奸時,亦曰新舊相半云爾,則李明三,行公未滿數月,前官亦宜一體勘問,而金吾之全不擧論,殊甚失體,前監役黃燫終昧首實自處之道,始則行公,出入於按覈之地,末乃晏然作宰而去,不但自己廉隅之喪失,前後之官,其罪同也,而一罷一否,極涉不均,物情爲駭,久而愈澈,請鎭安縣監黃燫罷職,金吾亦難免按覈不審之失,禁府當該堂上推考。答曰,依啓。
兵曹,右邊捕監大將李弘述。朝報
有政。吏批,以鄭載恒爲江華經歷,沈是良爲光州牧使,姜履相爲兵曹正郞,李壄爲刑曹參議,洪受疇爲承旨。
兵批,以李日觀爲訓鍊正,韓命基爲武兼,辛葵爲將寨鎭僉使,金世憲爲美鎭僉使,李宇恒爲南兵使,方時炯爲訓鍊習讀。
上在昌德宮。停常參·經筵。
辰巳時,日暈。申時,白雲一度如氣,起自艮方,直指巽方,長十餘丈,廣尺許,良久乃滅。
下直,瑞興縣監鄭檝,馬渠僉使崔世機。
謝恩,兵曹正郞姜履相,江華經歷鄭載恒,宣傳官吳遂協,司宰主簿尹夏敎,訓鍊正李日觀。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進水刺白粥之數,與數昨一樣,夜間寢睡,亦頗安穩云。湯藥依前煎入,宜當,敢此問安。答曰,知道。無事矣。
禁府啓,囚命下矣,問議于未入侍諸大臣爲白乎矣,領府事南九萬議以爲,今此科獄,凡大科·小科,擧子·官吏等,先後所發各項情節,無非出於閔時俊之招者,旣同是一人之所告,而分而二之,或方爲拷訊,或先爲開釋,殊非按獄之體,且罪囚之干連於一獄者,雖或有輕重之差殊,苟非灼見其冤,必待重者決末,然後乃議輕者,處決次第當然,此獄之發,歲將再換,一樣淹滯,於其情狀已著者,旣不能了當,於其端緖未覈者,遽議其酌處,恐非嚴國法杜後弊之意,且獄事之連月旣久難於憑驗云者,指或無當身,或無元告,或無證左,無處詰問之謂,而今則當身與元告及證左諸人,方囚在獄中,實非久遠難明,虛實難得之比,若以時俊往來變辭,謂之難覈,非但小科·大科亦然,明辨折獄之意,恐不當如是也。且近來國綱之解弛,專由法不行右族,今之所謂諸囚,無非巨室,亦有戚連之人,而不求其實,先從惟輕,亦恐不足以服人心也。且所謂令反側子自安者,當其時君臣之分未定,人人皆懷去就之心故也。此豈今日所可援而爲例者乎?今此諸囚,亦本以士子爲名者,如果有罪,則尤宜定法,如果無罪,則亦宜雪冤,而朝家處之疑信之間,乃以反側處之,則臣恐在朝家,爲不能明其刑政之歸,在諸囚,亦將生不如死也。臣疾病沈淹,神息昏昧,而旣承下詢,不敢不黽勉仰對,伏惟上裁。行判府事尹□□以爲,臣之宿疾,遇寒添劇,方在昏瞀不省之中,凡係朝議,有難參論。不意今者,以丙子科獄,有下詢之命。臣於此,尤有所不敢是非者,第朴弼禹當初供辭,擧臣以爲證援。臣之姓名,旣入罪人之原書,則其何敢晏然與議於其間乎?明問之下,不得仰對,不勝皇恐,領議政□□□以爲,頃於前席,語涉科獄,重被臺臣之攻斥,幾陷不測,臣到今捫舌莫及,玆於明問之下,皇恐不敢獻議,判敦寧崔□□議以爲,囚推中有親嫌應避之人,不敢獻議,領敦寧尹□□在外,判府事柳尙運病不收議,大臣之議如此,伏惟上裁。啓。尹判府事·領議政在外及不收議大臣處問議。
院前啓,請還收世龍妻謬仍舊爵之命事。入啓。答曰,勿煩。
漢城判官具莢,山訟摘奸事,水原地,出去。
吏曹啓曰,來卄八日,祿都目政事爲之之意,敢啓。傳曰,知道。
司書李德英上疏。大槪,春坊新命,遽及意慮之外,感激洪私,固當躅蹶趨承,而顧臣情勢,決無冒沒供仕之理。伏乞亟許鐫遞,以便公私事。入啓。朝報
御營廳啓曰,本廳右部前司屬全羅道五哨軍兵,及京案各差備軍六百八十七名,都合一千三百八十八名,黃海道別馬隊五十名,已爲逢點整齊矣。來十月初一日,與新營入直標下軍,及本營入直訓鍊都監步軍·禁衛營別驍·替代入番之意,敢啓。傳曰,知道。禁營謄錄
上在昌德宮。停常參·經筵。
答司直李德英疏曰,省疏具悉。爾其勿辭察職。
下直,忠淸監司李宏。
謝恩,右承旨洪受疇,美錢僉使金世憲,恃寨僉使辛葵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進水刺白粥之數,通計二升餘,夜間寢睡安穩云。湯藥依前煎入,宜當矣,敢此問安。答曰,知道。無事矣。
傳曰,忠淸監司李宏,留待引見。
傳曰,明日晝講爲之。
禮曹,忠淸兵使南聚星,去月二十八日卒逝云。弔祭致賻,依法例擧行,何如?啓依所啓施行。
戶曹判書金構上疏。大槪,臣之情勢,決難仍冒,乞蒙鐫遞,以謝人言,以安私分事。入啓。
傳曰,晝講正時,定以午正。
禁府都事徐宗積,問議事,安山地,出去。
右副承旨崔錫恒上疏。大槪,臣之情勢,決不可仍居近密之地,請遞臣職,以安微分,以謝人言事。入啓。答曰,省疏具悉。爾其勿辭察職。
答戶曹判書金構疏曰,省疏具悉。卿其勿辭,安心行公。
院前啓,請還收世龍妻謬仍舊爵之命事。答曰,勿煩。
謝恩,司書李德英。
忠淸監司李宏留待引見時,左副承旨兪集一所啓,故文正公宋浚吉遷葬日期,在於開月初云,係是儒賢葬事,朝家似當有顧助之事,敢達。上曰,分付該曹,依前擧行,可也。已上朝報
未時,上御進修堂。忠淸監司留待引見入侍時,忠淸監司李宏,左副承旨兪集一,假注書李廷濟,記事官尹志和,記事官金興慶。上曰,進來。宏進伏。上曰,方伯爲任最重,朝家有擇送之意,須惕念爲之。宏對曰,臣冒忝按道之任,有所仰達之事,敢達。此下缺
上在昌德宮。停常參,只晝講。
禮曹佐郞申伯周,繕工副奉事趙泰徵,順陵莎草修補事,出去。
護軍李芬,加資肅拜。
謝恩,都摠經歷崔處大,校書正字洪揉。
忠淸監司書目,靑陽縣監金泓,病重罷黜事。
禮曹啓目,觀此大司成尹德駿疏內辭緣,則歷陳四學課製趁未設行之弊,儒生冒赴他學,肆行助援之弊,與賜柑時攫挐亂雜之弊,而仍以各項捄弊之道,縷縷陳論爲白臥乎所,近來士習之不美,誠爲識者之所慨惋,而疏中所陳,實出於矯弊之意,今年課製,則令本館分付各學,或令各學,一日齊坐分製,以防他學生冒入之弊爲白在乃,或令四學儒生,齊會泮宮,分學課抄,以防引朋偕捄之弊爲白在,乃一依疏辭,使大司成參量事勢,擧行爲白乎矣,大槪此是一時權處之策,恐非行久定式之事是白在果,設置四學,分部以隷者,國家本意,本非偶然,而每式年修整靑衿錄者,自是前例,而近來廢閣不修者,今已久矣。儒生雜赴之弊,未必不由於此是白在乎,自今以後,令本館申明知委四學,靑衿錄,一依各部所分之坊,趁歲前一一修正爲白如可,每於課製之時,使儒生分赴所隷之學,而如有冒赴得中者,拔去停擧,爲其朋儕而冒入者,或令儒生發告,或令試所摘發,酌施其罰,則庶有合於正士習杜後弊之道是白乎旀,選官之無故,而限內所準課試之數者,自本館報于本曹,以爲入啓論罪之地,宜當爲白乎旀,至於賜柑時攫挐蹴盤之弊,皆出於隨從無識之輩,而事之寒心,莫此爲甚,不可不嚴立條,以正其罪,而至於令刑曹備枷杻,來待於館門之外,則不惟致駭於聽聞,抑亦有關於事體是白在乎,今後賜柑之時,則預爲申飭於入場之儒生,略如三令五申之制,而如或有如前攫挐蹴盤者是白去等,隨卽捕捉,移送刑曹,以永永停擧,充定水軍之律,定式處斷,則亦可爲徵勵之道是白乎旀,疏末所陳泮隷所受食米豆錢蠲除事,令該曹稟處,何如?啓依允。賜柑時攫挐蹴盤,極爲寒心,不可以儒生待之,則永永停擧,未爲不可,而至於充定水軍,則似乎太過是置,儒生是乙良,嚴刑定配,永永停擧,常漢,嚴刑定配,宜當,依此定式施行。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進水刺白粥,通計一升六合許,午後微有虛渴之候,金銀〈花〉茶,調進牛黃二分,夜間寢睡,不至全然不安,曉頭進粟米飮五合云。湯藥依前煎入,宜當,敢此問安。答曰,知道。無事矣。
傳曰,明日晝講爲之。
晝講,入侍同知事吳道一,特進官李基夏,承旨洪受疇,玉堂尹趾仁·李觀命,假注書李廷濟,史官李台佐·金興慶,武臣柳德三。
院前啓,世龍妻謬爵還收事。措辭見上新啓,統制使閔涵,本以常調武夫,無他才能,惟以善事發身,同列之嗤點,固已久矣。自授本職之後,抛棄戎務,侵虐軍卒,至送軍官,分給斗穀於沿海殘民,及秋還徵,不啻倍多,怨聲載路,聽聞爲駭,且本營糴穀之在於各邑者,因歲荐凶,不得準捧,而爲其取用耗穀,一依準捧之數,其他貪虐不法之狀,不可殫記,而卽此數款,可以推知,如此之人,決不可仍畀三道專制之任,以貽軍民無窮之弊。請統制使閔涵罷職。守令之職,爲任最重,不可不愼簡也明矣。今番春塘臺試才時,以賞格除授者,至於數邑,而其中理山郡守河海雲,門地之素賤,姑置無論,且不識字,且無履歷,徒以一時賞典,遽界邊上重任,物情莫不爲駭,請理山郡守河海雲改差。淸州以湖右雄鎭,素稱難治,苟非才堪剸劇者,莫宜居之。新除授淸州牧使尹謐,性本嗜酒,事多顚錯,自涖槐山之後,沈酗爲事,醒日無多,凡干政事,專委下吏,不治之聲,人皆傳說,而今又升授傍近巨邑,除目之下,物情大駭,請淸州牧使尹謐改差。
禁府,田應英·張復翰·權震璜·宋文璧·崔秀峻·黃德弼·金興甲·田萬疇·金世烈拿囚。啓。
待敎李台佐上疏。大槪,猝聞母病,疾聲呼籲,乞許恩遞,俾得捄護事。入啓。答曰,省疏具悉。爾其勿辭往省焉。
答院曰,不允。
晝講時,參贊官洪受疇所啓,小臣因文義,仰達所懷,導齊凡民,不以刑政,必以德禮,則而況待士之道,異於凡民者乎?昨日禮曹回啓判付內,有賜柑時攫挐蹴盤之儒生,嚴刑定配,永永停擧之敎。伏想聖念,絶痛士習之不美,有此下敎,而第念以儒爲名之人,必無攫挐之理,惟其隨從闌入之輩,作此無狀之擧,隨現重究,終不可已者,現捉隨從,依聖敎嚴刑定配,而其隨從之擧子,亦事目,水軍充定,可也。自上水軍充定,似涉太過爲敎,而猶輕於永永停擧者,雖以近日之擧言之,渠自奮勵,或參發解,則卽爲免軍役矣。至於年少儒生輩,誤犯攫挐之科者,輒施嚴刑,恐涉太過,亦無應施之律,自上參酌,定其罪目,以爲遵行之地事,改下判付,何如?同知事吳道一曰,臣待罪國子兼任,故欲以此事,有所陳達,而洪受疇,先發其端,臣亦當備陳所懷矣。我國法綱不嚴,場中常漢輩,隨從者甚多,柑製時攫挐之弊,皆由於此。其中設有童蒙,及雖加巾服,而年未滿十七八者,雖有略干所犯,亦何可繩以文法乎?尹德駿疏中所謂備枷杻一款,大段失體者,語謂周之待士也貴,故士亦自貴,秦之待士也賤,故士亦自賤,誠以士之自勵,亦出於國家侍士之如何耳。賜柑之擧,實是恩數,若令賢館,預持枷杻,脅持以刑法,則國家待士之道如此,而欲令士子,自重知恥,不亦難矣乎?其疏所云,固甚妄率,而判付處分,亦涉太重。常漢隨從輩之冒入攫柑者,固宜嚴刑定配,而率入儒生,自可依律定配矣。臣於年少儒生中,有所犯於頒柑之際,則如此之類,何可以施以嚴刑乎?御前停擧,自是儒生之重罰,施以停擧之律,足懲其罪,使之知恥矣。上曰,承旨所達,不無意見,元公事還入,則當付標改下矣。朝報
有政。吏批,以金幹爲靑陽縣監,尹星駿爲副校理,李彦紀爲禮曹參議,李廷揆爲兵曹佐郞。
有政。兵批,以崔擎宇爲公州營將,姜泰相爲訓鍊副正,李芬國爲訓鍊副正,朴尙文爲武兼。
午前,上御進修堂晝講。入侍同知事吳道一,特進官李基夏,參贊官洪受疇,侍講官尹趾仁,侍讀官李觀命,假注書李廷濟,記事官李台佐·金興慶,武臣柳德□。諸臣進伏,上讀聖學輯要舊受音,自臣按古者兵農不分,止缺上曰,政刑不可偏廢,而先後本末,不可不審矣。吳道一曰,天地亦有春秋,人君體天,刑政固當相須,而知先後本末之序則得矣。洪受疇曰,伯者,先刑後德,此所以違王道也。吳道一曰,人心風俗,古今不同,固難可一以政道之,而亦不可一以刑齊之。趾仁曰,商鞅之法,至於道不捨遺,而及其敗時,身不自恤,蓋民畏於法,不能犯之,而怨則已盈故也。吳道一曰,爲惡之心,未嘗無者然也。趾仁曰,二大文上下,似相照應,旣道以政,又齊以刑,則民旣恥於不善。旣道以德,又齊以政,則有所興起,而至於善,此相爲終始,而不可偏廢者也。缺同知事吳道一曰,臣待罪國子兼任,故欲爲仰達矣。洪受疇,先發其端,臣亦當備陳所懷矣。我國法綱不嚴,場中常漢輩,隨從甚多,柑製時攫挐之弊,皆由於此,其中設有童蒙,及雖加巾服,而年未滿十七八者,雖有若干所犯,亦何可繩以文法乎?尹德駿疏中所謂枷杻一款,大段失體。古語曰,周之待士也貴,故士亦自貴,秦之待士也賤,故士亦自賤,誠以士之自勵,在於國家待士之如何耳。賜柑之擧,實是恩數,若令刑官,預持枷杻,脅之刑法,則國家待士之道如是,而欲令士子,□重知恥,不亦難乎?缺侍講官尹趾仁所啓,承旨,以南兵使李宇恒催促辭朝事,有所陳達,而臣在北幕時,宇恒事,有所聞知者,敢達矣。邊民犯越之患,實爲國家莫大之憂,故新定事目,嚴立防禁,則爲邊倅閫帥者,何敢以私意,操縱於其間哉?宇恒爲北兵使時,巡到於茂山之豐田堡屬茂乙溪村,見江邊有車轍往來之迹,因其迹而推捉堡民,究問之後,旋以善辭,諭以放之,使之安居,還歸之後,乃令其所嬖軍官,罔夜馳往,復捉其已放之民,經年刑訊,始得取服,以其軍官,謂之譏捕,將蒙加資之賞。此下缺燼餘
禁衛營啓曰,十三番別左司屬慶尙左道五哨軍兵逢點實數,六百三十四名,三番海西別驍衛五十六名,步軍標下一名,已爲整齊矣。來十月初一日,與內外各處入直馬步軍兵等,依例替代後,舊軍放送,而別驍衛,則御營廳別馬隊,旣已上番,依舊例本營入直之意,敢啓。傳曰,知道。
又啓曰,來十二月,當十四番別右司屬慶尙左道五哨軍兵,來十一月二十五日,京中逢點,準二朔立番,五六番海西別驍衛,一體徵召,逐朔立番之意,慶尙·黃海兩道監兵使處,預爲知委,何如?傳曰,允。禁營謄錄
上在昌德宮。停常參,只晝講。
下直,韓山郡守趙相槪,楊根郡守金昌國。
謝恩,兼南學敎授宋徵殷,兵曹佐郞李廷揆,宣傳官李梫,部將梁益遠。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進水刺白粥之數,通計二升,夜間寢睡頗安,腫口濃汁,順出漸小云,湯藥依前煎入,宜當,敢此問安。答曰,知道。無事矣。
獻納魚史徽上疏。大槪,情理所迫,冒陳血懇,且擧近例,冀蒙矜察事。入啓。答曰,省疏具悉。疏辭令該曹稟處。
持平李夏源,三度呈辭。入啓。遞差。
政院啓曰,今日晝講事,命下矣。知事金構呈辭,同知事吳道一,以賞典事進去,今日經筵,無推移入侍之員,知事金構,卽爲牌招,何如?傳曰,允。
晝講入侍,知事金構,特進官金鎭龜,承旨崔錫恒,玉堂尹趾仁·李觀命,假注書李廷濟,史官尹先和·金興慶,武臣高夏文。
禮曹啓曰,北道設科事,因戊寅年監賑御史書啓,待己卯秋擧行事,定奪矣。其後因筵臣陳稟,待今秋更稟可也事,命下矣。北道別科,蓋出於朝家慰悅遠人之意,元非循例設行之事,而旣因監賑御史書啓,設行之成命,則北路人士之企望,不可以終孤,今秋則冬節已迫,勢有所未及,姑待明春二三月,設行宜當,何以爲之?敢稟。傳曰,依爲之。
黃海監司書目,谷山呈,以水鐵匠徐守哲等爲虎喫殺事。
慶尙監司書目,居昌·金山等官呈,以束伍軍宋淡沙里·私婢今伊等,爲虎喫殺事。
院前啓。措辭見上答曰,勿煩。
晝講時,上曰,陵寢事體,至重且大,而昨見禮曹回啓文書,以諸陵改封事,有所稟啓。蓋道臣狀啓,今纔入來,則陳啓取稟,可也,而今此諸陵,有禮官之奉審入啓,四月二十日啓下,而到今十月已迫之後,始有啓稟,至以寒節已屆,勢難始役,此後三年內無吉年,議大臣稟處爲辭,雖緣該曹久無長官之致,自有佐貳之官,無故行公,則亦可回啓,而至今六朔之後,始爲啓稟,其在事體,極爲稽緩,四月佐貳之官,無故行公者,一一査出,竝從重推考。
晝講時,侍讀官李觀命所啓,頃者趙相愚之疏,以孟萬澤,科場有人言,故不擬於臺閣之望云。若於萬澤,果有所犯,則科場用情,自有其律,査得實情,明白施律,可也。如其無罪,則萬澤,是出入侍從之臣,顧當釋昭洗,豈可以晻眛之謗,置之疑信之間,使之抱冤莫暴,永棄於淸時乎?有罪無罪,不可不一番辯覈矣。上曰,孟萬澤事,何事耶?李觀命曰,聞小科有人言云,故趙相愚疏及之,而其在國體,終不可置之疑似之間,明査處置,在所不已,故敢此仰達矣。上曰,入侍諸臣之意,何如?知事金構曰,外間亦有此議,一番査覈,在所不已,豈可不知虛實,永廢於聖世耶?特進官金鎭龜曰,儒臣所達,誠然矣,而趙相愚疏中所言,臣不知的其何事,而旣係科場,則似非輕歇,朝家不可置而不問,且在事體,亦宜覈出其虛實而處之矣。金構曰,臣則聞以大科時軍卒而爲言,而趙相愚疏,則以小科試官時事言之,所聞各異,未知相愚所言,果何事也?侍講官尹趾仁曰,孟萬澤事,臣於前後,始得聞之,而亦如金構所聞軍卒事,而與其妻甥李世禎通書一款云矣。若有實狀,則在法當罪,若是浮謗,則亦宜申辨似有拿問之擧矣。上曰,不當置之闇閹之過,拿推査問,可也。已上朝報
今日晝講入侍時,上曰,陵寢事體,至重且大,而昨見禮曹回啓文書,以純陵改封事,有所稟啓。道臣狀啓,若今纔入來,則陳啓取稟,可也,而今此純陵事,禮官之奉審書啓,四月二十日啓下,而到今十月近迫之後,始爲啓稟,至以寒節已屆,勢難始役,此後三年內無吉年,議大臣稟處爲辭,雖緣該曹久無長官之致,間有佐貳之官,無故行公者,則亦可回啓,而到今六朔之後,始爲啓稟,其在事體,極爲稽緩,四月以後佐貳之官無故行公者,一一査出,竝從重推考。禮曹
有政。兵批,以洪時疇爲南兵使,鄭載禧爲知事。
禮曹啓曰,今九月二十七日忠淸監司李宏留待引見時,左副承旨兪集一所啓,故文貞公宋浚吉遷葬日期,在於開月初云。係是儒賢葬事,朝家似當有顧助之事,敢達。上曰,分付該曹,依前擧行可也事,命下矣。葬需則令該曹參酌題給,造墓軍·擔持軍,令本道依例擧行,何如?傳曰,允。禮曹謄錄
司僕寺啓曰,本寺椒島牧場,今因黃海監司李寅炳狀啓,設鎭事,定奪矣。本寺所屬席島,曾爲放馬之場,而丁卯點馬時,移放席島,則設屯收稅,而今則椒島旣令設鎭,馬匹則依前移放於席島之意,本道點馬官處,分付,何如?傳曰,允。司僕謄錄
上在昌德宮。停常參·經筵。
右議政□□□,禮曹參判李墪,工曹參議沈枰,穆陵·顯陵莎草修補事,出去。
謝恩,刑曹參議李壄,訓鍊副正姜泰相,南兵使洪時疇。
禮曹,大司成尹德駿上疏回啓還入判付內,依允,賜柑時儒生之攫挐者,施以限三年停擧之罰,隨從常漢之攫柑者,嚴刑定配,率入儒生乙良,依事目充定水軍,改下。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進水刺白粥,通計一升五合,夜間寢睡,虛煩不安,連進粟米飮各五合,湯藥連爲無事進御云。此藥依前煎入,宜當,敢此問安。答曰,知道。無事矣。
吏曹啓目粘連,觀此獻納魚史徽上疏,則父年七十有三,家甚貧窶,菽水難繼,飢寒所逼,疾病隨生,情理切急,日迫一日,捐一小縣,得以備養亦爲白有臥乎所,魚史徽,親老家貧,情甚切急,通朝之所共憐悶,孝理之下,所當依願施行是白乎矣,諫臣外補,事體不輕,自下不敢擅便,上裁,何如?啓依回啓施行。
政院啓曰,今日賓廳引見時,兩司當爲進參,而憲府無行公之員,除在外呈告,未肅拜人員,竝卽牌招,以爲推移入侍之地,何如?傳曰,允。
禁府都事徐宗楨,收議後,入來。
昨日晝講時,知事金構所啓,本府罪囚,積滯已久,小臣則於獄囚中,有所嫌礙,此則不得參坐,同義禁金載顯·李光迪,以老病之人,亦多無故所坐之時,李墪則以當初臺疏一款,引以爲嫌,尙不行公,殊涉太過,牌招察任,以爲推移開坐之地,何如?上曰,李墪,旣遞再任之後,一向引入,誠爲太過,牌招,可也。參贊官崔錫恒曰,金載顯·李光迪,年紀雖高,素無疾病,而近因臺啓請推,違牌陳疏,推考後不得陳疏,曾有禁令,故判義禁之疏,係是一品宰臣,不得已捧入,而同義禁之疏,則援例退却,而此非一向引入之事,一體牌招,何如?上曰,依爲之。
領府事南九萬箚子。大槪,敢陳悶迫之情,更申前請,兼帶諸司提調·扈衛大將,竝賜遞免事。入啓。答曰,省箚具悉卿懇。屢悉至意,更何多誥,卿毋困我,安心行公,以副予望。仍傳曰,遣史官傳諭。
謝恩,持平兪命凝。
禁府,李宇恒拿囚。啓。
副校理尹星駿上疏。大槪,猥陳血懇,未蒙鐫免,恩諭至勤,申命上來,嚴畏分義,不敢每以縣道祈恩擔曳强策,來伏城外,繼承恩旨,荐叨恩除,一倍惶蹙,尤不知所措,顧此病狀,積年沈痼,決無一分陳力之路,自敢披瀝申籲,冀蒙矜許,兼陳區區所懷,以備裁察事。入啓。答曰,省疏具悉。令該曹稟處,爾其勿辭,從速察職。
傳曰,大臣·備局堂上引見。
備邊〈司〉啓目粘連,黃海兵使狀啓云云,鳳山郡守具鳳昌,軍伍有闕,竝不塡差,及其巡點,欺瞞懸頉,其他凡事,亦不成樣,兼帶討捕,慢其職事,決不可尋常警責而止,爲先罷黜,拿問正罪,何如?啓依允。
引見時,掌令元聖兪所啓,今年農事,雖曰稍〈稔〉,而連歲飢饉之餘,孑遺殘氓,不啻若嬰兒之難保,大病之未蘇,固當曲軫優恤之不暇,而側伏聞備局,因諸道狀聞覆啓,今陳竝不許災,其中畓之初不落種,混入於今陳,亦無區別之擧,臣竊以爲不然也。蓋今春勸農之令,非不十分申勅,爲民者,亦豈敢陳廢其所耕,永失西成之望哉?若其癘疫死亡之家,無依貧丐之類,雖竭力彈心,終不得落種,以致荒棄,此其勢,誠出於萬萬不得已也。種旣不入地,民何從出租?設有他田他畓之稍得成實,而徒責其推移相補,不亦難乎?況朝家發遣敬差,覆審給災,法意有在,今玆初不落種之地,不許給災,則白地收稅,實是王政之所不忍爲。請水田初不落種處,別爲摘奸,特許給災,以濟窮民一分之弊。上曰,勿煩。司諫兪命雄前啓。措辭見上
引見時,左議政李世白所啓,近緣金吾堂上久未開坐,獄囚之積滯可慮,同義禁金載顯·李光迪,今又違牌,金載顯則以四山監役黃燫事,引入云,判義禁金構,旣已疏陳其曲折,因爲出仕,他堂上,不宜一向引入,李光迪,此外又有他事,與柳重起,有婚家之嫌云。重起旣囚之後,則果爲難便,未及就拿之前,則何可於金戩獄事,以此引嫌,不爲擧行乎?況次官則異於判金吾,雖在常時坐起,或參或不參,今亦不過柳重起推問時,不參其坐而已。決無終始遞職之事,至於違牌,誠爲未安,請命推考,更招察任,使之趁卽開坐,何如?上曰,依爲之。戶曹判書金構曰,李光迪則又有一事,以丙子小科試官,名入於囚人招辭云,而此非他辭連之比,何至引嫌乎?上曰,此事尤非可嫌之事矣。又所啓,承文院郞廳,以回公事來言,本院郞廳,皆下鄕,行公者只有一二人,前頭査事時,將未免苟艱云。自前本院之規,曹司郞廳,不敢擅自下鄕云,而卽今殆盡下鄕,以避回公之役,其習可惡,下鄕人員,倂囚家僮,督還,何如?上曰,依爲之。
戶曹判書金構所啓,閤門外,得見金吾收議判付,則依領相議施行事,判下矣。文書固當更考,而此獄難決,只在有罪無罪之難辯。臣之意見,前後無異,若可明辯,何至請議大臣乎?且此收議,異於禮文義理等事,罪名之輕重有無,有在文案。大臣收議時,竝與文案而取考,諸大臣亦不能的知,兩歧爲說,則本府,亦何能獨有別見乎?上曰,他大臣,只言不可置之疑信之間云。領相意,則似有可行之節目,故使之依此爲之,而此獄虛實,只憑閔時俊之口而已。無他著見之事,畢竟有罪無罪,予意亦以爲難辯矣。金構曰,擧子所稱冤之端,則今已嚴査極問,更無餘地發明,一邊路頭已窮,若慮其曖昧,欲爲昭釋,已經推覈,具在文案之外,無他未盡之端,此爲不可取信,則實無更査之路矣。上曰,非但丙子科事,凡事年久,則決末未易,而此則閔時俊,更無可詰之端,李挺然,亦無可問之節,用奸情跡,果難究得矣。金構曰,今若非時俊捕廳之招爲據,必欲究覈奸狀,其時軍卒吏胥,一倂移送捕廳,秋曹嚴刑窮問,一如大科獄事,則或不無端緖之綻露,而事極重大,決難輕爲。況如是而又或不得明白端緖,則事體之傷損,獄事之遲延,又不可言。臣意則禁府諸堂上,詳覽前後文案,首尾曉然之後,或因備局引見,大臣入侍之日,諸堂上,持文案竝爲入侍,逐條論稟,取旨裁處,如疏決審理之規,則似有了當之期,未知如何?上曰,判義禁所達誠然,與諸堂上相考文案,後日登對時,持文案入侍稟處,可也。
刑曹判書金鎭龜所啓,向者大臣所達,凡國家船運,未及納倉之前,士夫家先自送人,歲取穀物之事,實甚有弊,蓋船人輩,有旣載私穀而不給者,亦或有曾前負債而不償者,致有此遽先奪取之弊,國家未納之前,私家何敢乃爾?旣往如此者,有難追罪,而此後國穀未納前,徑先奪取者,其家主論罪,使之懲戢,似當矣。戶曹判書金構曰,先奪之習,誠爲可惡,而第近來船人輩,國穀尙不准納,況私穀乎?以此士夫家,年年大敗,稅船添載,自有禁令,且其送人奪取於中路者,固可禁斷,而其中有私船得載官穀者,私穀添載,亦或有之,亦不可一切禁斷其徵推之路矣。左議政李世白曰,此固然矣。國穀未納之前,徑先奪來之弊,不可不嚴禁矣。上曰,國穀未納前,先奪之弊,禁斷,可也。
晝講時,參贊官南正重所啓,凡近侍諸臣,受由下鄕入來者,或稱乘轎,或稱乘船,因以爲嫌,雖似白直,而第旣知未安,則不如初不犯禁也。始則故犯,終則引避,爲遞職之階,誠爲未安,此後則申飭此意,如許疏章避辭,一切勿捧,何如?上曰,申飭,可也。知事金構所啓,以朔書,朔篆高等賞格承傳見之,則或有借書而居高等者。蓋朔書代書,非今斯今,而固非誠實底道理,因此至蒙恩賞,尤爲未安,旣往則不可追捄,而此後則毋踵前習之意,申勅,何如?上曰,所達誠是,申飭,可也。又所啓,義禁府柴油炭,入於裁減之中,只存三分之二,而前後各樣復舊時,柴油炭則特以微細,且各司需用不緊,故不爲復古矣。至今罪囚積滯,囹圄充滿,開坐頻繁,動必犯夜,此等需用,每患不足,下人輩常常呼冤,明年正月寒節,依舊加給,何如?上曰,依爲之。已上朝報
今日引見時,左議政李世白所啓,安興來泊荒唐船,問情還送後,當有移咨之擧,故以前黃海監司尹世紀狀啓辭緣,荒唐船每年出來緣由,竝爲咨文事,曾已定奪,而其後,又因戶曹參判李寅燁所達,探問其行裝後,咨文事亦爲稟定,分付黃海監司,使之搜得上送矣。今見黃海監司李寅炳狀啓,則卽今異於春夏間,荒唐船來往者稀少,行裝難以搜得云。雖無行裝,元咨文中,以此措辭添入,宜當,分付承文院,使之撰出,何如?上曰,行裝雖未搜得,咨文則可以爲之,依所達分付,可也。訓鍊都正李基夏所啓,臣待罪捕盜廳,故敢達。京城十里內,則捕廳主管,十里外,則各邑討捕使主管,而其中明火賊招辭中,所出同黨,自捕廳移關各邑捉來者,自前規例也。頃日皇曆齎咨官銀貨所偸諸賊,一依定奪,窺伺跟捕者十一人,而所援同黨,移關利川府使之捉得,令本廳軍官,捉得其賊,則慮其經宿處逃失之患,成公事上送,而中間一邑,以爲捕廳公事,非本府所知,且無草料,旣囚賊黨,而旋卽出巡,故率來軍官,僅僅入來矣。其賊餘黨尙多,今方機捕,而或更有如此之弊,則事甚可慮,更爲定奪,分付各邑,賊黨捉來時,依前例別定將校·軍人,各邑次次押領上送,何如?上曰,不知何邑,而事甚無據矣。李基夏曰,廣州府,而其間虛實,姑未可知,軍官所傳如此,故敢此仰達。李世白曰,實狀雖未知,一與軍官所言,廣州之事,極爲非矣。府尹李善溥,爲先從重推考,此後則申飭各邑,依前例次擇直上送之意,該道監司處,分付,何如?上曰,依爲之。李世白所啓,領議政徐文重,以還上改定式事,上箚,有令廟堂稟處之命,而此事不可循例回啓,自有曲折,故敢達矣。上年還上身役定式捧上事,頃於榻前陳達後,連仍臣等有故,未卽爲之矣。秋序漸晩,稟定甚急,而領相,適於其時,陳箚引入,使有司堂上李寅燁,抄出各邑應捧穀數,往復于諸大臣,區別定式,別單書入之時,則領相亦已出仕,進詣藥房,故更爲通議,則所見無甚異同,因爲啓下矣。其後領相以爲,比諸己巳年,各邑所捧,殊涉不均,則因以箚草送示,而臣意,則己巳以前飢疫,不如近年,還上收捧之數,亦不如近年,而各道穀物元數,本自不同,各邑所捧之多少,或由於守令之能否,民力之不齊,則己巳年各道分數,亦未必十分均一,有難一視此爲準矣。自前凶年定分數之時,未嘗以往年爲準,只觀其年事勢之如何,蓋其大體然也。近來還上,年年未捧,各道逋盡甚多,京外畜積俱竭,如此之年,所當一切準捧,而若以一歲稍稔,盡責積逋,則民力有難支堪,故參酌商量,當年新分給,則使之準捧,至於往年條,自前單擧一年,則其中或不無流亡介乞,輒不得依定式徵捧,故乙·丙年三年條,使之通融捧上,期於推移充數,或以折半爲限,定以三分之一,蓋欲其少緩民力,稍捧口布,非不知分數區別,而近於太寬,而參以形勢,亦不得不如此矣。得聞外方之言,以爲今年則庶可依定式徵捧云。今若續續變改,則外方必難適從,事甚可慮矣。至於海西·京畿,則應捧之數,稍加於己巳之事,旣未可知,且以領相箚中開錄之數見之,穀物名色,新舊不同,數爻多少,前後相違,此則似由於抄錄考算時差誤之致,而大抵黃海道,則設有所加,不至過多,似不必更議,京畿·江都·南漢等處移轉,今年不可不準捧,且有夏秋間本司復啓,準數輸納之令,故必欲抄得收捧元數,故收捧以五分之一爲定,若非移轉,則元數之比他減捧,何至於此乎?今若於移轉,定其分數,則自數千石未收,以至二百石未收,亦當同其分數,勿論數之多少,皆將爲不能準捧之歸,豈非可慮乎?今此兩道,設令更減分數,通諸道,未必一一平均,而一道之內,邑邑不均,一邑之內,戶戶不均,若欲必使之均一,則日亦不足矣。然勿論其均不均,以畿內所捧,謂之變通之意,故今日欲爲定奪,臣等來會賓廳,更爲往復于領相,則答以海西,則或可因存其前定分數,而京畿,則不可不減數,南漢·江都京倉移轉之數,竝在畿營文書,裁量減定,俾令各邑,均蒙其惠云,而京倉等處移轉邑邑,多小不同,亦有元無之處,如若逐邑,一一平均,則事甚難處,而亦非倉卒所可爲,退出後當令有司堂上,更考文書,就議于領相後,更爲稟定,敢達矣。上曰,更爲詳考後稟定,可也。又所啓,兵曹判書吳道一,以舊還上勿捧事陳疏,有令廟堂稟處之命,而此則不量事勢之言也。凶歉連歲,民力已竭,若一以恤民爲主,則雖新舊還上,一竝勿捧,可也。如此而明年之計,將何以爲之哉?凡還上之徵捧,本出於爲民,則亦爲目前之計,每每減捧,實是不可行之事,而雖在凶年,亦且竝捧往年條,則況於今年乎?旣已參酌定式,而已慮疏章之紛紜,朝令之不信矣。初頭如此,今年還上,亦難保其盡捧矣。吳道一,旣非局外之人,而有此陳疏,至爲廟堂之深思,以臣所見,吳道一之疏,恐未深思矣。事勢如此,疏內辭緣,將不得施行,敢達。上曰,每緣朝令之數改,可捧者,亦未之捧,民亦莫適所從,吳道一疏中舊還上勿捧事,非矣。勿施,可也。李世白所啓,掌隷院啓目,下備局已久,未及覆啓矣。年久文書所藏之庫,滲漏壞傷,各樣文籍,多有腐破者,不可不及時改造,而本院凋弊已極,請自戶曹覓給財力云。凡各司官府之頹壞者,皆自地府造給,則其勢誠難,此則莫重公家文書,不可一任其無藏置之處,令戶曹量其所入財力,參酌覓給,以爲及時改造之地,何如?上曰,依爲之。備局
今日入侍時,左議政李世白所啓,莊陵參奉,適來見臣言,淸冷浦,乃端宗大王初住之所,而其遺址,仍爲空閑,作田堇可七八日耕,若屬之本陵,使新入守護軍輩,耕食資生,則事甚便好云。此地旣爲空閑之處,使之因屬本陵,亦似當然,故敢達矣。上曰,所達是矣。依爲之。禮曹金霔校正。日記廳郞廳李運海書。
上在昌慶宮。停常參·經筵。
辰巳時,日暈。
檢閱尹志和,實錄曝曬事,五臺山出去。
下直,槐山郡守姜碩臣。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進,比前頓減,水刺白粥,僅至一升,午後有寒縮之候,終夕不止,夜間有嘔氣,再次吐出淸痰之後,膈間頗似開利,連進粟米飮各五合,寢睡不得如前安穩云。臣等不勝憂悶之至,與諸御醫商議,則以爲,此是從前進退之症候,不可輕改他藥,而所進十全大補湯元方中,熟地黃,不無泥滯之慮,姑爲拔去,依前連進依當,敢此問安。答曰,知道。無事矣。
傳曰,明日晝講爲之。
禁府,孟萬澤拿囚。啓。
禁府啓目,議于大臣,則行判中樞府事柳尙運議以爲,玆事初不推問則已,旣已推問發告之後,累月囚推,多般證引,而今乃以日月之稍久,情僞之難覈,遽從輕典,則不但不服於人心,未免有損於國體。此其大體已不可輕議,而且其所望非如眚災之比,一入乎此,則固是罔赦之罪,一出乎此,則便作無故之人,今若不能無疑,而猶欲從輕,則未知處分之際,將用何典,而失刑之害,重於滯獄,見疑之冤,甚於瘐死,若所謂罪疑惟輕,恐不當援用於此事。伏惟上裁。行判中樞府事尹趾善議以爲,臣之賤疾,近因感寒,眩暈之症,又復添劇,方在不看之中,許多文案,有難考閱,辨其曲折,且臣於朴弼禹事,實有不敢參論者,臣與弼禹,有親懿之分,居又相隣,故臣於伊時,適見其科草矣。今弼禹,以此援以爲證,欲爲自明之端,臣忝在大臣之列,至入於囚人供辭,則其爲羞愧,已不可勝言矣。況何敢干涉於此獄,論列其是非乎?此非但私義卽然,其在國體,亦不宜如是苟且,淸問之下,終不敢獻議,惶恐待罪。領議政徐文重議以爲,今此科事,朝家之大獄,士子之重罪也。證援俱存,而開坐稀闊,囚推竟年,尙不結局,今以歲月旣久,獄事淹滯,特從惟輕之典,遽爾處決,則不但朝家斷獄,有所未盡,士子亦無以自脫於汚穢,非所以服遠邇之心也。況罪疑惟輕者,罪旣定矣。而又以重可以輕者,末減其律,以傳輕議之謂也。今者諸囚,所犯現露,則情無可恕,自服其罪,有何可疑?如或不然,用奸情跡,無所摘發,則便是無咎,何可置之疑似之間,而參酌處分也?且金吾堂上,未得一齊入侍,各陳己見,而只問於臣等,容易處斷,有乖折獄之體,宜令本府,明辨其有罪無罪,議讞上奏,取旨裁處,正合事宜,伏惟上裁。領敦寧府事尹趾完以爲,當初臺啓,雖緣憤嫉,今番科獄而發,年久之科,一一追正,非國體所宜有者,而旣命究覈之後,則不能査得虛實,矇矓處分,失體之中,尤爲失體矣。在京大臣獻議中,恐非嚴國法杜後弊云者,語甚正當,臣亦無容別議,伏惟上裁,何如?啓依領議政議施行。
院啓,請還收世龍妻謬仍舊爵之命。措辭見上臣於昨日,以統制使閔涵罷職不敍事,連啓於榻前,而聖明,以閔涵爲人,必不至如此爲敎。臣竊不勝悚恧之至,凡臺閣論人,許以風聞,則或不無爽實之事,而今此閔涵貪縱不法之狀,非止一端,特擧其顯著者而論之耳。分給斗穀,及秋倍徵,爲取耗穀,勒令虛錄,此兩款,本道方伯,稔聞其實狀,至於捉致軍官,重治其罪,此非泛然風聞之比。請統制使閔涵罷職。守令之爲任最重,不可不愼簡也,明矣。請理山郡守河海重改差。措辭見上淸州牧使尹謐,頃任槐山時,崇飮廢事之狀,南來之人,傳說頗多,槐山乃峽中小邑,而猶致不治之謗,則至於淸州,物重地大,素稱難治,尹謐,未聞治績之可記,酗酒一款,乃是實狀,而遽然陞擢於傍近州牧之任,豈不有駭於物情乎?別無更加詳察之事,請淸州牧使尹謐改差。答曰,勿煩。
府啓,臣昨以水田今陳給災事陳啓,而聖明,詢及筵臣,終靳允許,以勿煩爲敎。臣於此,不勝慨然之至。大抵今年穡事,比前稍稔,而連歲大殺之餘,孑遺殘氓,不啻若嬰兒之難保,大病之未蘇,固當曲軫憂恤之不暇,而備局覆啓,不許今陳給災,水畓之初不落種者,亦混入於其中云。蓋其意,專靠於春間勸農之申飭,而哀我民生,或陷於癘疫死亡,或罹於貧丐流離,無食無種,竟未耕播,旣失東作之期,永失西成之望,此其勢,誠出於萬萬不得已也。到今追咎其所耕之荒廢,欲於白地收稅,此豈王政之所可忍爲,種旣不入,土民何從出租乎?至於他田畓之稍得成實者,可以推移相補云者,尤有所不然者,今有五斗畓者,四斗豐登,一斗陳廢,則或可推移充賦,而若使貧民,只有一斗畓,全然廢棄,更無他田,則又何以責其推移相補乎?此理明甚,三隅可知矣。朝家之所以持難者,只慮其一許給災,虛實相蒙,稅入欠縮,此則出於有司恤費之意,而今年異於常年,諸色分數,竝不許災,則惟此水畓之初不落種處,嚴束官吏,使之詳査抄出,則自無虛僞之弊,民可蒙其實惠矣。當此各道覆審之日,變通給災,一日爲急,請加三思,水畓之初不落種處,特許給災,以除窮民一分之弊。答曰,勿煩。
大司成尹德駿上疏。大槪,臣有妄率之罪,請賜黜斥,不復陷妄冒恥辱之罪事。入啓。答曰,省疏具悉。爾其勿辭,從速察職。
京畿監司書目,楊州呈,以吏曹判書朴世堂辭職上疏上送事。啓。答曰,省疏具悉卿懇。卿勿固讓,須速上來行公。
平安監司書目,義州等官呈,以朴男信等六名,爲虎所囕事。
工曹參議沈枰,繕工監役李勛相·金楙,顯陵·穆陵莎草修改後,入來。
幼學李命臣等上疏。大槪,不料今者,泮庭設刑之議,遽發於國子之長,非但多士見凌之羞,其爲貽辱於聖廟,莫此爲甚。臣等不勝痛駭,玆敢齊聲仰籲於宸嚴之下。伏乞聖明,深留睿思,夬降明旨,亟將謬議,明辨而痛斥之,以存聖廟,以幸士林事。入啓。答曰,省疏具悉。枷杻之說,殊涉過重,若曰有駭聽聞則可也,而若曰辱及聖廟,決知其不可也。已上朝報
備邊司啓曰,因臺啓,南兵使柳重起拿問事,命下矣。新兵使交代之後,當爲拿來,不可不急速差出。兵曹判書吳道一,牌招開政,使之差出,因令斯速赴任,何如?答曰,允。備局
上在昌慶宮。停常參,只晝講。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏問醫女來傳之言,昨日所進,水刺三合,白粥一升三合,夜間有虛煩之候,寢睡轉輾不安,曉頭連進粟米飮五合云。湯藥依前煎入,宜當,敢此問安。答曰,知道。無事矣。
右副承旨崔錫恒,同副承旨南正重聯名上疏。入啓。答曰,省疏具悉。爾等勿辭察職。
京畿監司書目,果川呈,以刑曹參判姜銑辭職上疏上送事。啓。答曰,省疏具悉。卿其勿辭調理,上來察職。
傳曰,明日晝講爲之。
晝講入侍,知事金構,特進官洪萬朝,承旨南正重,玉堂李觀命·李坦,假注書李廷濟,史官李㙫·金興慶,武臣李晟。
兵曹判書吳道一上疏。大槪,臣於大司成尹德駿之疏,不得晏然,乞蒙譴斥事。入啓。答曰,省疏具悉。卿其勿辭行公。
禁府啓目,前正郞孟萬澤元情云云。觀此元情內辭緣,則科場用情,何等罪名,而此必有眞的所聞,矣身有難逆揣,必知某事爲物議,然後方可仰暴,而其所云云,未有的指,則何所執而辯其虛實乎?竊自慌惑,不知所對是如爲白有臥乎所,當初銓官之疏,泛稱去秋試官時,厚招物議,傳播搢紳,而不爲明言其某事,則萬澤之稱以有難逆揣,不知所對者,其勢固然,銓官之以莫重科場用情之事,廢人前道,又復登諸章奏者,似有眞的所聞是白置,其時銓官趙相愚,拿問後稟處,何如?啓依允。又照目,南兵使李宇恒元情云云。承服不冬,刑推得情,何如?啓除刑推覈處。又啓目,武兼安景龜等議處云云。廳上都廳等文書,事已至此之後,到今似無相左之理是白在果,試爲取來相考後,稟處爲白乎旀,李東茂,得中的實,而閔重三移錄之狀,南宮銆,言說是如爲白有置,南宮銆,亦爲拿問,何如?啓依允。
府啓,臣連以水畓今陳給災事陳啓,而天意邈然,每下勿煩之敎,臣不勝悶鬱焉。請水田之初不落種處,特命給災,措辭見上答曰,今該曹稟處。
院啓,請還收世龍妻謬仍舊爵之命。請統制使閔涵罷職,淸州牧使尹謐改差。措辭見上答曰,不允。末端事,依啓。
禁府,趙相愚,南宮銆拿囚。啓。
晝講時,參贊官南正重所啓,凡近侍諸臣之受由下鄕入來者,或稱乘轎,或稱乘船,引以爲嫌,雖似白直,而第旣知未安,則不如初不犯禁也。始則姑犯,終則引避,爲遞職之計,誠爲未安,此後則申飭此意,如許疏稟避辭,一切勿捧,何如?上曰,申飭,可也。知事金構所啓,以朔書·朔篆高等賞格承傳見之,則或有借書而居高等者,蓋朔書代寫,匪今斯今,而固非誠實底道理,因此至蒙恩賞,尤爲未安,旣往則不可追咎,而此後則無踵前習之意,申飭,何如?上曰,所達誠是,申飭,可也。又所啓,義禁府柴油炭,入於裁減之中,只存三分之二,而前後各樣復舊時,柴油炭則特以微細,且各司需用不緊,故不爲復舊矣。卽今罪囚積滯,囹圄充滿,開坐頻頻,動必犯夜,此等需用,每患不足,下人輩,常常呼冤,限明年正月寒節,依舊加給,何如?上曰,依爲之。
晝講時,副提學後日政差出,特進官加出事,榻前下敎。
上在昌慶宮。停常參·經筵。
巳時,太白見於未地。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進,水刺一升,白粥五合,夜間有虛煩之候,金銀花茶,調牛黃二分,寢睡轉輾不寧,曉頭進粟米飮四合,仍爲入睡稍安云。湯藥依前煎入,宜當,敢此問安。答曰,知道。無事矣。
京畿監司書目,驪州呈,以禮曹判書李畬辭職上疏上送事。啓。答曰,省疏具悉卿懇。卿其安心勿辭,上來行公。
傳曰,明日晝講爲之。
政院啓曰,今日晝講事,命下矣。知事金構,同知事吳道一,俱以病不來,他無推移進參之員,竝卽牌招,何如?傳曰,允。
晝講入侍,知事金構,特進官李光夏,承旨兪集一,玉堂尹趾仁·李坦,假注書李廷濟,史官李㙫·金興慶,武臣李澤。
大司諫宋相琦,忠淸監司遞來。
司諫兪命雄啓曰,臣以統制使閔涵罷職事,累日論列,而聖明,不惟不賜允兪。伏聞昨日筵中,因儒臣陳達,辭意極嚴,至以臺閣,托以他事,必欲劾去爲敎云。筵說袐嚴,終不得其詳,而臣於此,竊不勝惶悚慙恧之至。夫夏間節扇之說,旣非虛傳,而伊時諫臣之啓,亦得臺體,則聖明之終靳兪音,實有乖於虛受聽納之道,而今臣啓辭,不復前事,只以貪縱不法之罪,隨事爭執者,豈爲托此論彼,必欲劾去也?蓋閔涵善事之誚,貪虐之狀,人皆傳說,惟此啓辭中所論事,至入於本道監司按治之中,則實非泛然風聞之比,臣之一啓再啓,而不知止者,蓋出於爲民除害之意也。每日勿煩之批,已極悶鬱,而今此未安之敎,又出意外,此雖臣人微言輕,不足有無之致,而抑恐大聖人辭氣,不當若是其訑訑也。如臣無似,屢叨言責,曾不能一進昌言,以補闕遺,而論一貪婪武弁,亦未蒙允許,乃反見疑於君上,臣之罪戾,至此尤大,何敢一刻仍冒於臺次乎?請命遞斥臣職。答曰,勿辭,退待物論。
大司諫宋相琦啓曰,駑劣如臣,百不猶人,待罪藩任,無一可觀,得免譴何,寔出恩庇,一味惶感,靡所容措,況此言責重地,自知萬不近似,而封章未遞,分義是懼,交龜之後,力疾上來,所患毒腫,中路添劇,擔舁病軀,僅抵京輦,密符在身,不敢替納,玆不得不忍死祗肅,而反復思量,實無承當之望,且臣父方帶憲職,又忝叨此任,以朝廷之公器,爲一家之私榮,在臣賤分,固已萬萬難安,而雖以法例言之,在前父子之竝在兩司者,輒皆避遞,則況於一時,分長首席,其所嫌礙,不啻他臺之比,揆以公法,自在應避之科,其何敢一刻仍冒於職次乎?請命遞斥臣職。答曰,勿辭,退待物論。
左議政李世白箚子。大槪,臣於承旨崔錫恒等之疏,有不容終默者,略陳愚見,以冀財察事。入啓。答曰,省箚具悉卿懇。捧入承旨,推考警責,似乎得宜也。已上朝報
備邊司啓曰,漢城府事目中,陵幸時遮竹等物,以貢物主人輸運一款,有掣肘之事,故依前定奪,元事目中,改付標以入之意,敢啓。答曰,允。備局
晝講入侍時,知事金構所啓,頃日筵中,因承旨所達,故文貞公臣宋浚吉遷葬時,葬祭凡需,依前擧行事,命下矣。取考文書,則文貞初喪日,葬諸具擔持山墓軍,皆令本道題給,未知本道謄錄之如何,而今亦依此分付本道乎?敢此仰稟。上曰,分付本道,題給,可也。禮曹膽錄
上在昌慶宮。停常參,只晝講。
政院啓曰,大司諫宋相琦,司諫兪命雄,昨日引避退待,諫院之官,或在外,或呈辭受由,處置歸於憲府,而憲府多官,亦無行公之員,除在外人外呈告人員,竝卽牌招,使之處置,何如?傳曰,允。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日朝,進白粥三合,仍有嘔氣,午間,再次吐出淸痰,鎭定之後,復進白粥四合,自夕及初昏,連進粟米飮各三合,未久又吐淸痰,夜間寢睡,昏困不安,腫口濃汁,自昨比前多出,色且亦濁,自腫口近處,下至膝部外邊,皆有浮氣,按之酸疼,全不運用云。臣等伏不勝憂悶之至,與諸御醫商議,則以爲,膿汁之赤濁,脚部之浮疼,皆由於腫熱,先以蓖麻膏,貼付瘡口,引出毒氣,姑觀數日更議,今嘔吐之患,最妨於水刺,加味橘皮竹茹湯,連進數貼,以爲淸胃理痰之地,宜當云。此葉今方劑煎以入矣。敢此問安。答曰,知道。無事矣。
政院啓曰,李世白箚子批答,昨日初更,已下政府,郞廳當爲受去,而司錄李相成,稱以入直本府,屢度催促,終不入來,經宿之後,今始受去,揆以事體,殊涉怠慢,司錄李相成,從重推考,何如?傳曰,允。
獻納魚史徽三度呈辭。入啓。遞差。
右議政申琓箚子。大槪,臣於頃日春曹佐貳特推之命,有不敢晏然者,乞賜譴斥,以安微分事。入啓。答曰,省箚具悉卿懇。卿無所嫌,安心勿辭,亦勿待罪。
晝講入侍,同知事吳道一,特進官李基夏,承旨崔錫恒,玉堂尹趾仁·李坦假注書李廷濟,史官李㙫·金興慶,武臣李喜泰。
今日晝講時,判府事崔錫鼎,掌令元聖兪,亦爲入侍。
禁府啓目,兪世基更推云云。觀此所供,則試官處字號書通事段,其矣所囑是如爲白乎旀,騰結二字添入之情事段置,亦是其矣自前通示的實是白在果,蓋騰字則科日呈券時,適見金楺所呈,編於騰字第五張是白乎旀,結字則春間騰諸朝報間,人皆傳播乙仍于,此二字,以此知之,故果爲通示,一以爲金戩前招,有所依據之地,一以爲矣身罪狀掩護之計,如此則矣身之事,不無所益是白乎可,有此妄作之擧是如,遲晩納招爲白臥乎所,各項情節,旣已直招是白乎矣,金戩·兪世基等通書試官一款,趙大壽處,所當推問是白在果,今則判義禁,小無引嫌之事,姑待長官參坐,稟處,何如?啓依允。又啓目,吳碩夏·洪受禹,各刑問十五次,宋晟十四次,李聖輝·李秀哲·李道徵,各十二次,朴泰晦·金麟至,各十三次,閔時俊,十一次,忍杖不服,竝只加刑得情,何如?啓各別嚴刑,期於得情。
今日晝講時,掌令元聖兪所啓,竝引嫌而退。據實論劾,臺體當然,意外嚴敎,不必爲嫌。兩司長席,一時同拜,通避有礙,勢難仍在。請司諫兪命雄出仕,大司諫宋相琦遞差。上曰,宋相琦事,以法例言之,別無可遞之義,而旣已請遞,竝依啓。
吏曹啓曰,臺諫有闕,政事,取稟。傳曰,明明日爲之。
晝講時,判敦寧府事崔錫鼎所啓,先朝戊申年間,儒生等,以啓聖廟事陳疏,其時該曹,回啓請施行,而以待年擧行,定奪矣。蓋此議,始起於皇朝儒臣程敏政,而不卽見施,中間,未知因建白,有創建之擧,而贈判書臣趙憲所著東還封事,有記中朝太學,有啓聖廟之制,我國亦宜倣行云。此是賢關重事,事係崇儒,而臣之愚見,則抑異於此,國有太學,尊事先師,以門弟子及後世儒賢從享,事理當然,至於沂以上之,設立啓聖廟,以叔梁紇主享,以顔·曾·思·孟之父配享,似無意義,其在事體義理,俱涉未安,博詢於諸大臣及儒臣,務歸至當,其在重祀之道,似爲完備矣。同知事吳道一曰,大臣所達,固不無意見,而然事係從周,且有先朝成命,斷定可否,則固難容易矣。臣意則當此飢癘連歲,民窮財竭之日,禮樂文物,亦有所未遑者,姑待後日而徐議之,恐無不可矣。崔錫鼎曰,吳道一則只以事勢言之,臣意則不知其必可行矣。論者,或以從周之義爲言,而此亦有不然者,所謂從周,乃指中朝開創之初,判爲一代禮樂而言,至於啓聖廟,乃末世一議臣之事,如王守仁之從享文廟,亦出於季葉王學熾蔓之餘,何可一以從周之義處之乎?且此事雖有成命,姑未及擧行,尙有可論,凡係重事,不厭熟講,故如是仰達矣。上曰,問議于諸大臣及儒臣後,稟處,可也。
傳曰,大臣·備局堂上引見。引見時,玉堂闕員,明日政差出,仍爲牌招察任事,榻前定奪。已上朝報
晝講時,知事金構所啓,頃日筵中,因稟旨所達,故文正公臣宋浚吉遷葬時,葬祭凡需,例前擧行事,命下矣。取考文書,則文正公初喪,喪葬諸具擔持山墓軍,皆令本道題給,未知本道謄錄之如何,而今亦依此分付本道乎?敢此仰稟。上曰,分付本道,題給,可也。禮曹
上在昌慶宮。停常參·經筵。
左議政李世白,禮曹參判李墪,繕工提調李光夏,順陵陵上莎草修補事,出去。
司諫兪命雄,就職。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日白粥,小小連進,合至一升五合,粟米飮一升,午間有虛煩之候,金銀花茶,調進牛黃二分,向夕吐出淸痰少許,夜間乍睡乍覺,覺時輒有呻吟之聲,腫處及脚部浮疼之候,姑無加減云。膿汁赤色少減,而一向多出,臣等伏不勝憂悶之至,與諸御醫商議,則以爲,昨日煎入湯藥,苦口不得進御,今姑停止,人蔘粟米飮,及一兩重蔘茶連進,以爲扶接元氣之地,宜當云。敢此問安。答曰,知道。無事矣。
同義禁金載顯·李光迪·李墪上疏。大槪,請亟收還次官代行之命,以重獄體事。入啓。答曰,省疏具悉。疏辭知道。
引見時,司諫兪命雄所啓,人臣之罪,莫大於惡逆,則不可以其人之已死而寬貸之也。國家之典,莫重於爵名,則不可以一時之私恩,而謬稱之也。夫世龍妻之罪,事有關於宗社,名已除於屬籍,則不可以未復之爵號,猝然加之於死後也,明矣。中使庇葬,雖不害於敦親崇卒之恩,而銘旌書號,終未免爲僭禮壞法之歸,而況稟由中旨,事違法例,則其貽累於聖德,有關於後弊,爲如何哉?請加三思,還收世龍妻謬仍舊爵之命。上曰,勿煩。又所啓,臣以統制使閔涵罷職事,累日爭執,而天聽愈邈,兪音尙閟,臣不勝慨然之至。請統制使閔涵罷職。措辭見上上曰,勿煩。掌令元聖兪所啓,大司成尹德駿,慨士習之乖戾,思職事之修擧,頃呈一疏,屢陳頒柑時攫拿之弊,仍請刑郞,備枷杻待門外,有犯者,輒卽鎭着於庭中云。雖其意,本出於痛革痼弊,而其言,終未免謬戾之歸,蓋泮庭,異論囚之地,桎梏,非夏楚之用,乖諸生誘掖之道,致一時聽聞之駭,不可仍在皐比之任,請大司成尹德遞差。上曰,言雖失當,意在矯弊,從重推考。又所啓,大司成尹德駿之疏,語多不擇,筵臣旣已辯破,聖明許改判付,則其疏不過爲無施之空言而已。儒生李命臣等,身在章甫之列,不顧師生之義,相率投疏,公肆詬辱,有若聲罪者然,士習之不美,此亦可見矣。喉司諉以多士之疏,率爾捧入,有乖出納惟允之義,請當該承旨推考,首唱儒生李命臣,令四館施罰,以徵士習。上曰,依啓。已上朝報
今日大臣·備局堂上引見入侍時,行訓鍊都正李基夏所啓,臣自西閫還朝之後,每欲一陳本路軍政而未果矣。今因李寅燁之言,敢此陳達。凡於防守,雖有城有兵,而無食則不能守,今者安州·寧邊,俱防守關緊之地,而軍餉勘少,脫有緩急,何以饋餉軍卒乎?慈母山城,則監司主管之故,軍餉器械,頗有頭緖,而安州·寧邊,全無措置,今若以時近郡邑還上之穀,參酌劃給,以爲軍餉,一如慈母山城之例,則倉卒之際,庶可得力矣。至於兵營推牌官,則自前兵使,以營屬將校軍官之子弟,分爲三領,以爲攔後之兵,作隊立番於營下,把守各處,而戎裝戰馬,多所未備,故臣於待罪之日,各別申飭,竝令自備,而戊·己兩年諸道軍兵物故充定之時,除出其中三百餘名,以給各邑,降定各役,此雖出於遵行事目,爲渠等之呼冤,已不勝有騷擾矣。頃日備局,又使只留百餘名,其餘則盡給各邑,使之充定軍役,此等列邑,所得無幾,而其在兵營,則坐失近千馬軍,其於戎政,豈不可惜乎?西關異於他道,不可不別樣慰悅,此類則因存勿罷,以爲收拾人心之地,何如?領議政徐文重曰,旗牌官,異於行伍之卒,自有名數,雖將校子枝,豈可使之屬於此,而可爲定數乎?行戶曹判書金構曰,西路以諱兵之故,戎政廢弛,從前按道之臣與專閫之臣,別作名目,方便收拾,非如他道循例治兵之比,今若依他道之例,一切以常法處之,如此之類,盡爲把定,則誠爲可惜,且頃日慶尙兵使狀啓,以爲別武士,以馬軍作隊,團鍊成才,本營馬軍,此外無他可當把定云。未知回啓如何,而別武士無實用,而帥臣私自設,屢徵其身布而用之,則固爲可駭,果是團鍊勘戰之卒,而今若把定於收布之代,則此可爲繭絲之政,而有依於詰戎之道矣。軍門之事,自有便宜,似難謬守常規矣。上曰,戶判所達,似是矣。大臣之意,何如?徐文重曰,軍門名目,各自不同,此非卒然陳達而可知之事,退與諸臣,商議更爲稟定,宜矣。上曰,別武士,如其可用,則把定軍保,誠爲可惜,關西異於他道,戎政尤爲緊重,退而相議後稟定,可也。戶曹參判李寅燁所啓,江都·南漢,俱是保障重地,而諸軍器中,火藥儲置,其數零星,至於三軍門之送置於兩處者,亦甚不敷,而纔經三年,不起不猛,終不可用,此蓋火藥品劣故也。今年則三南月課,已有復舊,藥丸,自三軍門,或間一年或二年,別擇好品,備置於南漢·江都兩處事,各爲定式,似好矣。上曰,依此分付,可也。備局
上在昌慶宮。停常參·經筵。
巳時,太白見於未地。申時,日暈。夜一二更,月暈。廻火星·木星。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進,只是白粥八合,粟米飮四合,夜間寢睡,不得安穩,腫處脚部浮疼之候,一樣無減,膿汁白濁多出。臣等與諸御醫商議,則以爲,症候進退,自前無常,而今番則累日彌留,水刺之節,漸至減少,此時苦口湯劑,有難强進,蔘茶及粟米飮,連爲煎入,宜當云矣。敢此問安。答曰,知道。無事矣。
副應敎尹趾仁上疏。大槪,卽伏見李宇恒供辭,則其飾詐不直,甚矣。此則惟俟朝家之明査處置,而臣於陳達之際,有爽實之罪,玆不得不冒死呼籲。伏乞聖慈亟命鐫斥,以爲人臣言事不審者之戒事。入啓。答曰,省疏具悉。爾其勿辭察職。
政院啓曰,大司成尹德駿,從重推考事命下,而臺諫方以遞差論啓,推考傳旨,不得捧入之意,敢啓。傳曰,知道。
黃海監司書目,海州呈,以河一龍妻徐召史等爲虎囕殺事。
修撰宋徵殷上疏。大槪,經幄新命,復下於千萬夢昧之外,警惶感激,罔知攸措,召牌之下,不得不趨詣闕外,而情勢難安,決無冒進之勢,伏乞聖明,亟許遞臣職名,以安私分事。入啓。答曰,省疏具悉。爾其勿辭察職。
大殿未寧,受灸後,大殿·中宮殿·世子宮·嬪宮,藥房·政院·玉堂夕問安。答曰,知道。朝報
戶曹啓曰,本曹郞廳鄭覺先,身病受由,累月調治,尙未差復云。多事之地,不可久曠,正郞鄭覺先,今姑改差,何如?傳曰,允。吏曹
有政。吏批,以金命熙爲鳳山郡守,洪受瀗爲副提學,洪柱震爲獻〈納〉,宋徵殷爲修撰,李宖爲監察,李彦紀爲大司諫。
上在昌慶宮。停常參·經筵。
二三更,電光。
下直,江華經歷鄭載恒。
大殿·中宮殿·世子宮,政院·玉堂·二品以上·六曹問安。答曰,知道。中宮殿,世子宮·嬪宮,藥房問安。答曰,知道。嬪宮,政院·玉堂問安。答曰,知道。
藥房啓曰,昨夜聖體未寧之候,鍼灸竝施累巡,嘔吐之後,始得鎭定,伏未審曉來,寢睡,何如?膈間痞滯之氣,已盡消散,而煎入行氣香蘇散,亦已進御否乎?臣等不勝伏慮之至,與諸御醫等入診,詳知症候後,議定當進之劑,宜當。中宮殿症候,伏聞醫女來傳之言,昨日所進,白粥一升四合許,粟米飮一升,夜間寢睡,不得安穩,而脚部痛候,稍有一分之減云。蔘茶及粟米飮,依前煎入矣。敢此問安,竝爲仰稟。答曰,知道。症候已言于醫官矣。再啓曰,臣等退與諸御醫商議,則以爲,自上膈間痞滯之氣,雖已消減,猶未開利,脈度浮數,此是寒熱挾食,有似癨候,不換金正氣散,加乾葛·山梔炒黑各一戔,枳殼七分,連進數貼,以爲行氣調胃之地,宜當云。此藥一貼,卽爲劑煎以入之意,敢啓。答曰,知道。
禁府啓目,副司直趙相愚元情云云。觀此所供,則聞憲臣朴泰昌,以孟萬澤,前秋監試試官時,與妻甥李世禎,有通書換軍事,欲爲論啓,發言於臺廳,臺廳所發之言,與道路所聞有異,政體所在,不疑,徑先備擬,故姑待虛實之如何是如爲白是有臥乎所,孟萬澤試官時事,得聞階梯,以朴泰昌,指名納招,趙相愚段,今姑放送爲白乎旀,朴泰昌處,所當推問,而見今不在臺職,且其只爲發言與論啓者,有間是白乎矣,旣曰臺職時事,則直爲請拿,事體未安,上裁,何如?啓依允。朴泰昌乙良,令攸司緘問。又啓目,西陵都正煜矣,買得自賣之良人,固是違法,依受敎照律,罪決杖一百,徒三年,告身盡行追奪,私罪。啓功議各減一等,除杖徒。又啓目,前判官金龜瑞矣,兼官虛錄,罪決杖一百,徒三年,告身盡行追奪,私罪。啓功減一等。又啓目,前兵使柳星彩査覈云云。木布發賣折定之價,旣非半價,別備之數,亦且優多,則終無去處,分利肥己之說,未免失實,吐木取用,實出於請報得題,則任自斫伐之說,亦歸孟浪,似無可罪之端,上裁,何如?啓分揀放送。
大殿·中宮殿·世子宮·嬪宮,藥房·政院·玉堂夕問安。答曰,知道。
藥房口傳啓曰,上候未寧,臣等自今日,竝爲直宿之意,敢啓。傳曰,姑勿竝直。以上朝報
上在昌慶宮。停常參·經筵。
未申時,雨雹,狀如小豆。
大殿·中宮殿·世子宮,政院·玉堂·二品以上·六曹·大司諫問安。答曰,知道。
中殿·世子宮·嬪宮,藥房問安。答曰,知道。
藥房啓曰,伏未審夜來,雷雨非常,此時聖體調攝,若何?昨日湯藥進御之後,膈間痞滯之候,益有開利之效,而寢睡亦復安穩乎?臣等不勝終宵憂慮,與諸御醫等,趁早入診,詳知症候後,前藥仍進與否,更議宜當。中宮殿症候,伏聞醫女來傳之言,昨日所進白粥粟米飮,俱爲一升,夜間寢睡,比前稍安云,蔘茶及粟米飮,連爲煎入矣,敢此問安,竝爲仰稟。答曰,知道。冬雷非常,憂懼何極,症候當言于醫官矣,勿爲入診。
傳曰,史官二員待命,騎馬六匹立之,大祭所內摘奸。
大殿·中宮殿·世子宮·嬪宮,藥房·政院·玉堂夕問安。答曰,知道。
京畿監司書目,高陽呈,以副修撰李晩成上疏上送事。啓。答曰,省疏具悉。憂愛進言之誠,予用嘉尙,可不體念,而吳道一事,疑人於不當疑之地,殊未穩當也。爾其勿辭,上來察職。已上朝報
備邊司啓曰,咸鏡南道習操巡歷,前兵使柳重起,方在待罪中,不得擧行矣。新兵使洪時疇,今將下去,而若待到營後,還爲出巡行操,則非但往來廚傳爲弊,政値嚴沍,軍兵聚會,亦甚可慮。柳重器,使之前進境上,交印就拿,洪時疇,則入往之路,使之因爲點閱行操,以除一分之弊,宜當,以此意分付本道,何如?答曰,允。備局
上在昌慶宮。停常參·經筵。
大殿,二品以上·六曹·大司諫問安。答曰,知道。勿爲問安。大殿,政院·玉堂問安。答曰,知道。中宮殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?昨夕伏聞入侍醫官之言,自上膈間痞滯之候,漸向差愈,連有汗氣,幾至和解之境,而昨日湯劑,未得進御,今日臣等,與諸御醫,赴早入診後,或停藥,或更議當進之藥,宜當。中宮殿症候,伏聞醫女來傳之言,昨日所進水刺白粥,通計一升餘,三更後,有寒熱之候,金銀茶,調進牛黃二分,夜間寢睡,乍睡乍覺,或呻痛不得安穩,三次進粟米飮一升五合,腫口濃汁,一向多出,而神氣亦甚困苶云。臣等不勝憂慮之至,與諸御醫商議,則以爲,前後所進補劑,不爲不多,而虛不受補,未有顯效,卽今則湯劑苦口,旣不得進御,扶接元氣之道,只在於蔘茶,前方中,人蔘倍入,更加黃茋二戔,甘草一戔,竝與粟米飮,連爲進服,宜當云矣,敢此問安,竝爲仰稟。答曰,知道,所患比昨差勝矣。
左副承旨兪集一三度呈辭。入啓。遞差。
京畿監司書目,廣州呈,以刑曹參判姜銑病重,上去不得事。答曰,省疏具悉。卿辭至此,本職許遞事,回諭。
忠淸監司書目,尼山呈,以右參贊尹拯辭職上疏上送事。啓。答曰,省疏具悉卿懇。緣予誠淺,莫回遐心,追歎至今,曷勝慙恧,卿其體予思想之懷,安心勿辭,幡然就進,毋孤如渴之望。又書目,懷德兼任鎭岑呈,以大司憲宋奎濂辭職上疏上送事。啓。答曰,省疏具悉卿懇。卿勿固辭,須速上來行公。
兵曹判書吳道一上疏。大槪,冒死陳懇,乞蒙刑章,以快人心事。入啓。答曰,省疏具悉。卿無所嫌,安心勿辭,從速行公。
大殿,藥房·政院·玉堂夕問安。答曰,知道。勿爲問安。中殿·世子宮·嬪宮,藥房·政院·玉堂夕問安。答曰,知道。
政院啓曰,臣等伏聞,天之降災,乃所以警告人主,蓋天人相與之際,間不容髮,視聽自我之戒,著於書,及爾出往之訓,見於詩,若謂某事應某祥,某政應某災,則是固近於漢儒之傅會,而自古災異之作,或出於政令已失之後,使人主自反而改圖,或出於禍孽未萌之前,使人主防患於未然,敬忽之間,興亡立判,其幾若玆,可不懼哉?今此雷電之異,發於陽氣閉藏之時,轟燁之威,駭耳而驚心,臣等相顧錯愕,竟夜無寐,不敢知何樣政令,有拂於天心,而天之癉怒,若是其可畏歟?今方聖明臨御,一心寅畏,玉食未遑於日晨,丙枕不安於中夜,凡於敬天愛民之道,靡不用極,而夫何可驚可愕之災,殆無虛歲,震虩之變,又至於此耶?噫,內而朝廷之上,論議橫潰,爻象不佳,則何以導迎和氣,外而蔀屋之下,民生凋瘵,愁怨載路,則足以召致災沴,疾威之警,無足怪也。昔在宣廟朝,有彗星之異,處士李之菡,謂先正臣李珥曰,去年妖星,吾則以爲瑞星,李珥問其故,之菡曰,人心世道,極其潰敗,將成大變,自星現之後,上下恐懼,人心稍變,豈非瑞星耶?此誠哀痛之言也,誠願陛下,敬天之怒,終始如一,以憂勞之念,存着於淵衷而無少間斷,推行於實事而無或吝滯,飭勵臣工,誠信相孚,偏係意必之私,無介於聖慮,則寅協之美,庶可見矣,軫恤民隱,痛革痼弊,沮撓防塞之言,不入於宸聰,則安保之效,不難致也。仁愛之天,警告丁寧者,安知非玉成聖躬,而轉危爲安之機耶?仍念聖上,累日違豫,深宮靜攝之中,聞此非常之警,憂懼之敎,至發於藥房問安之批,臣等於此,有以見聖上遇災修省之至意,必不待臣僚之進言,而區區憂愛之忱,有不能自已,敢陳膚淺之見,庸伸芹曝之誠。傳曰,災咎非常,憂懼方深,戒誨殊切,可不留心焉?
藥房再啓曰,臣等入診罷出後,與諸御醫相議,則以爲,自上膈間痞滯之氣,已得開利,脈度和平,且無熱候,今不必强進苦口之劑云矣。且伏聞追後入侍醫官金有鉉·崔聖任等所傳,中宮殿症患,有令醫官入診之敎,臣等竊伏惟念,坤聖違豫,已至累月,鍼藥之外,雜試諸方,一向彌留,未見顯效,臣等待罪議藥之地,憂悶之心,無所不至,或云醫官診察,有愈於醫女,而事體重大,故自初已有此議,而不敢仰稟矣。今承聖敎,仍與商議,則金有鉉·崔相任等,固當依傳敎入診,而鍼醫中術業稍精者,不可不竝爲帶入,權聖徵,亦宜一體入診,而今日日勢已晩,待明日入診宜當,敢此仰稟。答曰,知道。
禁府,丁善拿囚,啓。
持平兪命凝啓曰,昨伏見副修撰李晩成疏本,則極言兵曹判書吳道一試院行私之跡,而仍斥臺閣之尙無糾摘,譏詆竝至,語意深峻,臣於是,竊不勝瞿然,而繼之以訝惑也。蓋春初,臺官以偏護强取等語,論劾道一,而故相臣閔鎭長,卽其時上試官也,陳疏論辯,乃以書以次上,卒之入格爲言,伊日試券考較之際,諸試官互相可否,而畢竟等第,出於上試官之裁斷,則其不可以擧子相親之故,致疑於道一也,明矣,此則聖明之所洞燭也。科獄閱歲,枝節層生,考官二員之說,雖發端於謄紙,及至金吾窮覈之時,吳碩夏·鄭順億等前後供辭,只以趙大壽·金戩兩人發告,而終無指斥道一之言,則今日處臺閣者,何可勒謂之用情,而有所糾劾乎?今乃斥之以循默媕婀,隱然以臺閣有若畏勢焰,而不敢言者然,其所䝱持,吁亦甚矣。且其末,歷陳宮家折受之非,侵斥臺臣噤默之失,而臣之無似,忝叨言責,聾瞽時事,未及論列,則不言之責,烏得免乎?決不可淟涊仍冒於臺席,玆敢瀆擾於玉候靜攝之中,臣罪至此尤大,請命遞斥臣職。答曰,勿辭,退得物論。
掌令元聖兪啓曰,臣伏見修撰李晩成疏本,極論近日刑政之失,仍擧大提學吳道一考官時事,及宮家折受事兩款,侵斥臺閣,不遺餘力,臣看來,不勝瞿然,繼之以駭惑也。大抵科場用奸,是何等罪名?況道一,身爲重宰,手握文柄,則科場立落,實主張是,若有交通擧子,用情取捨之事,則其罪實有倍於他人,雖置大何,亦無足惜,但春間臺彈之發也,伊時故相臣閔鎭長·都承旨嚴緝,上章論辯,其事遂寢,且考官兩員之說,具載於吳碩夏·鄭順億之招,以趙大壽及收券官,謂之二員,則何嘗有指摘道一之事乎?第世基之事,到今重發,其所入格之作,乃前日相爭之文,此所以致外人之疑也,然一致德聞,通示大壽,雖出於金戩之招,而大壽轉通道一,未有端緖,何可逆料其未著之事,直驅於罔測之科哉?此臺閣之所以曾不遽論也。至若諸宮設庄,自戶部給價買取,可見其爲民除弊之意,而宮家旣受其價,又復折受如前,爲今日第一痼弊,而臣衰朽,病蟄聾瞽,此事雖或耳剽,未得其詳,尙未有論列之擧,其尸居瘝闕,當論不論之失,無所逃矣,決不可一刻抗顔於臺次,玆敢瀆擾於玉候靜攝之中,臣罪尤大,請命遞斥臣職。答曰,勿辭,退待物論。
同義禁李光迪上疏。大槪,臣又被修撰宋徵殷之疏斥,不可一日仍蹲於職次,玆敢冒死呼籲於靜攝之中,乞遞金吾之任,刊臣姓名於朝籍,以快人心事,入啓。答曰,省疏具悉。卿其勿辭,從速察任。
吏曹參判李益壽上疏。大槪,臣於儒臣之疏,有不敢晏然者,乞賜斥退,以謝人言事。入啓。答曰,省疏具悉。韓配夏之旋擬淸望,大乖政體,而敢以怒色相加於言事之臣乎?殊極無嚴也。朝報
禮曹啓曰,臣墪,以宗廟慰安祭獻官,受香進詣之後,始聞各宮殿樂器中,鍮鍾八箇,不知失於何時,而昨日大祭排設時,始爲發覺,今朝李信元爲名者,執捉偸竊,奇得堅·韓壽成,來告本署云,招問守僕,果是實狀,莫重樂器,見偸現發之後,則所當卽報本曹,而經夜來詣之後,始爲聞知,事極驚駭,當該宗廟署·掌樂院官員,從重推考,兩司下人,令攸司推治,執捉賊,旣已押送捕廳云,斯速訊問之意,分付該廳,贓物所捉鍮鍾,皆已片破碎云,卽爲鑄成祕藏之意,分付該曹,何如?傳曰,允。禮曹
上在昌慶宮。停常參·經筵。
禮曹佐郞吳羽進,啓聖廟創建當否,在外大臣·儒臣處收議事,安山地出去。
慶尙監司書目,昌寧縣監金夏錫,九月三十日身死事。
政院啓曰,承旨有闕,今已經宿,而尙無稟政之擧,故招問該吏,則以爲,參判李益壽,嚴批之下,不敢循例稟啓云,卽爲牌招開政,何如?傳曰,允。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?寢睡安穩,而水刺益有所進乎?中宮殿症候,伏聞醫女來傳之言,昨日所進水刺白粥,通計一升,夜間寢睡,比前夜稍安,進粟米飮五合云,蔘茶及粟米飮,宜前煎入,宜當,敢此問安。答曰,知道。日漸差勝矣。
禁府,金龜瑞,坡州馬山驛,徒二年半定配。啓。
假注書李廷濟,改代金始煥。
持平尹憲周啓曰,臣有萬分難安之情勢,有萬分難强之病狀,尋單縮伏,首尾三朔,乍出旋入,進退無據,亦切悶蹙之際,昨伏見修撰李晩成疏本,則歷擧考官行私之事,宮莊折受之弊,有所論列,而言甚切直,旨意嚴峻,至以臺官之循默,譏斥頗緊,臣於此,不勝瞿然慙悚之至,隨事爭論,固是臺閣之責,而臣之向來所遭,有非尋常。夫士夫之間,廉義是尙,臺閣之上,體例爲重,而臣以萬萬無似,屢玷匪據,卒不免喪廉義壞臺體之謬辱,則雖蒙拂拭之恩,復入言議之地,惟當自處之不暇,其何敢出意見論是非,重招人譏乎?臣之決不可冒出之狀,實是通朝之所共知,抑亦聖明之所俯燭,而喉司不諒,辭單未徹,情窮勢蹙,一味惶懼矣。今者儒臣之斥,又復如此,當論不論之罪,尤無所逃,臣何敢以未曾行公,有所自恕,而晏然於職次乎?請命遞斥臣職。答曰,勿辭,退待物論。
戶曹判書金構,兼帶判義禁辭免上疏。入啓。答曰,省疏具悉卿懇。卿辭至此,戩等獄事,仍令次官按治,以安卿心焉。
政院啓曰,吏曹參判李益壽,違牌之後,陳疏到院,原疏纔已退却,而日勢已晩,尙未稟政,事甚未安,李益壽,牌招察任,何如?傳曰,允。
藥房再啓曰,卽伏聞入診醫官金有鉉·崔聖任等所言,中宮殿症患,脈度雖爲虛弱,而部位分明,不至於渙散無力,舊腫口則幾至完合,新腫口近處,時無大段浮氣,膿汁皆從四畔流出,腫口下按之,酸疼處姑無蘊結成膿之慮,間間試以銅針,以爲疏利之地宜當,而大腫旣潰之後,已過累月,膿汁一向多出,尙無收斂之勢,卽今用藥之道,當以大補氣血爲主云矣,敢啓。答曰,知道。
司諫兪命雄啓曰,臣昨伏見修撰李晩成疏本,則極言兵曹判書吳道一科場用情之事,宮家折受之弊,而仍斥臺閣之不言,語意頗緊,臣於是,不勝瞿然,而繼之以訝惑也。夫吳道一,試官可疑之迹,旣入於春間臺啓,考官兩員之說,又載於罪人招辭,而及今枝節層生,疑端漸出,則人言之喧藉,固已益甚,而第金吾推覈,未及了當,姑觀獄事結末,情迹之畢露,徐議規劾,不害爲論人審愼之道,臣之前後忝叨,未嘗論列者,蓋亦以此,今者儒臣之斥以媕婀者,實未知其故也。至於宮家折受,實爲今日莫大之弊,而況自他部給價之後,又復因循冒占,則其貽害於生民,爲累於聖朝,實非細故,凡居言責之地者,孰肯宜爲觸忤之慮,而不爲之論列哉?顧臣聞見未周,凡於此等事,有同聾瞽,尙無一言爭執,其尸居不職之罪,益無所逃。且臣伏見修撰宋徵殷疏本,則提起臣前日避辭中措語,至以情志之不相孚爲言,藉令儒臣當日之啓一出於無心,而獄事未免因此遲延,臣之避辭中沮擾之言,亦非臣一人之私言,而今者儒臣之言如此,此亦臣難冒之一端也,昨緣賤疾添苦,今始瀆擾於玉候靜攝之中,臣罪至此尤大,請命遞斥臣職。答曰,勿辭,退待物論。已上朝報
禮曹啓曰,純陵改封築吉年,在於明年二月四日,擇日擧行事,旣已啓稟,允下矣。四月政當農節,勢難役民,□民之意,亦以二月始役爲便,招問日官,則二月二十四日卯時,二十六日辰時爲吉云。以此日時擧行之意,事目磨鍊以入,而石手,必須趁歲前下送,然後可以前期浮石,趁明輸入,依庚戌年例,五名,爲先趁來月望間知委入送,而其料布,則參酌題給,所騎馬,亦爲題給事,分付各該司,何如?傳曰,允。禮曹
禁衛營啓曰,前郡守金永徵,本營郞廳,旣已啓下,而時無職名,令該曹依例付軍職,冠帶常仕,何如?傳曰,允。禁營謄錄
上在昌慶宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝若何?寢睡·水刺之節,亦已復常乎?中宮殿症候,伏聞醫女來傳之言,昨日所進水刺白粥,通計一升二合許,夜間寢睡,稍得安穩云。蔘茶及粟米飮,依前煎入,宜當,敢此問安。答曰,知道。寢睡安穩,水刺幾至復常矣。
吏曹參判李益壽辭職上疏,入啓。答曰,省疏具悉。卿其勿辭察職。
京畿監司書目,楊根呈,以正言吳命峻辭職上疏上送事。啓。答曰,省疏具悉。爾其勿辭,調理上來察職。
政院啓曰,春秋館,連以兼春秋入直,事甚未安,奉敎趙泰一,今已入來,卽爲牌招,何如?傳曰,允。又啓曰,吏曹參判李益壽,疏批已下,更爲牌招,使之趁卽開政,何如?傳曰,允。
政院啓曰,吏曹參判李益壽,辭疏承批之後,又爲不進,推考傳旨,纔已捧入,而三度違牌,尙無行公之意,一向請牌,徒傷事體,何以爲之?敢稟。傳曰,明日牌招。
大司諫李彦紀啓曰,大凡臺閣論人之道,不當以形迹而致疑,暗昧而成罪也。兵曹判書吳道一事,春間因臺啓,至於置對,而諸試官之疏,旣已證明其不然矣,考官兩員之說,碩夏等,招聞有指的處,而道一則初不擧論,與趙大壽和應之迹,亦未有見發之端,則只以擧子之相親,試院之同處,臆料其同情行私,遽加論劾,直驅之於罔測之科,無亦近於抑勒乎?儒臣之斥以循默媕婀,臣實未曉其故也。至若宮房受庄,果是今日之痼弊,臣之前後言職,曾無一言及此,噤默之誚,不待人言,臣固自知,賤疾適苦,無望起動,詣臺自列,亦後於人,臣罪至此,益無所逃,請命遞斥臣職。答曰,勿辭,退待物論。
左議政李世白箚子。大槪,請從故事,亟賜策免,以答天譴,以濟國事事。入啓。答曰,省箚具悉卿懇。今玆致異,實由否德,夙宵危懍,罔知攸處,於卿有何引咎之事,須體至意,安心論道,弘濟時艱。仍傳曰,遣史官傳諭。
奉敎趙泰一,牌不進,依承傳罷職。
右議政申琓箚子。大槪,乞賜策免,以答天譴事,入啓。答曰,省箚具悉卿懇。今玆致異,實由否德,夙宵危懍,罔知攸處,於卿有何引咎之事?須體至意,安心論道,弘濟時艱。引傳曰,遣史官傳諭。
玉堂箚子。大槪,臣等職忝近密,目擊災異,不勝憂愛之忱,略陳狂瞽之言,以備財察事。入啓。答曰,省箚具悉。遇災憂畏,不遑寧處,今觀陳戒,深嘉忠愛,可不留心焉?以上朝報
上在昌慶宮。停常參·經筵。
夜自一更至四更,有霧氣。五更,流星出參星上,入乾方天際,狀如鉢,尾長三四尺,色赤。
禮曹參判李墪,佐郞申伯周,徽陵丁字閣有頉處,奉審事,出去。
平安監司書目,博川郡守安績,乙·丙·丁合沒査減成冊磨勘之時,加錄之數,至於一千六十石之多,其見欺奸吏,不卽覺察之罪,在所難免,爲先罷黜事。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?寢睡一向安穩,水刺亦已復常乎?中宮殿症候,伏聞醫女來傳之言,昨日所進,白粥水刺一升六合,肉味連有所進,夜間寢睡頗安,腫口膿汁,亦似減少,蔘茶及粟米飮,依前煎入宜當,敢此問安。答曰,知道。水刺幾盡復常,而咳嗽頗苦,止嗽之劑,劑入,宜矣。
政院啓曰,來十五日,儒生殿講日次,取稟。傳曰,爲之。
去夜,傳曰,玉堂箚子,留中。
藥房再啓曰,卽伏承問安之批,有咳嗽頗苦,止嗽之劑,劑入宜矣之敎,臣等伏不勝憂慮之至。與諸御醫商議,則以爲自上嗽患,遇寒輒發,而今番則未寧中,餘熱熏肺上升之致,咳嗽門淸肺湯元方,去五味子,加柴胡·知母蜜水炒各一戔,連進五貼,宜當云,此藥卽爲劑入之意,敢啓。答曰,知道。
黃海監司書目,臣賤疾危苦,決難察任,乞賜鐫改,以便公私事,上疏上送事,啓。答曰,省疏具悉。卿其勿辭察職。
禁府,具鳳昌拿囚。啓。
玉堂箚子。大槪,請持平兪命凝,掌令元聖兪,大司諫李彦紀遞差,持平尹憲柱,司諫兪命雄出仕事。入啓。答曰,依啓。
左承旨洪受疇上疏。大槪,嚴召之下,不得不趨詣闕外,而病狀奄奄,決難供劇,乞遞職名,俾尋生路事。入啓。答曰,省疏具悉。爾其勿辭,調理察職。已上朝報
備邊司啓曰,以領議政箚子,畿內各邑移轉穀,量定分數事,使有司堂上就議後,更爲稟定之意,曾已陳達於榻前矣。使有司堂上李寅燁,抄出各邑所受移轉穀物之數,問議於領相,則江都·南漢·大興等處,係是軍餉,不可一向減捧,依前定奪施行,賑恤廳受去移轉各穀三萬二千四百石零,初以捧留本邑定奪,而此則異於江都等處軍餉,始令停捧,以爲稍紓民力之地,宜當。以此更爲知委施行,而第其中各邑,或元無江都等處移轉未收之數,亦或有略干未納之數,如此之邑,則似不當如軍餉未收數多之邑,一體減捧,軍餉未收,未滿一百石,及元無未捧之邑,則京倉移轉穀,仍前分付,竝爲准捧之意分付,何如?答曰,知道。
冬至上·副使,來詣政院啓曰,臣等銜命出疆,期日近迫矣,自前使行所帶員役輩,若無所持銀貨,則觸處生梗,隨事見礙,朝家爲是之慮,或以各衙門·諸軍門銀貨,從優許貸,至於萊館之銀貨,亦必趁節使之行,每年出來,故前後使行,無弊竣事,則全賴於此矣。見今萊貨,因開市之不許,尙未上來,而拜表之日,只隔一旬,若無趁卽變通之擧,則到彼狼狽之患,將無所不至,誠爲可慮。萊銀許出事及各衙門·各軍門銀貨,依前例從優許貸事,令廟堂急速稟旨分付,何如?傳曰,允。備局
吏批啓曰,判書·參議俱在外,小臣獨政未安,何以爲之?敢稟。傳曰,仍爲之。吏批
備忘記,噫,荐歲饑癘之餘,民生之困窮,已至十分之頭,爲民父母,每切如傷,而矧今上天示警,災異非常,心之憂矣,曷有其已。此時懷保,政是王政之所當先,其何緩乎?其令廟堂,饑疫身死,幼稚獨存者,還上及諸般身役,積年未收,特許蕩滌,庸示予遇災軫民之意。摠戎廳
有政。吏批,以沈枰爲承旨,蔡呈夏爲昌靈縣監,魚史徽爲淸州牧使。
上在昌慶宮。停常參·經筵。
下直,大丘判官柳述。
司諫兪命雄,持平尹憲柱就職。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?昨日劑入淸肺湯,旣已進御,而咳嗽其有差減之效乎?臣等不勝憂慮,與諸御醫趁早入診,宜當。中宮殿症候,伏聞醫女來傳之言,昨日所進白粥二升,夜間寢睡安穩云,蔘茶及粟米飮,依前煎入矣,敢此問安,竝爲仰稟。答曰,知道。咳嗽比昨差減矣,勿爲入診。
獻納洪震柱三度呈辭。入啓。遞差。
政院啓曰,新除授右承旨沈枰,時在京畿金浦地,斯速乘馹上來事,下諭。傳曰,允。
京畿監司書目,陽川縣令權詹,祖父年迫九十,疾病轉劇,不忍離側,不得已罷黜事。
平安監司書目,龜城呈,以女代仙等爲虎囕殺事。
同義禁李墪·金載顯上疏。大槪,臣等於仍令次官按治之敎,有不敢苟然承當者,敢陳金戩等事更無可按之端,乞收成命,以重獄體事。入啓。答曰,省疏具悉。卿等勿辭擧行。
兵曹參判洪萬朝上疏。大槪,臣於博川郡蕩減還用奸加錄之事,有不敢晏然者,乞削臣職,以爲不職者之戒事。入啓。答曰,省疏具悉。卿其勿辭察職。
忠淸監司書目,稷山呈,以掌令金致龍辭職上疏上送事。啓。答曰,省疏具悉。爾其勿辭,上來察職。
政院口傳啓曰,吏曹郞廳來言,臺諫有闕,政事當爲取稟,而判書朴世堂,參議權尙夏皆在外,參判李益壽呈辭受由,不得稟政云矣,敢啓。傳曰,知道。朝報
上在昌慶宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,日氣陰濕,伏未審夜來,聖體調攝,若何?湯藥連爲進御,而咳嗽益漸差減乎?中宮殿症候,伏聞醫女來傳之言,昨日所進水刺白粥,通計一升五合,腫口膿汁,亦似淡少,夜間寢睡稍安云。蔘茶及粟米飮,依前煎入矣,敢此問安。答曰,知道。咳嗽與昨一樣矣。
京畿監司書目,果川呈,以知事鄭載禧辭職上疏上送事。啓。答曰,省疏具悉。卿其勿辭,上來行公。又書目,楊州呈,以吏曹判書朴世堂病重,上去不得事。啓。傳曰,須勿固辭,安心上來行公事,回諭。
忠淸監司書目,今月初七日夜,雷電大作,變異非常事。
黃海監司書目,海州呈,以今月初七日戌時,雷電大作,雨雹交下,移時乃霽,而節屆閉藏,雷動如此,事係異常事。又書目,谷山呈,以正兵崔旕福等,爲虎所囕事。
明日仁政殿儒生殿講時,考官二,李光夏·李墪,參考官四,兪得一·安垕·尹趾仁·李觀命。
兵曹判書吳道一上疏。大槪,本兵重任,決不可一刻虛帶,以曠軍務,冒萬死更陳危懇,乞命將臣本職,爲先遞改,仍命攸司,削臣諸職,勘臣罪狀,以謝人言事。入啓。答曰,省疏具悉卿懇。卿勿固辭,安心行公。
政院啓曰,明日儒生殿講時命官,何大臣進去乎?敢稟。傳曰,右相進去。
禁府啓目,觀此朴泰昌緘辭,則李世禎,以圖立軍卒事,與其妹夫孟萬澤,書札往復,情狀巧密,世禎隣人任道觀,以爲得其書札,傳示謄播之說,得於風聞是如爲白有置,任道觀,爲先拿問,竝其書札取納,相考後稟處,何如?啓依允。
京畿監司書目,驪州等四邑呈,以今月初七日,雷電非時,事係變異。
慶尙監司書目,昌原府使白世傳,今月初六日,遭父喪事。
禁府,任道觀拿囚。啓。朝報
政院啓曰,昨伏見東萊府使狀啓,則頃者禮曹回答書啓前面,不書大輔二字,致有改書下送之擧,殊涉不察,禮曹當該堂上,推考,何如?傳曰,允。禮曹
上在昌慶宮。停常參·經筵。
巳時至未時,日暈。初昏,白雲一道如氣,起自艮方,直至南方,長十餘丈,廣尺許,良久乃滅。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?伏聞昨夕入侍醫官之言,自上水刺·寢睡之節,已盡如常,而咳嗽猶未差歇,前劑入淸肺湯,已盡三貼云,此藥仍爲連進,宜當。中宮殿症候,伏聞醫女所傳之言,昨日所進水刺白粥,通計二升,夜間寢睡,一樣稍安云,蔘茶及粟米飮,依前煎入,宜當。敢此問安。答曰,知道。咳嗽猶未差歇矣。
修撰宋徵殷三度呈辭。入啓。遞差。
今日儒生殿講時,進士洪尙賓,易純通,幼學金舜臣,易通,生員李承源,幼學柳東翊·李東佐·柳龜鑑,易略。
備忘記,居首進士洪尙賓,直赴會試,之次幼學金舜臣,給二分,生員李承源,幼學柳東翊·李東佐·柳龜鑑,各給一分。
江原都事書目,平昌郡守李文長,災傷差錯,罷黜事。
左議政李世白箚子。大槪,敢陳疾病危苦之狀,乞許釋免,少延須臾之命事。入啓。答曰,省疏具悉卿懇。所患如此,予用念慮,卿其須體至意,安心勿辭,俟間視事,以副予望。仍傳曰,遣史官傳諭,遣御醫看病。已上朝報
備邊司啓曰,以冬至上·副使啓辭,萊銀許出事,及各衙門·諸軍門·銀貨許貸事,令廟堂急速稟旨分付事,命下矣。自前使行員役輩,若無所持銀貨,則到彼之後,多有生事之患,故每於行內,多持銀貨,而銀貨若非萊銀,則無他出處,故年年節使之行,必得趁期上來矣。今番則以我國商賈被執物貨之價,尙未論償之故,不許開市矣。頃見東萊府使金德基狀啓,則被執物貨未償者,乃是甲戌兩年條,而商賈輩,人蔘·白絲等物,今方積置於本府,新銀十餘萬兩,亦已來到,今若許市,則亦將有繼來者,而己卯以後,被執物貨未償之故,不許開市,今方責諭云。彼等交易,從前多有翌年準償之例,卽今所市,乃是己卯條,則本非大段過限,不如膠守商賈輩留置物貨,使之依例被執,因許開市,先來十餘萬兩,趁節使,爲先受出上送,此後所出銀貨,亦爲連續上送之意,分付於東萊府,而但使行之期迫近,萊銀或未得及期上來,則必有狼狽之患,各衙門·諸軍門所儲銀貨,從其多少,許貸以送矣,今亦依前例許貸以送,宜當。姑觀萊銀及期上來與否,臨時分付於各軍門·各衙門,何如?答曰,允。備局金霔校正。郞廳李運海書。
上在昌慶宮。停常參·經筵。
京畿監司書目,廣州呈,以副摠管姜銑辭職上疏上送事。啓。答曰,省疏具悉。卿其勿辭,調理上來。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝若何?咳嗽益有差減之效乎?中宮殿症候,伏聞醫女來傳之言,昨日所進水刺五合·白粥一升二合·饌物連有所進,夜間寢睡,一樣安穩云。參茶及粟米飮,依前煎入矣,敢此問安。答曰,知道。淸肺湯五貼,加劑以入,宜矣。
大司成尹德駿三度呈辭。入啓。遞差。
待敎李㙫上疏。大槪,卽聞母病深重,情理煎迫,謹陳一疏,徑出直廬,伏乞遞臣職名,仍勘臣擅離直所之罪事。入啓。答曰,省疏具悉。爾其勿辭,救護母病。
政院啓曰,啓覆文書,例自刑曹報議政府,詳覆然後,方爲擇日,而近因刑判之引入,尙無擧行之事,其在事體,殊涉未安。刑曹判書金鎭龜,牌招察任,何如?傳曰,允。
禁府啓目,任道觀元情云云。觀此招辭,則上年八月,拾得小札於路傍掃塵之中,雖不知出於某人之手,而場屋□□通議事也。竝與本札,現納是如爲白有去乙,所納相考,則內面曰,孟持平下史□冗弟之去就,如此未定,極〈爲〉可歎可歎,兄若受點,則必換元軍汲水軍及禁府羅將,然後可免狼貝,幸兄十分善處,俾免坐停之弊如何?憲府書吏金貴永,卽弟之親切下人,如入二所,亦爲相換於一所,更須毋泛,至仰至仰,不宣,卽弟欠頓。除他,午間仍客擾,不能悉陳底蘊,以盡換場中下人爲言,則兄可想之,何必更爲書及耶?舅主不知此妙理,必以爲慮,此意細悉詮告爲望,卽弟云云爲白有臥乎所,果是其矣筆迹是白如乎喩,孟萬澤處,更推後稟處,何如?啓依允。又啓目,李宇恒議處云云。乍放旋捕與否,則有難以此推知,李時冕不參於同捕,而虛稱眼同,欲免地方官之罪者,果是實狀,則此一款,不可不憑聞,李時冕拿來後,稟處,何如?啓依允。又啓目,趙大壽更推云云。矣身上年十月初,偶逢沈益昌,益昌曰,君若入試官則好矣。矣身答曰,擧子何擇考官耶?惟在君好爲科製,伊時問答,不過如此。厥後更不相面,卽入試院是白如乎,益昌招中,至擧紛擾中泛然之語,煩達天聽,其曰,入送文頭,試傳矣身之說,誠是萬萬意慮之外是如爲白乎旀,金戩小札事段置,矣身廳直,猝然來示小紙曰,收券官所送是如爲白去乙,極爲驚駭,叱其妄傳,使之裂去,自是實狀,展見之說,不過廳直顚錯納招之說是白在果,矣身行己無狀,取友不端,致令此輩妄有所希覬,或通文頭,或示字號,各自爲探試僥倖之計,則矣身雖欲擧實發明,渠等之納招,至於如此,無以辨白是如,遲晩納招是白乎矣,沈益昌入送文頭事殷,謂之以一如順億之招符同,誠是萬萬意慮之外是如爲白乎旀,金戩小札展見事段,謂之以不過廳直顚錯納招之致是如爲白臥乎所,半吐半含,語甚模糊,誠極可駭是白去乎,此兩款,更推後稟處,何如?啓依允。又啓目,羅弘佐等元情云云。觀此各人等所供,則羅弘佐以爲,試官趙姓人,只有大壽,則何待盤問而知之乎?如欲終諱,則猶恐其名之入於稠人之聽是白去乙,今乃以再三詰問爲言者,不覺其反拙之歸是白乎旀,刑曹推問時,軍官書員,多至六十餘人,使令軍卒,不在此數,則所謂若干人之說,可知其誣陷是白乎旀,文科不如武科之說,不過嘲戱科儒之常談是白乎旀,凡人承款則無恙,不承款則被掠,桁楊之下,以無爲有,誠無足怪,當爲免死云云之說,果出於全無利害,而據實直告是白乎喩,如非私相謀議,則耳剽之言,何可鑿鑿相符於累月後納供之言乎?其時沈益昌換封設計,纔已現露,則究竟之說,不攻自破,諉以問目拔去之說,其爲粧撰,據此可知。順億之招曰,書員四人,軍官五人在坐云,而今則書員六人·軍官三人納供,此等違端,節節相左是如爲白乎旀,楊遇漢·安翼星·丁元燾·尹以就等段,其時試官出入玉堂者,只是趙大壽,則何待詰問而知乎,欲爲掩置,則何可再三問而使之彰說,而公然不錄乎?杖殺之說,不過威喝嚴責,俾令畢露情節而已。順億含怨次骨,遽生奸計,隱然歸之於爲趙大壽容護之科,且換封之類,大小科所出及許多干連人等,則是巨室,且於大將從事,亦有親舊,而罪人所言,不遺一毫是白去等,何獨於大壽,不爲書錄乎?軍官書員輩,累次發明是白如可,刑推命下之後,次次承款,敢爲圖生之計,豈其本情哉爲白乎旀,任尙尹·金澤南·咸龜齡等段以爲,沈成川文頭書納趙修撰,順億果爲納招於捕廳是如爲白乎旀,金興澤·田萬疇·金世烈·田應英·張後翰·朴震瑾·宋文璧·崔秀俊·黃德弼等段,刑曹推問時,旣已吐實,今無異辭是如爲白有置,各人等所言,如是相左,姑待柳重起拿來推問後,稟處,何如?啓依允。又啓目,前郡守具鳳昌元情云云。泛稱遲晩,刑推得情,何如?啓除刑推,議處。
刑曹判書金鎭龜上疏。大槪,卽因啓覆文書擧行事,召牌降臨,嚴畏分義,趨詣闕外,而得見囚人供辭,則臣有所不可仍冒職次者,玆敢陳疏徑退?伏乞亟遞臣職,仍治違慢之罪事。入啓。答曰,省疏具悉卿懇。弘佐等之招,不惟構捏法官,實欺天也,卿無所嫌,安心行公。已上朝報
備邊司啓曰,昨日使臣所啓,回啓之時,末端各軍門·各衙門銀貨許貸一款,起草之後,有所往復算定,而以自前如此之時,則各衙門·諸軍門銀貨,從其所儲多少,許貸以送矣,今亦依前,從優許貸宜當爲語矣。啓下之後,今始見之,則所儲多少下,只書依前從優許貸以送宜當,而其間措語,則落漏不書,此由於下吏錯認其改定之處,致此錯誤,而郞廳亦不能覺察,仍爲書入,以至啓下,極涉惶恐。當該郞廳推考,下吏自本司治罪,誤書之處,令政院一依本措語,元啓辭中,改付標以入之意,敢啓。答曰,知道。備局
上在昌慶宮。停常參·經筵。
下直,南兵使洪時疇。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝若何?湯劑連進之後,咳嗽連有差減之效乎?中宮殿症候,伏聞醫女來傳之言,昨日所進,水刺八合·白粥三合,夜間寢睡,不得如前安穩,腫口下髖骨上,近有酸痛之候,連施商陸之灸矣,自昨夜,環跳至膝部,亦覺酸痛云。此是痛氣流注之致,而自前進退無常,姑觀數日,更議針灸宜當,參茶及粟米飮,依前煎入矣,敢此問安。答曰,知道。咳嗽漸有差減之效矣。
禁府,權滉拿囚。啓。
政院啓曰,憲府無行公之員,連以監察茶時,事甚未安,持平尹憲柱,卽爲牌招察任,何如?傳曰,允。
吏曹參判李益壽三度呈辭。入啓。只遞本職。
校理李觀命上疏。大槪,目擊天災之非常,略與同僚,猥陳芻蕘之言,而區區憂愛之忱,尙有未盡仰暴者,不避煩瀆,更申瞽說,以備裁擇事,入啓。答曰,省疏具悉。縷縷陳戒,寔出憂愛,予用嘉尙,可不體念,而所謂師親輕重之敎,蓋言其儒賢所遭,自不得不如此也。疏末事,令該曹議處。
政院啓曰,兩司多官之作窠,已至累日,而因吏曹堂上無行公之人,尙未稟定矣,參判李益壽,今已遞職,合有變通之道,何以爲之?敢稟。傳曰,問于大臣,差出。
平安監司書目,平壤等八邑呈,以今月初七日雷動,事係變異事。
同副承旨南正重上疏。大槪,敢陳病重實狀,冀蒙恩遞,以尋生路事,入啓。踏啓字
備邊司,吏曹參判洪受瀗。
政院啓曰,近日臺諫及守令多闕,而因吏曹無堂上,不得參政差出矣,吏曹參判洪受瀗今已變通差出,明日待開門,牌招察任,何如?傳曰,允。
謝恩,右承旨沈枰。
京畿監司書目,驪州呈,以禮曹判書李畬辭職上疏上送事。啓。答曰,省疏具悉卿懇。卿勿固辭,安心上來行公。朝報
有政。吏批,以洪受瀗爲吏曹參判。
上在昌慶宮。停常參·經筵。
二更,月入東井星。
左議政李世白箚子。大槪,冒死更申哀籲,懇乞亟賜矜允事,入啓。答曰,省箚具悉卿懇。纔諭至意,更何多誥?卿其須念國事,安心勿辭,卽起視事,毋孤予望。仍傳曰,遣史官傳諭。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝若何?湯藥連日進御,而咳嗽益漸差減乎?中宮殿症候,伏聞醫女來傳之言,昨日所進水刺白粥,通計一升二合,夜間微有熱候,金銀花茶,調進牛黃二分,寢睡不得安穩,脚部酸痛之候,一樣無減,腫口近處,又有浮氣云。臣等與諸御醫商議,則以爲大腫之後,滋補氣血,不容少緩,而流注作痛之候,進退不已,此由於濕痰壅滯,關節不利之致,追風痛氣散,合二陳湯,加忍冬藤·獨活各一錢,五六貼與參茶兼進,以爲補瀉竝施之地,宜當云。此藥今方製煎以入矣,敢此問安。答曰,知道。咳嗽,日漸差減矣。
黃海監司書目,新溪縣令魚史衡,十月朔淸蜜進上,無緣闕封,罷黜事。啓。傳曰,節哛,只推勿罷。
判尹李光夏,刑曹參議李壄上疏。大槪,臣等於儒臣之疏,有不敢晏然者,乞遞臣等之職,仍治臣等之罪,以謝人言事,入啓。答曰,省疏具悉。卿等勿辭察職。
禁府啓目,趙大壽更推云云。觀此所供,則試院如廁之路,有一常漢,以沈成川之意,來納小紙,矣身泛然受見,則卽一文頭,叱責裂破是白遣,金戩小紙中,字號段置,矣身廳直,亦爲來傳是白去乙,矣身卽見裂棄,此則順億時夏之招,俱是實狀是白在果,矣身愚迷不覺,拘於顔情,初旣不能發告擧正其罪,及今累次嚴問,始乃直陳,違慢之誅,萬戮猶輕是如,遲晩納招爲白如臥乎所,文頭字號受見等事,旣盡承款,科場用情之罪,在所難免是白乎矣,判義禁受由在外,姑待入來後稟處,何如?啓依允。又啓目,金麟至·李聖輝·李道徵,各刑問十三次,吳碩夏·洪受禹,刑問各十六次,宋晟十五次,朴泰晦十四次,閔時俊十二次,忍杖不服,加刑得情何如?啓各別嚴刑,期於得情。又啓目,權滉,依例刑推得情,何如?啓依允。
政院啓曰,吏曹參判洪受瀗牌招不進,推考傳旨,今方捧入,而臺諫及守令·承旨有闕,尙無稟定之擧,事極未安,更爲牌招察任,何如?傳曰,允。
吏曹參判洪受瀗上疏。大槪,新除授職名,萬不近似,略陳危懇,冀蒙垂察,喉司退却,召牌再降,嚴畏分義,不得不忍死趨詣,而顧臣情狀,實無冒出之望,乞賜遞免,以幸公私事,入啓。答曰,省疏具悉。卿其勿辭,從速察職。
謝恩,吏曹參判洪受瀗。
吏曹啓曰,承旨·臺諫及守令有闕,政事,取稟。傳曰,明日爲之。
右議政申琓箚子。大槪,臣於儒臣之疏,旣有所不敢晏然者,而議處之命,尤不敢承當,乞遞職名,以謝人言事。入啓。答曰,省箚具悉卿懇。卿不必深嫌,須體予意,安心勿辭,亦勿待罪。仍傳曰,遣史官傳諭。以上朝報
上在昌慶宮。停常參·經筵。
四五更,月暈。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝若何?昨日伏承咳嗽日漸差減之敎,臣等不勝喜幸之至,湯藥連爲進御乎?中宮殿症候,伏聞醫女來傳之言,昨日所進,白粥一升二合,夜間寢睡,稍得安穩云,湯藥·參茶,連爲煎入宜當,敢此問安。答曰,知道。湯藥連進矣。
校理尹星駿三度呈辭。入啓。遞差。
謝恩,左承旨沈枰,右承旨洪受疇,左副承旨崔錫恒,同副承旨任胤元,兼春秋愼惟益·申伯周。朝報
吏批啓曰,判書·參議俱在外,小臣獨政未安,何以爲之?敢稟。傳曰,仍爲之。又啓曰,兩司闕員,今當差出,而擬望之人乏少,承旨外任竝擬,何如?傳曰,允。
政院啓曰,春秋館官員,或出使,或受由,藥房及本館,連以兼春秋入直,兼春秋無故行公之人,只有三員矣,禮曹正郞吳羽進,出使在外,歸期尙遠,兵曹佐郞呂必重,今又以妻母歸葬事,受由於吏曹,不可無變通之道,吳羽進·呂必重所帶兼春秋,今姑減下,其代卽爲改啓下,以爲推移入直之地,何如?傳曰,允。吏曹
有政。吏批,以李彦紀爲禮曹參議,南正重爲工曹參議,朴泰恒爲獻納,成虎臣爲掌令,黃一夏爲持平,李益壽爲刑曹參判,元成憲爲宗簿正,朴宗發爲昌原府使,任胤元爲掌令,李澤爲平山郡守,吳龍爲楊川縣令,洪瀅爲博川郡守,尹世紀爲大司諫,洪重箕爲戶曹正郞,李周徵爲承旨。
上在昌慶宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝若何?中宮殿症候,伏聞醫女來傳之言,昨日所進水刺六合·白粥七合,夜間有寒熱之候,金銀花茶調進牛黃二分,寢睡輾轉不安云,湯劑及參茶,連爲進入宜當,敢此問安。答曰,知道。咳嗽幾盡差愈矣。
左議政李世白箚子。大槪,敢申危懇,冀蒙矜許事。入啓。答曰,省箚具悉卿懇。屢悉至意,而巽辭至此,自愧誠淺,無以爲諭,予不多誥,卿毋困我,安心視事,以副至望。仍傳曰,遣史官傳諭。
判尹李光夏,槐院提調辭免上疏。入啓。答曰,省疏具悉。卿其勿辭察職。
政院啓曰,新除授右副承旨李周徵,時在京畿楊根地,斯速乘馹上來事,下諭,何如?傳曰,允。
全羅監司書目,濟源察訪金相元,以其親病受由,歸在其父任所靑陽縣,累次呈狀,久不還任,不得已罷黜事。又書目,羅州呈,以執義林濩辭職上疏上送事。啓。答曰,省疏具悉。爾其勿辭,上來察職。
忠淸監司書目,淸風呈,以吏曹參議權尙夏辭職上疏上送事。啓。答曰,省疏具悉爾懇。天官佐貳,不宜久曠,須勿固辭,宜速上來,毋孤思想之意。
上在昌慶宮。停常參·經筵。
午時,雷動·電光·雨雹。
下直,理山郡守河海雲。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝若何?淸肺湯追劑入五貼,當盡於今日,諸御醫等以爲,咳嗽旣有幾盡差愈之敎,湯劑停止宜當。中宮殿症候,伏聞醫女來傳之言,氣候終夕困薾,所進頓減,水刺只是五合,初昏微有煩熱之候,金銀花茶調進牛黃二分,寢睡比前夜稍安,而湯劑苦口,不得進御云,今姑停止,參茶及粟米飮,依前煎入,宜當,敢此問安。答曰,知道。
戶曹參判李寅燁上疏。大槪,承文提調之任,決非如臣空疏者所敢承當,乞賜遞改,以安微分事。入啓。答曰,省疏具悉。卿其勿辭察職。
政院啓曰,昨日京畿監司柳之發狀啓,以衿川縣監洪萬迪署經事,令政院稟旨變通矣。諫院之官,卽當牌招,使之署經,而獻納朴泰恒,正言吳命峻·金相稷皆在外,只有大司諫尹世紀,司諫兪命雄,而尹世紀,則與洪萬迪外四寸相避,不可同參署經之坐,當此秋務方急之日,不可無別樣變通之道,何以爲之?敢稟。傳曰,除署經發送。
刑曹,賊人宋善男,當日西小門外行刑。啓。
傳曰,時任·原任大臣,二品以上·三司,明朝竝命招。
右議政申琓箚子。大槪,請治臣臨事疎謬之罪,仍寢許市之令事。入啓。答曰,省箚具悉卿懇。許市事,當量處,卿其須體至意,安心勿辭,亦勿待罪。仍傳曰,遣史官傳諭。
吏曹參判洪受瀗上疏。大槪,臣之情勢·病勢,有不可一刻苟冒者,乞遞臣本職及槐院提調之任,以幸公私事。入啓。答曰,省箚具悉。卿其勿辭察職。
戶曹判書金構上疏。大槪,敢陳難冒之勢,乞遞判義禁之任事。入啓。答曰,省疏具悉卿懇。卿其勿辭,安心行公。
京畿監司書目,高陽呈,以副修撰李晩成辭職上疏上送事。啓。答曰,省疏具悉。爾勿過辭,上來察職。
禁府,爀拿囚。啓。以上朝報
上在昌慶宮。停常參·經筵。
夜五更,月入軒轅右角星。
下直,美錢僉使金世憲。
政院啓曰,時任·原任大臣·二品以上·三司,明朝命招事,命下矣。領議政徐文重及參贊李彦綱,方在藥房,一體命招乎?敢稟。傳曰,只領相命招。
中殿·世子宮·嬪宮,藥房問安。答曰,知道。
藥房啓曰,雷雨終夕,靜攝之中,極致驚動,伏未審此時,聖體若何?中宮殿症候,伏聞醫女來傳之言,昨日所進水刺白粥,通計一升,夜間微有寒熱之候,金銀花茶調進牛黃二分,寢睡轉輾不安云。參茶及粟米飮,則仍爲進御,依前煎入矣,敢此問安。答曰,知道。災異荐疊,憂懼罔措矣。
謝恩,大司諫尹世紀,刑曹參判李益壽,掌令成虎臣,持平黃一夏。
領府事南九萬箚子。大槪,賤疾方劇,不卽趨承召命,伏乞亟命鐫削臣職,仍治臣罪事。入啓。答曰,省箚具悉卿懇。病未赴召,有何所傷,卿其安心勿辭,從容善攝。仍傳曰,遣史官傳諭。
禮曹正郞吳羽進,在外大臣及儒臣處,啓聖廟創建與否,問議後,入來。
政院啓曰,時任·原任大臣及二品以上·三司,來會矣。傳曰,引見。
引見時,各司回啓公事,三日內回啓以入事,下敎。大司諫尹世紀,司諫兪命雄所啓,請還收世龍妻謬仍舊爵之命。措辭見上上曰,勿煩。又所啓,今此科獄許多奸匿之事,金戩·順億俱爲內應,觸處干犯,而就其手脚盡露,無路掩匿者,則不得已輸情,若其形迹顯著,而未捉端緖者,則終不肯吐實,當初文頭呈納于試官兩員之說,吳碩夏爰書,再三明告,而順億供辭,只擧趙大壽,其他一試官,則含糊周遮,假指金戩而代告,蓋順億以儒宮典僕,奸猾特甚,而大小科場,無不慣習,試官與收券官名位之懸殊者,萬無錯雜誤稱之理,而敢飾不成說之語,爲彌縫姑息之計,誠極痛惡。雖以金戩私書中,所謂順億恐喝一款事觀之,戩之招辭,旣以兪世基試券字號,因順億通于試官,而順億每以發告川邊人,恐喝等辭說,箇箇直告,而順億則以全無是事,截然牢諱,及至世基承服之招辭,鑿鑿相符之後,則順億之牢諱於不當諱之地,若是其奸惡,其所隱情,非特此一事,蓋可推知。且金戩私書,旣曰禍非獨我,必有延及處云,而所謂延及之處,戩乃指謂之大壽,夫大壽,旣以用情試官,發覺其事,方在囚推中,則其所延及之慮,別有所隱之人,而決非大壽之謂,金戩之情,亦不可掩,而此等緊關,該府之朦朧掩過,迄不明覈,殊極疏漏矣。噫,國綱頹弛,場屋雜亂,掌考用情之臣,十分嚴査,一切繩律而〈後〉,少或懲礪他日,今之用私者,旣謂之兩試官,則其所用私,一也,而大壽則旣加究覈,他試官則故爲掩置,揆以獄體國法,尤無是理,請令該府,發此問目,金戩·鄭順億,竝爲嚴刑得情。上曰,依啓。又所啓,春間,臺臣以吳道一用情於兪世基事,擧劾論啓,至與參見試官就理對辨,該府議讞,格外張皇,爲道一費力伸釋,而同坐試官,旣已目覩,其放恣行私,可駭可愕之狀,中外憤罵,久益喧藉,則道一旣有干涉,自生憂㤼,乍爲引入,而旋卽出仕,日事沈酗,擧措駭異,將官試射,卽同國試,而早朝出令,日晩赴場,泥醉倒臥,不省何事,諸校馳射,深夜擧火,蒭的莫分,僞矢交亂,此則諸軍門羽士,莫不扼腕而唾罵者也。此際儒臣之疏,又擧道一用私之迹,論列備至,辭意峻嚴,至斥臺閣之循默媕婀,則在道一自處之道,固當縮頸屛息,恭俟處分之不暇,而乃敢於諸臺未自列,公議未黑白之前,肆然投疏,至以敎誘順億,獨我殿下不知等語,架鑿空虛,誑惑天聽,至於玉堂處置箚辭,顯斥分疏之臺官,則其爲畏蹙,又加一層,而略不顧忌,連章抗詰,未知道一以何人以何意,敎誘順億云,而創出臆見,如是明的耶?此無他焉,順億之口,終難杜防,而試院之事,將難嚴覈,故先發此疑難之言,預爲其憑藉之計,如使朝廷少有紀綱,放恣無嚴,必不至此,雖然,場屋用私之迹,自有金吾之究覈,姑不必臆斷其罪,以藉其口,而其所以凌轢言者,放倒廉恥,大傷士夫之風習,重犯淸朝之紀律,請兵曹判書吳道一罷職不敍。上曰,趙大壽旣已現出,吳道一則姑無現發之端,以未著之事,不當致疑,而以其自處之道言之,臺臣避辭未處置之前,先自陳疏,殊涉不可矣。且勿論李晩成疏語之虛實當否,凌踏言者,此一着亦爲非矣,從重推考。又所啓,新除授獻納朴泰恒,時在全羅道羅州地,請斯速乘馹上來事,下諭。上曰,依啓。統制使閔涵罷職事,停啓。持平黃一夏所啓,庸陋賤品,萬不猶人,累入言地,絲毫蔑補,愧懼之心,如坐鍼氈,唯其狂愚之性,本無瞻顧之態,頃忝諫職也,竊痛科獄欺弄之狀,略擧顚末,有所論列,而因一避辭,衆怒齊發,至於李世維之費辭侵攻,造意深險,今已事過之後,雖不足呶呶追辨,而若其訟場文案譏切之語,不惟世維唱之,傳聞向日銓席,亦有謗臣之言云,然則衆怒伺發之中,臣實爲的,臣之情勢,其亦危懍。且伏聞李大成之疏中,論以臺選冗雜,處置不公,其所慨歎,有非尋常,藏頭泛論,不擧其名,則未知其意之在誰,而臣之首忝臺省,非止一再,嘗有處置立落之事,則其所指意,未必不在於臣身,以此以彼,決難苟冒於職次,請命遞臣職。答曰,勿辭,退待物論。
掌令成虎臣所啓,庸愚衰朽,最居人下,曾忝臺憲,無一裨效,尋常愧懼,若隕淵谷,情勢·病勢,已難冒居,而伏見李大成疏本,則極論臺選不擇,至於處置,亦以好惡立落,語意深峻,不勝瞿然之至。臣愚累忝言地,又有處置之事,則不敢晏然仍冒於臺次,與同僚無異,請命遞斥臣職。上曰,勿辭,退待物論。判敦寧崔錫鼎所啓,遇此震雷之災,特有延訪之擧,凡諸時政闕失,顧非造次間所可毛擧,而近來紀綱解弛,百度渙散,諸司文書,類多淹延,外方獄訟,積滯尤甚,詞訟多至七八年,死囚十數年未決,冤鬱之氣,足干天和,自今以後,各別申飭京外,俾無淹滯之患,亦可爲弭災之一道矣。上曰,所達是矣。刑獄非不申飭,而淹滯猶夫前日,令政院各別申飭,可以疏決者,卽爲疏決,罪重情輕者,使之啓聞稟處,可也。持平黃一夏所啓,臣待罪鏡城判官時,見北路儒生輩有怨歎事,而問其由,則北道初試數,通計二十八人,而會試觀光者,不過數人云。蓋六鎭距京師數千餘里,故曾前則自本道發解儒生,給馬上送矣,中年因歲凶荒,遂廢此規,故儒生無計資裝上來,未免坐停云,豈非可矜之甚者乎?今年則年事稍豐,儒生給馬事,復舊似宜矣。上曰,此事何如?徐文重曰,給馬之規,未知自何年停止,古有縣次續食之事,問于本道,稟處,似宜矣。上曰,問于本道,稟處,可也。上曰,夏間,以碧潼書院賜額事,兵曹判書吳道一,有陳疏之事,每欲詢問而未果矣,此事何如?戶曹判書金構曰,玆事首末,大臣未及詳知,臣於待罪禮曹時,以此事有回啓之擧,今當細達矣。關西風俗貿貿,沿江一帶尤甚,人未知向學之方矣,故相臣閔鼎重,謫居碧潼時,士子有觀感之效,故府院君臣閔維重,按察本道時,亦多敎導之功,故士子輩設書院,請賜額號,臣之回啓,以爲,僻陋之鄕,異於他處,觀感興起,有足可尙,仍請賜額,其後兵曹判書吳道一,疏陳賜額之未可,且擧椒房之嫌爲言,故自上有量處之敎,禮官之行,將發而中止矣。徐文重曰,儒林中,欲立書院,則上請於朝,蒙許而後始立,乃是朝令,而外方士子,多先立書院後請額者,若非疊設,則朝家亦未嘗不許矣。崔錫鼎曰,淸北荒絶之地,兩臣不無誘掖之功,近世書院不同,以有功於斯文者爲之,或有一時名節,或一鄕望重之人,有俎豆之處,今此旣建之院,似不必議其是非矣。李世白曰,臣待罪關西時聞之,則其處士子輩,皆以冠婚喪祭之禮,始自閔監司時而講行云,至于今日,追思不已,其宣布儒化,若是不淺,則若以他處書院論之,雖未知如何,而至於關西,有此建祠,固其宜矣,故相臣閔鼎重書院,則旣設於他處,非獨關西之人觀感而然也,況從古俎豆之享,皆不必學問之士,臣意則當初該曹回啓,未知其不可矣。申琓曰,書院之享,必待有功於斯文者,而近來則不然,方伯·守令之興起儒化,士子之有行誼者,亦得享之,不必盡是學問之人也,故相臣李元翼·李恒福·李德馨,素非純爲學問之士,而亦有享祠之院,今此碧潼書院,臣意亦以爲當,而吳道一之疏,出於意外矣。戶曹判書金構曰,臣於回啓時,見八道書院文書,則雖非學問之士,亦多有書院矣。上曰,依前賜額,可也。
上在昌慶宮。停常參·經筵。
夜五更,雷動·電光。
下直,衿川縣監洪萬迪。
中宮殿·世子宮·嬪宮,藥房問安。答曰,知道。
藥房啓曰,昨日引接臣僚,入夜乃罷,伏未審夜來,聖體若何?中宮殿症候,伏聞醫女來傳之言,昨日所進水刺五合·白粥三合,夜間寢睡,比前稍安云。參茶·粟米飮,依前煎入宜當,敢此問安。答曰,知道。無事矣。
判中樞府事柳尙運箚子。大槪,宿病沈痼之中,添得痞塞之症,委頓床席,末由起動,召牌之下,竟未祗赴,伏乞聖慈,亟削臣職,仍勘臣罪,以安微分事。入啓。答曰,省箚具悉卿懇。病未赴召,有何所傷,卿其宜體至意,安心勿辭,亦勿待罪,從容善攝。仍傳曰,遣史官傳諭。
持平尹憲柱三度呈辭。入啓。遞差。
工曹判書申汝哲辭職上疏。入啓。答曰,省疏具悉卿懇。卿其安心勿辭,調理行公。
判中樞府事尹趾善箚子。大槪,召命之下,病未趨承,惶恐待罪事。入啓。答曰,省箚具悉卿懇。病未赴召,有何所傷,卿其宜體至意,安心勿辭,亦勿待罪,從容善攝。仍傳曰,遣史官傳諭。
判尹李光夏上疏。大槪,臣之出疆期迫,乞蒙恩暇,往省丘墓,以伸至情事。入啓。答曰,省疏具悉。卿其依疏辭往省焉。
吏曹啓曰,臺諫有闕,政事,敢稟。傳曰,明日爲之。
禮曹參判李墪上疏。大槪,臣於長官之疏,有不可晏然仍廁於議讞之地者,乞賜先遞臣所帶金吾之任,仍治臣按獄不審之罪事。入啓。答曰,省疏具悉。卿其勿辭察任。
左議政李世白箚子。大槪,疾病之外,情志危蹙,乞削臣職,仍論臣罪,以爲循私負國者之戒事。入啓。答曰,省箚具悉卿懇。面諭至意,復何多誥,卿其安心勿辭,亦勿待罪,速出視事,以副予望。仍傳曰,遣史官傳諭。
吏曹參判洪受瀗上疏。大槪,臣重被儒臣循私之斥,不可一日冒居,乞削臣職,仍勘臣罪,以安微分,以謝人言事。入啓。答曰,省疏具悉。卿其勿辭,從速察職。
工曹參判金載顯上疏。大槪,臣於長官疏辭,臺臣所啓,有所難安情勢,不可仍據職次,復按此獄,乞蒙鐫遞臣兼帶金吾之任,仍治臣罪,以爲按獄不審者之戒事。入啓。答曰,省疏具悉。卿其勿辭察任。以上朝報
吏曹參判洪受瀗疏。伏以,臣□時筵,臣指臣注擬間循私之跡,大加詆斥,筵席事祕,雖未知科律之如何,而臣聞來驚惕,毛髮灑浙,不知所以容措也。臣本庸懦,居且僻陋,門無轍迹,與人罕接,朝右名流,亦未能遍識,至於蔭路出宰之類,實無知名識面之人,則治能之有無,尤何以認得?頃於開政之日,按簿攷較,只擇名家曾經守宰者,郞署積仕之人,備擬於兩邑之宰,而曾有一面之分者,不過一二人而已,若謂臣未諳其才不才,而輕付親民之任,則臣固當罪矣,謂之出於私意,則臣不敢謂的論也。臣驟居銓地,全昧時尙,一就政席,罪尤叢至,至以循私爲政,爲臣新案,此實人臣之罪,有不容於誅者,伏乞聖明,諒臣危迫之情,察臣難冒之勢,削臣之職,治臣之罪,以安私分,千萬幸甚。批答見上
判府事尹趾善箚曰,伏以,臣於疾病沈淹之中,伏聞聖上連遇非常之災,驚遑震惕,靡不極,至於會集群工,各進消弭之方,臣於是不勝感歎欽仰,庶幾天心可回,而轉禍爲福之秋也。如臣癃廢之賤,旣不得承命致身於殿陛之下,而筋力綿綴,精神消亡,委身床席,茫無所思,亦不得設一策進一言,以孤我聖上大驚動大振作之□□,萬殞猶輕,伏乞聖明,先治臣違命之罪,亟削臣職,以安微分,千萬幸甚。取進止。批答見上燼餘
上在昌慶宮。停常參·經筵。
巳時,太白見於巳地。
禮曹佐郞朴師東,在外兩儒臣處,啓聖廟創建當否更議事,理山等地出去。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?中宮殿症候,伏聞醫女來傳之言,昨日所進,只是水刺五合·白粥一合,午後時有寒熱之候,而不至大段,夜間寢睡,比前夜稍安云。臣等與諸御醫商議,則以爲近來水刺厭進,由於膈間不能開利,脚部痛候,雖有進退,而久未止歇,難於轉動,十六味流氣飮元方,去檳榔·肉桂,代皀角·木香減半,加乳香·獨活各六分,先用五六貼,以爲開膈行氣之地,參茶·粟米飮兼進宜當云,此藥今方製進以入矣,敢此問安。答曰,知道。無事,胸膈牽痛之候,七朔之內,發作至三矣,每當作痛,滯氣先發,而日昨痛勢之苦劇,非比前日,蓋日應萬機,飢飽之失時,積有年所,此症源委,實〈由〉於此,而今則食後滯氣,間多有之,昨日膈滯之氣,移時乃降,前頭食傷胸膈等症,最可慮也。如此之時,童便最有開利之效,而苦口不得連進,代茶進服之劑,議定,宜矣。再啓曰,伏承問安之批,有食後滯氣,間多有之,昨日膈滯之氣,移時乃降,如此之時,童便最有開利之效,而苦口不得連進,代茶進服之劑,議定宜矣之敎。臣等與諸御醫商議,則以爲山査肉三錢,同煎作茶,入薑汁少許,調砂糖屑,乘熱細細以進,宜當云,依此方煎入,而臣等仍竊伏念,今此症候之頻數發作,專由於胃氣不和,食積痰滯之致,前頭食傷胸膈之等症,最爲可慮,誠有如聖敎,童便·茶飮,雖有一時開利之效,終非祛根之道,湯丸藥消導之劑,不可不及時進用,臣等與諸醫等,趁明朝入診後,議定宜當,敢此問安。答曰,知道。
政院啓曰,卽者吏曹郞廳來言,今日爲政事命下,而判書朴世堂,參議權尙夏皆在外,參判洪受瀗,以情勢難安,不得開政云。洪受瀗卽爲牌招開政,何如?傳曰,允。
政院啓曰,吏曹參判洪受瀗,卽爲牌招,則以情勢難安,違牌不進,推考傳旨,纔已捧入,而昨日疏中,備陳曲折,旣已承批之後,一向引入,無意行公,殊涉大過,洪受瀗更爲牌招開政,何如?傳曰,允。
政院啓曰,兵曹判書吳道一,從重推考事,命下矣。臺諫方以罷職不敍論啓,推考傳旨,不得捧入之意,敢啓。傳曰,知道。
政院啓曰,吏曹參判洪受瀗,承牌來到闕外,陳疏徑退,政事命下之後,尙不開政,極爲未安。今則非但日勢已暮,一日三招,事體不當,不敢更請,明日則乃是國忌齋戒,將不得請牌,何以爲之?敢稟。傳曰,過國忌後開政。
刑曹參判李益壽上疏。大槪,情勢危蹙,冒死陳籲,乞蒙譴斥,少安私分事,入啓。答曰,省疏具悉。卿其勿辭察職。
全羅道進士崔雲翼等上疏。大槪,請以先正臣文元公金長生從祀文廟事。入啓。答曰,省疏具悉。疏辭,令該曹稟處。
幼學禹鉉上疏。大槪,因雷動之災,敢陳民瘼,以備裁擇事。入啓。答曰,省疏具悉。進言之誠,予用嘉尙,可以議處事,令該曹處之。朝報
弘文館啓曰,本館下番四員內,副修撰權尙游·李晩成俱在外,一員未差,只有臣坦獨爲入直,殆近一朔,前頭若有疾病事故,則無他推移之員,修撰有闕之代,今日政差出,因爲牌招察任,何如?傳曰,允。吏曹
刑曹參判李益壽疏曰,伏以,臣於再昨召牌之下,不敢坐違,力疾趨承,祗肅新命,而進詣闕中之後,始伏見儒臣疏本,又復齗齗於臣前日之疏,臣情窮勢蹙,理難自安,陳疏徑退,一倍悚惕,伏聞筵中大臣·儒臣,以銓注間事,相繼陳達云,臣不勝瞿然之至。筵席語祕,雖未得其詳,而臣之忝叨銓地,迤過累朔,大臣論斥之言,焉知其不在於臣身也,若果受人之托,隨窠而擬,則論其罪犯,合被重誅,豈敢以已釋銓任爲辭,以冀其幸免哉?至若忠淸監司李宏,大臣所言,初非私囑,廢事弛禁,亦非臣所可逆料,而儒臣之言,若是嚴截,臣安得獨爲晏然於咎責之加乎?且其所謂不合守令者一二人,臣亦有曾前備擬之事,難冒之勢,固非一端,玆敢冒死陳暴,恭俟罪罰,伏乞聖明,亟命鐫削臣職,仍治臣罪,以爲秉銓容私者之戒,不勝幸甚。批答見上
全羅道進士崔雲冀等疏曰,伏以,我國儒賢之作最盛,而聖代崇報之典罔缺,蓋爲崇奬儒賢,所以興起道學,而實關斯文世道之顯晦汚隆,誠天下之通理,帝王之盛典也。猗歟本朝,爰擧五賢之從祀,逮乎聖上,繼有兩賢之腏食,擧國臣民,孰不欽仰大聖人崇儒尊道之盛德,而其〈可〉謂國家有光,斯文無憾矣。苟有繼兩賢而作者,表奬從享之擧,宜不容或闕,而有若先正臣金長生,實其人也,士論之請,自辛酉而至于今日,起八路而達館學,而前後聖批,每示愼重之意,久咈公共之論,稱儒賢則曰已知道德,諭多士則曰退修學業,由是積誠有待,泯默至今矣。臣等竊聞,金長生遺集,已嘗登入,至令刊布,仰惟燕閑□□而無疑矣,有不待臣等掇拾陳言半行缺久鬱之餘,適當千載一時之會,則又安可□□已燭,不一披露而忠獻哉。臣等俱以蒙學,雖未足以窺覦先師之閫奧,而粗聞其表表實跡,請更陳之。粤自朱夫子集群賢之大成,明道學於萬世,然於其後,眞繼道統者未之有,惟我國先正臣李珥,直紹正脈於五百年之後,蓋吾東方,自生民以來所未有,而雖謂之朱子後一人,亦不爲過,金長生實師李珥,得其嫡傳,則其淵源之正,可知也。以言乎氣賦,則敦厚和粹之質,不待矯揉以正,確實之資,自然近道,以言乎學問,則以居敬窮理爲要,以反躬力行爲主,所讀之書,則自小學·家禮,達之於四書·六經,所思之理,則自日用事物,究之於天人性命,其爲工夫也,銖累寸積,人一己百而弗措,其加敦篤也,自幼至老,造次顚沛而靡懈,由是,本源澄朗而無滓,義理條暢而不礙,卓然德成而道立矣。其居家也,事養葬祭,一於禮而必盡其誠,內外尊卑,正其分而必篤其恩,絶聲色紛華之娛,無袵席幽隱之愧。其從仕也,不屑小官,惟盡職分之當爲,累經字牧,專務利澤之下究,屬當昏朝政亂,危懼屛居,守道全貞,而克著亂邦不居之義,逮至癸亥更化,首膺徵召,異數疊被,而猶堅難進易退之節,抵書勳宰,則惓惓於淸源革弊之說,而至達天聽,懷箚前席,則懇懇於帝王學問之道,而深被嘉納,此皆救時之急先務,格君之第一義也。至於還鄕辭職,疏陳萬言,則條列十三,而出治之本,爲治之務,本末兼擧,體用相貫,昔所得之講學,措諸經綸者,至此畢露而無隱矣,聖批至以敢不服膺力行爲敎,可謂知遇之深,際會之盛也,然而道難諧時,跡不在朝,仕進時少,恬退日長,思眷愈隆,而懇辭愈切,以致終未克展布所蘊,贊成至治,而至於愛君之誠,未嘗一飯而或忘,憂國之念,不以退處而有間,則至老彌篤,死而後已矣。惟其抱負之未究厥施,故專事訓誨,以淑諸人,盡誠誘掖,隨才開導,先之以培根基而開路脈,進之以循階級而造閫域,至於詩文華藻之習,場屋利誘之說,不使廁乎其間,是以及□□有成就,兩湖之間,尤被薰炙,在家半行缺體則有延平之晦菴,雖其明體適用之學,未得行於當時,而惟其繼往開來之功,庶有辭於永世矣。至於其著述,則前之有程·朱,後之有滉·珥,天下古今之義理,蓋無未明,故金長生雖有經書辨疑·近思釋疑等編,不過若干而止耳,惟是禮書,經傳諸家,至多且繁,雖以朱子之手段,四書群經,專力整頓之餘,晩年工夫,始及於此,而功未及就,托於勉齋,蓋不能無遺恨矣,而厥後諸賢,槪皆未遑焉,惟金長生,當衰暮耆艾之境,獨能專精於此,參互考證,融貫折衷,纂成喪禮備要·家禮輯覽·疑禮問解等書,明白詳盡,如指諸掌,自委巷達於國朝,公私吉凶,常變儀節,皆有所考據,允合天理,一遵程·朱,人莫不尊信,大爲羽翼聖經,裨補世敎,其功何可勝言哉?此殆天相斯文,假之壽考,成此莫大之功,以解朱子之遺恨也歟?凡此所言,有非臣等之杜撰,實据平生之行迹,殿下驗之於金長生遺集中,則可信其不誣也。夫以金長生之道德,略擧梗槪,如是其卓越可觀,無愧於前後從祀之諸賢,而多士公議,久菀而未伸,昭代盛典,尙闕而不行,臣等於此,竊有所未解也。以爲聖明未信,則睿智所思,必無是理,以爲浮議難鎭,則公論已久,姑無是事,謂末學何足深知也,則考據行狀,而言不出於驗見矣,謂盛典不可輕擧也,則遷就多年,事已過於愼重矣,或者待時以至于今日,聖上必有以處之也。臣等竊又以爲,我朝儒學,繼五賢者,實爲兩賢,繼兩賢者,實爲金長生,若徒知五賢,而不知兩賢則可乎?徒知兩賢,而不知金長生則可乎?是何異於知有孔·孟,而不知有程·朱也,苟或不知程·朱,則是不能眞知孔·孟者也。由是言之,兩賢臣旣已躋祀,則金長生不容異視,而崇報之典,尙今寥寥,斯豈非聖世之一大欠闕也?臣等以三南末學,重硏遠來,齊籲天閽,只以景慕之心,出於秉彝之衷,夫豈有一毫阿好之私哉?殿下若以情重之意,一向留難,則不但臣等齎咨抑菀,抑恐遠近聽聞之疑殿下尊賢之誠,或有所未盡,菁莪章甫之徒,蕭然自沮,無以興起趨善之心,巖穴之士,亦將遐擧遠引,無復有立朝之願,斯文世道,將至於復晦,其爲害豈淺尠哉?伏願聖明,特察儒賢崇報之典半行缺久抑,勿復持難,快賜允兪,亟命有司,以先正臣金長生從食文廟之典,斯文幸甚,國家幸甚。批答見上燼餘
上在昌慶宮。停常參·經筵。
靈春君涏,加資肅拜。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?昨日劑入山査雀舌茶,其已進御,而水刺後膈滯之候,果有開利之效乎?臣等與諸御醫,依昨日定奪,趁早入診宜當。中宮殿症候,伏聞醫女來傳之言,昨日所進白粥,只是一合,水刺則全無所進,菉豆粥米飮·駝駱粥,數三次進御,而夜間,虛煩不安云,昨日煎入湯藥,終不得進御,一面停止,亦甚悶慮,依前與參茶·粟米飮,竝爲煎入宜當,敢此問安,竝爲仰稟。答曰,知道。無事,膈滯之候,姑無加減矣。再啓曰,臣等入診退出後,與諸御醫商議,則以爲膈間不利,專由於痰滯食積,不能運化之致,加味二陳湯,加山梔仁薑汁炒一戔,黃連薑汁炒·枳實各七分,連進十餘貼,以爲導痰補脾,消食行氣之地,丸藥則三補枳朮丸,加白豆蔻炒膜五戔,兼進宜當云,湯藥五貼,爲先劑入之意,敢啓。傳曰,知道。
司諫兪命雄啓曰,臣之情勢·病勢,俱難供職,連呈辭單,見阻喉司,縮伏竢罪之中,召牌遽降,黽勉趨參於入侍之末,而退出之後,賤疾添苦,不得不更尋長單,一味惶蹙矣。卽者處置,歸於本院,而臣於是,有不敢可否之嫌,兩臣見斥於李世維·李大成,爲引嫌之端,臣亦曾被世維·大成之斥,而語意尤緊,臣何敢晏然定立落於其間乎?請命遞斥臣職。答曰,勿辭,退待物論。
傳曰,史官一員待命,騎馬三匹立之,翼陵忌辰祭所內摘奸。
政院啓曰,臣等謹按易傳曰,雷者,發奮震動之象,始發於驚蟄之節,收聲於仲秋之月,人君之號令,或出於卒暴,動作或乖於常度,則雷乃發聲於閉藏之時。夫以我聖上寅畏之誠,中和之德,宜其無咈天心而召沴氣矣,乃於陽月之初,雷動·電光,已極危懍,而曾未半月,又有此異,砰訇之聲,閃爍之光,自己及申,至於竟日,其視前夜,殆有甚焉,雖盛夏陰雨之節,何以加此?臣等聚首驚惶,不知所以致此之由也。然而災不虛生,必有所召,仁愛之天,前後警告,若是其丁寧,此必有所由然矣。伏覩殿下於接下之時,恩意非不厚矣,而上下之情,猶有所未盡交孚,聽納之際,聖度非不弘矣。而進言之路,猶有所未進洞開,聽政非不勤矣,而視朝或至於日昃,儉德非不至矣,而用度或至於大廣。噫,東西偏黨,已成難醫之痼疾,數十年來,屢經進退,大小臣僚,咸懷疑懼,凡有所懷,不敢自盡,殿下又於臨筵之際,務尙淵默,天威咫尺,類多失措,則其何能通其志而畢其辭乎?不幸一隊之中,又分標榜,互相疵謷,積成乖阻,䦧墻之怒,變成操戈,殿下深惡此習,思欲痛革,今日急務,孰急於此,而然而調製未得其要,扶抑有時大偏,意必之私,先着於淵衷,言言而疑之,事事而疑之,竊鐵之思,終不能解惑,杯蛇之影,或至於成病,疑阻之害,至於此極矣。至於聽納之間,尤宜恢弘受,導之使言,古先喆王,莫不以此爲重,設諫諍之鼓,立誹謗之木,當時在廷之臣,無人不言,而察邇之聰,亦及輿儓之賤也,其所進諫,豈盡嘉謀讜言而有益治道哉?良以不如是,不足以盡群下之情,而恢讜直之路也。殿下於章奏延納,延納雖草野之言,亦且嘉奬,而或有一言之稍涉於是非臧否,則不問其辭意得失之如何,率皆律之以黨伐同異之科,其間固多自取者矣,亦豈無公平可取之言,而一言發口,譴何隨至,大小相戒,以言爲諱,除非至愚之人,孰肯盡言於堂陛之下哉?古人以言路之通塞,卜國家之興衰,蓋不祛疑阻,則言路無時可開,不恢言路,則人主之耳目壅蔽,而國家之元氣萎苶,豈不大可懼哉?殿下卽祚以來,勵精圖治,法筵進講,已有定規,而召對夜對,晉接頻繁,賓廳引見,已有恒時,而一朔之內,倍其日次,憂勤之德,無讓於旰食之時,而近年以來,漸不如初,文華法講,稍似間闊,夜對之規,幾至廢閣,備局引見,雖緣大臣諸宰之有故,不能一遵成命,及至進對之日,時刻大晩,或至過午,其他酬酢庶務,或至淹滯,此蓋由於酬應萬機之際,勞悴積久,自爾稽遲,而與殿下勞心勤政之意,有所逕庭,殿下躬行節儉,身被瀚濯,床帷服御,無一華靡,儉約之美,何遯於菲衣之世,而近年以來,賜與之節,漸至太廣,工匠之役,漸至繁多,儒臣箚論,言甚愷切,迄無採用之實,與殿下去侈從儉之志,未免刺謬,甚非平日臣僚之所望也。誠願殿下,念持盈之至戒,思克終之明訓,益勵聖志,愼終于始,則眞積力久之效,可勝道哉?夫若折受無節,而生民之理日窮,陳災不給,而怨咨之聲盈路,訟獄多滯於京外,而冤鬱之氣,上干天和,守宰不謹於律己,而推刷之害,下及於蔀屋,噫,宮家折受之弊,前後言者,固已多矣。逮至丁卯年間,因大臣建白,凡宮家之當爲折受者,定給價本,而望定之規,一切革罷矣,曾未數年,復踵前套,海澤山峽,此弊尤甚,窮民之多失本業,本官不得措手,昔之饒邑,今爲弊邑者,延及八路,指不勝屈,若不痛革此弊,則民生不得安業,朝官無以成樣,今不必大加變通,一依丁卯已定之規,分給價本後,杜塞望定之路,則此不過申飭成命而已,有何窒礙難行之事?今年雖曰稍稔,飢饉札瘥之餘,全家沒死之類,其麗不億,轉徙之徒,百不一還,初不付種之處,想必倍於常年,而備局回啓中,以爲一邊旣已登熟,則可以推移納稅云,此言雖似然矣,實有大不然者,豪富多田之人,則猶可推移應役,而鄕曲偏民,所耕之田,多不過十餘斗五六斗,一失播種之期,更無他田,雖欲推移,其可得乎?況且初不付種,則是流離失所之類,更於何處徵出租稅?此其勢不得不分徵於隣族,怨苦之狀,不問可知。今若特爲許給今陳,則地部之所失無多,而窮民之蒙惠實大,今雖節晩,猶可爲也,生民之休戚,係於守令之賢否,擇送之敎,屢發於筵中,秉銓之臣,非不另加選擇,仰體聖意,而廉謹之稱絶少,汚染之風愈甚,巧作名〈目,〉托公營私,侵虐之端,難以毛擧,爲道臣者,所當隨卽啓罷,而拘於情面,不忍刺擧,今若別遣御史,廉問列邑,則雖有不法之吏,風聲所及,不敢恣行,求諸實效,似不淺鮮,如以一時竝擧爲難,則分付治裝,後先發送,亦或得宜矣。至於滯獄之弊,未有甚於近日,內而禁府所囚,將至八十餘人,典獄所囚,亦不下一百數十人之多,不能盡容於各間,至有露處廡下者云,外而列邑獄囚按問之擧,一朔之內,多不過一二次,循例加刑,轉成久囚,久則十餘年,近則四五年,怨嗟之聲,足以傷感和氣,其中罪名重大者,雖不可容易擧論,其餘京獄諸囚,宜令禁府及秋曹,逐日開坐,次第決放,而外方獄囚,則亦令道臣知委列邑,一遵五日一推之法,使之速決,而其或尤甚難處之獄,則移來營門,道臣與本官及同推官,面議親決,則許多罪囚,雖難一時盡釋,不過時日之內,可以漸次處決矣。仍念聖上當此艱虞溢目之秋,荐遭非常可愕之災,廣延在廷之臣,博詢消弭之策,天威咫尺,各陳所蘊,臣等此言,不過爲已陳之芻狗,固無可採,而耿耿之懷,不能自已,忘其僭越,略攄愚忱,伏惟聖明,留神察納,不勝幸甚。傳曰,憂愛進言,深用嘉尙,可不體念,而庶務淹滯之說,大是情外,日用之間,自有不得已之事,則時時招匠使役,非今創始,自古然矣,未嘗作奇技淫巧,則繁多刺謬云者,實未可曉也。噫,黨論日甚,言言而疑之,事事而疑之,尋常慨惋矣,不料爾等反以此疑予,予甚慙恧也,京獄諸囚,依啓辭,申飭。
備忘記,凡御藥進封之時,如非副提調獨在之時,都提調中,着署以入,例也,而今日再啓,纔承批答,而使副提調着署,殊甚未便,提調李彦綱,從重推考。又備忘記。藥房乃保護重地,非悠泛處也。今予胸膈牽痛之氣,三發於七朔之內,則職在保護者,所當趁早啓稟,議定當劑,而終始默默,入診議藥之請,出於承批之後,噫,臣之於君,猶子之於父也,父有疾,則爲其子者,必待父命而後,方可用藥乎?已極緩忽,而至於崔聖任,方在首醫,上年十月大造殿入診之時,因下敎,詳知此源委,而今日不過診察而退,因其痰火,素患眩氣,時時發作,而一不仰問,尤極無狀,首醫崔聖任,爲先拿問定罪,其餘丁時悌·韓俊興,竝罷職,鄭斗俊,旣有問症之事,分揀。
禁府,崔聖任拿囚。啓。以上朝報
上在昌慶宮。停常參·經筵。
巳時,太白見於未地。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?昨日劑入湯藥,已得進御,而膈滯之候,有差減之效乎?中宮殿症候,伏聞醫女來傳之言,昨日所進,水刺六合·白粥五合,寢睡虛煩不安,湯藥則無事進御云,湯藥及參茶,依前煎入宜當,敢此問安。答曰,知道。無事,膈氣猶未開利矣。
大殿,政院·玉堂問安。答曰,藥房全昧保護,醫官只知診脈,此昨夜備忘記之所以發也,雖有滯氣,時無作痛,何必問安?勿爲問安。
中宮殿·世子宮,藥房·政院·玉堂問安。答曰,知道。
大司諫尹世紀啓曰,竝引嫌而退。情外之言,在我何損?疏中泛論,不必爲嫌。嫌難處置,其勢固然。請持平黃一夏,掌令成虎臣,司諫兪命雄,竝命出仕。答曰,依啓。
都承旨嚴緝上疏。大槪,伏見備忘記,辭旨嚴截,責諭切至,奉讀未半,惶隕罔措,大臣及同僚,今方待罪於金吾,而臣以同罪之人,不敢擅離藥房,尙此蹲坐直次,此豈一刻所可安於心者乎?伏乞亟遞臣職名,仍下臣司敗,以正臣不職之罪事。留政院。
司諫兪命雄,掌令成虎臣,持平黃一夏就職。
領府事南九萬箚子。大槪,臣於夏間待罪藥房時,亦有不能預爲議藥之罪,與時在藥房諸臣,實無異同,伏乞亟命削臣之職,治臣之罪,以正王法,席藁俟命,不勝惶恐事。入啓。答曰,省箚,具悉卿懇,於卿別無所嫌,安心勿辭,亦勿待罪。仍傳曰,遣史官傳諭。
備忘記,今朝,醫官鄭斗俊,詣差備門問候,凡有可問之候,則醫官之詣差備起居,自是職分內事,不宜待警責而方可行也,昨日無問候之事,而及承嚴批,忽乃行之,無乃提調旣昧保護之道,醫官亦失當行之禮耶?事同兒戱,極涉無謂,鄭斗俊推考。
政院啓曰,禁府堂上,各引嫌承批之後,久未行公,仍値國忌,尙不開坐,凍獄滯囚之弊,委屬可慮,判義禁金構,同義禁金載顯·李光迪·李墪,明日待開門牌招,使之開坐,何如?傳曰,允。
備忘記,國家之設內局置諸醫者,豈徒然哉?予素有痰火,又多忍飢之餘,膈滯牽痛等症,根柢不淺,予則恒抱無窮之憂,而職在保護者,則徒事悠泛,如入診議藥循常事,亦且承批而後爲之,寧有如許道理乎?至於崔聖任,詳知源委,而昨日入診,極其草草,尤極無常,故已有拿命,而丁時悌與聖任,常時頻數入侍,則厥罪維均,一體拿問定罪。
備邊司啓曰,冬至使拜表吉日,以今月二十九日推擇,方物封裹,將於明日封裹矣。今聞使臣所齎各項文書,多有未及正書者,必欲及期修正,則不無窘迫之患,從前如此之時,則使臣行期,有退定之時云,拜表吉日,令該曹差退,何如?傳曰,允。以上朝報
上在昌慶宮。停常參·經筵
夜一更,有霧氣。
下直,鳳山郡守金命鄕。
中宮殿·世子宮·嬪宮,藥房問安。答曰,知道。
藥房啓曰,伏未審此時,聖體若何?昨承聖批,以膈氣猶不開利爲敎,臣伏不勝憂慮之至,夜來其有差減之效乎?中宮殿症候,伏聞醫女來傳之言,昨日所進,水刺一升·白粥七合,夜間寢睡稍安,而湯藥則進御之後,旋卽嘔吐,一向强進,有妨於水刺,今日湯藥,姑爲停止,而參茶·粟米飮,依前煎入矣,敢此問安。答曰,知道。湯藥進御,而滯氣一樣,仍念予病源委,備悉於上年十月入診之時矣,三十載勞悴,素患痰火,日以益甚,積歲忍飢,膈滯牽痛,又復繼作,勞攘事務之極,眩氣輒發,則合眼良久而後乃定,一年二年,根抵深痼,豈區區藥力之所可責效也?
院啓,請還收世龍妻謬仍舊爵之命。措辭見上請兵曹判書吳道一罷職不敍。措辭見上答曰,不允。
政院啓曰,政事,過國忌後爲之事,命下矣。卽者吏曹郞廳來〈言〉本曹判書參議在外,參判洪受瀗,以情勢難安,不得開政,而臺官有闕之代,差出遷就,已極未安,且其情勢,元非大段難安,而一向引入,殊涉太過,洪受瀗,卽爲牌招,何如?傳曰,允。
右副承旨李周徵上疏。大槪,跧伏鄕庄,疾病沈痼之中,遽有新命,催臣上途,而積年危綴之命,萬無自力之望,出納之地,且當啓覆之日,尤不宜一刻虛帶,故冒萬死封進一疏,而縣道或慮遲滯,敢將專人直呈,乞蒙矜察,亟許遞免,仍治臣逋慢之罪事。入啓。答曰,省疏具悉。爾其勿辭,上來察職。
左議政李世白箚子。大槪,冒申血懇,亟乞斥免事。入啓。答曰,省箚具悉卿懇。備悉予意,何用過辭?卿其亟遵前旨,安心勿辭,速出視事,毋孤企望。仍傳曰,遣史官傳諭。
禁府,丁時悌·金麗健拿囚。啓。
全羅監司書目,淳昌郡守權民瘼上疏上送事。啓。答曰,省疏具悉。疏辭,令該曹稟處。
館學儒生洪禹漢等上疏。大槪,臣等,以文元公金長生從享文廟之議,方欲齊聲陳請之際,伏見聖上答三南儒疏之批,無他措辭,只令該曹稟處,臣等,竊恐聖批或有歉於尊聖德重事體之義,伏願聖明,別下明旨,開示宸衷,直詢儒臣,亟擧盛典,以幸士林,以光聖德事。入啓。答曰,省疏具悉。爾等疏辭誠得宜,而第先令禮官稟處,欲採群議者,蓋出於愼重之意也。
吏曹參判洪受瀗上疏。大槪,臣再違嚴命,罪合萬殞,聖度含覆,曲賜恩貸,戒罰不降,召牌復臨,分義是懼,來詣闕外,而顧臣所遭,已極惶怖,旣伏聞大臣於伊日筵中,以銓間不公之事,有所陳達云,臣之情勢,益復危蹙,決不可抗顔復出,不得不略暴衷悃,仰請誅罰,伏乞聖慈,亟削臣職,仍正臣罪,以爲人臣慢命者之戒事。入啓。答曰,省疏具悉。卿其勿辭,從速察職。
政院啓曰,凍獄滯囚之弊,已極可慮,醫官拿問之命,實非尋常,不可不劃卽按問,故禁府堂上,竝請牌招開坐矣。判義禁外,竝皆違牌,揆以事體,殊涉未安,推考傳旨,今方捧入,而金吾開坐,不可一向遷就,同義禁金載顯·李光迪·李墪,更爲牌招,何如?傳曰,允。
禮曹,冬至使拜表吉日,令日官推擇,則來十一月初四日,方物封裹,同月初一日推擇。啓。
傳曰,領議政,勿爲待命。
答都承旨嚴緝疏曰,省疏具悉,勿待罪。
府啓,春間,鄭順億,移送捕廳也,罪人緊招,大將任自掩慝之說,登時大播,外間冀知其端倪,乃者王府究覈之日,順億果以文頭潛通試官之說,及捕聽究問時,旣見發告之由,竝爲輸情,而羅弘佐之不以實對,已云無狀,及至司寇之按査也,捕廳軍裨及書員輩多人,終不能諱,擧皆以順億所發口說話,大將刪去不錄之狀,箇箇吐實,則雖以弘佐之放恣,宜不敢一向牢隱,而天日之下,飾詐發明,又從以本廳諸屬,誣服於秋曹爲言,此實世道之變故,亦關國綱之陵夷也。噫嘻,彼弘佐者,以弓馬發身,受國厚恩,位躋宰列,手握兵柄,苟或一毫欺罔我殿下,則其爲罪狀,有倍於他臣,況此莫重試院文頭潛通之說,旣發於罪人之口,則如許緊出之招,渠何敢肆然拔去於衆目所覩之中,而順億直告廳屬承款之後,猶敢抗拒嚴問,終不直招,至與按覈之臣,反生辨詰之計者,尤極無嚴矣。大凡按獄之法,先加般問於證干諸人,干證旣皆吐實,而正犯牢忍不服,則直請刑推,乃是不易之規,今此順億之所發告,旣如彼丁寧,捕廳諸屬之所承款,又如是明白,而弘佐詐諱之招,不成〈說〉話,則該廳之不爲請刑,大乖獄體。請令該府,罪人羅弘佐嚴刑究問,從事官等,亦令一體刑推得情。答曰,治獄,自有次第矣,不允。
藥房再啓曰,卽伏承聖批,開示患候之源委,備盡無餘,奉讀再三,不勝感激,繼之以憂悶之至。聖候痰火之症,根抵旣深,膈間氣滯牽痛,近又連發,至於眩氣之輒發,亦非細慮,所當卽請與諸醫入診,而首醫等,皆在就理中,餘存醫官,入侍常罕,未能熟諳上候脈症,利川府使金有鉉,數日內,使之上來,諸醫一時入侍診察,議定當進之劑,實合愼重之道,大凡用藥,固難見效,而亦不可以無效廢之,前劑入湯藥議定之時,以治痰消食爲主者,似合於卽今症候,五六貼,連次進御宜當,敢此仰達。答曰,知道。
平安監司書目,江界府使李東馥,災傷差錯,罷黜事。朝報
吏批啓曰,判書·參議俱在外,小臣獨政未安,何以爲之?敢稟。傳曰,仍爲之。吏曹
有政。吏批,以尹德駿爲兵曹參知,崔啓翁爲持平,宋徵殷爲修撰。
上在昌慶宮。停常參·經筵。
〈王〉世子生辰日,大殿,政院·玉堂問安。答曰,知道。
藥房啓曰,伏未審夜來,聖體若何?湯藥連爲進御,而膈間滯氣,漸有差減之效乎?中宮殿症候,伏聞醫女來傳之言,昨日所進,水刺九合·白粥五合,夜間寢睡稍安云,參茶及粟米飮,依前煎入宜當,敢此問安。答曰,知道。無事,滯氣差減矣。
京畿監司書目,廣州呈,以副摠管姜銑病重,上去不得事。啓。傳曰,卿辭至此,副摠管之任許遞事,回諭。
正言金相稷啓曰,臣頃蒙恩暇,往省父母,私心感祝,有不可言,而遠路往返之際,由限已過,越法之罪,實所難免,揆以臺例,有難仍冒。且臣頃忝憲職時,有長湍府使元振洙拿問之啓,而臣亦隨參矣,及其行査之後,至有不審之端,而發論臺臣,旣以此引避見遞,則臣之難冒之情,宜無異同,又伏見前正言李大成疏本,則拈出臣前日避辭中一句語,至以不倫等語,大加非斥,蓋其時儒臣,旣以親病陳辭疏,而仍論按獄之失當,竝斥諸臺之含默,臣意以爲,儒臣尙於嘗藥憂遑之中,有所論列,而居臺閣者,默無一言,重被其斥,則不職之責,實所難免,故臣於引避之辭,略陳其不言之委折,而復以此爲自己引咎之一端矣。迺者諫臣,不究本意,恣意詆斥,臣未知儒臣因辭疏附陳之意,有足嘉尙,而緣臣避辭,輕加非議而然耶?奏御文字,據實直陳之外,自有別樣道理,而臣未及聞耶?臣實未曉其意之所在,而此亦臣難冒之一端也。又伏見司諫李晩成疏本,則盛言兵曹判書吳道一試院行私之迹,及亦及宮家折受之弊,而亟斥臺臣之不言,夫考官用情之事,以春初臺啓及試官兩院之說,執迹而觀之,固難免人心之疑惑,而第其姓名,姑不出於囚人之招,獄事亦未及出場,則臺閣之徑先論劾,恐非詳愼之道,而儒臣旣以此峻斥,諸臺亦以此引避,則臣何敢諉之以受由在外,而晏然仍冒乎?至於宮家折受之弊,實是言官當論之事,而見聞未周,含默至今,則不識之責,尤無所逃,又伏見修撰宋徵殷疏本,則提起臣避辭措語,至以情志之不孚爲言,蓋其時諫臣之啓,儒臣之疏,迭攻獄官顯逐之意,故臣之避辭,略有所言及,而儒臣疏語,乃至於此,臣之難安之情,至此而又一倍矣。臣累忝言地,一言無補,而旣有由限違越,論人不審之失,又被諫臣·儒臣之交相非責,臣何敢一刻苟冒乎?請命遞斥臣職。答曰,勿辭,退待物論。
府啓,措辭見上及承聖批,以治獄自有次第爲敎,臣竊惑焉,亟令該府,罪人羅弘佐嚴刑究問,從事官等,亦令一體刑推得情。新除授持平崔啓翁,時在全羅道南原地,請斯速乘馹上來事,下諭。答曰,不允。下諭事,依啓。
修撰宋徵殷上疏。大槪,誤恩洊加,除命復下,召牌降臨,不得不趨詣闕外,而臣之情勢,轉輾危蹙,決難抗顔於榮次,伏乞聖慈,亟許遞臣職名,以謝人言,以安私分事,入啓。答曰,省疏具悉。爾其勿辭察職。
禮曹,前兵使鄭東望,去八月二十七日卒逝云,弔祭致賻,依法例擧行何如?啓所啓施行。
司諫兪命雄啓曰,卽者,正言金相稷,引避退待,臣當處置,而其所引嫌,以見斥於諫臣·儒臣爲言,臣與僚臺,同被其侵斥,則今於處置,何敢晏然,論其是非乎?無狀如臣,曾無一言補效,徒以一身廉隅,連事瀆撓,臣罪至此尤大,請命遞斥臣職。答曰,勿辭,退待物論。以上朝報
崔錫恒啓曰,禁府滯獄之弊,未有甚於近日,新舊罪囚,一不按問,揆以獄體,極爲未安,而同義禁金載顯·李光迪,昨日再招之下,終不承命,蓋金載顯·李墪,則以判義禁疏中之語,爲辭遞之端,同席之間,意見雖或差異,陳疏承批之後,不必一向引嫌,李光迪則以前執義宋徵殷避辭中措語,爲難安之嫌,臺臣之言,初非大段,閱月引入,已是太過,累度違牌,無意行公,其在事體,俱涉不當,而每每請牌,徒傷事面,不可無警責之道。同義禁金載顯·李墪·李光迪,竝從重推考,何如?傳曰,允。
修撰宋徵殷疏曰,伏以,臣於向日,情病兩苦,尋單控免,蓋非獲已,聖明曲察,卽賜開允,縮伏調息,感戴洪造,不料誤恩荐加,除命復下,召牌降臨,分義是懼,不得不趨詣闕下,而顧臣情迹,實有不可冒出者,玆敢不避煩瀆,仰首申籲,以冀聖上之垂察焉。臣伏見同義禁李光迪之疏,有若以臣蓄慽於獄情之發現,而必欲斥去者然,噫,憤懥之言,不暇擇發而然耶,藉令臣無狀,欲爲罪囚擊逐獄官,光迪有何輕重於其間,而必生劾去之心乎?此已較然明甚,誠未滿一哂,而及見諫臣之避,有曰獄事因此遲延,而謂之以沮撓,若以臣只知爲官擇人之義,而不思治獄之遷就則可也,至於斷之以沮撓,則其果一毫近似乎?況旣曰非一人之私言,則是一國之公誦也,臣安得晏然而已哉?卽到闕下,又伏見正言金相稷避辭,以臣當日之啓,顯有擊逐之意云,臣尤不勝瞿然駭惑之至,臣偶然論一昏耄之宰臣,而情外侵詆之言,四面迭至,臣之呶呶辯明,其亦疲矣,臣之情勢,輾轉危蹙,決難抗顔於榮次,伏乞聖慈,俯賜鑑察,亟許鐫遞臣職名,以安私分,以謝人言,不勝幸甚。批答見上燼餘
上在昌慶宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?昨伏承滯氣差減之敎,不勝喜幸之至,前劑入湯藥五貼,當盡於今日,必須連進,然後可以責效,更爲加劑以入乎?中宮殿症候,伏聞醫女來傳之言,昨日所進,水刺九合·白粥四合,夜間寢睡,頗得安穩云,參茶及粟米飮,依前煎入宜當,敢此問安,竝爲仰稟。答曰,知道,無事矣。
領議政徐文重上疏。大槪,臣負罪甚重,不敢徑退,伏乞亟削臣所帶本兼諸職,仍下司敗,勘臣罪名,以重事體,以嚴王章事,入啓。答曰,省疏具悉。卿其勿辭,亦勿待罪。
左議政李世白箚子。大槪,敢申前懇,冀蒙一兪事。入啓。答曰,省箚具悉卿懇。罄竭至意,而巽牘又上,益用愧恧,無以爲諭喩。卿其須念國事,速出論道,以副如湯之望。仍傳曰,遣史官傳諭。
戶曹判書金構上疏。大槪,金戩等獄事按治,終不可參涉,且於憲府新啓,具不敢晏然者,乞遞兼帶判義禁之任,仍治臣按獄乖當之罪事。入啓。答曰,省疏具悉。卿其勿辭,從速行公。
傳曰,藥房提調,勿爲待命事,分付。
大司諫尹世紀啓曰,竝引嫌而退。過限不審,俱難仍在。嫌難處置,與前無異。請正言金相稷遞差,司諫兪命雄出仕。答曰,依啓。
備邊司啓曰,近因金吾久不開坐,罪囚之積滯,固爲可慮,而至於御醫崔聖任等拿問命下之後,所當卽爲取招勘罪,而金吾堂上中,判義禁金構,獨爲行公,同義禁金載顯·李光迪·李墪等,引入累日,再昨政院啓請牌招,而再度違牌,今至三日,尙不擧行,其在事體,極爲未安。同義禁金載〈顯〉等,竝推考,更爲牌招,以爲趁卽開坐之地,何如?傳曰,允。
藥房再啓曰,利川府使金有炫招來,入診議藥事,再昨已爲啓稟矣。卽纔入來,今日與諸御醫入診之意,敢啓。傳曰,知道。
司諫兪命雄,就職。
吏曹啓曰,臺諫有闕,政事,取稟。傳曰,明明日爲之。
持平黃一夏上疏。大槪,情勢·病勢,俱難仍冒,伏乞聖慈,亟許遞改,兼陳區區所懷,以備裁察事。入啓。答曰,省疏具悉。進言之誠,深用嘉尙,可不體念焉?減除事,令該曹稟處。金吾堂上之過自引嫌,一向違牌,殊甚駭然,從重推考,以示警責之意,爾其勿辭,從速察職。
同義禁李光迪上疏。大槪,臣情勢之外,病勢危劇,雖欲忍死承命,而末由作氣運步,三違召牌,罪合萬死,乞削臣職,仍勘臣罪,以爲人臣慢命者之戒事,入啓。答曰,省疏具悉。卿勿過辭,從速察職。
京畿監司書目,楊州呈,以吏曹判書朴世堂辭職上疏上送事。啓。答曰,省疏具悉卿懇。卿其須勿固辭,宜速上來行公。以上朝報金霔校正。日記廳郞廳李運海書。
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體若何?昨夕入診時,有滯氣差減之敎,臣等不勝喜幸之至,前劑入湯丸藥仍用之意,旣陳於榻前,趁時連進,以責其效,此實區區之望。中宮殿症候,伏聞醫女來傳之言,昨日所進,水刺九合·白粥七合,夜間寢睡稍安云,參茶及粟米飮,依前煎入矣,敢此問安。答曰,知道,無事矣。
副應敎尹趾仁初度呈辭。入啓。踏啓字。
領議政徐文重上疏。大槪,情志危懍,無所容措,迸伏城外,恭俟嚴旨,伏乞早賜處分事。入啓。答曰,省疏具悉。卿勿待罪,安心入來行公。
江原監司書目,三陟府使沈檀,病勢甚重,受由上京,還任無期,不得已罷黜事。
院啓,請還收世龍妻謬仍舊爵之命。措辭見上臣等,以吳道一事,累日論啓,而只令問備,迄不允兪,臣等竊不勝訝惑慨歎之至。道一試場間放恣行私之狀,固已顯發於春初臺啓,而及今字號潛通事發之後,則情節益露,特其姓名不出於罪人之招而已,此則方有該府之按覈,今不必徑論其罪,而姑以其關係朝廷紀律,士夫廉恥之事而論之,夫將官試射,亦一國試,而早朝出令,日午赴場,泥醉馱舁,已駭萬目,而沈酗倒臥,不省何事,諸校馳射,多在於擧火之後,芻的莫分,僞矢交亂,軍門將士,莫不扼腕而駭憤,則前日東茂·重三輩之換石換矢,宜無足怪也。其傲悖麤厲,已不可言,而且儒臣之疏,直以其試院用情之事,論列備至,辭意峻截,則其所自處,惟當斂跡屛息,恭俟處分之不暇,而乃敢於諸臺未及自列之前,汲汲投疏,至以敎誘順億,獨殿下不知等語,架虛鑿空,眩惑天聽,此非但爲自已疑亂之計,欲竝與大壽之事,而隱然歸之於難明之科,其心所在,誠不可測,及至玉堂處置,公議可見,而又復肆然連拿,略無顧忌,如使今日朝廷少有紀綱,則安敢凌轢言者,放倒廉恥,乃〈至〉止於此耶?其慢蔑朝綱,敗傷風習之罪,決不可推考而止。請兵曹判書吳道一罷職不敍。答曰,不允。末端事,依啓。
府啓,請罪人羅弘佐嚴刑究問,從事官等,亦令一體刑推得情。措辭見上答曰,勿煩。
備忘記,凡朝臣呈辭,只遞本兼職任,而無只遞本職之別,判付則以竝遞捧傳旨,例也,今日副應敎尹趾仁呈辭,只踏啓字,而政院不爲啓稟,直捧本職遞差傳旨,殊甚不察,當該承旨推考。以上朝報
上在昌德宮。停常參·經筵。
下直,光州牧使沈㝡良,鎭安縣監柳星一。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?膈間開利,已至如常,而湯藥及丸藥,連爲進御乎?中宮殿症候,伏聞醫女來傳之言,昨日所進,水刺一升餘,白粥三合,夜間寢睡安穩云。參茶依前煎入矣,敢此問安。答曰,知道。無事,滯氣,日漸差勝矣。
兵曹參判洪萬朝三度呈辭。入啓。遞差。
政院啓曰,今日爲政事命下,而吏曹郞廳來言,判書參議在外,參判身病,不得開政云,參判洪受瀗,牌招,何如?傳曰,允。
忠淸都事書目,保寧縣監權宇亨,災傷差錯,罷黜事。
玉堂箚子。大槪,敢陳區區淺見,以備財察事。入啓。答曰,省疏具悉。戒誨殊切,予甚嘉尙,可不留心焉。
府啓,請罪人羅弘佐嚴刑究問,從事官等,亦令一體刑推得情。答曰,勿煩。
院啓,請還收世龍妻謬仍舊爵之命。措辭見上慈山郡守呂謙齊,到任以後,無一善狀,徵斂無藝,刑杖過濫,其所侵虐不法之狀,難以毛擧,而至於創立攔後軍官之名,汰定數百校生於其役,逐名勒捧六兩錢文,人不堪命,流散相繼,囚繫滿獄,怨聲載路,如此之人,不可置諸字牧之任,以貽生民之害,請慈山郡守呂謙齊罷職不敍。答曰,不允。
左議政李世白箚子。大槪,更竭危悃,冀蒙體諒事。入啓。答曰,省箚具悉卿懇。已諭於前席,屢悉於箚批,而卿之巽辭,愈往愈懇,此豈貴相知心之道哉,愕然且慙,無以爲諭。卿其須念時事之多艱,毋執撝謙,卽起視事,以副虛佇之望。仍傳曰,遣史官傳諭。
禮曹參判李墪上疏。大槪,臣之情勢,萬分危蹙,旣犯二次違犯之罪,自陷萬死難贖之科,席藁私次,恭俟刑章,附陳區區所懷,以備財幸事。入啓。答曰,省疏具悉。羅弘佐事,予意亦然,而吳道一事,徑先分疏,殊未穩當也,卿其勿辭察任。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。朝報
吏批啓曰,判書·參議俱在外,小臣獨政未安,何以爲之?敢稟。傳曰,仍爲之。
又啓曰,江界府使,今當以武臣差出,而擬望之人乏少,未準朔禁軍將,竝擬,何如?傳曰,允。
又啓曰,新除授靑陽縣監金幹,除授之後,累度呈狀,稱以病重,以調理察任題退矣,今又呈狀,以爲宿症轉輾危惡,萬無赴任之望,旣知實病如此,不可强令赴任,依近例罷黜,何如?傳曰,允。吏曹
有政。吏批,以金重謙爲幽谷察訪,李寅爀爲司䆃正,鄭載道爲禁府都事,南正重爲三陟府使,尹弘离爲軍資正,趙相愚爲大司成,吳重周爲江界府使,李宜顒爲正言,慶明會爲軍資判官,閔鎭厚爲兵曹參判,愼惟益爲保寧縣監。
上在昌德宮。停常參·經筵。
下直,淸州牧使魚史徽。
右尹李東郁三度呈辭。入啓。遞差。
中宮殿·世子宮·嬪宮,藥房問安。答曰,知道。
藥房啓曰,日寒頗緊,伏未審此時,聖體,若何?湯丸兩藥,連爲進御,而滯氣已至如常乎?中宮殿症候,伏聞醫女來傳之言,昨日所進,水刺九合·白粥六合,夜間寢睡,不如前夜之安穩,而別無煩熱之候云,參茶依前煎入矣,敢此問安。答曰,知道。自昨日,有咳嗽之候,止嗽之藥劑入,宜矣。
假注書李明浚病,代洪萬通。
謝恩,修撰宋徵殷。
刑曹啓目,李湸,加刑得情,辛聖敏·金慶復換封用奸,旣無現著之事,旣有停刑議處之敎,所當以其金麟至銀封,傳給鄭順億之罷狀,依事目邊遠充軍是白乎矣,金麟至時未輸情。聖敏段,姑爲嚴囚,以待其結末爲白乎旀。金慶復段,身爲擧子,場中軍,以其奴代立,依柳近例,徒一年定配。雲鶴段,以慶復奴子爲使喚軍,冒入場中,依城壕等例,徒三年定配,何如?啓依允。嚴刑得情。
兵曹參判閔鎭厚上疏。大槪,騎曹佐貳之命,遽及於釁累之身,驚惶隕越,措躬無所,敢陳危懇,乞蒙改正事。入啓。答曰,省疏具悉。卿其勿辭,安意察職。
修撰李晩成牌不進,依承傳罷職。
藥房再啓曰,伏承聖批,有自昨日有咳嗽之候,止嗽之藥,劑入宜矣之敎,伏不勝憂慮之至。與諸御醫商議,則以爲此時咳嗽,或因感冒而發,必須詳知症候,然後可以議定當劑云,卽爲入診,何如?敢此仰稟。答曰,別無感冒之候,勿爲入診,議藥宜矣。三啓曰,伏承聖批,以別無感冒之候,勿爲入診,議藥宜矣爲敎,而與諸御醫商議,則以爲前用淸肺湯,去五味子·柴胡·前胡·知母蜜水炒,各一錢加入,連進五貼,以爲淸熱止嗽之地宜當云,此藥劑入之意,敢啓。答曰,知道。
傳曰,明日拜表時,開門差早。
傳曰,崔聖任·丁時悌等,竝罷職放送事,分付。
掌令成虎臣啓曰,臣以羅弘佐刑推事論啓,而聖批旣靳兪,繼伏見判義禁金構,同義禁李墪疏本,力陳弘佐不爲請刑之爲得體,臣竊以爲不然。凡治獄之規,雖係薄過微眚,若不承款,則請刑者,例也。今弘佐,身受覆囚之命,擅減置對之辭,恣意掩護,甘心欺負,而及其校隷吐實之後,猶且抵賴,情狀切痛,則爲有司者,惟當遵例請刑,而今乃遲待柳重起之來,更不推治,夫弘佐·重起,雖同任捕將,而觀其校隷之所供,則文科不如武科之說,弘佐所言,而重起,隨參而已,然則弘佐之於此獄,所坐者緊於重起,果有待重起而可以憑驗者乎?且鞫囚之道,隨其端緖,例卽究覈,未聞以遠人之未及到,諸囚之或未決,而竝與已得端緖者,而遷延不問矣。且校隷多人,皆已承款於秋曹,又不變辭於金吾,初不請刑之出身,亦又吐實,則所餘二人之在秋曹,雖以未聞爲對,此果爲輕重於此獄耶?前日之啓,則請待重起之來,今日之疏,又言其屬之未盡承款,委折漸多,究覈無期,未知如此而後,方合於詳愼審克之道耶?至於宰列大將,奬拔委任等語,尤是失言,蓋輿論之痛惋於弘佐者,以其受恩至此,而負國如彼也。且金吾請刑之例,曾未有以囚人之官秩爲拘,何獨於弘佐,而曲加容貸耶?夫刑不上大夫者,在上者之所可命,若乃有司,三尺之外,豈敢容喙乎?況弘佐則雖諉以官高,而諸從事,又何故而難於刑訊哉?且直以此罪之云者,殆不成說。夫不錄罪人之供於文案者,有非尋常罪犯,而不盡究覈,取其承款,遽爾勘罪,此果淑問之道歟?苟令此言,發於臺官,則未知金吾之臣,其所以非斥,又當如何哉?雖然,金吾之不爲請刑,果是得體,則臣之所論,不免爲不愼不審之歸,而傷祖宗仁·孝之政矣,不可仍冒臺席,而適有寒疾,今始來避,愧悚尤切,請命遞斥臣職。答曰,勿辭,退待物論。
領議政徐文重上疏。大槪,情勢窮蹙,萬無仍帶職名之理,伏乞亟命鐫削臣本兼諸職事。入啓。答曰,省疏具悉卿懇。一時之敎,非有深意,卿胡不諒,連章引咎至此乎?心切愕然也,卿共須體予意,安心勿辭,從速入來行公,以副至望。仍傳曰,遣史官傳諭。
右參贊李彦綱上疏。大槪,臣之罪戾,萬戮猶輕,席藁金吾,恭俟鈇鉞,勿待罪之敎,遽下於千萬意慮之外,臣誠惶蹙跼蹐,益不知置身之所也。顧臣罪犯旣重,終難幸免,職位甚深,不可久曠,玆敢冒萬死,瀝血仰籲,伏乞遞削臣職,仍勘臣罪,以重王法事。入啓。答曰,省疏具悉。已諭於都提調之疏批矣。安心勿辭,從速行公。
政院啓曰,近日藥房都提調徐文重,提調李彦綱,連日待命之餘,陳疏乞遞,副提調嚴緝,獨爲入直,當此逐日問安之時,提調不得備員,揆以事體,極爲未安,今則提調李彦綱疏批已下,卽爲牌招察任,何如?傳曰,允。
大司諫尹世紀啓曰,臣伏見禮曹參判李墪之疏,張皇闔闢,指意非常,臣竊不勝駭然。本院所論,蓋據王獄事體,擧國公誦之論,而墪乃專爲吳道一,反復遊辭,用意設語,一向其回互巧飾也。夫試官兩員之說,旣發於碩夏之招,而順億終隱其一,諉之於收券官者,雖三尺童子,知其僞詐,則嚴刑究問之請,在所不已,而墪輩之必欲勿爲明覈,唯恐畢露者,何也?所謂考掠死囚,必使指告等語,尤不成說。夫罪人之平問不服者,刑推覈問,治獄常例,而今乃以引出驅入爲言,然則罪人奸忍牢諱者,終不可刑訊乎?此與羅弘佐之招,以捕廳所屬之承款,謂之誣服者,同一心術也。至於道一就理時事,右道一者,輒以故相臣閔鎭長之疏,爲其救脫之柄,而道一試院之擧措,諸試官之所目覩,伊後相臣之疏,亦不過直陳自書等第實狀而已,世基入格,雖出於閔鎭長之書等,而試文之贊,專用於道一之力主,則固不可以此爲假托分疏之端,而況從古以來,以科場用情得罪者,果皆手書等第之人耶?亦見其苟且湊合之甚矣。金戩書中所謂延及之處,渠雖歸之於大壽,而大壽旣以用情發覺,方在囚推中,則其所延及之慮,觀其語脈主意,決非大壽之謂,別有其人,判然可見,而試官旣非一人,臺啓亦無指名,未知罪人特擧何人而承款,則臺閣請覈,只欲覈出其所隱之人而已。何嘗以戩之延及之慮,勒謂關涉於道一,而今乃直擧道一之名,輕先疑難於重獄未覈實之前耶?自有此獄以來,此輩之必欲疑亂掩匿,靡不用極,而聖明洞燭,計無所施,則及今奸狀畢露之後,猶且抵死力戰,甘心欺天,眞所謂背公死黨之類,人心之陷溺,良可哀痛矣。噫,治獄之道,必當鑑空衡平,無些私意係着而後,黑白自別,眞僞莫遁,而前者道一,先自以敎誘順億之說,眩惑天聽。今者墪疏,繼又以引出死囚之語,疑亂獄情者,何其一脈流通而放恣無嚴,至於此極耶?此臣之慨然者也。雖然,旣被其斥,亦安得晏然乎?請命遞斥臣職。答曰,勿辭,退待物論。
司諫兪命雄啓曰,臣頃當承牌入侍之日,與長僚行相會禮,長僚,以鄭順億·金戩鞫問事,及前兵曹判書吳道一罷職不敍事發論,臣以姑且消詳之意,有所酬酢,而及至榻前,奏事之際,臣因上敎,替達其啓矣。卽伏見同義禁李墪疏本,則順億等鞫問之啓,大以爲非,其指意之所在,言議之是非,姑置勿論,當初長僚之啓,旣得臺體,臣不能崖異,有所參涉,則何可獨爲晏然仍冒乎?請命遞斥臣職。答曰,勿辭,退待物論。朝報
政院啓曰,啓覆文書,自該曹報議政府,詳覈後,修正文書,送于本院,則自本院,擇日啓稟,例也。今年則政府西壁有故,未得詳覈,吉日推擇,至今遲延,揆以事體,實涉未安,而文書旣已修正,雖未詳覈,令日官,爲先推擇吉日,何如?傳曰,允。戶曹
上在昌德宮。停常參·經筵。
冬至使李光夏,副使李壄,書狀官姜履相出去。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?昨劑入湯藥,其已進御,而咳嗽之候,有差減之效乎?中宮殿症候,伏聞醫女來傳之言,昨日所進,水刺一升三合·白粥五合,夜間寢睡,頗得安穩云。蔘茶依前煎入矣,敢此問安。答曰,知道。咳嗽一樣矣。
政院啓曰,藥房提調李彦綱,昨日違牌,推考傳旨,旣已捧入,而莫重議藥之地,提調連日不得備員,殊甚未安,提調李彦綱,更爲牌招察任,何如?傳曰,允。又啓曰,啓覆文書,今已修正,雖未及詳覆,吉日,令日官推擇事,命下矣。卽令日官推擇,則初覆今月二十一日,再覆同月二十四日,三覆二十九日爲吉云,以此日,分付該曹,何如?傳曰,允。又啓曰,今日拜表,兩司當爲進參,而兩司之官,或在外,或引避退待,或呈告,或未肅拜,無推移進參之員,持平黃一夏,正言李宜顯,竝卽牌招察任,何如?傳曰,允。
傳曰,醫官崔聖任·丁時悌,依前付軍職,依例入直。
都承旨嚴緝上疏。大槪,臣嚴旨之下,冒居直次,幾迫一旬,已不勝惶愧,而素患痰火之症,挾感重發,症勢漸至危苦,姑勿論罪戾之深重,情跡之臲卼,惟此病狀,決無供劇之望,伏乞聖慈,亟許遞免臣職名,俾得及時調治,以尋生路,仍令攸司,勘臣罪名,以安私分事。入啓。答曰,省疏具悉。卿其勿辭,從速察職。
正言李宜顯上疏。大槪,父病危苦,實無晷刻違捨之勢,且有情地之難安者,嚴召之下,趨詣闕外,猥申至懇,乞蒙亟賜鐫遞,俾得安守微分,專意護親事。入啓。答曰,省疏具悉。爾其勿辭,救護父病。
政院啓曰,今日拜表時,兩司當爲進參,故朝已請牌矣。正言李宜顯,來至闕外,以親病陳疏,不得不捧入,而自前如此之時,雖無諫官,若有憲臣一員,則曾有行禮之例,今亦依此爲之之意,敢啓。傳曰,依爲之。
右參贊李彦綱上疏。大槪,兩日之內,召牌再降,分義所在,不可每每坐違,不得不趨詣闕外,而顧臣情勢危蹙,病狀困篤,咫尺天陛,終難冒進,本罪之外,又犯違慢之科,乞削臣本兼諸任,仍勘臣罪犯,以警俱僚,以安私分事。入啓。答曰,省疏具悉卿懇。卿勿過辭,安心行公。
兵曹口傳政事,副司直崔聖任·丁時悌。
持平黃一夏啓曰,罪人羅弘佐,受國厚恩,位躋卿班,揆以分義,雖陷重辟,固當無隱而勿欺,今此考官獄事,正犯與證援諸囚,擧皆吐實承款,則弘佐情節,畢露難掩,而一向牢諱於嚴問之下,此實欺天之罪也。固不可以身居宰列,而有所容貸,請刑之啓,所以發也。伏見判義禁金構疏本,則以請刑,謂之不可輕易,而姑待應問人納供而處置云者,雖出於次第擧行之意,而校隷之承款,幾至十餘之多,則只以二人之未服,以爲遷就之地者,其於審愼之道,已涉太過,而又伏見同義禁李墪之疏,則以爲果使弘佐,刪去罪人之供,而不錄於文案,則直以此罪之,可也。此則大有不然者,今日之所究覈者,只在於此,而刪去不錄之狀,終不直招之前,遽爾論罪,果合於獄體耶?臺臣所論,則必欲取其承款後勘罪,而李墪之疏,則不欲訊問,置之於疑信,而直爲論斷,此果爲成說乎?雖祖宗朝仁厚之政,不待承款,輕先議律,萬無是理,平問不服,則請刑之論,勢所不已,莫重王獄案覈之體,亦豈以官秩之高下,有所容護於其間哉?臺閣所執,大抵如此,而當初右僚之與臣相議也。臣意則姑徐消詳,未爲不可,右僚之先發,旣得臺體,臣亦隨參連啓,而亦不可累啓煩請,故從當停止之意,酬酢酌於搢紳之間,且與同僚,簡問往復之際,猝被金吾之疏斥,同僚以此先避,臣何敢獨爲晏然於職次乎?請命遞斥臣職。答曰,勿辭,退待物論。朝報
司饔院啓曰,生鮮廛人等,呈訴于本院曰,當此深冬,風又不順,漁艇不能下海,故廛人老少,分往諸島,而終未免空還,若不及時變通,誠無繼封之勢,雜魚及活鷄,一半代封事,斯速入啓定奪云。近觀事勢,則誠如所訴,而莫重日下供上,不可以渠等之所訴,輕許代封,故累度論退矣。今又齊訴如此,且有前規,而自下不敢擅便,惶恐敢稟。傳曰,一半代封。司饔院
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?湯藥連爲進御,而咳嗽之候,其有差減之效乎?中宮殿症候,伏聞醫女來傳之言,昨日所進,水刺一升四合·白粥五合,夜間寢睡,雖不如前夜之安穩,別無煩熱之候云,蔘茶依前煎入矣。敢此問安。答曰,知道。咳嗽差減矣。
忠淸監司書目,臣重被儒臣之論劾,且有難強之疾病,不得不冒死呼籲於天地父母之前,亟賜罷免,以安私分事上疏上送事。啓。答曰,省疏具悉。卿其勿辭,從速察職。又書目,懷德呈,以大司憲宋奎濂病重,上去不得事。啓。傳曰,卿辭至此,本職勉副事,回諭。
政院啓曰,藥房提調李彦綱兩度進疏,皆已承批,而尙不行公,此雖出於惶恐不安之意,而其在事體,殊甚未安,莫重議藥之地,不可一向久曠,李彦綱牌招察任,何如?傳曰,允。
兵曹判書金構上疏。大槪,本是重任,決非如臣迂孱陋劣所能承當,聞命惶懼,罔知攸處,敢冒萬死,疾聲呼籲,冀蒙亟賜遞改,以重名器,以安私分事。入啓。答曰,省疏具悉卿懇。卿其安心勿辭,從速行公。
領議政徐文重上疏。大槪,溫批之下,終不敢趨命,伏乞內醫提調之任,爲先遞免,以重事體事。入啓。答曰,省疏具悉卿懇。已諭至意,更何多誥?卿其宜遵前旨,安心勿辭,速出行公。仍傳曰,遣史官傳諭。
謝恩,右副承旨李周徵。
戶曹參判李寅燁上疏。大槪,頃於遇災延訪之日,妄陳用捨之痼弊,而重被臺臣之疏斥,決不可抗顔於朝行,懇乞亟賜鐫免本兼諸任,以謝人言,以安愚分事。入啓。答曰,省疏具悉。卿其勿辭,從速察職。
吏曹啓曰,臺諫有闕,政事,取稟。傳曰,明日爲之。
玉堂箚子。大槪,請掌令成虎臣,大司諫尹世紀,持平黃一夏出仕,司諫兪命雄遞差事。入啓。答曰,依啓。以上朝報
上在昌德宮。停常參·經筵。
禮曹正郞吳羽進,故判書吳斗寅祠宇賜額致祭事,陽城地出去。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?湯藥連爲進御,而咳嗽益有差減之效乎?中宮殿症候,伏聞醫女來傳之言,昨日所進,水刺九合·白粥四合,初昏微有虛煩之候,金銀花茶,調進牛黃二分,寢睡頗得安穩云,蔘茶依前煎入矣,敢此問安。答曰,知道。咳嗽差勝矣。
左議政李世白箚子。大槪,悉陳病狀,冀垂哀憐事。入啓。答曰,省箚具悉卿懇。備悉至意,更何多誥?予志已定,卿毋困我,卽起視事,勉副至望。仍傳曰,遣史官傳諭。
右承旨洪受疇上疏。大槪,疾病漸痼,斷無供劇之勢,不得不再次呼籲,乞蒙恩遞事。入啓。踏啓字
禁府都事申轂,前南兵使柳重起拿來復,入來。
謝恩,右承旨崔錫恒。
京畿監司書目,驪州呈,以禮曹判書李畬病重,上去不得事。啓。傳曰,須勿固辭,從速上來行公事,回諭。朝報
備邊司啓曰,平安道監營庫銀貨偸竊罪人稟處事狀啓上來之際,申命益稱名人與罪人及陪持軍牢同謀狀啓中要緊處,刀擦改書之後,自知其罪,先自逃躱,其爲情狀,極爲可痛,而多般跟捕,久未捉得矣。折衝金應運,出身元世弼,來告於本司,以爲命益,變其姓名,逃接於鐵山地云。雖未知眞的與否,而試爲成給關文於世弼,使之捕捉矣。昨日始爲捉來,果是命益云。前後罪狀,俱非尋常,令該曹,各別嚴囚,從速究覈,依律處斷,何如?答曰,允。備局
吏批啓曰,判書·參議俱在外,小臣獨政未安,何以爲之?敢稟。傳曰,仍爲之。吏曹
有政。吏批,以朴師東爲兵曹佐郞,尹夏殷爲靑陽縣監,金鎭圭爲工曹參議,趙相愚爲大司憲,洪萬朝爲氷庫提調,金構爲軍器提調,李震壽爲司諫,尹趾仁爲校理,崔錫恒爲右承旨,李彦紀爲左副承旨,宋昌爲右尹。
上在昌德宮。停常參·經筵。
夜二更,月暈,有霧氣。
下直,陽川縣監吳斗龍。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?昨伏承問安之批,有咳嗽差勝之敎,而前劑入淸肺湯五貼,當盡於今日,必須詳知卽今症候後,連進與否,可以議定。臣等,與諸御醫,入診宜當。中宮殿症候,伏聞醫女來傳之言,昨日所進,水刺·白粥各六合,夜間,有虛煩之候,寢睡轉輾不安云,蔘茶依前煎入矣。敢此問安,竝爲仰稟。答曰,知道。湯藥五貼,加劑以入,勿爲入診。
同義禁李光迪三度呈辭。入啓。踏啓字
兵曹判書金構上疏。大槪,冒陳危懇,未蒙諒察,益復惶隕,罔知攸措,敢將難堪之實狀,難安之情勢,復此號籲,伏乞亟許矜憐,以重國事,以安微分事。入啓。答曰,省疏具悉卿懇。卿勿過辭,從速行公。
領議政徐文重上疏。大槪,情勢之外,賤疾沈痼,餘無自力支保之望,乞蒙遞解臣兼帶內局之任,以尋生路事。入啓。答曰,省疏具悉卿懇。屢悉予意,復何多誥?卿毋困我,速出行公,以副至望。仍傳曰,遣史官傳諭。
工曹參判金載顯辭職上疏。入啓。答曰,省疏具悉。卿其勿辭,從速行公。
左承旨李彦紀上疏。大槪,臣於數日前,猝患轉筋癨亂,醫治失宜,仍成關格,症情危惡,輒至昏窒,氣息奄奄,方在人鬼關頭。不意玆際,乃有銀臺新命,以此朝夕待盡之喘,斷無自力供劇之望,乞蒙恩遞,及時調治,以尋一分生路事。入啓。答曰,省疏具悉。爾其勿辭,調理察職。
政院啓曰,兵曹判書金構,除拜累日,尙未出肅,不但本兵事務積滯之可慮,金吾堂上之不齊,久未開坐,尤涉未安,今日再疏,旣已批下,卽爲牌招察任,何如?傳曰,允。
京畿監司書目,高陽兼任交河呈,以冬至正使判尹李光夏,副使刑曹參議李壄辭職上疏上送事。啓。答曰,省疏具悉。疏辭,令該曹稟處。以上朝報
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?咳嗽之候,益有差勝之效乎?中宮殿症候,伏聞醫女來傳之言,昨日所進,水刺一升·白粥六合,夜間寢睡,雖未安穩,稍勝於前夜云,蔘茶依前煎入矣,敢此問安。答曰,知道。咳嗽日漸差勝矣。
備邊司啓曰,本兵重地,曠任已久,判書金構,除拜今旣累日,再疏亦已承批,而昨日違牌,尙不出仕,事務之積滯,誠爲可慮,更爲牌招,使之察任,何如?傳曰,允。
都承旨嚴緝三度呈辭。入啓。遞差。
戶曹判書金鎭龜上疏。大槪,新授度支之任,決非如臣鈍劣矇暗所可充冒,懇乞亟賜遞免,以幸國事,以安私分事。入啓。答曰,省疏具悉卿懇。卿其安心勿辭,從速行公。
謝恩,兵曹判書金構。
假注書金始煥改,代權斗紀。
戶曹參判李寅燁上疏。大槪,情勢之外,疾病且苦,決無復起從仕之望,懇乞亟賜遞改臣本兼諸任,以幸公私,兼付所懷,以備裁察事。入啓。答曰,省疏具悉。疏辭,正合予意,宜令廟堂稟處,卿其勿辭,從速察職。
校理尹趾仁上疏。大槪,嚴召之下,分義是懼,不得不趨詣於闕門之外,顧臣情勢,萬無入謝恩命之望,玆敢瀝血,哀籲於仁覆之天,伏乞聖慈,亟命遞改臣職名,使微分粗安事。入啓。答曰,省疏具悉。爾其勿辭察職。
吏曹啓曰,承旨有闕,政事,取稟。傳曰,明日爲之。以上朝報
上在昌德宮。停常參·經筵。
一二更,月暈,有霧氣。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?昨伏承問安之批,有咳嗽日漸差勝之敎,臣等,不勝伏幸之至。前劑入三補枳朮丸,連爲進御,而水刺後膈間氣滯之候,已得快祛否乎?中宮殿症候,伏聞醫女來傳之言,昨日所進,水刺八合·白粥九合,夜間有虛煩之候,寢睡轉輾不安,脚部環跳穴近處,浮疼之候,近又添苦,痛勢累日不止云。臣等,與諸御醫商議,則以爲前進十六味流氣飮二貼之後,因苦口停止,而此是雙補氣血,行氣止痛之劑,五六貼,更爲進用宜當,此藥依前加劑以入矣。敢此問安。答曰,知道。滯氣差愈矣。
大司憲趙相愚辭職上疏。入啓。答曰,省疏具悉。卿其勿辭,從速察職。
工曹參議金鎭圭辭職上疏。入啓。答曰,省疏具悉。爾其勿辭,從速察職。
吏曹啓目,粘連觀此冬至正使李光夏上疏,則所叨本兼諸任,俱是緊務,尤不容久曠,亟命遞改亦爲白有臥乎所。所兼惠局提調,則非該曹所敢擅便,而諸司提調,則自前奉使出疆之臣,別無遞改之事是白乎旀,所帶京兆之任,詞訟重地,不宜仍帶,似當依疏辭許遞是白乎矣。重臣進退,臣曹不敢擅便,上裁,何如?啓依回啓施行。
吏曹參判洪受瀗上疏。大槪,卽伏見校理尹趾仁疏本,則其臚列臣詢私之罪,更無餘地,臣誠驚怖危懍,不省容措,玆不敢復入政席,陳稟徑退,伏乞亟削臣職名,仍勘臣罪,以謝人言事。入啓。答曰,省疏具悉。卿其勿辭,從速察職。
黃海都事書目,長淵府使黃鎬,災傷差錯,罷黜事。
領議政徐文重上疏。大槪,悉暴病狀,冀蒙矜許事。入啓。答曰,省疏具悉卿懇。卿辭雖懇,決難允許,須體至意,安心勿辭,速出行公。仍傳曰,遣史官傳諭。
政院啓曰,近日憲府,無行公之員,連日監察茶時,事甚未安,除在外人及陳疏入啓人外,呈告人員,竝卽牌招,察任,何如?傳曰,允。
禮曹佐郞朴師東,在外儒臣處,啓聖廟創建與否更議後,入來。
政院啓曰,今日爲政事命下,而吏曹參判洪受瀗,來到闕外,聞儒臣疏中,提及前事之言,陳疏退去,今則疏批已下,卽爲牌招,以爲開政之地,何如?傳曰,允。
謝恩,兵曹佐郞朴師東。朝報
吏批啓曰,判書·參議俱在外,小臣獨政未安,何以爲之?敢稟。傳曰,仍爲之。吏曹
禮曹啓曰,啓聖廟創建當否,因傳敎,發遣郞廳,更爲問議于兩儒臣處,則左參贊尹拯以爲,臣虛冒職名,已至累月,昨奉聖批,未蒙鐫削,病蟄之中,方深戰灼,不意又以啓聖廟事,特有更往問議之敎,聞命震掉,不勝惶感之至。臣之庸陋賤末,加以衰朽昏昧,終未堪當儒臣之名,故從前累有收議之命,而一不敢越分仰對,其在朝家綜核之政,合置汰去之科,而因循繆例,尙今不已,臣誠惶恐,不知所在,況此事,皇朝之所已行也。先儒之所嘗論也。縱有區區所疑於私心者,亦何敢率爾論斷,以重犯不韙之罪乎?禮官再臨,守株如初,一則賤分不敢,一則迷見不逮,反復思惟,又不知所以爲對,每違朝命,虛辱王人,種種罪戾莫之勝誅,惶恐恧蹙,伏地俟罪而已。吏曹參議權尙夏以爲,疎賤之臣,知識迷昧,疾病沈篤,且於朝家典禮,每每參涉,亦極僭越,故頃於詢問之下,不敢仰對矣。不意王人再臨,以申前問,臣不勝惶恐之至,記昔太學多士,以啓聖廟事,陳章上請也,臣以當初齋任,實有所與聞矣。蓋此事,旣據皇朝令典,且有先王成命,當時耆舊長德,皆無異言,而至於臣師先正臣宋時烈·宋浚吉,則或以〈爲〉名正理得,事體完備,或以爲增金儒學不可不加意,臣習聞其緖餘,故常謂早晩擧行,而行之未爲害理矣。到今朝論非之,臣何敢更有所可否於其間哉云矣。儒臣之意如此,上裁,何如?傳曰,左參贊處,更往問議。禮曹
有政。吏批,以朴璿爲禮曹佐郞,金楺爲司宰主簿,兪集一爲禮曹參議,李玄錫爲刑曹判書,金鎭龜爲知義禁,洪受疇爲刑曹參議,以洪萬朝爲承旨。
兵批,以金時亮爲司禦,金正會爲武兼,尹澤爲五衛將,李喜泰爲滿浦僉使,李昌肇爲內禁將,洪灝爲司禦,晉平君澤爲都摠管,李光迪爲副摠管,李基夏爲同知,李弘述爲副摠管。
上在昌德宮。停常參·經筵。
下直,昌原府使朴宗發。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?追劑入淸肺湯五貼,連日進御,而咳嗽之候,益有差勝之效乎?中宮殿症候,伏聞醫女來傳之言,昨日所進水刺·白粥,通計五合,駝駱粥七合,夜間有煩熱之候,金銀花茶,調進牛黃二分,且有嘔氣三次,吐出痰涎,四更後,進粟米飮四合,仍得鎭定,而寢睡達夜不安,脚部浮動之候,一樣無減,腫口上邊,亦有浮氣,膿汁,比前多出,色甚白濁,臣等,伏不勝憂悶之至。與諸御醫商議,則以爲此是從前屢發之症候,行氣止痛之劑,不容停止,昨日劑入湯藥,雖以苦口,不得進御,不可不勉强進服,今日亦宜煎入,而加味蠟礬丸,最有排膿托裏護膜生肥之功,亦爲兼陳脚部痛處,間施蔥熨之方,以爲消散之地,宜當云。加味蠟礬丸,今方劑入,蔘茶·粟米飮,亦爲依前煎入矣,敢此問安。答曰,知道。咳嗽,漸益差勝矣。
左議政李世白箚子。大槪,冒申危迫之懇,伏乞亟許鐫免事。入啓。答曰,省箚具悉卿懇。辭竭意窮,復何多誥,儒臣侵斥,不足介懷,卿其安心勿辭,卽起視事,毋孤至望。仍傳曰,遣史官傳諭。
政院啓曰,近日禁府,因堂上有故,久未開坐,凍獄滯囚之弊,誠爲可慮,同義禁金載顯,新除授知義禁金鎭龜,竝卽牌招察任,何如?傳曰,允。
戶曹判書金鎭龜上疏。大槪,臣方更申前懇,仍暴私情,冀蒙恩遞,未獲登徹,卽以金吾兼帶,召牌降臨,臣於玆任,前旣引嫌得遞。且今捕廳事,有不可參涉按治之嫌,玆詣闕外,不敢祗謝恩命,陳疏徑退,遞改臣本職及金吾之任,仍治臣違慢之罪,以肅朝綱,亦願治臣攻斥儒臣之失,以謝公議事。入啓。答曰,省疏具悉卿懇。卿勿過辭,安心行公。
兵曹參議安垕上疏。大槪,臣適値聖上遇災警省之日,敢陳區區所蘊,冀蒙財擇事。入啓。答曰,省疏具悉。憂愛陳戒,言甚切至,深用嘉尙,可不留心焉,可以議處事,令該曹稟處。朝報
司饔院官員,以都提調意啓曰,廣州燔造所立役匠人等,本以烏合之類,自二月至十月,長立應役,晝夜不離,本無田土,且無作農之暇,只以外方匠人處所收番布及若干私燔,每爲買賣資生矣。自乙亥至上年,大飢大疫之餘,外方匠布,太半未收,不能准給,匠手等,飢死逃散之餘,餘存些少,進上磁器,僅以充數,實無私燔之可以賣食者。且自今新得招集匠手等,非但數少,亦且手生,前頭燔役,十分可慮。又以積年還上徵捧事,自本官,日日嚴督,累年受食人中,流亡者居多,若干餘存之人,亦無一時備納之勢,若無別樣變通之擧,則魚駭鳥散,必有朝夕渙散之弊,殊極可慮。以此燔所居人等,十百爲群,逐日呼訴於本院,故抄出各軍還上未收,則今年新分給,渠等竭力,幾盡備納,更無可論。自乙亥至己卯,五年未收,至於一千四百九十餘石,今雖一向嚴督,察其形勢,終必不得備納。還上收捧,旣有朝家定式,誠難續續煩請,而今此燔所匠人等,則與外方農民有異,乃是終年以官事立役之人,不得安保,相率逃散之後,則不但殘民之可愍,公家狼狽之患,亦甚可慮。今年新分給畢納外,己卯以上舊還上,今姑停止,以爲待明年漸次收捧之地,似合事宜,請令廟堂,急速稟旨分付於守禦廳及廣州府,何如?答曰,允。備局
上在昌德宮。停常參·經筵。
禮曹佐郞申伯周,左參贊尹拯處,啓聖廟創建當否更議事,尼山地出去。
禮曹佐郞尹樟,健元陵·穆陵北墻外樹木斫伐事,出去。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何,咳嗽之候,已盡差減乎?中宮殿症候,伏聞醫女來傳之言,昨日所進水刺·白粥,通計五合許,米飮·駱粥,間有所進,湯藥强進一半,脚部痛候,一向作苦。腫口上邊浮氣,亦無消散之勢,夜間寢睡,虛煩不安云,湯丸兩劑,仍爲連進宜當,蔘茶·粟米飮,依前煎入矣,敢此問安。答曰,知道。咳嗽,猶未快愈矣。
領議政徐文重上疏。大槪,更申危懇,乞蒙恩遞事。入啓。答曰,省疏具悉卿懇。已竭予意,更何多誥?須勿固讓,速出行公,以副至望。仍傳曰,遣史官傳諭。
刑曹判書李玄錫上疏。大槪,疾病沈痼,終歲危頓,日寒以後,諸症轉加,手脚之委痺,神氣之昏短,一倍冞甚,左顚右仆,先忘後失,閉戶縮伏,轉輾床褥,萬無復起爲人之望,虛帶知樞,六朔于玆,而尙未祗謝,日夜兢惶。千萬意外,忽叨秋曹新命,感淚交睫,措躬無地,雖欲忍死作氣,趨謝隆命,而半身不遂,將起旋頹,末由進詣闕下,明日冬至賀班,亦無以就列,玆敢冒死呼籲,乞蒙遞削職名之恩,俾得瞑目就盡事。入啓。答曰,省疏具悉卿懇。卿其安心勿辭,調理行公。
判府事尹趾善箚子。大槪,臣遘疾三年,僅保一縷,而所帶扈衛大將·御營都提調之任,俱非等閑冗散之比,固不可一日虛帶,不避煩瀆,復此哀鳴,伏乞聖慈,將臣兼帶,亟許遞免,俾得安意就盡事。入啓。答曰,省疏具悉卿懇。卿之宿患,予所詳知,宜體至意,安心勿辭,從容善攝。仍傳曰,遣史官傳諭。
右尹宋昌辭職上疏。入啓。答曰,省疏具悉。卿其勿辭察職。
備邊司啓曰,戶曹判書金鎭龜,除授之後,久未肅謝,再疏承批,而昨又承牌詣闕,陳疏退去,不但度支重任不可久曠,事務之積滯,亦甚可慮,卽爲牌招察任,何如?傳曰,允。
左副承旨李彦紀牌不進,依承傳罷職傳旨。傳曰,推考傳旨捧入。朝報
纂修廳啓曰,本廳郞廳愼惟益,頃日政,已拜保寧縣監矣。輿覽編摩,非如他司職務,惟益,爲人精勤,累朔察任,着實修正,而適授外任,殊無專任責成之意,而今姑改差,付軍職,使之仍察本廳,何如?傳曰,允。吏曹
上在昌德宮。停常參·經筵。
下直,昌寧縣監蔡星夏。
大殿·中宮殿·世子宮,政院·玉堂·二品以上·六曹·冬至問安。答曰,知道。嬪宮,政院·玉堂問安。答曰,知道。中宮殿·世子宮·嬪宮,藥房問安。答曰,知道。
藥房啓曰,節屆陽至,伏未審此時,聖體,若何?昨伏承問安之批,以咳嗽猶未快愈爲敎,臣等,伏不勝憂慮,與諸御醫商議,則以爲追劑入淸肺湯五貼,當盡於今日,必須詳知卽今症候,然後繼進與否,可以議定。且膈間氣滯之候,雖有差愈之敎,治本之劑,不可不更加商確,臣等,與諸御醫入診宜當。中宮殿症候,伏聞醫女來傳之言,昨日所進水刺·白粥,俱爲四合,夜間有虛煩之候,金銀花茶,調進牛黃二分,寢睡輾轉不安,脚部痛候及腫口上邊浮氣,一樣無減,白濁膿汁,多出不止,臣等,伏不勝憂慮之至,與諸御醫商議,則湯藥連日煎入,不得進御苦口之劑,今姑停止,生脈散,加黃芪·蜜水炒·金銀花各一戔,竹葉三分,代茶進服,以爲淸熱補虛之地,宜當云,此藥,今方劑煎以入,蔘茶·粟米飮,亦爲煎入矣。敢此問安,竝爲仰稟。答曰,知道。
左議政李世白十箚。大槪,敢申釋負之懇,仍請闕禮之罪事。入啓。答曰,省箚具悉卿懇。有疾未參,別無所傷,卿其宜遵前旨,安心勿辭,亦勿待罪,俟間視事,以濟時艱。仍傳曰,遣史官傳諭。
副摠管李光迪上疏。大槪,敢陳癃病耄昏之狀,乞遞摠管之任,仍附至日休復之義,冀裨遇災消弭之策事。入啓。答曰,省疏具悉。誡誨須切,可不體念焉?卿其勿辭,從速察任。
禮曹正郞吳羽進,故判書吳斗寅祠宇賜額致祭後,入來。
禁府啓目,前兵使柳重起元情云云,承服不冬,刑推得情,何如?啓姑停刑推,議處。又啓目,孟萬澤元情云云,觀此更推辭緣,則上年七月,監試官參望之人,會於兵曹,前持平李彦經,泛論換軍防奸之道,落點後,諸試官,坐於禁川橋,以吏卒換易事相議。矣身以爲,夜已四更,若到試院,待他所軍卒之來到,而始爲換送,則事甚窘束,莫如兩所試官到院後,卽爲移送,使之相替於中間云,則皆以爲可是白去乙,今此緘答,臺臣,直以首發二字,歸之於矣身,未知所由,使矣身,欲循私囑,則落點後,方可發言,天點未下之前,何能逆料,而預爲布置於相避人去就未定前乎?若使換軍之事,預爲停當,而矣身,終未受點,其所以爲之者,適所以誤之也。所謂任道觀,與李世禎,有嫌怨之人,世禎場中用奸之說,傳播道路,故道觀,欲售中傷之計,做出書札,傳播於人,特表舅主二字,以爲矣身世禎往復之證,而只欲疑亂聽聞,故其所傳說,各自不同。及今肆然呈納,而其曰八月分,拾得於路邊掃塵中云者,設令其間,果有陰祕之事,所當十分愼密,豈可棄撤於街路塵土之中乎?設有路邊遺落之書,人馬蹂躪,浥露黏汚,豈至閱月之後,得保形體是白乎旀,許多行人,何獨巧爲仇人之所拾得乎?書札末端不書名字者,蓋出嫌煩之意,則此書,何獨於內面上,特書某姓某官是白乎旀,至親間尋常小札,不必書官名姓字是白去等,況此陰祕之書,必書姓官乎?汲水軍段,闕內相議時,初不擧論。羅將段,元無入場之事。金永貴段,一二所中,元不入場是如爲白去乎,査問則可知是白乎旀,矣身筆蹟,見於親舊間,及本府完議者憑驗,則可知其眞僞是白乎旀。道觀,且聞其時有換易吏卒之事,而不知何樣吏卒,故盡書名色,而又意羅卒之不在其中,竝爲混書。金貴永則直書姓名,欲實其事,其爲情狀,誠極奸巧是如爲白有置,可以憑問於道觀者,則更爲推問爲白乎旀,汲水軍果爲相換,羅卒及金貴永果爲入場與否,令該曹,竝爲査問移牒爲白乎旀,孟萬澤書札,覓納相考後,稟處,何如?啓依允。又啓目,前萬戶金麗健元情云云,泛稱遲晩,刑推得情,何如?啓除刑推,議處。又啓目,李時冕元情云云,罪人之結末馳啓,皆在於交代兵使柳星樞之時,旣無請賞之語,又無蒙賞之日,時冕之招,又如此,虛錄眼同,欲免地方官之罪云,李宇恒似無可罪,上裁李時冕段,更無可問之事,放送,何如?啓依允。分揀放送。又啓目,崔始益等更招云云,閔重三·崔始益·嚴漢耉,竝只刑推得情,何如?啓依允。又啓目,曺夏卿更推云云,觀此更推,則大同米許賣時,只見丁先之呈訴,而泛然懸錄,納招時,以此現告,而今始聞之,則楊州居兺同爲名者,以丁先名,代名呈訴受出,而矣身則無干預之事,實是不察之失是如爲白有置,兺同爲名者,拿來憑問後稟處,丁先段,無可問之事,放送,何如?啓依允。
藥房再啓,臣等退出,與諸御醫商議,則以爲咳嗽之候,猶未快愈,此由於肺熱不能淨盡之致。淸肺湯前加入中,去前胡,更加紫菀蜜水洗七分,加進五貼宜當云,此藥今方卽爲劑入之意,敢啓。答曰,知道。
禮曹佐郞尹樟,健元陵·穆陵北墻樹木斫伐後,入來。
領議政徐文重上疏。大槪,病伏經旬,竟闕起居之例,乞削臣本兼諸務,以治臣不能奉承明旨之罪事。入啓。答曰,省疏具悉卿懇。辭已竭矣。復何多誥?宜體予意,速出行公。仍傳曰,遣史官傳諭。
今日入診時,御醫韓俊興,付軍職,依例入直事,榻前定奪。以上朝報
上在昌德宮。停常參·經筵。
禮曹參判李墪三度呈辭。入啓。只遞兼帶。
領府事南九萬箚子。大槪,賤疾一向危苦,至日問安,不得連參,乞命削臣之職,治臣之罪,以幸公私事。入啓。答曰,省箚具悉卿懇。有疾未參,別無所傷,箚末所陳,予當留意,卿其安心勿辭,亦勿待罪,從容善攝。仍傳曰,遣史官傳諭。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體咳嗽之候,一樣無減乎?中宮殿症候,伏聞醫女來傳之言,昨日所進白粥四合·米飮一升五合·酪粥三合,夜間寢睡,轉輾不安,脚部痛勢,亦無所減云。湯藥之停止,已至累日,誠爲悶慮,而此時苦口之劑,難望强進,生脈散蔘茶·粟米飮,依前煎入,更觀數日,議定當進之藥宜當,敢此問安。答曰,知道。咳嗽一樣矣。
政院啓曰,刑曹近因長官之遞易,獄囚及詞訟,多有積滯之弊,事甚可慮,判書李玄錫,牌招察任,何如?傳曰,允。
掌令金致龍上疏。大槪,臣於昨日肅謝之後,所患胸膈痛,一倍添㞃,旬月之內,萬無供仕之望,玆不得不敢瀝肝血懇,冀蒙恩遞,兼附民瘼,以備財察事。入啓。答曰,省疏具悉。疏辭,令廟堂商確稟處,爾其勿辭,從速察職。
京畿監司書目,楊州呈,以吏曹判書朴世堂辭職上疏上送事。啓。答曰,省疏具悉卿懇。固讓至此,本職,今姑勉副,以安卿心焉。
忠淸監司書目,尼山呈,以左參贊尹拯病重,上去不得事。啓。傳曰,須勿撝謙,幡然上來,毋孤至望事,回諭。以上朝報
上在昌德宮。停常參·經筵。
四五更,月暈。五更,黑雲一道如氣,起自艮方,直指坤方,長競天,廣尺餘,良久乃滅。
正言李宜顯再度呈辭。以國忌齋戒,留政院。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?昨伏承咳嗽一樣之敎,臣等,伏不勝憂慮之至,加劑入淸肺湯,連爲進御乎?中宮殿症候,伏聞醫女來傳之言,昨日所進水刺五合·白粥三合,夜間寢睡,雖不得安穩,比前夜稍勝云,蔘茶及生脈散·粟〈米〉飮,依前煎入矣。敢此問安。答曰,知道。
政院啓曰,憲府多官,呈辭引避,監察茶時,已過累日,事甚未安,除在外人外,呈告未肅拜人員,竝卽牌招察任,何如?傳曰,允。
領議政徐文重上疏。大槪,悉陳病勢難强之狀,乞蒙恩許事。入啓。答曰,省疏具悉卿懇。卿辭雖懇,決難允許,亟斷來章,速出行公,以副予意。仍傳曰,遣史官傳諭。
吏曹啓曰,本曹判書有闕,政事,取稟。傳曰,過國忌後爲之。
校理尹趾仁牌不進,依承傳罷職。以上朝報
上在昌德宮。停常參·經筵。
辰時,日暈兩珥。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?湯劑連日進御,而咳嗽有差減之效乎?中宮殿症候,伏聞醫女來傳之言,昨日所進,水刺三合·湯粥二合·米飮七合·酪粥三合,夜間寢睡,不得安穩云。臣等不勝憂慮之至,與諸御醫商議,則以爲症候添重,已至累日,元氣漸似不逮,湯藥雖難强進,蔘茶前加入中,更加當歸酒浸一戔,雙補氣血宜當云。依此劑煎以入,生脈散·粟米飮,亦爲煎入矣,敢此問安。答曰,知道。咳嗽差減矣。以上朝報
上在昌德宮。停常參·經筵。
未時,日暈。夜一更,有霧氣。三更,月入東井星。
禁府,崔尙雲拿囚。啓。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?咳嗽益有差減之效乎?山査·雀舌茶,連爲進御,而水刺後膈滯之後,近則更無其漸乎?中宮殿症候,伏聞醫女來傳之言,水刺小小所進,通計一升,肉味間有所進,夜間寢睡,比前夜稍勝,而乍睡旋覺,不得安穩,脚部痛候及腫口上下浮氣,一樣無減,白濁膿汁,連出不止。臣等伏不勝憂悶之至,與諸御醫商議,則以爲前後所進,無非峻補之劑,而尙無托裏生肥之效,此由於虛不受補之致,而卽今水刺厭却,尤爲切悶,補中益氣湯,加半夏·白茯苓各一戔,神麯炒七分,砂仁硏五分,連進五六貼,以爲升發胃氣之地宜當,此藥,卽爲劑煎以入矣。敢此問安。答曰,知道。膈滯之候,姑不更發矣。
左副承旨李彦紀上疏。大槪,濱死危喘,斷無自力復起之望,不避煩瀆,玆敢大聲疾呼於天地父母之前,伏乞聖明,亟遞臣職,仍治臣稽謝恩除,坐違嚴命之罪,以肅朝綱,以安私分事。入啓。遞差。
兵曹判書金構箚子。大槪,敢陳愚見,冀蒙裁處事。入啓。答曰,省箚具悉卿懇。都試,勢難擧行,而賞試射,一如舊制事,及他餘事,竝依施焉。
政院啓曰,啓覆文書,例於初覆前期二日入啓,而必待該曹照律文書啓下後,自本院修正推案,入啓矣。刑曹判書李玄錫,除授之後,以身病,不卽出肅,故日昨請招,亦爲違牌不進,連日呈告,尙未出仕。今則啓覆日期已迫,許多文書照律修正之際,必有窘急之患,事甚可慮,李玄錫,卽爲牌招察任,何如?傳曰,病勢輕重,如何云耶?
備邊司啓曰,本司堂上,無故行公之人甚少,今日坐起出令之後,副司直嚴緝,同知李基夏,戶曹參判李寅燁,皆稱病不進,未能備員,不得開坐,事甚未安,嚴緝·李基夏·李寅燁,竝推考,卽爲牌招,使之察任,何如?傳曰,允。
領議政徐文重上疏。大槪,更申危懇,乞遞本兼諸任,以全天地生成之恩事。入啓。答曰,省疏具悉卿懇。罄竭至意,而巽讓愈懇,自愧誠淺,無以爲喩,予不多誥,卿無困我,速出視事,以副虛佇之望。仍傳曰,遣史官傳諭。
藥房口傳啓曰,中宮殿症患添重之後,今已累日,一向無減,都提調病不爲行公,臣等,自今日率諸醫,竝爲直宿之意,敢啓。傳曰,知道。
政院啓曰,以刑曹判書李玄錫牌招啓辭,傳曰,病勢輕重如何云耶事,傳敎矣。李玄錫,以風病,累朔沈痼之餘,雖得少愈,卽今病勢,尙不得出入云。自本院無他變通之道,啓覆日期已迫,故不得已,有此請牌矣,敢啓。傳曰,然則一向强迫,有乖體下之道,今姑改差,今日竝與判尹有闕之代,問于大臣,從二品中備擬。
慶尙監司書目,臣之素患痰病,轉成麻痺之症,醫治一月,少無差愈,亟賜遞改,俾尋生路事上疏上送事。啓。答曰,省疏具悉。卿其勿辭,調理察職。
忠淸監司書目,辭職上疏上送事。啓。答曰,省疏具悉。卿勿過辭,宜速察職。
政院啓曰,卽者吏曹參判洪受瀗,與新判書李畬,婚家相避,自政廳,卽爲出去,不得開政矣。承旨·守令及他緊窠,不可不趁卽差出,而判書李畬,參議權尙夏,皆在外,參判洪受瀗,以應遞之人,不得行公,許多窠闕,開政差出無期,何以爲之?敢稟。傳曰,參判洪受瀗改差,其代,問于大臣,差出。
京畿監司書目,富平縣監南受萬,今月十五日,母在喪事。
中宮殿·世子宮·嬪宮,藥房·政院·玉堂夕問安。答曰,知道。
掌令成虎臣上疏。大槪,臣之病勢,俱難在職,乞賜遞免,以幸公私,兼附所懷,以備財察事。入啓。答曰,省疏具悉。疏陳之事,予未知其得當也。爾其勿辭察職。
備忘記,前判書崔奎瑞,敍用。
備邊司,吏曹參判李寅燁。
備忘記,徒配罪人姜現,放送。
有政。吏批,以李寅燁爲吏曹參判。
上在昌德宮。停常參·經筵。
未時,日暈兩珥。
大殿·中宮殿·世子宮·嬪宮,政院·玉堂·二品以上·六曹問安。答曰,知道。中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體,若何?昨夕伏聞入侍醫官之言,自上咳嗽之候,間間發作,而以不至大段爲敎,加劑入淸肺湯五貼,當盡於今日,必須詳知卽今症候,然後或繼進治嗽之藥,或別議治本之劑,臣等,與諸御醫,入診宜當。中宮殿症候,伏聞醫女來傳之言,昨日所進,水刺一升二合,白粥二合,湯藥一半進服,夜間寢睡,亦不至全然不安,而四更以後脚部痛候,又爲作苦,白濁膿汁,比前多出。臣等伏不勝憂悶之至,與諸御醫商議,則湯藥仍爲連進,脚部痛處,以遠志膏貼付,以爲消毒止痛之地宜當云。此藥連爲試用,而湯藥及蔘茶,亦爲煎入矣。敢此問安,竝此仰稟。答曰,知道。問于入侍醫官議藥,勿爲入診。
正言李宜顯三度呈辭。入啓。踏啓字
假注書朴鳳齡改,代兪彦明。
政院啓曰,刑曹判書及判尹有闕之代,問于大臣,從二品中備擬事命下,而昨日開政之後,前吏曹參判洪受瀗,與判書李畬,有婚家之嫌,卽爲出去,不得差出矣。此外承旨·臺諫及守令,皆是緊窠,而亦無稟政差出之期,新除授吏曹參判李寅燁,卽爲牌招,仍令開政,何如?傳曰,允。
領議政徐文重上疏。大槪,賤疾危苦,十上辭本,尙未解職,當此藥房竝直,迸伏城外,不得趨進,席藁私次,恭俟嚴誅,伏乞聖明,極命先遞內局都提調之任,無曠重任,仍命有司,勘定人臣不奉君命不得侍疾之罪,以正刑章事。入啓。答曰,省疏具悉卿懇。卿其安心勿辭,亦勿待罪,須念事體,速出行公。
藥房再啓曰,伏承問安之批,以問于入侍醫官議藥之敎,臣等,卽與入侍醫官崔聖任·丁時悌及諸御醫,反復商議,則以爲自上咳嗽之候,幾盡差愈,則膈滯煩發之患,不可不及時預防,嘈雜門消息淸鬱湯,加當歸酒洗薑汁拌,白芍藥酒炒各七分,連進十貼後,繼進滋陰健脾湯,以累十貼爲度,以爲治痰止眩之地,宜當云。消息淸鬱湯五貼,先爲劑入之意,敢啓。答曰,知道。
中宮殿·世子宮·嬪宮,藥房·政院·玉堂夕問安。答曰,知道。
吏曹參判李寅燁上疏。大槪,銓部新除,出於千萬意慮之外,驚惶震越,罔知攸處。不圖今者,召牌又降,而如臣無狀蔑技識鑑全昏者,決無堪承之望,徘徊蹙踖,竟未祗赴,臣罪至此,實合萬誅,懇乞亟收成命,回授可堪之人,仍令勘臣罪罰,以爲人臣逋慢者之戒事。入啓。答曰,省疏具悉卿懇。卿其勿辭,從速察職。
政院啓曰,吏曹參判李寅燁,牌招不進,所當更爲牌招,而一日再牌,事體未安,日勢已暮,明日待開門,牌招,何如?傳曰,允。以上朝報
上在昌德宮。停常參·經筵。
大殿·中宮殿·世子宮,政院·玉堂·二品以上·六曹問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日所進,水刺一升三合·白粥一合,湯藥無事進服,夜間寢睡,比前夜稍勝,而脚部痛候及腫口上下浮氣,一樣無減云。遠志膏連續貼付,湯藥·蔘茶,依前煎入矣,敢此問安。答曰,知道。無事矣。
掌令成虎臣啓曰,羅弘佐前後欺隱之罪,旣當刑訊,金吾郞慢視君命之罪,亦宜懲治,故臣於辭疏,附陳所懷,及奉聖批,諭以未知得當,臣誠惶愧,繼以慨惋。夫王獄之體,雖於輕囚,平問而不服,則例爲請刑,而今於重罪,更推之後,遷就姑息,不擧應行之法例,此臺啓之所以發也。雖以日昨柳重起請刑事言之,其不拘爵秩之高下,不待廳屬之盡服,亦可見矣。老當除刑者當然,則況其未老者耶?蓋臣之所論,欲以重獄體究奸狀,而殿下偏主有司之言,不從執法之請,區區竊歎,已不可言,而至於金吾郞,則不知君命之爲重,而曲聽罪人之圖便,使之遲留郊坰,揣摩事情,得以生其奸詐,渠亦未復命而歸宿其家,今日朝廷,稍有紀綱,何敢乃爾?如是而不加責罰,則其流之害,必至於委君命於草莽,而殿下不特不罪,乃不以臣言爲可,此無非臣衰朽庸陋,拙訥之言,不足以慨聖心而然也,更何顔面,仍冒臺端,而昨因疾甚,今始來避,尤切悚懍,請命遞斥臣職。答曰,勿辭,退待物論。
戶曹判書金鎭龜辭職上疏。入啓。答曰,省疏具悉。卿其勿辭,安心行公。
禮曹參判李墪辭職上疏。入啓。答曰,省疏具悉卿懇。卿其勿辭,從速察任。
政院啓曰,卽者吏曹參判李寅燁,承牌來詣闕外,陳疏還給之後,旋卽退去,推考傳旨今當捧入,而開政命下之後,尙此遷就,事極未安,李寅燁卽爲牌招,開政,何如?傳曰,允。
謝恩,吏曹參判李寅燁。
領議政徐文重上疏。大槪,伏承聖批,驚惶震懍,不得不更暴病狀,乞蒙恩遞,毋曠重地,仍勘臣罪,以爲人臣不忠不職者之戒事。入啓。答曰,省疏具悉卿懇。卿其體予前後之意,安心勿辭,速出行公。
中宮殿·世子宮·嬪宮,藥房·政院·玉堂夕問安。答曰,知道。
謝恩,副承旨崔錫恒。朝報
吏批啓曰,判書·參議俱在外,小臣獨政未安,何以爲之?敢稟。傳曰,仍爲之。
又啓曰,新除授平昌郡守李澤呈狀內,積年所患,遇寒添劇,固難强疾赴任云。旣有痼疾,又被儒臣之論斥,則有難强令赴任,依近例罷黜,何如?傳曰,允。吏曹
有政。吏批,以林潪爲三水縣監,成至敏爲平昌郡守,朴泰遠爲富平縣監,李再春爲保寧縣監,尹星駿爲正言,崔奎瑞爲禮曹判書,洪受瀗爲刑曹判書,嚴緝爲同義禁,李宇謙爲長淵府使,嚴緝爲判尹,李麟徵爲洪州牧使,安垕爲承旨。
兵批,以鄭碩實爲公州營將,成俊文爲林土別將,崔處大爲別害兵使,李悅爲仁遮外萬戶,申命相爲神方仇非萬戶,韓機爲乫坡知僉使,李芬國爲南虞候,丁時泰爲鐵串僉使,崔萬尙爲忠壯將,高應文爲羽林將,閔暹爲同知,李弘述爲訓鍊都正,洪時九爲中樞經歷,鄭是先爲五衛將,李遠謙爲武兼,嚴緝爲同知。
上在昌德宮。停常參·經筵。
大殿,政院·玉堂·二品以上·六曹問安。答曰,知道。勿爲問安。
中宮殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,雪後寒緊,伏未審此時,聖體,若何?中宮殿症候,伏聞醫女來傳之言,昨日所進水刺九合,湯藥無事進服,夕後有煩熱之候,金銀花茶,調進牛黃二分,夜間寢睡,轉輾不安,四更後入睡稍久,脚部痛候及浮氣,一樣無減,云膿汁亦不減少云。臣等,伏不勝煎悶之至,與諸御醫商議,則以爲前進補中益氣湯,不可不連進,脚部患處,則以遠志膏及消毒膏,連續貼付宜當云。湯藥及蔘茶,依前煎入矣。敢此問安。答曰,知道。無事矣。
同知李基夏辭職上疏。入啓。答曰,省疏具悉。卿其勿辭,從速察職。
錦川君榰上疏。大槪,臣之老母,自昨夜,猝患脣腫,症情危重,臣方在禁直,救療之道,晷刻爲急,伏乞天地父母,諒臣切迫之情,遞臣摠管之任,俾得救護母病事。入啓。答曰,省疏具悉。卿其勿辭,救護母病。
政院啓曰,啓覆日字已迫,秋曹事務,亦多積滯,新除授刑曹判書洪受瀗,卽爲牌招察任,何如?傳曰,允。
大司諫尹世紀啓曰,臣伏見禮曹參判李墪再疏,擧臣前日避辭,又加侵屹,臣竊訝惑,宰臣前疏,亶爲吳道一,闔闢周旋於臺啓言意之外,罪囚究問之前,則臣之避辭,不得不就事論柝,以斥其先事疑亂而已,曷嘗有一毫凌辱底意思?而怒色相加,罵語不擇,至謂之醜詆,必欲連章而角勝者,其於朝廷事體,未知如何也。兩試官之說,本出於碩夏之口,而其不曰罪人所告,亦不曰謄紙之所發云者,意甚不韙,而欲使拈出吳道一等語,是何言也?如是而反自以爲不欲負職責,俾裨大公至正之體,甚矣。其偏私迷痼而難回也。噫嘻,用私之考官,王府而掩置,則居臺閣公論之地者,其將預慮道一之或出於招辭,終不敢擧法請覈而後,方可合於公正之道乎?臣雖疲劣,受聖上耳目之責,慨然於獄官之周遮,一言發口,至被無限反詈,目之以虛喝胡叫,臣身,雖不足恤,其爲辱臺省而損國體也,亦不可勝言,決難仍冒於臺次,請命遞斥臣職。答曰,勿辭,退待物論。
政院啓曰,啓覆日子,前已推擇啓下矣。初覆定日,只隔一日,刑曹判書洪受瀗,今日違牌不進,前頭出仕遲速,有難的知,而許多文書照律修正,一日之內,勢所未及,似當有變通之道,啓覆日子,次次,差退,何如?傳曰,允。
中宮殿·世子宮·嬪宮,藥房·政院·玉堂夕問安。答曰,知道。
政院啓曰,啓覆日子,次次退定事,命下矣。卽令日官,更爲推考,則初覆今月二十九日,再覆來十二月初六日,三覆同月初十日爲吉云。以此日擧行之意,敢啓。傳曰,知道。
刑曹判書洪受瀗上疏。大槪,秋曹,寵擢之命,出於千萬意外,驚惶震慄,罔知容措,揣分量才,萬無承當之望,恩召之下,竟未祗赴,乞命收回新除授職名資級,仍治臣違慢之罪,以重官方,以安微分事。入啓。答曰,省疏具悉卿懇。今玆陞擢,實循公議,卿其勿辭,安心行公。以上朝報
上在昌德宮。停常參·經筵。
未時,日暈兩珥。三更,月入軒轅星。五更,月暈。
下直,博川郡守洪瀅。
中宮殿·世子宮,二品以上·六曹問安。答曰,知道。
藥房啓曰,寒威凜冽,伏未審夜來,聖體,若何?中宮殿症候,伏聞醫女來傳之言,昨日所進水刺白粥,通計六合,夜間寢睡,比前夜稍勝,而脚部痛勢,一樣無減云。臣等伏不勝憂悶之至,與諸御醫商議,則以爲湯藥,連日無事進御,誠爲多幸,此藥仍爲連進宜當云,竝與蔘茶而依前煎入矣,敢此問安。答曰,知道。無事矣。
領議政徐文重上疏。大槪,昨才忍死擔舁,來伏闕下,而猝冒風寒,病勢轉劇,咫尺之地,無計致力。伏乞天地父母,俯賜矜憐,亟許先遞內局之任,仍削臣職事。入啓。答曰,省疏具〈悉〉卿懇。卿其宜體至意,勿以疾病爲辭,安心速出行公。
假注書權斗紀改,代李廷濟。
政院啓曰,憲府無行公之員,監察茶時,今至累日,臺諫引避,亦已經宿,而尙未處置,事甚未安。除在外及服制人外,呈告未肅拜人員,竝卽牌招察任,何如?傳曰,允。又啓曰,刑曹判書洪受瀗,昨日違牌不進,陳疏承批之後,尙不出肅,啓覆雖已差退,文書不可不預爲修正,漢城府,以詞訟重地,久無堂上,事務積滯,亦涉可慮。刑曹判書洪受瀗,漢城判尹嚴緝,竝爲牌招察任,何如?傳曰,允。
禮曹佐郞申伯周,啓聖廟創建當否,左參贊尹拯處,更議後入來。
掌令金致龍啓曰,臣賤疾且苦,無望供職,尋單見阻,一味惶蹙,不料召牌,又降此際,嚴畏分義,不得不趨詣臺端,而顧臣病狀,實無一分自力行公之勢。且兩司引避,臣當處置,而其中諫長避辭,係是吳道一事,則臣旣有僚婿應避之嫌,玆事是非,有不可可否者,何可仍冒臺次乎?請命遞斥臣職。答曰,勿辭,退待物論。
中宮殿·世子宮·嬪宮,藥房·政院·玉堂夕問安。答曰,知道。
判尹嚴緝上疏。大槪,京兆陞擢之命,遽出於千萬夢寐之外,驚惶悶蹙,罔知攸措,召牌之下,所當竭蹶趨承,而其在廉義,終無冒出之望,不免自陷於違慢之科,臣罪萬死。伏乞新授職名·資級,一倂還收,金吾之任,亦許鐫改,以重官方,以安私分事。入啓。答曰,省疏具悉卿懇。今玆陞擢,實循公議,卿其安心勿辭,速出行公。
禁府,盧大濟拿囚。啓。朝報
禮曹啓曰,啓聖廟創建當否,因傳敎,發遣郞廳,問議于左參贊尹拯,則以爲庸陋微臣,本無識見,加以衰朽昏憒,觸事茫然,決不敢儒臣之名,故從前收議之下,終不敢冒承,螻蟻微衷,天日之所下燭也。不料今者,禮官之臨,至於三度,臣誠惶蹙,罔知攸措。然臣之賤分不敢,迷見不逮之狀,昨已仰暴,情實至此,非敢矯飾,三命荐下,罪戾祗增,惟望朝廷綜核名實,削去儒臣之名,還收問議之命,以存國體,以幸微分而已,惶恐悸慄,伏地俟罪云矣。敢啓。傳曰,知道。禮曹
上在昌德宮。停常參·經筵。
下直,幽谷察訪金重謙。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?湯藥及丸劑,連爲進御乎?中宮殿症候,伏聞醫女來傳之言,昨日所進水刺·白粥,通計六合,酪粥二合,夜間寢睡,不得安穩,脚部痛候,似有一分之減,而腫口上下浮氣,則一樣無減云。湯藥·蔘茶,依前煎入矣,敢此問安。答曰,知道。無事矣。
領議政徐文重上疏。大槪,伏承聖批,惶隕罔措,更暴病重實狀,冀蒙鐫削職名,仍治臣前後違慢之罪事。入啓。答曰,省疏具悉卿懇。予志已定,卿毋困我,速出行公,毋損事面。
領府事南九萬箚子。大槪,疾病奄奄,又遭喪慽,氣力益敗,不得進參於連日問安,不勝惶恐。且殿最當前,決無開坐之望,亟命先遞臣兼帶諸司提調及扈衛大將之任,仍治臣罪事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
中宮殿·世子宮·嬪宮,藥房·政院·玉堂問安。答曰,知道。以上朝報
上在昌德宮。停常參·經筵。
一更,月入太微垣端門內。
中宮殿·世子宮·嬪宮,藥房·政院·玉堂問安。答曰,知道。
藥房啓曰,日寒此酷,伏未審夜來,聖體,若何?前煎入消息淸鬱湯五貼,當盡於今日,五貼今方加劑以入矣。中宮殿症候,伏聞醫女來傳之言,昨日所進水刺只三合,而饅頭二巡,各十五箇,酪粥六合,湯藥無事進御,夜間寢睡,雖不得安穩,比前夜稍勝,而腫口上下浮氣,則一樣無減云。臣等不勝憂悶之至。伏聞昨夕入侍醫官金有鉉·崔聖任等所傳之言,自上有中宮殿症候,令醫官入診,今後如有診察之事,則臨時更稟之敎云。今日,依前敎入診宜當,湯藥及蔘茶,方爲煎入矣,敢此問安,竝爲仰稟。答曰,知道。無事矣。
藥房口傳啓曰,自上有中宮殿症候令醫官入診之敎,金有鉉·崔聖任·權聖徵·崔尙熽等,當依前入診,白光璘·白興齡,俱是腫醫,亦令一體入診,而白興齡,雖有軍職,非本院所屬,別爲冠帶常仕,何如?傳曰,知道。
江原監司書目,冬至進上封進時,有昏謬不察之失,亟罷臣職,仍治臣罪事上疏上送事。啓。答曰,省疏具悉。卿其勿辭察職。
領議政徐文重上疏。大槪,疾病沈痼,實無自力之勢,伏乞本兼諸職,一倂鐫削,仍勘臣罪事。入啓。答曰,省疏具悉卿懇。辭已竭矣,更何多誥?宜體至意,速出行公。
政院啓曰,禁府,因堂上之不爲行公,久未開坐,當此隆冬,許多罪囚,一向滯獄,疏決無期,其在恤囚之意,實爲可慮。知義禁金鎭龜,陳疏承批之後,每每引嫌,殊涉太過,知義禁嚴緝,除授已久,尙不出肅,同義禁金載顯,承牌出仕,旋卽引入,俱甚未安。金鎭龜·嚴緝·金載顯竝爲牌招,使之趁卽開坐,何如?傳曰,允。又啓曰,刑曹判書洪受瀗,日昨承牌,來詣闕下,退歸之後,連呈辭疏,尙不出肅,不但本朝事務積滯,啓覆日期漸迫,而許多文書,迄未修正,事甚未安,卽爲牌招察任,何如?傳曰,允。
謝恩,刑曹判書洪受瀗。
慶尙監司書目,義興縣監朴聖漢,受由上京,病重罷黜事。
禁府,李萬石拿囚。啓。
中宮殿·世子宮·嬪宮,藥房·政院·玉堂夕問安。答曰,知道。
以視事取稟,傳曰,咳嗽猶未快愈,有妨講讀,欲爲時時召對矣。
京畿監司書目,水原府使趙泰耉,坡州牧使申銋,高陽郡守洪萬選,振威縣令李世會,果川縣監李世最,俱爲犯屠,不得已罷黜事。
吏曹,前獻納李台龍身死,曾經臺侍。啓。別致賻。
藥房再啓曰,中宮殿症候,伏聞醫女所傳之言,腫口膿汁多出,上自腋下,下至環跳,浮氣連亘,酸痛之候,渗下於筋骨之間,致有成濃之患矣。又伏聞入診諸醫之言,則以爲腫口上下浮氣,及脚部痛候,由於瘡腫餘毒,流注蔓延之致,姑無成膿之患,阿是穴,或鍼或灸,以爲止痛之地,而卽今水刺厭却,元氣虛脫,有難輕施砭焫,前頭數日,更爲議定宜當云矣,敢啓。傳曰,知道。以上朝報
上在昌德宮。停常參·經筵。
司諫李震壽三度呈辭。入啓。踏啓字
中宮殿·世子宮,藥房·政院·玉堂·二品以上·六曹問安。答曰,知道。
藥房啓曰,伏未審嚴冱,聖體,若何?中宮殿症候,伏聞醫女來傳之言,昨日所進水刺五合,酪粥·米飮,各三合,夜間膝部痛候苦劇,以此寢睡全然不安,四更以後,始得少定,曉頭暫時入睡。腫口膿汁,一向多出,臣等伏不勝憂悶之至,與諸御醫商議,則以爲流注作痛之候,劇歇無常,此時鍼灸,有難輕施,湯藥及蔘茶,依前連進宜當云矣,敢此問安。答曰,知道。無事矣。
政院啓曰,兩司多官,引避退待,已經累日,尙未處置,事甚未安。持平黃一夏,服制雖未盡,臺諫處置,除服制式暇,例也。持平黃一夏,卽爲牌招察任,何如?傳曰,允。
吏曹啓曰,臺諫及守令多闕,政事,取稟。傳曰,明日爲之。
領議政徐文重上疏。大槪,更申病狀,乞蒙鐫削職名事。入啓。答曰,省疏具悉卿懇。當初備忘,不過一時警飭,非有深意,故予則業已開示,而卿則一向引疾,予實莫曉其故也。況提調竝直,而首席則久曠,事體之不重,未有如今日,亦非所望於卿者,予不多誥,速出行公。
持平黃一夏啓曰,臣纔遭同氣之慽,悲疚之中,所患賤疾,添劇於風寒,蟄伏酸苦,呻痛度日矣。不意召牌,遽降於此際,嚴畏分義,不得不趨詣,兩司多官處置,歸於臣身,而其中同僚,以數件事引避,而其一則羅弘佐事也。臣於羅弘佐請刑之啓,同參連啓之人,則何敢晏然可否於其間乎?揆以臺體,不可一刻仍冒,請命遞斥臣職。答曰,勿辭,退待物論。
藥房再啓曰,中宮殿症候,卽今最所切悶者,水刺日益厭却,元氣漸至虛脫,臣等與諸御醫商議,則以爲補中益氣湯,雖有升發陽氣之功,開胃進食,宜莫如異功散之簡睫,此藥,加神麯炒·縮砂炒硏各五分,連進三貼宜當云。今方劑煎以入之意,敢啓。答曰,知道。
右副承旨李周徵上疏。大槪,臣於日昨輕囚放釋時,有疎謬不察之失,請遞事。入啓。答曰,省疏具悉。爾其勿辭察職。
中宮殿·世子宮·嬪宮,藥房·政院·玉堂夕問安。答曰,知道。
右議政申琓箚子。大槪,敢陳淺見,以俟裁處事。入啓。答曰,省箚具悉卿懇。箚辭得宜,可不依施焉?
藥房三啓曰,卽伏聞醫女來傳之言,中宮殿症候,今日所進,只是饅頭·白甘〈粥〉等物,而水刺則全然厭却,夕後氣甚困苶,殆不能收拾,蔘茶四合進服後,始得小定,繼進白飯水刺三匙云。臣等伏不勝驚惶煎迫之至,與諸御醫商議,則以爲卽今扶元接氣之道,莫如獨蔘茶云,故一兩重蔘茶,今方煎入,而症候之添重,已過累日,元氣之萎苶,又至於此,臣等,雖已率諸醫竝直,其在重事體之道,不可不設廳議藥,敢此仰稟。答曰,依啓。竝直有日,今將設廳,而都提調終不入來,是何分義,是何事體耶?曾所未聞,極可寒心也。朝報
備邊司啓曰,京畿癘疫後,死亡者還上蕩減之時,諸色身布,不爲一體擧論,故更爲査啓事,分付矣。啓本今已上來,身布二十八同三十九尺半,米三百二石二斗三升三合二夕,錢文二十三兩八錢五分,生雉一百六十首,馱價五石九斗,亦爲依他蕩減之意,本道及各該衙門,竝爲分付,何如?答曰,允。
又啓曰,因司饔院啓辭,燔造所匠人等所食還上,今年新分給外,己卯以上舊還上,今姑停止事,令廟堂稟旨分付事,允下矣。本所匠人長立應役還上備納,勢所未暇,而第還上受食之人,無非有身役之人,則其所勞苦,亦必有與此無異者。今於此匠人等,若令停捧,則他民之呼冤必甚,殊非朝家一視之意,其應納還上,雖難一時停止,其中可捧者,則爲先收捧,難於卽納者,則稍加緩督,俾得以容力,宜當,以此分付守禦廳,何如?答曰,允。
又啓曰,以工曹啓辭,限滿津船改造時容入半布,參酌劃給事,令廟堂稟旨擧行事,允下矣。工曹物力,本來凋殘,匠額旣減之後,其勢之難支,亦所固然。凡干需用,若能十分撙節,猶可漸次蘇完,而此亦非一二年來所可責效者,則今此津船改造大役,本曹之難於獨當,誠如啓辭內所陳。若自朝家,全無所顧見,則津船之趁時改立,亦未可必,誠爲可慮。丙申年五十同價木劃給之規,旣不可擧論,船材分定,亦有許多難便之端,而壬寅年,有餘丁木六同白給,兵曹·戶曹木各十同貸下之例,貸下,則與白給事異。依此數許貸之意,分付戶·兵曹,餘丁木,則兵曹遺儲無多,各處所用浩繁,本曹亦患難繼,則白給一款,有難必準。前貸下十二同之木,若或不足,則自戶曹僅給糧米,以爲補用之地,而此出於一時相濟之意,非可因爲援例之事。此後則自本曹每當改船之時,預爲拮据措辦,勿復煩請之意,竝以分付,何如?答曰,允。備局
兵曹啓曰,本曹正郞姜履相,以冬至使書狀官,旣已出去,煩劇之地,事多苟簡,今姑改差,何如?傳曰,允。
弘文館啓曰,本館上番六人內,五員未差。臣觀命,前後獨爲入直,已浹一朔,前頭疾病事故,無以推移,事甚苟簡,上番闕員,明日政差出,仍卽牌招察任,何如?傳曰,允。吏曹
御營廳啓曰,來十二月立番軍兵,今月二十五日,例爲點立,而今此議藥已設,各司廢坐,點兵,雖不可已之事,上下憂遑之日,循例擧行,有所未安,何以爲之乎?敢稟。傳曰,依例擧行。禁營謄錄
上在昌德宮。停常參·經筵。
去夜藥房,以承傳色,口傳啓曰,議藥廳請設之意,與都提調,通議停當,都提調欲爲入參,而未承疏批,闕門已閉,不得入來之意,纔已仰稟矣。卽今設廳之啓,旣已允下,則都提調仍留闕外,事體未安,留門入來之意,敢啓。傳曰,知道。
大司憲趙相愚三度呈辭。入啓。遞差。
大殿·中宮殿·世子宮,政院·玉堂·二品以上·六曹問安。答曰,知道。
中宮殿·世子宮·嬪宮,議藥廳問安。答曰,知道。
嬪宮,政院·玉堂問安。答曰,知道。
議藥廳啓曰,伏未審夜來,聖體,若何?湯丸兩劑,竝爲兼進乎?中宮殿症候,伏聞醫女來傳之言,初昏以後,連進麪湯,白甘少許蔘茶,兩巡七合,三更以前,不得就寢,四更以後,始爲入睡,乍睡乍覺,不得安穩,而比前夜稍勝,脚部痛候,猶未止息云。臣等伏不勝悶慮之至,與諸御醫商議,則以爲此時湯劑,有難强進,獨蔘湯,加黃茋二戔,連續進用宜當云。此藥今方煎入矣,敢此問安。答曰,知道。無事矣。
修撰李坦上疏。大槪,臣於兩司處置,有不敢參涉之嫌,乞遞臣職,以安賤分事。入啓。答曰,省疏具悉。爾其勿辭察職。
右參贊李彦綱,都承旨洪萬朝上疏。大槪,臣等,於昨昏議藥廳設廳之啓,以都提調欲爲入參,而疏批未受,闕門已閉,不得入來之意,措辭仰稟矣。口傳,異於文字,未免有欠詳之失,事體所在,不敢晏然,乞遞臣等之職,仍治臣等之罪事。入啓。答曰,省疏具悉。卿等勿辭察職。
領議政徐文重上疏。大槪,臣於去夜,伏承嚴旨,蒼黃入來直所,而臣之前後負犯,萬殞難贖。伏乞聖明,亟命鐫削臣職名,以重國體,以驚百僚事。入啓。答曰,省箚具悉卿懇。卿無所嫌,安心勿辭,亦勿待罪。仍傳曰,遣史官傳諭。
中宮殿·世子宮,議藥廳·政院·玉堂·二品以上·六曹夕問安。答曰,知道。
嬪宮,議藥廳·政院·玉堂夕問安。答曰,知道。
校理尹星駿牌不進,依承傳罷職。朝報
吏批啓曰,判書·參議俱在外,小臣獨政未安,何以爲〈之〉?敢稟。傳曰,仍爲之。
又啓曰,成均館學諭南國翰,受由過限未上來,依例罷職,何如?傳曰,允。吏曹
有政。吏批,以李彦紀爲兵曹參議,李畬爲司僕提調,宋奎濂爲大司憲,李畬爲弘文提學,尹星駿爲校理,李敏英爲司諫,崔奎瑞爲知經筵,洪受瀗爲知春秋,盧世夏爲禮曹正郞,崔奎瑞爲尙衣提調,趙相愚爲戶曹參判,高可寅爲禁府都事,鄭載岳爲司僕僉正,李宜顯爲兵曹正郞,朴起祖爲義興縣監,金相稷爲正言。
上在昌德宮。停常參·經筵。
禮曹參判李墪,同義禁減下肅拜。
大殿·中宮殿·世子宮,政院·玉堂·二品以上·六曹問安。答曰,知道。
中宮殿·世子宮,議藥廳問安。答曰,知道。
嬪宮,政院·玉堂問安。答曰,知道。
議藥廳啓曰,伏未審夜來,聖體,若何?中宮殿症候,伏聞醫女來傳之言,昨日所進,白甘一升,湯餠·湯麪各少許,蔘茶亦至一升餘,水刺·白粥,全無所進。夜間寢睡,三更以前,乍睡乍覺,四更以後稍安,而膝部痛候,頗得減歇云。蔘茶,當爲連續煎入矣,敢此問安。答曰,知道。自昨有泄候,而今曉以後,放下四度矣。
修撰宋徵殷辭職上疏及副校理李觀命上疏。臣於憲臣之避,有不敢晏然處置之嫌,乞蒙遞改,以安私分事。入啓。答曰,省疏具悉。爾其勿辭察職。
藥房啓曰,卽伏承問安之批,自上自昨日,有泄候,而今曉以後放下四度爲敎。臣等,伏不勝驚慮之至,必須詳知卽今症候後,可議當進之藥,臣等,與諸御醫入診宜當,敢此仰稟。答曰,症候,已言于醫官矣,勿爲入侍。
政院啓曰,兩司之官,引避退待,處置歸於玉堂,而玉堂之官,竝爲引嫌陳疏,多官引避,已至累日,處置無期,事甚未安。新除授司諫李敏英,正言金相稷,竝卽牌招,使之處置,何如?傳曰,允。
謝恩,司諫李敏英,正言金相稷。
中宮殿·世子宮,議藥廳·政院·玉堂·二品以上·六曹夕問安。答曰,知道。
嬪宮,政院·玉堂夕問安。答曰,知道。
全羅監司書目,鎭安兼任長水縣監權卨,殺獄罪人吳時達等,越獄逃躱,過限終不捕獲,罷黜事。啓。傳曰,只推勿罷。
院啓,請還收世龍妻謬仍舊爵之命。措辭見上慈山郡守呂齊謙罷職不敍。措辭見上竝引嫌而退。疏陳所懷,旣出無隱,則未安之批,不必深嫌,一番引避,在所不已,則反巧之言,在我何嫌?或在應避,或有參涉,則不欲處置,其勢俱然,請掌令成虎臣,大司諫尹世紀,掌令金致龍,持平黃一夏,竝命出仕。新除授司憲府大司憲宋奎濂,時在忠淸道懷德地,請斯速乘馹上來事,下諭。答曰,不允。三件事,依啓。
藥房再啓曰,卽伏聞入侍醫官金有玹·崔聖任·丁時梯所傳之言,自再昨,始有泄候,今日至於七度,而有裏急後重之候,脈度浮數,且有煩渴之候云。臣等,仍與諸御醫商議,則以爲此由於外感挾發之致,倉廩散,加白芍藥煨·防風各一戔,連進數三貼,以爲淸熱止泄之地,宜當云。此藥一貼,卽爲劑煎以入之意,敢啓。答曰,知道。
京畿監司書目,驪州呈,以吏曹判書李畬辭職上疏上送事。啓。答曰,省疏具悉卿懇。卿其安心勿辭,從速上來行公。
忠淸監司書目,臣情勢窮蹙之外,病勢日益沈苦,決無一刻供劇之望,不得已三上辭章。伏乞聖慈,亟削臣職,以便公私事上疏上送事。啓。答曰,省疏具悉。卿勿固辭,宜速察職。又書目,溫陽郡守呂必寬,屠牛犯禁,不得已罷黜事。朝報
備邊司啓曰,前日,以諸道飢饉合沒者還上蕩滌事,覆啓時,京畿·黃海道,未及査啓,故不得一體擧論矣。黃海道啓本,才已上來,且有報本司成冊,應減還上身布數交相考,則各邑·鎭屯各穀七千七百四十八石四斗六升二合六夕四里二分,諸色軍布一百六十一同二十九疋七尺,各軍門保米九十八石六斗二升一合三夕,錢文五千八百四十四兩五戔一分,貢紬十疋,此則依他例蕩減。本營所管穀物,亦爲査正,竝爲蕩減之意,本道及各該衙門,竝以分付,何如?答曰,允。備局
禁衛營啓曰,十四番別右司屬慶尙左道五哨軍兵逢點實數六百三十五名,五番海西別驍衛五十五名,步軍標下一名,已爲整齊矣。來十二月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又啓曰,來辛巳年二月,當一番前部前司屬黃海道五哨軍兵,來正月二十五日京中逢點,准二朔立番,七八番別驍衛,一體調送,逐朔立番之意,本道監兵使處,預爲知委,何如?傳曰,允。禁營謄錄
上在昌德宮。停常參·經筵。
下直,從浦萬戶韓範錫。
大司諫尹世紀,掌令金致龍·成虎臣,持平黃一夏就職。
大殿·中宮殿·世子宮,政院·玉堂·二品以上·六曹·大司諫問安。答曰,知道。
中宮殿·世子宮·嬪宮,議藥廳問安。答曰,知道。嬪宮,政院·玉堂問安。答曰,知道。
議藥廳啓曰,伏未審夜來,聖體調攝,若何?昨夕煎入倉廩散,其已進御,而泄候,有差減之效乎?煩渴之候,亦復,如何?臣等,伏不勝憂慮之至,倉廩散一貼,今又煎入,連進宜當。中宮殿症候,伏聞醫女來傳之言,昨日所進,水刺三合許,湯餠六合·白甘一升餘,蔘茶,亦爲連進,夜間寢睡,稍得安穩云。蔘茶,依前連續煎入矣,敢此問安。答曰,知道。煩渴之候差減,而泄候,日晩後,可知其加減矣。
假注書兪彦明改,代沈宅賢。
掌令金致龍啓曰,臣曾以天安郡守睦昌遇改斛濫捧,厚招民怨等事,論罷蒙允矣。近因本邑人,更聞實狀,濫捧之說,與當初所聞,有異。至於改斛一款,全是爽實之語云。只信風聞,論人不審之失,臣固有之,何可仍居職次乎?請命遞斥臣職。答曰,勿辭,退待物論。
大殿·中宮殿·世子宮,二品以上·六曹·大司諫問安。答曰,知道。
府啓,人臣事君之義,不容欺隱,王府治獄之體,宜循法例,苟有罪犯欺君者,則其不可不按法而覈治也,明矣。羅弘佐擅減爰辭,欺負朝廷之狀,旣已彰露,而猶敢抗拒,不以實對,則其在按治之道,惟當據法刑訊,以期取服,而金吾,乃於法例之外,苟爲遷就之論,同任之有無無關,而强請遲待其來,校隷之證左具備,而諉以未盡承款,官爵之高下無拘,而乃謂身居宰列,負犯之首從固在,而反稱自有次序,終至秩等而年老者則請刑,而於弘佐獨否焉,若其諸從事,元無所擧論,此不特獄體之顚倒乖件而已。將無以礪事君之道,罔上之罪,請令該府,罪人羅弘佐,嚴刑究問,從事官等,亦令一體刑推得情。引嫌而退。論人爽實,在例應遞。請掌令金致龍遞差。答曰,不允。處置事,依啓。朝報
上在昌德宮。停常參·經筵。
大殿·中宮殿·世子宮,政院·玉堂·二品以上·六曹·大司諫問安。答曰,知道。
中宮殿·世子宮·嬪宮,議藥廳問安。答曰,知道。嬪宮,政院·玉堂問安。答曰,知道。
藥房啓曰,伏未審此時,聖體調攝,若何?昨夕伏聞入侍醫官,金有玹·崔聖任所傳之言,自上湯藥連進之後,連有汗氣,脈度和緩,泄候度數亦減云。臣等不勝喜幸之至,夜間泄候,益有差歇之效乎?倉廩散一貼,又爲煎入矣。中宮殿症候,伏聞醫女來傳之言,昨日所進水刺,通三巡六合,湯餠四合·白甘九合,蔘茶亦至一升七合,夜間寢睡,雖不如前夜之稍安,而四更以後,入睡頗久云。蔘茶,依前連續煎入矣,敢此問安。答曰,知道。泄候,與昨一樣矣。
吏曹啓曰,臺諫有闕,政事,取稟。傳曰,明日爲之。
判尹嚴緝,知義禁辭免上疏。入啓。答曰,省疏具悉。卿其勿辭察職。
府啓,請罪人羅弘佐嚴刑究問,從事官等,亦一體刑推得情。措辭見上答曰,勿煩。
政院啓曰,啓覆初覆,退定於今月二十九日矣。卽今聖候,方在調攝中,以中宮患候,又設議藥廳,啓覆日期,不可不退定,姑觀前頭,更爲稟定,何如?傳曰,允。
大殿·中宮殿·世子宮·嬪宮,藥房·政院·玉堂夕問安。答曰,知道。
中宮殿·世子宮,二品以上·六曹·大司諫夕問安。答曰,知道。朝報
上在昌德宮。停常參·經筵。
下直,鐵串僉使丁時泰。
大殿·中宮殿·世子宮,政院·玉堂·二品以上·六曹·大司諫問安。答曰,知道。
中宮殿·世子宮,議藥廳問安。答曰,知道。
嬪宮,議藥廳·政院·玉堂問安。答曰,知道。
藥房啓曰,伏未審此時,聖體調攝,若何?昨日煎入湯藥,其已進御,而泄候有減歇之效乎?倉廩散三貼,已盡於昨日,臣等,與諸御醫等,趁早入診,詳知卽今症候後,議定繼進之藥宜當。中宮殿症候,伏聞醫女來傳之言,昨日所進,水刺六合·白甘九合,蔘茶,亦至一升半,夜間寢睡,乍睡乍覺,不得安穩云。諸御醫等以爲,卽今扶接元氣之道,專在於蔘茶,前方中,人蔘加五戔,黃茋加一戔宜當云,依此煎入矣,敢此問安,竝爲仰稟。答曰,知道。症候,當言于醫官,勿爲入診。
府啓,請罪人羅弘佐嚴刑究問,從事官等,亦一體刑推得情。措辭見上答曰,勿煩。
兵曹判書金構上疏。大槪,敢陳危懇,冀蒙鐫斥,仍治臣按獄乖件之罪,以謝人言,以安微分事。入啓。答曰,省疏具悉卿懇。卿其勿辭,安心行公。
謝恩,校理李坦。
大殿·中宮殿·世子宮·嬪宮,議藥廳·政院·玉堂夕問安。答曰,知道。
中宮殿·世子宮,二品以上·六曹夕問安。答曰,知道。
藥房再啓曰,卽伏聞入侍醫官金有玹·崔聖任所傳之言,自上脈度和平,泄候亦已止息云。臣等,伏不勝喜幸之至。仍與諸御醫商議,則症候已臻平復,苦口湯劑,不必仍進,今姑停止宜當云矣,敢啓。答曰,知道。朝報
吏批啓曰,判書·參議俱在外,小臣獨政未安,何以爲之?敢稟。傳曰,仍爲之。
又啓曰,新除授長淵府使李宇謙呈狀內,積年沈痼疾〈病〉,遇寒添劇,旬月之內,決難赴任云。當此百役收捧之日,長淵曠官已久,不可不斯速變通,依近例罷黜,何如?傳曰,允。
又啓曰,卽接工曹移文,則佐郞睦林最,身病甚重,不得行公云,改差,何如?傳曰,允。
又啓曰,新除授洪州牧使李麟徵呈狀內,肅謝歸家之際,落馬重傷,至於折骨,數朔之內,決難調治赴任云。實病如此,有難等待,依近例罷黜,何如?傳曰,允。
又啓曰,校書館著作方濈,正字趙仲明,受由過限未上來,依例竝罷職,何如?傳曰,允。吏曹
有政。吏批,以兪處重爲溫陽郡守,李震壽爲司成,李重昌爲慈山郡守,徐宗學爲工曹佐郞,李漢宗爲戶曹佐郞,李翊漢爲兵曹佐郞,李翼年爲長淵府使,宋相琦爲刑曹參議,李坦爲校理,元聖兪爲掌令,徐敬祖爲左水運判官。
上在昌德宮。停常參·經筵。
大殿,政院·玉堂·二品以上·六曹·大司諫問安。答曰,知道。勿爲問安。
中宮殿·世子宮問安。答曰,知道。
中殿·世子宮·嬪宮,議藥廳問安。答曰,知道。
嬪宮,政院·玉堂問安。答曰,知道。
議藥廳啓曰,伏未審夜來,聖體,若何?中宮殿症候,伏聞醫女來傳之言,昨日所進水刺,通三巡九合,白甘粥九合,蔘茶一升六合,夜間寢睡,頗得安穩云。臣等與諸御醫商議,則以爲近來專用蔘茶,而湯藥之停止已久,此由於苦口難進,而丸劑,異於湯藥,或可時時勉進。八味元,有雙補陰陽之功,加人蔘三兩·紫河車一具進用宜當云。此藥四分之一,爲先劑入,蔘茶,亦爲依前煎入矣,敢此問安。答曰,知道。
藥房啓曰,卽伏聞朝者下醫官之敎,夜間大便,至於三度。臣等,卽與諸御醫商議,則以爲此是泄候止息之後,濕熱停滯,糟粕不實之致。升陽除濕湯,加白芍藥炒一戔·黃連炒七分,連進二三貼宜當云。此藥一貼,卽爲劑煎以入矣,敢啓。答曰,知道。
掌令成虎臣啓曰,臣於昨夕,自臺廳退歸之後,得見判義禁金構疏本,以本府日昨羅弘佐等請刑之啓,又事分疏,反發詆斥,臣於是,不勝慨惋。夫玆事議讞,旣非循常,則執法之請,所不可無,而前後强辨,必欲務勝,乃以大綱節目等語,直歐言官於侵官之科,其亦異矣。凡臺閣論事之體,或請亟正邦刑,或請安置遠竄,或請嚴刑鞫問。邦刑,非斬絞而何,竄謫,非流配而何,鞫問,非刑推而何?至於今日之啓,令該府嚴刑究問,則且與直請有間矣,何以謂之前所未見,不循法例乎?今有大獄於此,若使玩法之臣,當斬而不斬,當流而不流,當刑而不刑,則一任其有司之所爲,而居臺閣者,默無一言乎?誠如此,則國家之設臺諫置言官之意,果安在哉?且弘佐等之骫法免刑,實由議讞之失,則爭執之際,安得不備論其由,以明其不可,而不思容受,過生疑怒,欲令臺官,媕婀泯默,不敢指陳其得失,此豈臣所望於重臣哉?至於違例失平云者,未知指何,而果有違失,則何不明言直爲囫圇之語耶?議讞一事,所爭者公,而慍辭相加,無少顧藉,同朝相敬之風,恐不當如是矣。噫,古稱宰相待罪,今則有司反詆,臺閣體貌,可謂掃地,此蓋衰循之質,不能比數之致,如是而尙可盤礴於言地,以重辱名器哉?且臣之以此引避,今至三四,塵瀆之罪,臣亦自知,參以彼此,俱難仍冒,請命遞斥臣職。答曰,勿辭,退待物論。
忠淸左道敬差官李聖肇,入來。
大殿,藥房夕問安。答曰,知道。
中宮殿·世子宮,議藥廳·政院·玉堂·二品以上·六曹·大司諫夕問安。答曰,知道。嬪宮,議藥廳·政院·玉堂夕問安。答曰,知道。朝報
禮曹啓曰,平安道幼學韓後亨等上疏,箕子畫像傳摹奉安祠宇,旣已訖功,願得賜額之盛典事,以疏辭可不依施,批下本曹矣。當初道臣之摹出一本,藏置於山峽深僻之寺刹,其後監司之題給財力,創立祠宇者,蓋出於爲慮他日緩急之難保而已,而今者本道儒生等,至以賜額爲請,自上已有依施之敎,而第念箕子,以東方肇開人文之聖君,仁賢之化,至今賴之。朝家崇奉之禮,自與儒賢之有功於斯文者有別,今若下同書院頒賜恩額,其在事體,實涉未安,令本道監司,從便守護,以爲永久奉安之地,恐合事宜,臣等,旣有區區所懷,敢啓。傳曰,依爲之。禮曹
上在昌德宮。停常參·經筵。
中宮殿·世子宮,二品以上·六曹·大司諫問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
藥房啓曰,伏未審夜來,聖體調攝,若何?昨日煎入湯藥,其已進御,而大便度數,亦爲減歇乎?湯藥今方煎入矣。中宮殿症候,伏聞醫女來傳之言,昨日所進,水刺八合,湯餠四合,蔘茶一升餘,夜間寢睡,稍得安穩云。蔘茶,依前煎入矣,敢此問安。答曰,知道。昨日度數,與再昨一樣矣。
平安監司·義州府尹書目,冬至使一行,本月二十五日渡江入去事。
中宮殿·世子宮,二品以上·六曹夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
全羅監司書目,羅州呈,以獻納朴泰恒辭職上疏上送事。啓。答曰,省疏具悉。爾其勿辭,上來察職。
京畿監司書目,廣州呈,以吏曹判書李畬辭職上疏上送事。啓。答曰,省疏具悉卿懇。卿勿過辭,安心上來行公。以上朝報金霔校正。日記廳郞廳李運海書。
上在昌德宮。停常參·經筵。
巳時至申時,日暈。
中宮·世子宮,二品以上·六曹·大司諫問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
藥房啓曰,伏未審夜來,聖體調攝,若何?湯藥連爲進御,而大便度數減歇乎?升陽除濕湯,今方煎入矣。中宮殿症候,伏聞醫女來傳之言,昨日所進甚減,水刺只是三合,饅豆·湯麪,亦且些少,蔘茶不至五合,腫口膿汁,數日內尤爲多出,色甚白濁,而夜間寢睡,稍得安穩云。蔘茶,依前煎入矣,敢此問安。答曰,知道。湯藥連進矣。
傳,前郡守白漢相·李夏禎·李行成·金重九·李漢珪·徐宗憲·李涬,縣監金得汶·黃爾章·李涑·李臣龍·黃燫·金泓·金幹·朴聖漢·李齊說·崔壽學·鄭度長,監察柳重昌·韓永徽·金德恒·權,持平李彦經,察訪李龜齡·金相元,主簿趙裕壽,司諫李文興,獻納李世維,正言柳鳳輝·丁道徽,牧使李喜朝·李德齡·許玧·柳星漢·李麟徵,府使梁聖揆·李宇謙·朴明義·申益恬,權持·蔡以南·李暉,校理任守幹·尹趾仁·尹星駿,經歷金斗南·申瑞華,奉敎趙泰一,縣令權詹,學正尹東龜,修撰李晩成,學諭南國翰,著作方濈,正字趙仲明,掌令李世奭,參議金斗明·徐文裕,右尹李震烋,承旨任弘望·南弼星,西陵副正煜,韓原副正樞,益寧守梯,密陽正梡,韓豐副正枰,韓興令晳,護軍成德望·崔擎宇·閔會重,別將黃興海·鄭麟瑞,司勇李珍·李藎廷·申世檜·李萬錀,僉使周時興,同知韓俊興,知事崔聖任,司直丁時梯,監牧官趙鼎期,司果趙泰老·洪重夏,兵使元德徽等,敍用。郡守白漢相·南五熏·金夏鼎,都事鄭寅賓,縣監鄭德徵·魚震陟,牧使李翊周,府使李碩根·鄭澔,西陵都正煜,假衛將鄭斯玄,僉使文道器,萬戶韓櫶等,職牒還給。
掌令元聖兪啓曰,臣年邁病深,百無一能,前後忝叨匪據,絲毫莫補,侮辱輒至,逃遁不得,愧懼恒積矣。不意新命,又下於僨敗之餘,適當坤殿靡寧,百僚憂遑,不得不冒昧出肅,而顧臣情跡,實有萬分難安者。日昨,以不論吳道一考官時事,重被儒臣李晩成疏斥,仍避自列,略陳己見,臣意以爲,吳道一用情與否,端緖未顯,執疑似之跡,驅罔測之科,有未妥當也。及其晩成再疏,推擧臣名,大加侵詆,臣前旣有坐上落下之誚,今又有語甚糢糊之譏,無非臣觸事憒憒,見輕同朝之致,私心自訟,尙誰尤哉?第人之意見,各自不同,臺閣論事,務歸至當,顧此科獄,實國家之大變,換封用情,奸狀疊出,凡有血氣者,孰不願明覈嚴査?痛繩王法,而技節太多,了當無期,有識之慮,亦不無蔓延濫觴之憂,此臣之不能靡然於晩成之一言也。然臣於晩成事,亦有所未曉者,觀其身,則有似退避,考其言,則莫非深劇,處己太高,待人太薄,驅一世於媕婀之域,果未知其論之盡出於公也。臣竊爲之不取。且臣請遞大司成尹德駿之啓本及儒生李命臣等疏,攻師長之失,因請施罰,一以規官事,一以懲士習,初無一毫扶抑之意,而伊後學儒朴奎瑞者,不顧朝廷事體之如何,發文通告,公肆詬罵,至以命臣之疏,謂之橫流砥柱,指臣之言,謂之欺蔽天聰,其所爲言,誠不滿一笑,固不足與較,而旣被其無限凌踏,以此以彼,決不可一刻暫冒於臺端。請命遞斥臣職。答曰,勿辭,退待物論。
中宮殿·世子宮,二品以上·六曹夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
持平黃一夏啓曰,臣頃遭重制,今纔出仕矣。同僚,以重被判金吾之疏,又爲引避,見斥之由,已悉辨暴於避辭之中,臣不必更煩仰瀆於靜攝之中,而第因一罪囚之請刑,彼此相角,屢起鬧端,疏避紛紛,已浹數朔而不已,不亦疲勞而支離乎?傷損事體,莫此爲甚,區區嘅然之心,不但爲一身之見輕貽譏而已也。臣嘗參啓,難冒之勢,與同僚無異,而服制未行之前,不敢詣臺,今始來避,所失尤大,請命遞斥臣職。答曰,勿辭,退待物論。
政院啓曰,京畿監司柳之發,以富平縣監朴泰遠署經,令本院稟旨變通事,馳啓矣。頃日衿川縣監洪萬迪,雖因道臣狀聞,本院稟啓,除署經發送,而守令署經之法,事體重大,每以道臣之陳請,續續變通,事涉未安。且卽今守令未署經者,非止富平一邑,兩司之官,亦有行公之員,朴泰遠及他未署經守令,申飭兩司,使之趁速開坐,一體署經,何如?傳曰,允。以上朝報
上在昌德宮。停常參·經筵。
夜一更,有霧氣。
中宮殿·世子宮,二品以上·六曹·大司諫問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
藥房啓曰,伏未審夜來,聖體調攝,若何?大便度數,益有止歇之效乎?升陽除濕湯三貼,已盡於昨日,臣等與諸御醫,趁早入診後,議定當進之藥宜當。中宮殿症候,伏聞醫女來傳之言,昨日所進,水刺一升,饅頭·湯麪,亦有所進蔘茶二升,夜間寢睡,轉輾不安云。蔘茶,依前煎入矣,敢此問安,姑爲仰稟。答曰,知道。度數如常矣,勿爲入診。再啓曰,卽伏承問安之批,大便度數如常爲敎。臣等,與諸御醫商議,則以爲症候旣已復常,湯劑不必更進,仍爲停止宜當云矣,敢啓。答曰,知道。
正言金相稷啓曰,憲府多官,引避退待,處置歸於本院,而第掌令元聖兪避辭上款語,則乃吳道一不爲擧劾,見斥於儒臣事也。臣亦其時被斥臺閣之一,而旣以此引避,則今難晏然可否於其間,請命遞斥臣職。答曰,勿辭,退待物論。
中宮殿·世子宮,二品以上·六曹·大司諫夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
吏曹判書李畬上疏。大槪,忍死前進,未到都下,而病勢添劇,末由自力,當此廷臣朝夕問安之日,未得肅命參班,分義虧缺,萬殞猶輕,敢申血懇,乞蒙鐫遞本兼職名,仍治臣罪,以肅朝綱事。入啓。答曰,省疏具悉卿懇。卿勿固辭,速出行公。朝報
掌樂院官員,以提調意啓曰,纔因家廟署牒報,禮曹判付內,宗廟·各宮殿樂器庫,以樂工,別定庫直,晝夜守直,而樂器出納之際,兩司官員中,別定次知之員,令本署官員,眼同親審,每月一番反庫,照數入藏事,判下矣。莫重祭享樂器偸竊之患,出於次知出納人之所爲,本署之欲令本院,別定庫直者,蓋出於欲免日後橫罹。當初設置樂器庫於廟內者,意有所在,今若以外人,定爲庫直,則廟內至嚴之地,不但出入難便,宗廟·各宮殿樂器守直·庫直,旣以樂工輩別立,分社稷·文廟·各宮殿,從前自各其享所擔當,次知之處,必將相繼而起,欲皆別爲別立庫直,以爲自免之計。樂工·樂生之設,全爲宗社祭享,學習音樂,每當祭享時,各有差備,則有額工人,不可移定於他處庫直之任,廢棄當習之樂業,以缺工人之數,此最大段可慮,而旣爲責立之後,則逐朔料布,亦不可不變通差下,種種窒礙難便之端,不一而足。樂器庫守直元軍減省者,旣自兵曹,復舊定送,則常時守直等事,依舊依,專責於守直軍士。每當出納之際,本院官員·典樂·樂工,與本署官員,守僕·守直軍士,一處照數出納,而當其守直軍替番之時,兩司官員,與工人輩,一體照數傳與傳受後,鎖鑰封表,兩司官員,眼同爲之,則雖無別定庫直之事,可無如前虛疎之弊。令該曹,更爲參酌事勢,從便稟處,以爲定式施行〈之〉地,何如?傳曰,允。禮曹
上在昌德宮。停常參·經筵。
夜三更,東南有氣如火光。
中宮殿·世子宮,二品以上·六曹·大司諫問安。答曰,知道。
議藥廳啓曰,伏未審夜來,聖體調攝,若何?中宮殿証候,伏聞醫女來傳之言,昨日所進,水刺六合,白粥·湯餠,亦有些少,所進蔘茶七合,夜間寢睡,轉輾不安,膿汁一向多出,蔘茶依前煎入矣,敢此問安。答曰,知道。無事矣。
左議政李世白,右議政申琓箚子。大槪,敢陳淺見,以備裁處事。入啓。
判府事尹趾善箚子。大槪,當此坤聖患候添重,藥廳復設之日,不能致身於起居之班,情禮俱廢,惶隕無地,且臣所兼諸司,有不可一向虛帶矣。伏乞亟遞臣扈衛大將·諸司提調,安意就盡事。入啓。
司諫李敏英啓曰,兩司多官,臣當處置,而第觀憲臣之避,極論判義禁金構議讞之失,構,卽臣之姊夫也。在法應避,有難參涉,何敢晏然仍冒乎?請命遞斥臣職。答曰,勿辭,退待物論。
中宮殿·世子宮,二品以上·六曹夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
備忘記,噫,荐歲飢屬之餘,民生之困窮,已到十分地頭,爲民父母,每切如傷,而矧今上天示警,災異非常,心之憂矣,曷有其已?此時懷保,政是王政之所當先,其可緩乎?其令廟堂,飢疫身死,幼稚獨存者,還上及諸般身役,積年未收,特許蕩滌,用示予遇災軫恤元元之意。
答左議政李世白,右議政申琓箚曰,省箚具悉卿懇,考績異於例坐,依已行之例,擧行宜矣。李宏之三疏靳許,意固有在,而體下之道,終難强迫,知金吾兩臣之宜有變通,誠如所陳,竝姑許改,金鎭龜之些少引嫌,一向控免,殊未妥當,推考使之行公,而他餘事,竝依施焉。仍傳曰,遣史官傳諭。
答判府事尹趾善箚曰,省箚具悉。有病未參,別無所傷,扈衛大將之任,卿辭至此,今姑勉副,宜體予意,安心勿辭,從容善攝。仍傳曰,遣史官傳諭。
忠淸監司書目,平澤縣監尹世綱,親病身恙,旣是實狀,上單已久,還任無期,不得已罷黜事。又書目,淸風呈,以吏曹參議權尙夏病重,上去不得事。啓。傳曰,須勿苦辭,上來察職事,回諭。以上朝報
上在昌德宮。停常參·經筵。
司饔直長李應益,柴場摘奸後,入來。
中宮殿·世子宮,二品以上·六曹·大司諫問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體,若何?中宮殿症候,伏聞醫女來傳之言,昨日所進,水刺八合,湯餠四合,蔘茶八合,自朝連有熱候,午後,冷藥和九味淸心元一丸進御,而夜間亦頗虛煩,金銀花〈茶〉,調進牛黃二分,寢睡轉輾不安云。臣等,與諸御醫商議,則以爲熱候如此,獨蔘湯,人蔘減爲五戔,黃芪更加二戔,進用宜當,依此煎入矣,敢此問安。答曰,知道。無事矣。
傳曰,史官一員待命,騎馬三匹立之,崇陵忌辰祭所內摘奸。
大司諫尹世紀啓曰,兩司多官引避,臣當處置,而臣於掌令元聖兪,有不可晏然者,臣之向日論劾吳道一啓辭中,以李晩成之疏,辭意嚴峻等語,有所論列,而今者聖兪,不但以晩成之疏,目之以深刻,乃以不能靡然於晩成之一言爲辭。此則偃然以臣所論,歸之於靡然之中,顯有譏切之意,毋論是非如何,臣不可參涉立落也決矣。請命遞斥臣職。答曰,勿辭,退待物論。
禮曹啓目,粘連以副校理尹星駿辭意,議于大臣,則領中樞府事南九萬以爲,書題之一字落書,試券之不踏小印,俱是有違格例,而掌試之人,不能致察拆券之初,朝家若特施格外之恩,如宋廷奎之事,則今無可言。今此沈埈·崔守慶,則臺諫旣已疏論,大臣又以獻議,以其有關後弊,有撥去之命,則到今經過屢年之後,又因宋廷奎以爲定例,而請其復科者,非但朝令之無恒不信,日後之違越格例,將無以禁斷,罪之在擧子在試官,情之可疑與無可疑,俱不當擧論。伏惟上裁。領議政徐文重以爲,當初撥榜時,旣已獻議,今於復科之論,無用別議。伏惟上裁。行判敦寧府事崔錫鼎以爲,沈埈事,臣於其時,參爲考官,嫌不敢獻議,而至於崔守慶事,則亦有可言者,當初撥榜收議時,判付內,試券之未免違格,覺察於科治之時則可矣,而不必追論於榜出之後云者,聖敎誠爲允當云。終以臺疏旣發,至於撥榜,在前試券違格而參榜,固非一二。或被追論,輒皆罷削,則當此習俗澆訛,人心不古之日,前頭紛紜之端,委屬可慮,流弊之難防,臣恐在彼而不在此也。頃年講經,擧子沈澳·尹洙等,因換給講紙,入格之後,將爲撥去,該曹稟啓判付內,此非擧子之罪,沈澳仍存,尹洙許講,今此崔守慶之無罪,與沈澳一般,而獨被撥榜,擧子之稱冤,雖不足恤,其在朝家擧措,未免不均之歸,惟在聖明參量政法而處之。伏惟上裁。左議政李世白以爲,科場之事,至嚴且重,末世人心,靡事不專,故苟有違格者,則毋論擧子之有情無情,隨卽撥去,不如此,則將無以嚴科體而杜後弊,當初聖敎,誠極允當,稱冤之說,臣未及聞,到今屢年之後,未有他端,而遽議復科,使國體顚倒,後弊益滋,非臣之所敢知也。伏惟上裁。右議政申琓以爲,大小科場,試券之踏印者,所以防奸書題之落字者,固是違格,故苟爲覺察,則毋論有情無情,竝爲撥去者,乃所以嚴科體也。中間雖或有如是,而倖免發覺,不爲撥去者,不過一時偶失照管之致,因此而又開稱冤復科之路,則當此人心世道日漸嘵詿之時,將何所不至耶?其時聖敎,誠爲至當,到今累年之後,遽議復科,非所以嚴科場重事體之道。伏惟上裁。行判中樞府事柳尙運,行判中樞府事尹趾善,病不收議,領敦寧府事在外,不得收議,大臣之議如此,上裁,何如?啓置之。
中宮殿·世子宮,二品以上·六曹夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
領中樞府事南九萬箚子。大槪,氣息奄奄,連日不得進參於問安,乞令有司,議正臣罪,且命先遞臣兼帶諸司提調及扈衛大將等任,俾免曠廢殿最之弊事。入啓。答曰,省箚具悉已懇,有病未參,別無所傷,卿其安心勿辭,亦勿待罪。仍傳曰,遣史官傳諭。以上朝報
上在昌德宮。停常參·經筵。
一更,白雲一道如氣,起自西南,直指東方,長竟天,廣尺許,良久乃滅。巳時,有霧氣。
中宮殿·世子宮,二品以上·六曹問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,冷雨連宵,日候乖常,伏未審此時,聖體,若何?中宮殿症候,伏聞醫女來傳之言,昨日所進水刺五合,饅頭數巡進御,蔘茶五合,午間微有熱候,胎水一合,調進牛黃,夜間寢睡,比前稍勝云。臣等,與諸御醫商議,則以爲近來連用蔘茶,不無因此助熱之慮。生脈散元方,人蔘倍入,加黃芪二戔,白伏令·蓮肉各一戔,竹葉三分,連進宜當云。此藥,卽爲劑煎以入矣,敢此問安。答曰,知道。無事矣。
政院啓曰,兩司多官,相繼引避,已至屢日,而尙不處置,事甚未安。正言吳命峻,卽爲牌招,以爲處置之地,何如?傳曰,允。又啓曰,吏曹判書李畬,入來城中,陳疏承批之後,尙未出肅,非但事體未安,本曹久無長官,前頭褒貶,亦當趁期磨勘,卽爲牌招察任,何如?傳曰,允。
正言吳命峻啓曰,曩臣猥蒙恩暇,將母下鄕,感祝洪私,擬卽還朝,而疾疢淹滯,已過由限,旋膺新命,亦煩控籲,累朔虛帶,惶霣冞深。頃伏聞坤殿患候添劇,已設議藥廳,繼伏聞聖候愆度屢發,源委不輕,臣在百里之地,不能以時承聞,其驚惶憂煎之心,有倍於在廷之臣。一身顚仆,有不可顧,蒼黃登途,曳載上來,冀得朝夕承候,以少伸狗馬微誠,而顧臣逋慢罪大,引避而未徹,篤疾瀕危,尋單而見阻,床席懍懍,措躬無地。適於此際,諸臺竝避,嚴召降臨,趣臣處置,臣旣一息未泯,不敢輒復坐違,不得不扶曳趨造來詣,而第掌令元聖兪之避,有涉於臣之從祖前判書吳道一,則臣已不宜參論其是非,而且臣頃劾忠淸水使李錫〈?〉請拿蒙允矣。今聞其査事淸脫,臣啓歸虛,亦安得晏然蹲冒乎?請命遞斥臣職。答曰,勿辭,退待物論。
中宮殿·世子宮,二品以上·六曹夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
政院啓曰,昨日,因大臣陳箚,金吾堂上及考績之坐,有竝爲變通之敎矣。臣更考本院日記,則戊辰年侍藥廳排設時,右議政呂聖齊,以刑獄衙門變通再坐之意,陳達於筵中,自上詢問他大臣及諸臣後下敎,而此出於疏決滯囚之意,刑獄衙門,使之開坐而勿爲刑訊,可也。翌日本院啓辭,以刑獄衙門外,兩司及詞訟等地時急公務,不得疏決,積滯可慮,亦爲變通開坐事,啓稟,傳曰,外戶·兵曹及兩司·漢城府·掌隷院,一體開坐可也事,爲敎矣。近日自議藥設廳之後,刑獄衙門及各司,不得開坐,已至屢日,此非但事體固然,群下憂遑之心,亦有所不暇之致,而戊辰已行之例,如上所陳,卽今獄訟之積滯,公務之曠廢,俱涉可慮,似當有依前變通之道,何以爲之?敢稟。傳曰,依爲之。以上朝報
上在昌德宮。停常參·經筵。
申時,日有左珥。
全羅左道災傷敬差官鄭推,入來。
中宮殿·世子宮,二品以上·六曹問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
藥房啓曰,雨後寒甚,伏未審此時,聖體,若何?消息淸鬱湯十貼進御之後,繼進滋陰健脾湯之意,前已稟啓,而近仍泄候,連進他藥矣。卽今症候復常,爲日已多,滋陰健脾湯當進與否,不可不更爲議定,臣等與諸御醫入診宜當。中宮殿症候,伏聞醫女來傳之言,昨日所陳水刺八合,饅豆·湯麪,連有所進,生脈散三合許,亦爲進服,夜間無虛煩之候,寢睡頗得安穩云。生脈散,依前煎入矣,敢此問安,竝爲仰稟。答曰,知道。無事,滋陰健脾湯繼進,宜矣,勿爲入診。再啓曰,伏承問安之批,有滋陰健脾湯繼進宜矣之敎。臣等,與諸御醫詳議,則以爲滋陰健脾湯,加黃連干汁炒七分,只實五分,與前劑入三補只朮丸,兼進宜當云。此藥五貼,爲先劑入之意,敢啓。傳曰,知道。
判敦寧府事崔錫鼎箚子。大槪,辭免扈衛之任事。入啓。答曰,省箚具悉卿懇。卿其須體予意,安心行公。仍傳曰,遣史官傳諭。
工曹判書申汝哲辭職上疏。入啓。答曰,省疏具悉卿懇。卿其安心勿辭,調理行公。
備忘記,今年田穀,大抵不如畓穀,而諸道中,亦必有被災尤甚之處,明白區別,量減稅太,似乎得宜,卽令廟堂稟處。
玉堂箚子。大槪,請掌令成虎臣,持平黃一夏,掌令元聖兪,正言吳命峻遞差,正言金相稷,司諫李敏英,大司諫尹世紀出仕事。入啓。答曰,依啓。
吏曹判書李畬上疏。入啓。答曰,省疏具悉卿懇。卿辭太過,須勿撕捱,速出行公。
備邊司啓曰,近日仍荐饑,各司及坊民藏氷價,自賑廳及戶曹,分半上下矣。今年則年事稍諗,與已往數年有異,此事不必每每以爲例,而連歲饑饉之餘,都下民力,猶未蘇完。且今積年未收蕩滌之惠,遍及於八路,而都民之獨未蒙一時之澤,必致缺望。各司藏氷米,則貢物旣已復進,雖不當擧論,坊市民所出藏氷米,令賑廳及戶曹,依前分半上下,以濟都民一分之弊,此出於一時特施之政,明年以後,更勿以此援例之意,分付,何如?傳曰,允。
中宮殿·世子宮,二品以上·六曹夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
待敎李㙫上疏。大槪,臣母病,挾感彌重,決無離側供仕之勢,而當此朝夕起居之日,臣之所叨,實非一刻曠缺之任,玆陳血懇,冀蒙鐫罷職名事。入啓。答曰,省疏具悉。爾其勿辭,救護母病。
兵曹判書金構上疏。大槪,臣旣重被詆詬,有辱朝臣,乞蒙鐫削職名,以存事體,以全廉義事。入啓。答曰,省疏具悉卿懇。卿無所嫌,安心行公。朝報
禮曹啓曰,每年藏氷時,各司主檢官,例以二員抄啓,曰平市署官員,只二員中,奉事鄭津,逐日待令於議藥廳。自前如此之時,亦有一員差之例,今亦依前例差送一員之意,敢啓。傳曰,知道。
上在昌德宮。停常參·經筵。
辰時至申時,日暈兩珥,暈上有冠。夜一二更,月暈,有霧氣。三更,月暈右珥。
中宮殿·世子宮,二品以上·六曹問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體,若何?昨劑入滋陰健脾湯,其已進御否乎?中宮殿症候,伏聞醫女來傳之言,昨日所進,水刺五合,饅頭再巡,生脈散七合,夜間寢睡,雖不如前夜,亦得稍安云。生脈散,依前煎入矣,敢此問安。答曰,知道矣。
吏曹啓曰,臺諫有闕,政事,取稟。傳曰,過國忌後爲之。
慶尙都事書目,山陰縣監尹挺卿災傷差錯,罷黜事。
大司諫尹世紀,司諫李敏英,正言金相稷罷職。
禮曹〈?〉積雪驗豐,自古有言,而今年歲序已晏,一番二雪之後,陰雨連日,秋耕牟麥,必有凍傷之患,嗣歲之慮,不可勝言,自前如此之時,屢有祈雪之祭設行之例,宗社北郊,別遣重臣,不卜日,來初九日設行之意,分付,何如?傳曰,允。
傳曰,史官一員待命,騎馬三匹,卜馬二匹立之。
政院啓曰,頃因大臣陳籲,禁府堂上二員,旣已遞改,刑獄衙門變通開坐事,亦自本院稟啓蒙允矣。當此隆冬,罪囚之一向滯獄,委屬可慮,而今明日內,將不得開政,禁府堂上未差之代,卽令該曹,口傳差出,仍爲牌招察任,何如?傳曰,允。又啓曰,覆啓日字,以姑觀前頭更稟之意,曾已啓達矣。卽今議藥廳,猶未罷出,立春前日字無多,排日三覆之後,遠道行會,勢有所未及,今年啓覆,何以爲之?敢稟。傳曰,停。
中宮殿·世子宮,二品以上·六曹·大司諫夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
吏曹口傳政事,知義禁李東郁,同義禁李震休。
京畿監司書目,果川呈,以禮曹判書崔奎瑞辭職上疏上送事。啓。答曰,省疏具悉。卿其上來行公。朝報
有政。吏批,以李東郁爲知義禁,李震休爲同義禁。
禁衛營啓曰,去七月二十八日晝講入侍時,因兵曹判書吳道一所啓,本營黃海·全羅兩道馬步軍作隊居住,遠近不均,軍情不便,故使之從附近改作隊事,分付兩道兵使矣。黃海道別驍衛改作隊成冊,才已上來,而其中居住遠近,猶多不均,殊無改作隊之本意,事甚未便,兵使洪以度推考。正月番次不遠,勢未及更有所往復,而前中軍李尙,曾經黃海兵使,亦知道內縣邑彼此遠近,故別驍衛排番,有所磨鍊,文書尙在,人皆稱便,敢此別單書入,依此改作隊,直爲分付,何如?傳曰,允。禁營謄錄
上在昌德宮。停常參·經筵。
中宮殿·世子宮,二品以上·六曹問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體,若何?中宮殿症候,伏聞醫女來傳之言,昨日所進,水刺一升二合許,饅頭一巡,夜間寢睡,頗得安穩,濃汁亦爲淡少乎?臣等,與諸御醫商議,則以爲近因水刺厭進,湯藥不得已停止矣。數日來,水刺漸至差勝,雙補氣血之劑,不可不更進,加味十全湯,加白斂八分,連進宜當云。此藥,劑煎以入矣,敢此問安。答曰,無事矣。
禁府,趙壽漢·沈佐良拿囚。啓。
兵曹口傳政事。副司直李震休。
謝恩,同義禁李震休。
領中樞府事南九萬上疏。大槪,更申前懇,悉陳耄病之狀,乞蒙鐫〈削〉兼帶諸司提調及扈衛大將事。入啓。答曰,省疏具悉。已諭至意,更何多誥?卿其安心勿辭,從容善攝。仍傳曰,遣史官傳諭。
傳曰,史官二員待命,騎馬六匹立之,祈雪祭所等處內摘奸。
中宮殿·世子宮,二品以上·六曹夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
上在昌德宮。停常參·經筵。
中宮殿·世子宮,二品以上·六曹·大司諫問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體,若何,湯丸兩劑,連爲兼進乎?中宮殿症候,伏聞醫女來傳之言,昨日所進,水刺八合,饅頭少許,湯藥無事進服,夜間有虛煩之候,寢睡不得安穩云。湯藥,依前劑入矣,敢此問安。答曰,知道。無事矣。
長陵忌辰祭所內摘奸。
司宰僉正權胄,主簿金楺,司僕主簿尹濂·李鳳朝,平市令黃夏英,奉常主簿鄭斗平,東氷庫別檢洪受濂,軍器僉正朴錫昌,判官安相益,藏氷事出去。
中宮殿·世子宮,二品以上·六曹·大司諫夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
假注書李廷濟出使,代金始煥。
政院啓曰,近緣銓曹,久無長官,監司箇滿之代,參下未差之窠,皆未得差出,其在事體,已極苟艱。吏曹判書再疏承批之後,尙無出肅之意,殊涉未安,明日待開門牌招,使之參政,何如?傳曰,允。朝報
又啓曰,今日爲政事,命下矣。判書李□牌招不進,參〈判〉李□□亦以病不來,日勢向晩,開政事甚未安。判書·參判,竝牌招開政,何如?傳曰,允。吏曹
上在昌德宮。停常參·經筵。
一二更,月暈。
中宮殿·世子宮,一品以上·六曹·大司諫問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體,若何?前劑入滋陰健脾湯五貼,當盡於今日,此藥五貼,又爲劑入矣。中宮殿症候,伏聞醫女來傳之言,昨日所進,水刺一升餘,湯麪·饅頭及肉味,亦有所進,夜間寢睡,頗得安穩云。湯藥,依前煎入矣,敢此問安。答曰,知道。無事矣。
左承旨安垕辭職上疏。入啓。遞差。
政院啓曰,今日爲政事命下,而吏曹判書李畬,牌招不進,參判李寅燁亦以病不來,日勢向晩,開政漸遲,事甚未安。判書·參判,竝卽牌招開政,何如?傳曰,允。
中宮殿·世子宮,二品以上·六曹夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
謝恩,左承旨沈枰,右承旨崔錫恒。
檢閱尹志和上疏。大槪,臣與奉敎朴弼明,有應避之嫌,亟令該曹,照例稟處事。入啓。下該曹。朝報
禮曹啓曰,曾在甲辰年,本曹因各陵參奉所報,守護軍·煙戶及洞內所住及他擔持·造墓·曳船軍·假羅將,勅使時使喚軍,水邊漁夫稅外,復戶氷丁等,一應公私雜役,依祖宗朝定法及先朝受敎,切勿侵責事,粘啓判下內,朝家號令,雖至微至細,各邑官吏,不可違令,便是體例。近來國綱解弛,民不畏法,至於大小之事,違令者頗多,誠極寒心。園陵守護,是何等重事,而已令之事,全不奉行,侵虐如舊,尤極痛駭。自今以後,申飭各官之外,又令陵官,陵軍點考之時,如此之事爲頉,則趁卽報知本曹,以爲各別重究之地事,捧承傳,至今遵行矣。頃因貞陵參奉牒報,守護軍氷役頉下事,援據受敎,再次論移漢城府,而回關內,以自備局回啓定奪,不爲聽施,取考備局覆啓,之因該府所報,各陵守護軍,亦入於氷役所定之中,一體出役事,允下矣。旣有此定奪,則該府之不施,亦有所據,而但念陵寢事體,至重且大,守護軍別爲顧恤,意非偶然,而況有此先朝別判付,則朝家所以待之者,其視各軍門,軍兵,輕重自別,雖曰已有上年定奪應役之事,而每年援此爲例,有若應行之役,則恐非先朝別爲判付之意。且陵卒之居在十里內者,其數不多,雖除此若干陵卒,亦無氷役不能完畢之慮,一依先朝受敎,申飭定奪,何如?傳曰,允。禮曹
吏批啓曰,判書未肅拜,參議在外,小臣獨政未安,何以爲之?敢稟。傳曰,仍爲之。又啓曰,兩司多官,今當差出,而擬望之人乏少,外任竝擬,何如?傳曰,允。又啓曰,忠淸監司,今當差出,而擬望之人乏少,守令中可合人,竝擬,何如?傳曰,允。又啓曰,奉常寺奉事崔慶湜,受由過限未上來,依例罷黜,何如?傳曰,允。
兵曹啓曰,本曹佐郞李翊漢,以其身病,屢度呈狀,本曹多事之地,不可等待其差復,佐郞李翊漢,今姑改差,何如?傳曰,允。吏曹
有政。吏批,以柳鳳輝爲兵曹正郞,元聖兪爲弼善,洪楫爲禁府都事,李畬爲司譯提調,徐文裕爲戶曹參□,洪受瀗爲宗簿提調,南正重爲忠淸監司,宋相琦爲大司成,金聖游爲山陰縣監,兪得一爲承旨,李舜英爲平澤縣監,李彦經爲持平,李世維爲掌令,兪命弘爲掌令,朴明義爲判決事,任守幹爲正言。
兵批,以鄭治爲瑞山監牧官,金益堅爲順川監牧官,鄭聽爲興陽監牧官。
備邊司啓曰,臣等,伏見備忘辭旨,畏天憂民至誠惻怛之意,藹然於十行之中,觀聽所及,孰不感激欽仰,隣族積痼之弊,自可消除,顚連孑遺之民,庶幾少蘇,窮閭蔀屋之下,其歡欣頌祝之心,當復如何哉?臣等,祗奉聖敎,卽當宣布中外,而第於外方奉行之際,必須指一分付,可無參差混雜之弊,故略以數三條件,別單書入矣。啓下後,以此知委八道·開城·江華等府,何如?傳曰,允。禁營謄錄
上在昌德宮。停常參·經筵。
判尹嚴緝,知義禁減下肅拜。
禮曹正郞盧世夏,卒判尹金夢陽致祭事,陽川地出去。
下直,保寧縣監李再春。
中宮殿·世子宮,二品以上·六曹·大司諫問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體,若何?中宮殿症候,伏聞醫女來傳之言,昨日所進水刺三巡一升四合,饅頭再巡,夜間寢睡安穩,濃汁比前尤爲淡少,腫口近處浮氣之減歇,諸處痛候之更不發作,已至屢日,臣等伏不勝喜幸之至。湯藥依前煎入矣,敢此問安。答曰,知道。無事矣。
政院啓曰,憲府無行公之員,連以監察茶時,事甚苟簡,且守令,多有未署經之人,夫馬留滯,亦甚有弊。新除授掌令兪命弘,持平李彦經,卽爲牌招察任,何如?傳曰,允。
謝恩,掌令兪命弘,持平李彦經。
院啓,新除授正言任守幹,時在京畿廣州地,請斯速乘馹上來事,下諭。答曰,依啓。
府啓,新除授掌令李世維,時在京畿高陽地,請斯速乘馹上來事,下諭。答曰,依啓。
前啓,該府罪人羅弘佐嚴刑窮問,從事官等,亦令一體刑推得情事,停啓。
持平李彦經啓曰,臣之頃忝本職也,以湖邑査事之未勘,情勢難安,累事仍避,終至違命而坐罷,尋常惶隕,若無所容。不意恩敍之餘,除命又下,召牌繼臨,臣嚴畏分義,不得不黽勉出肅,而顧此難冒之勢,與前無異,其何敢一刻虛帶,以貽瘝曠之弊乎?且臣伏見孟萬澤爰辭,至有擧臣名而爲言者,臣不勝瞿然之至。前秋監試初試時,臣見擬參試官之望,承牌詣闕,與他堂下人員,齊會於騎省郞廳,夜久人稠,酬酌多端,閱歲之後,有不能一一記得。蓋於語次,又及近來場屋不嚴,軍卒作奸之弊,臣以爲,臨時換軍之擧,前或有之,此可謂防奸之一道云爾,則萬澤以爲,吾意亦然,伊時說話,不過爲假設,而到今爲其所援證,實是意慮之所不到,然臣名旣入於囚人供辭中,則臣安得晏然而已乎?以此以彼,俱難冒據於臺次,請命遞斥臣職。答曰,勿辭,退待物論。
中宮殿,二品以上·六曹夕問安。答曰,知道。勿爲問安。
世子宮,二品以上·六曹夕問安。答曰,知道。
中宮殿·世子宮·嬪宮,議藥廳·政院·玉堂夕問安。答曰,知道。
忠淸監司書目,懷德呈,以大司憲宋奎濂辭職上疏上送事。啓。答曰,省疏具悉。卿其勿辭,上來行公。又書目,定山縣監李觀壽,棄官上去,不得已罷黜事。
晉平君澤上疏。大槪,乞遞廚院提調之任,仍治臣視膳不謹之罪,以重事體,以安微分事。入啓。答曰,省疏具悉。卿其安心勿辭,察任。
同副承旨任胤元牌不進,依承傳罷職傳旨。傳曰,只推勿罷。朝報
吏曹啓曰,觀此檢閱尹志和上疏,則奉敎朴弼明,卽其內兄,法有應避之嫌,亟令該曹,照例稟處亦爲白有臥乎所。尹志和與朴弼明,旣是內外兄弟,則法旣相避,在下當遞。檢閱尹志和,改差,何如?傳曰,允。吏曹
上在昌德宮。停常參·經筵。
一更至四更,月暈。
中宮殿·世子宮,二品以上·六曹·大司諫問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,節屆窮臘,寒威愈酷,伏未審此時,聖體,若何?王世子·嬪宮氣候,亦復如何?中宮殿症候,伏聞醫女來傳之言,昨日所進,水刺二巡,一升一合,白粥二合,饅頭及肉饍,亦有所進,夜間寢睡,如前夜一樣安穩云。湯藥,依前煎入矣。敢此問安。答曰,知道。無事矣。世子宮·嬪宮氣候,安穩矣。
府啓,引嫌而退。當初酬酢,祗爲假設,則到今爲證,元非可嫌,而行査之事,未及勘了,則難安之勢,與前無異。請持平李彦經遞差。答曰,依啓。
傳曰,史官三員待命,騎〈馬〉九匹立之,臘享大祭所等處內摘奸。
忠淸監司書目,尼山呈,以左參贊尹拯病重,上去不得事,啓。傳曰,須勿撝謙,安心上來,以副至望事,回諭。
吏曹啓曰,臺諫有闕,政事,取稟。傳曰,明日爲之。
中宮殿·世子宮·嬪宮,議藥廳·政院·玉堂夕問安。答曰,知道。以上朝報
備邊司啓曰,命下矣。今此聖敎,又出於特軫民隱之至意,卽當稟旨擧行,而第旱田,本無給災之規,故各道狀聞,永無明白區別之事。夏秋以後,農事形止狀啓措語,緩緊各自不同,且在農事未出場之前,則此亦未可爲可據之實狀。今若使各道,抄出啓聞,則外方擧行,每多稽緩,田稅始捧,當在早春,遠道往復覆啓分付之際,必有未及之弊,諸議皆以爲,以此備忘辭緣,直爲頒布各道,區別災實,專責道臣,使之嚴飭各邑,十分精覈,俾不得虛實相混。其中尤甚之處,每結特減一斗,以其結負多少應減數爻,枚擧啓聞,則事涉簡便,可免遷延後時之患。且今年豆太,雖曰不實,猶未至於全失,則尤甚之災,想必不多,諸道之中,又自有差等,而出稅之數,亦本輕歇,雖減一斗,其爲民惠則大矣。酙量事勢,如是裁處,以或得宜,以此分付諸道及開城·江華等處,何如?傳曰,允。備局
上在昌德宮。停常參·經筵。
二更至四更,月暈。
下直,平昌郡守成至敏。
中宮殿·世子宮,二品以上·六曹問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體,若何?中宮殿症候,伏聞醫女來傳之言,昨日所進水刺一升五合,饅頭再巡,夜間寢睡,亦得安穩,湯藥,連日無事安進云。此藥,亦爲煎入矣。敢此問安。答曰,知道。無事矣。
忠淸監司南正重上疏。大槪,湖臬新命,出於夢寐之外,臣誠驚惶愧懼,罔知攸措,方面,非試可之地,公器,非虛授之物,乞賜遞改,以安私分事。入啓。答曰,省疏具悉。卿其勿辭,速往欽哉。
左議政李世白·右議政申琓箚子。大槪,敢陳所懷,以備裁察事。入啓。答曰,省疏具悉卿懇。箚辭,可不留意焉。仍傳曰,遣史官傳諭。
禮曹正郞盧世夏,卒府尹金夢陽致祭後,入來。
同副承旨任胤元辭職上疏。入啓。答曰,省疏具悉。爾其勿辭,調理察職。
京畿監司書目,陽城呈,以禮曹判書崔奎瑞上疏上送事。啓。答曰,省疏具悉。卿其勿辭,救護母病。
政院啓曰,今日爲政事,命下矣。判書李畬陳疏未肅拜,參判李寅燁,亦爲呈辭不來,不得開政,判書·參判,竝爲牌招,開政,何如?傳曰,允。
工曹,參判金載顯卒逝云,弔祭致賻,依法例擧行,何如?啓。依所啓施行。
吏曹啓目,粘連觀此檢閱尹志和上疏,則奉敎朴弼明,卽其內兄,法有應避之嫌,亟令該曹,照例稟處亦爲白有臥乎所。尹志和與朴弼明,旣是內外兄弟,則法旣相避,在下當遞。檢閱尹志和,改差,何如?啓。依允。
府啓,宮庄折受之規,自有定限,其不可違法冒占也決矣。曾在乙亥,因大臣陳達,自地部,量給銀貨,令該宮每取庄土,定式外勿許折受之事,明有成命,頒示中外,此實出於聖上爲民除弊之至意。聽聞所及,孰不欣忭,而竊聞乙亥以後,折受如前,宮家占庄,漸至濫觴,該曹之給價,因爲常例,小民呼冤之端,不可勝算,而朝家變通之意,竟歸虛套,揆以法理,豈容如是?矧當民産匱竭,天災疊見之時,凡有不便於民者,所當一切除去,以紓燃眉之憂,此等違法撓民之事,其可苟然因存,而莫之禁乎?請乙亥定式後諸宮家冒濫折受之處,一體革罷,以除生民一分之弊。答曰,不允。
中宮殿·世子宮·嬪宮,議藥廳·政院·玉堂夕問安。答曰,知道。
備忘記,長席職責最重,而李畬才望,允合此任,予方喜得人矣。除拜屢日,屢陳疏辭,謂有遺戒,無意行公,揆以事體,實涉未安。況大臣陳箚中所引晉史卞壺奏事,非但義理正當,以予所觀見者言之,故相臣李端夏等,前任未嘗終始力辭,則今日吏判之不念曠職,固守己見,實非所望於世祿之臣者也。噫,一時遺戒,君臣大義,孰重孰輕,決不宜一向撕捱,徒傷事體,吏曹判書李畬,明朝牌招察任,毋使大政遷就。朝報
吏批啓曰,判書未肅拜,參議在外,小臣獨政未安,何以爲之?敢稟。傳曰,仍爲之。吏曹
有政。吏批,以李弘毅爲禁府都事,趙泰一爲兵曹佐郞,權持爲刑曹參議,李東郁爲左尹,沈玹爲定山縣監,黃一夏爲持平,李海朝爲戶曹佐郞,尹趾仁爲宗簿正,任弘望爲三陟府使。
兵批,李達意爲僉知,李鳳徵爲都摠經歷,申命仁爲訓鍊副正,閔星駿爲全州營將,朴世重爲部將,崔聖任爲知事,李光夏爲知事,李世祥爲都摠都事。
上在昌德宮。停常參·經筵。
辰時,日暈左珥,暈上有冠。未申時,日暈兩珥。夜自一更至四更,月暈。五更,月入東井星。
中宮殿·世子宮,二品以上·六曹·大司諫問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體,若何?中宮殿症候,伏聞醫女來傳之言,昨日所進水刺一升四合,饅頭亦有所進,夜問微有虛煩之候,金銀花茶,調進牛黃二分,寢睡不如前夜之安穩云。湯藥,依前煎入矣。敢此問安。答曰,知道。無事矣。
吏曹判書李畬牌不進後上疏。大槪,臣情志隘塞,負犯疊增。伏見大臣箚本,罪戾尤重,無以自容,方席藁金吾門外,召牌特降,又未祗赴,乞命有司,勘定臣罪事。入啓。答曰,省疏具悉卿懇。備忘予意,更何多誥?亟遵予志,安心勿辭,亦勿待命,速出行公。
刑曹判書洪受瀗辭職上疏。入啓。答曰,省疏具悉。卿其勿辭,調理行公。
政院啓曰,近緣憲府之官,不得備員,守令未署經,至於六邑之多,而其中有除拜屢朔,尙未辭朝者,公務曠廢,夫馬留滯之弊,俱涉可慮。持平黃一夏牌招,以爲趁卽署經之地,何如?傳曰,允。
謝恩,持平黃一夏。
府前啓,宮庄革罷事。措辭見上答曰,自今以後,乙亥定式,申明擧行。
備邊司啓曰,備忘記,今年田穀,大抵不如畓穀,而諸道中,亦必有被災尤甚之處,明白區別,量減稅太,似乎得宜,其令廟堂稟處事,命下矣。今此聖敎,又出於特軫民隱之至意,卽當稟旨擧行,而第旱田,本無給災之規,故各道狀聞,初無明白區別之事,及秋以後,農事形止狀啓措語,緩緊各自不同。且在農事未出場之前,則此亦未可爲可據之實狀,今若使各道,抄出狀聞,則外方擧行,每多稽緩,田稅始捧,將在早春,遠道往復覆啓分付之際,必有未及之弊。諸議以爲,以此備忘辭緣,直爲頒布各道,區別災實,專責道臣,使之嚴飭各邑,十分精覈,俾不得虛實相混。其中尤甚之處,每結特減一斗,以其結負多少,應減數交,枚擧啓聞,則事涉簡便,可免遷延後時之患。且今年豆太,雖曰不實,猶不至於全失,則尤甚之處,想必不多。諸道之中,又自有差等,而出稅之數,亦本輕歇,雖減一斗,其爲民惠則大矣。斟量事勢,如是裁處,似或得宜,以此分付于諸道及開城·江華等府,何如?傳曰,允。
中宮殿·世子宮·嬪宮,議藥廳·政院·玉堂夕問安。答曰,知道。
議政府司錄,以三公意啓曰,今庚辰秋冬等褒貶,當爲等第,而臣徐文重,以內局提調,入直議藥廳,限內不得磨勘之意,敢啓。傳曰,知道。
中樞府啓曰,本部郞廳及錄事·醫員等,今庚辰秋冬等褒貶,當爲磨勘,而領中樞府事南九萬有病故,限內不得爲之之意,敢啓。傳曰,知道。
敦寧府啓曰,本部郞廳,今秋冬等褒貶,當爲等第,而領敦寧府事尹趾完在外,限內不得磨勘之意,敢啓。傳曰,知道。
訓鍊都監啓曰,都監郞廳及將官,今庚辰年秋冬等褒貶,當爲等第,而都提調領中樞府事臣南九萬,有病故,限內不得磨勘之意,敢啓。傳曰,知道。
禦營廳啓曰,本廳郞廳及諸將校,今庚辰年秋冬等褒貶,當爲等第,而都提調臣尹趾善,方有身病,限內不得磨勘之意,敢啓。傳曰,知道。
禁衛營啓曰,本營郞廳及諸將官,今秋冬等褒貶,當爲等第,而都提調臣徐文重,以兼帶內局都提調,方在議藥廳,限內不得磨勘之意,敢啓。傳曰,知道。
宣惠廳官員,以都提調意啓曰,本廳及常平廳等,今庚辰秋冬等及春夏等未磨勘褒貶,竝等第已入,而己卯秋冬等褒貶,今已過時,依前例不爲磨勘之意,敢啓。傳曰,知道。
吏曹啓曰,本曹今庚辰秋冬等褒貶,方爲等第,而判書有故,限內不得磨勘之意,敢啓。傳曰,知道。
戶曹啓曰,本曹所屬各司,今秋冬等褒貶,磨勘以入,而軍資監戊寅春夏秋冬等,己卯春夏秋冬等,今春夏秋冬等褒貶,都提調有故,內資寺·內贍寺·司贍寺·濟用監,今秋冬等褒貶,司宰監己卯秋冬等,今春夏秋冬等,長興庫戊寅秋冬等,己卯春夏秋冬等,今春夏秋冬等褒貶,提調皆有故,司圃署,戊寅秋冬等,己卯春夏秋冬等,今春夏秋冬等褒貶,提調未差,五部今春夏秋冬等褒貶,漢城府堂上有故,病不得磨勘之意,敢啓。傳曰,知道。
禮曹啓曰,本曹秋冬等褒貶,當爲磨勘,而判書臣崔奎瑞在外,限內不得爲之之意,敢啓。傳曰,知道。
兵曹啓曰,〈本〉曹所屬訓鍊院·司僕寺·軍器寺·典設寺·郞廳·鷹牌頭等,今庚辰年秋冬等褒貶等第,因其堂上提調及司饔院都提調有故,限內不得磨勘以入之意,敢啓。傳曰,知道。
刑曹啓曰,今庚辰秋冬等褒貶,掌隷院官員,當爲等第,而判決事時未差出,不得磨勘之意,敢啓。傳曰,知道。
工曹啓曰,今庚辰年秋冬等本曹褒貶,當爲磨勘,而判書臣申汝哲,以身病,陳疏受由,限內不得爲之之意,敢啓。傳曰,知道。
漢城府啓曰,本府郞廳及五部·四山員員,今庚辰年秋冬等褒貶,當爲等第,而左尹宋昌,右尹李東郁,俱以未肅拜,堂上不齊,限內不得磨勘之意,敢啓。傳曰,知道。以上朝報
上在昌德宮。停常參·經筵。
申時,日暈,暈上有冠。夜一更,月暈。
中宮殿·世子宮,二品以上·六曹·大司諫問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體,若何?滋陰健脾湯,連爲進御,製入五貼,將盡於今日,此藥五貼,又爲製入矣。中宮殿症候,伏聞醫女來傳之言,昨日所進水刺二升六合,夜間寢睡,亦得安穩,濃汁日益淡少,水刺寢睡之節,一向差安。臣等伏不勝喜幸之至,湯藥依前煎入矣,敢此問安。答曰,知道。無事矣。
領府事南九萬上疏。大槪,不避瀆撓之罪,鈇鉞之誅,更申前懇,伏乞亟命遞改臣兼帶諸任,仍命鐫臣之職,治臣之罪事。入啓。答曰,省疏具悉卿懇。卿其體予前後之旨,須勿苦辭,安心行公。仍傳曰,遣史官傳諭。
禁府,柳渭拿囚。啓。
府啓,臣等,以宮庄革罷事,連日陳啓,而伏承聖批,乃以自今以後,乙亥定式,申明擧行爲敎。臣等於此,有以見聖意開釋,不疪誨諭,而區區憂慮,猶有所未曉者。夫乙亥定式,悉出於聖上爲民除弊之至意,則是宜永久遵行,無或廢墜,而成命已下,宿弊自如。諸宮庄土,漸至大廣者,該曹銀貨,反歸於冗剩,窮民呼冤,日以益甚,此臣等所以屢事瀆撓,而不知止者也。今若申明舊制,始自今日,而中間違法冒濫之處,勿復擧論,則臣等竊恐聖朝申令之敎,終歸寢令,救弊之意,只益生弊,尙何望增聖德之光輝,而副四方之顒望乎?請勿留難,亟罷乙亥定式後諸宮家冒濫折受之處,以除生民一分之弊。答曰,勿煩。
京畿監司書目,高陽呈,以掌令李世維辭職上疏上送事。啓。答曰,省疏具悉。爾其勿辭,上來察職。
中宮殿·世子宮·嬪宮,議藥廳·政院·玉堂夕問安。答曰,知道。
全羅監司書目,南原呈,以持平崔啓翁辭職上疏上送事。啓。答曰,省疏具悉。疏辭,令該曹稟處,爾其勿辭,上來察職。
召對時,上曰,弘文提學,明朝牌招,提學李畬等銓任辭免之疏,每以遺訓爲言,竝與兼帶而不安,上來之後,一向引入,尙無行公之意,方欲別爲敦勉矣。大臣陳箚,適合予意,仍爲別諭牌招,而又不出仕,屢屢避辭之疏,亦無別樣底語,不過更以遺訓爲言。夫遺訓,一時之事,而君臣大義,固不可廢矣。當初雖不卽出仕,累度開釋之後,終始撕捱,其傷事體,懷分義甚矣,必欲遞免,未知其可也。卽今吏曹,久無長官,大政已迫,將不得趁時爲之,自前都目,每每遷就,其弊亦甚不貲。明朝牌招,必以本職之肅謝爲難,更以不可不出仕之意,出於擧〈行〉條中,申明曉諭,可也。以上朝報
上在昌德宮。停常參·經筵。
一更,月暈兩珥。
忠淸監司南正重上疏。大槪,昨陳辭疏,反承溫批,惶感之極,黽勉出仕,而顧臣情理,亦有所不敢强赴者,更援法例,冒死申籲,乞蒙遞改,以便公私事。入啓。答曰,省疏具悉。疏辭,令該曹稟處。
中宮殿·世子宮,二品以上·六曹問安。答曰,知道。
中宮殿·世子宮·嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體,若何?中宮殿症候,伏聞醫女來傳之言,昨日所進水刺一升五合,饅頭亦有所進,夜間微有虛煩之候,金銀花茶,調進牛黃二分,四更以前,或睡或覺,以後頗得安穩云。湯藥,依前煎入矣。敢此問安。答曰,知道。無事,自今日,罷議藥廳,宜矣。
傳曰,召對爲之。入侍,承旨兪得一,玉堂李觀命·宋徵殷,假注書金始煥,史官李台佐·金興慶,掌令兪命弘,亦爲入侍。
政院啓曰,昨日司錄李相成,以本府草記批答受去次,來詣本院,郞廳發怒於院吏出見之差遲,退去之後,多發下人,捉致院吏,次知仍爲拘留云,故本院,欲知事狀之如何,相成所帶下人,使之招來,則藏匿房中,終不起送。前後擧措之妄駭,固不可言,而本院事體,與他司自別,大臣外,雖卿宰,曾無招致院吏之規,此在於本院故事中,以此壬戌年間,翰苑之官,因一微細事,拘留院吏正妻。大臣陳達筵中,至有拿推之擧,而近來新進之人,不識事體,乃有此駭擧,此由於紀綱解弛之致,自本院,無他處置之道,司錄李相成,從重推考,何如?傳曰,事甚可駭,拿推。
戶曹判書金鎭龜辭職上疏。入啓。答曰,省疏具悉卿懇。卿無所嫌,安心行公。
政院啓曰,今此啓下咸鏡道守令褒貶啓本中,慶興府使李顯徵,茂山府使許重,甲山府使洪璛,俱居中下,雖未知所坐輕重之如何,而三邑邊倅之一時倂遞,大關後弊,不可無警責之道,監司李思永,推考,何如?傳曰,依啓。許重·洪璛,竝推考仍任。又啓曰,卽伏見平安監司趙泰采,黃海監司李寅炳,統制使閔涵,京畿水使尹就商,忠淸水使金重三等邊將褒貶啓本,則無一人居下,殊無嚴明殿最之意,竝推考,何如?傳曰,允。
中宮殿·世子宮·嬪宮,藥房·政院·玉堂夕問安。答曰,知道。
禁府,李相成拿囚。啓。
召對時,掌令兪命弘所啓,宮庄革罷事。措辭見上上曰,勿煩。
召對時,上曰,人君恤民之道,當以實心,行實政也。荐歲飢饉,生民孑遺之餘,今年年事,雖曰稍稔,至於初不付種之處,徵稅白地,實有乖於軫恤民生之道,故頃者令該曹,分付外方,初不付種處,使之詳細査報矣。査報之後,則不可不給災,而各道文書之上來遲速,有未預料,文報來到後,亦不無虛實相蒙之弊。宜令廟堂,斟酌諸邑事勢,量其多寡,趁速擧行。上曰,卽今吏曹參判,則無故行公,而向日稟政之後,稱病不來,牌招後,始爲開政,凡非時政事,則雖爲牌招,而至於循例稟政之後,則趁早入來開政,例也,而不此之爲,必待牌招,事甚不當矣。吏曹參判李寅燁,推考,可也。檢討官宋徵殷所啓,臣因文義敢達。刑獄,國家之大政,而滯囚之弊,近來特甚,聞王獄所囚,多至七八十人,不能盡入獄間,或有露處簷下云。此前古所未有者,豈不大加寒心哉?不可不隨其輕重,趁速處決,而禁義開坐事變通定奪之後,今過屢日,尙不開坐,未知事故之如何,而其在事體,殊涉未安。宜令政院,另加申飭,此後則必須連日開坐,以爲議讞裁處之地,何如?上曰,自前刑曹囚徒,則殺獄·强盜等罪人,不爲取服之故,尙至於八九十人,而禁府罪囚,則別無如近日之多矣。囹圄充溢,殆至露處,重囚姑置勿論,至如擊錚罪人,一二坐可以放送者,幾經數月,杳無處決之期,事甚不當,自政院每每申飭,可也。參贊官兪得一曰,臣方待罪刑房,逐日申飭於禁府,且於昨日政廳,以此言于判義禁,則以爲本曹職務繁殷,殆無餘暇云。此似然矣,而判事之外,又有他堂上,公務雖多,亦豈無一番開坐之時乎?大臣陳箚變通,上敎申嚴,而尙不開坐,此實由於綱紀解弛之致,良可寒心。禁府堂上,固當推考,而推考薄罰,曾不動意,容有如此之理乎?上曰,纔已下敎矣。重罪,雖不可一時處決,而只於輕囚,一入之後,議處無期,雖乖欽恤之道矣。政院,各別申飭,可也。以上朝報
上在昌慶宮。停常參·經筵。
吏曹判書李畬上疏。大槪,臣於負罪惶怖之中,又以兼任提學,牌召下臨,不敢退伏,謹詣闕門之外,席藁申懇,乞蒙遞改銓任事。入啓。答曰,省疏具悉卿懇。卿勿固讓,速出行公。
中宮殿·世子宮·嬪宮,藥房·政院·玉堂問安。答曰,知道。
中宮殿,二品以上·六曹·大司諫問安。答曰,知道,勿爲問安。世子宮問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日所進水刺一升四合,夜間寢睡安穩云。湯藥,依前煎入矣。敢此問安。答曰,知道。無事矣。
府啓,宮庄革罷事。措辭見上藩臬之職,爲任甚重矣。久任責成之地,而非等閑除授之比也。忠淸監司南正重,爲養乞郡,將往東邑,而未及辭陛,遽授此職,是非將往之地,且在應遞之科,而銓曹之官,曾不恤此,乃使按道之重任,便作遞易之階梯,旣損政體,且駭物情,不可無規警之道,而南正重若以親病,難於遠赴,則呈狀乞遞,何所不可,而纔已移拜,旋郞辭遞,其在事面,殊涉不當。請吏曹當該堂上推考,忠淸監司南正重遞差。答曰,不允。推考事,依啓。
吏曹啓目,粘連觀此忠淸監司南正重上疏,則親年今至七十,道里猶過三百里,則旣無將往之路,自有應遞之例,許遞職名,俾無曠日虛帶之弊亦爲白有臥乎所。南正重老母,年旣七十,本道尤非將往之地,則揆以體下之道,合有推恕之典,今姑改差,何如?啓。依允。
謝恩,吏曹判書李畬。
政院啓曰,弘文館提學,來待賓廳矣。傳曰,書題書入。
傳曰,左承旨持此書題,與弘文提學偕往伴宮,儒生等製述以來。
中宮殿·世子宮·嬪宮,藥房·政院·玉堂夕問安。答曰,知道。以上朝報
禮曹啓曰,本曹,本來淸寒,曹中凡百經用,無他出處,元來向化之專屬本曹,意有所在。卽伏見備局因高敞幼學柳新雨上疏覆啓內辭意,則只擧萬曆辛卯年承傳向化邑縣定役事,申明受敎之意,判下矣。泛以論之,則向化之無限年使之免役,誠似不可,而向化子孫,或有陸居者,或有浦居者,而浦居者,則使船,故自本曹,其船稅,以爲曹中負役朔下及一應用度者,其來已久。至今支持,專賴於此,而今若竝與浦居者,一如隱居無役之類,混同汰定,則本曹流來所藉以爲用度者,擧皆失之,其何以成官府貌樣乎?其在事體,所係不細,各邑沿邊向化子孫中,浦居使船者及各船格軍,切勿移定他役,一以施向化子孫依前存恤之意,一以爲曹中用度支撑之地,何如?傳曰,允。備局謄錄
上在昌德宮。停常參·經筵。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?滋陰健脾湯劑入,已過十餘貼,進御之後,果有其效否乎?醫官之不得入侍診候,已過數日,臣等,今日與諸御醫入診,宜當。中宮殿症候,伏聞醫女來傳之言,昨日自早朝,有煩熱之候,金銀花茶,調進牛黃二分,水刺每然厭苦,只進酪粥一合,白甘粥六合。午後因惡心,盡爲嘔吐,湯麪·饅頭,小小進御。夜間寢睡,不至全然不安。曉頭,進白甘粥五合,湯藥不得進服云,今姑停止,以待水刺差勝,更爲煎入,宜當。敢此問安,竝爲仰稟。答曰,知道。無事矣。
同義禁李震休上疏。大槪,重得寒疾,症情危篤,乞蒙恩遞,俾得安意調治,兼陳區區所懷,以備裁察事。入啓。答曰,省疏具悉。獄體至重,嚴覈何傷乎?卿其勿辭察任。
禁府,李興元拿囚。啓。
備邊司啓曰,慶尙監司李世載瓜滿出代之後,因新授監司有故未赴。本道且有未了之事,新舊遞代之際,恐有虛疏之弊,前監司,姑限數朔仍任事,啓請蒙允矣。今則期限已過,而本道凡事,且方垂完,令該曹差出其代,且黃海監司李寅炳,瓜限已滿,而因銓曹無長官,尙未出代矣,斯速差出之意,亦爲分付,何如?傳曰,允。
禁義啓目,爀原情云云,上裁,何如?啓。放送議處。又啓目,司錄李相成,前僉使崔尙雲,前直長沈佐良原情云云,泛稱遲晩,刑推得情,何如?啓除刑推,議處。又照目,前郡守具鳳昌矣,兵使巡審,事係戎政,考其勤慢,論列馳啓,則軍政疏虞之罪,在所難免。以此照律,罪杖八十贖,奪告身三等,私罪。啓,功減一等。又啓目,任道觀更招云云。汲水軍無相換之擧,羅將無入場之規,金貴永元不入場等事,皆如萬澤之招同,小札,任道觀招內,非其矣所自做作,孟萬澤·李世禎往復小札的實,至以信言,懇乞送婢誘語等說爲證,世禎婢子段,事係證主,不可推問,萬澤書札及本府筆跡,取來憑考,則楷草旣異,大小亦別,終未得其相同之跡,萬澤書札,他無取納之道,使萬澤及道觀覓納,則萬澤段,現納一札,道觀則稱以無有,一片薄紙小札,內外俱書,細寫胡字,日久生毛,則設令更得他札,其筆跡之同異,實難的知,而欲定此事,肯綮專在小札眞僞,而道觀之招,亦請與世禎對卞,世禎拿囚,世禎平日書札段置,亦令本家及道觀覓納取考後,稟定,何如?啓依允。又啓目,趙大壽議處云云。沈益昌文頭及兪世基字號折見事段,趙大壽之招,旣已承款爲白有矣,但稱叱責裂棄而已。其因此而用情於兩人立落之間與否,未有明白納招之端,以此直斷以科場用情之罪,則其在獄體,終爲未審之歸是白置。其得見文頭字號之後,有所用情與否,趙大壽處,更爲推問後,稟處,何如?啓依允。
備忘記,居首進士李邦彦,直赴殿試,之次進士沈齊賢·李廷錫·林世儉,幼學金萬勤,各給一分。
府前啓,宮庄革罷事。措辭見上答曰,勿煩。前啓,忠淸監司南正重遞差事,停啓。
今日入診時,門黜罪人李師尙·柳重茂放送事,榻前下敎。
明朝,政官牌招,三道監司差出事,榻前定奪。
中宮殿·世子宮·嬪宮,藥房·政院·玉堂夕問安。答曰,知道。
藥房再啓曰,臣等,退與諸御醫商議,則以爲自上脈道,左右調和,而寸關,微有帶數之候,此是肺胃經有熱之致。進御滋陰健脾湯,元方中,白朮減五分,乳汁炒,麥門冬炒二分,前加入中,去只實,更加黃芩酒炒,山梔便炒各七分,連進宜當云。此藥五貼劑入之意,敢啓。傳曰,知道。
右尹李東郁上疏。大槪,疾病危苦,決無供職之望,乞蒙恩遞,以便公私,兼陳區區所懷,以備裁處事。入啓。答曰,省疏具悉。已諭予意,勿辭察職。
入診時,都提調徐文重所啓,堤川士人郭善元,以議藥事,旣已招致,而其脈術,最爲精明,士夫家,近來多有奇中之事云。當與諸御醫,一時入診,而但善完,方在憂服中,在前醫官,或有起服入侍之例,今亦依此例起服,使之入診,何如?上曰,依爲之。副提調洪萬朝曰,起服事重,依例署經之意,自本院,言于兩司,何如?上曰,分付兩司。可也。
上在昌德宮。停常參·經筵。
未申時,日有兩珥。
下直,長淵府使李翼年。
中宮殿·世子宮·嬪宮,藥房·政院·玉堂問安。答曰,知道。
藥房啓曰,雪後寒氣猶緊,伏未審此時,聖體,若何?中宮殿症候,伏聞醫女來傳之言,昨日所進水刺,通四巡六合,饅頭肉味,亦有所進,午後,金銀花茶,調進牛黃二分,夜間亦累進茶飮,似有煩渴之候,而不至大段,膿汁自數日內,比前多出,而亦無壅滯之患,寢睡稍得安穩云。湯藥,今日亦爲姑停矣,敢此問安。答曰,知道。無事矣。
注書李明浚病,代假注書朴始采。
政院啓曰,今日爲政事,命下矣。吏曹判書李畬,參判李寅燁,皆違牌不進,不得趁早開政,事甚未安,推考傳旨,今方捧入,而判書·參判,竝更爲牌招,何如?傳曰,允。
府前啓,宮庄革罷事。措辭見上答曰,勿煩。
政院啓曰,卽者吏曹判書李畬,參判李寅燁,竝再〈牌〉招不進,推考傳旨,今方捧入,而政事命下之後,日已向晩,尙不開政,事甚未安,而一日三牌,有傷事體,何以爲之?敢稟。傳曰,明日爲之。
吏曹參判李寅燁上疏。大槪,彈墨未乾,召牌荐降,顧臣情地危蹙,決無抗顔復出之理,竟未祗赴,臣罪萬死,乞罷臣本兼諸任,因治臣逋慢之罪,以謝臺議,以肅朝綱事。入啓。答曰,省疏具悉。卿其勿辭察職。
傳曰,召對爲之。入侍,承旨沈枰,玉堂李觀命·權尙游,假注書朴始采,史官金興慶,兼春秋柳百乘。
待敎李㙫·李台佐,牌不進,依承傳罷職。
中宮殿·世子宮·嬪宮,藥房·政院·玉堂夕問安。答曰,知道。
奉敎朴弼明牌不進,依承傳罷職。
修撰宋徵殷上疏。大槪,敢陳淺見,以備裁察事。入啓。答曰,省疏具悉。疏辭依施,而槐院堂上,推考警責焉。
今日召對時,奉敎朴弼明,待敎李㙫·李台佐罷職傳旨爻周,推考傳旨捧入,明日待開門牌招事,榻前下敎。
召對時,參贊官沈枰所啓,六曹郞官,例兼春秋,乃是國典所載,而近來禮·兵曹外,戶·刑·工三曹郞官,每以蔭官差出,六曹兼春秋不備,故每當有故,以兼春秋代察之時,無以推移啓下,事甚苟簡。今後戶·刑·工曹郞官一員,必以文官,隨窠差出,依例兼春秋啓下事,更爲分付該曹,何如事。上曰,依爲之。朝報
備邊司啓曰,慶尙監司李世載瓜滿出代之後,因新授監司有故未赴,本道且有未了之事,新舊替代之際,反有虛疏之弊,前監司姑限數朔仍任事,啓請蒙允矣。今則期限已過,本道凡事,亦有垂完,令該曹差出其代,且黃海監司李寅炳,已爲瓜滿,而因銓曹無長官,尙未出代矣,斯速差出之意,亦爲分付,何如?傳曰,允。
藥房入診入侍時,明朝政官牌招,三道監司差出事,榻前定奪,門黜罪人李師尙·柳重茂,竝放送事,榻前下敎。吏曹
上在昌德宮。停常參·經筵。
下直,溫陽郡守兪處重,富平縣監朴泰遠。
右承旨崔錫恒再度呈辭。入啓。遞差。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日所進水刺一升一合,饅豆一巡,夜間有虛煩之候,金銀花茶,調進牛黃二分,三更以前,或睡或覺,以後稍得安穩云云矣,敢此問安。答曰,知道。無事矣。
政院啓曰,本院啓辭之批,明日政事爲之事,命下矣。卽者吏曹郞廳來言,判書·參判,皆以身病,不得入來云。命下之後,連日不得開政,事甚未安,判書李畬,參判李寅燁,竝卽牌招,何如?傳曰,允。
府前啓,宮庄革罷事。措辭見上答曰,勿煩。
左議政李世白箚子。大槪,賤疾猝劇,職事曠廢,乞治臣罪,仍許釋免事。入啓。答曰,省箚具悉卿懇。所患如此,予用慮念,而卿其安心勿辭,亦勿待罪,從容善攝。仍傳曰,遣史官傳諭,遣御醫看病。
大司諫尹世紀啓曰,臣伏見李震休·李東郁疏本,其造意遣辭,大抵與前日李墪之疏,同一圈套,臣不勝瞿然駭惋之至。玆事是非,臣之前後避辭,亦旣備陳,聖明業已洞燭,今不必勞勞卞破,重傷事面,而亦有不能終默者。當初試官二員之說,碩夏則以爲聞於順億,順億則以爲不出渠口,罪人兩造之辭,若是逕庭,此在獄體,其將嚴覈實狀,鉤得罪人耶,將置於疑似儱侗,而掩匿不問耶?順億,以金戩爲兩員云者,巧詐不成說話,則嚴刑之計,烏可已乎?此輩,每以順億旣是死囚,必發亂辭,或謂之明示意向,或謂之意有所在,何其回互欺蔽之甚耶?當初換封諸囚之成獄,此由於順億之供,而有罪者,情狀益著,無罪者,終至解釋,則今此考官兩員之說,獨欲不問於順億者,抑何意哉?趙大壽外,試官非止一二,姑未知未露試官之歸於何人,而此輩之畏㤼疑亂,若是其紛囂者,不諗用奸試官,果有其人,而先事熒惑之至此耶?試券換封之罪,實是國朝所無之變,苟有人心者,孰不痛惋,而以獄體論之,考官承命掌試,恣意逞奸,其罪幾何於擧人之換封耶?世道乖亂,人心陷溺,徒知黨之爲急,罔念獄體之至重,必欲周遮沮撓而後已,今日國事,可謂危矣。金戩之所供,禍不獨我,必有延及之說,其不指在囚承款之大壽者,明若燭照,而東郁等,猶以苟且之說,疑亂天聰者,亦不知果有延及之人,而畏忌如此耶?誠可異也。臣之當初所論,亶出於明覈獄情之意,而東郁,乃以先示所指斥之旨意,拷掠無可問之罪人等語,以爲脅持言者之計,尤可駭也。臣雖無似,因此一言,屢被詆斥,則其不可仍冒臺席也,決矣。適緣宿患痰病,遇寒添劇,竢得少間,今始來避,所失尤大。請命遞斥臣職。答曰,勿辭,退待物論。
謝恩,僉知朴再華。
中宮殿·世子宮·嬪宮,藥房·政院·玉堂夕問安。答曰,知道。
檢閱金興慶牌不進,依承傳罷職傳旨。傳曰,只推勿罷。
吏曹啓曰,來二十一日,祿都目政事爲之之意,敢啓。傳曰,知道。
京畿監司書目,果川呈,以正言任守幹辭職上疏上送事。啓。答曰,省疏具悉。爾其勿辭,上來察職。
謝恩,左副承旨兪得一。朝報
有政。吏批,以崔錫恒爲慶尙監司,李晩成爲副校理,南正重爲承旨,尹趾仁爲兼西學敎授,李晩成爲兼中學敎授,趙泰東爲忠淸監司,兪集一爲黃海監司。
兵批,以李廷彬爲晉州監牧官,朴善興爲同知,金鼎鳴爲都摠都事,朴景華爲新門別將。
上在昌德宮。停常參·經筵。
校理李坦,文臣朔試射時,稱病不進,依承傳罷職。
中宮殿·世子宮·嬪宮,藥房·政院·玉堂問安。答曰,知道。
藥房啓曰,寒事甚酷,伏未審夜來,聖體,若何,湯丸兩劑,連爲兼進乎?中宮殿,〈症候〉伏聞醫女來傳之言,昨日所進水刺四合,饅頭兩巡,肉味間有所進,夜間微有虛煩之候,金銀花茶,調進牛黃二分,寢睡比前夜稍安云。臣等,與諸御醫商議,則以爲湯藥,雖以苦口難進,生脈散,依前煎入,以代茶飮,宜當云,今方煎入矣。敢此問安。答曰,知道。無事矣。
吏曹判書李畬辭職上疏。入啓。答曰,省疏具悉卿懇。卿勿固辭,速出行公,無使大政進就。
忠淸假都事書目,舊觀察使李宏,今月十八日卒逝事。啓。傳曰,今觀狀啓,極爲驚慘,擔持·護喪等事,依例擧行事,分付。
同副承旨南正重上疏。大槪,彈墨未乾,恩除遽降,驚惶感激,益無所措,顧臣蟄跡,決難復廁邇列,乞遞職名,以謝臺議事。入啓。答曰,省疏具悉。爾其勿辭,從速察職。
司諫李敏英啓曰,昨日長僚,以同義禁李東郁·李震休之疏,引避退待,蓋此所爭,只在於順億之當問與否,而前日本院之啓,則斥金吾以疏漏,今者李東郁之疏,則以該府之不復推問,謂之得體。彼此俱以金吾爲言,金吾長官,卽臣應避之人也,曾於憲臣之避,亦以此自列,則今何敢晏然可否於處置之際乎?請命遞斥臣職。答曰,勿辭,退待物論。
藥房口傳啓曰,堤川士人郭善完,旣已起服,今日別省記入直,使之齋宿,明日入診之意,敢啓。傳曰,知道。
咸鏡道點馬趙脩入來。
中宮殿·世子宮·嬪宮,藥房·政院·玉堂夕問安。答曰,知道。
謝恩,右承旨李周徵,校理宋徵殷。
同副承旨南正重牌不進,依承傳罷職傳旨。傳曰,只推勿罷。
府前啓,宮庄革罷事。措辭見上臣於再昨茶時之坐,見忠淸道德山等四邑居民六十人呈狀,則蓋以其舊遠傳來量付田畓,公然見奪於掘浦契人,以此來訴矣。觀其狀辭,則壬子年,本土居姜致明稱名者,託以換浦作畓,與京居大譯富商輩,結約作契,首尾五十年之間,或誣呈巡營,或締結宮家,綢謬謀占之計,無所不至,而丙寅年,因本府啓辭,啓下本道,明査處決,竟得伸理矣。又於癸酉年,以李春慶名,更呈議送,稱以戊申拙浦,恣意誣飾,自本道,定査官於新昌縣,彼此推閱,則民人等起耕,在於己酉,而久遠帳付,昭然可考,契人等掘浦,在於丁巳,而前後誣狀,不翅狼藉,其時相訟文書,至今現存,而奸細之徒,更生謀計。今年秋,又以京人鄭斗賢名,擊錚上聞,復呈戶曹,自戶曹行關本道,別定差官打量,出給於契人等云。夫居民元田,殆過數百結之多,兩邊相訟,亦至三十年之久,而文書新舊,若是明白,則彼此曲直,自可立卞。況契人等之覊縻,換名造出,欲售劫奪民田之計者,明若燭照,則更加明査,在所不已,而直以一差官之見,遽決屢十年之訟,民人等呼冤,勢所必至。請令本道,別定剛明官,與四邑地方官,眼同打量,明白決折後,姜致明等三人前後欺誣,謀奪民田之罪,各別重治,以杜日後之弊。答曰,不允。末端事,依啓。朝報
吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。又啓曰,慶尙·忠淸·黃海三道監司,今當差出,擬望之人乏少,承旨·守令中可合人,竝擬,何如?傳曰,允。吏曹
有政。吏批,以宋徵殷爲校理,李萬元爲工曹參判,李德重爲監察,金樸爲掌樂圭簿,李喜朝爲楊州牧使,李世載爲禮曹參議。
兵批,以趙錫孚·權聖徵爲僉知。
上在昌慶宮。停常參·經筵。
申時,日暈兩珥。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?今日入診事,昨已啓達矣。臣等與御醫及郭善完趁早入診,而前劑入湯藥五貼,當盡於今日,此藥繼進與否,入診後,更爲議定,宜當。中宮殿症候,伏聞醫女來傳之言,昨日所進水刺一升一合,饅頭·湯麪,略有所進,夜間金銀花茶,調進牛黃二分,寢睡不得安穩云。生脈散,依前煎入矣,敢此問安,竝爲仰稟。答曰,知道。無事矣。
禮曹,忠淸監司李宏,今十二月十八日卒逝云。弔祭致賻,依法例擧行,何如?啓依所啓施行。
掌令李世維再度呈辭。入啓。遞差。
傳曰,召對爲之。入侍,承旨?玉堂宋徵殷·權尙游,假注書朴始采,史官李台佐·金興慶。
吏曹啓曰,新除授洪州牧使安世徵戶奴呈狀內,矣上典,下直之際,猝得傷寒,水土所患兼發,熱候極盛,不省人事,方在萬分危急之中,斯速入啓處置云。安世徵,旣有實病,待差赴任,未易爲期,夫馬留滯之弊,亦甚可慮,依近例罷黜,何如?傳曰,允。又啓曰,新除授三陟府使任弘望戶奴呈狀內,矣上典,自前月,猝得類中之症,床褥之間,亦不能轉動,決無起身登程之望,斯速入啓處置云。任弘望實病旣如此,則有難强令赴任遠地,夫馬積月留滯之弊,亦甚可慮,依近例罷黜,何如?傳曰,允。
奉常主簿鄭斗平,東氷庫別檢洪受濂,藏氷後入來。
吏曹啓曰,臺諫有闕,政事,取稟。傳曰,過國忌後,爲之。
今日入診時,大司成宋相琦,今姑改差,今日內口傳差出,未肅拜學兼官,一體牌招,單製及合製,歲前畢製事,榻前定奪。
中宮殿·世子宮·嬪宮,藥房·政院·玉堂夕問安。答曰,知道。
藥房再啓曰,臣等,退與諸御醫及郭善完商議,則以爲滋陰健脾湯,依前加入,連進,宜當云。此藥五貼,趁明日更爲製入之意,敢啓。答曰,知道。
院啓,日昨順億請刑之啓,不過出於明覈重獄之意,則其在有司之道,固當推覈,以觀供辭之如何,若有意見,則只陳委折,亦無不可,而今此同義禁李東郁·李震休,相繼陳疏,一則曰意有所索,一則曰明示意向,雖有用情行私之人,出於囚人之招,而必欲歸之於僞辭亂說之科,獄官論事之體,豈容如是?顯有疑辭厭避之跡,不可仍在議讞之地,請同義禁李東郁·李震休,竝命遞差。凡人家百步之內,不得入葬,自有禁令,學宮近處,尤不當輕易許葬也,明矣。橫城鄕校至近之處,有一士夫,與本倅,謀議營葬,本縣儒生輩,齊訴官庭,則叱呵以退,欲呈營門,則恐陷部民告訴之罪,終無呈卞掘移之擧,事之寒心,莫此爲甚。縣監朴安道之不有國法,聽囑循私之罪,不可不明覈重治,請橫城縣監朴安道拿問定罪,其入葬處,令本道摘奸,刻期掘移。竝引嫌而退。當初論啓,意在明覈,意外侵詆,在我何嫌?嫌難處置,其勢則然,不可以此輕遞言官。請大司諫尹世紀,司諫李敏英竝命出仕。答曰,依啓。
吏曹口傳政事,大司成李益壽。
今日召對時,吏曹判書推考,明朝更爲牌招察任事,及玉堂中考罷散人員,別單書入事,榻前下敎。
入診時,副提調洪萬朝所啓,近因禁府之不得開坐,自政院請推請牌,非止一再,而開坐絶少,疏釋無期,當此隆寒,許多罪囚之凍傷,誠爲可慮。典獄罪人,乃是常漢,自上恤囚,每有輕囚放釋之擧,則朝士之滯囚,尤當軫恤,重囚,雖不得輕易論斷,輕囚之當爲議處照律者,則不過一二坐,可以了當,而遷就至此,事甚未安。卽今同義禁兩人,則以意見不合,陳疏引入,且被斥於臺避,雖難行公,判義禁·知義禁,可以備員開坐,以此申飭該府,使之趁歲前疏放,何如?上曰,二人亦可備員,各別申飭,斯速開坐,疏釋可也。都提調徐文重所啓,今因禁府罪人滯囚事,臣亦有所仰達矣。司錄李相成,頃因政院啓辭,有拿推之命,而聞其曲折,則相成之當初欲爲捉致政院書吏之次知者,誠有所失,至於拘留云者,未免爽失。政院之發牌推捉政府下吏,亦違規例,可謂胥失,而且其啓辭中所引壬戌年翰苑故事,則大不襯着於今番之事,事係郞屬,非不知陳達之爲未安,而旣知其實狀之如此,故敢達。上曰,李相成,分揀放送,可也。副提調洪萬朝所啓,史局事體,至嚴且重,下番翰林,雖遭重服,不敢徑出,乃是流來故規也。乃者二番翰林金興慶,遭其姑母喪,得諾於右僚,一番往哭之後,又因成服,陳疏輕出,是乃前所未有之事,今若仍成謬規,則將來之弊,有不可言。大臣今方入侍,下詢而有所定式,何如?上曰,此言,何如?都提調徐文重曰,臣雖未諳史局體例,而曾聞先朝下番,有遭其同氣喪者,因臺啓,有春秋館稟處之命,而其時大臣,因故規,防塞不許云。今不必更爲定式,以此申明遵行,何如?上曰,依此申明定式,可也。副提調洪萬朝所啓,闕內入直,皆以替代定式,而至於摠府,則事體尤別,問安外,不敢擅難直所,而竊聞副摠管鄭弘佐,因同僚之不爲替直,稱以待罪禁府,徑先出去云。事之無據,莫此爲甚,政院請推外,無可施之罰,鄭弘佐,從重推考,何如?上曰,事甚無據,罷職,可也。
召對時,參贊官兪得一所啓,臺諫有闕,今將爲政,而吏曹參判李寅燁,今又呈告,似或不安於日昨臺論,而此不過循例問備之事,不必深嫌矣。判書李畬,則以先訓,控免不已,大臣箚批及向日筵席聖敎,開釋備至,而一向撕捱,尙無行公之意,殊甚不當矣。以畬先訓言之,只是不善事君云爾,則如經筵補導之任,或可辭免,而至於銓地,則元無以此苦辭之義。其祖父故判書李植先訓,亦有出知縣入典籍之語,而植雖不爲黨論,以遵先父之戒官職,則歷敭華貫,終躋崇班,此豈非訓戒雖切,分義亦重故耶?聞畬之言,欲盡於君臣父子之間,兩得其槪,孝於親然後,可以忠於君。君臣之義雖嚴,而父訓,若以不踐銓地爲戒,則君命,亦有所不受,而李畬先訓,則不然,何可不體慇懃之敎而終不行公耶?卽今大政遷就,事甚可慮,吏曹判書推考後牌招,以爲行公之地,何如?上曰,承旨之言,是矣。李畬先訓,一二番陳疏,容或可也,而前後開釋之後,一向引入,殊甚未安,君臣大義,豈容如是?其在事體,決不當終始撕捱,推考,牌招察任,可也。兪得一曰,大臣陳箚中,機陷罟獲等語,乃是汎說之言,而李畬,以箚意不諒其先訓本意,有若欲避危亂之際爲語,天日之明,亦恐未盡照察於此,以此至於待命金吾云。畬之本意,蓋欲仰暴悃愊於君父之前,而決不可以先戒,終始違拒君命矣。明日雖不開政,牌招使之察任乎?上曰,牌招,欲其行公,則不必遲待臨政,明朝牌招,使之行公,可也。朝報
有政。吏批,以蔡明胤爲修撰,李益壽爲大司成。
禁衛營啓曰,下番海西別驍衛逢點實數五十七名,步軍標下一名,已爲整齊矣。來辛巳年正月初一日,與本營入直別驍衛,依例替代後,舊軍放送之意,敢啓。傳曰,知道。禁營謄錄
上在昌德宮。停常參·經筵。
大司諫尹世紀,司諫李敏英就職。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日所進水刺八合,湯麪,亦有所進,夜間無虛煩之候,寢睡頗得安穩云。生脈散,依前煎入矣,敢此問安。答曰,知道。無事矣。
政院啓曰,大司成李益壽變通差出之後,今日違牌不進,推考傳旨,才已捧入,而合製課試,不可不趁歲前擧行。李益壽更爲牌招,察任,何如?傳曰,允。
掌令兪命弘啓曰,臣於日昨,以前忠淸監司南正重遞差事,有所論列矣。及見其辭疏,則雖似不甚詬斥,而若其措語,實有所未曉者。夫正重之得除本邑,實出恩典,而適於此時,母病添重,則旣不可將往任所,又不可遲待差愈,呈狀乞解,可謂兩便公私,而正重,必以此爲不可,及移應遞之官,始上辭免之章,其在事面,殊涉不當,物議之來,烏得免乎?伊日銓曹之首擬,雖未知必出曲爲正重地,而其爲乖於政體,則大矣。臣所謂遞官階梯者,蓋亦以此規警之論,所以竝及於兩人也。其在正重之道,固宜自訟之不暇,而其所爲明,已不成說,又以銓官之竝論爲罪者,抑何意歟?且正重,以邇列之臣,負一時之望,循例方伯之除,有何可論之事,而乃以臣之不爲直擧糾劾而乃反執跡而論爲語,是何不諒之甚也?噫,官師相規,自是例事,而不思自反,反咎言者,乃曰是疑我也謗我也,則豈不幾近於輕侮臺閣之臣耶?臣之情勢,決不可一刻冒據於臺次,而適緣賤病苦劇,今始來避,亦有失於自處之道。請命遞斥臣職。答曰,勿辭,退待物論。
中宮殿·世子宮·嬪宮,藥房·政院·玉堂夕問安。答曰,知道。
謝恩,大司成李益壽。以上朝報
上在昌德宮。停常參·經筵。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日所進水刺一升一合,夜間寢睡,頗得安穩,曉頭睡覺後,微有虛煩之候,金銀花茶,調進牛黃二分云。生脈散,依前煎入矣,敢此問安。答曰,知道。無事矣。再啓曰,伏聞入侍醫官崔聖任·丁時悌及郭善完所傳之言,皆以爲自上脈度和平,無如前日帶數之候,其所論說,有些不同,故別紙書入,以備睿覽。鄭善完所達太和丸,亦是調理之劑,不無意見,而卽今所進三補只朮丸·滋陰健脾湯,乃是當初諸醫等熱講歸一之藥,今不可容易更改,仍爲連進,宜當,敢啓。答曰,知道。
持平黃一夏啓曰,昨伏見同僚,以前忠淸監司南正重陳疏自明之辭爲避,其疏中委折,雖或如此,而當初遞易之際,不無相議同僚簡問於臣,臣亦以爲略有所論,不害爲體例間相規之義,聯名參啓矣,同僚,今以反救言者,旣已引避,臣亦隨參之人,則難冒之勢,與同僚無異,請命遞斥臣職。答曰,勿辭,退待物論。
中宮殿·世子宮·嬪宮,藥房·政院·玉堂夕問安。答曰,知道。
院啓,竝引避而退。陳疏自明,非出輕侮,以此引嫌,殊涉太過。請掌令兪命弘,持平黃一夏等,竝命出仕。答曰,依啓。
黃海〈監司〉書目,谷山呈,以保人金伊先及曺二珍子益三等,爲虎囕殺事。以上朝報
上在昌德宮。停常參·經筵。
辰時至申時,月暈。
下直,慈山郡守李重昌。
掌令兪命弘,持平黃一夏就職。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日所進,水刺二合,白酣粥七合,自朝至夜,頻有虛煩之候,金銀花茶,調進牛黃二分,再巡進御,寢睡不得如前夜之稍安,膿汁更爲多出白濁。臣等與諸御醫商議,則以爲此是從前進退之症候,生脈散連日煎入,亦爲厭進,今姑停止,待水刺差勝後,更議當進之藥,宜當云。敢此問安。答曰,知道。無事矣。
慶尙監司崔錫恒上疏。大槪,嶺臬新除,出於千萬夢寐之外,自量才分,斷無冒昧承當之望,恭俟屢日,尙無糾正之論,不得不仰暴情懇,乞許改正,以重官方事。入啓。答曰,省疏具悉。卿其勿辭,速往欽哉。
錦平尉朴弼成上疏。大槪,敢陳私悃,乞蒙繼絶之恩事。入啓。答曰,省疏具悉。疏辭,令該曹稟處。
說書宋昌明上疏。大槪,臣母,猝感風寒,宿患添劇,証勢彌留,日就沈篤,在臣情理,決無離側供仕之望。伏乞鐫遞職名,俾得專意救護事。入啓。答曰,省疏具悉。爾其勿辭,救護母病。
校理李晩成上疏。入啓。答曰,省疏具悉。爾其勿辭,從速察職。
政院啓曰,今日爲政事,命下矣。吏曹郞廳來言,判書李畬陳疏,參判李寅燁呈辭,參議權尙夏在外,不得開政云。判書·參判,竝卽牌招,開政,何如?傳曰,允。
左議政李世白箚子。大槪,賤病彌苦,今日賓廳之坐,又不得趨詣,惶恐俟罪,仍乞遞免事。入啓。答曰,省箚具悉卿懇。有病未參,別無所傷,卿其安心勿辭,亦勿待罪,益加善攝。仍傳曰,遣史官傳諭。
假注書朴始采改,代宋宅相。
傳,前司果洪重夏·金昌直·吳命峻,今秋冬等居中,竝勿論,前校理李坦敍用。
禁府,李泰長拿囚。啓。
傳曰,大臣·備局堂上引見。
中宮殿·世子宮·嬪宮,藥房·政院·玉堂夕問安。答曰,知道。
司宰僉正權胄,主簿金楺,藏氷後入來。
謝恩,掌樂主簿金楺。
政院啓曰,卽伏見京畿監司柳之發狀啓,則以齊·厚兩陵獻官塡差事,豐德府使柳瑺,仁川·交河兩邑中移差,爲請矣。兩陵祭官,雖非豐德自當,以道內守令,推移差定,若欲依寧越例變通,則待本邑有窠,馳啓陳請,未爲不可,而直以移差他邑,如是狀聞,其在藩臣事體,雖涉不當。京畿監司柳之發,推考,何如?傳曰,允。
吏曹判書李畬辭職上疏。入啓。答曰,省疏具悉卿懇。勿玷舊踐,縱有父訓,人臣事君,身非己有,則體前後之勤旨,念君臣之大義,出而供仕,未知不可,抑有一說,銓部新除,若在卿親在世之日,而君父開釋,若是縷縷,則卿親,必無苦守初志之理,卿之今日膺命,寧有一毫近似於不顧倫彝之意,而他日歸告,亦有辭矣。今予此言,竭盡無餘,卿其體諒,卽出行公,毋使情地阻隔,職務久曠。
忠淸都事書目,淸風呈,以吏曹參議權尙夏辭職上疏上送事。啓。答曰,省疏具悉爾懇。天官佐貳,微爾莫可,須體虛佇之意,亟回遐心,從速登道,毋孤予望。
府前啓,日暮姑停。
引見時,忠淸監司趙泰東催促下送事,榻前定奪。吏曹判書,明朝牌招察任事,榻前下敎。右議政申琓所啓,今年年事,雖曰稍勝於前,而累年逋欠,一時督捧,則民不支堪,故廟堂,量定分數,乙·丙·丁還上,限年條徵捧,此外旱田給災,積年身役未收,一竝蕩滌,至於初不付種之處,又有給災之特敎。如此稍稔之歲,行此凶歲所未有之惠政,聖上軫念民隱之意,至矣,盡矣。爲守令者,凡於朝家惠政,事當着念奉行,而近來各邑守令,不遵朝家命令,多有乙·丙·丁·戊·己·庚還上,一竝催督,以爲推移充數之計,使朝家德意,歸之弁髦,小民反爲歸怨於國家,故頃日別爲行關,使之摘發査抑,以爲論罪之地,而尙無査報之事,如此守令,不可不査出重治。以此意分付諸道,使之摘發啓聞,以爲論罪之地,何如?上曰,朝家旣定年條,而守令,不爲奉行,事之可駭,莫此爲甚,分付各道,査覈啓聞,論罪,可也。右承旨兪得一曰,朝家特軫民隱,旣定年條,則爲守令者,所當恪謹奉行,雖或未准定數,此則固是公罪,而朝家定奪分付之後,混同勒捧,民間騷撓,殊無當初恤民生限年條之本意,殊甚無據。分付各道監司,使之嚴査,以懲日後,似好。上曰,依爲之。上曰,啓聖廟營建事,大臣,儒臣處,收議已久矣。此乃皇朝已行之事,而先朝,因多士陳疏,廣詢於大臣·儒賢,已有成命,今不可猝然變改。頃見右相收議,則正與予意相符,依右相意,施行,可也。右議政申琓所啓,翰林洪重益,時政記,未及收納,而旣已身死,其史草,令其時上番李肇,代修以納,何如?前例如是,故仰達矣。上曰,依爲之。又所啓,翰林朴弼明·李㙫·李台佐,誤薦之後,不復參涉於新薦,故頃因領相陳達,特爲陞六矣。以趙泰一之陳疏爭執,因爲改正矣。卽今趙泰一,已爲遷轉,朴弼明等,史草亦皆修納,則事勢異於前日,四館亦甚積滯。朴弼明·李㙫·李台佐等三人,勿拘常例,依承傳陞出六品,使之速爲新薦,何如?上曰,趙泰一,旣已陞六,諸史臣,亦皆修史,則事勢,與前日有異矣。依所啓變通陞六,可也。兵曹判書金構所啓,宣惠廳·兵·戶曹,實司國家財貨,而兵·戶曹,則經費甚廣,無有限量,惠廳則用度不過策應貢物役而已。無日用浩繁之事,比諸本曹,不啻懸殊。頃日本曹二軍色木一千同,自惠廳貸去,而尙無還償之擧,今年田結,比前頗優,本廳所納,亦無不足之慮,而本曹則錢布餘存無多,常患苟艱,惠廳前貸,限百同爲先還償事,分付,何如?上曰,旣是應債之物,則雖難一時盡償,依所達爲先還報事,分付,可也。又所啓,金吾獄囚多滯,而其中李挺然,則不過欲問金克之換入閔時俊之事,而渠以應入之人,因時俊之換入,渠則退來,而見其間曲折,旣已詳問,今無更無之事,而但以獄體之重,因囚待服,不得輕放,然滯囚之弊可慮,此人則放送,何如?上曰,如此無可問之罪囚,何可一向滯獄乎?李挺然放送,可也。
引見時,上曰,吏判尙不行公,故今年都政,又此遷就,事甚未安。右議政申琓曰,小臣,亦欲以此仰達,今因上敎,敢達矣。都政,例多前期擧行之事,歲前則勢將未及,而如是遷就,歲後亦難趁卽爲之矣。李畬,每以父訓爲辭,故臣等,箚陳其不可不出之義,聖明,亦以特敎,屢次申飭,則事當出而行公,而尙無出仕之意。又以臣等箚陳之事及承旨所達之言,引爲辭遞之一端,此甚不然矣。臣等前箚所謂罟擭機穽等,蓋是泛論之語,而近來朝論潰裂,黨議成習,前後掌銓之臣,誰能免此乎?人家父兄,每戒子弟,勿令入於其中者,實是常情,故引以爲言,而非以畬之遺訓以銓地,爲機穽,使之必避而不居也。承旨所達經筵補導之任,或可辭遞云者,及不踐銓地,乃是遺訓,則君命有所不受等語,不過爲其遺訓,元無指的之語,且是責勉之義,而以此欲遞銓任,則舊涖華顯之職,皆當辭避,而雖有君命,亦將不受耶?何可以此爲難安之端乎?前日聖敎中,一時遺戒,君臣大義,孰重孰輕十二字,誠爲允當矣。人臣,許身國家之後,若以遺戒,不欲居職,人君,亦從其志,不得任臣,則其於君臣大義,何如也?況今人才甚乏之時,如畬文學才望,實不易得,此固聖明必欲任用者也。畬豈敢終始違拒,而聖明亦豈終不能任用耶?其疏所引古判書申晸事,亦未知其襯着也。古今事異,時勢不同,則安可以此爲証耶?其時,雖因申晸之固辭,有許遞之命者,或出於一時體下之意,而若使申晸,當此乏人之時,則申晸不敢爲必遞之計,聖明必不應許遞矣。況此大政遷就,其弊不貲,事當從速牌招察任矣。左副承旨兪得一曰,李畬事,與申晸家遺戒有異,元無指的之語,但曰不踐舊涖之華顯云爾,則不宜以此爲必遞之計,而且如其言,則不獨銓任,實無可行之職,何可以一時汎然敎責之言,終始撕捱君命,以爲必遞之端乎?事甚不當矣。兵曹判書金構曰,臣則親聞其言,故仰達矣。其父雖無直指銓任爲戒之事,而其時畬之所履歷,只是三司及銓地,則其職可以行道,故其父之戒曰,居行道之地,而使世道至此,日後勿復叨此等之職云。此出於責勵之意而已,以大義言之,人臣出身事君,君命爲重,而父命爲輕,設令有臨死丁寧之訓,迫於君命,不得不出,則措辭告廟,亦不無其道,而今引責勵之言,一向牢拒,殊甚不當矣。上曰,吏判事,前後屢屢開釋矣。設有父訓,其在君臣分義,決不當固守私情,而況其父所言,亦非指的銓任而爲戒,則何可一向撕捱,終不行公耶?更爲牌招察任,可也。兪得一曰,今日內牌招乎?上曰,明朝牌招,可也。上曰,近來乏人之甚,果如南領府事箚中所陳矣。右議政申琓曰,乏人未有甚於近日,誠如聖敎矣。以六部言之,長官之行公者,絶少矣。上曰,六部行公者亦少,須涉未安矣。申琓曰,上敎誠爲允當矣。古語曰,才不借於異代,蓋以一世之人才,足了一世之事也。卽今位在卿列之人,前後退去者,凡幾人矣。在朝之人,猶尙如此,何能廣開用人之路乎?正卿二人,才已升擢,亞卿亦且乏人,群下賢否,聖明無不俯燭,自下固不可每請升擢矣。李畬則自上屢次開釋,匪久自當出仕,而鄭載禧·李世華等,初則無端退去,今則引年,崔奎瑞則以母病爲辭,人臣年至告休,禮經所載,豈非美事,而亦當觀時勢及國事而爲之,當此國事艱虞之日,豈可爲休退之計耶?崔奎瑞則以母病爲辭,而奎瑞本非在鄕之人,將母上來,有何不可也?上曰,崔奎瑞疏批,才以救護母病爲答,而前後每以母病爲辭,無意上來,事甚未安矣。兵曹判書金構曰,向日內殿患候添重,急設議藥廳,而亦無上來之事,則前頭上來,實未可期。奎瑞每以不忍離親爲辭,而前日上批,旣有將母上來之敎,則更無所執之端,而猶且不來,其意,未可知矣。上曰,崔奎瑞,前冬受由下去之後,稱病不來,而其母又爲將往,故其疏批以將母上來之意爲敎,而一向固辭,須涉不當。如使奎瑞,本是在鄕之人,則固當以離親情勢爲言,而無端下去之後,又爲將往在京之母,此則元無所執,而亦甚無義矣。申琓曰,李世華則卽今病重,雖有職名,果難行公,而崔奎瑞則雖有母病,豈可徒以私情,不念國事乎?頃日臣之所遭,實無重入脩門之望,而適値議藥廳排設之時,不敢退伏,蒼黃入來,意外叨此萬萬不似之任,而世臣休戚之義,逃遁不得,視若堪當之任,夙夜憂懼,而如奎瑞者,別無情勢難安之事,何敢一向辭避耶?以此下敎之意,出於擧行條件,使之將母上來事,分付,何如?上曰,以此下敎之意,出於擧行條件,分付,可也。
右議政申琓所啓,三司禁亂之設,法意有在,設置禁條,一依此出禁,有禁條外可禁之事,議于廟堂之後禁之,已有定式。近來禁制條所無者,時或出禁,故閭閻,多有侵擾之弊,至如貧寒常漢,因其一時之飢,沽飮一杯酒者,捉而徵贖,數人會飮者,逐名徵錢,非但法禁瑣細,貽弊不貲,而至於別肉之禁,則禁吏預持肉片,公然投之於無故常漢之家,稱以犯禁,執捉告官,不但事甚痛駭,以此都民,無所措手,愁怨甚多。且諸軍門,若有軍兵來訴之事,則直爲捉來決棍,以此都民,亦多冤矣。旣有法官,軍民若有來訴者,則當送於法官,依法治之可也,而不此之爲,直爲捉來決棍,實爲可駭,軍務之外,棍杖非可用於凡民者,而豈可聽其誣訴,輕用棍杖乎?當此申飭禁斷,且三司禁亂禁條外,切勿出禁之意,申飭,宜當矣。上曰,禁吏投肉執捉之事,本來有之,果爲有弊,而軍門事,大臣所達亦是,一體申飭禁斷,可也。
引見時,右議政申琓所啓,初不付種處,頃因臺啓,分付外方,使之成冊上送,而姑未齊到,故未及定奪矣。頃日聖明,以不可不給災,斯速擧行,特爲下敎,故臣在外,與領·左相,往復相議,則領議政徐文重以爲,此乃特敎,似當擧行,而第外方之事,例多虛實相蒙,結數若或過濫,則所減必多,不可不裁量爲之云。左議政李世白以爲,雖未知結數之多少,而旣是特敎,則直爲給災宜當云。臣意亦以爲,各道成冊,雖未齊到,卽今結數,亦且不少,有難一切給災,而第聖上特軫民隱,下敎如此,則外方少民,方爲顒望之餘,不無決望之弊。朝家所失,雖若過多,宜當布聖敎,直爲給災似好,而有司之臣以爲,若皆給災,則貢稅·大同,盡數蠲減,國家經費,不可不慮,或貢稅或大同中,裁減一役爲當云,未知何以爲之乎?戶曹判書金鎭龜曰,初不付種給災事,大臣旣已詳陳,別無更達之事,而竊見各道成冊,慶尙·咸鏡二道,未及上來,其餘六道,則皆已來到,而全羅道所報,至於二千餘結,六道摠以計之,則已過入千餘結。北關,田多畓少,想必無多,而嶺南則幅員廣大,所報亦或有加於湖南矣。且以諸道文書見之,或有過多者,或有精抄者,外方之事,不無虛實相蒙之弊。若以此,直爲給災,則下民之得被惠澤無幾,國家之損失經費甚多,參以事勢,多有難便者,參酌裁量,只令蠲減,似或得宜。聖上恤民之政,臣等,何敢沮止,而淺見如是,故敢達矣。兵曹判書金構曰,臺啓回啓成冊先捧,皆臣待罪戶曹時事,故敢達。常年則初不付種,亦無給災之規,而今年則荐飢之餘,諸議皆欲給災,大臣之意,互相差異。領議政徐文重以爲,規外之事,不可創出云矣。其後臺啓回啓時,徐文重以爲,大同則可減,而給災則不當云,故使之先送成冊,以爲觀其多寡,參酌蠲役之地矣。若願直爲給災,則何待成冊乎?民蒙實惠,莫如蠲減大同,而若一倂給災,則田稅·大同,當盡減矣。申琓曰,當初論定之時,首相之言如此,而卽今聖敎特下之後,則民皆懸望給災,給災,似不可已也。左副承旨兪得一曰,給災當否,大臣·諸臣,旣已詳達,惟當自上裁處,而其在聖主恤民之政,決不可徵稅於白地。雖只蠲大同,其爲惠澤,豈云淺尠?量處宜矣。金構曰,聖上之意,不敢妄爲忖度,而蓋當初不可不給災之敎,汎言蠲減之意,恐非全減貢稅·大同之敎也。雖只減大同,一結所減十二斗,則此豈不惠耶?參酌處分,似好矣。校理李觀命曰,向日遇災之餘,聖明有此特敎,小民之顒望,久矣,不可中止。若只減大同,則非聖朝恤民之本意,一從成冊,直爲給災,宜矣。金構曰,海西則幅員狹少,年事稍勝,而結數,與湖西無異,此亦虛實難明之一端矣。金鎭龜曰,海西與湖西,畓之多少,逈然不同,而初不付種之數,海西反有加於湖西,外邑査報之不精,蓋可知也。今若田稅·大同,一倂蠲減,則其在惠鮮之政,雖爲得宜,而設或來歲不如今年,則其所恤民之道,亦將何以復加乎?兪得一曰,向日稅太之減,旣出特敎,今此初不付種之畓,又有給災之命,聖上軫恤民生之意,孰不感祝乎?凡於給災等事,例有虛實相蒙之弊,而今聞筵臣所達之言,則不但海西所報之太多,全羅一道,亦過二千餘結云。此必不能精覈之致,監司則雖或推考,初旣査問於各道,成命旣下之後,又不可不給災,自上裁處,何如?上曰,今聞諸臣所達之言,諸道所報,不無虛實相蒙之弊矣。且當初不可不給災之敎,本非貢稅大同全減之意也。事當參酌處之,只減大同可也,而兩西無大同處,則以民結所捧之穀,依大同例,除減宜矣。
右議政申琓所啓,頃者小臣,以屠牛犯禁守令仍任事,有所陳箚,而厥後更思之,則此是朝家禁令,而守令犯禁之後,只施推考薄罰,則從今以後,禁令解弛,無所徵戢矣。其時見道臣狀啓,則五邑皆有治績云,且當簽丁捧糴之日,不但新舊迎送之弊,善治守令之一時見罷,至於五人之多,誠爲可惜,故果爲箚請仍任矣。若於此後,以此爲例,則法禁未免解弛,守令亦無謹愼之意,肆意犯禁之弊,不可不慮。自今以後,或有如前犯屠之事,則依還上未捧守令之例,使道臣啓聞,決杖於營門,以爲懲戢日後之地,似好矣。左副承旨兪得一曰,朝家以罷職爲重,守令犯科者,每有決杖之罰,竊恐有乖於聖上禮使之道也。近來士夫間,廉義壞損,風習偸薄,此亦未必不由於朝廷導迪之失當也。農家務本之道,全在於耕牛屠牛之弊,不可不嚴禁,法令亦不可撓改。且伏見聖上近日處分,以屠牛犯禁守令歲抄時,或靳收敍,槪見聖意之嚴於此等禁令,而然以善治守令之罷遞爲重難,則事當嚴立科條,施以他罰矣。上曰,屠牛之禁,雖極嚴重,守令犯禁者甚多,不可不依事目定罪,而間有善治之類,一時遞易,亦似可惜,故特爲勿罷,而如或以此爲例,則法禁漸弛矣。旣有決杖之律,則決杖,未知其不可也。申琓曰,守令因他事,亦有決杖之律,則雖於屠牛犯禁,有何不可施此決杖之律耶?上曰,諸臣之意,何如?兵曹判書金構曰,承旨所謂決杖未安之說,不無意見,而還上居末者,亦有決杖,則旣犯禁令者,有何不可決杖之事乎?罷黜之法,仍存勿改,而觀其事勢,或當數遞之餘,及多官犯禁之時,爲慮迎送之弊,則或施決杖之罰,臨時裁處,似好矣。戶曹判書金鎭龜曰,犯禁守令,直爲推考,則有難懲勵,一時倂罷,則亦似有弊,元事目中,罷職之律,則依前仍存,而觀其時事勢,或爲勿罷決杖,似宜矣。判尹嚴緝曰,本法,不可輕改,而或有一時不可遞易之事,則推考太輕,決杖似可矣。上曰,罷職之法,依前仍存,或有遞易重難之時,則依還上未捧例,決杖,可也。兵曹判書金構所啓,頃者臺臣以金戩·順億刑推事,論啓蒙允矣。本府則惟當擧行,而第順億兩試官之說,吳碩夏則以爲聞之,順億則以爲不言,互相爭詰,未及歸一。其間隱情,有未可知,不可以未及歸一之事,先刑一邊之人,此一款,更爲推問於吳碩夏·順億兩人,更觀其指歸後,稟處,何如?上曰,此一款,先爲推問,可也。又所啓,金戩私書中,有順億欲發川邊恐喝等語,順億,若不得開見金戩小札,則書封中兪世基之事,何以料知?以此觀之,則其中陰秘之事,亦必有相知之端,以此添入問目,推問,何如?上曰,判義禁之言,是矣。以此添入問目,推問,可也。戶曹判書金鎭龜所啓,近歲以來,連仍凶歉,經費不足之故,自上年,百官朔料,自六品以上,區別品秩,或減米二斗,給太四斗,或減米一斗,給太二斗,品高之官,俸米亦頗不少,而秩卑微官,有所難酬者。今年則年事稍稔,將來稅入,必優於前,正月等則旣已頒給,而自二月以後,曾前減大米給太者,還以大米頒料,而至於各軍門將校以下及掖庭所屬等減其數斗者,及以田米太代給者,竝爲復故,各司員役,則擇其役事之繁緊者,亦一體復故事,別單改錄,啓達施行,何如?上曰,我國百官祿俸,本甚薄略,殊非忠信重祿之意,故當初裁減時,極以爲難便矣。卽今年事稍稔,依所達爲之,可也。兵曹判書金構曰,大米所減,其數本自不多,而百官頒料,軍門·掖庭田米太代給之數,盡爲復故,則其餘代給之類,尤爲數少,而繁緊區別,亦涉煩瑣,各司員役,勿論緊歇,一體以大米還給,似宜矣。左承旨兪得一曰,臣佐貳戶部時,嘗聞兩臣所達之言矣。軍門將校掖庭所屬及各司胥隷係命薄料者,此類情願,固不可不察,以國家儲蓄之道言之,小米太代給之數,倍於大米,毋論某穀,積儲則可資不時之需,還以大米,竝爲復舊,似好矣。上曰,依兵曹判書所達,復舊,可也。朝報。入侍時,戶曹判書金鎭龜所啓,兵曹判書金構,以赴防事仰達,事雖不同,臣方待罪軍門,亦有所懷,敢達。凡官職及軍門之任,無故作散者,復爲其職,則通計前仕陞遷,例也。南行宣傳官,則出身後,遞職赴防,還爲其職,則通計前仕,陞出六品,而各軍門敎鍊知彀官,則出身前,換軍勤仕,而還入其軍門,則不許計其前仕,事甚不均,故問其曲折,則以爲宣傳官,則不計元數多少,仕滿者,竝皆陞遷,而軍門敎鍊等官,則只以兵久勤,遷除他職,乃是規例,故時任中,久勤當次者,不計重來者之通計前仕,以致如此云。敎鍊等官之與宣傳官,有所異同,宜有稱冤之端,自今定式,通計前仕。上曰,兵判之意,何如?金構曰,自外未及商確,不能詳思,而軍門久勤當次陞遷之類,若以重來者,通計前仕之故,不次陞遷,則必有失望之歎,而然赴防,非如任職,居官,人所樂爲,亦是身苦之事,則以此削仕,不許通計,宜有所稱冤,金鎭龜之言,似是矣。上曰,軍門積仕之人,復入軍門,則通計前仕,可也。備局
吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。吏曹
有政。吏批,以姜銑爲同義禁,李光迪爲同義禁,李震休爲刑曹參判,尹弘离爲掌令,鄭推爲洪州牧使,申厚命爲三陟府使。
入侍時,兵曹判書金構所啓,訓鍊都監待變船,限滿則自都監,移文備局,分定三南,使之改給,例也。卽今訓局移文,限滿船一隻,改槊船二隻云。分付三南水營,使之依例改造改槊,何如?上曰,依爲之。備局謄錄
入侍時,兵曹判書金構所啓,頃伏見全羅兵使元徽狀啓,則各邑鳥銃鉛丸足不足處,開錄頗爲詳,仍請各邑月課,限三年給其該邑,使之優數措備云。各邑鳥銃藥丸多寡,參差不一如此,今若不問其足不足,而一倂依例給月課,使之自造,則多寡之不均,依舊矣。不如自京軍門,防納造備,觀其各邑藥丸多寡,而計數均分之爲得也。且鳥銃,自軍門造送,丸穴甚少,鉛丸不入,不可使用者居多,自外方造作,雖云便好,守令亦非親造,必使所親之人防納,故或拘於顔情,不擇好否,苟充其數,兵使亦不能一一詳察,以致疏虞之弊矣。卽今禁衛營鳥銃遺在之數,三百餘柄,而二百餘柄,則破不用,只有一百二十餘柄,誠爲寒心矣。今則月課,旣已復舊,全羅道月課,爲先自禁衛營防納,隨其足不足處補給,而本營鳥銃,亦以餘力,加備,何如?上曰,禁衛營鳥銃可用者,不過百餘柄,事極寒心,依爲之。金構曰,丸穴狹少之弊,極爲無據,自今以後,宜有定式分付之擧矣。上曰,初不善造,丸穴甚少,不能容丸,鑽穴使大,可以容丸,則又有鐵薄易破之患,仍爲無用之物,極爲可惜,予亦知之,其弊果如此矣。金構曰,今後則自軍門造送鳥銃鉛丸,各邑必須某軍自某年自某軍門受來事,明白置簿後,後營兵使·營將·御史巡點時,如有如前不善造作之弊,則該軍門營造官論罪,受置守令,亦爲論責,則似無苟充之弊矣。上曰,依爲之。
戶曹判書金鎭龜所啓,兵判以赴防事仰達,事雖不同,臣方待罪軍門,亦有所懷,敢達。凡官職及軍門之任,無故作散者,復爲其職,則通計前仕陞遷,例也。南行宣傳官,則出身後,遞職赴防,還爲其職,則通計前仕,陞出六品,而各軍門敎鍊知彀官,則出身前積年勤仕,而赴防後還入其軍門,則不許計其前仕,事甚不均,故問其曲折,則以爲宣傳官,則不計員數多少,仕滿者,竝皆陞遷,而軍門敎鍊官等,則只以是久勤,遷除他職,乃是規例,故時任中,久勤當次者,不計重來者之通計前仕,以致如此云。敎鍊等官之與宣傳官,無所異同,宜有稱冤之端,自今定式通計前仕,何如?上曰,兵判之意,何如?金構曰,自外未及商確,不能詳思,而軍門久勤,當次陞遷之類,若以重來者通計前仕之故,不次陞遷,則必有失望之歎,而然赴防,非如任職居官人所樂爲,亦是身苦之事,則以此削仕,不許通計,宜有所稱冤,金鎭龜之言,似是矣。上曰,軍門積仕之人,赴防後復入軍門者,通計前仕,可也。
兵曹判書金構所啓,軍門別將·千摠,爵秩相妨,則別將稱以有頉,以千摠,陞差別將啓下,而過數日後,還爲前別將·千摠啓下,例也。頃日禁衛營柳星彩·李筬等換差,亦用此例,而臣意此例,殊涉屈曲,且不誠實,今後則如參議·參知·左右尹之例,直爲陞降啓下,似爲順便。不但禁衛營,他軍門一體爲之,何如?上曰,左右尹·承旨,亦有陞降坐次之規,依此爲之,可也。禁營謄錄
上在昌德宮。停常參·經筵。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?湯藥連爲進御,而三補只朮丸,劑入已久,其已畢進御否乎?中宮殿症候,伏聞醫女來傳之言,昨日水刺,全然厭却,只進白甘粥六合,湯麪·湯餠,亦有些少所進,夜間無虛煩之候,寢睡頗得安穩云矣。敢此問安。答曰,知道。無事。丸藥,姑未畢進矣。
副修撰權尙游上疏。大槪,病情猝重,伏乞亟遞臣職,俾尋生路事。入啓。答曰,省疏具悉。爾其勿辭,調理察職。
掌令兪命弘所啓,臣方待罪本府,取考禁條,則凡有三十餘條,而尋常出禁者,不過會飮神祀別肉數件,而時因各廛人所訴,或出亂廛之禁者,亦至一二巡矣。今者大臣,以七件禁條,自是定制,而近來法府,雜出禁亂,下吏弄奸之弊,由此蓋甚爲言,亂廛之禁,亦有事目,而旣是七件禁條之外,則臣之違例出禁之失,著矣。請命遞斥臣職。答曰,勿辭,退待物論。
司諫李敏英所啓,卽者大臣,以近來臺諫之規外出禁,禁吏作弊之由,有所陳達,臣不勝瞿然之至。臣於前後忝在憲職,未嘗出禁於條令之外,而至於別肉會飮,屢次出禁,則不能嚴束下吏,中間貽弊之端,難保其必無,臣何敢以見今所帶不是憲職,而晏然仍冒乎?請命遞斥臣職。答曰,勿辭,退待物論。
持平黃一夏啓曰,〈伏聞〉昨日筵中,大臣,以本府雜出禁亂下吏作弊之由,有所陳達,同僚以此引避,臣於近日連遭重制,未參茶坐,殆過一朔,而臣之犯叨憲職,非一再,凡干禁令,一遵定制,未嘗有法外出禁之事,而至於禁吏之中間弄奸,安知其必無此弊乎?不能束下之失,與諸臺無異,不可苟冒於臺次,請命遞斥臣職。答曰,勿辭,退待物論。
平市令黃夏英,軍器僉正朴錫昌,判官安相益,司僕主簿尹濂·李鳳朝,藏氷後入來。
禁府,洪潚·丁益燾·鄭泰英·趙世行拿囚。啓。
中宮殿·世子宮·嬪宮,藥房·政院·玉堂夕問安。答曰,知道。
副校理李晩成牌不進,依承傳罷職傳旨。傳曰,只推勿罷。以上朝報
上在昌德宮。停常參·經筵。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日所進,水刺三合,白甘粥二合,饅頭肉味,夜間再次進御,寢睡,三更以前虛煩不安,金銀花茶,調進牛黃二分以後,稍得安穩云。臣等,與諸御醫商議,則以爲湯藥,停止已久,蔘茶五戔重,連進宜當云,依此煎入矣。敢此問安。答曰,知道。無事矣。
弼善元聖兪辭職上疏。入啓。答曰,省疏具悉。爾其勿辭察職。
慶尙監司書目,陜川郡守鄭道徵,今月二十日身死事。
政院啓曰,四學課製,趁歲前畢製,旣已定奪矣。中學敎授李晩成,昨日以本職牌招不進,有只推勿罷之命,而歲前餘日無多,一兩日內,若不設行課製,則竝與他學已課製者,俱爲蕩滌不用之歸,事甚未安。副校理李晩成更爲牌招,使之趁速課製,何如?傳曰,允。
中宮殿·世子宮·嬪宮,藥房·政院·玉堂夕問安。答曰,知道。
刑曹參判李震休上疏。大槪,臣頃忝金吾,妄論獄情,酷被諫長之醜祗,繼遭臺枰之峻發,杜門縮恧,方俟譴罰,不料秋曹新命,遽下夢寐之外,驚惶殞越,靡所容措。惟當感激恩私,黽勉祗肅,而顧臣情跡,萬分臲卼,終有所不能抗顔冒出者。伏乞亟命削臣之職,勘臣之罪,以謝臺議,以安微分事。入啓。答曰,省疏具悉。卿其勿辭察職。
黃海監司兪集一上疏。大槪,藩臬重寄,復辱於滓穢譾劣之臣,聞命驚惶,罔知攸處。玆敢冒昧籲呼於宸嚴之下,懇乞亟遞臣新授職名,以重公器,以安微分事。入啓。答曰,省疏具悉。卿其勿辭,速往欽哉。
禁府,金成業·李華益·洪己男·韓成仁拿囚。啓。
副校理李晩成牌不進,依承傳罷職。
京畿監司書目,抱川呈,以忠淸監司趙泰東辭職上疏上送事。啓。答曰,省疏具悉。卿其勿辭,速往飮哉。
正言金相稷啓曰,臣伏聞再昨筵中,大臣,以法府之規外出禁,禁吏之從中作弊,有所陳達。兩司多官,相繼引避,處置歸於本院,而第臣之忝叨憲職,亦非一再,其所出禁,雖未詳不遵舊制,而下吏作弊,實難保其必無,則難冒之勢,與諸臺無異,何敢晏然可否於其間乎?請命遞斥臣職。答曰,勿辭,退待物論。以上朝報
上在昌德宮。停常參·經筵。
卯辰時,有霧氣。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?前劑入滋陰健脾湯五貼,當盡於今日,此藥五貼,又爲劑入矣。中宮殿症候,伏聞醫女來傳之言,昨日所進,水刺三合,白甘粥二合,夜間有虛煩之候,金銀花茶,調進牛黃二分,寢睡不至全然不安。臣等,與諸御醫商議,則以爲卽今水刺雖未差勝,湯藥不可停止,前劑加味十全湯,更爲進御宜當云,此藥今方煎入矣。敢此問安。答曰,知道。無事矣。
禁府照目,吳碩夏·洪受禹刑問各十七次,宋日成十六次,金麟至·朴泰誨各十五次,李聖輝·李道徵各十四次,閔時俊十三次,竝只忍杖不服,加刑,何如?啓各別嚴刑,期於得情。
又啓曰,吳碩夏更推云云,金戩刑問一次,忍杖不服,加刑得情爲白乎旀。吳碩夏段,以爲順億,只言試官兩員,而官爵姓名段,終始隱諱,故實爲不知是如爲白乎旀。順億段,以爲初場日,金戩招致矣身曰,兪進士納試券之際,汝亦詳察云,而未及詳察之際,金戩先捧其試券,使矣身,貫于一束,割紙作書,給憲府所由,傳給李時夏,納于吳參參云云。終場日,金戩,招致矣身,出給小札,使給時夏,納于趙修撰及吳參判曰,兪進士初場已屈,終場則期於必捷云云。出榜臨時,往問時夏,則曰兪進士試券,吳參判,與諸試官相爭,僅入次上,韓配周則已落云云。金戩,不服其所當服之事,虛搆李掌令,而使閔時俊,考見□結之語,故矣身果已所知。兪世基試券弄奸之事,有所恐喝是如爲白有臥乎所。以此辭緣,金戩·李時夏處,更爲推問爲白遣,其時場中憲府所內問名拿問後稟處,何如?啓依允。
又啓曰,前僉使李泰長原情云云。泛稱遲晩,刑推得情,何如?啓除刑推,議處。又啓曰,閔重三等更招云云。崔始益·嚴漢耉,刑問各一次,忍杖不服,加刑得情爲白乎旀。閔重三段,以爲末中之試,日暮紛踏誤錄之致,不知自首,萬死猶憾爲白乎矣,用奸與否,乃是都廳之事是如爲白臥乎所,亦不無其理,都廳差備官拿問後稟處爲白乎旀。李東茂·南宮鈞·韓興建·安敬龜·張時翼段,無可問之事,放送,何如?啓依允。
傳曰,史官一員待命,騎馬三匹卜馬二匹立之。
大司諫尹世紀啓曰,臣伏見刑曹參判李震休之疏,誠可駭惋,而亦可寒心也。日昨震休之滿紙疏辭,無非周遮陰護之語,其回互欺蔽之狀,十目難掩也。及今用情考官,盡露於罪囚平問之下,震休等掩匿情態,破綻無餘,則在震休之道,惟當縮首俟罪之不暇,而乃敢投疏,以宰列自尊,酷被醜詆等語,反侵言者,若使今日朝廷,少有紀綱,則其放恣無忌,豈至此極耶?臣雖疲劣,不欲與之呶呶,而旣被其斥,亦安得晏然職次乎?請命遞斥臣職。答曰,勿辭,退待物論。
中宮殿·世子宮·嬪宮,藥房·政院·玉堂夕問安。答曰,知道。朝報
吏批啓曰,咸鏡監司李思永瓜滿之代,依近例令備邊司議薦,何如?傳曰,允。吏曹
上在昌德宮。停常參·經筵。
夜一更,有霧氣。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日所進,水刺五合,白甘粥七合,湯麪肉味,間有所進,夜間金銀花茶,調進牛黃二分,寢睡頗得安穩云。湯藥·蔘茶,依前煎入矣。敢此問安。答曰,知道。無事矣。
掌令尹弘离啓曰,臣素有北土之痼疾云云,第於諸臺之避,有嫌難處置之端。蓋本府禁制,凡三十餘條云,別肉會飮,亦在其中,故臣之曾忝本職也,循例出令,非止一二,雖未詳有條外雜出之事,而若其下吏之中間作弊,則耳目之所不及,或不無如大臣之所達者,臣當自劾之不暇,何可論人是非乎?適緣賤疾危苦,數日之後,今始出避,所失尤尤。請命遞斥臣職。答曰,勿辭,退待物論。
中宮殿·世子宮·嬪宮,藥房·政院·玉堂夕問安。答曰,知道。
玉堂箚子。大槪,請掌令兪命弘,司諫李敏英,持平黃一夏,正言金相稷,大司諫尹世紀,掌令尹弘离,竝命出仕事。入啓。答曰,依啓。
禁府,柳濟·姜誨·安瓛拿囚。啓。
上在昌德宮。停常參·經筵。
下直,靑陽縣監尹夏敎。
大司諫尹世紀,〈司諫〉李敏英,正言金相稷,掌令兪命弘·尹弘离,持平黃一夏就職。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿症候,伏聞醫女來傳之言,昨日所進,水刺六合,白甘粥三合,饅頭再巡,夜間有虛煩之候,連進牛黃二分及牛黃膏二丸,寢睡輾轉不安,四更以後,始得稍安云。蔘茶依前煎入矣。敢此問安。答曰,知道。無事矣。
全羅監司書目,錦山呈,以金荷山爲虎囕死事。又書目,今月十五日亥時量,雷動事。
禮曹啓曰,卽接奉常寺牒報,則今此徽陵正朝祭時,典祀官,當爲今月二十九日未時,受祭物進去,而日已向暮,典祀官終不陪行緣由爲先馳報云。近處各陵典祀官,例於今日,陪往祭物,明日熟設,而今日昏黑之後,始見本司牒報,則徽陵典祀官,尙不陪往祭物,雖未知其間曲折,而此是前所未有之事,事之寒心,莫此爲甚。所差典祀官,今日該曹査出,爲先推考,而此必由於祭享色吏中間換差,致有臨急如此之患,極爲可駭。當該色吏,令有司囚治,以懲日後,何如?傳曰,事甚可駭,拿推。
府前啓,宮庄革罷事。措辭見上新啓,卽見羅州女人柳龜齡妻呈狀,則本府牧使宋廷奎,因一微細事,杖打其夫,八日之內,因以致斃,以此再擊鼓上聞,啓下該曹,纔已回啓矣。本道方爲査覈,而廷奎因此發怒,別遣鄕所多率軍牢,無數作拿於龜齡成殯之所,其兄萬齡之妻,又爲捉入官庭,牢囚凍獄云。龜齡,旣是南中士族,而事非係干倫常,罪犯應死者,則婦女囚禁,實是法例之外,濫殺之罪,當待本道査覈上來後處置,而惟此婦女囚禁一款,擧措駭異,不可置而不問。請羅州牧使宋廷奎拿問正罪。答曰,不允。
拿推現告朴繡。
吏曹啓曰,咸鏡監司有闕,政事,取稟。傳曰,過齋戒後,爲之。
中宮殿·世子宮·嬪宮,藥房·政院·玉堂夕問安。答曰,知道。
大殿·中宮殿·世子宮,政院·玉堂·二品以上·六曹過歲問安。答曰,知道。
嬪宮,政院·玉堂,過歲問安。答曰,知道。
京畿監司〈書目〉,果川呈,以同義禁姜銑辭職上疏上送事。啓。答曰,省疏具悉。卿其勿辭,調理上來察職。朝報
司譯院官員,以都提調意啓曰,釜山訓導·別差等,雖是卑微之人,自朝廷爲其接待異國之人,齒於衣冠之列。凡有罪犯,或拿或罷或決杖,皆出朝命,自是體例,而頃聞本道水使·統制使或有捉致決棍之事云,故相臣南九萬入侍時啓請,以爲訓·別,本爲接待倭人,傳通朝命而差送,元非統·水營所管之人。且與遠人相接,則不可不厚其體貌,諸營門,不當各以其意,亶自治罪,日後設或有重罪,皆啓聞處置事,定奪分付。上年東萊府使鄭澔辭朝引見時,請使本府,決杖訓·別,而自上以爲有損事體,不許矣。卽者釜山訓導宋裕養,別差韓振興,呈狀于本院曰,釜山僉使,以倭館修理摘奸事,乘轎來到館門外,以倭人等不卽開門之故,詰責矣徒等。矣徒等,奔走館守倭所在處,使之開門,而相距稍遠,再三往復之間,頗至遲滯,及其開門後,僉使入坐大廳,令下人捉入矣徒等於庭下,矣徒等,援據體例,累度抗捉,而僉使終不回聽,脅令捉入相辱,矣徒等切迫冤痛之狀,姑舍無論,異國瞻視,莫不駭訝,目笑手指,愧恧欲死。矣徒等訓·別之任,爲先遞罷,仍治虧損體面之罪云。曾前訓·別等,朝家旣不許統·水營之直自推治,亦不許東萊府使決棍者,非爲渠等之地,本不欲以自我國輕賤之狀,示之於倭人之故也。今此釜山僉使之擅自捉入於館中倭人所見之處者,違朝命失體面,莫此爲甚,毋論訓·別之有罪無罪,今後倭人輕侮訓·別,必將有同下賤,凡有朝命之傳諭,必無取重信聽之理。且前頭或有渡海之時,則島主必不肯與譯官依前行賓主之禮,一失事貌之後,則虧損之弊,不一其端,不可不從重處置,使日後代爲其任者,得以有辭於倭人。訓導宋裕養,別差韓振興削名本院,懲不能周旋於彼此,辱身貽笑之罪。釜山僉使李時宰妄作之失,亦令廟堂稟處,以杜後弊,何如?傳曰,允。備局金霔校正。日記廳郞廳李運海書。
