上在昌德宮。停常參·經筵。
景慕宮親祭罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·兩司長官·宗親·儀賓正朝單子問安。答曰,知道。
元子宮,內閣·政院·玉堂·朝廷二品以上·六曹堂上·兩司長官·宗親·儀賓正朝單子問安。答曰,知道。
陳賀罷後,內閣·政院·玉堂·藥房口傳問安。答曰,知道。
李羽晉啓曰,領議政洪樂性,領府事蔡濟恭,判府事朴宗岳,左議政金履素,右議政金憙,爲承候來待矣。傳曰,入侍。
李羽晉啓曰,時原任閣臣,爲承候來待矣。傳曰,入侍。
吏曹口傳政事,都承旨鄭大容,今加嘉善加資事承傳,景慕宮令二單元在明·洪樂綏。
兵曹口傳政事,副司直李祖承·朴基正,僉知單李晉秀,竝單付。
李勉兢啓曰,頒赦爲之事,命下矣。未承授推考傳旨,自本院,依例爻周之意,敢啓。傳曰,知道。
鄭大容啓曰,明日大駕,詣社稷入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
兵曹口傳政事,副司直金履禧·沈煥之·鄭致淳,副司果徐有膺,竝單付。
傳于尹致性曰,侍衛軍兵毛具。
以行副司直申思運肅拜單子,傳于李羽晉曰,今見肅拜,可知其在京,刑判難以供劇云,許遞,見窠今日政擬入。
吏曹口傳政事,左承旨李義弼,左副承旨柳焵,已上通政,今加嘉善,左通禮柳,右通禮鄭履玉,已上通訓,今加通政,已上加資事承傳。
摠管前望單子入之,李義弼落點。
承旨前望單子入之,黃昇源落點。
右尹前望單子入之,柳焵落點。
承旨前望單子入之,李勉兢·徐美修落點,吏曹參議前望單子入之,李冕膺落點。
傳于李羽晉曰,在外工曹參議許遞。
以吏曹每歲首朝官年八十,士庶年九十,依例加資下批望筒,傳于李羽晉曰,今日壽職人中,年例加資者,自當更加一資,令吏曹知悉。今日下批諸道壽職老人抄啓時,如此之人,勿爲抄啓事,分付,仍令政院,後錄已資人姓名,竝與官敎同封,付赦差使員,下送道伯處,各令道伯,祗受頒給,領給形止狀聞事,一體下諭諸道。百歲老人已資窮外,正憲金俊謙,資憲鄭辰三·徐寬,嘉義金時萬·金厚發·玄世傑·金元奉,嘉善鄭次乭·金仁福·郭七甲·金成秋,竝超崇政階,皆令今日政下批,有旨一體成送事,分付。
有政。吏批,判書金思穆,參判丁範祖,參議李冕膺,同副承旨李羽晉進。李敏輔·洪檍·洪良浩·任希曾,以上年七十一,今加崇祿,尹坊·趙瑍·成德朝·邊得讓·洪秀輔,以上今加崇政,金尙集·申思運·鄭存中·李堉·宋濟老·申應顯·鄭景淳·徐秉德·李復永·李弘稷·李寬·韓光綮,以上今加正憲,洪應辰·李蓍廷·李穦·魚史弼·吳著·洪檢·崔敏·奇彦鼎·洪周萬·崔夢·尹謐·蔡廷夏·黃㮋·李景行·朴師沃·愼基慶·金龍翰·丁範祖·曺允亨·姜游·李邦榮·姜德恒·金翊休·李身晦,以上今加嘉義,金蓍·金基正·兪彦脩·姜恒·安鼎大·高益擎·李性吾·權之彦·姜翰·盧允中·李昌燮·申光柱·孟儒龍·李煒·金明著·邊得龍·孫錫謨·黃鱗采·鄭謙濟·鄭煒·金晉鐸·鄭宅臣·金澤岷·趙泰喆·金學洙·洪命馥·申大修·鄭益祚·李秀夏·趙武範·柳光國·申光堯·權恢·尹在明,以上今加嘉善,黃樟·金寅燮·尹得孚·鄭德弼·李之英·曺命業·白仁煥·沈鏶·洪鳳周·柳星鎭·金漢宗·金德元·石宗克·南京龍·鄭衡臣·朴沁·梁周翊·李斌·朴東煥·馬之徽·尹說·白尙絢·金光鉉·金尙礪·洪允五·李勉·尹德雨,以上今加通政,尹弘烈,今加嘉善,朴宗珪,今加通政,加資事承傳,徐命瑞·洪緯浩·李泰章·南聚五,以上嘉義,今加資憲,申師顯·李守貞·白寅煥·姜世東·李膺擧·柳明渭·宋楷,以上嘉善,今加嘉義,兪漢章·任璛·洪秉殷·李彦藎·李運永·金恒柱·李成祜·李熻·金鼎濟·鄭東顯·朴師欽·李熙輔,以上通政,今加嘉善,加資事承傳,柳鎭恒·李柱國正憲,今加崇政,趙圭鎭·李仁康·李明運·金光宇·金贊胄,以上資憲,今加正憲,林遇春·李樞齡·趙雲慶·申㬚·金弼西·韓光濟,以上嘉義,今加資憲,李邦一·邊慶遇·金麟瑞·李鳴運·李邦鵬·姜柱河·尹守範·安翼濟·鄭宇璧·張齊白·朴東新·姜重齊·柳載熙·尹光億·李廷老·金彦之·趙慶進·魚有南·李杓漢·田景祥·金珩·池日輝,以上嘉善,今加嘉義,加資事承傳,以金熙朝爲奉常正,金養淳·李溆·吳命大·金顯和·金履復·金常行·李尙琦·柳鼎周·宋準明·李宜馨·蔡百休·李萬庥·金道淳·朴恒源·鄭赫臣·姜世南·金克行·林仁浩·李馥遠·權揵·洪淵浩·李世翊·尹休文·金箕衡·安宗裕·李泰漢·金相岳·金鼎鎭·徐命全·李性淳·丘泰垕·金樂大,以上通政,今加嘉善,加資事承傳,以鄭毅祚爲左通禮,兪漢人爲右通禮,兪漢葛·李遠培·鄭持淳·韓泰裕·洪成浩·李曾祜·曺允光·徐命珪·尹昹·李萬運·尹博基·洪復浩·趙來鎭·金重行·李彦光·鄭厚東·申宅權·林元浩·閔垠·朴師俊·李宅源·金養直·韓佐奎·李世聞·徐獻修,以上嘉義,今加資憲,韓宗鎬·韓芷·韓光傳·李攀龍·崔弘毅·金商協·金宗德·柳宗春·李行祥,以上通訓,今加通政,金孝儉·車亨道·洪圭輔·高敬基,以上通政,今加嘉善李燁·朴聖基·鄭德和·崔宅華·金致說·朴來祖·洪仁基·丁文壽·玄啓文·安昭·金在瀗·鄭鉉·尹光重·鄭濂·洪鍚基,以上通政,今加嘉善,徐赫修·李晟,以上嘉善,今加嘉義,李燁·曺允彬·李鎭璧·李慶麟·金漢升·李顯福·黃策·金命赫·安復和·金仁壽·申光赫·康宙·元撮·金宗泂·林慶圭·姜得瑜·姜胤祚·具世元·吳載衡·禹弼昌,許·羅潤祿·李長春·金得衍·李國恒·姜載遇·金宗煜·朴根昌·金瑞豐·朴泰鳳·南宮斌,以上通政,今加嘉善,李命彬·沈埉,今加通政,以申思運爲刑曹判書,李廷顯爲掌令,李英耆爲幽谷察訪,金載聲爲祥雲察訪,尹得孚爲工曹參議,洪檍爲分內局提調,李碩遠爲造紙別提,趙章漢·洪敬熙爲禮曹佐郞,金寅燮爲工曹參議,沈鎜·尹行直爲典籍,具壽民·閔有洙·洪繼哲·韓奎爀·蔡述夏·閔愿·李再郁·盧重彬·金命行·魚成鱗·李煥·金源·金漢彬·金載泰·李圭苾·吳廷佐·全世益,以上通訓,今加通政,崔必濟·金應壽嘉善,今加嘉義,李文載通政,今加嘉善,金元基·韓光湜·白慶遇·吳益恒·康潤·韓聖謩·申斗七·姜德鳳·楊宗潤·崔之宗·金聖彬·韓德良·李文顯,以上通訓,今加通政,以兪彦修爲戶曹參判,尹在明爲工曹參議,沈鳳周爲刑曹參議,兼春秋單金錫泰·任希厚爲工曹正郞,李寅燮爲顯陵令,李亨正爲康陵令,安廷瓛爲思陵令,洪養默爲長興主簿,沈喜永爲司䆃僉正,鄭東輔爲引儀,徐有膺爲宣陵直長。
兵批,判書徐有防,參判李鎭復,參議金履成,參知閔昌爀,右承旨李勉兢進。以尹弘烈爲副摠管,徐命全·李性淳·李世翊·鄭益祚·兪彦脩·李性吾爲同知,同知加設十一單金俊謙·鄭辰三·徐寬·金時萬·金厚發·玄世傑·金元奉·鄭次乭·金仁福·郭七甲·金成秋,以姜世東·朴恒源·金顯和·申光柱·李晟·許·李守芳爲同知,尹在明爲副摠管,副司直李義弼·呂善亨·崔夢嵒·黃昇源·柳·鄭履玉,以金蓍耉·李成祜·安廷大·李益成·崔鳳齡·李斗行·金光顯·安大集·車亨道·金益鍊·金守澤·魚福龜·李寅烜·崔九仁·金重宅·金樂大爲同知,副護軍李元圭·具壽漢,以李穦爲都摠管,金基正·姜垣·徐命全·趙武範·李秀夏·高益擎·權之彦·柳匡國·權恢爲副摠管,副護軍許任·李燁·李顯宅·洪健祚·鄭潤弼·朴瑬·趙宅鎭·金爀,竝單付。
傳于李羽晉曰,發遣吏郞,諸執事淸齋與否,摘奸以來。
傳于鄭大容曰,明日出宮門路,以協陽門爲之。
傳于尹致性曰,經宿動駕,侍衛不可不備員,年老摠管竝許遞,前摠管竝仍任,待開門牌招。
兵曹口傳政事,前都摠管安昌君燝,西淸君煋,邊得讓·李源,副摠管黃昇源·李集斗·曺允大·李義弼·尹得逵,以上仍任事承傳。
鄭大容,以禮曹言啓曰,今此正朝陳賀及慈殿恰躋五旬,慈宮恰躋六旬,稱慶頒赦陳賀時,諸道所封箋文中,龜城府使李身敬,雖非應封官,以別軍職封箋矣,一體看審捧入之意,敢啓。傳曰,知道。
鄭大容,以禮曹言啓曰,慈殿恰躋五旬,慈宮恰躋六旬,合二慶慶科,以春塘臺,除初試庭試爲之,而科期當於二三月爲之,擇日則,依例稱慶禮成後,爲之可也事,命下矣。庭試吉日,令日官池景喆推擇,則來二月二十一日,二十五日,三日初十日,十三日,十六日俱吉云,以何日定行乎?敢稟。傳曰,二月二十六日爲之,二十五日,先行謁聖禮,以此分付,可也。
鄭大容,以禮曹言啓曰,太廟歲首展謁日,一體展謁於永禧殿,而酌獻禮當次之年,則歲首展謁,只行於太廟事,曾有定式矣。今年卽永禧殿酌獻禮年次,今番太廟展謁時,永禧殿展謁之禮,不爲磨鍊之意,敢啓。傳曰,知道。
鄭大容,以禮曹言啓曰,每年親耕,歲首以稟事,曾已定式矣。來二月初五日,先農祭親行及親耕等節,何以爲之乎?敢稟。傳曰,明將祗詣社壇,虔禱年穀之豐穰,先農祭則遣官設行,可也。
鄭大容,以禮曹言啓曰,製述文臣年滿五十一歲人員,專經文臣年滿四十一歲人員,竝依例減下後,別單書入,而御覽官案,亦爲改修正以入之意,敢啓。傳曰,知道。
鄭大容,以禮曹言啓曰,今此正朝諸道方物中,濟州牧使李喆運,雖在拿命中,以越海之地,其前已爲封進上來矣,依例看品捧入之意,敢啓。傳曰,知道。
李羽晉,以戶曹言啓曰,依傳敎奉朝賀鄭存謙,領議政洪樂性,領府事蔡濟恭家,各食物米五石,太二石,猪肉五斤,衣資綿紬五疋,木綿七疋,參考前例,歲饌外加送,仍令本曹郞官,存問之意,敢啓。傳曰,知道。
李羽晉,以漢城府言啓曰,司謁白景采放送事,命下矣。依下敎,卽爲放送之意,敢啓。傳曰,知道。
尹致性,以兵曹言啓曰,王大妃殿恰躋五旬,惠慶宮恰躋六旬,合二慶慶科,庭試文武科,來二月二十六日,自禮曹推擇啓下矣。武科初試吉日,令日官推擇,則二月十三日爲吉云,以此日擧行,何如?傳曰,允。科日在近,今日內星火行會,俾無未及之弊,謁聖初試,亦於同日爲之,可也。
尹致性,以御營廳言啓曰,今正月初二日,社稷擧動時,斥候五處伏兵四處,將則本廳軍官五員,出身軍官四員,軍則出番鄕軍三十六名,竝嚴飭定送,而依定式,晝饒氣夜饋粥之意,敢啓。傳曰,知道。
以義禁府未及拿來罪人李壽鵬·宋厚淵·金宗淳赦單子,傳于李勉兢曰,以上蕩滌。
以放逐鄕里罪人李在咸赦單子,傳于李勉兢曰,放。
李勉兢,以義禁府言啓曰,本府赦單子中,放逐鄕里罪人李在咸放,未拿來罪人李壽鵬·宋厚淵·金宗淳蕩滌事,命下矣。李在咸放,李壽鵬·宋厚淵·金宗淳,罪名蕩滌之意,敢啓。傳曰,知道。
禮曹,來正月初九日,行宗廟春享大祭,親祭取稟。奉敎攝儀爲良如敎。
景慕宮朔祭及正朝祭,兼告由祭,親行敎是時,進幣爵酒官行司直鄭民始,奠幣爵酒官行副司直尹行任,贊禮禮曹判書閔鍾顯,典祀官奉常正李羽晉,執禮行副司直南公轍,執尊司僕正鄭東榦,大祝執義尹致性,贊者引儀金東覽·李命心,謁者引儀任希澤,兼引儀尹夔欽,贊引兼引儀韓範敏·許㬘,祭監監察趙壤鎭·趙時衡。
敎中外大小臣僚耆老軍民閑良人等書,王若曰,歲之元月之元日之元,諸福鼎臻於區宇,祿必得壽必得名必得,兩慶咸溱於殿宮,呼嵩如雲,回泰是日,恭惟太母,功大厚載,德著塞淵,莅黃裳元吉之尊,柔儀克配,垂慶雲光覆之化,慈恩偏隆,彝倫賴以克明,景祿於是滋至,陰敎方敷於三紀,寶籌儼躋於五旬,値先王百齡之期,可驗受天之祜,獻長樂萬壽之祝,益喜如月之恒,斯誠國家之洪休,寧緩吉慶之丕闡,亦我慈宮,徽音克嗣,懿德難名,承慈受於先朝,夙著柔嘉之則,敎義方於沖歲,曷報顧育之恩?自予踐祚以來,常切祝岡之願,憧憧一再飯之頃,幸玉度之彌康,愉愉左右就之辰,願春曦之長繫,猗歟,神明之降報,果然壽祿之竝膺,北堂之翠萱交榮,叶乾坤相配之策,東朝之靈春長茂,應河洛大衍之蓍,仰德美之俱高,宜擧盡日之禮,念喜懼之交至,自切報暈之誠,然以謙抑之徽衷,屢示損約之盛意,追前甲揄揚之禮,若合契焉,在後昆繼述之規,所當遵者,拜箋獻篚,載先擧於月寅,鐫玉稱觴,姑遲待於歲乙,肆推慈極之洪化,嘉與寰域而同休。自本月初一日昧爽以前,除謀反大逆謀叛子孫謀殺毆罵祖父母父母,妻妾謀殺夫,奴婢謀殺主,謀故殺人魘魅蠱毒,關係國家綱常贓汚强竊盜外,雜犯死罪以下,徒流付處安置充軍,已至配所未至配所,已發覺未發覺,已決正未決正,咸宥除之,敢以宥旨前事相告言者,以其罪罪之,在官者各加一資,資窮者代加。於戲,箕野星臨,爭瞻壽躔之竝曜,春臺日永,咸領淑氣之旁流,故玆敎示,想宜知悉。大提學洪良浩製進
甲寅正月初一日丑時,上詣景慕宮。正朝朔祭親祭入侍時,都承旨鄭大容,右承旨徐榮輔,左副承旨柳焵,右副承旨李晉秀,同副承旨朴基正,假注書李弘達·鄭文始,記注官安經心·金良倜,一提學鄭民始,檢校直提學徐有防·徐鼎修,原任直閣尹行任,檢校直閣南公轍,以次侍立。上具冕服,入就板位,行再拜禮,進詣廟內,行三上香,奠酌獻幣禮,出就板位,復行再拜禮。上曰,望燎則都提調攝行。賤臣承命出傳。上還詣齋室。上曰,領議政·領府事入侍。賤臣承命出傳,與領議政洪樂性,領府事蔡濟恭,偕入進伏。樂性等曰,達宵勞動,閟宮親祼,聖體,若何?上曰,再昨仍予情事之難抑,至有過擧,而逢此新年,又爲親享,餘懷倍切,膈氣復發,故至於望燎使之攝行矣。仍嗚咽泣下,玉音悽愴。樂性等曰,無前之慶事當前,臣等蹈舞之不暇,聖心當以此爲心,何爲此過中用慮之擧也?上曰,予豈不知無前之慶事,而自然心懷不能抑制耳。仍又掩泣,膈氣復升,樂性等罔知所措,手奉茶飮而進曰,當此無前之慶,實非如此之時,進御溫茶,降氣抑情,上紓殿宮惟憂之念,下副臣民憂慮之忱焉。上强而進御,命退諸臣。上曰,承候大臣閣臣入侍。賤臣承命出傳,與判府事朴宗岳,左議政金履素,右議政金憙等,偕入進伏。上曰,俄於兩大臣承候,已言之,而予今難於酬酢,卿等退去。命書傳敎曰,景慕宮正朝祭,本宮都提調領議政洪樂性,厩馬一匹面給,提調行司直李文源,熟馬一匹面給,進幣爵酒官行司直鄭民始,禮儀使禮曹判書閔鍾顯,各熟馬一匹賜給,奠幣酌酒官行副司直尹行任,執禮行副司直南公轍,各半熟馬一匹賜給,大祝執義尹致性,典祀官奉常正李羽晉,禮房承旨鄭大容,竝加資,宮司令金獜淳,四品職待準朔卽爲調用,直長元在明,奉事洪樂綏陞六,執罇司僕正鄭東榦,監察趙壤鎭·趙時衡,參班閣臣承旨,各兒馬一匹賜給,入侍史官贊謁者等,各加一資,資窮者代加,太廟本宮事知守僕,帖加成給,資窮者米布從優題給,其餘守僕及員役等,令該曹,米布分等題給,奏時官,令該監,兼敎授陞差,大門部將陞六,下人等,亦令該曹施賞,加資下批,令該曹口傳擧行。又命書傳敎曰,右副承旨·同副承旨許遞,大祝尹致性,典祀官李羽晉,除授牌招,先隨駕後謝恩。少頃,上具翼善冠·衮龍袍,乘輿,出宮大門,由弘化門·迎生門·交泰門還內。諸臣以次退出。
甲寅正月初一日卯時,上御仁政殿。進箋陳賀入侍時,行都承旨鄭大容,左承旨李義弼,右承旨徐榮輔,左副承旨柳焵,右副承旨尹致性,同副承旨李羽晉,記事官徐有聞,假注書鄭文始,記注官金良倜·洪樂游,一提學鄭民始,檢校直提學徐鼎修,原任直閣徐龍輔·尹行任,檢校直閣南公轍,以次侍立。上具遠遊冠·絳紗袍,出萬安門,詣仁政殿月臺板位,行四拜禮,跪進致詞訖,奉致詞表裏於彩輿先導,上西向立,祗送訖,陞殿御座。引儀,進箋跪讀致詞訖,宣敎官宣敎,百官呼嵩訖。領議政洪樂性,領府事蔡濟恭,判府事朴宗岳,左議政金履素,右議政金憙,以次進前。樂性等曰,閟宮達宵將事,法殿趁早進箋,聖體,若何?上曰一樣矣。樂性等曰,日吉辰良,大禮順成,臣等不勝鰲忭之忱矣。濟恭曰,新年祈祝,惟以中和二字仰勉,伏願聖上,益加留意焉。上曰,卿言好矣。仍命先退大臣。上乘輿,出仁政門,由肅章門·建陽門·銅龍門·集賢門·明政門·永淸門·交泰門,御大次,受閣臣儒生進箋如禮訖。命書傳敎曰,慈殿恰躋五旬,慈宮恰躋六旬,稱慶陳賀時,致詞箋文禮物函對擧承旨,左承旨李義弼,左副承旨柳焵,通禮柳·鄭履玉,竝加資,捧致詞承文副正字沈鎜·尹行直,捧箋官禮曹正郞金洛一,佐郞李廷顯,捧禮物函官濟用主簿李英耆,副奉事徐有膺,竝陞敍,贊儀李衡弼,外職待窠陞敍調用,其餘臺下典儀及東西唱引儀等,兒馬一疋賜給。又命書傳敎曰,値千載一逢之會,行兩宮三呼之禮,歡欣慶祝,其可容言?今日太學班,親受箋文時,入庭諸生,若是夥然,令泮長捧擧案,當於到記前,先爲試取,居首一人,付今番慶科,莫曰科名之近於稠疊。多士之爭先來參,當有示嘉之擧也,令入庭諸生知悉。上曰,東西銓官入侍。賤臣承命出,與吏曹判書金思穆,參判丁範祖,參議李勉兢,正郞李元八,佐郞林景鎭·李東冕,兵曹判書徐有防,參判李鎭復,參議金履成,參知閔昌爀,正郞洪大協·鄭晩錫,佐郞宋知濂·柳師模等,偕入進伏。上命開政。又命書勸農傳敎曰,祈豐之念,何年不然,去歲來年之穰穰,荷天降康,嗣此屢豐之祝,今年倍於昨年,將以再明上辛,躬行祈穀之禮於社壇,神之格思,在予方寸間,予今宿戒齋心,咨爾八道方伯三都守臣,亦須體予爲民重農之苦心至誠,凡係勸飭課奬之方,各盡乃心,土無不墾,人無不勤,俾有元朝申飭之實效事,下諭于按道居留之臣。上曰,戶惠堂·漢城判尹·大司成入侍。賤臣承命出,與宣惠廳堂上鄭民始,戶曹判書沈頤之,大司成李家煥,偕入進伏。上敎民始等曰,貢人舊遺在蕩減,前例知入乎?民始等曰,蕩減時多少,不一其例矣。上命書傳敎曰,是年何年?惟予祝慶之誠,粗伸於捧函稱賀,而所以廣慶之方,無過於推恩,京外字恤小民,朝官年七十以上,士庶年八十以上,竝加資,資窮人,依歲饌例量給,其中大臣及輔國重臣,加送米包。貢人舊遺在三千石蕩減,市民徭役限二朔,洋人懸房贖限十日,諸道舊還最久一年條,限十萬石,拯劣米最久條,竝蕩減事,令廟堂,行會諸道。朝官加資,今日政下批,在京士庶加資,皆令京兆,再明日內,別單草記,待批下卽爲下批事,分付。上敎庠曰,部內老人應資者,三日內,卿其修整草記,可也。上敎家煥曰,儒生竝捧擧案,以此傳敎,傳于諸生處。命書傳敎曰,鄭奉朝賀,領議政·蔡領府事家,令該曹,歲饌外,加送食物衣資,仍令存問以來後,草記,綾恩君具允明家,歲饌亦爲加送,水原留守李命植貞敬夫人沈氏,前判書洪檍貞敬夫人金氏,前判書洪良浩貞敬夫人鄭氏,前判書李敏輔貞敬夫人徐氏,知事柳戇貞夫人黃氏,前知事成秉德貞夫人朴氏,前判書趙瑍貞夫人金氏,知敦寧宋濟魯貞夫人嚴氏,前判書李復永貞夫人具氏,前參判金翊休貞夫人趙氏,前兵使趙圭鎭貞夫人金氏,彦春君金獜瑞貞夫人金氏,文蔭武卿宰內外偕老者,爲十二人之多,歲饌外,各給紬一疋,此外文蔭武朝官嘉善以下,侍從堂上以上,內外偕老者十三人,中士庶偕老二十七人,亦令該曹,歲饌加給,其中士庶之年未滿八十,不入於今番壽職者,一體加資,今日下批,諸道老人之偕老而未滿八十者,一體加資,今日政,同知加設擬入,其外則,依京中例,加給歲饌,若有卿宰給紬一疋事,令吏曹戶曹,知委諸道。又命書傳敎曰,慈殿·慈宮陳賀時,尙傳中官金德九·韓聖揆·金允謙·金聲燁加資,其餘中官及司鑰,各上弦弓一張賜給,掖隷各米三斗木一疋賜給。又命書傳敎曰,百官加下批政事,當日政官牌招爲之,入侍擧行。又命書傳敎曰,中官朴義民·白喜章,百官加親授。又命書傳敎曰,西淸君煜,百官加親授。又命書傳敎曰,摠管中耆堂人許遞,前望單子入之,待下批牌招。又命書傳敎曰,今日壽職人在京者,皆令今日謝恩,令京兆尹,知委五部,卽爲待令。上曰,右尹前望單子入之,待下批牌招察任。出榻敎又命書傳敎曰,時任摠管,一倂許遞,以老職擬入。又命書傳敎曰,未肅拜刑曹參議許遞,今日政差出。又命書傳敎曰,慈宮陳賀致詞箋文禮物函親傳時,前導鼓吹,令該曹,各木一疋題給,典樂賞加。又命書傳敎曰,未肅拜承旨許遞,前望單子入之,待下批牌招察任。又命書傳敎曰,新除授摠管,待下批牌招察任。上曰,戶工曹參判及刑曹參議,竝謝恩,今日政,以新資人差出。出榻敎上曰,朝官年七十以上加資人,皆令今日待下批謝恩。出榻敎上曰,承旨前望單子入之,待下批牌招察任。出榻敎又命書傳敎曰,吏曹參議前望單子入之,待下批牌招,先參政後謝恩。仍命退,諸臣以次退出。
上在社稷,停常參·經筵。
自開東至午時,灑雨下雨,測雨器水深三分。
藥房提調徐有防,副提調鄭大容啓曰,三陽泰開,百祿鼎來,邦庥川至,縟儀載擧,閟宮躬裸,法殿受賀,慶溢殿宮,歡騰區宇,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區下忱,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
傳于尹致性曰,駕前駕後禁軍騎士馬兵,爲先解甲冑事,令兵曹,分付各營。
尹致性啓曰,司僕內乘來言,捲簾毛帳取稟。傳曰,捲三面,毛帳置之。
李羽晉啓曰,諸閣臣有稟達事,來詣閤外請對矣。傳曰,退去。
李羽晉啓曰,藥房都提調洪樂性,提調徐有防,副提調鄭大容,有稟達事,來詣閤外請對矣。傳曰,堂箚之批,已有詳答者矣,卿等卽爲退去。
藥房口傳啓曰,動駕時至,雨勢不霽,伏況連日勞動之餘,又復移蹕於霏灑之時,怨有欠於大聖人節宣之方,今此上辛親享之擧,寔出於我聖上爲民祈豐之至意,而齋殿默禱,仰格之誠,實無間於躬裸與攝儀,冒寒沾濕,達夜將事,豈無不瑕有損之慮乎?區區下情,不勝憂悶,玆敢相率仰籲,伏乞特寢社壇親享之命,惶恐敢啓。答曰,退去。
尹致性啓曰,司僕內乘來言,輦輿雨具取稟。傳曰,知道。
傳于尹致性曰,侍衛軍兵,雨具毛具。
大駕詣社稷,省牲省器罷後,內閣·政院·玉堂·藥房口傳問安。答曰,知道。
鄭大容啓曰,禮貌官來言,百官稟旨就次。傳曰,知道。
鄭大容啓曰,王大妃殿·惠慶宮夕問安,何承旨進去乎?敢稟。傳曰,同副承旨進去。
李羽晉啓曰,臣羽晉,王大妃殿·惠慶宮夕問安進去,下直之意,敢啓。傳曰,知道。
王大妃殿·惠慶宮,遣承旨朝夕問安。答曰,知道。
鄭大容,以禮曹言啓曰,太廟歲首展謁吉日,以何間推擇乎?敢稟。傳曰,初三日爲之,可也。
吏曹口傳政事,以柳師模爲右通禮。
尹致性,以兵曹言啓曰,本曹佐郞柳師模,移拜右通禮矣,侍衛當爲備員,其代,令該曹口傳差出,以爲侍衛進參之地,何如?傳曰,允。
吏曹口傳政事,以申龜朝爲兵曹佐郞。
徐榮輔,以漢城府言啓曰,司謁白宗爀,姑爲分揀事,命下矣。依下敎卽爲分揀之意,敢啓。傳曰,知道。
尹致性,以備邊司言啓曰,貢市人詢瘼所懷,有草記稟處之命矣。取見其所懷,則鴨島契貢人以爲,辛亥潦水,一島漂失者,爲五十八結零,自辦進排,負債如山,不能支保之狀,該曹業已洞悉,特蒙變通給代之澤云。本島浦落,爲五十八結,果是實狀救弊之道,多般講究,而旣未得空閑地,則代土劃給,猝難擧論,故自戶曹,或預下貢價,聊賴應役,且於年前草薍三同減,其一同,作爲每馱二同,則貢價,比前又爲增加,而貢人憑藉戶曹之打量,每有此代土之請,從願許施,實無其路,此則分付戶曹,從長顧恤,使之安業,似合事宜。三南方物紙契貢人以爲,白綿紙預爲給價,貿取於外邑寺刹,僧徒年年逋欠,無路充數,嚴飭兩道,俾得無弊擧行云。紙價多入於僧徒所逋,紙物每歸於私商潛賣,年復年來,轉成貢弊,果是實狀,故廟堂之發關嚴飭,殆無虛歲,而營邑終不董飭,宿弊未祛,復有此貢人煩猥之請者,極爲駭然,今年則別加嚴飭,營邑之僧徒紙役,竝爲蠲減,私商之暗地賣買,亦爲痛禁,似合宜。布廛市民以爲,渠廛與苧布廛,一依內外魚物廛例,合屬於六矣廛,倂力奉公云。請入於六矣廛者,非爲竝力奉公,欲免通共發賣之計,民習可駭,且各廛必有倣效紛紜之弊,此則勿施。牛廛市民以爲,耆老所駱牛,年年進排,落本甚多,坡州場稅之屬於耆老所,而有收稅監考名色,故以廛人差出事,屢訴本所,連得許題,尙未得差,使渠輩,永差是役云。所謂監考,不過本所下隷之役,則以此微瑣之說,上達天聽,極爲可駭,此亦勿施,而布廛及牛廛市民事,當移法司嚴治,而歲初詢瘼,與他有異,姑爲安徐。猪廛市民以爲,朔米過多,無以應役,特爲蠲減云。向來煙草廛市民,以朔米事,陳所懷,令市署減結矣,蠲減之際,不無製礙之端云,此亦令本署,商量事勢,從便處之,似合宜。冶匠以爲,丁未判下以後,中防鐵,渠輩專當賣買矣,一自通共之後,復爲雜鐵廛物種,通共賣買,更加禁斷云。中防鐵之屬於冶匠,年前處分,至爲嚴截,則通共發賣之後,冶匠輩之欲爲禁斷,事理無怪,而六矣廛外,各廛竝皆通共,則獨於冶匠,許以亂廛,似涉逕庭,此則置之,何如?傳曰,允。紙物之每歸於私商潛賣,前此飭令何如,則爲弊依舊,此亦國綱所係,不用心察飭守令,更觀今年,令該曹,摘發草記論罪,如是而潛賣不禁,紙物欠逋,該曹難免其責,以此一體嚴飭,可也。
尹致性,以御營廳言啓曰,依下敎,左右屛門把守撤還之意,敢啓。傳曰,知道。
副應敎崔獻重,校理韓光植·高宅謙,副校理徐有鍊·李龜雲,修撰尹光普·李祉永,副修撰成德雨·李遇濟等箚曰,伏以,上辛載屆,祈穀隔日,親享有命,輿衛將戒,我聖上爲民之念,重祀之誠,孰不欽仰,而第今達宵春雨,雖幸知時,此際動駕,觸冒將事,竊恐有乖於大聖人節宣保嗇之道,又況除夜之宮享親將,元朝之賀禮躬臨,連日勞動之餘,今又冒兩命駕,則臣民之憂悶,姑無論,殿宮之貽慮,當如何哉?惟我殿下,凡係祀典,一念憧憧,至誠所孚,格感神明,親行攝行,固無間焉,臣等玆敢相率聯籲,伏乞亟加三思,特寢成命焉。答曰,省箚具悉。社壇之享,陪享百官,無入接之廊屋,値雨不可沾服將事,今日之雨,得於入冬後雨雪稍罕之餘,雖甚多幸,今夜行祀,正合商量,古之鄭玄,今之禮判,皆以上辛之祈穀,當用立春後上辛,欲從此說而進退,則十三日當爲上辛矣,差觀一二辰刻,若卽快晴,當如期行禮,又或微有霽意,亦當躬詣齋所,過省牲時,一向霏微,則享事命攝,不至百官之沾服,而留宿齋所,以待禮成矣,又或過未申若緊霔,則當退行於立春後上辰,以此,令禮曹知悉擧行。
甲寅正月初二日午時,上詣社稷。祈穀親祭擧動入侍時,行都承旨鄭大容,左承旨徐榮輔,右承旨李勉兢,左副承旨徐美修,右副承旨尹致性,同副承旨李羽晉,記事官徐有聞,假注書鄭文始,記注官承膺祚·洪樂游,一提學鄭民始,檢校直提學徐鼎修,原任直閣尹行任,檢校直閣南公轍,以次隨駕。上具遠遊冠絳紗袍,陞輿,出協陽門,降輿陞轝。藥房都提調洪樂性進前曰,連日勞動之餘,聖體,若何?上曰,一樣矣。樂性曰,三冬雨雪稍閟之餘,今日之雨,誠爲多幸,而第雨勢若此,此時動駕,恐有欠於大聖人保嗇之方,特命攝行,是臣等區區之祝也。上曰,予之憧憧一念,惟在於爲民務農,何可命攝於祈穀之享?卿勿復言也。仍前詣出肅章門·進善門·敦化門,至鍾街駐駕。上曰,有司堂上·貢市堂上·平市提調·漢城判尹入侍。賤臣承命出傳,與平市提調李文源,貢市堂上鄭民始·沈頤之,漢城判尹具庠,有司堂上尹行任,偕入進伏。上曰,挾輦作門貢市人招入。上敎民始等曰,以此傳敎,傳布于貢市人處,汝等皆好過迓新,而如有弊瘼之可達者,可以所懷書納,當令廟堂稟處矣。上曰,貢市人外,觀光小民,亦皆善過歲乎?兵判勞問以來。民始等,傳布下敎訖,回奏曰,貢市人觀光諸人,皆云俱蒙聖澤,各得其樂矣。上曰,所懷中弊瘼之可釐正者,草記稟處,可也。仍命退,諸臣前詣至社稷大門。降輦陞輿,至東神門外,降輿,步入北神門,詣壇上,奉審尊所祭器訖,出就北神門外板位,行省牲禮記,還御齋殿。上曰,擧措多顚錯,右通禮兪漢人汰去,口傳擇差,當該銓官推考。出榻敎上曰,兵刑換房。出榻敎諸臣以次權退。
上在昌德宮。停常參·經筵。
大殿,內閣·政院·玉堂·藥房經宿口傳問安。答曰,知道。朝廷二品以上·六曹堂上·兩司長官經宿單子問安。答曰,知道。
祈穀親祭罷後,內閣·政院·玉堂·藥房口傳問安。答曰,知道。朝廷二品以上·六曹堂上·兩司長官單子問安。答曰,知道。
大駕詣宗廟入齋室後,內閣·政院·玉堂·藥房口傳問安。答曰,知道。
展謁罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·藥房經宿翌日口傳問安。答曰,知道。
朝廷二品以上·六曹堂上·兩司長官經宿翌日單子門安。答曰,知道。
李勉兢啓曰,司僕內乘來言,捲簾毛帳取稟。傳曰,捲三面。
傳于李勉兢曰,前假注書李弘達,仍察。
兵曹口傳政事,宣傳官李敬熙,內乘柳和源相換。
持平朴崙壽啓曰,臣於見職,豈有一分堪承之望,而恩除荐降,他不暇顧,章皇出肅,第臣以前任同福縣監,方在解由未出中,公格所拘,勢難仍冒,而適値動駕之時,不敢煩瀆,今始來避,所失尤大,請命遞斥臣職。答曰,勿辭,亦勿退待。
徐榮輔,以漢城府言啓曰,朝官年七十以上,士庶年八十以上,加資,令京兆,別單草記事,命下矣。卽令五部,知委坊曲,修成冊報來,故臣府,憑考帳籍後,別單書入,而更爲申飭各部,如或有見漏者,則隨其報來,鱗次書入之意,敢啓。傳曰,政官待開門牌招開政,老職加資下批,此後諸道狀本來到者,隨其啓下,政官卽爲牌招,陸續下批,可也。
奉朝賀鄭存謙疏曰,伏以,昌辰載回,景運咸湊,殿宮上嵩呼之禮,萬壽祗獻,宗祊慶川至之休,諸福竝萃,聖孝攸格,縟儀誕擧,事曠今古,歡騰朝野,太社祈年,宸誠昭徹,淸廟展謁,聖慕克伸,和鑾穩旋,玉體萬安,群情欣悅,小大惟均。日前賀班,跛躃俱聳,況臣所職只是朝賀,而以床笫危喘,竟至阻儀於擧國同慶之辰,其情雖慼,其罪實大,宜卽露章請譴,而祥和之時,不敢遽然塵瀆,悚蹙之極,歷日靡措,玆敢冒昧自列,代乞聖明,亟治臣闕禮之罪,以肅朝綱焉。臣之至今綿延,莫非聖恩,而至令地部郞官而存問之,且致衣資食物,德意隆厚,闔門驚感,而拜稽祗謝之禮,無路恭伸,拊躬自嘆,祗切惶恐感激,不知所達而已。答曰,省疏具悉卿懇。稱慶誕擧於元朝,錫老之典,施及卿等,出於同懽之意,卿何辭爲?安心領受。仍傳曰,此批答,遣史官傳諭。久未見卿,戀戀何諭?玆從史官之便,仍問卿近日起居節。
社稷祈穀大祭親行敎是時,亞獻官行判府事朴宗岳,終獻官右議政金憙,進幣爵酒官吏曹判書金思穆,奠幣爵酒官吏曹參議李冕膺,薦爼官戶曹判書沈頤之,禮儀使禮曹判書閔鍾顯,典祀官奉常正金熙朝,壇司令李厚燾,壇上執禮行副司直尹行任,壇下執禮應敎李肇源,第一位執尊副修撰李遇濟,第二位執尊校理韓光植,第三位執尊校理高宅謙,第四位執尊修撰李祉永,第一位大祝修撰尹光普,第二位大祝兵曹正郞洪大協,第三位大祝副應敎崔獻重,第四位大祝副司果李相璜,第一位祝史副修撰徐有鍊,第二位祝史持平朴崙壽,第三位祝史典籍韓用鐸,第四位祝史吏曹佐郞林景鎭,第一位齋郞副司果洪秀晩,第二位齋郞副司果尹益烈,第三位齋郞兵曹佐郞柳師模,第四位齋郞副司果安廷善,第一位捧俎官戶曹正郞鄭東敎,副司果李潞秀,尙衣僉正洪守榮,第二位捧俎官副司果宋持敬,戶曹正郞李始源,敦寧判官趙廷鉉,第三位捧俎官司僕僉正趙祥逵,弘陵令成光默,漢城主簿徐謙淳,第四位捧俎官工曹正郞趙儀逵,長寧殿令朴右源,司僕主簿金濟萬,盥洗位典籍尹行直·宋應望,爵洗位兵曹佐郞宋知濂,禮曹正郞金洛一,亞終獻盥洗位,禮曹佐郞趙章漢,掌牲令典牲主簿張僴,協律郞掌樂正申光河,贊者引儀金東覽·李命心,謁者引儀任希澤,兼引儀尹夔欽,贊引兼引儀許㬘·韓範敏,祭監監察金履恭·蔡弘直。
甲寅正月初三日丑時,上詣社稷。祈穀大祭入侍時,行都承旨鄭大容,左承旨徐榮輔,右承旨李勉兢,左副承旨徐美修,右副承旨尹致性,同副承旨李羽晉,記事官徐有聞,假注書鄭文始,記注官承膺祚·洪樂游,一提學鄭民始,檢校直提學徐鼎修,原任直閣尹行任,檢校直閣南公轍,以次隨駕。上具冕服,陞輿,至社壇東神門,降輿,步入北神門,就板位,行四拜禮,盥洗後詣國社神位前,三上香,降復位,復陞壇,行初獻禮,奠幣獻幣,次詣后土氏國稷后稷氏神位前,行禮如右訖,降復位,亞終獻如儀畢。上行飮福禮,復行四拜禮,詣望燎訖。上詣神室奉審還安,仍詣齋殿。諸臣以次權退。
甲寅正月初三日卯時,上詣宗廟。展謁入侍時,行都承旨鄭大容,左承旨徐榮輔,右承旨李勉兢,左副承旨徐美修,右副承旨尹致性,同副承旨李羽晉,記事官徐有聞,假注書鄭文始,記注官承膺祚·洪樂游,一提學鄭民始,檢校直提學徐鼎修,原任直閣尹行任,檢校直閣南公轍,以次隨駕。上具遠遊冠絳紗袍,陞輿,出大門,降輿陞輦,至宗廟降輦所,降輦陞輿,入廟大門,御齋室。少頃入就板位,行四拜禮,廟內奉審後,仍詣永寧殿,行禮如右訖,還御齋室。命書傳敎曰,享先之道,莫尙於誠敬,誠敬篤至然後,可以言格神,禘之旣裸,聖人猶歎其怠忽焉,今之太廟大享儀文,合有商量者多,如使誠敬,無差於迎神之初,雖於至重至嚴之典禮,當有所十分硏究,其中有助於誠敬,無損於儀文,卽捧俎節次之釐正也。執事多而無以愼擇,旣無以愼擇,則其能人人齋潔,未可知也,況登陛駿奔之際,雜遝顚錯,至於薦獻之遲滯,猶屬第二件,且以億萬年悠久之計言之,其所裁酌,尤當致意,況時用圖式之有違原儀,亦由於床卓之窄狹,今若以牛羊豕俎三匣,合盛於外大匣,使捧俎官一人,入傳于薦俎官,薦俎官受而授大祝,大祝與廟司,奉奠于俎床,自今年春享大祭,著以爲例,牲匣之造置已久,待春展謁日定式,蓋寓告其由之意也,如是則捧俎官之差塡,親享時各室各一人攝享,通差五人,而大享陳設圖式,一依原儀圖,成藏于本署事,令吏禮曹知悉。又命書傳敎曰,再明且歲首犒饋相値,朝參待下敎爲之,進箋館學儒生試取,初六日爲之。上具翼善冠·衮龍袍,陞輿,出廟大門,降輿陞輦,至弘化門。命勉兢,出標信解嚴。入明政門·永淸門·交泰門,還內。諸臣以次退出。
上在昌德宮。停常參·經筵。
李勉兢啓曰,大司憲林蓍喆,掌令任長源,持平朴崙壽·李羲甲呈辭,執義未差,掌令李廷顯未署經,監察茶時之意。敢啓。傳曰,知道。
李羽晉啓曰,禮曹判書閔鍾顯,持大享圖式,奉常提調徐有防,戶曹判書沈頤之,吏曹參議李冕膺,依下敎來待矣。傳曰,入侍。
李勉兢啓曰,摠理大臣蔡濟恭,監董堂上趙心泰,依下敎來待矣。傳曰,入侍。
傳于李勉兢曰,左承旨入侍。
以抄啓文臣親試啓辭,傳于鄭大容曰,近來抄啓之人,講製之役,以其定制之稍久,不但怠忽莫甚,課講則,欲責經學之實效,竝與口讀而不習,心性訓誥,看作羞恥,課製則,所謂功令之文,亦不渾然優如,文體姑舍是,亦關世道,當爲大加矯弊之擧,時抄啓諸人,一竝減下,待更爲淘洗事目後抄啓,可也。
傳于李勉兢曰,當該中官拿處。
傳于李勉兢曰,當該司謁推考。
李羽晉啓曰,問啓事,命下矣。問于順天府使洪述祖,仁川府使閔百準,信川郡守李素,沃川郡守丁載運,知禮縣監李秉淳處,則皆以爲,差使員之隨駕,格例茫昧未知,不得進參云矣,敢啓。傳曰,名以蔭官者,若得一縣,則所知者唯犯法違憲之事也,懲貪之典,徒及於李喆運·具純輩,若此而何以使所謂蔭倅者知懼乎?如是之致,凡於供職,唯以怠慢爲工謀之欛,豈不萬萬駭然乎?今因此輩還下去,試問之,則法典所載陪從應行之事,亦敢闕却,不但爲渠輩罪上添罪之端。渠輩異於京職,皆有牧民之責焉,自上猶且不憚憊勞,躬詣社壇,虔將祈穀之祀,此示民重農之意也,尋常動駕,則渠輩雖或息偃在家,敢於爲民祈穀之幸,其敢不參乎?今於問啓之下,曰以不知前例云者,尤爲放恣,以祗迎等說發明者,亦甚無嚴,赦典纔過,而國綱所係,民事所關,豈可以此闊狹乎?五邑差使員,爲先刋削其職,卽其地方分配,當日內發送後,草記事,分付。
傳于李羽晉曰,更思,雖以重民事懲頑習之意,分配,其幹事上來之職名,卽賀箋陪進差使員也,當此同慶之時,定配二字,似涉如何,以一倂刋削後放逐鄕外,捧傳旨,仍又分付該府,依此擧行。
李羽晉,以吏批言啓曰,侍從臣父年七十人,每於歲首,抄啓加資事,載在法典矣。侍從臣父年七十人,別單書入之意,敢啓。傳曰,知道。
有政。吏批,判書金思穆進,參判丁範祖牌不進,參議李冕膺進,右副承旨尹致性進。以許晊爲執義,洪樂敏爲吏曹佐郞,具允德爲濟用主簿,金翰東爲順天府使,李衡弼爲仁川府使,金履顯爲信川郡守,李翊永爲沃川郡守,徐惇修爲知禮縣監,宋堯熙爲軍器僉正,靖陵參奉尹熤,徽陵參奉嚴思健相換,宗廟副奉事洪章輔,監役李根相換,兼春秋單金弼龍,故承旨李匡輔贈吏參提學例兼,故縣監李觀成贈僕正,以上同知李性淳兩代,故佐郞李普淳贈吏參例兼,同知李成祜考,通德郞李舜濟贈戶參例兼,全羅兵使李東植考,學生金彦邦贈戶參例兼,學生金哲贈左承旨,學生金壽慶贈司僕正,同知金樂大三代,左尹李鼎揆,右尹柳焵,以李昌郁爲贊儀。
兵批,判書徐有防,參判李鎭復,參議金履成病,參知閔昌爀入直,左副承旨徐美修進。啓曰,兵批無緊窠,吏批無送西之人,無政事之意,敢啓。傳曰,知道。
尹致性,以兵曹言啓曰,同知中樞府事李仁康·崔朝岳·金蓍耉·徐命全·李世翊·李性淳·李成祜,俱以身病猝重,時月之內,無望供職,呈狀乞遞,西樞雖是閑局,不可一向虛帶,竝今姑改差,何如?傳曰,允。
傳于尹致性曰,中庶之知事,揆以官方,在所難愼,前此首醫首譯多爲之,金孝儉·張濂,雖非座次之首任,權察及行中,皆經首任,同知望筒,以知事書下。
兵曹口傳政事,知事金孝儉·張濂。
傳于尹致性曰,宣傳官閔致愼·李觀成改差,以可堪承傳之人,令該曹口傳各別擇差。
兵曹口傳政事,以金爔·趙宅鎭爲宣傳官。
尹致性,以備邊司言啓曰,華城城役始役各日,令日官推擇,則城址開基正月二十五日卯時,二月十三日卯時爲吉,南北城兩門樓始役,二十三日卯時,二十八日辰時爲吉,水門始役,二月二十五日卯時,二十八日辰時爲吉,浮石始役,正月初七日,十三日爲吉,而各於始役日,先行告由祭云,以何日擧行乎?敢啓。傳曰,城址開基正月二十五日,門樓始役二月二十八日,水門始役二十八日,浮石始役正月初七日爲之,可也。
尹致性,以備邊司言啓曰,卽見全羅監司李書九狀啓則以爲,禁衛軍上番時,兵使之親點上送,自是令甲,而前兵使李壽鵬,方有拿命,新兵使李東植,未及赴任,而境上點限,隔在一望,若待交龜後擧行,則勢難及期,營將中軍中,從近例替行事,令廟堂稟旨分付矣。點限不遠,而新帥臣姑未赴任,則中軍營將中,替行之外,固無他道,依狀請施行,而以附近營將,使之式行事,分付,何如?傳曰,允。
徐美修,以戶曹言啓曰,貢人舊遺在三千石蕩減事,命下矣。取考各貢文書,戊戌餘遺在爲二千七百九十石,其不足數二百十石,就己亥遺在中,除出充補,以準三千石之數,而分排各貢各種後,蕩減實數,別單書入之意,敢啓。傳曰,知道。
吏曹啓目,新除授淸風府使鄭亮采等,除朝辭赴任事,行會,何如?判付啓,依允爲旀。捧稅邑守令·邊將,與領運鎭將,皆令今日內除朝辭嚴飭下送,俾勿遲滯,而過限赴任者,令道帥臣狀聞爲旀,差使員及以別軍職上來守令,皆有辭朝之命,而別軍職等,敢於日久後待令,萬萬駭然,當該別軍職等,爲先汰去,三倍道下送,過限則,令道臣拿致決棍後狀聞事,分付爲良如敎。
李羽晉,以吏曹言啓曰,差使員守令及受由上京別軍職守令,下送後,草記事,命下矣。永興府使朴基豐,龜城府使李身敬,嘉山郡守徐直修,龍潭縣令元晦鎭,利城縣監成夏鎭,催促下送之意,敢啓。傳曰,知道。
尹致性,以義禁府言啓曰,順天前府使洪述祖,仁川前府使閔百準,信川前郡守李素,沃川前郡守丁載運,知禮前縣監李秉淳等,放逐鄕外事,承傳啓下矣。洪述祖·閔百準·李素·丁載運·李秉淳等,竝放逐鄕外之意,敢啓。傳曰,知道。
尹致性,以刑曹言啓曰,依下敎,承政院禮房書吏金弘喆,嚴杖次,爲先嚴囚之意,敢啓。傳曰,放送。
領議政洪樂性箚曰,伏以,皇天眷佑我大東,景祿竝溱於三元,東朝聖壽,恰値五甲,慈宮寶齡,儼躋六旬,大庭嵩呼,縟儀誕擧,歡欣蹈舞,帀域惟均,而社壇祈年,圭瓚躬將,情廟祗謁,羽旄夙戒,經宿回鑾,玉體彌康,區區下情,尤不勝欣忭之至。伏況是年是月,孝思冞切,上日告慶,親祼閟宮,禮曠簡冊,慕伸羹墻,如臣癃老之蹤,倍切少須之幸,忝叨提擧,獲近班聯,咫尺周旋,惟有愴喜交中而已。不自意天厩寵錫,濫及罔功,臣於是且榮且感,歷日靡措,此固出於我聖上感舊推恩之盛念,而顧臣今日之所處,則徒知有幸躬覩,實慙無勞可紀,其何敢晏然承受於優異之盛典也哉?玆控短箚,仰瀆崇聽,伏乞聖慈,亟收成命,以安私分焉云云。答曰,省箚具悉卿懇。殿宮之賀儀載擧,益切祝慶之誠,至於錫馬於卿,是年何年?卿須安心領受。仍傳曰,此批答,遣史官傳諭。
副校理李龜雲疏曰,伏以,天佑宗祊,吉慶荐臻,殿宮之賀儀載擧,岡陵之遐祝冞切,於萬於千,永膺福履,莫非聖上誠孝上格,降此川至之休,萬姓咸戴,八域同歡。仍伏念,臣百無肖似,最居人下,而前後恩造,逈出常格,乃祖是思,寵以華貫,爾親宜養,畀以近縣,又於遇慶之辰,特推錫類之仁,臣父臣世翊,蒙恩陞資,至拜同樞,私忱之榮感欣幸,曷有其極?恩山德海,報答無路,只自惶懍頌祝而已,向者太僕除旨,特下於逖違之餘,離闈之私雖切,而覲耿之忱爲急,割情踰嶺,以謝恩命,而伊後薇垣玉署,除命聯翩,榮光所曁,閭里動色,臣是何人,得此於聖朝,每一思惟,感結銘鏤。第臣之父母,年近八耋,老病沈淹,而居常有凜然之憂,固非人子遠遊之時,而只緣賀禮當前,未敢言歸,離違已久,夢思靡安,而四朔旅邸,每有不敢問來人之懷矣,卽於直中,得接家信,則臣之老母,自來宿祟,重添毒感,當此換節,一倍沈劇,食飮全却,氣息綿綴,而病中所言,每欲見臣云,臣纔拆鄕書,方寸自亂,直欲卽日奮飛,而不可得也,旣聞此報,勢難一刻遲回,玆敢略入文字,瀆冒宸嚴,徑出禁扃,仍尋鄕路。伏乞天地父母,俯諒至切之懇,亟遞臣職,仍治擅行之罪,以肅朝綱,千萬幸甚云云。省疏具悉。爾其勿辭往護。
右尹柳焵疏曰,伏以,天佑宗祊,慶溢殿宮,月正元日,縟儀順成,聖孝彌隆,事曠前古,大小蹈舞,率普均歡,仍伏念臣,幸於此際,冒叨近密,獲與於將事之末,目覩無前之盛事,光榮旣極,歡忭有倍,乃者前席昵陪之際,特命晉秩,繼而有京尹新除矣,恩批鄭重,有隕自天,五情驚隍,措躬無地,噫,貳卿顯秩,素稱命德之器,苟非績用茂著,望實俱備者,則莫宜居之,乃以如臣至庸愚無肖似,而一朝畀之,不少難愼,冥升之懼,不中之災,只屬臣身,雖不足恤,而在聖朝愼爵賞之道,明王愛嚬笑之義,爲如何哉?況臣孤覉之跡,每荷不遺,歷試內外,無一裨補,平素愧負,恒切于中,而加以近年以來,蒲柳之秋早衰,狗馬之病難强,至於閑司漫職,筋力奔走,亦非可堪,而今此所叨,在臣尤萬不近似,與其進而招衛軒之譏,貽辱淸朝,曷若退而辭齊弓之招,少逭官榜乎?帳殿承牌,蓋伸叩謝之忱,上辛動駕,只爲陪扈之重,而因仍蹲冒,義不敢出,今始露章自列,仰瀆崇嚴。伏乞聖明,諒臣不稱之實,亟許還收成命,以重官方,以安私分,不勝大願云云。答曰,省疏具悉。卿其勿辭行公。
甲寅正月初四日巳時,上御重熙堂。來待諸臣入侍時,同副承旨李羽晉,假注書李弘達,記注官承膺祚·洪樂游,戶曹判書沈頤之,禮曹判書閔鍾顯,奉常提調徐有防,吏曹參議李冕膺,以次進伏訖。上曰,今番圖式,非新創也,卽五禮儀所載,而乃是修明舊制者也,至於捧俎一節,攝享時,只以捧俎五人,自饌幔三次往來,非但不爲接續,恐近於欠潔,預奉於尊所,以待第一室捧俎薦進之時,以爲接續薦俎,則其在禮節,少無所妨矣,專出於億萬年悠久之計也。鍾顯等曰,果如聖敎,求諸儀文,實爲恰好矣。上命羽晉書傳敎曰,大享時薦俎節次,纔有定式,而攝享時捧俎官之分三次捧俎往來者,薦俎之際,其不能接續可知,招問事知守僕果然,豈非欠敬之端乎,自今攝享,待陳設時至,第二室以下各室,牲匣自饌幔,先爲權奉于省器所,而行禮時則,第一室捧俎官與薦俎官,及諸捧俎官,由南神正門及夾門分入,親享時則,各室各有捧俎官,直自饌幔臺捧詣事,分付。鍾顯曰,太廟大享時,祝史進徹毛血盤,及大祝蕭黍稷燔爐之禮,每於一時竝行之故,不無雜遝欠敬之慮,今後則第一室晨祼後,卽行毛血進徹之禮,薦俎後,卽行蕭黍燔爐之節,各室依此爲之,則儀文不失秩序,將事尤當肅敬,故敢此仰達矣。上曰,依爲之。出擧條上敎羽晉曰,差使員守令之不參於社壇動駕之班,聞甚駭然,況祈年孔夙,齋明虔誠,事體自別,則渠輩在牧民之任,適値上京之時,而息偃在家,不體此憧憧爲民之心,如此而何責乎務本重農之道也?爲先令政院,招入庭下,詳細問啓,以爲嚴勘之地,可也。仍命退,諸臣以次退出。
甲寅正月初四日午時,上御重熙堂。左承旨·尙衣提調入侍時,左承旨徐榮輔,假注書鄭文始,記注官承膺祚·洪樂游,尙衣提調徐有防,以次進伏訖。上曰,歲首纔過,慶事當前,尙方吏隷事,竝分揀,可也。有防曰,進箋館學儒生試取,明政門爲之事,命下矣。侍衛當全數磨鍊乎?上曰,別雲劍外,以入直磨鍊,可也。有防曰,設布帳外環衛軍兵,以何營入直軍磨鍊,弘化門外,亦不可無排立軍兵,亦以何營入直軍除出排立乎?上曰,布帳外環衛,則以弘化門·金虎門入直軍,各留五六名,除出排立,弘化門外排立,則以東營·集春營入直軍,各留五六名,除出排立,可也。出擧條仍命退,諸臣以次退出。
甲寅正月初四日未時,上御誠正閣。摠理大臣監董堂上入侍時,右承旨李勉兢,假注書鄭文始,記注官承膺祚·洪樂游,摠理使蔡濟恭,監董堂上趙心泰,以次進伏訖。濟恭曰,社壇親享,太廟展謁,連日勞動之餘,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,大享節次中,捧俎之節,實有欠敬之慮,故昨有下敎,於禮果何如耶?濟恭曰,臣於攝享時見之矣,大抵三次捧俎,往還之際,雖年富力强者,難責其駿奔之如禮,且有顚仆生事之慮,今此下敎,在禮實爲萬萬合當矣。上曰,華城城役擇日,已啓下矣,祭官何以差定乎?濟恭曰,華城城役,始役各吉日,今將啓下,而告由祭,各於同日設行矣,城址及南北城門樓開基時,獻官,以留守或監董堂上爲之,諸執事,本府判官及隣近邑守令,差定設行,恐合事宜。至於浮石及水門始役告由,差有間焉,以都廳爲獻官,以本府判官及別監董差諸執事設行,而香祝,各其獻官齎奉以去。祝文頭辭末端,依壬子七月禿城山城修築時設祭例爲之,祭物,亦依方書所載,自本府,措備會減之意出擧條分付,何如?上曰,依爲之。浮石始役吉日,以今月初七日爲之事,草記,已下批,再明日當受香,祭物精備,以待香祝下送事,令廟堂,爲先關飭本府,可也。出擧條上曰,城制何以爲之,而水門則,欲從卿議,以石橋爲定,而古亦有水勢迅急處,多用石橋,此是古制,而近聞諸議紛紜云,予亦不必以先入爲主,卿等從便爲之。心泰曰,以臣賤見,欲先制石橋以試,今夏潦水然後,決定,似好矣。上曰,今年解凍凡節,農人之言,果何如於年事云耶?濟恭曰,以今日候,可期豐登之占云矣。勉兢曰,朝官年七十以上人,加資,待各道狀聞,該曹卽當次第下批矣。原在鄕侍從臣中賀班來之人,或有親年之當受資者,而道啓上來之前,該曹姑不得擧行云,此則恐不必遲待,故敢此仰達矣。上曰,皆令今日政,加資下批,可也。出擧條上曰,再明日進箋儒生試取時,處所,明政門爲之。出榻敎仍命退,諸臣以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
李勉兢啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
尹致性啓曰,大司憲林蓍喆,掌令任長源,持平朴崙壽·李羲甲呈辭,執義許晊未肅拜,掌令李廷顯未署經,監察茶時之意,敢啓。傳曰,知道。
李勉兢啓曰,新除授宣川防禦使李郁延,時在慶興府任所,而有除朝辭赴任之命矣。密符則,以前防禦使所佩傳授,諭書則,安寶使院吏齎傳,何如?傳曰,允。
傳于李勉兢曰,侍衛軍兵毛具。
傳于徐榮輔曰,左承旨·右承旨入侍。
傳于李羽晉曰,發遣吏郞,諸執事請齋與否,摘奸以來。
傳于李羽晉曰,試官南公轍代,尹行任爲之。
傳于李羽晉曰,再明日卽人日也,大提學當日牌招事,該房知悉。慶科在近,通方外亦可,而今日始爲取來進箋擧案,知幼學之亦多參班,仍又考閱箋文,則頭辭書以館學儒生等,此乃館學之進箋,非太學之進箋也,然則方外生若干人之參班者,此非取便而何?又若認爲生進之只當參班而不參,則參班者,果皆詳考頭辭而入來乎?近來士習皆如此,此所以只依常規,令圓點生赴試者也,令諸生知悉。
以中官金允謙拿處傳旨,傳于尹致性曰,分揀。
李勉兢啓曰,卽見全羅左水使曺命楫去秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
李羽晉,以吏曹言啓曰,新除授思陵令安廷瓛,旣未經五品矣,矇然擬望,至蒙天點,臣等昏謬之罪,不勝惶恐,而原望筒勿施,何如?傳曰,卿等推考。人果可堪,何必改差乎?
徐榮輔,以漢城府言啓曰,朝官年七十以上,士庶年八十以上遺漏人,及士庶年未滿八十而夫妻偕老人,各部修成冊報來,故別單書入之意,敢啓。傳曰,知道。應資追報者,自當依下敎,政院稟旨開政,而偕老老人之追報者,至於九十九人之多,應入歲饌者,依元朝下敎加給,未入者,依歲饌例題給,而仍令兵曹,今番加資者,加設付實職,未參加資者,加資後付實職,夫人帖,同爲成給事,亦爲分付,可也。
李勉兢,以兵曹言啓曰,去冬三朔能麽兒考講時,訓鍊院副正李宗爀,判官安㢞,武臣兼宣傳官權思漢·黃仁燁·李衡民·金兌鍾,守門將白光儀·鄭宅亨,一次不通,都摠府經歷李潤默,訓鍊院主簿李宜秀·金宗喆·成舜民·金永勉,武臣兼宣傳官尹範喆·高景洙·白仁哲·趙一源·李潤文·閔百勳,部將柳煒,守門將朴英秀·吳贊暹·閔崙,軍器寺僉正金忠國,武臣兼宣傳官李柱·李彦炲,部將金光喜,守門將尙得容,三次不通,依定式竝從重推考,部將尹鉉東,四次不通,越俸一等,何如?傳曰,允。
李勉兢,以兵曹言啓曰,本曹堂上軍官禁軍遞兒窠,今方有闕矣,依節目,禁軍別將與各番將,眼同試取,以其居首者,塡差之意,敢啓。傳曰,知道。
李勉兢,以兵曹言啓曰,本曹行伍敎鍊官,今方有闕矣,依定式標下軍兵中試取,以其居首者,塡差之意,敢啓。傳曰,知道。
李勉兢,以訓鍊都監言啓曰,今正月初六日明政門殿座時,因兵曹節目,金虎門軍一百四十名,把摠具載敬,哨官韓遂勳,率領設布帳外排立,雜人一切嚴禁,事畢後,還入直所,而待標信擧行之意,敢啓。傳曰,知道。除標信擧行,可也。
李勉兢,以御營廳言啓曰,今正日初六日,親臨明政門,進箋館學儒生試取時,依兵曹啓下節目,東營·集春營入直軍一哨內,各留營直五名,餘皆除出,入直把摠崔命健,哨官金禹鼎,率領弘化門外排立,事畢後,各還本處入直,而竝待標信擧行之意,敢啓。傳曰,知道。除標信擧行,可也。
副摠管李義弼疏曰,伏以,歲律載新,邦慶川至,寶籌彌隆於殿宮,玉觴稱壽,干尺漸長於貳極,彩舞供歡,肆於月正元日,臨殿受賀,縟儀順成,此實四百年稀有之慶,永基億萬歲無疆之休,臣民歡忭,秉彝同得,況臣猥以無似,獲廁邇列,手擎華函,躬覩盛儀,區區犬馬之誠,益切岡陵之祝。仍伏念臣,以塵露至微之蹤,荷天地莫量之德,陶均生成,得有今日,臣於中夜無寐之時,每念恩造,忽欲忘生,赴湯蹈火,固所甘心,而年衰志邁,報答無期,居常愧懼,若隕淵谷,不意今者,迺以一時助擧之勞,至蒙二品陞擢之恩,臣聞命惝怳,罔知攸措。夫値國家無前之慶,當疲癃共忭之日,舞蹈欣躍,固臣子之恒情也,奔走任使,亦職分之常事也,臣之伊日擧行,乃是千載與榮,而反媒誤恩,縻以寵秩,臣退自循省,感愧彌增,伏況亞卿命德之器,固不可人人濫授,則如臣百無肖似,豈可擬議也哉?噫,嚬笑固明主之所愛,而辭受亦人臣之攸愼,以臣身居此位,夫豈有一毫堪承之望,而卽謝恩命,仍參扈班,蓋出於萬不獲已也,至於因仍磐磚,若固有之,則非但有傷廉隅,抑恐仰累聖簡,玆冒猥越之誅,仰瀆崇嚴之聽。伏乞天地父母,俯察臣衷懇,亟收臣新資,以重公器,以安私分,千萬幸甚。答曰,省疏具悉。卿其勿辭行公。
甲寅正月初五日辰時,上詣春塘臺。犒饋入侍時,行都承旨鄭大容,左承旨徐榮輔,右承旨李勉兢,左副承旨徐美修,右副承旨尹致性,同副承旨李羽晉,假注書李弘達·鄭文始,記注官金良倜·洪樂游,一提學鄭民始,檢校直提學徐鼎修,檢校直閣南公轍,以次侍立。上具翼善冠·衮龍袍,乘輿,出交泰門·延生門,由靑陽門·明光門,至春塘臺,御大次。兵判,跪告小開門。各營將臣以下,報叩頭訖。行犒饋如禮輟床訖。承史·各營將臣·侍衛以下,三呼嵩。勉兢,跪告餉士禮成。上乘輿,由明光門,入延生門,還內。諸臣以次退出。
甲寅正月初五日巳時,上御重熙堂。左承旨·右承旨入侍時,左承旨徐榮輔,右承旨李勉兢,假注書鄭文始,記注官金良倜·洪樂游,以次進伏訖。上曰,前聞開留所奏,誠爲寒心,懲貪之典,不施於此處,則豈有國綱乎?予不欲深究,故不問其誰某,然予豈不知之乎?其中最多者,自刑曹,今明督徵下送本府,必於朝參前了當,若不然,則留守亦難免其罪,盡捧後政院微稟,則當宣傳官或御史摘奸,竝以此意,承旨招入,開留,詳言筵敎,可也。仍命退,承史以次退出。
上在昌德宮。停常參·經筵。
進箋儒生試取殿座罷後,內閣·政院·玉堂·藥房口傳問安。答曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
尹致性啓曰,大司憲林蓍喆,掌令任長源,持平朴崙壽·李羲甲呈辭,執義許晊未肅拜,掌令李廷顯未署經,監察茶時之意,敢啓。傳曰,知道。
鄭大容啓曰,卽者奉常寺官員來言,今日宗廟永寧殿春享大祭祭物,提調當爲監封,而都提調洪樂性身病,提調徐有防,以兵曹判書,政事進,無以擧行云,何以爲之?敢稟。傳曰,禮判進去,可也。
李羽晉啓曰,戶曹判書沈頤之,禮曹判書閔鍾顯,依下敎來待矣。傳曰,入侍。
傳于李勉兢曰,侍衛軍兵,毛具。
傳于徐榮輔曰,以祝慶之心,寓示嘉之意,有今日試取之擧,而觀於擧案,士習駭然。況大比當前,科擧稠疊,以今士習,安知無僥倖之望,干囑之弊,復出於稍戢之餘乎?弛張涇渭,政合留意,慶科自慶科,國法自國法,自今日試取,申嚴挾冊借述之禁,如是申令,將欲踐言,言而無實,寧不貽笑乎?今後冒犯者,當律難恕,以此傳敎,令泮長書揭闕門,俾諸生知悉。嗣後陸續設場之科,皆依今日下敎遵行。
以平安監司李秉模狀啓,昌城等邑老人歲饌題給事,傳于李羽晉曰,今日政下批,依元朝下敎例資,及今番壽資,同爲下批,令政院成送有旨事,知悉。
李勉兢啓曰,前假注書李弘達仍察,何如?傳曰,允。
李勉兢啓曰,假注書李弘達,時無職名,令該曹,依例付軍職,冠帶常仕,何如?傳曰,允。
李羽晉,以吏曹言啓曰,都政時,點下於低擬者,亦出於念舊,其家奉祀孫,近無立朝者,令該曹,訪問靈城君嗣孫,草記事,命下矣。問于本家,則幼學朴鍾岳,卽其奉祀孫云矣,敢啓。傳曰,初仕承傳,年若滿三十,今日政調用,未滿則,待三十卽爲調用,可也。
有政。吏批,判書金思穆牌不進,參判丁範祖進,參議李冕膺受由在外,同副承旨李羽晉進。啓曰,判書金思穆牌不進,參議李冕膺受由在外,小臣獨政未安,何以爲之?敢稟。傳曰,仍爲之。以趙鎭宣爲景慕宮直長。
兵批,判書徐有防進,參判李鎭復入直,參議金履成,參知閔昌爀病,左副承旨徐美修進。以朴師沃爲副摠管,權恢·李運永·洪秉殷·鄭東顯·金常行·朴師欽·曺允彬爲同知,黃樟·徐命珪·兪漢葛·李宅源·韓光傳爲僉知,副護軍李仁康·崔朝岳·李性淳·李世翊·李成祜,副司直金蓍耉·徐命全·任希遠,副司正李弘達,竝單付。
吏批再政。啓曰,禮曹參議,今當差出,而擬望之人乏少,承旨竝擬,何如?傳曰,允。李穦爲知敦寧,金蓍爲同敦寧,尹行元爲禮曹參議,趙瑍爲判義禁,李光德爲司饔僉正,朴宗鎬爲軍器判官,徐有膺爲禮賓主簿,朴敦浩爲活人別提,趙基顯爲漢城判官,沈璨之爲宣陵直長,孔允東爲司饔奉事,李志淳爲濟用副奉事,李憲儒爲潭陽府使,贈吏參柳謙明,贈吏判例兼,贈吏議柳完,贈吏參例兼,贈僕正柳世顔,贈吏議,以上知事柳戇三代追贈,學生兪炡基贈戶參例兼,學生兪命衍贈左承旨,故參奉兪稷贈司僕正,以上戶曹參判兪彦修三代追贈。
吏批三政。以嚴思允爲獻陵令,柳範休爲掌樂主簿,沈廷秀爲慶基殿參奉,洪人河爲莊陵參奉。
吏批四政。以李祉亨爲典牲奉事,司僕主簿單宋景載,仍任事承傳。
以兵曹正郞鄭晩錫拿處傳旨,傳于徐美修曰,分揀。
以對讀官鄭東榦拿處傳旨,傳于徐美修曰,分揀。
以水原留守李命植狀啓,舊還蕩減,有不敢擅便,令廟堂稟處事,傳于徐榮輔曰,卿之狀辭中,豈有捧爲餉逋?爲還云者,亦似然矣。陞爲留府,卽初有之例,依備局關辭擧行,此後舊還蕩減時,陞府以前未捧,用舊還例,卿其知悉事,回諭。以此意,亦令廟堂知悉。
以水原留守李命植啓本,正朝老人歲饌題給事,傳于李羽晉曰,直赴李奭祚,待唱名壽職加資下批事,回諭。亦令吏兵曹知悉。
李羽晉,以吏曹言啓曰,西淸君煋,已爲資窮矣,今番百官加親授時,臣等未及覺察,更以興祿啓下,昏謬之失,不勝惶恐,而原單子,勿施,何如?傳曰,允。
李勉兢,以兵批言啓曰,拆見全羅左水使曺命楫去癸丑年秋冬等褒貶啓本,則會寧浦萬戶朴道澄,微謗在糴爲目,則宜置下考,而置諸中考,殊無嚴明殿最之意,該帥臣推考警責,會寧浦萬戶朴道澄,下考施行,鹿島萬戶沈公綽,旣已居中,所當一體論列,而與臣有內外從應避之嫌,令亞堂稟處,何如?傳曰,令亞堂草記,可也。
李勉兢,以兵曹言啓曰,因全羅左水使曺命楫去癸丑年秋冬等褒貶啓本,本曹草記批旨內,令亞堂,草記可也事,命下矣。臣鎭復,拆見啓本,則鹿島萬戶沈公綽,語或欠實爲目,會寧浦萬戶朴道澄,微謗在糴爲目,則竝宜置下考,而置諸中考,殊無嚴明殿最之意,該帥臣推考警責,鹿島萬戶沈公綽,會寧浦萬戶朴道澄,下考施行,何如?傳曰,允。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而親臨進箋館學儒生試取相値,不得爲之之意,敢啓。傳曰,知道。
李勉兢,以壯勇營言啓曰,本營右司中哨鄕軍等,私獵於楊根地,大虎一頭,捉得封進,而捉虎軍姓名,別單書入之意,敢啓。傳曰,知道。皮張,自本營區處,可也。
刑曹啓目粘連,充軍罪人金慶喆等,待赦令,置稟秩之命敎是白遣,金千得,雖置稟秩是白乎乃,旣是不限年,不合疏放是白乎旀,金應述,係是徒年,放送是白遣,崔奎衡等,罪關私掘,竝只仍置之意,分付道臣,何如?判付啓,竝只依回啓施行爲旀。稟秩中,金慶喆·那九·李益載,依下敎放送,金千得段,減等,而道臣之不究委折,遽置稟秩,難免疎忽,推考。仍秩中長峯金慶禧,異於領運之差員,振威曺命臣,更配近於已甚,陰竹金履祐·林壽福,雜犯之輕者,砥平李鳳純,陰竹朴震光,加平金遇春,朔寧李宜先,交河朴大輝等,皆逋吏,竝只放送事,分付爲良如敎。
吏曹判書金思穆疏曰,伏以,天休滋至,邦慶無疆,大庭呼嵩,縟儀誕擧,閟宮親祼,聖孝愈光,歡欣蹈舞,小大同情,伏況社壇祈穀,淸廟祗謁,經宿回鑾,玉體冞康,區區下懷,尤不勝慶忭之至。仍伏念,臣之叨此匪據,是豈臣可堪而然哉?迷昧僨誤,非止一再,庇覆生成,逈出尋常,嶺徼之行,匪罪伊恩,鞶帶之寵,乍褫旋錫,臣於是,身不自有,惟以殫竭奔走,爲一分塵刹之報,淟涊盤礴,今又歲律,更而京察過矣,陶甄之下,無一對揚,注措之間,有百瘡疣,臣實自訟,人謂斯何?第當慶禮曠古,誠切祝岡,享事有期,義重奉璋,過政瓜限,不復呈循例之單,夤緣出脚,恬然爲蹲冒之計,壞防之責,猶屬餘事,貪榮之誚,無以自解,若其私門過福之災,小器易盈之憂,則前後曲庇,惟恃造化之天而已,顧奚待臣言之畢陳而有所矜察也哉?矧又情志未孚於僚席,至有陳疏徑出之擧,則亦緣臣人微言輕之致,雖不較辨,自顧慙恧。且値恩推尊年,政不踰日,臨急連膺,未及周思於應行常格,以致臺望之留窠,恩資之疊授,此外昏謬之失,不一其端。至如賤疾沈痼之難以强策,有不暇覶縷煩浼,而見今宿症猝添,蠢動無路,朝者違傲,實出於萬不獲已,以情以病,不可久淹於見職也明矣,玆敢略入文字,仰瀆崇嚴,伏乞天地父母,俯垂鑑諒,亟命鐫遞臣所帶職名,以安私分,千萬幸甚。答曰,省疏具悉。卿其勿辭行公。
甲寅正月初六日辰時,上御明政門。進箋儒生試取入侍時,行都承旨鄭大容,左承旨徐榮輔,右承旨李勉兢,左副承旨徐美修,右副承旨尹致性,同副承旨李羽晉,記事官徐有聞,假注書鄭文始,記注官金良倜·洪樂游,檢校直提學徐鼎修,檢校直閣南公轍,讀券官行判中樞府事朴宗岳,行司直洪良浩·鄭民始,對讀官行副司直尹行任,司僕寺正鄭東榦,奉常寺正金熙朝,以次侍立。上具翼善冠·衮龍袍,乘輿,出交泰門·永淸門,入小次。上曰,禮戶判入侍。賤臣承命出傳,與戶曹判書沈頤之,禮曹判書閔鍾顯,偕入進伏。上曰,牲匣待令乎?頤之曰,待令矣。上曰,注書奉入。賤臣承命奉入。上看品訖。上曰,此果於禮無損益乎?頤之·鍾顯曰,此實合當於禮儀矣。上曰,自春享,依此爲之,可也。仍命戶·禮判先退。上御大次。試官以下儒生,以次行禮訖。宗岳進前曰,聖體,若何?上曰,一樣矣。宗岳曰,王大妃殿氣候,何如?上曰,一樣矣。宗岳曰,惠慶宮氣候,何如?上曰,一樣矣。景慕宮提調李文源曰,今番親享時,有事知守僕加資之命矣。吏曹不知事知守僕之爲二人,只以一人帖加,戶曹謂以已蒙恩資,亦不擧論於米布題給,彼此俱爲見漏,敢此仰達矣。上曰,單子添書,改付標,可也。出擧條勉兢曰,近來政院,吏隷疲殘,無以號令百司,傳命擧行,每患遲滯,而今日殿座時,禁喧郞廳,執捉試所待令禮房書吏,謂以攔入,至於決棍,院屬之卽地棍治,雖有禁喧節目,此謂衛內雜遝喧譁之類也,今番則初無如是之事,而橫執不當禁之吏,至於決棍,事未前有,大關後弊,當該郞廳鄭晩錫,所當論勘,而本院請推之外,無他可施之罰,何以爲之乎?上曰,拿處,可也。出擧條上曰,試官,持懸題紙以入。命洪良浩·鄭民始,出表題,懸題訖。上敎榮輔·勉兢曰,今番雖似倖科,重其事識大慶之道,如是設科,爾等知此,無犯禁令,着意製進事,傳于諸生等處。上曰,對讀官鄭東榦,進伏起退之際,坐次錯亂,事甚駭然,仍命書榻敎曰,對讀官鄭東榦,事過後拿處。出榻敎通禮跪告禮畢。上乘輿,由明政門·永淸門,還內,諸臣以次退出。
甲寅正月初六日申時,上御便殿。科次入侍時,行都承旨鄭大容,左承旨徐榮輔,右承旨李勉兢,左副承旨徐美修,右副承旨尹致性,同副承旨李羽晉,記事官徐有聞,記注官金良倜·洪樂游,讀券官行判中樞府事朴宗岳,行司直洪良浩·鄭民始,檢校直提學徐鼎修·徐有防,對讀官行副司直尹行元·尹行任·南公轍,司僕寺正鄭東榦,奉常寺正金熙朝,以此進伏訖。上曰,監董堂上入侍。賤臣承命出,與監董堂上趙心泰,偕入進伏。上曰,水原留守,以園幸時擧行節次,有所稟報於本營云,卿亦聞知否?心泰曰,臣俄於闕中,適見其稟報之狀,一則親軍衛隨駕稟旨事也。其所變號創制,旣是大設施,且外營事體,比前自別,當於境上,延候隨駕,而第官馬新授,不閑馳逐,隨駕之節,自多難便,且以別軍官言之,外使隨駕時,亦當作隊攔後,而今纔揀選,姑未就轂,恐不可遽議參陣,而事係馬軍去就,有難率爾定奪矣。上曰,團束未久,今番則本府洞口,從便札駐,別軍官,姑未嫺習,亦於洞口札駐,可也。心泰曰,其次,步軍隨駕事也,而園幸時,延候隨駕環衛等節,旣是節目間事,則當依節目外,使領待境上,以先廂隨駕矣。上曰,依爲之。今番,則係是團束之初,眞木亭率領結陣,先廂京軍,交替導駕,而京軍則落留爲後廂事,分付兵曹及壯營內外使處,可也。心泰曰,旣以步軍隨駕定奪矣,以其時入防哨磨鍊,何如?上曰,依爲之。心泰曰,又其次,御前前排巡牢之果川站·沙斤川站,依前領待,大旗幟,五里程出待,吹鼓手,依昨春下敎,待令於眞木亭事也。兩站御前巡牢,領待吹鼓手,眞木亭待令,當依稟施行,而至於大旗幟,外使旣領軍隨駕,則當擺列於陣上矣。上曰,依爲之。若無旗幟迎接之命,勿爲前導,外使仍爲率領,可也。心泰曰,又其次,五處斥堠,二處伏兵,依前擧行事也。斥堠伏兵等節,使之依稟施行,何如?上曰,依爲之。軍則以入防軍,將則亦以留防別軍官新設名色中,差送事,定式,可也。心泰曰,又其次,外使領軍,則判官導駕,何以爲之事及服色事也,而外使隨駕時,判官以從事參陣,則無論留守從事官,導駕一款,非所可論,而至於服色,一從內營,外使以下,當以軍服爲之矣。上曰,依爲之。心泰曰,又其次,步軍環衛事及大駕詣行宮後,外使待令於左翊門外事也。步軍旣隨駕,則入信地後,把領哨官率領,行宮前後左右,與京軍相連環衛,外使則以先廂大將,當於作門外,率旗鼓札駐,待信箭,以中軍代主將司令,待令於行宮門外矣。上曰,待信箭爲之,而行宮環衛軍兵之馬步哨數,若是夥多,禁軍及京營馬步軍,減數或量除名色,爲可,卿與兵判相議,令廟堂,草記稟旨,以爲釐正定例之地,可也。心泰曰,又其次,大駕自行宮,詣園所時,外使領軍隨駕事也。此則臨時更爲稟定,似好矣。上曰,依爲之。外營,當專當軍制,新創將,是耆臣,自明年,更爲稟旨定式次,今年則陪從幾哨,令內營,臨時稟旨爲之事,兵曹及本營知悉,可也。心泰曰,又其次,壯勇軍一哨,何以排定事也。此是內營鄕軍一哨之每年等待於津頭隨駕者,而旣載內營節目,不必自外營稟旨,此則置之,何如?上曰,依爲之。今則內外營軍制,姑未就緖,亦成營規,隨駕信地環衛節次,槪略抄錄於兵曹節目,而卿與兵判·將帥,相議爲之,亦爲添載於定例班次,可也。出擧條民始曰,本營所用壯紙不足,不可不變通,聞延豐縣寺刹,多有紙地浮出處,以附近忠州常賑耗米二百石,每年劃給該縣,以爲貿紙上送之地,何如?上曰,依爲之。出擧條有防曰,臣於兼帶司僕寺事,有所仰達者矣。本寺郞廳中,工房色,最爲緊任,若有窠,則以實職中另擇差出事,曾已筵稟定式矣。前司僕主簿宋景載,屢朔在任,勤礪解事,月前都政,移拜詞訟之職,而當此寺弊釐正之時,不可付之生手,李翊永外任之代,令銓曹,仍任,以爲責效之地,何如?上曰,依爲之。出擧條上命宗岳等,以次考券。宗岳等,考券訖,以次出榜。命書傳敎曰,進箋儒生製述居首進士李勉昇,直赴殿試,三下二進士許淇修,直赴會試,三下進士趙學春·睦允中·宋翼淵,各給一分,次上幼學李鍾運,進士李日煒·韓致奫·權大觀,生員林重鎭,各賜紙一券。又命書傳敎曰,入格儒生,明日人日製應製後,待令事,分付。近來場中,以草草呈券爲能,賦不押韻,表不叶簾,文體與句作之浮靡,有關世道,今日場中,以詳細照檢,從容成篇,使之申申曉諭矣,諸生猶未免纏繞伎倆,依舊爭先,甚至三中居首之兩儒,以違簾見拔,三下以下之違簾,又至於三人之多,如許不率敎之儒,當施責罰,特以慶科在近,姑且參酌,而更從三令之義,以此傳敎,明日人製書揭題板,明日試庭,若有更犯,其所嚴處,不可饒貸,令諸生知悉。上曰,判義禁任希曾,知敦寧宋濟魯,同敦寧洪檢許遞,以壽職人,今日政差出,待下批牌招察任。出榻敎上曰,今日政,參下三窠中二窠,次次序陞後,以初仕擬入。出榻敎上曰,潭陽府使之代,今日政差出。出榻敎上曰,今聞該房承旨言,宮司參下兩窠,權陞之差代,眩於擧行云,直長窠,今政先爲差出,以念舊之意,有卽爲收錄之命,而尙不檢擬,此家此窠,可謂當窠,贈領府事趙暾子趙鎭宣,擬入事,分付。都政時,點下於低擬者,亦出於念舊,其家奉祀孫,近無立朝者,令該曹,訪問靈城君朴文秀嗣孫草記。命退,諸臣以次退出。
上在昌德宮。停常參·經筵。
尹致性啓曰,大司憲林蓍喆,掌令任長源,持平朴崙壽·李羲甲呈辭,執義許晊未肅拜,掌令李廷顯未署經,監察茶時之意,敢啓。傳曰,知道。
鄭大容啓曰,大提學洪良浩牌不進推考傳旨,今方捧入,而人日製命下之後,如是違牌,事甚未安,更卽牌招,何如?傳曰,允。
李羽晉啓曰,大提學洪良浩,旣已承牌,奎章閣提學鄭民始,弘文提學閔鍾顯,藝文提學沈煥之,竝卽牌招,以爲同參考試之地,何如?傳曰,允。
李羽晉啓曰,藝文提學沈煥之,牌不進推考傳旨,今方捧入,而同參考試,自是法典,如是違牌,事甚未安,更卽牌招,何如?傳曰,允。
李羽晉啓曰,藝文提學沈煥之,再牌不進推考傳旨,今方捧入,而考試一時爲急,所當更請牌招,而係是一日三牌,何以爲之?敢稟。傳曰,更爲牌招。
李羽晉啓曰,藝文提學沈煥之,三牌不進推考傳旨,今方捧入,而同參考試命下之後,連事違召,終不承膺,揆以事體,誠極未安,所當更請牌招,而係是一日四牌,何以爲之?敢稟。傳曰,如是違牌,果何所執?科次雖過,不可一任其違傲,更卽牌招,申飭行公。
傳于李勉兢曰,未下直守令·邊將,皆令明日內辭朝後,留待事,分付。北靑府使金禧燮,年老難責劇治,閑邑相換,洪川縣監宋彙敏,曾聞是南邑人,宸翰齎奉,宣諡祗受,宜使兩便,道近守令相換,皆以口傳擧行事,分付。
吏曹口傳政事,北靑府使金禧燮,文川郡守崔守忱相換,洪川縣監宋彙敏,長水縣監徐有曾相換。
以慶尙左兵使尹範行圖進城堞圖,傳于李勉兢曰,雖以備堂之私書往復圖來,猶不敢若是無形,因傳敎行會,何等消詳,則觀此圖上之本,此果圖形乎?卽此一節,無嚴莫甚,廟堂之默無一言請罪者,亦豈成說乎?該兵使尹範行,爲先削職,令該曹口傳擇差,仍令該府,拿問嚴處,新兵使,待下批,明日辭朝,發遣宣傳官,卽爲奪符以來,以懲無嚴之習。
兵曹口傳政事,以李禹鉉爲慶尙左兵使。
傳于鄭大容曰,都承旨,持此御題,與大提學,偕往泮宮,試取以來。
傳于徐榮輔曰,科次入侍。
傳于李羽晉曰,發遣吏郞,諸執事淸齋與否,摘奸以來。
備忘記,慶尙左兵使李禹鉉下直,長弓一張,長箭一部,片箭一部,筒兒一箇賜給。
李羽晉啓曰,金虎門仍留,標信請出之意,敢啓。傳曰,知道。
李羽晉,以永寧殿司終獻官意啓曰,今日祭物監捧時,中脯六貼內,一條闕封,今方飭令太常官員,更爲封進,而莫重享品,不能照管,致有此無前之事,監封之本寺提調,陪進之典祀官,竝從重勘罪,何如?傳曰,昨因試士,提調則以本職進參,旣命禮判監封,則不審之責,焉敢辭也?禮曹判書閔鍾顯,從重推考。寧有泛忽之意,而有此疎忽?典祀官問名,事過後拿處,久任郞廳及本寺提調,以常時不能檢飭,亦爲推考,可也。
李羽晉,以兵曹言啓曰,御營廳敎鍊官禁軍遞兒窠,今方有闕矣,依節目,禁軍別將與該營中軍,眼同試取,以其居首者,塡差之意,敢啓。傳曰,知道。
李羽晉,以義禁府言啓曰,慶尙前左兵使尹範行,令該府,拿問嚴處事,傳旨啓下矣。尹範行,時在任所云,依例發遣府都事,交龜後,拿來,何如?傳曰,允。
同敦寧金蓍耉疏曰,伏以,邦運無疆,聖孝出天,殿宮稱慶,縟儀誕擧,帀域臣民,忭蹈惟均。仍伏念臣,亦聖化中一物耳,猥以衰朽之質,獲霑優老之恩,寵命濫及於陞秩,恩除繼下於敦府,闔門惶感,銘肌鐫骨,第臣敦寧已盡,不當冒膺,而急於叩謝,雖不得不章皇出肅,公格所在,不可因仍蹲據,玆敢援例陳章,仰瀆崇嚴。伏乞聖明,亟遞臣職,以存公法,以安私分,千萬幸甚。
甲寅正月初七日未時,上御便殿。人日製科次入侍時,行都承旨鄭大容,左承旨徐榮輔,右承旨李勉兢,假注書鄭文始,記注官金良倜·洪樂游,讀券官大提學洪良浩,奎章閣提學鄭民始,弘文提學閔鍾顯,副校理徐有鍊,副修撰李遇濟,以次進伏訖。上命良浩等,考券訖。命書傳敎曰,人日製居首進士沈厚鎭,直赴會試,之次進士徐俊輔·申奭相·沈樂源,生員柳應秀,各給一分。又命書傳敎曰,入格儒生,明日待令。仍命退,諸臣以次出退。
上在昌德宮。停常參·經筵。
申時,日暈左珥。
藥房提調徐有防,副提調鄭大容啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
鄭大容,以奎章閣守宮檢校直閣意啓曰,夜間閣內諸處無事之意,敢啓。傳曰,知道。
鄭大容,以奎章閣言啓曰,奉謨堂每年孟春孟秋,涓吉展拜事,載在閣志矣,今春展拜吉日,以何間推擇乎?敢稟。傳曰,待下敎擇日,可也。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
尹致性啓曰,大司憲林蓍喆,掌令任長源,持平朴崙壽·李羲甲呈辭,執義許晊未肅拜,掌令李廷顯未署經,監察茶時之意,敢啓。傳曰,知道。
鄭大容啓曰,來十一日輪對日次矣,敢啓。傳曰,爲之。
鄭大容啓曰,來十一日,專經文臣殿講日次矣,敢稟。傳曰,慶科唱榜後,更稟。
李勉兢啓曰,來十一日朝參日次矣,敢稟。傳曰,明日爲之,處所明政門爲之。
鄭大容啓曰,卽者副校理李龜雲,以其親病,陳疏往出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
傳于李羽晉曰,吏兵房承旨,與下直守令·邊將,入侍。
傳于李羽晉曰,入格儒生入侍。
傳于徐榮輔曰,戶曹判書·監董堂上,入侍。
傳于徐榮輔曰,京畿監司入侍。
傳于李勉兢曰,有頉摠管許遞,前望單子入之。
摠管前望單子入之,副摠管申光履落點。
備忘記,吉州牧使申大觀,穩城府使姜忱,富寧府使韓應儉,慶興府使金養和,會寧府使李健秀,順天府使金翰東,三和府使林栽洙,乶下僉使申在寬,車嶺僉使韓益秀,阿耳僉使李信馨,潼關僉使安慶潤,恃寨僉使李世郁,豐山萬戶金致大,下直,各長弓一張,長箭一部,片箭一部,筒兒一箇,賜給。
有政。吏批,判書金思穆牌不進,參判丁範祖進,參議李冕膺受由在外,同副承旨李羽晉進。啓曰,判書金思穆牌不進,參議李冕膺受由在外,小臣獨政未安,何以爲之?敢稟。傳曰,仍爲之。以金魯範爲慶源府使,李時菡爲咸從府使,金洛一爲咸鏡都事,新溪縣令安廷鐸,淸州牧使尹行儼相換,學錄單金良,學諭單康就昇,承文著作單柳之源,故牧使朴弼謨,贈吏參例兼,學生朴世垕,贈司僕正,以上同知朴師欽兩代追贈,故大司諫鄭履儉,贈吏參例兼,通德郞鄭錫年,贈吏議,以上同知鄭東顯兩代追贈,以趙章漢爲禮曹佐郞,李元臣爲戶曹佐郞,李鼎揆爲大司諫,高宅謙爲執義,李秉喆爲司諫,李日運爲掌令,李景溟爲獻納。
兵批,判書徐有防進,參判李鎭復,參議金履成病,參知閔昌赫入直進,左副承旨徐美修進。以盧達宗爲美錢僉使,申光赫爲鹿島萬戶,李亨圭爲會寧浦萬戶,知事單韓光濟,副司直宋濟魯·洪檢,副司果朴齊家,竝單付。
以司謁崔昌祿手本,別監全文哲除下,其罪狀,令攸司科治事,傳于尹致性曰,令攸司,嚴杖懲勵,可也。
以全羅監司李書九狀啓,內官徐完世,迂路遍行,威脅吏屬,令攸司,照法嚴勘,潭陽府使李廷仁,成給私通,茂長縣監申禹相,不斥路文,其罪狀,竝令攸司稟處事,傳于尹致性曰,觀此狀辭,所謂中官之所爲,尤萬萬痛惡,以覲行出路文,則所謂省墓云云,豈可書之於報辭乎?況又假稱宮土捧稅云云,亦無異於僞造文券,則許多罪犯,不能一一摘發勘治監司事,豈不駭然?迂路作行,雖於奉命之外朝,猶可嚴禁,身爲道伯,旣聞中官之作弊,而不能驅逐之守宰,無一言請罪,可謂節節疎忽,該道臣李書九,爲先越俸十等。高敞迂路之說,旣登於狀啓,該縣監問名,爲先令該府,拿來嚴問事實,潭陽府使李廷仁,縱其行止,無異於茂長倅,而不知亦或似然,爲先削職,高敞外迂路邑不禁守令,竝令道臣,摘發狀聞,以爲別樣懲罪之地。
以水原留守李命植狀啓,未婚未葬之類姓名及助給穀物,後錄馳啓事,傳于徐榮輔曰,所謂地方官,若能誠心訪求,奉行屢飭之朝令,則豈有三十老童丱之不加髻不嫁娶者,至於應試之擧乎?擧行之慢忽若此,敢於報營之辭,如是循例措語者,萬萬駭然。在他郡,猶不敢乃爾,況本府之新設判官乎?續續勘罪,亦涉屑越,姑不處分,園幸還宮後,令判官,遍踏坊里村舍,面面而考察,人人而搜訪,無或有一介曠夫。近聞編丁多民怨云,係是令初,雖不提敎,亦必有相混而然,亦令判官,勿委中軍,今番遍踏時,一一知來,可以釐正者,令中軍釐正,如是之後,若以擧行之不謹,有入聞,該判官嚴勘,斷不可已,以此回諭。
以慶尙監司趙鎭宅狀啓,金海前府使李文喆,憑藉賑資,料販取剩之罪,今攸司稟處事,傳于李勉兢曰,昨年之稱以賑資,容手於國穀者,必多其人,雖難一一摘發追勘,朝令至嚴,則不可無一人塞責,而所謂塞責,卽一武倅,若此而法何所施,言何所信?此狀啓還下送。蔭倅,豈皆淸白守法乎?以蔭倅之尤無良者,與李文喆,更爲狀聞事,回諭。特畀之意,果安在哉?該道臣,爲先從重推考,兩湖則竝與如文喆者類,而不爲皁白,兩道道臣處,令廟堂,査問草記。
以慶尙監司趙鎭宅狀啓,新寧縣民家失火事,傳于李羽晉曰,令廟堂,申飭道伯,其間奠接形止,使之探察報司。
以江華留守尹師國狀啓,沔川·海州等邑稅大同船致敗,監色等,仍爲嚴囚事,傳于徐榮輔曰,移送原籍官處置事,回諭。
以江華留守尹師國狀啓,舊還未捧,惶恐待罪事,傳于李勉兢曰,勿待罪事,回諭。
以黃海監司李泰永狀啓,公私賑穀,從長拮据,爲先救急事,傳于李勉兢曰,近於同慶之時,略施廣慶之典,而憧憧往來,不敢暫弛者,本道數郡民事也,觀此狀辭,措辦賑具,行將省部云,卿其體此宵旰之恩,悉心撫摩,俾無一夫之顚壑,以對揚特畀之本意事,回諭。
以黃海監司李泰永狀啓,平山府民家失火事,傳于李羽晉曰,方春失所,極爲矜悶,況平山亦入於昨年歉荒之中乎?拔例顧助,須卽奠接後,報于廟堂事,令廟堂,分付。
以珍島前監牧官鄭如淵,拿處傳旨,傳于李勉兢曰,屬之昧爽以前,分揀。
以珍島前監牧官崔珽等定配傳旨,傳于李勉兢曰,係是宥旨前事,分揀。
李羽晉,以吏曹言啓曰,本曹正郞朴吉源翼陵差祭,尹益烈毓祥宮差祭,佐郞申溆宗廟差祭,金熙華懿陵假官出去,時無入直之員,竝改差,口傳備擬以入之意,敢啓。傳曰,知道。
李羽晉,以吏曹言啓曰,議政府移文內,司錄鄭馦,身病猝重,勢難察任云,今姑改差,何如?傳曰,允。
鄭大容,以觀象監領事提調言啓曰,景慕宮正朝祭享時,奏時官金命鍊,令該監兼敎授陞差事,命下矣。李聖弼,方帶兼敎授,時無見窠,待其瓜遞,陞付之意,敢啓。傳曰,知道。
徐榮輔,以漢城府言啓曰,濟州三邑癸丑年民數,今始上來,依例入錄之意,敢啓。傳曰,知道。
李勉兢,以兵曹言啓曰,依下敎,隨駕禁軍·駕後禁軍及武藝別監·內吹·兼內吹·標下軍兵·近仗軍士等處,設粥以饋之意,敢啓。傳曰,知道。
李勉兢,以兵曹言啓曰,依下敎,內吹螺赤牌頭金鼎三,決棍十度之意,敢啓。傳曰,知道。卿其更爲試習,可也。
李勉兢,以兵曹言啓曰,卽接宣傳官廳所報,則宣傳官李煥益,本任除拜雖久,而隨事昏謬之中,昨日動駕時,帳殿擧行,萬萬駭然,李煥益入啓汰去云矣,李煥益之除拜此任,亦已屢度,而其所擧行,全不審愼,帳殿入稟,極爲駭痛,本廳請汰,誠爲得體,依所報汰去,何如?傳曰,後勿如是之意,嚴飭,可也。
李勉兢,以扈衛廳大將言啓曰,別將金明遇,身病猝劇,勢難察任,改差,何如?傳曰,允。
李勉兢,以壯勇營言啓曰,依下敎,本營隨駕將校軍兵等處,設粥分饋之意,敢啓。傳曰,知道。
李勉兢,以訓鍊都監言啓曰,本局別將具敍五,身病甚重,勢難察任,改差,何如?傳曰,允。
李勉兢,以訓鍊都監言啓曰,依下敎,隨駕將校軍兵等處,饋粥之意,敢啓。傳曰,知道。
李勉兢,以禁衛營言啓曰,依下敎,本營留陣將校軍兵等處,設粥分饋之意,敢啓。傳曰,知道。
李勉兢,以御營廳言啓曰,今正月初九日,明政門親臨,百官朝參時,依兵曹節目,東營·集春營入直軍一哨內,各留營直五名,餘皆除出,入直把摠柳煥寅,哨官李命源率領,弘化門外,分左右排立,事畢後,各還本處入直,而竝待標信擧行之意,敢啓。傳曰,知道。除標信,闕門開鑰前,排立,可也。
李勉兢,以御營廳言啓曰,依下敎,駕前別抄等處,設粥分饋之意,敢啓。傳曰,知道。
李勉兢,以御營廳言啓曰,依下敎,斥候伏兵撤還之意,敢啓。傳曰,知道。
戶曹啓目,漕轉之政,有國所重,應行規例,昭載通編,申飭諸條,備盡事目兺不喩,初運船人,洋中逗遛,以値再運之稽遲,尤是痼弊,相考陳省月日,各別嚴處事,竝以分付於舟橋司,何如?判付啓,依允爲旀。漕轉事目,近作謄傳之文書,今年段除尋常各別嚴飭,裝載差早,領運必愼之意,措辭行會爲良如敎。
領議政洪樂性箚曰,伏以,卽伏聞有明日朝參之命,鎭日勞動之餘,又設臨門之朝儀,聖體彌康,群情胥悅,凡百有位,莫不欽頌奔走,矧臣身雖癃衰,職在董率,固宜竭蹶參班,而向於享班陪參之夜,偶致跌傷,腰脚以下,拘攣酸疼,殆不能堪耐,伊後大庭之班,縱伸祝岡之誠,及夫退伏私次,諸症陡劇,宛轉床笫,雖於房闥之間,扶人而亦不能移步咫尺,莫重朝禮,實無以自力趨簉,莫體憂勤之念,自歸偃便之科,病裏惶隕,如添一疾,玆敢短箚自列,仰請譴何。伏乞聖明,俯垂鑑諒,亟治臣闕禮之罪,以警具僚,以安私分,不勝幸甚。答曰,省箚具悉卿懇。卿須安心善攝。仍傳曰,此批答,遣史官傳諭。
行副司直沈煥之疏曰,伏以,聖孝格天,降之百祥,慈殿·慈宮,籌添海屋,慶集元朝,大庭嵩呼,八域鰲忭,仍念臣,伏蒙聖恩,新授以官,曰藝文館提學,臣手擎華誥,瞻天頓地,震悸于中,噫,若臣無能,何以致此也?夫藝文所掌,祗奉王言,潤色爲詞,薦之廟社,秩之嶽瀆,爲黼黻于皇猷,爲笙鏞于文敎,而所以賁一代休明之治者也,自昔列聖朝設置是館,豈徒然哉?其地甚峻也,其選甚難也,雖當世之鴻儒鉅匠,鮮能處其官,而輓近才衰,名檢文章,遠不及於古人矣,雖然,考其所學,各有所長,或紆餘於文,或精緻於詞,亦足以備昭代文苑之任矣,則臣何敢與乎是也?嗚呼,臣之本末長短,一銖一毫,蓋莫隱於聖鑑之俯臨,姿甚魯鈍,習又荒惰,少也科臼,尙賴儕流之相資,至今犬馬之齒,亦衰矣,何有藻思,乃敢當代撰之役乎?臣又有所萬萬驚懍恧蹙者。銓家,以臣謂名入文圈而直擬是職,有若物論之所許,按例而擧似者然,在淸朝核實之政,豈應如是乎?臣不敢仰恃寵靈,厭然自有,彈冠就列,不畏官謗之至嚴,不恤公器之有玷矣,由前由後,萬無冒膺之望,天牌屢臨,日犯逋慢之科,伏地戰恐,不知死所。伏乞聖慈,亟命選部,鐫改臣新授藝文之職,仍拔臣名於文衡之圈,而治臣瀆撓之罪,一以重名器,一以昭法紀焉。答曰,省疏具悉。卿其勿辭行公。
甲寅正日初八日辰時,上御誠正閣。藥房入診,下直守令·邊將·入格儒生,諸承旨持公事入侍時,藥房提調徐有防,副提調鄭大容,左承旨徐榮輔,右承旨李勉兢,左副承旨徐美修,右副承旨尹致性,同副承旨李羽晉,假注書李弘達·鄭文始,記注官金良倜·洪樂游,吉州牧使申大觀,會寧府使李健秀,三和府使林載洙,長興府使金翰周,中和府使尹恒儉,甲山府使李彦敬,谷山府使金基厚,穩城府使姜忱,瑞興府使李舒永,富寧府使韓應儉,三水府使崔範星,江陵府使權以綱,明川府使梁成龜,春川府使李尙度,慶興府使金養和,順天府使金翰東,仁川府使李衡弼,潭陽府使李憲儒,載寧郡守黃基玉,咸安郡守朴思弼,寶城郡守閔琇,金堤郡守崔吉憲,价川郡守李宗爀,興海郡守權宜一,珍島郡守崔尙耆,祥原郡守崔廷岳,信川郡守金履顯,沃川郡守李翊永,文川郡守金禧燮,新溪縣令安廷鐸,南海縣監李文耆,孟山縣監李尙德,機張縣監李賢運,南平縣監金麟淳,咸昌縣監金成鎭,長水縣監宋彙敏,長鬐縣監趙惠鎭,光陽縣監韓師鎭,定山縣監趙鎰,靈山縣監金守曾,眞寶縣監沈斗漢,鎭海縣監呂宅祖,楊口縣監李承薰,堤川縣監朴休源,三嘉縣令洪樂敎,熊川縣監金在鎭,知禮縣監徐惇修,洪川縣監徐有曾,白翎僉使閔致協,阿耳僉使李信馨,車嶺僉使韓益秀,登山僉使徐敬默,蝟島僉使金慶赫,所斤僉使金聖基,馬梁僉使李烔吾,义浦僉使張平,潼關僉使安處潤,乶下僉使申在寬,恃寨僉使李世郁,永登萬戶金宗燮,馬島萬戶金鼎哲,植松萬戶黃致範,位羅萬戶崔鳳崗,濟物萬戶金文郁,寅火堡萬戶申繼興,文山萬戶呂光點,助泥萬戶金章垕,舒川萬戶朴致儉,豐山萬萬金致大,進箋應製入格進士李勉昇,人日製入格進士沈厚鎭·徐俊輔·申奭相,生員沈樂源·柳應秀,以次進伏訖。有防等曰,聖體,若何?上曰,一樣矣。有防等曰,王大妃殿氣候,何如?上曰,一樣矣。有防等曰,惠慶宮氣候,何如?上曰,一樣矣。有防曰,醫官待令,使之入診,何如?上曰,置之。上曰,戶判入侍。弘達承命出傳,與戶曹判書沈頤之,偕入進伏。上曰,卿則,陪進牲匣於宗廟,可也。仍敎美修·羽晉曰,爾則竝塡差薦俎官,此是初始之禮,薦牲時,必依圖式爲之,將事之節次,依臘享時例,片紙塡時入送,可也。仍命書傳敎曰,都承旨,馳詣宗廟·永寧殿,奉審摘奸以來。今番定式之後,捧俎節次,添入笏記小註,承旨二員,分詣檢察,禮成後復命,戶判亦於陳設前進去,與禮判,眼同監視,設饌及牲匣奠處事,亦爲分付。薦俎官,則以承旨二員塡差,今夜當齋宿於便殿,以待享事之禮成,嚴飭齋官,如儀駿奔。又命書傳敎曰,明日朝參,兩司不可不備員,在外及未肅拜未署經縣頉人,竝許遞,今日政,以在京無故人擬入,待下批牌招察任。有防曰,本院鍼醫鄭忠曄,今年爲七十,而以其未經正職,見漏於日前恩資之中矣,今聞醫官,凡有賞罰,一依東班正職例施行云,鄭忠曄,似當依他例加資,而係干恩典,何以爲之乎?上曰,一體加資,可也。出擧條有防曰,美錢僉使金洞,有實病,無以赴任云,今姑改差,何如?上曰,依爲之。出擧條上命書傳敎曰,政官牌招開政。命榮輔等,書公事判付訖。上曰,守令·邊將,竝爲宣諭,至於七事,雖曰能誦,此非關於牧民,宜思懋實之道,竝除之,可也。榮輔等,宣諭訖。上曰,順天府使進前。翰東進伏。上曰,初欲落點於副望矣,聞爾上來,故雖落點於爾,然近聞爾不能守其本分,至於道內之人,相與擯斥云,此豈成說乎?聖人之言曰,視其所以,觀其所由,察其所安,朝東暮西,前後相反之行,予甚惡之,爾其改圖前轍,以思自新之道。仍命守令·邊將先退。上曰,有司堂上·監董堂上入侍。賤臣承命出傳,與有司堂上尹行任,監董堂上趙心泰,偕入進伏。上命樂游,呼李勉昇新來塗墨。命入格儒生沈厚鎭等,進前奏職姓名訖。命次上儒生等頒賞,仍命退。上曰,有司堂上·監董堂上,姑爲退待,諸臣以次退出。
甲寅正月初八日午時,上御春塘臺。親臨西北勸武試射,兵曹判書·有司堂上·壯勇大將·訓鍊大將·京畿監司入侍時,行都承旨鄭大容,右承旨李勉兢,假注書鄭文始,記注官金良倜·承膺祚,有司堂上鄭民始·尹行任,壯勇大將金持默,兵曹判書徐有防,訓鍊大將趙心泰,京畿監司徐龍輔,以次進伏訖。上敎有防等曰。園幸隔日,軍兵去就,有何稟定之事乎?有防曰,今此顯隆園行幸時,訓禁御三營,輪回隨駕矣,再昨年,訓局隨駕,昨年御營廳隨駕,今年則禁衛營當次,故敢此仰達矣。上曰,依爲之。有防曰,昨因外營隨駕擧條批旨內,行宮環衛軍兵之馬步哨數,若是夥多,禁軍及京營馬步軍,減數或量除名色,爲可,卿與兵判相議,令廟堂,草記稟旨,以爲釐正定例之地可也事,命下矣。臣俄與訓將及有司堂上,多般商確,則各軍門隨駕中,禁軍五十人,訓局馬兵一哨,步軍三哨,不可加減,而至於禁御兩營騎士八十人,除三十人,步軍三哨,減一哨,亶合精抄,以此釐正於定例中,何如?上曰,依爲之。攔後馬兵,此後,以五十名磨鍊,可也。心泰曰,訓局原隨駕時,攔後馬兵,以五十名磨鍊,可也事,今承批旨矣。禁御兩營隨駕時,訓鍊大將,率馬兵一哨,別隨駕事,載在定例,而昨年則以訓局留陣,有別隨駕置之之命,今年則何以爲之乎?上曰,依爲之。今番,則卿率領攔後馬兵,標旗內隨駕,可也。有防曰,親軍衛,本府洞口,從便札駐,別軍官亦於洞口,札駐事,命下矣。親軍衛及別軍官,合倂札駐,而臣曹節目中,一體磨鍊,回鑾後,待信箭罷陣乎?上曰,依爲之。有防曰,水原步軍,壯勇外使率領,依傳敎,與隨駕先廂軍交替,自眞木亭爲先廂而落後,先廂軍兵,兩傍排立,大駕行過後,與隨駕後廂軍兵合倂,爲後廂,而作行處,預爲稟定後,可以擧行,隨駕後廂軍,尾局作行乎?頭局作行乎?上曰,以後廂,尾局作行,可也。有防曰,回鑾時,外營軍兵爲先廂,到眞木亭落後,則原先廂,當爲先廂,而自行宮進發時,外營先廂軍,頭局先爲進陣然後,似無紛遝之慮,以此添入節目,一體銓關知委於隨駕營及外營,何如?上曰,依爲之。有防曰,斥堠伏兵,十里內,自京軍門定送,而原無請出標信調發解送之事,十里外,則以京畿束伍使用,故請出標信兵符,徵發解送矣。水原則依定式,以留防入防將卒定送,則與外邑束伍有異,令本府,依京軍門例,直爲擧行乎?上曰,依爲之。有防曰,在前行宮環衛時,前廂軍兵,前面列立,後廂軍兵,後面列立,而今番則外營軍,旣以先廂隨駕,大駕入行宮時,依例環衛作門,而待原先廂軍入來交替後,與內營軍,相連環衛於後面,何如?上曰,依爲之。有防曰,自行宮詣園所時,隨駕軍兵,外營當專當,自明年,更爲稟旨,今年則陪從幾哨,令內營,臨時稟旨事,命下矣。外使領率軍,則勿爲隨駕,陪從幾哨,則當自內營稟旨,而屬於壯勇營陣乎?上曰,自行宮詣園所,則隨駕軍兵中,臨時稟旨,可也。有防曰,舟師大將,當以留營留陣大將擬望,而隨駕外,留陣大將,只是一員,依定式,以守禦使通瀜備擬,何如?上曰,前訓將,通瀜擬入,可也。出擧條持默曰,外使以禿城中軍手旗字號事,有所論報,而內營旣無中軍,則外營猝不可創制,依前以禿城中軍施行,而手旗則,以禿城守城將,塡其字號,何如?上曰,依爲之。出擧條心泰曰,向日戶曹判書沈頤之,擧條批旨內,御前前排,以六十名定式,信箭手,以二名定式,可也事,命下矣。此後則以十五雙擧行乎?上曰,依爲之。五雙,以壯勇營前排充數,以準二十雙之數,可也。出擧條民始曰,舟橋,自明年當於春秋間擧行,其所編結排設之道,比氷合時,不可不益加堅固,而本司物力不足,無以措備,亦難請得經費,賑廳錢一萬四千兩,限四年貸下本司,四千兩,則取用於措備各種之需,一萬兩,則四年取殖,還報該廳,似爲便好,故敢此仰達矣。上曰,依爲之。出擧條龍輔曰,畿營於園幸事,別無可達之事矣。上命書傳敎曰,新溪縣令安廷鐸,曾聞治績,今見奏對,勤勵可尙,現窠太閑歇,劇邑牧使,今日政相換,仍令除朝辭赴任。龍輔曰,昨年喬桐府移轉各穀,前道臣在任時,以常賑穀,區劃之意,有所仰陳,已以沿邑所在推移入送,而道內常賑穀,自來不敷,各樣公用,專靠於此,則今番移粟之多數除出,誠爲可悶,至於營賑穀,自是備荒之資,而年年生耗,自有餘蓄,以此移報,事甚便當,故敢此仰達矣。上曰,依爲之。龍輔曰,在前勅行之時,弘濟院支站,以水原等十一邑,分排擧行矣,一自水原分司之後,支勅一款,亦當移定於站屬各邑,畿邑事力,自來凋殘,勢無以加數分定,只有一事可以變通者,弘濟站,去京城未滿十里,政府及問安承旨中使之行,雖有外邑支供之例,有名無實,徒歸下輩侵漁之資,事甚無謂,雖以觀察使遠接使行言之,京都咫尺之地,各自傳食,不至甚難,自今爲始,定爲恒式,無論政府承旨中使觀察使遠接使,外邑支待,一竝蠲除,至於任譯驛卒等,竝以乾價上下,則庶可爲移此補彼之道,故敢此仰達矣。上曰,依爲之。龍輔曰,昨年元陵行幸時,因楊州牧使李東馨所啓,本府所在守禦廳軍兵布帳銅爐口等物,年久朽弊,措備無策,某樣錢中,無邊貸下,拮据修補事,有令道臣,論理稟處之命矣。此係陰雨之備,其所措處,不容少緩,而臣營事力,自來淍殘,本無錢貨之可以推移貸下者,且是守廳所管軍物,令該廳,從長區劃,卽速補完,恐合事宜,故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
親臨朝參殿座罷後,內閣·政院·玉堂·藥房口傳問安。答曰,知道。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而親臨百官朝參相値,不得爲之之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,侍衛軍兵毛具。
徐榮輔啓曰,京畿監司徐龍輔,依下敎來待矣。傳曰,入侍。
傳于李勉兢曰,宣傳官許侙·金爔改差,令該曹口傳差出。
兵曹口傳政事,以吳毅常·李東善爲宣傳官。
李羽晉啓曰,漢城府老人,追別單草記,纔已允下矣,政官牌招開政下批,何如?傳曰,允。
李羽晉啓曰,今日開政事,命下矣。吏曹判書金思穆,承牌後入於罷職現告,參判丁範祖罷職,參議李冕膺受由在外,不得擧行,何以爲之?敢稟。傳曰,亞銓未差之代,前望單子入之,待下批牌招開政。
吏曹參判前望單子,沈煥之落點。
李羽晉啓曰,吏曹參判沈煥之,牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
李羽晉啓曰,玉堂上下番俱空,事甚未安,今日政,新除授玉堂,倂待下批牌招,以爲推移入直之地,何如?傳曰,允。
有政。吏批,判書未差,參判沈煥之進,參議李冕膺受由在外,同副承旨李羽晉進。啓曰,判書未差,參議受由在外,小臣獨政未安,何以爲之?敢稟。傳曰,仍爲之。又啓曰,禮曹參議,今當差出,而擬望之人乏少,承旨竝擬,何如?傳曰,允。以柳雲羽爲司諫,李相璜爲獻納,魚用謙爲副校理,權坪爲副修撰,李義弼爲刑曹參判,李秀夏爲左尹,權裕爲戶曹參議,李勉兢爲禮曹參議,柳爲工曹參議,崔鳳諧爲禮曹佐郞,申偗爲禁府都事,寧豐君單洪秉殷。
傳于李勉兢曰,別軍職守宮之人李溏,外任改差,今日政,有地處解事人,擇差。
以承宣宣傳官望單子,傳于李勉兢曰,南衡重分揀。
兵批,判書徐有防進,參判林濟遠,參議南公轍病,參知尹致性入直,右承旨李勉兢進。以梁垸爲上土僉使,僉知二單金爔·李溏,副護軍許侙·李觀成·閔致性·金爔·許晊·李廷顯·尹在醇,副司直洪明浩·李貞運,副司果沈逵,竝單付,以洪良浩爲守宮大將,徐有大爲舟師大將。
傳于徐榮輔曰,園幸定例中,自今番,武兼隨駕拔之,宣傳官四員加把,行武兼之事,分付定例,亦令釐正。
徐榮輔啓曰,明日禁衛營習陣時,新營入直騎士,除出標信請出之意,敢啓。傳曰,後日次爲之事,從事官,發牌聽傳敎。
李羽晉啓曰,顯隆園親祭祭文,當爲製進,大提學洪良浩,待開門牌招,何如?傳曰,允。
李羽晉啓曰,卽者奉常寺官員來言,顯隆園親祭祭物,今日當爲監封,而都提調洪樂性身病,提調徐有防,以兵曹判書內司入直,何以爲之?敢稟。傳曰,兵曹堂上之代,前望單子,待下批牌招入直,判書,使之卽爲進去,可也。
兵曹堂上前望單子入之,參判林濟遠,參議南公轍,參知尹致性落點。
典祀官李垿拿處傳旨,傳于李勉兢曰,分揀。
以洪大協·尹魯東囚單子,傳于李勉兢曰,幸行當前,分揀。
以副修撰權坪牌不進罷職傳旨,傳于李羽晉曰,只推。
以忠淸監司李亨元狀啓,老人歲饌題給事,傳于鄭大容曰,公州知事李光春,年百三,妻貞夫人李氏,年百二,偕老於七八十,猶曰稀貴,況百歲內外乎?年前遣道伯,就往存問,設宴賜樂矣,其間一向無恙,尤爲奇喜,國內百歲老人,天子就見,在大戴禮,更令道伯,往問之,多給食物衣資後狀聞事,令廟堂,分付。
李羽晉,以禮曹言啓曰,凡受香之行,若値動駕之時,則獻官以下,有開陣出去之例矣。今此幸行,出宮後,敦化門外,當有留都陣,而今正月十三日十四日,各陵·園·墓,來六朔朔望焚香受香,及十四日宗廟·景慕宮望祭受香進去時,開陣出去之意,預爲知委,何如?傳曰,允。
徐榮輔,以漢城府言啓曰,朝官年七十以上,士庶年八十以上,及士庶之年未滿八十,而夫妻偕老人,各部更加搜訪,修成冊報來,故別單書入之意,敢啓。傳曰,知道。下批及歲饌,今日爲之,可也。
李羽晉,以兵曹言啓曰,在前園幸時,侍衛禁軍挾輦軍·前廂馬步軍及御前前排等,依定例數,前一日,從便先詣津頭,壯勇營鄕軍三哨,爲後廂隨駕,而依下敎,出宮時,留陣營軍二哨·訓局軍二哨·馬兵二哨,爲先後廂,挾輦軍一百名,禁軍一百名,亦以留營軍中除出隨駕,到津頭落後,還宮時,當依此爲之矣,依此擧行乎?敢稟。傳曰,依此爲之,出還宮時,前排則問于訓將,都監軍,如可爲之,以訓局前排待令,可也。
李羽晉,以兵曹言啓曰,在前園幸時,弘化門外守·摠兩營,留陣置之,而再昨年則守禦使,只率前排,通化門外朝房留駐,昨年則留營營門中軍,率鄕軍一哨,通化門外朝房,從便留駐矣,今番則何以爲之乎?敢稟。傳曰,守禦使,率留營都監軍一哨,通化門外朝房,從便留駐,晝則檢飭各門,夜則巡察宮墻,可也。
李羽晉,以兵曹言啓曰,在前園幸時,部字內伏兵除之,只設斥候,而廣州·果川境內,斥候伏兵,守·摠兩營,各隨地方擧行,傳語軍,只部字內排立矣,今亦依此擧行乎?敢稟。傳曰,依例爲之,可也。
李羽晉,以兵曹言啓曰,園幸出宮時,留陣營軍二哨·訓局軍二哨·馬兵二哨,留陣御營大將都領隨駕,到津頭落後入來,而在前留陣大將入來間,留營營門軍及留陣營餘軍,留營營門中軍,代領留陣矣,今亦依此磨鍊乎?敢稟。傳曰,依此爲之。
李羽晉,以兵曹言啓曰,本曹草記,出宮時,先後廂磨鍊事,批旨內,依此爲之,出還宮時,前排則問于訓將,都監軍,如可爲之,以訓局前排,待令,可也事,命下矣。問于訓鍊大將趙心泰,則前排軍,依禁營前排待令時例,巡視令旗手七雙·軍牢手五雙·信箭手一雙,足可待令云,節目中,依此磨鍊之意,敢啓。傳曰,知道。
李羽晉,以兵曹言啓曰,今此顯隆園幸行時,各差備驛馬,依定例,別單書入之意,敢啓。傳曰,知道。
李羽晉,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣,亦依此例擧行,何如?傳曰,允。
李羽晉,以訓鍊都監言啓曰,本局千摠李文喆,以前任金海府使時所犯不輕,方在待勘中,不可置之於軍門將領之任,爲先汰去,何如?傳曰,允。
李勉兢,以義禁府言啓曰,前開城留守金魯永,爲先施以遠地竄配之典事,命下矣。金魯永,平安道肅川府,遠地竄配,而以傳敎內辭意,具罪目,依例發遣府書吏,押送配所,何如?傳曰,允。
甲寅正月初九日辰時,上御明政門。朝參入侍時,行都承旨鄭大容,左承旨徐榮輔,右承旨李勉兢,左副承旨徐美修,右副承旨尹致性,同副承旨李羽晉,假注書李弘達·鄭文始,記注官金良倜·洪樂游,判府事朴宗岳,左議政金履素,右議政金憙,一提學鄭民始,檢校直提學徐鼎修,原任直閣徐龍輔·尹行任,檢校直閣南公轍,大司憲林蓍喆,行大司諫李鼎揆,執義高宅謙,副應敎崔獻重,掌令任長源,持平朴崙壽·李羲甲,副校理徐有鍊,正言尹悌東·洪受浩,修撰尹光普·李祉永,副修撰成德雨·李遇濟,以次入侍。上具翼善冠·衮龍袍,乘輿出交泰門·永淸門,御明政門大次。引儀唱,百官行禮訖。宗岳等,以次進前。宗岳等曰,趁早勞動,聖體,若何?上曰,一樣矣。宗岳等曰,王大妃殿氣候,何如?上曰,一樣矣。宗岳等曰,惠慶宮氣候,何如?上曰,一樣矣。履素曰,歲運方新,吉慶川至,祈天永命之本,實維在於諴小民,懷保小民之道,亦莫先於懲貪風,雖以近日事言之,具紞·李文喆輩,出自邇班,恣行不法,若是無忌憚,此猶易模捉易摘發之類,此外未現發之中,安知無眞箇贓汙乎?另飭諸道,詳探啓聞,繩以重律,似好矣。上曰,卿言儘好,而具紞·李文喆輩,何足道哉?日前聞松留言,未及査問其誰某,而位居宰列者,亦有此等無嚴之習,豈不大可寒心乎?仍命書傳敎曰,大臣以懲貪二字,爲諴小民之先務,其言甚是,然具紞·李文喆者類,雖日以十輩置辟,何以爲勵百之道乎?須使大吏,莫或漏網,法可施矣,大吏猶然,況身忝卿宰之列,職在居留之地者,不有新頒之事目,借貸攛那,容手於所謂債案公貨,已萬萬放恣,定式未久,毁劃若此,尤豈不駭然乎?日前賓筵,只令刻期收殺,不問姓名誰某,欲待畢捧,査勘最甚人矣。今聞前留守金魯永爲最云,以若地處,有若干犯,不可但以無狀無嚴言,名雖貸用,焉逭自盜之律?間雖有陪奉祠宇過行壽宴之擧,私豈可揜公?其爲不法一也,惜乎大臣之只論紞·文喆,不及魯永,此等之人,不施加陪之律,其可曰國有法乎?前開城留守金魯永,爲先施以遠地竄配之典。履素曰,松營事,臣之不能先爲仰達者,聖敎之下,萬萬惶恐,而旣有微見,敢此仰達矣。前留守金魯永,旣被遠配之典,則其外犯用之諸人,恐不當以數爻之多少,有所區別,凡外邑公貨傳掌之際,往往有負債未充者,而此與私貨有異,則經年抛置,尙不充報,以至於上煩朝廷者,萬萬駭然。其中徑遞而數少者,雖或可恕,至於屢百之見逋者,則一體論勘,俾無斑駁,似爲懲戢之道,臣謂前留守李時秀·李家煥,竝施竄配之典,宜矣。上曰,最多之外,地處,何如?此所以雖云收殺別有處分於金魯永者也?不然,不必區別,卿之所奏亦然,大凡未現發前,私自贖罪者,無異於自首者,勿問。赦令纔過,除非特敎,合有商量,前開城留守李時秀,施以削黜之典,李家煥,有百數之名,宜有差等,削職,可也。出擧條上曰,明日次對公事,今日朝參時,同爲稟處。出榻敎履素曰,舊還收捧之際,最多容奸之端,或有元穀之已捧而再徵者,或有耗條之先捧而疊受者,以此之故,小民之稍有知覺者,某條準納,不願停退,而至貧至賤之類,偏受其害。昨年諸道舊還,以穡事稍豐,壬子停退條,旣令準捧,而以此夥然之元數,必有疊徵·再徵之患,如是之際,民力空竭,甁罌蕭然,豈有欣欣樂生之意乎?諸道會案未及上來,則趁此歲初,使之一一査櫛,疊徵之穀,則無遺還給於民間,使朝家停退之惠,終始下究,似好。臣於按道時,習知此弊,故敢此仰達矣。上曰,依爲之。出擧條履素曰,此守禦使李文源,摠戎使鄭民始,江華留守尹師國,開城留守李秉鼎,京畿水使許,永宗僉使李普溫,慶尙前左兵使尹範行,忠淸兵使李潤國,黃海兵使姜五成,前南兵使許任,江原監司沈晉賢,春操取稟狀啓也,以爲,今春習操·合操及巡點·巡歷巡操聚點,何以爲之事,請令廟堂,稟旨分付,勸別武都試,依例設行爲辭矣。詰戎之政,雖難每每停廢,三南則纔經賑癘,瘡痍未蘇,海西喬桐,則賑事方張,外此諸道,雖云豐熟,大飢之餘,民力實有難支之慮,裹糧赴操,在所當恤,今春水陸操及巡歷·巡點,竝姑停止。在前停操之年,官鎭門聚點,自是應行之事,海西喬桐外,皆令着意擧行,俾有實效,而至於關東之勸別武都試,係是慰悅之政,依例設行之意,分付,未及狀請之處,一體停止之意,知委,何如?上曰,依爲之。出擧條履素曰,義州漂民金德萬等,船隻價銀出送事,禮部咨文出來矣。以領受之意,令槐院,措辭撰出回咨,正書安寶後,定禁軍騎撥下送于灣府,使之轉報北京之地,何如?上曰,依爲之。出擧條履素曰,政注排擬,何等審愼,而日前守令之望,以故忠臣黃一皓之孫,混擬於一名排望之際,朝家崇奬節義,蔭及後裔,而一皓之精忠大節,與日月爭光,則排望雖曰窘乏,豈無他人,而必以此人擬望者,大是做錯,物情不平,臣謂當該銓官,宜施重推之典矣。上曰,年前一名之許通也,每以一名純擬,故渠輩爲之抑鬱,大抵旣許某職某品之通擬,則事當通融備擬,日前守令之望,雖似礙眼,豈可以此,謄諸文跡而禁之耶?故相鄭判府,更爲丁酉節目,今不可如例賜批矣。履素曰,臣意亦非禁其通擬也,此人異於他人,故有所仰達矣。上曰,固知卿意之如此,而排望之際,黃運祚一人,豈獨不通擬乎?憙曰,當春布德,卽古聖王對時施仁之政也,是歲元日,獻祝殿宮,此國家之大慶,而推恩之盛典,蠲恤之溫綸,繼降於大庭嵩呼之餘,其所以布德施仁,雖古聖王對時之政,無以過此矣。有仁心仁聞,而民不被其澤者,鄒聖之所云,而我聖上,旣行此仁政,則是豈但仁心仁聞而已耶?第伏念,仁之爲道,至大至廣,專一心之妙,爲萬善之長,此禮經三無私之訓,程子四準海之論也。當玆三陽開泰,百祿滋至之辰,以我聖上高明之學,推廣仁術,躋一世於壽域春臺之上,以基億萬年無疆之休。上曰,言甚好矣。今日之言,豈外於此?當留意矣。民始曰,北漢糴幣,罔有紀極,所謂臥還·反秩·私分·都受·防納·移施·代點·虛逋等,以糴弊爲名者,無所不有,甚至有外邑所未有之事,雖以今年捧糴見之,新還名色,多是積年仍反,而逋負數多者,指徵無處者,勢不得不徵族,其紛拿搔擾之弊,亦爲都民難支之端。此專由於保還部還之致,每年應分,近二萬石,而專委於六七十保主人之手,各人名下,小不下數百石,而所謂保主人,太半是各倉員役,一入己手,恣意都食,轉成反逋,莫可收拾。至於部還,則保主人輩,詐誘城內無賴之類,多數受出,竝歸浪費,及其捧糴,侵徵於一族之稍裕者,此弊不革,則餉穀必無餘存,都民不得支堪矣。取考謄錄,則己巳糶糴節目,以各邑移轉,猶勝於民人私受,附近畿邑,分排出給,餘數則分俵陵軍驛卒,定式擧行,而中間之廢却節目,又作保還部還,極爲不當,自今復舊例,竝爲移轉各邑,而陵軍驛卒之私受,亦多弊端,此亦各附於地方邑,使之受食。北漢平倉居民及員役輩,稱以等還洞還改色,一人所受,不下數十石,爲弊不些,亦依外邑例,作爲統還,參量分給,俾無濫受之患,爲宜。但保還革罷,則北漢平倉募入之民,無資賴之道,常時保主人,春食三升,秋食二斗,而盡作移轉之後,民弊亦不可不念,移轉還穀中,每石,春則依前三升,秋則減其一斗,只以一斗除給保主人房,則民人所費,比前亦減,公私可以兩便矣。第今城餉過半,耗縮八萬石餉穀,時在未滿二萬石,今番收捧舊還與捧留,僅爲三萬石,而盡作移轉之後,一遇歉歲,又自畿營,或請捧留,或請停退代錢,則北漢將無餘穀,在前道臣,或請捧留停退,而每自廟堂嚴防。故相臣趙顯命,至以捧留不過一時小惠,山城儲穀,國之大計,不可許施筵達,且於節目中,以各邑毋論豐凶,領民受去,秋成卽時,無遺畢捧,竝耗輸納,歉歲切勿捧留而稱頉不爲受去者,歲末未準捧者,自該廳草記,各別論罪云云,故重臣元景夏,爲經理堂上時,以移轉未準捧邑守令,解由拘礙事,陳達定式。古人之以城餉爲重,嚴立科制,有如此矣,今宜修明舊制,而道臣之請捧留停退代錢者,亦施違制之律,本廳之私給別還者,亦加重勘,而分還準捧事,宜竝自廟堂,更成節目啓下,以爲遵行之地,似爲得當,下詢大臣處之,何如?上曰,大臣之意,何如?履素曰,摠廳還弊事,臣亦聞之矣,雖外邑糴政,猶不當若此,況保障重地?餉穀之弊,至於此極,一番大釐正,斷不可已,依摠使所奏,竝爲施行,恐好,而年前朝家申飭,何等嚴截,則復出保部還名色,以致庫儲則枵然,都民則貽害者,事事無嚴,莫甚於此。臣謂,首先犯科之帥臣及久帶本任而不爲禁飭之帥臣,竝施竄配之典,以爲懲前杜後之地,宜矣。憙曰,臣亦無他見矣。上曰,依爲之。其中甚無狀最不察者,李邦一也,反作之罪,豈可以將臣,有所闊狹乎?且其所犯,不止於反作乎?邦一,依卿等言,施以竄配之典。李柱國,則反作石數,辛亥壬子兩年最多,不察之罪,焉可逭也?然猶不及於邦一,曾聞在御營時,頗有典守之稱,則今於摠廳,如是闔眼者,可知其故不致察,尤爲駭然。然揆以刑政,宜有涇渭,比之邦一之許多未現發之不法,不可同日而語,李柱國,姑先施以削職之典。保還部還革罷事,今旣定式,此後雖升合,若有違式犯科,當該摠使,徒三年定配,禁錮二年,至於別還之違禁冒犯者,同罪。每歲有畢捧狀啓,而有名無實,爲弊若此,令廟堂文備郞,草記差送,時或反庫事,亦爲定式。邦畿千里,猶曰民之所止,況都下之民乎?以此保還名色之年年弊痼,徵族徵隣,反有甚於外方,此豈年前別般禁飭之意乎?昨年該帥之任怨徵捧,亦豈樂爲?今則以端本之意,永革保部還名色,此後都民,雖一稊一粒,名以摠戎廳還穀,則切勿受食,設或勒給,來告京兆,以爲草記論勘該帥之地,以此擧條,曉諭坊曲,俾各知悉,可也。出擧條上曰,判尹進前。具庠進伏。上曰,北漢保還之弊,俄有下敎,而都下之民,以此騷擾,卿其各別申飭於部內,使都民毋得受還於北漢。仍敎榮輔曰,漢城府五部郞廳,發牌招致,以此傳敎,書揭坊曲,使都下之民,皆爲知悉,可也。上曰,今日班次甚錯亂矣,當該押班監察,推考。出榻敎頤之曰,再昨年諸道永災,爲一萬七百餘結,臣於昨年春初,以或査陳,或勸耕,當年內準數充補之意,筵達行會矣。今觀諸道收租案,還起爲一萬餘結,未起爲七百餘結,朝令之下,果不無諸道董飭之效,道臣·守令,若能盡心於田政,勸耕査陳,能如今年之爲,則未起七百餘結之今年內盡起,已不足爲慮,而流來永頉,亦庶有漸次充補之望,見今春耕在近,營邑交相勉飭,査陳勸耕,更加惕念擧行之意,嚴飭諸道,何如?上曰,依爲之。出擧條頤之曰,嶺南漕倉換貿米價一萬六千五百兩,趁春初劃給然後,可以及時換貿,而本道壬子耗條,作錢爲四千一百餘兩,不足之數一萬二千四百餘兩,無他推移之道,下詢廟堂,及今拮据,無致後時之歎,似好,故敢此仰達矣。上曰,依爲之。出擧條有防曰,今日殿座時,宣傳官許稱,不卽來待,李石求,誤爲擧行,竝令該府,拿問處之,何如?上曰,依爲之。出擧條煥之曰,明義一部書,所以正天地之大經,明春秋之大義者也,乙未逆變,振古所無,而蓋其作逆之本,隱於禁掖戚聯之地,從逆之黨,出於縉紳名義之家,凡今在廷之臣,恒宜硬定頭腦,明着眼目,扶植義邊,如立砥柱,杜絶賊邊,如抑洪水,豈敢自暇於全軀保家之計乎?近日二三大政,以疎通爲名,而聖念之所欲通者,謂之承傳而不敢違,國法之所難撓者,至於添書而無所礙,由是而凶逆之子壻弟姪,連姻諸族,不復辨其大小輕重,一例混歸於蕩滌拂拭之中,而洪樂信·樂任·樂倫,亦皆陞品付職矣,明義三編之大義,其將講於何地乎?雖以聖上出天之大孝,凡爲慰悅慈宮之事,靡不用極,而至若撓傷義理,犯破關和,盍亦加以三思也?明天理正人紀,以奉宗廟以安社稷,垂之億萬斯年,是爲帝王之達孝也,則慈宮盛德,豈不以宗社爲重私恩爲輕,有所憂於義理之因是或晦,關和之因是或壞,而殿下之聖孝,又或有歉於仰體之道乎?伏願殿下,提天人之大經,軫宗社之長策,亟寢樂任等除職之命,而伊日傳敎頒出之承宣,望單書入之銓官,竝爲重勘,以明大義,以定一世之人志也。上曰,過矣。當此飾慶識喜之時,何可爲此等說乎?今番事,自有斟量者存矣。煥之曰,聖敎之下,臣不勝抑鬱矣。上曰,何敢如是乎?上曰,臺諫進前。上曰,臺臣班次互錯,極爲駭然。仍命書傳敎曰,兩司長官外,入侍三司,竝從重推考。蓍喆等曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之仁,是固大聖人人倫之至耳,渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王昭垂萬世者也,惟其梟獍之凶,鬼蜮之情,不及彰著於在宥之日,未克斷恩而正法也,今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公之達孝也,則殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺凜然,今於千萬夢想之外,擅離黜置之所,恣到近京之地,人心驚懼,莫不戰掉。嗚乎,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也,若不於此時,亟施王章,永絶禍根,則其可曰國有臣子乎?其不可一刻容貸也決矣,請黜置罪人鄭致達妻,亟令王府,夬正典刑。上曰,不允。蓍喆等曰,噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,唯國脈之潛圖也。四字凶言,實是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則,前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰,國有三尺乎?且況逆復正法之後,十四字刀割擧國臣民腐心之痛,切齒之讎,尤有倍於前日,請物故罪人德相,亟施孥籍之典。上曰,不允。蓍喆等曰,噫嘻,痛矣。尙喆之罪,可勝誅哉?本以庸瑣之品,久據句軸之任,眷遇,何如?恩造,何如而賦性側媚,宅心陰祕,罔念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素而指敎有自也,然此猶屬之細故,而至若指揮悖子,構成啓草,將欲啓達而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世藩之於嵩,賊堅之於積,一行刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。上曰,不允。十二行刀割蓍喆等曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不問哉?論其平日罪犯,則陰樹逆宗,密倡凶論,慫慂恒·簡,爲渠羽翼,糾結厚·獜,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也,今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處變,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。上曰,不允。蓍喆等曰,噫嘻,痛矣,從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容小忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,唯在於親屬奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲計後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過么麽一賤女,則決非渠所可獨辦者也,是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。上曰,不允。蓍喆等曰,噫,以國榮亘萬古所無之窮凶劇逆,而得保首領,臥斃牅下,朝廷之刑政紊矣,神人之憤鬱深矣,古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行刀割凶肚莫掩,至於製給凶疏,沮遏大計,則有浮於逆莾,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可常例論,請物故罪人國榮,亟施孥籍之典。上曰,不允。蓍喆等曰,噫嘻,痛矣。明謙之凶謀逆節,實是亘萬古所無之賊也,身爲閫帥,七字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,十字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,八字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼,待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民,歡忭蹈舞之辰,而噫,彼時偉,抑獨何心,顯示不悅之意?章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀割與同三字刀割之說,旣已遲晩,三字刀割他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙,兩賊一而二,二而一也,今於兩賊伏法之後,獨使此賊,得逭王章,古今天下寧有是哉?當初已結案之凶逆,得保首領於海島者,已是失刑之人者,而拿來之啓,依法允下,則庶幾聖斷赫然,顯戮亟行矣,奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。上曰,不允。蓍喆等曰,柳星漢疏語之窮凶情節之陰慝,諸臣箚啓,亦已槪論,今以其疏中逆心之呈露,凶言之悖慢者言之,最是上款講學之說,而特以聖懷之不忍提到,諸臣之不敢語及,近日疏啓,每多隱映爲辭,糢糊爲說,此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之。昔在戊寅,復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊綢繆之凶計,自是以後,托講義而引喩者,罔非媒孽之凶言,結奧援而交煽者,皆是譛構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀,語到講筵,輒增聖慕,雖以告朔之義,時有開講之命,凄惋之玉音,不禁於由中,掩抑之玉色,難制於見外,登筵諸臣,亦皆仰覩者。今此星漢,一筆句斷,謂之以微意,單辭顯斥,歸之於因噎,終身孺慕之聖孝,國人所悲,而星漢則少無慼意,廢讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛德之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,支葉更繁,始售於戊己之間,終成慘變更熾於乙丙之際,自就芟夷,及至近年,夏·恭,顯投凶書於內,瑮·復,暗逞凶圖於外,蚓結虬蟠,種下生種,式至今日,又有星漢,渠輩亦一臣子,何乃悖逆至此?又若下款兩條之說,自前文武率榜,動駕之日,新恩之前導,每許倡夫之後隨,非今斯今,古例卽然,其所爲說,不足多辨,下款女樂之云,向日燈夕,各營將臣,果有遊衍,張樂於壯營馬園之事,而壯營處所,旣在闕門之外,馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言,强稱禁苑之遊,做出女樂之說,抑勒矯誣,誑惑疑眩,是誠何心?其亦叵測,究其旨意所在,架虛鑿空,指無謂有,一言一事,唯以厚誣聖德爲計,唯我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,譸張傳播,紹述乙丙諸賊舊套餘論,何其無倫不道之甚,一至此極?今臣等所論,只就其疏中所言而言耳,又聞星漢,自有玆事,不小追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有紀極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠,已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑,固知聖意在於包荒,認賊爲子,反累聖德,臣等竊爲之慨然,繼以憂憤,公疏則專事誣悖,私室則敢逞凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或癲狂,則終身廢棄,而噫,彼九宗,抑何心腸,不顧終身之棄,佯作癲狂之狀?從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨極意規避之跡,綻露無餘,則星·九兩賊,可謂一而二,二而一者也,綢繆之情節,不問可知,譸張之根柢,尙今未覈,如此而尙何望亂賊之知懼黨與之鋤治也哉?請柳星漢,設鞫嚴問,期於得情,夬正邦刑。上曰,不允。蓍喆等曰,噫嘻,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賊,尙懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣,此陵亦下馬之言,陵卒之參訂明白,偏黨二字之說,帳殿之納招凶獰,人臣之以偏黨事君,前後凶逆,所未發之語,而此賊之肆然發口,抑何心腸,屢次供招之罔測不道,至於此極,則此誠古之莾·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢謬之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,唯在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。上曰,不允。蓍喆等曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不少畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往愈肆者也。且其子凶疏之構成也,敢曰在家不知,其子悖說之噴出也,亦是自有所受,則此賊父子,窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疎放之敎,國法之隳壞,已無可言,而輿情之憤惋,去而益激,請亟寢秋曹罪人柳師文放釋之命,仍令王府,設鞫嚴問,期於得情,夬正王法。上曰,不允。鼎揆等曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。鼎揆等曰,逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之典,其將不施乎?罪在罔赦,事關後弊,請逆賊尙魯,亟施孥戮之典。上曰,不允。鼎揆等曰,星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚,請亟寢秋曹罪人柳師文放釋之命,仍令王府,設鞫嚴問,夬正典刑。上曰,不允。長源·崙壽·羲甲·悌東·受浩等曰,臣等俱以無似,猥叨見職,豈有一分堪承之望,而元朝朝參,係是大朝會,不敢逡巡,冒沒趨參,而班次失儀,擧措顚錯,至被重推之典,以此情踪,其何可一刻晏然於臺次乎?請命遞斥臣等之職。上曰,勿辭,亦勿退待。出擧條蓍喆曰,向筵亦有仰陳者,而臣於懲討義理,不避煩瀆,又敢仰達矣。言未畢,上曰,何可每筵,以此爲塞責之欛柄乎?仍命書榻敎曰,大司憲林蓍喆,從重推考。蓍喆曰,臣本以無似,猥忝臺地,累朔虛縻,徒增罪戾,居常愧懼,若隕淵谷,迺者適値歲首,朝參有命,誠切覲光,冒登筵席,傳啓之後,略暴前者未畢之蘊,纔發言端,遽下問備之命,此莫非臣之平日誠意,未格於君父之致,以此情踪,其何可晏然於臺次乎?請命遞斥臣職。上曰,勿辭,亦勿退待。出擧條蓍喆曰,前後松留之分輕重處分,實出於懲貪之典,則勿論數爻之多寡,旣有所負,不可全然無警,請前留守丁範祖,施以罷職之典。上曰,雖云在官,未滿一朔,而違法受罪,烏可免乎?依啓。出擧條蓍喆曰,近以摠還徵族事,多有閭閻間騷擾之弊,傳聞所及,不勝駭惑,今伏承聖敎,以摠廳逋穀,多至八萬石,至有憂慨之敎,京外還穀之朝家飭敎,何等申嚴,而身爲將臣,有此近十萬逋欠者,論以法意,萬萬痛駭,此不可尋常處之,請摠廳逋欠首犯將臣,捧現告,施以島配之典。上曰,依啓。出擧條蓍喆曰,朝參殿座,旣在明政門,則距當直相去甚遠,該都事,固宜來詣近地,以待不時之擧行,而不此之爲,致有假都事差遣之擧,事體之苟艱,紀綱之解弛,莫此爲甚,請當該都事,爲先拿問勘罪,不飭之諸堂,竝施從重推考之典。上曰,依啓。出擧條蓍喆曰,朝參,大朝會也,朝儀之整飭,宜倍他時,而俄者堂上堂下,徑先隨入於二品之班,致有押班監察推考之命,堂下官之新進生疎,固無足怪,而至於堂上官,則閱歷旣多,宜諳朝體,而有此昧例之擧,揆以事面,誠甚未安,請東西班徑入堂上官,一竝捧現告,推考。上曰,罷職,可也。出擧條上命書榻敎曰,鹵簿使,爲先推考,當該郞廳,先汰後拿,不能檢飭之兵曹堂上,一竝遞差。蓍喆曰,歲首朝參,何等盛擧,而昨今三司之懸頉者,未知情病之何如,而事體所在,誠極駭惑,請懸頉三司,一竝罷職。上曰,推考,可也。出擧條蓍喆曰,字牧之官,爲任不輕,故自初仕至於詞訟,歷試其能否,自陞六至於守令,考講其才識,法意之難愼,顧何如也,而近或以補賑之勞,特除守令者,已涉過當,雖以今番都政言之,墓官之直除守令者,固知聖意出於酬勞之典,而揆以法意,誠甚乖當。旣往雖無可論,請自今以後,凡於守令差遣之際,另加難愼,俾存法制。上曰,所奏是矣,當留意矣。出擧條蓍喆曰,監察金相夔以爲,正月初七日,永寧殿春享大祭,祭物監捧時,中脯六貼內一條,至於闕封,典祀官李垿,奉來時不能照檢之罪,不可無警責之道云。監臺呈課,旣如是,則不可置而不論,請典祀官李垿,施以竄配之典。上曰,決非不能小心而然,其事實,亦甚莫曉,爲先從重推考,可也。出擧條蓍喆曰,監察金光遇以爲,今正月初九日,宗廟春享大祭,第十二室大祝尹序東,誤讀一字,不可無警責之道云。監臺呈課,旣如是,則不可置而不論,請大祝尹序東,施以削職之典。上曰,聞其本事,與誤讀有間,推考,可也。出擧條仍命書榻敎曰,當該典祀官李垿從重推考,大祝尹序東推考。致性曰,臺閣體例,本自不輕,而執義高宅謙,旣進旋退,擧措顚錯,不可無警,推考,何如?上曰,雖是鄕人,顚錯不啻屢次,爲先罷職,可也。出擧條鼎揆曰,今日,卽歲首大朝會也,懲討之義,實爲第一義理,合辭中諸賊,俱是腐心顫骨者,而其中島逆,只恐怡慼聖心,不敢名言,而尙今假貸,偃處近島,前後三司,交辭爭執,而兪音尙閟,輿憤愈激,臣謂亟允臺請,使義理大明,宜矣。上曰,何可如是乎?鼎揆曰,舊還畢捧,卽今日民隱之最急者也,再昨年歉荒,挽近所無,繼以兩麥失稔,億萬生靈,將不免顚連之患,而幸蒙朝家惠澤,僅僅生活矣,前秋捧糴之時,有舊還盡捧之令,新還纔畢,甁儲具竭,官督日急,責納無望,名雖稍稔,民生之艱,倍甚於昨年,臣自下土來時,見四五邑宰,皆言新還,則歲前似或收殺,而舊還則,限明春徵捧之外,無他道理云。果如所言,則分給之時,有此捧糴之擧,大違法意,請令道臣,詳覈歲後捧還守宰,狀聞勘斷。上曰,依啓。出擧條長源曰,三陽泰來,百祿鼎至,賀禮獻而聖孝彌光,享儀成而聖德愈彰,朝參有事而來諫之聖旨益勤,臣雖愚賤,亦具人形,豈獨無一斗腔血感發而報效者乎?臣於向日,祈穀之禮,深得至誠格天之理,何者?冒寒雨排群言,玉輦沾濡,黼躬勞攘,有孚顒若,惟寅是將,臨下有赫,其迪洋洋,風則反之,雲則捲之,天朗星槪,大禮順成,轉移之間,百靈蹈舞,朝則雪化爲雨,暮焉雨轉爲晴,天人相與,若是孔昭,而究厥所以,允矣惟誠。蓋誠者天之道,誠之者人之道,以誠合誠,厥理罔間,大哉,我聖上盛德至善,純亦不已,與天爲一,孚格之明驗,旣捷於桴鼓,豐祥之來效,可信於符契,推是心以往,何憂乎民窮,何慮乎朝象,何畏乎巧言令色孔壬,致治平躋雍熙,其如示諸掌乎?然而若曰,吾治已足,吾化已成,則九仞一簀,前功可惜,有初無終,古戒宜監,請益加聖學,益懋克誠焉。上曰,言甚切實,依啓。出擧條長源曰,帝王之學,不專在於讀書講義,凡日用之間,動靜語默,政令施措,何莫非爲學之事?用工之際,曰敬,曰勤,曰仁,曰義,夫孰非爲學之方,而成始成終,只是箇誠,誠也者,純一無雜之謂,纔有間斷參錯,便不是誠,二帝之執中,三王之建極,罔非這箇物事之爲之主宰也。大抵天下萬事,皆本於人主之一心,而人主之心誠則一,不誠則二,誠則理,不誠則情,誠則天德王道,不誠則異端雜伯,國之安危,民之休戚,顧此心之誠不誠如何耳。今我聖上推此享祀之誠,誠於中誠於外,誠於夙夜,誠於俯仰,接臣隣以誠,播絲綸以誠,近自一念半言之微,遠至四方八域之廣,而無不純然同入於吾心之誠,則太平萬世,指日可待,而燕翼裕昆之道,要亦不出乎此,請深留聖意焉。上曰,言尤好矣,依啓。出擧條長源曰,今日悠悠萬事,無急於導養元子,夫閭巷間庶人子,年五六,尙能生省覺解文字,況以岐嶷之睿質,方在千尺之沖年,其所以早導而夙養之,顧不在於今日乎?易曰,蒙以養正聖功。書曰,若生子罔不在初。今夫廈氈之一云一爲,屋漏之一興一寢,擧皆眞實無妄,乾健無息,以愼沖子攸視,則不知不覺之中,自有熏蒸陶甄之妙,今日如是,明日又如是,無一時之間斷,無一物之參錯然後,始可謂之誠,故知萬世貽孫之謨,莫先於今日之迪沖,今日迪沖之道,莫大乎誠之一字,請深加聖念焉。上曰,言亦好矣,依啓。出擧條長源曰,合辭諸賊,無非覆載難容之極惡大憝,則在臣等不共一天之義,固皆不得請則不可止者,而殿下,每以例批批之,一部明義,無地可讀,懲討不嚴,忠逆無分,乃有如洪樂任等,俱以劇賊之從子,倖逭應坐之律,亦蒙拂拭之恩,聖意所在,非不仰揣,而公議所同,有難强遏,今日諸臣,如有沬血之忠,批鱗之直,寧有是哉?上曰,此不可賜批也,命書榻敎曰,不爲賜批,爲先從重推考。長源曰,臣言議風裁,百無肖似,今此懲討之啓,亦被問備之責,此莫非臣人微言輕,不能見孚之致,臣以此情踪,何敢一刻晏然於臺次乎?請命遞斥臣職。上曰,勿辭。致性曰,掌令任長源,一日再啓煩瀆,退待物論矣。上曰,知道。蓍喆曰,掌令任長源,引嫌而退,問備之命,雖示薄警,懲討之論,誠得臺體,請掌令任長源出仕。上曰,依啓。出擧條蓍喆曰,臣有俄者未畢之蘊,又敢仰陳矣。言未已,上曰,何可每每如是乎?卿則遞差。命書榻敎曰,大司憲林蓍喆遞差。崙壽曰,籍法之嚴重,固何如,而近年以來,漏戶居多,每式年帳籍,不過援例比摠而已,臣於再昨年抄飢時,以無籍之民,付還發令,則各面所報,數甚夥然,到秋軍丁多從此査代,小邑如此,則大處可知,今年且當式年,爲守令者,自收單之時,另察奸囮,躬自照管,無或遺漏之意,請令廟堂,預爲嚴飭各道,俾有實效。上曰,依啓。出擧條崙壽曰,孝理之下,事係卓異之行,則元朝初政,莫先於此。臣新從下邑,邑民李世玉,卽一蠢氓,家甚貧窶,事父至孝,製指救病,猶屬餘事,純謹篤行,一鄕稱善,其妻與其子四人,莫不感化,世玉之病,其妻與子,爭相割股,病卽獲蘇,一室五父子孝行,古所罕有,俱爲生存,一道士論,迭呈營邑,尙未得褒聞,臣亦屢次招見,聽言觀貌,則可知其爲一鄕之善人。其子四人,皆樵牧之類,負薪供親,見者歎服,卓異之行,萃在一門,其在樹風勵世之道,合有別般激勸之政,諸令道臣,採聞實行,施以褒尙之典。上曰,依啓。出擧條長源曰,臣生疎拙訥,隨處生疣,一日之內,三推三啓,事未前聞,臣心自反,有愧臺次,請命遞斥臣職。上曰,生疎何妨,而屢避難恕,依啓。出擧條悌東曰,大司憲林蓍喆,雖已就座之後,旣因掌憲之處置,又復進前,則更陳未畢之懷,無所不可,而不惟不賜允可,乃反過加摧折,至有遞差之命,實非所以待言官來諫諍之道,請還寢大司憲林蓍喆遞差之命。上曰,依啓。出擧條上曰,大司憲林蓍喆遞差,還寢,仍爲牌招。出榻敎悌東曰,守令之有薦,所以重民社而愼差擬也,挽近以來,薦法不古,只循資歷,全拘顔私,不論其人之勝任與否,惟意備薦,事極寒心,當此歲首,請令應薦諸臣,惟才是擧,毋或復踵謬習,爲守令者,若或犯科而至於罪謫,則雖非贓汚,薦主,分輕重論罪,俾盡爲官擇人之方。上曰,依啓。出擧條上曰,憲臺諸臣,當其陳啓之時,不爲整齊,多致喧聒,而默無一言,不爲規正,是豈成說乎?命書榻敎曰,正言尹悌東推考。悌東曰,臣姿性魯鈍,言議巽軟,本不合於淸朝耳目之任,而朝參有命,沐浴義重,冒沒登筵,進前陳啓之際,憲臺竝發避啓,其在臺體,所當規正,而未及周旋,至承問備之敎,罪著含默,所失甚大,以此情踪,不可一刻仍冒於臺次,請命遞斥臣職。上曰,勿辭,亦勿退待。出擧條悌東曰,近來紀綱日益解弛,朝紳之於應參公役,一以規避爲事,日前社壇親享後經宿問安,二品以上之參班者,僅至七八人而止,事之寒心,莫此爲甚,請伊日不參班諸宰,捧現告,一竝施以譴罷之典。上曰,依啓。衆所共知老病人,分揀,可也。出擧條悌東曰,朝參,國之盛擧也,今當歲首,臨門親行,職忝三司者,固當竭蹶進參,以爲對掦之道,而今日班次,三司中,或有不入來者,揆以事體,極爲駭然,請今日不進三司,捧現告,施以譴罷之典。上曰,依啓。出擧條悌東曰,仕路之積滯,日復益甚,疏滯之敎屢下,甄復之政時行,而積屈之歎,虛老之患,依舊前日。蓋國初初仕之路甚小,內外參上窠,率多以文武差遣,而窠常有裕,人無積薪,及其初仕之路漸廣,蔭官日多,通計朝籍,殆與文武相參,三岐竝用,一斥不復,躁竸轉甚,湮鬱莫伸,見今初仕之窠,比諸國初,不啻屢倍,若不更加變通,以減其入仕之路,則參上積滯之患,終無可救之道,請令廟堂,講究善變之策,以爲矯弊之地。上曰,是矣廟堂與銓曹之臣,商確草記稟處,可也。出擧條悌東曰,乘轎之申禁,寔出於明等級去侈華之盛意,而法禁稍久,漸有解弛之歎,堂下守令之所乘者,皆憑藉於擔機,而或未免侈大,其制規模範樣,依舊是轎底,特不過撤去其蓋,斲短其杠而已,此倣彼效,殆乎無人不乘,此亦大關紀綱之一端,請令各道道臣,査實狀聞,分輕重依律勘處。上曰,旣有定制,如又有越法冒禁,其可曰有道伯乎?每每査問,殆涉煩屑,姑付之該道,可也。出擧條悌東曰,今日朝參,殿下之臨門求助,詢咨群僚,蓋盛擧也,雖微末庶官,宜副咨訪之勤摯,況在卿宰之列者,尤當對揚之不暇,而備堂中,或有不奏事而退出者,事體所在,誠甚未安,請今日備堂中,不奏事人,一竝從重推考。上曰,依啓。出擧條悌東曰,臺啓體重,而進前奏達之際,掌令任長源,竝發避嫌之啓,一時喧聒,擧措顚錯,乖損臺體,莫此爲甚,不可置而勿論,請掌令任長源,施以削職之典。上曰,削職則過矣,罷職可也。出擧條受浩曰,科場之弊,一自年前飭禁之後,果有實效,雖以書手隨從言之,自書者居多,獨入者過半,令行禁止之美,孰不欽仰,而第其中,或不無筆拙而倩手,占便而率人之患,今此慶科當前之時,不可無申令之法,請考試之規,勿拘筆法之工拙,而使皆自寫,赴擧之外,毋論士子與常漢,而禁其攔入,以正士習,以杜弊源。上曰,依啓。出擧條榮輔曰,歲首朝參,事體自別,臨殿求助,聖意勤摰,雖在微末庶官,猶當殫誠竭慮,知無不言,而今日入侍玉堂,旣已進前,默無一言,徑先就座,論思之責,不宜如是,入侍諸玉堂之徑先就座人,竝從重推考,何如?上曰,竝罷職,可也。出擧條仍命書榻敎曰,今日朝參入侍玉堂中,徑先就座人員,竝罷職。戶曹正郞鄭東敎曰,守令解由之法,本自不輕,蓋所以勘簿書考勤慢,俾無拘礙之意,而近來則以其所謂由債之多寡,許久相持,趁未成出,寧有如許事體乎?自今以後,較邑力之豐薄,定債錢之數爻,更無操縱稽滯之弊,恐合事宜,而一經筵稟然後,可爲一遵不易之法,故敢此仰達矣。上曰,依爲之。出擧條李始源曰,本曹之設置計士,爲其籌計財賦,檢察文簿,其爲任,固不輕而重矣。然挽近以來,漸不如古,有闕出代,全不審擇,率皆苟充,懵不解事,見今六十員中,可堪任使者,絶無其人,事之無謂,莫此爲甚,自今爲始,一皆取才,嚴立程科,必揀文籌優如者,而非取才,勿許塡差,則其於任事責實之道,庶有一分所益,故敢此仰達矣。上曰,依爲之。出擧條武兼李光曄曰,臣待罪仁遮外萬戶,三載奉職,昨年秋箇滿遞歸,以累年在任之故,甲山·三水兩邑弊瘼,熟知之矣。兩邑例貢鹿茸麝香,而無論好否,審藥任意操縱,雖藥品之可用者,退而不捧,必也代捧其價,價錢則,出於北靑富商李殷應,殷應則,以歇價取麝香於三·甲,至於鹿茸,兩府亦以價錢備納,其弊滋甚,居民太半流亡。以小陵江口言之,所管軍卒,不過十餘名而已,每年十月,咸興富商四人,以物貨散給三·甲民間,收取貂鼠之皮,自庚戌以後,貂鼠稀貴,而商人之徵捧如火,所給物貨,則必計其利之利,期於盡捧而後已,至於器皿牛隻奴僕等所有之資,盡爲奪取,居民萬無支保之勢,自朝家,軫恤北民之貧賤者,別爲成冊,下送疋木,則富商輩,爲其徵債,中間奪取,民不得其衣者,此莫非李殷應等富商之所爲也。北民之所願者,以三·甲則絶無胡人往來之事,若錢財通用於府中,而富商則絶禁其往來,則庶可保存云。其前已給之債物,計其所償子母,定式外加捧者,焚券論罪,以杜無窮之弊,爲好,故敢達矣。上曰,蔘茸之弊,聞甚可駭,奸民,令道伯査處,救弊之方,亦令道伯,從長釐正,而連年爲北民輸送木花綿布,近來飭禁,尤自別,反爲奸民之權取者,不惟無謂,亦甚無狀,亦令道伯,就爾所奏,各別釐正後狀聞。古則水晶杖忠義,猶陳所懷於朝參,爾以侍衛微弁,能知無隱之義,極爲可嘉,相當職,令兵判陞擬,可也。出擧條禮罷,上由永淸門·交泰門,還內,諸臣以次退出。
甲寅正月初九日午時,上御重熙堂。京畿監司入侍時,左承旨徐榮輔,記事官徐有聞,記注官承膺祚·洪樂游,京畿監司徐龍輔,以次進伏訖。上命書傳敎曰,十三日詣顯隆園經宿,翌日宿本府,十五日還宮,以此,分付。又命書傳敎曰,今年園幸,當宿於齋殿,出宮時刻,以丑時爲之。植炬,至果川晝停所,依黔巖把數擧行,而以契炬,用春幸待令炬子事,分付畿營。敎龍輔曰,朝家於園幸,大小事一念憧憧,或慮毫末貽弊於畿內民人,卽卿等之所熟知者也,須體此意,十分對揚,可也。龍輔曰,臣當仰體聖意,惕念奉行矣。上曰,治送之際,爲念役民,旣有別給雇價之擧,而不無邑吏操縱,惠不下究之慮,此亦別般察飭,而凡係爲弊之端,雖一毫,無或放忽,可也。龍輔曰,謹當依下敎,各別奉行矣。命退,諸臣以次退出。
上在昌德宮。停常參·經筵。
徐美修啓曰,大司憲林蓍喆,持平朴崙壽·李羲甲呈辭,執義掌令一員未差,掌令李日運在外,監察茶時之意,敢啓。傳曰,知道。
李勉兢啓曰,臣勉兢,依定式進詣香室,奉審香祝樻祝板袱子,則精潔之意,敢啓。傳曰,知道。
李羽晉啓曰,今此顯隆園行幸時,何大臣留都乎?敢稟。傳曰,左議政留都。
李儒敬啓曰,御營大將李敬懋,罷職事,命下矣。將兵之任,不可一刻無摠察之人,何以爲之?敢稟。傳曰,都提調摠察,從事官,發牌聽傳敎。
徐榮輔啓曰,備局有司堂上鄭民始·尹行任,備局堂上趙心泰,京畿監司徐龍輔,依下敎來待矣。傳曰,入侍。
傳于徐美修曰,今聞永興別差所報,本官近處山麓採金,雜人來聚云,聞甚悚然,不能禁斷之該守令事,當卽其地定配,而俾渠贖罪次,姑不處分,爲先令道伯,嚴査委折狀聞,首唱人照律重繩,該倅,卽其地定配例,無敢出頭於鐵嶺以南事,令廟堂,嚴飭行會。
傳于李羽晉曰,昨聞諫長言,已令嚴飭,而今日始聞之,今年諸道各邑,或不無其弊云,除夕前後,卽一關嶺,則豈有一邊開倉,一邊捧糴之道乎?旣聞之後,不可仍置,當該三南道臣處,令廟堂,嚴査委折。守令之若此,何異道伯之敎爲?若此則,歲前之畢捧,不以文簿去來乎?以此以彼,大關後弊,待自首報來,論理請罪,亦令廟堂知悉。
傳于李羽晉曰,承旨前望單子入之,待下批牌招察任。
承旨前望單子入之,李儒敬落點。
兵曹參議前望單子,宋銓落點。
以行司直洪良浩,延豐君李,吏曹判書金思穆,知訓鍊李敬懋,行副司直李祖源·申光履·李祖承·徐邁修,吏曹參判丁範祖,右尹柳焵,罷職傳旨,傳于徐美修曰,移次經宿,許多卿宰,豈有無端不參之理乎?況旣參享班,獨避候班,尤是事理之外,聞其事實,非特卿宰之罪,此蓋近來政府錄事,不能成樣而然,大臣聞此,自當科罪,此傳旨,特爲勿施。
兵曹口傳政事,副司直南公轍。
李羽晉啓曰,吏曹判書金思穆,參判沈煥之,牌不進推考傳旨,今方捧入,而開政命下之後,如是違牌,不卽擧行,事甚未安,竝更卽牌招,何如?傳曰,允。
有政。吏批,判書金思穆進,參判沈煥之式暇,參議李冕膺受由,左副承旨李勉兢進。以崔重圭爲執義,李益恢爲掌令,宋翼孝爲副修撰,李得臣爲刑曹判書,具庠爲工曹判書,徐邁修爲工曹參判,趙心泰爲左尹,鄭履玉爲敦寧都正,柳之源爲司錄,鄭昌順爲分內局提調,故正李箕重,贈吏參例兼,同知李運永考。
兵批,判書徐有防進,參判林濟遠,參議宋銓病,參知尹致性入直,同副承旨李羽晉進。同知南宮贇,副護軍金魯直,副司直邊得讓·申思運·李鎭復·尹在明·李秀夏·金鼎濟·金履成·洪鳳周·閔昌爀,副司果李弘源。
以兵曹佐郞望筒,傳子李儒敬曰,前佐郞柳師模仍任。
傳于李羽晉曰,何時出牌乎?諸堂皆謝恩,而獨無去來,將値夜深,工曹參判徐邁修遞差,今日政差代,待下批,待開門牌招察任。
吏批,再政。以李致中爲判尹,李敬一爲工曹參判。
以副修撰權坪牌不進罷職傳旨,傳于李勉兢曰,只推。
李羽晉啓曰,副校理魚用謙,差祭出去矣,玉堂上下番俱空,事甚未安,副修撰權坪,旣有只推之命,卽爲牌招入直,何如?傳曰,允。
以備邊司文郞廳望單子,傳于李儒敬曰,依筵敎,摘奸以來。
以宣傳官李石求·許穪拿處傳旨,傳于李勉兢曰,分揀。
以李周贇囚單子,傳于李勉兢曰,分揀敎送。
李羽晉啓曰,卽者義禁府都事來言,黃海道定配罪人放未放啓本,有卽爲回啓之命,而判義禁趙瑍,以身病不得赴坐,次堂例不得擧行云,何以爲之?敢稟。傳曰,許遞,前望單子入之,待下批,先擧行後謝恩。
判義禁前望單子入之,邊得讓落點。
李羽晉啓曰,司䆃寺官員來言,年例春等進上粳米中米,當爲封進,而提調黃仁點,奉命出疆,無以擧行云,何以爲之?敢稟。傳曰,判堂擧行,可也。
徐美修啓曰,前慶尙左兵使尹範行,拿來草記,允下之後,金吾郞,事當趁卽下直,與奪符宣傳官,同時發行,而乃於留門還閑,稍久之後,請入下直單子,金吾擧行,何等嚴急,而如是稽緩,極爲駭然。當該都事,所當重勘,而本院請推之外,無他可施之罰,何以爲之?敢稟。傳曰,從重推考。
李勉兢,以承文院都提調言啓曰,院製述官李元膺遷轉代,前察訪南播秀差下,付軍職冠帶常仕,何如?傳曰,允。
李羽晉,以漢城府言啓曰,孝烈之表著者,自各部,搜訪報來,合爲八人,故呈單則移送禮曹,孝烈各人居住姓名,別單書入之意,敢啓。傳曰,知道。
李勉兢,以內醫院都提調·提調意啓曰,自前行幸時,若有經宿之地,則陪從掌務官一員,例自司僕寺,補把馬一匹許給矣,今番報行時,依例許給之意,分付該寺,何如?傳曰,允。
李儒敬,以兵曹言啓曰,闕內入直訓鍊都監局別將把摠哨官,及內三廳將守門將禁衛營把摠哨官等,番單子,每中日入啓受點矣,今此園所行幸時,依定式,今正月十七日番單子,回鑾翌日,書入分所,單子,待受點,卽爲書入,巡將監軍,自今十三日十五日,至十二日,入啓單子,預爲排日受點,逐日受牌,大省記及別省記,自今十三日十五日,至十二日預爲書入,京中軍號,亦自十三日十五日,至十二日預爲啓下,留置政院,逐日頒布,隨駕所軍號,自隨駕所啓下頒布,十四日入直分所單子,待受點,十二日書入之意,敢啓。傳曰,知道。
李儒敬,以禁衛營言啓曰,今此園行時,本營騎士別將趙雲行,以壯勇營將官隨駕矣,馬軍統率將領,不可以兼將隨駕,騎士別將趙雲行,改差,何如?傳曰,允。
李勉兢,以義禁府言啓曰,高敞縣監朴行胤,爲先令該府,拿來嚴問事實事,傳旨啓下矣,朴行胤,時在任所云,依例發遣府羅將,拿來,何如?傳曰,允。
甲寅正月初十日巳時,上御重熙堂。備局有司堂上·稟事閣臣·京畿監司同爲入侍時,右承旨徐榮輔,假注書鄭文始,記注官承膺祚·洪樂游,兵曹判書徐有防,京畿監司徐龍輔,備局有司堂上尹行任,以次進伏訖。上敎龍輔曰,今番園幸,道路修治等事,竝依前爲之,一毫不搖於小民,可也。敎行任曰,定例,更爲修正,可也。命書傳敎曰,三曹堂上中,年老人許遞,刑曹漢城府堂上中,耆堂及年過七十人,竝許遞,政官牌招,開政差出,待下批牌招察任。又命書傳敎曰,兵曹參議南公轍許遞,前望單子入之,待下批牌招察任。又命書傳敎曰,御營大將李敬懋,牌招傳授命召。又命書傳敎曰,都承旨·右副承旨守宮。又命書傳敎曰,右副同副換房。有防曰,禁·御兩營隨駕時,騎士一番,當爲隨駕,而額數旣少,不如馬兵之精壯,訓鍊大將別隨駕時,領率別隊馬兵事,新有定式矣。前例領率馬兵一哨,今無歸屬,此後則兩營騎士置之,馬兵一哨,禁御兩將中,都領隨駕,似好,故敢此仰達矣。上曰,依爲之。定例釐正若此,則出還宮時,馬兵只以一哨,磨鍊節目,可也。仍命退,諸臣以次退出。
上在昌德宮。停常參·經筵。
李羽晉啓曰,大司憲林蓍喆,持平朴崙壽·李羲甲呈辭,執義崔重圭未肅拜,掌令李日運·李益恢在外,監察茶時之意,敢啓。傳曰,知道。
李儒敬啓曰,禁衛營將官來言,今日本營軍兵,日次私習云矣,敢啓。傳曰,知道。
李儒敬啓曰,御營廳將官來言,今日本廳軍兵,日次私習云矣,敢啓。傳曰,知道。
李儒敬啓曰,臣儒敬,以入直禁軍戎器點考事,仁政殿月臺進去,下直之意,敢啓。傳曰,知道。
以各處入直將官及守門將番單子,傳于李儒敬曰,將官仍直,只軍兵替代事,分付。
傳于徐榮輔曰,京畿監司入侍。
玉堂前望單子入之,副修撰李相璜落點。
李儒敬,以兵曹言啓曰,今此顯隆園行幸時,左邊捕盜大將趙圭鎭,以善騎別將隨駕,右邊捕盜大將趙心泰,以訓鍊大將別隨駕矣,在前如此之時,有曾經捕將權察之例,留陣御營大將李敬懋,姑令權察,何如?傳曰,允。
李儒敬啓曰,因兵曹草記,今此園幸時,左右邊捕盜大將,以曾經捕將李敬懋,權察事,允下矣。御營大將李敬懋,卽爲牌招聽傳敎,何如?傳曰,允。
李儒敬,以兵曹言啓曰,今此園幸還宮時,留陣御營大將,以津頭隨駕大將出去,故騎士等無代領之將領,退去本營,使之留營,何如?傳曰,允。
李儒敬,以兵曹言啓曰,今此園幸時,騎士置之,馬兵一哨率領,屬於禁衛營隨駕事,節目啓下矣。依騎士參陣時例,馬兵別將,一體領率之意,分付,何如?傳曰,允。
李儒敬,以司僕寺言啓曰,今此園幸時,江頭本寺入把馬芻豆,當爲備待,芻豆次知書吏一人,都巨達一名,使喚軍六名,掌標,自備邊司成給,何如?傳曰,只今番成給,而係是還來之類,自本寺成給,可也。
鄭大容,以吏曹言啓曰,卽接通禮院牒報,則今此園幸時,左右通禮,不可不備員,右通禮未差之代,卽速變通云矣,右通禮未差之代,口傳備擬以入之意,敢啓。傳曰,知道。
吏曹口傳政事,以李儒修爲右通禮。
鄭大容,以吏曹言啓曰,卽接通禮院所報則以爲,今此園幸時,左右通禮,不可不備員,而新除授右通禮李儒修,家有拘忌,不敢出肅,合有變通云矣,右通禮李儒修,旣未敢出肅,則不可强令察任,今姑改差,其代口傳備擬以入之意,敢啓。傳曰,知道。
吏曹口傳政事,以李羽逵爲右通禮。
李儒敬,以刑曹言啓曰,因平安道放未放回啓判下,蒙放罪人順安婢桃紅,龍崗朴仁源,泰川金喜奉,成川金學天,德川秦時采,龜城李昌鎭,孟山宋繼興,碧潼李柱明,泰川金重淳,順川白奉儀,順安黃有信,嘉山趙雲成,德川崔長才,三和鄭聖甲,价川奴夫南,陽德奴三奉,三和金尙樂,博川鄭興甲,渭原蔡師昌,陽德元眞伊,德川韓召史,龍崗林尙源,三和金東喆,嘉山丁天默,熙川李祥雲,定州孫光旭,順川崔復昇,孟山玄尙奎·李君澤,价川朴東佑,德川李敏大,永柔林大壽,龍崗安喜得,江西朴喜耉·金重瑞,祥原陳起允,龜城李春載,泰川金德民,慈山陳萬益等,竝卽放送事,發關分付于該道道臣之意,敢啓。傳曰,知道。
李儒敬,以禁衛營言啓曰,今正月十三日,顯隆園行幸時,本營軍兵,隨駕事,命下矣。弘化門則,哨官李再復,左哨軍一百五名內,十名建陽門把守,集賢門則,把摠禹拓夏,左哨軍十五名,銅龍門則,哨官徐在淵,中哨軍四十名率領入直,新營則,千摠李普漢,騎士將徐命託,哨官張允誠·鄭鳳采,敎鍊官李彦晉,騎士二十五人,兼別破陣二名,京標下軍二十四名,鄕軍三十七名率領入直,南別營則,哨官馮慶文,別騎衛二人,鄕軍十七名,率領入直,火藥庫則,哨官李海鎭,別破陣七名,兼別破陣六名,鄕軍三名率領守直,而依傳敎,各處入直將官仍直,軍兵每三日替代之意,敢啓。傳曰,知道。
李儒敬,以御營廳言啓曰,今此顯隆園行幸時,本廳校卒,多數定送,銅雀津以下龍山江以上,北邊從便列立,人馬之由江氷往來者,依前禁斷之意,敢啓。傳曰,知道。
義禁府啓目粘連,平安道罪人放未放回啓云云。本府所管徒配罪人全擎廈段,置之仍秩,李潤瑞段,放送,其外仍秩,依啓聞施行,而他餘罪人等,令刑曹,稟處,何如?判付啓,依回啓施行爲旀。全擎廈段,何足責也?當此大霈,放送事,分付爲旀,仍秩碧潼李運彬,義州趙亨逵等,博川李寅植,義州尹敬喆,放送事分付爲良如敎。又啓目粘連,黃海道罪人等放未放回啓云云。本府所管徒配罪人南宮玾·李顯益·金致晙·李雲澤等段,竝只放送,宋益休置之仍秩,他餘罪人等,令刑曹,稟處,何如?判付啓,竝只依回啓施行爲旀。請仍中宋益休段,如渠殘弁,放豈失刑,仍豈懲他,一體放送事,分付爲良如敎。
刑曹啓目粘本,平安道罪人放未放回啓云云。順安黃有信放送,碧潼權漢弼,渭原權漢舒,昌城李泰膺等段,仍配,渭原禹夏疇,宣川文仁樞等,仍置,博川鄭興甲,龍崗林尙源,三和金東喆,嘉山丁天默,定州孫光旭,順川崔復昇,价川朴東右,德川李敏大,祥原陳起允等段,放送,德川崔長才,順川奴順得,龍崗安喜得,江西朴喜耉·金重瑞,龜城李春載等段,竝只放送之意,分付道臣,何如?判付啓,依回啓施行爲旀。稟秩中,順安黃有信放送,仍秩請放中,博川鄭興甲等十四名,亦爲依回啓爲有矣,順川奴順得段,風化掃地,民不畏法之時,以頑奴打禁吏之漢,豈可放送乎?仍配爲旀。請仍中,碧潼李柱明,泰川金重淳,順川白東儀,嘉山趙雲成,三知鄭聖甲,陽德三奉,三和金尙樂,渭原蔡師昌,陽德元直伊,德川韓召史,熙川李祥雲,孟山玄尙奎·李君澤,永柔林大壽,泰川金德民,慈山陳萬益,放送事,分付爲旀。价川夫南段,吏奴無間,同罪不可一宥一否,一體放送事,分付爲旀。趙雲成·李祥雲同罪諸人,待啓本來到以放,回啓爲良如敎。又啓目粘連,黃海道罪人放未放回啓云云。本曹所管定配罪人放未放秩乙良,依啓聞施行,金川李德光,長淵車順昌,豐川李運英,長連張厚澤,遂安吉光春,長連李世宗,遂安姜德萬,載寧張珍玉,松禾林得春,長連洪大奉,谷山金三福,安岳韓益光,新溪徐興允,兔山李益燁,遂安尹禧大,長連秋得稔等段,竝放送,白翎朴四德段,仍置,海州梁興柱,遂安趙玄,長淵金也五金,谷山崔命周·李宅周等段,旣有待赦令稟秩之命,上裁是白乎旀,延安金泰位,松禾權福世,康翎奴必寬,安岳高繼信,長連鄭濂,豐川金再得,長淵高大福,遂安崔福祥,康翎盧啓喆等,放送,長淵金亨復,新溪金重鉉,殷栗李德來等,亦爲放送之意,分付道臣。奏御文字,何等審愼,而長連縣徒配罪人李世宗之宗字,誤書以從字,事涉不察,當該道臣,推考,何如?判付啓,竝只依回啓施行爲旀。稟秩中放中,金川李德光等十五名,及海州梁興柱等五名,竝放。近來貢人之受弊,飭禁申嚴之時,以玉堂下隷,作弊貢人之漢,豈可輕放?遂安吉光春,仍置爲旀。雖以近日閽禁觀之,飭敎至嚴,而莫重肅敬之地,玉堂下隷,又敢作黨攔入,而所謂禁喧郞,默無一言,卽此名以館隷者,可謂亂民,業欲處分而未果,其時禁喧郞,從當決棍次,令兵曹,爲先記過,不飭之兵判推考,首隷及犯罪館隷,所當刑配,而赦令纔過,今姑參酌,令兵判,過齋後,捉來嚴棍草記。自明日擧動時,以館隷爲名,而前導館隷外,現形於衛內近處者,令兵曹及作門哨官,摘發移送刑曹,照法重治後,草記爲旀。呵導之禁,嚴飭何如,則館隷必倣院隷,其喝終不知低,萬萬無嚴,此後不能禁飭,則騎省堂郞,當隨現嚴處,以此一體分付兵曹爲旀。白翎朴四德段,雖曰特敎充軍,不足責也,亦爲放送爲旀。未放秩請放中,延安金泰位等十二名,放送爲旀。崔福祥,同罪是在,柳鳳得段置,待啓本來到以放,回啓爲旀。請仍中,豐川趙元輪,白翎金瑞起,松禾趙德涵,長淵成末甲,康翎徐敏松·南德和,遂安柳大孫,一竝特放爲旀。諸道放未放中,或同罪而一放一仍者,或當放而一道先已置仍,諸道仍不擧論者,卿等詳加考閱,待啓本畢到,具意見,論理稟旨爲旀。禁府竝以知悉爲良如敎。
李儒敬,以義禁府言啓曰,黃海道放未放回啓判付內,依回啓施行,宋益休,一體放送。平安道放未放回啓判付內,依回啓施行,全擎廈·李寅植·尹敬喆,放,李運彬·趙亨逵,減等事,命下矣。長淵府新行驛徒配罪人南宮玾·宋益休,鳳山郡洞仙驛徒配罪人李顯益,甕津府文羅驛徒配罪人金致晙,豐川府安山驛徒配罪人李雲澤,定州牧徒配罪人全擎廈,祥原郡徒配罪人李潤瑞,博川郡竄配罪人李寅植,義州府充軍罪人尹敬喆等,竝卽放送事,分付各該道臣,碧潼郡圍籬安置罪人李運彬,減等撤圍籬後,以徒三年載錄,義州府勿限年定配罪人趙亨逵,減等,亦以徒三年載錄於徒流案事,一體分付該道道臣之意,敢啓。傳曰,知道。
李儒敬,以刑曹言啓曰,因黃海道放未放回啓判下,蒙放罪人延安成德雯,新溪車三重,遂安李成云,長淵朴震祚,長連私奴已男,平山金德仁,長淵梁聖得,松禾全德才,信川奴占同,文化金成云,安岳李亮漢,殷栗尹成奎,金川李德光,長淵車順昌,豐川李運英,長連張厚澤·李世宗,遂安姜德萬,載寧張珍玉,松禾林得春,長連洪大奉,白翎朴四德,海州梁興柱,遂安趙玄,長淵金也五金,谷山崔命周·李宅周·金三福,安岳韓益光,新溪徐興允,兔山李重燁,遂安尹禧大,長連秋得稔,延安金泰位,松禾權福世,康翎奴必寬,安岳高繼信,長連鄭濂,豐川金再得,長淵高大福,遂安崔福祥,康翎盧啓喆,長淵金亨復,新溪金重鉉,殷栗李德來,豐川趙元輪,白翎金瑞起,松禾趙德涵,長淵成末甲,康翎徐敏松·南德和,遂安柳大孫等,竝卽放送事,發關分付于該道道臣之意,敢啓。傳曰,知道。
甲寅正月十一日辰時,上御重熙堂。京畿監司入侍時,右承旨徐榮輔,假注書鄭文始,記注官金良倜·洪樂游,京畿監司徐龍輔,以次進伏訖。上敎龍輔曰,明日當觀日勢進參,炬火,待下敎擧行,可也。命書傳敎曰,左副·同副換房。又命書傳敎曰,玉堂陪從,不可不備員,違牌玉堂許遞,前望單子入之,待下批牌招察任。又命書傳敎曰,望海亭先詣軍兵療氣一次,今番則,特爲分給事,令兵判·訓將·禁將知悉。軍令之以丑時磨鍊,聚軍之以申時分付者,蓋欲自下措備則,從緩,出宮時刻則,觀勢進定也,當日內欲抵園所,展拜行祭後,遍審局內,則軍兵之不能徐徐作行可知,是豈爲本園所重,勿貽弊端之意也?明日出宮三嚴,以申初爲之,渡涉至望海亭,入小次留駐後,進發時刻,更爲稟旨,先詣軍兵之趁申時後往待,日昨預有約束,而留陣及津頭隨駕軍兵,亦令申初結陣事,分付。仍命退,諸臣以次退出。
上在昌德宮。停常參·經筵。
大駕,詣果川縣後,內閣·政院·玉堂·藥房口傳問安。答曰,知道。
朝廷二品以上·六曹堂上·兩司長官·宗親·儀賓單子問安。答曰,知道。
徐美修啓曰,今此行幸時,本院印信,當爲齎去,禮曹印信一顆,留院時取用,何如?傳曰,允。
鄭大容,以禮曹言啓曰,判書隨駕,參判移職,參議望未下,留都無推移之道云。參判未差之代,令該曹口傳差出,以爲備員留都之地,何如?傳曰,允。
吏曹口傳政事,以曺允大爲禮曹參判。
傳于鄭大容曰,兵曹判書有司堂上,入侍。
刑曹·漢城府堂上前望單子入之,刑曹參判洪義榮,漢城左尹李洪載,刑曹參議鄭致淳落點。
傳于李儒敬曰,今年園幸之行於明日,蓋以當日,則自顧氣力,無以自力而然,日字旣定,夜必明發,此所以出宮時刻之進定於今日也。渡涉以後,行軍節次,自有臨時下敎,若不這這隨令卽爲,各營將臣,難免重勘,以今日宿所之姑不啓下,各軍門外司隨駕諸處,有加外辦備飯供,看作張大豫遊之擧,則是不知予今日之心也。自大官知悉事,令廟堂知委,詣津頭出宮三嚴,以申初初刻爲之事,亦爲分付。
李儒敬啓曰,訓鍊大將趙心泰,時無職名,令該曹口傳付軍職,何如?傳曰,允。
兵曹口傳政事,副司直趙心泰。
傳于李儒敬曰,摠管中,以實職本司留都人,許遞。前望單子,待下批,牌招察任。
摠管前望單子入之,鄭昌順落點。
李羽晉,以吏曹言啓曰,卽接通禮院所報,則以爲今此園幸時,左右通禮,不可不備員,而新除授右通禮李羽逵在外,合有變通之道云矣。所報旣如此,右通禮李羽逵改差,其代口傳備擬以入之意,敢啓。傳曰,知道。
吏曹口傳政事,以申光河爲右通禮。
傳于李儒敬曰,侍衛軍兵毛具。
李勉兢啓曰,禮貌官來言,百官稟旨就次。傳曰,知道。
李儒敬,以留都大臣金履素言啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛,而軍官則分兩番擧行之意,敢啓。傳曰,知道。
李儒敬,以留都大臣言啓曰,今日大駕擧動後,都城各門,初昏時閉門,啓東時開門事及權閉都城門,還宮日,量宜預開,觀光士女弛禁事,已自兵曹,啓下矣。城門旣已早閉,晩開則巡邏,亦當早發而晩罷,待南山擧烽火,發巡趁啓東時撤還,此意,令漢城府,知委各部,使閭巷人,俾各知悉,亦爲分付於巡邏營門及左右捕廳左右巡廳,何如?傳曰,允。
全羅道定配罪人,放未放啓本,判付內,放秩稟秩,無論徒與流,竝放送,而其中事關場屋者,依他道例勿論,仍秩中,蛇渡李殷福,長城宋欽書放送,興德尹昇東,求禮禹聖謙,皆是徒年,亦爲放送爲旀,康津金福先,長興張雲翔,順天尹聖烈,長城郭思儀,長興金成玉,南平全德燦,同福韓元中,順天金日奉,求禮金宗漢,龍安崔宗宅,萬頃洪致澤,光州朴昌文,長城金光來,海南禹福同,扶安姜明毅,康津權雲岳,順天李殷培,竝放送事,分付禁府·刑曹知委爲旀,未及到配是在梁埉·沈有祖·李仁達,亦爲放送事,分付兵曹知委爲旀,興德金元信段,與原州來庇仁辛雲大罪名,可謂一而二,風敎雖壞,豈有如許之犯,設或近似,照律之際,爲說何必如是乎?其時道臣,從重推考,徒流案爻周,還送本鄕,俾有遷善贖罪之效事,一體分付爲良如敎。
忠淸道定配罪人,放未放啓本,判付內,今當動駕而赦令亦有所重,何可遲待回啓乎?舒川金希成等,依狀辭放送,徒年例放之類,無論禁府·刑曹所管,皆放事,分付爲旀,稟秩中,公州成彦檝,結城朴華源,扶餘李潢,忠州李運春,淸州鄭東杓等段,皆是徒年,亦爲放送爲旀,永同充軍李光燮,當此大霈分揀,平薪史廷煥·石延郁·申好祥·李東郁,法已行矣。新昌鄭文在,繡啓能不差爽,亦與不法差間,定山宋載緯,微眚也,竝只放送之意,禁府,知悉分付,沃川僧常喜,舒川金德興,沔川李春化,德山姜宜文,皆不過徒罪,韓山安宅利,結城金瑢,永同崔永嶷,道臣旣置稟秩,竝放送之意,刑曹知悉分付爲旀,仍秩中,庇仁辛雲大,罪目甚不是,寧有是也。報恩金石才,同罪旣宥於諸道,竝只放送事,分付,其外以徒年請仍之,海美李仁千等四名,旣非關係重律,則以徒年請仍,殊非遇赦得放之法意,如欲不放,以勿限年更定律名,可也。姑爲仍配,律名改錄,此後諸道,依此擧行事,分付,一以信赦令,一以杜僥倖爲旀,流配中德山陳處坤,結城李聖臣,沔川卞大得·都尙成,竝放送事,分付刑曹,亦爲知悉爲良如敎。
甲寅正目十二日辰時,上御重熙堂。都承旨,兵曹判書,有司堂上入侍時,行都承旨鄭大容,記事官徐有聞,記注官承膺祚·洪樂游,兵曹判書徐有防,有司堂上尹行任,以次進伏訖。上敎有防曰,申初欲離發,知此預爲整齊,以待三嚴之下,可也。有防曰,聖敎憧憧,有次侵犯動駕之擧,下情不勝悶迫矣。上曰,到果川後,仍於丑時間前進水原爲計,軍令知悉擧行,可也。有防曰,夜氣必當過冷,此時勞動,下情預切耿耿之忱矣。上敎行任曰,予於園幸,一念洞燭,須體此意,自備局另加察飭,一遵定例爲之之地,可也。行任曰,謹當依下敎,各別嚴飭矣。上敎大容曰,守宮重任也。惕念爲之,可也。有防曰,日間,聖體,若何?上曰,一樣矣。有防曰,王大妃殿氣候,何如?上曰,一樣矣。有防曰,惠慶宮氣候,何如?上曰,一樣矣。上命書傳敎曰,刑曹·漢城府堂上中,武將及摠管及兼帶人許遞,與參議之代,前望單子入之,待下批牌招察任。命退,諸臣以次退出。
甲寅正月十二日申時,上詣顯隆園,擧動入侍時,行左承旨李儒敬,右承旨徐榮輔,左副承旨李勉兢,記事官徐有聞,假注書鄭文始,記注官承膺祚·洪樂游,一提學鄭民始,檢校直提學徐鼎修,檢校直閣尹行任·南公轍,以次隨駕。上具軍服,乘轎出協陽門·進善門·肅章門·敦化門,由崇禮門至南關王廟,降轎入廟內,行再拜禮。上曰,神位龍袍渝色,從速改造事,分付禮曹。命書傳敎曰,南廟守直官及守僕,令該曹考例施賞。上出廟門,乘馬前詣渡涉舟橋,御望海亭。上曰,挾輦軍八十名,侍衛,禁衛大將李漢豐,率本營馬兵一哨,鄕軍二哨禁軍別將李得濟,率禁軍五十人爲先廂,壯勇大將金持默,率善騎隊一百,中司把摠,率步軍一哨爲攔後,善騎隊則到華城落後,訓鍊大將趙心泰,率攔後馬兵五十名,標旗內殿後,壯營左司把摠,率京鄕步軍各一哨爲後廂,而壯勇衛一百人,禁軍駕前駕後,各五十人,善騎隊一哨攔後,馬兵五十名,先詣果川,上詣果川御縣衙。上曰,京畿監司,各務差員入侍,有聞承命出,與京畿監司徐龍輔,果川縣監李祉源,偕入進伏。上曰,每當陵幸,憧憧一念,或慮民邑之爲弊。況此園幸,尤爲自別,至於細瑣之事,若或爲一毫民弊,則實非予爲所重除民弊之本意也。方伯守土之臣,果能體予苦心,竭誠奉行乎?龍輔曰,前後飭敎,不啻縷縷,臣方惕念對揚,幾至無弊矣。祉源曰,至於治道,亦皆給價,小大無不軫念,實無一毫爲弊之端矣。上命書傳敎曰,宿此本縣,坐待鷄鳴,欲爲前進,而一念之耿耿於民事,豈以心懸象設,其可或弛。況逢此年,當有示意之擧,舊還一年條蕩減,江都米耗條,許劃本縣,令廟堂行會,地方官李祉源,本有勞勩於莫重之役,昨今年行幸時,俱掌主站之任,牧使待窠除授事分付,仍命畿伯差員先退。上曰,壯勇大將金持默,訓鍊大將趙心泰,禁衛大將李漢豐,拿入,虎符命召,皆令親納,持默等,以次拿入。上敎曰,爾等旣帶將任,則當十分小心,檢束校卒,而卽見摘奸備郞手本,則將校輩之盤果,若是夥然,前後飭敎,何等截嚴,而有此犯禁,烏在其體國之意乎?持默曰,矣身常時不能嚴束,犯此法禁,罪合萬殞矣。心泰曰,矇然不察之罪,無所仰達矣。漢豐曰,罪犯罔赦,不知所達矣。上曰,所當重勘,而以三令五申之意,姑爲安徐,此後復有此弊,師律所關,決不容貸矣。仍命拿出。命書傳敎曰,日未暮,已抵果川,今日宿所,以本縣爲之。命退,諸臣以次權退。
上在顯隆園。停常參·經筵。
王大妃殿·惠慶宮,遣承旨問安。答曰,知道。內閣·政院·玉堂·藥房經宿口傳問安。答曰,知道。朝廷二品以上·六曹堂上·兩司長官·宗親·儀賓經宿單子問安。答曰,知道。
大駕詣顯隆園,入齋室後,內閣·政院·玉堂·藥房口傳問安。答曰,知道。朝廷二品以上·六曹堂上·兩司長官·宗親·儀賓單子問安。答曰,知道。
親祭罷後,內閣·政院·玉堂·藥房口傳問安。答曰,知道。朝廷二品以上·六曹堂上·兩司長官·宗親·儀賓單子問安。答曰,知道。
承旨前望單子入之,李冕膺落點。
傳于李羽晉曰,承旨房仍,右副·同副換房。
李羽晉啓曰,領府事蔡濟恭,判府事朴宗岳,右議政金憙,下情萬萬焦迫,來詣請對矣。傳曰,入侍。
李羽晉啓曰,時原任閣臣,下情萬萬焦迫,來詣請對矣。傳曰,入侍。
李羽晉啓曰,藥房都提調洪樂性,提調徐有防,下情萬萬焦迫,來詣請對矣。傳曰,入侍。
傳于李冕膺曰,自園所洞口,至崇禮門,捧上言。
傳于李冕膺曰,百官揷羽。
顯隆園行幸親祭敎是時,亞獻官領府事蔡濟恭,終獻官行判府事朴宗岳,贊禮禮曹判書閔鍾顯,典祀官兼大祝副校理魚用謙,園司令金魯敬,執禮副修撰李相橫,祝史兵曹正郞尹曾東,齋郞吏曹正郞李元八,贊者引儀金東覽,贊者引儀李命心,謁者引儀任希澤,祭監監察成道明。
甲寅正月十三日丑時,上謁園所,親祭入侍時,行左承旨李儒敬,〈行〉右承旨徐榮輔,左副承旨李勉兢,右副承旨李冕膺,同副承旨李羽晉,記事官徐有聞,假注書鄭文始,記注官承膺祚·洪樂游,一提學鄭民始,檢校直提學徐鼎修,檢校直閣尹行任·南公轍,以次隨駕,上具軍服乘轎。上曰,壯勇衛挾輦駕前駕後,爲先後作隊,訓鍊大將,率攔後馬兵及禁軍五十人,善騎隊二哨爲先廂,禁衛大將,率本陣馬兵爲後廂,壯勇外司,率入防軍三哨,別軍官五十人,親軍衛一百人,自眞木亭,繼先廂至行宮環衛,而禁營鄕步軍,壯營京步軍各二哨,鄕步軍一哨,自果川追到華城,上至水原府,御壯南軒。命書傳敎曰,守宮右副承旨,許遞。前望單子入之,待下批牌招察任,前承旨徐美修,假承旨差下,仍爲守宮。上曰,駕前別抄挾輦,壯勇大將,率鄕步軍一哨爲先廂,待禁營鄕軍追到,相連環衛,訓鍊大將率攔後馬兵一百,標旗內殿後,禁衛大將,率鄕軍二哨及禁軍爲後廂,所領馬兵,落留華城,壯勇衛一百人,善騎隊一哨,隨詣園所,結陣於龍珠寺西邊洞口,駕前別抄,結陣於洞口內三巨里,駕後禁軍,結陣於故西門大路越橋川邊,禁軍結陣於培養峙酒幕前路,攔後馬兵,結陣於防築前路,壯營鄕步軍一哨,待駕到齋室,先往華城,上詣園所御齋室,少頃,改具淺淡服,親押訖。詣紅箭門內板位,行再拜禮,詣丁字閣,行初獻禮,仍俯伏涕泣,諸臣蒼皇罔措,領議政洪樂性等,連進薑便之屬,而上竝却而不御。樂性等曰,若此不已,則亞·終獻,亦將不得如禮,豈不尤萬萬罔措乎?上始少退,亞·終獻行禮畢,上詣園上,益不能自抑,諸臣轉益焦遑,樂性等,更進茶飮,而皆揮却不御。大臣·諸臣迭諫,而聖心莫回。齋恭曰,以殿下之達孝,若是過度,則陟降之靈,豈有悅豫乎?事旣到此,臣等不敢顧體貌矣。仍俯伏於前,至欲親負,諸大臣近侍之臣,扶腋行數步,乘步輦而膈氣衝亘,玉體不能自定,諸侍臣左右扶持,僅至齊室,更進童便,和蘇合元三丸。出榻敎良久。上曰,承候大臣·閣臣入侍。有聞承命出傳,與時原任大臣閣臣,偕入進伏。樂性等曰,達宵動駕,趁早將事,勞動甚多,聖體,若何?上曰,逢此歲此月,予懷無以爲定矣。樂性曰,我聖上出天之誠孝,非不仰認,而俄者罔措之狀,不勝形言矣。提調,率醫官登筵,入診聖候,議定湯劑,似好矣。上曰,唯。周命新進前,診候訖。命新曰,交感茶,宜爲通利膈氣之當劑矣。命書榻敎曰,進御交感茶,去人蔘,一貼煎入。有防出傳,奉交感茶以進,上進御而膈氣猶未通利,更進童便蘇合元。出榻敎宗岳曰,俄者過中之擧,實有欠於大聖人保嗇之方,下情之焦煎,尙今未已。憙曰,日勢尙早,齋室房舍,亦似不便於調攝,趁卽回鑾,是臣等區區之望也。上曰,今日何可悤悤回鑾乎?仍命退諸臣,少頃,上乘步輦遍審局內諸處及內外靑龍植木勤慢訖。還御齋室。命書傳敎曰,精神索然,未及下敎,而豈可踰日乎?禮房承旨李冕膺,典祀官兼大祝魚用謙,竝加資,園司令趙景鎭,四品職待窠調用,令金魯敬陞敍。命書榻敎曰,承旨大祝加資,令該曹口傳下批。又命書傳敎曰,本園守僕守護軍,令該曹依例施賞,其中最久隨行首僕朴景仁·劉俊成,帖加成給,庫直金在勤,效勞最多,亦爲帖加成給,陞差首僕,此後依太廟守僕例,守僕諸人中,可堪者兼差太廟守僕·宮守僕·香室守僕及通禮院書員熟手等,亦令該曹施賞,園所植木監官盧大喆,牌將安仁文,木布亦爲從優施賞,今日駕過里中,園底居民中,亦爲最附近,而安寧里民戶之在火巢內者,今年除雜役事,分付本府,擧行形止狀聞事,下諭于本府留守處。命書傳敎曰,明日還抵行宮後,邑內儒生,試取於壯南軒,而試官領府事,隨駕文任堂上,檢校閣臣,入直玉堂爲之,邑內園底武士,柳葉箭一巡,試取於得中亭,而試官,本府留守·兵判·訓將·行首別軍職宣傳官爲之,而文所,則命官文任先詣,武所則訓將先詣,整齊以待,別軍官親軍衛,同爲許赴,入防步軍三哨,還宮後,令留守試放,狀聞事,分付。又命書傳敎曰,爲伸誠禮,俶裝命駕,而軍兵之達夜作行,若己之勞,還宮後,衛內各營軍校,柳銃各試一巡,取一中以上,衛外取二中以上事,分付。仍命退,諸臣以次權退。
上在水原府。停常參·經筵。
王大妃殿·惠慶宮,遣承旨,朝夕問安。答曰,知道。
內閣·政院·玉堂·藥房經宿口傳問安。答曰,知道。
朝廷二品以上·六曹堂上·兩司長官·宗親·儀賓經宿單子問安。答曰,知道。
大駕還詣水原府後,內閣·政院·玉堂·藥房口傳問安。答曰,知道。
李羽晉啓曰,禮貌官來言,百官稟旨就次。傳曰,知道。
李羽晉啓曰,守宮假承旨徐美修,時無職名,令該曹口傳付軍職,何如?傳曰,允。
傳于李羽晉曰,前承旨鄭大容,假承旨差下,仍察守宮。
兵曹口傳政事,副司直鄭大容·徐美修。
傳于李羽晉曰,當該注書,事過後,竝拿處。
以水原府留守李命植狀啓,偕老人姓名年歲,後錄馳啓事,傳于徐榮輔曰,口傳下批,其中付實職者,亦令口傳下批,皆於今日安寶傳于留守,卽爲分給。
徐榮輔,以兵曹言啓曰,依下敎上注書徐有聞,陪使令朴文周,廳注書鄭文始,陪使令鄭重成,各決棍五度之意,敢啓。傳曰,知道。
李羽晉,以義禁府言啓曰,江原道放未放修啓成冊中,本府所管徒配罪人杆城李禹圭·金城洪景斗,旌善李運行等罪犯,不甚關緊,道臣旣置放秩,竝放送事,分付該道道臣之意,敢啓。傳曰,知道。今番赦令有所重,今日內行會,可也。
李羽晉,以刑曹言啓曰,江原道放未放修啓成冊,本曹所關放秩未放秩,竝依啓聞施行,而放秩中,平昌金琚,平海李康碩,蔚珍奴奉老味,杆城金致權,狼川李卽起·金城崔守大等,雖係徒年,罪名深重,移錄勿限年秩,稟秩中洪川鄭誠煥,伊川黃就中·安峽金永祚等,竝放送,金化金鉢,襄陽金同守等,罪名稍重,竝仍配,未放秩中,三陟金致興,平海韓致淳,蔚珍韓致亮,金城崔公大,淮陽崔必大,通川金五陽,平海李養淳,杆城金采麗,金城李弘燁等,或是逋欠,或是那移,而此等罪名,他道皆已蒙放,亦爲一體放送之意,分付該道道臣,何如?傳曰,允。今番赦令有所重,今日內行會,可也。
李儒敬,以文備邊郞洪大協手本啓曰,今番園幸敎是時,隨駕諸人,人馬濫把,盤果冒禁,摘奸事,果川·衿川·廣州·水原等地出去是如乎,先自果川,或多岐採探,或親自摘奸,次次轉進水原及園所,凡係冒犯之人,一一執捉,竝爲列錄于左爲臥乎事,御營廳敎鍊官權有經,奴億金,無掌標,壯勇衛李相敎奴興金,無掌標,御營廳別哨掌設負持軍聖乭,無掌標。傳曰,令該營棍治,右哨善騎隊李宗壽,負持軍無掌標,龍虎營堂上軍官李七鎭負持軍金順乭,無掌標。傳曰,令該營嚴棍,禁軍別將李得濟,餘馬牽夫蔡允得,無掌標。傳曰,餘馬雖是法典,無標難免不察,該別將推考,訓鍊都監大旗手次知張泳·韓興國,敎鍊官安就績,以上雜湯一器,散炙·鷄炙合一器,坐飯一器,菜一器,醬一器,沈菜一器,壯勇營知彀官黃哥名不知,盤床持去人帳幕軍梁恒謙,雜湯一器,炙一器,沈菜醬一器,禁衛營敎鍊官尹沃,掌設次知燈籠軍洪秀才,雜湯一器,煎油鷄炙合一器,沈菜一器,醬一器。傳曰,仍囚果川縣獄,令該營,各別棍治。司僕掌設次知書吏趙鈍,雜湯一器,炙一器,沈菜一器,醬一器。傳曰,該吏,令兵判棍治。
李儒敬,以文備邊郞鄭晩錫手本,啓以園幸敎是時,隨駕人員之人馬濫把,盤果冒禁,摘奸事,出往於衿川·果川·廣州·水原等地是如乎,微服潛蹤,周行遍察,次次轉進于園所,今十四日回到水原,依事目,執捉兩項犯科者,一一開錄于左爲臥乎事,捕盜大將趙圭鎭,率去萬世無掌標,御營廳敎鍊官權有經奴順得,無掌標,兵曹堂上軍官高景胤率去吳興大,無掌標。傳曰,令該營棍治。奎章閣都使令林德瑞率去金三金,無掌標。傳曰,令兵判棍治。壯勇衛趙允門率去金大卜,無掌標。傳曰,令該營大將嚴治。龍虎營敎鍊官千起一,飯與饌七器。傳曰,令兵判決棍。內醫金濟默·金光國·周命新·白成一·秦東秀,以上飯與饌六器。傳曰,該吏,令兵判棍治。訓鍊都監軍色庫直金致秀,政院書吏朴弘修,以上二層大饌盒。傳曰,與盤排設,辦有異,令各該處嚴治。
甲寅正月十四日辰時,上還詣水原府。入侍時,行都承旨李冕膺,行左承旨李儒敬,右承旨徐榮輔,左副承旨李勉兢,右副承旨李羽晉,記事官徐有聞,假注書鄭文始,記注官承膺祚·洪樂游,一提學鄭民始,檢校直提學徐鼎修,檢校直閣尹行任·南公轍,以次隨駕。上具軍服乘馬,出齋室門。上曰,駕後禁軍,挾輦壯勇外使,率馬步軍五里亭,爲先廂,壯勇大將,率善騎隊一哨,爲先廂,禁衛大將,率禁軍及駕前別抄,爲後廂,其餘壯營京鄕禁營鄕軍,各其將領,率領從便作行。上詣水原府,御得中亭,行壯營內外將官參見禮,仍命試官以下行禮,文所試官領府事蔡濟恭,一提學鄭民始,禮曹判書閔鍾顯,檢校直閣尹行任,副校理李相璜,武所試官水原留守李命植,兵曹判書徐有防,訓鍊大將趙心泰,別軍職鄭觀采,宣傳官吳毅常,率應射人行四拜禮,試官以次陞殿。濟恭曰,連日勞動,聖體,若何?上曰,一樣矣。命民始,書賦題沛市多公侯相,懸題於壯南軒訖。勉兢,跪告宰樞執鼓,射員呼名畢。有防曰,行宮事體自別,而大駕詣園所後,或有閑雜人冒入觀光之事,誠極可駭。此後,則各門自本府別加把守,大門外,本府中軍多率校卒,預爲等待,大駕詣園所時,仍爲排立,雜人一切禁斷事,定式施行,何如?上曰,依爲之。出擧條命書傳敎曰,守宮承旨,許遞。加資爲所重,豈待通擬,大祝魚用謙見窠除授,右承旨升拜,都承旨,竝卽牌招察任,仍令先入侍後謝恩,上還御隱若軒。上曰,定例堂上·有司堂上,刑曹判書·訓鍊大將,入侍。定例堂上沈頤之,有司堂上尹行任,刑曹判書李得臣,訓鍊大將趙心泰,以次進伏。上敎頤之等曰,隱若軒塗褙,前則以粉唐紙,爲之矣。此後更以例紙磨鍊,添入於定例條。敎得臣曰,色吏免賤帖成給,俄有下敎者,問于訓將,卽爲成給,可也。命頤之等先退,命勉兢,頒賞入格武士,命用謙,書上言判付。上曰,科次入侍。濟恭等,持試券,以次進伏。考券訖。命書傳敎曰,水原邑內儒生試取賦三下進士閔榮祖,直赴殿試,草三下生員申光軾,給二分。仍命有聞,呼閔榮祖新來。敎榮祖曰,爾之賦工,幾何?榮祖曰,爲千餘首矣。命製進,退賦一句,榮祖口奏微名忝於桂籍,聖恩隆於楓陛一句訖。仍命退,諸臣以次權退。
上在昌德宮。停常參·經筵。
夜自五更至十六日開東,月食。
王大妃殿·惠慶宮,遣承旨朝夕問安。答曰,知道。內閣·政院·玉堂·藥房經宿口傳問安。答曰,知道。朝廷二品以上·六曹堂上·兩司長官·宗親·儀賓單子問安。答曰,知道。
大駕,還詣果川縣後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。朝廷二品以上·六曹堂上·兩司長官·宗親·儀賓單子問安。答曰,知道。
李儒敬啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
傳于徐榮輔曰,右承旨入侍。
以注書徐有聞,假注書鄭文始拿處傳旨,傳于魚用謙曰,分揀。
魚用謙,以壯勇營言啓曰,依下敎,本營隨駕將校·軍兵等處,十三日夜,十四日夜,竝爲設粥分饋之意,敢啓。傳曰,知道。
魚用謙,以訓鍊都監言啓曰,今番行幸時,依下敎,隨駕將校·軍兵等處,十三日一次,十四日一次,饋粥之意,敢啓。傳曰,知道。
魚用謙,以禁衛營言啓曰,今番顯隆園行幸時,依下敎,隨駕本營將校·軍兵等處,十三日·十四日,二次饋粥之意,敢啓。傳曰,知道。
魚用謙,以御營廳言啓曰,依下敎,隨駕駕前別抄及將校·軍兵等處,二次饋粥之意,敢啓。傳曰,知道。
甲寅正月十五日辰時,上還宮。入侍時,行都承旨李冕膺,行左承旨李儒敬,右承旨徐榮輔,左副承旨李勉兢,右副承旨李羽晉,同副承旨魚用謙,記事官徐有聞,假注書鄭文始,記注官承膺祚·洪樂游,一提學鄭民始,檢校直提學徐鼎修,檢校直閣尹行任·南公轍,以次隨駕。上具軍服,乘輿登八達山,歷覽城址形便訖。上曰,壯勇衛挾輦,禁衛大將率壯營及該營京鄕步軍蓐飯,未明,從便先往果川宿所歇脚,壯營鄕軍一哨,直自行宮解送,壯勇外使,率本府軍兵,札住於貳衙前路,待還宮,解嚴。壯勇兼大將趙心泰,率壯勇軍,講武堂前路,札駐。自八達山入貳衙時,隨駕,壯營大將兼察訓局馬兵及本營善騎隊,爲先廂,札駐於彌勒堂前路,待駕發作行,禁軍別將,率禁軍及先廂禁營馬兵,札駐於眞木亭前路,爲後廂,上還御華請館。上曰,大臣及監董堂上入侍。賤臣承命出傳,與領議政洪樂性,領府事蔡濟恭,判府事朴宗岳,右議政金憙,監董堂上趙心泰,偕入進伏。樂性等曰,昨於園享時,以聖上無窮之孝思,過加孺慕,玉涕汍瀾,受損旣多,旋以局內及主峯諸處巡審事,連爲冒寒勞動。今又以本府城址事,早曉登陟,連日勞動,聖體,若何?上曰,一樣矣。樂性等曰,聖孝憧憧,達宵動駕,當夜而未嘗寢睡,登陟而不知勞動,若體宗社之重,殿宮之慮,豈可若是過加勞動乎?伏願聖明,深軫保嗇之方。上曰,以予心懷,逢是年是月,祗謁園寢,雖欲自强,不可得矣。上曰,俄於八達山,瞭望邑基,營府之雄威,閭閻之櫛比,誠一大都會,四五年之內,成聚如是之速,予心欣喜不少。大抵築斯城也,將爲億萬年悠久之計,而經遠之謨,宜先務其人和爲貴之意,且城址南北之相距,亦有太近之歎矣。園所主山,卽花山故府名之,揭以華城者,亦取花字之意也。邑基,又是柳川,花山與柳川,相對爲我邦家萬億年太平悠久之業,此豈偶然也哉?予則以爲城制,可象柳葉之形,又倣川字之樣,逶迤定基,則人家,亦自當入於城內,卿等,以爲如何?樂性曰,下敎誠至當矣。濟恭曰,曾有酬酢於監董堂上,而今承下敎,節節穩當矣。宗岳等曰,依聖敎定基,實爲恰好矣。上曰,訓將爲府使時,使數千民家,如是成聚安堵,其功勞不些矣。濟恭等曰,此非訓將之能,莫非我聖上誠孝之所及也。上命大臣先退,乘馬至龍淵,敎心泰曰,龜山·龍淵之相對,實非偶然也。前詣果川御縣衙,命書傳敎曰,今夜·明夜,弛禁事,分付。上曰。自果川至舟橋時,軍兵先·後廂,如出宮之時例,各營馬兵,則勿爲先詣,各於信地行陣,少頃,上進發至望海亭,御大次。民始曰,本司監官領將輩,句檢船隻,監董排設,自是渠輩所當爲之事,間亦蒙被賞加之特恩,榮幸已極矣。但旣無料布,亦頗效勞,而多年隨行,終無歸屬,不但渠輩之落莫,殊非勸奬之意,監官領將之差任後,滿三年監董橋役者,都監官,隨其資級,移陞僉使·萬戶,首領將,亦於三軍門中,輪回差定別武士,以爲酬勞之地似好,以此定式施行。見今都監官·首領將隨行,已爲五年,此則待窠趁卽移差之意,亦爲分付,何如?上曰,依爲之。首領將五年隨行人,禁衛營別武士,加出差定,待闕陞實事,分付,可也。出擧條上乘馬,渡涉舟橋,降馬乘轎,入崇禮門,至敦化門,命儒敬解嚴,入進善門·肅章門·協陽門。藥房都提調洪樂性,進前曰,侵夜還宮,聖體,若何?上曰,一樣矣。命書傳敎曰,翌日問安,勿爲之。由宣化門還內,諸臣,以次退出。
上在昌德宮。停常參·經筵。
李儒敬啓曰,來十八日,專經武臣殿講日次矣,敢稟。傳曰,慶科唱名後,更稟。
李儒敬啓曰,臣儒敬,依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
李冕膺啓曰,卽者中樞府錄事來言,判府事金鍾秀,今方入城云。係是大臣去就,敢啓。傳曰,知道。
李儒敬啓曰,卽見守宮兵曹參議狀啓,則不書年月,大違格例,極涉疎忽,原狀啓,雖不得不捧入,而事體所在,不可無警。當該兵曹堂上宋銓,從重推考,何如?傳曰,允。
傳于李儒敬曰,軍士房承旨·左副承旨入侍。
以平安兵使柳孝源狀啓,夞怪前萬戶具命德,決棍充軍計料事,傳于李儒敬曰,赦令旣過,分揀放送事,回諭。
備邊司薦望,以申應周爲平安兵使。
兵曹,以申大謙爲訓鍊中軍。
李冕膺啓曰,卽者副修撰李相璜,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,副校理李龜雲在外,副修撰宋翼孝牌招啓辭未下,玉堂上·下番俱空,事甚未安。未差之代,政官牌招,開政差出,待下批,仍卽牌招,以爲推移入直之地,何如?傳曰,允。
徐榮輔啓曰,卽者掌苑署官員來言,年例橘進上,當爲封進,而提調未差,不得擧行云,何以爲之?敢稟。傳曰,今日政差出。
李儒敬,以義禁府言啓曰,全羅監司李書九狀啓內,全州判官李東野,爲先罷黜,其罪狀,令攸司稟處事,啓下矣。李東野時在任所,依例發遣府羅將,拿來,何如?傳曰,允。
李冕膺,以吏曹言啓曰,本曹參議,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書金思穆進,參判沈煥之牌不進,參議未差,同副承旨魚用謙進。啓曰,大司成,今當差出,而擬望之人乏少,承旨及外任,竝擬,何如?傳曰,允。以李勉兢爲吏曹參議,洪秀晩爲獻納,李錫夏爲校理,宋翼孝爲修撰,鄭益祚爲同敦寧,鄭大容爲大司成,李義弼爲知義禁,鄭昌順爲掌苑提調,朱重翁爲典籍,鄭東輔爲全州判官,檢書官單朴齊家。
兵批,判書徐有防,參判林濟遠病,參議宋銓入直進,參知尹致性病,行左承旨李儒敬進。副護軍趙㠎·李性默·金珠淵·李運昌·南正周·申啓文,副司直韓光綮·李義弼·徐邁修·金蓍耉·鄭澤孚,平安兵使單申應周。
以校理李錫夏牌不進罷職傳旨,傳于李羽晉曰,只推。
以輪對官望單子,傳于李羽晉曰,後日次待令。
以許稱囚單子,傳于李羽晉曰,付過放送。
以慶尙監司趙鎭宅狀啓,熊川縣人物渰死事,傳于李羽晉曰,觀此狀本,甚爲矜惻,生前如有還上·身役,特竝蕩減事,回諭。
以京居幼學李明圭上言,傳于李羽晉曰,關係所重,雖道伯,若知分明考據之端,豈可膠守前見乎?此上言,成送有旨,下送道伯,更考可信文蹟,往尋基址,如果十分無疑,卽爲狀聞。
以楊川居前僉使金瑞貞上言,傳于李儒敬曰,眞所謂芻蕘之說也。北道永逵事,烽武士之與邑均勞,似無不可。大抵鎭弊之無論彼此,所以日甚者,由於懸殊不相干涉而然,特軫鎭卒之弊,年前先從海西五山城八鎭釐弊事,其中軍丁邑鎭民人,通融充定之意,判下,北道何異?然近於見羊,未見牛,宜從登徹者處分,分付該道,依此擧行當否,論理狀聞,德浦事,令廟堂關飭,楊州設防營事,何待渠言而知者。然副提擧旣經牧事,論理草記回啓,近以呼籲之猥雜,大關民習,諸般法外上言,皆命勿施,此則雖非四件,言出於一得,如是措辭判下,令廟堂招問後回啓。
李儒敬,以兵曹言啓曰,依下敎,宣傳官柳得源,決棍十度後,汰去之意,敢啓。傳曰,知道。汰去分揀,可也。
李儒敬,以兵曹言啓曰,依下敎,先詣將校軍·兵等處,療饑之意,敢啓。傳曰,知道。
李儒敬,以兵曹言啓曰,依下敎,隨駕禁軍,駕後禁軍及武藝別監·內吹·兼內吹標下軍兵·近仗軍士等處,十三日夜,十四日夜,竝爲設粥以饋之意,敢啓。傳曰,知道。
李儒敬,以兵曹言啓曰,今番顯隆園行幸時,隨駕將校軍兵,各差備等犒饋,依定式,以乾物分給之意,敢啓。傳曰,知道。只曰依定式,則何以知園幸之居先,而先給之爲特例乎?措語之謬例似然,卿豈可循用乎?
李儒敬,以都摠府言啓曰,都摠管邊得讓,以判義禁府事,本府坐起,晝仕出去之意,敢啓。傳曰,知道。
李儒敬,以壯勇營言啓曰,每歲春秋園幸居先,則乾犒饋,依例分給事,曾有定式矣。今番園幸時,本營隨駕將校軍兵,乾犒饋,依定式,磨鍊分給之意,敢啓。傳曰,知道。
李儒敬,以壯勇營言啓曰,依文備邊郞手本判付,壯勇衛趙允門,決棍十三度之意,敢啓。傳曰,知道。比允門百倍之犯科將校,付之不足責之科,令卿等嚴治,果何以懲勵,以爲期於無刑乎?付諸卿等,意有在焉。果知惶悚之意乎?此而尋常看過,卿等之罪,尤當,何如?
李儒敬,以訓鍊都監言啓曰,依傳敎,津頭先詣將校軍兵等,療飢之意,敢啓。傳曰,知道。
李儒敬,以禁衛營言啓曰,依傳敎,舟橋司首領將,五年隨行人金鎭寬,本營別武士,加出差定之意,敢啓。傳曰,知道。
李儒敬,以禁衛營言啓曰,依傳敎,望海亭先詣本營將校軍兵等處,療飢之意,敢啓。傳曰,知道。
李勉兢,以刑曹言啓曰,因全羅道放未放啓本判付,蒙放罪人潭陽朴啓中,綾州宋順贊,茂朱李光遠,潭陽崔有臣·孫召史,興陽宋順奉,光陽姜載周,羅州智島尹道亨,興德金相復,光陽李漢奉,康津金福先,長興張雲翔,順天尹聖烈,長城郭思儀,長興金成玉,南平金德燦,同福韓元中,順天金日奉,求禮金宗漢,龍安崔宗潭,萬頃洪致澤,光州朴昌文,長城金光來,海南禹福同,扶安姜明毅,康津權雲岳,順天李殷培,竝卽放送,興德金元信,徒流案爻周後,還送本鄕,俾有遷善贖罪之效事,一體發關,分付于該道道臣之意,敢啓。傳曰,知道。
李勉兢,以刑曹言啓曰,因忠淸道放未放啓本判付,蒙放罪人庇仁鄭有成,扶餘安愿,沔川李寅采,德山金千孫·朴彦默,連山金士男,報恩崔潼榦,德山金百淡,懷仁李公才,德山李龍得,永春奴莫金,定山劉厚良,林川朴東彬,沃川僧常喜,舒川金德興,沔川李春化,德山姜宜文,舒川金希成,鎭川李希文,沃川朴鳳采,瑞山安宅利,結城金瑢,永同崔永嶷,庇仁辛雲大,報恩金石才,德山陳處坤,結城李聖臣,沔川卞大得·都尙成等,放送徒年罪人海美李仁千,藍浦黃應海,海美李德希,泰安安萬昌等,移錄勿限年事,竝發關分付于該道道臣之意,敢啓。傳曰,知道。
李儒敬,以義禁府言啓曰,全羅監司李書九狀啓內,海南前縣監李運春,編配罪人,不能察飭,致令逃走,經年掩置,殊甚駭然。令攸司照法勘處事,啓下矣。李運春,前以他罪徒配於忠州,纔蒙放釋,未及上來云。依例發遣府羅將,所到處拿來,何如?傳曰,允。
李儒敬,以義禁府言啓曰,忠淸道放未放啓本判付內,徒年例放之類,無論禁府刑曹所管,皆放,公州成彦檝,結城朴華源,扶餘李潢,忠州李運春,淸州鄭東杓等放送,永同李光燮分揀,平薪史廷煥·石鍊郁·申好祥·李泰郁,新昌鄭文在,定山宋載偉,竝放送,全羅道放未放啓本判付內,蛇渡李殷福,長城宋欽書,興德尹昇東,求禮禹聖謙,竝放送事,命下矣。德山縣徒配罪人閔光暹,自該道,旣置放秩,竝與成彦檝·朴華源·李潢·李運春·鄭東杓·李光燮·史廷煥·石鍊郁·申好祥·李泰郁·鄭文在·宋載偉·李殷福·宋欽書·尹昇東·禹聖謙等,一體卽爲放送事,分付各該道臣之意,敢啓。傳曰,知道。
禮曹南關王廟,龍袍修改擇日,節祭不遠,節祭兼告祝文中,措辭添入,何如?判付啓,依所啓施行爲旀,告由段,節祭兼行,修改段,擇日爲之,而享日爲吉,以此日修改爲良如敎。
刑曹啓目,粘連,南部居良人文性全,上言回啓內辭緣云云。置之,何如?判付啓,官不許施,吏何容奸,此所以該郞,勿擬守令者也,是置。當此大霈,不可一放一仍,特爲放送,更勿接跡於該廳事,分付爲良如敎。又啓目,粘連忠淸道公州居禁衛軍趙永達,上言回啓內辭緣云云。卽爲査實,從速頉給,俾無煩籲之弊事,分付該道道臣,何如?判付啓,年前古阜事,處分,何如?則又敢有此法外之擧乎?誠如所訴,萬萬痛駭,其勒懲委折,令道伯親執嚴査,狀聞爲良如敎。又啓目,粘連,忠淸道林川郡居幼學李煒,上言回啓內辭緣云云。卽令道臣,親執詳査,論理啓聞後,稟處爲白乎旀,當該道臣·守令,竝從重推考,何如?判付啓,依允爲旀,誠如所訴,不可問備地方官而止。令道臣,嚴査狀聞爲良如敎。
持平李羲甲疏曰,伏以日吉辰良,園幸穩旋,宸慕克伸,聖候冞康,臣民慶忭,曷有其極?伏念臣猥以無似,久叨臺銜,經年曠覲,未敢言私,卽接庭信,則臣父素患痰癖之症,有失將攝,當寒添劇,臣自聞此報,久違之餘,按住不得,玆敢冒入文字,經尋鄕路。伏乞天地父母,諒臣至切之懇,亟遞臣所帶職名,以安私分,仍治臣擅離之罪,以肅朝綱,千萬顒祝,省疏具悉。爾其勿辭往護。
甲寅正月十六日辰時,上御重熙堂。軍士房承旨·左副承旨入侍時,行左承旨李儒敬,左副承旨李勉兢,假注書鄭文始,記注官金良倜·洪樂游,以次進伏訖。上曰,右副承旨入侍。出榻敎賤臣承命出傳,右副承旨李羽晉進伏。命書傳敎曰,近以郊行時,駕側擊錚之多猥屑,今番則高聲鳴錚之類,竝令勿施矣。誤聽傳敎,竝與擊錚而禁之云,猥屑宜禁,而全然不捧,亦非設法之本意,考喧都事推考,京畿地方,如有擊錚,依例捧供事,分付。儒敬曰,今番隨駕衛內外各營軍校,還宮後柳銃,各試一巡事,命下矣。親臨與自各營試取間,何以磨鍊,而日字亦以何日擧行,試官何以爲之乎?上曰,隨駕軍兵之驅馳旣多,宜令休息,三明日當試取,而銃則南小營·南別營分設,試官,南小營則壯勇大將·摠戎使進去,南別營則訓鍊大將·禁軍別將進去,參試官隨駕,壯禁營堂上將官,各二員爲之,試射則依瑞蔥臺例,春塘臺當爲之,試官則兵判·禁將·善騎別將·隨駕兵摠郞各一員爲之,頒賞,各於當日爲之,俾除連日等待之弊,可也。出擧條仍命退,諸臣以次退出。
上在昌德宮。停常參·經筵。
藥房提調臣徐有防,副提調臣李晩膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李羽晉啓曰,禁衛營將官來言,今日本營軍兵日次,私習云矣,敢啓。傳曰,知道。
李羽晉啓曰,御營廳將官來言,今日本廳軍兵日次,私習云矣,敢啓。傳曰,知道。
李羽晉啓曰,右承旨徐榮輔,今日不爲仕進,卽爲牌招,何如?傳曰,許遞,今日政差出。
傳于李羽晉曰,閫帥·守令留待。
備忘記,全羅右水使鄭彦衡,羅州營將具網,全州營將金致五,下直,各長弓一張,長箭一部,片箭一部,筒兒一箇,賜給。
李羽晉啓曰,假注書鄭文始,身病猝重,勢難察任,今姑改差,何如?傳曰,允。前假注書李弘達,仍察。
傳于李羽晉曰,會同之役,職務相妨,行左承旨李儒敬,許遞。仍令該曹口傳付軍職。
兵曹口傳政事,副護軍單李儒敬。
以兵曹習陣單子,傳于李羽晉曰,再明日試射相値,後日次爲之。
以水原留守李命植狀啓,入防軍試取後,入格人開錄,而擅試射藝,惶恐待罪事,傳于李羽晉曰,卿則勿待罪,帖文成送,卿其祗受,卽爲頒給,賞木,則以外帑庫所在者,取用事,回諭。令本營知悉。
以水原留守李命植狀啓,上言人木川金興孫,移關該道,詳査狀聞,忠州安載漢,淸安張忠國,過三日,不爲現身,竝勿施事,傳于李羽晉曰,依狀請施行事,回諭。
李羽晉啓曰,開城府老人姓名年歲開錄狀啓,纔已啓下矣。政官牌招開政,下批,何如?傳曰,允。
李羽晉啓曰,吏曹判書金思穆,參判沈煥之,參議李勉兢牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書更卽牌招,何如?傳曰,允。近來承旨,生疎莫甚,致煩酬應,稍鍊者當責成,前承旨李勉兢·徐美修仍任,牌招察任,三銓之代,前望單子入之。
李羽晉,以備邊司言啓曰,卽見金海府使柳鎭琡所上本府城圖,則只畫一卷,全沒形址,當初關飭,何如?則擧行之若是稽忽,萬萬駭然。該府使柳鎭琡,爲先施以削職之典,令該府拿問嚴勘,雖以道臣言之,若能申飭,豈有是理,慶尙監司趙鎭宅,從重推考,何如?傳曰,允。一圖之不察,其罪少,一府之不治,其弊大,朝家所知之事,道伯寧或不知,而貶語太涉寬假,如是而金海一府,何時得人乎?尙今含垢,在渠可謂太倖逭,當該道臣,越俸一等,其時特敎,何如?而不能擇送之銓官,亦爲越俸二等,今政,須以必爲可堪人擬入事,嚴飭銓曹,待下批,仍令明日辭朝,可也。
有政。吏批,判書金思穆進,參判沈渙之進,參議未差,右承旨李勉兢進。以尹羽烈爲副修撰,以崔擎柱爲引儀,以鄭東愼爲金海府使。
兵批,判書徐有防進,參判林濟遠病,參議金履成入直,參知閔昌爀病,右副承旨李羽晉進。以金履復爲同知,以朴宗珪爲僉知,以金大集爲金吾別將,以李得濟爲訓鍊都正,僉知朴沁,同知金瑞豐·朴根昌,副護軍李遠培·鄭持淳·洪成浩·李曾祜·曺允先·尹昹·李邁運·尹博基·洪復浩·趙成鎭·金重行·李喜光·鄭厚東·申宅權·林元浩·韓佐奎·閔垠·朴師俊·李世聞·金商協·金命行·洪繼哲·閔有洙·李攀龍·韓宗鎬·金千興·申晛·吳廷佐·金元基·金致說·崔必濟·李衡源·洪仁基·李燁,以上竝單付,副司直鄭德弼·李之英·曺命業·沈鏶·柳星鎭,以上竝單付,副司果權坪·南播秀,以上竝單付。
吏曹啓目,粘連聞慶童蒙禹大圭上言內辭緣,令道臣,更加詳考共聞後,稟處何如?啓。百歲老人之尙漏推恩,其可成說乎?問于本道,自當稽滯,老人之事,有未可知,卿之回啓,問于本道云者,殊非前此判下之意。卿則今夜內,取考京兆帳籍,屢式不差,卽爲下批,面給其子孫,下送爲良如敎。又啓目,粘連鎭安幼學張日三上言內辭緣,令該道詳査狀聞後,稟處,何如?啓。以百歲老人回啓事,纔有問備之擧,而此回啓,又請關問,京兆帳籍,將用於何處乎?卿則推考,取考帳籍,如或不差,今夜內下批爲旀,去臘享日以後,每夜酬應,卿當聞知,今以卿等之不能擧職,又將撤夜乎?兩銓擧行,若或遲滯,卿等難免重勘,以此知悉爲良如敎。又啓目,粘連西部閑良宋光祿上言內辭緣,令該府詳考帳籍後,擧行,何如?啓。夫旣加資於歲首,年爲八十三,則其妻年歲,寧有冒稱之理乎?設令後娶,七十八十以後,亦豈有嫁娶之擧乎?卿其持難,可謂理會不得,卿則推考,今政下批爲良如敎。又啓目,粘連楊州幼學朴鳳謩上言內辭緣,更爲詳査狀聞後,稟處,何如?啓,何必遠問該道,須卽近考京兆,今夜內下批爲旀,卿則推考爲良如敎。又啓目,粘連全州忠義衛金夏鼎上言內辭緣,姑俟該道狀聞後,擧行何如啓。姑俟太泄泄,反不如關問之爲請,取考帳籍,如或有不差,今夜內下批,卿則推考爲良如敎。
吏曹啓目,粘連西部將仕郞朴履行上言內辭緣,事係恩賞,臣曹不敢擅便,上裁,何如啓,依回啓施行,今政下批爲良如敎。又啓目,粘連北部良人羅翼成上言內辭緣,事係恩賞,臣曹不敢擅便,上裁,何如啓,千張帖加,雖有古例,問于內弓房云者,是豈成說乎?卿則爲先從重推考,此後段,勿復如是爲旀,自今定式,知弓品堂上,各於弓人名下,載錄造弓數爻,報于兵曹,兵曹錄置過千張使當者來告兵判,兵判取考成冊及知弓品堂上啓下單子,果如不差,草記論賞爲旀,今番段,爲先令兵判,招問各人,取考啓單後,草記爲旀,因此而又有定式者,知弓品堂上之入往內弓房,挽弓等第者,亦非內外之意,此後往於兵曹與入直堂郞,眼同擧行事,分付爲良如敎。又啓目,粘連,松禾幼學姜處文,狼川幼學金繼喆,松禾幼學韓宗益·韓箕亨等上言內辭緣,置之何如啓,姑待云云。稽忽一也,卿則推考爲旀,取考京籍,今夜內下批,追榮一款,問于本道,狀聞後擧行爲良如敎。
兵曹啓目,粘連靈光幼學李興錫上言回啓云云。老職加資之人,未蒙同樞之或單付或望擬者,必是見漏之致,竝依他例,單付同樞之銜,仍令東銓,考出京兆帳籍,許令追榮,恐合事宜,而係于恩典,臣曹不敢擅便,上裁,何如?啓。所訴俱非猥越,實職之獨漏,追榮之均施足爲稱屈,亦當從願,皆令今日政,與吏曹卽爲下批爲良如敎。
李羽晉,以兵批言啓曰,同知中樞府事金常行·朴師欽·曺允彬在外·未上來,洪秉殷·鄭東顯,僉知中樞府事徐命珪·兪漢葛·李宅源·韓光傳,俱以身病,猝重,時月之內,無望供職,呈狀乞遞,西樞雖是閑局,不可一向虛帶,竝今姑改差,何如?傳曰,允。今日政差代。
有政。兵批,再政。以姜垣·金恒柱·姜必岳·李宜馨·吳載衡爲同知,以鄭持淳·金商協·閔垠·梁周翊爲僉知。
李羽晉,以兵曹言啓曰,因忠淸道沔川幼學李永祿上言,本會回啓,伏承召問其來歷後,草記之命矣。臣招致李永祿,詳問其根派,則渠祖百八歲老人東馨,與故兵使李吉儒,行列雖殊,卽爲同姓寸外叔姪,又與故定平府使李永默,爲再從祖孫間云,班族果的實,其父八十一歲廷卨,似當依他例,自吏曹下批,而其祖百八歲,資憲東馨超秩及實職,何以爲之乎?敢稟。傳曰,允。忠淸道沔川百八歲老人李東馨,聞是班品之閥閱者,特授崇政資,先除五衛將後,知中樞除授,令道伯春巡時,就問起居於其所居,優給米肉衣資後狀聞,其子八十一歲老人李廷卨,依他老人例,一體加資單付僉知敎是,今日政安寶,招致其孫,往傳其祖與父,京兆之所遺本道之所漏者,渠能裹足上來,乃遂顯其親之願,誠意所到,有足可感。況百歲近百歲兩老侍下乎,招見身手年歲及所業儒武,論理更卽草記,可也。
兵批,三政。以李東馨爲都摠管,以李東馨爲知事,以上百八歲老人,除授事承傳,以李廷卨·宋翊運爲僉知。
以戶曹,務安幼學丁相烈上言,回啓判付內,渠何足責,當初政院之抄下,難免不審,啓下段爻周,當該承旨推考,狀者段置。嚴飭下送爲旀,近百歲老人之偕老,俾不至不饑不寒,守令之罪也。分付道臣,特念及老之義,道內九十以上近百歲老人之貧不能自辦菽水者,豈比於遺棄兒乎?多給米斗,後錄狀聞,諸道一體,分付。
傳于李勉兢曰,受由在外承旨許遞,前望單子入之,待下批,牌招察任。
傳于徐美修曰,政官,待明朝牌招開政。
以平安監司李秉模狀啓,老人加資敎旨,祗受遲滯事,傳于徐美修曰,遲滯委折,令廟堂査處後,草記。
徐美修,以備邊司言啓曰,以平安監司李秉模狀啓,老人加資官敎成送,有旨祗受事,有遲滯委折,令廟堂査處後,草記之命矣。卽爲査問於政院書吏及該道界首邸吏等處,則以爲有旨日字,雖以初六日書塡,而出給則在於初八日申後,故邸吏,付送於下去營吏便,因此遲滯云矣。凡係老人推恩之事,聖念憧憧,下批政事,亦未嘗踰日,則有旨成送,不於當日付撥,過數日之後,是乃因便下送,極爲駭然。政院書吏·界首邸吏,竝令攸司,從重科治,該營營吏,分付道臣,使之勘罪而當該承旨不可無警,亦爲從重推考,何如?傳曰,允。當該承旨罷職,院吏令攸司嚴杖,捧供以聞事,分付,可也。
李羽晉,以兵曹言啓曰,每歲春秋,若園幸居先,則乾犒饋,依例分給事,前已命下定式矣。今番顯隆園行幸時,隨駕將校軍兵及各差備等處,乾犒饋磨鍊分給之意,敢啓。傳曰,知道。
李羽晉,以兵曹言啓曰,依下敎今番備邊郞廳摘奸時,被捉本曹將校李七鎭,嚴棍十五度,高景胤·千起丙,醫院書員孫宗澤,司僕寺書吏趙燾等,各決棍十度之意,敢啓。傳曰,知道。盤果之弊,掌設之習,自古莫甚於司僕·內局,此皆由於本寺本院,近於掖庭之致,中官別監輩之舊習猶未懲羹,反欲效嚬而然,禁令之下,大官卿宰之所不敢爲者,內局下屬,焉敢用杻盤及楪匙乎?僕吏猶屬餘事,此後飯湯器及小柳器外,持往木盤·柳盤等盤排諸具者,各別嚴禁,犯者,竝與官員重勘,以此傳敎,書揭該院該寺壁上,仍令廟堂,亦爲書付,而卿俱兼內局太僕,若能先期約束,豈有犯科,爲先越捧一等,可也。
李羽晉,以兵曹言啓曰,因兵曹草記批旨內,沔川百八歲老人,知中樞,李東馨八十一歲,僉樞,廷卨子永祿,招見身手年歲及所業儒武,論理更卽草記可也事,命下矣。臣更爲招見永祿,問其年歲,則今爲四十四,聞其所業,則奉老貧窮儒武間,皆無所長,而但以時習射云,身手,則雖無優異,卽是鄕曲撲野之人矣,敢啓。傳曰,三營將臣中,勸武傳令,再明日試射時,柳葉箭一巡,小布一巡,試取草記事分付,可也。
李羽晉,以備邊司言啓曰,因楊州前僉使金瑞貞上言判付內,楊州設防營事,何待渠言而知者,然副提擧,旣經牧使,論理草記,回啓事,命下矣。楊州設防營之論,厥唯久矣。且守禦使出鎭時,本州爲防營,而還後防營,移屬廣州,無論還屬與否,北關大路,楊州爲要衝。又有三間路,一從平康三防谷,一從狼川注所嶺,一從淮陽法首峴。而又自邑治之後,有二路,北踰對垈峴,西從白石面直通關西。又自朔寧界,達于海西,如湊一幅,而自都城至鐵原二百二十餘里之間,無一藩蔽,果有疎虞之歎,其在設險之道,本州之陞爲防營,非不得宜。但本州,以守禦中營,與前營廣州,後營竹山,爲三營之制。今若設爲防營,則守禦中營,將無歸屬處,是爲掣礙之端。若以坡州防營,兼摠廳中營,爲援引之資,則此亦有不然者,摠廳,雖有北漢而自經理廳,移屬摠廳,故營將,本無領軍往赴之規,守廳,則南漢城內,有三營將,信地若値習操之時,三營將領軍往赴,亦不可以此爲例,至若裨校以下,加設接濟之資,雖係細事,亦無以區劃,則以此以彼,有難輕議,上言內辭緣,置之,何如?傳曰,允。
李羽晉,以訓鍊都監言啓曰,每年園幸時,乾犒饋,先爲法例分給事,曾因特敎,定式擧行矣。今番園幸時,隨駕將校軍兵及武藝廳等,乾犒饋,依定式,磨鍊分給之意,敢啓。傳曰,知道。
李羽晉,以禁衛營言啓曰,每年春秩,若園幸居先,則乾犒饋,先爲依例分給事,曾有特敎定式矣。今番顯隆園行幸時,隨駕本將校軍兵等處,乾犒饋,依定式,磨鍊分給之意,敢啓。傳曰,知道。
李羽晉,以御營廳言啓曰,每歲春秋,若園幸居先,則乾犒饋,依例分給事,前已命下矣。今番顯隆園行幸時,隨駕駕前別抄及將校軍兵等處,乾犒饋,磨鍊分給之意,敢啓。傳曰,知道。
李羽晉,以御營廳言啓曰,依下敎,今番備邊司郞廳摘奸時,被捉駕前別抄鄭道弘,敎鍊官權有經,各決棍十度之意,敢啓。傳曰,知道。
李羽晉,以左邊捕盜廳言啓曰,今番園幸時,摘奸備邊司郞廳鄭晩錫手本判下內,無章標被捉人等,令各該營棍治事,命下矣。依下敎,臣奴子萬世,決棍十五度之意,敢啓。傳曰,卿奴何罪?卿推考。
李明晉,以刑曹言啓曰,依下敎,吏曹追榮色書吏金亨祿,嚴囚之意,敢啓。傳曰,赦令纔過,姑爲放送,可也。
徐美修,以賑恤廳言啓曰,舟橋旗軍李宗壽等五十四名,四年使役,各木一疋·米二斗。金啓得四十八名,三年使役,各木一疋。李昌彬等,三十名,二年使役,各米五斗。李光得等八十四名,一年使役,各米三斗,分給後,草記事,命下矣。李宗壽等五十四名,各木一疋式,一同四疋,米二斗式,七石三斗。金啓得等四十八名,各木一疋式,四十八疋。李昌彬等三名,各米五斗式,十石。李光得等八十四名,各米三斗式,十六石十二斗,合木二同二疋,米三十四石。分等施賞之意,敢啓。傳曰,知道。
吏曹啓目,粘連,山淸幼學沈師大,富平幼學元卿翼,利川幼學金重禧,樂安幼學姜興周,興陽幼學韓光德,靈光幼學金象華,抱川幼學李鼎億·洪聖文,順天幼學李彦信,金川幼學金德實,全州幼學洪仁東等上言內辭緣,置之,何如?啓。班族與否,何以臆決,不請査問,直曰勿施,此果同慶之意乎?卿則推考,問于該道,使卽狀聞後,下批爲良如敎。
禮曹啓目,粘連,中部童蒙李英上言內辭緣,今姑置之,何如?啓。爵號誤書,何可循例回啓,卿則爲先從重推考,渠固不足責,而所訴段,亦不可恝視,令兵曹,先付一內一窠,俾得習射霑祿之地爲良如敎。又啓目,粘連,慶州幼學金健恒上言內辭緣,令道臣分付本州,審察形止後狀聞,以爲稟處之地,何如?啓,當令道伯春巡時,與地方官,眼同看審,狀聞後稟處爲請是去乙,回啓措語,未免草率,卿則推考,令道臣親審後,具意見論理狀聞事,分付爲良如敎。
兵曹啓目,粘連密陽居民崔致獜等上言內回啓云云。大丘船主金豐年等,救活近百戶云者,誠如籲辭,則該道之只施恤典,不爲請賞,必有所由而然。且遠外事狀,亦不可以其呼籲,有所準信,令道臣詳査狀聞後,稟處,何如?啓。分付道臣,詳査狀聞爲良如敎。
漢城府啓目,粘連定山幼學李錫祺上言內辭緣,令道臣別定査官,果如上言內辭緣,則梁德暹,各別嚴治,斯速掘移,分付,何如?啓。本訟曲直除良,以今道伯,俾有此訟,萬萬駭然,枚擧判辭,卽爲行會,知所自勵而自贖爲良如敎。又啓目,粘連,咸興幼學朱光復上言內辭緣,令本官詳査決給之意,分付道臣,何如?啓。開國勳臣體貌,何如?義安大君後孫山訟,判付,謄關該道爲旀,卽此除良,故縣監朱南述,年前莫重之役,其功不些,其知如神,以其功與知,其所酬報之典,豈止一麾,而作故之後,每有酬錄之意矣。今見其子所訴,訟理姑舍是,使此家之人,見屈於前道臣已次之案,裹足千里,呼籲駕側,爲今日守令者,若知朝家爲所重之誠意,寧有是也。當該判官,爲先罷職,仍令該府,拿問處之,其代,明日政差出,訟理段,雖有前道臣題語,有非自朝廷所可指揮者,分付該道,俾卽決給爲旀,故縣監朱南述之子,亦令吏判招見身手,草記爲良如敎。
禮曹啓目,粘連,京畿幼生李智錫上言內辭緣,事係恩典,臣曹不敢擅便,上裁,何如啓。傳曰,議于大臣,稟處爲良如敎。
漢城府啓目,粘連,京畿交河居申師權上言內辭緣,令本道詳査公決之意,分付道臣,何如?啓。傳曰,前此判下,何如?則又復煩籲者,必由於彼隻頑拒之致,揆以國綱,萬萬駭然。嚴飭道臣,指一決處,俾無更作之弊爲良如敎。
漢城府啓目,粘連,西部居幼學李之庠上言內辭緣,置之,何如?啓。傳曰,年雖未滿八十,若有偕老者,特命一竝加資,卽指自今年爲七十之謂,則觀此卿府回啓,今番抄啓以七十一歲爲限云者,是豈下敎之本意乎?前判尹,以篤老侍下之人,凡係尊年之事,其所對揚,宜倍他人,而行此不當爲之綜核,使同是七十偕老之群老,或爲而或否,是豈成說?上言人幼學宋之祥父母推恩,爲先今日政下批,諸如此類之見漏者,限三日更爲抄啓,待抄啓,政官牌招,卽爲開政下批爲良如敎。
掌令李益恢啓曰,臣本以賤姿,猥叨淸銜,實非平日所期。且臣之女壻執義臣崔重圭,見帶亞憲,揆以公格,在下當遞。而臣江頭祗迎歸路,落馬重痛,今始來避,所失爲大,請命遞斥臣職。上曰,勿辭。
李勉兢啓曰,掌令李益恢,一日再啓煩瀆,退待物論之意,敢啓。傳曰,知道。
行都承旨李冕膺疏曰,伏以殿宮膺休,縟儀旣擧,園寢展誠,鑾蹕穩旋,群情歡忭,曷有其極?仍伏念臣,猥以譾劣之姿,偏蒙曠絶之恩,決科通籍,不過八年于玆,而歷踐淸華,濫廁緋玉,今于輥到於二品之階,一院之長,是果何等光寵也,何等遭際也。撫躬慙悚,若無所容,顧臣始從省覲之行,忽叨夙夜之職,陪至園所,獲參享儀執事之榮,臣幸有之,伏覩聖孝出天,孺慕如新,掩抑之容,汍瀾之涕,感纏松杉,哀徹穹壤,凡在駭奔之列者,莫不泫目摧腸,焦煎驚惶,區區下忱,只恐宸懷靡寬,玉候感愆而已。不意孝思所推,寵旨遽降,至於罔功之蹤,特侈陞秩之命,恩賞之濫,一何過也。噫,朝廷官爵,何莫非難愼者,而至於命德之典,廟堂之所遴選而必取年勞,中批之所拔擢而不出才望,則如臣愚陋,於斯二者,俱無所當,只以忝在近密,略效職分,乃有此非常之私,不次之恩,其爲私心之惶懍恧縮,固不足道,而亦豈不有乖於淸朝綜核之政,掄揀之道也哉?且況臣父子,過蒙洪造,寵渥已隆,兢懼方深,而臣又叨承誤恩,至於此極,華誥之頒,適在臣父居留之地,金紫煒煌,恩數逈絶,陪衛動邑,民邑聳聽,在臣義分,唯當感激洪私,殫竭微效,以圖萬一之報,而其奈性本疎迃,才無一長,徒使上而貽名器猥褻之譏,下而添門戶盈滿之憂,何哉?百爾思量,一念危惕,受命以來,已歷多日,食息靡寧,莫知所以爲計也。陪扈義重,不得不冒昧出膺,而因仍蹲據,斷無是理,玆敢披瀝肝膈,仰瀆崇嚴。伏惟聖慈,天地父母,特賜矜察,亟命收還臣新授資級,仍遞臣知申事之任,以重官方,以安私分焉。臣無任屛營祈懇之至,謹昧死以聞。答曰,省疏具悉。卿其勿辭行公。
副修撰李相璜疏曰,伏以臣於直中,卽見家信,則臣母素患風痰宿祟,乘寒陡劇,肢節麻痺,坐臥俱妨,水火交攻,頃刻異候,食飮全廢,藥餌小效,促臣歸視,耑走急伻,臣自聞此報,心神飛越,按住不得,玆敢忙陳短章,徑出禁扃。伏乞聖慈,特許鐫遞,俾伸私情,仍治臣擅離之罪,以肅朝綱焉。臣無任屛營祈懇之至,謹昧死以聞。答曰,省疏具悉。爾其勿辭,救護母病。
甲寅正月十七日辰時,上御誠正閣。藥房入診入侍時,提調徐有防,副提調李冕膺,記事官徐有聞,記注官金良倜·承膺祚,檢校直閣鄭大容,醫官金孝儉·金光國·周命新·李敬培·白成一·李周憲·吳仁豐·卞,以次進伏訖。有防等曰,日間,聖體,若何?上曰,一樣矣。有防等曰,王大妃殿氣候,何如?上曰,一樣矣。有防等曰,惠慶宮氣候,何如?上曰,一樣矣。有防等曰,醫官旣登筵,使之入診,恐好矣。上曰,不必入診矣。上曰,留待閫帥,當令入侍。出榻敎賤臣承命出,與全羅右水使鄭彦衡,全州判官鄭東輔,偕入進伏。上曰,閫帥·守令,以次進前,奏職姓名,可也。彦衡,進奏職姓名。上曰,須體特簡之意,下去善爲,可也。東輔,進奏職姓名。上曰,全州弊局也,下去善爲,可也。仍命書榻敎曰,全州判官鄭東輔,當日辭朝。命退,諸臣以次退出。
上在昌德宮。停常參·經筵。
李晉秀,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
李勉兢啓曰,大司憲林蓍喆,持平朴崙壽牌不進,執義崔重圭呈辭,掌令李益恢引避退待,掌令李日運,持平李羲甲在外,監察茶時之意,敢啓。傳曰,知道。
李晉秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,三陟營將李洺下直,長弓一張,長箭一部,筒兒一箇,賜給。
傳于李普天曰,右承旨·左副承旨入侍。
承旨前望單子入之,蔡弘履·李普天·李晉秀落點。
傳于李羽晉曰,承旨房仍,吏兵換房。
以獻納洪秀晩牌不進罷職傳旨,傳于李晉秀曰,只推。
蔡弘履,以弘文館言啓曰,本館上番闕直,事甚未安。今日政新除授玉堂,待下批,仍卽牌招入直,何如?傳曰,允。
徐美修啓曰,掌令李益恢引避退待,已至經宿,尙未處置,事甚未安。憲府呈告人員,親嫌外,竝卽牌招,以爲處置之地,何如?傳曰,允。
李晉秀,以兵曹言啓曰,五衛將李夏保·李義彬,景福宮衛將朴性裕,慶熙宮衛將李載芳,俱以身病猝重,時月之內,無望供職,呈狀乞遞,輪番之任,不可久曠,竝改差,何如?傳曰,允。
有政。吏批,判書金思穆進,參判沈渙之牌不進,參議未差,左副承旨李普天進。以申大尹爲副校理,以韓文洪爲咸興判官。
兵批,判書徐有防進,參判林濟遠病,參議宋銓入直,參知尹致性病,右副承旨李晉秀進。以金漢昇·權楗爲五衛將,以朴龍大爲慶熙將,同知禹興·崔乭,僉知鄭鎭橋·安廷㝡,已上竝單付,五衛將李東馨,副司直李冕膺·魚用謙。
傳于李普天曰,咸興判官,使之當日辭朝。
李羽晉啓曰,金虎門仍留標信,請出之意敎啓。傳曰,知道。
李晉秀,以兵曹言啓曰,依下敎,都摠府都事金宗喆,決棍五度之意,敢啓。傳曰,知道。
李普天,以兵曹言啓曰,因北部居良人羅益盛上言,其父允福,以內弓房弓人二十年服役,造納弓子,已滿千張事,吏曹覆啓判付內,千張帖加,雖有古例,問于內弓房云者,是豈成說乎?卿則爲先從重推考,此後段勿復如是爲旀,自今定式,知弓品堂上,各於弓人名下,載錄造弓數爻,報于兵曹,兵曹錄置過千張,使當者,來告兵判,兵判取考成冊及知弓品堂上啓下單子,如果不差,草記論賞爲旀,今番段,爲先令兵判招問各人,取考啓單後,草記爲旀,因此而又有定式者,知弓品堂上之入坐內弓房挽弓等第者,亦非嚴內外之意,此後坐於兵曹,與入直堂郞,眼同擧行事,分付事,命下矣。臣招問各人,取考啓下單子,則自乙未春等,至癸丑秋等十九年,每年春等兩等單子,俱皆見存,而丙申春等,壬寅春秋等,丙午春等,癸丑秋等,合五張,不在此中,無以憑據,而大體計其羅允福造弓數爻,則雖無五等單子,文跡所在,乃爲一千二十三張,而但二十年服役一款,藉使十九年兩等,俱有文跡,今有春秋兩等,姑未造納,則乃爲十九年服役,不可以二十年準限論矣,敢啓。傳曰,待限滿帖加成給,可也。
李普天,以吏曹言啓曰,故縣監朱南述之子,亦令吏判,招見身手,草記事,命下矣。招見朱南述之子光復,則年今二十五歲,體則中身,爲人了了,頗有精悍之意,而問其所業,則以武爲業,柳葉箭,以時肄習六兩未及學射云云,敢啓。傳曰,分付兵曹,明日試射,持弓矢使之待令,可也。
李晉秀,以兵曹言啓曰,因中部居童蒙李英上言,禮曹覆啓判付內,爵號誤書,何可循例回啓,卿則爲先從重推考,渠姑不足責,而所訴亦不可恝視,令兵曹先付一內一窠,俾得習射霑祿之地事,命下矣。依判下,一番內禁衛有闕本,口傳以入之意,敢啓。傳曰,知道。
李晉秀,以禁衛營言啓曰,明日南別營試放時,隨駕本營鄕軍,當爲應放,而今方入直於弘化·銅龍·集賢·建陽等門矣。應放間,以出番鄕軍,替代出試,畢試後,還爲入直,而竝待標信擧行之意,敢啓。傳曰,知道。標信今日祗受,待開門替代試官,初則以卿,差帳殿試所矣。卿營軍兵,皆赴南別營,與禁軍別將〈相〉換,以此知悉,可也。
刑曹啓目,政院書吏朴弘修,安州邸吏金一泓等原情云云。朴弘修段,旣有捧供以問之命,上裁敎是乎旀,金一泓段,自本曹,考律嚴勘,何如?判付啓,邸人段,照律勘放爲旀,該道臣,不能檢飭,難免其責,從重推考,卽爲發緘爲旀,渠輩雖無知識,亦知今番追榮與推恩事,自上一念耿耿,無或泛忽是去乎,漏踏一張,更爲安寶之意,初七日科次之夜,知其委折,已有下敎,使之待曉,卽爲成送,則翌日申後出給云者,非渠之罪乎?此果承旨徐榮輔之所敎乎,卽該吏外他吏之所爲乎?特敎嚴杖之下,僅僅成樣,不爲猛治,卿之擧行,萬萬駭然。執杖曹隷,令訓將嚴棍十度,院吏段,除尋常更別嚴杖捧供,枚擧草記爲良如敎。
李勉兢,以刑曹言啓曰,因院吏朴弘修,邸吏金一泓等,捧供啓目判付內,邸吏段,照律勘放爲旀,該道臣,不能檢飭,難免其責,從重推考,卽爲發緘爲旀,渠輩雖無知識,亦知今番追榮與推恩事,自上一念耿耿,莫或泛忽是去乙,漏踏一張,更爲安寶之意,初七日科次之夜,知其委折,已有下敎,使之待曉卽爲成送,則翌日申後出給云者,非渠之罪乎?此果承旨徐榮輔之所敎乎?卽該吏外他吏所爲乎?特敎嚴杖之下,僅僅成樣,不爲猛治,卿之擧行,萬萬駭然,執杖曹隷,令訓將嚴棍十度,院吏段,除尋常更爲各別嚴杖捧供,枚擧草記事,命下矣。依判付,朴弘修處,箇箇嚴杖,反覆究問,則渠之所供內,以爲果於初七日夜,漏踏一張,待曉卽爲成給事,旣有下敎,故初八日廳坐後,啓請安寶,後錄職名,照檢張數之除,自爾遲滯,至於申後發送之境,莫重有旨,自下稽滯之罪,萬死無惜,而此皆渠以當該書吏,不善擧行之致,承旨果無所敎,他吏亦不參涉云矣。渠以幺麽下吏,特敎嚴問之下,初旣漫漶,今始遲晩,究厥情狀,節節痛惡,所當各別嚴勘,而旣有枚擧草記之命,故捧供以入之意,敢啓。傳曰,知道。
李晉秀,以訓鍊都監言啓曰,謹依刑曹草記批旨,執杖使令李用得,決棍十度之意,敢啓。傳曰,知道。
傳于李羽晉曰,今聞院吏似非承宣之罪,承旨罷職分揀,以推考更捧傳旨。
兵曹口傳政事,副司直徐榮輔。
禁府啓目,粘連,慶尙道罪人放未放回啓云云。本府所管罪人仍秩,依啓問施行爲白乎旀,他與罪人等,令刑曹稟處,何如?判付啓,依允爲旀,泗川李趾采,昌源李復燮,河東李㝡源,放送爲良如敎。
刑曹啓目,粘慶尙道放未放罪人中,三嘉朴尙文,所報不至深重,竝參酌放送,靑松姜文彬等,所報或係公貨逋欠,或是强奸未成,而似此罪名,他道已皆蒙宥,則恐不可異同,竝卽放送之意,分付該道道臣,何如?判付啓,依回啓施行爲旀,仁同韓萬雄,寧海裵仁得,容或可恕,一體放送爲良如敎。
李勉兢,以義禁府言啓曰,慶尙道放未放回啓判付內,泗川李趾采,昌原李復燮,河東李㝡源放送事,命下矣。李趾采·李復燮·李㝡源等,卽爲放送事,分付道臣之意,敢啓。傳曰,知道。
李勉兢,以刑曹言啓曰,慶尙道放未放回啓判付,蒙放罪人咸陽曺重澤,眞寶宋億式,安義康進星,慶山金仁得,晉州曺命國,三嘉朴尙文,寧海安東之,靑松姜文彬,義興李文明,三嘉元繼德,咸陽千奉業,丹城兪鎭基,熊川金一石,昌原朴榮宅,仁同韓萬雄,寧海裵仁得等,竝卽放送事,分付于該道道臣之意,敢啓。傳曰,知道。
大司憲鄭大容疏曰,伏以臣於見職,前已再奉傳旨矣。雖緣實病之難强,有達輒免,特蒙曲諒,而若臣之揣量已分,逡巡而不敢進者,非但爲一時之病情而已,夫泮長爲任,自來不輕。況自近年,揀掄尤愼,士習之導率,文體之矯正,絲綸累勤於責成,詮注必審於委任,此豈如臣譾劣所可堪承者哉?雖以陞試一事言之,會諸生逐朔課考,導率士習,於是焉可勉,矯正文體,於是焉可期,而臣本蔑蔑倥倥,了無動人之聽,至於功令之作,亦嘗學而未能,累年場屋,輒居人後,今以己所不足乃欲雌黃於人,則實無異於聾以辨音,瞽以辨色也。噫,臣釋褐十年偏蒙恩造,前後踐歷,無往非濫,而區區寸忱,唯命是從,竊自期憚竭奔走,小答陶甄之洪私耳。故歲首晉秩之寵,自知其萬萬不稱,而亦不敢循例辭巽,徒犯瀆擾之罪。第於新縻職名,修擧無望,僨誤必至,恐或貽累於則哲之明,而適在禁直,逃遁不得,雖已章皇出肅,一向冒膺,亦非私分之所敢出也。玆敢短章自列,仰瀆崇嚴。伏乞聖慈,俯賜諒察,亟命選部,將臣所帶大司成之任,特許鐫刋,以重公器,以安微分,千萬幸甚云云。答曰,省疏具悉。卿其勿辭行公。
甲寅正月十八日辰時,上御重熙堂。右承旨·左副承旨入侍時,右承旨李勉兢,左副承旨徐美修,記事官徐有聞,記注官金良倜·承膺祚,以次進伏訖。上曰,今年各道老人壽資,不踰下批者,非徒爲群老也。以予今日之心,無所寓懷,推之及老之意,以爲愴舊慶今之一端,而所謂吏兵判,少不體此意,唯事漫應,兵判則百八歲,八十一歲兩代老人推榮事,上言回啓以勿施爲之,吏判則多數推榮,上言一竝以待道啓擧行之意回啓,及其特敎下批之後,亦不卽爲擧行,自上亦豈無困憊欲睡之意也。特以事係莫重,不得不强力酬應,而吏兵判,惟事任便,無意奉承,今方使之待罪,而此等吏兵判,當用何律,招致備郞,錄送此筵敎於大臣,可也。仍命讀公事,書判付訖。命退,承史以次退出。
甲寅正月十八日巳時,上御重熙堂。右承旨入侍時,右承旨李勉兢,記事官徐有聞,記注官金良倜·承膺祚,以次進伏訖。上命書傳敎曰,今番推恩之擧,表今年之慶禮,寓今日之予心,寧或尋常看過,申申提飭,不啻屢次,爲今日銓曹政院之臣者,當以予心爲心,各自恪勤,道理卽然,而吏曹之回啓,太不致意,兵曹之擧行,尤爲不誠,承宣事,比此猶屬公罪,崇班近列,辜負若此,豈可委罪於下屬,近來弊俗,愚迷日甚。凡有命令,以目下彌縫爲能事,百事雖若此,此事豈敢若此,乃於飭敎之後,僅爲免冠,始曰泥首,尤豈不駭然之甚乎?愚夫愚婦,亦必知予心,則政官承旨之罪,果何如?重勘嚴處,何所靳惜,亦近於曲循,吏曹判書金思穆,兵曹判書徐有防,姑令勿待罪,入來擧行,俾知出於賜絹之意。命退,承史以次退出。
上在昌德宮。停常參·經筵。
李勉兢啓曰,大司憲林蓍喆,執義崔重圭,持平朴崙壽呈辭,掌令李日運,持平李羲甲在外,掌令李益恢,引避退待,監察茶時之意,敢啓。傳曰,知道。
李勉兢啓曰,掌令李益恢,引避退待,已至多日,尙未處置,事甚未安。除在外·傳旨未下·親嫌外,大司憲林蓍喆,卽爲牌招,以爲處置之地,何如?傳曰,允。
以持平朴崙壽牌不進罷職傳旨,傳于李勉兢曰,只推。
備忘記,鐵原府使任聖說下直,長弓一張,長箭一部,片箭一部,筒兒一箇賜給。
傳于李晉秀曰,侍衛軍兵毛具。
以副校理申大尹牌不進罷職傳旨,傳于李勉兢曰,只推。
以禁衛營習陣單子,傳于李晉秀曰,後日次爲之。
以水原留守李命植狀啓,本府哨軍直赴人,姓字誤書,惶恐待罪事,傳于李晉秀曰,勿待罪事,回諭。
傳于李羽晉曰,坐直承旨入侍。
李晉秀,以兵曹言啓曰,因啓下別單,南小營隨駕軍兵,試射放時,兼內吹文泰成,鳥銃貫一中邊一中,元內吹金德興,邊二中,各木一疋·布一疋,元內吹李福大,兼內吹鄭順伊,貫一中,各木一疋,兼內吹梁大禧,元內吹李世根·咸大雲,邊一中,各布一疋,施賞之意,敢啓。傳曰,知道。
李晉秀,以訓鍊都監言啓曰,依下敎,咸興居閑良朱光復,本局勸武軍官差定,肄習射技之意,敢啓。傳曰,知道。是誰之子,特賜及第,猶未酬乃父勞勩之萬一,然而科規體重,姑不處分,限科前每五日一次仰試小布,柳葉箭各一巡,試記修呈于政院,而小布柳葉箭中,若二中,直赴會試後,草記,三中當賜第,以此知悉。各別勸課,必於今科,唱第,可也。
李晉秀,以訓鍊都監言啓曰,謹依兵曹草記批旨,沔川居閑良李永祿,本局勸武軍官差定,今日南別營試放時,柳葉箭一巡,小布一巡,試取,俱未得中之意,敢啓。傳曰,知道。給暇下送,待科時使之上來,上來卽爲草記,可也。
蔡弘履,以禮曹言啓曰,郊壇四孟朔,遣禮郞看審有無頉,自該曹草記事定式矣。發遣郞廳,南壇·先農壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇壇上及紅箭門階砌,俱爲無頉。而南壇四面,紅箭門柱根塗灰剝落,漢江壇南北邊紅箭門柱根,塗灰剝落,東門柱根腐傷,雩祀壇四面,紅箭門柱根塗灰剝落,西邊紅箭門箭木一箇折傷,卽爲修改事,分付該監,此後看護等節,着實擧行事,各別申飭之意,敢啓。傳曰,知道。
李羽晉,以漢城府言啓曰,幼學宋之庠上言回啓判付內,夫妻偕老,自今年爲七十人見漏者,限三日更爲抄啓事,命下矣。卽令各部,搜訪報來,士庶年七十而夫妻偕老者及朝官年七十以上,士庶年八十以上之前報中見漏者,竝爲報來,故別單書入之意,敢啓。傳曰,知道。
徐美修,以舟橋司言啓曰,舟橋自今日撤排之意,敢啓。傳曰,知道。
李勉兢,以義禁府言啓曰,金海前府使柳鎭琡,令該府,拿門嚴勘事,傳旨,啓下矣。柳鎭琡,時在任所云,依例發遣府書吏,交代後,拿來,何如?傳曰,允。
李勉兢,以義禁府言啓曰,咸興判官洪彝浩拿問處之事,傳旨,啓下矣。洪彝浩,時在任所云,依例發遣府羅將,拿來,何如?傳曰,允。
禮曹啓目,粘連,向前京畿儒生李智錫等,爲砥平故士人梁梣孝行上言,議于大臣,則領議政洪樂性,病未獻議,左議政金履素,以爲梁梣孝行之卓異,臣亦聞知,而棹楔之典,或恐太過,施以贈職似宜,而事係恩典,不敢指一仰請云,右議政金憙以爲,梁梣,以名祖之孫,有此卓異之誠孝,純篤之行誼,靈芝醴泉,豈可謂無根源乎?道臣狀聞,已採輿誦,多士陳請,又出公議,特施棹楔之典,以示褒尙之意,不害爲激勵頹俗之道,而凡係恩典,所當審愼,則贈以顯職,恐爲稱當矣。伏唯上裁云矣。大臣之意如此,上裁何如啓。依大臣議,施以贈職之典爲良如敎。又啓目,向前興陽幼學姜必濟,爲故孝子張命周,其妻黃氏孝行,議于大臣,則領議政洪樂性,病未獻議,左議政金履素,以爲張命周夫妻孝行,旣載邑誌,又有可微之文字,命周旣蒙贈官之典,則因其多士之上言,竝許其妻之旌褒,恐無不可,而第伏念旌閭事體不輕,臣意則施以復戶之典,似宜云,右議政金憙以爲,故孝子張命周妻黃氏,孝行之卓異,非但入於道臣之狀聞也,文忠公臣閔鎭遠,奏議斑斑可考,則是夫是婦之一褒一否,誠爲欠典,曲循輿誦,特許旌閭,似無不可,而但其夫旣止於贈職,則其夫之旌閭,殊涉偏重,施以給復之典,恐爲的當矣,伏唯上裁云矣。大臣之議如此,上裁,何如?判付啓,依大臣議施行爲良如敎。
禁府啓目,前兵使尹範行原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,考律勘放後,草記,功議區別,減等爲良如敎。
刑曹啓目,粘連,槐山郡殺獄罪人陰孝寬獄事,收議時,原任大臣回啓云云。大臣獻議,亦皆不一,或請以償命,或請以傅生,而亦無某事之爲可生,某招之爲可殺之眞的句斷,則依舊是一團糢糊獄案是白遣,腎囊脅下之傷,口鼻出血之痕,亦可爲致命之根因,則被打無疑,同罪人陰孝寬,各別嚴訊,期於取服,何如?判付啓,從多議施行爲良如敎。
甲寅正月十九日卯時,上御春塘臺。隨駕將校試射入侍時,左承旨李勉兢,左副承旨李普天,右副承旨李晉秀,同副承旨李羽晉,記事官徐有聞,假注書李弘達,記注官金良倜·洪樂游,檢校直閣鄭大容,原任直閣尹行任,檢校直閣徐榮輔·南公轍,以次隨駕。上具戎服,乘輿出交泰門,由延生門·明光門·靑陽門,御春塘臺大次,諸將臣以下,參現訖。勉兢曰,不老門參試官李相璜,不爲入來,何以爲之乎?上曰,以兵郞柳師模,塡差,可也。晉秀,跪告宰樞執鼓,試官兵曹判書徐有防,檢校直提學徐鼎修,京畿監司徐榮輔,禁軍別將李得濟,善騎別將趙圭鎭,善騎將李溏,兵曹正郞尹魯東·洪大協,別軍職鄭觀采,兵曹佐郞柳師模,都摠都事李得滿,以次陞殿。上敎鼎修·龍輔等曰,分詣丹楓亭·不老門,卽爲考試,可也。鼎修·龍輔等,先退。晉秀,跪告諸將校發射。上敎晉秀曰,發遣宣傳官,馳往南別營·南小營,試所試記,修整以來,而入格軍兵,卽其地施賞事,分付,可也。勉兢曰,參試官李相璜入來云,何以爲之乎?上曰,使之進去丹楓亭試所。上曰,日前兵判事,誠爲慨然矣。今此尊年之擧,蓋出同慶之意,而推恩於耆耋之人,欲觀八域壽耉之怡怡底象,而視若尋常,了無對揚之誠,是豈成說乎?至於徐榮輔,伊日擧行,尤萬萬駭然。老人加資有旨,過時遲滯,不卽付撥,職在密邇之地,少無仰體之意者,極爲無狀矣。上敎勉兢曰,昨日刑曹事,不勝駭然矣。院吏杖治之際,嚴杖之命,蓋不知已施百度之杖也。本曹初不來稟,一日之內,杖罪至於百五十之多,旣施百度杖之後,若有更治之下敎,則當以旣施幾度,何以爲之之意,卽爲草記,可也。不此之爲,過加杖治,踰越定制,此可成說乎?大抵國家刑政,自有關和之典,杖罪毋過百度,刑訊限以三十,兼寓栲訊幾日之限者,此其一定之制也。有司之地,率多不遵此制,堂郞之遞易頻數,雖不嫺習,吏胥則久習曹務,宜知法意之如何,而不爲提撕,有此法典違越之事,所當嚴處,而今姑參酌矣。此後則旣施三十之刑,百度之杖,而如或有更治之特敎,則本曹,卽爲入稟,待下敎擧行事,分付該曹,以爲定式,可也。晉秀,跪告諸將校畢射。上命普天·晉秀·羽晉,招入將士軍校之入格者於帳前,一一分等施賞後,勉兢,跪告禮畢。上還內,諸臣以次退出。
甲寅正月十九日酉時,上御重熙堂。坐直承旨入侍時,同副承旨李羽晉,假注書李弘達,記注官金良倜·洪樂游,以次進伏訖。上命書傳敎曰,再明日當由逌瞻門,展拜,該房知悉。又命書榻敎曰,時囚皆令今日捧供。仍命退,承史以次退出。
上在昌德宮。停常參·經筵。
大駕,詣景慕宮入齋室後,內閣·政院·玉堂·藥房口傳問安。答曰,知道。殿拜罷後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
李勉兢啓曰,掌令李益恢引避退待,已至多日,尙未處置,事甚未安。除在外親嫌外,憲府呈告人員,竝卽牌招,以爲處置之地,何如?傳曰,允。
李晉秀啓曰,禁衛營將官來言,今日本營軍兵日次,私習云矣,敢啓。傳曰,知道。
李晉秀啓曰,御營廳將官來言,今日本廳軍兵日次,私習云矣,敢啓。傳曰,知道。
李晉秀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐美修啓曰,漢城府老人追別單,纔已啓下矣。政官,卽爲牌招,開政下批,何如?傳曰,允。
備忘記,慶源府使金魯範下直,長弓一張,長箭一部,片箭一部,筒兒一箇,賜給。
李普天啓曰,藥房都提調洪樂性,提調徐有防,副提調蔡弘履,有稟達事,來詣請對矣。傳曰,何爲入來乎?卽爲退去。
蔡弘履啓曰,時原任大臣,有稟達事,來詣請對矣。傳曰,何爲入來乎?卽爲退去。
蔡弘履啓曰,時原任閣臣,有稟達事,來詣請對矣。傳曰,退去。
李普天啓曰,藥房都提調洪樂性,提調徐有防,副提調蔡弘履,雖伏承退去之敎,有不敢奉承者,更爲請對矣。無批答。
李普天啓曰,領府事蔡濟恭,判府事朴宗岳,左議政金履素,右議政金憙,雖伏承退去之敎,有不敢奉承者,更爲請對矣。無批答。
蔡弘履啓曰,時原任閣臣,雖伏承退去之命,下情轉益焦迫,更爲求對矣。無批答。
藥房都提調洪樂性,提調徐有防,副提調蔡弘履口傳啓曰,臣等於昨夕,伏聞有閟宮展拜之命,通宵憂慮,待曉趨詣,擬借方寸之地,仰冀亟寢之音,而屢次求對,未蒙召接,臣等聚首徊徨,尤不勝焦迫之至,是年是月是日,孺慕冞篤,情禮將伸,出天聖孝,孰不仰認,而第伏念向來宮裸,日前園享,左右驚遑煎灼,幸賴藥餌之小進,獲致玉候之向安,而至今追思,餘悸靡定,若於明日,以無窮之孝,値難抑之時,又有如宮裸園享時症候,則聖體之損節,尤當如何?每年是日之展拜也。仰瞻天顔悽愴,玉音掩抑者,十九年如一況在今年是日,而又況宮裸園享之後乎?推之已往,灼知其必有損節,而不能務積微誠,勸回宸心,則其可曰盡保護之職乎?聖人羹墻之慕,隨處着存,不係於展拜之行與不行,殿下今日之所當仰體者,顧不在於惟疾之憂乎?膈氣之如期上升,群情之如前罔措,殿下亦必明燭,而猶且行之,則臣等顧不足恤,其於貽憂我慈殿·慈宮,何又貽憂於我於昭陟降之靈,何哉?聖念及此,想不待臣等之畢說矣。臣等抑鬱之極,無以遲待批下,玆敢來詣閤外,相率齊籲。伏乞聖明,暫許召接,俾陳衷情,千萬至禱,惶恐,敢啓。答曰,知道。何如是乎?初欲經宿,而當日展拜之命,亦有商量而然,卽爲退去,若留在閤外,則此時予心之瀆擾,其可曰體予心乎?以卿耆耋之元輔,豈待予言之畢而體諒乎?
李普天啓曰,領府事蔡濟恭,判府事朴宗岳,左議政金履素,右議政金憙,臣等雖未承批,下情不勝焦迫,敢此詣閤求對矣。傳曰,退去。
李普天啓曰,時原任閣臣,再次請對,雖未承批,下情不勝焦迫,更爲詣閤求對矣。無批答。
領議政洪樂性,領中樞府事蔡濟恭,判中樞府事朴宗岳,左議政金履素,右議政金憙達曰,是年是日,聖慕冞新,有閟宮展拜之命,出天之孝,撫辰之感,躬行省謁,少伸情禮,爲今日群下者,孰不感動而體認哉?第群情有所萬萬焦迫者,冀寢成命,屢次求對,未蒙召接,控籲無因,轉益罔措,不避猥越,玆敢疾聲仰陳於慈覆之下,日前園所親祭時,驚遑煎迫之狀,以我聖上養志之孝思,恐或貽憂於慈心,必不令得徹於慈聽,惟我慈宮,何由以俯悉乎?請略言之,以陳明日展拜之,決不可不仰挽之由,出宮之日,徹夜動駕,皇皇如求,及抵園所而早膳不御,纔就版位而玉涕先逬,上香之時,俯伏摧咽,至於失聲抑塞,未暇成禮,大臣近臣,冒犯死罪,左扶右將,纔出寢門,仍詣園上,此時此境,卽有人心者,所不忍仰覩,而及其依近象設,聖懷益不自抑,玉體投地,淚徹穹壤,手撮莎土,至損爪甲,此時氣度精神之萬萬罔措,有未能盡言,而進湯劑者一,進薑便者再,茶飮之煎進,又不知其幾,而揮却不御,轉益煼灼,常禮未遑暇顧,大臣至於親負,或仰奉御手,或挾扶御衣,而群誠未格,聖心莫回,日勢已晩之後,諸臣以聖上此時之心,仰念慈宮此時之心,則決不可任情踰節,若是自輕之意,縷縷仰奏,冒罪扶腋,僅得奉還齋所,伊日之事,慈宮若親鑑,則慈懷之悶迫,豈群情之比乎?至今思惟,心肝俱墜,況於明日,展拜閟宮,則孝思之難抑,尤倍於前,又將有伊日罔措之擧,一番經歷,玉體之受損,已無可言,下情之驚遑,尙今未定如是者,又有一番,則其於宗廟何,社稷何,今日群下,非不知慈心卽聖心也,聖心卽慈心也。此時此言,豈忍仰徹,而深念宗國之重,克軫勉抑之方,慰譬聖心,惟在我慈宮挽回聖心,亦惟在我慈宮,伏願慈宮,善爲開導我聖上,期於亟寢展拜之命,千萬懇祝之至,惶恐敢達。答曰,今方自內仰勸矣。
領議政臣洪樂性,領中樞府事臣蔡濟恭,判中樞府事臣朴宗岳,左議政臣金履素,右議政臣金憙啓曰,臣等三次求對,微誠未格,不惟未承批旨,過中之敎荐下,臣等轉益焦迫,罔知攸措。到此地頭不遑他顧,玆敢冒萬死呼籲於慈宮之前,臣等僭猥之罪,萬殞猶輕矣。答曰,未及仰稟,已命駕矣。卿等何如是乎?
傳于蔡弘履曰,初欲依歲首例,經宿後展拜,而量力之意,只欲於當日行禮矣,按住果難,今日先詣齋殿,待曉行禮後,還宮,該房知悉。
傳于李晉秀曰,侍衛軍兵,毛具。
李普天啓曰,藥房都提調洪樂性,提調徐有防,副提調蔡弘履,轎前呼籲,誠未格天,隨詣齋殿之外,下情轉益焦灼,更爲冒萬死求對矣。傳曰,退去。
李羽晉啓曰,諸承旨,轎前齊籲,誠未孚格,衷情轉益焦迫,相率求對矣。傳曰,退去。
李羽晉啓曰,時原任閣臣,轎前呼籲,忱誠未格。陪詣齋殿之外,衷情轉益焦迫,冒萬死求對矣。傳曰,退去。
領議政洪樂性,領中樞府事蔡濟恭,判中樞府事朴宗岳,左議政金履素,右議政金憙等,率百官達曰,群淸焦遑,相率仰籲,伏蒙仰勸之批旨,顒俟聖心之勉回矣。鑾輿已詣齋室,仍有經宿行禮之命。第伏念雖於當日還宮之時,猶不勝萬萬悶迫,況今兩日齋殿,明發懷慕,孝思之益復罔涯,聖體之重以受損,尤當如何,群下雖甚愚迷,豈不仰認我慈宮我聖上,今日之心,轉益難抑,而當是月是日,寬譬我慈心,惟我聖上,寬譬我聖心,惟我慈宮,政宜朝夕侍側,左右慰勉,而此時移次,若至經宵,又將有日前罔措之擧,以我慈宮止慈之德,念到於此,必不待群下之言,而深軫保護之道,亟思勉回之方矣,煼灼抑塞,咸造大庭,疾聲聯籲於慈覆之下。伏願慈宮,開導聖心,期於卽日還宮,則宗社幸甚,臣民幸甚,惶恐敢達。答曰,在世予心,若念之,則似當還宮,以此意仰請,可也。
李普天啓曰,藥房提調徐有防,副提調蔡弘履,伏見慈宮庭請批旨,來詣求對矣。傳曰,退去。
李羽晉啓曰,諸承旨伏見慈宮庭請批旨,更詣齋殿之外,求對矣。傳曰,退去。
李羽晉啓曰,時原任閣臣,伏見慈宮下庭請批旨,更爲求對矣。傳曰,退去。
李普天啓曰,藥房都提調洪樂性,提調徐有防,副提調蔡弘履,持湯劑來待矣。傳曰,湯劑入之,卿等退去。
以承傳色口傳下敎曰,今聞政院所進之本,卿等之此時,如是瀆擾於慈宮,予心尤當,何如?卿等卽卽退去,則差待曉頭,卽當還宮,此是如是,瀆擾使予心益無以自定,如是之際,慈心又當如何?經宿之擧,亦由於卿等之挑予心,卿等若不退去,其可曰有道理乎?以此口傳下敎,卽令史官,往傳于在闕諸大臣。
庭請再達曰,伏以今日群下焦迫之情,俄已悉陳於慈覆之下,而伏承批旨,指導諄懇,庶有感回之望,故相率趨詣齋殿,乞借方寸之地,仰陳慈敎矣。忱誠淺薄,天聽愈邈,伏承口傳之敎,乃有待曉回鑾之命,徊徨憂煎,計無所出,不得不還伏大庭,荐犯瀆撓,益不勝惶悚之至。伏念我聖上無窮之孝,靡逮之痛,撫時增疚,觸處隨發,向日園寢展拜時事,至今追惟,神情震越,目今節宣之道,宜倍常日,仰想止慈之憂,不待諸臣之言,而伏況半日齋殿,膈氣隨升,至有醫官之入診,湯劑之煎進,群下之萬萬焦迫,已無可言,而此時慈宮惟憂之念,尤當如何?大小群情,靡所有極,惟我慈宮,是恃是望,伏惟我聖上養志之孝,以慈心爲心,倘承慈心之憂慮,寧不幡然感悟,勉回至情乎□□慈宮,更加反復開導,期於遄回鑾蹕,千萬顒祝,惶恐敢啓。答曰,以聖候膈氣,予心不能定矣。自內屢次强勸,則待膈氣之稍降,雖夜深,當還宮爲敎,卿等退去,以便予心。
徐美修啓曰,領議政洪樂性,領中樞府事蔡濟恭,判中樞府事朴宗岳,左議政金履素,右議政金憙,臣等下情,焦迫罔措,率百官仰籲慈宮,伏承批旨,辭意惻怛,不勝感泣,玆敢祗奉批旨,來詣請對矣。傳曰,豈敢不仰體此時之慈心,而目下膈氣,無以自力於收拾,數語批旨之過時不得呼寫,卽諸臣之所知,卿等卽卽退去,以今精神,至於事關體貌,豈可不言乎?庭請之擧,甚不稱當,此非固拒之言,卽爲止之。
蔡弘履啓曰,藥房都提調洪樂性,提調徐有防,副提調蔡弘履,持湯劑更爲來待矣。傳曰,湯劑入之,卿等退去。
庭請三達曰,再陳達辭,竊冀慈敎開導聖心感回矣。及伏奉批旨,以聖上膈氣稍降,雖深夜還宮爲敎,益不勝焦迫抑塞之至,凡我在廷之以還宮之一時遲滯,爲遑遑罔措者,誠以還宮之前,膈氣無稍降之理,蓋躬御齋殿,咫尺瞻依,若奉晨昏,聖慕冞深,湯劑至於再進,而症候有升而無減,孝思冞篤而難抑,若待膈氣之稍降,則今日回鑾,實無其望調將之節,還內爲急。伏乞慈宮,反復强勸,期於卽爲還宮,無至寒宵觸冒之慮,千萬血祝,惶恐敢達。答曰,此時以予心,何待卿等之言,而方待氣降而還宮,卿等之退去,於聖心,想亦爲便,以此意仰達,期於卽速還宮也。
有政。吏批,判書金思穆進,參判沈煥之牌不進,參議未差,右承旨徐美修進。以李錫夏爲東學敎授,朴崙壽爲南學敎授。
兵批,無政事。
李晉秀,以御營廳言啓曰,今正月二十日,景慕宮展拜時,依兵曹啓下節目,集春營入直軍五十名,新營入直千摠洪龍鎭,領赴于訓鍊都監都領陣,該營入直哨官楊泰陽,率該哨標下軍七名,仍直。東營入直軍三十名,除出,入直把摠崔命健,率領宮大門外把守,而竝待標信擧行,解嚴後,各還本處入直之意,敢啓。傳曰,知道。
李晉秀,以御營廳言啓曰,今此景慕宮經宿行禮時,依兵曹節目,集春營入直軍五十名,全數排立於本宮墻外,當夜宮墻外巡邏,無以分排矣。新營入直軍三十名,徐出,該營入直哨官警巡之意,敢啓。傳曰,知道。
徐美修,以禮曹言啓曰,永禧殿春奉審修改,酌獻禮當次之年,則酌獻禮前,奉審修改,已有前例矣。臣與戶曹判書臣沈頤之,今正月二十二日,同爲進去奉審後,稟處,何如?傳曰,允。
李勉兢,以義禁府言啓曰,時囚罪人尹範行,原情公事判付內,考律勘放後,草記,功議區別,減等事,命下矣。尹範行,傳旨內,雖以備堂之私書往復圖來,猶不敢□□無形,因傳敎行會,何等消詳,則觀此圖上之本,此果圖形乎?卽此一節,無嚴莫甚,令該府拿問處之,罪取考律文,則大明律制書有違條,有曰,凡奉制書,有所施行而違者,杖一百,大典通編推斷條,有曰,犯死罪杖一百決杖,告身盡行追奪,雜令條,有曰,王府決杖者,代以金贖矣。尹範行,杖一百收贖,告身盡行追奪,而其五代祖天賚,寧國功臣云。功減一等,杖九十收贖,奪告身四等,放送,何如?傳曰,允。
甲寅正月二十日午時,上詣景慕宮。展拜入侍時,行都承旨蔡弘履,左承旨李勉兢,右承旨徐美修,左副承旨李普天,右副承旨李晉秀,同副承旨李羽晉,記事官徐有聞,假注書李弘達,記注官金良倜·洪樂游,一提學鄭民始,檢校直提學徐有防·徐鼎修,原任直閣徐龍輔,檢校直閣鄭大容,原任直閣尹行任,檢校直閣徐榮輔·南公轍,以次隨駕。上以司謁,口傳下敎曰,今方出宮,嚴鼓節次置之,外辦卽爲入之。又下敎曰,俄者宣傳官處,自內直下標信,使之不爲祗受於兵曹·摠府,除出挾輦軍兵矣。果已除出耶?訓將,勢難及期入來,以家近之壯勇大將,使之都領,內門路,以永淸門爲之,侍衛斯連整齊,可也。又以司謁,口傳下敎曰,藥房都提調洪樂性勉副,少頃。又下敎曰,何時下敎,而外辦尙不入之,政院擧行,萬萬駭然,仍以翼善冠·衮龍袍,乘輿由交泰門,出永淸門。藥房提調徐有防,攀轎遮前,涕注陳達曰,殿下何不念及於慈宮惟疾之憂,乃有此動駕之擧乎?以聖孝之無窮,今番若又如向來宮裸園享之時,致有膈氣之添加,則於昭陟降之靈,必不悅豫矣。我慈宮止慈之念,亦必過加憂慮,殿下,何忍爲此乎?臣等冒死罪攀輿齊籲。伏乞殿下,上念宗社之重,俯循群下之請焉。鼎修曰,殿下以慈心爲心,則何可如是乎?弘履·勉兢·美修·普天·晉秀·羽晉等及龍輔·大容等諸閣臣·承史,一齊攀輿,涕泣呼籲。上曰,此何貌樣,慈宮惟憂之心,予豈不敢仰體,而予懷無以按住,有此命駕,則諸臣何敢如是瀆擾乎?仍命扶出諸臣,催促進發,大容·榮輔·勉兢,俱伏轎底泣達曰,臣等犯死罪矣。雖死不敢退。伏乞聖明,卽爲還內,以慰慈心,以符群情焉。上曰,予懷難定,膈氣充亘,諸臣之如是煩聒,徒添膈氣,徒增酬應,無復如是,可也。仍命司謁·別監輩,一一扶出,諸臣,盡力攀轎,莫可扶出,迭進齊聲,連爲呼籲。上曰,侍衛亦敢攀轎耶?扶出有命,不卽擧行,萬萬駭然,連下促敎。有防曰,臣敢效古人斷鞅之義,冒死更達矣。上命卽爲扶出,別監輩,盡力扶出,駕出明政門·弘化門,由逌瞻門詣齋殿,仍卽詣版位,行再拜禮,還御齋殿。以司謁,口傳下敎曰,大臣入達辭於慈宮云。而承旨不爲前期入稟,是豈成說,果已承批乎?弘履曰,俄已承批,而今方謄書捧入矣。藥房都提調洪樂性,提調徐有防,副提調蔡弘履及閣臣·承史諸臣,爲承候,兼爲仰請還宮,隨入齋殿,未及陞殿。上曰,膈氣方升,今欲少爲鎭定,卿等勿爲煩聒,卽爲退去,可也。樂性等,不敢更請,俱爲退出閤外,連入請對啓辭。上以司謁,口傳下敎曰,膈氣無以自定,醫官周命新待令藥房三提調,率周命新,直入閤門。上曰,入侍命下之前,雖大臣,豈可排闥直入乎?無以酬應,只令醫官入診,退定當劑,可也。諸臣不敢入,只令周命新入診,少頃,周命新出來,議定加味降氣湯,監煎後,藥房三提調,持湯齊求對,上命入湯劑,勿爲入侍,樂性等,使首醫金孝儉,奉入湯劑。上又以司謁口傳下敎曰,少頃,降氣湯一貼,更爲煎入,樂性等,更煎湯劑,又爲求對。上曰,酬應爲難,湯劑入之,卿等退去。樂性等,又使孝儉,奉入湯劑,是時,時原任大臣,率百官庭請,入達辭於慈宮後,奉批旨,來詣請對。上以司謁口傳下敎曰,卿等何可輕先入達辭於慈宮,此時如是瀆擾乎?慈敎雖如此,予之膈氣與精神,無以收拾,姑俟氣降,當賜批矣。久無發落,時原任大臣,焦遑罔措,不能久待。又率百官,詣明政殿殿庭,入再次達辭於慈宮,承批後,又爲三次達辭於慈宮,奉慈宮批旨,往詣齋殿門外,如前請對,此時更鼓已下,夜色將闌,慈宮承言色,連續往來於齋殿。上以司謁,口傳下敎曰,今方還宮,侍衛雖未整齊,外辦斯速入之。上乘輿,時原任大臣,進前問候,上掩抑不能下答,諸臣莫敢煩達,上由逌瞻門,入弘化門·明政門·永淸門·交泰門還內。諸臣問安訖,以次退出。
上在昌德宮。停常參·經筵。
李勉兢啓曰,大司憲林蓍喆,持平朴崙壽牌招啓辭未下,執義崔重圭呈辭,掌令李日運,持平李羲甲在外,掌令李益恢引避退待,監察茶時之意,敢啓。傳曰,知道。
蔡弘履啓曰,藥房提調徐有防,副提調蔡弘履,爲承候來待矣。傳曰,酬應難矣。昨有兼帶內局勉副之敎,而以入來爲念,姑不收還,朝聞領相入闕云,內局勉副,置之。
李晉秀,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,後日次爲之。
上在昌德宮。停常參·經筵。
藥房都提調洪樂性,提調徐有防,副提調蔡弘履啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。膈氣猶未夬降,酬應甚爲難强,而如今日風雪,領相入來云,當引見矣。
李晉秀啓曰,來二十五日,朝參日次矣,敢稟。傳曰,停。
備忘記,南兵使李格下直,長弓一張,長箭一部,片箭一部,筒兒一箇,賜給。
蔡弘履啓曰,前假注書鄭文始,仍察廳任,何如?傳曰,允。
假注書李弘達,先汰後拿,代以洪宅柱爲假注書。
李勉兢啓曰,掌令李益恢,引避退待,已至多日,尙未處置,事甚未安。除在外·親嫌外,憲府呈告人員,竝卽牌招,以爲處置之地,何如?傳曰,允。
以持平朴崙壽牌不進罷職傳旨,傳于李勉兢曰,只推。
李勉兢啓曰,大司憲林蓍喆,持平朴崙壽牌不進,執義崔重圭呈辭,掌令李日運,持平李羲甲在外,掌令李益恢引避退待,監察茶時之意,敢啓。傳曰,知道。
傳于李勉兢曰,左承旨入侍。
李羽晉啓曰,判府事金鍾秀,爲承候來待矣。傳曰,入侍。
傳于李晉秀曰,軍士房承旨入侍。
李勉兢啓曰,卽見義禁府草記,則茂長縣定配罪人申禹相,以承傳未下,不得擧行爲辭,而原傳旨,則去十二月二十五日,啓下該府,卽爲承受,則謂以傳旨未下,尙不擧行,事未前有,萬萬驚駭。原草記,纔已還給矣。當該郞廳所當重勘,而本院請推之外,無他可施之罰,何以爲之?而當該堂上從重推考,何如?傳曰,允。郞廳拿處,申禹相,係是宥旨前事,放送,可也。
以判府事金鍾秀箚子,傳于李羽晉曰,筵席有下敎,箚則封還事,遣史官傳諭。
以京畿監司徐龍輔狀啓,今番行幸時,各差備擧行本營校卒等,試射放後,二中以上,開錄事,傳于李晉秀曰,近年以來,視畿輔如視輦轂,反有加焉者,爲所重於先寢也。爲咽喉內外營也。名雖衛外,看作衛內,帳殿試射,皆論一中以上,此訓禁諸營之所未有者,則今於榜目後錄,只論二中,道伯,豈敢闊狹乎?卿則從重推考,貫邊一名,直赴會試,如不願,木二疋,邊二中六名,各木一疋施賞,未修啓之貫一中幾名,邊一中幾名,各米三斗分給,水原校吏皆施賞,此後園幸還宮後,壯營句管校吏,各木一疋施賞,一體會減,作爲定式事,回諭。
李勉兢,以兵曹言啓曰,同知中樞府事金履復·金恒柱·姜必岳·李宜馨·吳載衡,僉知中樞府事金商協·閔垠·朴宗珪·鄭持淳·梁周翊,俱以老病,勢難供職,西樞雖是閑局,不可一向虛帶,竝改差,何如?傳曰,允。
以全羅監司李書九啓本,中官徐完世及干喉人等所招,嚴囚事,判付內,啓下刑曹爲旀,係是宥旨前事,而其在嚴內外之義,不可歸之於未決正咸宥之科,徐完世,邊遠定配,干喉各人,令道伯分等嚴治事,分付爲良如敎。
義禁府啓曰,高敞縣監朴行胤原情云云。傳旨內辭緣,泛稱遲晩,刑推得情,何如?判付啓,土稅收捧,自有司差與導掌,則中官時或下來替捧云者,極爲可惑,此一款,査問內需司爲旀,假稱捧稅,設有謬例,路文外迃路遍行,而不能禁戢,其罪自如,除刑推議處爲良如敎。
義禁府啓目,前假注書李弘達原情云云。傳旨內辭緣,泛稱遲晩,刑推得情,何如?判付啓,付過放送爲良如敎。又啓目,全州前判官李東野,原情云云。問目內辭緣,泛稱遲晩,刑推得情,何如?判付啓,不治而曰治,殊欠以實之義,況待上官之道乎?除刑推,以草記照律勘放,如有功議,區別減等爲良如敎。
甲寅正月二十二日卯時,上御誠正閣。左承旨入侍時,左承旨李勉兢,假注書李弘達,記往官承膺祚·洪樂游,以次進伏訖。上曰,藥房入侍。賤臣承命出傳,與藥房都提調洪樂性,提調徐有防,副提調蔡弘履,醫官金孝儉·金光國·李敬培·李周憲·張宅祚·吳仁豐·卞,偕入進伏。樂性等曰,夜來風雪,近所罕有,今猶不止,俄者啓辭,雖已承批,今又敢此問安矣。聖體,若何?上曰,一樣矣。樂性等曰,十三字缺王大妃殿氣候,何如?上曰,一樣矣。樂性等曰,十字缺惠慶宮氣候,何如?上曰,一樣矣。樂性等曰,元子宮尺衣漸長,近日氣候,何如?上曰,好過矣。樂性等曰,醫官待令,使之入診,詳察聖候,恐好矣。上曰,置之。只使議定所進湯劑,而降氣湯,不爲合當矣。旣異於食滯,而只是膈氣,則檳榔·藿香等劑,是豈襯着乎?交感茶,限三貼煎入,可也。孝險,進前奏交感茶藥名。上曰,金判府下去乎?民始曰,昨日聞之,則姑留城內云,而今未聞下去之報矣。上曰,他承旨,與南兵使入侍。賤臣承命出傳,與左副承旨李普天,南兵使李格,偕入進伏。上曰,南兵使進前,格進奏職姓名。上曰,下去善爲之。樂性曰,今番偕老人抄啓加資,仍付實職之擧,蓋出於優老之典,竝及婦女之德意也。聞京兆抄啓時,誤認傳敎辭意,只抄未滿八十偕老人啓下,至蒙實職及夫人帖之頒給,而八十以上偕老人,則初不入於抄啓中,歲初雖已加資,以其未經實職,夫人帖不得成出云。非但事面之斑駁,甚非朝家廣慶之本意,該堂擧行,極爲疎忽,推考警責,八十以上偕老人,更爲抄啓,仍令銓曹,卽爲依例擧行,至於朝官年七十推恩人中,偕老者,亦多有未付實職者云。此亦一體擧行之意,分付,何如?上曰,依爲之。出擧條樂性曰,奏御文字,何等嚴重,而前後做錯,非止一再,其在懲後之道,不可以生疎,有所容恕,當該注書,拿問處之,何如?上曰,先汰後拿,可也。出擧條仍命書榻敎曰,當該注書,先汰後拿。又命書榻敎曰,當該承旨遞差。民始曰,湖南常賑米不足,而有均賑耗米,當爲作錢者,嶺南常賑各穀則頗有裕,以湖南所在均賑耗米二千五百石,仍作常賑穀,以嶺南常賑太五千石,相換取用,何如?上曰依爲之。出擧條命書榻敎曰,進御降氣湯停止,交感茶三貼製入。命退,諸臣以次退出。
甲寅正目二十二日巳時,上御誠正閣。金判府事承候入侍時,同副承旨李羽晉,假注書鄭文始,記注官承膺祚·洪樂游,行判中樞府事金鍾秀,以次進伏訖。鍾秀曰,近見藥房批答,下情不勝憂慮矣。調攝中,聖體,若何?上曰,膈氣,尙未快差矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。鍾秀曰,伏聞園享時,群下焦迫罔措之狀,下情不勝萬萬驚慮矣。江頭祗送時,非不知承候於轎前,而歲前縣道疏,歲初臨發箚,俱未承批,故惶悚不敢矣。上曰,以予心逢此歲,不能自抑,自除夕日,當食而不能食,當寢而不能寢,尙今明發,今又膈氣未降,實難酬應,而聞卿承候,故不得已召接,無以長語,徐待春和日暖,更當從容召接矣。至於歲前疏,已使筵臣,有所往復,而歲初箚雖未記其箚語,而予豈無商量乎?勿論如此如彼,予心,卿可諒之,卿心,予亦知之,卿何多言。鍾秀曰,臣亦仰揣聖意,初欲不爲,末乃咨且而爲之,到今賜批,臣不敢仰請,而宜有區處之道矣。上曰,然則當遣史官封□矣。鍾秀曰,臣方束裝還鄕之際,伏聞藥院入診,爲承候入來,而當此靜攝之中,豈敢拖長說話,仰貽酬應。而第臣有一言可達者,昨夏事,差毫謬千等聖敎,臣今始覺悟,聖孝之卓越,聖學之高明,莫非仁精義熟處,臣尤不勝萬萬欽仰,到今思之,卽臣執拗之致,不覺自歸於攻斥義理之科,從玆以往,不敢更提此事,而臣若固守愚見,則非但臣身之狼狽,轉相詿誤,必多有緣臣而狼狽者,苟非有隅之事,更不敢開口,而如或更提此事,則臣當作何如人也。上曰,以卿達見,今始覺得,亦云晩矣。然則卿必備一文字,以作巾衍之莊好矣。鍾秀曰,自今以往,玆事更不欲煩諸文字矣。至於文衡之在家薦剡,罕有之例,故初果咨且而旋因政院援例之啓,卽爲呼薦矣。臣與故相李性源,被薦於李徽之·黃景源·徐命膺,被薦於陽澤,似是在家薦剡,而資級又適循次,然而文柄旣重,則都堂之換單易次,恐非重薦之意,故臣之陳疏者,此也。上曰,然則何不單薦乎?鍾秀曰,沈煥之素知其病文,又無應猝副急之才,第其懲討一事,爲其樹立,故果爲首薦,而至於洪良浩之文學,卽朝紳中第一,故臣之竝擧,出於惜人才之公心,而此外亦有應猝副急之才,而以其在外,有難及時,故不得擧論矣。上曰,文衡不但取其文才,進退多士,朝家之得人,專係於文衡,見今廷臣中,多讀古人書者,無出此右矣。鍾秀曰,聖敎誠然矣。鍾秀曰,歲末臣之縣道疏,文衡圈單事,因承宣伏聞有待登筵下敎之敎矣。文苑故事,同點則循資之說,文衡亦已自知其無的據云。大抵前文衡之只薦人不參圈,乃是從前絶罕之例也。今若於前文衡,薦而不圈之時,創開換易薦次之規,則是文柄,不在於薦而在於圈也,文苑格法最嚴,臣所持難者此也。更加三思,是臣區區之望也。上曰,其在重文柄之義,卿言亦有所據,此權卿當主之,倒薦雖無例,換次亦無例,今番勿用換單,此後亦勿倒薦事,載之故事,可也。出擧條仍命退,諸臣以次退出。
甲寅正月二十二日未時,上御重熙堂。監董堂上入侍時,右副承旨李晉秀,假注書鄭文始,記注官承膺祚·洪樂游,監董堂上趙心泰,以次進伏訖。上曰,卿再明當下去行祭乎?心泰曰,然矣。上曰,始役將於何時?心泰曰,待解凍始役矣。上曰,城制,何以則爲好耶?以我國城制言之,咸興·晉州等,城制甚好,而盡委於卿,必善爲之。心泰曰,今番下去,當先定基址,圖形以來,以爲睿覽之地矣。上曰,前面山勢,似勝於八達山矣。心泰曰,然矣。上曰,將自何處先始乎?心泰曰,姑未定之矣。上曰,外城何以爲定耶?心泰曰,外城則以土城爲之計矣。心泰曰,華城城址,今番始役後,都廳當仍留役所,而文牒去來之際,不可無憑信之跡,禮曹印信一顆,受去,何如?上曰,依爲之。心泰曰,都廳以下,別監董及牌將員役等糧米,非但自役所,措備供億之爲難,其在尊事面之道,以公穀會減上下,亶合體段,故敢此仰達矣。上曰,依爲之。心泰曰,今此城役,旣在本府,則本府官員,宜有主張之人,判官金魯成,策應都廳差下,使之眼同擧行,何如?上曰,依爲之。出擧條命退,諸臣以次退出。
上在昌德宮。停常參·經筵。
李晉秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,掌令李益恢引避退待,已至多日,尙未處置,事甚未安。除在外親嫌外,憲府呈告人員,竝卽牌招,以爲處置之地,何如?傳曰,允。
李晉秀啓曰,事變假注書金良,身病猝重,勢難察任,今姑改差,何如?傳曰,允。
金良改差,代以鄭馦爲事變假注書。
李勉兢啓曰,大司憲林蓍喆,持平朴崙壽牌不進,執義崔重圭呈辭,掌令李日運,持平李羲甲在外,掌令李益恢,引避退待,監察茶時之意,敢啓。傳曰,知道。
傳于蔡弘履曰,左承旨·右承旨入侍。
李晉秀啓曰,吏曹郞廳來言,承旨有闕,政事,取稟。傳曰,當日爲之,參判聞有實故,許遞,前望單子入之。
吏曹參判前望單子入之,丁範祖落點。
李晉秀啓曰,新除授吏曹參判丁範祖,方在罷散中,何以爲之?敢稟。傳曰,敍用。
傳于李勉兢曰,軍士房承旨入侍。
有政。吏曹,判書金思穆進,參判丁範祖未肅拜,參議未差,同副承旨李羽晉進。以兪漢寧爲承旨,魚錫齡爲掌樂正,徐有沂爲軍資正,李命暹爲永陵令,朴興緖爲宣陵直長,李啓遠爲惠陵參奉,李瑞朝爲監察,承文博士單韓錫仁。
兵批,判書徐有防進,參判林濟遠入直進,參議宋銓病,參知尹致性病,右副承旨李晉秀進。以金基正·具世元·金鼎鎭·金克行·任爲同知,尹昹·李彦光·崔弘毅·沈鏶·曺允先爲僉知,尹弘心爲武兼,沈鐮爲部將,李觀成爲江原中軍,護軍金履復·李宜馨·金恒柱·姜必岳·吳載衡·金商協·閔垠·朴宗珪·鄭持淳·梁周翊,同知金漢升·權楗·崔昌國,僉知朴龍大,副司直沈煥之·李普天,以上竝單付,李燁·李顯福·金命赫·李鐵璧·金得衍·鄭宇璧·黃策·李廷老·趙慶進·禹弼昌·尹光億·李楊漢·申緯·白思夏·李萬庥·韓世垕·李膺擧·趙泰喆·高益擎·崔夢嵒·愼基慶·權之彦·崔·黃㮋·吳命久·李尙琦·宋楷·姜世弼·李泰漢·金鼎濟爲同知,曺命業·金鼎國·柳星鎭·李之英·任希遠·金寅燮·李萬運·林元浩·鄭厚東·車行祥·趙來鎭·韓光傳·尹博基·李元培·金重行·洪成浩·李宅源·閔垠·申宅權·李曾祜·洪復浩·韓光緯·洪進泳·宋翊運·徐衍修·洪大猷·鄭東獻·閔有洙·洪繼哲·李文顯爲僉知,同知許·李晟·申光柱·姜世東·金顯和·朴恒源·李守芳,僉知崔昌國·韓宗纘·李宰五,以上減下事,承傳。
徐美修啓曰,新除授左副承旨兪漢寧,卽爲牌招,何如?傳曰,允。
傳于李晉秀曰,再明日次對,進定於明日。
李晉秀啓曰,明日次對,兩司當爲進參,除在外,引避退待外,未肅拜·呈告人員,竝待開門牌招,何如?傳曰,允。
李晉秀啓曰,卽見北兵使崔景岳,北評事嚴耆開市狀啓,則油痕狼藉,原狀啓雖不得不捧入,而莫重狀本,有此欠精,揆以事體,誠甚未安,竝推考,何如?傳曰,允。
蔡弘履,以吏曹言啓曰,贈諡靖惠公密山君澯,延諡,以今月二十九日改卜日,定行於忠淸監營云矣,敢啓。傳曰,知道。
李羽晉,以漢城府言啓曰,因領議政洪樂性所啓,八十以上偕老人,更爲抄啓,朝官年七十偕老者,一體擧行事,允下矣。知委各部,更加搜訪,報來後,別單書入之意,敢啓。傳曰,知道。
李羽晉,以漢城府言啓曰,朝官年七十以上,士庶年八十以上,及年七十以上夫妻偕老人,前報中見漏者,各部,更爲搜訪報來,故別單書入之意,敢啓。傳曰,知道。
李羽晉,以漢城府言啓曰,今年歲首,歲饌老人抄啓,已爲擧行,而故領議政李宗城妻貞敬夫人沈氏,自該部,不爲報來,見漏於歲饌別單中,大臣夫人事體,與他自別,而該部之疎忽,誠極駭然。當該部官,令該府,拿問處之,歲饌,令該曹,依例題給,何如?傳曰,允。
李羽晉,以御營廳言啓曰,本廳諸將官,今年射講居首人,別單書入之意,敢啓。傳曰,知道。
李勉兢,以義禁府言啓曰,時囚罪人李東野,原情公事判付內,不治而曰治,殊欠以實之義,況待上官之道乎?除刑推以草記,照律勘放,如有功議,區別減等事,命下矣。李東野,全羅監司李書九狀啓內,道內錢穀,四季朔磨勘於都會全州府,而去年秋等會計時,本府該吏金哲欽,羅州常賑租一千二百石,成出兩件回草,符同該邑倉色,欲爲作錢偸食,回草及付囑私書,現捉於該牧,上送臣營,故金哲欽,卽爲捉入嚴刑發關本府,作奸情節,使之加刑究覈,而一次訊推,終不輸情,故又令連爲加刑,栲限已過多日,而更不施刑,直以擧行樣報來。當該刑吏,推治懲勵,則該判官,忽爲移住私次,曠廢公務,連呈辭狀,而京司粘移,依例成送營門兩報,使吏替行,當初兩回草之成出,莫能摘發,已涉不察,而因營關推覈之時,又不嚴訊,無端瞞報,則推治刑吏,可謂薄警,而因此引義,多日廢衙,至於時急文牒,違越常規。在京司則自處以察任,在臣營則獨不欲相關,只以幺麽下吏之文狀,欲爲憑據轉報者,大關體統,誠極駭然。其罪狀,令攸司稟處,罪取考律文,則大明律公式條有曰,其所屬官將,可行事件,不行區處者,杖八十,大典通編推斷條有曰,犯私罪,杖八十奪告身三等,犯枉法受贓外,笞杖竝收贖矣。李東野,杖八十收贖,奪告身三等□其五代祖敏厚,寧國原從功臣云,功減一等,杖七十收贖,奪告身二等,放送,何如?傳曰,允。
禁府啓目,前義禁府都事李元臣,原情云云。傳旨內辭緣,泛稱遲晩,刑推得情,何如?判付啓,係是宥旨前事,附過放送爲良如敎。
甲寅正月二十三日辰時,上御重熙堂。軍士房承旨·稟事閣臣,同爲入侍時,右副承旨李晉秀,假注書鄭文始,記注官金良倜·洪樂游,檢校直提學徐有防,以次進伏訖。上命晉秀,書公事判付。敎有防曰,有何稟達之事乎?有防曰,今番推恩老人中,文蔭武朝官前銜及有地處士人,加資者,竝當同僉樞,備三望受點,而原窠甚窄,無以趁卽輪差,事甚苟簡,故敢此仰達矣。上曰,同僉樞,各限十窠加設,輪廻差除,可也。出擧條仍命退,諸臣以次退出。
上在昌德宮。停常參·經筵。
兪漢寧,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李晉秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,大司憲林蓍喆,執義崔重圭牌不進,掌令李日運,持平李羲甲在外,掌令李益恢引避退待,持平朴崙壽傳旨未下,監察茶時之意,敢啓。傳曰,知道。
李晉秀啓曰,訓鍊大將趙心泰,以監董堂上今日受香,水原府出去矣。兼察訓鍊大將金持默,權察右邊捕盜大將李漢豐,竝卽牌招,聽傳敎,何如?傳曰,允。
傳于李晉秀曰,大臣·備局堂上引見。
傳于李晉秀曰,未肅拜摠管許遞,前望單子入之,待下批牌招察任。
摠管前望單子入之,安鼎大·申匡堯·趙武範落點。
傳于李晉秀曰,都摠管邊得讓·鄭昌順·李源許遞,令該曹,口傳以老人中應爲而未經者,擬入,知敦寧許遞,亦令以口傳差出。
吏曹口傳政事,以申思運爲知敦寧。
兵曹口傳政事,以吳著·徐命瑞·洪絲浩·申師顯·洪應辰·李穦·宋濟魯·申㬚·趙雲慶·李杞齡爲知事,以洪應辰·徐命瑞·愼基慶·安鼎大·申光堯爲都摠管,以申匡堯·趙武範·尹在明·宋準明·蔡百休·柳鼎周·林仁浩·金道淳·尹休文·洪絲浩·朴師說·金箕衡·安宗裕·鄭赫臣·李馥遠·姜翰·金晉鐸·李昌燮·鄭宅臣·李煒·金明著·李彦藎·兪漢章·李熻·李熙輔·金熙·李壽萬·羅潤祿·元樶·金宗泂·金宗煜·李長春·安復和·洪允健·林慶春·姜得瑜爲同知,李趾漢·韓德樹·申晛·朴師俊·李攀忱·韓佐圭·具壽民·閔愿·申·李世聞·金宗德·柳宗春·吳廷佐·申斗七·金元基·金命行·洪仁基·李燁·李斌·南慶龍·尹德兩·金致說·朴來祖·李衡源爲僉知,盧允中·孟儒龍·邊得龍·孫鍚模·黃獜采·鄭兼濟·金學洙·金澤珉·鄭瑋·洪命馥·車大修·車鳳轍·金仁壽·康宙·姜胤祚·李國恒·姜載遇·朴泰鳳·丘泰垕·金珩·田景祥·李鎭邦·李英榦·慶來運·金震起·李得春爲同知,以白仁煥·金德元·金漢宗·鄭衡臣·朴東煥·馬之徽·白尙絢·金光鉉·石宗克·洪允五·李勉·金尙勵·韓奎爀·崔必濟·韓光湜·韓宗鎬·李攀龍·韓芷·崔宅華·朴義器·朴聖基·鄭德華·玄啓文·金在潤·鄭鉉·鄭濂·尹光重·丁彙泰·李春慶·吳泰奎·朴守澤·李再邦·盧重彬爲僉知。知事作闕單,李寬·尹坊·趙煥·趙圭鎭·李敏輔·柳戇。
李晉秀啓曰,卽見平安兵使柳孝源,江界境邊將治蹟考察啓本,則啓本非別單,大違格例,事甚未安。原啓本雖不得不捧入,該帥臣,不可無警,從重推考,何如?傳曰,允。
以平安監司李秉模,平安兵使柳孝源狀啓,江界十鎭邊將治蹟,因都政日下敎,更加考察,別單開錄,傳于李晉秀曰,見此道帥臣狀啓及別單,飭敎之下,皆能修擧而修擧者,皆是有地處武弁,極爲可嘉,其中高山里前僉使李秉道,皆稱罕有之鎭蹟,尤爲可尙。此等人,拔例收用,可勸來後,本道四品守令,待窠直擬,其次楸坡前萬戶李毅和,守令亦令待窠直擬。不治中具命德之耽於酒色云云,萬萬可駭夞怪,殘鎭所爲若此,況不知面飭之嚴畏,則他尙何論?所當嚴治,而纔過赦令,姑且參酌,李海範之不知國恩,惟事見侮,亦甚可駭,令道臣拿致嚴棍,其餘邊將中,可以處置者,令兵曹回啓事,分付,以此傳敎,回諭于道帥臣。
以執義崔重圭,司諫柳雲羽,獻納洪秀晩,正言尹悌東·洪受浩,牌不進罷職傳旨,傳于李勉兢曰,只推。
以持平朴崙壽牌不進罷職傳旨,傳于李勉兢曰,只推。
以金履恭囚單子,傳于李勉兢曰,付過放送。
傳于李勉兢曰,刑曹放未放中,穩城申龜顯,一體放送。
蔡弘履,以承文院都提調意啓曰,本院寫字官永付司果洪聖恩,今方有頉,此是賞典差下之窠,自當減省,而旣係四十元額之內,減此一窠,則未滿元額,其子洪慶運之永付祿,亦爲賞典之窠,待三年後,還付間,竝何以爲之?敢啓。傳曰,知道。洪聖恩之代,藝與勞李命藝爲最,命藝,付永付,洪慶運,亦爲還付永付,可也。
李羽晉,以賑恤廳言啓曰,南部善山契任掌李昌根,今月二十三日,本洞路傍,得一歲遺棄女兒,同里居良女朴召史,欲爲收養,貧不自食,願爲受料,告于本部,自該部,同日牒呈,故依節目,給料,使之乳養之意,敢啓。傳曰,知道。
李晉秀,以兵曹言啓曰,今番慶科及謁聖武科初試,同日設場時,相妨與否,依筵敎,更爲相議於諸武將,草記稟處事,命下矣。臣以此,更爲面商於壯勇大將金持默,禁衛大將李漢豐,仍又往復於御營大將李敬懋,則諸將臣,皆以爲武科初試,畢試遲速,惟在科規中各技多少,而今此初會試之間,日字促迫,似難周旋之中,兩科初試,同時竝設,擧子輩,呼不紛沓之弊,勢所必至。庭試初試,依前定日設行,謁聖初試,差退二三日開場,則彼此往來先後應試,似無呼不之弊,而謁聖科規,如無講書騎芻等技,則庶可出榜於會試之前矣。大體分四所竝試之際,特軫擧子輩奔走掣礙之端,捧單之初,預先榜諭後,庭試初試中,合取庭謁聖額數,則擧子輩,亦似無落莫之歎云矣。臣亦別無他見,何以爲之乎?敢稟。傳曰,式年則規矩□□無慶科初試,難以合取,雖有分四所之例,而謁聖與慶科初試,例多合設,雖以近例而所覩記者言之,先朝丁亥謁聖時,慶科初試,亦爲令設矣。今番依此例爲之,若此,則不可不加數,謁聖初試,以二百人爲之,五百初試之分屬兩日殿試一款,取考丁亥近例,草記,可也。
李晉秀,以兵曹言啓曰,同知中樞府事金基正·具世元·黃策·鄭宇璧·李顯福·趙慶進·李栭漢·白師夏·金命赫·禹弼昌·韓世垕·任璛·崔·趙泰喆·李萬庥·李膺擧·黃㮋·宋楷·李泰漢,僉知中樞府事金寅燮·柳星鎭·閔有洙·尹博基·李行祥·徐衍修·李文顯·李萬運·洪大猷·韓光瑋·李宅源·韓光傳·金商協,五衛將權楗,忠壯衛將金瑞豐,忠翊衛將崔昌國,俱以老人或在外,或已經肅謝,竝今姑減下,內禁衛將李仁秀,身病猝重,勢難供職,呈狀乞遞。領軍之將,不可久曠,改差,何如?傳曰,允。
刑曹啓目,粘連咸鏡道放未放修啓冊子中,本曹所管定配罪人放秩未放秩乙良,竝依啓聞施行爲乎矣,稟秩中,安邊徐希輔,洪原李光澤,高原李原玉,永興朴昌穆,文川吳德亨,明川李敬純,俱係科場用情,竝爲仍配爲白乎旀,洪原朴宗臣,安邊吳龍祥等,或罪不深重,或同罪已放,竝放送爲白乎旀,未放秩中,洪原鄭八龍,德源李奎普,高原李厚玄·李儒烈,利城申漢基,富寧李再玉,文川曺有宗,洪原安瑢,北靑尹宅履,文川廉恥行,北靑申京魯,德源金百礪,利城安義宅,文川朴泰俠,端川丁起敦,洪原丁大振,德原金廷弼,利城周宗云,端川高廷太,高原方鳳來,洪原鄭致命,利城金時鳴,安邊朴尙信·全龜奉,明川羅廷佑等段,所坐雖係不輕,似此罪犯,他道已皆蒙宥,則恐不可異同,竝卽放送之意,分付道臣,何如?判付啓,竝只依回啓施行爲旀,北靑金昌信,明川林福才,吉州徐敬一,洪原金泰禧·鄭潝,端川李弘根,明川車大興,慶興金啓煥,北靑金泰漢·僧呂珍,永興吳守大,會寧後種,三水朴順大,穩城申俊萬,竝放送爲旀,三水千道文,明川李得春,初欲仍置,更思値今大霈,與同罪李貴仲放送,而嚴飭捕將,更不知戢,卽爲草記,加倍處置事,分付爲旀,慶興朴宗英段,律名殊常,無以決處,前此以似此䵝昧罪目,俾勿輕書配案,有所飭敎是隱,則所犯,何如,如是爲目乎?詳考文案,如果䵝昧,放送後,草記爲良如敎。
李勉兢,以刑曹言啓曰,因咸鏡道放未放回啓判下,慶興朴宗英段,律名殊常,無以決處,前此以似此䵝昧罪目,俾勿輕書配案,有所飭敎是隱,則所犯,何如,如是爲目乎?詳考文案,如果䵝昧,放送後,草記事,命下矣。取考臣曹文案,則渠以京兆退吏,冒稱潘南朴哥,披髪奔哭於故判書朴祐源之家,謂其所生,狂叫作亂者,事關倫常罪,昨年十一月定配,而今此宗英罪犯,若是明的,有難循例放送,姑爲仍置,何如?傳曰,允。
李勉兢,以刑曹言啓曰,因咸鏡道放未放回啓判付,蒙放罪人北靑南泰復,富寧盧熙謙,端川金寅采,高原張聖祿,永興朴胤錫,端川丁千石,永興卞翼魯,定平趙馬音金,洪原朴宗臣,安邊吳龍祥,洪原鄭八龍,德源李圭普,高原李原玄·李儒烈,利城申漢基,富寧李再玉,文川曺有宗,洪原安瑢,北靑尹宅履,文川廉恥行,北靑申京魯,德源金百礪,利城安義宅,文川朴泰俠,端川丁起敦,洪原丁大振,德源金廷弼,利城周宗玄,端川高廷太,高原方鳳來,洪原鄭致命,利城金時鳴,安邊朴尙信·全龜奉,明川羅廷佑,北靑金昌信,明川林福才,吉州徐敬一,洪原全泰禧·鄭潝,端川李弘根,明川車大興,慶興金啓煥,北靑金東漢·僧呂珍,永興吳守大,會寧後種,三水朴順大,穩城申俊萬,三水千道文,明川李得春等,竝卽放送,千道文等,同罪平安道朔州定配罪人李貴仲,依判付,亦爲放送事,發關分付于各該道道臣之意,敢啓。傳曰,知道。
義禁府啓目,粘連,咸鏡道放未放回啓云云。本府所管罪人放秩與未放秩,竝只依啓聞施行,他餘罪人等,令刑曹稟處,何如?判付啓,依允爲旀,慶源李基慶放送,德源兪漢紀,減等爲良如敎。
李勉兢,以義禁府言啓曰,咸鏡道放未放回啓判付內,慶源李基慶放送,德源兪漢紀,減等事,命下矣。李基慶分付配所官,卽爲放送,兪漢紀減等,以徒三年改錄於徒流案事,分付該道道臣之意,敢啓。傳曰,知道。
李勉兢,以義禁府言啓曰,時囚罪人朴行胤原情公事判付內,土稅收捧,自有司差與導掌,則中官時或下來替捧云者,極爲可惑,此一款,査問內需司事,命下矣。依判付關問,則回牒內,以爲內侍金性彦,已□□□以其奴名,買得高敞導掌於申光協處,己酉·庚戌,使其奴收稅云矣。徐完世,下去壬子,李永老下去癸丑,徐完世又下去,收稅的實云矣,敢啓。傳曰,知道。金性彦,削名逐鄕事,分付內侍府,可也。
禁府啓目,高敞縣監朴行胤矣。屯稅收捧,自有導掌,則徐完世,乃以中官,憑藉潭陽至路文,迃路作行,私自收稅,身爲地方官,任其行止,旣不能禁斷,又不報營,論其罪狀,有難容貸,以此照律罪,杖一百收贖,告身盡行追奪,私罪奉敎何足深責,亦不可白放,以公罪功減一等,使之待城門開,還官,後勿泛忽事,嚴飭分付爲良如敎。
大提學洪良浩疏曰,伏以臣職是匪分,義在必辭,先暴人器之不稱,繼陳格例之異常,伏奉批旨,曲賜諭解,特命換單,促令進身,臣於是,以惶以感,不敢更引矣。卽伏見主薦大臣擧條頒下者,乃以換易薦次,有非嚴格法之意,始旣疏陳,今又筵奏,大凡官職差擬,皆循資階,而向者圈望失序,考諸故事,未見明證,故臣於前疏,只據常例而言之,今大臣,以爲薦圈換序,則文柄不在於薦而在於圈,臣是薦中人也。何敢自遂已見,而質言其當否乎?然則當初疏引,未免率爾之歸,誠不勝瞿然,仍依念臣猥以無似,謬玷重薦,偶因同點,冒承恩除,固已兢愧,而至於圈單之追換,以致文柄之不專,私心不安,尤當如何?玆敢露章自列,仰控衷懇。伏乞聖明,亟解臣見叨之職,以重文柄,以安賤分,不勝幸甚。答曰,省疏具悉。卿其勿辭行公。
甲寅正月二十四日辰時,上御誠正閣。大臣·備局堂上,引見入侍時,右副承旨李晉秀,假注書鄭文始,事變假注書鄭馦,記注官金良倜·洪樂游,左議政金履素,右議政金憙,行司直李文源,判敦寧金持默,左參贊洪秀輔,延豐君李,戶曹判書沈頤之,兵曹判書徐有防,吏曹判書金思穆,開城留守李秉鼎,刑曹判書李得臣,行副司直李漢豐,副司直尹行任,以次進伏訖。履素等曰,日間,聖體,若何?上曰,一樣矣。履素等曰,王大妃殿氣候,何如?上曰,一樣矣。履素等曰,惠慶宮氣候,何如?上曰,一樣矣。上曰,次對爲之。履素曰,前因禁府啓目判付,安興臭載之使該鎭將當之便否,問于該道道帥臣矣。卽見忠淸監司李亨元所報,則以爲泰安境內稅船護送,凡有五處,而安興所斤分當所掌之境泰安獨當三處,丁未狀聞變通,泰安則減得强半,兩鎭則比前加倍,迎送難支之弊。又如向日泰安之貌樣,從今以後,安興掌內,或有敗船,則明辨其用心不用心,若是大洋險嶼,暴雨獰風,不用人力之地,則僉使營門,決杖如法,潺湲無風,不勤用心者,罷職則或可爲兩得之道,而每以他境致敗,歸罪鎭將,事面苟艱,泰安·安興所斤護送地界,一依丁未以前擧行云。水使李潤謙,以爲今番漕船致敗地方,屬於泰安,護送在於安興,卽丁未變通後分掌處,而土地人民,旣非該鎭掌內分界,里數不啻倍蓰,則殘鎭之稱冤無怪,而泰安之三轉護送,已成痼弊,年前旣因道啓,筵稟定式,有不敢容議云矣。今此道帥臣之論報,俱無的確從施者,蓋省弊於邑則害歸於鎭,省弊於鎭則害歸於邑,終未有兩全俱便之方,兩鎭分界,今若革罷,則護送專屬泰安,而泰安之弊。又將如丁未以前,蓋丁未變通,出於泰安之救弊,而今於七八年之間,又爲兩鎭,而還屬於泰安,則非但有顚倒之慮,泰安之民,獨不憫惻乎?鎭將之用心不用心之間,決杖罷職之隨時輕重,朝廷自當有參量勘處之道,不必定式懸註,此後則兩鎭將罷黜,姑勿依例爲之,以待朝廷處分,而護送一節,依丁未定式,施行似好,故敢此仰達矣。上曰,右相之意,何如?憙曰,依丁未以前擧行,則弊歸於泰安,依丁未定式施行,則弊歸於兩鎭,於此於彼,誠無兩便之道,而今於七八年之間,還屬泰安,則恐有銷刻之嫌,臣之愚見,與左相所奏無異矣。上曰,依爲之。道里之分定立栍,而看護等節,若以鎭不如邑,或有不均之弊,先從此弊,使之釐正,可也。出擧條履素曰,凡留都時,隨駕外百官,各守本司者,昭載儀注,故自士宦,至於無實銜祿官等,微末百官,俱不敢私次偃便,各伸義分,例也。今番留都百官摘奸時,兩司諸臺,俱在私次,故提囚掌吏,屢次申飭,則初則曰,從前臺諫,只可迎送,元無守本司之例,末乃曰,皆有情勢,不可留都云。經宿行幸,所重,何如?而只據謬例,殆若占便者,已極萬萬未安,況其所謂情勢,雖未知其輕重之如何,而參班則爲之,留都則不可爲者,亦未成說。臣謂留都諸臺,一竝罷職,此後則使之依例留都,恐不可已,故敢此仰達矣。上曰,依爲之。弘文館亦然,況溫幸時,隨駕外留都,載在故事,三司一也。亦爲申明舊制,可也。出擧條履素曰,元朝陳賀時,差備官,皆蒙賞典,而奉箋官禮曹正郞金洛一,以下吏之不善擧行,獨未免見漏云,故敢此仰達矣。上曰,原傳敎添書,可也。出擧條履素曰,褒忠奬義,朝家之盛典,故臣每欲一陳而未果,適有言端,敢此仰達矣。昨年秋間,因南原士人李可春上言,有己卯名賢詩山君正淑賜諡之命,而判付,以嵩善諸宗臣,皆已爲之,不可一爲一否爲敎矣。己卯名臣中三宗英,卽嵩善正灇,詩山君正淑,江寧都正祺,而嵩善正,詩山君,皆以子孫上言,特蒙節惠之典,而惟江寧都正,以其後孫故相臣李昌誼兄弟,每以干恩爲嫌,一不陳籲,故未及蒙一體之恩,今則兩宗臣,竝蒙賜諡之恩,則以江寧忠節之表著國乘,獨爲見漏,誠爲欠典,臣意則一體擧行,似好矣。上曰,依爲之。出擧條履素曰,朝體所關,有不得不仰達矣。昨日掌樂提調李文源,習樂罷歸之路,多有駭瞻之事,傳說莫不驚怪,筵席至嚴,雖不得仰陳其實,以崇品重宰,有此駭擧於街路之上,不可無驚飭知改之道,姑先從重推考,何如?上曰,依爲之。出擧條履素曰,鰲恩君李敬一,所後家,廣尹時已追榮,故加資之後,更不追榮,而自前如此之人,或有本生家追榮之例,而此是特恩,武弁亦有如此人者,故敢此仰陳矣。上曰,竝使之追榮也。上曰,日前召接金判府,而伊時以膈氣之未降,有難酬應,不得長語,而判府以爲再昨夏以後事,差毫謬千等聖敎,今始覺悟,聖學之高明,聖孝之卓越,不勝欽仰,而如此則生,不如此則不得生,非但臣身轉相詿誤,將不知至於何境,此後則更不提及爲言,故予曰,然則卿當著爲文字云爾,則判府以爲玆事,更不欲煩說,故文字亦不得爲之云。判府之言,旣如此,卿等可謂厚福,自今以往,可無詿誤世人之慮,豈不幸哉?卿等不可不知,故爲卿等誦之耳。履素·憙曰,爲世道將有無窮之慮,金判府之如是仰達,極爲多幸矣。上曰,伊日精神幾失常度,未暇聞知,故雖不得挽止,庭請之擧,過矣過矣。履素等曰,下情萬萬焦迫,庭籲之擧,烏可已也。文源曰,本院今方習樂,而僉正洪喜榮,病未出仕,主簿柳範休,在鄕未來,竝他司相換,恐合事宜,故敢此仰達矣。上曰,依爲之。出擧條頤之曰,宗朝·景慕宮舊牲匣,何以爲之乎?上曰,姑爲奉置,從當下敎矣。有防曰,武科初試一事,議于諸將臣,則庭謁聖初試各設,則擧子必多呼不之弊,若次第設場,則日字有促迫之患,俱爲難便云矣。上曰,若除講,只取兩技則,何如?持默·漢豐曰,然則日字似無促迫之慮矣。上曰,武將多未登筵者,兵判,出與相議草記,可也。上曰,他承旨檢校直閣徐榮輔,持經書活印畢役書啓入侍。良倜承命出傳,同副承旨李羽晉,檢校直閣徐榮輔,進伏。上曰,書啓捧入。羽晉捧入,命羽晉書傳敎曰,四書三經,活印告完,而此本活印,國朝三有之擧也。監董閣臣檢校直閣徐榮輔,熟馬一疋面給,校理李祉永,二百十二日加資,直講吳鼎源,四十五日陞敍,校正官兼檢書柳得恭,外閣校理柳英喆,各二百七十四日,竝陞品職調用,判校金洪運,二百四十五日,佐郞李果一,百九十八日,竝陞敍,補字官·寫字官·畫員·唱準·員役·工匠等,令該曹參考前例分等施賞,其中最效勞唱準一人,帖加成給。又命書傳敎曰,鄕居老人之壽資者,爲其實職與追榮,率子孫滯京者有之云。旣聞之後,不可遲久,昨日政實職人,皆令今日謝恩,以爲群老次次付實職之地,此後老人肅拜,不拘無時爲之事,分付,應付實職者,今日內,量宜加設,一竝擬入,以口傳政擧行,知事中數窠,亦爲作窠,文蔭武應爲人,一竝口傳擬入事,亦爲分付。命榮輔先退。上曰,趙鎭寬上言回啓,欲問於卿等而處之,姑未判付矣。大抵趙曮,以伊時銓長,專爲樞紐而至於計贓一節,尙屬餘事,急於區處,只憑前任道臣之言而處之,初無遣御史行査之事矣。贓汚一事,未知果然否?履素曰,臣亦忝箕藩,而其時文簿,雖不詳考,其所取怨,專由於收債一節,若以排朔等事觀之,亦多善處之事矣。文源曰,臣與趙曮,有世嫌而公言,則不可以嫌不達矣。臣在謫時,略聞之,減削諸般冗費,收殺數多公債,故取怨於道內,而貪贓則不無稱冤之端矣。上曰,國有常憲,遣御史詳査處之似好,御史可合人,卿等抄啓一二人,可也。晉秀曰,入直玉堂之隨參賓對,自是法例,而修撰宋翼孝,旣在禁直,謂有身病,不爲入參,病勢雖云難强,事體終涉未安。從重推考,何如?上曰,依爲之。出擧條上曰,進御交感茶停止。出榻敎仍命退,諸臣以次退出。
上在昌德宮。停常參·經筵。
李勉兢啓曰,掌命李益恢引避退待,已至多日,尙未處置,事甚未安。除在外外,大司憲林蓍喆,卽爲牌招,以爲處置之地,何如?傳曰,允。
李勉兢啓曰,大司憲林蓍喆牌不進,執義·持平二員竝未差,掌令李日運在外,掌令李益恢引避退待,監察茶時之意,敢啓。傳曰,知道。
以全羅監司李書九狀啓,罪人徐完世,往廻時迃路諸邑,査實馳啓,而古阜郡守洪元燮,興德縣監趙華鍚,爲先罷黜事,傳于李勉兢曰,古阜·興德,比之高敞,不無輕重,高敞倅,以鄕弁付之□□之科者,異於渠之首犯也,然稍重者旣用公罪,稍輕者宜有區別,兩邑不過過去沿路,則近來路文之不察,亦非獨兩倅之罪,以此以彼,道伯若能隨處奉法,豈有是也。此狀啓還下送,當該道臣,爲先越俸七等,此意回諭,勿出朝報。
徐美修,以備邊司言啓曰,頃因傳敎,稱以賑資,容手於國穀守令,不爲皁白委折,査問兩湖道臣處矣。卽見全羅監司李書九所報,則以爲道內若而邑尤甚處,昨夏繡啓,已爲現發,外此各邑,非不另加廉察,而事端未著,不能摘發,査問之下,不勝惶懍,恭俟重勘云。忠淸監司李亨元所報,則以爲昨年賑穀,或爲移轉,或爲換錄,未免邑邑傾庫,僅僅塗抹,畢糴之後留庫實穀,計數摘奸,守宰設有着手之意,便同無麪之不托,公賑穀物,旣皆會減,尤無可論,私賑與救急邑救濟之需,亦有所拮据者,雖欲憑藉料販,無憑可販,査問之下,末由摘發,恭俟處分云矣。向來嶺南道臣所被嚴敎,萬萬悚惶,而至有兩湖道臣處査問草記之命,則其在奉行之道,固當十分爬櫛,期於査得,而今此兩道道臣,或曰另加廉察,事端未著。或曰,査問之下,末由摘發,其所擧行,不免彌縫之歸,事極駭然。前頭若有現發之事,則兩道道臣,難免重勘,姑先從重推考,更以惕念査究,期於摘發之意,嚴飭分付,何如?傳曰,允。
李勉兢,以義禁府言啓曰,時囚罪人朴行胤,杖一百收贖,告身盡行追奪,照律公事,判付內,以公罪功減一等,使之待城門開,還官,後勿泛忽事,嚴飭分付事,命下矣。朴行胤,功減一等,杖九十以公罪收贖,而使之待城門開,卽爲還官,後勿泛忽事,嚴飭放送之意,敢啓。傳曰,知道。
李勉兢,以左邊捕盜廳言啓曰,頃因全羅監司李書九狀啓,圖書楷條作奸宮屬,從輕重照律痛繩事,傳曰,嚴飭,何如?則雖曰踏條,不踏圖書,其爲宮屬之作奸一也。令道伯符同諸漢,嚴繩懲後,其中宮屬金福伊·柳根得爲名漢,爲先絶島爲奴,仍令完伯,除尋常各別嚴刑發配,柳完得之逃躱云者,尤爲痛駭。令捕廳捉得下送該道,亦爲嚴刑爲奴,毋論知與不知,身爲次知中使,其敢逃其罪乎畿沿充配事,命下矣。圖書作奸逃躱罪人柳完得,自臣廳,今姑捉得,故嚴刑爲奴次,押領下送該道之意,敢啓。傳曰,係是宥旨前事,不可循例下送,卿其各別嚴棍,卽其宮土爲庄奴事,分付,可也。
兵曹啓目,粘連啓下是白有亦,觀此慶尙監司趙鎭宅狀啓,則枚擧大丘營將鄭周誠牒呈,以爲親年今爲七十五歲,法當歸養,卽爲狀聞遞改亦爲白有置。鄭周誠親年,旣是七十五歲,則其在法例,宜有變通之道,令該曹考例稟處亦爲白有臥乎所,營將之親年七十五歲以上者,許遞其任,載在法典,大丘營將鄭周誠,依法典改差,何如?判付啓,依允。答曰,省箚具悉卿等之懇。筵敎似已聞知,此不更煩。仍傳曰,此批答,遣史官傳諭。原本封還。大臣聯箚。
甲寅正月二十五日辰時,上御春塘臺。額外禁軍試射入侍時,左承旨李勉兢,右承旨徐美修,右副承旨李晉秀,同副承旨李羽晉,記事官徐有聞,記注官承膺祚·洪樂游,檢校直提學徐鼎修,檢校直閣鄭大容·徐榮輔·南公轍,以次進伏訖。上曰,日前筵席奏語,始尋自生之路,又活許多之人,故頗以爲幸,今忽又有此擧,可謂求其說而不得,設有關於天經地義之安危呼吸者,苟有一分秉彝之心,何忍追提於神氣稍定之時,況言語與文字自別,進身於前席也。猶或以無隱之義,有所開口,則容有一分可恕,伊日使諸臣,焦迫罔措,非諸臣之過,卽予之咎,今乃容易筆之於書,肆然投呈。況其疏中句語,如斥而遠之,聖德如天等語,一味贊揚者,其爲羞辱,不啻若浼,非不欲亟加處分,而從前大於此之事,有多隱忍,故今亦以全保之意,姑且涵宿,而請負之說,領府領相,交口迭發,領相則至於進前執袂之狀,雖於其日精神迷昧之中,猶且依俙記憶,則疏中下語,有若專指一大臣者然,如許不欲聞不忍言之說,敢欲追提者,甘聽何人無根之說,而有此云云乎?至於詣閤達語,追問於諸臣,則急遽之時,大臣無暇把筆,使一提學及諸閣僚,替搆,直爲正書,急急入徹云,則無論領相領府,請負者非製達者,尤不敢知,借令大臣親撰,至以親負書於正草,則又何近似於飾詐乎?飾詐固重罪,罔上尤何等死罪之死罪,則雖於庶僚,不可以依俙臆料,勒加構誣,況大官乎?況僚相諸人乎?又況本事之不忍追提者乎?然則非罔上而曰罔上,此乃罔上,其罪卽死罪也。其人卽大官也。以大官向大官,犯此擧,及律烏可辭也。疏本封還之常例,非所可論,旣命封置啓板,如欲推去,則言送畿營,自外還送,更勿入稟,可也。晉秀,跪請射員呼名,又跪請射員發射,以次應射試。命書傳敎曰,內禁衛春等試射,例取三人,而大比當前,鐵箭射技,亦皆將進。當有弦韋之擧,居首閑良李儒秀,依定式,直赴殿試,出身金憲柱·金植,鐵箭三矢,俱過百三十步,令兵判從後更試,其中過百四十步者,草記除職,閑良姜敬煥·申德顯,皆踰百三十步,特竝直赴會試,騎芻三中閑良許溶·李忠運,各內下筒介一部賜給,前此未踰百步之類,今番幾皆踰百數十步,雖有未踰之數人,亦近於防牌,停擧一倂蕩滌,皆令許赴慶科。又命書傳敎曰,六兩百步柳葉箭一巡,別爲試取時,內禁衛閑良李吉會,柳葉箭居首,直赴會試。命退,承史以次退出。
上在昌德宮。停常參·經筵。
李勉兢啓曰,掌令李益恢,引避退待,已至多日,尙未處置,事甚未安。除在外外,大司憲林蓍喆,卽爲牌招,以爲處置之地,何如?傳曰,允。
李勉兢啓曰,大司憲林蓍喆牌不進,執義·持平二員,竝未差,掌令李日運在外,掌令李益恢引避退待,監察茶時之意,敢啓。傳曰,知道。
傳于李晉秀曰,軍士房承旨入侍。
傳于兪漢寧曰,吏房承旨入侍。
傳于徐美修曰,右承旨入侍。
以禮曹坐不坐單子,傳于蔡弘履曰,參議之代,政院尙未提稟,何也?前望單子入之。
禮曹參議前望單子入之,尹行元落點。
兪漢寧啓曰,新除授禮曹參議尹行元,方在罷散中,何以爲之?敢稟。傳曰,敍用。
以咸鏡監司金華鎭狀啓,鍾城府使李義駿,守令·邊將薦擧單子,不爲捧上事,傳于李羽晉曰,私義何義,鍾城府使李義駿,從重推考,狀啓還下送,使之捧啓。
蔡弘履,以禮曹言啓曰,皇壇壇上及祭器等物,每年孟春,戶禮曹堂上,奉審事定式矣。今正月二十八日,臣曹與戶曹堂上,奉審後,稟處,何如?傳曰,允。
禮曹,來二月初九日,行景慕宮春享大祭,親祭,取稟。奉敎恭依。
李勉兢,以兵曹言啓曰,來二月初八日,大駕詣景慕宮齋宿,初九日春享大祭親行時,何營軍兵隨駕,何營軍兵留陣,而禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨,馬兵三哨,禁軍三番隨駕,御營廳留陣,其餘留營留陣,置之,可也。
李晉秀,以兵曹言啓曰,本曹草記慶科及謁聖武科初試,同日設行與否事,批旨內,式年則規矩自別,與慶科初試,難以合取,雖有分四所之例,而謁聖與慶科初試,例多合設,雖以近例之所覩記者言之,先朝丁亥謁聖時,慶科初試,亦爲合設矣,今番依此例爲之。若此則不可不加數,謁聖初試,以二百人爲之,五百初試之分屬兩日殿試一款,取考丁亥近例,草記可也事,命下矣。臣取考丁亥年謄錄,則丁亥秋,藏種收繭後,慶科,以庭試兼行於謁聖事,命下,而武科初試,定於九月初二日,殿試定於九月十八日矣。初試前期八月二十六日自禮曹,以謁聖及藏種收繭慶科,庭試定名之意,筵稟蒙允。初試,分兩所,各取二百五十人,殿試一款,本曹啓下節目中,頭辭,以謁聖及藏種收繭慶科,庭試武科,春塘臺親臨殿試載錄,而元無兩日分屬之事矣,敢啓。傳曰,前例如此云,則殿試當同日爲之。然則同慶之時,許多文武直赴之類,何以區處乎?若勿用前例,分日爲之,則武初試五百,亦何以區別分屬乎?發遣郞官,問議于在京時·原任大臣,仍令文衡及曾經文任武將諸臣,聚議後,論理草記,可也。
李晉秀,以御營廳言啓曰,本廳來二月·三月兩朔,應立前部前司屬慶尙左道五哨軍兵五百十七名,已爲逢點整齊矣。二月初一日,與後部右司軍兵,替代立番後,舊軍放送之意,敢啓。傳曰,知道。
李晉秀,以御營廳言啓曰,本廳來四月·五月兩朔,應立前部左司屬慶尙左道五哨軍兵,三月二十五日,京中逢點,四月初一日,與前司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,知會之意,敢啓。傳曰,知道。
李晉秀,以禁衛營言啓曰,來二月,當十番右部右司屬全羅道五哨軍兵,逢點實數五百十七名,已爲點閱整齊,來二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
李晉秀,以禁衛營言啓曰,來四月,當十番右部後司屬全羅道五哨軍兵,來三月二十五日,京中逢點,依例準二朔立番,而依前定奪,每哨以一百名磨鍊後,其餘一百三十五名,竝資保收布,上送之意,本道監兵使處,預爲知委,何如?傳曰,允。
李勉兢,以左邊捕盜廳言啓曰,圖書楷條作奸逃躱罪人柳完得,自本廳,捉得下送該道事,草記批旨內,係是宥旨前事,不可循例下送,卿其各別嚴棍,卽其宮土爲庄奴事,分付可也事,命下矣。依下敎,罪人柳完得,各別嚴棍十五度後,下送該道,以爲卽其宮土,爲庄奴事,分付之意,敢啓。傳曰,知道。
甲寅正月二十六日巳時,上御重熙堂。右承旨·吏房承旨入侍時,右承旨徐美修,左副承旨兪漢寧,假注書鄭文始,記注官承膺祚·洪樂游,以次進伏訖。上命漢寧書榻敎曰,王大妃殿進御和解寧嗽飮,一貼煎入,一貼製入。命美修書代押單子。又命漢寧等,書公事判付。仍命退,承史以次退出。
上在昌德宮。停常參·經筵。
藥房提調徐有防,副提調蔡弘履啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等,不必入侍矣。
王大妃殿·惠慶宮·中宮殿,藥房口傳問安。答曰,知道。
李晉秀,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
李晉秀啓曰,御營廳將官來言,今日本廳軍兵日次,私習云矣,敢啓。傳曰,知道。
蔡弘履啓曰,來初一日輪對日次,而國忌正日相値,頉稟之意,敢啓。傳曰,知道。
蔡弘履啓曰,禮曹郞廳來言,明日皇壇奉審,本曹判書,當爲進去,而判書閔鍾顯,身病猝重,不得進參云,何以爲之?敢稟。傳曰,次堂擧行。
李勉兢啓曰,掌令李益恢,引避退待,已至多日,尙未處置,事甚未安。除在外外,大司憲林蓍喆,卽爲牌招,以爲處置之地,何如?傳曰,允。
李勉兢啓曰,大司憲林蓍喆牌不進,執義·持平二員未差,掌令李日運在外,李益恢引避退待,監察茶時之意,敢啓。傳曰,知道。
傳于李勉兢,右承旨入侍。
傳于李晉秀曰,軍士房承旨入侍。
兪漢寧啓曰,江華府推恩老人,偕老老人啓本,纔已啓下矣。政官牌招開政,以爲加資下批之地,何如?傳曰,允。
李勉兢啓曰,合辭連日闕啓,事甚未安。掌令李益恢引避退待,尙未處置,今日政,新除授臺諫,竝待下批牌招,何如?傳曰,允。
有政。吏批,判書金思穆進,參判丁範祖牌不進,參議未差,同副承旨李羽晉進。以徐有沂爲執義,李錫夏爲司諫,姜儐·尹行喆爲持平,愼性眞·南履翼爲正言,李命瑀爲金海府使,掌樂僉正洪喜榮,司宰僉正金履裕相煥,掌樂主簿柳範休,昌陵令朴獻源相換,晉恩君單姜必岳,平亂功臣晉興君紳嫡長孫,依法典承襲封君,故同知申思彦,贈兵判例兼,知事申㬚考,故生員李宗說,贈吏參例兼,故僉正李弘佐贈吏議,已上工曹參判李敬一本生兩代,贈吏參徐宗峻,贈吏判例兼,贈吏議徐文徵,贈吏參例兼,知事徐命瑞兩代追贈。
兵批,判書徐有防進,參判林濟遠病,參議宋銓入直,參知尹致性病,右承旨徐美修進。以閔廷桓爲內禁將,吳廷佐爲五衛將,安復和爲忠壯將,朴泰鳳爲忠翊將,鄭東榦爲文兼,鄭彦裕爲景福將,李學淵·洪春輔·張貴彬·白任大·洪錫基爲同知,丁文壽·安昭·金曦·金聖彙·魚成鱗·李煥·金載泰·金世興·李春苾·吳益恒·康淵·韓聖謨·姜德鳳·金聖彬·韓德良·鄭忠燁爲僉知,副護軍趙奎鎭·李源·崔鳳齡·張濂·金孝儉,副司直李敏輔·尹坊·柳戇·趙瑍·李堉·李寬·李弘稷。
兵批再政。金泰鎰·金涑·高時淵·李良濟·申楫·鄭彭齡·鄭昌仁·孫聖寬·孫景祚爲同知,金興記·林重彬·金德童·崔德瀓·李華躋·韓時佐·金時焵·金潤國·尹商華·金源·朴文彩·金弼萬·李晩恒爲僉知。
蔡弘履,以禮曹言啓曰,永禧殿酌獻禮,間二年取稟事,曾有定式,而今年當次矣。酌獻禮吉日,以何間推擇乎?敢稟。傳曰,來月旬前擇入,可也。
蔡弘履,以禮曹言啓曰,永禧殿酌獻禮,來月旬前擇入,可也事,命下矣。卽令日官池景喆推擇,則來二月初三日爲吉云,以此日定行,何如?傳曰,初三日爲之,可也。
李羽晉,以漢城府言啓曰,朝官年七十以上,士庶年八十以上,及年七十以上夫妻偕老人之前報中見漏者,各部,更爲搜訪報來,故別單書入之意,敢啓。傳曰,知道。
李勉兢,以刑曹言啓曰,因黃海道放未放回啓判付內,諸道放未放中,或同罪而一放一仍者,或當放而一道先已置仍,諸道仍不擧論者,卿等詳加考閱,待啓本畢到,具意見論理稟旨事,命下矣。依判付取考諸道配案,詳細考閱,則長連金邦直,兔山李柱寰,三和邊世容,蔚山白師道,光陽金緯鎭,長興李思連,興陽李宗成,俱是武斷鄕曲罪,而與已蒙放洪川鄭誠煥,洪原安瑢同罪,山淸金三贊,价川張貴孫,誣告殺獄罪,而與已蒙放長興金成玉,長城金光來,沔川都尙成同罪,永興任希衡,定平金萬衡,招引良女賣人爲妻罪,而已蒙放泰川金喜奉同罪,長城朴光祿,价川曺俊甲,構誣土主罪,而與已蒙放熙川李祥雲,北靑金東漢,求禮金宗漢,龍安崔宗宅同罪,熙川婢者斤分,潛奸班奴後種罪,而奸夫後種,流配會寧,已爲蒙宥,安岳具華叔,侵辱官長罪,而與已蒙放長連鄭濂等同罪,其所疏放之典,恐不宜異同,竝卽放送之意,分付各該道臣,光陽吳彦遂,三水李相源,機張金元恒,卽御寶僞造干連罪,而與已蒙放永柔林大壽同罪,靈山金夢實,熊川趙榮彦,卽印信僞造罪,而與已蒙放孟山李君澤同罪,此等罪人,雖曰同罪而未放,渠輩所犯,俱係深重,與尋常編配有異,則不可以因特敎放釋者,比而同之。平昌金琚與,金川李德光,俱以泗川縣充軍罪人李集勳徒黨,執捉下吏,私施酷刑,作拿試所,隨從罪,同時徒配,李德光則海西啓本,先爲入來,旣已蒙放,而伊後湖南啓本判付中,有事闕科場者依他道例勿論之命,故金琚則頃因關東啓本,果以罪犯場屋,移錄勿限年秩之意,草記蒙允矣。此雖與首犯之李集勳,稍有間焉。亦不敢以判付前蒙放之李德光,援以爲例,以上諸罪人,竝爲仍置,何如?傳曰,允。光陽吳彦遂等,一體放送,可也。
江華留守尹師國疏曰,伏以歲律載新,天休滋至,寶籌彌隆於殿宮,賀儀誕擧於華嵩,臣民舞蹈,中外惟均,況又是年是月,禮展園寢,日吉辰良,鑾輿穩旋,尤不勝欣忭之至。仍伏念臣猥以無似,忝叨重寄,才乏寸長,而濫廁器使之列,跡甚孤畸,而徒荷庇覆之恩,藩寄五載,辛免罪戾,鞶遞數月,旋授居留,臣是何人,叨此恩榮,區區塵刹之報,惟在於不擇燥濕,竭蹶趨走,庶或爲一半分自效之道,故卽日登程,未敢言私,尙此蹲冒,居然歲周,而至於保釐之任,陰雨之備,非臣庸陋,所可堪承,積弊如蝟,無一施爲,虛縻符節,徒費廩祿,反顧循省,愧懼冞切,而臣又氣質虛弱,年紀衰邁,素患風眩之疾,重劇於瘴海之地,自來痰癖之崇,肆發於秋冬之交,手足漸覺麻痺,神精有時昏瞀,入冬以來,轉益沈痼,一切公務,未免廢閣,病裏惶隕,又添一病,每擬積誠疏籲,以冀仁天之俯諒,而瀆冒是懼,黽勉以度,忽於日前,重觸風寒,頑痰凝結於腰脅,轉側亦須於傍人,頭疼倍劇,暴泄連下,眞元澌敗,食飮全却,失今不治,則不但爲癃廢而止耳。孤寄瘴島,醫治無路,衰氣不振,作一籧篨,瞻望雲天,有淚如鴻,玆敢冒入文字,悉暴衷懇。伏乞聖慈,天地父母,垂終始曲保之澤,念疾病難强之狀,亟解臣分司之任,俾便調息,仍治瀆擾之罪,以肅朝綱,千萬幸甚。答曰,省疏具悉。所辭依施。
甲寅正月二十七日辰時,上御重熙堂。軍士房承旨入侍時,左副承旨李晉秀,記事官徐有聞,記注官金良倜·洪樂游,以次進伏訖。上曰,王大妃殿進御和解寧嗽飮,一貼更爲煎入。出榻敎命讀公事,書判付訖。命退,承史以次退出。
上在昌德宮。停常參·經筵。
李晉秀啓曰,禁衛營將官來言,今日本營軍兵日次,私習云矣,敢啓。傳曰,知道。
傳于蔡弘履曰,左承旨·左副承旨·同副承旨入侍。
蔡弘履啓曰,注書被薦人鄭文始·李垿,今當付職,薦狀,依例成送吏曹之意,敢啓。傳曰,知道。
吏曹口傳政事,鄭文始爲注書。
李勉兢啓曰,合辭許久闕啓,事甚未安。執義徐有沂,司諫李錫夏,持平姜儐·尹行喆,旣有只推之命,一體牌招,何如?傳曰,允。
以執義徐有沂,持平姜儐·尹行喆,司諫李錫夏,牌不進罷職傳旨,傳曰,只推。
李勉喆啓曰,掌令李益恢,引避退待,已至多日,尙未處置,事甚未安。除在外·傳旨未下外,大司憲林蓍喆,卽爲牌招,以爲處置之地,何如?傳曰,允。
蔡弘履,以承文院都提調意啓曰,院製述官尹說,陞資代,前直講白師敏差下,付軍職冠帶常仕,何如?傳曰,允。
持平尹行喆啓曰,掌令李益恢,以臣本以賤姿,猥叨淸銜,實非平日所期,且臣之女壻執義臣崔重主,見帶亞憲,揆以公格,在下當遞,而臣於江頭祗迎歸路,落馬重痛,今始來避,所失尤大,引嫌而退,到今執義旣已罷職,在下當遞,姑無可論,請掌令李益恢出仕。依啓。
蔡弘履,以奉常寺都提調·提調意啓曰,東籍親耕田所種九穀,先農祭後,卽爲起墾付種之意,敢啓。傳曰,知道。
李晉秀,以兵曹言啓曰,來二月初三日,大駕詣永禧殿,親行酌獻禮時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨,馬軍五哨,禁軍三番隨駕,禁衛營留陣,其餘留營留陣,置之,可也。
李晉秀,以兵曹言啓曰,卽伏見全羅前兵使李壽鵬,去癸丑年秋·冬等褒貶啓本,則笠巖別將張胤福,擾民招謗爲目,則宜置下考,而置諸中考,殊無嚴明殿最之意,該帥臣,推考警責,笠巖別將張胤福,下考施行,何如?傳曰,允。
李晉秀,以兵曹言啓曰,新除授美錢僉使盧達宗,除拜本職,已爲肅謝,而自鄕上來,所患痰癖之症,見方復發,時月之內,萬無登道赴任之望,呈狀乞遞,實病旣如此,則不可强令赴任,改差,何如?傳曰,允。
李晉秀,以禁衛營言啓曰,本營千摠許溟,身病甚重,勢難察任,改差,何如?傳曰,允。
李晉秀,以漢城府言啓曰,過期未婚之類,分付各部,搜訪報來,故別單書入之意,敢啓。傳曰,分付該廳,依例題給,嚴飭各部,斯速過行,可也。
兵曹,江界十鎭邊將治績考察回啓,竝只依回啓,施行爲旀,伐登萬戶李弘澤段,聞是禁旅積仕。且其治績,亦異於全不成樣,矧今九鎭極擇,渠雖欲放意肥己,決不敢爲,當令道臣嚴棍,而捉來捉往之際,徒爲弊端,更觀前頭,果難堪任,卽爲嚴棍後,狀罷事,分付道臣爲良如敎。
刑曹啓目,粘連,泰仁縣殺獄罪人金相彦,嚴訊得情,期於取服,何如?判付啓,雖是辜限之外,致斃根因,由於杖瘡,則由渠之律,有難輕議低昻,依回啓,施行爲良如敎。又啓目,粘連長鬐縣殺獄罪人金已用獄事,反覆思量,終涉疑晦云者,不無意見是白乎矣,殺獄體重,上裁敎是白旀,梁山郡殺獄罪人安命靜段,依前訊推,期於得情何如啓,長鬐金已用段,殺死非出於搗,則已用不可償命,而死者之死,卽渠死,依道啓曹讞,勘以次律爲旀,梁山安命靜段,推官報辭,事情切近,疑輕之典,捨此獄何用,儀淡世大之中,無論手勢之孰緊孰歇,皆是可原之人,此獄,蔽一言曰,亦可原也。依道狀邑牒,施以邂逅之律事,分付爲良如敎。
甲寅正月二十八日巳時,上御重熙堂。左承旨·左副承旨·同副承旨,入侍時,左承旨李勉兢,左副承旨兪漢寧,同副承旨李羽晉,假注書鄭文始,記注官金良倜·洪樂游,以次進伏訖。上曰,王大妃殿進御和解寧嗽飮停上,加味三子湯,一貼煎入。出榻敎命勉兢書傳敎曰,翰注之乏人,莫如近日,翰林則勢將姑待新榜,注書薦,爲先今日爲之,待完薦令該曹口傳差出,而堂后故事,若有先進,則雖有特敎,例不得越付,前注書李海淸,令該曹依例出六區處事,分付。上曰,注薦人已越薦,未及除拜中,在外及遭故人,令該曹出六區處。出榻敎仍命退,承史以次退出。
上在昌德宮。停常參·經筵。
李勉兢啓曰,大司憲林蓍喆,掌令李益恢,持平尹行喆呈辭,執義徐有沂,持平姜儐,牌招啓辭未下,掌令李日運在外,監察茶時之意,敢啓。傳曰,知道。
傳于徐美修曰,右承旨入侍。
傳于李羽晉曰,推考房承旨·同副承旨入侍。
傳于李羽晉曰,承旨房仍,都承旨·同副承旨換房。
備邊司薦望,以李洪載爲江華留守。
有政。吏批,判書金思穆進,參判丁範祖牌不進,參議未差,左副承旨兪漢寧進。以沈煥之爲左尹,尹魯東爲南學敎授,杞寧君單兪漢章,江華留守單李洪載,故通德郞金應曄,贈戶參例兼,故通德郞金世弘,贈左承旨例兼,以上同知金漢升兩代,學生高頊贈戶參例兼,學生高處大贈左承旨例兼,成均進士高斗文,贈司僕正,以上同知高益擎三代,故牧使姜樸贈吏參例兼,故通德郞姜碩蕃,贈吏議,成均進士姜翊,贈司僕正,以上同知姜必岳三代,故通德郞李纊,贈吏議例兼,及第李道徵,贈左承旨例兼,以上同知李萬庥兩代。
李晉秀,以兵曹言啓曰,知中樞府事洪緯浩·申師顯·趙雲慶·李杞齡,同知中樞府事宋準明·申匡堯·林仁浩·盧允中·孫錫謨·洪允健·林慶春·姜得瑜·蔡百休·柳鼎周·金道淳·尹休文·洪絲浩·朴師說·金箕衡·安宗裕·鄭赫臣·李馥遠·姜翰·李昌燮·金晉鐸·鄭宅臣·金明著·李煒·李彦藎·兪漢章·李熻·李熙輔·金熙·李壽萬·羅潤祿·元撮·金宗泂·金宗煜·李長春·安復和·李燁·李顯福·李鎭璧·金得衍·鄭宇璧·李廷老·趙慶進·申愇·高益擎·崔夢嵒·權之彦·吳命久·李尙琦·姜世南·金鼎濟·趙得慶·孟儒龍·邊得龍·黃麟采·金學洙·金澤珉·鄭瑋·洪命馥·車大修·車鳳轅·全仁壽·康宙·姜胤祚·李國恒·姜載遇·朴泰鳳·丘泰垕·李鎭邦·李晟·慶來運·金震起·李得春·李學淵,僉知中樞府事白仁煥·鄭衡臣·白尙珣·洪允五·曺命業·金鼎國·李之英·任希遠·林元浩·鄭厚東·趙來鎭·李遠培·金重行·洪成浩·閔垠·申宅權·李曾祜·洪復浩·洪進泳·宋翊運·鄭東獻·閔有洙·洪繼哲·李文顯·金德元·金漢宗·朴東煥·馬之徽·金光鉉·石宗克·李勉·金尙礪·韓奎爀·崔必濟·韓光湜·韓芷·韓宗鎬·崔宅華·玄啓文·朴象器·朴聖基·鄭德華·金在瀗·鄭鉉·鄭濂·尹光重·丁彙泰·李春慶·吳泰奎·朴守澤·李再郁·盧重彬,五衛將金漢升·吳廷佐,俱以老病之人,或肅謝或在外,依例減下,五衛將金昊吉,慶熙宮衛將朴龍大,皆以病難供職,呈狀乞遞,輪番之任,不可久曠,竝改差,何如?傳曰,允。
李晉秀,以兵曹言啓曰,今日各廳堂下武臣朔試射設行於南小營,而柳葉箭八巡試取之際,政事有命,待無故日畢試之意,敢啓。傳曰,只以已試巡數,修正試記,入啓,可也。
兵批,判書徐有防進,參判林濟遠,參議宋銓病,參知尹致性入直進,右副承旨李晉秀進。以池得球·盧達宗·黃德謙爲同知,崔焴·李始集·安重煜·韓德亮·金弼夏·文弼呂·金振兌·李春世·李成遠·黃時規·李世佑爲僉知,朴宗珪·李萬運·李彦光·李文顯爲五衛將,李寅伋爲美錢僉使,韓昌烈爲笠巖別將,副護軍洪緯浩·申永顯·趙雲慶·李杞齡·宋準明·林仁浩·盧允中·孫錫謨·洪允健·林慶春·姜得瑜·蔡百休·柳鼎周·金道淳·尹休文·洪絲浩·朴師說·金箕衡·安宗裕·鄭赫臣·李馥遠·姜翰·李昌燮·金晉鐸·鄭澤臣·金明著·李煒·李彦藎·兪漢章·李熻·李熙輔·金熙·李壽萬·羅潤祿·元撮·金宗泂·金宗煜·李長春·安復和·李燁·李顯福·李鎭璧·金得衍·鄭宇璧·李廷老·趙慶遠·申煒·吳命久·李尙琦·姜世南·金鼎濟·趙得慶·許·孟儒龍·邊得龍·黃獜采·申光柱·金學洙·金澤璣·鄭瑋·姜世東·洪命馥·車大修·車鳳轅·金顯和·金仁壽·康宙·姜胤福·朴恒源·李國恒·姜載遇·朴泰鳳·李守芳·丘泰垕·李鎭邦·李晟·慶來運·金震起·李得春·李學淵·白仁煥·鄭衡臣·白尙珣·洪允五·林元浩·鄭學東·趙來鎭·李遠培·金重行·洪成浩·閔垠·申宅權·李曾祜·洪進泳·宋翊運·鄭東獻·閔有洙·洪繼哲·李文顯·金德元·金漢宗·朴東煥·馬之徽·金光炫·石宗克·李勉·金尙礪·韓奎爀·崔必濟·韓光湜·韓芷·韓宗鎬·崔宅華·玄啓文·朴象器·朴聖基·鄭德華·金在潤·鄭鉉·鄭溓·尹光重·丁彙泰·李壽慶·吳泰奎·朴守澤·李再郁·盧重彬,竝單付,副司直尹師國·申匡堯·高益擎·崔夢嵒·權之彦·曺命業·金鼎國·李之英·任希遠·崔昌國·李章伍·韓宗纘,竝單付。
李羽晉啓曰,來初三日永禧殿酌獻禮祭文,當爲製進,大提學洪良浩,待明朝牌招,何如?傳曰,允。
李羽晉,以賑恤廳言啓曰,漢城府各部未婚,別單草記批旨內,分付該廳,依例題給,嚴飭各部,斯速過行可也事,命下矣。中部未婚二人,東部未婚六人,西部未婚三人,南部未婚十四人,北部未婚二人,合二十七人,每人錢五兩,木二疋,合錢一百三十五兩,木一同四疋,依例分給之意,敢啓。傳曰,知道。
李羽晉,以兵曹言啓曰,依傳敎,今正月朔各廳堂下試臣朔試射試記,修正以入,而在前片箭·鐵箭·騎芻等技,如未準巡,則未滿四矣及無分人,竝皆勿論矣。今亦依此例施行,何如?傳曰,允。
李勉兢,以義禁府言啓曰,前判中樞府事金鍾秀,爲先削奪官爵,放歸田里事,承傳,啓下矣。金鍾秀,放歸田里之意,敢啓。傳曰,知道。
行司直鄭民始疏曰,伏以皇天眷佑,景祿荐臻,殿宮獻賀,聖孝冞光,宮園祗謁,宸慕克伸,鑾蹕穩旋,玉候快復,此誠吾東方億萬年無疆之基,民臣歡慶之忱,曷有其極?伏聞判府事臣金鍾秀,疏論向日達辭庭請之事,而語意深緊,或曰多有做錯,或曰飾詐罔上,聲罪諸臣,無復餘地云。雖其指斥,似在於諸大臣,而達辭之草,臣之所搆城也。庭請之議,臣之所參聞也,苟以爲罪,臣實爲首,惝怳危凜,不知措躬之所,而繼以爲相臣慨然也。假使伊日諸臣,眞有錯誤之事,此實出於煎迫蒼黃之致,仁人君子所當量其時而恕其情,不當隨其後而强議其得失,有若越人之相視也。伏況此月未盡,聖慕無窮,天和之欠寧,猶未復常度,抑何心忍提不忍更提之事,以攪擾我聖心哉?誠莫曉其所以也,臣亦何忍復提,以煩宸聽,而第飾詐罔上,乃人臣之極罪,果有此事,宜伏斧鉞之誅,不然亦何可冒受構誣之言,晏然不自辦乎?臣等雖甚愚迷,亦豈不知閟宮展拜,卽天理人情之所當然,而第伏念園所展謁時,焦灼罔措之事,至今追惟,心神震越,回鑾曾未數日,展拜又有成命,以我聖上出天之孝,靡逮之痛,又當是日,瞻依閟宮,撫時增懷,一陪如新,將又有前日焦灼罔措之擧,當此時保護爲重,情禮爲輕,大臣·閣臣,相率求對,未蒙召接,遂不得不冒萬死仰請慈宮之挽回,而先言前日煼灼之狀,以冀是日勉抑之道,故寫出事實,其說覶縷,而兩大臣之迭相請負,尤可見其萬萬罔措之意,苟有益於保護之方,則爲臣子者,仰請親負,道理當然,有何駭聽聞虧國體,而不可筆之於書者乎?且此言初非爲大臣誇張,不過說道伊時光景而已。非其實而粧撰,謂之飾詐,無其事而虛張,謂之罔上,而此事實狀,衆目所覩,則忽加以搆捏之言,驅人於罔測之科,言之雖甚容易,當者,不亦冤悶乎?至於庭請做錯之言,尤有所未可知者,蓋於是日,達辭纔撤,鑾輿已戒,一時展拜,群下猶以爲悶迫,先期祗詣,明發疚懷,則症候之添加,玉體之受損,尤當如何?群情轉急,計無所出,乃以達辭之意,相與庭籲,幸賴慈覆之德,僅得迫暮而輦回,在庭諸臣,莫不轉憂爲歡,而相臣之言,獨乃如此,謂□□不當□□而咸簉乎?謂廷臣不當仰請於慈宮乎?適値是年是月,聖上之心,卽慈宮之心,慈宮之心,卽聖上之心,寬譬我聖心,惟我慈宮,慰勉我聖心,亦惟我慈宮,以勉回聖心之意,仰請於慈宮,律之以義理,揆之以事面,反復思量,終未見其不可,豈臣之知識愚昧,不及大方之見而然乎?又其疏有曰,不敢索言,則必多有可言而不盡言者,其意不但曰做錯而已。亦豈不悚蹙之甚乎?噫,此相臣厚受恩造,其所愛戴保護之心,宜不後於諸人,今番事後,意者相臣,必咎責臣等以忱誠淺薄,未能卽地回天,則將無辭自解,只切愧悚之心矣。今其疏語,不啻相反,不念聖心之貽戚,不顧事實之如何,惟意臆說,自歸虛謊。噫,事君盡禮,人以爲諂,古或有之,而今則不但曰諂而已。盛氣詆排,勒加題目,或置之有無之間,或歸之是非之中,全無惻怛煎迫底意,臣等冤悶,猶屬餘事,相臣自謂讀古書識道理,而其言如此,天下之事,固有出於常情之外者,而亦不料此相臣之有此言,此臣所以重爲之慨然也。臣旣遭大僚之疏斥,而至被人臣不忍聞之罪名,則何敢諉其原疏之推去,而一日自安乎?來自山城,晩始得聞,震懍之極,略控危懇。伏乞聖明,亟降威罰,以快物議,以靖私分,千萬幸甚。答曰,省疏具悉。日前金判府疏,看之未半,殊甚駭惑,特垂終始之惠,使承宣謄送筵敎,俾開自贖之路,旋聞急足推還,更不掛提矣。卿以撰進達語之人,有此自引之章,非不知亦卽封還,而此非如是之事,當有別下傳敎矣,製之者卿,請之者諸大臣也。況此事只及大臣乎?卿其勿辭,從速行公。
司諫李錫夏疏曰,伏以臣叨除玉署,纔經一旬,移拜薇垣,又且數日,三司華銜,隨窠迭遷,自顧庸愚,偏荷恩渥,以惶以感宜卽叩謝。而第臣新遭朞制,未敢赴闕,前後除旨,一未趨承,惶霣悶厄,無地自容,至於目下情私,尤有所難强者,臣父衰境遭艱,哀毁成疾,氣力綿綴,方以窆期之隔日,往在楸下,而風寒所祟,重添感疾,伻報繼至,臣於悲遑之中,尤切煎迫之私,玆不得不拜章徑行。伏乞聖慈,俯垂矜諒,亟遞臣所帶之職,俾便往護,仍勘臣擅□之罪,以肅朝綱,千萬幸甚。答曰,省疏具悉。爾其勿辭,往護父病。
甲寅正月二十九日午時,上御重熙堂。右承旨入侍時,右承旨徐美修,記事官鄭文始,記注官承膺祚·洪樂游,以次進伏訖。上命書榻敎曰,王大妃殿進御加味三子湯,前方中去桂枝五分,一貼更爲煎入。又命書榻敎曰,進御童便調薑汁入之。又命書傳敎曰,政官牌招開政。仍命退,承史以次退出。
甲寅正月二十九日午時,上御重熙堂。推考房承旨·同副承旨入侍時,左承旨李勉兢,同副承旨李羽晉,記事官徐有聞,記注官承膺祚·洪樂游,以次進伏訖。上命書傳敎曰,此大臣,曲保而全活者屢矣。豈特爲此大臣地而已,日前上來登筵也。以向來擧措,大加咎悔,訟旣往之無妄矣。方來之靡他,予謂以卿之今日覺夢,非徒自活,可以活衆云爾。忽於翌夕,別呈一疏,觀其疏語,決非常理之可推,彝性之所及,爲今日臣子,忍提伊日之事於事已之後,蔽一言曰,非義分之所敢出也。命意上語之十分乖悖,皆屬餘事,今也重臣職在僚寀,目擊謄本,有此請譴之章者,不可謂之不然,旣然之,則尤不可諱之,此所以例賜其批者也。重臣則急於自引,以辨其飾詐罔上等目,而予則曰,有是無是,都不須論,不忍而忍,是可忍也。以此大臣處地,忍爲此不敢爲之擧乎?從前之全活,自全活,有國之國綱,自國綱,莫曰言之太宛委,亦自箇中之鈇鉞,判府事金鍾秀,爲先削奪官爵,放歸田里。命讀公事書判付訖。命退,承史以次退出。
上在昌德宮。停常參·經筵。
藥房口傳啓曰,依下敎,進御童便調薑汁入之之意,敢啓。傳曰,知道。
李勉兢,以都摠府言啓曰,今日入直,內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李勉兢啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于李羽晉曰,禮房承旨,馳詣宗廟·景慕宮,奉番摘奸以來。
李羽晉啓曰,大提學洪良浩牌不進推考傳旨,今方捧入,而永禧殿酌獻禮祭文製進,一時爲急,大提學洪良浩,更卽牌招,何如?傳曰,允。
李羽晉啓曰,大提學洪良浩,再牌不進推考傳旨,今方捧入,而永禧殿酌獻禮祭文製進,一時爲急,而連事違召,極爲未安。所當更請牌招,而係是一日三牌,何以爲之?敢稟。傳曰,更爲牌招。
以宣傳官射會單子,傳于李勉兢曰,八巡之三矢二矢,前所未聞,五矢以下諸人,自來初限三十巡罰射,月終修正試記以入事,分付該廳。
以京畿監司徐龍輔狀啓,安山郡守趙鎭完罷黜事,傳于兪漢寧曰,特除之下,焉敢言病,萬萬駭然。雖以道伯言之,亦豈敢此啓乎?此狀啓還下送,以念舊之義,姑不嚴處,更或稱病,道臣難免重勘,此意,自政院題送於書目。
李羽晉,以禮曹言啓曰,來二月初九日,景慕宮春享大祭親行時,省牲省器之節,依例以親臨磨鍊擧行乎?敢稟。傳曰,當親行矣。
領議政洪樂性疏曰,伏以臣卽伏見行司直鄭民始疏本及所下批旨,誠不勝驚惶懍恧之至,臣於日前金鍾秀疏事,略有所聞知,非不知卽地自引,而不但原疏之已卽持去,誠以追提當日之事,以攪我聖懷者,大有所不敢不忍,故泯默含縮,以至屢日矣。今於事端旣發之後,亦安敢一日晏然乎?噫,飾詐罔上,卽人臣之極罪也。況身爲大官,一蒙此名,其將何以一刻自立於世乎?且伊日達辭庭請時,臣忝叨上相,猥居班首,凡所擧行,臣實主之庭請之主論者,臣也。達辭之奉入者,臣也,所謂做錯,臣實不知其何事,而若果有之,則卽臣之做錯也。所謂飾詐罔上,臣亦不知其何意,而若果有之,則卽亦臣之飾詐罔上也。臣冒居三事之列,負此罪名,震悚危怖之極,誠莫知措躬之所,臣固引罪之不暇,何必爲呶呶訟辨之擧哉?第臣於向日逢着朝房也。果以伊時焦迫罔措之光景,略有酬酢矣。疏中又不無爽實之語云,未知彼或不聞於臣,而亦有別聞於他人者耶?抑聽瑩於臣言而如是乎?臣固神識迷亂,言語顚倒,前旣錯說於當時,忽又忘却於今日乎?誠不欲索言,而此莫非臣衰耗昏謬之致,尙誰咎哉?玆敢據實自列,冒死仰瀆。伏乞聖明,俯垂諒察,亟降威罰,重勘臣罪,以謝人言,以安私分,千萬幸甚。答曰,省疏具悉卿懇。予聞之,人皆有不忍人之心,以不忍人之心,行不忍人之政,無是非人也。自謂不能者,自賊者也。謂其君不能者,賊其君者也。每讀鄒聖七篇,至此章未嘗不三復起敬,自賊而藉手,其罪難貰,況近於賊其君乎?不忍無將之義,略及於僚相之批,而卿疏下語,尤涉難解,朝房傳言,卿非其人,則何乃不言其自拔之方乎?近來三綱斁矣,九法墜矣,今玆云云。出於人其人之苦心,卿須玩究於無是非人之聖訓也。仍傳曰,此批答,遣史官傳諭。
卽者議政府錄事來言,領議政洪樂性,以爲伏承批旨,不勝萬萬震剝,萬萬惶懍,求死不得,走伏金吾,冒死陳章,乞伏常憲云。仍納命召,何以爲之?敢稟。傳曰,勿待命事,遣史官傳諭。
左議政金履素疏曰,伏以臣昨伏見行司直鄭民始疏本,始知有放歸田里罪人金鍾秀,日前推去之疏,而其中句語,可以略略領會矣。嗚呼,向來園幸時,焦遑罔措之事,後時承聞,心神震越,歷日追惟,夢魂猶,尙幸皇天默佑,玉體不至大損,而區區憂念,則不敢少弛,曾末幾何?旋伏承閟宮展拜之命,臣等竊伏念聖孝何時不篤,而孺慕是日益切,則比諸園所驚遑之時,必有萬萬倍蓰之慮,故臣等,萬不得已,蒼黃求對,而忱誠未格,不但不賜允兪,反致經宿有命,鑾輿已戒,臣等於此時,他不暇顧,只有仰籲慈宮,勉回聖心之一件道理而已,則同我百僚焦灼之心,悉陳三度懇摯之辭,蓋其措語之際,凡可以感動慈聽,亟回鑾蹕之道,宜乎其務從纖悉,則達辭中園所伊時之事,不得不詳細歷陳者此也。然則達辭撰出,雖屬重臣,諸人庭籲之發論者,臣等也。文字之主張者,臣等也。而今以重臣疏見之,則彼疏專以伊日庭請,歸之於做錯,至引隨駕諸大臣,爲聖躬靡不容〈用〉極之擧,而竝歸之飾詐罔上之科者,抑獨何心,發此口氣乎?當焦遑處焦遑,當勉回處勉回,自是彝性之所同得,臣分之所當然,而今乃指庭請爲做錯,指達辭爲欺罔,少無一分惻怛之意,闖發滿紙譏斥之語,若使彼當着兩日境界,則必將袖手而不同其扶護,卷舌而不同其呼籲,求之古今,寧有是耶?其亦忍其不忍者矣。彼疏之蔑倫壞分,雖不足多辨,而臣旣忝叨揆地,率群僚陳請,而人之爲言,罔非極罪,則顧何敢抗顔朝端,自同恒人乎?達宵驚懍,莫知所以,待曉治疏,仰瀆宸聽。伏乞聖明,亟降威罰,以靖私義,以快人心,不勝幸甚。
行判府事朴宗岳疏曰,伏以臣跧伏窮巷,晩始得聞放逐鄕里罪人金鍾秀疏論向日庭請之事,而未得其詳,卽見重臣鄭民始自引疏,略擧彼疏中句語,而有曰多有做錯,又曰飾詐罔上,聲罪諸臣,無復餘地云云。備陳震懍之情,繼有慨然之語,臣讀之未半,始焉惝怳,終焉危蹙,誠不知措躬之所。嗚呼,今年今月,乃何年何月,大舜之孺慕彌篤,周文之孝思倍切,及至展拜仙寢也。臣等驚遑煼灼,罔知所措之狀,今不忍更提,而爲今日臣子者,想伊日之光景,則雖使木石之頑,豚魚之蠢,尙不勝其寢驚而夢悸,則兩大臣,冒萬死陳請,乃是天理人情之所當然,此豈忍指爲做錯之事,亦豈忍指爲飾詐罔上之罪乎?臣反覆思惟,誠莫知其心之所在也。至於日前之閟宮行禮,尤萬萬焦遑煎灼,臣從諸大臣後,屢回請對,只緣誠意淺薄,竟未蒙兪,而鑾輿已戒矣。雖在當日動駕,猶覺罔措,而必欲勉回,伏況兩日移蹕,觸自興懷,明發不寐,則聖體益復傷損,愆度必至越添,此所以情窮語竭,不得已爲庭達之計者也。論其勢,則不可已也。究其情,則亦云苦矣。噫,是日殿下之心,卽慈宮之心也。慈宮之心,卽殿下之心也。以聖上之止孝,承慈宮之止慈,翻然回聽,侵夜回鑾,百官軍民,莫不欣欣然動色相慶,則此果做錯乎?此果飾詐罔上乎?彼亦臣子耳。若具秉彝之性,豈忍以此等語,發諸口而筆之書耶?又重臣疏有曰,若索言則必多有可言而不盡言云,其意不但曰做錯而已,飾詐罔上而已。飾詐罔上,人臣之極罪也。論其罪負,萬戮猶輕,重臣不過隨參與聞,而猶以此引義,況臣等,忝叨大官,首先於是,主張於是,何敢諉之於彼疏之未頒,而晏然自在,殆同無故者乎?臣於年前,疏論鍾秀,若是尋常詆斥,則顧何必開口呶呶,與彼較挈,而至於玆事,事關國家,語涉君父,爲人臣者,義不容泯默。而況其聲罪大官,極其狼藉,則臣亦大官中一人,驚懍之極,冒昧自列。伏乞聖明俯賜諒察,重勘臣罪,以快言者之心,不勝幸甚。
右議政金憙疏曰,伏以臣卽見內閣提學鄭民始疏本,繼又伏見傳敎下者,噫嘻,痛矣。放歸田里罪人金鍾秀,何爲而忍爲此不忍言之言也。向者園享時事,臣不忍復提,以慼我聖心,而蓋聞此日事而不流涕者,非人臣也,卽忍人也。至於達辭庭請之擧,實出於焦遑罔措,無所因極,萬不獲已,則以其達辭中所陳,勒歸之於飾詐罔上之科,抑獨何心,鍾秀之疏,臣未之見,而竊以閣僚疏本推之,則其爲不忍而忍者,明矣。爲人臣而忍其所不忍,則當作何許人也。第庭請時達辭,雖屬重臣,而主張率籲者,卽大臣也。臣以無似,猥忝大臣之列,而乃敢以飾詐罔上之言,肆然陳請,則論其罪狀,誠合萬戮矣。噫,如使臣苟有一半分忠愛之誠,足以孚感於人者,則人之爲言,何忍至此,實臣之罪也。伏乞聖明,亟降威罰,以勵臣分。
以左議政金履素辭職上疏,行判府事朴宗岳辭職上疏,右議政金憙辭職上疏,傳于李勉兢曰,批答同爲書下,各遣史官傳諭。答曰,省疏具悉卿懇。不忍,仁也。孝爲行仁之木,無將,義也。忠亦集義所生,大抵忍近於將,絜矩是也。不知不忍之方,焉知無將之道,斯義皎如執契,不須問於學究而知之,惜乎卿等之徒規規於自引而爲彼明其罪與暴於其心間,初無槪及於是可忍之顚末者,竊爲卿等惑之。
領府事蔡濟恭疏曰,伏以臣得見重臣鄭民始疏本,始知有放歸罪人金鍾秀疏詆向日庭請達辭之事,臣震懍惝怳,莫省其旨意之所由然也。繼伏見批旨與別下傳敎,憫念彝性之喪,扶植義分之嚴,霜雪鈇鉞,森布於十行之中,奉讀以還,不特以其疏之眞贓盡露爲喜,今以後君綱益復如天,倫常永不墜地,臣雖疏中被參之人,自己之嫌小,爲國之幸大,安得不欽服於處分之下乎?噫,達辭構草,重臣雖已自言,彼疏鋒刃,賤臣似當獨受,幸人替冒,處已恬愉,臣不敢爲也,況於自引之章,以顧念事體爲主,無一言打破其包藏機括,則臣之平日妄許以忘私殉國者,到此而蔑如而止矣。臣又忍爲是也,其疏隱情,重臣殆盡辨破。而第其多少做錯之句,閃忽難測,飾詐罔上之語,箚着在臣,臣於是,不得不冒死而明之也。凡所謂做錯者,或情文之有不當於天理,而禮節之有不合於朝儀也。伊日之事,揆諸天理,而果有不當者乎?考諸朝儀,而抑有不合者乎?天理也,朝儀也。決知其允合而允當,則有何別般做錯藏在這裏也。以若無隱之志,以若敢言之風,獨不明摘著論,以快其心,而乃以姑不索言等語,有若吞吐囁喘者,臣實鈍滯,莫曉其故也。況飾詐罔上之說,臣又滋惑,蓋凡飾詐而罔上者,必皆以君上之所未及照燭者,而飾之罔之也。若夫伊日之事,臣不忍復提筆頭,貽慼於事過旣久之後,而蓋其本情,則不過出於蒼黃罔措,計無所出,而此實聖上之所親覽,衆目之所共覩者,雖欲飾詐,何得而飾之,雖欲罔上,何從而罔之,彼亦豈不知此而精神所湊,惟在於戕臣一人,故不自知其言之無倫無脊也,然今番此擧,特其支流之散漫發現者耳。其本源之所蓄積,思之骨凜,臣誠不知國家之稅駕於何地也。臣將朝暮入地,日後之憂,顧安敢瞑目而逝也。噫,臣忝居班首,事多昏謬,使揆地閣臣,替受鋒鏑,諸僚之引以爲咎,可謂失之太厚,臣以何顔,更對朝紳乎?玆陳短章,慈暴危懇。伏乞聖明,亟降威罰,以靖私義,千萬幸甚。答曰,省疏具悉卿懇。園上之奏,卿與領相,交口迭發,雖於伊時神精,猶且記得,則達語。以下缺
上在昌德宮。停常參·經筵。
藥房提調徐有防,副提調蔡弘履啓曰,再昨夜·昨夜童便,連爲封入之後,議定湯劑,不容少緩,而日已向夕,尙未蒙召接之命,下情不勝焦迫,來詣閤外求對矣。傳曰,童便,今夜亦爲入之,卿等退去。
李羽晉啓曰,文臣製述,以何日爲之乎?敢稟。傳曰,過新榜後,更稟。
檢校直閣徐榮輔啓曰,參下檢書官,仕滿三十朔出六事,旣有定式矣。撿書官李藎模,仕日已滿三十朔,依定式,六品職遷轉事,分付吏曹,何如?傳曰,允。
傳于李羽晉曰,發遣吏郞,諸執事淸齋與否,摘奸以來。
藥房口傳啓曰,依下敎,進御童便,調薑汁入之之意,敢啓。答曰,知道。
李羽晉,以禮曹言啓曰,每年各陵寢展謁,春則二三月,秋則八九月,取稟事,曾有定式矣。今春展謁,定於何陵,而以何間推擇乎?敢稟。傳曰,慶科亦有所重,今朔內勢難動駕。以數處陵寢之未及展謁,每年有春秋兩處,取稟,而近陵幾皆歷謁,今番春幸之退行於秋後,情禮無所欠缺,待秋更稟,可也。
李勉兢,以兵曹言啓曰,同知中樞府事洪圭輔·李學淵·張貴彬·白任大·洪錫箕·孫景祖·申揖·李寧濟·鄭彭齡·金泰鎰·金涑·高時淵·鄭昌仁·孫聖寬,僉知中樞府事丁文壽·安昭·金曦·金聖彙·徐命寀·魚成鱗·李煥·金漢彬·金載泰·金世益·李春苾·吳益恒·康潤·韓聖謨·姜德鳳·楊宗潤·崔之宗·金聖彬·韓德良·鄭忠燁·金源·崔德徵·李華躋·韓時佐·朴文彩·金衡萬·金興起·林重彬·金德重·李晩恒·金時炯·金潤國·尹商華,俱以老病之人,或肅謝,或在外,上來無期,竝依例減下,何如?傳曰,允。
李勉兢,以備邊司言啓曰,本司武郞廳尹之謙,奔走勤仕已滿十五朔,依例六品遷轉事,捧承傳施行,何如?傳曰,允。
李勉兢,以壯勇營言啓曰,本營哨官,依備邊司郞廳例,仕滿十五朔,六品遷轉事,曾有定式矣。哨官張世統·趙岡,已滿十五朔,六品遷轉之意,分付,何如?傳曰,允。
負罪臣金履素·金憙等疏曰,伏以臣等身被罔極之人言,目擊無前之變怪,驚遑震懍,不知所出,草草引義,忙忙治疏,至於所當明辨,所當痛陳者,則槪未有一言之及,由前由後,一則臣等之罪也,二則臣等之罪也,尙何言哉?泥首席藁,惟鈇鉞是俟,而尙逭嚴誅,徹夜惶隕,求死不得,相率瀆擾,尤增罪戾。伏乞聖明,俯賜鑑燭,先從臣等,亟勘其不忠不誠之罪,則不但臣等之所聚首而祈祝,其於振頹綱而警具僚,亦豈少補也哉?嗚呼,君臣父子,人之大倫,天地之常經,古今之通誼,故曰,君親雖不同,忠孝無二致。今殿下之於臣等,義雖君臣,恩則父子。今有人焉,其親以無窮之孝思,値永慕之歲月,京懷觸感,榮衛愆損,而爲其子者,焦遑罔措,左右扶護,靡不容極,幸得其漸臻康安,則雖使行路之人有所覩聞,其必始而惻然而憂,終又欣然而喜。此正鄒聖所謂不忍人之心,而凡在戴天立地之類,莫不具此四端之一,則彼獨何心,爲人臣爲人子而乃反路人之不若,曾無一半分惻怛焦灼之意,肆然發口,闖然投匭,敢提不忍提及之事於聖候稍定之後,一則曰做錯,一則曰誇張,至其以飾詐罔上之目,容易歸之於扶護聖躬之人者,亦何其無天理無人心之至此極也?嗚呼,此而忍言,何說不做,此而忍爲,何事不爲?噫,園幸時事,今不忍追提,以攪我聖心,而伊日光景,穹蒼之所降鑑,草木之所感動,非但陪衛〈之臣〉,擧皆揮涕而進言,抑亦輿卒之類,莫不泫目而焦心。降氣之劑連進,天和之復猶遲,當此之時,奉還齋殿,一時爲急,請負,固人臣之常分,親負,亦人情之固然,均之爲保護中一事,尙何請負與親負之暇論哉,而今其言如此,使彼而陪至園所,覩此境界,則其必噤口袖手,立視傍觀而已,嗚呼,是可忍乎?至於臣等向日庭籲之擧,亦豈可已而不已哉?是年是日,祗拜閟宮,以聖上終天之孝思,靡及孺慕,出戶入門,自有按住不得者,則聖體受損,必將有倍於園幸之時。於斯之時,大小臣僚,率皆萬萬憂遑,萬萬切迫,必欲積誠仰格而終未回天,則其所以齊籲慈宮,勉抑聖心,悉陳向來之事實,或冀當日之回鑾者,抑亦盈庭臣民所同得之彝忱也。今乃以此直斷以做錯而猶以爲不足,從而結之曰不敢索言,顯有無限包藏,無限不平。臣等未知,此事有何索言之端,有何做錯之失乎?以其語脈,想其言意,則實有恒人常性所難測度者。其若以臣等爲不當仰請於慈宮而請之云爾,則臣等之當此時,値此事,以保護聖躬之道,同聲仰請于慈宮,是其義理也,事面也。只見其至正至當,而不容但已,曷嘗有毫分容喙於其間者,而乃敢容易下語,略無顧忌,自歸於滅天理斁民彝之科乎?至於不敢索言云云而轉益凶險,一句二句,將心已露,卽此四字,亦一斷案。大抵就其疏而論之,上款之滿紙悖說,罔非背馳保護,譏嘲庭籲之節節叵測者也。未知所蓄積者何心,所疑亂者何計,而不顧關係之至重,不思倫綱之莫大,肆然無難於發諸口而筆之書,求之往古,曾有是否?此臣等之所共討,國法之所必加,到此地頭,臣等又何敢以區區私義爲拘,不思所以痛辨而力陳哉?噫,殿下之於金鍾秀,生成陶鎔,恩造罔極,其身之萬死一生姑舍之,惟其長沐孝理之化,每荷錫類之仁者,凡今在廷之人,莫不代爲感頌,則渠以垂二十年北面之臣子,忍爲此不忍言之言於不忍復提之時,遂使我東方君臣大義澌壞無餘,將至於國不國而人不人。噫,鍾秀而忍於此,天下事固無所不有矣。於此而若不嚴加處分,明正典章,則倫常何以闡明,民志何以底定,世變何以止息,朝綱何以維持乎?念之及此,憂憤交切。伏願聖明,深思快斷,毋或涵貸,亟降嚴討之命焉。臣等通宵席藁,敢請鈇鉞之誅,而訖未蒙處分,則仰首鳴號,豈臣分之所敢出,而衷悃所激,他不暇顧,敢效古人獄中上書之義,冒萬死聯籲,死罪死罪。答曰,省疏具悉卿等之懇。反復疏本,卽亦一副舊踏。昨批不言乎?聲其罪與暴其心間,明言其是可忍是不可忍之顚末,然後從速可決,而鎭日尋章,致煩酬應,得無未盡於義分者乎?緣卿等瀆擾,何來膈煩之症,如期侵尋,問諸藥院。
上在昌德宮。停常參·經筵。
藥房提調徐有防,副提調蔡弘履啓曰,伏未審日間,聖體,若何?寢睡·水刺之節,何如?膈氣之候,亦何如?臣等率諸御醫,趁早入診,詳察聖候,議定湯劑爲宜,王大妃殿氣候,何如,惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣矣。惟予一念耿耿在於祀典,而膈氣尙未驅下,明日之强力行禮,姑未可必。且一兩日後,連値齋日,不可進退日字。此時請診,徒煩酬應,卿等退去,可也。
李羽晉啓曰,禁衛營將官來言,今日本營軍兵,日次私習云矣,敢啓。傳曰,知道。
李羽晉啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,禮房承旨馳詣受香所,奉審摘奸以來。
以香室永禧殿酌獻禮受押單子,傳于李勉兢曰,親押。
蔡弘履啓曰,大駕詣永禧殿,入齋室後,王大妃殿·惠慶宮問安,何承旨進去乎?敢稟。傳曰,左副承旨進去。
傳于李羽晉曰,明日出宮門路,以協陽門爲之。
傳于李羽晉曰,春寒如此,明日百官煖帽,侍衛軍兵毛具事,預爲分付。
傳于李勉兢曰,承旨作窠之代,前望單子入之,待下批牌招察任。
承旨前望單子入之,徐榮輔落點。
傳于徐榮輔曰,左承旨爲吏房。
傳于徐榮輔曰,發遣吏郞,諸執事淸齋與否,摘奸以來。
藥房口傳啓曰,依下敎,進御童便,調蘇合元七丸入之之意,敢啓。答曰,知道。
藥房口傳啓曰,臣等於昨夕,詣閤求對,未蒙召接之音,門鑰已下,更不敢瀆擾,惟伏俟今日問安時入診之命矣。及奉批旨,又伏承退去之敎,臣等益不勝抑鬱焦慮之至。顧今膈候,尙未差復,童便連爲進御,醫官之入診,湯劑之議定,不容少緩,而忱誠未格,尙未得承候,下情之煎灼,已無可言,而南殿行禮,只隔一宵矣。春寒尙峭,勞動旣多,此時動駕,已有違於大聖人節宣之道。況今連日欠寧之時,夙戒鑾蹕,當寒勞動,尤豈不萬萬悶迫乎?聖念之憧憧於祀典,臣等豈不仰認,而若或少妨於將攝,有損於天和,則是豈仰念惟憂之意乎?稍俟愆度之快復,齋日已過之後,卜日行事,於情於禮,實爲允合,玆敢不避煩瀆,更爲趨詣閤外,相率呼籲。伏願亟加三思,特寢明日動駕之命,許接臣等,以爲趁卽診察聖候,議定湯劑之地,千萬顒祝,惶恐,敢啓。答曰,知道。明日行禮,當觀晩後加減而進退之,豈待卿等之煩請乎?醫官何知卿等入侍,尤添酬應?卽爲退待本院,可也。
藥房口傳再啓曰,朝者詣閤口啓,未承診候議藥之命,臣等不勝相顧抑鬱,而第伏奉南殿行禮,觀晩後進退之下敎,不敢更爲瀆擾,伏俟退定之音。今則申牌已報,成命尙靳,下情已萬萬悶迫,而診候議藥,亦因此遲延,其爲焦灼,當如何?聖候雖幸有少愈之慶,多日將攝之餘,趁早勞動,易致添損之節。伏況晩後諸節,姑未承聞,下情尤不任煼慮之至,玆敢更詣閤外,相率呼籲。伏乞亟降動駕停止之命,仍令臣等率諸御醫,登筵診候,議定湯劑,千萬顒祝,惶恐,敢啓。答曰,知道。晩後姑未差降,而此是往來之氣,旣進童便蘇合元,今夜又飮,則似當稍勝矣。明日行禮,豈可進退乎?卿等卽爲退去,可也。
藥房口傳三啓曰,動駕停止,未承成命,診候議藥,亦靳兪音,臣等焦迫悶鬱之極,不避瀆擾,略陳數行口啓,以冀召接之命。及伏承批旨,只有晩後姑未差降,明日行禮,豈可進退之敎,臣等尤不勝萬萬煎灼之至。膈候未下,童便連進,目今諸節,尙未臻差復之慶,則此時之議定湯劑,加意將攝,允合大聖人節宣之道。明日勞動,易致添損,非特群情之萬萬悶迫,亦豈不有違於仰體惟憂之念乎?當不待臣等之畢陳,而必有所穆然深思者矣,玆敢更詣閤外,相率齊籲。伏願亟寢動駕之命,暫借方寸之地,診候議藥,千萬伏祝,惶恐,敢啓。答曰,知道。徒煩酬應,退去。童便,問于醫官入之,可也。
藥房口傳啓曰,依下敎,進御童便,調蘇合元七丸,更爲入之之意,敢啓。答曰,知道。
注書徐有聞書啓,臣承命馳詣三角壇上奉審則無頉,祭物·祭器·祭井奉審則精潔,諸執事·進排官摘奸則皆無頉,而臣則依下敎,以大祝仍留之意,敢啓。傳曰,知道。
記注官承膺祚書啓,臣承命馳往木覓山壇上奉審則無頉,祭物·祭器·祭井奉審則精潔,諸執事·進排官摘奸則皆無頉,而臣則依下敎,以典祀官兼大祝仍留之意,敢啓。傳曰知道。
記注官金良倜書啓,臣承命馳詣漢江壇上奉審則無頉,祭物·祭器·祭井奉審則精潔,諸執事·進排官摘奸則皆無頉,而臣則依下敎,以典祀官兼大祝仍留之意,敢啓。傳曰,知道。
負罪臣洪樂性疏曰,伏以臣再昨冒罪陳章,請究言根,乞被常憲,及伏承批旨,未蒙重勘,至下現納之敎,臣震懍悚蹙,罔知攸措。聞命以後,卽爲嚴査窮覈,而達宵歷日,終無自現之人,臣益不勝煎灼震剝之至,實欲鑽地而不可得。迺於昨夕,馳送錄事於放歸田里罪人金鍾秀處問之,則以爲耳聾聽瑩云。罪人旣以聽瑩自服,則譸張之言,不出於臣口,雖可知之,而第傳說之人,終不直言,現納之擧,尙此稽遲,一日二日,迄未究竟。緣臣之不忠無狀,致煩酬應於藥院口啓之時,以至國體益損,臣分都虧,一則臣罪,二則臣罪。臣罪至此,尤合萬殞,固宜泥首席藁,蹙伏竢譴,而一味泯默,亦非義分之所敢出,玆敢冒萬死,泣血仰瀆。伏乞聖明,亟降鈇鉞之誅,嚴勘臣罔赦之罪,以勵頹綱,以安私分,千萬至祝。噫嘻,金鍾秀之罪,可勝誅哉?以臣目下危蹙之情,急於仰首哀鳴,請被嚴誅,雖不敢劈破竭論,而憤痛駭惋之忱,實倍他人,按住不得,冒死略陳,惟聖上垂察焉。噫,彼鍾秀,亦是橫目之流,含生之倫,則何獨無同得之天,而以今日此面臣子,乃於聖心稍定,膈候纔降之際,忍提不忍提之事,忍發不忍發之言,少無顧忌之意,視作尋常之說,恣意謄牘,汲汲投匭,此正所謂其心所在,路人所知者也。是可忍也,孰不可忍也?且伊日庭請之擧,亶出保護之意,大小臣僚,莫不蒼黃奔走,焦迫呼籲,以冀仰格,以圖回鑾,實是爲臣子者不容已之義也。蓋是年是月,倍切茹痛,慈宮之心,卽殿下之心也,殿下之心,亦慈宮之心也。先寬慈心,然後可以期回聖心,則臣等之疾聲齊籲,不於我慈宮而何所因極哉?彼乃或謂之做錯,或謂之不欲索言,用意叵測,遣辭陰憯,包藏閃忽,如鬼如蜮,此非一朝一夕之故也。必欲禍人家國,圖逞胸膈,情跡昭著,眞贓綻露,天神共殛,國人齊憤,此不但爲慈宮之罪人,殿下之罪人,而實爲宗社之罪人也。此而不明正典刑,夬伸王法,則天彝斁,人紀絶,其將國不國而人不人矣。伏願聖明,廓揮乾斷,亟行天討,俾君臣父子之大防昭揭不墜於天地之間焉。答曰,省疏具悉卿懇。朝房一款,雖見於其疏,未嘗問於卿等,而卿先提說於疏中,於是乎以慰勉之意,俾許自拔。今見卿疏,問於彼,彼答以聽瑩云爾,則傳之雖不敢,聽之者乃誤。卿之傳之,卽出於追道光景之誠衷,此亦臣分人情之所當然,在卿何嫌乎?予則曰,卿之自初疏提及朝房二字,甚以爲不可。況彼之負犯,不係此一款,無加於聽瑩,無減於錯傳者乎?附陳致討之說,苛至冤也,宜有鳴冤,如果有是,自有士師,此非摸索臆決者。明日班聯,宜備鼎席,安心勿辭視事。仍傳曰,此批答,遣史官,傳論,仍傳命召。
領府事蔡濟恭箚曰,伏以臣伏見朝者下藥院批旨,膈氣未降,聖候欠穩,區區焦迫之情,曷有其旣?南殿行禮,期在明朝,臣雖愚迷,豈不知憧憧聖念,坐以待曙,而此與祭享之不可進退有異。差遲差速,無害禮制,況量力而行,古訓昭著,雖匹庶尙云然矣,其可以不念玉體之或損,强以行之,以犯漢臣陛下縱自輕之戒哉?連値齋日,非所當慮,閟宮大享之後,更涓吉日,求之情禮,實爲允當。伏乞更加三思,亟寢明日動駕之命,千萬幸〈甚〉。觀晩後氣度,當有進退,旣有批敎,下情顒祝,惟在於此,禁鍾將動,尙此寂然,益不勝焦煎之悰,不敢恤情地之惶蹙,冒死陳箚,而深夜瀆擾,尤增死罪。答曰,省箚具悉卿懇。簾帳聞已整拂,到今豈可進退乎?仍傳曰,此批答,遣史官,傳諭。
判府事朴宗岳箚曰,伏以臣等不忠無狀之罪,雖萬被誅戮,無以自贖,連日瀆擾,致煩聖念,旣定之膈候,又如期而至,一則臣等之罪,二則臣等之罪也。第伏念永禧殿酌獻禮親行隔日,而靜攝之候,猶未復常,則此時動駕,恐有添損之節,誠不勝萬萬煼灼,而況春寒惻惻,雖在閭巷之人,輪感咳嗽之疾,間多有之,其在節宣之方,尤宜加意將愼,改卜吉辰矣。若以景慕宮春享相値爲慮,則春享後親行酌獻,恐未爲晩。伏乞聖明,更加三思,亟寢明日動駕之命,千萬至祝。臣於特敎之下,不敢不章皇退歸,而情踪之震懍危蹙,與諸大臣等耳,今何敢唐突陳箚,而焦迫之極,他不暇顧,乃有此冒瀆之擧,罪上添罪,莫知所措。答曰,省箚具悉卿懇。簾帳聞已整拂,到今豈可進退乎?仍傳曰,此批答,遣史官,傳諭。
副校理申大尹,修撰宋翼孝,副修撰李相璜等箚曰,伏以永禧殿酌獻禮親行隔宵,而目今春寒尙峭,日氣不調,雖於玉體康寧之時,固不宜夙戒鑾蹕,冒寒勞動。伏況膈候未降之際,尤宜愼於節宣保嗇之方,而藥院陳啓,未蒙允許,因仰大聖人追慕至誠,憧憧祀典,而其在少愈之戒,不容暫弛。差待日氣之稍暖,聖體之夬安,改日行禮,允合節愼之義。臣等實不勝區區憂慮之忱,玆敢冒昧聯籲。伏乞聖明,更加深思,明日動駕之命,特許還寢焉。答曰,省箚具悉。行禮,豈可進退乎?
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·藥房朝夕口傳問安。答曰,知道。
李勉兢啓曰,藥房都提調洪樂性,提調徐有防,副提調蔡弘履,伏聞醫官所傳,萬萬焦迫,來詣閤外請對矣。傳曰,彌留之餘,越添而然,行禮之退定,出於不得已,病裏悚缺,如添一症,此時酬接,非所可論。予藥不問於醫官,卿等之所知,渠輩診察,何以知之乎?攻下之劑,亦旣多飮,卿等退待本院,童便蘇合元,依昨日例入之,可也。
李勉兢啓曰,領府事蔡濟恭,判府事朴宗岳,聞藥院所傳,下情萬萬焦迫,來詣閤外請對矣。傳曰,藥院之批,有下敎者,卿等卽爲退去,以便予心。
李勉兢啓曰,時·原任閣臣,伏聞藥院所傳,下情萬萬焦迫,來詣閤外請對矣。傳曰,退去。
李羽晉啓曰,御營大將李敬懋,以東關王廟獻官,今方受香出去矣。所佩命召,來請還納,將兵之任,不可一刻無摠察之人,何以爲之?敢稟。傳曰,都提調摠察,從事官發牌聽傳敎。
傳于李勉兢曰,左承旨入侍。
傳于徐榮輔曰,左承旨馳詣受香所,奉審摘奸以來。
藥房口傳啓曰,臣等伏聞醫官所傳,下情萬萬焦迫,動駕之請寢,診筵之議藥,一時爲急,相率求對矣。卽伏見傳敎下者,今日動駕有退行之命,誠不勝萬幸,而目今聖候,連日欠寧之餘,又有此添加之節,至於徹宵失睡,此時之入診議藥,尤不容少緩。卽許召接,以爲診察之地,亦許臣等之直宿,俾得專意於議藥,千萬伏祝。雖伏承退去本院之敎,而下情轉益煎灼,更此冒陳,惶恐,敢啓。傳曰,知道。湯劑則問于醫官,煎入後書出,直宿則置之,卿等卽爲退待本院。今番之越添,專由於酬應,何如是瀆擾乎?更勿守閤,卽爲退去。
藥房口傳啓曰,俄者口啓批旨內,湯劑則問于醫官,煎入後書出事,命下矣。臣等與諸御醫,議定湯劑,加味正氣散,本方中加便香附一錢·唐木香五分,一貼煎入之意,敢啓。傳曰,知道。
李羽晉啓曰,藥房都提調洪樂性,提調徐有防,副提調蔡弘履,持湯劑來待矣。傳曰,入之。
李羽晉啓曰,時·原任閣臣,爲承候,來詣閤外請對矣。傳曰,何如是瀆擾乎?卽爲退去。
傳于徐榮輔曰,南殿奉審承旨入侍。
傳于徐榮輔曰,發遣吏郞,諸執事淸齋與否,摘奸以來。
以黃海監司李泰永狀啓,善績等鎭舊還餉捧未捧,待究竟論列啓聞事,傳于徐美修曰,依狀請施行事,回諭。
甲寅二月初三日辰時,上御重熙堂。左承旨入侍時,左承旨徐榮輔,記事官徐有聞,記注官金良倜·承膺祚,以次進伏訖。上曰,進御童便,調蘇合元七丸入之。出榻敎命書傳敎曰,膈氣尙未差復,情禮殊甚悚缺,不可不退行,今日行禮,更待下敎爲之事,分付。榮輔曰,玉候欠和,而動駕有命,下情焦迫,實爲萬萬矣。今承下敎,欣喜之極,不知何以爲達矣。上曰,如可强作,豈有退行之理乎?近日連在靜攝之中,而意謂一時表症,自當卽差云矣。朝起視之,失汗大段,無以觸風,外此諸症,亦難自强,不得不有此退行之擧,予心悚缺,顧當如何?承旨卽爲馳詣南殿,祭物中已爲熟設者,使之從後改備,未及熟設者,一一精奉于櫃欌內後,回奏,可也。上曰,王大妃殿進御加味三子湯一貼,更爲煎入。出榻敎命退,承史以次退出。
甲寅二月初三日申時,上御重熙堂。奉審承旨入侍時,左承旨徐榮輔,記事官徐有聞,記注官金良倜·承膺祚,一提學鄭民始,檢校直提學徐鼎修,原任直閣徐龍輔,檢校直閣鄭大容·南公轍,以次進伏訖。上敎榮輔曰,果已奉審,而祭物事,一依俄筵下敎而爲之耶?榮輔曰,仰體聖意,各別申飭爲之矣。民始等曰,玉候欠和,至有動駕退行之下敎,下情焦悶,不可勝達。晩後諸節,更若何?上曰,一味如前,實爲可悶,而以酌獻禮之退行,尤爲靜攝中憧憧之端,比諸今朝,反有添加之意矣。民始等曰,聖孝出天,凡於奉先之節,祀享之節,一念憧憧,靡不用極。此實臣等所欽仰萬萬者,而適値聖候欠和,至有酌獻禮退行之擧,以聖上奉先追遠之德,安得不憧憧耿耿,而第伏念靜攝中,若因此過費聖慮,則有非大聖人保嗇之方,伏望深軫保嗇之方焉。上曰,童便蘇合元,連爲進服,而少無顯效,予之膈氣,實爲可悶矣。民始等曰,童便蘇合元之屬,皆是峻劑,多數進御,不勝悶迫矣。命退,諸臣以次退出。
上在昌德宮。停常參·經筵。
藥房都提調洪樂性,提調徐有防,副提調蔡弘履啓曰,伏未審夜間,聖體調攝,若何?寢睡·水刺之節,何如?膈間往來之候,亦何如?臣等率諸御醫,趁早入診,詳察聖候,議定繼進湯劑爲宜,臣等不任區區伏慮,敢來問安,竝此仰稟。答曰,知道。越添於彌留之餘,升降姑無常,曉朝之氣,不若昨晩之稍勝。攻治之劑,不可一向不撤,童便停止,更觀晩後動靜,議藥爲可。纔有酬應,則氣輒忿懣,今日亦難召接矣。都提擧議藥後出去,諸原任,若以承候入來,則徒添酬應,切勿入來事,傳之,可也。
王大妃殿·惠慶宮·中宮殿,內閣·政院·玉堂·藥房口傳朝問安。答曰,知道。
王大妃殿·惠慶宮·中宮殿,內閣·政院·玉堂·藥房口傳夕問安。答曰,知道。
傳于李勉兢曰,同副承旨馳詣受香所,奉審摘奸以來。
藥房口傳啓曰,依下敎,進御童便蘇合元,停止之意,敢啓。傳曰,知道。
藥房口傳啓曰,臣等俄伏奉批旨,至有越添彌留之餘,升降無常,不若昨晩稍勝之敎,繼有更觀晩後動靜議藥之敎,臣等益不勝相顧煎灼之至。此時湯劑之未卽繼進,已萬萬悶迫,而況今日勢已晩,未牌將近,湯劑議定,尤不容少緩,而當此聖候多日欠寧之時,臣等之尙未直宿,職在保護,尤豈不萬萬焦迫乎?靜攝中仰煩酬應,非不知萬萬悶迫,而暫許召接,使之趁卽入診,更議湯劑,仍命臣等之直宿,俾專意於承候議藥之地,千萬伏祝。臣等固當詣閤仰籲,而瀆擾是懼,退待本院,敢此冒陳,更伏望亟賜允許焉。惶恐,敢啓。答曰,知道。卿等勿爲直宿,湯劑,問于入侍醫官議定。酬應苦矣,卿等勿爲入侍宜矣。
藥房口傳啓曰,俄者口啓批旨內,湯劑問于入侍醫官議定事,下敎矣。臣等與入侍醫官及諸御醫,議定湯劑,交感降氣湯一貼,煎入之意,敢啓。傳曰,知道。
李羽晉啓曰,藥房都提調洪樂性,提調徐有防,副提調蔡弘履,持湯劑來待矣。傳曰,湯劑入之,卿等退去。
藥房口傳啓曰,依下敎,交感降氣湯,旣已煎入進御,加味正氣散停止之意,敢啓。傳曰,知道。
傳于李勉兢曰,推恩狀啓來到,政官牌招開政下批。
傳于徐美修曰,當該銓官禁推。
徐美修啓曰,執義徐有泝,依下敎,禁推傳旨捧入,而遞差傳旨,依定式捧入之意,敢啓。傳曰,知道。
以水原留守李命植狀啓,落漏老人追後修報,判官金魯成罪狀,令該府稟處,臣亦惶恐待罪事,傳于李勉兢曰,諸道旣許追報,以本府之地方,至於一百三十九人之多漏,當初判官之不勤擧行,雖甚可駭,旣令追報,今番特爲參酌。必又有遺漏者,更加搜訪,隨聞狀聞,卿則勿待罪事,回諭。尊年之擧,廣慶之典,予意何等憧憧,諸道擧行,未知何以對揚,而其中關東,則昨日先已入來,而草草莫甚。此必營邑不勤而然,欲令京兆溯考關東十式,若果遺漏,道伯·守令當嚴處,姑以三令之意,先又下敎。此豈爲群老而然?一則爲所重,二則爲所重,諸道擧行,其敢忽諸,令廟堂嚴飭關東伯,諸道一體嚴飭。
李勉兢,以禮曹言啓曰,卽接宗廟署所報,則宗廟永寧殿春奉審,例於旬前爲之,而都提調洪樂性,提調具允明,俱以身病,不得擧行云,提調,令政院稟旨變通,何如?傳曰,提調許遞,前望單子入之。
宗廟提調前望單子入之,李文源落點。
上在昌德宮。停常參·經筵。
藥房都提調洪樂性,提調徐有防,副提調蔡弘履啓曰,伏未審夜間,聖體調攝,若何?寢睡·水刺之節,何如?膈間往來之候,亦何如?臣等率諸御醫,趁早入診,詳察聖候,議定繼進湯劑爲宜,臣等不任區區伏慮,敢來問安,竝此仰稟。答曰,知道。膈症,夜朝之間,有往無來,而神氣則始覺有憊意矣。卿等之請診,雖至多日,而意有所强,症輒如期,此所以非有關於所重,無以酬接,今日亦不得許診者也。湯劑議定煎入,卿等退去,宜矣。大殿,內閣·政院·玉堂口傳問安。答曰,知道。
王大妃殿·惠慶宮·中宮殿,內閣·政院·玉堂·藥房口傳問安。答曰,知道。
李羽晉啓曰,來初五日,朝參日次矣,敢稟。傳曰,停。
李羽晉啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李羽晉啓曰,禁衛營將官來言,今日本營軍兵,日次私習云矣,敢啓。傳曰,知道。
李羽晉啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,大司憲林蓍喆,掌令李益恢,持平姜儐·尹行喆呈辭,執義未差,掌令李日運在外,監察茶時之意,敢啓。傳曰,知道。在外人許遞。
藥房口傳啓曰,俄伏奉本院啓辭批旨,有膈氣有往無來之敎,臣等誠不勝萬萬慶幸,而第多日靜攝之餘,有此憊節,此時將攝,益加聖念,千萬顒祝之至。依下敎,臣等與入侍醫官及諸御醫,議定湯劑,交感降氣湯一貼,依前方煎入之意,敢啓。傳曰,知道。
李羽晉啓曰,藥房都提調洪樂性,提調徐有防,副提調蔡弘履,持湯劑來待矣。傳曰,湯劑入之。今日晩後,亦爲稍勝,都提調卽爲退去,以便予心。夕問安勿爲之,內閣·政院·玉堂夕問安,。亦爲勿爲之。
傳于李勉兢曰,承旨房仍,吏禮換房。
傳于徐榮輔曰,禮房承旨入侍。
李勉兢啓曰,開政命下,已至經宿,老職下批,有難遲滯,而吏曹判書金思穆有實故,參判丁範祖禁推,參議前望未下,不得擧行,何以爲之?敢稟。傳曰,判書給由。參判事,極爲駭然,而時適乏人,禁推分揀,以前牌申飭,使之卽爲開政下批。
有政。吏批,判書金思穆受由,參判丁範祖進,參議未差,右承旨李勉兢進。啓曰,判書金思穆受由,參議未差,小臣獨政未安,何以爲之?敢稟。傳曰,仍爲之。以申大尹爲執義,蔡濟恭爲司譯院都提調,姜文會爲軍資正,尹持範爲典籍,洪喜榮爲咸興判官,故通德郞李益源贈戶參例兼,故通德郞李會晩贈左承旨例兼,故獻納李休徵贈應敎例兼,以上同知李學淵三代,成均進士李復淵贈戶參例兼,故通德郞李來源贈左承旨例兼,故通德郞李啓晩贈司僕正,以上同知李尙琦三代,故通德郞李殷衡贈戶參例兼,同知李熻考,故通德郞李殷臣贈戶參例兼,同知李燁考,學生吳德曾贈戶參例兼,故通德郞吳啓周贈左承旨例兼,故弼善吳斗憲贈執義,以上同知吳載衡三代,故武兼金聖弼贈兵參例兼,故武兼金漢明贈左承旨例兼,故通德郞金禧始贈掌樂正,以上,同知金得衍三代,贈安溪守墀贈安溪君,同知李鎭璧考,故正郞趙以進贈禮參例兼,學生趙鏊贈左承旨例兼,以上同知趙武範兩代,學生金尙簡贈戶參例兼,故通德郞金光國贈左承旨例兼,故通德郞金鼎三贈司僕正,以上同知金宗煜三代,故通德郞杞恩君兪彦龜贈戶參例兼,故通德郞兪基贈左承旨例兼,以上杞寧君兪漢章兩代,學生孫㣧初贈戶參例兼,學生孫慶來贈左承旨列兼,學生孫之千贈掌樂正,以上同知孫錫謨三代,故郡守吳遂顯贈吏參例兼,故縣監吳道宗贈吏議,以上同知吳命久兩代,以張至顯爲掌令。
兵批,判書徐有防,參判林濟遠病,參議宋銓入直,參知尹致性病,右承旨李勉兢進。同知鄭彦裕,副司直白師敏竝單付。
李勉兢,以禮曹言啓曰,今二月初六日宗廟永寧殿·景慕宮春奉審時,永禧殿當爲一體擧行,而本殿有頉處,纔已修改,依前例,本殿奉審,不爲擧行之意,敢啓。傳曰,知道。
李勉兢,承文院都提調意啓曰,月食已過,禮部回咨,依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
大司憲林蓍喆,大司諫李鼎揆,執義申大尹,司諫李錫夏,掌令李益恢,持平姜儐·尹行喆,獻納洪秀晩,修撰宋翼孝,副修撰李相璜,正言南履翼啓曰,噫嘻,痛矣。賤臣金鍾秀,本以戾惡所鍾,專懷凶禍之圖,事君父惟以行胸臆爲務,在國是惟以蔑倫常爲主,傳襲有源,蓄積有素,甚至於今番凶疏而極矣。噫嘻,其所謂飾詐罔上等語,何爲而發也?園幸時伊日之事,臣等亦有身親仰覩者,今不忍復提,重慼我聖心,而當時煼灼之狀,苟有秉彝,孰不血涕?噫,彼鍾秀,亦一北面於我殿下者,抑獨何心,忍爲此不忍言之言於時移事過之後,有若乘機而逞計者乎?曰飾曰罔,卽爲無其實而虛張者道也,是可忍耶?乃若閟宮展拜時,庭請之擧,又出於今日臣子萬萬焦遑之心,則渠乃以庭請慈宮,謂之做錯者,亦果何許凶腸,以其情理之不當爲耶,事面之不當然耶?此猶不足,至曰不欲素言,若有許多可言之事而姑爲不發者然,其無限包藏,顯然詆斥,畢露無餘,此又可忍耶?此非一朝一夕之故,蓋其藏蓄醞釀,隨處肆發。噫,龍蛇可化爲赤子,鍾秀豈肯爲殿下臣哉?以我殿下出天之孝,倍切是年,撫時之感,聖懷之疚傷,王候之愆和,無時不然,而此際凶疏之闖呈,遂致膈候之添加,以若貫盈之罪惡,豈可一刻容貸於覆載之間乎?請放歸田里罪人金鍾秀,爲先施以中道付處之典。答三司新啓曰,爲先依啓。
甲寅二月初五日初更,上御重熙堂。左承旨入侍時,左承旨徐榮輔,記事官徐有聞,記注官承膺祚·洪樂游,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
藥房都提調洪樂性,提調徐有防,副提調蔡弘履啓曰,伏未審夜間,聖體調攝,若何?寢睡·水刺之節,何如?膈間往來之候,快臻平履之慶,而憊候,亦何如?臣等率諸御醫,趁早入診,詳察聖候,議定繼進湯劑爲宜,臣等不任區區伏慮,敢來問安,竝此仰稟。答曰,知道。醫官往傳之言,卽昨夜酬應之後微升之謂。今日晩後,如昨日,之差勝,卿等切勿留待,卽爲退去,宜矣。大殿,內閣·政院·玉堂口傳問安。答曰,勿爲問安。
王大妃殿·惠慶宮·中宮殿,內閣·政院·玉堂·藥房口傳問安。答曰,勿爲問安。
李羽晉啓曰,禁衛榮將官來言,今日本營軍兵,日次私習云矣,敢啓。傳曰,知道。
李羽晉啓曰,御營聽將官未言,今日本廳軍兵,日次私習云矣,敢啓。傳曰,知道。
蔡弘履啓曰,右承旨李勉兢,左副承旨徐美修,右副承旨兪漢寧,同副承旨李羽晉,因副修撰李相璜,謂有情勢,陳疏徑出,原疏以國忌齋戒,纔已退却矣。竝卽牌招察任,何如?傳曰,允。
傳于李勉兢曰,禮房承旨入侍。
藥房曰傳啓曰,臣等伏見問安啓辭批旨,有今日晩後,如昨日之差勝之敎,臣等誠不任慶幸,而第閟宮親享,只隔數日矣。膈氣雖幸稍降,憊節尙未快復,而況多日靜攝之中,節宣若或失宜,則症候必致添損。顧今一時之酬應,尙切悶迫,連日之勞動,尤當如何?固知我殿下克軫少愈之戒,仰體惟憂之念,何待臣等之冒陳,而尙未承攝行之命,下情萬萬焦鬱,玆敢相率呼籲。伏乞亟降親享停止之命,千萬顒祝,惶恐,敢啓。傳曰,知道。南殿行禮,姑未爲之,先行宮享,有所不敢,所以有禮房承旨入侍之命也。都提調先退去,宜矣。
傳于李勉兢曰,留院上疏入之。
以去三十日左議政金履素,右議政金憙侍命啓辭,傳于李羽晉曰,勿待命事,遣史官,傳諭,仍傳命召。
吏批,有口傳政。以李潞秀爲全州判官,金履裕爲果川縣監。
李羽晉,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
徐美修,以義禁府言啓曰,放歸田里罪人金鍾秀,爲先施以中道付處事,承傳,啓下矣。金鍾秀,江原道平海郡付處,而方在京畿楊州地,以承傳內辭意具罪目,依例發遣府都事,自楊州執捉,仍令押送配所,何如?傳曰,允。
修撰李相璜疏曰,伏以臣以金鍾秀懲討事,仰徹一疏,略效沐浴之誠,而以請律之有違格例,旋蒙還給之命矣。討賊義嚴,不容晷刻遲緩,臣於翌曉,略改措語,呈送喉院,則喉院之臣,以還給之疏,不可以略改措語,遽然捧納,且値齋日,尤非可論爲言而退送矣。臣遂全改措語,使之入徹,則牢執不捧,依舊退送,前後二日,凡五呈而五阻矣。門鑰已下,旣無更爲往復之勢,翌日則臣方與兩司諸臣,同倡大論,將爲合啓聲討之擧,則一邊徹啓,一邊呈疏,事面屑越,疏擧則未免中撤矣。喉院之阻搪言疏,誠非美事,是豈爲臣一人疏之未徹而謂哉?苟使臣辭氣激昻,使見之者代爲之慷慨憤惋,則彼亦豈有漫漶退送之理也?臣實自反之不暇,顧安敢咎責他人,而臣雖疲劣,其職則三司,三司之疏,値齋留院,自是古規,而緣臣無似,自臣廝壞,撫躬慙恧,靡所容措。伏乞聖明,亟命鐫削臣職名,以爲不職之戒,喉院之越規阻徹,亦不可爲盡出納之責,亦賜譴斥,以爲杜後弊之方焉。省疏具悉。疏旣違式,則改呈而亦却,非矣。當該諸承旨,從重推考,爾其勿辭察職。
甲寅二月初六日巳時,上御重熙堂。禮房承旨入侍時,左承旨徐榮輔,記事官徐有聞,記注官金良倜·洪樂游,一提學鄭民始,檢校提學徐有防,檢校直提學徐鼎修,檢校直閣鄭大容·南公轍,以次進伏訖。民始·有防等曰,問候。上曰,膈氣一味無差勝之效矣。民始等曰,寢睡·水刺之節,何如?上曰,以膈煩痰嗽之故,不得善寢,飮食亦不能如常矣。民始等曰,今年以來,勞動過多,酬應甚煩,而園享宮祼後,尤爲添損。今番症候,卽伊時彌留之致,今雖少有差勝之節,姑且靜攝,深軫保嗇之方,允爲大聖人節宣之道,而宮享隔日,尙無還寢之下敎,下情不勝焦迫矣。且以南殿行禮之因靜攝退行,聖孝歷屢日猶憧憧,症候之越添,亦未必不由於此。然宗社付托之重,殿宮惟疾之念,我殿下豈不思仰體之道乎?伏聞諸臣,以宮享親臨還寢事,將仰請云,而臣等旣又登筵,職在近密,且兼保護,敢此仰達,特加三思,區區之望也。上曰,諸症尙此彌留,勞難强力將事,且南殿行禮,不可不先爲,宮享則當有還寢之擧矣。仍命書傳敎曰,宮享隔日而南殿行禮,姑未爲之,宮享則攝儀事,令該曹知悉。民始曰,北漢城餉,以革罷保還,移轉各邑之意,筵稟定式矣。磨鍊一年應下耗條,則當分爲二萬二千餘石,盡分此數,則近邑之民,必難擔當,故已與畿伯相議,分給中減五千石,自本廳鳩聚記簿貸下者及從他拮据,限一萬五百兩,輸送畿營,貿米三千五百石,依捧留例,分置各邑,每年輸送耗條,以爲補用之地。僧倉還則不但寺僧之聊賴奠接,專在還穀,渠輩不得入城,故元無派給都民之事。此則與保主人有異,別無爲弊之端,依前使摠攝,主管糶糴,則餘數當爲移轉者,一萬五千石,以此分排於十餘邑,則不至偏重難便之患,而各邑中坡州·積城·抱川,本是北漢屬邑,中間坡·積兩〈邑〉,移屬臨·長兩鎭,抱川則因邑倅之疏請,不受移轉,而到今變通之際,不可不依舊劃屬分排,與畿伯往復停當,故敢此仰達矣。上曰,依爲之。民始曰,北漢守護之道,專在於各寺僧徒,其所奠接之方,不可不各別顧恤。僧徒弊瘼中,畿邑守令藍輿軍之役,最爲難支,而此後移轉定式之後,邑倅之往來,尤當頻數,若擧皆責出,則勢難支當,此與外方寺刹有異,責出輿軍,已極不可。且自西門入去之路,足可騎馬往來,則不必如是取便。此後則北漢僧徒,責出輿軍之事,一切嚴禁,而如是出擧條定式之後,或有冒犯者,管城將檢察枚報,自本廳草記重勘之意,申飭知委,何如?上曰,依爲之。命書榻敎曰,守令有闕之代,令該曹口傳差出,待下批,與未辭朝守令,當日辭朝。命書榻敎曰,進御交感降氣湯,自今日停止。命書榻敎曰,下直守令留待。諸臣以次退出。
上在昌德宮。停常參·經筵。
藥房提調徐有防,副提調蔡弘履啓曰,伏未審夜間,聖體調攝,若何?寢睡·水刺之節,何如?膈間往來之候,益臻快復之慶,而憊候,亦何如?臣等率諸御醫,趁早入診,詳察聖候,議定湯劑爲宜,臣等不任區區伏慮,敢來問安,竝此仰稟。答曰,知道。膈脴漸豁,憊意益勝,而調補之劑,非可論於熱腔,議藥,自今日停止,卿等退去,問候亦勿爲之,可也。
王大妃殿·惠慶宮·中宮殿,藥房口傳問安。答曰,知道。
徐榮輔啓曰,來十一日,輪對日次矣,敢稟。傳曰,爲之。
李勉兢啓曰,來十一日,朝參日次矣,敢稟。傳曰,停。
徐美修啓曰,左尹沈煥之,除拜後過三日不爲出肅,依定式,推考警責,仍卽牌招察任,何如?傳曰,允。
傳于徐榮輔曰,左承旨入侍。
傳于李羽晉曰,諸承旨持公事入侍。
傳于李羽晉曰,下直守令入侍。
傳于李羽晉曰,吏兵換房。
傳于李勉兢曰,近以行禮之差進,爲夙宵憧憧,今則差勝,足可爲之,南殿酌獻禮,當於再明日行禮,該房知悉。
李羽晉啓曰,京畿老人開錄啓本,纔已啓下矣。政官牌招開政,以爲加資下批之地,何如?傳曰,允。
傳于李羽晉曰,吏曹參判丁範祖,從重推考。
有政。吏批,判書金思穆受由,參判丁範祖進,參議未差,同副承旨李羽晉進。啓曰,判書金思穆受由,參議未差,小臣獨政未安,何以爲之?敢稟。傳曰,仍爲之。以任希厚爲掌樂僉正,成雲柱爲司宰僉正,故通德郞任聖佐贈戶參例兼,故通德郞任摰贈左承旨例兼,成均進士任東老贈司僕正,以上同知任銈三代,故都正林象翼贈吏參例兼,贈司僕正林世良贈吏議,故副率林宗儒贈司僕正,以上同知林仁浩三代,贈戶參吳道明贈戶判例兼,贈左承旨吳必昌贈戶參例兼,贈執義吳熽贈左承旨例兼,以上知事吳著三代,故通德郞金履晉贈吏參例兼,故縣監金純行贈吏議,故府使金時保贈司僕正,以上同知金道淳三代,學生鄭萬俊贈戶參例兼,學生鄭文奎贈左承旨例兼,學生鄭潯贈掌樂正,以上同知鄭宅臣三代,故折衝金顯國贈戶參例兼,故通德郞金鼎泰贈左承旨例兼,故通德郞金礸贈司僕正,以上同知金命赫三代,故通德郞金碩寬贈戶參例兼,學生金潤贈左承旨例兼,學生金時萬贈司僕正,以上同知金瑞豐三代,故通德郞申宗岳贈吏參例兼,故通德郞申思益贈吏議,成均進士申弼諧贈司僕正,以上同知申匡堯三代。
李勉兢,以兵批言啓曰,同知中樞府事池得球·盧達宗·黃德謙,僉知中樞府事崔䘻·李始集·安重煜·韓德亮·金鼎夏·文弼呂·金振兌·李春世·李成遠·黃時規·李世佑,五衛將李文顯,俱以老病之人,或肅謝,或在外,景福宮衛將鄭彦裕,病難供職,呈狀乞遞。輪番之任,不可久曠,竝今姑改差,何如?傳曰,允。
兵批,判書徐防防進,參判林濟遠病,參議宋銓入直,參知尹致性病,右承旨李勉兢進。以鄭昌順·鄭好仁爲知事,李冕膺·柳孝源爲同知,洪樂恒·林道浩·睦萬中爲僉知,金鳳益爲慶熙將,金達曾爲長山別將,姜瀚·黃重錫·金富三·金澤瑞·金尙興·李成蕃·李宜春·劉宗翼·徐德世·申潚·李澤基·李敬基·李聖錫·李晩馨·崔景爲加設同知,權任·宋重亮·崔光億·金履規·李蓍周·楊宗潤·崔之宗·徐是修·洪壽澤·金成虎·姜碩範·徐弘規·韓雲佾·金宗赫爲加設僉知,康漢淵爲方山萬戶,副護軍鄭守璧·李顯福·趙慶進·李栭漢·白師夏·金命赫·禹弼昌·韓世垕·任璛·趙泰喆·李萬庥·洪圭輔·宋楷·李泰澤·李膺擧·李學淵·張貴彬·白任大·洪錫箕·孫景祖·申楫·李寧濟·鄭彭齡·金泰鎰·金涑·高時淵·鄭昌仁·孫聖寬·閔有洙·尹博基·李行祥·徐衍修·李文顯·李萬運·洪大猷·韓光瑞·李宅源·韓光傳·金富協·丁文壽·安昭·金曦·金聖彙·徐命寀·李煥·魚成䚬·李漢彬·金載泰·金世益·李春苾·吳彦恒·康潤·韓聖謨·姜德鳳·金聖彬·韓德良·鄭忠燁·金源·崔德徵·李華濟·韓時佐·朴文彩·金衡萬·金興起·林重彬·金德重·李晩恒·金時炯·金潤國·尹商莘·李日運,副司直金基正·崔·黃㮋·金寅爕·柳星鎭,以上竝單付。
李羽晉,以弘文館言啓曰,本館上番闕直,事甚未安,今日政新除授玉堂,待下批,卽爲牌招入直,何如?傳曰,允。
吏批,再政。以尹羽烈爲校理,申光直爲工曹正郞,徐謙淳爲健元陵令,申大尹爲副修撰,韓百源爲漢城主簿。
傳于徐榮輔曰,發遣吏郞,諸執事淸齋與否,摘奸以來。
以兵曹慶科及謁聖初試殿試。合設·分設當否,大臣·文任將臣收議草記,傳于徐榮輔曰,知道。當初謁聖之欲行於慶科前一日,以謁聖年條之太遲,未有甚於近年而然也。武初試之合設·分設,俱有掣肘,諸議同然,且直赴人試券一事,果如泮長擧條,以此以彼,當有闊狹。領相議之文武各設初試,以爲飾慶慰悅之道云者,其說甚好,而遐方多士,必未及於旬三矣。領府議之以武初試五百,分屬庭·謁兩日,略依丁亥年例云者,其說亦好,而先朝丁亥年謁聖與慶科初試殿試,竝皆合設於同日,則丁亥之例,亦有差殊矣。大抵合設,最爲兩便,而今番慶科,爲所重也,恐有因便之嫌。若就兩相議擇用,則文設初試,以慰悅之武,分兩科,示爲所重,庶可以各自有據。慶科文科初試,先行於今二十五日,而武初試,依初擇日設行,殿試及唱榜,依例分日擇吉事,分付。謁聖則當於二十六日爲之。爲多士之慰悅,旣設初試,則武士亦必願其各設。慶科所重何如,當令均歡,謁聖武初試,亦於十三日,分所設場,差退一兩日試取事,分付。
徐榮輔,以禮曹言啓曰,臣允大與戶曹判書臣沈頤之,進詣大報壇奉審,則奉室風遮草芚二番,饌卓床巾二件,籩十箇,大尊羃一箇,小尊羃一箇,鼎羃二箇,扃三箇,篳三箇,笓一箇,砂尊二箇,砂分兒三箇,砂碗六箇,砂大貼六箇,砂貼匙六箇,壇上方甎八張,紅紬衣二件,皁紬衣五件,白紬中單十件,白紬裙十件,白紬帶五件,幅頭一部,价幘冠五部,進賢冠七部,皮弁冠五部,金銅革帶三件,白布襪五件,烏皮履十五件,鍾三十二枚,鍾流蘇一層,磬雉尾羽二層,鍾磬結紅索二巨里,干四箇,磬懸絲五箇,角搥二柄,甲黃幕一浮三十幅內三幅,甲黃帳一浮三十四幅內一幅,內簷黃帳二浮各十一幅內各二幅,黃張二浮各二十六幅內各一幅,油遮日六浮各十四張付內十二張,白布遮日一浮五十幅內五幅,白細木內揮張二浮各十四幅內二幅,白木外揮張二浮各十四幅內各一幅,黃綿絲中束乼二艮衣,黃綿絲小束乼三艮衣,黃綿絲三甲所二艮衣,廣別大束乼一艮衣,中束乼一艮衣,小束乼二艮衣,從享位白布帳一浮十幅內一幅,油庶日二浮二十張付內十張,中束乼一艮衣,饌幕白布帳一浮十四幅內一幅,油遮日一浮三十張付內十張,中束乼一艮衣,典祀廳三甲所一艮衣竝破,饌卓床巾二件,雉尾箒二柄,雉尾東西南紅箭門柱根塗灰,壇下方甎十八立,鎌子二箇,鍤一箇,從享位紫的細褥二件,內外拱望拜禮床巾一件,架子一部,紅紬衣二件,皁紬衣五件,白紬中單二件,价幘冠五部,舞翟二箇,雉尾甲黃幕五幅竝渝傷,趁卽改備修補之意,分付各該司,何如?傳曰,允。
徐榮輔,以禮曹言啓曰,今二月初九日永禧殿酌獻禮親行時,自上當有散致之禮,而正日只隔二日,散齋則勢未及依例磨鍊,殿下自今日散齋一日於別殿,致齋一日於正殿。凡散齋,不弔喪問疾,不聽樂,有司不啓刑殺文書,致齋,惟啓享事。諸享官及近侍之官應從升者,竝散齋一日於正寢,致齋一日於本司,陪享百官·諸衛之屬·守衛殿門者,各於本司,淸齋一宿事,知委,何如?傳曰,允。
徐榮輔,以禮曹言啓曰,今此慈殿恰躋五旬,慈宮恰躋六旬,稱慶文武科殿試及唱榜,依例分日擇吉事,命下矣。卽令日官池景喆推擇,則殿試,今二月二十八日,放榜,來三月初十日卯時爲吉云,以此日時定行,何如?傳曰,允。親臨處所,文試則殿庭,武試則春塘臺爲之,可也。
徐榮輔,以禮曹言啓曰,慈殿恰躋五旬,慈宮恰躋六旬,合二慶慶科庭試,文科設初試事,命下矣。在前庭試初試,或有分兩所,分三所試取之例,今番則何以爲之,而初試額數,今番則取幾人乎?敢稟。傳曰,分兩所,取三百人,可也。
李勉兢,以備邊司言啓曰,卽見黃海監司李泰永捧未捧狀啓,則以爲延安府還上各穀,今年折半停退後,新還當捧一萬二十一石四斗內,未捧爲六千六百五十三石九斗。該府以尤甚災邑,民情誠爲遑汲,而歲末勘報,不過三分之一者,溯古未有,萬萬驚駭。今若以未準居末,循例論勘,則恐非重穀簿懲後弊之道,不可以賑事之方張,有所參恕,延安府使兪漢敦罪狀,令攸司稟處爲請矣。朝家於本邑民情,曲加軫恤,新還停退至於折半,則折半之中,未捧之數,又過三分二者,事未前聞,萬萬驚駭。若然則朝家蠲恤之政,將無所施,不可以大賑之方張,有所曲恕。該府使兪漢敦,爲先罷職,令該府拿問嚴勘,未捧穀物,待秋成,使之準捧充簿之意,各別嚴飭。雖以道臣言之,若能先期察飭,豈有是理?且況道臣之論罪守令,先爲罷黜,仍以令攸司稟處爲請,卽不易之例,似此罪犯,旣知其不可參恕,而不爲罷黜,只請稟處者,亦甚駭然。黃海監司李泰永,姑先從重推考,何如?傳曰,允。該府使事,待今年捧糴,令道臣報來後,更爲稟處,可也。
徐美修,以義禁府言啓曰,再明日擧動時,各差備都事,當爲備員,都事朴宗球,親病不仕之代,令該曹口傳差出,以爲分排之地,何如?傳曰,允。
吏批,有口傳政。以李鎭熙爲禁府都事。
兵曹,謁聖武科初試時規矩,鐵箭三矢百三十步,柳葉箭五矢百二十步,一巡三中,二技取一技。
甲寅二月初七日巳時,上御重熙堂。左承旨入侍時,左承旨徐榮輔,記事官徐有聞,記注官承膺祚·洪樂游,稟事閣臣鄭大容,以次進伏訖。上命榮輔讀公事書判付。大容曰,今番慶科庭試文科直赴人,皆爲許赴事,曾有傳敎矣。第慶科旣無初試,則應試等事,有不得不稟定者,擧人之當直赴者試紙與儒生試紙,體樣本自不同,且直赴則易書,儒生則自書,此已節節掣肘。至若一場內試券,安寶與踏印之相雜,溯考前後謄錄,終無可據之例,自下擧行,多有疑眩難便者,故敢此仰達矣。上曰,卿言亦然。自書與易書之別,雖無所關,試券之安寶與踏印相雜果如何,收議批答中,當措辭處分矣。出擧條命退,諸臣以次退出。
甲寅二月初七日未時,上御誠正閣。諸承旨持公事,下直守令入侍時,行都承旨蔡弘履,左承旨徐榮輔,右承旨李勉兢,左副承旨徐美修,右副承旨兪漢寧,同副承旨李羽晉,記事官徐有聞·鄭文始,記注官承膺祚·洪樂游,檢校直閣南公轍全州判官李潞秀咸興判官洪喜榮金川郡守李命瑀果川縣監金履裕以次進伏訖。上曰,守令進前。咸興判官洪喜榮奏職姓名。上曰,除守令者爲幾次?喜榮曰,曾經四邑矣。全州判官李潞秀奏職姓名。上曰,下去善爲之。當於科後下去乎?潞秀曰,然矣。金川〈郡守〉李命瑀奏職姓名。上曰,從速下去。果川縣監金履裕奏職姓名。上曰,果川,非但孔途劇邑,近來則治道凡節,稍異於他邑,務從便民之政,可也。上曰,竝宣諭。羽晉讀傳宣諭訖。羽晉曰,全州判官李潞秀,七事誦對之際,倒換次序,推考,何如?上曰,依爲之。出擧條上命守令先退,命諸承旨書公事判付訖。勉兢曰,今此京外守令·邊將薦擧單子,纔已捧入,而其中應薦不薦人,令該曹察推,何如?上曰,依爲之。出擧條仍命承史退出。
上在昌德宮。停常參·經筵。
自開東至人定,灑雨下雨,測雨器水深二分。自人定至初九日開東,灑雨下雨,測雨器水深一分。
大殿·王大妃殿·惠慶宮·中宮殿,內閣·政院·玉堂口傳問安。答曰,知道。
兪漢寧啓曰,禁衛營將官來言,今日本營軍兵,日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐榮輔曰,禮房承旨,馳詣景慕宮,奉審摘奸以來。
傳于兪漢寧曰,文廟獻官進去承旨,奉審後摘奸書啓。
傳于兪漢寧曰,兵曹判書,從重推考。
傳于李羽晉曰,發遣吏郞,諸執事淸齋與否,摘奸以來。
以右副承旨李晉秀守令·邊將薦擧單子,傳于李羽晉曰,前此六承宣幾皆爲之,則渠敢越例疊爲,若此則正月內,承宣百人入院,則番番人人皆爲之乎?此亦癡濫之一端,勿施,出給禁將,使之校正。
兪漢寧,以兵曹言啓曰,本曹收議草記批旨內,有庭試慶科武科初試,依初擇日設行,謁聖初試,亦於十三日,分所設場,差退一兩日試取事,分付之命,又伏承與諸武將相議草記事,口傳下敎矣。臣與壯勇大將金持默,御營大將李敬懋,訓鍊大將趙心泰,禁衛大將李漢豐,齊會相議,則諸將臣以爲,自兵曹初以四所磨鍊,各部各道,類聚均排,竝設分取之論,槪出於簡試取防奸僞之意,而第庭試·謁聖,規矩各異,隨入格試取之際,恐涉紛紜。且兩科規竝試之間,易致遲滯,臣等賤見,則謹依傳敎內辭意,謁聖初試,分所設場於南別營·南小營,而差退一兩日試取,則庶無擧子輩兩試相値,呼不雜亂之弊云,而摠戎使鄭民始,亦以別無他見爲言矣。將臣諸議,旣無異辭,擧子物情,亦願各赴云,慶科庭試武科初試,依例分設於訓鍊院·慕華館,謁聖武科初試,亦爲分設於南別營·南小營,竝自今日捧單之意,敢啓。傳曰,知道。
右承旨李勉兢書啓,臣承命,大成殿內奉審,無頉,尊所祭物·祭器·祭井奉審,精潔,諸執事·進排官摘奸,無頉,啓聖祠奉審,無頉,尊所祭物·祭器奉審,精潔,諸執事摘奸,無頉,尊經閣書冊抽牲考閱,無頉之意,敢啓。傳曰,知道。
徐美修,以備邊司言啓曰,戶曹判書沈頤之所啓,以爲嶺南漕倉換貿米價一萬六千五百兩,趁春初劃給,然後可以及時換貿,而本道壬子耗條作錢爲四千一百餘兩,不足之數一萬二千四百餘兩,無他推移之道,下詢廟堂,及今拮据爲辭矣。見今春漕不遠,換貿時急,而本道昨年·再昨年耗條與元還作錢,僅爲四千一百十二兩零,則其餘不足之數,及今準劃,然後可以擧行。本道無他貯留之錢貨,只有辛亥尙州·聞慶等邑元還作錢一萬五千四百四十兩零,爲前頭貿穀而置本道,就此中一萬二千三百八十七兩零,姑先推移取用,待耗作錢有裕,還爲充補之意,分付於該曹·該道,何如?傳曰,允。
徐美修,以義禁府言啓曰,明日擧動時,各差備都事,當爲備員,而新除授都事李鎭熙,時在全羅道全州地云,都事趙用鎭,奉命在外,竝令該曹口傳相換,以爲分排之地,何如?傳曰,允。
吏曹口傳政事,禁府都事趙用鎭,東部令沈養之相換,禁府都事李鎭熙,典牲奉事李祉亨相換。
上在昌德宮。停常參·經筵。
大駕詣永禧殿,入齋室後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
酌獻禮罷後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
還官後,內閣·政院·玉堂·藥房口傳問安。答曰,知道。
李勉兢啓曰,司僕內乘,來言捲簾,取稟。傳曰,捲三面。
兪漢寧啓曰,臣漢寧,王大妃殿·惠慶宮問安進去,下直之意,敢啓。傳曰,知道。
傳于徐榮輔曰,左承旨入侍。
大司諫李鼎揆,司諫李錫夏,掌令李益恢,持平姜儐·尹行喆,獻納洪秀晩,正言南履翼等聯名疏曰,伏以討賊之擧,不容暫緩,合辭之啓,不可不嚴。臣等俱以無似,職忝兩司,目見亂賊之出而未能卽地沬飮,當日聲討,而齊籲於曆日之後,瀆擾於靜攝之中,揆以義分,尙切悸懍。及夫徹啓之日,半夜忽遽,齟齬文字,自歸草率,雖幸兪音卽下,懲討有期,而屛伏私次,罔知所以自靖之義,卽伏見都憲陳疏,自訟緩討之失,臣等於是,懼然而慙,怵焉而懼,尤不知所以自措也。臣等之罪,旣難獨逭,其所自處,宜無異同,而義重陪扈,不敢冒瀆,今始聯章自列。伏乞俯垂諒察,亟降威罰,以爲懲討稽緩者之戒焉。臣等於訟罪之章,不宜贅他,而第於近日承宣之事,有所可駭者,略此附陳焉。惟允之體,雖在尋常章牘,苟係言事,宜無壅遏之弊,而伊日合辭,何等嚴重之大義理,則職在出納之地,不善導達,未卽入徹,固已萬萬可慨,而臣等憂悶所激,疏斥喉院,期於捧納,則終始牢却,恬不自處,廉防都喪,令人代羞,後弊所關,誠非細故,不可以事屬旣往,仍而置之。臣等謂當該承宣,施譴削之典,以勵廉防而杜後弊,斷不可已也。
都承旨蔡弘履,左承旨徐榮輔,右承旨李勉兢,左副承旨徐美修,右副承旨兪漢寧,同副承旨李羽晉聯名疏曰,伏以臣等卽伏見兩司聯疏之到院者,以日前合啓之不卽入撤,臺廳聯疏之亦爲退却,盛論臣等,或謂之可駭,或謂之壅遏,或謂之不善導達,或爲之廉防都喪,張皇詆斥,語意深緊,至請譴削之典,臣等誠不勝愧恧之至。噫,彼金鍾秀貫盈之惡,凡有秉彝之天者,孰無齊憤之心,而況臣等職居近密,其所明張之討,豈後於諸臺,則請討之啓,惟恐捧入之或緩,而時値靜攝,群情焦遑,此時瀆擾,仰煩酬應,決非臣分之所敢出。參倚道理,保護爲重,故果以聖候復常後,卽當捧入之意,屢次往復。區區之見,竊以爲諸臺臣憂遑之情,沬飮之誠,商量緩急,竝行不違,不料其言之乃如是相反,以此罪臣,固所甘心,至於疏斥云云,亦不足多辯。諸臺第三日,忽呈一疏,要以入撤,而諸臺陳疏,大違格例,故初不坼見,亦勿呼望,則以此違格例不坼見之疏,謂之侵斥,迫令處義者,誠莫曉其說。凡章疏之急於呈撤者,往往有論斥喉院,俾阻搪不得,以爲妙方,而至如此疏,則旣出於諸臺之齊聲,而又況下語用意,不比尋常,臣等豈可以其言之太不相諒,晏然在職,不思所以自引之道,重自歸於喪廉之科乎?玆敢相率陳章,徑出禁扃。伏乞聖明,亟命鐫削臣等之職,以謝人言,以靖私義,不勝幸甚。
以行大司諫李鼎揆等上疏,傳于徐美修曰,何待自引?已以義分之意,有所下敎,則何敢自引而論人乎?傳敎中不但有爲先二字,苟欲發啓,則何必無端虛送半日,以致値齋乎?事非時急,況伊時適因調攝,明知其難於酬應,過三更不出,日暮姑停,非守閤非詣臺,無省記而在闕中,甚至具書出,而所謂禁令,看作等閑,乃敢口而呼之,手而書之,無難登徹,及見改措語之啓,他人爲說,諸臺復爲而已。初未嘗槪及於不忍之由,而抹下數句,有關朝體,雖不如是爲說,豈無他辭?且況又涉於禁條者乎?凡此諸般之罪,豈以臺閣自居哉?原疏還給,一倂亟施不敍之典。捧納承旨,從重推考,承宣上疏亦爲還給。其在廉隅,暫伸亦或一道,竝許遞。
大司憲林蓍喆疏曰,伏以臣猥以無似,忝叨匪據,于今六朔于玆矣。曾無絲毫之補,徒添罪戾之積,每自循省,惶愧無地。況自朝參以後,臣之職名,便屬已遞,難冒之義,悉暴前疏,召命之下,積犯違傲,惶霣之極,惟大何是俟。迺者金鍾秀凶疏,適發於此際,大論方張,懲討義急,區區私義,有不敢言,不避顚倒之嫌,擬效明張之義,而緣臣鈍滯,未及周旋於事發之日,反致瀆擾於靜涉之中,稽討之罪,自知難逃。且況發啓之際,溯陳舊惡,則語多涉禁,不得登撤,只論新罪,則忙急構草,文不達意。以若貫盈之宿罪,旣未得逐條而臚列,以其凶悖之疏語,亦未能嚴辭而打破,畢竟論列,終未免草草而止,輿憤之愈激,公議之益拂,可推而知也。靜究厥由,一則臣罪,二則臣罪,雖幸所請之蒙允,益切私心之慙憤,由前由後,臣之狼狽,殆無餘地,尙何顔面,復廁臺列乎?玆敢冒入文字,仰瀆崇嚴。伏乞聖明,亟降威罰,重勘臣罪,以爲居臺閣忽於懲討者之戒焉。臣旣自訟之不暇,豈敢贅他,而第伏念,譸張傳說之必有其人,大僚旣言於再疏,斥遠云云之初未覩聞,大僚亦已自明,則譸張之自有其人,昭不可掩,而聖批之下,其所嚴査,卽不過盤問不干之下隷而已,竟無別般査出之擧,末乃以罪人聽瑩之答,要作憑信之資,若無更問者然,臣誠爲大臣慨然也。噫,譸張傳說,嗾出凶疏,是何等劇罪,而初不究覈則已,旣曰究覈,而以自首之無人,罪人之隱諱,置之不問者,揆以國綱,寧有是理乎?臣謂罪人陪隷奴傔,亟令該曹捉囚窮覈,期於斯得,斷不可已也。
以大司憲林蓍喆上疏,傳于徐美修曰,前此謄傳之際,周旋頗似鍊熟,今番擧措,節節郞當,僚臺皆施不敍之典,況憲長乎?一體捧傳旨。疏語有大不可者,奴傔帶隷,豈可問乎?況朝房事,不但餘事之餘事。彼雖聽瑩云,而傳之者領相外,豈有別人乎?身爲風憲之長,爲此無於法之請者,彼固千千萬萬不足惜,獨不念朝體乎?原疏還給,捧納承旨推考。因此疏始知伊時大臣之推覈,隨駕卿宰以下帶隷之擧矣。此亦豈非極不可乎?旣捧自現,又爲替問,然則置卿宰於欺隱之科也。大臣事,萬萬慨然矣。
以諸承旨許遞傳旨,傳于李羽晉曰,一伸足矣。仍任,卽爲牌招,推移入直。
吏曹,都承旨蔡弘履,左承旨徐榮輔,右承旨李勉兢,左副承旨徐美修,右副承旨兪漢寧,同副承旨李羽晉,以上仍任事承傳。
李羽晉啓曰,都承旨蔡弘履,左承旨徐榮輔,右承旨李勉兢,左副承旨徐美修,右副承旨兪漢寧,牌不進,推考傳旨及罷職傳旨,今方捧入,而坐直無人,何以爲之?敢稟。傳曰,諸承旨只推,與都承旨更爲牌招。
李勉兢啓曰,卽者議政府錄事來言,領議政洪樂性,以爲傳敎之下,萬萬悚蹙,罔知攸措,走伏金吾門外,恭竢鈇鉞之誅云,仍納命召,何以爲之?敢稟。傳曰,猶以朝體爲念,臺批難之矣。聞承宣言,左右相則伊時竝與錄事而捉詰云,然則卿之替治卿宰帶隷,比此,雖謂之無所失亦可,左右相事,豈特曰慨然而已,何其太疑眩於疏辭而太做錯於覈問也?卿須安心勿待命,朝赴陪班,撼頓必多,卽爲還第事,遣史官,傳諭,仍傳命召。
李勉兢,以兵曹言啓曰,今二月二十六日謁聖武科殿試節目,當爲磨鍊,而凡於殿試,親臨與命官,前期稟旨後節目磨鍊事,曾有定式矣。今番則何以爲之,而處所,以何處爲之乎?敢稟。傳曰,春塘臺,當親臨矣。
兵曹啓目,今二月十三日謁聖武科初試時應行節目,依後錄磨鍊,何如?判付啓,依允爲旀,謁聖異於慶科,科場各別嚴明察戢事,試官及訓鍊院堂上處,嚴飭爲良如敎。又啓目,今二月十三日慈殿恰躋五旬,慈宮恰躋六旬,合二慶慶科庭試武科初試時應行節目,依後錄磨鍊,何如?判付啓,依允爲旀,曾有傳敎,依此試取,以示同慶之意爲良如敎。
副修撰申大尹疏曰,伏以臣卽伏見大司憲臣林蓍喆留院疏槪,則自訟緩討之罪,仍請重勘之典矣。荒蕪之辭,草率之言,未足謂之討凶賊之義,而且伏況合啓之後時簡通,自歸懲討之稽忽。臣亦同參中一人,滿心恧蹙,靡所容措。憲臣旣以此引罪,則臣何敢以職名之斯改,獨自晏然於直次乎?玆敢忙陳短章,徑出禁扃。伏乞天地父母,俯垂諒察,亟遞臣職,仍治臣擅離之罪,以肅朝綱,千萬幸甚。
以副修撰申大尹上疏,傳于李羽晉曰,節節做錯,罷職,伴直玉堂,亦爲遞差。
永禧殿酌獻禮親行敎是時,贊禮,禮曹判書閔鍾顯,典祀官,奉常正金熙朝,殿司令金健柱,執禮,司僕正鄭東榦,第一室執尊,修撰宋翼孝,第二室執尊,副司果尹序東,第三室執尊,副修撰申大尹,第四室執尊,副司果沈奎魯,第五室執尊,兵曹佐郞柳師模,第一室大祝,獻納洪秀晩,第二室大祝,掌令張至顯,第三室大祝,校理尹羽烈,第四室大祝,兵曹正郞尹魯東,第五室大祝,兵曹正郞洪大協,盥洗位,兵曹正郞安經心,戶曹正郞金良倜,爵洗位,禮曹佐郞趙章漢,禮曹正郞曺亨壽,贊者,引儀金東覽·李命心,謁者,引儀任希澤,兼引儀尹夔欽,贊引,兼引儀許㬘·李萬羽,祭監,監察金光遇·申應漢。
甲寅二月初九日卯時,上詣永禧殿。酌獻禮擧動入侍時,行都承旨蔡弘履,左承旨徐榮輔,右承旨李勉兢,左副承旨徐美修,右副承旨兪漢寧,同副承旨李羽晉,記事官徐有聞·鄭文始,記注官承膺祚·洪樂游,一提學鄭民始,檢校直提學徐鼎修,以次隨駕。上具遠遊冠·絳紗袍,乘輿出協陽門·肅章門,入仁政門,至仁政殿降輿御幕次。榮輔跪進香祝,上親押訖,乘輿出仁政門降輿乘輦。領議政洪樂性,領府事蔡濟恭,判府事朴宗岳,以次進前曰,屢日調攝之餘,趁早勞動,聖體,若何?上曰,一樣矣。樂性等曰,玉候快復,行酌獻禮於南殿,陟降之靈,想必悅豫矣。上出進善門·敦化門,至永禧殿,紅箭門內降輦,乘輿入殿內御齋室。少頃,改具冕服,就外板位,行四拜禮,入殿內奉審訖,還御齋室。行禮時至,上詣殿門內板位,行四拜禮,詣第一室行酌獻禮,詣第二室·第三室·第四室·第五室,如右行禮訖,就板位行四拜禮,復行四拜禮,詣望瘞位望瘞訖,還御齋室。上曰,御眞,以日候之未晴,不得如禮奉審,明春展謁時當奉審,承旨及本殿,各其知悉,明春稟達,可也。上改具遠遊冠·絳紗袍,乘輿出殿大門,乘輦所降輿乘輦,至敦化門,命勉兢出標信解嚴。由敦化門·進善門,降輦乘輿入仁政門,由萬安門還內。諸臣以次退出。
甲寅二月初九日未時,上御重熙堂。左承旨入侍時,左承旨徐榮輔,記事官徐有聞,記注官承膺祚,記注官洪樂游,以次進伏訖。上命書傳敎,今番慶科殿試之以二十八日爲之者,非不知窘束,而屢問於禮判,則自今晦至來旬,無非齋日云,此所以殿試不但太近,唱榜亦甚太遠者也。今聞諸臣言,考券窘束之外,入門亦多紛沓云,文初試分三所試取,前一日申時前開門許入,而懸題於子丑時辰,試紙用大好紙。八路咸聚,爭先躍龍,考券之際,切勿遺珠,其所蒐羅之方,預令廟堂講究草記,待下批知委試所。殿試日雖至差晩,畢到後當懸題,直赴外試券,皆令入門安寶,俾多士知同慶之意,科場嚴,然後遐方實才得意,廟堂以此嚴飭禁亂所,亦令諸生預各知悉。十六日次殿講相値,今月亦多齋日,春到記,從近爲之,明日朝食堂到記,收取以來事,該房知悉。三日製則差待鄕儒上來,今月內當於初試前,從便設行,親臨試取,試紙用大好紙,亦令成均館知悉。命退,承史以次退出。
上在昌德宮。停常參·經筵。
李羽晉啓曰,閟宮將事,何等敬謹,而薦俎官權裕,奉案之際,全無駿奔之意,行步徐緩,進饌之後,不待笏記之唱,徑先起立,擧措顚錯,失儀多端,從重推考,何如?傳曰,允。
徐美修啓曰,大司憲·執義,掌令一員,持平二員未差,掌令張至顯呈辭,監察茶時之意,敢啓。傳曰,知道。
李勉兢啓曰,卽者議政府錄事來言,左議政金履素,右議政金憙,以爲嚴敎之下,萬萬震凜,求死不得,走伏金吾門外,恭俟鈇鉞之誅云,仍納命召,何以爲之?敢稟。傳曰,勿念反爾,朱子雖戒,不可開棘,范相亦言。抵律之後,猶且不必爲無例之例,此乃不曰云云而曰槃劍之意也。至於卿等,更暴前疏未伸之薀,似因路阻而不敢爲之。大抵伊時卿等處義,未知其果能得當乎。由前而朝體不可不顧,由後而臣職不可不修,卿等念之哉?勿待命事,遣史官,傳諭,仍傳命召。
徐美修啓曰,卽者義禁府都事來言,左議政金履素,右議政金憙,今方待命於金吾門外云,係是大臣去就,敢啓。傳曰,知道。
李勉兢啓曰,備邊司郞廳來言,今日賓廳日次,而領議政洪樂性身病,左議政金履素,右議政金憙,方在胥命中,不得來會云矣,敢啓。傳曰,知道。
李勉兢啓曰,卽者議政府錄事來言,左議政金履素,右議政金憙,以爲伏奉聖批,辭旨截嚴,誨責備至,壞朝體蔑臣職之罪,尤無所逃,雖承勿待命之敎,轉益震剝,求死不得,仍爲泥首胥命於金吾門外,恭俟鈇鉞之誅云,仍納命召,何以爲之?敢稟。傳曰,勿待命事,遣史官,傳諭,仍傳命召。
傳于李勉兢曰,右承旨入侍。
傳于徐榮輔曰,左承旨入侍。
傳于李勉兢曰,監董堂上入侍。
李羽晉啓曰,忠淸道老人啓本,纔已啓下矣。政官牌招開政,以爲加資下批之地,何如?傳曰,允。
徐榮輔啓曰,校理尹羽烈,副修撰李相璜,旣已行公,而不爲入直,以値上下番俱空,事體所在,誠極未安,竝推考警責,仍卽牌招入直,何如?傳曰,允。
徐榮輔啓曰,校理尹羽烈,牌不進,罷職傳旨,今方捧入,而副校理李龜雲在外,副修撰李相璜陳疏入啓,玉堂上下番俱空,已至經宿,事甚未安,未差之代,今日政差出,待下批仍卽牌招,以爲推移入直之地,何如?傳曰,允。
以校理尹羽烈牌不進罷職傳旨,傳于徐榮輔曰,只推。
徐榮輔啓曰,校理尹羽烈,旣有只推之命,副修撰李相璜,上疏纔已還給,竝卽牌招入直,何如?傳曰,允。校理尹羽烈有情勢,許遞,與未差之代,詣臺臺臣中權坪·張至顯除授,牌招入直。
校理權坪·張至顯除授事,承傳。
徐美修,以義禁府言啓曰,全羅監司李書九狀啓內,全州判官鄭東輔罪狀,令攸司,稟處事,啓下矣。鄭東輔,今方待命,卽爲拿囚之意,敢啓。傳曰,知道。時囚皆於今日捧供,可也。
傳于李勉兢曰,詞訟委屬可悶,亞尹中衆所共知實故許遞,今日政差出。時囚近頗滯囚,有今日捧供之命,呈辭判堂及有實故同義禁許遞,竝令今日政差出。
有政。吏批,判書金思穆牌不進,參判丁範祖進,參議未差,同副承旨李羽晉進。以黃昇源爲大司憲,鄭致淳爲大司諫,李顯默爲執義,許晊爲司諫,姜文會爲掌令,鄭晩錫·朴吉源爲持平,權坪爲獻納,李龜錫爲司饔主簿,許栮爲寧陵別檢,尹玄錫爲全州判官,沈興永爲副修撰,李冕膺爲左尹,李文源爲判義禁,李鼎運爲同義禁,司直尹弘烈今加嘉義,護軍朴宗珪今加嘉善,以上加資事承傳。
李勉兢,以兵曹言啓曰,同知中樞府事池得球·盧達宗·黃德謙,僉知中樞府事崔·李始集·安重煜·韓德亮·金鼎夏·文弼呂·金振兌·李春世·李成遠·黃時規·李世佑,五衛將朴宗珪·李文顯,俱以老病之人,或肅謝,或在外,景福宮衛將鄭彦裕,病難供職,呈狀乞遞。輪番之任,不可久曠,竝今姑改差,何如?傳曰,允。
兵批,判書徐有防進,參判林濟遠,參議宋銓病,參知尹致性入直,右承旨李勉兢進。以柳誼爲同知,朴聖集爲僉知,閔有洙爲五衛將,李性淵爲景福將,閔喆爲訓鍊判官,副護軍李壽鵬,僉知金鳳益,以上單付。
以都摠府寶劍望筒,傳于李勉兢曰,老病及懸頉人許遞,與移拜臺職之代,今日政差出,待下批牌招察任。
兵批,再政。以鄭大容·李敬一·洪聖淵·具世勣爲副摠管。
徐美修啓曰,卽者義禁府都事來言,時囚皆於今日內捧供事命下,而判義禁李文源,同義禁李鼎運未肅拜,同義禁李義弼,摠府入直,只有同義禁趙心泰一員,例不得開坐,無以擧行云。新除授禁府堂上,竝卽牌招,以爲備員開坐之地,何如?傳曰,判堂聞有實故,許遞,摠管李義弼兼帶金吾,亦爲許遞,前望單子入之,待下批,與未肅拜堂上牌招。
禁府堂上前望單子入之,判義禁任希曾,知義禁鄭好仁落點。
以校理權坪·張至顯牌不進罷職傳旨,傳于李羽晉曰,只推,更爲牌招。
以訓鍊都監勸武軍官朱光復試射劃記,傳于李勉兢曰,是誰之子?一中可敵他人之全布,爲先直赴會試,限科前若得二中,直赴殿試。
以輪對官望筒,傳于李勉兢曰,明日殿座相値,後日次來待受點人中,兵曹正郞鄭晩錫仍任,詞訟數遞可悶,刑曹前參議鄭致淳,亦爲仍任。臺諫有闕之代,明日政官牌招,開政差出。
李羽晉,以吏曹言啓曰,本曹佐郞李東冕呈狀內,矣身素患痰癖之症,挾感添劇,日夜苦痛,以此病狀,萬無供職之望云。身病旣如是,則不可强令察任,今姑改差,何如?傳曰,允。
李羽晉,以吏批言啓曰,玉堂闕員,今當差出,而曾經之人,多在解由未出中,無以推移備擬,合有變通之道,何以爲之?敢稟。傳曰,通融擬入,可也。
蔡弘履,以宣惠廳言啓曰,本廳郞廳李潞秀,移拜全州府判官矣。該掌方有釐正之事,使之專管擧行,有難付之生手,前郞廳李潞秀仍任,何如?傳曰,允。
蔡弘履,以賑恤廳言啓曰,南部朴井契任掌崔漢成,今月初九日,本洞路傍得二歲遺棄兒,同里居良女李召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
徐榮輔,以奉常寺都提調言啓曰,祭享所用春等中脯,依定式,今二月十一日始造之意,敢啓。傳曰,知道。
李勉兢,以兵曹言啓曰,依下敎,承傳宣傳官南衡重,決棍七度後汰去,降定禁軍之意,敢啓。傳曰,知道。
李勉兢,以兵曹言啓曰,因承政院啓辭,邊將應薦不薦人,令該曹察推事,允下矣。行司直趙瑍,知中樞府事鄭好仁·吳著,行副司直成德朝·鄭存中·李堉·宋濟魯·鄭景淳·徐秉德·李復永·洪檢·崔·申大升·李祖承·李東郁·奇彦鼎·朴師沃·李身晦·趙鎭寬·金基正·高益擎·申匡堯·徐命全,同知中樞府事安鼎大·李性吾,漢城左尹沈煥之,江陵府使權以綱,寅寧君鄭寅煥,寧豐君洪秉殷,晉陵君姜必岳,杞寧君兪漢章,行副護軍柳鎭恒·金光宇·徐赫修·李杞齡·李性默,全羅兵使李東植,行副護軍尹守範·曺允彬·安翼儕·鄭宇璧·李顯福·金命赫·李晟·吳載衡·金彦之·禹弼昌·李秉三·崔昌國·安復和·朴泰鳳·李長春·金宗煜·孫昌軫,鍾城府使李義駿,安州牧使尹守翼,宗簿正尹寅基,校書判校金洪運,俱以應薦而不薦,竝推考警責,何如?傳曰,允。
李勉兢,以備邊司言啓曰,會寧·慶源開市,旣已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,知道。
李勉兢,以備邊司言啓曰,今此華城城役時門樓所用槐雜木監董堂上趙心泰,筵稟卜定於兩南所産諸島,而今聞湖南右水營,分定於道內各邑各寺,無論道里之遠近,使之斫取運納云。凡屬水原,聖念不欲一毫貽弊於民間,該堂所奏,亦非列邑卜定,則該水使誤看知委之關辭,致此列邑繹騷之者,萬萬駭然。當該水使,爲先從重推考,分付道臣,依關辭擧行之意,嚴飭分付,何如?傳曰,筵稟卜定時,明言其株數,而猶慮如弊,申飭何如,則該閫擧行之如此,極爲駭然。此閫若此,則他閫可知,其在城役,事事務從除弊之道,何恤迎近乎?令道伯嚴査管下諸閫,狀聞後,稟處。兩南道臣處,亦爲關飭,而雖以監董堂上言之,若遵筵飭,申明叮托,豈有是乎?該堂爲先推考,可也。
李勉兢,以都摠府言啓曰,副摠管李義弼,以同義禁本府坐起,晝仕出去之意,敢啓。
李勉兢,以訓鍊都監言啓曰,今二月十一日,親臨明政門,春到記儒生試製時,因兵曹節目,金虎門軍一百四十名除出,把摠金魯岳,哨官韓遂勳率領,設布帳外環衛,雜人一切嚴禁,事畢後還入直所,而待標信擧行之意,敢啓。傳曰,知道。
李勉兢,以禁衛營言啓曰,今二月十一日,親臨明政門,春到記儒生試製時,依兵曹節目,弘化門入直軍六十二名內,除營直五名,元入直將官率領仍直,其餘軍兵,出番哨官吉殷春率領,排立於設布帳外,事畢後還直所,而待標信擧行之意,敢啓。傳曰,知道。
李勉兢,以御營廳言啓曰,今二月十一日,明政殿親臨,春到記儒生試取時,依兵曹節目,東營·集春營入直軍一哨內,各留營直五名,餘皆除出,入直把摠申協,哨官丁麟泰率領,弘化門外,分左右排立,事畢後各還本處入直,而竝待標信擧行之意,敢啓。傳曰,知道。
徐美修,以義禁府言啓曰,善山前府使朴綏源,居昌前縣監兪漢紀,草溪前郡守尹昇東,金海前府使李文喆等,憑藉賑資,剝割殘民之罪,竝令攸司,稟處事,啓下矣。李文喆,今方待命,卽爲拿囚,朴綏源·兪漢紀·尹昇東,前以此罪已經勘配,不可一事再勘,竝爲勿論,而雖以道臣言之,向來飭敎,何等申嚴,則以已現發已勘斷者,更爲論列,事近不誠,合施重勘,而道臣體重,令廟堂,稟處,何如?傳曰,允。道臣事,極爲駭然,爲先越俸一等,可也。
徐美修,以義禁府言啓曰,壬子春,因黃海前兵使吳載䘗狀啓,以善積鎭還穀反逋事,該鎭前僉使朴泰根·金光國等,令刑曹押送該閫,準數充上後拿問處之事,自兵曹覆啓,蒙允矣。卽接黃海兵使姜五成牒呈,則朴泰根·金光國等,任內反逋,今纔畢捧云矣。朴泰根·金光國等,方在黃州地,依例發遣府書吏,竝拿來,何如?傳曰,係是宥旨前事,分揀,可也。
刑曹啓目,義州居良女咸召史,爲其夫金衆望德請放事擊錚原情云云。原情勿施,咸召史,所當嚴處,而事係爲夫,參酌放送,何如?判付啓,依允爲旀,郊幸時以擊錚之混竝勿施,近於矯枉太過,昨日則分付都事,使之可捧者兺捧之,則當依定式,只以通衢擊錚者,移送卿曹,而不此之爲,乃敢以廣通橋中越禁鳴錚者,亦爲移送,焉用如許考喧都事乎?當該右列都事,拿問處之,此後城內,則一依定式捧供,餘皆勿施事,申明嚴飭爲良如敎。又啓目,粘連殷栗縣殺獄罪人洪在裕獄事回啓云云。更加嚴訊,期於得情,何如?判付啓,日前諸承旨持公事入侍時,此文書判下也,只知爲傅生之案,措語判下矣。今始覺其判辭中違錯,更爲細閱,非欲遂前見,容有一分可恕。大抵正犯洪在裕之殺金女,意不在於打而已。想其光景,則忿頭着急者,卽納汚而彼拒此執之勝,豈無觸踢之損乎?況渠母與妻,壓其兩脚,則設有當下觸踢,三人之中,難辨其孰是緊犯兺不喩,彼之身之不空,亦未必知,而故爲由情而論,則意不在打,雖打亦非獨爲,必殺之心,非所可論。由法而言,則正犯旣不分明,邂逅未必償命兺除良,家人共犯,只坐家內尊長,則渠母雖女人,非尊長而何?況率渠與妻而趕走金女之家者,亦非首謀而何?道伯傅生之論,可謂覰見裏面,深知法理是置。在裕身乙,依道啓,減律勘處事,分付爲良如敎。
江華留守李洪載疏曰,伏以皇天垂佑,玉候快復,南殿行禮,聖慕克伸,臣民慶忭,曷有其極?仍伏念臣年迫遲暮,病又沈淹,不堪於明廷任使之末,亦已久矣。間者趨走於佐貮之職,冒膺於詞訟之除者,祗緣受恩罔極,淪浹肌髓,遲回戀結,不忍便訣之意,而竊自念,才具焉樗櫟之無所當,筋力焉老牛之鞭不起,酬答洪造,此生無望,則未嘗不悲愧交中,涕淚無從。至於劇任重擔,實是臣夢想之所不到,今此分司恩命,奚爲而及於臣哉?臣誠惝怳驚感,不知所以措躬也。噫,居留之任,本自不輕,而乃本島則尤有別焉。襟帶於王畿,咽喉於湖海,保釐控禦,責任至重。況又凶逆,假息島中,一天之戴,神人憤積,一葦之抗,憂虞萬端,此時此任,尤宜愼揀,豈可遽然畀之於如臣衰朽千萬無似之身哉?且臣嘗蒙被誤恩,猥膺藩寄,觸事昏憒,仰累聖簡,至今追惟,惶愧靡定,今以蔑效之身,全昧自量之義,恃寵冒居,更致僨誤,則臣身雖不足恤,其於國事何哉?左右揣量,斷無承當之望,玆敢刳瀝肝血,仰籲崇嚴之聽。伏乞天地父母,察臣由中之懇,非出飾讓,亟命鐫改臣新授之職,回授可堪之人,以幸國事,以安私分,不勝大願。答曰,省疏具悉。卿其勿辭行公。
副修撰李相璜疏曰,伏以臣於昨日,得見兩司諸臣疏槪,繼聞有僚官徑出之擧,槪想其罪在緩討,義暴自引也。臣於此,亦不勝萬萬惶恧之至。金鍾秀之投呈凶疏,罪犯惡逆,昭布於日前下敎,則爲三司之臣者,義重沐浴,不容晷刻少緩,固當卽地簡通,倡率諸臺,以爲合辭聲討之擧。而倉卒迫昏,不善周旋,拖過伊日者,實難免玩愒之罪,其失則三司一也。臣旣行公,則出直與入直,又無間也。今若諉罪於兩司諸臺,歸咎於入直僚官,而臣乃掦掦冒據,自同無故,則掃盡廉隅,寧有是理?且諸臺與僚官,俱以是至蒙譴何,而在臣則郵罰不加,刑政之失,抑又非細。伏願聖明,察臣自引之義,勘臣緩討之罪,毋或使同罪者倖逭焉。顧臣私義,已無以冒沒於見職,而臣母宿病,又添於換節之交,手脚麻痺,坐臥俱妨,脾胃削弱,飮啖全廢,奄奄牀席,症形危劇。臣方奔走醫治,左右母側,而雖使臣因公暫出,一時扶將,替護無人,至於彌日離舍,縻鎖禁直,情私煎迫,實無强抑之望。經筵入番,何等至重,而緣臣曠闕,已過一宿,瘝厥之罪,尤無所逃,玆敢隨牌陳章,乞賜重勘,以嚴紀綱,俾得專意救護,少伸至情,千萬辛甚。以副修撰李相璜上疏,傳于李羽晉曰,還給。
甲寅二月初十日巳時,上御重熙堂。右承旨入侍時,右承旨李勉兢,記事官鄭文始,記注官金良倜·洪樂游,以次進伏訖。上曰,戶判入侍。賤臣承命出傳,與戶曹判書沈頤之偕入進伏。上曰,補階板,何以爲之乎?頤之曰,間數之多寡不一,方筵稟定奪計矣。上曰,今番則以最少前例,限四十間排設,前期始役,可也。頤之曰,訓局軍兵兼料米太,例自臣曹劃送,而卽接訓局移文,則華城城役役糧,自京方措備,船運多有難處之端,若以本府及附近邑稅穀中,米限一千七百石,太限七百石,相換取用,則彼此俱便云。京外之互相推移,似無所妨,而正供事體至重,不可不一番經稟後區劃,故敢此仰達矣。上曰,依爲之。出擧條仍命退,諸臣以次退出。
甲寅二月初十日未時,上御重熙堂。右承旨監董堂上入侍時,右承旨李勉兢,記事官徐有聞,記注官金良倜·洪樂游,監董堂上趙心泰,以次進伏訖。上敎心泰曰,城役在卽,可合稟達者,一一陳達,可也。心泰曰,城役所所貿米太,以田稅米太相換事,纔因戶曹判書沈頤之筵稟,已爲蒙允,而軍器寺甲冑米上下者,又爲貿得,今方除留於惠廳,惠廳所納水原府大同米中,從其石數,相換取用,恐合便宜,敢此仰達矣。上曰,依爲之。心泰曰,本府水下各處,又有貿米以置者矣。傍近民人所受軍餉,以此貿米分給後,餉倉所在軍餉米,自役所取用,十分方便。槪貿米別無米色之精麤,亦以餉倉斛子準量分給,則在村民除遠輸之弊,在役所得馱載之費,量宜換用之意,出擧條知委本府,何如?上曰,公私兩便,依此爲之,令廟堂卽爲行會,可也。心泰曰,役所初頭所用數萬兩,雖已取貸於禁·御兩營,來後需用,勢將漸次浩汗,不可不姑先限十萬兩,貸來於均廳,而十萬兩馱輸之費,亦將不些,傍近畿邑及三南各道結錢之路過本府近處者,一倂直納於役所,恐涉方便,以此出擧條知委該廳,何如?上曰,依爲之。心泰曰,當此大役,許多材木,不可不從便貿用於水上諸處私養山及隣近私養山,而近聞畿內各邑,或有憑藉城役,將有伐木之弊云。風傳之說,雖不足準信,奸細之輩,夤緣作奸,難保其必無。如非備局公文之反貼畿營者,而若有冒斫者,地方官直爲捉囚,報于道臣,依律勘繩之意,出擧條知委京畿道臣,何如?上曰,依爲之。心泰曰,見今次第解凍,實役在卽,各處監役,不可以已差下若干人員,分排董飭。本府人京畿中軍金㷞,前府使曺翰振,前內禁衛將黃基定,前五衛將李泰協,前縣監申百祿,前宣傳官崔命健,別監董差下,以爲分掌擧行之地,何如?上曰,依爲之。出擧條上曰,大司成入侍。出榻敎賤臣承命出,與大司成鄭大容偕入進伏。上敎大容曰,近來士習,漸不如古,雖以親臨試士時言之,步趨之際,或欠敬謹。明日到記場中,大司成必各別申飭,可也。仍命書傳敎曰,春到記分製講,明日爲之,處所則試製於明政門,試講於便殿,以此,分付。又命書傳敎曰,昨日傳旨中,正言南履翼之混捧政院事不察,事係署前,詣臺何論乎?傳旨付標。又命書傳敎曰,今聞兵判言,今番壽資中,侍從臣父應爲者,或有不爲者,如參知尹致性,前持平朴崙壽諸人有之云。判敦寧金持默,則以七十陞資,一兩日之內,復以七十陞資,事涉架疊,特命拔之,而侍從臣父之援此例,不爲過矣。令銓曹知悉,如有似此應爲不爲之人,依法典擧行事,分付。命退,諸臣以次退出。
上在昌德宮。停常參·經筵。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李羽晉啓曰,副修撰沈興永,時在京畿利川地,經筵入番事緊,斯速乘馹上來事,下諭,何如?傳曰,允。
李勉兢啓曰,來十六日,日次儒生殿講日次,而國忌齋戒相値,頉稟之意,敢啓。傳曰,講日前後,連値齋日,十三日爲之。
徐榮輔啓曰,日次儒生殿講,十三日爲之事,命下矣。處所,以何處爲之乎?敢稟。傳曰,便殿爲之。
有政。吏批,判書金思穆進,參判丁範祖進,參議未差,同副承旨李羽晉進。以李昌漢爲大司諫,洪克浩爲掌令,朴載淳爲持平,洪大協爲獻納,李貞運爲修撰,申光岳爲吏曹佐郞,韓啓玉爲黃山察訪,刑曹參議鄭致淳,兵曹正郞鄭晩錫,以上仍任事承傳。
李勉兢,以兵曹言啓曰,宣傳官韓聖養,身病猝重,勢難供職,呈狀乞遞。侍衛之職,不可久曠,改差,何如?傳曰,允。
兵批,判書徐有防進,參判林濟遠,參議宋銓病,參知尹致性入直,右承旨李勉兢進。以尹弘烈·朴宗珪爲同知,許溟爲宣傳官,李昌根·金替興·王天樑·鄭位賢·林東秀·閔弘柱爲加設同知,李遠壽·金景欽爲加設僉知。
以雲劍望筒,傳于李勉兢曰,雲寶劍及堂下侍衛置之,別雲劍,以今日受點者仍用。
徐美修啓曰,卽者議政府錄事來言,左議政金履素,右議政金憙,以爲罪負至重,鈇鉞不加,義分都虧,震剝轉深,恩批之下,不敢退歸,仍爲冒死胥命於金吾門外,恭族嚴誅云,仍納命召,何以爲之?敢稟。傳曰,勿待命事,遣史官,傳諭,仍傳命召。
義禁府啓目,前咸興判官洪彝浩原情云云。傳旨內辭緣,泛稱遲晩,刑推得情,何如?判付啓,除刑推,議處爲良如敎。又啓目,全州前判官鄭東輔原情云云。傳旨內辭緣,泛稱遲晩,刑推得情,何如?判付啓,取考受敎律文草記,勘律爲良如敎。又啓目,金海前府使李文喆原情云云。問目內辭緣,惶恐遲晩,所當請刑是白乎矣,曾經閫帥,勿爲請刑,載在大典通編,上裁,何如?判付啓,論理議處爲良如敎。又啓目,義禁府都事申偗原情云云。問目內辭緣,泛稱遲晩,所當請刑是白乎矣,曾經都摠府事,勿爲請刑,載在大典通編,議處,何如?啓依允。又啓目,海南前縣監李運春原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,前執義徐有沂矣,矣身適緣病篤,晩呈肅單,遲滯之罪,萬殞猶輕,禁推罪杖八十收贖,奪告身三等,私罪,啓奉敎依允爲旀,功減一等爲良如敎。
李勉兢啓曰,卽者義禁府都事來言,時囚罪人鄭東輔,草記照律事命下,而判義禁任希曾未肅拜,次堂例不得擧行云。判義禁,卽爲牌招,以爲擧行之地,何如?傳曰,允。
兪漢寧,以吏曹言啓曰,因右承旨李勉兢所啓,守令薦應不薦人,令該曹察推事,允下矣。行副司直趙瑍·鄭景淳·李復永·鄭好仁·洪檢·奇彦鼎·申大升·李祖承·李東郁·沈煥之,行副護軍李壽鵬·李性默,鍾城府使李義駿,宗簿寺正尹寅基,校書館判校金洪運,俱爲應薦而不薦,竝依定式,推考警責,何如?傳曰,允。
李羽晉,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
李勉兢,以訓鍊都監言啓曰,去正月十九日沔川居閑良李永祿,本局勸武軍官差定,柳葉箭·小布各一巡試射草記批旨內,知道,給暇下送,待科時使之上來上來,卽爲草記,可也事,命下矣。勸武軍官李永祿,今已上來之意,敢啓。傳曰,卿其試取各技,試記書入,可也。
甲寅二月十一日卯時,上御明政門。春到記儒生分製講入侍時,行都承旨蔡弘履,左承旨徐榮輔,右承旨李勉兢,左副承旨徐美修,右副承旨兪漢寧,同副承旨李羽晉,記事官徐有聞·鄭文始,記注官承膺祚·洪樂游,製述試官行判中樞府事朴宗岳,行司直徐鼎修,行大司成鄭大容,行副司直尹行任·南公轍,副修撰李相璜,兵曹佐郞柳師模,殿講試官行判中樞府事朴宗岳,刑曹判書李得臣,右尹李冕膺,兵曹參議宋銓,兵曹佐郞申龜朝,吏曹正郞李元八,副司果李重蓮,以次進伏訖。上具翼善冠·衮龍袍,乘輿出永淸門,御明政門。試官率應製儒生,入就拜位。引儀唱試官行四拜禮訖。宗岳進前曰,連日勞動,聖體,若何?上曰,一樣矣。宗岳曰,王大妃殿氣候,若何?上曰,一樣矣。宗岳曰,惠慶宮氣候,若何?上曰,一樣矣。上命鼎修·大容書策題。美修跪告宣敎,宣敎官奉題,懸題訖。通禮跪告禮畢。乘輿由永淸門·交泰門還內,御便殿。試官判府事朴宗岳,刑曹判書李得臣,右尹李冕膺,兵曹參議宋銓,副司果李重蓮,兵曹佐郞申龜朝,吏曹佐郞李元八,率應講儒生行禮訖進前。上曰,開講。進士閔令儒等,以次應講畢。上命樂游,呼純通幼學崔鳳和新來。勉兢曰,奏御文字,何等審愼,而卽見春到記生進書啓,則姓名或有漏落,字劃亦多錯誤,事甚未安,不可無警,大司成鄭大容,推考,何如?上曰,依爲之。有防曰,慶科庭試初試及謁聖初試試官,明日當爲擬入,而亞將乏人,無以排比,依例嘉善水使堂上·曾經兵使,竝擬,何如?上曰,依爲之。命退,諸臣以次退出。
甲寅二月十一日未時,上御便殿。科次入侍時,左承旨徐榮輔,記事官徐有聞,記注〈官〉承膺祚·洪樂游,讀券官朴宗岳·徐鼎修·鄭大容,對讀官尹行任·南公轍·李相璜·柳師模,以次進伏訖。上曰,他承旨入侍。賤臣承命出傳,左副承旨徐美修,右副承旨李勉兢追入進伏。上命宗岳等考券,考券訖。上命書傳敎曰,春到記製述居首策三中一生員黃萬齡,直赴殿試,之次三中二生員李箕采,直赴會試,三下生員李光輔,進士吳亨俊·崔檃,生員任壽益,進士李卿尹,各給二分,草三下生員柳應秀,進士李靖模,生員閔致福,各給一分。殿講純通比較居首幼學崔鳳和,直赴殿試,純通幼學李日葵·李集運·李以澹·金益耜,直赴會試,通幼學鄭敬翰等九人,各給二分,粗幼學朴昌郁,紙一卷賜給。上曰,今日科次,將至撤漏,且御殿講處所,姑未還內,傳啓,使之待開門入來爲之者,此非靳可之意,則豈可若是爭執乎?具書,設或已傳,避嫌出槪,抑或一道,而旣不如詖,又不如是,詣臺諸臣事,極涉未安,一竝遞差。未差之代,政官待開門牌招開政,以在京無故人差出,待下批牌招。上曰,入格儒生,明日來待。大容曰,慶科當前,多被停之人,將不得觀光云,今因言端,敢此仰達矣。上曰,一竝解停。其中難於觀光之罪名,卽放逐之類云,向來處分,不過申飭,此類亦爲蕩滌,可也。出擧條
上在昌德宮。停常參·經筵。
辰時,日有兩珥。自巳時至未時,日暈。
藥房提調徐有防,左承旨徐榮輔啓曰,伏未書夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰知道。
傳于李勉兢曰,入格儒生入侍。
傳于李勉兢曰,推考房代房承旨入侍。
有政。吏批,判書未差,參判丁範祖在外,參議金履翼進,同副承旨李羽晉進。金履禧爲大司憲,許晊爲執義,李顯默爲司諫,李儒修爲掌令,申溆爲持平,金熙采爲獻納,李東冕爲正言,兵曹正郞洪大協仍任事承傳。
兵批,判書徐有防進,參判林濟遠入直進,參議宋銓病,參知尹致性病,右承旨李勉兢進。副司直沈煥之·尹羽烈,竝單付。
吏批,再政。朴基正爲大司諫,姜文會爲掌令,安廷善爲持平,洪樂敏爲正言。
徐榮輔,以內醫院提調意啓曰,副提調蔡弘履,謂有身病,今日問安,不爲仕進,卽爲牌招,何如?傳曰,本職許遞。
李勉兢,以義禁府言啓曰,時囚罪人鄭東輔原情公事判付內,取考受敎律文,草記勘律事,命下矣。鄭東輔,全羅監司李書九狀啓內,臣營啓本所用印朱,本府該吏例爲備待,而色甚渝劣,每患不精,故適因封啓之時,當該工吏決棍三度,薄施飭勵,判官鄭東輔,卽地移次,忽呈辭狀,始言親病之中路危劇,末稱該吏治罪,由其不職,以此引義。事極驚怪,送裨勸入,則仍使其鄕色,替投印符,蒼黃發行,該吏之因渠罪偶受棍罰,乃是常事,在官長毫無可嫌,而未踰半日,遽作此擧,誠是意外,極爲駭然,不得已罷黜,其罪狀,令攸司,稟處。罪取考謄錄,則守令之投印徑歸者,或因特敎,卽其地定配,而別無受敎定式之事,大典通編外官職條有曰,都事·守令之赴任後厭避圖遞者,各其地限三年定配。推斷條有曰,犯私罪,杖一百以上之罪,告身盡行追奪矣。鄭東輔,告身盡行追奪,全羅道全州府限三年定配,而以道啓內辭意具罪目,依例發遣府羅將,押送配所,何如?傳曰,允。受敎,卽先朝下敎也。先朝以守令投印事,處分之下敎,不啻屢次,載在政院日記及許多文蹟,則以本府之適未載錄,曰以別無云者,萬萬駭然,又焉敢以別無二字,用於先朝受敎乎?當該首堂罷職,其餘諸堂,一竝遞差,時囚口招捧供後,捧傳旨捧納承旨,爲先禁推,可也。
傳于徐榮輔曰,再明夜享禮隔日,此時追慕倍切,聖后本家奉祀之孫,豈可無端作散乎?錦山前郡守徐日輔,京職見窠,今日政擬入,待閑邑有窠差送,俾侈官享。
吏批,三政。洪明浩·姜彝正爲承旨,洪檍爲判義禁,鄭大容爲知義禁,柳焵·尹弘烈爲同義禁,宋翼孝爲副校理,吳泰賢爲修撰,柳星鎭爲敦寧都正,沈鏗爲軍資正,南履翼爲吏曹佐郞,徐有昌爲假監役,趙廷鉉爲錦山郡守,徐日輔爲敦寧判官,同義禁單鄭大容。
以監試官望筒,傳于徐榮輔曰,大司憲·執義年老許遞,前望單子入之,待下批,卽爲進去。
大司憲·執義前望單子入之,大司憲鄭好仁,執義尹光普落點。
李羽晉啓曰,新除授執義尹光普,方在罷職中,何以爲之?敢稟。傳曰,敍用。
以京畿監司徐龍輔狀啓,安山郡守趙鎭完爲先罷黜,其罪狀令攸司稟處事,傳于李勉兢曰,未知駭悖者何事,噴薄者何說。非爲渠也,念其家也,則又如是狀聞請勘者,卿之駭悖,甚於該倅,卿之噴薄,倍於其人。念舊有所重乎,體統有所重乎?若不關於所重,其家豈有領樞貤贈之擧乎?卿則越俸十二等,此狀啓不可還下送而止,洗草次,令政院爻周下送,卿其知悉事,回諭。
以忠淸水使李潤謙啓本,華城門樓材木斫取裝發事,傳于李羽晉曰,城役雖爲所重,船路一念憧憧。今聞裝載穩泊形止,令監董所草記,穩還各邑後,亦令該帥臣狀聞,此外載鐵載木載雜物,事係城役運致者,穩還形止,各各該道·帥臣,都錄狀聞事,令廟堂,分付。
李勉兢啓曰,卽者議政府錄事來言,左議政金履素,右議政金憙,以爲罪合萬死,不敢晷刻偃處,逬出城門,仍向縣獄,恭俟金木之誅云,仍納命召,何以爲之?敢稟。傳曰,鎭日一番胥命,能不爲惑於八方聽聞,旣知疏籲之路阻,則今朝之煩瀆,萬萬如何,且其疏語噴薄於討彼而已,有何絲毫警發於牖俗活衆之資乎?本義係是涉禁,孰敢復提於今日,而罪人之爲罪人,由於差毫謬千,眞所謂涓涓者至於懷襄。此箇事理,雖於言外,其果剖破乎?大官如此,則其餘將何以人其人?循例勿待命之批,有欠誠實,反非禮使之義,左議政金履素,右議政金憙,免相。
兪漢寧啓曰,臣與右承旨李勉兢伴直矣,纔已須資出去矣。伴直無人,同副承旨李羽晉,卽爲牌招,何如?傳曰,允。
李勉兢啓曰,今此試官望中,時無職名人,令該曹口傳付軍職,何如?傳曰,允。
李勉兢,以兵曹言啓曰,試官望中,時無職名人,口傳付軍職,何如?傳曰,允。
李勉兢,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,今日殿座相値,後日次爲之。
大司憲金履禧,執義許晊,司諫李顯默,掌令李儒修,持平申溆,獻納金熙采,校理權坪·張至顯,正言李東冕,修撰李貞運,副修撰李相璜啓曰,請黜置罪人鄭致達妻,亟令王府夬正典刑。請物故罪人德相,亟施孥籍之典。請逆賊尙喆,追施孥戮之典。二十四字刀割措辭見上噫嘻,痛矣。金鍾秀之忍於不忍,胡至於此極也?凶疏闖發,雖在今日,而苟究厥由,一忍字之所流來,非一朝一夕之故也。夫以我聖上日月之明,豈有遺照,而向當朝家艱虞,人物乏少之時,謂如渠者,或可以半分裨補,或可以一事報效,曠世遭逢,肇自宮筵,不次擢用,粵在初元,寵冠薦紳,位至鼎鼐,而曾無微勞之積銖,徒見百罪之彌天。猶且仁推容物,德洽好生,渠反甘心陷溺而輒拯拔之,渠自將身就死而屢生活之,使渠而豚魚也木石也,宜乎含恩畏法,改心革面,以爲勉向國家,少盡臣分之圖,而夙宵揣摩,不越萬般誑惑,以是而眼無君父,以是而背馳國是,爲今日臣子者,所不忍提說而忍於提說,所不忍濡筆而忍於濡筆。習與心成,勢與地長,駸駸然靡所止屆,伊來倫彝之斁塞,隄防之頹圮,人心之陷溺,世道之乖敗,何莫非種秀忍於不忍之致,而以至今番凶疏,將心益露,悖節愈彰矣。噫嘻,尙忍言哉?渠之肆然投匭,不先不後,必於閟宮回鑾之後,筵席承候之餘,人皆歡忭,而渠獨懣然而不平,天臨咫尺,而渠則漫稱以覺悟。外若節節自服,件件知罪,而惟其滿腔忍心,隱然自在,則其所以不旋踵而忍將此滿紙至凶之說忍呈於玉候纔安之際者,此也。若其上款之詆斥庭請一事,言之尤爲膽掉,思之倍覺骨顫。噫,以殿下之臣子,目見聖慕之過度,明知聖候之越添,而大小同情,疾聲呼籲於慈宮之前者,其心油然,其義曒然。蓋是年是月是日,慈心之茹痛,卽聖心之茹痛也。其所以先寬慈宮之心,亟回聖上之心者,不於我慈宮而何所因極哉?先之以多少做錯,繼之以不敢索言,旣已顯加咆哮,又有無限包藏,渠若人也,豈忍爲此?若以爲聖躬保護之不當仰請於慈覆,則是無天理也,若以爲臣僚庭籲之不當仰徹於慈聽,則是無臣節也。無天理,亂也,無臣節,不敬也。此不但爲慈宮之罪人,殿下之罪人也。抑亦宗社之罪人,天下萬世之罪人也。噫,鍾秀之忍於不忍,厥惟久矣。事關不忍,輒忍爲之,語涉不忍,輒忍言之。旣忍且忍,無所不忍,而今玆忍不忍之擧,又在於登對自服之不數日內,國家何負於渠而忍爲不忍爲之事,忍言不忍言之言,輾轉至此極也?殿下之於鍾秀,生活之拯拔之者,亦已屢矣,而一張凶疏,自成斷案。此而不亟行天討,卽施王章,則非但亂臣賊子,無所知懼,將使君臣父子之大倫大法,壞癈斁晦而無餘地矣,豈不凛然而寒心哉?國論如沸,輿憤益切,破窩拔根之道,有不容少緩。且伏念,以我殿下出天之孝,倍切今年撫時之痛,則玉候愆和,慮或復作,臣民之憧憧焦心,每在於此,而纔因鍾秀凶疏之闖呈,以致日前膈氣之彌留,其貫盈之罪惡,尤不容一刻假息於覆載之間。請平海郡中道付處罪人金鍾秀,爲先施以遠竄之典。答曰,不允。二字刀割金鍾秀,事依啓。
大司憲金履禧,執義許晊,司諫李顯默,掌令李儒修,持平申溆,獻納金熙采,正言李東冕啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府設鞫得情。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬·奴傔連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。請柳星漢,設鞫嚴問,期於得情,夬正邦刑。請承款後物故罪人九宗,亟施孥籍之典。措辭見上答曰,不允。
大司憲金履禧,執義許晊,掌令李儒修,持平申溆啓曰,請亟寢秋曹罪人柳師文放釋之命,仍令王府設鞫嚴問,期於得情,快正王法。措辭見上新除授持平朴載淳,時在忠淸道陰城地,請斯速乘馹上來事,下諭。答曰,不允。下諭事,依啓。
司諫李顯默,獻納金熙采,正言李東冕啓曰,請金甲島爲奴罪人克泰,更令王府嚴鞫得情,夬正王法。請逆賊尙魯,亟施孥戮之典。請亟寢秋曹罪人柳師文放釋之命,仍令王府設鞫嚴問,夬正典刑。措辭見上新除授正言愼性眞,時在慶尙道安義地,請斯遠乘馹上來事,下諭。答曰,不允。下諭事,依啓。
李羽晉,以義禁府言啓曰,刑曹啓目判付內,當該右列都事拿問處之事,命下矣。當該都事申偗,拿囚之意,敢啓。傳曰,知道。
李羽晉,以義禁府言啓曰,前大司諫李昌漢,前掌令洪克浩,竝施竄配之典事,承傳,啓下矣。李昌漢,平安道江西縣竄配,洪克浩,全羅道同福縣竄配,而竝以承傳內辭意具罪目,依例發遣府書吏羅將,押送于各其配所,何如?傳曰,今聞承宣言,待漏入來之臺諫,過午不爲傳啓,專由於肅拜之遲滯呼唱而然,而肅拜之後,無暫刻遲滯云。然則罪在中官·掖隷,中官定配,掖隷嚴治,此草記分揀,可也。
義禁府照目,前承旨徐美修,注書鄭文始等原情云云。傳旨問目內辭緣,惶恐遲晩,所當請刑是白乎矣,曾經侍從及時任注書,勿爲請刑,載在大典通編,且有捧口招以入之命,上裁,何如?判付啓,事勢旣如許,則容有可恕,分揀放送爲良如敎。
甲寅二月十二日辰時,上御春塘臺。西北別付料軍試射入侍時,左承旨徐榮輔,右承旨李勉兢,記事官徐有聞,記注官金良倜·洪樂游,試官兵曹判書徐有防,別付料兵房李周爀,兵曹正郞尹魯東,以次進伏訖。上曰,入格儒生入侍。賤臣承命出,與生員黃萬齡·李箕采·李光輔,進士吳亨俊·崔櫽,生員任壽益,進士李卿尹,生員柳應秀,進士李靖模,生員閔致福,幼學崔鳳和·金益耜·李日葵·李集運·李以澹·鄭敬翰·安彝鼎·金命行·尹匡鉉·田垕·車翊修·崔禎行·林重鎭·朴在益·朴昌郁,以次進伏訖。上命賤臣呼黃萬齡·崔鳳和新來訖。上敎萬齡曰,爾名卽萬齡,而今乃居魁於壽字策問,事不偶然。爾之科工,如何?萬齡曰,賦爲數百首,策文亦爲百餘首矣。上曰,諸生以次進前奏姓名,可也。箕采等次次進奏姓名。上下詢所工如何,仍命次次先退。萬齡等以次先退。有防曰,武所初試試官望,排擬甚乏人,合有燮通之道,敢此稟達矣。上命書榻敎曰,武所初試試官排擬乏人云,堂上閫帥·防禦使通融擬入,文試一望,以武臣正卿及曾經將臣擬入事,榻前下敎。上命書傳敎曰,諸臺詣臺已久,日勢已晏,合啓尙不書入,該房承旨及注書,爲先令該府拿處。昨因酬應之甚苦,有退呈於今日之命,而近來窺覘成習,意謂罪人有一分闊狹之路,而若是稽忽乎?分付該府,卽爲開坐,捧口招事,分付。上曰。臺啓何故不卽書入耶?勉兢曰,臺諫不卽傳啓,以致遲滯云矣。上命書傳敎曰,今聞今日臺啓事稽忽,非承史之罪,當該詣臺臺臣,竝施竄配之典。上曰,在外臺諫許遞,與未差之代,今日政差出,待下批牌招,監試官擬入。出榻敎上曰,西北別付料試官進,時帶臺職人,仍任前職,其代,今日政差出。出榻敎上命書傳敎曰,內禁衛申德顯,鐵箭頗有步驟,今日更試,則雖未及四五十步,若加勸課,豈不遠過五十步?令兵判嚴飭別將,着意肄習,定限試取,三矢中過五十步,卽爲草記。上命書傳敎曰,本府素稱擧行嚴急之衙門,而近來開坐,每患遲滯,今日又復若此,則該堂嚴處,本府都事及參坐都事,竝當汰勘,該房知悉,嚴飭口招,仍以草供捧入。有防曰,凡係直赴殿試及會試之類,必自政院捧入傳旨,成給牒文,以爲赴試時憑考之地者,法意至嚴且重,而近年以來,其應赴者,間多無端不赴,以待後科之弊,事之駭然,莫甚於此。此後則殿試前期,京而京兆各營門,外而各該道,應赴人中若有應頉者,竝爲詳査其眞僞,成給公文後,其應頉人誰某,竝與應赴人姓名,秩秩區別,京則草記,外則狀聞,啓下試所後,方許赴試及陳試事定式,而今番則殿試日字迫近,無以及期爲之,自明春式年爲始施行。雖已赴試,若其未入格者,該所入門官,收聚其直赴帖文,來納兵曹,則自兵曹,以某某未入格帖文送政院爻周之意,亦爲草記事,一體定式,而此則先自今番殿試始擧行,未爲不可矣。上曰,依爲之。命退,諸臣以次退出。
上在昌德宮。停常參·經筵。
夜自三更至五更,月暈。
李勉兢啓曰,訓鍊大將趙心泰,以庭試武二所試官,今方出去矣。所授命召,兼帶右邊捕盜大將命召及大將牌傳令牌,來請還納,而將兵之任,不可一刻無摠察之人,何以爲之?敢稟。傳曰,仍佩往來。
傳于李勉兢曰,都承旨及在外承旨許遞,前望單子入之。
承旨前望單子入之,李冕膺·李益運落點。
同成均前望單子入之,徐鼎修落點。
李冕膺啓曰,新除授左副承旨李益運,時在慶州府任所,斯速乘馹上來事,下諭,何如?傳曰,允。
傳于李勉兢曰,仕外承旨許遞,前望單子入之,待下批牌招察任。
承旨前望單子入之,洪仁浩落點。
傳于李勉兢曰,左承旨許遞,前望單子入之,待下批牌招察任。
承旨前望單子入之,李晉秀落點。
吏批,有口傳政。以尹羽烈爲司僕正。
李勉兢,以御營廳言啓曰,東郊居本廳牙兵黃遇徵·孫漢佑·韓得良等,峨嵯山近處,聞有虎患,同往追跡,中虎一頭,小虎一頭捉納,故謹此封進,而中虎先殺砲手黃遇徵,木三疋·布二疋,再殺砲手孫漢佑,三殺砲手韓得良等,各木二疋·布二疋,小虎先殺砲手黃遇徵,再殺砲手孫漢佑等,各木二疋,依例施賞之意,敢啓。傳曰,知道。別單書入,可也。
洪仁浩,以御營廳言啓曰,謹依本廳捉虎軍黃遇徵等施賞草記批旨,別單書入之意,敢啓。傳曰,知道。
李勉兢,以謁聖武一所試官意啓曰,臣等今日平明,齊會試所開坐,而依下敎,差退一兩日試取之意,敢啓。傳曰,知道。
李晉秀,以謁聖武二所試官意啓曰,臣等今日來會試所,平明開場,而本所擧子捧單數,自天字至莫字·半字,元數八千八百六十四人矣。依一兩〈日〉差退下敎,自十五日試取之意,敢啓。傳曰,知道。
李晉秀,以庭試武一所試官意啓曰,本所今日平明開場,而捧單,自天字至當字·半字,合二百五十字,都數爲一萬二千五百五十三人之多,會試前有難畢試。在前如此之時,有先試柳葉箭,而二貫革外,加設六貫革之例矣。今亦以八貫革試取之意,敢啓。傳曰,知道。
李晉秀,以武庭試二所試官意啓曰,臣所擧子,自天字至盡字·半字,捧單原數合爲一萬二千五百五十人,今方開場,而擧子數多,在前如此之時,有先取柳葉箭之規,貫革亦有加設之例。原貫革外,四貫革加設試取之意,敢啓。傳曰,知道。
李勉兢,以庭試武一所試官意啓曰,今日臣所,柳葉箭應射擧子,自天字至號字二千五百人內,入格九十五人,而日暮姑停之意,敢啓。傳曰,知道。
李勉兢,以庭試武二所試官意啓曰,臣所今日,自天字至調字,柳葉箭應射一千五百五十人內,已入格爲一百八人,未及試取爲一萬一千人,而日暮姑停之意,敢啓。傳曰,知道。
正言李東冕疏曰,伏以臣庸騃鈍劣,最居人下,言責重任,非可擬議,諫職初除,遽下意外,揣量人器,理難冒膺,巨猾之當律未施,齊討之大論方張,他不暇顧,章皇肅命,隨諸臣後,粗效沐浴之義。見今僚臺,皆赴試所,臣獨以無故之人,義當待曙趨公,按例討罪,節次加律,以洩輿憤,而第臣父自來痰眩之疾,近添毒感,委頓沈涔,亦旣多日矣。忽於去夜,宿積添發,中焦痞塞,昏倒不省,針藥無效,臣方左右扶將,雖跬步之地,略刻之頃,萬無離捨之勢。噫,臣雖無似,官以諫名,當討未討,當發不發,使覆載難容之凶,置之玩愒度日之科,情私悶迫,人或爲恕,而臺體虧闕,罪無所逃。至若前啓中區區私義之不可仍冒,實是衆所共知者,而臣今方寸憂遑,亦無以拖及,窮隘之極,不知所處,玆將煎迫之私,兼請稽緩之罪。伏乞聖慈,俯賜矜諒,亟命削臣見職,以便救護,仍命有司,重勘臣辜犯,以肅朝綱,千萬幸甚。傳曰,省疏具悉。爾其勿辭,救護父病。
上齋儒生應製御考榜,表倍劃三中進士李始源,年四十二,本延安居京,父行司直敏輔,直赴會試。三下進士鄭信龜,年四十七,本河東居廣州,父進士忠彬,進士朴宗雨,年四十九,本潘南居京,父學生會源,進士鄭得中,年四十九,本草溪居京,父進士禹錫,生父學生師錫,進士金厚淵,年四十六,本延安居京,父進士鈺,以上給一分。賦二中生員閔致福,年二十九,本驪興居京,父判書鍾顯,二下生員金處巖,年四十,本安山居京,父生員養直,以上直赴會試。三上進士金秀臣,年四十三,本安東居廣州,父學生星漢,進士李是銑,年五十二,本驪州居京,父通德郞莊輔,以上給二分。三中進士金基普,年三十八,本淸風居京,父通德郞養默,三下進士金宗鏽,年六十三,本靑松居定平,父學生坵,生員朴燦玟,年五十三,本珍原居興陽,父學生禧錫,進士趙道宇,年五十九,本楊州居京,父學生彬,生員金鎭白,年三十七,本善山居京,父通德郞玉基,生員李龜星,年三十九,本眞寶居禮安,父同知世翊,以上給一分。
御題擬商群臣賀日新日新又日新表,進士李始源三中。暢宸化於負斧,方仰聖益聖之休,寓炯戒於銘戒,聿覩新又新之美。乾惕之德,日著惟行,欽惟我后,莊敬日躋,勇智天錫。業承奠牡,天心有克亨之休,恩推及禽,邦命屬維新之會。顧念重宸新厥德之道,類彼盥器濯其身之方,聖學懋緝熙之工,自致物累之淨盡,盤水著澡浴之效,終見垢染之消除。淸明在躬,工業勉時敏之要,塵滓祛體,功用著日沐之間。肆我念軫澄治,而厥功取譬淘濯,盥漱爲潔身之具,爰致垢汚之漸融,磨琢貴進德之圖,思見光輝之日盛。惟一時澡滌之力,尙見就新之休,矧平日淬厲之謨,詎忽存警之擧。果然近取身之念,爰有銘在器之規,聖工無間斷之嘆。朝乾夕惕,至德著修潔之效,濯舊來新,祛滋垢於一身。器固有取寓箴規,於常目新焉是謀,是所謂其新孔嘉,此可見惟日不足。追夏禹惜陰之業,旣盡躋攀,致大堯克明之功,益著淬濯。苟非進不已之聖學,克軫體天健之工,則何驗於身之良箴,乃有與日新之妙?伏念臣等,俱以駑姿,幸際鴻運,斷斷無技,縱乏裨化之譽,贊贊思襄,庶殫頌美之悃。
御題一杯一杯復一杯賦,生員閔致福二中。千花搴以萬籌,起視影兮徘徊。三升醞而少汝,百瓢飮而師余。飮將進兮浩唱,不一杯於其杯。旣以醉爲度焉,寧爲數以節之?翁其一於飮仙,百年日於杯酒。傾盞地而道通,酌罍處而神遊。天其星而地泉,朕則參以酒人。山花掃以客逕,吾與爾兮尊前。餘羽觴於醉月,聽鳥音於提壺。韶光媚於眼前,釀萬斛之太和。宜言飮於此間,不可歸於無醉。希飮名於竹林,嗤酒數於金谷。陶然立以岸頂,視蒼蒼兮吾幕。傾三勺而小禮,吸百川而巨勢。從於一而起籌,朕不辭其多又。紛旣進而又進,肯止三而止再。山中人兮淹留,樂今朝兮且醉。何須用於淺斟?不復屑於小數。花陰轉以午暉,亂無巡於吾酒。金罍傾而且沽,玉山頹而自喜。寧少飮而輒醉,視無量而庶幾。無何鄕其豈遠?在吾胸之自然。傾斗十猶不足,許滿百而相聞。成三影而舞月,子不來則我獨。春可賞於嫩紅,酒不讓於太白。山中殊於習池,豈見笑於街兒?吾旣醉而自放,客亦知夫妙趣。聊盡歡於是日,且抱琴於明朝。因其詩而想人,挹靑蓮之胸懷。拚璇題而永靚,恨不同於淸時。
甲寅二月十三日卯時,上御便殿。日次儒生殿講入侍時,左承旨徐榮輔,右承旨李勉兢,右副承旨兪漢寧,同副承旨李羽晉,記事官徐有聞·鄭文始,記注官承膺祚·洪樂游,檢校直提學徐鼎修,檢校直閣南公轍,考官行判中樞府事朴宗岳,戶曹判書沈頤之,禮曹參判曺允大,參考官禮曹參議尹行元,行副司直尹長烈,兵曹參議宋銓,刑曹參議鄭致淳,以次進伏。上具翼善冠·衮龍袍,御大次。試官率應講儒生,以次行禮訖。宗岳進前曰,連日勞動,聖體,如何?上曰,一樣矣。宗岳曰,王大妃殿氣候,何如?上曰,一樣矣。宗岳曰,惠慶宮氣候,何如?上曰,一樣矣。命書榻敎曰,同成均鄭昌順,聞有實病,許遞,前望單子入之,待下批,先進去後謝恩。上曰,開講,掌色中有故人,竝改差,更爲修正書啓以入。進士李永老等,以次應講訖。上曰,純通人,姑爲待令。上曰,向來關西事,其時流民,所聞狼藉,故特命御史,使之詳探以來,則御史之書啓,不過就事論事,且此異於彈駁,則其時道伯之爲子弟者,到今不可以爲嫌。雖不與之接言,至於官職作僚,別無可嫌之端,兵判以此筵敎,傳于重臣也。前此筵中,亦有下敎於重臣者矣。羽晉曰,同罪未敍人,隨卽提稟事,曾有定式矣。前參議尹行元,前修撰尹光普,旣已蒙敍除職,而前參議尹行頤·金寅爕,前應敎崔獻重,前校理徐有鍊,前修撰李趾永·成德雨·李遇濟,俱是同罪之人,故敢此仰達矣。上曰,竝敍用,可也。引儀唱禮畢,諸臣以次退出。
甲寅二月十三日卯時,上御便殿。應製儒生科次入侍時,左承旨徐榮輔,記事官徐有聞,記注官承膺祚·洪樂游,檢校直提學徐有防,大司成鄭大容檢校直閣南公轍,以次進伏訖。上命有防等考券。考券訖,以次出榜。上命書傳敎曰,今二月朔日次儒生殿講居首幼學李以澹,純通人有特敎賜第,載在法典。且以關西雄經,兩日何爲純通?特爲直赴殿試。上齋生製述表居首三中進士李始源,賦二中生員閔致福,二下生員金處巖,竝直赴會試。賦三上進士金秀臣·李是銑,給二分。賦三中進士金基普,表三下進士鄭信龜·朴宗雨·鄭得中·金厚淵,賦三下進士金宗鏽,生員朴燦玟,進士趙道宇,生員金鎭白·李龜疇,通幼學李弘敏等二人,各給一分。略粗二下,令政院考例施賞俸傳旨。命退,承史以次退出。
上在昌德宮。停常參·經筵。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李晉秀啓曰,吏曹郞廳來言,大臣置處政事,取稟。傳曰,當日爲之。
傳于李羽晉曰,承旨房仍,同副爲禮房。
傳于李羽晉曰,禮房承旨馳詣宗廟,永寧殿·景慕宮,奉審摘奸以來。
注書徐有聞病,代李弘達爲假注書。
李晉秀啓曰,假注書李弘達,時無職名,令該曹依例付軍職,冠帶常仕,何如?傳曰,允。
兵曹口傳政事,副司直徐榮輔。
傳于李勉兢曰,入格備生入侍。
傳于李勉兢曰,固知禁將之奉法謹愼,捧單都數及邑類聚名數,昨日申時下敎,而門限前書入者,此可知凡事之整勅矣,極涉可尙,而平壤擧子,只是二十七人,甚可惑也。令兵曹,卽爲問于試所,草記。成命之下,經宿不爲書入,稽忽,甚矣。晩始書入者,不過道類聚,兩所武臣首試官,從重推考,使之改修正以入。庭試二所,尙無皁白,首試官,亦爲從重推考。
李羽晉啓曰,以黃海監司李泰永狀啓,二月朔新産生靑魚限內不得封進,惶恐待罪事。傳曰,勿待罪事,回諭。
李晉秀,以吏批言啓曰,左議政金履素,右議政金憙,免相事,命下矣。當爲置處,而領敦寧一窠,他大臣今方見帶,本曹時無相當窠,依例送西之意,敢啓。傳曰,知道。
有政。吏批,判書金思穆進,參判丁範祖病,參議未差,右副承旨李晉秀進。尹弘烈爲右尹,金福恒爲書題,宋銓爲慶州府尹,錦恩君單朴宗珪,兵曹佐郞金錫泰,禮曹佐郞趙章漢相換,校理李趾永今超通政加資事承傳。吏批,再政。李趾永爲兵曹參議。
李勉兢,以兵曹言啓曰,前左議政金履素,前右議政金憙,免相送西事,命下矣。當爲隨品置處,而領中樞一窠,判中樞一窠,他大臣見帶,判中樞一窠,今方有闕,其代,金履素下批,金憙加設判中樞下批之意,敢啓。傳曰,知道。
兵批,判書徐有防進,參判林濟遠病,參議尹致性入直,參知李趾永未肅拜,右承旨洪仁浩進。判府事單金履素·金憙,五衛將單尹載厚,同知單李性淵,副護軍成道種·許晊·洪克浩,副司直金履禧·黃昇源·洪明浩·蔡弘履·李益運·姜彝正·李昌漢·鄭履玉·朴載淳·朴吉源,以上竝單付,副司果愼性眞。
李羽晉,以宗廟署望祭獻官意啓曰,今此望祭受香來到,而大祝李遇濟·魚錫齡二人,竝皆眼昏,無以讀祝云。在前雖有祝史代行之下敎,而祝史李義述,亦爲眼昏云,莫重亨事,將有失措之慮,事極悚悶。大祝二員,令該曹依定式,急速改差,何如?傳曰,允。李遇濟·魚錫齡之眼昏,人孰不知,則豈可竝差乎?近來亞銓之擧措,何其駭眼?釋菜時下敎何如,則不有飾敎,又復若此,致有獻官臨時草記之擧,鄕居之人,雖有不知嚴畏之罪,一竝勿問,在於大明律乎,大典通編乎?吏曹參判丁範祖,爲先改差,下義禁府推考,卽爲捧供以入。入直別兼春秋·入直玉堂,以大祝卽爲進去。玉堂亦年多,如或眼昏,實注書一員進去。此後承旨奉審摘奸時捧擧案也,如有年多大祝,必問眼昏與否,分付吏曹,卽爲差代後來稟事定式,載之該房故事,本署謄錄,可也。
傳于兪漢寧曰,亞銓前望,只有一人,豈不苟且乎?今日政擬入參議望亦然,參議,先令廟堂議薦,待下批牌招開政通擬。
兪漢寧啓曰,吏曹參議,先令廟堂議薦,待下批牌招開政事,命下矣。判書金思穆,一體牌招,何如?傳曰,允。
以備邊司吏曹參議薦望,傳于洪仁浩曰,若用舊望,則判書入來,何必令廟堂議薦乎?首望,以京外壽職擧行之,該房齊到間姑勿移職,大臣未及聞知而然,此意傳之,更爲擬入。
備邊司,以金履翼爲吏曹參議。
傳于洪仁浩曰,連値齋日,時囚照律尙遠,徐美修放送,申偗附過放送,其餘已捧供諸囚,明日草記照律事,分付。
兪漢寧,以吏曹言啓曰,卽接司僕寺牌報,則以爲兼內乘吳毅常·李敬熙試官進去,正鄭東榦差祭,內寺番次俱空。正鄭東榦,草記變通云,正鄭東榦,今姑改差,其代,口傳備擬以入之意,敢啓。傳曰,知道。
李勉兢,以備邊司言啓曰,卽見忠淸監司李亨元狀啓,則以爲道內麰還,自來不敷,而至於昨年麥歉無前,今當春耕將始之時,宜有闊狹之政,各衙門留庫麰中,從略磨鍊,量宜加分事,請令廟堂稟旨分付矣。見今春耕將始,麥種不敷,參量加分,係是不可已之事,依狀請許施,而從略均排後,據實數登聞之意,分付,何如?傳曰,允。
李勉兢,以備邊司言啓曰,卽見江原監司沈晉賢狀啓,則以爲道內還穀,自來不敷,排巡分給,每患不足,農糧種子,專靠於還穀,而以其當分之數,實無以塗抹,分俵繼到,麥前不可不加分者,爲五萬九千五百十九石,特爲準許事,令廟堂稟旨分付矣。本道昨年年,雖曰免歉,不至大登,則春間民勢之艱乏,誠如道啓,且五萬餘石加分,多有已,例依狀請許施,何如?傳曰,允。
李勉兢,以庭試武一所試官意啓曰,臣所今日,平明開場,柳葉箭,自巨字試取之意,敢啓。傳曰,知道。
李勉兢,以庭試武二所試官意啓曰,臣所今日平明,自陽字柳葉箭,仍爲試取之意,敢啓。傳曰,知道。
洪仁浩,以庭試武一所試官意啓曰,今日臣所柳葉箭應射擧子,自巨字至湯字二千八百人內,入格八十七人,未及試取七千二百五十三人,而日暮姑停之意,敢啓。傳曰,知道。
洪仁浩,以庭試武二所試官意啓曰,臣所今日,自陽至河字,柳葉箭應射一千八百人內,已入格爲八十一人,未及試取爲九千二百人,而日暮姑停之意,敢啓。傳曰,知道。
洪仁浩,以刑曹言啓曰,因義禁府啓辭,傳曰,今聞承宣言,待漏入來之臺諫,過午不爲傳啓,專由於肅拜之遲滯呼唱而然,而肅拜之後,無暫刻遲滯云,然則罪在中官·掖隷,中官定配,掖隷嚴治,此草記分揀,可也事,命下矣。取考律文,則大明律公式條有曰,凡奉制書有所施行而違者,杖一百。別監崔聖裕,依此律,決杖一百之意,敢啓。傳曰,分揀放送,可也。
禁府啓目,吏曹參判丁範祖,矣身賦性昏憒,觸事迷錯,今番亨官錯誤之罪而極矣。大祝魚錫齡·李遇濟之實病有無,不能詳審,率爾愼差,莫重亨官,不爲難愼,誤差應頉之人,致煩嚴敎,昏謬之罪,在所難逭,罪杖一百收贖,告身盡行追奪,私罪。奉敎依允。
甲寅二月十四日巳時,上御誠正閣。入格儒生入侍時,左承旨李勉兢,記事官鄭文始,記注官承膺祚·洪樂游,入格儒生進士李始源·朴宗雨·鄭得中,生員閔致福·金處巖,進士金秀臣·李是銑·金基普·金宗鏽·朴燦玟,進士趙道宇,生員金鎭白·李龜書,幼學李弘敏,以次進伏訖。上曰,儒生進前。進士李始源奏姓名。上曰,汝之文體帶得經術意思,兼有館閣規模,能免近來俗體,此爲嘉尙。汝之年紀不多,努力於科場,可也。生員閔致福奏姓名。上曰,昨日製進者,可謂佳作,益務所存,以爲立朝之地,可也。生員金處巖奏姓名。上曰,肅廟朝,有應製儒生四五人,竝爲賜第之例。然以今之俗,固難如是,而御考事體則自別,以屢次初試而見落於會試者,勿令竝削,連赴屢次會試爲可,當追後下敎矣。進士朴宗雨等,以次奏姓名訖。上敎李弘敏曰,汝兄弟幾人?弘敏曰,四兄弟矣。上命儒生等先退。命勉兢書判付訖,命退。
上在昌德宮。停常參·經筵。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李晉秀啓曰,吏曹判書金思穆,參議金履翼,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書更卽牌招,何如?傳曰,允。
以吏曹參議金履翼牌不進罷職傳旨,傳于李勉兢曰,只推,更爲牌招。
傳于李晉秀曰,右副承旨入侍。
傳于兪漢寧曰,左副承旨入侍。
傳于李晉秀曰,京畿監司入侍。
傳于李晉秀曰,大司成入侍。
李羽晉,以檢校直閣臣徐榮輔言啓曰,時任檢書四人中無實職,則一人不計仕付實職事,定式事,曾有下敎矣。時任檢書官四員,今方皆無實職,其中一員,依定式付實職事,分付吏曹,何如?傳曰,允。
以江華留守尹師國啓本,老人遺漏者抄出開錄,而初不能詳細探訪,惶恐待罪事,傳于李晉秀曰,勿待罪事,回諭。
有政。吏批,判書金思穆進,參判未差,參議金履翼進,右副承旨李晉秀進。以沈煥之爲吏曹參判,鄭履玉爲戶曹參議,崔獻重爲中學敎授,洪大協爲東學敎授,成均博士單金鳳擧,學諭單許鑴,承文副正字單朴鼎元。
李勉兢,以兵批言啓曰,知中樞府事洪應辰·申㬚,同知中樞府事朴宗珪·姜瀚·金富三·黃重錫·金澤瑞·金尙興·李成蕃·李宜春·劉宗翼·徐德世·申潚·李澤基·李敬基·李聖錫·李晩馨·崔景·具弘柱·朴昌根·林順載·林秀天·鄭任賢·林東秀,僉知中樞府事權任·宋重亮·崔光億·金履規·李蓍周·楊宗潤·崔之宗·徐是修·洪壽澤·金成虎·姜碩範·蔡弘規·韓聖佾·金宗赫·李達春·金景欽,五衛將閔有洙,俱以老病之人,或肅謝,或在外未上來,依例減下。忠翊衛將曺命喆,景福宮衛將李性淵,皆以身病猝劇,勢難供職,呈狀乞遞。輪番之任,不可久曠,竝改差,何如?傳曰,允。
兵批,判書徐有防進,參判林濟遠病,參議尹致性入直,參知李祉永未肅拜,右承旨洪仁浩進。以金翊休爲同知,李顯道爲武兼,同知加設吳琛·李觀鎭·李澹·宋維栻·尹貴東·鄭東周·鄭佺·李宗煥,僉知加設李集成·李晉祥·黃彬·任致聖·李錫增·趙時毅·李亨源·黃建業·金德義,副司直徐美修·權裕·尹行頤·金寅燮,副司正李弘達,以上竝單付。
以京畿監司徐龍輔狀啓,廣州府尹徐有臣,令該曹催促下送事,傳于洪仁浩曰,課農當前,不可一任其瘝曠,許遞,其代,明日議薦,使之待下批辭朝,如有未下直守令,亦令明日辭朝。
洪仁浩,以都摠府言啓曰,今日入直內三廳武兼·禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪仁浩,以兵曹言啓曰,傳曰,固知禁將之奉法謹愼,而捧單都數及邑類聚名數,昨於申時下敎,而門限前書入者,此可知凡事整飭矣,極涉可尙,而平壤擧子二十七人,甚可惑也。令兵曹卽爲問於試所,草記事,命下矣。依傳敎,問於謁聖二所試官禁衛大將李漢豐,則以爲昨日平明開場後所捧單子,仍爲道邑類聚,平壤擧子之所呈單子,只爲二十七人,以其素稱武鄕之關西大邑,若是零星者,心甚訝惑矣。午後平壤擧子等,謂以錯認日字,載其一馱單子而成群屯聚,欲爲追呈之計,故以科場節目,本自截嚴,則開場後捧單,大違格例,決不可許捧之意,嚴辭退却云矣,敢啓。傳曰,知道。謁聖初試開場,在於今日,則其前來呈者,豈可不捧乎?關西,尙武之地,近來勸課何如乎?卽令宣傳官持此批答,傳于二所試官,使之當刻內許捧。因此思之,西北,武士勸課之道自別,路遠而追到者,許令追捧單,四所果皆如是擧行乎?切勿退却之意,亦令宣傳官往傳各所試官,可也。
洪仁浩,以兵曹言啓曰,招致各試所慶尙道首擧子,本道赴試擧子之大遜於他道之由,詳問後草記事,伏承傳敎矣。依傳敎,招問各試所慶尙道首擧子等處,則庭試一所左道義興首擧子張聖熙,二所右道丹城首擧子權必度,謁聖一所左道慶州首擧子金仁聲,二所右道善山首擧子朴漢章等,以爲本道則異於他道,元無左右道首擧子領率之事,故擧子多少,雖未能的知,以鄰邑擧子數爻,次次斟酌,則庭試一二所掛單人外,似無遺漏者,而大抵本道幅圓甚大,武士亦非不少,而適因再昨年以後,習射未能專一,裹糧亦所難辦,故今番則果遜於他道矣。庭試一二所,則上來擧子,幾盡掛單,而謁聖初試,誤認日字,以十三四日間,足可掛單爲計矣。十三日開場後,一倂見塞,故庭試之掛單者,謁聖初試則未及掛單者,殆近二百人云矣,敢啓。傳曰,以嶺南幅圓之大,通一道觀光者,不及他道之一大邑,此蓋不能勇於肄射而然,是豈渠輩之怠,不能勸奬之致?謁聖初試未及掛單之類,卽爲許捧試取事,分付。大抵勸奬,然後可以興起,莫曰本道爲鄒魯絃誦之鄕,射非賤技,觀於矍圃之儀,聖人猶且好之。況文武竝用,長久之道者乎?聖凡雖曰不同,及其成功,則不至太懸殊。不試故藝,聖人也,待試而藝,凡人也。令廟堂枚擧此敎,申飭道·帥臣,勿爲刻期督責,亦勿任其抛置。邑有善射者,守宰勸課,一巡之四五中者,從附近報于監兵營監兵使,或春秋招試,或時時招試,才藝果超等,依近年關西例,別爲狀聞,其次別般陞遷收用,有地處武弁之綽有步趣,將來成才者,亦必拔例勸奬事,分付。卿亦將此批旨,謄給上來諸武,仍又詳細曉諭,俾各歸傳,此後勿讓於他道,可也。
洪仁浩,以訓鍊都監言啓曰,依下敎,咸鏡道利城居孔賢德·孔仁德等兄弟招待,察其身手,則賢德,長不過中身,體制磅礡,仁德,身長短小,亦未精悍,而仍又試力,賢德,官斗所盛沙十五斗半擧,私斗所盛沙二十斗背負,周行五六間許,鳥銃二柄單手秤擧,身懸五人,無礙行步數間許,仁德,擧沙·負沙·擧銃,大不及賢德。論其兄弟膂力,賢德,雖不能超群,足可謂力强,仁德,不過平人中免其孱弱者矣。至於應試,聞渠輩所告,賢德,雖無肄習弓馬之工,而粗解平才,願其赴試,仁德,本不操弓,無以觀光云,賢德方令許赴,而北道擧子,例付一所,覓給弓矢,使之赴擧於一所之意,敢啓。傳曰,知道。一所如或得中,使之草記,仍送謁聖一所試取,而蛛與朱之音相似,古人猶且貴之,況姓是何姓,科是何科?今榜孔胤恒唱第於文科,今此孔賢德,又能唱第於武科,則其爲稀貴,尤當如何?令該所試官知此意,先試柳葉箭一巡,次試中布一巡,以其得中數爻,卽爲草記,孔賢德若登第,則與孔胤恒,拔例竝付謁聖唱榜事,預爲分付禮兵曹,可也。
洪仁浩,以庭試武一所試官意啓曰,臣所今日,平明開場,柳葉箭,自坐字試取之意,敢啓。傳曰,知道。
洪仁浩,以謁聖武二所試官意啓曰,本所今日,平明開場,應射擧子,自天字先取柳葉箭,而依近例二貫革外,加設六貫革試取之意,敢啓。傳曰,知道。
李勉兢,以謁聖武一所試官意啓曰,臣所柳葉箭應射擧子,自天字至珍字合二千九百人內,入格爲十一人,而日暮姑停之意,敢啓。傳曰,知道。
李勉兢,以武一所試官意啓曰,今日臣所柳葉箭應射擧子,自坐字至烈字三千人內,入格一百五十五人,未及試取四千二百五十三人,而日暮姑停之意,敢啓。傳曰,知道。
洪仁浩,以義禁府言啓曰,江原道平海郡中道付處罪人金鍾秀,爲先施以遠竄之典事,承傳,啓下矣。金鍾秀,咸鏡道明川府遠竄,而以承傳內辭意具罪目,依例發遣府都事,自平海郡執捉,仍令押送于新定配所,何如?傳曰,法自法,罪自罪,流放竄殛,各有許多層節,無輕重毫忽之差者,卽所謂王府之關和也。平海距京近八百里,名雖中道,實則遠地。付處之定於是邑,一二久近之例,亦非好例,伊時欲爲下敎,而慮或啓其窺覘,未果矣。今雖依施加律,必不止此,則其將行盡涯角乎?都事之陸續下去,亦係民邑之弊,仍其付處地方,施以遠竄之典,配文成送該道,分付該邑,可也。
洪仁浩,以義禁府言啓曰,已捧供諸囚,草記照律事,命下矣。時囚罪人李運春,全羅監司李書九狀啓內,編配防守,法意甚嚴,而本縣定配罪人太云,以死罪隨從之減等流配者,任他行止,肆然逃躱,已至兩年,尙不捉得,揆以法意,誠極驚駭,而初旣不能察飭,致有逃走,及其見失之後,又不登時報營,經年掩置者,殊極駭然。其罪狀,令攸司照法勘處,罪取考律文,則大典通編逃亡條有曰,定配罪人逃失邑守令,以制書有違律論。大明律制書有違條有曰,凡奉制書,有所施行而違者,杖一百。大典通編推斷條有曰,犯死罪,杖一百決杖,告身盡行追奪。雜令條有曰,王府決杖者,代以金贖云矣。李運春,杖一百收贖,告身盡行追奪,放送。洪彝浩傳旨內,故縣監朱南述,年前莫重之役,其功不些,其知如神,以其功與知,其所酬報之典,豈止於一麾,而作故之後,每有酬錄之意矣。今見其子所訟,訟理姑舍是,使此家之人見屈於前道臣已決之案,裹足千里,呼籲駕側,若知朝家爲所重之誠意,寧有是也?拿問處之,罪取考律文,則大典通編決獄日限條有曰,知非誤決者,杖一百,永不敍用。推斷條有曰,犯私罪,杖一百以上之罪決杖,告身盡行追奪。雜令條有曰,王府決杖者,代以金贖云矣。洪彝浩,杖一百收贖,告身盡行追奪,永不敍用。李文喆,外托補賑之資,內售料販之計,還穀則擅犯那移,公貨則恣意反弄,各穀八千包之立本儲置,三百石之代捧,專出射利,終歸厲民,取剩錢五千三百八十餘兩,盡數私用,旣登道啓,究厥所爲,萬萬痛駭。如此貪汚之類,所當斷以監守自盜之律,而第其爰辭中前後立本之剩錢,或歸補賑之縮,或防民斂之役云爾,則囚供雖不足準信,其在綜核之道,入已與否,未及明査之前,不可遽勘以贓律,令道臣應問各人處,各別嚴査取招,更爲狀聞後,稟處,何如?傳曰,允。其中如有功議者,各減一等,可也。
甲寅二月十五日巳時,上御重熙堂。右副承旨·兵曹判書·京畿監司·大司成入侍時,右副承旨李晉秀,記事官鄭文始,記注官金良倜·洪樂游,兵曹判書徐有防,京畿監司徐龍輔,大司成鄭大容,以次進伏訖。上敎龍輔曰,昨日奉審時,局內諸陵,一體奉審乎?龍輔曰,皆無頉矣。上敎大容曰,文科初試,當於念七申時出榜,錄名單子,各書主人居住,俾易推尋,殿試試紙,自成均館備給,以此揭榜於城門及場中,預令諸生知悉。上敎有防曰,以嶺南幅員之大,擧子上來者,反不如關西一邑之數,卿其招問委折於首擧子,草記,可也。仍命退,諸臣以次退出。
上在昌德宮。停常參·經筵。
洪仁浩啓曰,兵曹參知李祉永,謂有身病,除拜後過三日不爲出肅,依定式,推考警責,仍卽牌招察任,何如?傳曰,允。
李羽晉啓曰,廣州府尹,待下批辭朝事,命下矣。政官牌招開政,以爲下批之地,何如?傳曰,允。
以儲慶宮守直內官金殷謙手本,本宮正堂朱簾修改事,傳于李羽晉曰,分付該曹,奉審後,果如所報,使之春享,告由修改。
備邊司,以林道浩爲廣州府尹。
傳于李勉兢曰,騎馬一匹立之,史官一員待命。
傳于李冕膺曰,都承旨入侍。
傳于李勉兢曰,左副承旨入侍。
兵曹參知前望單子入之,兪漢寧落點。
承旨前望單子入之,徐配修·朴宗來落點。
李羽晉啓曰,吏曹判書金思穆,參判黃昇源,參議金履翼,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
以吏曹參議金履翼牌不進罷職傳旨,傳于李羽晉曰,只推。
李羽晉啓曰,吏曹參議金履翼,旣有只推之命,一體牌招,何如?傳曰,允。
有政。吏批,判書金思穆進,參判黃昇源進,參議金履翼進,同副承旨李羽晉進。以李漢喬爲校檢,兵曹參議兪漢寧,參知尹致性,中學訓導盧尙熙,兼養賢庫奉事康就昇,廣州府尹林道浩,以上竝單付。
兵批,判書徐有防進,參判林濟遠病,參議尹致性入直,右副承旨洪仁浩進。副司直徐有臣,副司果崔獻重竝單付。
備忘記,廣州府尹林道浩下直,長弓一張,長箭一部,片箭一部,筒兒一箇賜給。
洪仁浩啓曰,新除授右副承旨徐配修,以前任富寧府使,同副承旨朴宗來,前任慶源府使,未及上來,竝斯速乘馹上來事,下諭,何如?傳曰,許遞,前聖單子入之,待下批牌招察任。
承旨前望單子入之,洪義榮·兪彦脩落點。
李羽晉啓曰,新徐授右承旨兪彦脩,年限已滿,何以爲之?敢稟。傳曰,與未肅拜左承旨許遞,前望單子入之。
傳于李羽晉曰,泮長兼帶摠管金吾之任許遞,竝令該曹口傳差出。
兵曹口傳政事,以林蓍喆爲副摠管。
吏曹口傳政事,以柳誼爲同義禁。
傳于李羽晉曰,戶曹參判前望單子入之,待下批牌招,待畢場肅謝事,分付。
戶曹參判前望單〈子〉入之,柳誼落點。
李勉兢,以兵曹言啓曰,今二月二十七日,武臣堂上朔試射日次,而國忌正日,不得爲之之意,敢啓。傳曰,知道。
李勉兢,以謁聖武一所試官言啓曰,臣等今日平明開場,自天字至名字半字,追單竝元數一萬五百四十七人矣。先取柳葉箭,而二貫革外,加設六貫革試取之意,敢啓。傳曰,知道。
李勉兢,以庭試武二所試官言啓曰,臣所今日平明開場,自淡字柳葉箭,仍爲試取之意,敢啓。傳曰,知道。
李勉兢,以庭試武二所試官言啓曰,臣所今日平明開場,自垂字柳葉箭,仍爲試取之意,敢啓。傳曰,知道。
李勉兢,以謁聖武二所試官言啓曰,臣所今日平明開場,柳葉箭應射擧子,自陽字仍爲試取之意,敢啓。傳曰,知道。
李勉兢,以庭試一所試官言啓曰,依訓鍊都監草記批旨,咸鏡道利城閑良孔賢德,自臣所先試柳葉箭,貫革一巡,第五矢邊一中,故仍送謁聖初試一所之意,敢啓。傳曰,知道。
李勉兢,以謁聖武一所試官言啓曰,依下敎,咸鏡道利城閑良孔賢德,自臣所先試柳葉箭,貫革一巡,第四矢一中,小布三中,中布三中,孔仁德,中布一中之意,敢啓。傳曰,知道。孔賢德之三技俱入,兩技各三中,豈不奇哉?可謂實才,直赴殿試。若此則虎榜旣有孔賢德,龍榜當有孔胤恒,兩孔之俱唱同榜,卽國朝初有之盛事。況謁聖之同爲唱第,尤豈不奇喜乎?依初下敎,文直赴孔胤恒,付謁聖榜下,新恩政,直付典籍,賜蓋賜馬,依壯元例,孔賢德,準此而其政,直付訓主,各給法樂一牌,科後還鄕,亦爲給馬,令道臣給宴需,設樂以侈之,以示尊聖慕聖之念,施及東來雲仍之後裔,可也。
李勉兢,以謁聖武一所試官言啓曰,臣所柳葉箭應射擧子,自珍字仍爲試取之意,敢啓。傳曰,知道。
李勉兢,以庭試武一所試官言啓曰,今日臣所柳葉箭應射擧子,自男字至寶字三千六百人內,入格一百十一人,未及試取六百五十三人,而日暮姑停之意,敢啓。傳曰,知道。
李勉兢,以庭試武二所試官言啓曰,臣所今日,自淡字至道字,柳葉箭應試二千五十人內,已入格爲七十五人,未及試取七千一百五十人,而日暮姑停之意,敢啓。傳曰,知道。
李勉兢,以庭試武二所試官言啓曰,臣所今日,自垂字至養字,柳葉箭應試二千四百人內,已入格爲一百十五人,未及試取四千七百五十人,而日暮姑停之意,敢啓。傳曰,知道。
李勉兢,以謁聖武二所試官言啓曰,臣所擧子前後捧單數,自天字至名字半字,合爲一萬五百二十八人內,今日柳葉箭,自天字至調字試取,入格爲十六人,而日暮姑停之意,敢啓。傳曰,知道。
李勉兢,以謁聖武一所試官言啓曰,臣所柳葉箭應射擧子,自珍字至平字,合二千六百五十人內,入格八人,昨日入格十一人,合十九人,而日暮姑停之意,敢啓。傳曰,知道。
李勉兢,以謁聖武二所試官言啓曰,依下敎,慶尙道擧子,追捧單子爲九十人,都合數爲一萬六百十八人矣。今日臣所柳葉箭應射擧子,自陽字至官字,入格十三人,昨日入格十六人,合爲二十九人,未及試取六千七百六十八人,而日暮姑停之意,敢啓。傳曰,知道。
李羽晉,以奉常寺言啓曰,春等祭享所用中脯,今方造成,而監造官本寺主簿李漢喬,今日政移拜校檢矣。莫重造脯之役,不可付之生手,今姑仍任,何如。傳曰,允。
李冕膺,以賑恤廳言啓曰,西部太平館契任掌朴順奉,今月十五日,本洞路傍,得二歲遺棄男兒,同里居良女呂召史,欲爲收養,貧不自食,願爲受料,吿于本部,自該部同日牒呈,故依節目給料,使之乳養之意,敢啓。傳曰,知道。
甲寅二月十六日巳時,上御誠正閣。都承旨·左副承旨入侍時,行都承旨李冕膺,左副承旨兪漢寧,記事官鄭文始,記注官金良倜·洪樂游,以次進伏訖。上曰,下直守令入侍。出榻敎賤臣承命出傳,與慶州府尹宋銓,興德縣監具,錦山郡守趙廷鉉,全州判官尹玄錫,偕入進伏。上曰,守令進前,各奏姓名。慶州府尹宋銓奏職姓名。上曰,慶州近稱弊局,約己爲之,治在其中,必善爲之。興德縣監具奏職姓名。上曰,何時陞資?曰,庚戌年,因特敎加資矣。上曰,初除守令乎?曰,然矣。錦山郡守趙廷鉉奏職姓名。上曰,除七事,下去善爲之。全州判官尹玄錫奏職姓名。上曰,汝之父病,近果何如?玄錫曰,病情無減矣。上曰,以汝家之故,特爲點下,而全州乃是數遞之餘,必善爲之。身不自有,然後治在其中矣。命諸守令先退。命冕膺書榻敎曰,右副承旨許遞,與未差之代,前望單子入之,待下批牌招察任。上命漢寧書傳敎曰,兵曹參知李祉永,聞有實病,許遞,前望單子入之。命書傳敎曰,內局提調許遞,前望單子入之。傳曰,慶科與謁聖當前,卿宰侍從罷削人員,竝給牒敍用。命退,諸臣以次退出。
上在昌德宮。停常參·經筵。
藥房提調鄭昌順,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李羽晉啓曰,來二十一曰,輪對日次矣,敢稟。傳曰,爲之。
李勉兢啓曰,來二十一日,朝參日次矣,敢稟。傳曰,停。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
承旨前望單子入之,姜彝正·李益運落點。
李勉兢啓曰,新除授左副承旨李益運,同副承旨姜彝正,竝卽牌招,何如?傳曰,允。
李羽晉啓曰,左副承旨李益運,以前任慶州府尹,方在解由未出中,何以爲之?敢稟。傳曰,勿拘。
傳于李勉兢曰,左承旨入侍。
傳于李勉兢曰,左副承旨入侍。
傳于李勉兢曰,身爲一院之長,有此不察,當該承旨·都承旨遞差。
洪仁浩啓曰,新除授同副承旨姜彝正,時在忠淸道公州地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,洪明浩·南公轍落點。
傳于李羽晉曰,坐直承旨入侍。
傳于李益運曰,右副承旨入侍。
傳于李羽晉曰,發遣吏郞,諸執事淸齋與否,摘奸以來。
以京畿監司徐龍輔狀啓,判府事金履素·金憙所住處傳諭事,傳于李羽晉曰,安心入城事,更爲傳諭事,回諭。
李勉兢,以備邊司言啓曰,傳曰,今番慶科殿試之以二十八日爲之者,非不知窘速,而屢問於禮判,則自今晦至來旬,無非齋日云,此所以殿試不但太近,唱榜亦甚太遠者也。今聞諸臣言,考券窘速之外,入門亦當紛踏云,文初試分三所試取,前一日申時前開門許入,而懸題於子丑時辰,試紙用大好紙,八路咸聚,爭先躍龍,考券之際,切勿遺珠,其蒐羅之方,預令廟堂講究草記事,命下矣。逢此曠前之大慶,咸造多士,分所試取,卽罕有之盛擧也。其所蒐羅之方,往復僚相,與之講確,則領中樞府事臣蔡濟恭以爲,三四十年來,科場之弊,日滋月加,有若病入膏肓,莫可下手,其祟未始不發源於庭試初試也。蓋庭試初試,分設三所,其額多則爲千,少亦出入於內外,爲擧子者,初不以科擧視之,公肆請囑,不畏人知,爲試官者,亦不以科場視之,輒曰,此是知舊子姪之赴擧錄名,何必用迫切之政乎?成給私符,殆若俗所稱饋酒生色。於是場屋之法大壞,習熟見聞,以爲每科固當如此,遂至有向來三層續之稱號,而國法之蕩然無復餘地矣。試官,近密法從之班,而放縱如此,士子,他日公卿之需,而悖頑如此,臣每仰屋太息,不知攸屆。聖上臨御之初,深燭此弊,思所以大釐革大更張,使文任卿宰各陳長策,而臣於伊時,終不敢以一語仰塞明命,蓋知盈庭之論,或不過救其末而已,或不免非徒無益,而又生弊而已,故無寧以不言爲省煩之要道矣。其後科制雖未有更張,至若庭試初試,亦未聞續續有之矣。今因事勢所迫,不得不有分三所取三百額數之命,而其蒐羅之方,至令廟堂講究以聞。臣若有所講究於中者,何敢不言於初元歷詢之日,而今乃言之乎?無已則只有擇試官而已,如欲擇試官,必有文眼有公心而後,乃可議也。蓋雖有文眼,無公心則珠玉棄之笆籬矣,雖有公心,無文眼則碔砆視作珠玉矣。由是言之,考試之官,不亦難其人哉?無好人三字,臣不敢發諸口,今日廷臣,亦豈無可以堪其任者乎?擇之斯得矣。至若早呈,大是不可不矯革之弊,書題旣命於子丑時辰懸之,則日出前,無敢呈券捧券之意,預爲知委於試所及士子處,無或違越,則雖係救末,似無一分之益矣。臣於此,又有切慮之者,前後節製與到記應製殿講時,直赴會試及給分者,凡幾人矣。給分者,雖以恩賜,別坐於初試試場,而直赴會試者,在渠無用,爲初試旣已閑遊,則爲族屬親友,掉袂入場,惟意代述,勢所必至。若然者放心橫說,以一人而做得三四篇,卽容易事也。此不痛禁,科場之嚴,顧安在哉?申飭泮長,凡係已占初試,援兵入場者,施以會圍闌入之律,恐不可已矣云。行判中樞府事臣朴宗岳以爲,科擧之弊,莫近日若也。欲救其弊,譬如築堤而堙水,終無可救之道,故臣於數十年前待罪薇垣時,疏論面試之爲要道矣,伏想聖聰,亦或記有矣。臣之愚見,前後無異同,抑其次則早呈之弊也。昨於試所,伏奉明命,試券中早呈者,一倂棄而不取,大聖人矯俗勵世之意,臣不勝欽仰。蓋今番之科,乃無前之大慶,其在廣慶志喜之道,若或遺珠,則豈不可惜乎?自今爲始,嚴立科條,一以爲面試,一以禁早呈,則庶爲要而不煩,兩盡其美,流來積弊,可以賴革,士習之渝薄,亦可以丕變云矣。臣意則近來科弊滋甚,固非猝乍之間,可以釐正者,則況臣以昏耗之神識,有何矯救之策,而第先嚴科場,以正士習之紛競,而近來早呈之弊,在所當矯,倚馬之才,固難責之於人人,則刻燭之頃,何以盡其才乎?子丑時懸題,旣有成命,捧券亦限以幾時,時未當限,則勿令捧券,庶可少補於蒐羅之方,遺珠之患,而此亶在有司之臣,對揚之如何。以此嚴飭試所,仍又知委多士,恐合事宜,上裁,何如?傳曰,依領府議施行,而時限事,領相·領府之議俱好。今番春到記科次,以最晩之第二券,特置狀元者,意在使多士知此也。況慶科當前,監試不遠,以此載之科擧節目,申加嚴飭。庭試初試出榜雖遲遲,考券例不過三日,則卄四夜三更懸題,卄七日申時出榜,毫無窘速之弊,捧券時限之差晩,尤無不可,依定式,限以三時捧券事,分付直赴會試之類,捧殿試試券於庭試初試入門後,一以示待士之意,一以遠納履之嫌事,令泮長知悉,可也。
李勉兢,以謁聖武一所試官意啓曰,臣所平明開坐,柳葉箭應射擧子,自章字仍爲試取之意,敢啓。傳曰,知道。
李勉兢,以謁聖武二所試官意啓曰,臣所今日平明開場,柳葉箭應射擧子,自人字仍爲試取之意,敢啓。傳曰,知道。
李勉兢,以庭試武一所試官意啓曰,今日臣所平明開場,柳葉箭,自寸字試取之意,敢啓。傳曰,知道。
李勉兢,以庭試武二所試官意啓曰,臣所今日平明開傷,自豈字,柳葉箭仍爲試取之意,敢啓。傳曰,知道。
李勉兢,以謁聖武一所試官意啓曰,臣所柳葉箭應射擧子,自章字至良字,合二千八百五十人內,入格十三人,再昨日及昨日入格十九人,合爲三十二人,而日暮姑停之意,敢啓。傳曰,知道。
李勉兢,以庭試武一所試官意啓曰,臣所今日,柳葉箭應射擧子,自寸字至當字半字六百五十三人內,入格六十人,摠計五日入格都數爲五百八人矣。柳葉箭今已畢試,仍自天字鐵箭,依近例兩防牌試取之意,敢啓。傳曰,知道。
李勉兢,以庭試武一所試官意啓曰,今日臣所,鐵箭應射擧子,自天字至張字八百人內,入格四十一人,而日暮姑停之意,敢啓。傳曰,知道。
李勉兢,以訓鍊都監言啓曰,謹依本局勸武軍官朱光復試射劃記判付,臣於試場西邊,別立貫革,朱光復,柳葉箭一巡試取,則邊三中入格矣。得中試記修入之意,敢啓。傳曰,特付今番慶科殿試,可也。
甲寅二月十七日卯時,上御誠正閣。藥房入診,左承旨同爲入侍時,藥房提調鄭昌順,副提調李冕膺,左承旨李勉兢,記事官鄭文始,假注書李弘達,記注官金良倜·洪樂游,醫官金孝儉·金光國·周命新·李敬培·白成一·李周憲·吳仁豐·卞,以次進伏訖。昌順等曰,聖體,若何?上曰,一樣矣。昌順等曰,王大妃殿氣候,何如?上曰,一樣矣。昌順等曰,惠慶宮氣候,何如?上曰,一樣矣。昌順曰,醫官待令,入診,何如?上曰,置之。昌順曰,消毒保嬰丹所入甘草茶,何以爲之乎?上曰,置之。仍命提調·副提調先退。上曰,右承旨入侍。出榻敎良倜承命出傳,與右承旨洪仁浩偕入進伏。上曰,戶曹判書入侍。出榻敎賤臣承命出傳,與戶曹判書沈頤之偕入進伏。上敎頤之曰,補階板,以四十間爲定乎?頤之曰,雖以最少前例爲之,亦不下五十間矣。上曰,一日之內,必爲畢役,可也。命仁浩書傳敎曰,大臣待命而有處分,則處分無異於批下胥命,便屬出場,此相府故事則然。雖以今番兩大臣事言之,處分於胥命啓辭,意謂大臣之皆還私次,今聞尙在縣獄地方云,過矣。入城事,令地方官,傳諭。又命書傳敎曰,承旨房仍。上敎樂游曰,汝匪久發程,預先治行,可也。上曰,今番庭試唱榜,連値齋日,不得已以初十日爲定。然而鄕居儒武之許久留連,其弊可悶,以二十九日進定,而用卽日唱榜例爲之,似無妨矣。仍命樂游曰,汝以此意,往問於蔡領府事·朴判府事。又命賤臣曰,汝則問議于領相以來,可也。仍命退,諸臣以次退出。
甲寅二月十七日未時,上御便殿。右副承旨·坐直承旨入侍時,右副承旨南公轍,同副承旨李羽晉,記事官鄭文始,記注官金良倜·洪樂游,以次進伏訖。上曰,孔胤恒·孔賢德待令乎?羽晉曰,未及待令矣。上曰,然則明日待令事,分付,可也。仍命退,諸臣以次退出。
上在昌德宮。停常參·經筵。
李益運,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,左承旨·左副承旨入侍。
傳于李羽晉曰,右副承旨入侍。
傳于李勉兢曰,明日當由逌瞻門展拜,該房知悉。
李益運啓曰,忠淸道推恩老人啓本,纔已啓下矣。政官待明朝,牌招開政,下批之地,何如?傳曰,允。
李益運啓曰,卽見傳諭史官鄭馦狀啓,則大臣復路與否,初不擧論,揆以事體,殊甚矇然。原狀啓雖不得不捧入,當該史官,所當重勘,而本院請推之外,無他可施之罰,何以爲之?敢稟。傳曰,先汰後拿。
以江華留守尹師國狀啓,內司別提朴重濂嚴囚府獄事,傳于南公轍曰,定將校捉送內需司事,回諭。
李羽晉,以禮曹言啓曰,今二月二十六日,謁聖節目,當爲磨鍊,而取考謄錄,則戊戌·乙巳·己酉三年則齋宿於春塘臺,翌曉由集春門詣文廟,行酌獻禮後,還御春塘臺試士,壬寅年則齋宿於明倫堂,酌獻禮後,仍於泮宮試士,而庚戌年,齋宿於明倫堂,酌獻禮後,還御春塘臺試士矣。今番則何以磨鍊乎?敢稟。傳曰,齋宿於春塘臺,諸生先爲入場,三更詣泮宮,祭時至,入詣聖殿行禮,還至春塘臺大次試取,仍行唱榜,出還宮門路,當由集春門,儒生入門,集春門·月覲門·通化門·弘化門爲之事,分付,可也。
李勉兢,以兵曹言啓曰,今二月二十五日,春塘臺齋宿,由集春門詣文廟謁聖,酌獻禮後,還御春塘臺大次,文武科試取時,軍兵當爲磨鍊,而取考謄錄,則戊戌年,挾輦軍二百名,禁軍竝與入直四番侍衛,訓局步軍四哨·馬軍三哨,自集春門外文廟至環衛,春塘臺文科設場處布帳外排立軍,以內外各營入直軍出用,而其代以出番軍量宜代把,各門把守,亦以出番軍擧行。乙巳年春塘臺齋宿時,入直禁軍侍衛,挾輦軍,以金虎門·弘化門軍各三十名磨鍊,鎗劍軍置之,詣文廟時,出番禁軍二番,挾輦軍二百名,待集春門開入來,替代侍衛,駕後禁軍。駕前別抄及鎗劍軍六十名,亦待集春門開入來,詣文廟時及殿座時侍衛,訓局步軍四哨·馬兵三哨,自集春門外文廟至環衛,春塘臺文科設場處布帳外環衛軍兵,前一日則銅龍門入直禁衛軍六十名,弘化門入直訓局軍二十名排立,而禁·御兩營出番鄕軍各三哨,待集春門開入來,替代排立,還宮後文廟環衛,訓局步軍四哨,亦爲入來,令倂環衛,訓局出番軍一百名,將校率領,分把各門,與守門將眼同,儒生外雜人,各別禁防。己酉年則竝依乙巳年例擧行,而禁軍則全數磨鍊矣。今番則何以爲之乎?敢稟。傳曰,皆依己酉年例爲之,可也。
李勉兢,以兵曹言啓曰,今二月二十五日春塘臺齋宿,由集春門詣文廟謁聖,酌獻禮時及還御春塘臺文科試取時,設布帳,當爲磨鍊,而取考謄錄,則戊戌年,自集春門外文廟至,設布帳,訓局次知擧行,春塘臺文科設場處設布帳,訓·禁兩營合力擧行,而乙巳·己酉兩年,則文廟設布帳置之,春塘臺文科設場處設布帳,皆以訓·禁兩營合力擧行矣。今番則何以磨鍊乎?敢稟。傳曰,依己酉年例爲之,可也。
李勉兢,以備邊司言啓曰,卽見成均館所報,則以爲今番謁聖時添補物力,依例區劃爲辭矣。劃給多寡,前例不一,而謁聖·庭試一時竝行,則各樣責應,比前宜倍,經費所關,亦不可不念,參量前例,以戶兵曹錢各二百兩,惠廳米三十石,劃給之意,分付,何如?傳曰,允。
李勉兢,以謁聖武一所試官意啓曰,臣所平明開場,柳葉箭應射擧子,自知字仍爲試取之意,敢啓。傳曰,知道。
李勉兢,以謁聖武二所試官意啓曰,臣所今日,平明開場,柳葉箭應射擧子,自體字仍爲試取之意,敢啓。傳曰,知道。
李勉兢,以庭試武一所試官意啓曰,臣所今日,平明開場,鐵箭,自寒字試取之意,敢啓。傳曰,知道。
李勉兢,以庭試武二所試官意啓曰,臣所今日,平明開場,自作字,柳葉箭仍爲試取之意,敢啓。傳曰,知道。
李勉兢,以謁聖武一所試官意啓曰,臣所柳葉箭應射擧子,自知字至名字·半字,合二千一百四十七人內,入格八人,通計四日入格,都合爲四十人矣。柳葉箭纔已畢試,鐵箭今方試取,而擧子數多,殿試期迫,一防牌外,加設一防牌試取之意,敢啓。傳曰,知道。
李勉兢,以庭試武二所試官意啓曰,臣所今日柳葉箭擧子二千二百五十人內,入格二百五十人,合六日計之,都數爲九百一人矣。柳葉箭今已畢試,鐵箭自天字,依近例,兩防牌試取之意,敢啓。傳曰,知道。
李勉兢,以謁聖武一所試官意啓曰,臣所鐵箭應射擧子,自天字至調字,合一千五百五十人內,入格四十一人,而日暮姑停之意,敢啓。傳曰,知道。
李勉兢,以謁聖武二所試官意啓曰,臣所今日,柳葉箭應射擧子,自人字至壹字二千二百五十人內,入格二十人,再昨日入格十六人,昨日入格十三人,合爲四十九人,未及試取四千五百三十一人,而日暮姑停之意,敢啓。傳曰,知道。
李勉兢,以庭試武一所試官意啓曰,今日臣所,鐵箭應射擧子,自寒字至章字四千八百人內,入格九十二人,而日暮姑停之意,敢啓。傳曰,知道。此後試所柳·騎五中片三中,鐵箭之百五十步以上,木箭之三矢,俱越退步者草記中,以幾人入格措辭事定式,明日依此定式爲之,可也。
李勉兢,以庭試武二所試官意啓曰,臣所今日天字爲始,鐵箭應試擧子三十五人內,入格二人,而日暮姑停之意,敢啓。傳曰,知道。
李勉兢,以庭試武二所試官意啓曰,臣所今日自豈字,柳葉箭應試二千五百人內,已入格爲二百六十八人,未及試取二千二百五十人,而日暮姑停之意,敢啓。傳曰,知道。
兵曹,謁聖武科殿試規矩,柳葉箭五矢,百二十步一巡二中。
兵曹,庭試武科殿試直赴人規矩,貫革五矢,百三十步一巡一中,柳葉箭五矢,百二十步一巡一中,鳥銃三柄,一巡一中,講書,除吳子,用兵學指南與武經六書中,從自願四技取一技。
兵曹,庭試殿試規矩,柳葉箭五矢,百二十步一巡二中。
甲寅二月十八日辰時,上御重熙堂。左承旨·左副承旨入侍時,左承旨李勉兢,左副承旨李益運,記事官鄭文始,記注官金良倜·洪樂游,以次進伏訖。上曰,都承旨淸齋後,使之出肅,可也。命勉兢等書公事判付。上曰,禮房承旨馳詣受香所,奉番摘奸以來。出榻敎仍命退,諸臣以次退出。
甲寅二月十八日辰時,上御重熙堂。右副承旨入侍時,右副承旨南公轍,記事官鄭文始,記注官金良倜·洪樂游,檢校直閣徐榮輔。以次進伏訖。上敎榮輔曰,經書皆已考準粧䌙乎?榮輔曰,幾至訖役矣。上曰,速爲之,可也。命公轍書公事判府。仍命退,諸臣以次退出。
甲寅二月十八日申時,上御便殿。左副承旨·右副承旨入侍時,左副承旨李益運,右副承旨南公轍,記事官鄭文始,記注官金良倜·洪樂游,及第孔胤恒·孔賢德·朱光復,以次進伏訖。上命樂游呼新來塗墨,特賜胤恒·賢德官服次及幅頭·也字帶,光復只賜一匹白紬。上曰,聖人之後裔,一榜之內得參龍虎榜,非但我國初有之擧,史冊亦未之聞焉,豈不奇幸也哉?益運等曰,聖敎誠然矣。上敎胤恒等曰,非爲爾等,以慕聖之意,各賜梨苑法樂以侈之。又賜唱榜諸具。敎光復曰,汝父效勞於國事,與聖裔有異,故只賜一次長服矣。仍命退,諸臣以次退出。
上在昌德宮。停常參·經筵。
上詣景慕宮,入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
備忘記,江華留守李洪載下直,長弓一張,長箭一部,片箭一部賜給。
傳于李羽晉曰,江華留守入侍。
傳于南公轍曰,奉常提調入侍。
南公轍啓曰,吏曹參議金履翼疏批已下,一體牌招,何如?傳曰,允。
有政。吏批,判書金思穆,參判黃昇源,參議金履翼,同副承旨李羽晉進。以李冕膺爲刑曹參判,李彙爲校檢,洪養默爲楊口縣監,奉常主簿李漢喬仍任事承傳,故主簿林象九贈吏參例兼,故副正林世讓贈吏議,以上廣州府尹林道浩兩代追贈,同成均鄭昌順仍任事承傳。
兵批,判書徐有防進,參判林濟遠入直,參議兪漢寧,參知尹致性病,左承旨李勉兢進。以鄭景淳·尹謐爲知事,李鼎揆爲同知,鄭持淳·金聖彬爲五衛將,金鳴潝爲忠壯將,柳相燁爲大丘營將,成塤·金禹平·金九基·李宅夏·金鎭光·金逵泰·李天福·朴敬訥爲同知,尹喆東·韓衡佐·金致郁·趙明需爲僉知,副司直任希曾·林蓍喆·李鼎揆·李家煥·兪彦脩·洪義榮·徐配修·朴宗來·姜彝正·李祉永,僉知李晉秀,以上竝單付。
李羽晉啓曰,江原道老人啓本,纔已啓下矣。政官待明朝,牌招開政,以爲下批之地,何如?傳曰,允。
洪仁浩啓曰,正言李東冕,謂有情勢,兩司合啓,不爲傳啓。事未前有,萬萬未安,從重推考,何如?傳曰,允。
李益運,以吏批言啓曰,成均館典籍尹行直呈狀內,矣身素患痰癖之症,當此換節之時,一倍添劇,萬無起動供職之望云。身病旣如此,則不可强令察任,今姑改差,何如?傳曰,文科唱榜當前,則前期三朔,留窠典籍,自是金石之典,日前政之以甄復差代,不但大是壞例,莫重慶科及聖科兩狀元,將付無例之司果乎?欲爲提敎申飭,近於叢脞,以待廟堂之一言,廟堂迄無一言,而乃有此該曹勒遞無故人之草記。此雖微事,破壞格例,放恣莫甚,兩狀元無路區處,亦豈不大關國體乎?此草記勿施,越例甄復之典籍望筒,亦爲勿施。其時獨政亞銓,加施不敍之典,效彼廟堂,默默袖手之該房承旨,亦爲從重推考,可也。
李益運,以賑恤廳言啓曰,北部觀光坊契任掌裵仁福,今月十八日本洞路傍,得三歲遺棄男兒,同里居良女李召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李勉兢,以兵曹言啓曰,今二月二十日,文臣朔試射日次,而訓鍊院·慕華館庭試武科初試設場,不得爲之之意,敢啓。傳曰,知道。
李勉兢,以御營廳言啓曰,今二月十九日景慕宮展拜時,依兵曹節目,集春營入直軍五十名,新營入直千摠尹範敍,領赴于禁衛營都領陣,該營入直哨官宋哲文,率該哨標下軍七名仍直,東營入直軍三十名除出,入直把摠徐有建率領,宮大門外把守,而竝待標信擧行,解嚴後各還本處入直之意,敢啓。傳曰,知道。
李勉兢,以謁聖武一所試官意啓曰,臣所今日,平明開場,自陽字,鐵箭仍爲試取之意,敢啓。傳曰,知道。
李勉兢,以謁聖武二所試官意啓曰,臣所今日,平明開場,柳葉箭應射擧子,自能字仍爲試取之意,敢啓。傳曰,知道。
洪仁浩,以謁聖武二所試官意啓曰,臣所今日,柳葉箭應射擧子,自能字至端字·半字二千三十一人內,入格三十六人,摠計五日入格都數爲一百二十一人矣。柳葉箭今已畢試,仍自天字鐵箭,依近例,兩防牌試取之意,敢啓。傳曰,知道。
李勉兢,以庭試武一所試官意啓曰,臣所今日,平明開場,鐵箭,自愛字試取之意,敢啓。傳曰,知道。
李勉兢,以庭試武二所試官意啓曰,臣所今日,平明開場,自地字,鐵箭仍爲試取之意,敢啓。傳曰,知道。
李勉兢,以庭試武一所試官意啓曰,臣所鐵箭應射擧子,自陽字至文字,合二千六百人內,入格四十六人,一百五十步以上二人,昨日入格四十一人,合爲八十九人,而日暮姑停之意,敢啓。傳曰,知道。
李勉兢,以謁聖武二所試官意啓曰,臣所今日,柳葉箭應射擧子,自體字至得字二千五百人內,入格三十六人,合四日入格爲八十五人,未及試取二千三十一人,而日暮姑停之意,敢啓。傳曰,知道。
李勉兢,以謁聖武二所試官意啓曰,臣所今日,鐵箭應射擧子,自天字至辰字六百五十人內,入格三人,而日暮姑停之意,敢啓。傳曰,知道。
李勉兢,以庭試武一所試官意啓曰,今日臣所,鐵箭應射擧子,自愛字至長字三千六百人內,入格六十九人,而日暮姑停之意,敢啓。傳曰,知道。
李勉兢,以庭試武二所試官意啓曰,臣所今日,自地字至樹字鐵箭應射擧子六千五百五十人內,入格七十六人,而日暮姑停之意,敢啓。傳曰,知道。
洪仁浩,以義禁府言啓曰,李運春,杖一百收贖,告身盡行追奪,洪彝浩,杖一百收贖,告身盡行追奪,永不敍用,照律草記批旨內,如有功議,各減一等,可也事,命下矣。李運春·洪彝浩,無功議云矣,敢啓。傳曰,知道。
掌令姜文會,持平安廷善,校理權坪·張至顯,正言李東冕,修撰李貞運·吳泰賢,副修撰沈興永·李相璜等啓曰,噫嘻,痛矣。金鍾秀之忍於不忍,胡至於此極也?凶疏闖發,雖在今日,而苟究厥由,一忍字之所流來,非一朝一夕之故也。夫以我聖上日月之明,豈有遺照,而向當朝家艱虞,人物乏少之時,謂如渠者,或可以半分裨補,或可以一事報效,曠世遭逢,肇自宮筵,不次擢用,粵自初元,寵冠薦紳,位至鼎鼐,而曾無微勞之積銖,徒見百罪之彌天,猶且仁推容物,德洽好生,渠反甘心陷溺而輒拯拔之,渠自將身就死而屢生活之,使渠而豚魚也木石也,宜乎含恩畏法,改心革面,以爲勉向國家,少盡臣分之圖,而夙宵揣摩,不越萬般誑惑,以是而眼無君父,以是而背馳國是,爲今日臣子者所不忍提說而忍於提說,所不忍濡筆而忍於濡筆。習與心成,勢與地長,駸駸然靡所止屆,伊來倫彝之斁塞,隄防之頹圮,人心之陷溺,世道之乖敗,何莫非鍾秀忍於不忍之致,而以至今番凶疏,將心益露,悖節愈彰矣。噫嘻,尙忍言哉?渠之肆然投匭,不先不後,必於閟宮回鑾之後,筵席承候之餘,人皆歡忭而渠獨懣心而不平,天臨咫尺而渠則漫稱以覺悟。外若節節自服,件件知罪,而惟其滿腔忍心,隱然自在,則其所以不旋踵而忍將此滿紙至凶之說,忍呈於玉候纔安之際者,此也。上款之詆斥庭請一事,言之尤爲膽掉,思之倍覺骨顫。噫,以殿下之臣子,目見聖慕之過度,明知聖候之越添,而小大同情,疾聲呼籲於慈宮之前者,其心油然,其義曒然。蓋是年是月是日,慈心之茹痛,卽聖心之茹痛也。其所以先寬慈宮之心,亟回聖上之心者,不於我慈宮而何所因極哉?先之以多少做錯,繼之以不敢索言,旣已顯加咆哮,又有無限包藏,渠若人也,豈忍爲此?若以爲聖躬保護之不當仰請於慈覆,則是無天理也,若以爲臣僚庭籲之不當仰徹於慈聽,則是無臣節也。無天理,亂也,無臣節,不敬也。此不但爲慈宮之罪人,殿下之罪人也。抑亦宗社之罪人,天下萬世之罪人也。噫,鍾秀之忍於不忍,厥惟久矣。事關不忍,輒忍爲之,語涉不忍,輒忍言之。旣忍且忍,無所不忍,而今玆忍不忍之擧,又在於登對自服之不數日內,國家何負於渠而忍爲不忍爲之事,忍言不忍言之言,輾轉至此極也?殿下之於鍾秀,生活之拯拔之者,亦已屢矣,而一張凶疏,自成斷案。此而不亟行天討,卽施王章,則非但亂臣賊子無所知懼,將使君臣父子之大倫大法,壞廢斁晦而無餘地矣,豈不凜然而寒心哉?國論如沸,輿情益切,破窩拔根之道,有不容少緩。且伏念,以我殿下出天之孝,倍切今年撫時之痛,則玉候愆和,慮或復作,臣民之憧憧焦心,每在於此,而纔因鍾秀凶疏之闖呈,以致日前膈氣之彌留,其貫盈之罪惡,尤不可一刻容貸於覆載之間矣。以渠之曾經大官,當律尙不亟行,又値齋日,大論未卽繼發,付處之地,仍爲遠竄,尙今假息,揆以王法,已是失刑,三尺夬施,一日爲急。請平海郡遠竄罪人金鍾秀,爲先施以極邊遠竄之典。答曰,不允。末端事,付丙矣。金鍾秀事,依啓。
知敦寧申思運疏曰,伏以臣於元朝呼嵩之列,猥效舞蹈之忱,園寢導駕之路,祗展迎送之禮,以臣久屛田廬,逖違軒陛之蹤,獲瞻耿光,粗伸私分,雖令卽地塡壑,與有榮而固無恨矣。況臣所被恩榮,罔非曈絶,肅命內庭,至蒙賜饌之渥,待罪秋官,旋被褫鞶之寵,如臣無似,何以得此?幸逢明時,涓埃莫效,歸伏私次,殞結是圖,千萬不自意敦府除命,有隕自天,華誥遠宣,闔門咸聳,其在臣感激叩謝之道,固當竭蹶趨詣之不暇,而臣之自來衰疾,重添寒感,時月之間,末由蠢動,瞻望雲天,寸忱如結。且念臣旣無敦寧,所叨之職,在法當遞,曠日虛縻,亦極難安,玆敢從縣道援例陳懇。伏乞聖明,俯垂鑑諒,將臣職名,亟命鐫改,以存公格,以安私分,不勝幸甚。答曰,省疏具悉。疏辭下該曹,稟處。
吏曹參判黃昇源疏曰,伏以臣於數昨,伏奉敎旨,以臣爲吏曹參判者,臣誠驚惶隕懼,不知所以自措也。臣聞今之亞銓,卽周官少宰也。參佐冢宰之政注,固其職務,而有時代斲於冢宰,注擬稍廣,不止如三銓之只擧緊任,則地分華峻,責任要重。蓋貮卿,選職也。宜使淸朝宿望績用茂著者居之,不宜使如臣倥侗譾劣者苟然濫竽,而伏況銓部,卽臣曾年忝叨三銓,屢試僨誤之地也。臣性本鈍拙,不事交遊,聾瞽成習,膏肓難醫,當事冥,觸處憒裂,前後除命,殆近三十遭,曾無銖寸之勣勞,徒增丘山之釁罪。聖仁曠蕩,典賜覆庇,郵罰之加,止於郡紱簿補,而及其西郡賜環之日,又侈貮卿晉秩之命,以罪爲榮,居然冥升,而夤緣匪分之恩造,謝去蔑效之銓銜,亦已十年于玆,每中夜思惟,尙今感激隕越于下也。噫,臣之遭遇於聖明,顧何如也?天地陶甄之仁,雨露涵濡之澤,若遍臣身,中外之華貫膴職,何莫非踰溢涯分,而今者新命,尤非臣夢寐所敢期也。拂拭於滾例之中,推遷於冗散之餘,德至厚也,恩至渥也。臣雖至蠢,豈昩仰戴鴻私,俯竭駑鈍,以少效塵刹之報答,而顧臣犬馬之齒,已及遲暮,昏謬轉甚,遺忽居多,雖閑司漫職,無望備數於奔走之列,況亞銓參佐之尤異於三銓者乎?回想疇昔,則銓法也,格例也。茫然不之省記,今若憑恃寵靈,冒竊匪據,則臣身顚沛,固不足恤,而其爲上而玷累聖簡,下而貽羞搢紳,當如何哉?召牌荐臨,踪地惶阨,章皇祗膺,粗伸叩謝之忱,而因仍盤礡,實非義分之所敢安也,敢暴肝膈之懇,仰瀆黈纊之聽。伏惟聖慈,俯垂鑑諒,亟命鐫改臣新授職名,以重公器,以安私分,千萬幸甚。答曰,省疏具悉。卿其勿辭行公。
吏曹參議金履翼疏曰,伏以邦休荐臻,殿宮之賀儀誕擧,聖孝冞隆,宮園之祗謁亟展,天眷益棐於此時,玉候夬復於不日,此誠我東方無疆之基也,臣民慶忭,曷有其極?仍伏念臣儱侗愚昧之一賤品耳。幸際明時,晩竊科名,特賴我殿下天覆之仁,海涵之澤,通籍未十年,內外淸要,靡不歷遍,雖懷圖報之願,實切過福之懼,斷斷此心,可質神明。不自意選部新除,忽下於千萬夢想之外,精爽惝怳,感淚交逬,莫省所以措躬之所也。噫,三銓之職,是何等淸貫,是何等重任也?苟非風猷足以激掦情濁,鑑識足以辨別能否,以盡其佐貮之責者,則上不可以輕授匪才,下不可以冒膺謬選,明矣。如臣之素蔑聲望,全乏聞見者,其何敢居此職而擔此責乎?況今世道日下,人心不古,注擬取捨之際,睢盱四集,通塞可否之間,疑謗立至。臣若徒懷貪戀,苟然承當,則顧何異於瞎馬之臨淵,微蝱之負山也哉?臣之一身狼狽,雖不足恤,而若其所大懼者,亶在於仰累簡拔之殊私,莫贊平明之至治也。言念及此,尤不勝其驚懍悶蹙,則區區求解之願,不獨爲力辭榮塗,甘守本分而已也。向犯違逋,例勘不下,連値齋日,辭疏莫徹,不得不冒昧出肅,而怵分承召,悚惕冞深,抗顔參政,愧恧愈切,每自循省,如負大何,豈敢以時日之稍久,晏然爲仍據之計哉?玆於政牌之下,趨膺無路,披瀝肝血,冒瀆崇聽。伏乞天地父母,諒臣由中之懇,鐫臣見帶之職,以卒生成之澤,以圖公私之幸,千萬幸甚。答曰,省疏具悉。爾其勿辭察職。
敎江華留守李洪載書。王若曰,關防爲國家之重,政須老練之才,簡拔循廟剡之公,庸侈保釐之命,煩卿一出,敷予十行。顧彼沁都形勝之區,卽我海門保障之地,三路之舟楫交湊,控咽喉於滄溟,十鎭之城隍相連,作唇齒於畿甸,惟分司重鎭撫之任,宜在廷揀盤錯之材。惟卿,故家懿規,淸朝重望,曩在經幄,叫閤之風采可觀,晩躋卿班,按藩之聲績又著,歷試旣多於外內,眷毗實深於後前,玆授卿以江華府留守兼鎭撫使,卿其勉回良圖,祗服寵命。處海鎭而參廟略,可見委寄之不輕,陪眞殿而護閣書,寧或警衛之小懈?留臺謹桑土之備,非爲借優閑之方,戎恤分芻牧之憂,宜殫兼撫禦之道,凡厥裁稟,自有故常。於戲,水壘談戎,庶紓西顧之憂,山譙望極,應切北拱之忱。往其欽哉,行且召矣,故玆敎示,想宜知悉。知製敎宋翼孝製進
甲寅二月十九日卯時,上詣景慕宮。展拜入侍時,左承旨李勉兢,右承旨洪仁浩,左副承旨李益運,右副承旨南公轍,同副承旨李羽晉,記事官鄭文始,假注書李弘達,記注官金良倜·洪樂游,一提學鄭民始,檢校直提學徐鼎修,檢校直閣鄭大容·徐榮輔,以次隨駕,上具翼善冠·衮龍袍,乘輿出交泰門·永淸門,由明政門·弘化門,入逌瞻門至齋室,降輿御齋室。少頃,詣版位行再拜禮,入廟內奉審訖,還詣齋室仍乘輿。上敎宮司洪樂綏·元在明等曰,廟宮前面,則翠屛不必爲之,傳于提調也。上曰,兵判入侍。賤臣承命出傳,與兵曹判書徐有防偕入進前。上曰,今番謁聖儒生入門,以集春門·月覲門·通化門·弘化門許入,則似無紛踏之弊矣。又敎曰,鄕儒如已咸聚,則三日製,當以明·再明間設行,分付泮長,往問于泮中,可也。仍由明政門·永淸門·交泰門還內。諸臣以次退出。
甲寅二月十九日巳時,上御重熙堂。奉常提調入侍時,右副承旨南公轍,記事官鄭文始,記注官金良倜·洪樂游,奉常提調徐有防,以次進伏訖。上曰,本寺造脯,何以爲之?有防曰,造脯草記,今方待令矣。上曰,入之。賤臣承命捧入。上曰,此後以三十隻牛磨鍊草記,更爲修正以入,可也。上曰,同成均徐鼎修許遞,前同成均鄭昌順仍任,牌招察任。出榻敎有防曰,本寺主簿李漢喬,聞其瓜限不遠云,而所帶職掌,最爲緊要,難付生手,限矯弊間,姑令仍任,何如?上曰,依爲之。有防曰,今番庭試文科初試時限,限以三時,以開東時爲之事命下,而又有呼呈捧券之命矣。懸題於三更,呼呈於開東,則近日開東,在於卯·正,其間爲四時,不但太遠,等待之際,易致雜遝。臣意則懸題旣在於子·丑,而呼呈於寅時,恐無窘束之患矣。懸題書限,則書以開東,尤爲得當,故敢此仰達矣。上曰,依爲之。有防曰,文科直赴會試人,自當依傳敎,初試擧子入場後,捧試紙安寶,至於給分人,例赴恩賜,不得不入場矣。在前應赴之人,別坐月臺,而毋論一二所,從所願許赴,自是格例。今番則給分之數,比前最多,如一所·三所,只許月臺,則不無狹窄之患,宜有變通之道,故敢此仰達矣。上曰,給分人,竝令都試於最廣闊之丕闡堂,試所呈券後,從後門出送,可也。有防曰,此雖與原榜考試有異,而二所試官中,或與給分人有親嫌,則何以爲之乎?上曰,文製儒講,猶不許相避,恩賜豈有親嫌乎?仍命退,諸臣以次退出。
甲寅二月十九日巳時,上御誠正閣。江華留守入侍時,左副承旨李益運,假注書李弘達,記注官金良倜·洪樂游,江華留守李洪載,以次進伏訖。上曰,江華留守進前。江華留守李洪載奏職姓名。上曰,保障體重,勉爲之。命先退。上曰,今日臺諫入來云,合啓似爲之,金鍾秀事,以何律爲請乎?益運曰,俄已傳啓,而其啓辭中,以絶島安置爲請矣。上曰,律名自有次等,今番則以極邊遠竄定其律,何可徑請絶島安置乎?此非爲闊狹於罪人。法律不可違例,此意,在院承旨往于臺廳傳之,可也。命退,諸臣以次退出。
上在昌德宮。停常參·經筵。
李羽晉啓曰,明日輪對,殿座相値,頉稟之意,敢啓。傳曰,後日次待令。
李勉兢啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道
鄭馦先汰後拿,代以洪宅柱爲事變假注書。
傳于李羽晉曰,平安兵使留侍。
傳于李羽晉曰,軍士房承旨·同副承旨入侍。
備忘記,平安兵使申應周下直,長弓一張,長箭一部,片箭一部,筒兒一個賜給。
傳于洪仁浩曰,楊口縣監,當日辭朝。
洪仁浩啓曰,楊口縣監當日辭朝事,命下矣。憲府則旣已署經,而諫院則試所進去外,只有正言李東冕一人,無以備員署經,何以爲之?敢稟。傳曰,一司除署經。
傳于南公轍曰,右副承旨入侍。
吏曹啓目粘,觀此知敦寧府事申思運上疏,則以爲臣旣無敦寧,所叨之職,在法當遞,亟命鐫改亦爲白有臥乎所,旣無敦寧,則似當許遞是白乎矣,重臣所帶之職,遞仍當否,臣曹不敢擅便,上載,何如?判付啓,依回啓施行爲良如敎。
有政。吏批,判書金思穆,參判黃昇源,參議金履翼,同副承旨李羽晉進。以柳戇爲知敦寧,以許鍒爲開城敎授。
傳于洪仁浩曰,老病及在外摠管許遞。
兵批,判書徐有防進,參判林濟遠入直,參議兪漢寧,參知尹致性病,左承旨李勉兢進。以趙慶進爲知事,以曺允亨爲同知,以徐有臣爲副摠管,以尹長烈爲僉知,副司直,申思運單付。
備忘記,前左議政金履素,復拜相職。
傳于李勉兢曰,聖廟行禮在卽,鼎席當備,曩者之做錯,所可詳也,言之長也,眞所謂遂事勿說,卿須安心入來事,遣史官傳諭于左議政,與之偕入。
傳于李羽晉曰,大臣下批,政事當日爲之。
傳于洪仁浩曰,試官加差中,時帶臺職人許遞。
吏批。再政,判書金思穆,參判黃昇源,參議金履翼,同副承旨李羽晉進。以申光岳爲持平,左議政金履素仍任事,傳敎,承文都提調單,金履素。
李勉兢啓曰,兵批無緊窠,吏批無送西之人,無政事之意,敢啓。傳曰,知道。
傳于李羽晉曰,予所取卿者,何居?不審副答未,一事二事爲卿慨咄。向來事,卿與左揆做錯,固無彼此之殊,伊後有到院疏,旋又推還,而其說非別語云云,晩始因入侍承宣語次而聞焉,無別語則不能明其罪與暴其心,可知矣。又不能剖破於可忍不可忍之顚末,從可知矣。然則不請收禁,冒禁呈疏,得不近於法之不行,自大官犯之乎?且況卿旣與僚相同其退,獨於處義崖異者,重爲卿惜之。今玆之諭,不害爲無隱而求備,卿其恕予,須勿棲屑於江干,卽爲入城,仍謝西樞之命事,遣史官傳諭于金判府事。
傳于李勉兢曰,庭試一二所上試官,皆經元戎,眞所謂閫以外將軍主之,三軍猶然,數百講武士,其可拘於區區元格式乎?況批旨飭敎若此則闊狹,當付兩將臣,如是之後,尤不敢泛忽於對揚。今番武所捧講,除抽栍,應講及隔帳事,卽爲分付。
以試所承旨望筒,傳于李羽晉曰,京儒及水原儒生捧券,左承旨李勉兢爲之,京畿及兩都儒生捧券,都承旨洪明浩爲之,慶尙道儒生捧券,假承旨洪聖淵爲之,全羅道儒生捧券,左〈副〉承旨李益運爲之,忠淸道儒生捧券,假承旨李集斗爲之,江原道儒生捧券,右承旨洪仁浩爲之,黃海道儒生捧券,假承旨李敬一爲之,平安道儒生捧券,假承旨李義弼爲之,咸鏡道儒生捧券,同副承旨李羽晉爲之。
以英陵忌辰祭奉審摘奸史官書啓,贊者陰竹縣監金養根,謁者陽城縣監南省老,丁字閣階砌下,以燈籠前導事,傳于李勉兢曰,極爲駭然。紗籠·油籠,洞口內,猶不敢携入,況祭班乎?令該府拿問事實,嚴勘。
傳于洪仁浩曰,時囚罪人鄭馦,分揀放送。
李羽晉啓曰,試官望中,時無職名人,令該曹口傳付軍職,何如?傳曰,允。
洪仁浩,以義禁府言啓曰,開城留守李秉鼎狀啓內,本府敎授張志默罪狀,令攸司稟處事,啓下矣。張志默,今方待命,卽爲掌囚之意,敢啓。傳曰,知道。
以時囚罪人張志默供辭,傳于洪仁浩曰,考律勘放後,草記。
記注官安經心書啓,臣敬奉聖諭,馳往傳諭于西部龍山坊兄弟井契,議政府左議政金履素所住處,則以爲臣之罪負,鈇鉞猶輕,而前後寬假而誨責之者,眞所謂雨露霜雪,罔非造化,重任乍遞,樞銜旋付,非罪伊榮,未足爲贖其萬一,而進伏江郊,冞增懍蹙,千萬意外,忽有復拜相職之命,史官繼臨,誕宣聖諭,數十字恩言,伏讀未半,涕血交逬,惝怳震恐,不知攸措。謹當收召驚魂,冒入文字,以俟處分云矣。臣旣承偕入之命,姑爲仍留之意,敢啓。傳曰,知道。
事變假注書洪宅柱書啓,臣敬奉聖諭,馳往傳諭于西部龍山坊兄弟井契,行判中樞府事金憙所住處,則以爲臣於再昨,伏承恩批,不勝惶感,雖不敢遽入城裏,亦不敢仍留獄底,冒昧進身,來伏江郊,而追訟罪戾,冞切隕越,卽者史官,又此儼臨,誕宣聖諭,辭旨之諄切,誨責之備至,雖慈父之詔迷子,無以過此矣。臣奉讀未半,涕血交逬,而今我聖上之有此敎於無狀賤臣者,一則臣之罪也,二則臣之罪也。臣雖頑如木石,旣蒙此下敎,何敢不卽地趨造,以謝恩命,而今已夜深矣。謹當待曉入城,而第無任萬萬悚蹙之至云矣,敢啓。傳曰,知道。
李羽晉,以奉常寺都提調意啓曰,祭享所用,春等中脯三百一貼五條,今二月十八日,準數畢造,而所入牛隻,爲三十首矣。中脯待乾鍊封進,看品之意,敢啓。傳曰,知道。
李羽晉,以司饔院監膳提調意啓曰,黃海道二月朔進上,今日來到,而各殿所封生靑魚,非但體小,擧皆腐傷,不得已卽爲退送,使之改備封進,而莫重進上,如是不謹,其在事體,誠極駭然。當該封進官罷職,道臣亦難免不能檢飭之失,從重推考,領來陪持人,令攸司科治,何如?傳曰,捧入,勿罷勿推勿治,可也。
李勉兢,以兵曹言啓曰,今二月二十一日,武臣賓廳講書日次,而親臨三日製相値,不得爲之之意,敢啓。傳曰,知道。
李勉兢,以謁聖武一所試官意啓曰,臣所鐵箭應射擧子,自字字仍爲試取之意,敢啓。傳曰,知道。
李勉兢,以謁聖武二所試官意啓曰,臣所今日平明開場,鐵箭應射擧子,自宿字仍爲試取之意,敢啓。傳曰,知道。
李勉兢,以庭試武一所試官意啓曰,臣所今日平明開場,鐵箭自信字試取之意,敢啓。傳曰,知道。
李勉兢,以庭試武二所試官意啓曰,臣所今日平明開場,自白字鐵箭仍爲試取之意,敢啓。傳曰,知道。
李勉兢,以謁聖武一所試官意啓曰,臣所鐵箭應射擧子,自字字至作字合六千一百五十人內,入格八十三人,一百五十步以上三人,三日入格合爲一百七十五人,而日暮姑停之意,敢啓。傳曰,知道。
李勉兢,以謁聖武二所試官意啓曰,臣所今日鐵箭應射擧子,自宿字至鳳字五千八百五十人內,入格二十三人,一百五十步俱越一人,昨日入格三人,合爲二十七人,而日暮姑停之意,敢啓。傳曰,知道。依入侍試官所傳筵敎,分付庭試二所試官,可也。
李勉兢,以庭試武一所試官意啓曰,今日臣所鐵箭應射擧子,自信字至當字半字,三千三百人,而入格七十一人內,一二矢一百六十步,三矢一百五十步,摠以計之,柳葉箭入格五百八人,鐵箭入格二百七十三人,合爲七百八十一人內,兩技入格三十九人矣。鐵箭今已畢試,仍自天字,講書試取之意,敢啓。傳曰,知道。一技入格,至近八百,此所如此,二所可知。就此夥然之一技,當以講立落,於是乎卿等,若或一毫容私於顔熟,鄕武而畫多者見落,京武而矢少者得捷,則是豈明日別設花製,以二百初試,皆屬鄕儒之意乎,亦豈前期嚴飭於武所之本意乎?出榜詣闕時,試冊同爲齎來,則當令該房承旨及兵判考閱,萬一有畫多之鄕武見落於講者,試官當嚴處。至於監試官差送之法意,何如乎?此等處,若不一遵飭敎,當該臺臣,亦當隨現嚴處,斷不可已,卽令宣傳官,馳傳批旨於庭試兩所試官處,可也。
李勉兢,以庭試武一所試官意啓曰,今日臣所應講擧子,自天字至推字一百五人內,入格二十九人,而日暮姑停之意,敢啓。傳曰,知道。
李勉兢,以庭試武二所試官意啓曰,臣所今日自白字至忘字,鐵箭應試擧子,二千二百人內,入格一百六十五人,而日暮姑停之意,敢啓。傳曰知道。
洪仁浩,以義禁府言啓曰,明日三日製時,本府都事,皆爲赴擧,武都事一員,本府入直,而仁政門·崇範門禁亂都事,庭試初試武一二所,謁聖初試武一二所禁亂都事,當直入直都事,公事回公都事,無以推移,假都事九員,令該曹各別擇差,以爲分排之地,何如?傳曰,允。
洪仁浩,以義禁府言啓曰,陰竹縣監金養根,陽城縣監南省老等,拿問事實嚴勘事,傳旨啓下矣。金養根·南省老,俱在任所云,發遣府羅將,竝拿來,何如?傳曰,允。
禁府啓目,金海府使柳鎭琡原情云云,傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
持平安廷善啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答曰,不允。
領議政洪樂性箚曰,伏以,臣昨見吏曹草記批下者,誨責截嚴,伏不勝萬萬悚惶,罔知攸措。臣忝居揆地,觸事昏聵,一日二日,無往非罪,全乏察飭之實,且失糾繩之責,至於銓注之間,壞格循私之習,狼藉無餘,而泛看政目,昏未覺察,莫能仰請處分,致煩自上提飭,臣之溺職之罪,於是益著,尤無所逃。該房承宣,至被重推,而臣則大官之故,獨自倖逭,私心慙悚,固無可論,而在朝家綜核之政,尤豈容如是哉?第念殿試當前,則典籍之前期留窠,卽是金石之典也。伏聞今番長銓,亦自正月,儲窠不出,及夫前參判丁範祖之獨政也,政吏亦援據格例,屢遭爭挽,而恬不聽施云,身爲秉銓之官,無忌蔑公,恣意濟私者,至此之極,而臣在董率之地,漫不檢飭,任其壞了銓法,則彼範祖,何責焉?臣於嚴敎之下,固當卽地自引,仰請譴何,而身在避寓,有不敢冒呈,今始倩人構箚,淨寫朝房,略效齋沐之義,仰瀆崇嚴之下。伏乞聖明,亟降威罰,重勘臣罪,以爲大官不職者戒焉。取進止。答曰,省箚具悉卿懇。安用過引?安心視事。仍傳曰,此批答,遣史官傳諭于領議政。
甲寅二月二十日辰時,上御誠正閣。軍士房承旨·同副承旨入侍時,左承旨李勉兢,同副承旨李羽晉,記事官鄭文始,記注官金良倜·承膺祚,以次進伏訖。上曰,平安兵使入侍。賤臣承命出傳,與平安兵使申應周,偕入進伏。應周奏職·姓名。上曰,關西風俗,異於昔日,目下四郡物情形便,亦欲詳知,下去務爲之。命除宣諭先退。上曰,兵判入侍。良倜承命,與兵曹判書徐有防偕入。上曰,明日三〈日〉製,欲於仁政殿設行,禁軍移接等事,排立軍兵,竝除標信,自兵曹修正節目以入。命勉兢書傳敎曰,三日製明日爲之,當於仁政殿親臨,而今番慶科文武初試之用三百者,丁卯年仁元聖后六旬慶科,有三百初試之例而然也。武擧爲念,實才之遺珠,單技優等者,別單修啓之意,昨冬已有知委,則廣慶之道,儒武,何異?且聞鄕儒上來者亦夥然云,豈可空令渡灞乎?明日試券紙頭,京儒書京字,三都八道各書府名道名。大抵我國用人之方,專取科目之路漸益狹窄,昔之遍及遐方,尙矣。近來則不及畿湖,又不及於江以內城以外,而倖占之家,皆在於南山·北岳之間,苟且如是,而雖欲恢張於用人之際,其可得乎?花製親試之前期發令,已有所斟量者。明日試取後,通京鄕取居首一人當賜第,又當以二百人,直赴會試及給分,京儒則兩岐只各取五人,其餘竝屬鄕人,以示朝家廣敷邦慶,廣求人才之本心。上曰,工曹參判李敬一,副摠管李義弼·李集斗·洪聖淵,假承旨差下。出榻敎命書傳敎曰,明日試取時,京鄕試券,旣命分類塡字號,試所承旨,亦當分捧,時任承旨乏人,假承旨四員加差擧行,一員守廳事,分付。有防曰,去壬子閏四月平安道各邑武士各技試取時,龜城官奴五千入格,與他武士,混蒙直赴殿試之命矣。公私賤不得赴國試,載在法典,此則雖非可論,而各道都試時官奴入格,則許令免賤,而此與都試有異,何以爲之乎?上曰,許令免賤,可也。出擧條仍命退,諸臣以次退出。
甲寅二月二十日巳時,上御重熙堂。右副承旨入侍時,右副承旨南公轍,記事官鄭文始,記注官金良倜·承膺祚,以次進伏訖。上曰,明日三日製時,禮曹判書閔鍾顯,兵曹判書徐有防,戶曹判書沈頤之,工曹判書具庠,行副司直徐鼎修,行大司成鄭大容,行副司直李家煥,右尹柳焵,兵曹參判林濟遠,讀券官加差,行副司直徐榮輔,副修撰李相璜,前應敎崔獻重,兵曹正郞尹魯東,前獻納洪秀晩,前正言朴崙壽,典籍韓用鐸,持平安廷善,兵曹正郞鄭晩錫,前正言洪秉臣,前校理李翊模,前佐郞宋知濂,對讀官加差。出榻敎上曰,讀券官李家煥代,刑曹參判李冕膺爲之,對讀官李翊模代,奉常正金熙朝爲之。出榻敎上曰,武所試官金熙朝代,校理權坪,除肅拜進去。出榻敎上曰,讀券官李冕膺代,行副司直權爲之。出榻敎命公轍書公事判付訖。命退,承史以次退出。
上在昌德宮。停常參·經筵。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,大司憲鄭好仁,執義尹光普,掌令李儒修,持平申溆試所進,掌令姜文會呈辭,持平申光岳在外,監察茶時之意,敢啓。傳曰,知道。
備忘記,方山萬戶康漢淵下直,長弓一張,長箭一部,片箭一部,筒兒一箇賜給。
傳于南公轍曰,右副承旨入侍。
傳于李羽晉曰,入格儒生,再明日待令。
傳于南公轍曰,政官待開門牌招開政。
吏曹口傳政事,以鄭東敎爲水原判官。
李勉兢,以都摠府言啓曰,今日入直內三聽武兼禁軍及軍兵等,當爲中日習射,而仁政殿親臨,三日製試取相値,不得爲之之意,敢啓。傳曰,知道。
李勉兢,以謁聖武一所試官意啓曰,臣所平明開場,鐵箭應射擧子,自聖字仍爲試取之意,敢啓。傳曰,知道。
李勉兢,以謁聖武二所試官意啓曰,臣所今日平明開場,鐵箭應射擧子,自在字仍爲試敢之意,敢啓。傳曰,儒武,何異?儒生之濟州人,別爲考券,武士,亦當用此例,今番諸所呈單之濟州武士爲幾人,而入格爲幾人乎?卽爲草記。如有上來而未入格者,兩科各試,小布一巡,柳葉箭一巡,一中以上入格人,草記,可也。
李勉兢,以庭試武一所試官意啓曰,臣所今日平明開場,講書自位字試取之意,敢啓。傳曰,知道。
李勉兢,以庭試武二所試官意啓曰,臣所今日平明開場,自罔字鐵箭仍爲試取之意,敢啓。傳曰,知道。
李勉兢,以謁聖武一所試官意啓曰,以謁聖武二所平明開場,鐵箭試取草記,傳曰,儒武,何異?儒生之濟州人,別爲考券,武士,亦當用此例,今番諸所呈單之濟州武士爲幾人,而入格爲幾人乎?卽爲草記。如有上來而未入格者,兩科各試,小布一巡,柳葉箭一巡,一中以上入格人,草記可也事,命下矣。臣所則初無濟州武士呈單之事,亦無他所移來之人,不得試射之意,敢啓。傳曰,知道。
洪仁浩,以謁聖武二所試官意啓曰,今日平明開場,鐵箭試取草記批旨內,儒武,何異?儒生之濟州人,別爲考券,武士,亦當用此例,今番諸所呈單之濟州武士爲幾人,而入格爲幾人乎?卽爲草記。如有上來而未入格者,兩科各試,小布一巡,柳葉箭一巡,一中以上入格人,草記可也事,命下矣。本所初無一人之來呈單子者,又無他所移來之人,故不得試取之意,敢啓。傳曰,知道。
李勉兢,以庭試武一所試官意啓曰,以謁聖武二所鐵箭試取草記,傳曰,儒武,何異?儒生之濟州人,別爲考券,武士,亦當用此例,今番諸所呈單之濟州武士爲幾人,而入格爲幾人乎?卽爲草記。如有上來而未入格者,兩科各試,小布一巡,柳葉箭一巡,一中以上入格人,草記可也事,傳敎矣。臣所元無濟州武士掛單者,不得試取之意,敢啓。傳曰,知道。
李勉兢,以謁聖武一所試官意啓曰,臣所鐵箭應射擧子,自聖字至名字半字,入格二人,四日入格之數一百六十九人,一百五十步以上五人,先取柳葉箭之數四十人,通計兩技試取之數,則都數爲二百十四人矣。兩技旣已畢試,今方修正榜目之意,敢啓。傳曰,知道。
洪仁浩,以訓鍊都監言啓曰,本局從事官四員內,李相璜,以三日製對讀官進,鄭東敎,以別例房郞廳,殿座時待令,沈逵·李台峻,三日製觀光次進,今日省記,無以推移,依例以把摠代直之意,敢啓。傳曰,知道。
洪仁浩,以訓鍊都監言啓曰,今二月二十一日,仁政殿親臨,三日製試取時,因兵曹節目,金虎門軍一百三十名除出,仁政門·肅章門,各三十名排立,光範門·藥房後門·仁政門·西月廊挾門,各十名排立,進善門·敦化門,各二十名排立,而各定將校一人率領,雜人一切嚴禁,事畢後還入直所,而待標信擧行之意,敢啓。傳曰,知道。
李勉兢,以御營廳言啓曰,今二月二十一日仁政殿親臨,三日製儒生試取時,東營·集春營入直軍一哨內,各留營直十名,餘皆除出,進善門外排立事,各該將領祗受,直下標信矣。依此擧行,事畢後還爲入直之意,敢啓。傳曰,知道。
洪仁浩,以刑曹言啓曰,今番慶科庭試初試文三所,設場於本曹,故本曹,移接典醫監之意,敢啓。傳曰,知道。
洪仁浩,以刑曹言啓曰,今此謁聖放榜時,天童軍,例自本曹待令,而文科則全數定給,武科則只給甲乙科事,曾有定式,今亦依此擧行之意,敢啓。傳曰,知道。
洪仁浩,以義禁府言啓曰,時囚罪人張志默,考律勘放後,草記事,命下矣。張志默,開城留守李秉鼎狀啓內,非理牟利,侵虐浦民,猶屬細故,假稱經歷之牌子,僞着經歷之手決,摹踏印樣,書以官字,貿米之奪取,星火之捉來,放恣書牌,無難行惡,事未前聞,罪關變怪,此等蔑法無恥之類,不可一刻置之於職次,其罪狀,令攸司稟處,罪取考律文,則大明律詐僞條,有曰,若詐僞守禦管軍衙門文書,套畫押字,盜用印信者,杖一百流三千里,在官求索,借貸人財物條有曰,若將自己物貨,散與部民,多取價利强者,準枉法論,一十貫,杖九十,名例云,二罪俱發,以重者論,大典通編推斷條有曰,犯私罪杖一百以上之罪,決杖,告身盡行追奪,雜令條。有曰,王府決杖者,代以金贖矣。張志默,從重論,杖一百收贖,告身盡行追奪,平安道龍川府,流三千里定配,而以狀啓內辭意,具罪目,依例發遣府羅將,押送配所,何如?傳曰,允。
甲寅二月二十一日卯時,上詣仁政殿,三日製儒生親臨試取入侍時,行都承旨洪明浩,假承旨洪聖淵·李集斗·李義弼·李敬一,左承旨李勉兢,右承旨洪仁浩,左副承旨李益運,右副承旨南公轍,同副承旨李羽晉,記事官徐有聞·鄭文始,記注官承膺祚·洪樂游,讀券官行判中樞府事朴宗岳,行司直鄭昌順,禮曹判書閔鍾顯,兵曹判書徐有防,戶曹判書沈頤之,工曹判書具庠,行副司直徐鼎修·權·沈煥之,行大司成鄭大容,右尹柳烱,兵曹參判林濟遠,對讀官行副司直尹行任·洪義浩·徐榮輔,前應敎李肇源·崔獻重,前司諫李錫夏,副修撰李相璜,兵曹正郞尹魯東,前獻納洪秀晩,前正言朴崙壽,典籍韓用鐸,持平安廷善,兵曹正郞鄭晩錫,前正言洪秉臣,奉常正金熙朝,前佐郞宋知濂,以次侍立。上具翼善冠·衮龍袍,乘輿出協陽門,入延英門,由光範門,至仁政殿,降輿陞座。上曰,試臣儒生就位。上曰,命官蔡領府事代,朴判府事爲之。出榻敎上曰,副摠管林蓍喆·申光履,假承旨差下。出榻敎上曰,殿庭狹窄,難容多士,外庭,設布帳許入,而守禦使兼管禁營,申飭設布帳,可也。上曰,禁衛大將試所進去間,守禦使兼察事,聽傳敎。出榻敎引儀唱試官以下行禮訖,宗岳·昌順等進前曰,趁早臨殿,聖體,若何?上曰,一樣矣。宗岳等曰,王大妃殿氣候,何如?上曰,一樣矣。宗岳等曰,惠慶宮氣候,何如?上曰,一樣矣。上命頤之等,書賦原泉混混,不舍晝夜,盈科而後進,放于四海訖,勉兢·仁浩·羽晉跪啓宣敎懸題訖。上曰,諸承旨分揀京外各道試券,可也。通禮跪告禮畢。上乘輿由光範門·延英門·協陽門還內。諸臣以次退出。
甲寅二月二十一日午時,上御重熙堂。右副承旨入侍時,右副承旨南公轍,記事官徐有聞,記注官金良倜·洪樂游,以次進伏訖。上命書傳敎曰,水原判官改差,令該曹口傳差出。命讀公事,書判付訖。命退,承史以次退出。
甲寅二月二十一日未時,上御熙政堂。科次入侍時,行都承旨洪明浩,假承旨林蓍喆·申光履·洪聖淵·李集斗·李義弼·李敬一,左承旨李勉兢,右承旨洪仁浩,左副承旨李益運,右副承旨南公轍,同副承旨李羽晉,記事官徐有聞·鄭文始,記注〈官〉承膺祚·洪樂斿,試官行判中樞府事朴宗岳,行司直鄭昌順,禮曹判書閔鍾顯,兵曹判書徐有防,戶曹判書沈頤之,工曹判書具庠,行副司直徐鼎修·權·沈煥之,行大司成鄭大容,右尹柳焵,兵曹參判林濟遠,行副司直尹行任·洪義浩·徐榮輔,前應敎李肇源·崔獻重,前司諫李錫夏,副修撰李相璜,兵曹正郞尹魯東,前獻納洪秀晩,前正言朴崙壽,典籍韓用鐸,持平安廷善,兵曹正郞鄭晩錫,前正言洪秉臣,奉常正金熙朝,前佐郞宋知濂,以次進伏訖。上曰,王大妃殿進御人蔘養胃湯,本方中去人蔘,蒼朮減五分,加便香附一錢五分,砂仁一錢,自今日限三貼煎入。出榻敎上曰,宗岳·昌順考京儒試券,有防·頤之考京畿試券,鍾顯·庠考北道·全羅道兩試券,鼎修·考嶺南試券,煥之·大容考忠淸試券,焵·濟遠考黃海道·關西試券,行任·榮輔考關東試券,宗岳等,分考試券,取金就强等三百人。命書傳敎曰,居首幼學金就强,賦三中直赴殿試,三下京幼學李應淵·趙雲彬·洪世榮·徐衡輔·黃基宇等五人,華城幼學金箕詢·閔亨圭·沈榮鎭,進士任希季,幼學柳漢明,進士李得祚等六人,松都進士李膺禧,江華幼學趙顯文,京畿幼學鄭渭達,進士柳敬鎭·南巖老·趙永升,幼學李蓍源·宋象純,進士李章垕,幼學權宓·李益謙·李鍾仁·洪秉球·李芝秀·兪星煥·尹雲逵,進士李晉默,幼學李輝永等十六人,慶尙道幼學徐檍,生員金俊宅,幼學劉履周·柳台佐·李命峻·李龜斗·權應勛·鄭稑·柳遠祚·金亮昊·鄭彦修·都命舜,生員權心度幼學安宗海·柳相玉等十五人,忠淸道生員鄭遂龜,幼學金益修·楊天濟,生員李載寬,幼學金韺澤·洪樂馨·鄭履新,進士柳潚,幼學金渏,進士李宇炯,幼學宋奎熙·李弘鎭·李·兪漢輝·趙大采等十五人,全羅道生員高時休,幼學具靜鎭·權以樞·朴宗萬·鄭滾·鄭亨謙·王仁祚·朴允彬·金圭·鄭潤國·丁光奎·梁見龍,生員林德鎭等十三人,江原道幼學李相遠·趙雲師·黃基命·李相建·李儒璜等五人,黃海道幼學閔璧祥·黃晟源·金致大·郭鎭英,生員趙夢寅,幼學申烜·閔日祥等七人,平安道幼學李鴻權·郭士翰·李命說·金紀秋·吳德齡·李聖楫·劉信擧·李仁玉·承啓祚·康芝陸等十人,咸鏡道幼學趙鼎彦·韓諄·南履夏·崔宗岱·安性履,進士魏光肇等六人,竝直赴會試。草三下京生員洪晩榮等五人,華城生員申光軾等六人,松都幼學高錫晉,江華幼學李仁範,京畿幼學尹致蓂等十六人,慶尙道幼學郭鵬擧等十五人,忠淸道幼學李建人等十五人,全羅道幼學林楨岳等十三人,江原道幼學李魯學等五人,黃海道幼學邊德祚等七人,平安道幼學金逸海等十人,咸鏡道幼學陳友翔等六人,各給二分。次上京幼學宋翼朝等五人,華城生員李弘謙等六人,松都進士韓景素,江華進士黃勉喆,京畿幼學洪鼎健等十六人,慶尙道幼學林之雨等十五人,忠淸道幼學崔濬等十五人,全羅道幼學閔邦顯等十三人,江原道幼學鄭元忠等五人,黃海道幼學趙寅鳳等七人,平安道幼學李鼎默等十人,咸鏡道幼學朴昌祿等六人,各給紙一卷。頤之曰,本曹郞官鄭東敎,令日移拜水原判官矣。目下春塘臺補階之役,尙未竣了,則該郞遞易,此已可悶。且鑄錢之役,在本曹,爲莫大之政,若付之生手,則多有狼狽之端,本曹正郞鄭東敎,仍任,何如?上曰,依爲之。出擧條羽晉曰,讀券官沈煥之,旣入闕中,兼帶藝文提學,不爲肅謝,推考,何如?上曰,依爲之。出擧條上曰,假承旨一竝減下。出榻敎諸臣以次退出。
上在昌德宮。停常參·經筵。
藥房提調鄭昌順,副提調洪明浩啓曰,親臨試士,侵夜酬應,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
徐榮輔啓曰,在前謁聖試士時,有時·原任大臣入侍之例,今番則何以爲之乎?敢稟。傳曰,依例爲之。
徐榮輔啓曰,在前謁聖試士時,有宗宰磨鍊入侍之例,今番則何以爲之乎?敢稟。傳曰,依例爲之。
徐榮輔啓曰,在前謁聖時,因本院啓辭,試官隨駕而參祭,儒生自集春門隨入矣。今亦依此爲之乎?敢稟。傳曰,依此爲之。
傳于李羽晉曰,軍士房承旨入侍。
傳于李羽晉曰,謁聖武一所試官·監試官入侍。
傳于李羽晉曰,右承旨入侍。
傳于徐榮輔曰,在外臺諫許遞,前望單子入之。
臺諫前望單子入之,持平申龜朝落點。
承旨前望單子入之,林蓍喆·徐榮輔落點。
兵曹口傳政事,副司直南公轍。
吏曹口傳政事,以黃運祚爲陜川郡守。
傳于李羽晉曰,今番先來之未過三日上來,極爲可嘉,落仕者復職,其中閑良及譯官,令兵判從願收用。
有政。吏批,判書金思穆進,參判黃昇源進,參議金履翼進,左副承旨李勉兢進。啓曰,水原府判官,今當差出,而本府以營下劇邑,不可不各別擇差,他道有聲績未準朔守令,竝擬,何如?傳曰,允。
以李冕膺爲都承旨,申大尹爲副校理,徐命全爲同敦寧,趙基顯爲司宰僉正,玄重祚爲吏曹佐郞,宋知濂爲兵曹佐郞,鄭東協爲水原判官,戶曹正郞鄭東敎仍任事,承傳。故學生金春行贈戶參例兼,故縣監金時佐贈吏議,以上同知金履復兩代。
再政。以尹師國爲大司憲,洪應辰爲知敦寧,洪亮猷爲漢城判官,鄭昌期爲蔚山府使。
兵批,判書徐有防進,參判林濟遠病,參議兪漢寧病,參知尹致性入直,左承旨林蓍喆進。
以洪秉殷爲副摠管,李相璜爲文兼,副司果,鄭毅祚單付。
傳于李羽晉曰,都承旨仍任前職,承旨前望單子入之,待下批牌招察任。
承旨前望單子入之,鄭大容落點。
傳于李羽晉曰,廟司不可數遞,仍任,其代,令該曹口傳差出,自是弊邑,可合蘇弊者,差送,待下批當日辭朝,新除者如或赴擧,使之科後下送事,分付。
吏曹口傳政事,李義逸爲蔚山府使,宗廟令鄭昌期仍任事,承傳。
冬至兼謝恩正使昌城尉黃仁點,上年十二月二十二日,到北京留南館四十日,連爲無事,今月初二日,離發回還之意,詮次啓達。傳曰,知道。
李羽晉,以奉掌寺都提調·提調意啓曰,昨年秋等所造遺在中脯爲四十三貼二條,而文廟酌獻禮所封中脯爲四十五貼七條矣。其不足之數,以新造中脯,參互封進,宗廟·景慕宮來月朔享,一體封進之意,敢啓。傳曰,知道。
李羽晉,以奉常寺都提調·提調意啓曰,春等中脯二貼,依定式以備看品之意,敢啓。傳曰,知道。
李勉兢,以兵曹言啓曰,依下敎,內閣畫員前東里僉使許礛,決棍二十度之意,敢啓。傳曰,知道。
李益運,以兵曹言啓曰,同知中樞府事吳琛·李觀鎭·李澹·宋維栻·尹貴東·鄭東周·鄭銓·李宗煥·成塤·金禹平·金九基·李宅夏·金鎭光·金逵泰·李天福·朴敬訥,僉知中樞府事黃建柔·全德義·李集成·李晉祥·黃彬·任致聖·李錫增·趙時毅·李亨源·尹喆東·韓衡佐·金致郁·趙明需,五衛將鄭持淳,俱以老病,或肅謝,或在外未上來,竝依例減下,何如?傳曰,允。
林蓍喆,以兵曹言啓曰,依下敎,閤門待令政院書吏全弘喆,使令朴宗植,各決棍三度之意,敢啓。傳曰,知道。
李羽晉,以備邊司言啓曰,今番慶科,八路咸聚,三〈日〉製入門,爲二萬三千九百餘人,收券爲一萬二百餘張之多,卽無前之盛擧也。第念庭試初試,雖分三所,場內本不廣闊,門閾亦自狹窄,爭先出入,曉頭捧券之際,必多紛遝蹂藉之患,實不無軀命之慮。科場之隨從,書冊之禁,自是法典,今此初試時,應赴擧之士子外,若有率入隨從,挾持書冊之類,嚴飭禁亂所,一一摘發,移法司照法嚴繩,不能嚴禁之試官·禁亂官,竝隨現重勘,而預令成均館,知委多士,俾無犯罪之弊,謁聖科場,亦爲一體嚴飭,何如?傳曰,允。
李羽晉,以司僕寺一二提調意啓曰,今此謁聖文武科新恩,當給本寺馬,而在前武科則只給甲乙科,今番亦依此磨鍊之意,敢啓。傳曰,知道。
李勉兢,以壯勇營言啓曰,一家之五子登科,其父加資,同塾之五弟登科,其師加資,該哨之五名登科,其長加資,載在法典,卽亦格式。今番本營左司右哨水原鄕軍一哨之軍五名登科,該哨官之照例加資,在所當爲,左司右哨哨官趙岡加資一款,卿其照例草記事,命下矣。該哨官趙岡加資,係干恩賞,不敢自下擅便,令該曹考例稟處,何如?傳曰,加資。
李勉兢,以壯勇營言啓曰,本營鄕武士試射時,各技優等人,別單書入之意,敢啓。傳曰,知道。
林蓍喆,以庭試武一所試官意啓曰,濟州閑良高宅信,自謁聖二所,移來臣所,故依傳敎柳華箭貫革一巡,小布一巡試射,俱未得中矣。還送謁聖二所之意,敢啓。傳曰,二所如未入格,更送庭試二所試取,又或未入格,問其地處,差定禁旅,期於明年慶科參榜事,令兵判知悉,可也。
林蓍喆,以謁聖武二所試官意啓曰,濟州閑良高宅信,今自庭試一所,移送臣所,故依傳敎柳葉箭貫革一巡,小布一巡試射,而俱未得中矣。移送庭試二所之意,敢啓。傳曰,知道。
李勉兢,以庭試武二所試官意啓曰,謁聖武二所濟州閑良高宅信,柳葉箭小布,俱未得中草記,傳曰,二所如未入格,更送庭試二所試所,又或未入格,問其地處,差定禁旅,期於明年慶科參榜事,令兵判知悉可也事,命下矣。依傳敎,自謁聖武二所,移送臣所,柳葉箭貫革一巡,小布一巡,更爲試取,俱未得中,故起送兵曹之意,敢啓。傳曰,知道。
李勉兢,以兵曹言啓曰,庭試武一所草記,濟州閑良高宅信,柳葉箭貫革一巡,小布一巡,俱未得中,還送謁聖二所事,傳曰,二所又未入格,更送庭試二所試取,又或未入格,問其地處,差定禁旅,期於明年慶科參榜事,令兵判知悉可也事,命下矣。高宅信,謁聖二所及庭試二所試取時,俱未入格,故招問地處,則其父榮冠,時帶御營哨官云。旣是將官子枝,禁旅口傳以入之意,敢啓。傳曰,知道。渠是重溟絶海之人,卿於每朔朔試射或宣傳官射會時試,小布及柳葉箭二中,則草記付初試,三中則直赴殿試之意,草記捧承傳,可也。
李羽晉,以庭試武一所試官意啓曰,臣所今日平明開場,講書自信字試取之意,敢啓。傳曰,知道。
李羽晉,以庭試武二所試官意啓曰,臣所今日平明開場,自聲字鐵箭仍爲試取之意,敢啓。傳曰,知道。
李羽晉,以謁聖武二所試官意啓曰,臣所今日平明開場,鐵箭應射擧子,自能字仍爲試取之意,敢啓。傳曰,知道。
李勉兢,以謁聖武二所試官意啓曰,臣所今日鐵箭應射擧子,自能字至詩字一千二百人內,入格五十七人,一百五十步俱越一人,四日入格,合爲一百三十六人,而日暮姑停之意,敢啓。傳曰,知道。
李羽晉,以庭試武一所試官意啓曰,今日臣所應講擧子,自位字至長字三百七十三人內,入格一百十八人,而日暮姑停之意,敢啓。傳曰,知道。
李羽晉,以庭試武二所試官意啓曰,臣所今日自罔字至傳字,鐵箭應試擧子二千一百五十人內,入格一百九十三人,而日暮姑停之意,敢啓。傳曰,知道。
李羽晉,以謁聖武二所試官意啓曰,臣所今日鐵箭應射擧子,自在字至得字二千一百五十人內,入格五十一人,再昨日入格三人,昨日入格二十四人,合爲七十八人,而日暮姑停之意,敢啓。傳曰,知道。
李勉兢,以庭試武一所試官意啓曰,今日臣所應講擧子,自信字至當字半字三百三人內,入格六十九人,摠計三日入格,合爲二百十六人,而各技皆已畢試,仍爲計劃,修正榜目之意,敢啓。傳曰,知道。
李勉兢,以庭試武二所試官意啓曰,臣所今日鐵箭應射擧子,自聲字至盡字一千八百人而,入格一百五十人內,一人一矢一百六十三步,二矢一百五十八步,三矢一百五十四步,一人一矢一百五十三步,二矢一百五十八步,三矢一百五十二步,合以計之,柳葉箭入格九百一人,鐵箭入格五百八十五人,都數爲一千四百八十六人內,兩技入格九十人矣。鐵箭今已畢試,仍自天字,講書試取之意,敢啓。傳曰,知道。
李勉兢,以庭試武二所試官意啓曰,臣所應講擧子入格三人之意,敢啓。傳曰,知道。
李勉兢,以壯勇勞言啓曰,本營鄕武士試射時,各技優等人,別單書入之意,敢啓。傳曰,知道。
林蓍喆,以義禁府言啓曰,平安道肅川府定配罪人金魯永特放事,命下矣。金魯永卽爲放送事,分付該道道臣之意,敢啓。傳曰,知道。
林蓍喆,以義禁府言啓曰,江原道平海郡遠竄罪人金鍾秀,爲先施以極邊遠竄之典事,承傳啓下矣。金鍾秀,咸鏡道慶源府,極邊遠竄,而以承傳內辭意,具罪目,依例發遣府都事,自平海郡執捉,仍令押送配所,何如?傳曰,允。
知敦寧柳戇疏曰,伏以天佑宗祊,慶溢殿宮,月正元日,縟儀誕擧,聖孝上格,茀祿鼎臻,臣民蹈忭,帀域惟均。因伏念臣本以滓穢之蹤,屢蒙拂拭之恩,歲前超資,迥出格外,特縻西樞之銜,命肅靈壽之閣,闔門感泣,無地自容。恩山德海,偏及無似之物,生死骨肉,莫喩再造之澤,而只緣行己無狀,觸事生疣,居留宿愆,薄勘旋宥,末稍人言,罪上添罪,臣杜門追訟,自分爲聖世之棄物,而情地危蹙,蹤跡臲卼,式至于今,不敢以誤恩之荐降,揚揚然自同平人矣,敦府新除,又下此際,臣惝怳感激,尤莫省措躬之所也。九天洪渥,至此之極,一身廉隅,有不暇顧,冒沒出肅,少伸叩謝之忱,而第臣於見職,旣無敦寧,揆以法例,在所當遞。玆敢披瀝衷懇,仰瀆崇嚴。伏乞天地父母,俯垂鑑諒,特遞臣所帶職名,以存公格,因治臣自來辜犯,以肅朝綱焉。臣無任云云。答曰,省疏具悉。本職許遞。
水原留守李命植疏曰,伏以,臣僇人也。情危跡畸,年邁病篤,杜門蟄伏,自甘癈棄者,爲六七年之久矣。昨歲之夏,突然出膺於居留之命,人之見之者,莫不駭笑之鄙罵之曰,斯人也,自謂屛退者,何在也,執守者,何在也,廉恥者,何在也?一世譁然,訾議如山,臣未暇恤也,豈其無所以而然哉?念臣菲才淺識,百無一長,立朝餘四十年,外內踐歷,無非華要,以之冥升,居然崇秩,夷考事爲,庸庸碌碌,未有毫毛之可取,以圖萬一之報效,及當年至之後,又未追古人懸車之義,其癈而棄也固宜,而迺殿下尙軫收簪之眷,特垂有隕之天,除旨之下,瞻聆俱聳,闔門惝怳,此豈如臣老醜譾劣,所可得於聖明之主哉?草草辭遜,未蒙允兪,批旨隆渥,榮逾華衮,私心感激,涕淚無從,珠丘陪護,行宮整釐,其任至重,揆以義分,不容逡巡。且方新設留營,規模制度,與前懸異,苟能殫誠盡力,以底乎成,則塵刹之奉,或可效於桑楡之景,此臣所以愚不自揆,一力擔荷,從前之屛退,平日之執守,一己之廉恥,俱不敢較計者也。逮夫莅任之後,力不從心,知未濟事,儱侗昏憒,錯誤多端,瘝官廢務,已無可言,向者行辛之時,半路顔行,迹竝登壇,洞外落留,曲念便宜,凡百擧行,一從涵覆,俾免郵罰,夫何無所取於臣而眷庇軫恤,若是之深且厚也?又況臣子之陞秩,適在此際,驚懍罔措,滿心憂懼,恩山德海,與天無極。臣雖蹈赴隕結,豈足爲一半分酬報,而不幸過福招災,數旬以來,病勢奇怪,別無疼痛叫楚之處,而百骸如碎,坐臥俱妨,終晝達夜,昏睡罔覺,朝晡所噉食,不過數匙,膈上痞滿,下體氷冷,涔涔綴綴,殆無省識,似此不已,溘先之憂,非朝伊夕,身帶劇務,無以任便調攝,病裏惶悶,不知爲計。玆不得不冒萬死陳列實狀,以冀天鑑之俯燭,而特許鞶褫,以成終始之惠焉。嗚呼,進退無據,有負素心,又此疾聲之呼,無異常人,惶愧交中,不知所喩。臣不勝瞻天隕越,伏地祈懇云云。答曰,省疏具悉。耆年緊務,尙不言勞,卿心可嘉,況今園幸已過,豈靳求遞之懇乎?所請許施。
徐榮輔,以禮曹言啓曰,式年生進初試,今已卜日啓下矣。大抵科場紊亂,京鄕一般,而鄕或有甚於京,以至目不識丁,手不操筆者,擧生非分之想,率多冒占之弊,苟究其由,實由於照訖講之不能修明而然也。謹按大典通編諸科條,有曰,科場應赴人,無照訖號牌者停擧,所謂照訖號牌者,卽今之照訖帖也。以此觀之,在前京外之一體擧行,推可知也,而今則鄕外此法,便歸蕩然,一年二年,因循抛置,科場之不嚴,士習之不正,職由於此。今年則申飭七道,照訖講,前期開場,各其地方官,各別嚴捧,必以自作自書者,抄擇修成冊,送于京試官,都事又於入場之際,詳考其照訖帖有無,始許赴試,待其畢試後,如有無文筆而倖參者,則當該地方官,爲先從重勘罪,不察之京試官·都事,亦爲論罪,而外方守宰中,文蔭倅則使之躬自捧講,武倅則該地方儒生,移送附近鄰邑文蔭守令處,以爲捧講之地。至於鄕儒之願赴京試者,則毋論入京舊近,先問其委折,使之一一受出該邑公文,來付四館所然後,始爲許赴於漢城試,如是申飭之後,或有無文筆倖占鄕試之類,無公文冒赴京試之人,則擧子移法司照律,當該地方官,亦爲草記嚴處,此意一一知委於各道,而如是知委之後,若或以能文而不善書,混歸不許赴之科,亦有乖於以文選士之意,考試之際,只觀文之工拙,不論筆之優劣事,亦爲預先知委,俾無不知犯科之弊。至若京師及畿內儒生四館所照訖講,自有前式年新定節目,今年亦爲依此另飭擧行,俾有實效,何如?傳曰,允。
甲寅二月二十二日卯時,上御誠正閣。藥房入診,軍士房承旨,謁聖武一所試官入侍時,藥房提調鄭昌順,副提調洪明浩,左承旨李勉兢,記事官徐有聞·鄭文始,記注官金良倜·承應祚,檢校直閣徐榮輔,謁聖武一所試官戶曹參判柳誼,行副司直徐有大,宣傳官吳毅常,醫官卞·金孝儉·吳仁豐·金光國·李周憲·周命新·李敬德,監試官大司憲鄭好仁,司諫李顯默,正言申龜〈朝〉,以次進伏許。昌順等曰,侵夜勞動之餘,聖體,若何?上曰,一樣矣。昌順等曰,王大妃殿氣候,何如?上曰,一樣矣。昌順等曰,惠慶宮氣候,何如?上曰,一樣矣。昌順曰,醫官待令,入診,何如?上曰,置之,卿等先退。上敎有大曰,擧子之以單技不得入格者有之乎?有大曰,鐵箭遠射,而以窠窄見拔者,爲七十餘人,柳葉箭三中者爲三十餘人矣。上命書傳敎曰,今聞謁聖一所試官言,六兩入格者,因窠窄而見落,爲七十餘人之多,至於柳葉箭入格兩技二人外,全數見落,亦至於三十八人之多云,揆以法典,不必軫念,而近以六兩勸奬事,屢勤飭敎,猶不知其效,觀於今番,頗覺有其益。旣知其益,則何可拘於格例,以阻其爭賭之勇乎?今番各所六兩越一百三十步,因窠窄見落者,勿論,謁聖與庭試擧子,皆當於殿試日,特爲別試柳葉箭一巡,取三分以上,各所柳葉箭三中而見落者,亦用此例應試事,分付。値無前之慶會,有此拔例處分,俾各曉諭,明年亦當有慶科,今番初試六兩之越百四五六十步者,殿試日元技外,當別試。百四十步,防牌未入格者,令兵判及訓鍊院堂上抄出,限明年慶科,令京外營門,依付料例定窠量給,期於將進。至於二百步,其求之也何等辛勤,況仕路,指窠揭榜求之,然而所謂遠射,猶未越牌,是豈才之罪也?莫非道·帥臣,不能誠心勸課而然。兩西監·兵使,更觀明年慶科,當有處分,先以此意,令廟堂關飭兩西。命試官先退。上曰,監試官外詣臺臺臣·入直玉堂入侍。出榻敎賤臣承命出傳,與掌令姜文會,正言李〈東〉冕,校理張至顯,偕入進伏。好仁等曰,請黜置罪人鄭致達妻,亟令王府,快正典刑。措辭見上上曰,不允。好仁等曰,請物故罪人德相,亟施孥籍之典。措辭見上上曰,不允。好仁等曰,請逆賊尙喆,追施孥戮之典。措辭見上上曰,不允。三十六字刀割好仁等曰,噫嘻,痛矣。金鍾秀之忍於不忍,胡至於此極也?凶疏闖發,雖在今日,而苟究厥由,一忍字之所流來,非一朝一夕之故也。夫以我聖上日月之明,豈有遺照,而向當朝家艱虞,人物乏少之時,謂如渠者,或可以半分裨補,或可以一事報效,曠世遭逢,肇自宮筵,不次擢用,粵在初元,寵冠薦紳,位至鼎鼐,而曾無微勞之積銖,徒見百罪之彌天,猶且仁推容物,德洽好生,渠反甘心陷溺而輒拯拔之,渠自將身就死而屢生活之,使渠而豚魚也木石也,宜乎含恩畏法,改心革面,以爲勉向國家,少盡臣分之圖,而夙宵揣摩,不越萬般誑惑,以是而眼無君父,以是而背馳國是,爲今日臣子者,所不忍提說而忍於提說,所不忍濡筆而忍於濡筆,習與心成,勢與地長,駸駸然靡所止屆,伊來倫彝之斁塞,隄防之頹圮,人心之陷溺,世道之乖敗,何莫非鍾秀忍於不忍之致,而以至今番凶疏,將心益露,悖節愈彰矣。噫嘻,尙忍言哉?渠之肆然投匭,不先不後,必於閟宮回鑾之後,筵席承候之餘,人皆歡忭,而渠獨懣然而不平,天臨咫尺,而渠則漫稱以覺悟,外若節節自服,件件知罪,而惟其滿腔忍心,隱然自在,則其所以不旋踵而忍將此滿紙至凶之說,忍呈於玉候纔安之際者,此也。若其上款之詆斥庭請一事言之,尤爲膽掉,思之倍覺骨顫。噫,以殿下之臣子,目見聖慕之過度,明知聖候之越添,而大小同情,疾聲呼籲於慈宮之前者,其心油然,其義曒然,蓋是年是月是日,慈心之茹痛,卽聖心之茹痛也。其所以先寬慈宮之心,亟回聖上之心者,不於我慈宮而何所因極哉?先之以多少做錯,繼之以不敢索言,旣已顯加咆哮,又有無限包藏,渠若人也,豈忍爲此?若以爲聖躬保護之不當仰請於慈覆,則是無天理也,若以爲臣僚庭籲之不當仰徹於慈聽,則是無臣節也。無天理,亂也,無臣節,不敬也。此不但爲慈宮之罪人,殿下之罪人也,抑亦宗社之罪人,天下萬世之罪人也。噫,鍾秀之忍於不忍,厥惟久矣。事關不忍,輒忍爲之,語涉不忍,輒忍言之,旣忍且忍,無所不忍,而今玆忍不忍之擧,又在於登對自服之不數日內,國家何負於渠,而忍爲不忍爲之事,忍言不忍言之言,輾轉至此極也?殿下之於鍾秀,生活之拯拔之者,亦已屢矣,而一張凶疏,自成斷案,此而不亟行天討,卽施王章,則非但亂臣賊子無所知懼,將使君臣父子之大倫大法,壞廢斁晦而無餘地矣,豈不凜然寒心哉?國論如沸,輿情益切,破窩拔根之道,有不容少緩。且伏念以我殿下出天之孝,倍切今年撫時之痛,則玉候愆和,慮或復作,臣民之憧憧焦心,每在於此,而纔因鍾秀凶疏之闖呈,以致日前膈氣之彌留,其貫盈之罪惡,尤不可一刻容貸於覆載之間矣。其在靖世牖衆之道,不可極邊遠竄而止,特以曾經大官之故,請勘自有次第,當律尙未亟行,王章久稽,至今假息,輿憤愈久愈切。請慶源府極邊遠竄罪人金鍾秀,爲先施以絶島安置之典。上曰,依啓。出擧條好仁等曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。措辭見上上曰,不允。好仁等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上上曰,不允。好仁等曰,請物故罪人國榮,亟施孥籍之典。措辭見上上曰,不允。好仁等曰,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,快正王法。措辭見上上曰,不允。好仁等曰,請柳星漢,設鞫嚴問,期於得情,夬正邦刑。措辭見上上曰,不允。好仁等曰,請承款後物故罪人九宗,亟施孥籍之典。措辭見上上曰,不允。好仁等曰,請亟寢秋曹罪人柳師文放釋之命,仍令王府,設鞫嚴問,期於得情,快正王法。措辭見上上曰,不允。顯默等曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上上曰,不允。顯默等曰,請逆賊尙魯,亟施孥戮之典。措辭見上上曰,不允。顯默等曰,請亟寢秋曹罪人柳師文放釋之命,仍令王府,設鞫嚴問,快正典刑。措辭見上上曰,不允。好仁曰,臣之前後辜負,俱屬罔赦,嶺海猶輕,而聖恩涵貸,罪名纔宥而除旨聯翩,且惶且感,涕淚盈襟。臣於臺職,自來情勢,聖鑑亦已俯燭,屢蒙體諒之恩,臣之所被人言,實是公議攸同,不可以時月之稍久,敢爲冒進之計,而目下大論,義重沐浴,拚棄廉防,顚倒出肅矣,旋奉監試之命,亦係往役之義,黽勉行公,今已竣事,而合辭懲討,不容少緩,纔徹謄傳之啓,粗效沬血之忱。第伏念臺臣去就,與他尤別,一被論斥,是謂鐵限。臣之年前十三三司,各疏臚列,聲罪狼藉,至今追思,愧汗浹背。臣旣被斥於三司,則不可復廁於三司,決矣。又況風憲之長,地望自別,尤何可一刻仍冒乎?請命遞斥臣職。上曰,似欲一伸,依啓。至顯曰,入侍傳啓,何等至嚴,而大司憲鄭好仁,三司合辭之際,誤奏罪人名字,揆以臺體,極爲未安,罷職,何如?上曰,推考,可也。出擧條上敎顯默曰,近自黃山來,驛弊果何如,而民情亦如何耶?顯默曰,昨年大豐之故,民皆安堵矣。顯默曰,今因下詢,敢此仰達矣。黃山爲驛,處在邊門,使星旁午,所關甚重,而馬政之凋殘,爲一道之最,誠甚悶然。十數年前,屬驛,願納復戶於本驛,本驛專當責立馬疋,故驛卒輩不善喂飼,擧皆駑玄黃,每致馬疋之苟艱,今若依道內他驛例,屬驛復戶,竝歸於當該驛戶首,則馬政,自當稍勝,似爲一分矯弊之端矣。出擧條上曰,問于道臣,使之狀聞,可也。上曰,刑房承旨爲先遞差,都承旨亦爲遞差,在院承旨,一竝從重推考。出榻敎上曰,承旨前望單子入之,待下批牌招察任。出榻敎上曰,在外玉堂許遞,今日政差出。出榻敎諸臣以次退出。
甲寅二月二十二日巳時,上御重熙堂。左承旨入侍時,左承旨徐榮輔,記事官徐有聞,記注官金良倜·承膺祚,以次進伏訖。命書傳敎曰,都承旨有闕之代,今日政,以曾經中在京無故人擬入,待下批牌招察任。出榻敎又命書傳敎曰,右副承旨許遞。出榻敎又命書傳敎曰,承旨房仍,右承旨爲禮房。又命書傳敎曰,債雖公債,貸是私貸,旣非監·守自盜,向者處分,出於嚴法而懲他,厥數雖有多少,間有分揀者,肅川府定配罪人金魯永,特放。命退,承史以次退出。
上在昌德宮。停常參·經筵。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李羽晉啓曰,戶曹參判柳誼,旣入闕中,兼帶同義禁,不爲肅謝,直爲出去,事甚未安,推考警責,何如?傳曰,允。
傳于李勉兢曰,左承旨與慶科庭試初試武科一所試官及監試官入侍。
傳于李羽晉曰,大司成·同成均,率入格儒生,入侍。
傳于徐榮輔曰,右承旨入侍。
傳于李勉兢曰,左副承旨·右副承旨入侍。
禁府啓目,英陵忌辰祭謁者陽城縣監南省老原情云云,傳旨內辭緣,泛稱遲晩,刑推得情,何如?判付啓,紅箭門內親祭時,侍衛與燈籠,猶不敢隨入,況丁閣階下,何等密邇,則渠之率入燈籠,不敢發明,所犯非細,何足深責?爲先汰其職放送。至於照律一款,沒覺所致,似無可照之律,勿論爲旀,渠旣若此,則陰竹倅之同犯,可知,卿等問于渠處,亦曰同然,陰倅不必捧供,依此勘處,竝令該曹,今日政差出,而渠輩何知?獻官與寢郞若矇然,豈有是乎?當該獻官及令,罷職,參奉則新入生疏,何異於該倅?自卿府拿問,以公罪,區別功議勘放爲良如敎。
有政。吏批,判書金思穆,參判黃昇源,參議金履翼,同副承旨李羽晉進。以金光遇爲慶基殿令,朴敦浩爲英陵令,李羲雲爲司饔主簿,李敬五爲驪州牧使,權䘩爲陽城縣監,尹命基爲陰竹縣監,英陵參奉申鳳朝,靖陵參奉嚴思健,相換。贈吏議徐宗曄贈吏參,同敦寧徐命全考。
兵批,判書徐有防進,參判林濟遠,參議兪漢寧病,參知尹致性入直,左副承旨李勉兢進。以李彦藎爲副摠管,兪漢葛爲五衛將,李宗岳·河有天·盧玄集·李世福·鄭晅·李聖郁·承景述·李仁基·鄭仁載爲同知,李永厚·朴文周·趙彦臣·李遇春爲僉知,司直,柳戇·鄭好仁·洪明浩·洪仁浩·李龜雲·申光岳,以上竝單付。壯營哨官趙岡,今加折衝加資事,承傳。
以義州府尹李義直狀啓,月食回咨,圖像相左,還爲上送事,傳于李羽晉曰,該院該監提調,從重推考,改修正下送事,回諭。
以庭試武一所,鐵箭一百三十步及柳葉箭單三中擧子別單,傳于李勉兢曰,謁聖一所初試別試之類,此單同爲書入,二所準此。
備忘記,疏批申言勉出之意,已有日,尙處荒江之濱者,不已過乎?如欲更待節拍而出脚,則趁未別諭,愧予鈍思。聖廟酌獻,只隔二宵,此時時任,有非引入之時,卿須卽起造朝事,偕來史官傳諭于左議政。
徐榮輔,以禮曹言啓曰,卽接永禧殿參奉所報,則今此慶科及謁聖時參奉,當爲觀光,而令金健柱亦爲有故,替直無人,將不得赴擧云。依前例假官,令吏曹以成均館官員,口傳啓下,以爲替直之地,何如?傳曰,允。
李羽晉,以禮曹言啓曰,卽接四館所所報,則壬子七月十九日秋到記殿講入格給一分幼學李翊運,癸丑八月二十日秋到記殿講入格給二分幼學趙在星,俱是講經儒生,兼爲製述云矣。從自願許赴於今番庭試初試,較藝等第之意,分付,何如?傳曰,允。
李羽晉,以成均館知館事·同知館事·行大司成意啓曰,今日入侍時,因筵臣所奏,聞今番慶科庭試初試擧子,比前夥多,雖分三所,實有難容之慮云,若以各道,量其儒生多少,分屬各道,則似無一處偏多,以致紛沓之弊,以此問于大臣草記事,命下矣。依下敎,問于大臣處,則領議政洪樂性以爲,分排八路,分屬各所,似爲便好,而各道儒生多少,旣未的知,則某道之當屬某所,無以質言,如欲分屬,則全羅·咸鏡·平安三道,屬於一所,京畿·慶尙·黃海三道,屬於二所,忠淸·江原二道,屬於三所,似爲均平,而臣意則入門時,嚴禁隨從,最爲救弊之要道矣云。領中樞府事蔡濟恭以爲,今此下敎,出於均排八路,俾無偏多於一處之聖意,臣亦別無他見,其爲有益而無弊,灼然可知。旣欲分屬各所,則三南最多,先以三南分屬一二三所,而其餘五道,則量其多少而分屬,事甚便好云矣。大臣之意如此,何以爲之乎?敢啓。傳曰,依大臣議施行,卽爲知委,可也。
李勉兢,以謁聖武二所試官意啓曰,臣所今日平明開場,鐵箭應射擧子,自讚字仍爲試取之意,敢啓。傳曰,知道。
李勉兢,以庭試武二所試官意啓曰,臣所今日平明開場,應講擧子仍爲試講之意,敢啓。傳曰,知道。
李羽晉,以謁聖武二所試官意啓曰,臣所今日鐵箭應射擧子,自讚字至立字七百五十人內,入格四人,五日入格合爲一百四十人,而日暮姑停之意,敢啓。傳曰,知道。
李羽晉,以庭試武二所試官意啓曰,臣所今日應講擧子入格六十三人,而日暮姑停之意,敢啓。傳曰,知道。
李勉兢,以庭試武一所試官意啓曰,今番初試時,六兩單技過一百四五十步者,令試所具別單草記,付之額外,柳葉箭單技五中及六兩過百三十步,而以柳葉箭一中見落者,亦爲別單付額外,六兩一百三十步及柳葉箭單三中人,殿試日柳葉箭應試事,傳敎矣。依傳敎,抄出各技,別單二度書入之意,敢啓。傳曰,知道。
李勉兢,以一所巡廳言啓曰,去夜三更量,巡到景慕宮門外,摘奸守直校卒,則左右捕校,俱無去處,故不勝驚駭,卽令座更軍,搜索於洞口外閭家,晩乃捉致,而莫重守直之地,肆然擅離之狀,萬萬痛惡。當夜守直左右捕校,令攸司照法嚴繩,不能檢飭之大將,不可無警,何以爲之乎?敢啓。傳曰,該大將,從重推考,可也。
林蓍喆,以義禁府言啓曰,今二十五日合二慶慶科文科初試時及二十六日謁聖文武科親臨試取時,本府都事,皆爲赴擧,武都事一員,本府入直,而各所各門禁亂都事,當直入直都事,公事回公都事,無以推移,假都事十二員,令該曹各別擇差,以爲分差之地,何如?傳曰,允。
甲寅二月二十三日卯時,上御熙政堂。左副承旨·右副承旨·庭試武一所試官·入格儒生入侍時,行左承旨林蓍喆,右承旨徐榮輔,左副承旨李勉兢,右副承旨李益運,記事官徐有聞·鄭文始,記注官承膺祚·洪樂游,同成均鄭昌順·徐有防,行大司成鄭大容,試官行副司直李敬懋,行副護軍李得濟·許栻,監試官大司諫朴基正,掌令李儒修,校理權坪,幼學金就强,進士李膺禧,幼學趙顯文·鄭渭達·徐檍,生員鄭遂龜·高時休,幼學李相遠·閔璧祥·李鴻權·趙鼎彦等,以次進伏訖。上敎敬懋曰,俄者試所草記批答,卿等見之乎?敬懋曰,俄於閤外,伏見矣。上曰,依此爲之,而近來鐵箭武士之肄習,似勝於前日矣。敬懋曰,自上申飭勸課,故武藝頗有實效矣。上曰,直赴儒生進前,其餘儒生,於階下,各奏姓名·居住後出送,次上儒生,頒賞行禮後出送。直赴幼學金就强奏姓名訖。上曰,汝是誰族?就强曰,無顯族矣。仍命退。上曰,明日試望,閣臣·承旨·銓官·時任臺諫勿拘,竝擬事,分付。近來厭避之職,入勞之後,輒稱拘忌,豈必假稱,而亦甚頻數,科日猶隔數日,俾各保潔其身,今番謁聖及庭試試牌,無敢稱頉,亦無敢違召事,預爲嚴飭。王大妃殿進御加味養胃湯,前方中加吉更一錢,人蔘五分,自今日一貼式煎入事。出榻敎上曰,英陵陵官,拿處間,他陵陵官相換,卽爲下送。出榻敎命書傳敎曰,政官牌招開政。有防曰,京畿武擧子輩,不識事體,間或有與國舅·大臣·卿宰名字相同之人,而試所輒皆拔去,此則非渠故犯,卽是公罪。卽以今番試場言之,亦有此弊,今方依傳敎,使之換單,竝付榜額,而此後則著爲定式,以爲永久遵行之意,分付兵曹及訓鍊院,何如?上曰,依爲之。有防曰,今此春塘臺齋宿時挾輦軍六十名,臺下把守軍五十名,以金虎門軍中出用,布帳外,亦以金虎門軍二十名,弘化門入直禁衛軍六十名排立,詣文廟時隨駕軍,以四哨爲之,而解嚴後布帳外與禁御軍環衛事,節目啓下矣。經宿時金虎門入直軍,幾盡出用,事體未安,弘化門入直軍除,建陽·集賢門及雜頉則亦未滿六十之數,挾輦軍以軍餉色軍二十名,金虎門軍四十名爲之,臺下把守軍五十名則依前以金虎門軍除出排立,其餘六十名仍留直處,布帳外排立金虎門軍,代以廣智營入直軍二十名出用,禁衛軍六十名,以弘化·銅龍門兩處入直軍出用,詣文廟時隨駕軍中五哨排立之例,今亦依此例擧行,以十哨磨鍊,而還宮後待標信解嚴,五哨則由集春門入來,與禁·御兩營鄕軍,各三哨合倂布帳外排立,何如?上曰,依爲之。出擧條仍命退,諸臣以次退出。
甲寅二月二十三日巳時,上御重熙堂。右承旨入侍時,右承旨徐榮輔,記事官徐有聞,記注官承膺祚·洪樂游,以次進伏訖。上命書傳敎曰,明日試望,亞三銓通融擬入。試望備擬時,單望毋得擧行,雖有受敎定式,今番則事勢旣如此,亦有已例,判堂入來,勿拘擬入事,分付。命退,承史以次退出。
上在昌德宮。停常參·經筵。
李羽晉啓曰,禁衛營將官來言,今日本營軍兵,日次私習云矣,敢啓。傳曰,知道。
鄭大容啓曰,假注書李弘達,仍察廳任,何如?傳曰,允。
傳于徐榮輔曰,慶科庭試文科初試三所試官·監試官入侍。
傳于徐榮輔曰,右承旨入侍。
承旨前望單子入之,徐美修落點。
兵曹口傳政事,副司直,李勉兢。
傳于李羽晉曰,水原判官入侍。
傳于李益運曰,明日試所,侍臣當備員,初試文所試官進去,臺諫與未肅拜及呈辭持平許遞,前望單子入之,待下批牌招察任。
臺諫前望單子入之,大司憲李落點,掌令趙章漢,持平李瑞朝添書落點。
有政。吏批,判書金思穆,參判黃昇源,參議金履翼進,同副承旨李羽晉進。以李羲雲爲戶曹佐郞,姜克成爲兵曹正郞,金熙華爲兵曹佐郞,兵曹佐郞申龜朝仍任事,承傳。
兵批,判書徐有防進,參判林濟遠,參議兪漢寧病,參知尹致性入直,左副承旨李益運進。以鄭仁謙·趙成大·金偀·韓潝·韓龍翊·康麟爲同知,副護軍,趙岡,以金翊休·金恒柱爲副摠管。
傳于李羽晉曰,備局有司堂上尹行任,從重推考,各所進去備郞,事過後,一竝汰去,令兵判決棍二十度。
傳于李羽晉曰,今番謁聖,卽爲慶科而兼行,事面與前自別,讀券官·〈對〉讀官以下,無得違牌,纔有飭敎,而讀券官中雖大官,不爲違牌,分義卽然,雖耆社大臣,若顧今番科名,則宜念不稱老之義,以此預令知悉。
安經心啓曰,臣敬奉聖諭,傳諭于西部龍山坊兄弟井契議政府左議政金履素所住處,則以爲臣罪在罔赦,恩蒙復授,惶隕感泣,不知所措。冒上文字,略暴衷懇,而未承允兪,徒煩恩諭,王人相守於荒江,罪戾益著於逋慢,徊徨懍悚,若無所容,此際伏奉備忘下者,以臣之尙未趨承,致勤聖敎,旣嚴且切,臣奉讀以來,惶恐隕越,尤無置身之所。噫,以臣罪負,重叨此不敢當之恩命,豈敢不竭蹶趨朝,仰承德意之萬一,而積罪未勘,私分轉蹙,終不敢爲抗顔冒入之計者,不但由於自量之已番,而狗馬賤疾,適又添苦,無望自力調治之際,遲留數日,不免坐徼恩數之歸,此已萬萬惶懍,而況以酌獻盛禮,隔以一宵,前後聖敎,每在於鼎席之備員,則臣之情病,雖係難强,到此地頭,他不暇顧,今方進向城闉,以爲冒昧祗肅之地云矣。大臣今方造朝,臣亦隨入之意,敢啓。傳曰,知道。
傳于李羽晉曰,今日酬應甚煩,明日當引接,此意,命召傳授承旨傳于左相。
以平安監司李秉模狀啓,老人開錄馳啓事,傳于徐美修曰,過新恩政事後,來月初一日政官牌招開政下批。
以庭試武一所及謁聖武一所鐵箭一百三十步,柳葉箭單三中擧子別單,傳于徐美修曰,以別試規矩,取柳葉箭三分以上,殿試試記頭辭,依此書之,俾勿相混。
以謁聖武一所追付別單,傳于徐美修曰,依元技規矩,取柳葉箭二中以上,殿試試記頭辭,依此書之,俾勿相混。
李益運,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李羽晉,以兵曹言啓曰,來三月初一日入番騎兵,例於今月二十五日點考,而文廟酌獻禮齋宿相値,二十七日退行之意,敢啓。傳曰,知道。
李羽晉,以兵曹言啓曰,本曹佐郞金熙華,與副摠管金翊休,有父子應避之嫌,佐郞金熙華,今姑改差,其代,令該曹口傳差出,何如?傳曰,允。
吏曹口傳政事,以洪受浩爲兵曹佐郞。
李羽晉,以兵曹言啓曰,再明日春塘臺謁聖武科殿試時執鼓官,例以訓鍊院正塡差,而訓鍊正吳載衍,纔以假都事禁亂官,自吏曹差下矣。帳殿執鼓官,不可以他官代差,假都事,令該曹無故人中改付標啓下之意,分付,何如?傳曰,允。
林蓍喆,以吏曹言啓曰,今此慈殿恰躋五旬,慈宮恰躋六旬,合二慶慶科庭試文科初試試官,今方擬入,而試官中時無職名人員,令該曹口傳付軍職,何如?傳曰,允。
徐美修,以漢城府言啓曰,今番加資老人抄啓時,昨年下鄕而今始還歸者,士庶年八十以上人及年七十以上偕老人,各部玆又報來,故別單書入之意,敢啓。傳曰,知道。
徐美修以曰,漢城老人追別單,纔已啓下矣。政官牌招開政,開政下批之意,何如?傳曰,允。
徐榮輔,以禮曹言啓曰,今此慈殿恰躋五旬,慈宮恰躋六旬,合二慶慶科庭試文科初試一所,設場於本曹矣。上直郞廳,依例朝房直宿之意,敢啓。傳曰,知道。
李羽晉,以御營廳言啓曰,今二月二十六日親臨春塘臺文武科試取時,依兵曹節目,出番鄕軍三哨,領軍千摠李栢然,把摠柳煥寅,哨官印時彦·鄭臣弼·宋哲文率領,待候於集春門外,待標信入來,與臺下排立軍替代,而事畢後,待標信罷出之意,敢啓。傳曰,知道。
林蓍喆,以謁聖武二所試官言啓曰,臣所今日平明開場,鐵箭應射擧子,自形字仍爲試取之意,敢啓。傳曰,知道。
林蓍喆,以庭試武二所言啓曰,臣所今日平明開場,應講擧子,仍爲試講之意,敢啓。傳曰,知道。
林蓍喆,以謁聖武二所言啓曰,臣所今日鐵箭應射擧子,自形字至端字半字八十一人內,入格一人,六日入格之數,爲一百四十一人,柳葉箭入格之數,爲一百二十一人,摠計入格都數,合爲二百六十二人矣。兩技皆已畢試,仍爲計劃,修正榜目之意,敢啓。傳曰,知道。
以謁聖武二所鐵箭及柳葉箭額外榜目,傳于李益運曰,殿試日待令。
李益運,以庭試武二所言啓曰,臣所今日應講擧子,入格七十五人,而合以計之,一百四十一人矣。今已畢試,仍爲計劃,修正榜目之意,敢啓。傳曰,知道。
李羽晉,以庭試初試文一所言啓曰,擧子今方入場,而本所南北庭,地勢狹窄,果爲難容,故中樞府一體設棘圍,通融許入之意,敢啓。傳曰,知道。
李羽晉,以庭試文二所言啓曰,臣所儒生數多,丕闡堂上中下臺充滿稠密,未及入場者,其數又多,萬無盡容之道,事勢時急。從前如此之時,或有明倫堂許入之例,故一邊圍排,一邊許入之意,敢啓。傳曰,知道。
李羽晉,以庭試初試文三所言啓曰,臣等今方開場,而工曹所通之路,頗甚狹隘,儒生出入,未免紛沓,故謹依朝者筵敎,權從便宜,工曹大門竝開許入,畢入後,仍復封閉計料。至於儒生納券之際,時値夜深,狹路往來,易致蹂躙,若就棘圍內工曹附近處,分捧試券,合軸塡字,恐合救弊之方,依此擧行,何如?傳曰,允。
李益運,以義禁府言啓曰,時囚今日內照律草記事,命下矣。時囚罪人柳鎭琡傳旨內,所上本府城圖,只畫一圈,全沒形止,當初關飭何如,則擧行之若是稽忽,萬萬駭然。令該府拿問嚴勘。罪取考律文,則大明律制書有違條有曰,凡奉制書有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。柳鎭琡,杖一百收贖,告身盡行追奪放送,而李文喆,旣已行査,姑不得擧行之意,敢啓。傳曰,知道。如有功議,各減一等,李文喆保放,可也。
徐美修,以義禁府言啓曰,柳鎭琡杖一百收贖,告身盡行追奪,照律草記批旨內,如有功議,各減一等事,命下矣。柳鎭琡六代祖珩,振武原從功臣云,功減一等,杖九十收贖,奪告身四等之意,敢啓。傳曰,知道。
徐美修,以義禁府言啓曰,時囚罪人南省老原情公事判付內,紅箭門內親祭時,侍衛與燈籠,猶不敢隨入,況丁閣階下,何等密邇,則渠之率入灯籠,不能發明,所犯非細,何足深責?爲先汰其職放送。至於照律一款,沒覺所致,似無可照之律,勿論。渠旣若此,則陰竹倅之同犯,可知,卿等問于渠處,亦曰同然,陰竹倅,不必捧供,依此勘處,竝令該曹,今日政差代,而渠輩,何知?獻官與寢郞若瞭然,豈有是乎?當該獻官及令,罷職。參奉則新入生疎,何異於該倅?自卿府拿問,以公罪區別功議,勘放事,命下矣。問于陰竹縣監金養根處,則以爲參班進去之際,燭籠之不卽退却,與南省老無異云。南省老·金養根,竝汰其職放送,參奉申鳳朝,今方待命拿囚,而取考律文,則大明律不應爲條有曰,凡不應得爲而爲之事理重者,杖八十矣。申鳳朝杖八十收贖,而其五代祖拱華,扈聖原從功臣云,功減一等杖七十,以公罪收贖放送之意,敢啓。傳曰,知道。
甲寅二月二十四日午時,上御重熙堂。右承旨入侍時,右承旨徐榮輔,記事官徐有聞,記注官金良倜·承膺祚,以次進伏訖。上曰,承旨房仍,左副爲軍士房。命書榻敎曰,水原判官,當日辭朝。命書榻敎曰,未肅拜及試所進去摠管許遞,今日政差出。命書榻敎曰,兵曹佐郞有闕之代,今日政擇差。文試所進去正郞改差,亦爲擇差,待下批皆令當日肅謝。命書榻敎曰,兵曹佐郞申龜朝仍任。命書榻敎曰,試所進去承旨許遞,仍令該曹口傳付軍職。承旨前望單子入之,待下批牌招察任。
甲寅二月二十四日午時,上御重熙堂。右副承旨與水原判官入侍時,右副承旨李羽晉,假注書李弘達,記注官金良倜·承膺祚,水原判官鄭東協,以次進伏訖。上曰,水原判官進前。東協進奏職·姓名。上曰,汝須下去而善治,此與他邑有異,且有城役,勉勵爲之也。命先退。命羽晉書傳敎曰,今番慶科武所,有年過八十七十之擧子,其數夥然云,且聞居住多在遐鄕,尊年之時,當有別般軫念之擧。雖有殿試日待令之命,而豈可遲待乎?明日待令事,令兵判知悉。儒武,何異?況初試在明,儒生年七十八十者,紙頭各書年歲,七十人三所各取三人,八十人,如無違格之處,題外之句,切勿峻考,竝付之額外,以爲殿試日別坐較藝之地事,亦令三所試官知悉。大書揭之題板事,分付。命退,諸臣以次退出。
上在春塘臺。停常參·經筵。
徐美修啓曰,備邊司郞廳來言,今日賓廳日次,而文廟酌獻禮齋戒相値,不得來會云矣,敢啓。傳曰,知道。
李益運啓曰,今此試官望中,時無職名人,令該曹口傳付軍職,何如?傳曰,允
弘文提學前望單子入之,鄭昌順落點。
摠管前望單子入之,黃昇源·曺允大·李鼎運落點。
李益運,以庭試武二所試官意啓曰,臣所鐵箭一百五十步·一百四十步及一百三十步,柳葉箭一中擧子,秩秩區別,付之額外,別單粘付原榜目書入之意,敢啓。傳曰,知道。
李益運,以訓鍊都監言啓曰,本局從事官四員內,李相璜文廟差祭,鄭東敎以鑄錢所郞廳除本仕,沈逵·李台峻俱爲赴擧,本局省記,無以推移,自今二十五日,二十六日至,依例以把摠代直之意,敢啓。傳曰,知道。
李益運,以訓鍊都監言啓曰,謹依筵敎,本局步軍五哨,待標信先爲入來,環衛於設布帳外,而其代以出番軍三哨,更爲磨鍊參陣之意,敢啓。傳曰,知道。
大提學洪良浩疏曰,伏以臣猥叨匪據,居然歲已換而月屢易矣。旣多不稱之愧,間遭難安之端,而迫於嚴命,冒昧行公,凡於代撰之重,考試之役,未敢言私,常切悚恧矣。不幸月初,奄遭同氣之慼,狐露相依之餘,老境孔懷之痛,自倍他人,公格之由限雖過,情理之悲切難抑,不得不往來通問,故禁闥淸嚴之地,不敢爲進身之計矣。顧今文廟親祼之禮,大庭臨軒之試,次第當前,而以此拘忌之蹤,齋潔未久,其何以混進於肅敬之地乎?況此割半之痛,理所難堪,悲疚之情,久而愈苦,今若因此事會,遽然供職,則區區至情,將無以得伸。反復思惟,無計冒進,而且臣自遭喪威,衰腸內傷,峭寒外襲,膈火上升,咳喘兼作,寢啖幾於全失,精神有時迷瞀,似此病形,尤無以自力於考閱科次之役矣。試官飭敎,前後申嚴,而情私之悲悶,旣如彼,病狀之沈劇,又如此,天牌儼臨,轉動無路,伏地俟譴,惶隕靡措。玆敢疾聲仰籲於悶覆之下,伏乞聖慈,俯賜矜諒,將臣所帶文任,亟許鐫改,仍治臣瀆擾之罪,以肅朝綱,以安私分,不勝萬幸。臣無任云云。答曰,省疏具悉。疏辭有足感人,豈可强迫?卿其勿辭,從後行公。
甲寅二月二十五日卯時,上詣春塘臺。齋宿入侍時,行都承旨鄭大容,行左承旨林蓍喆,右承旨徐榮輔,左副承旨李益運,右副承旨徐美修,同副承旨李羽晉,記事官徐有聞·鄭文始,記注官承膺祚·洪樂游,一提學鄭民始,檢校直提學徐鼎修,原任直閣尹行任,以次入侍。上具翼善冠·衮龍袍,乘輿出交泰門·永淸門,由明政門·光德門·明光門·靑陽門,詣暎花堂,降輿陞座。榮輔·益運分東西,讀奏試望,仍捧入中使啓下旨,試官牌,各別催促,而違牌勿爲呼望事,分付,可也。有聞·文始等承命出傳,分東西,出文武所試官牌。小頃,上曰,試官牌去來,果已齊到耶?榮輔·益運曰,大提學洪良浩,向來拘忌後,淸齋未久,陳疏到院,而此外俱已承牌矣。上曰,文衡上疏入之。文始承命持入,上命羽晉讀奏。上命書批答。上曰,儒生之年過七八十者,別坐試取之意,分付於三所,而令聞兵判言,武擧子之年過七八十者,爲十九人之多云,今日當於帳前射帿矣。上曰,今日慶科初試呈單,年八十七十武士試取時,命官,蔡領府事,試官,兵判·壯勇大將·守禦使入直,玉堂權坪·張至顯,宣傳官李煥益爲之。出榻敎上曰,武擧子皆是年老者,守禦使出去申飭兵曹,使之善飯後來待。文源回奏曰,已待令矣。上命試官行禮訖。濟恭進前曰,經宿勞動,聖體,若何?上曰,一樣矣。益運跪請宰推執鼓,射員呼名矢數,執鼓,擧子崔光鎭等,以次呼名應射訖。上曰,三中以上,當竝爲賜第乎?濟恭曰,七八十老擧子,如是能射,又多全布者,實非偶然。當此慶科,十九人竝賜出身,亦足爲廣慶之道。且三中以上賜第,自有前例矣。上曰,然則竝直赴殿試,命宣傳官呼十九人新來。濟恭曰,十九人之內,八路均分竝參,擧世之皆爲壽域,推此可知,此莫非我聖上仁聖之化,陶鑄之致,不勝欣賀之忱矣。上曰,試官承牌之人,皆令入侍,可也。文始承命,與文武試官領議政洪樂性,領府事蔡濟恭,行判中樞府事朴宗岳,左議政金履素,行司直李文源·鄭民始,知中樞府事鄭昌順,行司直洪檍,左參贊洪秀輔,行副司直金尙集,兵曹判書徐有防,禮曹判書閔鍾顯,吏曹判書金思穆,行副司直徐鼎修,戶曹判書沈頤之,行副司直趙宗鉉,工曹判書李得臣,行副司直權·徐有大·趙心泰·李漢豐·沈煥之,吏曹參判黃昇源,工曹參判李敬一,行副司直李義弼,禮曹參判曺允大,行副司直洪明浩,行副司直李集斗,行副司直申光履,兵曹參判林濟遠,行副司直李鼎揆,行副司直李鼎運,漢城右尹柳焵,行副司直尹行任,吏曹參議金履翼,禮曹參議尹行元,刑曹參議鄭致淳,行副司直金履成,行副司直李庚運,行副司直洪仁浩,行副司直李東稷,行副司直閔昌爀,兵曹參議兪漢寧,兵曹參知尹致性,行副司直成鼎鎭,行副司直李普天,行副司直李昌漢,行副司直尹長烈,行副司直權裕,行副司直金孝建,行副司直李思祚,行副司直尹行頤,行副司直呂萬永,行副司直金載翼,前獻納成德雨,修撰李相璜,兵曹正郞洪大協,兵曹正郞尹魯東,副司果洪秀晩,司僕正尹羽烈,前司諫韓光植,副校理宋翼孝,副校理申大尹,前修撰李遇濟,前正言尹悌東,前正言沈奎魯,直講韓致應,修撰吳泰賢,校理張至顯,奉常正金熙朝,副修撰沈興永,前獻納徐有鍊,修撰李貞運,副司果李錫夏,前校理高宅謙,校理權坪,典籍韓用鐸,副司果朴吉源,副司果林景鎭,副司果李羲甲,前佐郞尹益烈,副司果安廷善,兵曹佐郞洪受浩,宗簿正尹寅基,前持平姜儐,軍資正沈鍷,前持平柳憲周,前佐郞李重蓮,吏曹正郞李元八,前佐郞金熙華,宣傳官趙宅鎭,宣傳官李東善,宣傳官許溟,訓鍊副正李潤默,都摠經歷安思烈,都摠都事成範鎭等,以次進伏。樂性·濟恭·宗岳·履素·憙等進前曰,早朝勞動,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,値此無前慶科,八方多士咸聚之時,前後場中日氣甚好,今日日氣又如是晴和,天心可知,下情歡忭,尤萬萬矣。上敎樂性曰,卿之淸齋,已過數日,則不必以此爲拘,故俄使史官,口傳下敎矣。卿其聞之乎?樂性曰,不可以淸齋之稍久,居然承牌,故俄有往復於政院矣。旣承入來之敎,故玆敢承牌登筵矣。濟恭曰,天佑我東,吉慶稠疊,多日場中,俱値吉日,此誠不易得之事也。鄕儒之來,莫今時若,槪聞多士之言,以爲當今年莫大之慶,非專爲觀光之計,兼有伸忭賀之忱,遠近老少,擧皆欣欣然爭先上京云,民情大可見矣。日前花製場中收券之數,至於一萬五千餘張之多云,曾於先朝,有萬張收券之時,而伊時以前古所無爲言,至今傳以爲美談矣。今此萬有五千,可謂於斯爲盛,壯矣壯矣。萬餘儒生,雖不可謂之以人人皆能自書自作,而亦可謂人才之蔚興矣。聖世右文之效,有如是矣,奚但爲今日事也?亦可見億萬年無疆之休,値玆飾慶之時,尤切忭祝之忱矣。上曰,科儒之多,未必不由於科場之不嚴,而若其遐土多士之于于然來,不憚裹糧,亦可見往歲之豐登,是則可幸。濟恭曰,武擧子之多,亦可謂前古所無,今都下米價,與科前,毫無高下云,昨秋大登,尤可推知矣。宗岳曰,花製時則儒生輩間有不入場者,且多未及上京者云,而收券之數,至於此多,明日場中,諸議皆言,雖春臺通廣處,似難容接云矣。上曰,臨時當觀勢變通,俾得容接矣。濟恭曰,昔在先朝,設慶科於春塘臺,伊時仁元聖母,自內觀光,若曰,如可使入場諸儒,無一人見落,而皆爲科擧,則似好爲敎,先朝出諭此下敎於諸臣,臣嘗承聆而感歎矣。登科人之所欲同入場中,或爲或不爲,其不爲者落莫出去,聖母此敎,可以啓佑我東方萬萬世綿遠之福祿,藹然有女中堯·舜之德,適當今日,益切感激欽頌之忱,敢此莊誦,爲今日賀矣。上曰,卿言好矣。上曰,自內有賜饌之擧,卿等姑爲留坐,好矣。樂性等還復座次。上命宣饌又宣醞。上曰,侍衛諸臣及宣傳官,堂下侍衛忠義以下,俾各相頒,可也。諸臣領賜醉飽。上落點試望以下,榮輔·益運分東西讀奏。上曰,受點人皆省記入直,其餘退出,可也。仍又命試官權退,濟恭等以次退出。上命書傳敎曰,今番初試之三更懸題,限以開東,必有未必周旋之慮,昨筵以觀勢退限,切勿遺珠之意,飭敎不啻申申,而今見收券單子,一三所各爲三千餘張,比之入門萬數,多歸於限後軸,可知,是豈以徐徐呈券,面飭三製場中之意乎?一所三所諸試官,從重推考,限後軸,一竝塡字號,同爲考試。考券差遲,寧退殿試期限,豈可欺多士乎?科體自科體,科名自科名,則今番慶科,豈可如是乎?以此傳敎,史官持此,往傳于兩所。仍敎有聞·樂游曰,試官登筵時,飭敎如何,而又有閫以外將軍制之之敎,俾爲從便善處,則今聞限後試券,其數夥然云,此豈成說乎?以慶科之故,試官處分,止於推考,爾等謄此傳敎,分往庭試諸所,傳此下敎,仍又另飭試官,可也。有聞承命往一所三所,樂游承命往二所。上曰,明日科次,主文當有之,弘文提學許遞,前望單子入之,待下批與未肅拜藝文提學,牌招察任。出榻敎命書傳敎曰,春塘臺試取時,儒生入門,例於二三更爲之,成均館謁聖時,亦有前一日許入之例,今番亦於懸燈前許入事,分付。上曰。讀券官鄭民始代,知中樞府事鄭昌順爲之。出榻敎上曰,有實病及未肅拜摠管竝許遞,前望單子入之,待下批牌招察任。出榻敎上曰,藝文提學沈煥之,更爲牌招,嚴飭行公,違牌,勿爲呼望。出榻敎榮輔曰,藝文提學沈煥之,屢度申飭之下,終不承膺,末乃謂以待勘,逬出闕下,其在分義,已極未安,而試官受點之後,無得出外,法意甚嚴,則如是徑出,萬萬駭然。試官望,今方改付標以入,而事體所在,不可仍置,從重推考,何如?上曰,旣在試所,無端出去,揆以國體,極爲駭然。罷職,可也。出擧條民始曰,舟橋所用大碇木,卜定於忠淸水營矣。似聞安眠島則無眞雜木,而水上諸邑有之云,隨所用斫伐下送之意,知委於京畿·江原兩道臣,前卜定海西鐵物,有不足之慮,中方鐵,限三千斤加貿上送之意,亦爲知委於該道道臣,何如?上曰,依爲之。出擧條民始曰,賑廳需用,極爲苟艱,而他無拮据之道,兩湖昨年啓後加分各穀耗條,旣是賑穀之耗,且是會案之外,劃屬賑廳,以爲補用經費之地,何如?上曰,依爲之。出擧條上曰,聞諸儒多會場外,以待開門云,若於深夜許入,則不無紛踏之慮,日暮時卽當開門,使之次次流入,工房承旨嚴飭炬火,俾諸生無迷路之歎。炬子前期輸入,期無相雜於儒生入門之時,以致紛踏,可也。上入小次,諸臣輪回權退。
上在昌德宮。停常參·經筵。
大駕詣文廟入幕次後,內閣·政院·玉堂·藥房,口傳問安。答曰,知道。
酌獻禮罷後,內閣·政院·玉堂·藥房·朝廷二品以上·六曹堂上·兩司長官,口傳問安。答曰,知道。
還詣春塘臺入大次後,內閣·政院·玉堂·藥房,口傳問安。合曰,知道。
傳于徐榮輔曰,昨日武擧子年八十七十人試取入格十九人,八道皆爲之,極爲奇喜,何可例付於殿試試取乎?直赴榜目之下,八十者康載衡,忠壯將單付,七十人,實僉知擬入。如以偕老加資者,同知擬入,皆於再明日新恩政事擧行,追後待令一人,如或入格,亦依此例爲之事,分付。下去時,依北道·耽羅擧子例,令沿路各邑,給刷馬,下去後,令道臣給宴需,使之張樂遊街事,令廟堂行會。
傳于徐樂輔曰,今番謁聖,取五人。
備邊司,以趙心泰爲水原留守。
傳于李益運曰,元戎重任,不可兼管,此亦將兵之任,水原留守趙心泰,訓鍊大將許遞,此後以此爲例,訓鍊大將前望單子入之,待下批牌招,傳授命召。
訓鍊大將前望單子入之,徐有大落點。
兵曹,以李漢豐爲右邊捕盜大將。
有政。吏批,判書金思穆,參判黃昇源,參議金履翼,同副承旨李羽晉進。以鄭民始爲藝文提學,李彦熙爲禁府都事,典籍二單,金近淳文科甲科第一人,孔胤恒文科,卽付典藉事,承傳。活人別提單,朴齋坤武科甲科第一人,水原留守趙心泰,兼行宮整理使單,趙心泰。
兵批,判書徐有防,參判林濟遠病,參議兪漢寧入直進,參知尹致性病,左副承旨李益運進。訓鍊主簿孔賢德,副護軍李儒修,副司直尹師國,竝單付。
李益運,以兵曹言啓曰,依下敎,侍衛禁軍·駕後禁軍·武藝別監·內吹·兼內吹·近仗軍士及標下軍兵等處,設粥以饋之意,敢啓。傳曰,知道。
李益運,以壯勇營言啓曰,依下敎,本營隨駕將校·軍兵等處,設粥分饋之意,敢啓。傳曰,知道。
李益運,以訓鍊都監言啓曰,依下敎,衛內將校·軍兵及排立軍等處,饋粥之意,敢啓。傳曰,知道。
李益運,以禁衛營言啓曰,依下敎,春塘臺下設布帳外排立本營將官·軍兵等處,設粥分饋之意,敢啓。傳曰,知道。
李益運,以御營廳言啓曰,依下敎,駕前別抄及排立軍兵等處,設粥分饋之意,敢啓。傳曰,知道。
敎水原留守趙心泰書。王若曰,任監董之丕責,予實知卿,簡保釐之良材,今屬之子。要藉師中之宿望,庸侈格外之隆畀。眷玆華城一方,實是仙寢重地。天作地設,供三路之要衝,龍舞鳳飛,護萬年之佳氣。以日月覲瞻之慕,幾切憧憧之此心,當雨露沾濡之時,每行歲歲之親謁,地乃壯勇之外府,顧不重歟?官是卿相之迭居,簡不偶爾,矧當城池經始之日,尤重居留往欽之才。壯億萬鞏固之基,政急築斯之績,任東南管轄之責,誰膺尹玆之音?惟卿,聲望旣優,才猷素著,三道之舟師曾毗,已知良才,四營之笠轂遍經。蓋出注意,當新邑移設之際,嘉乃效勞,況舊尹曾莅之譽,非卿莫可。玆授卿以水原府留守兼壯勇外使行宮整理使,卿其益殫心力,勉就事功。士民勞來之方,何異輕車熟路?城府保障之要,益藉錯節盤根,自餘稟裁,厥有典例。於戲,虎符暫解,蓋軫所重之有存,龍節聊持,爭傳前度而今又。故玆敎示,想宜知悉。知製敎李庚運製進
文廟親行酌獻禮時,東從享奠酌官,吏曹參議金履翼,行副司直兪漢謨,西從享奠酌官,禮曹參議尹行元,行副司直金載翼,典祀官,奉常正金熙朝,廟司,典籍韓用鐸,大殿執尊,兵曹正郞洪大協,配位執尊,副司果尹序東,東廡奠酌官,副司果成德雨,執義尹光普,修撰李貞運,司僕寺正尹羽烈,副校理宋翼孝,副司果李遇濟·沈奎魯·洪秀晩·申大尹,校理權坪,副司果徐有鍊,吏曹正郞李元八,持平申溆,副司果尹益烈,正言李東冕,廟司,典籍蔡弘直,西廡奠酌官,司成柳河源,校理張至顯,司諫李顯默,獻納金熙采,副修撰李相璜·沈興永,兵曹正郞尹魯東,副司果李景溟·高宅謙·李錫夏·朴吉源·洪秉臣·金熙華·尹悌東,正言洪樂敏,廟司,典籍宋應望,典儀,贊儀李昌郁,贊者,引儀金東覽·李命心,謁者,引儀任希澤,兼引儀尹夔欽,贊引,兼引儀許㬘·李萬羽。
甲寅二月二十六日丑時,上詣文廟。酌獻禮入侍時,行都承旨鄭大容,行左承旨林蓍喆,右承旨徐榮輔,左副承旨李益運,右副承旨徐美修,同副承旨李羽晉,記事官徐有聞·鄭文始,記注官承膺祚·洪樂游,一提學鄭民始,檢校直提學徐鼎修,原任直閣尹行任,文所讀券官,領府事蔡濟恭,行副司直鄭民始,行副司直金尙集·徐鼎修,工曹判書具庠,行副司直權·沈煥之·李義弼·李鼎揆,漢城右尹柳焵,對讀官,行副司直尹行任,吏曹參議金履翼,刑曹參議鄭致淳,行副司直金履成·李庚運·洪仁浩,兵曹參知尹致性,行副司直金載翼,修撰李相璜,兵曹正郞洪大協·尹魯東,副司果洪秀晩,直講韓致應,奉常正金熙朝,典籍韓用鐸,副司果朴吉源·李羲甲,前佐郞尹益烈·李重蓮,吏曹正郞李元八,武所考官,左議政金履素,吏曹判書金思穆,行副司直趙心泰,參考官,行副司直李東稷,宣傳官許溟,前正言尹悌東,都摠經歷安思烈,以次隨駕。上具遠遊冠·絳紗袍,乘輿由集春門,詣文廟南神門外,降輿步過,又乘輿詣下輦臺,御大次。酌獻禮時至,通禮跪啓外辦。上具冕服,詣文廟版位,行再拜禮,詣盥洗位盥洗,詣樽所,仍詣文宣王神位前,行酌獻禮,次詣復聖公·宗聖公·述聖公神位前,行酌獻禮,行拜禮。敎大容·榮輔·勉兢·益運·美修·羽晉等曰,卿等分詣各廡享所,申飭將事,俾無怠忽,克盡誠敬,可也。大容等承命分往,少頃回奏曰,各盡誠敬,依下敎善爲將事矣。通禮跪啓執畢,上還御大次,釋冕服,改具遠遊冠·絳紗袍,乘輿。上命招入守僕洪五蕃,敎曰,親臨明倫堂之後,始有古風,而今番則雖不親臨於明倫堂,當賜古風,爾其奏古風,可也。五蕃俯伏奏古風,上命賜扇子一柄,仍敎五蕃曰,爾之前後所得古風,爲幾何?五蕃曰,凡爲五次矣。上敎榮輔曰,參班儒生之當赴試者,由集春門許入事,分付,可也。詣南神門外,降輿步過,又乘輿入集春門。上曰,宗宰諸人之進參享班者,隨駕後改服入來,可也。還御春塘臺。上曰,今若懸題,則諸生,難以盡意觀科,當於開東後懸題,以此分付,俾諸生知悉。試官以下諸臣,姑爲權退。敎榮輔曰,爲念諸生經夜之弊,使之持入雨具矣,果已一一知委乎?榮輔曰,依聖敎,已知委於諸生矣。榮輔曰,今番動駕,旣由集春門,而椽壁頹落處,不爲修改,事極未安,戶曹堂郞,竝推考,何如?上曰,依爲之。出擧措上入小次,諸臣輪回權退。
甲寅二月二十六日寅時,上御春塘臺。謁聖文武科試取入侍時,行都承旨鄭大容,行左承旨林蓍喆,右承旨徐榮輔,左副承旨李益運,右副承旨徐美修,同副承旨李羽晉,記事官徐有聞·鄭文始,記注官承膺祚·洪樂游,一提學鄭民始,檢校直提學徐鼎修,原任直閣尹行任,文所讀券官,領府事蔡濟恭,行司直鄭民始,行副司直金尙集·徐鼎修,工曹判書具庠,行副司直權·沈煥之·李義弼·李鼎揆,漢城右尹柳焵,對讀官,行副司直尹行任,吏曹參議金履翼,刑曹參議鄭致淳,行副司直金履成·李庚運·洪仁浩,兵曹參知尹致性,行副司直金載翼,修撰李相撗,兵曹正郞洪大協·尹魯東,副司果洪秀晩,直講韓致應,奉常正金熙朝,典籍韓用鐸,副司果朴吉源·李羲甲,前佐郞尹益烈·李重蓮,吏曹正郞李元八,武所考官,左議政金履素,吏曹判書金思穆,行副司直趙心泰,參考官,行副司直李東稷,宣傳官許溟,前正言尹悌東,都摠經歷安思烈,以次進伏訖。上曰,文武所試官入就拜位,承旨先拜除之,可也。讀券官蔡濟恭等,考官金履素等,以次入就拜位,行四拜禮,以次陞殿。濟恭曰,侵曉勞動,聖體,若何?上曰,一樣矣。濟恭曰,今日日氣甚好,實爲喜幸矣。上曰,然矣。上曰,懸題紙持入,可也。對讀官捧入。上命庠·鼎修等書賦題文武吉甫賦,限午正,榮輔·益運跪告請宣敎,宣敎官奉御題宣敎訖,上命宣饌宣醞曰,堂上堂下侍衛,亦爲均頒,可也。益運曰,今日殿座時文武試官,所當一時行禮,而武試官趙心泰·安思烈,屢度催促,不卽來待,事體所在,極爲未安,竝推考,何如?出擧條上曰,武所考官,先爲開場。益運跪啓請宰樞執鼓,射員呼名,擧子等,以次呼名應射。上敎濟恭曰,此題,儒生中似有宿構者矣。濟恭曰,萬邦爲憲則似有宿構,而至於此題,非凡人意思之所到也,實爲出尋常萬萬矣。上曰,可無難做之患耶?濟恭曰,若使實才善做,則必有可觀,亦可得名作,且是生熟立判之題,好矣好矣。上曰,午正之限,無乃促迫乎?濟恭曰,午正前,必無未納之券矣。上曰,卽命呼呈,卿等姑爲權退食代,可也。益運曰,今日場中收券夥多,畢塡千字,尙多委積,更從天字塡去之外,無他道,故敢此仰達矣。上曰,依爲之。益運曰,俄於千字畢塡之後,以復從天字塡書之意,仰達蒙允矣。其後所捧,又準萬張之數,勢將依前稟定,自天字輪塡矣。上曰,依爲之。出擧條文始曰,小臣雖甚不似,敬奉聖諭,往傳試所,奉命事體,何等自別,而一所試官,初不下階迎送,臺監則承旨摘奸,亦不禮數,而監試官尹行直,忽然禮數,有違格例,敢此仰達矣。上曰,試官之自尊昧例,甚矣。臺監之自輕,損體,極矣。勿論過與不及,均爲不職,況二三所則如式爲之,而一所之如此,尤豈不駭然乎?爾之所奏,爲先出擧條,事過後試官禁推,臺監拿處,可也。出擧條至午正收券訖,命濟恭分劃對讀官,仍命考券。上曰,武所已畢射,考官以下退去,出榜以入。敎讀券官等曰,諸試官各自善考,無或遺珠,晩軸亦爲詳考,期得實才,好矣。濟恭等考券訖,命合考坼榜。命書傳敎曰,今番謁聖科取五人,幼學金近淳·柳相祚,進士徐俊輔·金銑·李南圭,以次唱名呼新來。濟恭曰,新榜諸人,皆是有名稱之實才,實爲多幸矣。上曰,李南圭之呈券於近二萬張再次時字,而能得參榜者,可謂天數矣。濟恭曰,花製之一萬五千餘張收券,尙云壯矣,今此捧券之爲二萬三千餘張,尤壯哉。至末軸,特命一一考券,俾無遺珠者,臣不勝萬萬欽仰矣。昌順曰,卽日唱榜之科,至末軸考券,實是特恩,況此二萬餘張收券之一一考試,尤是曠古盛擧矣。金近淳等,以次誦奏科作。命退。武科孔賢德等竝進前。上命以次各奏姓名。上曰,文科孔胤恒及武科孔賢德,呼新來招入,可也。胤恒·賢德進前。上曰,爾等以孔聖後裔,得參是科,誠非偶然矣。濟恭曰,孔姓之文武唱名於同榜,非但我東之初有,考之史冊,亦未之聞焉,此實由於我聖上慕聖之化,曷勝欽仰之忱?上曰,陳賀,速爲擧行,場內諸儒,開門出送,可也。陳賀時至,上改具遠游冠·絳紗袍,百官行禮如儀訖,通禮告禮畢,上命新恩前導,乘輿由靑陽門·明光門·光德門·明政門·永淸門·交泰門,還御便殿,命呼新來,元子宮侍坐,頒賜紬各一疋於諸新恩。上曰,新恩政事,當日爲之。出榻敎上命書傳敎曰,華城留守差代,領相雖請,注意之人,豈外於熟手?況大臣武將,須特敎爲之,已有定式,文宰武將中曾經本府使人擬入。上曰,右邊捕盜大將出代間,左邊大將兼察,牌招聽傳敎。出榻敎上曰,再明日文科殿試處所春塘臺,武科殿試處所,同爲之。出榻敎上曰,水原留守,待下批當日辭朝。出榻敎上曰,兵曹判書徐有防推考。出榻敎上曰,水原留守下批政事,新恩政事同爲之。出榻敎上曰,新除授右邊捕盜大將李漢豐,牌招傳授命召。出榻敎仍命退,諸臣以次退出。
上在昌德宮。停常參·經筵。
徐美修啓曰,來初一日,輪對日次,而國忌齋戒相値,頉稟之意,敢啓。傳曰,知道。
傳于徐榮輔曰,今日新恩謝恩處所,以便殿爲之,侍衛置之,承旨待下敎詣閤。
傳于徐榮輔曰,禮房承旨入侍。
傳于李益運曰,三司合啓,啓語有違格,詣臺臺臣,竝從重推考。
李益運啓曰,明日親臨殿試時,別侍衛當爲進參,兵曹判書徐有防,謂有身病,將不得入參云,卽爲牌招,何如?傳曰,許遞,新除授兵判,待下批卽爲牌招,傳授命召。
傳于李益運曰,工曹判書具庠爲兵曹判書。
以兵曹判書具庠牌不進推考傳旨,傳于李益運曰,揆以分義,豈容如是?兵曹判書具庠從重推考,更爲牌招,違牌勿捧傳旨。
兵曹口傳政事,副司直徐有防。
傳于李益運曰,明日殿試時,侍臣不可不備員,兩司未差之代,前望單子入之,待下批牌招察任。
兩司前望單子入之,大司憲洪明浩,執義宋翼孝,掌令李肇源·徐有鍊,持平尹悌東·李羲甲,大司諫林蓍喆,司諫崔獻重,獻納張至顯,正言南履翼·鄭晩錫落點。
承旨前望單子入之,李勉兢落點。
兵曹口傳政事,副司直,沈煥之。
執義前望單子入之,尹序東落點。
持平前望單子入之,洪受浩落點。
徐榮輔,以禮曹言啓曰,來三月初十日,慈殿恰躋五旬,慈宮恰躋六旬,合二慶慶科庭試文武科放榜時,親臨與權停例,何以爲之,而處所,以何處擧行乎?敢稟。傳曰,當於春塘臺親臨矣。
李益運,以兵曹言啓曰,明日殿座時侍衛·禁軍等,別將當爲率領,而禁軍別將李得濟,分所試官進去,以二番兼司僕將李孝承,兼別將擧行之意,敢啓。傳曰,知道。
李益運,以備邊司言啓曰,卽見京畿監司徐龍輔狀啓則以爲,春麰今方始耕,而種子不足,麰還留庫中,量宜加分事,請令廟堂稟處矣。見今春耕方張,麥種不敷,宜有闊狹之道,依狀請許施,而從略均排後,據實登聞之意,分付,何如?傳曰,允。
李益運,以訓鍊都監言啓曰,今二月二十八日春塘臺親臨庭試文武科殿試時,因兵曹節目,金虎門軍九十名,把摠尹芮基,哨官尹範會,廣智營軍六十名,哨官李徽祚,西營軍四十名,哨官宋履成率領,設布帳外環衛,雜人一切嚴禁,事畢後各還直所,而竝待標信擧行之意,敢啓。傳曰,知道。
李益運,以御營廳言啓曰,今二月二十八日春塘臺親臨庭試文武科殿試時,依兵曹節目,東營·集春營入直軍一哨,新營入直軍一哨內,各留營直五名,餘皆除出,入直千摠尹範敍,把摠徐有建,哨官丁麟泰·金鼎猷率領,設布帳外排立,事畢後各還本處入直,而東營·集春營入直軍兵,待標信擧行之意,敢啓。傳曰,知道。
李勉兢,以刑曹言啓曰,慶科庭試初試文三所,今已出榜,本曹還接之意,敢啓。傳曰,知道。
甲寅二月二十七日卯時,上御便殿。文武新恩謝恩入侍時,行都承旨鄭大容,行左承旨林蓍喆,右承旨徐榮輔,左副承旨李益運,右副承旨徐美修,同副承旨李羽晉,記事官徐有聞·鄭文始,記注官承膺祚·洪樂游,檢校直提學徐鼎修,原任直閣徐龍輔·尹行任,藥房提調鄭昌順,以次進伏訖。上具翼善冠·衮龍袍御座。引儀唱文武新恩行禮訖,昌順等曰,聖體,若何?上曰,一樣矣。昌順等曰,王大妃殿氣候,何如?上曰,一樣矣。昌順等曰,惠慶宮氣候,何如?上曰,一樣矣。上曰,文武新恩進前。文臣及第金近淳·柳相祚·徐俊輔·金銑·李南圭·孔胤恒,武科出身朴齋坤等,以次進前奏職·姓名訖命近淳·俊輔等誦奏科作時,元子宮侍坐,文科及武壯元,各賜綿紬一匹。上曰,注書徐有聞,還付翰林,牌招察任。出榻敎上曰,一所榜目,不書所名及居住,當該試官,一竝爲先從重推考。出榻敎上曰,翰苑日會,於帳前爲之。樂游等承命爲之。上曰,上番翰林之禮數,全不成樣,前任翰林徐龍輔·尹行任,以次禮數,可也。龍輔等,承命如例行日會訖。上曰,分所考官,行司直鄭民始·李文源,刑曹判書李得臣,行副司直徐鼎修,吏曹判書金思穆,禮曹判書閔鍾顯,行副司直趙宗鉉·尹師國,漢城判尹李致中,知訓鍊李敬懋,行副司直徐有大,行副護軍李得濟爲之。參考官,行副司直閔昌爀·李東稷,行副護軍洪仁默·申鴻周·閔光升·林鵬翰,兵曹正郞尹魯東,校理權坪爲之。出榻敎上曰,藝文提學鄭民始許遞,不過體例,飭已施,前提學沈煥之敍用,仍任前職,牌招察任。出榻敎上曰,藝文提學沈煥之,令該曹口傳付軍職。出榻敎上曰,徐有聞仍任前職,牌招察任。出榻敎上曰,行副司直李勉兢·洪仁浩·尹行元·李喆模·朴聖泰,假承旨差下。出榻敎李益運所啓,命召親納,自是古規,而前兵曹判書徐有防,謂有身病,使其軍官替納,揆以事體,極爲未安,推考,何如?上曰,依爲之。出擧條仍命退,諸臣以次退出。
甲寅二月二十七日申時,上御暎花堂,禮房承旨入侍時,左承旨徐榮輔,記事官鄭文始,記注官承膺祚·洪樂游,以次進伏訖。上曰,讀券官鄭昌順代,大提學洪良浩爲之。一兩日淸齋,豈有難安之端乎?供職之從便,疏批旣言,牌招申飭膺命,省記卽爲修入。出榻敎上曰,明日武殿試時,春塘臺八貫革,不老門二貫〈革〉,南中日廳三貫革,合二十貫革立之,而分所則命官置之,考官各二員,參考官各二員爲之。講則帳前外分設三所,而試官則考官二員,參考官一員爲之。出榻敎命書傳敎曰,明日殿試文試之七百之易書,難於當日內爲之,此則經宿出榜亦可,武試之近二千,幾皆遐方,則曠日滯留,其弊宜念,欲於明日內,多設貫革,分所捧講,期於出榜,儒生則開東前入門,開東時懸題,武士則待天明開場,殿座三嚴,寅初三刻留門,罷漏後爲之。出宮門路,春塘臺爲之,以此。分付。又命書傳敎曰,當該詣臺臺臣,竝遞差。命書傳敎曰,今因言端,知其謁聖書題之謄見又問之,竝與榜目而見之云,近來法綱,雖曰掃地,鎖院之文蹟出入一事,遵守金石之典,猶不敢放倒,而今乃毁壞乃爾,後弊所關,萬萬駭然。二三所則已唱名者亦參初試,宜從現發之一所而嚴處,況傳敎書下入送也,政院踏印堅封,則場外點畫之流入,無非重罪,且況不緊文蹟中,默無一言,受而見之,固有不察之失,而膽送之應辦官,其罪尤難恕,當該應辦官,焉逭重律?特以慶科之故,十分參酌,令該府拿門,施以違制之律。禁亂官及監試官,亦爲拿處。試官則無異首實,爲先從重推考。命書傳敎曰,今聞文衡,一兩日雖淸齋,別有拘忌,無以入來云,而違牌旣勿呼望,不可不差代,時無正卿文任可擬之人。在前命官有文任,則多有兼行之例,讀券官洪良浩之代,以正卿中改望,卽爲牌招,更鼓已深,牌去來各別申飭。上曰,兵曹判書具庠,更爲牌招。出榻敎命書傳敎曰,帳前出牌,事體自別,而撤漏將近之時,始爲入來,稽忽,甚矣。執義宋翼孝,龍岡縣令,當日辭朝,時任縣令,遞付京職。上曰,假承旨李勉兢代,前大司諫朴基正差下,牌招察任。出榻敎命書傳敎曰,明日殿座,時刻差早,侍衛及禁軍·挾輦軍,罷漏後待令,留門時,月覲門入之事,分付。上曰。承旨前望單子入之,待下批牌招察任。出榻敎上曰,玉堂未差之代,前持平朴崙壽,校理除授,前獻納洪秀晩,修撰除授,牌招入直。出榻敎上曰,持平李羲甲許遞,前望單子入之,待下批牌招。出榻敎上曰,執義前望單子入之,待下批牌招察任。出榻敎上敎榮輔曰,諸試官,皆於內侍守直房,別省記入直,而殿試試紙,隨其來到,卽爲安寶,而前期一日,來此臨宿者,可知予爲所重,念多士之至意,須體此意,善爲擧行也。榮輔曰,近以試役,連爲勞動,下情不勝悶迫,臣等敢不仰體,惕念奉行乎?上曰,試紙旣置於殿座處所,承旨不必如例守直,安寶後權退,可也。承史以次退出。
上在昌德宮。停常參·經筵。
殿試罷後,內閣·政院·玉堂·藥房,口傳問安。答曰,知道。
夜自五更至二十九日開東,灑雨下雨,測雨器水深四分。
以協律郞任希厚拿處傳旨,傳于李益運曰,分揀。
吏曹口傳政事,以金近淳·柳相祚爲兵曹佐郞,典籍單,柳相祚,禮曹佐郞單,金銑竝付事,承傳。
注書徐有聞陞六,代徐俊輔爲假注書,注書鄭文始病,代李南圭爲假注書。
兵曹口傳政事,副司果單,徐有聞。
吏曹口傳政事,別兼春秋單,徐有聞。
李益運,以兵曹言啓曰,今此殿試敎是時,直赴殿試奉承傳人哨軍姜德尙等五百七十九人,直赴會試奉承傳人保人金潤福等五百四十八人等,隨其掛單,依例許赴於今日殿試之意,敢啓。傳曰,知道。
李勉兢,以御營廳言啓曰,宿衛法意,內外無間,而今二十七日中日本廳東營·集春營入直將官等,錯認內中日之循例擧行,率領軍兵,如例試放於南小營矣。外各營軍兵之中日出試,只憑內中日行否,而今乃錯認擧行,極爲驚駭,臣不勝惶恐待罪,而不可置而不論。監試中軍李應爀汰去,東營哨官丁麟泰,集春營哨官李守麟,新營入直敎鍊官權有經,竝決棍汰去,以懲日後,何如?傳曰,允。卿則推考,哨官將校,決棍懲礪,可也。
甲寅二月二十八日卯時,上御春塘臺。親臨慶科庭試殿試入侍時,行都承旨鄭大容,左承旨徐榮輔,右承旨李勉兢,左副承旨李益運,右副承旨徐美修,同副承旨李羽晉,假承旨洪仁浩·朴基正·李喆模·尹行元·朴聖泰,假注書徐俊輔·李南圭,記事官洪樂游·徐有聞,讀券官,行中樞府事金憙,戶曹判書沈頤之,行副司直李義弼,對讀官,吏曹參議金履翼,副司直尹行任·南公轍,弘文館副修撰李相璜,兵曹正郞洪大協,考官,行判中樞府事朴宗岳,知中樞府事鄭昌順,行司直鄭民始·李文源,行副司直徐有防,刑曹判書李得臣,行副司直徐鼎修,吏曹判書金思穆,禮曹判書閔鍾顯,行副〈司〉直趙宗鉉·尹師國,漢城判尹李致中,知訓鍊李敬懋,行副司直徐有大·李漢豐,行副護軍李得濟,參考官,閔昌爀·李東稷,刑曹參議鄭致淳,副護軍洪仁默·申鴻周·閔光升·林鵬漢,校理權坪,宣傳官許侙,訓鍊院副正李潤默·李熙燮,以次入侍。上具翼善冠·衮龍袍,御大次,文武試官行禮訖,憙·宗岳·昌順·民始等曰,連日勞動,聖體,若何?上曰,一樣矣。憙等曰,王大妃殿氣候,何如?上曰,一樣矣。憙等曰,惠慶宮氣候,何如?上曰,一樣矣。大容曰,殷山幼學康趾孝,以三日製給分,初試恩賜應試時,換呈同接試券,不得錄名於庭試榜,故將無以赴殿試云。論以科規,固宜坐停,而事出無情,敢此仰達矣。上曰,付之榜尾,可也。上命頤之·義弼,書賦題君曰卜爾萬壽無疆訖,益運跪啓請宣敎,宣敎官跪受懸題訖。上曰,文試官姑爲權退,武所分所捧講試射,可也。勉兢跪啓請宰樞執鼓,擧子呼名。上命書傳敎曰,延興直派,復出科甲,理不可誣也。昨年謁穆陵,顧語領相,猶不任感昔之忱,今於延興嗣孫堂內至親之登第,豈無志感之擧?記昔驪陽家奉祀孫登第也,特除同副承旨,戴花謝恩。此家人之出身,豈用常例?新及第金銑,禮曹佐郞爲先加設單付,使之明日謝恩,仍於明日延興府院君懿愍公府夫人盧氏內外祠版致祭。祭文親撰,獻官領相進去,而香官齎傳,領相則先爲進去事,遣史官傳諭。又命書傳敎曰,柳文忠之經綸事業,婦孺之所知,近日爲閱築城方略,遺集在案頭,諦看其書,益知其人。際此此家奉祀之孫大闡,若有所相者然,雖因魁券之有命批,降付第二,豈可無記念之擧乎?新及第柳相祚,典籍爲先單付,故領議政文忠公柳成龍家,遣承旨致祭。上曰,武所分所考官沈頤之代,行司直鄭昌順爲之。出榻敎上曰,武所參考官尹魯東代,文所對讀官洪義浩進去。出榻敎上曰,翰林徐有聞出六,令該曹口傳付司果。出榻敎上曰,兵曹參知兪漢寧,假承旨差下。出榻敎命書傳敎曰,新榜旣出,翰圈唱榜,翌日爲之事,分付。勉兢曰,唱榜翌日翰圈爲之事,命下矣。前待敎徐有聞,旣已陞六,別兼春秋,令該曹口傳啓下,待下批牌招,以爲備員擧行之地,何如?上曰,依爲之。出擧條勉兢曰,門鑰事體,何等嚴重,今日集春門留門命下之後,承旨俱不在院,而院吏私自出給,司鑰徑先放鑰,有乖法意,大關後弊,院吏自本院推治,司鑰從重科罪,何如?上曰,依爲之。司鑰,事過後,令攸司嚴治,可也。出擧條勉兢曰,親臨試士,何等盛擧,咫尺帳殿,尤當敬謹,而武科參考官申鴻周·李塘,考榜之際,語聲喧聒,有駭瞻視,竝從重推考,何如?上曰,依爲之。勉兢曰,殿座樂作,自有其時,不可進退,而今日殿座作樂,每不趁時,大乖朝儀,當該協律郞,所當重勘,而本院請推之外,無他可施之罰,何以爲之,而典樂,令攸司科治,何如?上曰,依爲之。協律郞,事過後拿處,可也。出擧條兵曹判書具庠曰,額外壯勇衛金煐,壬子十二月十二日待唱榜,直付宣傳官,癸丑八月十八日親臨春塘臺本營秋等試射時,鐵箭一矢一百五十步,二矢一百五十三步,三矢一百五十步,除職後陞敍,癸丑十一月初六日本營,今癸丑年大比較時,柳葉箭貫一中邊二中,唱榜日,宣傳官加設,口傳直擬,同日鐵箭一矢一百五十二步,二矢一百五十二步,三矢一百五十步,宣傳官後,直付承傳窠事,奉承傳矣。參上宣傳官南衡重代,口傳直擬,仍付承傳窠擧行事,分付該廳,何如?上曰,依爲之。李石求,聞已陞六,勿爲作窠,仍其窠陞六,待陞實差代,可也。出擧條庠曰,今日殿座時,本曹郞廳侍衛及各差備,當爲分排,而佐郞崔時淳,受由下鄕,佐郞一員有闕未差,無以推移,何以爲之乎?上曰,改差,令該曹口傳差出,可也。出擧條榮輔曰,今日收券中,有誤以十一張,同作一軸者,而一張則不塡字號,科體雖嚴,此非擧子之罪,則恐不當以違格論,姑爲仍貫於元軸,而當該收券官,不可無警,推考,何如?上曰,依爲之。出擧條上命書傳敎曰,今榜直赴中李奭祚,年爲八十二,今日新恩政,先付典籍事,分付政廳。又命書傳敎曰,新恩政事,當日爲之。又命書傳敎曰,親政時兩官汗漫,百餘度安寶,猶有陞品之典,以單官,昨旣達宵,今又竟夕,七百之券,不知爲幾千處安寶,況慶科試券乎?入侍尙瑞院官員鄭世淳,今日新恩政,六品遷轉。假官武弁之非其職而空勞,可知其彀麻臂軟,問名,來朔朔射,特爲許免。上敎益運曰,直赴人,於帳前捧券,其餘,分坐於壯元峯集春門內,各令收券,而禁其互相往來,下隷亦勿攔入,可也。武所講射畢,通禮跪啓請禮畢。上乘輿由明光門·光德門·明政門·永淸門·交泰門還內。諸臣以次退出。
甲寅二月二十八日酉時,上御便殿。科次入侍時,左承旨徐榮輔,右副承旨徐美修,記事官鄭文始,假注書徐俊輔,記注官洪樂游·徐有聞,讀券官,行判中樞府事金憙,戶曹判書沈頤之,行副司直李義弼,對讀官,吏曹參議金履翼,副司直尹行任·南公轍,副修撰李相璜,以次進伏訖。上曰,此科卽慶科,異於他科,試官詳細考閱,俾無遺珠之歎,可也。命憙等考券,少頃,上命宣饌宣醞。上曰,今則非但夜漏之已闌,慶科事體,與他有別,不可草草考閱,卿等姑爲權退,待天明更考,可也。上敎榮輔曰,命官及試官則於知彀官廳,省記入直,承史亦於近處,從便入直,而試券所在處,雖是殿內,不可無承史,各一員輪回守直,縫尾官·査同官·枝同官,亦令輪回守直,可也。仍命退,諸臣以次退出。
上在昌德宮。停常參·經筵。
自開東至卯時,灑雨下雨,測雨器水深一分。
李羽晉啓曰,大司憲洪明浩,執義尹序東,掌令徐有鍊·李肇源,持平尹悌東·洪受浩呈辭,監察茶時之意,敢啓。傳曰,知道。
李勉兢啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李勉兢曰,傳旨承旨,馳詣宗廟·景慕宮,奉審摘奸以來。
以御營廳習陣單子,傳于李羽晉曰,後日次爲之。
李勉兢啓曰,前假注書李弘達,仍察廳任,何如?傳曰,允。
以庭試初試文一所試官李家煥·南公轍·李肇源·南履翼禁推傳旨及監試官尹行直拿處傳旨,傳于李勉兢曰,分揀。
有政。吏批,判書金思穆,參判黃昇源,參議金履翼,左承旨李勉兢進。以徐有防爲工曹判書,尹弘烈爲刑曹參判,洪良浩爲判義禁,李命植爲司宰提調,沈煥之爲司譯提調,鄭好仁爲氷庫提調,具庠爲軍器提調,安廷善爲吏曹佐郞,鄭世淳爲司饔主簿,都監提調具庠,禁衛提調具庠,御營提調具庠,以上竝單付。典籍權晙·李奭祚,司䆃主簿李石求,大司成鄭大容,以上竝單付。
兵批,判書具庠進,參判林濟遠入直,參議兪漢寧,參知尹致性病,右副承旨李羽晉進。以崔完鎭·宋星宇·朴有慶·朴時彦·崔處仁·李斗去非·韓處大·金瑞國·劉宗喆·金尙渭·金聖彦·曺允臣·鄭英昌·鄭元周·崔齊昊·李仁伯·白進弘·孫福萬·黃東弼·嚴鳳·李萬善·趙宜陽·李厚根·金載璜·金鎭業爲僉知,副護軍,尹光普·李顯默·姜文會·趙章漢,副司直,朴基正·金熙采·申溆·李瑞朝·李羲甲,副司果,李東冕·洪樂敏·鄭魯榮·崔性烈,以上竝單付。
傳于李勉兢曰,都承旨·左承旨·左副承旨許遞,前望單子入之,待下批牌招察任。
承旨前望單子入之,李冕膺·洪仁浩·李鼎德落點。
兵曹口傳政事,副司直,鄭大容·徐榮輔。
以全羅監司李書九老人狀啓,傳于徐美修曰,明日政官牌招,開政下批。
以全羅監司李書九老人狀啓,傳于徐美修曰。明曰,同爲下批。
徐美修,以吏批言啓曰,侍從臣父年七十人,每於歲首抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十人,別單書入之意,敢啓。傳曰,知道。
李勉兢,以壯勇營言啓曰,本營左司右哨軍兵等,今已準二朔立番,來三月初一日放送之意,敢啓。傳曰,知道。
兵曹判書具庠疏曰,伏以臣於再昨,伏奉傳敎下者,以臣爲兵曹判書,臣聞命感惶,繼之以震懍,莫知措躬之所也。噫,臣身之幾危復全,不啻九死十生,是誰之賜也?得一溫音,荷一寵典,輒必九頓攢祝,雙淚無從者,誠以臣畏約之情,獲被眷顧之渥,卽是臣再生之秋也,豈徒感激恩數而然哉?臣家之五世登筵,曾孫科慶,人或謂之以臣父之福,命數所關,而殊渥曠絶於優老,試券傳玩於一世,瞻聆聳動,咸稱異事者,亦誰之賜也?屢下無前之褒,荐軫飾喜之念,闔門聚首,和氣滿室者,誠以臣疎逖之家,非常之眷,至及於子孫也,豈爲稚兒之登第而然哉?由前由後而跡臣遭遇,則自古及今,人臣之得此於君父者,復有如臣者哉?所謂欲報之德,與天無極者,猶屬歇後語,湯火不辭,隕結是矢者,卽臣八字符,而秖緣臣性本迃滯,知又寡陋,弱植獨行,動輒瘡疣,未效涓埃之酬,徒貽則哲之累,是天則憐之而臣自負之也,天則培之而臣自覆之也。每念到此,不覺隱痛,雖在閑司漫職,尙患無以堪當,未知更有何事,無知妄作,惴惴然如集于木,況如中權之任,至重且要者乎?噫,臣之此生此身,已非己有矣。固當夷險燥濕,唯上所命,雨露霜雪,唯天是聽,豈敢爲身謀爲家計哉?只是昏昧之識,遲鈍之才,終不得仰塞聖心,裨補萬一,則其爲辜負之罪,有非他人之比,如無人非,宜有鬼責,此乃必然之理。已試之驗,所以要津一路,視作鐵限者,區區苦心,非出飾讓,如其不然,則遭太平之世,事聖明之主,如形之影,如風之草,卽人臣之至願,前輩之所重,況臣之於殿下,受恩,何如,受知,何如,而顧以何心,敢復逡巡也哉?暫膺亦緣,怵義仍冒,斷無是理,今如略入文字,仰控崇聽,字字肝膈,斷斷無他。至於銓銜之難協物情,貞疾之難於趨走,有不暇言。伏乞聖上,俯諒由中之懇,特垂體下之政,亟許鐫免,以全微諒,千萬辛甚云云。答曰,省疏具悉。卿其勿辭行公。
甲寅二月二十九日卯時,上御便殿。科次入侍時,行都承旨鄭大容,左承旨徐榮輔,左副承旨李益運,右副承旨徐美修,記事官鄭文始,記注官洪樂游·徐有聞,一提學鄭民始,讀券官,行判中樞府事金憙,戶曹判書沈頤之,行副司直李義弼,對讀官,吏曹參議金履翼,行副司直尹行任·南公轍,副修撰李相璜,諸臣以次進伏訖。憙曰,夜間聖體,若何?上曰,一樣矣。憙曰,夜來得甘澍,當此慶科,有此甘澍者,天心可見,亦豈偶然?實爲欣忭矣。上曰,稍待之餘,得此甘澍,誠亦萬幸矣。憙曰,潤物細霏,牟麥可占豐登矣。上命憙等考試券。命書傳敎曰,今番慶科文科取十人。上命先考直赴試券,賜御批,命憙書等第。上曰,科賦之協韻,前有鄭奉朝賀,出擧條定式事,雖是慶科,程式不可不嚴,雖一句,若是落韻,則自歸違格,對讀官一員,詳考合考試券,可也。履翼承命査考,合考券之協韻者只四張。上曰,然則諸試官,於落軸中,限數百張,更爲分考,可也。憙等承命更考,取柳台佐等十人。上曰,元榜與直赴,合爲四十九人,七八十歲老儒試券中,考出一張,特爲賜第,以補五十人之數,可也。憙等更考老人試券,取韓景琦一人。上曰,其餘老儒試券中,六人文體,亦多可取,且七八十老儒之自作自書,亦爲稀有之美事,不可使空勞而見屈矣。皆書三下等,各賜進士,可也。命書傳敎曰,今榜取人,定以十人,而幼學張聖佐,以八十二歲老人,自作自書,文氣遒健,可謂王之吉士,國之瑞物,特爲賜第,付之額外。又命書傳敎曰,今番慶科初試入格,殿試又爲入格,三下等老人中,幼學林星鎭,年八十一,幼學金振九·權台應·李德源·張志憲·嚴以愼等六人,年皆七十,以其額數之夥然,不能一體賜第,特付明春監試,如入於壽資者,待唱榜施行事,分付。其餘生員趙宜錫·李厚根·金載璜·金鎭業,僉知,今日政,加設擬入,在鄕者,使謝恩後還家。憙等曰,今此慶事,初有之盛擧,臣民歡忭,容有其極?億萬年無疆之休,於斯爲盛,而慶科之均霑八路,亦非偶然,莫非聖化攸曁,益不勝忭祝之忱矣。上曰,元榜十人及韓景琦,皆令入侍。有聞承命出傳,呼柳台佐等新來訖。上敎聖佐等曰,爾等各奏年甲·居住,可也。聖佐曰,臣年今爲八十二歲,而居在鳳山矣。韓景琦曰,臣則爲七十七歲,而居在長水矣。上曰,爾等之筋力,如何?聖佐曰,寢食姑無所減矣。景琦曰,臣於上京時,徒步而來也。上曰,爾等年老之故,不爲塗墨,令戶曹各給糧米錢布,還鄕時,亦令各邑給馬,而宴需之具,申飭於各其道伯,元子宮侍坐,特賜聖佐·景琦各一匹綿紬。景·佐等曰,臣等以遐土賤品,猥荷殊恩,無以仰答,只願仰獻臣等之年甲,區區之祝也。上命退,諸臣以次退出。
上在昌德宮。停常參·經筵。
李鼎德啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
以濟州御史沈樂洙狀啓,受宴老人開錄事,傳于李鼎德曰,老人受宴者,依例加資,今番壽職,當爲加資者,亦爲下批,如是則八十以上,當爲疊資,依此知悉。下批此意,回諭于御史,而如有未入於此狀本者,卽爲修啓,七十以上偕老者,亦爲區別修啓事,回諭。
有政。吏批,判書金思穆進,參判黃昇源進,參議金履翼進,右副承旨李羽晉進。以權恢爲左尹,徐有臣爲同義禁,李義弼爲同春秋,李集箕爲長興主簿,趙翼鉉爲義盈主簿,李根爲尙瑞副直長,幼學申今加通政,侍從臣父·申光岳父加資事承傳,學生李衡臣贈吏參例兼,同知李熙輔考·閔致謙爲宗廟副奉事,左尹柳焵,右尹權恢。
兵批,判書具庠進,參判林濟遠入直,參議兪漢寧,參知尹致性病,同副承旨李鼎德進。以柳鼎周爲同知,以朴文赫·禹洪敍·金任集·尹喣·李爀·金聲運·鄭僖·趙鳳章爲加設同知,以趙相抃·洪夏雲·李斗圭·朴大觀·朴弼·權承允宅爲加設僉知,僉知尹載厚·金鴻潝單付。
李鼎德,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪仁浩,以禮曹言啓曰,卽接四館所所報,則壬子四月初五日慶尙道道科入格幼學姜世白,生員金熙洛,同年六月十八日日次殿講製述入格進士曺錫中,幼學洪致榮,同年七月十九日秋到記殿講製述入格幼學李周奭,生員金熙周,同年九月十三日楊州科入格幼學尹濟弘,同年十二月初四日柑製入格進士李致薰,癸丑正月十五日水原科入格幼學尹持昇·李奭祚·趙萬元,同年二月初八日春到記殿講製述入格進士崔光泰,幼學尹致永,同年二月十三日日次殿講入格幼學李致祜,同年三月十三日泮儒應製入格生員李允謙,同年四月初八日江原道功令生試取入格生員申在和·鄭元善,幼學洪寅祚·沈普永,同年四月十七日日次殿講入格幼學鄭取善,同年六月十八日日次儒生製述入格進士柳之羽·吳泰曾,同年八月二十日秋到記殿講製述入格幼學李是鍊,進士權晙,生員黃基天,同年十月十一日日次儒生製述殿講入格生員李東萬,幼學金孝秀,同年十二月十二日柑製入格幼學具得魯,進士尹東壽,同年同月十五日日次殿講入格進士李存秀,幼學洪命周·宋冕載,同年同月二十六日水原科入格進士許暕,甲寅正月初六日進箋儒生試取入格進士李勉昇,同年同月十四日水原科入格進士閔榮祖,同年二月十一日春到記殿講製述入格生員黃萬齡,幼學崔鳳和,同年同月十三日日次殿講入格幼學李以澹,癸丑二月初八日春到記製述入格進士姜浚欽,直赴庭試會試,有故未及赴壬子殿試人進士任希存,甲寅二月二十一日三日製入格幼學金就强竝直赴殿試,庚戌九月三十日親臨食堂製述入格幼學黃基天·申夔朝·杜萬馨,進士宋雲載·權·南翼中·金鋼·李日煒·金處巖·朴宗龜·權太應·柳光鎭·洪履黿·趙遠慶·柳遠鳴,幼學咸增文·尹愼·洪大然·呂善容·李在誠·李慶喬·林昇運,同年十二月二十六日柑製入格幼學李素,辛亥二月初二日春到記製述入格生員申光軾,同年三月十八日三日製入格進士李光顯,同年六月十九日頒餻後製述入格幼學任禹常·林勉喆,同年八月十六日日次殿講入格幼學洪奭周,同年同月二十二日七夕製入格幼學沈達漢,同年九月初九日九日製入格幼學南鼎寬·李衡求,壬子正月十六日春到記兼行人日製入格進士李鍾夏,同年同月二十五日水原科入格幼學李東英·韓用鏶·金拭·尹衍相,同年四月二十日殿講入格幼學趙胤鎭,同年六月十八日日次殿講製述入格進士尹宗基,同年七月十七日七夕製入格進士李章垕,同年同月十九日秋到記殿講製述入格進士權大觀,同年九月十三日楊州抱川科入格幼學崔昌錫·韓相殷·李尙賢·楊達弘,同年九月十九日九日製入格生員李鈺,同年十二月初四日柑製入格進士朴長鉉,癸丑正月十五日水原科入格幼學尹絖·權佑,同年三月十七日三日製入格進士姜彝天,同年六月十九日水原科入格幼學李師淳,同年八月初四日七夕製入格生員李命熙,同年九月初八日九日製入格生員韓錫春,同年十二月十二日柑製入格生員鄭祐榮,同年同月十六日儒生應製入格生員閔師膺,同年同月二十六日水原科入格幼學朴宗珏,同年同月二十六日入格幼學沈鼎鎭,甲寅六月初六日進箋儒生試取入格進士徐淇修,同年同月初七日人日製入格進士沈厚鎭,同年二月十一日春到記製述入格生員李箕采,同年同月十三日上齋生製述入格進士李始源·閔致福,同年同月二十一日三日製入格幼學李應淵·趙雲彬·洪世榮·徐衡輔·黃基宇·金基詢·閔亨圭·沈榮鎭,進士任希季,幼學柳漢明,進士李得祚·李膺禧,幼學趙顯文·鄭渭達,進士柳敬鎭·南巖老·趙永升,幼學李蓍源·宋象純·權宓·李益謙·李鍾仁·洪秉球·李芝秀·兪星煥·尹雲逵,進士李晉默,幼學李輝永·徐檍,生員金俊宅,幼學劉履周·柳台佐·李命峻·李龜斗·權應勛·鄭稑·柳遠祚·金亮昊·鄭彦脩·都命舜,生員權心度,幼學安宗海·柳相玉,生員鄭遂龜,幼學金益修·楊天濟,生員李載寬·金韺澤·洪樂馨·鄭履新,進士柳潚,幼學金渏,進士李宇炯,幼學宋奎熙·李弘鎭·李源·兪漢輝·趙大采,生員高時休,幼學具靜鎭·權以樞·朴宗萬·鄭滾·鄭亨謙·王仁祚·朴允彬·金圭,通德郞鄭潤國,幼學丁光奎·梁見龍,生員林德鎭,幼學李相遠·趙雲師·黃基命·李相健·李儒璜·閔璧祥·黃晟源·金致大·郭鎭英,生員趙夢寅,幼學申烜·閔日祥·李鴻權·郭士翰·李命說·金起秋·吳德齡·李聖楫·劉信擧·李仁玉·承啓祚·康芝淕·趙鼎彦·韓諄·南履夏·崔宗岱·安性履,進士魏光肇竝直赴會試,庚戌十二月二十六日柑製入格進士徐俊輔,生員李顯東·任顯常給一分,同年同月十七日泮儒應製入格幼學權中倫,進士趙道宇給二分,辛亥正月十七日水原科入格幼學權警·李德弘·趙崙·尹持弘給二分,同年六月十九日頒餻後製述入格幼學朴宗益·李性淵,生員金鐮,進士李躋賢,幼學鄭東臣·具弘植·南駿聲,生員李溶·鄭遂龜,進士尹壻,幼學尹持讓·成致亮·洪天浩·朴周陽給二分,同年八月十六日六月朔日次殿講入格幼學金埻給二分,同年同月十六日殿講時應製入格進士金秀臣給二分,同年同月二十二日七夕製入格幼學李志淵·申絢·尹行敬·崔成大·李鼎基·金聲初·趙勳·李益烈給二分,同年九月初九日九日製入格幼學任希復·尹寅植·李秉祚給二分,同年十月十七日泮儒應製入格進士李在寧給一分,同年十二月初二日柑製入格進士尹玄錫給一分,同年同月十五日日次殿講入格幼學曺鴻振給一分,同年同月二十二日泮儒應製入格前參奉申翼顯,幼學李壽薰,參奉金基普,司果鄭東愈,幼學李載南·申惠淵給二分,壬子正月十六日春到記兼人日製入格生員韓啓重,幼學南星耉給一分,同年二月三十日日次殿講入格幼學尹星烈給一分,同年三月初十日三日製入格生員李得養,幼學嚴載給二分,同月四月初五日慶尙道道科入格進士金象九·曺深給二分,幼學趙居信,進士郭璿·權馨復,生員權思浩·李泰淳,幼學金馨進·南漢朝給一分,同年六月十八日日次殿講製述入格進士李敎明·朴宗臣·金碩鉉,生員李儒亨,幼學朴宗履·趙啓煥·鄭時晦·許源·李晢彬給二分,同年七月十九日秋到記殿講製述入格進士沈玉賢·柳應秀·權義度,生員宋道鼎,進士安光宇給一分,同年九月十九日九日製入格生員安光集給二分,同年十月十八日日次儒生製述入格生員金明淳·宋鈺給半分,同年十二月初四日柑製入格進士徐有惇,幼學金魯敬·李晩膺·李獻求給二分,癸丑二月初八日春到記殿講製述入格李熙楫·沈鈺給二分,同年三月十七日三日製入格進士宋翼淵給二分,幼學洪俊榮·鄭時綏·朴宗薰·呂龜永給一分,同年四月初八日江原道功令生試取入格幼學李弘喆,進士黃基敬給二分,同年六月十八日日次儒生製述入格進士申奭相,生員金冕鎭·尹孝植·李東延·崔時澤給二分,同年同月十九日水原科入格生員林周喆給二分,同年八月初四日七夕製入格生員金鑢·任天常·盧橚給二分,同年同月二十日秋到記殿講製述入格生員金鎰·李永老·李家淳給二分,同年九月初八日九日製入格生員成永愚·沈魯榮·鄭日泰·李源明,幼學李益顯·李鳳會給一分,同年十月十一日日次殿講製述入格生員趙冕鎭·南巖老·趙經鎭,同年十二月十二日柑製入格幼學洪薳·徐沃修,進士閔令儒給二分,同年同月十五日日次殿講入格幼學鄭元紀,同年同月十六日儒生應製入格進士李永甲·閔命爀給一分,同年同月二十六日水原科入格幼學沈榮鎭給二分,甲寅正月初六日進箋儒生試取入格進士趙學春·睦允中給一分,同年同月初七日人日製入格進士沈樂源給一分,同年二月十一日春到記殿講製述入格生員李光輔·吳亨俊·崔櫽·任壽益·李卿尹·林重鎭給二分,李靖模給一分,同年同月十三日日次殿講製述入格進士李是銑,幼學尹顯大·李弘敏給二分,進士鄭信龜·朴宗雨·鄭得中·金厚淵·金宗鏽,生員朴燦玟·金鎭白·李龜星給一分,同年同月二十一日三日製入格生員洪晩榮,幼學崔夢顯·鄭始源·宋之庠,進士元在明,幼學鄭濯·任百謙·柳烷·申弘一·高錫晉·李仁範·尹致蓂·宋昌淳·李曾彬,生員金冕鎭·尹仁植,幼學洪益祥·李昇遠·李顯相·任命常·姜杓,生員許潚,幼學崔尙灝·沈溶,生員李脩演,幼學權鈺·尹㦪·郭鵬擧·宋廷龍·金錫禹·安有藩·金雯瑞·李聖峻,生員申俊虎,幼學呂䥧行,生員鄭馣,幼學李敬民·李應星·鄭應奎·朴來浩·申憲朝·朴弘赫·李建人·李廷實·金炳喆·李景基·李明鎬·趙應允,進士洪樂玄,幼學李儒彬·李泰英·姜濟東,生員李勉休,業儒崔雲敎,幼學金履·金德修·李鎭采·林楨岳·朴廷良·閔學儒·申錫魯·崔基一·崔鎭恒·崔虎老·吳時澤·王元輔·沈之喆·丁南憲·金昌五·李華白·李魯學·鄭潚,進士朴在元·具廉·丁若寅·邊德祚·李貞天·沈明之·吳普元·鄭養全·李亨會·吳普煥·金逸海·白宗周·曺翰振·朴處佶·金鳳一·朴文錫·康錫垕·申應夢·朴志疇·康趾孝·陳夏翔·朴戩寅·韓喆濟·裵宗洙·吳鎭七·姜鳳周給二分事命下,而依例分等許赴事,報來矣。幼學姜世白等四十一人,直赴殿試,進士黃基天等一百五十九人,今番殿試旣兼會試,依例許赴,給分進士徐俊輔等二百三十六人,許赴於庭試初試,較藝等第之意分付,何如?傳曰,允。初試雖十次爲之,一過會試,竝在勿論之科,而御考事體,何等尊重,昔在肅廟朝時,遣史官命諸生應製,御考等第,優等者全數賜第,詳載於太學成典及日記矣。近年以追述之意,作成之方,亦有泮儒應製之擧,而古今異宜之致,或付初試,亦豈可混同於試官之科次乎?自今庭試爲始,御考初試之類,一番計除一次,有十度初試,許赴十次會圍事定式,仍又分付成均館,載之成典,可也。
甲寅三月初一日辰時,上御便殿。都承旨·左承旨入侍時,行都承旨李冕膺,左承旨李勉兢,記事官鄭文始,記注官金良倜·洪樂游,以次進伏訖。上曰,進士入格人呼新來,文始承命,呼進士林星鎭等新來進前。上曰,爾等年各幾何?居在何邑耶?星鎭曰,臣則年爲八十一,而居在長連矣。振九曰,臣則居在文化,而年今七十八矣。允應曰,臣年七十有三,而居在安山矣。德漢曰,居在韓山,年爲七十二歲矣,志憲·以愼等曰,臣等生長京中,而年今七十矣。上曰,爾等俱以七八十老儒,其能自作自書,極爲可嘉,大科則自有定額,不得賜第,而特賜進士宴需,令各該道臣及戶曹,從優賜給,爾等還鄕好在,待明春上來應榜,可也。勉兢曰,計其年紀,合爲四百四十餘歲,壽域之盛,古今稀有之慶矣。元子宮各賜白紬一匹,星鎭等以次祗受。齊奏曰,臣等不惟爲觀科而來,値此無前慶科之時,兼爲覲光而來矣。偏被優老之特恩,得忝好科,又復昵侍咫尺之天,仰瞻元子宮侍坐,至蒙紬匹之頒賜,區區歡忭,尤爲萬萬,臣等以臣等諸人年甲,敢此獻壽,仍傴僂而拜。上命退,諸臣以次退出。
上在昌德宮。停常參·經筵。
初昏,流星出星星下,入南方天際,狀如拳,尾長三四尺許,色赤光照地。
李勉兢啓曰,來初五日,朝參日次,而國忌正日相値,頉稟之意,敢啓。傳曰,知道。
李羽晉啓曰,判義禁洪良浩除拜後,過三日不爲出肅,依定式,推考警責,仍卽牌招察任,何如?傳曰,允。
洪仁浩啓曰,卽者校理朴崙壽,謂有情勢,陳疏徑出,原疏以齋日,纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。
傳于李冕膺曰,都承旨入侍。
傳于李鼎德曰,軍士房承旨入侍。
傳于李鼎德曰,同副承旨入侍。
以刑曹判書李得臣初度呈辭,傳于李鼎德曰,許遞,前望單子入之。
刑曹判書前望單子入之,李在學落點。
兵曹,以申㬚爲御營中軍。
以濟州御史沈樂洙狀啓,綸音頒布,文武試才定行,諸般擧行形止,復命時當爲條列書啓事,傳于李勉兢曰,爾行利涉,民情恃以爲慰,大抵言語文字,猶能感人若是耶?諸般弊瘼,便宜釐革,俾島民得以樂生安業,設倉一款,許令廟堂稟處,雖非船粟,足可濟活,則陸民之賴而息肩,亦甚幸也。然此時守宰,若付生手,何以弛宵旰遠顧重溟之念乎?以爾陞拜牧使,除朝辭察任,政官卽爲牌招,開政下批,文試試券,待上來科次下送,而島中人士,咸願建閣妥奉御題,爾旣不煩民力而營始云,入格試券魁作,令外閣印送,此意竝須知悉。今番慶科,以廣慶之意,問本島儒武上來者,欲爲別試矣。只有閑良一人,屢試未能入格,特付禁旅,輪直殿廊,量給料米,使之更觀來年慶科,武擧人賜第者與文試入格人趙明春上送,以爲同時唱名之地,爾今陞拜,所佩密符,以前牧使祗受者仍佩,俾除奉命使行往來廚傳之弊,前牧使罪狀,觀於爾之論列,益知其所不知,朝廷之差送牧守,撫摩民人,意在於分憂,則渠亦人耳,焉敢若是之不畏愼乎?賙賑之政,無狀尤莫甚,爾所謂事事不誠,件件無實云者,誠着題,無論邂逅與否,捐瘠之夥然,看來驚心,又無論謬例有無,賑口之虛錄,是可忍乎?且況爲島民除弊條件中最先頒令者,卽御極初蠲貢事也。其中切大全鰒之永除,其時下敎果何如,而渠敢托以用於京中求請,不但勒徵大品,乃求無穴之鰒,致此無告之籲天無從者,寧不痛惡?外此雜犯,猶屬餘事,前牧使李喆運,待其拿來,令該府,爲先除尋常嚴刑取招,期於照法嚴繩,島中校吏之助虐剝民之類,爾其大張威儀,會大小民人,事關軍政者,回示嚴棍,事關民情者,別般嚴刑,竝卽照法重治,爾將此意,宣布島中。梁哥士人事,雖曰稱冤,不爲無理,謀陷不可證成云,而與臺臣,旣有隨問强答之,則不可以皆非虛言恕其罪,爾其更加嚴處,昨歲饑荒,殿屎如許,旣聞之,其若諉罪於無狀之牧守,則其恥甚於罪歲,大抵牧守之不得其人,卽亦朝廷之責也。爾其就塡壑最多處,聚集孤兒寡妻,設壇操文以酹之,擧行後形止狀聞,歲功之成,多在於人力之勤勵,見今土脈瀜解,東作將始,殫誠勸課,盡力畎畝,俾來牟有萬億及秭之喜事,回諭。
以濟州御史沈樂洙狀啓,前濟州牧使李喆運,諸船罪狀按覈馳啓事,傳于洪仁浩曰,無狀若此,此狀本下廟堂,時原任大臣輪示後,仍下該府,以爲發問目取招之地。
以濟州御史沈樂洙狀啓,設賑時監色等,待按覈竝當捧供以聞事,傳于洪仁浩曰,此狀啓,一體輪示後,付之該府,發問目取招。
以濟州御史沈樂洙狀啓,武士試才入格者開錄馳啓事,傳于李羽晉曰,今番則卿旣仍任爲牧使矣,直赴會試之類,何必上送,以貽往來之弊乎?以柳葉箭一巡,更爲試取,二分以上入格人,一竝直赴殿試,以其姓名後錄登聞事,下諭于牧使。
以濟州御史沈樂洙狀啓,三邑饑民接濟之策論理狀聞事,傳于李勉兢曰,爲島民之頷顑,則陸民轉輸之勞,有不暇顧恤,今見爾狀本,雖不船粟,猶可排比云,悉心接濟,無負特畀之意事,回諭。
李冕膺,以禮曹言啓曰,卽接宣陵參奉所報,則今此寒食祭享,兩官當爲備員將事,而直長朴興緖,時在忠淸道淸州地,未及上來云,莫重祭享,兩官不可不備,在外直長朴興緖,今姑改差,其代卽令該曹口傳差出,以爲備員將事之地,何如?傳曰,允。
有政。吏批,判書金思穆,參判黃昇源,參議金履翼,右副承旨李羽晉進。啓曰,濟州牧使沈樂洙,今日政當爲下批,而時無加資之命,何以爲之?敢稟。傳曰,依例加資,可也。
再政。吏批,以兪漢雋爲金浦郡守,林性運爲南平縣監,顯隆園令金魯敬,濟用主簿洪後榮相換,濟州牧使單沈樂洙,今加通政加資事承傳,以申夔相爲宣陵直長。
兵批,判書具庠,參判林濟遠病,參議兪漢寧入直進,參知尹致性,同副承旨李鼎德進。副司直李得臣單付。
李冕膺,以禮曹言啓曰,卽接英陵令所報,則本陵寒食祭享受香隔日,而新除授參奉嚴思健,身病猝重,令今方入直,受香無人云,參奉嚴思健,今姑改差,其代令該府,口傳差出,以爲受香之地,何如?傳曰,允。
吏曹口傳政事,以趙鎭順爲英陵參奉。
以全羅監司李書九狀啓,進上石首魚,限內不得封進,惶恐待罪事,傳于李鼎德曰,勿待罪事,回諭。
以忠淸監司李亨元狀啓,兵使李潤國限內捉賊罷狀一款,不敢遽議,令廟堂稟旨事,傳于李勉兢曰,限內捉得,勤榦可尙,論罪一款,分揀事,回諭。
以忠淸監司李亨元啓本,罪人尹君錫忠州牧到配事,傳于洪仁浩曰,雖甚猥越,係是四件內事,放送事,回諭。
以統制使申大顯啓本,金海等邑反逋各穀未捧夥然,不善檢飭,惶恐待罪事,傳于李勉兢曰,勿待罪事,回諭。
洪仁浩,以義禁府言啓曰,咸鏡監司金華鎭狀啓內,明川前府使林秉遠罪狀,令攸司稟處事,啓下矣。林秉遠,今方待命,卽爲拿囚之意,敢啓。傳曰,今日捧供,可也。
洪仁浩啓曰,卽者義禁府都事來言,時囚今日捧供事,命下,而判義禁洪良浩,同義禁柳誼·徐有臣未肅拜,只有同義禁柳焵,不得開坐云,未肅拜禁府堂上,竝卽牌招,以爲開坐之地,何如?傳曰,允。同義禁柳誼許遞,前望單子入之,待下批,牌招開坐,判義禁先開坐,淸齋後謝恩,李喆運則狀啓旣有輪示大臣之命,連値齋日,過唱榜後擧行,姑爲嚴囚事,分付。
同義禁前望單子入之,李得臣落點。
李冕膺,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
李冕膺,以吏曹言啓曰,今此宗廟各陵殿宮園墓寒食祭獻官諸執事,當爲磨鍊,而老病公故外,實無推移分排之路,刑官及司饔院官員,依近例通融塡差之意,敢啓。傳曰,知道。
李羽晉,以禮曹言啓曰,大報壇祭享,每年三月上旬內,擇日擧行事,定式矣。吉日,令日官池景喆推擇,則來三月初十日爲吉云,以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,遣大臣攝行,可也。
李冕膺,以禮曹言啓曰,敬陵·昌陵碑陰記添刻,當以後面空處爲定,而前頭或有修改時,一體告由後始役事,昨年四月二十日入侍臣,有所稟達蒙允矣。今此寒食節享,兩陵有兼告修改之節,陰記添刻之役,一體告由後擧行乎?敢稟。傳曰,依此爲之,可也。
李勉兢,以兵批言啓曰,新除授美錢僉使李寅伋,年過七十,宿病添劇,時月之內,實無赴任之望,呈狀乞遞,老病旣如是,則不可强令赴任,依例罷黜,何如?傳曰,允。
李勉兢,以御營廳言啓曰,本廳千摠李栢然·徐有秉,把摠徐有建,身病甚重,勢難察任,竝卽改差,何如?傳曰,允。
疊李勉兢,以御營廳言啓曰,本廳千摠李栢然·徐有秉,把摠徐有建,身病甚重,勢難察任,竝改差,何如?傳曰,允。
李勉兢,以御營廳言啓曰,謹依本廳將官等請罪草記批旨,哨官丁麟泰·李守麟,敎鍊官權有經等,各決棍十五度懲勵之意,敢啓。傳曰,知道。
甲寅三月初二日辰時,上御重熙堂。都承旨入侍時,行都承旨李冕膺,記事官鄭文始,記注官金良倜·承膺祚,以次進伏訖。上曰,右承旨入侍。出榻敎良倜承命出,與右承旨洪仁浩偕入。上命書傳敎曰,承旨房仍,都承旨爲禮房,左承旨爲兵房,右承旨爲刑房。上命冕膺,書代押單子,命仁浩,書公事判付訖。上曰,時囚皆令今日內捧供事,分付,可也。仍命退,諸臣以次退出。
甲寅三月初二日未時,上御重熙堂。軍士房承旨·同副承旨入侍時,左承旨李勉兢,同副承旨李鼎德,假注書李弘達,記注官金良倜·承膺祚,以次進伏訖。上曰,今番老人加資,寔出於廣慶尊年之義也。吏兵曹諸吏輩,以此酬應,不得少歇,日事督急,廣慶之意,不可如是迫促矣,加資下批,過科擧後爲之,使之少須休息,可也。上敎鼎德,書濟州御史狀啓,判付後命退,承史以次退出。
上在昌德宮。停常參·經筵。
藥房提調鄭昌順,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李勉兢啓曰,禮曹判書閔鍾顯,依下敎來待矣。傳曰,入侍。
傳于李勉兢曰,該房承旨禁推。
傳于李勉兢曰,京畿監司推考。
李鼎德,以賑恤廳言啓曰,中部衣廛契任長金長弼,今月初二日,本洞路傍得二歲遺棄男兒,同里居良女金召史,欲爲收養,南部鑄字洞任掌金億世,今月初二日,本洞路傍,得二歲遺棄男兒,同里居良女李召史,欲爲收養,貧不自食,皆願受料,告于本部,自各該部,同日牒呈,故依節目,倂爲給料,使之乳養之意,敢啓。傳曰,知道。
徐美修,以刑曹言啓曰,因內醫院提調鄭昌順所啓,羅蔘領納審藥,嚴杖定配事,命下矣。審藥崔晃,嚴杖一百後,平安道龍川府定配所,卽爲押送之意,敢啓。傳曰,知道。
義禁府啓目,明川前府使林秉遠原情云云。問目內辭緣,泛稱遲晩,刑推得情,何如?判付啓,凡失囚之罪,各有期限是如乎,渠於未滿限之前,因特敎經遞,則不可直勘以當律,爲先公罪勘放,更定期限,如不捉納,時府使亦爲拿問處之,不能檢飭緝捕之兵使,亦令道臣,狀請勘罪爲良如敎。
甲寅三月初三日巳時,上御重熙堂。禮曹判書同成均大司成入直閣臣入侍時,行都承旨李冕膺,左承旨李勉兢,記事官鄭文始,記注官金良倜·承膺祚,同成均鄭昌順·徐有防,禮曹判書閔鍾顯,大司成鄭大容,檢校直閣徐榮輔,以次進伏訖。上敎昌順等曰,日昨禮曹草記,以御考試券事,有所下敎,卿等見之乎?昌順等曰,伏見,而聖敎至當,御考事體,與他自別,而與試官所考混用,數十次,御考試券,一經會試,則自在勿施之中,事極如何矣。上曰,昨有下敎,欲詢問於館堂禮判而定式矣,大抵此事,宜有一番變通之道矣。昌順等曰,若以此定式,則在儒生輩,亦爲多幸矣。榮輔曰,昨因禮曹草記批旨,有御考初試之類,一番計除一次,雖有十度初試,許赴十次會圍之敎矣。御考時各年恩賜初試儒生姓名,今方考出於本閣榜彙及四館謄錄,而計次許赴,旣出異數,科場法條,亦係至重,其在嚴科規重事體之道,不可無一定之式,臣意則此後御考頒下後,直赴及給分人,略倣直赴帖之規,自本閣隨卽成給帖文,亦自本閣禮曹,各爲成置案冊,而今番慶科以前御考恩賜初試人,皆屬令前,自後科計減事,亦當依今日筵中下敎擧行矣。帖文今方成給,其中累爲初試者,每次成給一帖,以爲一科輒用一帖,過科後來納帖文,以爲自本閣爻周後啓稟,一依殿試直赴帖例爲之,恐合事宜,館堂禮判,今皆登筵,下詢處之,何如?上曰,館堂禮判,各陳所見,可也。同成均鄭昌順·徐有防,大司成鄭大容等曰,御考事體,與他自別,而一赴會圍,混同勿論,終涉未安,日前聖敎,誠爲至當,今此閣臣之區別次數,出帖憑考之說,果有條理,以此成節目遵行,恐合事宜矣。禮曹判書閔鍾顯曰,儒券御考,實是稀闊之盛擧,則今此閣臣館堂之所奏,誠爲得宜,恐當依此擧行,而來頭御考初試儒生之赴會圍者,以赴擧之意,納帖文於內閣,則自內閣憑考後,知委臣曹,以爲許赴之地,而若不關由內閣,則竝令勿施,尤似完備矣。上曰,皆依諸臣所奏爲之,可也。出擧條鍾顯曰,今番謁聖榜目,孔胤恒本貫,書以曲阜事,有下敎矣,胤恒旣以此書塡榜目,則諸孔氏之凡爲先聖之後者,似當一體施行,以此出擧條知委,俾無異同,何如?上曰,依爲之。出擧條昌順曰,嶺南每年封進羅蔘,漸不如古,膠糊相付,山家相混,品樣之劣下,已無可言,而奸弊之層生,誠爲可駭。今春等納羅蔘,當爲二斤,其中僅僅捧納者,只是七兩五錢,而此亦舊儲幾盡,目下所用,不可不預待,故所捧之蔘,亦非極品,不得不捧納者也。且聞近來,外以山蔘之皮糊縫,內以家蔘之枝塡充者有之,今日擇捧看品之際,亦多膠付糊封之痕,輪審之際,自致析痕,故詳細見之,則決非元蔘,明是塡補者,御藥所用,事體嚴重,前後關飭,不啻申明,而道臣猶不能十分擇封,品劣見退,若是夥然,巧僞弄奸,猶復如前,其不善封進之罪,當自本院,草記論罪,而若其奸僞之日滋,道臣亦難照察,此後若有糊縫膠付,塡充亂眞之弊,該營看品審藥及該邑貿蔘醫生,關問本營,捉致刑曹,各別嚴刑,遠地定配之意,出擧條,知委申飭,何如?上曰,依爲之。御藥事體,非但嚴重,況殿宮進御所用,專靠於此,則屢飭之下,一味品劣,揆以國體,萬萬駭然,一倂退捧,使之寬限改色,復或如前,當該道臣,施以卽其地勿限年竄配之典,道伯若能誠勤,豈有是也?況所用之所重,何如,則豈待飭敎而動念乎?尤爲無狀者,是道伯之無異故犯也,然品之優劣,外此奸僞,雖道伯,亦何以盡知?審藥等處置事,依卿所奏施行,今番領納之審藥,爲先令該曹,嚴杖定配,年前亦有嚴飭者,若或藉此退捧,更徵於民間,則守令之隨現重勘姑無論,道伯當加等嚴處,以此意一體措辭嚴飭,可也。出擧條冕膺曰,五享享官分排塡差,每多苟艱,曾有蔭官堂上堂下中曾經牧府使人通融塡差之敎矣。此後則令該曹抄出,付軍職循例塡差事,定式施行,似好,故敢此仰達矣。上曰,依爲之。冕膺曰,寒食祭享時,光陵·恭陵·順陵·長陵·永陵諸執事,以隣近守令及畿驛察訪塡差事,曾有下敎,而以無文跡之故,該曹眩於擧行云,此後則依下敎,定式施行,何如?上曰,依爲之。正至端午秋夕,如値苟且,亦爲草記通差,可也。出擧條命書傳敎曰,禮房承旨馳詣懿昭墓,奉審摘奸以來。上曰,王大妃殿進御加味參夏湯一貼煎入事。出榻敎勉兢曰,御考初試人,旣因閣臣陳達,成給帖文事,定式施行,臣意則試考直赴給分人,亦當有帖文矣,武科則無論直赴殿試會試人,榜出後自本院,出給帖文,自兵曹成置案冊,臨科憑準許赴,而獨於文科,初無文蹟之可考,任其赴試,恐有違於嚴科規之道,況今御考初試出帖文之後,試考初試,尤不可異同,直赴殿試人,不如武科之人數多,雖不必擧論,自今爲始,直赴會試及給分人,一依內閣帖文例,自本院一一成給,禮曹成置案冊,每當赴試之時,使之納帖文於禮曹,以爲憑考之地,如有有實故未赴者,依元榜初試陳試之例,京則呈于禮曹,鄕則呈于本官,轉報巡營,報于禮曹,自禮曹,別修成冊啓下,許赴後科,過科後已赴擧帖文,自禮曹,亦爲來納本院,以爲爻周後啓稟事,亦爲定式施行,恐合事宜,故敢此仰達矣。上曰,依爲之。如濟州等別遣御史試取,直赴殿試者,亦爲成給帖文,可也。出擧條仍命退,諸臣以次退出。
上在昌德宮。停常參·經筵。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于李冕膺曰,禮房承旨入侍。
傳于李鼎德曰,承旨前望單子入之,待下批,牌招察任。
承旨前望單子入之,李晉秀落點。
傳于李羽晉曰,發遣吏郞,諸執事淸齋與否,摘奸以來。
以水原留守趙心泰狀啓,華城門樓材木忠淸水營所載船畢到泊事,傳于李鼎德曰,近以船運,一念憧憧,今聞三十隻載輸之利涉穩泊,若有相助然,何等喜幸?此後形止,陸續狀聞事,回諭。
李羽晉,以吏曹言啓曰,今此寒食祭祭官中時無職名人員,令該曹口傳付軍職,何如?傳曰,允。
甲寅三月初四日辰時,上御重熙堂。禮房承旨入侍時,行都承旨李冕膺,記事官鄭文始,記注官金良倜·承膺祚,以次進伏訖。上曰,左承旨檢校直閣入侍。賤臣承命出傳,左承旨李勉兢與檢校直閣徐榮輔,偕入進伏。上曰,王大妃殿進御加味養胃湯,自今日停止,加味蔘夏湯一貼煎入。出榻敎上曰,王大妃殿進御加味蔘夏湯一貼,更爲煎入。出榻敎冕膺曰,今此昭顯墓寒食祭獻官以前牧使李禹圭塡差,已爲啓下矣。禹圭方有罪名,故使之改付標以入,而該曹之矇然不察,極爲未安,當該差祭堂上,推考警責,何如?上曰,依爲之。出擧條上曰,都承旨進詣元陵奉審,局內諸陵,一體奉審摘奸,上敎榮輔曰,榜彙昨日考見乎?榮輔曰,今方考出,而未及詳査,故使大司成,分付四館所,初試試券,皆令待令,而與館堂,會議爲之計矣。上曰,或慮有遺漏之患,詳爲考出,可也。仍命退,諸臣以次退出。
上在昌德宮。停常參·經筵。
李晉秀啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李勉兢啓曰,領府事蔡濟恭,判府事朴宗岳,左議政金履素,判府事金憙,爲承候來待矣。傳曰,入侍。
李勉兢啓曰,時原任閣臣,爲承候來待矣。傳曰,入侍。
李勉兢啓曰,藥房都提調洪樂性,提調鄭昌順,副提調李冕膺,爲承候來待矣。傳曰,入侍。
傳于李勉兢曰,右承旨馳詣齊陵·厚陵·溫陵,同副承旨馳詣恭陵·順陵,奉審摘奸以來。
傳于李冕膺曰,禮房承旨馳詣元陵,奉審摘奸,局內諸陵,一體奉審摘奸以來。
傳于李勉兢曰,右副承旨馳詣先蠶壇,奉審摘奸以來。
傳于李晉秀曰,左承旨馳詣受香所,奉審摘奸以來。
注書鄭文始病,代以徐俊輔爲假注書。
李晉秀啓曰,假注書徐俊輔時無職名,令該曹,依例付軍職,冠帶常仕,何如?傳曰,允。
傳于李勉兢曰,吏刑換房。
以水原留守趙心泰狀啓,顯隆園餕餘進上次離發上京計料事,傳于李晉秀曰,前留守時,已有下敎,而異於定式,又有此餕餘親呈之措語乎,餕餘豈比於香祝之所重乎?此後以留守爲獻官之時,餕餘付陪香下往之大祝上送事,回諭。
李勉兢,以訓鍊都監言啓曰,本局從事官四員內,李相璜·沈逵·李台峻,俱爲差祭,鄭東敎,戶曹入直,今日本局省記,無以推移,依例以把摠代直之意,敢啓。傳曰,知道。
甲寅三月初五日辰時,上御誠正閣。時原任大臣·閣臣·藥房承候入侍時,行都承旨李冕膺,右承旨李勉兢,同副承旨李鼎德,記事官鄭文始,假注書李弘達,記注官金良倜·承膺祚,領議政洪樂性,領府事蔡濟恭,判府事朴宗岳,左議政金履素,判府事金憙,藥房提調鄭昌順,一提學鄭民始,檢校直提學徐有防·徐鼎修,檢校直閣鄭大容·徐榮輔·南公轍,原任直閣徐龍輔·尹行任,以次進伏訖。樂性等曰,連日淸齋之餘,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。上曰,都承旨傳香後,仍詣元陵奉審,局內諸陵,一體奉審以來,丙申今已經二十星霜,追慕之懷倍切,不能自抑矣。上命書榻敎曰,王大妃殿進御加味蔘夏湯停止,加減六君子湯,自今日一貼式煎入,上敎樂性等曰,卿等今旣登筵,廟謨有可達者乎?樂性曰,卽見全羅監司李書九所報,則以爲華城門樓所用槐雜木,將於稅船添載,而以若體大之木物,添付卜重之稅船,非但不便於運載,亦將有妨於行船,水營所屬兵船,雖是陰雨之備,當此莫重之役,一時使用,不害爲權宜之政,而有難擅便爲辭矣。裝稅運木,俱有所重,兵船使用,亦多前例,依所報許施,而船隻之擇以完固,沙格之定以勤幹,什物諸具之自營措備,往回糧資之優數題給,俾無一毫誅求之弊,一分疎虞之歎事,各別嚴飭於道臣及左右水使處,何如?上曰,依爲之。出擧條上曰,延興家致祭事,曾有傳敎,而仍不出朝紙,是豈成說,而旣無傳敎之頒下者,則自下無文跡而擧行耶?承宣事俱甚不善爲矣。樂性曰,延興府院君府夫人盧氏內外祠版致祭傳敎,下於去月二十七日,而乃於今月初二日,傳諭于臣,頒布於朝紙矣。臣於其時,雖因政院之往復,香官之齎傳,致祭則果卽擧行,而傳敎之追頒委折,心竊訝惑,卽伏聞入侍承宣所奏,則頒布之遲滯,專由於承旨之不善擧行,職在出納之地,莫重傳敎,固當趁卽頒示,而有此稽忽之擧,揆以事體,誠極駭然。當該承旨李益運·李羽晉,竝罷職,何如?上曰,依爲之。出擧條上敎濟恭曰,華城城役之經始,今至何境?濟恭曰,南北門閭家,姑未及毁撤,而水門則今將始役,爲先濬川云矣。命退,諸臣以次退出。
上在昌德宮。停常參·經筵。
午時未時,日暈。
夜自二更至初七日開東,灑雨下雨,測雨器水深三分。
李晉秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
李晉秀啓曰,禁衛大將李漢豐,以南壇奉審,明日出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
李晉秀啓曰,右承旨洪仁浩禁推事,命下矣,依定式,遞差傳旨捧入之意,敢啓。傳曰,知道。
傳于李晉秀曰,京畿監司入侍。
傳于李晉秀曰,受由及赴擧守令,未下直守令,皆令再明日下送,仍令來待。
傳于李晉秀曰,奉命承旨竝許遞,令該曹口傳付軍職,與未差之代,前望單子入之,待下批,牌招察任。
兵曹口傳政事,副司直單李冕膺·徐美修·李鼎德。
以兩司聯名箚子,傳于李晉秀曰,靳允則奚特聯箚而已?伏閤,可也,求對,可也。啓則旣允,而連値齋日,過齋翌日,卽唱榜也,其所遲遲,蓋有商量,焉敢爲此督促之箚乎?原箚還給,捧納承旨之無一言措語而入之者,溺職甚矣,武承旨何責?當該承旨李勉兢,先捧禁推傳旨,諸臺爲先從重推考。
李晉秀啓曰,左承旨李勉兢,禁推事,命下矣。依定式,遞差傳旨捧入之意,敢啓。傳曰,知道。
以時囚罪人李勉兢囚單子,傳于李晉秀曰,分揀,牌招入直。
李晉秀啓曰,憲府連日監察茶時,事甚未安,掌令李肇源疏批已下,卽爲牌招,何如?傳曰,允。
大司憲洪明浩,執義尹序東,司諫崔獻重,掌令徐有鍊,持平尹悌東·洪受浩,獻納張至顯,正言南履翼啓曰,臣等俱以無似,猥叨臺銜,豈有一分堪承之望,而大論方張,懲討是急,他不暇顧,冒沒趨承,乃者金鍾秀島置之臺啓,雖已蒙允,金吾之草記,尙未啓下,連請路阻,憂憤轉激,聯陳短箚,略效愚忱,卽伏見傳敎下者,誨責截嚴,至以蓋有商量,焉敢督促爲敎,乃有重推之命,驚惶震懍,罔知攸措,此莫非臣等昏謬妄率,處事顚錯之致,以此情踪,其何敢一刻晏然於臺次乎?請命遞斥臣等之職。答曰,勿辭。
李晉秀啓曰,大司憲洪明浩,執義尹序東,司諫崔獻重,掌令徐有鍊,持平尹悌東·洪受浩,獻納張至顯,正言南履翼,一日再啓煩瀆,退待物論之意,敢啓。答曰,知道。
李晉秀,以備邊司言啓曰,每當科擧,政院之輸送落幅紙,漸不如前,故今番以依例輸送之意,分付申飭矣。聞承宣以其申飭之言,忽地自引,甚至日前捉致備吏,盛加噴薄,猶以爲不足,招立備郞於院門,至於終日云,聽聞所及,莫不駭怪,如臣老劣,忝在廟堂,不能董率,極甚愧恧。第年少承宣,不識事體,壞損紀綱,不可置而不論,當該承旨,竝施罷職之典,何如?傳曰,允。
李晉秀啓曰,臣與左承旨李勉兢伴直矣,入於罷職現告,纔已出去,伴直無人,承旨前望單子入之未下,何以爲之?敢稟。傳曰,前望單子入之。
以承旨現告傳旨,傳于李晉秀曰,在泮之知申,何可混捧乎?拔之,招詰郞吏者,亦爲査出捧現告,餘則拔之。
李晉秀,以兵曹言啓曰,知中樞府事趙慶進,同知中樞府事李宗岳·河有天·盧玄集·李世福·鄭晅·李聖郁·承景述·李仁基·鄭仁載·鄭仁謙·趙成大·金偀·韓潝·韓就翊·康麟,僉知中樞府事李永厚·朴文周·趙彦臣·李遇春,五衛將兪漢萬,忠壯衛將朴根昌,俱以老病之人,或肅謝·或在外未上來,竝依例減下,何如?傳曰,允。
李晉秀,以備邊司言啓曰,會寧前府使趙㠎,在任卒逝矣,曾經閫帥返柩時,依法典擔軍題給之意,分付所經各道,何如?傳曰,允。
李晉秀,以禁衛營言啓曰,本營軍色從事官鄭東幹,身病猝重,勢難察任,改差,何如?傳曰,允。
李晉秀,以守禦廳言啓曰,本廳右別將李弘遠,身病猝重,勢難察任,今姑改差,何如?傳曰,允。
李晉秀,以司饔院監膳提調意啓曰,濟州牧所封二月朔進上,今日來到本院,而開樻看品,則各殿所封物種中,靑橘元數五百十箇內,腐傷至於一百二十箇之多,雖是越海之物,莫重進上,循例捧入,極涉未安,何以爲之?敢稟。傳曰,捧入。
李晉秀,以義禁府言啓曰,時囚罪人林秉遠原情公事判付內,凡失囚之罪,各有期限,渠於未滿限之前,因特敎徑遞,則不可直勘以當律,爲先公罪勘放事,命下矣。取考律文,則大典通編逃亡條有曰,定配罪人逃失邑守令,以制書有違律論,杖一百,緣坐罪人擅離者地方官,本律外加一等矣,林秉遠,杖一百加一等,杖六十徒一年定配,以公罪收贖,放送之意,敢啓。傳曰,知道。
李晉秀,以刑曹言啓曰,毓祥宮祭享,三更四點行事云,獻官罷職,禁漏官,令該曹,嚴杖照律草記事,命下矣。取考律文,則大明律詐僞條有曰,奏事詐不以實者,杖一百徒三年,依此律,禁漏官尹弘道,嚴杖一百後,全羅道茂長縣定配所,卽爲押送之意,敢啓。傳曰,知道。更觀前頭嚴處次,定配則分揀,可也。
司僕寺啓目,粘連忠淸道平薪鎭分界量田成籍等節,竝依狀請施行,至於殿最事段,田軍糴諸政,雖曰專管,一僉使之三處考績,旣無旁照,有難創開,只令水營,如前同議擧行,兼牧殿最,亦自本寺,如前考績事,分付,何如?判付啓,竝依回啓施行爲旀,水軍四百之將此換彼,果有兩便之益?至於陸軍名色及諸般保人之區處,未有槪見,此一款,更問道臣,使卽條列狀聞,則當可汰者汰之,欲令邑鎭之民,俱得息肩,此意措辭行會爲旀。月令藥料物膳諸種段,旣零星,蠲之爲可,提調旣承筵敎,當有知委,而所謂巫夫布藥材保,爲先蕩減事,亦爲分付爲良如敎。
大司憲洪明浩,行大司諫林蓍喆,執議尹序東,司諫崔獻重,掌令徐有鍊,持平尹悌東·洪受浩,獻納張至顯,正言鄭晩錫·南履翼箚曰,伏以金鍾秀之尙稽置辟,是豈臣民不欲一刻共戴之義也哉?特以大官之故,擬律自有次序,而每一加律,傳旨之判下,輒致延拖,三司之論啓,未免玩愒,以若至憯之罪惡,極悖之情節,閱數月而猶不能夬施當律,揆以國法,寧有如許事理乎?顧今島置之臺啓,雖已允從,金吾之草記,尙靳啓下,遂使次第之常律,以致時日之遷延,輿憤之愈激,公議之轉沸,爲如何哉?且況傳旨未下之前,徑加律名,纔有禁令,則臺閣爭執之論,亦隨以路阻,臣等自叨臺銜,泯默退伏,恭俟成命者,已至多日,而王府之擧行,尙此寥寥,抑恐我殿下齋居屛務之際,未遑酬應而然耶?臣等憂憤之極,不勝惶惑,玆敢齋沐齊籲,仰瀆崇聽。伏乞聖明,亟下鍾秀安置之草記,俾得以亟施王章,遄行天討焉。取進止。批答見上
掌令李肇源疏曰,伏以臣釋褐三載,歷遍華顯,居常愧懼,若隕淵谷。不圖柏府新命,又降此際,臣誠驚惶踧踖,不知所措,顧此所叨之職,卽古御史之任耳。受人主耳目之寄,掌一世風憲之責,夫豈如臣庸下所可堪承,而半夜恩召,義急叩謝,且當聲討方張之時,他不暇顧,章皇出肅,而第臣於是職,實有私義之難安,不得不冒陳焉。本府前啓中罪人,有與臣爲袒免之親者,記在往年故相臣李性源之爲都憲也,引此疏籲,果蒙體諒,則今臣所處,亦豈有異同哉?其不可蹲冒於臺次也,決矣。抑臣又有至切之懇,臣母今年,恰滿八十,自來風痺之祟,已成癃痼之疾,平居沈淹,不啻懍綴,近因換節,別添毒感,寒熱交作,食飮全廢,委頓牀席,昏眩莫省,臣方左右扶將,躬執刀圭,雖跬步之地,晷刻之頃,萬無離捨之勢,以此情理,尙何敢爲供職之計哉?若夫試所應辦官之置對,孼由試官,而罪歸該郞,此亦臣引義之一端,見今方寸煎擾,無以拖及,玆將懇迫之私,疾聲仰籲於天地父母之前。伏乞聖慈,俯賜矜諒,亟遞臣職,俾得專意救護,仍治臣瀆擾之罪,以肅朝綱,不勝幸甚云云。省疏具悉。爾其勿辭,先察職後救護。
校理朴崙壽,副校理申大尹·洪秀晩,修撰吳泰賢·李貞運,副修撰沈興永·李相璜等箚曰,伏以臣等,卽伏見傳敎下者,有兩司聯箚還給之命,繼而有諸臺重推之敎,臣等雖未見箚本,而可以領會其箚意之攸在矣。蓋節次按律,固是王府之關和,而曠日玩愒,實欠懲討之大義,又況加律之合啓,頃已蒙允,而島置之草記,尙靳啓下,該府不得擧行,三司不得繼發,群情駭惑,輿憤益激,職在耳目者,乃隨事導達,欲克伸王法者,實出嚴討之義,本無可罪之事,今殿下加之以嚴敎,摧之以罪罰,臣等愚昧,竊以爲過矣。連値齋日,合辭之延拖,固其勢也,而已呈之草記,尙未蒙判下,則輿情之抑鬱,容有極哉?今殿下乃於臺臣之箚,以督促等嚴敎,過加摧折,俾不得更敢發口,仰請判下焉,竊謂大哉之王言,於此實不能無憾也。苟於言事之際,每以嫌於督促,有所不敢,則是臺諫,終無可言之事,此豈聖朝置臺閣之意,亦豈今日嚴懲討之義也哉?伏願殿下,亟寢臺箚還給,諸臺重推之命,仍降允兪之音,俾伸聲討之忱焉。取進止。答曰,省箚具悉。不允。
甲寅三月初六日辰時,上御重熙堂。右副承旨與京畿監司稟事閣臣入侍時,右副承旨李晉秀,假注書徐俊輔,記注官金良倜·洪樂游,京畿監司徐龍輔,閣臣徐榮輔,以次進伏訖。上曰,王大妃殿進御加減六君子湯前方中,陳皮·桔梗,各加五分,一貼式煎入。出榻敎上曰,司僕提調入侍。出榻敎良倜承命出,與司僕提調徐有防,偕入進伏。上曰,上京守令,使之今日內待令矣。更思之,今日卽淸明日也,上京守令之在家與否,有難的知,皆令再明來待,原傳敎中今日來待,以再明來待書出。上曰,平薪牧場事,今將判下矣,軍政果何如云耶?有防曰,道伯狀辭,俱有意見,水軍移定,尤爲可據,臣與一提調,往復相議,以依狀請施行之意覆奏矣。上命讀司僕寺平薪牧場事回啓,晉秀讀奏訖。上曰,以散在各邑之水軍,移定於場內,此則便好,而所見頉之三邑,陸軍不少,槪見於狀啓中,使之更爲狀聞,汰仍間論理稟處,可也。有防曰,陸軍之無所歸屬,誠如聖敎矣,此則不可無一番狀聞釐正之擧,而外此諸牧場有弊處,亦自本寺,往復道伯,而從長矯救計矣。上命書判付。有防曰,李勉兢家,明日設聞喜宴云矣。上曰,聞僕提言,李勉兢,以其弟登科,明日將設宴云,禁府囚徒,當卽放送矣。兩親侍下,兼又多男,以其年紀,已見子婦,老人膝下,子孫衆多云,可謂有福之人矣。上曰,今番巡行路程,當先從何處乎?龍輔曰,先從南路,奉審愍懷墓,仍詣園所奉審後,轉向章陵奉審,仍爲復命爲計矣。上曰,喬桐民事,今則何如云耶?龍輔曰,設賑今爲七巡,而目今飢口,比前減却數百矣,近日則水路利涉,商舶輻湊,穀價之不登踊,反勝於陸地云,民事誠萬幸,而稻種之艱乏,是甚可悶,聞本府有前帥臣時屬公錢云,此則欲報備局請得矣。上命書傳敎曰,前此嚴飭何如乎?各宮中每有先期行祀之謬例,昨夜遣史官,奉審諸享所,及聞回奏之言,本宮祭享,果於三更四點行事云,萬萬駭然。毓祥宮寒食祭獻官罷職,禁漏官,令該曹嚴杖照律草記。上敎有防曰,錦恩君朴宗珪加資,非卿所奏,幾乎不得爲矣,一則朝家慶事推恩,一則侍從臣父應資,何可以疊授論乎?其祖卽先朝戊申親功臣云,其時以何職立功乎?有防曰,其祖朴弼健,以嶺南守令,有功封君矣。榮輔曰,近來注書,初不致意於筵說,只以草草塞責爲主,雖以今番慶科時四日日記觀之,筵說多有可記者,而注書趁不草送,日省錄,尙不得修正,此後則嚴記注,隨卽出草,無或有疎漏遲滯之弊,好矣。上曰,注書輩惟以不記事爲能事,此亦新進少年怠慢之致,慶科日筵說,使徐有聞·鄭文始輩,詳細錄出,此後則各別申飭,可也。上敎樂游曰,近來外史日記,連爲上來乎?樂游曰,次第上來矣。上命持入,樂游承命出去持入。上曰,八道盡爲持來耶?樂游曰,八道中京畿·全羅·平安·江原四道,略有風俗民物之採錄者,而其餘四道,只以陰晴報來,故自本館,已爲論題嚴飭云矣。上曰,更爲出擧條嚴飭,可也。樂游曰,外史無敢只以陰晴修納之意,前後申飭,不啻縷縷,又況昨冬特敎,何等嚴明,則慶尙·忠淸·咸鏡·黃海四道外史之不有飭敎,只循謬例,依舊以陰晴報來者,揆以事體,萬萬駭然。且以修納者言之,風俗民物及其他可錄之事,固宜懸錄於逐邑日記之下,而或有冊子之別具者,或有雜書於上下者,法例倒錯,記載糢糊,其在重史事採實蹟之道,不可無別般申飭,自本館,更加嚴關於各道外史,無復如前慢忽,着意修納事,出擧條申飭,何如?上曰,依爲之。出擧條樂游曰,各道之設置外史,法意甚重,以文臣守令察訪中,例付外史,使之着意擧行,至於京畿,則都事修送日記,而初無兼史之稱,揆以史事,恐涉如何?下詢領監事處之,似好,故敢此仰達矣。上曰,依爲之。出擧條上曰,寒食餕餘來呈獻官,幾人入來乎?龍輔曰,幾皆入來云矣。上敎樂游曰,爾方自享所入來乎?樂游曰,然矣。上曰,近來陵享祭物熟設,果能盡心措備,而無一毫欠潔之事乎?樂游曰,凡在駿奔之列者,莫不仰體憧憧之念,竭誠致潔矣。上曰,爾之赴防之行,當於何日離發乎?樂游曰,再明欲爲辭朝矣。上曰,爾之從兄唱第後發行,可也。爾家之四父子,登科立朝,誠縉紳間稀有之事,壯矣壯矣。有防曰,誠如聖敎矣。上曰,列鎭之弊,前後蠲恤,可謂至矣,而實惠之下究,終未可知,外此蔘政與犯越之弊,爾須克體擇送之意,詳探物情,仍陳矯救之策,可也。樂游曰,下去後當與諸鎭將,謹當廉審採探矣。上曰,慈城復設,朝廷第欲留意,而姑未有成命,則民人之充塞於慈城近處,反貽弊端者,亦涉怪駭,此則姑俟朝家成命之意曉告之,俾無聞風繼來之類,坌集難容之歎,可也。仍命退,諸臣以次退出。
上在昌德宮。停常參·經筵。
李晉秀啓曰,大司憲洪明浩,執義尹序東,掌令徐有鍊,持平尹悌東·洪受浩引避退待,掌令李肇源受由,監察茶時之意,敢啓。傳曰,知道。
傳于李晉秀曰,右副承旨入侍。
承旨前望單子入之,鄭大容·徐榮輔·徐配修·李儒慶·朴宗來落點。
以都承旨鄭大容牌不進推考傳旨,傳于李晉秀曰,處義太過,更爲牌招。
以左承旨徐榮輔牌不進罷職傳旨,傳于李晉秀曰,只推,更爲牌招。在外及解由未出承旨許遞,前望單子入之,待下批,牌招察任。
承旨前望單子入之,尹㬦·李義鳳·李魯述落點。
李晉秀啓曰,大司諫林蓍喆今日進不進去來,旣懸呈告,故牌招啓辭,纔已入啓矣。今忽詣臺,揆以臺體,誠極未安,推考警責,何如?傳曰,呵導入來之臺諫在隔壁,曰以不聞,諉罪於誤書之下吏,至請臺臣之問備者,武承旨之不畏臺諫若此乎?勿推,爾則推考。
行大司諫林蓍喆啓曰,臣於昨日聯箚之後,與諸臺同陳避嫌,而喉院罷職之現告,適在此時,故不敢以見職自居,割出臣名於座目之中,今因特敎,見拔於現告,則臣之情踪,本無異同於退待之諸臺。且於承宣之詰問備吏也,臣實同參,而大僚之草記請罪,斥言詰問之承宣,則雖感聖敎之曲加區別,實難私義之晏然自恕,而況臺職處義,比他尤別,旣罷仍冒,斷無是例,以此以彼,其何可一刻冒據於臺次乎?請命遞斥臣職。答曰,備局草記,指謁聖以後事,卿之移拜在其前,勿辭亦勿退待。
李晉秀啓曰,新除授承旨李魯述,以前任三水府使,方在解由未出中,何以爲之?敢稟。傳曰,許遞。文倅異於武倅,侍從豈比宣薦,則當納之物,尙今遲滯,屢除之下,輒稱未出,此後嚴飭,前望單子入之。
承旨前望單子入之,林蓍喆落點。
以都摠府寶劍望筒,傳于徐榮輔曰,副摠管何其多也?都摠管只有一員,摠管中時帶實職人許遞,令該曹口傳差出。
兵曹口傳政事,以安春君·尹師國·韓光綮爲副摠管。
以忠淸監司李亨元狀啓,沔川郡老人李東馨題給食物衣資數爻開錄事,傳于林蓍喆曰,初則只知爲百八歲矣,今因卿狀啓後錄生年思之,丁卯生,是果何如年歲乎?昔在先朝,關西人辛受采登科也,以尊年之聖意,殊異之恩典,果何如也?溯憶昔日處分,事若隔晨,此老人,更加一資爲崇祿,口傳下批,況如許好班閥乎?都摠管除授,成送敎旨回諭。
吏曹口傳政事,崇政李東馨,今加崇祿加資事,承傳。
兵曹口傳政事,都摠管單李東馨除授事,承傳。
以兵曹假注書徐俊輔入直省記,傳于李晉秀曰,李弘達仍察,上注書其間休息太久,使之明日仕進,省記改修正。
傳于李晉秀曰,注書有窠,實薦有人,則待開政,以薦狀越送之意,措辭啓辭,待批下卽爲付職,卽堂后幾百年故事,則今有窠,亦有實薦,三過其政,尙無一言,而每每以假官差出,當該實注書鄭文始汰去,其時該房承旨,從重推考,注書當付之人,令該曹口傳付職,牌招入直。
吏曹口傳政事,注書單李垿。
徐榮輔,以都摠府言啓曰,今日入直內,三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
徐榮輔,以兵曹言啓曰,平安道朔州府居別武士徐德謙,子別武士有華,俱以直赴,今番慶科庭試殿試時,皆爲入格矣。毋論文武科,父子之同時唱榜,有違法式,徐德謙則依例唱榜,其子有華,原榜目中付標,待後科許赴唱榜,何如?傳曰,直赴旣有先後,不可謂之同時較藝,至於殿試之不得同赴,何責於邊邑之人乎?特爲許赴,可也。
徐榮輔,以備邊司言啓曰,濟州御史沈樂洙狀啓,設倉一款,許令廟堂稟處事,命下矣。取見其狀本,則以爲濟民倉,如得移倉於康津·海南等地,使島民往來受納,各其官主管與受,亦令道臣摠察,或先納藿而受穀,或先受穀而納藿,則自朝天·禾北等浦,至南塘·古達島等浦,大洋船路,一直相對,往來之蒿水船人,皆爲慣熟,無致敗之慮,有朝發夕至之喜,而麥後預慮之事,穀數不必多劃,康津·海南兩邑中留庫穀折米,限二千石,許令濟州等三邑,量其時緩急,從多少受去,仍爲納藿,則似爲便當爲辭矣。涼藿船運,果是島民之苦瘼,御史枚擧島情,有此陳聞,則固當依其請許施,而第念當初設置羅倉於兩湖之交,均俵於湖西·南諸邑者,蓋爲發賣作穀之際,商旅湊集,區處不難之致也。年前朝家,曲軫島民涉險之苦,移設羅州之後,湖西諸州,遠不得擧論,只於羅州傍近,竝皆分俵,而諸邑多不願受,且其程途稍遠,商旅罕至,畢竟處置,比諸羅舖,已不無難易之別。今若更移於康津·海南,則視諸羅州,又加遠矣,其所掣礙之端,不言可想,而遠外事情,猶未知其如何,令道臣詳細探問,更爲登聞後,稟處,何如?傳曰,允。
徐榮輔,以禁衛營言啓曰,依定式,臣漢豐進詣南壇,奉審摘奸,則壇上及紅箭門墻垣階砌,俱爲無頉,禁樵禁松之節,亦無疎虞之端,連年所植松木,頗有茂密之漸,其中或不無枯損之色,當爲隨損補植,而其他看護等事,另加申飭之意,敢啓。傳曰,知道。
義禁府啓目,庭試文一所監試官尹行直,應辦官宋景載,禁亂官閔亨默·鄭持容等原情云云。傳旨內辭緣,泛稱遲晩,閔亨默段,所當請刑是白乎矣,宣傳官勿爲請刑,載在大典通編,議處爲白乎旀,尹行直·宋景載·鄭持容等段,竝只刑推得情,何如?判付啓,依允爲旀,尹行直·宋景載·鄭持容等段,除刑推議處爲旀,仍以草記照律,觀於諸供,試官之越法求謄,不可以自首逃其罪,一所上副試官等,爲先施以不敍之典,參試兩官,亦有不言之罪,罷職。以近日之法綱,鎖院猶有古規,則乃敢無難冒犯,萬萬駭然。焉敢以他所書題謄來,援以爲說乎?此後公私文跡之藉此流通者,試官與應辦禁亂官,當施以科場不嚴之律,令禮曹,載之科擧節目爲良如敎。又照目,前承旨洪仁浩矣庭試一所監試官·禁亂官·應辦官捧供之命,親承下敎,而初不能明白知委,及其謄納前供也,又不能退却不捧,由前由後,罪在罔赦,推考罪笞五十收贖,解見任別敍,私罪奉敎分揀放送爲良如敎。
上在昌德宮。停常參·經筵。
藥房提調臣鄭昌順,行都承旨臣鄭大容啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
徐榮輔啓曰,大司憲洪明浩,執義尹序東,掌令徐有鍊,持平尹悌東·洪受浩引避退待,掌令一員未差,監察茶時之意,敢啓。傳曰,知道。
李晉秀啓曰,來十一日,朝參日次矣,敢稟。傳曰,停。
鄭大容啓曰,來十一日,輪對日次矣,敢稟。傳曰,後日次爲之。
傳于林蓍喆曰,吏兵房承旨入侍。
傳于李晉秀曰,上京守令·下直守令入侍,下直邊將同爲入侍。
傳于李晉秀曰,近來老職加資中,地處應爲都正者必夥然,關東兩儒之陞拜敦都,以加設窠擧行,見窠之未差者,以老職人中,後日政擬入事,分付。
傳于林蓍喆曰,左副行步,勢難供職,許遞,與未差之代,前望單子入之,待下批,牌招察任。
傳于林蓍喆曰,承旨房仍,吏兵換房。
傳于鄭大容曰,再明相値,壇享雖命攝,當於明日,行禮於奉室,仍行省牲器之禮,齋宿當從便爲之,百官依例參班事,分付。
吏曹口傳政事,以安錫任爲加設敦寧都正,權思浩爲濟用奉事,注書單鄭文始·朴師轍爲加設敦寧都正,崔昌迪爲童蒙敎官。
傳于林蓍喆曰,關東經工生條問經義,功令生試較科體者,爲搜羅一方人才,遵倣里選鄕擧之遺制也。功令生則鄕試三日,京試兩題,取優等數人賜及第,將於三明日唱名,而經工生所對御製十三經講義,際此上來,今日適又因知時之甘雨,晉接有暇,潛心諦看,不覺筵燭之屢跋。且其諸對,往往有提撕警發處,信乎十室之邑,必有忠信,若非明於經義,何能剖拆如是乎?近所謂京儒經行薦似之人,亦何曾叩其實乃如是耶?在朝廷政懋懋實之方,豈緩作興之擧?諸儒中橫城前參奉安錫任,春川前主簿朴師轍最優,而錫任年爲七十四,師轍之年,亦近七十,惜其難責强仕,特竝陞授敦寧都正,各差嶺東·西分敎官,俾訓蒙士,仍令道伯,量給祿料,如可自致,勸令上來肅命,來當召見矣。居首者一人除官已宣旨,王言不可不信,若求其次,襄陽進士崔昌迪是也,況是故正言逵泰之子云耶?觀於所對易義,益驗所知之有自,童蒙敎官,令銓曹擬入,年亦老,能欲登途,與兩儒皆給鋪馬,經義及試券之印給,有前下傳敎,內閣照此,名之曰關東賓興錄,義例同嶺南頒本。此傳敎下諭于東伯,其餘儒生,令道臣優給紙筆墨事,亦爲下諭。
鄭大容啓曰,明日奉室行禮時,侍臣不可不備員,而兩司諸臺引避退待,無進參之員,正言鄭晩錫,卽爲牌招齋宿,何如?傳曰,允。
鄭大容啓曰,明日奉室行禮時,兩司長官當爲進參,而大司憲洪明浩引避退待,大司諫未差之代,政官牌招開政差出,待下批牌招,以爲淸齋之地,何如?傳曰,允。
有政。吏批,判書金思穆進,參判黃昇源,參議金履翼進,同副承旨李晉秀進。以李喆模爲大司諫,柳頤玄爲掌令,洪秉臣爲正言,洪秉殷爲同敦寧,曺命業爲敦寧都正,尹五榮爲連山縣監,兼大司成單鄭大容。
兵批,判書具庠病,參判林濟遠病,參議兪漢寧入直進,參知尹致性病,右副承旨徐榮輔進。副司直徐命全·徐配修·李儒慶·朴宗來·李魯述·柳星鎭·洪仁浩竝單付。
林蓍喆啓曰,明日奉室行禮時,侍臣不可不備員,今日政新除授臺諫,竝待下批牌招,以爲淸齋之地,何如?傳曰,允。
徐榮輔啓曰,今因紅牌安寶,原榜目與試記相準,則善騎隊徐宗益,武學申澤坤,別武士黃河銀講試記,以粗栍懸錄,直赴帖及單子,亦皆分明,而原榜目,不爲載錄矣。榜目則今方依下敎改修正,而科榜事體,何等嚴重,則有此不審,萬萬未安,其時試官。命官外,竝從重推考,何如?傳曰,允。
傳于林蓍喆曰,發遣吏郞,諸執事淸齋與否,摘奸以來。
鄭大容,以禮曹言啓曰,卽接典牲署所報,則明日大報壇祭享親臨省牲時,提調當爲進參,而提調洪良浩,身病猝重,不得進參云。令政院稟旨變通,何如?傳曰,許遞,令該曹口傳差出,可也。
吏曹口傳政事,以尹師國爲典牲提調。
李晉秀,以禮曹言啓曰,卽接典牲署所報,則明日親臨省牲時,提調當爲進參,而新除授提調尹師國,身病猝重,不得進參云。令政院稟旨變通,何如?傳曰,許遞,令該曹口傳差出,可也。
吏曹口傳政事,以李得臣爲典牲提調。
李晉秀,以兵曹言啓曰,明日奉室行禮時,墻外環衛軍兵,當爲磨鍊,而取考謄錄,則昨年五月初十日望拜禮時,訓局出番軍五哨,大將率領,墻外環衛矣。今番則以幾哨磨鍊乎?敢稟。傳曰,依昨年例爲之,可也。
徐榮輔,以備邊司言啓曰,卽見慶尙監司趙鎭宅所報,則以爲華城門樓所入木物載運,係是時急之事,而三漕倉各船添載米,爲二百五十石,一株木爲五十石之重,則竝計元裝載,一船所載,恰過一千三百石,事勢實有難運之患,戶均廳中換貿常賑米,與元上納有異,除置三千石,待明年添載上送,庶可爲兩全無虞之道爲辭矣。湖南旣許兵船使用,則嶺南亦用此例爲宜,且兩衙門上納,有關經費,不可遲滯,明年沿海營邑鎭中擇完固兵船,使之卽爲運木,而沙格之擇定,糧資之優給,亦依湖南例擧行事,一體嚴飭,分付,何如?傳曰,嶺南海程,比湖南尤遠,槐雜木性堅,編舟則不浮,況於年前海·湖兵防船使用時,營邑之貽弊軍民,其端不一,今番則雖懲戢,頗皆小心,初當之嶺南,安能保其利泊穩旋乎?且觀近來該道臣擧行,威令不及於列邑,封蔘之不察,卽其一事也。門樓所用,雖有所重,言念軍民弊勞,有難許施,卽問于留守,雖非嶺南木物,如可爲之,勿爲載來,不然預自今年,修葺船具,待明春運致,亦可以此知悉擧行,可也。
徐榮輔,以訓鍊都監言啓曰,本局把摠尹芮基,身病甚重,勢難察任,改差,何如?傳曰,允。
李晉秀,以義禁府言啓曰,敬陵典祀官洪樂游,參奉趙遠慶,穆陵典祀官李垿,參奉徐有惇,竝拿處事,傳旨啓下矣。洪樂游·李垿,今方待命,卽爲拿囚,而趙遠慶·徐有惇,俱在入直云,待替直拿囚之意,敢啓。傳曰,不過申飭新進蔭官,當責來效,分揀,可也。
以洪樂游·李垿囚單子,傳于李晉秀曰,洪樂游赴任不遠,公罪區別,功議勘放,李垿雖愚必明,而有此疎忽,萬萬駭然,削職放送。
李晉秀,以義禁府言啓曰,時囚罪人尹行直·宋景載·閔亨默·鄭持容,原情公事,判付內,依允。尹行直·宋景載·閔亨默等,除刑推議處,仍以草記照律事,命下矣。鎖院之防禁至嚴,公私文蹟,無敢相通,而尹行直·宋景載,身爲監試官及應辦官,榜目書題,或在傍而參見,或謄入而不禁,法綱所係,俱極可駭。罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。尹行直·宋景載,各杖一百收贖,告身盡行追奪放送。閔亨默·鄭持容,場外文蹟,不得相通於試院,自是法典,而身爲禁亂官,矇不察禁,溺職之罪,在所難免。罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪杖八十,奪告身三等,犯枉法受贓外,笞杖竝收贖矣。閔亨默·鄭持容,各杖八十收贖,奪告身三等放送,何如?傳曰,允。試官不敍,則況臺監乎?尹行直削職,武雖不文,宜知守法,焉敢有此不察?所坐最歇,閔亨默只汰見任,有意之問,無心而對,固非渠罪,又入於禁亂官所現告云,鄭持容罷職,畏李家煥·南公轍分付,甚於畏科擧事目者,已極無狀,其所謄送,亦不以其道,節節駭然。宋景載,爲先削其仕板,可也。
李晉秀,以義禁府言啓曰,時囚罪人洪樂游·李垿囚單子,傳曰,洪樂游赴任不遠,公罪區別,功議勘放,李垿雖愚必明,而有此疎忽,萬萬駭然,削職放送事,命下矣。李垿削職放送,洪樂游傳旨內拿處。律文則大典通編祭禮條有曰,祭物未精潔者,典祀官,以一座全缺律論,大明律祭享條有曰,大祀牲牢玉帛黍稷之屬一座全缺者,杖一百矣。洪樂游,杖一百收贖,而其七代祖履祥,宣武原從功臣,永安尉五寸親云,功議各減一等,杖八十,以公罪收贖放送之意,敢啓。傳曰,知道。
濟州御史沈樂洙疏曰,伏以,臣猥膺海外巡撫之命,恐負委寄,日夜兢慄,隨事啓聞,阻風久淹,識短見淺,只俟罪譴,而抑有愚意之不敢不一陳者。臣竊見湖南,國之根本,而耽羅一島,爲湖南蔽,島中之産馬貢橘,固爲利用,而有大於此者,南紀瀛海,東接大坂·江戶,西近福建·江南,島爲之介,而東西順風,不過一便帆五六日之程,高麗三別抄,叛據島中,金方慶將兵來討,中洋遇風,仰天太息曰,國家安危,在此一擧,方慶間世名將,彈丸小島一時反賊,早晩可滅,而至謂安危一擧者,深謨遠略,蓋慮其不卽拔本,漸至盤固,捷通外國,駕泛嚮導,休卒調船,一帆直擣,則湖南非我有也。洪惟我朝惠澤威化,積洽島中,勝國時反側之憂,自底懷服,繕城修械,布置鎭堡,規模制度,肅然整暇,嘉靖間,海寇百餘艘侵掠,而全獲奏功,東來一船,不敢復近,國家宏遠之圖,收效於數百年之間,隱然爲湖南之一長城,壬辰之亂,數技賊兵,自嶺入湖,而烈將義旅,猶未收功,然國家之賴以中興,湖南一路之力,而湖南全安,賴此島幸無衝突也。朝廷知其然,擇置長吏,多用武臣之有謀略將才貯望之人,考見題名記,前後可數,不嫌險遠,爲官擇人,至先朝中年而皆然,邇來三四十年,常調武臣,每多充補,間除文吏,有不如武,前人之設施措置,方且纍然弊盡,島中官民之不相親,久矣。徵斂之門,名目漸繁,甚至於寸藿尺皮,賤貿貴賣,售利如商賈,民之視官長,常無愛畏之心,民不愛何以宣化,民不畏何以立威?陰雨之備,一置忘域,列鎭戰艦之載在邑誌者,今無片舸,器械之年久者,非但腐弊,吏校軍卒見其器,多有不知名者,一島軍摠,足爲一軍,而任其闕伍,充以老弱,金鼓坐作,渾然不省,此皆不擇吏之弊也。或謂環島石壁,天設險阻,船不利泊,毋患外寇,而禾北·朝天浦之外,水山·西歸·摹瑟·明月等浦,或有平港,或有沙州,容泊巨艦,非一二計,臣聞每歲風和,輒見龍驤大艦,掛着四五布帆,頻過南洋,或停纜汲水於牛島等數三里之間,過去未辨船,例報備局,而近寢不報,西歸·摹瑟外洋,卽大坂·福建互相通貨之要路,我國固邊之方,比西北尤重,臣嘗歷觀關北十州,會寧頗見修飭,亦少侵漁,蓋以地望頗重,顧念前途,稍重廉義,凡人常情,有必然者,此島之爲湖南要害,不啻重於平時互市之會寧,臣意濟州牧,擇遣武臣之以地望稱者,兩邑亦用有前程之年少武弁,懷民詰戎之方,庶幾得矣。先朝癸丑,御史沈聖希有啓,以濟州邈在海中,無所顧忌,多行不法,康津爲濟州門戶,請以侍從爲宰,常時廉察,許令直啓,其後五六年,相臣申奏施行,揭在康津衙閣,而因卽寢止,此則有拘體貌,事固難行,臣意該牧判官,擇送侍從之臣,營邑互有顧忌,亦尊體統,則宜有實效。聖朝之爲島民懷保,爲海防備禦者,未嘗不眷眷,哺以船粟,勸以騎射,繡衣按廉,釐弊開利者,前後非一,而凶年移粟,不足當於平歲之例懸,一番試藝,無所益於常時之抛棄,御史之間,有一二釐革,歸帆纔發,弊復如前,所謂節目,皆爲虛文,一曝十寒,未足爲喩,朝廷之爲島民千百計,皆不如選吏一事,湖南藩蔽之爲國根本,又非他州比也。伏願勿以人廢言而採納焉。臣不仕已十年,中間西塞之赴官,爲伸義分,而屛廢之中,忽承此命,義在往役,跼蹐冒膺,本牧權察,尤增惶懼,越海之後,刻日竣事,而臣有宿病,瘴濕爲祟,外若肥健,內實虛脫,水陸驅馳,精神消鑠,海氣浸潤,脚氣添症,轉轉危劇,已踰旬日,島中多陰少晴,陰䨪則昏窒涔涔,饑民呼訴,糶倉簿記,了無照察,一直廢却,身孤心弱,念多自危,孤燈聽潮,歷數平生,委身立朝,無一報效,忠孝全虧,生不如死,而誠恐千里海外,生行死歸,有累垂惻之聖念,百回思念,抆淚消腸。伏乞聖明,哀臣之情,察臣之懇,卽命差代,俾臣歸死故山,民邑之事,亦無曠廢,公私幸甚云云。答曰,省疏具悉。苟欲擇倅,爾當不讓於人,言病雖如許,眞所謂王事靡盬,爾其努力按住,疏中條件及狀本稟請,令廟堂論理回啓。
甲寅三月初八日卯時,上御熙政堂。藥房入診,吏兵房承旨·下直守令·邊將入侍時,藥房提調鄭昌順,行都承旨鄭大容,右副承旨徐榮輔,同副承旨李晉秀,記事官李垿,假注書李弘達,記注官金良倜·承膺祚,醫官金孝儉·金光國·周命新·李敬培·金順行·李周憲·吳仁豐,伊川府使金益彬,洪州牧使鄭東愈,德川郡守李敬魯,鎭岑縣監林淳浩,奉化縣監林最遠,黃澗縣監鄭殷祥,珍山縣監李英遠,順安縣監金基豐,石城縣監許霔,平康縣令徐敎修,昌寧縣監洪秉周,唐津縣監徐有升,泰仁縣監南鶴玄,新寧縣監洪益烈,鎭川縣監洪大應,延豐縣監金弘道,金浦郡守兪漢雋,陰竹縣監尹命基,陽城縣監權䘩,南平縣監林性運,陜川郡守黃運祚,永柔縣令徐弘輔,楸坡萬戶洪樂游,上土僉使梁垸,高山里僉使元永胄,魚面萬戶柳相亮等,以次進伏訖。昌順等曰,日間聖體,若何?上曰,一樣矣。昌順等曰,王大妃殿氣候,何如?上曰,一樣矣。昌順等曰,惠慶宮氣候,何如?上曰,一樣矣。上曰,左副承旨入侍,良倜承命出傳,與左副承旨李義鳳,偕入進伏。上曰,守令進前,伊川府使金益彬奏職姓名。上曰,昨歲穡事,何如?益彬曰,黍稷大登,而豆太少爲失稔矣。上曰,邑弊民瘼,何如?益彬曰,弊瘼則姑無目前之急矣。洪州牧使鄭東愈奏職姓名。上曰,年事,何如,而民邑弊瘼,何如?東愈曰,年事大登,而弊瘼今無可達者矣。德川郡守李敬魯奏職姓名。上曰,汝頗有治聲,甚嘉尙矣,年事,何如,而且有民弊否?敬魯曰,年事免歉,而穀多民少,故不無還弊,將與道伯,相議矯革之方矣。鎭岑縣監林淳浩奏職姓名。上曰,穡事及民瘼,何如?淳浩曰,年事豐登,而民瘼則軍政雖難,別無稟定之事矣。奉化縣監林最遠奏職姓名。上曰,民邑弊瘼,詳陳,可也。最遠曰,別無邑弊矣。上曰,豈無邑弊民瘼之可陳者乎?最遠曰,軍政有些少弊端矣。上曰,奚止軍政而已乎?最遠曰,黃腸木有許多弊端矣。上曰,奚止黃腸而已乎?此外必多有弊瘼之可言,入侍命下已久,預思所對之辭入來,可也,而以臨時粧撰爲主,如此守宰,將安用哉?牧民之任,不可輕遞,出往政院,更思所奏之言書入焉。黃澗縣監鄭殷祥,珍山縣監李英遠,永柔縣令徐弘輔各奏職姓名。上曰,昨年穡事及民邑弊瘼,何如?對曰,年事俱得豐登,而邑弊民瘼,姑無奏達之事矣。順安縣監金基豐奏職姓名。上曰,年事,何如?基豐曰,僅爲免歉矣。上曰,汝之治蹟,稔聞之矣。石城縣監許霔奏職姓名。上曰,許暕年今幾何?霔曰,今爲四十四歲矣。上曰,唱榜後下往,可也。平康縣令徐敎修奏職姓名。上曰,平康則似無弊瘼,而年事,何如?敎修曰,年事豐登矣。昌寧縣監洪秉周奏職姓名。上曰,年事,何如?秉周曰,昨歲雨水均洽,而邑中豐稔,爲一道之最矣。上曰,人心民俗,亦何如?對曰,數年饑饉之餘,財穀俱竭,故人心民俗,姑未見淳厖之象,而邑弊多在還穀矣。唐津縣監徐有升奏職姓名。上曰,汝須小心爲之,以雪前日昌寧之恥。泰仁縣監南鶴玄奏職姓名。上曰,汝思前日讀律之意,着意於爲治,爾兄予今思之矣。新寧縣監洪益烈奏職姓名。上曰,汝以何事上京乎?益烈曰,爲赴慶科上來矣。上曰,須下往,過行爾親之卺禮,格外之恩,不可辜負,汝有兩老親,豈敢不小心乎?鎭川縣監洪大應奏職姓名。上曰,再昨聞兵判之言,爾親會婚禮,將以初十日過行云,汝則初十日後下往,可也。延豐縣監金弘道,金浦郡守兪漢雋,陰竹縣監尹命基,陽城縣監權䘩,南平縣監林性運各奏職姓名。上曰,汝等下往,須善爲之。陜川郡守黃運祚奏職姓名。上曰,近來書法,漸益浮靡,予每思懋實之方,而汝之筆體,甚爲嘉尙,汝雖在外邑,公家文字,有下送者,則須爲書納焉。仍命晉秀,宣諭諸守令。上曰,邊將進前,上土僉使梁垸,高山里僉使元永胄,夞怪萬戶李謙會,楸坡萬戶洪樂游,魚面萬戶柳相亮,馬馬海權管鄭履綏,以次進伏,奏職姓名。上曰,今玆爾等之極擇差遣者,豈獨爲江界之民也?凡厥防秋之事,交隣之節,守禦之策,必須各別着意也,人或以爲今番此擧,專爲廢四郡之計云,而四郡可復則復也,民弊可蘇則蘇也,盡心殫誠於職事,而邊塞事情,一無不知,後日登對時,一一陳奏,可也。又敎相亮曰,汝往魚面後,須入廢厚州,專察其風土何如,民物何如,詳觀採探以來也。邊將元無上殿之事,而特使之登殿進對者,以示別般格外之眷,須各下往善爲之。仍命榮輔,宣諭邊將後,命守令·邊將先退。昌順曰,嶺南貢蔘,纔已全數退送,道伯當觀改色善否,嚴加處分事,已有下敎矣。江原貢蔘,亦當一體申飭,而江原道一年所貢之蔘,本是四十二斤,而特軫民弊,分作京貢,又爲蕩減,杆城所封,亦以元價,上納惠廳,今則本道貢蔘,不過二十斤零,比前不啻半減,則採貿之道旣易,蔘品之好宜勝,而山家之相混,膠糊之奸弊,視前愈加,此則道臣不能察飭之致,今年所封,則必以獨頭體大之山蔘,箇箇擇封,若或有如前膠付和糊,體小品劣之事,則不但當該審藥蔘商,科罪嚴治而止,道臣當依日前嶺伯例下敎論勘,以此意爲先出擧條嚴飭,使之廣加採取,各別擇取封進之意,分付,何如?上曰,依爲之。出擧條榮輔曰,大臣重臣,如有回卺之人,則自政院提稟事,曾有下敎矣。行司直洪檍,以今初十日,將行重牢之禮云,故敢此仰達矣。上曰,令該曹,給宴需及衣資,可也。出擧條上命書榻敎曰,當該典祀官洪樂游·李垿,當該官員各一人拿處,典祀官姜文會罷職。又命書榻敎曰,前注書鄭文始仍任,牌招察任。命退,諸臣以次退出。
上在昌德宮。停常參·經筵。
上詣皇壇,入齋室後,內閣·政院·玉堂·藥房口傳問安。答曰,知道。行禮罷後,內閣·政院·玉堂·藥房問安。答曰,知道。還內後,內閣·政院·玉堂·藥房問安。答曰,知道。
李晉秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晉秀啓曰,御營廳將官來言,今日本廳軍兵,日次私習云矣,敢啓。傳曰,知道。
以執義尹序東,掌令徐有鍊,持平尹悌東·洪受浩,司諫崔獻重,獻納張至顯牌不進罷職傳旨,傳于徐榮輔曰,只推。
鄭大容啓曰,假注書李弘達,身病猝重,勢難察任,今姑改差,何如?傳曰,允。
鄭大容啓曰,前假注書徐俊輔,仍察廳任,何如?傳曰,允。
承旨前望單子入之,李義弼·洪仁浩落點。
傳于鄭大容曰,吏禮換房。
傳于李晉秀曰,承旨洪仁浩尙不承牌,今日不爲參班可知,爲先禁推,其代前望單子入之。
李晉秀啓曰,承旨洪仁浩禁推事,命下矣。依定式,遞差傳旨捧入之意,敢啓。傳曰,知道。
承旨前望單子入之,兪漢寧落點。
傳于林蓍喆曰,兵曹參議前望單子入之,待下批,牌招察任。
兵曹參議前望單子入之,閔昌爀落點。
李晉秀啓曰,新除授兵曹參議閔昌爀,以二所巡將受牌矣,何以爲之?敢稟。傳曰,許遞,前望單子入之,待下批,牌招察任。
兵曹參議前望單子入之,徐美修落點。
以兵曹參議徐美修牌不進罷職傳旨,傳于徐榮輔曰,只推,更爲牌招。
傳于徐榮輔曰,壇享留門時拱北門,別定兵曹郞廳一人,嚴禁雜人事,定式,今番則入直郞廳,爲先進去事,分付,漢旅皆當參享,明禮門則守門將一人姑察事,亦爲分付。
以京畿監司徐龍輔狀啓,廣州等邑雨澤馳啓事,傳于李義弼曰,行部之方到何地,不爲槪及,雖曰,本道謬例卽然,豈可不爲釐正?狀啓還下送。
林蓍喆,以吏曹言啓曰,受由上京守令·赴擧守令·未下直守令,皆令下送事,命下矣。受由上京守令藍浦縣監曺允遂,親病猝重,萬無離捨還任之望云,故屢度催促,以至經宿,無意下去,事體所在,誠極未安,本曹請推之外,無他可施之罰,何以爲之?敢稟。傳曰,改差,口傳差代,可也。
吏曹口傳政事,以申在德爲藍浦縣監。
林蓍喆,以吏曹言啓曰,受由上京守令·赴擧守令·未下直守令,皆令下送事,命下矣。受由上京守令長城府使金履鎬,身病甚重,時月之內,勢難起動云,古阜郡守洪元燮,親病猝劇,萬無離捨還任之望云,故屢度催促,已至經宿,無意下去,事體所在,誠極未安,本曹請推之外,無他可施之罰,何以爲之?敢稟。傳曰,改差,口傳拔例擇差,待下批,與未下直守令,皆令明日辭朝,可也。
吏曹口傳政事,以朴宗敬爲古阜郡守。
掌令柳頤玄啓曰,大司憲洪明浩,執義尹序東,司諫崔獻重,掌令徐有鍊,持平尹悌東·洪受浩,獻納張至顯,以臣等俱以無似,猥叨臺銜,豈有一分堪承之望,而大論方張,懲討是急,他不暇顧,冒沒趨承,乃者金鍾秀島置之臺啓,雖已蒙允,金吾之草記,尙未啓下,連請路阻,憂憤轉激,聯陳短箚,略效愚忱,卽伏見傳敎下者,誨責截嚴,至以蓋有商量焉,焉敢督促爲敎,乃有重推之命,驚惶震懍,罔知攸措,此莫非昏謬妄率,處事顚錯之致,以此情踪,其何可一刻晏然於臺次乎?引嫌而退,加律路阻,不免齊籲,義急嚴討,豈可輕遞?請大司憲洪明浩,執義尹序東,司諫崔獻重,掌令徐有鍊,持平尹悌東·洪受浩,獻納張至顯竝出仕。傳曰,依啓。
甲寅三月初九日卯時,上詣皇壇行禮,省牲省器入侍時,行都承旨鄭大容,行左承旨林蓍喆,右副承旨徐榮輔,同副承旨李晉秀,記事官鄭文始,假注書李弘達,記注官金良倜·徐有聞,原任直閣尹行任,以次侍立。上具翼善冠·衮龍袍,乘輿出集聖門,詣齋殿改具冕服,詣洌泉門外版位,行四拜禮,進詣壇上奉審訖,還詣樽所奉審,出就省牲所,命掌牲令,尺量犧牲訖,大祝等跪告充潔。上曰,大祝尹光普,年老眼昏,無以讀祝云,別兼進去替行,可也。上還御齋殿。上曰,禮判入侍。賤臣承命出傳,與禮曹判書閔鍾顯,偕入進伏。上敎鍾顯曰,壇司例以奉常寺官員塡差,而壇上與各門,宜有分掌之擧,守直官輩,全無知識,不分東西,此後各令分掌,仍書給笏記,使之誦習,可也。至於樽所,黃文席實乖禮制,只以無文黃線席爲之事,傳于戶判也。仍命退,上改具翼善冠·衮龍袍,出齋殿門乘輿。上曰,軍兵之排立,爲禁雜人,皇壇祭享,與他自別,宜倍恪勤,而訓將不爲禁飭,萬萬駭然。近因乏人,更爲甄拜,此訓將猶事占便,不思所以對揚之道,誠爲痛駭,此委折,右副承旨招入訓將以問之。上至集聖門還內,諸臣以次退出。
上在昌德宮。停常參·經筵。
殿座罷後,內閣·政院·玉堂·藥房問安。答曰,知道。
林蓍喆啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
林蓍喆啓曰,禁衛營將官來言,今日本營軍兵,日次私習云矣,敢啓。傳曰,知道。
林蓍〈喆〉啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李義弼曰,大丘營將柳相燁,高山里僉使元永胄,上土僉使梁垸,楸坡萬戶洪樂游,魚面萬戶柳相亮,外怪萬戶李謙會下直,各長弓一張,長箭一部,片箭一部,筒兒一箇賜給。
以御營廳習陣單子,傳于林蓍喆曰,後日次爲之。
傳于鄭大容曰,今見加設典籍望筒,新及第洪寅祚,年過七十云,與加設五衛將,諸老五衛將,一體單付事,分付。
吏曹口傳政事,典籍李宇炯·崔光泰·金孝秀·尹持昇·沈普永·申在和·柳之羽·洪寅祚,已上單付事,承傳,光陵令朴佐源,正言李奭祚,綾州牧使沈煥之竝單付。
傳于鄭大容曰,今榜文擧人張聖佐年八十二,韓景琦年七十九,竝付五衛將,使之明日謝恩,是科所重何如乎?年五十人,依例陞六,竝付加設典籍,今日口傳下批,謝恩後減下事,分付。
兵曹口傳政事,五衛將張聖佐·韓景琦,副司直徐榮輔,已上竝單付。
傳于林蓍喆曰,昨日違牌,事非怠忽,前承旨洪仁浩禁推分揀,若此則宜令一伸廉隅,左副承旨徐榮輔許遞,右副承旨李晉秀亦爲許遞,前望單子入之,待下批,牌招察任。
承旨前望單子入之,李勉兢·李益運落點。
以右副承旨李益運牌不進罷職傳旨,傳于兪漢寧曰,只推,更爲牌招。
兵曹口傳政事,以金煐爲宣傳官。
以承傳宣傳官望單子,傳于林蓍喆曰,李石求,待司饔主簿肅拜仍任。
藝文提學前望單子入之,閔鍾顯落點。
傳于鄭大容曰,補外事體自別,宰臣去就,不可無文跡,則謂以榻敎之書出當初擧條,至今不爲書入,提問之下,以不成說之語,又敢分疏,當該承旨遞差,前望單子入之,待下批,牌招察任。
承旨前望單子入之,洪仁浩落點。
傳于林蓍喆曰,政官待開門,牌招開政。
兵曹口傳政事,副司直李勉兢。
傳于李義弼曰,近於處分之後,屢聞筵臣之言,當初上試官文跡謄來一款,初無一言半辭之發口,同入之試官,質言於承宣云,然則囚供誤矣,試官李家煥,傳旨中付標。
傳于李勉兢曰,明日殿座時,廣智營軍三十名,北營軍三十名除出,將官率領,通化門外排立,竝待標信擧行,還內後還入直事,分付。
以回還冬至兼謝恩正使黃仁點,副使李在學狀啓,還渡江出來事,傳于李益運曰,卿等一行穩返,已到灣府,極用欣喜,在途凡百一安耶?還朝當在何日?玆遣外使,問卿起居,兼探行期,卿其附奏事,下諭于回還正使,道內兼史守令·察訪中差定,卽爲傳諭事,回諭于箕伯。
以江原監司沈晉賢狀啓,八十以上老職及七十以上偕老人後錄馳啓事及忠淸監司李亨元狀啓八十以上老職及七十以上偕老人後錄馳啓事,傳于李勉兢曰,皆令明日政下批。
以黃海監司李泰永狀啓,朝官年七十以上,士庶年八十以上人及偕老老人後錄登聞事,傳于李勉兢曰,三明日口傳下批事,分付銓官。
林蓍喆,以都摠府言啓曰,今日入直內三廳武兼禁軍及軍兵等,當爲中日習射,而春塘臺親臨慶科庭試文武科放榜陳賀相値,不得爲之之意,敢啓。傳曰,知道。
林蓍喆,以兵曹言啓曰,卽接金虎門入直哨官尹宅性手本,則敦化門西邊月廊築墻半間許,年久頹圮云,令紫門監,爲先以杻把子,堅實圍排,卽速修築,而金虎門入直軍五名除出,限改築間,嚴加守直之意,分付該營,何如?傳曰,允。
林蓍喆,以訓鍊都監言啓曰,因兵曹草記,敦化門西邊月廊築墻半間許年久頹圮處,金虎門入直軍五名除出,將校一人率領,限改築間,嚴加守直之意,敢啓。傳曰,知道。
甲寅三月初十日辰時,上御春塘臺。慶科文武科唱榜入侍時,行都承旨鄭大容,行左承旨林蓍喆,行右承旨李義弼,左副承旨徐榮輔,右副承旨李晉秀,同副承旨兪漢寧,記事官鄭文始,假注書徐俊輔,記注官徐有聞·承膺祚,以次侍立。上具遠遊冠·絳紗袍,出交泰門·永淸門,由崇智門·明光門·靑陽門,詣春塘臺,降輿升座。上曰,百官先入就位,可也。引儀唱在位百官行四拜禮,上敎榮輔曰,引儀之讀榜,每多不誠,今番文榜,只讀姓名,武榜只讀乙科以上人姓名事,分付,可也。上敎榮輔曰,新恩行禮時,武榜則只令乙科以上陞於臺上事,日前有下敎矣,今果依此爲之乎?榮輔曰,然矣。上曰,武榜數多,故每當大比放榜,賜牌賜花,輒致紛遝遲滯,故今番使之分類,屬之各營,以爲團束成班矣,果何以爲之乎?榮輔曰,各營軍校,則使該營主管,京外閑良之無所統屬者,分屬各營,別定將校,以爲聚集率領成班,而訓鍊院三堂上,自昨夕來待於弘化門外朝房,曉前已爲整待矣。壯勇營一百八人,龍虎營三十三人,訓局二十三人,禁營五人,御營八人,守廳七人,摠廳三人,各該營主管,其外閑良,華城二十六人,松都二十四人,沁都六人,老人二十二人,屬之龍虎營,關西三百五十六人,屬之訓局,京二十二人,畿內十八人,湖南八人,嶺南十九人,湖西五人,關東十人,屬之禁營,海西四十六人,北道六十九人,屬之御營矣。上曰,紅牌賜花,亦有區別乎?榮輔曰,紅牌則以各營各道新恩姓名成冊,區別分排,各封以置,賜花亦依成冊,分排數爻,區別以置矣。榮輔曰,文榜中姜世白,以嶺南人,殿試後聞親病報下鄕,不得待令云,何以爲之乎?上曰,花牌出給成均館,以爲傳給之地。上曰,唱第時文東武西,俾無錯亂之弊也。上敎兵曹判書具庠曰,卿孫今方唱第矣,先爲下去,後拜後入來侍衛也。上敎有防曰,頃日卿子登科時,未得後拜,今日李存秀唱第時,下去後拜,好矣。上敎賤臣曰,爾與李存秀,爲四寸之間,亦爲下去後拜,可矣。上曰,諸新恩八寸親,皆令後拜,吏房承旨跪啓放榜,引儀文武新恩立就位。上曰,近來先生之不呼新來,便成謬習,豈不駭然乎?今科異於他科,若能念及於科名,其所賁飾之方,豈待提敎?二品以上出去時,無論文武,皆呼新來,可也。上曰,科後之往見恩門,古禮則然,而聞近來,皆不往見云,駭然甚矣。今日新恩,使之皆令往見命官主文,而如是提飭之下,若不往見,通淸之職,當不得爲之,此意令在庭新恩知之。榮輔曰,翰圈唱榜,翌日爲之事,命下矣。翰林時無行公之人,別兼春秋洪樂游,在楸坡萬戶任所,只有別兼春秋徐有聞一人,無以備員擧行,在前如此之時,因特敎,有都堂會圈之例,故敢此仰達矣。上曰,都堂會圈,可也。出擧條榮輔曰,都堂會圈事,命下矣。領監事以下館閣堂上,待開門命招會圈,何如?上曰,依爲之。出擧條上曰,未肅拜藝文提學牌招,違牌,勿捧傳旨。出榻敎上曰,藝文提學,使之斯速膺命,可也。賤臣承命出,回奏曰,藝文提學沈煥之,以其情勢之難安,萬無承膺之望云矣。漢寧曰,藝文提學沈煥之,屢度催促,一味違召,無意承膺,事體所在,誠極未安,從重推考,何如?上曰,旣無共知之情勢,則處義太過,藝文提學沈煥之,綾州牧使除授,使之當日辭朝,時任牧使,遞付京職,可也。出擧條上曰,今日政新除授兩司諸臺竝牌招。出榻敎上又命書榻敎曰,前承旨李勉兢敍用,令該曹口傳付軍職,使之後拜。上曰,內閣待敎,久未差代,唱榜後會圈越薦事,令內閣知悉。上曰,楸坡萬戶洪樂游,夞怪萬戶李謙會相換,除朝辭赴任。出榻敎上敎庠曰,卿爲兵判,行步勝前可喜,然卿之酒戶太寬,每多濫觴,兵判在任之時,則勿爲飮酒也,予於守〈禦〉使,已禁其濫酌,而於卿又用酒禁矣。庠曰,聖敎至此,伏不勝感祝,自今以後,臣何敢以一酌入口乎?上曰,金煐爲宣傳官乎?庠曰,今政當爲之矣。上曰,傳旨未下,臺諫許遞。出榻敎上曰,藝文提學前望單子入之。出榻敎榮輔曰,親臨放榜,旣有文武官四品以上朝服事,出於禮曹儀注,近規猶以二品爲限,而今日西班卿宰,多不着朝服,事係朝儀,誠甚未安,行副司直李鼎揆·李祖承,竝推考,何如?上曰,依爲之。此後申明嚴飭,可也。出擧條榮輔曰,同罪未敍人,隨卽提稟事,曾有定式矣。前承旨李勉兢,旣已敍用,而前承旨李益運,俱是同罪之人,故敢此仰達矣。上曰,敍用,可也。出擧條榮輔曰,李益運旣已敍用,則前承旨李羽晉,又是同罪之人矣。上曰,竝敍用,可也。大容曰,同敦寧洪秉殷,敦寧都正曺命業,過三日不爲出肅,依定式推考警責,牌招察任,何如,而曺命業,則在外,何以爲之乎?上曰,竝改差,明日政差出,可也。出擧條文武科唱榜訖,通禮跪啓禮畢,領議政洪樂性,陞階進奏曰,近日日氣淸和,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,五十六科,八百武科,一時唱名,誠罕有之盛擧,而凡屬慶科之事,日氣輒和暢,尤豈不奇異乎?上曰,此等殿座之時,大臣陞殿問候,卽古例,而今則不然矣。樂性曰,然矣。上曰,卿之神彩,勝於前日,可喜,卿何獨陞殿,而左相何不同入耶?樂性曰,欲爲同入,而以行步之艱澁,不得陞殿云矣。上曰,侍衛次次前進。上曰,文武新恩,使之分班導前,而李存秀·洪命周,旣賜法樂,使之持三絃前導,可也。上乘輿出靑陽門·明光門入駐輿。上曰,文武新恩,分左右列立,待呼新來,卽爲進退也。上曰,李在秀·具得魯,注書先呼新來。賤臣承命呼新來。上曰,其孫爲及第,其祖不可無呼新來之擧,兵判使之新來,而兵判前及第誰耶?民始曰,藥房提調鄭昌順,兵判前及第云矣。上曰,提調呼兵判祖孫新來,而塗墨依例爲之,可也。上曰,李存秀·尹致永·李東萬·洪樂浚,武科李石求父子,皆呼新來,而徐俊輔,新爲登科,檢校直提學父子,亦呼新來,皆令塗墨也。上曰,守禦使李文源,兵曹判書具庠,行司直洪良浩,行副司直李邦榮·尹長烈·金載翼·李勉兢,校理李遇濟率其子新榜及第李存秀,其孫具得魯,其子洪樂浚·李周奭·尹致永·金銓,其弟李勉昇,其子李東萬入侍。出榻敎上曰,大司憲洪明浩許遞,仍令入侍。出榻敎民始等曰,今日之事,儘是我朝初有之盛擧,而太平之象,豈有過於此者耶?上還御交泰門便殿,諸新恩前導時,元子宮侍坐,親呼新來,諸臣及諸新恩,歡欣仰瞻。上曰,文新恩竝新來進前。權晙等,以次進前,奏姓名年甲訖。上敎權晙曰,爾是誰族?晙曰,近族無立朝者矣。敎吳泰曾曰,爾則年限雖過,而特命抄啓,須善做,以副特簡之意。敎李允謙曰,汝則可謂別科矣。敎李奭祚曰,以尊年之意,特除臺職,爾之下去時,臺隷亦爲率去,可也。仍命書傳敎曰,七十猶云稀貴,況八十乎?典籍李奭祚文識,慣知於御考之時,地處亦好,正言除授,仍令明日謝恩後,下往華城鄕校謁聖,本府唱名文武,皆依此例爲之事,分付。敎柳台佐曰,爾之行列,何其不同耶?台佐曰,仍夢兆而改名矣。敎閔榮祖曰,汝是水原人,又爲水原別科,尤異於他矣,下去善遊也。敎柳之羽曰,爾之登科時,首句誦奏也。之羽誦曰,祝壽母與元子。魯有頌曰,如岡。上曰,此句似是宿構,而善爲德談矣,特賜綿紬一疋。敎柳遠鳴曰,爾之文名,前已熟知矣。敎崔光泰曰,爾則雖過年限,而製述多佳作,故特付抄啓,善爲應製,可矣。敎金孝秀曰,爾則屢屈而始第矣。敎黃萬齡曰,爾名萬齡,而居魁於問壽之策,亦云奇異矣。敎李以澹曰,爾之應講時,越一大文,而試官皆不知,故予亦不言,爾其誦之。以澹誦奏訖。敎崔鳳和曰,誦奏及第時講章,鳳和誦奏。敎沈普永曰,爾之江陵文字,極爲可尙矣。七十六歲新恩韓景琦進前,元子宮特賜紬一疋,景琦跪受曰,睿賜伏不任感祝,今番科榜中老新恩年數之都數,謹此獻上矣。上曰,前假注書李弘達,仍察廳任。出榻敎又命書傳敎曰,明日新恩,弘化門外待令事,分付。庠曰,今番先來軍官,有從自願收用之命矣,招問其所願,則前引儀李繼祜,願以相當窠,而係是蔭官,自東銓當爲擧行,譯官尹得運,願以邊將,閑良李運熙,願以軍門,得運,自臣曹隨窠擧行,運熙,令各軍門擧行,何如?上曰,依爲之。出擧條仍命退,諸臣以次退出。
上在昌德宮。停常參·經筵。
洪仁浩啓曰,大司憲未差,執義尹序東,掌令徐有鍊·柳頤玄,持平尹悌東·洪受浩呈辭,監察茶時之意,敢啓。傳曰,知道。
洪明浩啓曰,文武臣殿講,文臣製述慶科唱榜後更稟事,命下矣。以何日爲之乎?敢稟。傳曰,更待下敎。
洪明浩啓曰,翰林召試,明日爲之事,命下矣。領監事館閣堂上春秋館堂上,竝待開門牌招,何如?傳曰,允。
洪明浩啓曰,翰林召試,明日爲之事,命下矣。處所以何處爲之乎?敢稟。傳曰,便殿爲之。
假注書李存秀有頉代,吳泰曾爲假注書,洪命周有頉代,趙萬元爲假注書,事變假注書洪宅柱改差代,柳台佐爲事變假注書,吳泰曾有頉代,洪樂浚爲假注書,趙萬元有頉代,尹致永爲假注書,柳台佐有頉代,韓致重爲事變假注書,洪樂浚有頉代,李勉昇爲假注書,尹致永有頉代,任希存爲假注書,韓致重有頉代,閔榮祖爲事變假注書,李勉昇有頉代,宋冕載爲假注書,任希存有頉代,曺錫中爲假注書,閔榮祖有頉代,李周奭爲事變假注書,宋冕載有頉代,具得魯爲假注書,曺錫中有頉代,李東萬爲假注書,李周奭有頉代,柳遠鳴爲事變假注書,具得魯有頉代,鄭取善爲假注書,李東萬有頉代,李致祜爲假注書,柳遠鳴有頉代,李是鍊爲事變假注書,鄭取善有頉代,申絢爲假注書,李致祜有頉代,金銓爲假注書,李是鍊有頉代,許暕爲事變假注書,申絢有頉代,李允謙爲假注書,金銓有頉代,鄭元善爲假注書,許暕有頉代,金喆修爲事變假注書,李允謙有頉代,黃基天爲假注書,鄭元善有頉代,金熙洛爲假注書,金喆修有頉代,金就强爲事變假注書,黃基天有頉代,尹濟弘爲假注書,金熙洛有頉代,黃萬齡爲假注書,金就强有頉代,李以澹爲事變假注書,尹濟弘有頉代,姜浚欽爲假注書,黃萬齡有頉代,尹東壽爲假注書,李以澹有頉代,崔鳳和爲事變假注書,尹東壽有頉代,洪致榮爲假注書,洪致榮有頉代,姜世白爲假注書。
洪明浩啓曰,今此親臨春塘臺,慶科武科殿試時,直赴人姜德尙·任慶龍·沈震福·姜東鉉·韓繼休·李命俊·金聖東·鄭光周·李奉天·金智儉·李益瓘·朴亨璞·韓光純·安汝坤·張啓春·崔泰魯·申璟·許乘·徐良輔·尹宗孚·李震福·韓道裕·金鳳鳴·韓益範·田弘闢·朴興采·崔運大·朴聖彬·金光漸·金潤龜·張延豐·李貴金·金潤澤·李彦懋·鄭光福·朴致魯·柳喜星等錄名單子,無緣不呈,依例陳試之意,敢啓。傳曰,旣有前兵判筵稟定式,則依前例陳試之請,可謂越法,當該承旨,從重推考,此啓辭勿施,自今番依定式擧行,定式未久,如是抛棄,稍久則蕩然可知,自今直赴殿試會試之類,自兵曹,別作一冊入啓,過殿試後,請出釐正,不得不陳試者,以草記及狀本回啓後,案冊懸註事,分付,可也。
承旨前望單子入之,洪明浩·尹長烈落點。
傳于李益運曰,明日內閣會圈,閣臣當備員,時任只有提學一人,直提學前望單子入之,此人來月當行公,所坐雖可駭,事勢旣如許,前直閣南公轍敍用,仍差檢校,令本閣,待開門牌招參圈。
奎章閣直提學前望單子入之,金載瓚落點。
兵曹口傳政事,副司直南公轍。
同春秋前望單子入之,林蓍喆·鄭大容·權落點。
傳于李益運曰,未肅拜及懸頉摠管許遞,前望單子入之。
摠管前望單子入之,鄭好仁·李得臣·崔東岳落點。
事變假注書崔鳳和有頉代,申星模爲事變假注書。
傳于洪仁浩曰,次對久未爲之,十五日次對,進定於明日。
事變假注書申星模在外代,李南圭爲事變假注書。
傳于李益運曰,旣有致祭之命,當下去,兵曹郞廳柳相祚改差,今日政差代。
李益運,以吏曹言啓曰,本曹佐郞安廷善呈狀內,矣身素患痰癖之症,當此換節之時,一倍添劇,萬無起動供仕之望,身病旣如是,則不可强令察職,今姑改差,何如?傳曰,允。
有政。吏批,判書金思穆,參判黃昇源,參議金履翼進,行左承旨李義弼進。以李祖承爲大司憲,金恒柱爲同敦寧,李之英爲敦寧都正,鄭大容爲司譯提調,姜善鎭爲監察,趙翼鉉爲司僕主簿,愼思浚爲禁府都事,孔胤恒爲兵曹佐郞,任希存爲典籍,朴始榮爲長城府使,尹欽烈爲木川縣監,兼知春秋權單付,副校理洪大協,副修撰尹魯東,以上除授事,承傳。
吏批,再政。金相夔爲惠陵令,蔡弘直爲監察,魚在沼爲義盈主簿,李繼祜爲典設別提,洪大應爲沔川郡守,典籍單孔胤恒加設還付事,承傳。
李益運,以都堂言啓曰,翰林會圈,以都堂擧行事,命下矣。時任別兼春秋洪樂游·徐有聞,曾經翰林李相璜·李重蓮·徐有榘·林景鎭,依前例竝削職,何如?傳曰,凡都堂會圈之規,無翰林及別兼春秋然後爲之,昨因別兼徐有聞知來之言,聞承宣所奏,意謂堂下中,果無別兼可爲之人,有都堂會圈之命矣。觀此草記,洪樂游·徐有聞之外,有許多曾經翰林,則此人等,可爲別兼矣,亦可備三員矣。當初承宣之都堂請圈,極爲疎忽,當該承旨,爲先從重推考,誤奏之別兼徐有聞削職,外任及在外諸人,竝依例削職,卿等退去,曾經翰林中別兼春秋,照例備員啓下,卽爲牌招,本館會圈事,分付,可也。
吏批,三政。別兼春秋三單,李相璜·李重蓮·林景鎭。
吏批,四政。以金濟萬爲監察,李亨宇爲典籍,趙象存爲司饔主簿,李鍾淑爲鎭川縣監。
兵批,判書具庠進,參判林濟遠病,參議徐美修入直進,參知尹致性病,右副承旨李益運進。以柳鎭恒爲副摠管,楊宗潤爲五衛將,蔡述夏爲忠壯將,韓大鳳爲景福將,韓光齊爲美錢僉使,黃縝爲永達萬戶,閔宗爀爲宣傳官,金重瑞·曺允奭·金允敬·梁命龜·沈·朴師修·申景彦·沈坰·柳遠·李東英·李世寬·崔昌得·申之彦·李奎玉·韓重萬·崔泰恒·吉泰輝·白天琮·李景華·金東輔·鄭明淳·權·崔奎燦·鄭啓周·全位夏·李益震·李運大·金允謹·蔡應埰·卓崇濟·金楚望·方德敍·安盛文·金福重·郭再泰·辛圭爲同知,許策·崔祚永·金允欽·尹元錫·曺霤·宋億孫·李得源·李奎運·李敬身·李奎會·鄭彦良·洪景福·申益燦·崔圭顯·李命天·申光運·申璍·申光羽爲僉知,僉知康載亨,宣傳官李石求,守門將元道英,以上竝單付,楸坡萬戶洪樂游,夞怪萬戶李謙會相換,僉知李晉秀,副司直洪秉殷·李羽晉·閔昌爀·曺命業·李義鳳·兪漢寧,以上單付,副司果鄭晩錫,副摠管單柳鎭恒。
傳于李益運曰,兵曹佐郞孔胤恒,郞署擬入,俾踐階梯,還付典籍,仍作加設窠,陞資前雖移職,隨品仍帶館官,使之守護聖廟。
傳于李益運曰,館職旣出脚,則庠製自可爲之,軍色緊任,不可輕遞,副校理洪大協,副修撰尹魯東,前職仍任,陳疏玉堂,亦爲許遞,李景溟·尹悌東·李翊模除授牌招,推移入直。
傳于李益運曰,坐直承旨入侍。
傳于李益運曰,政官待開門,牌招開政,奎章閣待敎下批。
傳于李益運曰,翰林旣完圈,別兼依例削職人員,亦爲依例給牒敍用。
傳于李益運曰,在直玉堂,仍任前職,留門出送,則今已夜深,玉堂省記,尙不書入,行公玉堂,一竝遞差。
李益運啓曰,前假注書李弘達,仍察廳任,何如?傳曰,允。
吏曹口傳政事,兵曹正郞二單洪大協·尹魯東仍任事,承傳。
以平安監司李秉模狀啓,陽德縣民家失火事,傳于李益運曰,各別顧助,畢奠接形止狀聞,其中殘戶,如有身役,勿徵,所逋舊還,亦爲蕩滌事,回諭。
洪明浩,以禮曹言啓曰,毓祥宮展拜,每年季春稟定事,曾有先朝下敎矣。展拜吉日,以何間推擇乎?敢稟。傳曰,以十三日爲之,可也。
李益運,以成均館言啓曰,四學學製,分四等設行,而若有過限之事,則當等季朔旬間,以限內不得爲之之意,自本館草記事,曾已定式矣。卽接東南學牒報,則以爲兼東學敎授洪大協,兼南學敎授尹魯東未肅拜,當等學製,俱不得設行云,令政院稟旨擧行,何如?傳曰,致煩酬應,極爲駭然。申大尹·李相璜許遞,此兩敎授除授,待開門牌招,先謝實職,仍令明日內設行試取,可也。
李益運,以兵曹言啓曰,今三月十三日大駕詣毓祥宮展拜時,何營軍兵隨駕,何營軍兵留陣?禁軍及馬步軍幾番幾哨磨鍊,而餘軍留營,何以爲之乎?敢稟。傳曰,禁將率鄕軍三哨,騎士二番,爲先後廂,禁軍二番隨駕,槍劍軍三十名,挾輦軍百名爲之,侍衛則寶劍別雲劍外入直磨鍊,留營留陣,扈衛軍官有廳軍,竝置之事,分付,可也。
李益運,以兵曹言啓曰,東所入直部將金龍九,莫重闕內,只着戰服,敢離直次,橫竹往來,觀瞻無不駭然,放恣莫此爲甚,爲先汰去,其罪狀,令該府拿問嚴處,何如?傳曰,允。
李益運,以訓鍊都監言啓曰,本局把摠趙雲履,哨官李儒祥,身病甚重,勢難察任,竝改差,何如?傳曰,允。
李益運,以訓鍊都監言啓曰,今此殿座時,依傳敎,廣智營軍三十名,北營標下軍三十名除出,各其將官率領,通化門外排立還內後各還直所,而竝待標信擧行之意,敢啓。傳曰,知道。
副修撰沈興永疏曰,伏以臣自來情勢,瀛館一步,鐵限在前,豈有更冒之理,而向來恩除,忽下於大論方張之時,懲討是急,廉防難恤,不得不冒沒出肅,而雖以公格所拘言之,臣曾任西邑,解由未出,則政注之所不當擬也,職名之所不當據也。莫嚴之公格,由臣而壞了,殆過旬朔,晏然供職,有若無故者,寧有〈是〉理哉?臣於初叨新除之日,略暴沐浴之忱,兼論沈煥之之文衡削薦事及丁範祖之甘售黨習事,要效一日之責,而終爲喉院所阻,未得仰徹,竝與難冒之處義,而陳暴無路,自顧慙恧,無地自容,夫承宣之責,卽出納惟允耳。諸臣章奏,或有犯禁昧例之事,則往復釐改,何所不可,而近日承宣,輒肆咆喝,捽逐吏胥,使之抱牘奔竄,其爲駭四方之聽聞,壞聖代之紀綱,當復如何?所惜者,官名也,所懼者,朝禮也,臣於向日陳疏時,亦被此辱於承宣矣。以此情踪,尤不可久據於當遞之職,玆陳短章,仰瀆宸嚴。伏乞聖慈,俯垂鑑諒,亟許遞削,以存公格,以安私分焉。日前諸僚之箚陳愚見也,臣亦隨參,未蒙允兪之命,臣於此,尤不勝抑鬱之至,臺臣聯箚,只出於公憤之所在,而聖敎過中,至有問備之擧,此豈不有欠於虛受來諫之聖德哉?伏願更加三思,伊日處分之敎,卽令還收,以光盛德焉。臣纔從下邑而還,不無一得之見,略此附陳,惟聖明垂察焉。朝紙不容不頒示外邑,而至於關西一道,與他自別,各邑朝紙,以撥便傳來之際,每有一二度閪失之患,此邑則失某日幾度,彼邑則失某日幾度,鱗次合計,則自成一朔之全軸,無邑不然,無朔不然,此必有奸譎輩難測之計而然也。此事外若微細,而內有深憂,臣意則自廟堂,各別嚴飭於本道,雖一度,如有遺漏之弊,則査出持傳之撥,以爲懲治杜奸之道,宜矣。安州一境,卽關西要衝之地,軍民匪不寔蘩,而以營府還上之數多,大小民人,莫可支保,蓋每戶所受之還上,多則至十餘石,小不下十石,當秋後收糴之時,族里之徵,面面有之,貧富俱困,稍饒之人,則甚至行賂於該色,寧爲費十餘兩錢,不願受一斗還米,吏緣爲奸,貧戶受弊,此若不從便區劃,別般釐正,則其流之弊,有不可勝言,此亦自朝家,半留半分之法,嚴立科條,元數中量宜移轉於各邑中穀少處,使還民,無多受難支之患,宜矣。臣無任云云。省疏具悉。西路朝紙事,本道若有道伯,豈有是也?其所防奸,豈待提飭乎?安州還穀事,亦有道伯,則不言於在官之日,今何追提乎?
傳于李益運曰,今日新恩謝恩處所,光德門內爲之,當親臨,侍衛入直擧行。
甲寅三月十一日卯時,上御光德門。文武新恩謝恩入侍時,行都承旨洪明浩,行左承旨李義弼,右承旨李勉兢,左副承旨洪仁浩,右副承旨李益運,同副承旨尹長烈,假注書李存秀·具得魯,記注官金良倜·承膺祚,一提學鄭民始,檢校直提學徐有防·徐鼎修,檢校直閣鄭大容·尹行任·徐榮輔,以次侍立。上具翼善冠·衮龍袍,乘輿出交泰門·延生門,至明光門御大次。上曰,文武新恩,使之就位整齊。益運承命出傳,引儀唱新恩行禮訖,命內資寺,頒酒如例。上命益運,書傳敎曰,此科科名之所重何如也?事事皆欲示意,以至新進之堂后假銜,亦豈只循常例,以待三日乎?今榜文新恩,今日內次次皆付注書,使之戴花秉筆,是誰奉祀之孫也?洪命周先付注書,是誰之家?李存秀亦爲先付注書,其次,次次擬入。又命書傳敎曰,在外春秋館堂上許遞,前望單子入之,待下批,牌招察任。又命書傳敎曰,翰林召試,明日爲之,仍令戴花應試。命書榻敎曰,同春秋林蓍喆·鄭大容,令該曹口傳付軍職。又命書榻敎曰,承旨中時帶春秋兼銜者,本職許遞,其代前望單子入之,待下批,牌招察任。又命書榻敎曰,藝文提學閔鍾顯遞差。又命書榻敎曰,大提學洪良浩,更爲牌招。上曰,弘文提學入侍。賤臣承命出傳,與弘文提學鄭昌順,偕入進伏。上曰,進去賓廳,翰圈斯速擧行,可也。昌順曰,臣雖已承牌,與領事有嫌,實難同周旋,且大提學無故行公,則似當完圈矣。上曰,然則文衡入來擧行,可也。上曰,官職除拜,猶不敢互對,況翰圈,尤是淸選,則豈可狹私用意於其間乎?一從至公之意,言于都堂,可也。又命書榻敎曰,前假注書李存秀·具得魯仍察。又命書榻敎曰,副司直李羽晉,假承旨差下。又命書傳敎曰,假注書任希存,今見其人,如見其先,典籍現窠,今日政擬入。上乘輿由延生門·交泰門還內,諸臣以次退出。
甲寅三月十一日申時,上御重熙堂。坐直承旨入侍時,左副承旨李益運,記事官鄭文始,記注官金良倜·承膺祚,以次進伏訖。上曰,別兼春秋付軍職啓辭,已允下,圈事卽爲擧行事,分付。賤臣承命出傳。上命書傳敎曰,翰圈有命,舊圈雖未必謄用,大臣家人,與他自別,以應爲之地處,必當復入,如是之際,豈無他人之遺珠乎?且館錄不遠,前圈中蔡弘遠,令該曹出六區處。仍命退,諸臣以次退出。
上在昌德宮。停常參·經筵。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
洪明浩啓曰,今日殿座,承旨當爲備員,而右承旨李勉兢,不爲仕進,卽爲牌招,何如?傳曰,待開門牌招。
傳于李益運曰,大臣·備局堂上引見。
傳于洪明浩曰,都承旨入侍。
李益運啓曰,前假注書李存秀,姑令仍察,何如?傳曰,允。
李益運啓曰,前假注書徐俊輔,姑令仍察廳任,何如?傳曰,允。
有政。吏批,判書金思穆,參判黃昇源,參議金履翼,行都承旨洪明浩進。以姜儐爲持平,鄭世淳爲刑曹佐郞,李允行爲吏曹佐郞,李存秀爲奎章閣待敎,徐有聞爲兵曹佐郞,弘文正字單李存秀。
再政。以申光履爲大司諫,李秉喆爲執義,申大尹爲司諫,李日運·李貞運爲掌令,姜克成爲持平,魚錫齡爲獻納,李瑞朝·崔時淳爲正言。
兵批,判書具庠進,參判林濟遠病,參議徐美修入直,參知尹致性病,右副承旨李益運進。副司直金載瓚·韓晩裕·申大尹,副司果李相璜。
洪明浩啓曰,前承旨韓晩裕,未及終制,而吏曹送西,兵曹付軍銜,至於入啓,臣之矇然捧入,誠不勝惶恐,而當該吏兵曹堂上竝推考,原單勿施,何如?傳曰,允。
吏曹口傳政事,奎章閣待敎單李存秀,禁府都事愼師浚,內資奉事沈師民相換。以弘文正字李存秀牌不進罷職傳旨,傳于李益運曰,只推,更爲牌招。
以弘文正字李存秀再牌不進罷職傳旨,傳于李益運曰,只推,更爲牌招。
洪明浩啓曰,翰林召試被抄人吳泰曾,令該曹口傳付職,卽爲牌招入直,何如?傳曰,允。
吏曹口傳政事,檢閱單吳泰曾。
藝文館檢閱吳泰曾,署前出仕何如啓,何必草率爲之?兩司諸臺牌招,依例署經後,使之行公爲良如敎。
傳于洪仁浩曰,翰林署經有命,在外人許遞,前望單子入之。
正言前望單子入之,李肇源·李相璜落點。
洪仁浩啓曰,新除授正言李肇源,方在罷散中,何以爲之?敢稟。傳曰,與南履翼敍用。
以朴鍾淳翰林召試試券,傳于洪明浩曰,雖不及魁作,也亦實才,此家之人出身於科目者,此一人,且甚久淹,待典籍窠擬入,以此試券示銓堂。
以朴宗京翰林召試試券,傳于洪明浩曰,限後未成篇何也?已書諸句,頗不草率,雖由於戰藝之際,苦索太過而然,讓頭於新進者,幾年講製之效,果安在哉?分付藝文館,更試前勿圈。
吏曹,副校理李景溟,副修撰尹悌東·李翊模除授事,承傳。
傳于洪明浩曰,念舊一念,亦及此等處,內閣待敎之首先點下此家之人於此榜三日之內者,意有存焉,豈足謂厚報故大臣乎?況例授館銜,卽乃祖所歷也。閣職則有牙牌花押,雖不敢違牌,以私義之難於晏然,渠於肅拜後,直爲出去云,宜令先入乃祖之番次,弘文正字李存秀,令政院,卽爲牌招入直玉堂,使之追省記。
傳于洪明浩曰,新式之初,欲示館閣之輕重,飭令行公,而今旣承牌,且已省記,本兼職務相妨,待敎李存秀館職許遞。
傳于李益運曰,是誰之子?求之典型,貴賤何間?旣有唱榜後除職之承傳,武科出身朴宗顯,訓鍊主簿加設,今日政擬入,待窠陞實。錦城都尉祠宇,遣官致祭,祭文當製下,十五日致祭事,分付。
兵曹口傳政事,以朴宗顯爲訓鍊主簿。
傳于李益運曰,故重臣鄭述祖家,明日遣禮官致祭。
洪明浩,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
李益運,以備邊司言啓曰,因慶尙監司趙鎭宅所報,本司草記批旨,華城門樓所用槐雜木,雖非嶺南分定,足可爲之與否,關問於留守處矣。卽見水原留守趙心泰所報,則以爲嶺南船運,旣多掣礙,則雖無此材,以湖南所已斫許載兵船者,足可排用於最緊層樓及將臺云矣。當初分定,數旣不多,湖南斫運,可以排用,則嶺南不必載來,卽爲停止之意,分付道臣及統制使,何如?傳曰,允。三懸鈴行會,可也。
李益運,以扈衛廳言啓曰,別將李煜,身病猝劇,勢難察任,改差,何如?傳曰,允。
洪仁浩,以義禁府言啓曰,明日擧動時,各差備都事,當爲備員,而新除授都事愼師俊,時在全羅道靈巖地云,令該曹口傳相換,以爲分排之地,何如?傳曰,允。
行大司諫申光履,執義李秉喆,司諫申大尹,掌令李日運·李貞運,持平姜儐·姜克成,獻納魚錫齡,副校理李景溟,副修撰尹悌東·李翊模啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。危逼聖躬,阻遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也。豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者。豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至,渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊所熒惑,赫然明斷,丕建大策,以奠我宗祊於億萬年盤石之固,此先大王宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也,以殿下之聖學高明,見理甚精,而何不劈破此義理之關,明正其亂送之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,籍爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚至此之極也。若不於此時,亟施王章,永絶禍根,則其可曰,國有臣子乎?其不可一刻容貸也,決矣,請黜置罪人鄭致達妻,亟令王府,夬正典刑焉。噫嘻痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮藉産之律,不施於此賊,其可曰,國有三尺乎?且況逆復正法之後,十四字刀割擧國臣民腐心之痛,切齒之讎,尤有倍於前日,請物故罪人德相,亟施孥籍之典。噫嘻痛矣,尙喆之罪,可勝誅哉?本以庸瑣之品,久據勻軸之任,眷遇,何如?恩造,何如,而賦性側媚,宅心陰祕,罔念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可推知。今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦進之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,一行刀割姻附賊復,陰助聲勢,不軌之迹已綻,懷二之謀難掩,賊復之輸款,卽尙喆之決案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。十七行刀割答曰,不允。行大司諫申光履,執義李秉喆,司諫申大尹,掌令李日運·李貞運,持平姜儐·姜克成,獻納魚錫齡啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不憤惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本,則能賊也,逆範懷刃之凶,究其本,則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊一席,酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟莫無不知之理,李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。噫嘻痛矣,從古亂逆何限,而豈有如今番夏賊之窮凶極惡者哉?語其凶言,則雲海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今推究之道,惟在於親屬奴傔之及時訊鞫,章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑菀,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤百倍於夏賊初出之時矣。噫彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮亘萬古所無之窮凶劇逆,而得保首領,臥斃牖下,朝廷之刑政,紊矣,神人之憤鬱,深矣,古今天下,寧有是耶?噫,彼榮賊,貪天爲己之罪,怙寵自恣之罪,屈指而不可枚擧,罄竹而難以盡言,權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻痛矣,明謙之凶謀逆節,實是亘古今所無之賊也。身爲閫帥,五字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,九字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當,以謙以逆復之子,傳襲其父之凶圖,八字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?藉産之典,雖已擧行,而收孥之律,在所不已,逆復之變,振古所無,殄滅無遺育者,政謂此賊準備語,則其在鋤逆種杜後患之道,殄之滅之,不容小忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼待年與否,今無可論。時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公座稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣嚅之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,七字刀割與同二字剜缺之說,旣已遲晩,二字刀割他日之計,明白納招,甚至於干涉善復,自知當死之供,吐實於平問下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,顯戮亟行矣。奈之何纔到湖界,旋從迂路,初則領付本鄕,末乃移置近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。柳星漢疏語之窮凶,情節之陰慝,諸臣箚啓,亦已槪論,今以其疏中逆心之呈露,凶言之悖慢者言之,最是上款講學之說,而特以聖懷之不忍提到,諸臣之不敢語及,近日疏啓,每多隱映爲辭,糢糊爲說,此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之。昔在戊寅,復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊綢繆之凶計,自是以後,托講義而引喩者,罔非媒孼之凶言,結奧援而交煽者,皆是讒構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀,語到講筵,輒增聖慕?雖以告朔之意,時有開講之命,淒惋之玉音,不禁於由中,掩仰之玉色,難制於見外,登筵諸臣,亦皆仰覩者,今此星漢,一筆句斷,謂之以微意,單辭顯斥,歸之於因噎,終身孺慕之聖孝,國人所悲,而星漢則少無慼意,廢讀蓼莪之常情,門人猶然,星漢則反肆懟筆,蓋緣造言誣逼,自是衣鉢相傳,逮至當宁潛德之初幾年,此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售於戊巳之間,終成慘變,更熾於乙丙之際,自就芟夷,及至近年,夏·恭顯投凶書於內,瑮·復暗逞凶圖於外,蚓結糾蟠,種下生種,式至今日,又有星漢,渠輩亦一臣子,何乃悖逆至此?又若下款兩條之說,自前文武率榜動駕之日,新恩之前導,每許倡夫之後隨,非今斯今,古例卽然,其所爲說,不足多辨,下款女樂之云,向日燈夕,各營將臣,果有遊衍張樂於壯營馬園之事,而壯營處所,旣在闕門之外,馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言?强稱禁苑之遊,做出女樂之說,抑勒矯誣,誑惑疑眩,是誠何心?其亦叵測,究其旨意所在,架虛鑿空,指無謂有,一言一事,惟以厚誣聖德爲計,惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是說,譸張傳播,紹述乙丙諸賊舊套餘論,何其無倫不道之甚,一至此極?臣等所論,只就其疏中所言而言耳。又聞星漢,自有玆事,不小追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有紀極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠,已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑。固知聖意,在於包荒,認賊爲子,反累聖德,臣等竊爲之慨然,繼以憂憤,公疏則專事誣悖,私室則敢逞凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或癲狂,則終身廢棄,而噫彼九宗,抑何心腸,不顧終身之棄,佯作癲狂之狀,從前佯狂之類,除非負罪於罔赦圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一者也。綢繆之情節,不問可知,譸張之根柢,尙今未覈,如此而尙何望亂賊之知懼,黨與之鋤洽也哉?請柳星漢,設鞫嚴問,期於得情,夬正邦刑。噫嘻痛矣,亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。執義李秉喆,掌令李日運·李貞運,持平姜儐·姜克成啓曰,噫嘻痛矣,柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不小畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往愈肆者也。且其子凶疏之構成也,敢曰,在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疎放之敎,國法之隳壞,已無可言,而輿情之憤惋,去而益激,請亟寢秋曹罪人柳師文放釋之命,仍令王府,設鞫嚴問,期於得情,快正王法。新除授司諫院正言崔時淳,時在全羅道和順地,正言李瑞朝,時在京畿水原地,請竝斯速乘馹上來事,下諭。答曰,不允。下諭事,依啓。
甲寅三月十二日卯時,上御熙政堂。翰林召試,大臣·備局堂上引見入侍時,行都承旨洪明浩,行左承旨李義弼,左副承旨洪仁浩,右副承旨李益運,同副承旨尹長烈,假注書李弘達·徐俊輔,事變假注書李南圭,記注官李重蓮·林景鎭,左議政金履素,行司直李文源,判敦寧金持默,左參贊洪秀輔,戶曹判書沈頤之,兵曹判書具庠,工曹判書徐有防,吏曹判書金思穆,禮曹判書閔鍾顯,行副司直李敬懋·徐有大·李漢豐,副司直尹行任,大司憲李祖承,大司諫李喆模,執義尹序東,司諫崔獻重,掌令徐有鍊·柳頤玄,持平洪受浩,獻納張至顯,正言洪秉臣,副修撰尹悌東·李翊模,以次進伏訖。履素曰,風日不調,聖體,何如?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。履素曰,卽見慶尙監司趙鎭宅狀啓,則以爲尙州太還,爲三萬三千二百餘石,每當捧糴之時,民有難辦之患,安東粟還,多至一萬五千五百餘石,租還不過二千九百石,民間種糧,公家需用,粟則太有裕,而租則恒不足,南海牟麥,素非宜土,而牟還,多至四千三百餘石,及其捧糴,每致驛騷,尙州太一萬石,安東粟八千石,南海牟二千石,竝許作粗事,請令廟堂稟旨,分付矣。三邑還穀,或爲偏多,或非宜土,則不可不從便換作,竝依狀請施行事,分付,何如?上曰,依爲之。出擧條履素曰,頃因接慰官尹悌東別單,釜倉運監李命天等潛運銅鐵,私斫封山之罪,令道臣,分輕重勘治後狀聞之意,覆啓行會矣。卽見慶尙監司趙鎭宅啓本,則枚擧各人等招辭,以爲潛斫換貿,雖得眞贓,銅鐵私貿,終無端緖,而運監崔致寬,本以奸猾之類,慣於私買之術,諸招如一,渠供莫掩,論其所犯,實爲罪首,前通事金武祥,卽致寬使喚之人,符同犯禁,渠旣自服,兩漢之依律嚴勘,在所不已,運監李命天販銅斫木,俱無苗脈,和應指使,亦沒模捉,渠之發明,雖不足取信,兩囚之招,元無同惡相濟之跡,而接慰官別單,以命天爲首,則有不可擅斷,竝爲牢囚,以待處分爲辭矣。崔致寬·金武祥等,潛斫封山,換貿倭物,渠已自服,可謂兩罪俱發,令道臣,各別嚴刑後,遠地定配,以爲懲後之地,至於李命天,則雖云無和應之跡,而當初接慰官之別單,臚列旣詳,則其在嚴邊政之道,不可以渠之發明取信,而曲爲之寬恕,亦爲刑配懲勵之意,分付道臣,何如?上曰,依爲之。出擧條上曰,監事·大提學·弘文提學,更爲牌招。出榻敎上曰,喬桐延白民情,近日,則頗安堵云,可幸。履素曰,近來則有付還者,有歸農者,民情賴以爲安云矣。履素曰,臣於今日召試,不得已承牌,而考試一事,在臣便成鐵限,庶可以俯諒矣。上曰,翰試異於他試,有監事然後,可以爲之,所辭過矣,須與大提學,相議爲之,可也。上曰,守禦使進前。文源進伏。上曰,卿子之今番唱第,念及先卿,尤用曠感,御樂導前,亦出於賁飾之擧,而昨日旣參翰圈,今日又當次第爲待敎矣,館閣之一時竝叨,得無太過之嫌乎?卿若欲不爲,則當令勿赴翰試矣。文源曰,今番賤臣家恩榮,實是罕有之事,若於一日之內,兼叨館閣兩職,則悸恐憂懼之心,當復如何?今此聖敎,實出於曲念玉成之盛意,不勝感祝,今日召試,若得勿赴,則私心懍惕,庶可少紓矣。上曰,守禦使之奏,可謂履滿之戒,惜福之言,誠得之矣,李存秀勿赴召試,使之陞殿,仍察注書之任事,分付,可也。上曰,閣臣今己畢圈,卽爲持入。上曰,諸備堂有所奏事,進前,可也。文源曰,南漢春都試,若値農務方殷之時,則待秋合設,已有其例矣。今春都試,亦爲待秋合設,恐合事宜,敢此仰達矣。上曰,依爲之。出擧條頤之曰,方物白綿紙,若準恒留八起之數,則惠廳更不給貢價,雖有從前定式,元貢價之依近例上下,亦有前惠堂徐有隣筵稟定奪矣。見今遺在,爲一萬四千餘卷,故惠廳謂以已準恒留,今年應下貢價,不爲上下者,不是異事,而就其遺在中,提出冬至方物及本曹諸般應下,則恒留之數,每患未充,且不給元貢價,則貢人之失業,亦不可不念,今年元定貢價,依例上下,恐合事宜,故敢此仰達矣。上曰,依前以判下擧行,除置數千卷,其代依例上下,可也。出擧條思穆曰,兵曹佐郞孔胤恒,旣有還付典籍之命,兵郞今將差代,而此後則雖移他職,依下敎,似當隨品仍帶,故敢此仰達矣。上曰,依爲之。出擧條敬懋·有大·漢豐曰,北漢城役,癸丑春未及畢築處,今年內完築事,伊時至有筵稟定奪,而目下華城城役相値,不但事勢之互相掣礙,各樣匠手,將無以分排赴役,北漢城役,姑待華城完役後擧行,何如?上曰,摠使陳所見,可也。民始曰,臣於頃日,因公往見,則城堞多有頹圮處,趁今修改,恐不可已,當初旣以五年一次修改,爲定式矣。若過今年,則頹圮之倍前,勢所必至,而今此工役,旣非浩大之事,而匠手亦無多入之擧矣。上曰,令廟堂,問于華城留守,參量事勢,指一稟處,可也。出擧條敬懋曰,弘化門外百官祗迎處,排石鋪莎事,命下,而役處浩大,在前此等之役,三營例皆合力擧行,今亦依此爲之乎?上曰,依爲之。出擧條敬懋曰,御營上番鄕軍,每哨量減以後,東營·集春營入直名數未經筵稟,不敢擅減,竝哨補番,以至今日,而軍兵事勢,亦涉掣礙,何以爲之乎?上曰,從便量宜爲之,可也。出擧條敬懋曰,鐵箭遠射人,量給料窠,勸課成就之方,訓院堂上與兵曹判書相議擧行事,傳敎矣。各營門,原無相當料窠,別爲設料,亦甚難便,三營門所稱本廳及別騎衛等原料中,除出各一窠,許付激勸,何如?上曰,依爲之。兵曹則令別將,別出意見,各番禁軍中定幾窠,元定遠射取才外,各別勸奬,以其形止,令兵判草記,禁軍本有遠射之規,況別爲定式之後乎?如是而其所成就,不及關西,當該別將,當嚴勘矣。武士之六兩,如儒士之策文,其欲懋實,莫如六兩,卿等亦爲着意勸課,可也。出擧條三司進前。上曰,大司憲李祖承推考。出榻敎祖承曰,臣以無似,本不合於淸朝耳目之任,而賓對有命,聲討義重,冒沒登筵矣。進前之際,自致失措,至伏承問備之命,滿心惶恧,無地自容,以此情跡,其何敢一刻晏然於臺次乎?請命遞斥臣職。上曰,勿辭。益運曰,大司憲李祖承,一日再啓煩瀆,退待物論矣。上曰,知道。上曰,大司諫外,兩司諸臺竝推考,執義尹序東,司諫崔獻重,掌令徐有鍊·柳頤玄,持平洪受浩,獻納張至顯,正言洪秉臣等曰,臣等俱以無似,猥忝臺地,賓對有命,懲討是急,他不暇顧,相率登筵,及夫都憲引避之際,誤認以合辭之陳達,矇然起伏,至伏承問備之命,昏謬顚錯之失,於是著矣。以此情踪,何敢一刻晏然於臺次乎?請命遞斥臣等之職。上曰,不待都憲之承批,徑先避嫌,以此以彼,做錯非細,依啓。喆模曰,罪人克寬·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克寬,古今島爲奴罪人克泰,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係朝宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬一有日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之虧壞,已無可言,輿憤〈之〉轉激,去而益甚,請亟寢秋曹罪人柳師文放釋之命,仍令王府,設鞫嚴問,快正典刑。上曰,不允。喆模曰,臣有所懷,敢此仰達,金鍾秀之罪,聖明已洞燭,聲討方峻發,臣更無張皇仰達之辭,而臺啓雖已蒙允,金吾草記,屢日未下,法府不得擧行,三司不得繼發,群情之訝惑抑鬱,轉而益甚,伏願亟降處分,俾開嚴討之路焉。上曰,非欲靳允,以其非時,金吾草記,從近當下批矣。上曰,臺言太欠分明,甚爲糢糊,曰是乎,曰非乎?諫長事誠駭然。此等之習,予嘗非之矣。上曰,大司諫李喆模罷職。出榻敎上曰,試官二人,持懸題紙進前。良浩·昌順進前,命書翰林召試題曰,此身醒醉摠君恩七言二十韻排律。上曰,此題善做,然後吳泰曾,方可謂不忝先矣。上曰,待敎望筒,先爲持入。仁浩讀奏待敎望,上落點訖。上敎文源曰,卿子今爲閣臣矣,卿當一邊悚惕,一邊欣喜,待敎出去時,卿須率往,可也。民始曰,唱第三日內,以金牌鑞牌,前導於戴花遊街之時,自設閣以來所未有之事,壯矣壯矣。上曰,以速爲製呈,出去遊街之意,分付於應試諸人,可也。上曰,此題卽吳泰曾先祖之詩也,若不盡意善做,必有忝厥之嘆,承旨以此意,分付於吳泰曾也。明浩承命出傳。上曰,書吏出送,應試人皆令自書。命書傳敎曰,明日動駕,侍臣當備員,在外臺諫許遞,與未差之代,今日政差出。上曰,今日政新除授兩司諸臺竝牌招。出榻敎公轍曰,新除授待敎李存秀,旣已下批,自本閣牌招察任,何如?上曰,依爲之。出擧條上曰,李敏輔筋力,足可爲雲劍云耶?昌順曰,再昨洪檍家重牢宴,亦爲往見云,以此觀之,筋力誠好矣。上曰,回婚禮亦有先生,誠稀貴矣。命書傳敎曰,未下直守令,皆令當日辭朝。上曰,守令來待,使之進前。沔川郡守洪大應進伏,奏職姓名。上曰,以惠養之意,特爲差遣,須盡心爲之也。木川縣監尹欽烈進伏,奏職姓名,仍奏七事。仁浩曰,木川縣監尹欽烈,七事誦對之際,間有遺漏,事甚未安,推考,何如?上曰,依爲之。出擧條上曰,爾誰也?欽烈曰,故校理錫烈弟也。鎭川縣監李鍾淑進伏,奏職姓名,仍奏七事。仁浩曰,鎭川縣監,七事落漏推考。上曰,勿推也。命仁浩宣諭訖,守令先退。上曰,待敎當例兼弘正,祖孫之竝叨此職,壯矣。履素曰,誠如聖敎矣。上曰,守〈禦〉使孫子爲幾人?文源曰,四人矣。上曰,五子四孫,誠有福矣。上曰,卿之筮仕,在於何年?文源曰,二十四爲之,而特蒙先朝異渥,以大臣子調用矣。上曰,金近淳,暫見於唱第日,而尙未詳見,注書出去,使之入侍。賤臣承命出,與近淳偕入進前。上曰,擡顔,可也。上敎履素曰,可謂卿家之瑞物矣。上曰,大提學家,四父子立朝,壯矣,如此家者,朝廷亦有之乎?良浩曰,臣家兄弟父子之一時立朝,不勝懍惕矣,四父子立朝,宋銓家亦然矣。上曰,綾恩君及兵判與具得魯,三代立朝,亦是稀有之事矣。民始曰,然矣。上曰,試官權退。上曰,今番抄啓李存秀·徐俊輔兩人,皆以經學爲之爲好,修己治人之方,不外於經傳,我朝名宰相,皆莫不本之於經學矣。民始曰,今此聖敎,出於作成之盛意,渠輩受用,將不可勝言矣。上曰,尹行任,文才誠難得,而以其早汨科臼,不多讀書之致,行用文字間,或有不知出處而用之者,南公轍,文才雖不及尹行任,而以有家庭之學,故識見間有差勝處矣,李晩秀,文路醇正,以予所見,年輩儕流中,當爲第一矣。上曰,明·淸文集嚴禁,然後士子可識文路矣。八大家,謂之以古調而不見,豈成說乎?民始曰,明·淸文集,亦有可觀者,而近來士子輩,必取其中傾仄奇詭者,士習誠駭然矣。上曰,近來筆體,亦如此矣。上曰,守〈禦〉使先卿通明殿所奏,不可但以樹立言,今其孫如此,食報之理,誠如執契矣。上敎明浩曰,召試收券後,試官考試定座次入稟,可也。仍命退,諸臣以此退出。
上在昌德宮。停常參·經筵。
藥房提調鄭昌順,副提調洪明浩啓曰,伏未審夜間,聖體,若何?寢睡·水刺之節,何如?臣等率諸御醫,趁早入趁,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
傳于李益運曰,出宮門路,以協陽門爲之。
李益運啓曰,司僕內乘來言,捲簾,取稟。傳曰,捲三面。
大駕詣毓祥宮,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。詣延祜宮,入齋室後,內閣·政院·玉堂·藥房口傳問安。答曰,知道。詣宣禧宮,入齋室後,內閣·政院·玉堂·藥房口傳問安。答曰,知道。大駕還宮後,內閣·政院·玉堂·藥房口傳問安。答曰,知道。
傳于李益運曰,諸司預備。
傳于李益運曰,在外兵曹佐郞改差,令該曹口傳差出。
吏曹口傳政事,以金孝秀·權晙·申在和·任希存爲兵曹佐郞,兼春秋單洪樂游。
兵曹口傳政事,以許侙爲宣傳官。
兵曹口傳政事,夞怪萬戶洪樂游仍任事,承傳。
正言李相璜啓曰,臣猥以無似,忝叨臺地,人不稱器,實無堪承之望,而時値動駕,召命遽降,陪扈義重,顚倒出肅,而第臣於本院,旣經納言,則揆以公格,勢難仍冒於見職,請命遞斥臣職。答曰,依啓。
洪明浩,以吏曹言啓曰,今此宗廟·景慕宮望祭大祝中時無職名人員,令該曹口傳付軍職,何如?傳曰,允。
甲寅三月十三日卯時,上詣毓祥宮,展拜入侍時,行都承旨洪明浩,行左承旨李義弼,右承旨李勉兢,左副承旨洪仁浩,右副承旨李益運,同副承旨尹長烈,假注書徐俊輔·具得魯,記注官金良倜,記事官吳泰曾,一提學鄭民始,檢校直提學徐有防·徐鼎修,檢校直閣鄭大容·徐榮輔·南公轍,原任直閣尹行任,待敎李存秀,以次隨駕。上具翼善冠·衮龍袍,乘輿出協陽門,降輿乘輦,由肅章門·進善門·敦化門,至鍾閣前路。敎益運曰,武科出身,多以花袍祗迎,旣過三日,則花袍有違法典,分付訓院掌務官,使之退去,可也。至六曹前路,召益運,命書傳敎曰,毓祥宮展拜後,次詣奉安閣展拜,次詣延祜宮·宣禧宮展拜,今番則百官皆令行禮事,分付。駕詣毓祥宮入齋室,少頃就版位行禮,仍詣廟內奉審,仍詣奉安閣,就版位行禮,仍入閣內,命閣臣承旨入侍,上親擎影幀,奉審良久,仍以御手,親自還安訖,還御齋室,次詣延祜宮展拜,仍詣宣禧宮,行奠酌禮,還御齋室,命承史閣臣入侍,仍命別雲劍李敏輔·李文源·李得臣·鄭好仁·沈頤之,壯勇大將金持默,兵曹判書具庠,兵曹參判林濟遠,別兼春秋洪樂游,兵曹佐郞徐有聞·金近淳入侍,以次進伏訖。敎曰,今日日氣晴好,政宜登高賞花,諸臣竝隨後,可也。仍以小輿,臨洗心臺,敎敏輔曰,年前展拜時用卿言,初登此臺,自其後歲以爲例,今日之事,卿當爲政,昨年則以設賑之故,不得爲之,而年前參會之人,多有高年,到今亦皆無恙,可貴可貴。敏輔曰,臣等逢此太平佳會,屢叨此盛擧,欣幸榮感,不知所達。上曰,向來李始源應製,文體不染俗習,可謂近來之最矣。敏輔曰,聖敎雖甚嘉奬,渠何敢當此華衮乎?殿下每以文體之不古,屢下憂歎之敎,而年前尹益烈·李弘達之科表,多不純正,而亦入於高等,臣不能無惑矣。上曰,其時聞喜錄之刊印也,字句未妥處,使渠輩趁卽釐正,而渠輩終不爲之,此則非予所知矣。大抵尹·李兩作,有字句之奇詭,而全篇則圓熟,故偶爾取之矣。仍命宣飯訖,命泰曾進前敎曰,汝以乃祖之孫,登第秉筆,與他人自別,謹守本分,毋或忝先,可也。仍敎勉兢曰,彼翰林,西坡之孫也,此會豈可不飮?勉兢承命,以大盃連酌,泰曾,連飮五巡。上曰,旣醉酒矣,豈可無詩?使翰林賦詩,而詩令不可不嚴,定時過限,則罰酒,可也。益運承命,以西坡絶句恩字呼韻,時泰曾醉甚,纔綴上句而篇未圓,仁浩奏過限,更斟一大盃罰之,仍令催製以進,泰曾醉不得足成,益運連促之,泰曾撚疵高吟,仍昏倒不省,上命扶出,命設小布,令諸臣能射者射之,民始·行任各二中,持默·有防·勉兢·榮輔·益運各一中,射訖,上還御後園,御製絶句,命公轍進前呼寫曰,百尺臺高駐玉龍,滿城花氣一罇中。更喜遊人多壽老,官家餘慶與民同。命諸臣賡進。敎曰,年前來此,與卿等賦詩,以茗熟爲限,今亦於茗熟之前,卽爲製進,而隨製進前,手自書之於軸中,可也。敏輔先製進。上曰,老人首先製進,而倉卒之間,亦能圓活可喜,諸臣以次賡進。仍頒花糕。上曰,今日日氣和暢,春光爛熳,此會誠好矣。命書傳敎曰,兵曹正郞申龜朝·金近淳·徐有聞改差,以新榜中未經郞署人,令該曹口傳差出。仁浩曰,翰林完圈之後,曾經翰林之被削蒙敍,例爲仍任見職矣。前萬戶洪樂游,旣已敍用,所帶本職及外史春秋兼銜,何以爲之乎?上曰,竝仍任,仍令該曹口傳下批,可也。上乘輿還御齋室,少頃出宮大門,降輿乘輦,駕至懿昭廟前路,命都承旨奉審。仍命書傳敎曰,司僕寺正尹羽烈拿處,駕至鍾街。上曰,領議政·領府事皆祗迎乎?益運曰,然矣。上曰,朝亦祗迎,而予未及知之矣,近日凡節,何如?命賤臣傳諭于領府事蔡濟恭,命良倜傳諭于領議政洪樂性,仍駕至敦化門外,命益運出標信解嚴,入敦化門·肅章門·協陽門還內,諸臣退出。
上在昌德宮。停常參·經筵。
李益運啓曰,大司憲李祖承引避退待,執義·掌令二員,持平二員未差,監察茶時之意,敢啓。傳曰,知道。
傳于李勉兢曰,禮房承旨馳詣宗廟·景慕宮,奉審摘奸以來。
李家煥啓曰,故領議政文忠公柳成龍家,遣承旨致祭事,命下矣。何承旨進去乎?敢稟。傳曰,右副承旨進去。
李益運啓曰,事變假注書李南圭,身病猝重,勢難察任,今姑改差,何如?傳曰,允。
假注書李南圭改差,代以柳遠鳴爲事變假注書。
傳于李勉兢曰,同副承旨入侍。
傳于洪明浩曰,左承旨·同副承旨許遞,前望單子入之,待下批,牌招察任。承旨前望單子入之,李家煥·南公轍落點。
以兵曹監軍望單子,傳于李益運曰,金孝秀改差,口傳差代,申在和亦當下鄕,改差差代。
吏曹口傳政事,以柳之羽·崔光泰爲兵曹佐郞。
傳于洪明浩曰,都承旨入侍。
以尹羽烈囚單子,傳于李益運曰,附過放送。
傳于李益運曰,未肅拜宣傳官改差,令該曹口傳差出。
兵曹口傳政事,以李亨謙爲宣傳官。
以黃海監司李泰永狀啓,薦新生石首魚,節序差早,限內不得封進,惶恐待罪事,傳于李家煥曰,勿待罪事,回諭。
以平安監司李秉模狀啓,道內各邑遺棄兒,去月朔姑無新加得事,傳于李勉兢曰,諸道列邑擧行,漸不如前,令該廳更加嚴飭。
李益運,以兵曹言啓曰,知中樞府事吳著,同知中樞府事鄭仁謙·金偀·韓潝·趙成大·韓就翊·康麟·朴文周·劉洪敍·全任大·尹煦·李爀·金聲運·鄭僖·趙鳳章,僉知中樞府事崔完鎭·宋甲宇·朴有慶·朴時興·崔處仁·李㪲去非·韓處大·金瑞國·劉宗喆·金尙渭·金聖彦·曺允臣·鄭英昌·鄭元周·崔齊昊·李仁伯·白進弘·孫福萬·黃東弼·嚴鳳·李萬善·趙宜陽·李厚根·金載璜·金鎭業·洪夏雲·趙相忭,忠翊衛將朴泰鳳,俱是老病之人,或肅謝或在外·未上來,竝依例減下,慶熙宮衛將金鳳益,病難供職,呈狀乞遞,輪番之任,不可久曠,改差,何如?傳曰,允。
李益運,以備邊司言啓曰,卽見濟州牧使沈樂洙疏本,則以爲耽羅一島,爲湖南藩蔽,而邇來徵斂之間,名目漸繁,民視官長,常無愛畏之心,陰雨之備,一置忘域,此皆不擇吏之弊也。臣意濟州牧,擇遣武臣之以地望稱者,兩邑亦用有前程之年少武弁,懷民詰戎之方,庶幾得矣。該牧判官,擇送侍從之臣,營邑互有顧忌,亦尊體統,則宜有實效爲辭矣。濟州一島,遠在海外,官不擇人,民偏受害,凡厥字牧之任,尤宜愼簡,而該牧之文武交差,自有法意,今不必專以武臣差遣,且判官之得人與否,亦不在於侍從,官制有難隨時變通,牧使則係是廟剡,至於判官及兩邑守令,此後勿拘顔私,各別另擇事,嚴飭銓曹,何如?傳曰,牧使則廟剡,其所擇差,豈待更勉,而判官,間以侍從,通融差遣,無所不可,兩邑守令,有地處將來者,時或擇差亦可,提飭銓曹,俾有實效,今番回啓,一竝後錄,謄關下送繡衣處,俾知用其言,可也。
李益運,以備邊司言啓曰,本司武郞廳李成德,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
李益運,以備邊司言啓曰,卽見濟州牧使沈樂洙狀啓,則以爲場內禁耕,設法甚嚴,十所場之屯馬如雲吃草飮水,蹄嚙馳逐,無所防礙,任其自在,肥蕃又勝於飼養,而中年以來,農民以其糞踏之利於種穀,間間耕播,圍置木石,以防害穀,故自官禁斷,犯耕現發,則從重徵穀,以資監官之料,乙未以後,如法徵稅,每年稅入,通計十屯,恰爲七八百石,以此屬之官用,而農民無田耕懇者,已成恒業,今若猝令嚴禁,恐爲行不得之事,所謂場稅穀,竝給於各屯,以資失馬代立之價,優其給料,專責牧馬,贏縮亦令各其官檢察,有妨於放馬處,一切禁耕,無所妨害之地,竝與舊廢牧場,略許耕懇,則窮民耕業,不至見失,場馬牧養,庶幾有益,請令廟堂稟處矣。牧場犯耕,法禁本自至嚴,則初不禁斷,已極駭然。徵稅官用,尤不成說,所當使之禁耕還牧,而雖曰謬例,行之已久,猝令嚴禁,恐爲行不得云者,誠如御史狀啓,其所論列,允合兩便之道,依狀請施行,而更定界限,嚴立節目,使之報本司,以爲永久遵行之事,分付,何如?傳曰,允。
李益運,以義禁府言啓曰,極邊遠竄罪人金鍾秀,絶島安置事,承傳啓下矣。金鍾秀,南海絶島安置,而方在平海郡遠竄配所,以承傳內辭意具罪目,依例發遣府都事,自平海郡執捉,仍令押送配所,何如?傳曰,允。
禮曹單子,故領議政文忠公柳成龍家,遣承旨致祭,來四月初一日祗受,而其家廟,時在安東地云,祭文令藝文館撰出,祭物及執事官,亦令本道,差定進排事,分付,何如?判付啓,依所啓施行爲旀,祭文當製下爲良如敎。
左副承旨洪仁浩疏曰,伏以臣父衰病,近添寒感,昨日陪班之闕參,亦緣病勢之難强,以臣感激恩造,竭蹶赴蹈之忱,雖不得不黽勉供仕,而晩來諸症,一向添劇,飮啖全廢,轉側須人,伻使踵至,促臣來視,臣方寸煼灼,按住不得,玆敢短章仰籲,徑出禁扃。伏乞聖慈,俯垂矜憐,亟遞臣所帶之職,俾便救護,仍治臣擅離之罪,以肅朝綱,不勝幸甚,臣無任云云。省疏具悉。爾其勿辭,救護父病。
大司諫申光履,執義李秉喆,司諫申大尹,掌令李日運·李貞運,持平姜儐·姜克成,獻納魚錫齡箚曰,伏以罪人金鍾秀,情節叵測,罪惡彰著,決不可一刻容貸,而特以律名之自有次序,王章尙此未擧,輿情久而益切,島啓蒙允,今幾日矣,而只緣傳旨之未下,王府不得擧行,三司不得繼發,應行之典憲,由是而隳壞,嚴討之義理,由是而湮晦,一日二日,漸致稽緩,揆以王綱,寧有是哉?向來臺臣齊籲之擧,實出急於懲討之義,而惟殿下,不惟不賜允可,乃反以督促等嚴敎,盛加摧折,遂使三司諸臣,更不得相繼致討,聽聞之駭惑,公議之沸激,當如何哉?傳旨未下之前,不得更發加律之啓,已成禁令,則臣等固不敢復事煩聒,而忠憤所激,益難按住,玆敢相率陳箚。伏願亟降島置傳旨,使王府趁卽擧行,使三司連爲繼發,快施應行之律焉。取進止。答曰,省箚具悉。焉敢如是催督乎?卿等遞差。
副校理李景溟,副修撰尹悌東·李翊模箚曰,伏以臣等,卽接小報,遠竄罪人金鍾秀安置草記,雖幸啓下,而繼伏見兩司聯箚批旨下者,責之以催督,加之以譴遞,臣等相顧愕眙,竊以爲過矣。噫,賊臣干紀,肆然投匭,忍於不忍,無所不至,此何等罪惡,此何等變怪,則今日懲討之擧,非獨兩司諸臣之爲然,抑亦大夫國人之所同,誠使國有關和,三尺之法,宜不俟乎終日,而奈之何一日二日,兪音尙靳,群情之抑鬱,輿憤之轉激,爲如何哉?然則職在言責者,沬血飮泣固也,抗箚力請固也。謂之催督,臣未知其可也。嗚呼,今日所少者,慷慨聲討之風耳。當筵而囁嚅,噤默而不發者,滔滔皆是,則若此諸臣,宜扶不宜抑也,而殿下,乃反譴責之摧折之,不少假借,曾不料聖明之世,有此過中之擧也。矧今島置之啓旣下,加律之請是急,節次擧行,不容少緩,而臺臣徑遞,齊籲無路,公議之怫鬱,國體之損傷,非細故也。伏願亟寢臺臣遞差之命,以光聖德,以嚴懲討焉。取進止。答曰,省箚具悉。日前諫長,固有罪矣,今日諸臺,亦甚非矣,豈可曰扶抑相混也?不允。爾等新入館職,未諳規例,勢雖似然,名以堂箚,則月日之上,書大年號,大是違格,爾等從重推考,當該捧納承旨,亦爲從重推考。
甲寅三月十四日午時,上御重熙堂。右承旨·同副承旨入侍時,右副承旨李益運,同副承旨南公轍,假注書具得魯,記注官金良倜,記事官吳泰曾,以次進伏訖。上敎益運曰,敬順王廟移建事,禮曹草記,纔已啓下,而承旨新從慶州來,形止必當詳知,果不容不移建耶?益運曰,臣果屢次奉審,而本廟在琴鶴山下,山勢峻急,兼以再昨年大水,左右沙汰,實有時急之慮,移建一款,恐不可已矣。且敬順王影幀奉安廟內,而色渝漫漶,移模則,似好矣。上曰,然則移模好矣。爲先分付禮曹,行關嶺伯,移建基址,詳細圖形,設置磨鍊規模,影禎奉安形止,色渝與否,祭享諸節,廟官差代之規,入直支供之道,位田之有無,事力之凋殘,使之關問地方官,條列狀聞,可也。上命退,承史以次退出。
上在昌德宮。停常參·經筵。
李益運啓曰,大司憲李祖承引避退待,執義·掌令二員,持平二員未差,監察茶時之意,敢啓。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪明浩曰,左承旨·右承旨·右副承旨入侍。
以回還冬至正使昌城尉黃仁點狀啓十九日間復命事,傳于李家煥曰,卿之反面漸近,殊庸欣喜,止宿高陽,卄日復命事,回諭。
李益運,以備邊司言啓曰,卽見咸鏡監司金華鎭狀啓,則以爲春後種糧,專靠還穀,而本道穀簿,自來不敷,以今當分條,無以分給,元還餉與交濟久置留庫中,特許加分,自安邊至端川各邑還穀中,耳麥最多,合爲九萬餘石,就其中穀非宜土,民尤受弊之邑,今年分給條中耳麥,限二萬石,待秋準折米換作事,請令廟堂稟處矣。見今春耕方張,還穀不敷,則留庫中量宜加分,係是前例,依狀請施行,而酌略分排後,據實數登聞事,分付,安邊等邑耳麥之石數夥多,久爲民弊,不可無闊狹之道,一體許施,何如?傳曰,允。
李益運,以備邊司言啓曰,卽見慶尙監司趙鎭宅狀啓,則以爲當此方農之時,種糧之資,專靠於還上,而計戶量穀,間多難繼之處,年例應加分外,參量許題,使之從略排分事,請令廟堂,稟旨分付矣。應加分外,隨其陳聞,又許加分,便成前例,依狀請許施,而畢分後,據實數登聞事,分付,何如?傳曰,允。
甲寅三月十五日辰時,上御芙蓉亭。同副承旨入侍時,同副承旨南公轍,假注書具得魯,記注官金良倜,記事官吳泰曾,以次進伏訖。上曰,今日卽內閣大奉審日也,閣臣旣已齊會,使之入侍,可也。賤臣承命出傳,與一提學鄭民始,檢校直提學徐有防·徐鼎修,檢校直閣鄭大容,原任直閣尹行任,檢校直閣徐榮輔,待敎李存秀等,偕入進伏。上曰,今日日氣晴暄,政宜遊賞,每年此會,閣臣子姪,有隨參之例,今日亦令來待,左承旨·右承旨·右副承旨·藥房提調·守禦使·壯勇大將入侍,可也。賤臣承命,與左承旨李家煥,右承旨李勉兢,右副承旨李益運,記事官鄭文始,假注書柳遠鳴,藥房提調鄭昌順,守禦使李文源,壯勇大將金持默,原任提學金憙子幼學在新·在善,民始子幼學性愚,姪監役致愚,幼學最愚,有防子前假注書俊輔,進士任輔,鼎修姪幼學有民,從姪別兼春秋有聞,有聞弟進士有聲,榮輔弟幼學畊輔,公轍從姪星耉,存秀兄幼學在秀,弟幼學友秀·奎秀,原任提學李秉模子,進士魯益,直閣徐龍輔弟敎官應輔,幼學鳳輔,原任直閣鄭東浚叔刑曹參議致淳,原任直閣金祖淳從兄進士明淳,原任待敎沈象奎弟應奎,幼學承奎,故提學李福源姪監役田秀,故提學李性源姪副司果潞秀,故提學趙璥子敎官鎭球,故直提學鄭志儉子幼學東晏,偕入進前。上曰,蔡領府·金判府,俱以原任提學,皆已入來,領議政旣參前年之會,且有今春之約,方在藥院三大臣處,遣史官,與之偕入。遠鳴出傳,與領議政洪樂性,領府事蔡濟恭,判府事金憙,偕入進伏。樂性等問候訖。上曰,禁林春事方闌,今日之遊,欲與卿等共之,且踐領相宿約。樂性等曰,今年卽千載一有之慶會,協氣旁流,八域同懽,此日此筵,亦賁飾升平之盛擧也。臣等幸値斯會,得與諸臣,致身於深嚴淸切之地,恩寵曠絶,竊不勝榮幸。上曰,上苑花事尤佳,仍與卿等同賞,玉流泉水石,好矣,卿等似難行步,從便先詣,可也。樂性·濟恭·憙等承命退,先詣籠山亭,上乘輿出宜春門,敎勉兢曰,大臣雖先詣,若於中路逢着,則必多難便,輦路從凌虛亭爲之,好矣。至逍遙亭少駐,上敎有聞曰,朝官儒士之初入此中者,汝其指路,使之遍覽諸勝。敎得魯曰,大臣如已來到,使之入侍,得魯承命出,偕入進伏。上曰,此亭多佳致,卿等姑爲留坐,諸臣則列坐於流觴曲水處,可也。上詣淸漪亭少憇,仍詣籠山亭,命諸臣入侍。上曰,上苑亭榭,卽列聖朝所經始也,間多頹圮處,予以肯構肯堂之意,雖一一葺理,修其丹雘,而亦皆仍舊貫遵古制,曾無一椽一瓦之加於古者,卿等可以知予心矣。上曰,今日不可無詩,適成一篇,以示卿等,卿等其共和之。仍命行任·榮輔·公轍·存秀·家煥·勉兢·畊輔·任輔等,各書御詩一本,頒示諸臣。御詩曰,此筵元氣會,今日一家春。花木重重合,池塘灔灔新。諸君皆地密,微醉亦天眞。小棹齊乘興,宮林待月輪。上敎濟恭曰,卿其讀之。濟恭奉讀訖奏曰,宸藻炳烺,昭回日星,臣不勝欽仰。上敎行任曰,朝臣儒生,以次授簡,俾各隨製書納,諸臣以次製進。上曰,今日風恬日暄,得與耆耉大臣,同樂於此,可謂勝事,卿等當此花辰,時或於外間遊賞否?樂性曰,臣則有淸潭勝景,而一未得往見,居常愧歎。上曰,卿有押鷗名亭,較淸潭稍近,何不以時往見耶?樂性曰,一日之內,勢難往返,無端留宿,亦涉不敢,亦不得爲之矣。上曰,此後則從便來往,可也。濟恭曰,臣亦有江亭,而不得任意出往,每欲一陳於筵席,而惶悚未果矣。上曰,卿亦一體往來也。上曰,兩大臣子若孫皆入參,而領府之子弘遠,有故未參,是可欠也。明春·弘遠,當以直閣入參,卿其率來也。命承史諸臣儒生,以次列坐,煎餻賜饌,仍宣法醞。敎行任·益運曰,一首詩一盃酒,今筵之不可闕者,爾等監飮,俾無一人不飮,可也。上曰,陪後軍校,內閣政院吏隷,政府·樞府錄事,皆令饋饌。上曰,當於暎花堂射帿,大臣以下先詣,可也。上乘輿,由石渠門御大次,命樂性等,射九帿一巡,又命昌順等,射貫革一巡。上曰,兩大臣,俱是耆耋之年,射帿得中,此亦稀貴之事,爲之欣幸。上曰,領府撰進詩跋,左承旨撰進射記,可也。上曰,旣賞花矣,又射帿矣,釣魚泛舟,不亦可乎?仍由宜春門,還御芙蓉亭,命諸臣環坐池邊,各垂釣竿,大臣重臣坐亭之左,閣臣坐亭之右,承史在池西,閣臣子弟在池東。上敎曰,得魚者隨卽放生,使史官一一記之,御釣獲五魚,諸臣獲魚有差,仍命捲釣,宣夕飯訖。敎樂性等曰,旣有宮林待月輪之句,卜夜雖好,老人筋力,似難侵夜,卿等先退,可也。濟恭曰,臣等獲陪盛讌,旣醉旣飽,滿心欣幸,今將筵退,不覺步步回首矣。樂性·濟恭·憙等,以次先退。上曰,今夜弛禁事,分付巡邏營門。良倜承命出傳。上曰,諸臣儒士中,欲爲船遊者,皆許乘舟,文源·有防·家煥·勉兢·益運·文始·存秀·泰曾·得魯·俊輔·遠鳴·在新·任輔·在善·在秀·友秀·有聲·承奎·有民乘舟。上曰,古則太液舟上,紅緞爲幔,近用茅亭,可見不及古之一端矣。放舟時例吹玉笛,一雙載船,待笛動放舟,可也。又敎曰,湖堂賜暇船遊,舊有內賜紅錦帳幕,今雖年久,而傳藏於文衡家云,諸臣中有見之者乎?文源曰,臣未之見,而內賜錦帳之至今相傳,可見古昔盛事,其寵渥光華,豈特與傳心石硯比也?仍命給絲竹酒肴,環島沿洄。上曰,月色雖好,亦宜有燈燭,以紅靑紗籠二雙,懸於船之兩頭,又以紅紗籠三十對,列立於池邊也。上曰,樓上諸臣與船中諸臣,互相酬答,可也。行任曰,舟中有酒否?文源曰,罇中酒已空,而不敢請矣。上曰,一壺酒一榼殽,載於小艇,使之傳致。榮輔曰,船中雖佳,不如天上,下土塵凡,試看上界群仙。勉兢曰,春水船如天上坐,是亦天上也。文源曰,橋上人行,樓上坐相看,俱是畫圖中,此日仙分,豈有彼此之別乎?民始曰,錦帆得意,何時下岸?文源曰,雖鍾動天曙,此樂未央,而且待歌曲之闋矣。上曰,諸臣酬酢,好矣。文源曰,船中多詩人,亦不可無吟矣。上曰,以遊字或樓字爲韻,各賦絶句以進,樓上岸上人,亦皆和之。命行任書御製曰,心臺花會又玆樓,爲是今春可樂遊,此夜君臣同樂意,萬年枝上月長留。諸臣以次製進。上曰,樓上船中岸上作,各成一軸,好矣。少頃,上乘輿出宜春門,由靑陽門·明光門·延生門還內,諸臣以次退出。
上在昌德宮。停常參·經筵。
南公轍,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,大司憲李祖承引避退待,執義·掌令二員未差,監察茶時之意,敢啓。傳曰,知道。
南公轍啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,大司憲李祖承引避退待,已至多日,事甚未安,正言李肇源,卽爲牌招,以爲處置之地,何如?傳曰,允。
洪明浩啓曰,左承旨李家煥,今日不爲仕進,卽爲牌招,何如?傳曰,聞其實病,無以供劇,許遞,前望單子入之。
注書鄭文始病,代以洪樂浚爲假注書。
南公轍啓曰,假注書具得魯·柳遠鳴,身病猝重,勢難察任,今姑改差,何如?傳曰,允。
具得魯改差,代以李勉昇爲假注書。
柳遠鳴改差,代以尹致永爲事變假注書。
洪明浩啓曰,假注書洪樂浚·李勉昇·尹致永時無職名,令該曹,依例付軍職,冠帶常仕,何如?傳曰,允。
承旨前望單子入之,尹致性落點。
李勉兢啓曰,新除授同副承旨尹致性,卽爲牌招,何如?傳曰,允。
傳于李勉兢曰,右承旨入侍。
傳于李益運曰,右副承旨入侍。
兵曹參知前望單子入之,閔昌爀落點。
南公轍啓曰,咸鏡道·忠淸道·京畿老人啓本,纔已啓下矣,政官牌招開政下批之地,何如?傳曰,允。
以漢城府坐不坐單子,傳于南公轍曰,老病及在外亞尹竝許遞,今日政差出,待下批,牌招察任。
以兵曹武臣堂上祿試射試官望筒,傳于南公轍曰,受由在外者擬望,當該堂上及捧納承旨,推考。
以兵曹佐郞柳之羽病親呈辭,傳于南公轍曰,與佐郞崔光泰·權晙改差,今日政新榜中差出,新榜李奭祚之先除侍從,以其文識之見知也,八十老人之事,有不可遲待其上來行公,今日政,佐貳見窠擬入事,分付。
以監察宋知濂病親呈辭,傳于洪仁浩曰,改差。
以同敦寧金恒柱初度呈辭,傳于洪明浩曰許遞。
以水原留守趙心泰狀啓,浮石與城基移塚人姓名後錄馳啓事,傳于南公轍曰,一念本府,豈能寤寐少弛乎?鑿斯之勞,城彼之役,尤所耿耿憧憧者,雖於一工一民之弊痼,猶且軫念不置,況如許之事之爲當者私情之切苦者乎?屢勤下敎,守臣避嫌太過,今始登聞,拘於姓同之親,使爲所重推及之恩典,一爲一否,以致斑駁可乎?出身趙,令該曹,宣傳官武兼中今日政擬入,前郞廳尹潑收用之方,令兵判,問于摠理大臣草記,此後如此之類,守臣之不卽登聞者,大臣察飭事,傳之。
有政。吏批,判書金思穆,參判黃昇源,參議金履翼,右副承旨李益運進。以徐美修爲大司諫,柳雲羽爲執義,尹羽烈爲司諫,洪克浩·趙鎭井爲掌令,尹益烈·申龜朝爲持平,沈鏗爲獻納,具文行爲正言,尹光普爲校理,高宅謙爲副校理,李相璜爲修撰,李遇濟爲掌樂正,韓弘裕爲司饔主簿,金鍒爲司僕主簿,朴鍾淳爲典籍,沈普永·李宇炯·尹持昇爲兵曹佐郞,李奭祚爲工曹參議,徐有臣爲右尹,安鼎大爲左尹,李彦藎爲同敦寧。
南公轍,以兵曹言啓曰,羽林衛將李恒林,身病猝劇,時月之內,勢難供職,呈狀乞遞,領軍之將,不可久曠,改差,忠壯衛將康載亨,老病沈重,依例減下,何如?傳曰,允。
兵批,判書具庠進,參判林濟遠入直,參議未差,參知閔昌爀未肅拜,右副承旨南公轍進。以邊得讓·金尙集爲知事,以曺允亨爲都摠管,柳孝源爲副摠管,尹壽民爲羽林將,洪繼哲爲忠壯將,李宅觀爲忠翊將,高殷泰爲慶熙將,趙爲部將,李顯宅爲留營別將,梁道廈·沈塎·朴齊泌·安載垕·柳泌·尹珪·李思咸·李彦光·金世燁·林聖采·姜再光·金述賢·卓奎齊·朴震起·金得緖·金養淳·尹休文·金箕衡爲同知,金得衡·林得憲·申暾·元益采·申·徐是修·權愉·嚴得寬·李命洽·尹光朝·任會昌·金致績爲僉知,護軍尹序東·李秉喆·崔獻重·申大尹·徐有鍊·柳頤玄·李日運·李貞運竝單付,副司直申光履·李義弼·尹長烈·張至顯·魚錫齡·朴崙壽·洪秀晩·權坪·洪受浩·姜克成·姜儐竝單付,副司果吳泰賢·洪秉臣·李瑞朝·崔時淳·李相璜竝單付,僉知張聖佐·韓景琦·洪寅祚竝單付,部將趙,武兼尹致章相換,副摠管單曺允亨。
以慶尙監司趙鎭宅狀啓密陽沙工李龍三等濟活浦民事實枚擧事,傳于李益運曰,拯濟之數,旣如彼夥然,則何拘多少乎?空名帖加百張千張,猶且爲民許施,況此乎?竝施帖加之典事,分付兵曹。
傳于李勉兢曰,明日當由逌瞻門展拜,該房知悉。
南公轍,以兵曹言啓曰,今三月十七日武臣堂上祿試射試官望,備擬受點矣,以景慕宮展拜相値,十八日退行之意,敢啓。傳曰,知道。
南公轍,以兵曹言啓曰,卽接金虎門入直哨官洪範源手本,則敦化門西邊築墻半間許頹圮處,今已畢築云,把守軍兵解送之意,敢啓。傳曰,知道。
尹致性,以訓鍊都監言啓曰,因兵曹草記,敦化門西邊月廊築墻頹圮處,今已畢築,金虎門軍五名,還入直所,將校解送之意,敢啓。傳曰,知道。
禮曹啓目,粘連寧邊竗香山西山大師休靜,其徒松雲師惟政遺像賜額一款,今姑置之,仍其舊址,別建一屋,奉其師弟之像,春秋享祀時,令地方官,量給祭需,都僧統印信一顆,依狀請造給,何如?判付啓,國一都大禪師禪敎都摠攝扶宗樹敎普濟登階尊者贈表忠禪師休靜之功存宗社,豈待輿人之稱誦,聖祖寵渥之逈別,有以仰酬奬之盛典兺不喩,名播天下,聲聞千載,朝家記念之政,何事可斳乎?香山卽其根本之所,何嫌疊設?依狀請用海南例,錫其祠號曰酬忠,時伯撰碑,舊伯書額,致祭及量給祭典,竝依表忠祠例擧行爲旀。聖祖有御詩之書下者,今番致祭時,豈循常例?祭文卿是文任,撰進事知悉爲良如敎。
兵曹啓目,粘連乶下前僉使趙學枋,美錢前僉使崔在賢公廨之隨毁修補,係是邊將職分內事,論賞置之,何如?判付啓,兩鎭將皆殘鎭也,如是修補,可知其殫竭,何論千數百間之準式與否?竝只施以加資之典爲良如敎。
刑曹啓目,粘連梁山郡殺獄罪人千百守獄事段,嚴訊取服爲白遣,罪人根脚,遽捧於未考覆之前者,事未前有,大違獄體,當該推官,從重推考,不能察飭之道臣,一體推考爲白乎旀,咸陽郡殺獄罪人張水元獄事段,各別嚴訊,期於得情爲白乎旀,玄風縣殺獄罪人官奴福連獄事段,不可以不審論,當該初檢官,拿問處之爲白乎旀,東萊府殺獄罪人孫貞日獄事段,各別嚴刑,期於得情爲白乎旀,星州牧殺獄罪人都丁郁獄事段,更令道臣,親執詳査,論理啓聞後,稟處,何如?判付啓,梁山千百守段,諺曰,婢夫如奴,又曰,他鬨執刃,百守正類此,渠旣曰踢,無異自服,然且想像光景,逞怒由於醉,醉非本心兺除良,雪恥未必不出於公憤,謂之邂逅則稍過,謂之戕殺則不襯,其事適然,其情可恕,千百守身乙,卽爲減死,絶島定配,道臣推官請推事段,依回啓施行爲旀。咸陽張水元,東萊孫貞日等段,鳥籠投水而保貞操,朴女蹈刃而拒强暴,水元之供,太半呑吐,而衆詞同然,貞日之捉,無一差爽,而乾道孔昭,情節則貞日雖極凶慘,根因則水元亦歸劫逼,揆以法理,俱難容貸,水元·貞日身乙,更良各別嚴刑,期於得情爲旀。鄕曲常賤女人辦一死,如彼卓卓,朝家旌別之政,不施於似此之類而何爲?鳥籠及朴女家,竝令道臣給復,以表其節爲旀,玄風奴福連段,傷痕自初檢旣著,詞證至再覆俱備,父子爭死,理合商量,而父之鬪鬨,子不參見,則似無容更議,福連身乙,使之如前同推,如得一分疑端,勿滯舊見,論理狀聞爲旀,檢官拿處事,依施爲旀,星州都丁郁段,前道臣有一條起疑,時道臣有三條起疑,卿曹有五條起疑,疑端自一至三,三而至五,蔽一言曰,要囚服念五六日,丕蔽三昧,此所以朝家亦於是乎起疑,而會疑者是置。大抵疑之肯綮,在於自觸與被傷,而被傷者痕損,例在左邊是去乙,有實段,左有之右亦有之兺不喩,最要害是在右囊之浮高,大於左囊,則互爲扶執,不相上下之際,自致轉觸,無處不損,槪可知矣。然則其疑也,不但在於丁郁則老,有實則少而已,罪疑惟輕,政指此等讞獄,何必更査然後破疑乎?都丁郁乙良,特爲減死定配爲良如敎。
正言李肇源啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未及究覈,未及承款,王章莫伸,輿情莫洩,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬一有日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典,星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿情之轉激,去而益甚,請亟寢秋曹罪人柳師文放釋之命,仍令王府,設鞫嚴問,夬正典刑。司憲府大司憲李祖承,以臣以無似,本不合於淸朝耳目之任,而賓對有命,聲討義重,冒沒登筵矣。進前之際,自致失措,至伏承問備之命,滿心惶恧,無地自容,以此情踪,其何敢一刻晏然於臺次乎?引嫌而退,登筵失措,只緣生疎,不可以此輕遞言官,請大司憲李祖承出仕。答曰,不允。處置事,依啓。
大司憲李祖承,正言李肇源啓曰,臣等俱以無似,猥叨臺地,夫豈有一分堪承之望,而目下聲討義重,加律是急,相率詣臺,舊啓則業已傳之,新啓則過半傳之,此際承宣,以有傳敎,忽地起立,徑先入去,使莫重之新舊啓紙,委諸空廳,此莫非臣等言議風采,不能見重,致有此前所未有之擧,貽羞臺閣,無復餘地,以此情踪,其何敢一刻晏然於臺次乎?請命遞斥臣等之職。答曰,苟欲聲討,則都憲置處,何至待牌詣臺乎?旣詣臺而逃遁無路,則只當與就職牌承召之都憲傳啓矣。忽使新除諸臺之請牌無發落者,相率入來,以致責敎之荐下,由前而玩愒太過,由後而顚錯莫甚,今日之罪,正言爲首,然不可以此輕遞,以益其生疎之習,爾則勿辭,亦勿退待,俾有久任鍊務之效,若非都憲就職之遲遲,豈有諸臺詣臺之忙忙乎?屢叨蔑能若此,卿則與不待牌諸臺,爲先遞差。
大提學洪良浩疏曰,伏以臣之事我殿下,外托君臣之義,內結父子之恩,陶鎔於造化之中,生成於慈覆之下,山海不足以喩其高深,糜粉不足以稱其酬報,身非己有,何敢言私,而竊伏念,上天至尊,而有欲必從,君父至嚴,而有情必達,臣有至切之懇,至苦之情,亦何敢自阻於天地父母之前,而不爲仰首鳴號乎?噫,臣本素門孤植,薄材凡品,遭逢先大王盛際,久處近密,濫廁宰列,冥行迷塗,自取顚沛,伏蒙我聖上特達之知,非常之恩,拔之坑窞之中,置之任使之列,華貫膴仕,幾乎徧歷,十餘年之間,遽躋上卿之峻,實非臣夢想所及,而加以臣弟,繼登珥金,臣弟之子,又玷簪筆,榮耀已極,憂畏方深,不意今者癡兒,又竊科名,一門四人,竝揚明廷,環顧同朝,殆鮮倫比,天道虧盈,物理戒滿,不觸人猜,必有鬼伺,怵然驚懍,罔知攸屆,惟有一事可尋全保之路,玆敢疾聲而冒籲焉。夫人臣立朝,厥有大防,七十致事,著爲常經,臣於昨歲,犬馬之齒,已滿七旬,宜卽引年乞休,而自念一身,偏被大恩,天地無極,塵露莫效,便訣明時,昔人所歎,情有所未忍,口有所不敢,遲徊囁嚅,耿耿如結矣。乃今門戶,轉益盈滿,小器易溢,眇福難持,乘盛不返,道家深忌,知進不退,大易炯戒,若又眷係恩遇,不卽引去,不但鍾漏不止,見譏識者,其奈不虞之災,理所難逭,臣亦無以爲計,雖以聖明之至仁大德,將何以曲爲之地耶?情急勢窮,言至於此,亦云慼矣。伏乞聖慈,俯垂矜念,先將臣三館金吾之任,亟行鐫免,仍許乞身之請,特施賜骸之恩,則君臣之間,旣得進禮退義之美,朝廷之上,庶彰樹風勵恥之化,而臣亦得以優游晩景,歌詠聖澤,瞻依輦轂,時奉朝請,以效不報之報,則終始生成之澤,隕結是期矣云云。答曰,省疏具悉。年雖屆於懸車,力猶足以聽漏,所請不允,勿辭行公。
待敎李存秀疏曰,伏以臣今年甫弱冠耳。其顚蒙癡騃,求諸年輩,亦最居下,平日家居,不離童習,課書肄業,尙煩訓督,至於出身事君,豈或髣髴擬議於臣身者,而夢外一第,有殞自天,追念先故,恩侑繼降,感結幽明,榮曠今古,父子相對,惟日夕攢祝,千萬不自意唱名數日,眷私益隆,頭方戴花,身已登瀛,內閣之命,南牀之選,荐疊於筵席昵陪之際,而記舊恩言,愈往愈摯,臣於是,若驚若喜,如醉如癡,遂不得不拜稽丹墀,祇肅恩命,仙樂先之,金牌導之,環顧五十人中,惟臣一介而已。顧臣蒙騃,雖無所知,若臣見叨之爲極峻選至淸銜,則自在髫齔,艶聞歆稱,不啻若天上人矣。夫孰料藐然小臣,忽以身當之也?歸拜臣祖祠宇,退而見臣父母,欲詑榮寵,自不覺相握感泣,淚如泉湧,至於館職之旋召旋遞,曲賜體諒,視同家人,尤是出常之異渥,臣何能以區區拙澁之語,道得聖眷之萬萬之一也哉?陪鸞駕而就豹直,漫無省識,任從僚寀,歷日靑瑣,心神猶驚,竊自念恩榮如天,官銜如仙,臣雖童心,亦安得不怵然惶駭,惕然驚懍,直欲循墻而鑽地也?伏惟聖上之於臣家,天地之仁,父母之慈也,豈忍以如臣童子,備此千萬不近似之官,使之招身災墜家聲而不之矜恤也耶?若其責任之緊重,公議之嗤笑,則反有不暇論者,玆敢不揆嚴畏,披瀝肝血,冒控閔覆之天,仰冀矜察之恩。伏乞聖明,亟命鐫削臣所授內閣待敎之職,仍賜五六年恩暇,待臣年紀之稍多,知識之稍長,復廁任使之末,則此實終始生成之至恩大惠也,臣當隕結而圖報矣云云。省疏具悉。寵渥之若偏爾家,爾家有文簡也,示意而已,豈云償博?爾其勿辭察職。
甲寅三月十六日卯時,上御重熙堂。右承旨入侍時,右承旨李勉兢,假注書具得魯,記注官安經心·金良倜。以次進伏訖。上命書公事判付訖。又命書榻敎曰,工曹參議柳許遞。又命書榻敎曰,兵曹參議前望單子入之,待下批,牌招察任。上命退,承史以次退出。
上在昌德宮。停常參·經筵。
上詣景慕宮。展拜罷後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
洪仁浩啓曰,大司憲·執義·掌令一員,持平二員未差,掌令趙鎭井在外,監察茶時之意,敢啓。傳曰,知道。
傳于南公轍曰,出宮門路,協陽門爲之。
李勉兢啓曰,三皇忌辰日望拜禮,前期一日取稟事,曾有先朝受敎矣。今十九日毅宗皇帝忌辰日親行望拜禮,何以爲之?敢稟。傳曰,謹當躬詣皇壇,行望拜禮,齋宿處所,從便爲之,該房知悉。
以司僕正望筒,傳于洪仁浩曰,前正入直擧行勤幹,仍任。
以柳師模·申龜朝·安思烈·李宜秀·金宅和·趙恩錫·金儀祥·成範鎭·白師斌囚單子,傳于南公轍曰,付過放送。
以兵曹監軍望單子,傳于李益運曰,沈普永·李宇炯·尹持昇改差,令該曹口傳差出。
吏曹口傳政事,以李重蓮·金銑·朴鍾淳爲兵曹佐郞。
以全羅監司李書九狀啓,右水營斫木事實嚴査陳聞,令廟堂稟處事,傳于李益運曰,前水使李東植之不體軫念民弊之意,多縱吏校,任其行止,敢有不干之山郡貽弊之擧者,萬萬駭然。況所謂沿邑分定處出浦道里,遠或爲二三十里云者,尤爲駭然。其罪狀,何待廟堂之稟處乎?爲先罷職,仍令該府,拿問處之,以礪他道,嶺南漕船添載之說,亦豈成說乎?廟堂至今不爲分付向下傳敎乎?近來事關民重,罕聞訏謨,賓對輒須特敎,籌坐依舊間闊,如是而安得不勞佚倒置乎?此所以慨然於左相者,又或因此責成之敎,胥命金吾,更煩酬應,尤豈非慨然處乎?以此意,令備郞傳諭于左相。
傳于李益運曰,全羅兵使之代,令該曹口傳差出。
李益運,以兵曹言啓曰,今三月朔武臣堂上祿試射,以十八日退行事,草記蒙允矣。皇壇望拜禮齋戒相値,以二十日退行之意,敢啓。傳曰,望拜禮例無用齋之規,至於淸齋一宿,卽不敢處於私室之意也。凡於奉室,行禮前一日,亦爲一宿,淸齋則此亦可以用齋乎?旣無定式之法典,又無可考之前例,則豈可爲此草記乎?當該堂上,從重推考,捧納承旨,亦爲推考,此草記勿施還給。
李益運,以兵曹言啓曰,今三月十九日皇壇望拜禮時,侍衛軍兵及墻外環衛軍兵,當爲磨鍊,而今月初九日奉室行禮時,入直禁軍,侍衛挾輦軍一百名磨鍊,鎗劍軍置之墻外,環衛軍·訓局軍五哨排立矣,今番則何以爲之乎?敢稟。傳曰,訓局出番軍二哨,各處外營入直軍,除營直都領,餘依初九日例,可也。
李益運,以兵曹言啓曰,水原留守趙心泰狀啓判付內,一念本府,豈能寤寐少弛乎?鑿斯之勞,城彼之役,尤所耿耿憧憧者,雖於一工一民之弊痼,猶且軫念不置,況如許之事之爲當者,私情之切苦者乎?屢勤下敎,守臣避嫌太過,今始登聞,拘於姓同之親,使爲所重推及之恩典,一爲一否,以致斑駁,可乎?出身趙,令該曹,宣傳官武兼中今日政擬入,前郞廳尹潑收用之方,令兵判,問于摠理大臣草記,此後如此之類,守臣之不卽登聞者,大臣察飭事傳之事,命下矣。依下敎,問于摠理使蔡濟恭處,則以爲尹潑,旣無前銜,則其所收用,當如閑良或士人之例,令各營門,先付將校後,自該曹,待窠收用邊將,不然則能麽兒郞廳之類,待窠調用,亦無不可云矣,敢啓。傳曰,依摠理大臣言爲之,可也。
李益運,以兵曹言啓曰,內吹螺赤及龍虎營兼內吹今春等習角賞木,依啓下別單,分等施賞之意,敢啓。傳曰,知道。
李益運,以御營廳言啓曰,今三月十七日景慕宮展拜時,依兵曹節目,弘化門入直軍五十名,集春營入直軍四十名除出,大將臣李敬懋率領,弘化門外,分左右排立,東營入直軍三十名除出,該入直把摠柳煥寅率領,宮大門外把守,而竝待標信出用,解嚴後各還本處入直之意,敢啓。傳曰,知道。
觀旂橋駐輦所入侍儒生應製御考榜,賦三上生員金處巖,年四十,本安山居京,父生員養直,進士李日煒,年五十四,本全州居鎭川,父進士亨植,以上比較。次三中進士沈厚鎭,年四十一,本靑松居水原,父正言重奎,生員權丕應,年四十一,本安東居京,父通德郞若性,以上各紙二卷,筆三枝,墨一笏。三下進士李始源,年四十二,本延安居京,父行司直敏輔,幼學趙道寬,年五十六,本楊州居京,父學生彬,生員辛景愈,年五十三,本靈山居京,父學生命相,生父通德郞命聖,進士河瑞復,年六十,本晉州居江陵,父通德郞起龍,以上各紙一卷,筆二枝,墨一笏。次上進士趙道宇,年五十九,本楊州居京,父學生彬,幼學朴宗薰,年二十二,本潘南居京,父幼學參源,進士金處明,年三十二,本安山居京,父府使養和,生父府使養厚,生員李復性,年四十五,本廣州居天安,父學生鉉周,幼學車敬履,年二十七,本延安居肅川,父幼學尙五,生員李重淳,年三十五,本延安居京,父令寅燮,進士宋翼淵,年二十八,本礪山居京,父同知準明,幼學金泰鍾,年三十,本安山居京,父郡守處淳,幼學李敦秀,年二十八,本延安居京,父府使學源,生員李永老,年二十三,本慶州居京,父參判敬倫,幼學魏迪喆,年二十九,本長興居咸興,父及第光軫,進士李田秀,年三十六,本延安居京,父府使學源,幼學朴宗履,年二十八,本潘南居京,父直長彬源,幼學金啓溫,年二十二,本江陵居京,父判書魯鎭,幼學李厚五,年三十二,本全州居京,父海溪君,生父西淸君煋,進士許綜,年六十六,本金海居延豐,父生員㻋,進士宋文顯,年五十一,本鎭川居京,父幼學弼休,幼學李海魯,年三十三,本韓山居京,父縣監元采,進士魚用升,年六十,本咸從居公州,父通德郞錫疇,進士尹浣,年四十七,本坡平居京,父通德郞之鐸,幼學吳仁權,年四十二,本海州居成川,父學生命普,生父幼學命裕,生員朴宗羽,年五十,本潘南居京,父正郞麟源,以上各紙一卷。詩三上幼學朴齊家,年四十五,本密陽居京,父承旨玶,生員李是釬,年四十一,本驪州居春川,父生員載爀,以上比較。次三中進士李祥發,年五十,本永川居義城,父幼學宜白,幼學李義樂,年三十五,本全州居京,父郡守龍中,幼學金在元,年二十七,本光山居京,父縣令箕應,以上各紙二卷,筆三枝,墨三笏。三下進士鄭璞,年六十一,本草溪居安東,父學生光柱,幼學李廷觀,年二十六,本全州居京,父通德郞章慶,生父通德郞全慶,幼學尹顯大,年三十二,本坡平居京,父通德郞守晩,幼學金克鉉,年十七,本金海居京,父引儀獻祚,進士洪樂玄,年三十,本豐山居天安,父通德郞瞻漢,以上各紙一卷,筆二枝,墨一笏。次上幼學李期榮,年二十二,本慶州居京,父副司直集斗,幼學朴致永,年五十五,本密陽居京,父進士性源,幼學沈英錫,年二十八,本靑松居京,父通德郞㴛,進士權,年三十六,本安東居京,父通德郞植,幼學申在邦,年十八,本平山居京,父縣監光儀,生父正郞光直,進士李膺禧,年六十二,本延安居開城府,父學生光奎,幼學李魯新,年三十三,本驪州居水原,父通德郞運杰,生父幼學運烈,進士權煋,年五十七,本安東居連山,父學生碩東,幼學魚在修,年三十一,本咸從居父參奉用賓,進士李基弘,年四十六,本廣州居京,父同知尙琦,以上紙一卷,比較榜表倍畫。三上生員金處巖,年四十,本安山居京,父生員養直,給一分,三下生員李是釬,年四十一,本驪州,父生員載爀,更進士李日煒,年五十四,本全州居鎭川,父進士亨植,外幼學朴齊家,年四十五,本密陽居京,父承旨玶,以上各紙三卷,筆五枝,墨三笏。
御題若不記錄,謂洛無人賦,生員金處巖三上,繄授几與設席,古有人曰周·召。觴隨波於彩舫,筆生花於文壘。如吾詩之不成,後視今而謂何?指英俊之合宴,筮華藻之增耀。洛人於斯爲盛,蓋文章之都會。扁樓臺而記勝,譜花竹而擅遊。文峯屹於翠嵩,馬之冀而珠海。靑雲橋兮犀帶,迨月三而式敎。牽遲日而錦纜,鬪輕風而璧車。衢謠騰於聖化,樂昇平之煙花。翁爲主於洛讌,幾箇豪於長纓。時鸎花而共樂,價驪珠兮誰爭?環東洛以地靈,傾海內之詞客。今四美其畢具,倘無記則焉若?名難識於蘭亭,詩誰傳於金谷?天假余以大塊,擬國家之鳴盛。詩洋洋又賦瀏,不可無乎此中。來我客有十五,摠洛陽之才子。璆鏘鳴兮瓊珮,澹天機兮容與。惟勝事之鋪張,文藻宅於水涯。時之和兮歲豐,記開成之二載。苟赤幟之未豎,曾謂洛之有士。繁華稱於帝京,況奎躔之輝耀。簪紳登於祓筵,頌至化之作成。騰蛟閃以起鳳,歌白雪兮誰唱?蒼顔頹於座間,山水爲之生輝。詩有令於柳邊,酒爲政於花底。文瀾湧以紫虬,水東西而幾家。金聲鏗於擲地,我先賦而君次。翹勝會於洛中,韙裵公之風流。
御題明日召白居易等,合宴于舟中,登臨泝沿,顧謂四座賦之七言古詩,幼學朴齊家三上。天下之中三月三,碧玉新流靑翰舟。人多如雨士如鯽,上公峩峩居上頭。匼帀衣香迷百里,照爛花光連九州。東都故事徵逸詩,隨波羽觴昉成周。不數酸寒永和帖,何必區區李膺儔?萬古神嵩靑未了,元氣淋漓凝不收。大唐禮樂彌寰宇,老夫宣化而承流。諸公摠是作賦才,願垂文藻鋪鴻猷。彩筆如椽橫四海,山高水長窮冥搜。詩卷長留天地間,盛事可以鳴千秋。天津縹緲象天漢,彷彿乘槎侵斗牛。香車筍轎簇成堆,錦纜牙檣衝白鷗。夾岸垂楊吹麯塵,波間照影明朱樓。樂句蒼茫水嬉張,琵琶笙笛聯箜篌。澄泥硯配薛濤牋,蕩槳小舟詩可郵。春臺冉冉玉燭調,壽域熙熙白髮稠。詩情酒態兩未央,水步如煙芳草柔。流水游龍暝不散,一輪明月船舷浮。午橋花竹入望來,召伯棠陰忝居留。文章勝事關時運,先數開城第一遊。
御題擬唐李白謝呼來表,生員金處巖三上。麯孽爲忘形之友,樂存飮斯,蓬萊有可到之期,恩荷來汝。俾童羖出,不俟駕行。伏念臣技拙賦鸎,時際來鳳,沈香亭曲宴,榮侈黃封之宣恩,上雲樂新篇,誠篤紫宸之獻壽。屬當蓮池泛龍舟之會,偶作杏帘醉鸚盃之眠,紫禁飾一豫之儀,錦纜初引,黃壚酣五齊之味,玉山自頹。聖代之昇平幸逢,政仰與衆樂樂,學士之淸狂如許,渾忘侍君朝朝。第玆適不來之蹤,敢希呼與歡之寵,醉飽不足怪耳,縱軫無我爲尤。相見何其晩耶?寧期自公而召。從酒人市中之醉,未逐鵷鷺之翩躚,仰春船天上之遊,何關鳧雁之來去?不意靑衫之醉臥,遽紆紫衣之命招,長安之樽且停,呼女起也,太液之舟方艤,來吾導之。惟微臣醉不省之辰,猶覺退有餘戀,以聖主常欲見之眷,至令召與同歡,自幸惠然肯來,切感不命之退,彩舫之遊事爛熳,更覩千甕之醅香,玉溆之醉步躝跚,寧堪八叉之成賦。一身榮耀,奚但龍顔之趨陪?兩腋扶登,偏荷鳳池之恩液,有來而已,喚醒之辰。玆蓋伏遇皇帝陛下,玉燭調治,瑤圖御極,崇奬藻繪,集梁園授簡之賢,樂育英才,騰周宮饗簋之詠。爰推鴻造,亦及駑姿,臣敢不沐浴恩波,歌詠聖澤,爾來何暮?政感不遐我之衷,其樂只且,庶殫長隨君之悃。
甲寅三月十七日辰時,上詣景慕宮。展拜入侍時,行都承旨洪明浩,左承旨李勉兢,右承旨洪仁浩,左副承旨李益運,右副承旨南公轍,同副承旨尹致性,假注書洪樂浚·李勉昇,記注官安經心·金良倜,一提學鄭民始,檢校直提學徐有防·徐鼎修,檢校直閣徐榮輔,待敎李存秀,以次隨駕。上具翼善冠·衮龍袍,乘輿出協陽門·建陽門·銅龍門,駕至漏局前。上顧謂民始曰,漏局固難盡改,而禁漏官入直處,實有傾壓之慮,此則從速修改,可也。駕至景化門,上曰,舊摠府頹圮不成樣,分付戶曹,當毁者毁之,可葺者葺之,可也。建陽以東,摠府雖主之,四所則兵曹旣皆都管,況賓廳之後園則不掃,井則不浚,墻垣蓋瓦,缺落者多,而全不修飭,近來騎郞事,極爲駭然矣。命益運書傳敎曰,解凍以後,兵曹摠府入直郞廳,竝拿處。出駕前下敎又命書傳敎曰,解凍以後,兵曹入直堂上,竝推考。出駕前下敎仍由集禮門,出弘化門,駕至觀旂橋,降輿步過乘輿,大司成鄭大容,率居齋儒生祗迎。上命大容入待,敎曰,昨日朝夕食堂爲幾人?大容曰,朝爲一百十人,夕爲八十六人矣。上曰,祗迎者爲幾人?大容曰,五十七人矣。上曰,今日欲令應製,諸生之留在泮村而未及參班者必多,還宮時知委待令,可也。前詣景慕宮降輦所降輿,入東夾門就板位,行再拜禮,仍詣廟內奉審訖,還御齋室。上曰,昨日臺批中置處,書以處置入稟,承旨豈可擅改乎?仍命益運書傳敎曰,當該承旨推考。上曰,本宮提調兵曹判書入侍。樂浚承命出傳,與景慕宮提調李文源,兵曹判書,偕入進伏。上敎文源曰,本宮洞口樹木,數年之內,鬱然成林,政如太廟樹木之蕃盛,爲之欣幸,此非但爲觀瞻也,亦爲衛護之一道,栽植培養,卿其着意申飭,可也。上敎庠曰,宮都城奉審摘奸,何當爲之耶?庠曰,將以今日爲之矣,動駕相値,故諸堂姑未齊會矣。上曰,雖還宮後,足可爲之,而本宮則旣奉審,不必更來,判尹使之卽爲入來,只於都城摘奸,可也。都城周回,不過四十里,而必也終日爲之,何也?民始曰,西北邊山勢險峻,自然遲滯矣。上曰,堂郞分路看審乎?庠曰,然矣。上曰,卿家太華亭,先朝臨御時,予亦陪扈,都承旨亦以其時宮官隨參,亭樣與家基,予尙記得,而未詳其何年,卿果詳知,而亦有文蹟之可考者乎?庠曰,乃是癸巳年,而伊時臣謫居濟州,只聞駕臨之報,未詳其事實矣。上曰,先朝有御製,而予亦賡進,寶帖尙在內閣,當令閣臣謄送,卿其板揭于亭上,以爲傳後之道。仍命榮輔曰,詳考寶帖錄送,可也。上曰,兵判年甲,七十不遠,未久當入耆社,父子同參耆英,往古稀貴之事也。昔在先朝,耆堂皆自上書貶目,作爲美事,尙今傳誦,伊時耆堂子孫,各爲作帖,以爲傳家之寶,則此可爲盛世美事矣。命文源·庠先退,乘輿出宮大門,駕至觀旂橋,諸生祗迎者,爲百餘人,上駐輦,敎同成均鄭昌順等曰,儒生數少,宮契近處二橋以北,無論生進。幼學·蔭官前銜,竝卽知委來待,可也。方外諸生,次次來會,各奏姓名。上曰,今爲幾人?昌順曰,與元祗迎儒生,合爲二百餘人矣。上命諸生行禮,引儀唱諸生以次跪。上命公轍,頒示御題于諸生,賦,若不記錄,謂洛無人,詩,明日召白居易等,合宴于舟中,登臨泝沿,顧謂四座賦之。命存秀曰,與大司成率儒生,偕詣明倫堂,收券以來,仍回鑾入弘化門·明政門,由永淸門·交泰門還內,諸臣以次退出。
上在昌德宮。停常參·經筵。
自辰時至未時,灑雨下雨,測雨器水深一分。
藥房提調鄭昌順,副提調洪明浩啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,大司憲·執義·掌令一員,持平二員未差,掌令趙鎭井在外,監察茶時之意,敢啓。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,來二十一日,輪對日次矣,敢稟。傳曰,爲之。
李勉兢啓曰,來二十一日,朝參日次矣。傳曰,停。
傳于洪明浩曰,同副承旨馳詣章陵,奉審以來。
傳于李勉兢曰,左承旨·左副承旨入侍。
李益運啓曰,拱北門開門時,請出標信,自來定式,而今此兵曹節目中,忽以除標信開門,磨鍊以入,至於啓下,事甚疎忽,不察之當該堂上,從重推考,原節目,使之改付標以入,何如?傳曰,允。
以訓鍊都監習陣頉單子,傳于洪仁浩曰,停操太久,退行於再明日。
李勉兢啓曰,明日望拜禮時,承旨當爲備員,而同副承旨尹致性奉命在外,何以爲之?敢稟。傳曰,許遞,前望單子入之,待下批,牌招察任。
承旨前望單子入之,林濟遠落點。
李勉兢啓曰,明日望拜禮時,兩司長官當爲進參,大司憲·大司諫未差之代,政官牌招開政差出,待下批,仍卽牌招,以爲淸齋之地,何如?傳曰,前望單子入之,待下批牌招。
臺諫前望單子入之,大司憲黃昇源,大司諫金履翼落點。
李勉兢啓曰,明日望拜禮時,九卿當爲進參,而刑曹判書李在學奉命在外,何以爲之?敢稟。傳曰,許遞,前望單子入之,待下批牌招。
刑曹判書前望單子入之,李得臣落點。
以司謁張光益手本,別監李枝演·朴世蘊,稱以行下,索錢於謁聖狀元之狀,萬萬驚駭,爲先除下,其罪狀,令攸司科治事,傳于洪仁浩曰,掖隷之求乞行下,前此飭禁,不但至嚴,至於卽日唱榜之科場,以渠輩從前死有餘罪之犯,近來則科場近處,俾不得現形,亦莫敢接跡,則敢於科場旣罷之後,有此所犯,萬萬痛駭,成給之新恩,亦難免疎忽之罪,特以方長不折,姑不處分,掖隷重治,此後更有此等之弊,不飭之司謁,施以定配之典,以此傳敎,載之該房故事,仍令該署,書付壁上。
兵曹口傳政事,以金明遇爲全羅兵使。
吏曹口傳政事,以申溆爲兵曹佐郞。
傳于李勉兢曰,今番園所植木播種及祭井改石築,洞口火巢內外補土時物力,自筦千庫上下,賞格自外帑庫上下事,令壯勇內營,分付外營,園官令趙景鎭,是誰之子?守令待窠陞差,令洪後榮,日淺勿論,員役園軍等,當依判下,自外帑庫,分等施賞,差使員曺允植,其勞年年愈著,除郡屬耳,今姑置之,差使員張世紈,年前爲植木,邊將無端遞來,姑待來頭植木次,今番則亦爲置之,其餘京各營校卒,各該營,考例分等施賞,南陽人金守昌,靑陽人崔同伊,己酉以後,連爲效勞,平昌人宋必秀,連三年效勞,通政帖加成給,安城邑校折衝張簫·安鎭福,賞加折衝,李世國·李世孚,嘉善帖加,邑吏李仁郁,通政帖加,今日口傳下批。
李益運,以御營廳言啓曰,今三月十九日皇壇望拜禮時,依兵曹節目,東營入直軍四十四名,集春營入直軍四十名內,各留營直五名,實七十四名,新營入直軍六十名內,除營直十名,實五十名,入直千摠朴光迪,哨官李守麟·印時彦,領赴于訓鍊都監都領陣,而東營·集春營入直軍,則待標信擧行,新營入直軍,依例除標信出用,解嚴後,各還本處入直之意,敢啓。傳曰,知道。
李勉兢,以義禁府言啓曰,因玄風奴福連殺獄事,刑曹啓目判付內,檢官拿處事·依施事,命下矣。當該檢官玄風前縣監洪大默,下去忠淸道淸州地云,依例發遣府羅將拿來,何如?傳曰,允。
正言李肇源疏曰,伏以君綱臣分,嚴於堂陛,而等不可踰也,天經地緯,昭如日星,而義不可蔑也,苟或反是,則天紀盭而人彝滅矣。是以漢法重不敬之律,春秋嚴無將之誅,今此金鍾秀之罪犯,前後三司之啓,臚列已盡,臣無容加言,夫義理,天下之所同由,而意有所拂,則不憚背馳,忠愛,恒情之所共得,而事不由己,則無難角立,當日庭籲之擧,以義理則天下之公也,以忠愛則恒情之同也。彼鍾秀,亦獨何心,忽地投匭,忍提不忍提之事於不忍言之日,用意陰戾,遣辭凶悖,求之天理人情,胡寧忍此?且夫人臣之受恩於君父者,從古何限,而若其際遇之隆,生成之渥,自有君臣以來,未之多見,則彼鍾秀,亦有彝性耳。其孤恩負義,蔑倫亂紀之罪,雖使渠自爲之說,亦何能自解也哉?卽此罪負,不可一刻容貸也,決矣,而律名自有次第,故王章未免遷就,天討久稽,群情愈菀,臣旣忝言地,義急沐浴,固當沬血飮泣,期於不得請,則不止,而始拜掌憲,不無前啓之所拘,事關袒免,許令引避者,實出於我聖上敦倫之化,故臣果有所陳疏自引,及叨見職,又有鎖院餘悚,不得不略爲引嫌,未與於前後聲討之列,事會巧湊,跡與心違,玩愒之罪,臣無所逃,昨奉批旨,誨責截嚴,惶愧踧踖,不知措躬之所,顧此當加之律,緣臣顚錯,一日稽遲,此尤臣難贖之罪也。伏願殿下,廓揮乾斷,亟施當律,使王綱明而民彝正焉。臣於此,又有所慨惋者,凡係懲討之政,卽是一世之公議,所當措辭別白,勘論的當,使群情咸允,罪人自服,而乃者前諫長李喆模之登對也,奏辭含糊,旨意圇,草草數語,有若塞責,事之不誠,孰甚於此?聽聞所及,無不駭憤,職在論思之任者,同登筵席,固宜卽地糾正,而聽若不聞,默無一言,及陳聯箚,泛論其噤默囁嚅之習,而初無指名顯斥之擧,臣竊爲之訝惑也。臣謂前大司諫李喆模,亟施竄配之典,伊日登筵儒臣及聯箚玉堂,竝施譴削,斷不可已也,臣無任云云。省疏具悉。首陳事,勘罪豈待爾等之言,加律亦豈待爾等之請乎?李喆模竄配事,無或彈文,入於憲長之袖裏,因其引避先退,而致此草率耶?抑於筵間,嘗有詆斥之奏對,聞此而修嫌,發此䵝昧之啓耶?抑欲以德報怨,而宛轉說去耶?莫嚴者聲討,無論如此如彼,究厥不誠之罪,嶺海渠必甘心,依施,不論喆模之玉堂不露·姓名之堂箚諸臣事,譴削稍過,不言者罷職,陳箚者遞差,方責鍊熟,徑遞非可論,勿辭察職。
方外儒生應製御考榜,賦三上一進士金相任,年四十二,本光山居水原,父漢城判官茂澤,詩三上一生員金順行,年五十八,本安東居京,父同知時哲,以上各紙二卷,筆二枝,墨一笏。賦三上二幼學呂龜永,年四十,本咸陽居京,父進士善鳴,生父刑曹佐郞善養,詩三上二幼學徐榮豐,年四十二,本長城居金川,父學生用和,生父幼學致和,以上各紙二卷。賦三中進士蔡一揆,年六十,本仁川居京,父學生遇,幼學申夔朝,年三十三,本平山居京,父學生廷顯,詩三中幼學金照,年四十一,本海豐居京,父幼學相衡,幼學李綰,年四十八,本全州居禮山,父學生齊松,以上各紙一卷。賦三下幼學宋光載,年六十一,本礪山居抱川,父學生翼佐,前縣令李基讓,年五十,本廣州居京,父學生宗漢,進士黃嗣永,年二十,本昌原居京,父正字錫範,參奉申鳳朝,年五十,本平山居京,父知事師顯,幼學愼昇,年四十六,本居昌居交河,父進士後聃,詩三下幼學李愚在,年三十,本韓山居京,父學生羲天,前主簿尹可基,年四十八,本坡平居京,父學生光賓,業儒南石老,年二十五,本宜寧居京,父奉朝賀泰著,進士趙學春,年四十,本林川居京,父幼學德泂,幼學李勉沖,年三十四,本全州居京,父學生穉亨,生父學生敦亨,以上各筆三枝,墨一笏,表倍畫。草三下一生員李翼榮,年三十,本全州居京,父幼學相重,草三下二幼學尹星烈,年三十,本海平居京,父進士翰東,生父承旨冕東,以上各筆二枝,墨一笏。
御題若不記錄,謂洛無人賦,進士金相任三上一,蘭亭卽一小會,尙有記而傳之。熙皞時於盛唐,翰墨藪於東都。中筵闌而顧語,此間不可無哦。苟盛事之無述,恐名都之貽羞。文明鍾於洛陽,幸吾輩之同會。地周召之曾讌,人枚馬之善鳴。招諸公而燕胥,時則際夫豐亨。沐偃草之聖化,樂秉蘭之令辰。遵斗亭而擊汰,邅吾道兮天津。釃淸洛而泛觴,峙神嵩而爲俎。辦良辰之盛遊,極昭代之勝事。超嘉會於曲江,邁良宴於金谷。昇平樂而獨擅,畫圖傳猶不足。文章盛於洛中,映奎宿之方爛。搴之玉珮,擥濟濟之華筵。如斯燕之不記,必謂晉之無人。於古人而有否,詎今文之無之。抨夢得使授簡,詔白傳而操毫。將聖代之盛筵,輸詞客之華藻。苟無作之渢渢,恐笑人之寂寂。宜傳美於此筵,豈獨樂於吾屬?風流長於杖屨,文藻壽於江山。寧徒誇於一時。寧可傳於千春。遊滕閣而尙賦,會桃園而猶記。乘熙運而賁飾,詎無誌於今會?泱泱洛而注彼,象文波之滔滔。惟此樂之莫樂,宜大書而特書。揄瓊琚之大筆,煥仙李之春輝。斯盛事之美事,亦詞人之咸萃。拚璇題而綴辭,仰聖意於志喜。
御題明日召白居易等,合宴于舟中,登臨泝沿,顧謂四座賦之七言古詩,參奉金順行三上一,今古江山幾人遊,今人遊處古人休。江山孰如淸洛好,自是風流帝王州。風流留與吾輩得,橋上巾車橋下舟。況復暮春天氣新,遲日無風水如油。舞堤弱柳黃初嬾,被岸芳芷綠初搊。人從化中皆自適,河水長淸海晏流。穰穰年穀河以南,有酒如澠錯珍羞。花明遠分深深蝶,波暖閑浮點點鷗。欲邀畫工畫此景,只畫紅綠散芳洲。欲將絲管答令節,一場繁音但啁啾。此遊不可無新詩,無詩無以壽千秋。若非右軍留好筆,誰識蘭亭稧事修?儼然鍾律成遺響,高懸期與日月留。一十五人皆同志,最以詩聞白與劉。請君莫辭揮毫勞,老夫此外無他求。萬彙凌暴何足道?一任花鳥作春愁。月三日三辰最佳,庶合淸篇以相酬。生於長於太平世,太平歌曲得自由。中天瑞日頭上懸,滿地春光筆下收。不是尋常作歌詞,願將此曲達玉旒。
御題擬唐李白謝呼來,生員李翼榮三下,行處酒債尋常,不勝鸚杯之引白,坐違天顔咫尺,忽承鳳詔之銜丹。行且召之,與有榮也。伏念臣釣鰲狂態,解龜豪情,名傳飮中八仙,幾吟月夜之成三,世稱山東六逸,敢擬才子之第一。顧以丹陛染翰侍之蹤,偶效靑帘典衣沽之習,袖中之香煙猶在,幾戀王學士之內醞三升,壚上之春睡正酣,只愛漢方朔之君山一斗。形骸放浪,不覺玉山之自頹,麴糱沈冥,渾忘金門之待詔。屬玆太液泛彩舫之際,只切微臣隔仙游之嘆。凝宸情於白蘋汀洲,雲帆若在於天上,爛餘醉於紅杏村市,仙樂如聞於夢中。仙李之春光正闌,縱欲太平之同樂,沈香之花墨方綴,敢望天子之謂來。何圖紫衣中人,促召靑蓮詞客?紫禁開三春之宴,必欲此子亦參,丹泥降五雲之間,遽荷自天有命,我且欲眠耳。始也席地而幕天,帝曰來汝乎?終焉顚裳而倒屣,敢謂所不召之士。只在無何有之鄕,時値汾陰之賞秋,縱軫與衆樂之念,才愧梁園之賦雪,是何自公召之恩?杏帘之宿酒未醒,敢謂彼醉之反恥,花磚之舊步緩踏,寧歎人涉而印不。玆蓋伏遇皇帝陛下,寅承鴻圖,申闡鳳曆,仙管飾泰階之象,方仰千一河淸,法醞供需雲之歡,每同十八瀛選,遂令駑質,亦被鴻私。臣敢不解撰淸詞,賁飾休治,藏名酒肆,縱乏煥黼黻之謨,忝跡淸朝,庶效思贊襄之悃。
甲寅三月十八日卯時,上御暎花堂,藥房入診,右承旨·右副承旨同爲入侍時,右承旨李勉兢,右副承旨李益運,記事官鄭文始,假注書李勉昇,記注官安經心·金良倜,藥房提調鄭昌順,副提調洪明浩,一提學鄭民始,檢校直提擧徐有防,以次進伏訖。上曰,左議政,聞以壯勇前提調入來云,入侍,可也。賤臣承命出傳,與左議政金履素,偕入進伏。履素曰,朝氣頗寒,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。昌順曰,醫官待令,入診,何如?上曰,置之。履素曰,臣以百無肖似,加以癃病,非敢爲占便之計,而三事重任,自歸瘝曠,居常悚蹙,及承昨夜傳敎,尤不勝惶懍之至。上曰,責備而已,何必追提?履素曰,飭敎之下,不得不冒沒登筵,而退將胥命金吾,以竢處分矣。上曰,過矣,不必如是。近日天氣和暢,本司坐起,頻數來會,以補予不逮也。明浩曰,今日藥房啓辭承批時,上下兼史,俱爲入侍,預備兼春秋,所當進參,而不卽待令,以致史官之闕員,事體所在,萬萬駭然。當該兼春秋,所當重勘,而本院請推之外,無他可施之罰,何以爲之乎?上曰,拿問嚴處,可也。出擧條上曰,大司成率入格儒生入侍,仍設食堂於帳殿。賤臣承命出傳,大司成鄭大容,率入格儒生五十人,由集春門入行食堂進御牀。命饋閣臣承史,命勉兢書傳敎曰,應製入格儒生,特設食堂於帳殿,而近聞本館經用之多費,最甚於此擧云,此所以近來則罕設也。旣聞之,宜有顧助之擧,內帑米三十包錢百緍,特給成均館,俾補養士之需,兼眎禮士之意,輪示諸生後,命三下以上進前,各陳姓名訖。上敎大容曰,三上入格金處巖·李日煒·朴齊家·李是釬等四人,則當令比較,大司成率往明倫堂比較,試券收入,可也。仍命頒賞,勉兢呼名,頒給三中五人,各紙二卷,筆三枝,墨二笏,三下九人,各紙一卷,筆二枝,墨一笏,次上三十二人,各紙一卷。命勉兢書傳敎曰,方外諸生,聞有入泮者,使之應製矣。二千餘券,合作甚罕,姑取二十人,而體怪之券,不翅幾十百,泮長知悉,各別嚴飭朝官儒生之未及應製者,今番則事勢似然,姑爲分揀,以此分付。賦居首三上一進士金相任,詩居首三上一生員金順行,各紙二卷,筆二枝,墨一笏,賦三上二幼學呂龜永,詩三上二幼學徐榮豐,各紙二卷,賦三中進士蔡一揆,幼學申夔朝,詩三中幼學金照·李綰,各紙一卷,賦三下幼學宋光載,前縣令李基讓,進士黃嗣永,參奉申鳳朝,幼學愼昇,詩三下幼學李愚在,前主簿尹可基,業儒南石老,進士趙學春,幼學李勉沖,各筆三枝,墨一笏,表草三下一生員李翼榮,草三下二幼學尹星烈,各筆二枝,墨一笏賜給,入格儒生,皆令明日待令。又命書傳敎曰,拜宮之路,宮契朝官儒生,旣命應製,朝官賦居首行司直李敏輔,文氣不衰,筆力勁活,大鹿皮一令賜給。之次行副司直朴宗甲,知事金尙集,兵曹參判林濟遠,各紙二卷,筆五枝,墨二笏賜給。之次兵曹佐郞權晙,行副司直沈基泰,各紙一卷,筆三枝,墨一笏賜給。初次優等更試比較居首生員金處巖給一分,初次三上進士李日煒,幼學朴齊家,生員李是釬,各紙三卷,筆五枝,墨二笏賜給。命戶曹正郞鄭東敎進前敎曰,昨已下敎,而禁漏官直所及舊摠府,從速修改,可也。有防曰,臣於本曹事,有仰達者矣,本曹甕器之弊,最爲市民及員役難支之端,闕內動駕時及日瞻門動駕時,隨駕諸司如內閣政院·弘文館·藝文館內局,元無堂郞依幕,而各其下屬,稱以依幕所用陶,東海所羅藥湯罐之類,或以本色,或以價本,一一推索,至於闕外動駕時隨駕,亦如之,且五上司之公私依幕及兩次褒貶坐起,此不過一時間事,而皆令進排,雖以文武試場言之,試官之逐員進排,已涉無謂,而甚至各差備官之如訓奉習讀之類,每員亦爲如數進排,此皆非官員所知,都是下屬,巧作名目,逐歲增加之致也。以此之故,市民與員役,日就凋殘,目下所見,無以支保,在各司,不過爲些少無用若干折價之物,而在市民及員役輩,實爲第一痼弊,摠而論之,則多是昔無而今有者,乙巳弊瘼釐正時,已有所一體省減,而以未及出擧條,至今因循云,臣意則此等進排,一依乙巳釐正省減,俾爲一分矯救之道,恐合事宜矣。上曰,依爲之。戶曹之不緊假家猶除之,況甕器乎?物雖微,弊則鉅,一竝嚴禁革罷,此後內外各司下人,一或犯科越法,有徵索之弊,下屬移送法司,照律嚴治,官員入啓論罪,令廟堂,以此擧條,載之內在市弊冊子,以爲後考之地,可也。出擧條民始曰,連接諸道道臣報本廳者,則遺棄兒之收養給料,典則中無限年之事,成長之後,有不可一例給料,而旣無定式,何以處之爲辭矣。字恤之聖德,曠絶千古,而若其給料,似當有限節,京外留養之兒,至七八歲,則必當行走自食,限七歲給料,至八歲停料,似爲合當,而係是新式,自本廳不敢擅便,大臣方入侍,下詢處之,何如?上曰,大臣之意,何如?履素曰,給料之節,不可無定限,以七歲爲限,似好矣。上曰,依爲之。出擧條命勉兢,書正言李肇源疏批。履素曰,臣於向日登對,目見前諫長李喆模之擧措,萬萬駭然,而緣臣昏憒,不能卽地糾正,今見臺疏,不勝慙愧矣。喆模之罪,竄配猶是薄典,而蓋緣根柢自在,尙靳處分,人心漸至訛誤,至於喆模而極矣。此而不嚴處,則臣恐胥溺之患,不但爲喆模一人而已。伏願夬降處分,亟行天討,則亦將爲世道之一大幸矣。上曰,向來罪人之登筵也,非毁喆模,不遺餘力,而喆模則緩討罪人,今反若此,或者好惡不同於前後而然耶?大抵名爲士夫,趣向不一,朝東暮西,便成俗習,予嘗不韙也。履素曰,聖敎誠至當矣。益運曰,向因兵曹草記,有部將金龍九拿處之命,而禁府謂以不捧傳旨,尙未擧行云,傳旨今方捧入,而禁堂則推考,何如?上曰,不捧傳旨,責在政院,該房承旨推考,可也。命退,諸臣以次退出。
上在昌德宮。停常參·經筵。
上詣皇壇,望拜禮罷後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,傳香承旨馳詣受香所,奉審摘奸以來。
洪明浩啓曰,黃海道老人啓本,纔已啓下矣。政官卽爲牌招開政,以爲下批之地,何如?傳曰,允。
李益運啓曰,禁衛大將李漢豐,本營習陣,明日出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
傳于林濟遠曰,同副承旨入侍。
有政。吏批,判書金思穆進,參判·參議未差,行都承旨洪明浩進。洪明浩,以吏批言啓曰,本曹參判,今當差出,而前望中無故之人,只有二人,以二望擬入之意,敢啓。傳曰,知道。
以黃昇源爲吏曹參判,李勉兢爲吏曹參議,李周顯爲執義,韓光植爲司諫,權坪爲掌令,洪秉臣·申光岳爲持平,鄭東觀爲校理,尹羽烈爲副校理,洪大協爲修撰,林蓍喆爲兵曹參判,徐配修爲兵曹參議,李在學爲知義禁,鄭最成爲兵曹正郞,柳頤玄爲軍資正,李德升·南達孫爲監察,李燾·鄭必忠·吳錫齡爲典籍。
李勉兢,以弘文館言啓曰,本館下番闕直,事甚未安,今日政新除授玉堂,待下批,仍卽牌招入直,何如?傳曰,允。
傳于洪明浩曰,職務相妨,新除授吏曹參議尹行任許遞,口傳付軍職,知義禁校理出壃人,亦爲許遞,竝令今日政差出,未肅拜玉堂許遞,前校理韓致應·金熙稷除授,與今日政差代者,牌招察任。
南公轍,以兵曹言啓曰,本曹二軍色專管經費久任郞廳,不可數遞,前正郞洪大協仍任,何如?傳曰,允。
吏批,再政。以李龜雲爲校理,李冕膺爲知義禁,副校理韓致應,修撰金熙稷,已上除授事,承傳,同義禁單李冕膺,兵曹正郞洪大協仍任事,承傳。
傳于洪明浩曰,今日豈可空過乎?乃祖之忠節,雖三學士與林忠愍,當讓頭者乎?日暮途遠,卽聖祖答故相疏之敎也。今日已暮矣,念及神州,益不覺途遠之想,何以瀉心?故忠臣贈參判崔孝一孫前宣傳官崔性烈,今日政,軍器正作闕擬入,時任正,待窠復職調用,以寓今日一分望美之思。
吏批,三政。以崔性烈爲軍器寺正。
李益運,以摠戎廳言啓曰,管城將之周年內勿許遷轉,載在大典通編,限前自吏兵曹,不得輒擬他職,而管城將金明遇,移拜全羅兵使,有違法式,所帶管城將仍任,何如?傳曰,允。旣有法式,則無端越例破格,大是不察,金石之典,將焉用哉?新除未幾,做錯若此,若非草記之請,仍豈可覺得乎?兵曹判書具庠,從重推考,此後謹守常憲,勿用己意事,申飭,可也。
兵批,判書具庠進,參判·參議未差,參知閔昌爀入直,右副承旨李益運進。以姜游爲同知,李昌漢爲僉知,徐有秉爲全羅兵使,沈後丹·閔進熙·吳彦邦·崔有鼎·李震禧·黃時懋·柳涬·李以德·洪治九·嚴重昌·洪世鳳·金俊元·李國老·金鼎瑞·田厚蕃·金昌九·趙正大·金猉壽·金聲律·金永碩·李昌根·金尙天·徐命元·金潤澤爲同知,申㷜·李周遠·南宮旻·兪德洙·李憲鐸·李漢邴·李憲復·李哲秀·姜協一·鄭斗煥·姜建一·李澤龍·洪鼎權·吳敬麟·權壽松·趙彦基·姜時楊·金台周爲僉知,副護軍柳雲羽·洪克浩竝單付,副司直李在學·李家煥·李祖承·柳焵·權恢·金恒柱·徐美修·柳·申龜朝·尹益烈·李景溟竝單付,副司果沈興永單付,副司正洪樂浚·李勉昇·尹致永竝單付,管城將單金明遇仍任事,承傳。
傳于李益運曰,新除帥臣,昨於試官,病難强力,遞改,況湖南風土乎?全羅兵使徐有秉改差,待西北窠差送,其代更令今日政差出。
兵批,再政。以吳毅常爲全羅兵使。
以副校理韓致應牌不進罷職傳旨,傳于李勉兢曰,只推,更爲牌招。
兵曹口傳政事,副司直尹行任單付。
以兵曹司僕內乘別省記,傳于李益運曰,玉堂尹羽烈望筒勿施,省記改修正以入。
南公轍啓曰,臣與右承旨李勉兢伴直矣。纔已移職,伴直無人,右副承旨李益運,所當牌招,而拘於廳規,不得請牌,何以爲之?敢稟。傳曰,老職尙多未及下批者,前承旨李勉兢仍任,吏曹參議前望單子入之。
李益運,以都摠府言啓曰,今日入直內三廳武兼禁軍及軍兵等,當爲中日習射,而皇壇望拜禮相値,不得爲之之意,敢啓。傳曰,知道。
甲寅三月十九日卯時,上詣皇壇望拜禮入侍時,行都承旨洪明浩,行左承旨林濟遠,右承旨李勉兢,左副承旨洪仁浩,右副承旨李益運,同副承旨南公轍,假注書洪樂浚·李勉昇,記注官安經心·金良倜,以次侍立。上具翼善冠·黑圓領袍,乘輿出集成門,駕至朝宗門降輿,由冽泉門就板位,行再拜禮,詣奉室奉審,仍詣壇上奉審訖回鑾。上曰,皇朝人及忠臣子孫之今日參班者爲幾人?益運曰,二百餘人矣。上曰,着帽者,何太少也?仍命書傳敎曰,皇壇享班及望拜行禮之時,忠臣遺裔之俾許參班者,法意果何如乎?爲厥遺裔者,仰感尙忠之典,俯識與榮之私,父詔其子,兄勗其弟,相率齋沐,趁期參班,卽事理之所固然,而占便之習,愈往愈甚,凡有係於入勞費力之處,惟以不爲爲主,今日數百參班也,朝官則數十而已,豈不萬萬駭然?向於陪享擧案,欲爲處分,而姑參酌矣,今日不參者,竝令該府,拿問處之,近來儒武參班,則頗知勤礪,而怠忽者朝官也。惜乎尊周之誠,朝官不及儒武,豈理也哉?此後則爲忠臣之後孫,而名係朝籍者,除非衆所共知老病情勢,在鄕外無端不參者,令吏兵曹糾察,政府草記論勘,乘輿由集成門還內,諸臣以次退出。
甲寅三月十九日酉時,上御重熙堂。同副承旨入侍時,同副承旨南公轍,記事官鄭文始,記注官安經心·金良倜,以次進伏訖。上命書傳敎曰,在外工曹判書許遞,政官待開門,與新除亞三銓,待下批,牌招開政差出。又命書傳敎曰,亞銓只有二人,雖已點下,苟且莫甚,新除亞銓許遞,令廟堂明日議薦,參議亦然,尹行任以何才能,一邊銓衡人物,一邊與聞籌謨乎?殊非惜其人老其才之意矣。李益運則處義雖過,更不手奉政曹之牌,足踏延英之磚,旣曾質言於辭疏,後若迫於嚴命而出肅,將作兩截人,是豈成其美之意乎?此兩人來頭亞銓,豈敢更辭?節次資級,廟堂亦豈拔之?然則擬望太涉不誠,竝姑勿擬事,分付銓曹,而參議之代,亦令明日議薦。仍命退,諸臣以此退出。
上在昌德宮。停常參·經筵。
自申時至酉時,灑雨下雨,測雨器水深一分。
傳于李益運曰,大臣·備局堂上引見。
以輪對官望單子,傳于李勉兢曰,後日次待令。
傳于李益運曰,應製入格人入侍。
傳于洪明浩曰,左承旨·同副承旨入侍。
李勉兢啓曰,假注書洪樂浚,身病猝重,勢難察任,命姑改差,何如?傳曰,允。
洪樂浚改差,代以趙萬元爲假注書。
備邊司薦望,以金載瓚爲吏曹參判,鄭致淳爲吏曹參議。
以吏曹參議鄭致淳牌不進罷職傳旨,傳于洪明浩曰,只推,更爲牌招。
李勉兢,以弘文館言啓曰,本館下番闕直,事甚未安,今日政新除授玉堂,待下批仍卽牌招入直,何如?傳曰,允。
以吏曹參議鄭致淳再牌不進罷職傳旨,傳于洪明浩曰,只推。
有政。吏批,判書金思穆進,參判金載瓚在外,參議鄭致淳牌不進,左副承旨洪仁浩進。以李在學爲工曹判書,金履禧爲大司憲,洪秀晩爲副修撰,承文副正字李弘達單付,學正文鳳岐單付。
吏批,再政。以李東稷爲兵曹參議。
兵批,無政事。
傳于洪仁浩曰,刑曹參議前望單子入之,待下批牌招察任。
刑曹參議前望單子入之,徐配修落點。
兵曹口傳政事,行副司直徐有防。
以黃海監司李泰永狀啓,薦新生石首魚,限內不得封進事,傳于南公轍曰,勿待命事,回諭。
掌令權坪,持平洪秉臣·申光岳啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上新除授執義李周顯,時在全羅道全州地,請斯速乘馹上來事,下諭。答曰,不允。下諭事依啓。
李勉兢,以弘文館言啓曰,新除授校理李龜雲,時在慶尙道禮安地,修撰金熙稷,時在安東地。經筵入番事緊,請竝斯速乘馹上來事,下諭。傳曰,依啓。
李益運,以司僕寺提調言啓曰,兼內乘吳毅常,移拜全羅兵使矣。旣遞閫任,前帶兼內乘仍任,何如?傳曰,允。
李勉兢,以武臣堂上祿試射試官言啓曰,今日試射時,宣傳官趙宅鎭,未滿四矢,依承傳罷職,何如?傳曰,伊日雨勢,未滿四矢,不但事勢然矣,其所首實,尤爲可嘉,所謂過四矢武弁,亦皆果然乎?事當面試,姑爲參酌,趙宅鎭勿罷,成才間永爲免射。此後朔試射時,堂上士夫武弁,時或召試帳殿,以考其勤慢,俾各預爲知悉,可也。
李益運,以訓鍊都監言啓曰,今番園所植木時監植人本局旗牌官尹繼聖,自該營,自辟窠或他窠中待窠差送,使喚軍吳長淑,施賞事,判下矣。尹繼聖,瓮津別將待窠差送,吳長淑,木綿一疋,布子一疋施賞之意,敢啓。傳曰,知道。
李益運,以御營廳言啓曰,園所植木時監植人本廳校卒施賞事,判下矣。別武士孫興雲,木二疋,布二疋施賞,使喚軍孫萬益,兼司僕陞料之意,敢啓。傳曰,知道。
李益運,以摠戎廳言啓曰,園所植木時監植人本廳校卒施賞事,判下矣。敎鍊官申㬘,木二疋,布二疋,軍士金興得,木一疋,布一疋施賞之意,敢啓。傳曰,知道。
義禁府啓目,兼春秋金錫泰原情云云。傳旨內辭緣,泛稱遲晩,刑推得情,何如?判付啓,除刑推嚴加照律,以懲怠頑之習爲良如敎。又啓目,東所部將金龍九原情云云。傳旨內辭緣,泛稱遲晩,刑推得情,何如?判付啓,付過放送爲良如敎。
洪仁浩,以義禁府啓曰,全羅前右水使李東植,爲先罷職,仍令該府拿問處之事,傳旨啓下矣。李東植,以全羅兵使,時在任所云。依例發遣府都事,交龜後拿來,何如?傳曰,允。待待命拿囚。
洪仁浩,以義禁府言啓曰,前大司諫李喆模,亟施竄配之典事,承傳啓下矣。李喆模,全羅道靈巖郡竄配,而以承傳內辭意具罪目,依例發遣府書吏,押送配所,何如?傳曰,允。
甲寅三月二十日辰時,上御熙政堂。大臣·備局堂上引見入侍時,右副承旨李益運,假注書李勉昇,事變假注書尹致永,記注官安經心·金良倜,左議政金履素,守禦使李文源,壯勇營使金持默,戶曹判書沈頤之,吏曹判書金思穆,禮曹判書閔鍾顯,刑曹判書李得臣,御營大將李敬懋,副司直尹行任,大司諫金履翼,掌令趙鎭井,獻納沈鏗,校理尹光普,正言李肇源,以次進伏訖。履素曰,雨後頗寒,連日勞攘,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,他承旨一人,先爲入侍,入格人竝入侍。左承旨則與入格朝官偕入,領賞後陞殿,可也。右承旨李勉兢,假注書洪樂浚,與朝官李敏輔等六人,儒生金處巖等二十四人入侍,朝官·儒生,分東西行禮訖,頒賞。上曰,次對爲之。履素曰,卽見黃海水使李海愚狀啓,則以爲行營本營,隨其風和風高,水使與中軍,迭相留住,而所謂中軍,實則褊裨,人微地輕,難責憚壓。且行營則雖是風高之時,海防重地,不可暫曠,公貨積峙,關係甚大,而殆若主管無人,任他抛棄,臣營之獨無虞候,大是欠典。若以有履歷地望者差遣,則矜式控制之方,不無得力之望。見今設置之難,只在廩料之無出處,而虞候則當於中軍元料,略有所增,校卒等料布,酌量磨鍊,則得三百餘石穀物,足以分排,臣營句管軍餉耗條,某衙門所管穀物中,大米一百五十石,小米二百石,許令題給,以爲措劃設施之道事,請令廟堂稟旨分付矣。該營之獨無虞候,果是欠典,行營·本營,俱是海防重地,則水使移住之時,以褊裨留鎭者,誠甚疎虞。今若革去中軍名色,仍置虞候,其所變通,不過如干料米之區劃而已,依狀請施行,似合事宜,而係是官制變通,待首相登筵,下詢處之,何如?上曰,退與相議,草記回啓,可也。出擧條履素曰,頃因三營將臣所啓,北漢城役,姑待華城完役後擧行事批旨,有令廟堂問于華城留守參量指一稟處之命矣。依下敎,關問于留守處矣。卽見水原留守趙心泰所報,則以爲北漢·華城,俱係關防重地,而顧今始役方張,石工之推移,恐無其路,築此停彼,恭俟處分云矣。華城城役,今已始築,而工匠之推移,旣無其路,北漢則乃是城堞修補之事,而姑未始役,今不可一時竝行,以致相妨,北漢城役,差待來頭,從便擧行之意,分付,何如?上曰,依爲之。出擧條履素曰,未通淸文官之仕路,每患狹窄,而見今文窠察訪中,蔭武夥然,許多文官,區處無路,未免積滯,誠爲可悶。察訪之其中年滿者,雖無可論,而此外可合守宰者,雖非都政,勿爲啓請,次次遷轉,以爲疏滯兩便之地,恐合事合,故敢此仰達矣。上曰,依爲之。出擧條履素曰,通編定制,係是金石之典,有司之臣,宜不敢違越,而雖以昨日管城將閫擬事言之,周年之內,勿許遷轉,昭載通編,則銓曹之遽然移擬,事甚駭然。此必從前襲謬而然,兵曹判書具庠,從重推考,當該首犯銓堂,亦爲從重推考,何如?上曰,通編刊行以後,管城將破格擅擬之首犯銓堂,捧現告罷職,可也。出擧條上曰,亞三銓議薦,何以爲之耶?履素曰,雖伏見傳敎下者,而議薦之人,姑未商量停當矣。上謂履翼曰,參判只有二望,而參議則可備三望耶?履翼曰,若不擬自代,則參議亦不過二望矣。上曰,無論亞三銓,自代已令勿擬,招致備郞,領左相相議,從速擬薦之意,分付,可也。持默進前奏事。上曰,旣許卿往省先壠,何日當發耶?持默曰,旣承下敎,不勝榮感,而本營多有擧行之事,行期姑未卜日矣。上曰,營務則自有替行之人,不必以此爲拘,斯速往省,可也。卿之先塋,在於何處?對曰,在於楊州·春川等地矣。上曰,先卿之蒙由省掃也,亦往春川乎?對曰,只省楊州墳山矣。上曰,卿則楊州·春川,一例歷省,可也。況卿蔭官也,以雙轎往返,亦豈非榮耀乎?上敎益運曰,文貞公淸風府院君內外墳山,旣有致祭之命,判敦寧若受香下去,則無以騎雙轎,此則自政院,下諭兩道道臣,道內守令中,差定大祝,使之上來受香,可也。仍命書傳敎曰,文貞公貞敬夫人尹氏,淸風府院君·德恩府夫人宋氏墳山及孝靖公行兵曹判書金聖應,淸原府院君金時默·宜春府夫人南氏,唐城府夫人洪氏墳山,判敦寧金持默陞資後省掃,依其先卿孝靖之在將任時特受由暇往省之例,使之從近往來,給由馬澆奠牀,令該道備給,文貞公淸風府院君內外墳山,仍爲致祭,祭文當親撰,以此,分付。又命書傳敎曰,文簡公領議政李天輔墳山,旣令其子與孫重臣閣臣榮掃,分付該道,澆奠牀備給,仍給由馬。上曰,以延白民事,夙宵憂慮,近聞無顚連之患云,不勝幸甚。上敎思穆曰,卿是句管,亦果聞知否?思穆曰,穀貴之故,他境多輸米租,況方春漁採,賴以餬口,近日光景,反勝於前年云矣。上曰,以今推之,前年三南年事,可謂大登矣。履素曰,雖平年,若當大比之科,擧子咸聚則市直翔貴,今年則不然矣。上曰,儒武之多會,莫如今年,都數將爲幾人?履素曰,臣向自江郊入城,街路所見,鄕人過半,而亦賴市價之不高,擧子所費,較之平年亦些云。近聞近畿民情,雖當窮春,亦不甚艱乏云矣。上命書榻敎曰,使臣入侍。樂浚承命出,與正使黃仁點,副使李在學,偕入進伏。上曰,萬里穩旋,殊可慰喜。仁點曰,隔年還朝,玉體安寧,下情幸甚。上曰,皇帝一樣康寧否?在學曰,韶華不減,升降亦不扶腋矣。上曰,壯矣。是豈所可强爲者耶?明年果傳位耶?在學曰,再明年云矣。上曰,傳位則注意者誰耶?在學曰,或云十五王,或云皇孫,未能詳知矣。上曰,接待之禮,比前尤隆重云矣。仁點曰,果然矣。上曰,明年卽在位六十年,似當有別使矣。仁點曰,以皇上壽考稱慶,頒詔外國,固無已例,然臣於己亥,以皇年七十,冬至兼謝恩進賀使,方物則依例齎去矣。上曰,在所爛商,卿等問于時原任,預爲商量,可也。在學曰,使行往來之時兩西支供,關西則支站各邑,皆以乾價,備送於所經本邑,自本邑專當擧行,而海西則不然,動一道而奔走出站,程途或過數百里,待候或至十餘日,每當捧糴分還之時,其爲民邑之弊,誠甚可悶,一依關西例,自各其邑,備送乾價於沿路該邑,以爲支供之地,則在各邑,大爲省弊,在該邑,亦無所損,令廟堂行會該道,定式施行,何如?上曰,依爲之。出擧條上曰,適値次對,使臣則姑爲退出,更當召接矣。上曰,判敦寧進前,敏輔進伏。上曰,予嘗以卿之未第爲欠,故昨日榜出後,令政院,送祕封報喜矣。八十應製,自作自書,已是稀貴,況復居魁,何異登第?御覽官案,將書卿名于紅籤矣。敏輔曰,恩榮曠絶,雖或眞箇登第,何加於是?聖恩如天,世世子孫,所當銘鏤矣。上曰,守禦使則以更等居末,卿之叔姪,互爲首尾,亦不偶然矣。玆事不可無記錄,卿宜進箋,進箋時,率子若孫以入,可也。敏輔曰,謹當如下敎矣。持默曰,本營以新設營門,管轄凡百,專責於別將·把摠等堂上將官,而近日,又以軍籍釐正及軍器修補之節,分掌董飭,此時難付生手,制閫爲任,雖甚不輕,亦自有內外之別,前右司把摠吳毅常仍任,使之專意察任,何如?上曰,依爲之。出擧條鍾顯曰,昨年春,因楡店寺僧上言,自臣曹回啓,以分付道臣取考己丑已例,使之修葺事,判下矣。今聞寺僧輩,鳩得若干財力,方爲始役,而事巨力綿,不無中輟之慮云,本寺旣是名區,且奉舊蹟,有不可一任其頹圮。且自臣曹覆啓之後,因仍抛置,亦涉如何。自公家亦或有軫念之道,故敢此仰達矣。上曰,分付道臣,期於從便改建,如有不獲已請得之事,往復廟堂,從長拮据,畢役後使之報來草記,可也。出擧條鍾顯曰,聞奉審承旨徐美修所傳,則齊陵石物舊頉處,較前尤緊,不可不改云矣。上曰,工役之張大設施,亦甚未安,果無從便修改之道耶?頤之曰,向來康陵石物,亦有頉處,而仍舊修改,工役不鉅。今亦依此爲之,似好矣。上曰,然則往復陵官,形止更稟後,一依康陵例爲之,而來月內擇日,可也。頤之曰,臣以銀貨一事,每欲陳達而未果矣。丁銀絶種已久,礦銀産出亦罕,地部一年稅俸,僅爲六百兩之故,諸般燕貿,竝皆以錢支計上下者,每年少不下四五萬兩,此亦爲經費難支之端,而雖以回還使行事情言之,數年之間,彼我國使星來往,將不知爲幾次,而銀貨拮据之道,茫無計策。此非一二朔間所可經紀措辦者,毋論貿銀與採銀,預爲講究長策,實合事宜矣。臣於昨年,以是爲憂,以銀貨産出處,的知其豐盛,則筵稟開店之意,陳達蒙允之後,或有銀脈之入聞者,則輒關問該道,而道臣·守令,看作閑漫事,謂之民弊,一例防塞,其有無虛實,臣曹無以覈得。銀貨在國家,關係若是緊重,則宜有別般設施之道,故敢此仰達矣。上曰,經用之外,來頭使行所用,不可不念。付之道臣,誠心採探,無貽一分民弊,俾益一分經費,可也。出擧條上曰,禁漏官直所及舊摠府修葺,何以則好耶?戶判退出時,往省形止,可也。上曰,三司進前,可也。履翼·鎭井·鏗·光普·肇源等進伏。上命書榻敎曰,當該臺臣推考。上曰,三司進前之際,坐次錯亂,承旨何不申飭乎?仍命書榻敎曰,大司諫金履翼遞差。鎭井等曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀而窩窟則此賊也,推戴逆禶,謀危宗社,範·能之逆節而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也,此則有大不然者。先大王之於渠,止慈止愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之猜,不及彰著於在宥之日,未及斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。今於千萬夢想之外,擅離黜置之所,恣到近京之地,人心驚懼,莫不戰掉。嗚呼。臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚至此之極也。若不於此時,亟施王章,永絶禍根,則其可曰國有臣子乎?其不可一刻容貸也,決矣。請黜置罪人鄭致達妻,亟令王府,夬正典刑。上曰,擧措顚錯,姑爲分揀,所啓爲先不允。出擧條鎭井等曰,噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,唯國脈之潛圖也。四言凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,推十二字刀割擧國臣民腐心之痛,切齒之讎,尤有倍於前日。請物故罪人德相,亟施孥籍之典。上曰,不允。出擧條鎭井等曰,噫嘻,痛矣。尙喆之罪,可勝誅哉?本以庸瑣之品,濫據勻軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,一行刀割姻附賊復,陰助聲勢,不軌之跡已綻,懷二之謀難掩。賊復之輸款,卽尙喆之決案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積·賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。上曰,不允。出擧條十五行刀割鎭井等曰,噫嘻,痛矣。金鍾秀之忍於不忍,胡至於此極也?凶疏闖發,雖在今日,而苟究厥由,一忍字之所流來,非一朝一夕之故也。夫以我聖上日月之明,豈有遺照,而向當朝家艱虞人物乏少之時,謂如渠者,或可以半分裨補,或可以一事報效,曠世遭逢,肇自宮筵,不次擢用,粵在初元,寵冠薦紳,位至鼎鼐,而曾無微勞之積銖,徒見百罪之彌天,猶且仁推容物,德洽好生,渠反甘心陷溺,而輒拯拔之,渠反將身就死,而屢生活之,使渠而豚魚也,木石也,宜乎含恩畏法,改心革面,以爲勉向國家,少盡臣分之圖,而夙宵揣摩,不越萬般誑惑,以是而眼無君父,以是而背馳國是,爲今日臣子者所不忍提說,而忍於提說,所不忍濡筆,而忍於濡筆,習與心成,勢與地長,駸駸然靡所止屆,伊來倫彝之斁塞,隄防之頹圮,人心之陷溺,世道之乖敗,何莫非鍾秀忍於不忍之致,而以至今番凶疏,將心益露,悖節愈彰矣。噫嘻,尙忍言哉?渠之肆然投匭,不先不後,必於閟宮回鑾之後,筵席承候之餘,人皆歡忭,而渠獨懣然而不平,天臨咫尺,而渠則漫稱以覺悟,外若節節自服,件件知罪,而惟其滿腔忍心,隱然自在,則其所以不旋踵而忍將此滿紙至凶之說,忍呈於玉候纔安之際者此也。若其上款之詆斥庭請一事言之,尤爲膽掉,思之倍覺骨顫。噫,以殿下之臣子,目見聖慕之過度,明知聖候之越添,而大小同情,疾聲呼籲於慈宮之前者,其心油然,其義皦然,蓋是年是月是日慈心之茹痛,卽聖心之茹痛也。其所以先寬慈宮之心,亟回聖上之心者,不於我慈宮,而何所因極哉?先之以多少做錯,繼之以不敢索言,旣已顯加咆哮,又有無限包藏,渠若人也,豈忍爲此?若以爲聖躬保護之不當仰請於慈覆,則是無天理也,若以爲臣僚庭籲之不當仰徹於慈聽,則是無臣節也,無天理亂也,無臣節不敬也,此不但爲慈宮之罪人,殿下之罪人也,抑亦宗社之罪人,天下萬世之罪人也。噫,鍾秀之忍於不忍,厥惟久矣。事關不忍,輒忍爲之,語涉不忍,輒忍言之,旣忍且忍,無所不忍,而今玆以不忍之擧,又在於登對自服之不數日內,國家何負於渠,而忍爲不忍爲之事,忍言不忍言之言,輾轉至此極也?殿下之於鍾秀,生活之拯拔之者,亦已屢矣,而一張凶疏,自成斷案,此而不亟行天討,卽施王章,則非但亂臣賊子無所知懼,將使君臣父子之大倫大法,壞廢斁晦而無餘地矣。豈不凜然而寒心哉?國論如沸,輿憤益切,破窩拔根之道,有不容少緩。且伏念以我殿下出天之孝,倍切今年撫時之痛,則玉候愆和,慮或復作,臣民之憧憧焦心,每在於此,而纔因鍾秀凶疏之闖呈,以致日前膈氣之彌留,其貫盈之罪惡,決難一刻容貸於覆載之間矣。特以曾忝大官之故,請勘自有次第,當律尙未亟行,王章久稽,至今假息,擧國輿憤,愈久愈切,其在明義理嚴懲討之道,不可絶島安置而止。請南海縣絶島安置罪人金鍾秀,爲先施以荐棘之典。上曰,依啓。上曰,趙鎭井擧措,駭怪顚錯,此等之類,不可以臺閣待之,斯速出去。鏗等曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。鏗等曰,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自延年斷然定行,守之大固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。上曰,不允。鏗等曰,星漢之凶言逆節,綻露無餘,擧國臣民,莫不沬血致討。其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠,至登諫長之陳囚,繼有法府之捉囚。凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿情轉激,去而益甚。請亟寢秋曹罪人柳師文放釋之命,仍令王府,設鞫嚴問,快正典刑。上曰,不允。鏗請罪鎭井,未及畢說。上命書榻敎曰,當該臺臣推考。鏗避嫌曰,臣知識愚魯,言議巽軟,本不合於淸朝耳目之任,賓對有命,義分是怵,章皇登筵,請罪掌令趙鎭井之際,未及周旋,臣滿心愧恧,無地自容,其何敢一刻晏然冒據於臺次乎?請命遞斥臣職。上曰,發論罪趙鎭井之啓,而措語間做錯,不是異事,勿辭,亦勿退待,可也。出擧條肇源曰,新除授司諫韓光植,時在江原道原州地,正言具文行,時在忠淸道報恩地,請竝斯速乘馹上來事,下諭。上曰,依啓。出擧條光普曰,合啓事體,何等嚴重,而掌令趙鎭井,啓辭之際,不省頭尾,擧措顚錯,已極駭然,而舊啓纔畢,雜以他語,新啓將陳,慌亂失措,不卽發言,至於諫臺替授笏記以後,始乃只擧末端,不成體段,問備之下,草草避嫌,而不竢發落,又欲連陳兩司之啓,其乖戾駭悖之狀,自有臺閣以來所未嘗聞也。貽羞朝廷,壞損臺體,莫此爲甚。請掌令趙鎭井,爲先施以刊削之典,永拔臺望。上曰,依啓。不但貽辱臺閣,朝廷之羞恥莫甚,如許之人,其所通擬,其罪不輕,當該銓官,捧現告削職,參政銓官,罷職,可也。出擧條履素曰,三司合啓,事體至重,而掌令趙鎭井,傳啓之際,衍語相雜,奏達之語,專沒貌樣,甚至於引避,未承批之前,連陳他啓,擧措之慌亂駭怪,不一而足,有駭瞻視,曾所未見,貽羞臺閣,莫此爲甚。雖因儒臣所請,已賜處分,而諸臺竝皆含默,無一言糾正者,亦極駭然。今日入侍諸臺,竝從重推考,何如?上曰,依爲之。出擧條肇源避嫌曰,臣姿性魯鈍,言議巽軟,淸朝耳目,自知不稱,而適値賓對,章皇登筵,聯啓之際,目見掌令趙鎭井萬萬駭悖之狀,而未及周旋,不卽駁正,徑先就座,至有大僚請推之擧,臣滿心愧悚,無地自容。以此顔面,其何可一刻冒據於臺次乎?請命遞斥臣職。上曰,未及周旋,此亦生疎所致,久當鍊熟,勿辭,亦勿退待。出擧條上曰,俄者合啓之際,諫院笏記,互相傳給,臺體乖矣。肇源避嫌曰,臣初登筵席,觸處生疎,瘡疣百出,目見掌令趙鎭井擧錯之荒錯,而只知合啓之是急,未諳臺體之有乖,諫院笏記,率爾傳給,至承特敎問備之命,臣之所失,於此益著。以此情踪,尤何敢一刻晏然於臺次乎?請命遞斥臣職。上曰,勿辭,亦勿退待。出擧條上曰,儒生進前,金處巖等二十四人,次次進前,各陳姓名。上曰,金處巖初試幾次?對曰,五次矣。上曰,金相任,文路純正,不染俗套,誠可嘉也。上曰,呂龜永之賦,固是佳作,而末句駭眼,故改之以下矣。上曰,徐榮豐詩甚佳,平日所做幾何?對曰,千餘首矣。上曰,不然,安得如許?命誦二句而止。上曰,李愚在,相貌頗精緊,且其身長,較之渠兄,可謂曹交矣。上曰,李基讓,相貌甚好,蔡領府事外,可謂一人矣。上曰,黃嗣永賦表,今爲幾首?對曰,表爲五十首,賦爲三十首矣。上曰,爾之小成旣久,雖一月一首,日猶有餘矣。間做甚事,能讀書否?對曰,讀大學及詩·書矣。上謂勉兢曰,李勉沖,與承旨爲幾寸乎?對曰,十二寸矣。命次對諸臣及儒生先退。上曰,中宮殿進御加減四七湯製入。出榻敎命諸承旨書判付訖。命退,諸臣以次退出。
上在昌德宮。停常參·經筵。
李勉兢啓曰,大司憲金履禧未肅拜,執義李周顯在外,掌令權坪,持平洪秉臣·申光岳呈辭,掌令一員未差,監察茶時之意,敢啓。傳曰,知道。
李勉兢啓曰,來二十五日,朝參日次,而國忌齋戒相値,頉稟之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
傳于李勉兢曰,右承旨入侍。
李勉兢啓曰,假注書趙萬元,時無職名,令該曹,依例付軍職,冠帶常仕,何如?傳曰,允。
李勉兢啓曰,假注書李勉昇,事變假注書尹致永,身病猝重,勢難察任,今姑改差,何如?傳曰,允。
李勉昇改差,代以宋冕載爲假注書。
趙萬元汰去,代以洪命周爲假注書。
尹致永改差,代以李致祜爲事變假注書。
傳于李勉兢曰,新進怠慢之習可駭,不爲仕進注書竝汰去。
傳于李勉兢曰,近來新榜注書,多有地處,承旨乃敢納諂,爲此分疎之稟乎?當該承旨,爲先罷職,在院承旨,一竝遞差,當該遲滯入來之注書等,先汰後拿。趙萬元,果何許人也?闕到於待漏廳,而初不請罪,以致仕記之催促,寧有如許紀綱?爲一萬元,他人亦皆顧藉,政院事萬萬駭然。此後新榜注書又復晩到者,依武科例,竝付防事,分付。
傳于李勉兢曰,承旨前望單子入之,待下批牌招察任。
承旨前望單子入之,徐邁修·徐榮輔·李魯述·朴宗來·徐美修落點。
傳于徐邁修曰,左承旨爲禮房。
宋冕載拿處,代以曺錫中爲假注書。
洪命周拿處,代以李東萬爲假注書。
李致祜拿處,代以鄭取善爲事變假注書。
李勉兢啓曰,假注書曺錫中·李東萬·鄭取善,時無職名,令該曹,依例付軍職,冠帶常仕,何如?傳曰,允。
傳于徐美修曰,明日奉命承旨,令該曹口傳付軍職。
徐邁修啓曰,吏曹郞廳來言,兵曹判書及臺諫有闕,政事,取稟。傳曰,當日爲之。兵判則公罪也,不可以此輕解重任。大抵趙鎭井者,擧措則固萬萬駭悖,地處旣非兩司不可爲之人云。通擬之銓官,雖有誤擬之罪,與白地循私有間,判堂傳旨,以罷職改付標。亞銓異於長三堂,尤宜有差等,亦以從重推考改付標。兵曹判書具庠,卽爲牌招,使之受符行政。
徐邁修啓曰,吏曹郞廳來言,判書金思穆,參議鄭致淳病不來,參判金載瓚在外,不得開政云。判書·參議,竝卽牌招,以爲開政之地,何如?傳曰,參議之昨日再違足矣,豈可懸病,欲效乃姪之長時稱病乎?與判書勿爲牌招,嚴飭入來開政。在外參判許遞,前望單子入之。
吏曹參判前望單子入之,丁範祖落點。
兵曹口傳政事,副司直金載瓚·南公轍·李益運。
徐邁修啓曰,新除授吏曹參判丁範祖,方在奪告身中,何以爲之?敢稟。傳曰,蕩滌敍用。
傳于李勉兢曰,兵曹判書批下,更爲牌招,申飭行公。
以漢城府坐不坐單子,傳于徐美修曰,老病人許遞,今日政差代。
李魯述,以備邊司言啓曰,因左議政金履素所啓,黃海水營革祛中軍名色,差遣虞候事擧措批旨,有退與相議,草記回啓可也事,命下矣。該閫若無行營留住之事,則自前所無之虞候,今不必創置,而留住之時,褊裨中假以中軍名色,使之居守,果極疎虞。且設施之際,接濟之資,亦不難辦,則依狀請許施,恐合事宜矣,敢啓。傳曰,知道。今日政差出。
吏批,有政。判書金思穆進,參判丁範祖在外,參議鄭致淳進,行都承旨徐邁修進,以宋鍈爲大司諫,吳泰賢爲掌令,黃昇源爲右尹。
兵批,判書具庠進,參判林濟遠病,參議閔昌爀病,參知李東稷入直,右承旨李勉兢進。啓曰,全羅兵使,今當差出,而擬望之人乏少,他道水使,竝擬,何如?傳曰,允。以李潤謙爲全羅兵使,以閔喆爲黃海水虞候,同知玄相勛,僉知閔廷桓·韓鼎運·姜周昌,副護軍吳毅常·徐有秉·金明遇,副司直黃昇源·林濟遠·安鼎大·金履翼·洪仁浩·尹致性·鄭東觀,兼內乘吳毅常,副司正曺錫中·鄭取善·李東萬。
兵批,再政。以金爔爲忠淸水使,鄭惟轍爲訓鍊判官。
傳于徐榮輔曰,明日咸興·永興本宮衣襨祭物陪進時,當於便殿齋宿後,親傳承旨,則禮房與定例釐正閣臣,齋宿後入侍。侍衛置之,贊儀·引儀待令。
傳于徐榮輔曰,禮房承旨入侍。
徐邁修啓曰,新除授同副承旨朴宗來,以前任慶源府使,未及上來,斯速乘馹上來事,下諭,何如?傳曰,許遞,前望單子入之。
以宋冕載·洪命周·李致祜囚單子,傳于徐美修曰,付過放送。
徐美修,以兵曹言啓曰,昨日各廳堂下武臣朔試射政事有命,未及畢試矣,明日仍爲設行於南別營之意,敢啓。傳曰,知道。
兵曹判書具庠疏曰,伏以,臣於縮伏訟愆之中,忽伏承改付標之命,臣誠驚惶感激,罔知所措也。夫銓官重任也,臣庸品也,以銓官而加於臣,殆同蚊蝱之泰山,摧車之太行,早晩顚沛,固所自料,而果然前後居銓之失著矣。噫,臺閣不可濫通,而臣以佐貳而與聞焉,管城不得輕移,而臣居長銓而襲謬焉。究厥罪負,不但溺職而已。雖荷庇覆之仁,包荒之量,曲加分別,罰止問備,在臣私義,不可以臣非主張,又非首犯,委之於人而有所自恕也明矣。若使臣徒知怵畏,揚揚冒膺,則非直私心之懍恧,豈不有欠於綜核也哉?召牌儼臨,行政有命,而區區微諒,變通無路,不得不敢犯違傲,露章自引。伏乞聖明,俯賜諒察,仍降威罰,使刑政無至失平,私分得以少安,不勝幸甚云云。答曰,省疏具悉。卿其勿辭行公。
工曹判書李在學疏曰,伏以,天休滋至於元正,縟儀載擧於殿宮,聖孝冞光,邦慶無疆,臣民懽忭,曷有其極?仍伏念臣以菲才脆質,銜命出疆,仰賴恩曁,如期返國,五雲漸近,寸誠倍切。千萬不自意纔出柵門,伏奉寵命,以臣擢授資憲大夫刑曹判書,前冬加望,旣非常例,今玆除旨,又出特恩,榮光遠及於域外,瞻聆皆爲聳色,臣始也驚懍,五內失守,繼以感祝,微忱自激,誠莫知何以致此也。噫,臣之本末長短,聖鑑之所俯燭也。門寒而無墻壁之依,才疎而乏尺寸之能,空空然無足稱數於任使之末,而幸遭明時,受知聖君,拔諸人望之外,置之陶甄之中,久處近密,曲費成就,如父母之顧育,若雨露之滋潤。一資一級,皆從造化裏出來,自經幄而升于緋玉,自緋玉而升于宰列,外而華膴之任,內而淸要之職,次第做去,揚歷殆遍,凡今在廷臣僚,孰不蒙被國恩,而若其寵渥之偏隆,涯分之太踰如臣者,亦無幾矣。臣於是,居常恐懼,如集于木,區區至願,惟在於遠避名途,勉守拙規,僥倖不陷於大戾,庶幾無累於則哲,寤寐此心,可質神明,豈料冥升不已,又進一步,叨此萬萬不近似之爵秩也哉?夫八座峻班也,苟非望實俱著,才猷允當,則莫宜居之。臣則最在人下,無一可取,雖責以百執事之末,猶懼不堪,至於上卿之列,初非平生夢想之所能及,而分外誤恩,有隕自天,纔解秋官,旋長水部,聯翩除命,無非僥濫,古所謂乘軒之鶴,在梁之鵜,正爲臣道也。不衷之服,自知甚明,過福之烖,常理則然,而此猶屬臣一己之私耳,在聖朝量才授任之方,亦豈不大相舛乎?臣自聞命以來,歷日懍惕,實欲循墻而走,而經年離違之餘,反面爲急,不得不拚棄廉隅,冒沒祇肅,退自循省,益切惶恧,因仍盤礴,斷無是理,玆敢披瀝肝血,仰瀆宸嚴。伏乞聖慈,察臣所辭之非出例飾,諒臣見叨之不宜濫授,亟命收還臣新授職秩,以重公器,以安賤分,千萬幸甚云云。答曰,省疏具悉。卿其勿辭行公。
甲寅三月二十一日卯時,上御熙政堂。右承旨入侍時,右承旨李勉兢,假注書趙萬元,記注官安經心·金良倜,以次進伏訖。上曰,王大妃殿進御加減六君子湯,自今日停止。出榻敎命書傳敎曰,今番植木所入,皆自外帑擧行,而八邑分掌之處,今年則安城一邑專當,將吏等效勞之外,接濟之費甚鉅,會付穀八十石劃給該邑事,下諭于畿伯。勉兢曰,假注書趙萬元,今日仕進,在於放鑰之後,以致仕記之差晩,事甚未安,所當重勘,而本院請推之外,無他可施之罰,何以爲之乎?上曰,渠以新進,初頭無嚴若此,而近來仕記,申飭何如乎,門鑰已開,敢以不進懸入,萬萬駭然。翰圈則削之,降定芸館。又有可笑者,若知同根之義,今筵問其幾代孫,則對以不知,如是而欲爲偏論,乃敢右袒掩護,爲此無例之擧乎?入侍承旨推考,可也。出擧條仍命退,承史以次退出。
甲寅三月二十一日初更,上御重熙堂。禮房承旨入侍時,左承旨徐榮輔,記事官鄭文始,記注官安經心·金良倜進伏訖。上曰,陶山等書院致祭承旨,明當下去云,晦齋集御製序,仍令陪往,而前承旨李昌會,承旨望復望事,分付銓曹。命書公事判付訖。仍命退,承史以次退出。
上在昌德宮。停常參·經筵。
夜自五更至二十三日開東,灑雨下雨,測雨器水深五分。
徐美修,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
徐邁修啓曰,大司憲金履禧,掌令吳泰賢牌招啓辭未下,執義李周顯在外,掌令權坪,持平洪秉臣·申光岳呈辭,監察茶時之意,敢啓。傳曰,知道。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
徐美修啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐榮輔曰,禮房承旨·左副承旨·右副承旨入侍。
傳于徐邁修曰,文忠公致祭,旣有進去之命,前承旨李益運仍任,使之入來下直。
徐美修啓曰,壯勇大將金持默,以領議政文貞公墓及淸風府院君墓致祭事,楊州·春川等地,今方出去矣。所佩虎符及傳令牌,來請還納,何以爲之,而將兵之任,不可一刻無摠察之人,何以爲之?敢稟。傳曰,故訓將省掃時,仍珮往來云,今番亦令往還間仍珮,兼察則摠使時兼餉色提擧,使之兼察。
徐美修啓曰,壯勇大將金持默往還間,摠戎使兼察事,命下矣。兼察壯勇大將鄭民始,卽爲牌招聽傳敎,何如?傳曰,允。
徐美修,以兵曹言啓曰,今番慶科庭試武科殿試時,赴試直赴殿試人標下軍徐命俊等五百六十人及直赴會試人保人金閏福等四百七十二人帖文,依定式收聚爻周之意,敢啓。傳曰,定式之初,擧行自別,則今始草記何也?陳試之類,無端不赴之類,外方則當待狀聞後回啓,而京直赴不赴人,區別處置,自今已試者,爻周草記,同爲之,可也。
徐美修,以兵曹言啓曰,今正月二十五日內禁衛春等內試射時,傳曰,內禁衛春等試射,例取三人,而大比當前,鐵箭射技,亦皆將進,當有弦韋之擧,居首閑良李儒秀,依定式直赴殿試,出身金憲柱·金植,鐵箭三矢,俱過百三十步,令兵判從後更試,其中過百四十步者,草記除職事,命下矣。臣依傳敎,今日南別營堂下武臣朔試射時,內禁衛出身金憲柱·金植,各鐵箭三矢試取,則金憲柱,三矢俱過百四十步,金植,三矢中一矢,未滿百四十步,金憲柱依傳敎,後日政除職之意,敢啓。傳曰,知道。近來宣薦內禁衛六兩之長進可喜。金憲柱,三矢俱過百四十步,雖已除職,金植,此後更試於朔試射時,俱過百五十步,各別論賞次草記,可也。
徐美修,以兵曹言啓曰,新除授忠淸水使金爔戶奴呈狀內,奴矣上典老母,今年七十有四,法不當冒赴云。閫帥之親年七十,無兄弟獨身許遞,載在法典,而其中爔,旣已出繼,則係是獨身,金爔水使之任,依法典改差,何如?傳曰,允。
徐美修,以兵曹言啓曰,南行宣傳官李亨謙,未滿十朔,依前例成才間,姑爲停試之意,敢啓。傳曰,知道。
徐美修,以兵曹言啓曰,今三月二十二日各廳堂下武臣朔試射時,訓鍊院副正李潤默,中樞府經歷吳顯忠,都事沈尙之,武臣兼宣傳官金尙裕·柳可源,部將金最行等,俱未滿四中,依定式,各決棍十度,呈辭在外人等,退試次,姑爲懸頉以入之意,敢啓。傳曰,知道。
兵曹啓目,新除授全羅兵使李潤謙,以前任忠淸水使,時在任所,依例除朝辭赴任,何如?判付啓,除朝辭啓目,今始入之,稽忽莫甚。以入直堂郞,不知殿座時待令,尋常擧行又如此,竝遞汰。全羅兵使李潤謙段,忠淸水營,方有城樓所入轉輸之役,待竣事狀聞後,直爲赴任事,分付爲旀,近以船運,一念耿耿,若以已遞爲備望,一毫泛忽於擧行,致有入聞之弊,則其爲重勘,當十倍於在任時,以此嚴飭爲良如敎。
吏曹參議鄭致淳疏曰,伏以,臣伏奉敎旨,以臣爲吏曹參議者,臣始焉驚疑,中焉惝怳,終焉蹙蹙,罔知所處。臣卽一儱侗無用物耳,性分本疎,文質無當,雖於下邑分憂,閑司供職,莫效塵露之報。徒切淵氷之戒,榮顯一步,意想不到,非但自量之甚熟,抑亦同朝之見諒,未知廟堂何所取於臣也,聖明何所簡於臣也。況是職,古所稱三品淸要,主通塞而任激揚之策,替長亞而行副急之政,循其名則雖似差輕,覈其實則反爲較重,揣量人才,顧何嘗一半分彷彿也?臣雖欲嚴畏義分,黽勉冒承,東西莫辨,格例全昧,殆同責瞽以丹靑,臣之顚沛,不過一身止耳,固不足恤,其奈上以負聖明之恩,下以貽搢紳之羞何哉?朝臣之初膺是選者,輒陳不堪之狀,已成例讓之套,雖以日月之明,亦何以俯燭微臣由中之懇,不得請則不止,必欲循墻而永辭也?噫,頂踵毛髮,非臣所有,夷險燥濕,惟命是趨,則是豈臣可已而不已,自陷瀆擾之科哉?昨緣飭敎之截嚴,不得不出肅,而因仍蹲冒,斷無其望。伏乞聖慈,俯垂鑑諒,亟賜鎸改,以重公器,以安私分,千萬幸甚云云。省疏具悉。爾其勿辭察職。
副修撰洪秀晩疏曰,伏以,臣之母,素患痐癖之症,卽數十年貞疾,有時發作,或輕或重,頃自十數日來,宿症復發,較前尤劇,升降無常,隨以苦歇,方其衝攻之時,氣息不通,勺水不下,懍懍若難保。臣於此際,獲蒙恩除,庚牌儼臨,臣義分是怵,私情莫恤,竭蹶出肅,仍爲持被,而方寸煼灼,夜不能寐。玆者又接家信,則臣之母病,自昨添劇,目下症形,一向危篤,臣無他兄弟,情私孤孑,自聞此報以來,神精飛越,按住不得,玆敢短章呼籲,徑出禁扃。伏乞聖慈,俯垂憐察,特許救護,仍治臣擅離之罪,以肅朝綱,以安私分云云。省疏具悉。爾其勿辭,救護母病。
甲寅三月二十二日卯時,上御熙政堂。禮房承旨·左副承旨·右副承旨入侍時,左承旨徐榮輔,左副承旨徐美修,右副承旨李魯述,假注書李東萬,記注〈官〉安經心·金良倜,京畿監司徐龍輔,以次進伏訖。上命榮輔等,封裹咸興·永興本宮衣襨及祭物香祝。上命書榻敎曰,左副承旨·右副承旨換房。上曰,封裹節次,陪進諸節,閣臣自本閣詳錄,以爲定例之地,可也。敎龍輔曰,卿與禮房承旨,陪往東門外,與地方官交遞後入來也。又命書榻敎曰,都承旨·右副承旨換房。上曰,自閤門至興仁門道路修治事,分付兵曹及京兆,可也。賤臣承命出傳,衣襨奉于彩輿後,上降就板位東向立,引儀唱鞠躬,上鞠躬祗迎訖。美修曰,今日殿座,雖無侍衛磨鍊,兵曹堂郞,固當來詣閤外,檢飭禁喧,而初不待令,以致雜人之往來閤外者,極爲駭然。當該入直堂郞,竝推考,何如?上曰,依爲之。出擧條上陞殿還內,諸臣以次退出。
上在昌德宮。停常參·經筵。
自開東至巳時,灑雨下雨,測雨器水深九分。
藥房提調臣鄭昌順,副提調臣徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李魯述啓曰,卽者副修撰洪秀晩,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李勉兢啓曰,假注書曺錫中·李東萬,事變假注書鄭取善,身病猝重,勢難察任,竝今姑改差,何如?傳曰,允。
傳于李魯述曰,右副承旨入侍。
傳于李勉兢曰,右承旨入侍。
曺錫中改差,代以許暕爲假注書。
李東萬改差,代以洪致榮爲假注書。
鄭取善改差,代以尹濟弘爲事變假注書。
許暕在外,代以韓致重爲假注書。
洪致榮在外,代以姜浚欽爲假注書。
韓致重在外,代以尹東壽爲假注書。
姜浚欽有頉,代以李周奭爲假注書。
李周奭有頉,代以尹致榮爲假注書。
以監軍望單子,傳于徐美修曰,在外兵郞改差,與堂郞未差之代,令該曹口傳差出。
吏曹口傳政事,以金履翼爲兵曹參議,洪受浩·申龜朝爲佐郞。
以黃海監司李泰永壯啓,麒麟驛民家燒燼事,傳于徐榮輔曰,許多民戶之被燒,甚爲矜悶。嚴飭該道,須卽結構奠接後壯聞。小殘戶如有新還,停退,身貢勿徵事,分付,令廟堂卽爲行會。
傳于李魯述曰,曉來甘澍,爲民萬幸,對時育物之道,無過於無怠。近來日次次對之來會甚罕,雖無稟處之事,猶勝於不爲。再明日次,近陵齋日相値,進定於明日。
徐美修,以兵曹言啓曰,本曹草記今番殿試時已赴直赴殿試·會試人等帖文爻周事批旨內,定式之後,擧行自別,則今始草記何也?陳試之類,無端不赴之類,外方則當待壯聞後回啓,而京直赴不赴人,區別處置,自今已試者爻周草記,同爲之可也事,命下矣。直赴殿試五百九十八人內,標下軍徐命俊等五百六十人,已赴殿試,直赴會試五百四十七人內,保人金閏福等四百七十二人,已赴會試,其殿試·會試帖文,皆已爻周,而京居直赴殿試人哨軍金聖東,壯勇衛崔泰魯·申璟,勸武軍官許乘·徐良輔,壯勇營知彀官李彦懋,馬兵崔運大,壯勇衛金潤龜,壯勇營鄕武士李貴金,善騎隊柳禧星,直赴會試人武藝別監金翼祚,壯勇營鄕武士金希大·李龍得·鄭有雄·扈道一,額外壯勇衛李運植,扈衛軍官金振球·金時雄,善騎隊吳興謙,額外壯勇衛趙雲星,善騎隊金萬永·林東輝·李孝達·白履豐·金光璘,武藝別監朴泰輝·陳守宗遭故,依例陳試。直赴殿試人哨軍姜德尙,閑良金鳳鳴,扈衛軍官張延豐身故。馬兵任慶龍,別武士沈震福,標下軍姜東鉉,屢經殿試,不呈單子,多般搜訪,不知去處。直赴會試人閑良安熙寬·韓述道,壯勇營哨軍姜順大登科,內禁衛姜敬煥,以元榜初試人,不呈單子,依例勿施。其餘諸道直赴殿試二十二人,直赴會試五十四人,其不赴委折,待各該道帥臣狀聞齊到,稟處之意,敢啓。傳曰,知道。
徐美修,以訓鍊都監言啓曰,本局哨官吳亨喆,身病甚重,勢難察任,改差,何如?傳曰,允。
李魯述,以賑恤廳言啓曰,北部觀光坊契任掌裵仁福,今月二十一日本洞路傍,得三歲遺棄男兒,同里居良女張召史,欲爲收養,貧不自食,願爲受料,告于本部。自該部同日牒呈,故依節目給料,使之乳養之意,敢啓。傳曰,知道。
甲寅三月二十三日卯時,上御重熙堂。右副承旨入侍時,右副承旨徐美修,假注書李東萬,記注官金良倜,記事官吳泰曾,以次進伏訖。上敎良倜曰,爾其馳詣英陵,今日行祀時祭物·祭物等節,各別申飭,俾盡精潔,行祀時奉審摘奸,而果品各種,封裹以來。稍閟之餘,今日之雨,爲民事誠喜萬萬,京外之均霑,亦未可知,招致邑民之老於農者,詳問雨澤之多寡,仍探農形,復命時詳陳,可也。上命美修書公事判付。上曰,兵曹堂郞,各別擇擬事,分付銓曹。仍命退,承史以次退出。
甲寅三月二十三日辰時,上御重熙堂。右承旨入侍時,右承旨李勉兢,假注書曺錫中,記注官安經心,記事官吳泰曾,以次進伏訖。上曰,兵曹堂郞口傳望,催促以入。賤臣承命出傳。上曰,小閟之餘,得此甘雨,民事誠萬幸矣。勉兢曰,今日之雨,誠知時矣。上曰,諸路之均霑,未能卽聞,而高下之田,庶皆周洽乎?上曰,日前筵說,承旨與伊時注書,修正一本,可也。命退,承史以次退出。
上在昌德宮。停常參·經筵。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
徐美修啓曰,御營廳將官來言,今日本營軍兵,日次私習云矣,敢啓。傳曰,知道。
徐美修啓曰,假注書尹東壽·尹致永,事變假注書尹濟弘,時無職名,令該曹,依例付軍職,冠帶常仕,何如?傳曰,允。
徐美修啓曰,守禦使李文源掃墳事,富平等地,今方出去,而仍佩往來事,前已命下矣。將兵之任,不可一刻無摠察之人,何以爲之?敢稟。傳曰,摠戎使兼察,牌招聽傳敎。
傳于徐美修曰,大臣·備局堂上引見。
禮曹,來四月初四日,行宗廟夏享大祭親祭,取稟,奉敎敬依。
承旨前望單子入之,李冕膺·李儒慶落點。
徐榮輔啓曰,新除授承旨李儒慶,以前任甲山府使,方在解由未出中,何以爲之?敢稟。傳曰,勿施,前望單子入之。
傳于李冕膺曰,當該承旨推考。
傳于李勉兢曰,禮房承旨入侍。
傳于徐美修曰,書狀官留待。
傳于李魯述曰,書狀官入侍。
吏曹口傳政事,長城府使朴始榮,醴泉郡守李學永相換。
以韓致應囚單子,傳于李魯述曰,分揀放送。
徐榮輔,以禮曹言啓曰,來四月初四日宗廟夏享大祭親行時省牲·省器之節,依例以親臨磨鍊擧行乎?敢稟。傳曰,以親行磨鍊,可也。
徐榮輔,以禮曹言啓曰,來四月初四日宗廟夏享大祭親行時,同日永寧殿,依例遣大臣行祭事知委,何如?傳曰,允。
甲寅三月二十四日卯時,上御誠正閣。大臣·備局堂上引見入侍時,右副承旨徐美修,假注書尹致永,事變假注書尹濟弘,記注官安經心,記事官吳泰曾,左議政金履素,行司直鄭民始·李文源,戶曹判書沈頤之,兵曹判書具庠,吏曹判書金思穆,禮曹判書閔鍾顯,刑曹判書李得臣,行副司直李敬懋·徐有大·李漢豐,大司憲金履禧,行大司諫宋鍈,副司直尹行任,掌令權坪·吳泰賢,持平洪秉臣·申光岳,獻納沈鏗,副校理韓致應,正言李肇源,以次進伏訖。上曰,左承旨入侍。出榻敎濟弘承命出傳,左承旨徐榮輔,偕入進伏。上命榮輔進前,書禮曹夏享大祭取稟單子判付訖。仍命先退,上敎鍾顯進前曰,誓戒當在何日?鍾顯奏曰,再明日四更頭矣。上曰,吏判當參誓戒,明日獻官,則使之改付標。又敎曰,親享差祭之人,能不苟艱乎?卿宰·侍從中,如有罷散人,請敍好矣。鍾顯曰,毛血盤肝膋㽅節次,春享時旣承省繁之命,今番親享時,亦當依此行之乎?上曰,攝行則數少執事,疊行之際,慮其紛雜,果省節次,而親享則十四室,各有大祝齋祝,似不紛沓矣。鍾顯曰,各室雖各有執事,而唱笏記之際,節次自爾紛雜矣。上曰,薦俎節次,攝行時則只令一捧俎官,捧俎隨入於薦俎官之後,而親享則十四室捧俎官,皆當捧俎隨入矣。鍾顯曰,然矣。上敎頤之曰,牲匣旣合盛,則捧之之際,似以爲重矣。守禦使頃差宮享獻官,捧俎官果以爲如何耶?頤之·文源曰,別不以爲重矣。上曰,今番捧俎官,勿以年老者塡差好矣。鍾顯曰,毛血肝膋節次,當釐正於笏記乎?上曰,詳問於守僕輩,更稟於享所也。履素進前奏曰,雨後朝氣似寒,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,昨日之雨,雖似驟雨,誠甚喜幸。履素曰,雖非驟雨,但未洽足,然而兩麥則大有益矣。上曰,次對爲之。履素曰,卽見忠淸監司李亨元所報,則以爲安興鎭軍官奴馬料,例以常賑穀會減,而該鎭今無所餘,常賑穀有裕邑米五百石,移送該鎭,以爲繼用之地,而該鎭民少穀多,糶糴爲弊,本鎭軍餉米五百石,依泰安分俵例,移送於傍近邑穀簿不足處,則實爲兩便之道爲辭矣。料米上下,係是不可已之事,道內常賑穀有裕邑中,許令準此數從便移劃,該鎭餉穀夥多,還民受弊,則不可無變通之道。軍餉米五百石,依泰安例,分俵傍近邑事,亦爲依所請施行之意,分付,何如?上曰,依爲之。出擧條履素曰,來頭使行事,向承傳敎,問議時·原任,則皆以爲從當從容書送云矣。尙不書送,而考見驛院故例,則皇壽七十,臨御五紀,皆無別使矣。上曰,臨御六紀,自古中原天子之所未有矣。履素曰,今番使行,還到柵門,門將之徵索情債,殆近二百,年年加增,驛舌輩難支之弊,將不可勝言,亦無猝然變通之道,誠爲悶然矣。上曰,書狀何日入來云耶?民始對曰,未及的聞,而今明間,似當入來矣。上敎履素曰,今日卽遣備郞,受來時·原任收議,送于政院,仍令入啓好矣。民始曰,向來以嶺南舊還畢捧後,戶曹請得備局軍作米二萬石,依前定奪,移送惠廳,以報均廳軍作米取用之數事,出擧條知委矣。卽接嶺南道臣所報,則備局軍作米餘數,只是四千石,無以充報云。當初請得,旣是備局所管,而數旣不敷,勢將更於備局句管中,推移充數矣。別會米及南倉錢作米,爲四萬餘石云。就此中除出一萬六千石,與軍作米餘數,還報均廳軍作米之意,分付,何如?上曰,大臣之意,何如?左議政金履素曰,備局句管穀,數亦不多,每每劃出,誠甚難處,而此則事勢旣如此,不可不依所請許施矣。上曰,依爲之。出擧條民始曰,日前賓筵,大臣以北漢城役姑置之事,覆啓允下矣。水原留守報狀中,以石手勢難分用爲言,而北漢城役,別無多用石手之處。且前兵判金文淳,以分五年改築,太不成實,一年內盡築之意仰達,而適因節晩,未及擧行。旣始之役,若待華城畢役,則其間頹圮處,益致頹圮,物力當倍入矣。三軍門旣以策應華城役所,將校輩分排爲難云。右以修築物力移送,則當自本廳,從便修補,自可竣事,以此意往復于三軍門將臣,則諸將臣皆以爲便好云。三軍門分受役處所餘五分四物力,磨鍊輸送,以爲趁卽修築之地,何如?上曰,依爲之。出擧條頤之曰,臣於昨日承命,看審舊摠府漏局等處,圖形以進,而處在懸崖之下,故易爲傾圮,其外撐柱,雖似危急,其內則別無大段傷處,禁漏官入直處,極甚悶慮,至於欽敬閣,則道里·椽木,雨漏腐傷矣。上曰,如許大廈,其孰下手乎?三間漏水閣,特其餘事,決知其有巖墻之慮,而猶且任置,實涉未安。欽敬閣則顧名思義,實有所重,苟屬無用,則周之明堂,孟子猶請毁之,此亦欲毁則撤去,欲存則修葺,苟欲修葺,雖云難於下手,豈無可爲之道乎?頤之曰,改建誠難,而實未知何以則好矣?民始曰,只令改瓦,牽架補漏,亦足改觀矣。上曰,此是世宗朝所創,而爲我國之第一傑構,至今巋然若靈光,某條修葺,則亦係堂構之一端矣。十二仙童等儀器遺制,昭載於文跡,足可做而設之,故今之熙政堂前自鳴鍾之水激轉斡者,亦是傳襲於遺制者,似此儀器,如丁遇泰者,足能成樣,至若架屋之制,如許巧匠,何處得來乎?如舊弘文館,修改則好,而時敏堂·通明殿,旣未及營建,則此先修改,實有未安矣。上曰,舊賓廳近來,何如?頤之曰,此亦盡爲頹落矣。上曰,惠慶宮司鑰及摠府郞廳中,使之入處則好耶?民始曰,東北所衛將中使之入處,亦恐無妨,而無論誰某,使之入處,則禁火等節,必當有益矣。上曰,戶判與該郞及工匠,更爲看審後,先爲修掃,略正礎石,日後更稟好矣。庠曰,謁聖庭試武科及慶科庭試武科出身等赴防應頃外,士族之當赴者,使之赴防,何如?上曰,赴防之法固美矣,近來未免許久廢却,在所申明,豈可每每除防乎?今番則科以慶名,事體自別,依近例除之,可也。出擧條庠曰,除赴防則有納米之例,今番則何以爲之乎?上曰,慶科自別,此亦除之,可也。出擧條仍敎曰,入侍武將中,有見赴防者乎?敬懋曰,辛未年間,李柱國亦赴防,則廢却似不滿五十年,謄錄當在於兵曹矣。上曰,赴防之或赴或除謄錄,兵判考出以入。庠曰,來四月初四日宗廟夏享大祭親行時,何營軍兵隨駕,何營軍兵留陣,而禁軍及馬步軍幾番幾哨磨鍊,餘軍留營,何以爲之乎?上曰,訓局步軍十五哨,馬兵三哨爲先後廂,御營廳留陣,禁軍三番隨駕,其餘留營留陣置之,可也。出擧條上曰,前工判,何日入來乎?民始曰,明日入來云矣。上敎文源曰,何日出去乎?文源曰,臣有私故,過二十七日後,欲下去矣。上曰,雖値親臨誓戒,卿則先退,與卿子同爲下直,明日待漏出去好矣。榮掃處當爲幾處?文源曰,富平·安山等地矣。上曰,安山則於卿,可謂錦衣還鄕矣。徐俊輔亦與偕往,可也。文簡公內外孫,一時戴花榮掃,誠甚稀貴,而文簡公之壻三人,皆爲正卿,二則崇品,此亦稀異矣。文源先退。得臣曰,本曹佐郞李果,方有身病,姑難供職,逐日詞訟之地,曠務可悶,在前有他司相換之例,故敢此仰達矣。上曰,依爲之。出擧條仍敎曰,近日赴坐,依傾日下敎爲之乎?近聞太早云,有非下敎之本意,何必聽漏乎?卿則何時罷坐?得臣曰,無事則早還,有事則犯昏矣。上曰,近來有何公事?對曰,間有推覈等公事矣。上曰,更無奏事之備堂,則承旨就坐,今日則齋日,諸臺無可爲者矣。美修曰,雖値齋日,三司所懷,則似當爲之矣。三司諸臣將進前。上命書傳敎曰,大司憲見甚衰憒,許遞。仍敎曰,都憲年今幾許?履禧曰,今爲六十八矣。上曰,年則不篤老,而見則甚衰老矣。鍈進前曰,雖是齋日,懲討時急,故敢以所懷仰奏矣。上曰,傾亦以督迫爲敎,齋日何必如是耶?上曰,大司諫宋鍈推考。出榻敎鍈曰,臣昏迷譾劣,本不合於淸朝耳目之任,而賓對有命,章皇出肅,及登筵席,適値齋日,不得聯啓,懲討方嚴,加律是急,旣得方寸之地,義不可泯默而退,敢以區區所懷,屢請仰陳,聖敎截嚴,至下問備之命。此莫非臣人微誠淺,不能仰孚之致,以此情踪,其何可一刻晏然於臺次乎?請命遞斥臣職。上曰,不待處分,又陳所懷,揆以事體,未知爲可,勿辭。美修曰,大司諫宋鍈,一日再啓煩瀆,退待物論矣。上曰,知道。出擧條泰賢等曰,臣等俱以無似,猥叨臺次,豈有一分堪承之望,而賓對有命,章皇登筵,適値齋日,雖不得聯啓,懲討義重,加律是急,與諫長同進前席,敢以所懷仰請矣。聖敎截嚴,至有諫長問備之命,臣等所欲陳者,與諫長元無異同,則今於諫長退待之下,豈可一刻晏然於臺次乎?請命遞斥臣等之職。上曰,勿辭。美修曰,掌令吳泰賢,持平洪秉臣·申光岳,獻納沈鏗,正言李肇源,一日再啓煩瀆,退待物論矣。上曰,知道。秉臣曰,臣有區區所懷,不得不冒沒仰達矣,適當齋日,傳啓雖未得爲之,而荐棘罪人金鍾秀,罪惡貫盈,聲討時急,荐棘之請,雖幸蒙允,而傳旨未下,故王府擧行,尙此遲滯。三司加律,因是不繼,臣謂亟降傳旨,使三司得以繼發,夬施當律,宜矣。上曰,聲討之誠,非不知也,以避嫌退待之蹤,挺身留身,獨陳所懷,有關後弊,從重推考。履素曰,持平洪秉臣,引避嫌退待之後,又復進前,雖緣急於聲討,不暇他顧之意,而臺體則不然。雖已特敎重推,不可推考而止,罷職,何如?上曰,惜卵自惜卵,壞例自壞例,遞差,可也。履素曰,掌令權坪,進前而無一言退出,直退而不爲就坐者,進退已無所據,且旣已就坐,又復無端進前於諸臺盡退之後,擧措駭瞻,大損臺體,罷職,何如?上曰,衰憒所致,顚錯則甚,遞差,可也。出榻敎致應曰,兩臺雖急聲討,旣避更進,請罷職。上曰,何其沒實不成樣乎?上曰,玉堂韓致應,先遞差後禁推。出榻敎上曰,事變注書誰也?美修曰,尹濟弘矣。上曰,聞汝能書畫云然否?仍敎曰,泰曾之詩,尹東壽之筆,濟弘之畫,附之堂后,則四壁從此可以照爛矣。上敎民始曰,抄啓何當爲之?金判府草節目,當更爲議定,卿則留待,持節目草入侍,而諸新恩之榮掃出去者必多,自內閣探問,知其畢還後,卽爲抄啓好矣。命退,諸臣以次退出。
甲寅三月二十四日辰時,上御重熙堂。禮房承旨入侍時,左承旨徐榮輔,記事官鄭文始,記注官安經心,記事官吳泰曾,以次進伏訖。上曰,長城府使朴始榮,他道守令中口傳相換,除朝辭赴任。出榻敎榮輔曰,都承旨方帶藥院副提調,而又兼推考房,何以爲之乎?上命書傳敎曰,以推考房,進去藥院,事未前聞,當該都承旨遞差,左副承旨亦爲許遞。前望單子入之,待下批牌招察任。仍命退,諸臣以次退出。
甲寅三月二十四日未時,上御重熙堂。書狀官入侍時,同副承旨李魯述,假注書尹致永,記注官安經心,記事官吳泰曾,書狀官鄭東觀,以次進伏訖。上曰,書狀進前,上敎東觀曰,萬里行役,一行善爲往返,誠喜幸矣。初見異國,凡節何如,而今番則果無弊乎?對曰,弊則多矣,釐正猝難矣。上曰,彼國亦無事云,十五王及皇孫中,傳位於誰云,而有所得聞否?東觀曰,皇孫年過三十,衆望所歸,果有云云矣。仍命退,諸臣以次退出。
上在昌德宮。停常參·經筵。
李魯述啓曰,大司憲,掌令一員,持平一員未差,執義李周顯在外,掌令吳泰賢,持平申光岳引避退待,監察茶時之意,敢啓。傳曰,政官牌招,未差之代,開政差出,待下批牌招。引避諸臺,卽爲處置,以爲備員受誓戒之地。
傳于李冕膺曰,都承旨·禮房承旨入侍。
傳于李冕膺曰,都承旨馳詣明陵,奉審摘奸,局內諸陵,一體奉審以來。
玉堂前望單子入之,校理柳河源,副校理沈奎魯,修撰鄭東觀,副修撰李之聃·朴崙壽落點。
以校理柳河源,副校理沈奎魯牌不進罷職傳旨,傳曰,只推,更爲牌招。
有政。吏批,判書金思穆進,參判丁範祖在外,參議鄭致淳進,左承旨徐榮輔進。以趙宗鉉爲大司憲,洪克浩爲掌令,鄭晩錫爲持平,金載瓚爲司譯提調,李顯默爲司成。刑曹佐郞李果,奉常僉正李顯采相換。李允迪爲兼律學敎授,校書副正字單趙萬元。兼執義鄭東觀,冬至使書狀減下。故正字李重寅,贈禮參例兼,同知李性吾考。成均生員柳榮復,贈戶參例兼,故通德柳星昭,贈左承旨例兼,故縣監柳軸,贈司僕正,以上副摠管柳匡國三代。
兵批,判書具庠進,參判林蓍喆病,參議金履翼入直,參知閔昌赫病,右副承旨徐美修進。以金憲柱爲部將,趙雲行爲忠淸水使,訓鍊主簿單孔賢德·趙景蘭·黃處長·李英茂·鄭延興·文有慶·徐命漢·金旰·鄭思謙·蔡永昌·朴重昌·柳彦輝·劉聖德·金尙秋·姜得秋·劉河濟·曺潤寬·金澤瑞·高時淵·鄭厚矯·李寅亮·李命天·金宗鎭·李普榮·金時華爲加設同知,洪縉輔·卞至獻·南履基·尹志嵩·李濟安·張奎明·申命斗·李世延·李心玉·任希百·李聖臣·李定濟·金聲益·元益采·趙時毅·林泰鎭·李啓百·姜浣·張壽華·金相勛·李奉天·李聖天·李承遠·李宇榮·韓德壽·禹師德爲加設僉知,副護軍權坪,副司直徐邁修·金履禧·李益運·朴宗來·李東稷·洪秉臣,副司正尹東壽·尹致永·尹濟弘,同知韓大鳳,僉知金爔,以上竝單付。
李冕膺啓曰,假注書尹東壽·尹致永,身病猝重,勢難察任,今姑改差,何如?傳曰,允。
尹東壽改差,代以李勉昇爲假注書。
尹致永改差,代以李致祜爲假注書。
徐榮輔,以禮曹言啓曰,卽接光陵參奉所報,則今二十九日本陵忌辰祭享,兩官當爲備員,而新除授令朴左源,前任綾州牧使,方在任所,未及上來云。莫重祭享,兩官不可不備,令朴左源,今姑改差,卽令該曹口傳差出,以爲備員將事之地,何如?傳曰,允。
吏曹口傳政事,以金獻祚爲光陵令。
李冕膺,以吏曹言啓曰,新除授光陵令金獻祚,與本曹參議臣鄭致淳,有姨從兄弟應避之嫌,而遽然擬入,至蒙天點。臣之昏謬之失,不勝惶恐,而除拜時,與銓官相避,旣在法典,則不可仍置,原望筒勿施,更爲口傳差出,何如?傳曰,允。
傳于徐美修曰,出宮門路,以協陽門爲之。
吏曹口傳政事,以安弘迪爲光陵令。
承旨前望單子入之,李昌會落點。
傳于李勉兢曰,未肅拜承旨許遞,前望單子入之,待下批牌招察任。
行大司憲趙宗鉉,掌令洪克浩,持平鄭晩錫啓曰,行大司諫宋鍈,以臣昏迷譾劣,本不合於淸朝耳目之任,而賓對有命,章皇出肅,及登筵席,適値齋日,不得聯啓,懲討方嚴,加律是急,旣得方寸之地,義不可泯默而退,敢以區區所懷,屢請仰陳,聖敎截嚴,至下問備之命。此莫非臣人微誠淺,不能仰孚之致,以此情悰,其何可一刻晏然於臺次乎?引避而退,義急懲討,言出輿憤,問備薄警,匪怒伊敎,不可以此輕遞言官。請行大司諫宋鍈出仕。答曰,依啓。
行大司憲趙宗鉉,掌令洪克浩,持平鄭晩錫啓曰,掌令吳泰賢,持平申光岳,獻納沈鏗,正言李肇源,以臣等俱以無似,猥叨臺次,豈有一分堪承之望,而賓對有命,章皇登筵,適値齋日,雖不得聯啓,懲討義重,加律是急,與諫長同進前席,敢以所懷仰請矣。聖敎截嚴,至有諫長問備之命,臣等所欲陳者,旣與諫長元無異同,則今於諫長退待之下,豈可一刻晏然於臺次乎?引避而退,齊聲懲討,出於輿憤,一時問備,敎在匪怒,不可以此輕遞言官,請掌令吳泰賢,持平申光岳,獻納沈鏗,正言李肇源竝出仕。答曰,依啓。
徐美修,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李魯述,以吏曹言啓曰,今此宗廟·永寧殿夏享大祭獻官執事中,時無職名人員,令該曹口傳付軍職,何如?傳曰,允。
徐榮輔,以戶曹言啓曰,臣頤之與佐郞臣李羲雲,進詣慶熙宮,差備內及內各司,依節目眼同看審後,有頉處別單書入,而修改則擇日擧行,何如?傳曰,允。
甲寅三月二十五日辰時,上御重熙堂。都承旨·禮房承旨·稟事閣臣同爲入侍時,行都承旨李冕膺,左承旨徐榮輔,記事官鄭文始,記注官安經心,記事官吳泰曾,一提學鄭民始,以次進伏訖。上曰,都承旨馳詣明陵奉審,局內諸陵,一體奉審。院隷之謂以前例徵索之弊,嚴禁,可也。上曰,都承旨與同副承旨換房,兼帶同義禁,亦爲許遞,使之進去。出榻敎上曰,卿宰·玉堂罷散人敍用。出榻敎上曰,前監察尹行直,前注書李垿,特爲給牒敍用,通融差祭。出榻敎命書傳敎曰,今夜卽明陵忌辰,行祀之時,忌辰雖有所重,大享亦有所重,今夜誓戒,當如儀親行。雖無鍾磬之鏗鏘,而盛服臨殿於陵享將事之際,揆以情文,合有裁量。今夜誓戒正時,進定於齋所呼唱起寢之前,留門則初更爲之,自今爲式,凡大祀誓戒之夜,如値陵寢忌辰,正時之進定用今儀。上敎民始曰,有何可稟之事乎?民始曰,露梁鎭旣屬本營,而該鎭所在錢穀,猶爲他衙門句管者,事多掣礙,不可不竝爲移屬本營,故敢此仰達矣。上曰,依爲之。出擧條民始曰,本廳中軍田文顯,身病沈重,勢難察任,改差,何如?上曰,依爲之。出擧條仍命退,諸臣以次退出。
上在昌德宮。停常參·經筵。
傳于徐美修曰,左副承旨·右副承旨入侍。
傳于徐榮輔曰,禮房承旨入侍。
徐榮輔啓曰,卽者副修撰朴崙壽,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于徐榮輔曰,承旨前望單子入之,待下批牌招察〈任〉。
承旨前望單子入之,鄭大容落點。
承旨前望單子入之,兪漢寧落點。
徐美修啓曰,假注書李勉昇·李致祜時無職名,令該曹,依例付軍職,冠帶常仕,何如?傳曰,允。
鄭大容啓曰,假注書李致祜,身病猝重,勢難察任,今姑改差,何如?傳曰,允。
以假注書望單子,傳于李魯述曰,旣非秩卑之人,則名雖芸閣,例爲翰薦,況注書乎?此後特敎降定者,堂后假官勿拘擬入事,分付。前假注書趙萬元,欲觀勤慢,使之仍察。
兵曹,以柳孝源爲摠戎中軍。
李勉兢啓曰,忠淸道老人啓本,纔已啓下矣。政官待開門牌招,以爲下批之地,何如?傳曰,允。
徐美修,以禁衛營言啓曰,來四月當十番右部後司屬全羅道五哨軍兵逢點實數五百十七名,已爲點閱整齊。來四月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
徐美修,以御營廳言啓曰,本廳來四月五月兩朔應立前部左司屬慶尙左道五哨軍兵五百十七名,已爲逢點整齊矣。四月初一日,與前司軍兵,替代立番後,舊軍放送之意,敢啓。傳曰,知道。
徐美修,以禁衛營言啓曰,來六月當十一番後部前司屬慶尙右道五哨軍兵,來五月二十五日京中逢點,依例準二朔立番,而依前定奪,每哨以一百名磨鍊,其餘一百三十五名,竝資保收布上送之意,本道監·兵使處,預爲知委,何如?傳曰,允。
徐美修,以御營廳言啓曰,本廳來六月七月兩朔應立前部中司屬慶尙左道五哨軍兵,五月二十五日京中逢點,六月初一日,與左司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,知會之意,敢啓。傳曰,知道。
甲寅三月二十六日卯時,上御重熙堂。左副承旨·右副承旨入侍時,左副承旨徐美修,右副承旨兪漢寧,假注書李致祜,記注官安經心,記事官吳泰曾,以次進伏訖。上命書傳敎曰,大享定日,則古例畿·湖原居侍從,草記催促上來,諸臣由單,亦不得捧入,況辭朝乎,又況誓戒之後乎?政院之無一言,溺職大矣。昨日行禮,夜不至太深,聽漏何難,而承史仕進仕記,晩始書入,做錯可謂多端。都承旨李冕膺遞差。呈單承旨兪漢寧,聞是誤聽知委而然云,宜有參酌,從重推考。通禮院官員拿處,此等處,廟堂何無察飭,至煩飭敎乎?又命書傳敎曰,曾以眼昏人,勿差大祝,申申提飭,而昨日報府,以年多之玉堂·兩司,塡差於大祝及執禮,以致嚴鼓將下之時,窘東付標,當該吏曹參議鄭致淳,從重推考。古例參下文臣,亦皆通瀜塡差於親享執事,蓋欲習知儀文也。今番亦以未通淸文臣,抄啓參下,槐院參下,通瀜塡差事,分付。仍命退,承史以次退出。
甲寅三月二十六日巳時,上御重熙堂。禮房承旨入侍時,左承旨徐榮輔,記事官鄭文始,記注官安經心,記事官吳泰曾,以次進伏訖。上曰,大享諸執事,更爲擇差事,分付銓曹。賤臣承命出傳。命書傳敎曰,在外及受由玉堂與修撰李相璜許遞,與未差之代,前望單子入之。其間仍便多行公,當稱情勢者,外任外只有二三人云,揆以事面,甚斑駁。前此前望點下者,有中批例施行之敎,則皆黽勉承膺,處義豈有異同?新除諸人,待下批牌招,其中有情勢者,嚴飭行公。命榮輔書公事判付訖。仍命退,承史以次退出。
甲寅三月二十六日子時,上詣仁政殿月臺。親臨受誓戒入侍時,行都承旨李冕膺,左承旨徐榮輔,右承旨李勉兢,左副承旨徐美修,同副承旨李魯述,假注書李勉昇·李致祜,記注官安經心,記事官吳泰曾,一提學鄭民始,檢校直提學徐有防·徐鼎修,檢校直閣鄭大容·南公轍,以次隨駕。上具遠遊冠·絳紗袍,乘輿出宣化門·協陽門,由肅章門,詣仁政殿月臺,降輿陞座。引儀唱在位百官行四拜禮訖,讀誓文官吏曹判書金思穆,讀誓文訖。在位百官,復行四拜禮,左通禮跪告禮畢,上乘輿出仁政門,由肅章門,入協陽門·宣化門還內。諸臣以次退出。
上在昌德宮。停常參·經筵。
徐榮輔啓曰,來初一日,輪對日次,而宗廟夏享大祭齋戒相値,頉稟之意,敢啓。傳曰,望筒書入,後日次使之同爲來待。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李魯述曰,軍士房承旨·同副承旨入侍。
兵曹口傳政事,副司直李冕膺。
鄭大容啓曰,注書李垿,旣已敍用,還付,卽爲牌招察任,何如?傳曰,允。
有政。吏批,判書金思穆進,參判丁範祖在外,參議鄭致淳,行都承旨鄭大容進。以姜游爲同義禁,李貞運爲直講,盧爲義禁府都事,兼大司成鄭大容單付,注書單李垿,延豐君單李,安昌君單燝,已上敍用事承傳。
李勉兢,以兵曹言啓曰,新除授忠淸水使趙雲行戶奴呈狀內,矣上典老父,今年七十有二,法不當冒赴云。親年七十,無兄弟獨身,許遞其任,載在法典,而其兄雲祥,旣已出繼,係是獨身,趙雲行水使之任,依例改差,何如?傳曰,允。
兵批,判書具庠進,參判林蓍喆入直,參議金履翼,參知閔昌爀病,左副承旨徐美修進。以尹範敍爲忠淸水使,閔行洙·元珏·李奎台·李陽益·李熙戴·文鳳協爲同知,柳燂·李光逵·申彦璋·朴弼元·李㰒·趙彦璟爲僉知,同知高殷泰,副護軍趙雲行,副司直洪明浩·李昌會·李龜雲·韓致應,副司正李勉昇,已上竝單付。
徐美修啓曰,大司憲趙宗鉉,掌令洪克浩·吳泰賢,持平鄭晩錫·申光岳竝呈辭,執義李周顯在外,監察茶時之意,敢啓。傳曰,知道。在外人許遞,今日政差出,使之備員導駕。
吏批,再政。以崔重奎爲執義,閔台爀爲同義禁。
徐美修啓曰,判義禁洪良浩牌不進推考傳旨,今方捧入,而時囚捧供命下之後,如是違牌,事甚未安,更卽牌招,何如?傳曰,允。
以江原監司沈晉賢狀啓,歙谷縣民家燒燼事,傳于兪漢寧曰,殘邑近半百戶之被燒,極爲矜悶,況方農失所乎?應式外,別給米斗,嚴飭結構,使之畢奠接後狀聞。他道則小·殘·獨戶,區別登聞,而本道混稱幾戶,道臣推考。其中小戶,舊還蕩滌,新還今年停退,殘·獨戶,還與身貢竝蕩滌。該倅之董飭結構勤慢,續當發遣備郞摘奸,以此回諭。
以南會英囚單子,傳于李勉兢曰,分揀放送。
李魯述,以弘文館言啓曰,新除授副修撰李之聃,時在忠淸道忠州地,經筵入番事緊,請斯速乘馹上來事,下諭,傳曰,依啓。
徐榮輔,以景慕宮都提調意啓曰,本宮御覽植木帖子,每四季朔修整以入矣。今季朔則別無生枯之可以修整者,御覽植木帖子,姑不請出之意,敢啓。傳曰,知道。
鄭大容,以吏批言啓曰,閫帥父年七十人,每於歲首,抄啓加資,而新有應推恩人,雖非歲首,亦爲抄啓加資,載在法典矣。閫帥父年七十人,別單書入之意,敢啓。傳曰,知道。
兪漢寧,以戶曹言啓曰,臣頤之與佐郞臣林秉遠,工曹判書臣李在學,佐郞臣金得範,依定式,進詣於義本宮奉審,則朝陽樓北簷,雨漏一庫,北行閣椽木,二箇腐傷,一箇折傷,雨漏六庫,東行閣會簷,雨漏二庫,板門二隻破傷,風遮草芚一浮破傷,東墻三間頹圮,而墻挾門一隻破傷,瓦子庫庫脫落,啓慶軒薍簾,庫庫破傷,北行閣椽木,二箇腐傷,後面風遮草芚二浮破傷,分付各該司,使之卽速修改,而亦令本曹郞廳,監董擧行之意,敢啓。傳曰,知道。
李魯述,以賑恤廳言啓曰,北部觀光坊契任掌裵仁福,今月二十六日,本洞路傍,得三歲遺棄男兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
徐美修,以兵曹言啓曰,同知中樞府事梁命龜·沈·朴師修·申景彦·沈坰·柳遠·李東英·李世寬·崔昌得·金重瑞·金允敬·曺允奭·申之彦·李奎玉·韓重萬·崔泰恒·吉泰輝·白天綜·蔡應埰·卓崇濟·金楚望·趙成大·鄭明淳·權·金東輔·李景華·林東秀·方德敍·安盛文·金福重·崔奎燦·鄭啓周·全夏位·李益震·李運大·金允謹·李熅·李廷曄·郭再泰·朴茂盛·梁道廈·崔有鼎·閔進卿·沈塎·沈度舟·吳彦邦·朴齊泌·李震禧·黃時懋·安載垕·柳泌·尹珪·李思咸·李彦光·金世樺·林聖采·姜再光·金述賢·卓奎齊·朴震起·金得緖·金養淳,僉知中樞府事許筞·崔祚永·金允欽·尹元錫·曺霤·宋檍孫·李得源·李圭運·李敬身·李奎會·鄭彦良·洪景福·申益燦·崔奎顯·李命天·申光運·申燁·申光羽·金衡相·金得衡·林得憲·申暾·元益采·權愉·嚴得寬·李命洽·尹光朝·任會昌·金致績,五衛將尹載厚,俱以老病之人,或肅謝或在外未上來,竝依例減下。景福宮衛將玄相勛,身病猝重,勢難供職,呈狀乞遞,輪番之任,不可久曠,改差,何如?傳曰,允。
兪漢寧,以兵曹言啓曰,今番殿試時,鐵箭遠射別試未入格者,京中三人,京畿一人,平安道十二人,咸鏡道三人,黃海道三人,慶尙道二人,忠淸道一人,合二十五人,而各道二十二人,依傳敎,各道監營·兵營·水營中,從擧子所居附近營,依付料例,給料勸課之意,各該道帥臣處,竝爲行移,定窠量給。至於京居擧子,依知訓鍊李敬懋所啓,三營門本廳及別騎衛料窠中,許付激勸事分付,而京居擧子,數止三人,而三營門,旣而各付一人,則禁旅窠,無他可付者之意,敢啓。傳曰,知道。京武遠射之不及外邑,豈非羞恥事乎?嚴飭別將,別加勸課,未屬禁旅者,亦爲另究肄藝爭赴之方,若有過百六七十步以上者,使之報來後,草記,可也。
徐美修,以扈衛大將意啓曰,別將金魯直,身病沈重,勢難察任,今姑改差,何如?傳曰,允。
徐美修,以司僕寺一二提調意啓曰,濟州前牧使李喆運遞任進上馬三匹,今纔上來矣。禾毛色別單,固當書入後,內廐立養,而李喆運,方在嚴囚中,有不敢循例擧行,何以爲之?敢啓。傳曰。莫曰應捧。渠物陋矣,無異於饑口作奸中物,自本寺區處,還錄該牧,可也。
兪漢寧,以訓鍊院言啓曰,依下敎,今番庭試會試擧子金德良存拔當否,問議於其時試官處,則行副司直徐有防,以爲金德良事,伊日臺上試記,以二中載錄,而特因臺下試記之不爲載錄,未免見拔矣。今番慶科,事體自別,臺上試記,又旣明白,則其所稱冤,不無所據。使之一體許付,恐不至於大違科規云。行副司直李漢豐,以爲金德良之臺上試記,雖不邊二中載錄,臺下試記,元無載錄,又不着署於單子者,有違格例,故果爲勿施,而其所得中,如或明白,則宜有稱冤。到今出榜已久之後,遽然許付,其在嚴科場之道,恐似重難云矣。臣敬懋之意,則當初勿施,雖出慮後弊之意,到今追付,似合廣邦慶之道,恭俟上裁之意,敢啓。傳曰,從多議施行,而令該曹,榜目付標,分付道臣起送,而令政院,安寶於敎旨,可也。
李魯述,以義禁府言啓曰,保放罪人李文喆査啓,旣而啓下,依例還囚後,議處以入,嚴囚罪人李喆運,頃因濟州御史狀啓,有嚴刑取招之命,而適値齋戒,今日坐起,姑不得擧行之意,敢啓。傳曰,知道。
禁府啓目粘連,金海前府使李文喆,本府年事,旣當無前之慘歉,許多民命,專係賑政,俵劃穀物,設或不敷,身爲字牧之任者,事當捐廩添補,竭誠賙救,而今此李文喆,不思盡心之義,反生營私之計,外托自備之名,內售料利之擧,公穀公貨,恣意攛那,立本取剩,補賑與防役之外,贏餘三千九百四十兩,任自區處,都歸私用,究厥罪狀,萬萬痛惡,以此照律,何如?判付啓,再昨年嶺倅之憑公立本,兼濟已私,必非武倅一人,則此囚耳亦,獨置重典,雖似斑駁,事旣登聞,亦何可曲護乎?渠之不能謹愼,與被罪他囚,同惡相濟,可以推知,考律施以當施之律爲良如敎。又啓目,前校理李錫夏,內贍直長尹淑基,行副護軍李義彬·李殷昌,前學官李廷年等原情云云。李錫夏·李義彬·李殷昌等段,傳旨內辭緣,泛稱遲晩,所當請刑是白乎矣,曾經侍從及宣傳官,勿爲請刑,載在大典通編,議處爲白乎旀,尹淑基·李廷年等段,傳旨內辭緣,泛稱遲晩,刑推得情,何如?判付啓,尹淑基·李廷年等段,除刑推,與李錫夏等,區別功議,草記勘放爲良如敎。又啓目,玄風前縣監洪大默原情云云。問目內辭緣,泛稱遲晩,刑推得情,何如?判付啓,初不參見之人,勒定元犯,寧有如許檢官乎?守令七事,詞訟居一,況償命之獄,疎忽乃爾?從重勘放,亦以草記,區別功議,照律以聞爲良如敎。又啓目,兼春秋金錫泰矣傳旨內,今日藥房啓辭承批時,不卽待令,以致史官之闕直,事體所在,萬萬駭然。拿問嚴處,罪杖一百收贖,告身盡行追奪,私罪奉敎。渠雖至微,念渠之父,復置史官之列是隱,則操心新反,怠忽莫甚。名之曰預備,不及開鑰之時,致有政院之論啓者,頑悖可惡,此等之類,不可不嚴勘,刊汰渠之職名,降定北道烽武士,伏墩守烽,俾免守分之事爲旀,仍令道臣,知其革心然後,狀聞放送爲良如敎。
校理柳河源疏曰,伏以,臣恣性則魯下冗散,文識則空疎譾劣,瀛館峻選,何嘗有一毫彷彿,而猥廁濫竿之吹,固不待人之譏議,自知甚明,經幄淸班,有難抗顔,有召輒違,迷不知變,論其罪負,萬殞猶輕。迺者天地陶鎔之化,物物曲遂,無一或遺,南邑恩補,謂可以少贖愆尤,國子遞付,殆視若三司通擬,臣銜恩戴榮,固且蹲冒,而若惶隕恧縮,日夕靡弛,千萬不意,復下館職之命,特旨鄭重,前望之無異中批,援例牖迷,天牌之只推再降,必開進路,感激恩私,罔知攸措,而自顧情勢之決難冒膺,猶夫前日,雖欲重犯逋傲,冒萬死自盡,而適値太廟親祼之有命,駿奔之名帖,業已祗承,誓戒之正時,旋復在卽,不遑他顧,冒沒隨牌,而廉防之壞,到此無餘,豈可因緣事會,晏然隨行乎?臣待罪淳昌郡時解由之簿,方在未出,揆以格例,亦不可名玷仕籍,以此以彼,俱難仍冒,玆敢短章呼籲,悉暴自劾之義。伏乞天地父母,特命鐫改臣職名,仍治臣逋慢之罪,一以重淸選,一以靖私義,千萬幸甚,臣無任云云。踏啓字。
甲寅三月二十七日辰時,上御熙政堂。軍士房承旨·同副承旨入侍時,右副承旨徐美修,同副承旨李魯述,假注書趙萬元,記注官金良倜,記事官吳泰曾,以次進伏訖。上命美修書傳敎曰,滯囚可悶,未肅拜禁堂許遞,今日政差出。判堂則姑未下去云,與新除者,待下批牌招。時囚捧供判下後,以草記勘放。命魯述讀公事書判付。仍命退,承史以次退出。
上在昌德宮。停常參·經筵。
藥房提調臣鄭昌順,副提調臣鄭大容啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
徐美修啓曰,禁衛大將李漢豐,本營習陣,明日出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
傳于李魯述曰,同副承旨入侍。
傳于李勉兢曰,當該都事拿處。
鄭大容啓曰,慶尙道老人啓本,纔已啓下矣,政官牌招開政,以爲下批之地,何如?傳曰,允。
徐榮輔,以弘文館言啓曰,本館下番,連日闕直,事甚未安,今日政新除授玉堂,待下批仍卽牌招,以爲姑降入直之地,何如?傳曰,允。
有政。吏批,判書金思穆進,參判丁範祖在外,參議鄭致淳進,行都承旨鄭大容進。以尹悌東爲校理,李根爲尙瑞直長。兵批,判書具庠進,參判林蓍喆入直,參議金履翼病,參知閔昌爀病,左副承旨徐美修進。以盧仁亨爲同知,柳植·尹世欽爲僉知,護軍單李周顯,副司直單柳河源。
傳于徐榮輔曰,發遣吏郞,諸執事淸齋與否,摘奸以來。
以京畿監司徐龍輔狀啓,馬馬海權管鄭履綏,爲坡州衙客校隷所侵逼,而發關査問之下,終不修報,該牧使申大坤,爲先罷黜,其罪狀,令攸司稟處事,傳于兪漢寧曰,鎭將雖卑,卽亦命吏矣。法從自別,何論外補乎?邑客土屬之犯法從命吏,至於扶執牽挽之不足,搶掠行中物件云者,萬萬駭然,事未前聞。近來國綱,雖曰掃地,焉敢乃爾乎?若此不已,久勤邊將,將不得出頭於沿路邑底。旣聞之後,眞所謂問牛喘,豈可尋常處之?該權管之下去,已至多日,則抑何意,極意周遮,今日始乃强爲狀聞,道伯事之駭然。罷拿輕矣。特以時有句管之事,千分參酌,該道臣徐龍輔,爲先緘辭,從重推考,憲府臺諫牌招,城鑰前發緘取招。所謂犯科諸人,竝令箕伯,捉致重治後,馬馬海充定鎭卒,同騎諸人,亦爲嚴治。該牧使初不懼怯自首,營題之下,敢稱引嫌者,節節放恣,此弁擧止之輕酸,常所痛駭,曾有下敎矣。果有如許所爲,申大坤所佩密符,發遣宣傳官,奪符以來。亦令箕伯,大張威儀於大同江邊,拿致嚴棍狀聞,俾遐土愚氓,知尊命吏乃所以尊朝廷。雖以江越邊地方官徐有和言之,目雖未見,耳必入聞,則符同掩置,亦甚痛駭。姑不遞罷,出於惠養之意,令兵判拿來,嚴棍草記。坡州牧使之代,令該曹口傳差出。
吏曹口傳政事,以趙宅鎭爲坡州牧使。
徐美修,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
鄭大容,以吏曹言啓曰,今此雩祀壇祭典祀官,例當以奉常僉正塡差,而僉正李果,身病猝重,勢難察任云。實病旣如此,則不可不變通,奉常僉正李果改差,其代口傳差出,何如?傳曰,允。
吏曹口傳政事,以崔鳳諧爲奉常僉正。
兪漢寧,以戶曹言啓曰,時御所內各司,依定式,發遣本曹正郞臣鄭東敎,與兵曹參判臣林蓍喆,佐郞臣李重蓮,東所衛將臣李萬運,西所衛將臣洪澤淳,南所衛將臣楊宗潤,北所衛將臣任尙珍,眼同看審後,有頉處別單書入,而修改則擇日擧行,何如?傳曰,允。
李魯述,以義禁府言啓曰,時囚罪人洪大默原情公事判付內,初不參見之人,勒定元犯,寧有如許檢官乎?守令七事,詞訟居一,況償命之獄,疎忽乃爾?從重勘放,亦以草記,區別功議,照律以聞事,命下矣。取考律文,則大明律鬪毆條有曰,鬪毆殺人者絞,官司出入人罪條有曰,若斷罪失於入者減三等,名例有曰,二死三流,各同爲一減,大典通編推斷條有曰,犯私罪杖一百以上之罪,告身盡行追奪,雜令條有曰,王府決杖者,代以金贖矣。洪大默,絞罪減三等,告身盡行追奪,杖九十收贖,徒二年半定配,而其六代祖振道,靖社原從功臣云,功減一等,告身盡行追奪,杖八十收贖,忠淸道木川縣迎春驛,徒二年定配,而以判付內辭意具罪目,依例發遣府羅將,押送配所,何如?傳曰,允。
李魯述,以義禁府言啓曰,時囚罪人李文喆議處公事判付內,再昨年嶺倅之憑公立本,兼濟己私,必非武倅一人,則此囚獨置重典,雖似斑駁,事旣登聞,亦何可曲護乎?渠之不能謹愼,與被罪他倅,同惡相濟,可以推知,考律施以當施之律事,命下矣。取考律文,則大明律那移出納條有曰,凡各衙門收支錢糧等物,監臨主守,不正收正支,那移出納,還充官用者,計贓準監守自盜論,罪止杖一百流三千里,在官求索借貸人財物條有曰,凡監臨官吏,若將物貨,散與部民及低價買物,多取價利者,竝計餘利,準不枉法論,一百二十貫之上,罪止杖一百流三千里,大典通編備荒條有曰,守令之稱以補賑,箕斂權利,虛張數爻者,以報上不以實律論,杖八十徒二年,名例有曰,二罪以上俱發,從重論罪,各等者,從一科斷,推斷條有曰,犯私罪杖一百以上之罪決杖,告身盡行追奪,雜令條有曰,王府決杖者,代以金贖矣。李文喆從重論,杖一百收贖,告身盡行追奪,平安道宣川府,流三千里定配,而以判付內辭意具罪目,依例發遣府書吏,押送配所,何如?傳曰,允。
李魯述,以義禁府言啓曰,金錫泰照律公事判付內,刊汰渠之職名,降定北道烽武士,伏墩守烽,俾覺守分之思,仍令道臣,知其革心然後,狀聞放送事,命下矣。金錫泰,依例發遣府羅將,押送該道,令道臣,降定烽武士之意,敢啓。傳曰,知道。
李魯述,以義禁府言啓曰,時囚罪人李錫夏·李義彬·李殷昌·尹淑基·李廷年等原情公事判付內,尹淑基·李廷年等除刑推,與李錫夏等,區別功議,草記勘放事,命下矣。右人等傳旨內,皇壇享班及望拜行禮之時,忠臣遺裔之俾許參班者,法意果何如乎?爲厥遺裔者,仰感尙忠之典,俯識與榮之私,父詔其子,兄勗其弟,相率齋沐,趁期參班,卽事理之所固然,而占便之習,愈往愈甚,凡有係於入勞費力之處,唯以不爲爲主,今日數百參班也,朝官則數十而已,豈不萬萬駭然?向於陪享擧案,欲爲處分,而姑參酌矣。今日不參,竝拿處,罪取考律文,則大明律制書有違條有曰,凡奉制書,有所施行而違者杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。李錫夏·李義彬·李殷昌·尹淑基·李廷年等,各杖一百收贖,告身盡行追奪,而李錫夏十代祖仁忠,敵愾原從功臣,李義彬八代祖舜臣,宣武功臣,李殷昌六代祖希建,振武功臣,尹淑基十三代祖坤,佐命功臣,李廷年六代祖幼澄扈聖功臣云,竝功減一等,各杖九十收贖,奪告身四等,放送,何如?傳曰。旣曰俱有實病,不可歸之於不然,而其不能扶到門外,言送懸頉,自有其罪,依照律,以公罪勘放,可也。
甲寅三月二十八日卯時,上御重熙堂。同副承旨入侍時,同副承旨李魯述,記事官李垿,記注官金良倜,記事官吳泰曾,以次進伏訖。上曰,右承旨入侍。出榻敎賤臣承命出,與右承旨李勉兢進伏。命勉兢,讀公事書判付訖。命退,承史以次退出。
上在昌德宮。停常參·經筵。
徐美修啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
鄭大容啓曰,臣大容,宗廟夏享大祭肄儀進去,下直之意,敢啓。傳曰,知道。
傳于兪漢寧曰,都承旨·左承旨·右副承旨分詣受香所,奉審摘奸以來。
傳于徐榮輔曰,禮房承旨入侍。
以全羅監司李書九狀啓,法聖等漕船十隻致敗事,傳于李勉兢曰,十隻萬包穀物之臭載,丁亥以後初聞者,稅摠之欠縮,猶屬第二件事,言念粒粒之終歲辛苦,爲小民食豈甘乎?運泊雖在風勢,領護專係差員,去冬差遣之時,慮其荒唐,觀於狀辭果然。發船後一日,已到三島云者,不知足甚矣,其不能詳愼,不難推知,莫曰甑已破矣。其在常憲,宜置當律,該僉使趙,待其竣事,依丁亥旣施之律處之。猶可幸者,許多人物之一名外俱免傷損,至於遠而有繡衣按覈之擧,近而有道臣勘罪之例,狀辭不甚分明,事情有難遙度,更自廟堂,嚴關査問後稟處。
以全羅監司李書九狀啓,遺漏老人搜訪追啓事,傳于鄭大容曰,初抄落漏,何妨搜訪,遲滯似然,更或有遺漏者,勿以稽滯爲惶悚。申訪追啓,俾優老之典,得以均沾,冒年在所當禁,人數多多益好。設令一二年冒錄之不察,八十者優過七十餘,偕老者優過老除,無損於公私,有關於推恩,則關西一道外,過用綜核之政者,已非廣慶之本意。其中三南,擧行太苛,卿則推考,忠淸·慶尙道伯,亦爲推考。如是之後,雖一老,當入不入,來年慶科儒·武中,若有年八十人上來者,道伯難免其責,以此意回諭。外此六道道臣處,一體下諭。政官待開門牌招下批。
傳于李魯述曰,加平郡守之代,令該曹口傳拔例擇差,待下批,與坡州牧使,當日辭朝。
吏曹口傳政事,以柳得恭爲加平郡守。
傳于李魯述曰,坡州牧使留待。
備忘記,坡州牧使趙宅鎭下直,長弓一張,長箭一部,片箭一部,筒兒一箇賜給。
李魯述啓曰,來初四日宗廟夏享大祭親祭,祭文當爲製進,大提學洪良浩,待明朝牌招,何如?傳曰,允。
傳于李勉兢曰,右承旨入侍。
李魯述,以兵曹言啓曰,以京畿監司徐龍輔狀啓,馬馬海權管鄭履綏,爲坡州衙客校隷所侵逼,而發關査問之下,終不修報,該牧使申大坤,爲先罷黜,其罪狀,令攸司稟處事,傳曰,鎭將雖卑,卽亦命吏矣。法從自別,何論外補乎?邑客土屬之犯法從命吏,至於扶執牽挽之不足,搶掠行中物件云者,萬萬駭然,事未前聞。近來國綱,雖曰掃地,焉敢乃爾乎?若此不已,久勤邊將,將不得出頭於沿路邑底。旣聞之後,眞所謂問牛喘,豈可尋常處之?該權管之下去,已至多日,則抑何意,極意周遮,今日始乃强爲狀聞,道伯事之該然。罷拿輕矣,特以時有句管之事,千分參酌,該道臣徐龍輔,爲先緘辭,從重推考,憲府·臺諫牌招,城鑰前發緘取招。所謂犯科諸人,竝令箕伯,捉致重治後,馬馬海充定鎭卒,同騎諸人亦爲嚴治。該牧使初不懼怯自首,營題之下,敢稱引嫌者,節節放恣,此弁擧止之輕酸,常所痛駭,曾有下敎矣。果有如許所爲,申大坤所佩密符,發遣宣傳官,奪符以來。亦令箕伯,大張威儀於大同江邊,拿致嚴棍狀聞,俾遐土愚氓,知尊命吏乃所以尊朝廷。雖以江越邊地方官徐有和言之,目雖未見,耳必入聞,則符同掩置,亦甚痛駭。姑不遞罷,出於惠養之意,令兵判拿來,嚴棍草記。坡州牧使之代,令該曹口傳差出事,命下矣。依傳敎,長湍府使徐有和,別定將校,待城門開下送,使之拿來,嚴棍十五度之意,敢啓。傳曰,知道。過齋後決棍,可也。
以兵曹草記長湍府使徐有和,待城門開,使之拿來嚴棍事,傳于李勉兢曰,特敎用棍,齋日亦爲,而親祭事體,何等自別?雖非致齋,誓戒已過,則決知無擧行之理。此判堂生疎莫甚之故,猶慮其然,以過齋後擧行,措語下批矣。追聞之,待城門開,指昨日,使之拿來,亦指已然,而決棍則分明擧行云,設有已例,當從該房微稟,況例無可據者乎?其在重齋令之道,豈可使濫杖者,入齋所侍衛之列乎?兵曹判書具庠,亟施罷職之典。
徐榮輔,以弘文館言啓曰,本館上番校理臣尹悌東,下番副校理臣高宅謙,俱以宗廟夏享大祭祭官,今日議政府肄儀時晝仕出去之意,敢啓。傳曰,知道。
徐美修,以戶曹言啓曰,文昭殿碑閣,蠶壇碑閣,追慕洞碑閣,淨業院碑閣,流霞亭,依定式,發遣本曹郞廳奉審,則文昭殿碑閣無頉處,蠶壇碑閣,女防草二張破傷,追慕洞碑閣,夫防草一張脫落,四面墻垣瓦子,庫庫脫落,淨業院碑閣,樑上塗灰,庫庫剝落,女·夫防草各三張脫落,流霞亭,庫庫雨漏,女防草七張,夫防草五張脫落,千慕堂,庫庫雨漏,萬懷堂,庫庫雨漏,四面墻垣瓦子,庫庫脫落,南墻四間頹圮,分付各該司,使之卽速修改之意,敢啓。傳曰,知道。
兪漢寧,以賑恤廳言啓曰,南部鍾峴契任掌朴廷金,今月二十八日,本洞路傍,得一歲遺棄男兒,同里居良女白召史,欲爲收養。朴井契任掌崔漢成,今月二十八日,本洞路傍,得二歲遺棄男兒,同里居良女金召史,欲爲收養。貧不自食,皆願受料,告于本部,自該部同日牒呈,故依節目竝爲給料,使之乳養之意,敢啓。傳曰,知道。
司憲府啓目,粘連京畿監司徐龍輔緘辭云云。杖一百收贖,公罪,右律以施行是白乎矣,係是二品,上裁,何如?判付啓,依允爲旀。議減一等爲良如敎。
甲寅三月二十九日巳時,上御重熙堂。禮房承旨入侍時,左承旨徐榮輔,記事官鄭文始,記注官金良倜,記事官吳泰曾,以次進伏訖。上曰,禮判來待乎?榮輔曰,已來待矣。上曰,禮判取來大明集禮於弘文館,考出朝服·祭服之冠制卷持入,可也。賤臣承命出傳,與禮曹判書閔鍾顯,偕入進伏。上曰,大明集禮考見乎?鍾顯曰,考見,而只言祭冠,朝服冠則無他可考矣。上曰,予於祭冠一事,欲爲釐正者久矣,今値大享之時,將問於卿等而處之。大抵朝士之章服,自有國制,而近來衣服之侈靡成習,實爲痼弊。其中朝服·祭服,尤爲緊重,宜有一定之制。濟監之黑衫,工曹之祭冠,設置貢人,頒給諸臣,實有本意。近見陪享執事,皆不着官件之頒給,別用私制之華美,此非但違於禮制,亦出於尙侈之一端。雖以五禮儀·大明集禮等冠服圖說觀之,只有祭冠之制,隨其品秩,梁數之多少差殊,而至於朝服,旣無冠樣之提及者,以此推之,冠制似無朝服·祭服之別焉。然則朝服冠之通用於祭服可知,此非特禮說,明有所據,且況爲省弊祛侈之一道乎?至若笏之用牙用木,亦隨職品之崇卑,今則微官庶僚,亦皆捨木取牙,豈不欲復舊制,而如是之際,易致騷擾,姑不申明古制,而諸臣中,亦豈無意於守法,而拘於駭俗,不能爲之,如此之人,隨意遵法,無所不可矣。鍾顯曰,此不但省弊,亦合於典禮,聖敎之下,不勝欽仰矣。上命榮輔書傳敎曰,今日之弊習,莫甚於衣章之侈汰,儀文之浮靡,雖似二岐,其歸一也,禁侈則自可祛靡。一朝固難反古,近來綃袍·絛帶·纓靴之飭令,蓋欲取次省約,以求其慣於眼,計有餘之效。且以大享時服色言之,記昔予以亞獻陪享之時,卿宰享官,多用工曹之冠,濟監之衫,今則引儀奉俎官,亦且恥不着焉者,可見侈汰之日痼。至於祭冠,則尤涉浮靡,大明集禮·五禮儀之所不載,而俗制紕繆,以金冠·漆冠,分用於朝服·祭服者,旣乏意義之明證,況於通編,有通用之法式者乎?自今大享獻官以下,惟上衫之紅羅·靑羅外,冠裳竝通用,而官給之件,亦當自如,朝服陪從者,仍着其冠黑團領,先詣者換着官件,攝行則雖大官獻官,用官件,俾滌弊習,今享卽令初獻以下,皆着官件。笏之用牙用木,亦有等級,而今反通用,觀於此,在侈邊則〈當〉通用而不通用,在不侈邊則不當通用而通用,事無謂孰甚於此。當一例復古,而定品分執,還或相妨,姑不指一申禁,堂下官之朝服·祭服,欲執木笏者,皆令從便事,令禮曹知悉。敎鍾顯曰,此傳敎,卽爲知委於各司,而妙香山酬忠寺致祭宣額時,禮郞之下去,徒貽列邑廚傳之弊,兼史之受由在道內近邑者,使之進去。慈山府使,爲預差事,自卿曹卽速行會,香則禮吏陪往,可也。仍命退,諸臣以次退出。
甲寅三月二十九日初更,上御重熙堂。右承旨入侍時,右承旨李勉兢,記事官鄭文始,記注官金良倜,記事〈官〉吳泰曾,以次進伏訖。上曰,坡州牧使入侍。賤臣承命出傳,與坡州牧使,偕入進伏,奏職姓名。上曰,汝曾經法聖乎?宅鎭曰,然矣。上曰,今見全羅監司狀本,法聖漕船十隻,致敗於法聖不遠之地,此由於不善擧行之致,爾能詳知其事實乎?宅鎭曰,今番事雖未詳聞,而大抵畿內浦口水道,年年變改,而列邑立栍護送,專不致察,此爲痼弊矣。上曰,汝當延命於畿營,此後畿營,若不善擧行,則道伯難免重勘,以此筵敎傳之,可也。上曰,汝能善於兩年漕運,爲之嘉尙,而坡州亦稱難治,下去善爲之。宣諭則除之。上曰,新除授兵曹判書,待下批牌招,傳授命召。出榻敎仍命退,諸臣以次退出。
上在昌德宮。停常參·經筵。
自辰時至午時,日暈。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
徐美修啓曰,御營廳將官來言,今日本廳軍兵,日次私習云矣,敢啓。傳曰,知道。
徐榮輔啓曰,大提學洪良浩牌不進推考傳旨,今方捧入,而祭文製進,一時爲急,如是違牌,事甚未安,更卽牌招,何如?傳曰,允。
傳于徐美修曰,有司堂上入侍。
吏曹口傳政事,洪檍爲分內醫提調。
傳于鄭大容曰,都承旨·左承旨入侍。
以禁府都事望筒,傳于鄭大容曰,首犯之試官,夤緣倖會,乍罷旋敍,以同罪之人,尙在罪中,事甚斑駁,應辦禁亂官被罪兩人,罪名分揀,此窠甄擬,今秋監試,仍差禁亂官,使之贖罪,一有不謹,則加等之律,焉敢逭也,以此分付。
吏曹口傳政事,以宋景載·鄭持容爲禁府都事,禁府都事李祉亨,司宰主簿李喆祚,相換。
傳于李勉兢曰,戶曹判書入侍。
注書李垿差祭,代李勉昇爲假注書。
鄭大容啓曰,假注書李勉昇,時無職名,令該曹,依例付軍職,冠帶常仕,何如?傳曰,允。
注書鄭文始差祭,代黃基天爲假法書。
鄭大容啓曰,假注書黃基天,時無職名,令該曹,依例付軍職,冠帶常仕,何如?傳曰,允。
有政。吏批,判書金思穆進,參判丁範祖在外,參議鄭致淳進,行都〈承〉旨鄭大容進。以鄭昌順爲兵曹判書,李彙爲禮曹佐郞,李秉淳爲濟用判官,李承默爲尙瑞副直長。
徐美修啓曰,兵曹判書鄭昌順牌不進推考傳旨,今方捧入,而命召傳授,一時爲急,更卽牌招,何如?傳曰,允。
兵批,判書鄭昌順進,參判林蓍喆病,參議金履翼病,參知閔昌爀入直,左副承旨徐美修進。以李晉秀·閔亨默爲宣傳官。
兵曹口傳政事,鄭周誠爲宣傳官。
李魯述,以義禁府言啓曰,再明日擧動時,各差備都事,當爲備員,出使都事李祉亨,令該曹口傳相換,都事盧橚,與同義禁柳焵,有四寸娚妹應避之嫌,都事申翼顯,方在拿處中,竝改差,亦令該曹口傳差出,以爲分排之地,何如?傳曰,允。
昌城尉黃仁點疏曰,伏以,臣見差宗廟夏享大祭獻官預差,而臣之風頭苦證,自來貞疾,越自日前,已有闖發之漸,猶不至委痛。故昨於肄儀,强力進參矣,纔歸私次,證勢益添,頭面浮高,有若風丹,頷頦刺痛,殆甚腫核,叫頓牀席,不省人事,雜試鍼藥,有加無減,此際又伏奉陞實之命,臣惶悶迫隘,罔知攸措。仍伏念我殿下,以冞篤之孝,盡如在之誠,殿陞深夜,親受誓戒,淸廟經宿,躬行裸鬯,凡在臣隣,孰不讃仰祗承?伏況臣受恩如天,圖報無地,筋力奔走,素所自勉,而天不從欲。賤疾適苦,自力駿奔,實無其望,撫躬自歎,生不如死,左右思量,萬不獲已,玆敢冒入文字,仰瀆崇嚴。伏乞聖慈,俯賜矜諒,亟命攸司,改差臣獻官之任,仍治臣瀆撓之罪,以重祀典,以安賤分,千萬幸甚云云。答曰,省疏具悉。疏辭,許令該曹付標。
甲寅四月初一日辰時,上御重熙堂。都承旨·左承旨·有司堂上入侍時,行都承旨鄭大容,左承旨徐榮輔,記事官鄭文始,記注官金良倜,記事官吳泰曾,有司堂上鄭民始,戶曹判書沈頤之,京畿監司徐龍輔,以次進伏訖。上曰,兵判望中,鄭好仁,分揀添書以入事,分付銓曹。賤臣承命出傳。上命書傳敎曰,再明日親享時,東西陪班享班,首大臣當爲進參,雖難徹宵在班,如可强力,自量參班事,遣史官,傳諭于領議政。領府事,如或淸齋以待,則陪享無所不可,此意亦令史官,傳諭于朴判府事。上敎民始等曰,開城府六百餘戶之燒燼,聞極驚慘,人物幸得無事,關係民事,豈可以齋日,遲滯其恤典乎?卿等考見前例以入。民始等曰,前例考出以入矣。上曰,副司果徐有聞入侍。賤臣承命出傳,偕入進伏。上命榮輔書傳敎曰,觀此松留狀聞中被燒民戶之數,豈勝矜惻?失所號泣之狀,如在目中。取考癸酉謄錄,戶數及致傷數爻相符,恤典及穀物移轉,身布軍役,限年減給,竝依癸酉年例爲之,嚴飭守臣,別加顧恤,斯速展居後,形止狀聞事,令廟堂分付。言念許多民人之露處彷徨,何論前例之有無?副司果徐有聞,開城府慰諭御史差下,將此傳敎辭意,曉諭慰撫以來。上敎有聞曰,爾其馳往開城府,以此傳敎,布告于被燒民人等處,結構之道,奠接之策,各別申飭於留守,俾無一夫一婦失所之患,可也。上敎龍輔曰,法聖漕船十隻之致敗,丁亥後初有之事,昨聞前法聖僉使趙宅鎭所達,京畿地方之行船,尤難於海道,全由於列邑立栍護送等節稽緩之致云,此後此船到畿內,不能利泊,則畿伯當嚴勘,卿其預爲申飭於列邑,時或摘奸,俾無如前之弊,可也。頤之曰,祭冠·祭服事,有區區所懷,敢此仰達矣。近來祭服·祭冠,多取用私儲之故,臣曹亦不如數造備者,厥惟久矣。昨日傳敎頒下之後,嚴飭工曹濟用監,冠與服,一依諸享官·近侍·諸執事數,使之備待,而入染縫造之際,恐有未及之際,恐有特以令甲之初,故皆用官給之件,臣實仰聖意有在,而目今事勢,誠難周旋,一依昨下傳敎,朝服參班者,仍用,金冠團領參班者,皆用官給之件,則似有推移之道,庶無窘速之患,而處分之下,臣不敢遽然仰請矣。上曰,依爲之。出榻敎上曰,未肅拜宣傳官,改差,令該曹口傳差出。出榻敎命退,諸臣退出。
上在昌德宮。停常參·經筵。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
徐美修啓曰,御營廳將官來言,今日本廳軍兵,日次私習云矣,敢啓。傳曰,知道。
以香室宗廟夏享大祭受押單子,傳于徐榮輔曰,親押,明日出宮時,當於仁政殿月臺爲之。
以香室永寧殿攝行祭受押單子,傳于徐榮輔曰,親押。
傳于鄭大容曰,右承旨·同副承旨入侍。
傳于徐榮輔曰,都承旨·左承旨入侍。
傳于李魯述曰,京畿監司入侍。
傳于徐美修曰,明日出宮門路,以萬安門爲之。
傳于徐美修曰,明日出宮由敦化門,還宮由弘化門,該房知悉。
傳于鄭大容曰,發遣吏郞,諸執事淸齋與否,摘奸以來。
鄭大容啓曰,明日大駕詣宗廟入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
李勉昇差祭,代姜浚欽爲假注書。
徐美修啓曰,假注書姜浚欽,時無職名,令該曹,依例付軍職,冠帶上仕,何如?傳曰,允。
以京畿監司徐龍輔狀啓,華城城役所用材木所載船人命拯救事,傳于徐榮輔曰,尹成孫之拯活,極爲可嘉,況城役所用乎?成孫帖加,今日內成給,船制利於駕海,則豈有如許之事乎?馬梁事纔聞,而瑞山又如此,大抵,忠淸水使擧行之慢忽,與貽弊之不禁,洞燭久矣。姑難臨陣易將,尙此含垢,則竝與駕海之節,不謹乃爾,先令廟堂嚴飭該閫,以城役輸材時拯救者,雖未滿法典內名數,必爲狀聞事,分付畿湖道臣,而馬梁船拯救時,亦有別般出力人乎?此則問于本府,使之探問狀聞。湖西輸材,何當竣事乎?兵防船之屢次往來,實屬憫念,分付華城留守,講究分力賃載之方,期於斯速畢泊事,使之知悉。
鄭大容,以吏曹言啓曰,今此宗廟·永寧殿夏享大祭諸執事中,時無職名人員,令該曹口傳付軍職,何如?傳曰,允。
徐美修,以都摠府言啓曰,今日入直內三廳武兼禁事及軍兵等,當爲中日習射,而宗廟夏享大祭親祭齋戒相値,不得爲之之意,敢啓。傳曰,知道。
徐美修,以禁衛營言啓曰,今四月初三日,宗廟擧動時,依兵曹節目,斥候十四處,哨官十四員,出番鄕軍五十六名,伏兵六處,哨官六員,出番鄕軍二十四名,竝爲嚴飭定送,率領把守,而初四日還宮後,依例撤罷之意,敢啓。傳曰,知道。
徐美修,以一所巡廳言啓曰,去夜二更四點量,巡到集春門摘奸後,問軍號則守直軍十名,無一人應對,故査問其委折,則入直哨官,初不頒布而致此云,守衛重地,有此疎虞,事未前聞,萬萬駭然。當該入直哨官,令攸司照法嚴繩,不能檢飭之大將,不可無警,何以爲之之意,敢啓。傳曰,知道。草記,巡將雖主之執捉監軍之所爲云,不於西營·廣智營執頉,獨於集春門吹覓者,欲修協陽門事僚員之嫌乎?年少輩擧措塞心,不但方長不折,亦近於臆逆,監軍田德顯,姑不處分,限三十日,監軍差定,訓禁營所管,執捉然後,令兵曹草記分揀,無論如此如彼,監軍所捉之事,巡將則不捉乎?亦可駭然。限三日,發巡,可也。
甲寅四月初二日卯時,上御重熙堂。右承旨·同副承旨入侍時,右承旨李勉兢,同副承旨李魯述,假注書黃基天,記注官金良倜,記事官吳泰曾,以次進伏訖。上命讀公事,書判付訖。命退,承史以次退出。
甲寅四月初二日辰時,上御重熙堂。都承旨·左承旨·京畿監司入侍時,行都承旨鄭大容,左承旨徐榮輔,記事官鄭文始,記注官金良倜,記事官吳泰曾,京畿監司徐龍輔,以次進伏訖。上曰,園幸時作路,若自衿川爲之,則非但道里稍近於果川,治道平坦,民力亦不及於果川之浩多云,然否?龍輔曰,臣於日前,已送偏裨,看審刑便,仍爲圖形以來,則治道凡百,倍減於果川云矣。上曰,然則治道凡節,預爲留意爲之也。龍輔曰,園行沿路地方中,果川境內,嶺路旣峻,橋梁且多,每當幸行之時,下情已不勝惶悶,而且於治道之際,民力倍入,自上深軫此弊,屢動商度便否之命,前後道臣,皆以衿川路程之便好,已有所陳達,而臣於今番巡審之路,亦爲看審刑便,非但道里遠近之無甚懸殊,地旣坦夷,路且平闊,以此爲定,無容更議,明年幸行時,擧行諸節,旣承筵敎,內衙修理及道路除治等節,不可不及今擧行,而所入財力,絶無區劃之道,聞關西南塘城築城餘錢,尙餘一萬三千餘兩云,姑先取用,儘合事宜,故敢此仰達矣。上曰,依爲之。出擧條仍命退,諸臣以次退出。
上在宗廟。停常參·經筵。
徐美修啓曰,司僕內乘來言,捲簾,取稟。傳曰,捲三面。
大駕詣宗廟入齋室後,內閣·政院·玉堂·藥房口傳問安。答曰,知道。
省牲省器罷後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨,朝夕問安。答曰,知道。
行祭罷後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
徐榮輔啓曰,禮貌官來言,百官稟旨就次。傳曰,知道。
李魯述啓曰,臣魯述,以王大妃殿·惠慶宮問安進去,下直之意,敢啓。傳曰,知道。
徐美修,以兵曹言啓曰,依下敎,武藝別監等處,饒氣之意,敢啓。傳曰,知道。
徐美修,以壯勇營言啓曰,依下敎,本營隨駕槍劍軍等處,饒氣之意,敢啓。傳曰,知道。攔後軍,一體爲之,可也。
徐美修,以壯勇營言啓曰,本營隨駕槍劍軍饒氣次,分給草記批旨內,攔後軍,一體爲之事,命下矣。攔後軍等處,饒氣次,一體分給之意,敢啓。傳曰,知道。
徐美修,以訓鍊都監言啓曰,依下敎,挾輦軍等處,療氣之意,敢啓。傳曰,知道。
徐榮輔啓曰,王大妃殿·惠慶宮夕問安,何承旨進去乎?敢稟。傳曰,右副承旨進去。
兪漢寧啓曰,臣漢寧,以王大妃殿·惠慶宮問安進去,下直之意,敢啓。傳曰,知道。
宗廟大享大祭親行敎是時,報府亞獻官行判府事金憙,終獻官光恩副尉金箕性,進幣瓚爵官吏曹判書金思穆,奠幣瓚爵官吏曹參議鄭致淳,薦俎官戶曹判書沈頤之,禮儀使禮曹判書閔鍾顯,典祀官奉常正金熙朝,廟司令鄭昌期,宮闈令尙膳崔鳳佐,宮闈令尙膳金允謙,宮闈令尙膳金完碩,宮闈令尙膳曺壽喆,宮闈令尙膳李元喆,宮闈令尙膳金始采,堂上執禮行副司直尹行任,堂下執禮正言李肇源,第一室執尊校理尹光普,第二室執尊副司果沈興永,第三室執尊副司果尹序東,第四室執尊獻納沈鏗,第五室執尊副司果權坪,第六室執尊副司果申大尹,第七室執尊副司果柳頤玄,第八室執尊執義崔重圭,第九室執尊掌令洪克浩,第十室執尊副司果李景溟,第十一室執尊副司果魚錫齡,第十二室執尊副司果張星顯,第十三室執尊副校理高宅謙,第十四室執尊副司果徐有鍊,第一室大祝兵曹正郞洪大協,第二室大祝副司果崔獻重,第三室大祝司僕正尹羽烈,第四室大祝副司果洪秀晩,第五室大祝掌令吳泰賢,第六室大祝校理尹悌東,第七室大祝副修撰朴崙壽,第八室大祝副司果李翊模,第九室大祝副司果李儒修,第十室大祝直講李貞運,第十一室大祝修撰鄭東觀,第十二室大祝兵曹正郞尹魯東,第十三室大祝副司果李相璜,第十四室大祝奎章閣待敎李存秀,第一室祝史副司果尹益烈,第二室祝史副司果朴吉源,第三室祝史副校理沈奎魯,第四室祝史副司果李東冕,第五室祝史副司果任希存,第六室祝史副司果南履翼,第七室祝史吏曹正郞李允行,第八室祝史副司果鄭魯榮第九室祝史兵曹佐郞李重蓮,第十室祝史副司果安廷善,第十一室祝史副司果崔時淳,第十二室祝史持平鄭晩錫,第十三室祝史副司果李義甲,第十四室祝史典籍韓用鐸,第一室齋郞宗簿正尹寅基,第二室齋郞副司果韓致應,第三室齋郞副司果姜儐,第四室齋郞副司果金熙華,第五室齋郞兵曹佐郞柳師模,第六室齋郞副司果李升運,第七室齋郞副司果沈鎜,第八室齋郞副司果李廷顯,第九室齋郞副司果閔師宣,第十室齋郞兵曹佐郞申龜朝,第十一室齋郞持平申光岳,第十二室齋郞吏曹正郞李元八,第十三室齋郞副司果金熙采,第十四室齋郞注書鄭文始,第一室捧俎官戶曹正郞鄭東敎,第二室捧俎官副司果宋持敬,第三室捧俎官尙衣僉正洪守榮,第四室捧俎官儀賓都事鄭致綏,第五室捧俎官戶曹佐郞林秉遠,第六室捧俎官副司果李弘源,第七室捧俎官副司正洪樂俊,第八室捧俎官副司正徐俊輔,第九室捧俎官副司正李勉昇,第十室捧俎官副司正具得魯,第十一室捧俎官副司正洪命周,第十二室捧俎官副司正尹致永,第十三室捧俎官副司正曺錫中,第十四室捧俎官副司正宋冕載,盥洗位副司果權晙,盥洗位典籍孔胤恒,爵洗位副司正韓耆裕,爵洗位典籍金裕己,亞終獻盥洗位副司正李致祜,掌牲令典牲主簿張僴,協律郞掌樂正李遇濟,贊者引儀金東覽,贊者引儀李命心,謁者引儀任希澤,謁者兼引儀尹夔欽,贊引兼引儀許㬘,贊引假引儀張思恭,祭監監察李德升·金履恭,七祀獻官漢城府庶尹曺翬振,祝史副司正李東萬,齋郞副司正洪時濟,功臣位獻官繕工副正洪載淵,祝史校書副正字趙萬元,齋郞副司正李允謙。
甲寅四月初三日卯時,宗廟擧動入侍時,行都承旨鄭大容,左承旨徐榮輔,右承旨李勉兢,左副承旨徐美修,右副承旨兪漢寧,同副承旨李魯述,假注書黃基天·姜浚欽,記注官金良倜,記事官吳泰曾,一提學鄭民始,檢校直提學徐有防,檢校直閣南公轍,待敎李存秀,以次隨駕。上具遠遊冠絳紗袍,乘輿出萬安門,御仁政殿月臺大次,榮輔跪進香祝,上親押訖。敎曰,香室守僕凡幾人乎?榮輔曰,原數只三人矣。上曰,若出使數處時,則必有苟艱之患,此後則凡於數處出使時,以政院禮房首書吏,假守僕差定擧行事,書揭香室。上曰,七祀傳香,不必下階行之,此後則與太廟傳香,同行於臺上,而但立傳跪傳,各異其儀,可也。少頃,上乘輿出仁政門,降輿乘輦,出進善門·敦化門。敎美修曰,東西班班首爲誰?美修曰,東班金判府事爲首,西班左參贊洪秀輔爲首矣。上曰,左議政與朴判府事,何爲不參陪班?擧動事體,何等至重,則身爲大臣,無端不參,而只使正卿爲班首,此何禮也?大臣事,誠慨然矣。招致政府及樞府錄事,問其委折以奏。美修回奏曰,左相以爲,狗馬之疾,實難跨馬隨班,故不得已先詣祗迎所云,朴判府以爲,淸齋未久,故不敢遽然入參陪班,而欲竢今日之暮,然後乃參享班伏計云矣。上曰,陪班則以不潔不參,而享班則雖不潔,亦可參乎?朴判府,必有所知之禮而然矣,須更問以來。美修回奏曰,朴判府以爲,迷劣之見,竊謂若待今日之暮,則其爲不潔,似異於朝前,故不得參陪班云矣。上詣宗廟洞口,降輦乘輿,入廟門,詣齋室,改具冕服,詣東神門外,就板位,行四拜禮,仍入東神門。上曰,諸執事俯伏之際,太欠濟濟,古稱習容觀,則諸執事,何不私習以來耶?仍詣廟內,奉審訖,詣省器位省器,出東神門,詣永寧殿,就板位,行四拜禮,詣殿內奉審訖,詣省器位省器訖,還詣齋室,改具遠遊冠絳紗袍,詣省牲位省牲。上曰,太廟一室,入羊豕幾首,各室所入牛,凡爲幾首乎?親享時則何如,攝行時則何如,竝爲書入。上曰,俄見廟內守僕有揮扇者,廟司令,誰也?汰去,揮扇守僕,知名以入。上曰,作門之內,有執棍往來者,似是兵曹所屬,而咫尺帳前,豈可任意出入乎?當該郞廳汰去,事過後,令兵判決棍。上曰,守僕搖扇,不是大罪,廟司,姑爲分揀,可也。上曰,捧俎官進前,祭報府入之。捧俎官鄭東敎等,以次進前。上曰,第七室以下捧俎官,各奏姓名。洪樂浚等,各奏姓名。上曰,今見洪樂浚·洪命周·具得魯,趨走俯伏等節,全欠敬謹,今夜行祀時,令祭監監察,察其步趨,若有稽慢之事,則使之呈課,令該府拿問,堂后罰番,過三朔後,出送。上曰,宋冕載·曺錫中,見漏於今番翰薦,可謂冤矣。省牲訖,還詣齋室。上曰,禮判·奉常提調·典牲提調·堂上執禮,入侍。賤臣承命出傳,與禮曹判書閔鍾顯,奉常提調徐有防,典牲提調李得臣,堂上執禮尹行任,右承旨徐榮輔,偕入進伏。上曰,予於笏記,有釐正者,禮判讀奏,可也。鍾顯,讀笏記,至毛血盤節次。上曰,此不只以小註書笏記而已,此後則獻官降復位前,先呼祝史,撤毛血盤授齋郞節句,行禮,禮始於迎神八成則似好,以此定式,招致典樂,樂章如例奏之,而切勿遺漏一字,亦勿遲緩事,嚴飭,可也。至於擩於脂節次,薦俎官入門之際,卽呼,而亞終獻奠酌,速速擧行,駿奔之節,竝令如禮事,禮判申飭,可也。上敎有防曰,典牲寺犧牲數爻,謄來乎?有防曰,謄來而牛之四首,親與攝一也,而攝行時,則只羊豕之數,差減於親享時矣。上曰,功臣位,若非親祭,則只冬享乎?鍾顯曰,然矣。上曰,各室俯伏興,卽卽呼之,行禮時,申飭通禮院,百官行禮,勿爲參差,如禮擧行,可也。上曰,羊則此後親享時,以攝行禮,定數用之似好,非敢節省儀文也。羊非我國所産,則其在億萬年悠久之道,宜有一定之制矣。有防曰,聖敎誠然,而羊則雖減數,果無不足之患矣。上曰,奉常提調與典牲提調,詣典祀廳看檢,可也。上曰,犧牲貢物價,爲幾何?得臣曰,牛則一首價米二十五石,羊則一口或二十石或十五石,猪則一口爲六石矣。上命諸臣先退。上曰,廟司入侍。賤臣承命出傳,與宗廟令柳謐,偕入進伏。上敎謐曰,鍮器,時時磨滌乎?謐曰,然也。上曰,數數爲之,可也。上曰,守僕講陳設圖,近每爲之乎?謐曰,爲之矣。上曰,若思汝父,汝豈泛然乎?人家子弟,固不及於父兄,而今日觀守僕搖扇等事,汝不如爾父矣。此後則各別着念也。爾雖無失,僚員與守僕輦,若有慢忽之事,則汝皆當之,以此知悉。仍命退,諸臣以次權退。
上在昌德宮。停常參·經筵。
還宮後,內閣·政院·玉堂·藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·藥房·朝廷二品以上·六曹堂上·兩司長官翌日問安。答曰,知道。
徐榮輔啓曰,司僕內乘來言,捲簾,敢稟。傳曰,捲三面。
徐榮輔啓曰,大司憲趙宗鉉,執義崔重圭,掌令洪克浩·吳泰賢,持平鄭晩錫·申光岳呈辭,監察茶時之意,敢啓。傳曰,知道。
徐榮輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐榮輔啓曰,御營廳將官來言,今日本廳軍兵,日次私習云矣,敢啓。傳曰,知道。
徐榮輔啓曰,來初五日朝參日次矣,敢稟。傳曰,停。
傳于鄭大容曰,都承旨·禮房承旨入侍。
注書鄭文始·李垿病,代以宋冕載·曺錫中爲假注書。
徐榮輔啓曰,假注書宋冕載·曺錫中,時無職名,令該曹,依例付軍職,冠帶常仕,何如?傳曰,允。
徐榮輔啓曰,卽者校理尹悌東,以其親病,陳疏徑出,原疏纔已捧入矣。所當捧禁推傳旨,而此與無端徑出有異,推考警責,玉堂上下番俱空,事甚未安,校理尹光普,副校理高宅謙·沈奎魯,修撰鄭東觀,副修撰朴崙壽,竝卽牌招,推移入直,何如?傳曰,允。
徐榮輔,以檢校直閣意啓曰,夜間閣內諸處,無事之意,敢啓。傳曰,知道。
傳于徐榮輔曰,兼敎授一窠之屬之禁漏官,以爲通仕路階梯,蓋以禁漏官之所食至殘,所役則至鉅,所關至重,特加軫念而然也。今聞名雖特屬,未必以勤仕中爲之者,是豈制法之意乎?此後禁漏兼敎授,以禁漏入直勤仕計日,居首者,依圖畫署兼敎授例,啓聞付祿。以此下敎,揭板渠廳,若或違越,則當該干囑之人,令該曹照法嚴治,堂上,當施違令之律,以此定式。
以開城府慰諭御史徐有聞狀啓,帶率軍官李石求,終不來現,其罪狀,令有司稟處事,傳于徐榮輔曰,啓下口傳,焉敢若是,所爲萬萬驕妄,嚴飭該曹起送,俾無未及於復命前事,回諭。
徐美修,以備邊司言啓曰,卽見忠淸監司李亨元狀啓,則以爲,本道還穀,自來不敷,只以應分之數,實無排巡之道,各樣還軍餉及濟民穀留庫中,限七千石,特許加分事,請令廟堂稟處矣。湖西還分各穀,與民戶較量,太不相當,毋論豐歉,輒請加分,便成前例,依狀請許施,而畢分後,從實數登聞之意,分付,何如?傳曰,允。
徐美修,以備邊司言啓曰,卽見平安監司李秉模狀啓,則以爲,方春民勢,或有艱乏之慮,長夏農糧,尤係勸課之政,各邑鎭餉還留庫中,特許加分,則酌量分俵,分給實數,待其畢糶登聞事,令廟堂稟旨,分付爲辭矣,當此農作方張之時,留庫中略綽加分,以爲種子農糧之資,係是不可已之事,依狀請許施,何如?傳曰,允。
行判中樞府事朴宗岳箚曰,伏以,日吉辰良,親祼利成,聖慕克伸,玉體萬安,區區拚祝,曷有其極?伏念臣,愚迷鈍拙,未及周思,自速罪戾,致勤嚴敎,隕越震懼,靡所容措。噫,親享事體,何等重大,而臣忝居大官,爲百僚之首,而動駕之日,未參陪班,其何以董飭群工乎?臣之塵刹報效,惟在筯力奔走,而如此應行之節,莫能行之,辜恩負國,乃至於此,伏況聖諭之前期誕下,不啻丁寧者乎?臣未能仰體,有此孤負,究厥罪狀,萬隕猶輕,猥被聖度之包荒,縱免嚴誅之亟降,而在臣私心,則分義掃如矣,惶愧益甚矣,宜卽自引,而親享隔宵,不敢言私,今始短箚自列。伏乞聖門,亟下威罰,以爲不職者之戒,幸甚幸甚。取進止。答曰,省箚具悉卿懇。聞旣淸齋,俾參享班,卿以依此爲之,附對於史官之回矣。況行路陪班,雖未入闕者,例皆不拘者乎?若如卿昨日所對,則是謂陪班用齋,享班不當用齋也,此非一時奏對之錯誤,卿之發此言,豈理也哉?肅穆之地,難以辭令煩絮,姑且含默以還,自昨至今,反復硏究,理會不得,此等處,不可以大官有所一味慰藉矣。然卿對,寧出於戲耳,必有別般所知之禮義而然歟?卿須勿辭。仍傳于徐榮輔曰,此批答,遣史官傳諭。
議政府左議政金履素箚曰,伏以,祼鬯利成,景貺滋臻,鑾輿穩旋,玉體冞康,臣民慶忭,曷有其極?仍伏念臣於昨日,適因先詣,未克隨駕,至伏承誨責之敎,愧懍震越,罔知措躬之所也。廟享動駕,事體至重,班行陪從,義分當然,而第臣狗馬之疾,從前無以自力於跨馬隨班,故昨亦不得不冒生先詣之計,而每當動駕,輒事煩請,反涉瀆屑之歸,未及經稟,率爾徑往,以致祗迎之曠闕,班儀之草率,由前則跡犯占便,由後則罪在輕遽,事事顚錯,自速嚴敎,難貸之罪,不敏之辜,方且自訟之不暇,顧何以一日冒據具瞻之地,董飭百僚之怠慢乎?伏乞聖明,亟賜處分,治臣占便輕遽之罪,以肅朝綱,以安賤分,不勝大願。昨於嚴敎之下,何敢晷刻晏然,而陪享隔夕,瀆擾是懼,惶隕縮伏,泯默經宵,今始短箚自引,稽緩之極,尤增死罪。取進止。答曰,省箚具悉卿懇。卿前有下位僚相之時,亦且押班,則莫重大享盛禮,東班隨駕,替使正卿爲首,所惜者國體,況不稟不箚,不待特敎,而時任闕參,於例亦未聞之,昨日傳諭,出於尊朝廷之意,卿當知非而樂聞有此尋箚,添一酬應,揆以義分,抑恐不然,卿須勿辭視事。仍傳于徐榮輔曰,此批答,遣史官傳諭。
甲寅四月初四日子時,宗廟夏享大祭入侍時,行都承旨鄭大容,左承旨徐榮輔,右承旨李勉兢,左副承旨徐美修,右副承旨兪漢寧,同副承旨李魯述,假注〈書〉黃基天·姜浚欽,記注官金良倜,記事官吳泰曾,提學鄭民始,檢校直提學徐有防,檢校直閣南公轍,待〈敎李存秀,以次侍立〉。上具冕服,入就板位,禮儀使啓請行祀,上行四拜禮,詣第一室神位前,三上香,執瓚灌地,次詣各室,如初禮,降復位。薦俎官戶曹判書沈頤之,進詣各室,以次薦俎訖。上詣第一室,行初獻禮,次詣各室,行禮如初訖,降復位。上曰,諸獻官,須濟濟駿奔,入戶出戶之際,愼勿遲緩。上曰,同副承旨,往見功臣位行祀,左副承旨,往見七祀位行祀。上曰,領相及領府事處,以卽爲退休之意,遣史官傳諭。亞獻官判府事金憙,終獻官光恩副尉金箕性,以次進詣各室,行亞終獻禮,還復位。上行四拜禮訖,詣飮福位,飮福訖。上命榮輔曰,姑留見撤饌後,入來,可也。仍詣望燎位,燎訖,通禮跪告禮畢,上還御望廟樓。敎勉兢曰,修掃廟中,各別精潔,無欲速還也。上曰,實注書,往見廟內撤巾俎幾何而來也。文始回奏曰,已過半矣。少頃,上改具遠遊冠絳紗袍,乘輿出廟門,降輿乘輦,入弘化門,由明政門·交泰門,還內。諸臣以次退出。
甲寅四月初四日辰時,上御重熙堂。都承旨·左承旨入侍時,行都承旨鄭大容,左承旨徐榮輔,記事官鄭文始,記注官安經心,記事官吳泰曾,以次進伏訖。上曰,昨日捧俎官洪樂俊·具得魯·洪命周,自政院招致,行步趨走之節,後勿如是之意,嚴飭,可也。命大容·榮輔等,書公事判付訖。仍命退,承史以次退出。
上在昌德宮。停常參·經筵。
藥房提調鄭昌順,副提調鄭大容啓曰,淸廟親享夏禴禮成,徹宵將事,侵曉回鑾,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿·惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
閔昌爀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
閔昌爀啓曰,禁衛營將官來言,今日本營軍兵,日次私習云矣,敢啓。傳曰,知道。
閔昌爀啓曰,御營廳將官來言,今日本廳軍兵,日次私習云矣,敢啓。傳曰,知道。
閔昌爀啓曰,今日次對,兩司當爲進參,除在外外,呈告人員,竝卽牌招,何如?傳曰,允。
傳于閔昌爀曰,大臣·備局堂上,引見。
尹濟弘拿處,代以尹致永爲事變假注書。
閔昌爀啓曰,事變假注書尹致永,時無職名,令該曹,依例付軍職,冠帶常仕,何如?傳曰,允。
傳于閔昌爀曰,都承旨許遞,前望單子入之,待下批,牌招察任。
承旨前望單子入之,洪明浩落點。
吏批口傳政事,大司成單鄭大容。
傳于閔昌爀曰,都承旨許遞。
以南海縣安置罪人金種秀荐棘傳旨,傳于閔昌爀曰,明其罪暴其心六字,卽抵辟與不抵辟之究竟法也,近來聲討之說,非不多也?爲說復爲,殆涉徒仰容口,如是而謂之明其罪,可乎?至於暴心一款,設有可暴之端,除非其家之人,孰知腔裏本情而鳴冤乎?然則未明其罪,不暴其心者,將何以輕先置法乎?雖於下賤至微之類,猶捧侤音,然後考法定罪,彼雖無狀,卽曾參大官之列者乎?爲彼之計,惟有致之司敗,考覈情實,而身犯惡逆外勿鞫,載於法典,旣不得執跡而用律,則雖謂之止此足矣,可也。此傳旨,姑爲置之,更待處分。
右承旨李勉兢,左副承旨徐美修,右副承旨兪漢寧,同副承旨李魯述啓曰,臣等卽伏見傳敎下者,有安置罪人金鍾秀荐棘傳旨,姑爲置之,更待處分之敎。臣等聚首愕眙,實不勝憂歎之至。噫,鍾秀之罪,固宜當日置辟,快定國是,而以其名在大官之故,漸次加律,自致遷就,至今偃息,已切憤菀,豈意傳旨姑置之命,遽下於群情顒竢之日乎?鍾秀疏中,滿紙不忍之忍言,自其口說出,自其手書納者,不待考覈,已是渠之斷案,而執跡論心,綻露無餘,肺肝如見,更有何其罪之不明而其心之可暴乎?今乃於累日留中之餘,室以止此足矣爲敎,殆若以善地安置之律,爲足以當其罪者然。此不但爲目下失刑之大者,竊恐人心由此而日益玩愒,世道由此而日益註誤,實有將來無窮之慮,亦非生道殺人之義也。飭禁之下,雖不得不頒布,而忠憤所激,相率聯籲,伏願收還俄下傳敎,使當施之律,得以快施焉。惶恐敢啓。答曰,匪吝於彼,不問則不可施法,且問之爲難也。人亦近甚朽誖,難保其眞無可暴之心,往往有失其常度處,又安知無未盡明之罪乎?罪疑寧失於不經,豈或泛然商量,而有今日處分乎?
持平鄭晩錫,正言李肇源啓曰,臣等於荐棘罪人金鍾秀傳旨置之之命,不勝愕眙之忱,敢效爭執之義,言拙誠淺,不能格天,不徒未蒙允可,乃及荐承問備,臣等滿心悚惡,無地自容。又不得卽地引避,壞了臺體,以此以彼,其何可一刻晏然於臺次乎?請命遞斥臣等之職。答曰。曰宥曰殺之義,靳之爭之,不害爲兪咈各當。一時問備,不過匪怒,豈可以此引嫌?勿辭,亦勿退待。
持平申光岳啓曰,臣於荐棘罪人金鍾秀加律之請,與諸僚齊聲仰陳,言纔脫口,誠未格天,不但未承允兪之音,至有諸臺重推之命,臣亦同陳所懷,義難幸逭,以此情踪,其何敢獨自晏然於臺次乎?請命遞斥臣職。答曰,雖緣於生疎,隨衆起伏,不發一言者,與沈奎魯等無異,苟欲承順,卽當承順,不然則名以言官,口將言而趑趄,竟歸禁默之科,貽羞甚矣。古有辱臺之律,爾何敢辭乎?特以生疎之致,姑爲參酌,爲先施以刊削仕籍,拔去臺望之典,三司旣詣閤外請對,而一邊捧入避嫌,政院事,萬萬駭然,苟欲如是雍容,則初何以小大紛聒,及今稍久之後,微覘事勢之弛緩,其所擧行,乃如是周遮,今日諸臣之擧措,雖曰,件件欠誠,敢於似此干科,亦或彌縫乎?其間彼犯別無所減,彼心亦無所暴,則時方詣閤請對之臺諫,抑何委折,許捧避嫌,殆若杜言路然者。其罪不可不問,當該捧入承旨,卽令該府開坐,拿問捧口招,俾頹例,知有朝廷,亦有臺閣,可也。
傳于閔昌爀曰,不爲仕進承旨許遞,與未差之代,前望單子入之,待下批,牌招察任。
閔昌爀啓曰,同副承旨李魯述拿問事,命下矣。依定式,遞差傳旨,捧入之意,敢啓。傳曰,知道。
傳于閔昌爀曰,不爲仕進承旨許遞,與未差之代,前望單子入之,待下批,牌招察任。
承旨前望單子入之,林蓍喆·金履翼落點。
兵曹口傳政事,副司直徐榮輔。
蔡弘履啓曰,諸承旨有稟達事,來詣閤外請對矣。傳曰,承批足矣,豈敢請對乎?苟欲請對,又何以門限爲之乎?斯速退去。
閔昌爀啓曰,持平鄭晩錫,獻納沈鏗,正言李肇源,有稟達事,來詣閤外請對矣。傳曰,豈可酬應?請對之意,知入。
鄭致淳啓曰,獻納沈鏗,旣已詣閤請對之後,誤聽下敎,輕先出去,揆以事體,誠極未安,從重推考,何如?傳曰,生疎所致,不可無飭,遞差。
傳于閔昌爀曰,非不知生疎,重其事之意,有處分,前判書具庠敍用。
傳于洪仁浩曰,王言如綸,其出如綍,則其可不信乎?句語中涉禁,循例捧入承旨,一倂罷職,下義禁府推考,左承旨·左副承旨新入遞差,玉堂從當處分,堂箚改修呈納,則當賜批,以此分付。承旨前望單子入之,待下批,牌招察任。
承旨前望單子入之,蔡弘履·洪仁浩·閔昌爀·李集斗·南公轍·鄭致淳,落點。
傳于閔昌爀曰,承旨房仍,都承旨爲禮房。
李集斗啓曰,卽者副校理沈奎魯,副修撰朴崙壽,謂有情勢,陳疏徑出,原疏纔已退却矣。所當直捧禁推傳旨,而與與無端徑出有異,推考警責,何如?傳曰,雖與臺諫稍異,貽羞則均矣,爲先遞差。
副修撰前望單子入之,吳泰賢落點。
南公轍啓曰,卽者義禁府都事來言,判府事朴宗岳,今方待命於金吾門外云。係是大臣去就,敢啓。傳曰,知道。
南公轍啓曰,卽者中樞府錄事來言,判府事朴宗岳以爲,卽伏見聖批辭敎截嚴,不勝萬萬震懍,求死不得,走伏金吾門外,恭俟鈇鉞之誅云。係是大臣去就,敢啓。傳曰,勿待命事,傳諭。
傳于閔昌爀曰,新進注書,擧條書入之遲滯,萬萬駭然。仕進三假官,一倂汰去。
宋冕載汰去,代以鄭取善爲假注書。
曺錫中汰去,代以柳遠鳴爲假注書。
傳于洪仁浩曰,當該注書汰去。
閔昌爀啓曰,合辭方張之時,兩司當爲備員,未差之代,政官牌招,開政差出,待下批,仍卽牌招,何如?傳曰,允。待開門,牌招開政。
南公轍,以兵曹言啓曰,去春三朔能麽兒考講時,都摠府經歷李宜秀,訓鍊院副正李熙變,主簿李潤文,武臣兼宣傳官鄭治臣等,一次不通,都摠府都事李雨龍,訓鍊院僉正李得遠,主簿金永勉·金成鉉·黃相轅·朴東旭·崔錫元,武臣兼宣傳官黃仁燁·柳可源·金思喆·高景洙·李宅懋·崔岦·李基岳·元永厚·孔學周·李彦炲,部將崔聖甲,守門將姜熙文等,二次不通,竝依定式,從重推考,何如?傳曰,允。
南公轍,以都摠府言啓曰,今日入直內三廳武兼禁軍及軍兵等,中日習射事,標信啓請,命下矣。雨勢如此,不得爲之之意,敢啓。傳曰,知道。
閔昌爀,以刑曹言啓曰,因本曹都囚徒,過齋後嚴治次,首犯一漢外,保放事,命下矣。依下敎,首犯羅將金德柱,仍前嚴囚,其餘吳得聖·嚴漢一·權大興·金仁泰·崔國瑞·金仁壽·秦春起·宋昌興·韓得基·朱宇光·李得良·鄭世煌等十二名,竝保放之意,敢啓。傳曰,知道。首犯羅將,嚴刑充軍,其餘諸隷,各別嚴杖放送,可也。
閔昌爀,以義禁府言啓曰,李錫夏·尹淑基·李義彬·李殷昌·李廷年等,杖一百收贖,告身盡行追奪,竝功減一等,各杖九十收贖,奪告身四等,照律草記批旨內,旣曰,俱有實病,不可歸之於不然,而其不能扶到門外,言送懸頉,自有其罪,依照律,以公罪勘放,可也事,命下矣。李錫夏·尹淑基·李義彬·李殷昌·李廷年等,各杖九十,以公罪,收贖之意,敢啓。傳曰,知道。
義禁府啓目,義禁府都事申翼顯原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,加平前郡守申思益原情云云。問目內辭緣,泛稱遲晩,所當請刑是乎矣,曾經都摠都事,勿爲請刑,載在大典通編,議處,何如?判付啓,依允。
兵曹判書鄭昌順疏曰,伏以,臣厚沐恩波,猥玷崇顯,固知衰朽之質,無復陳力之望,而職忝嘗藥,義在盡瘁,只欲自效其保護之誠,依近於耿光之下,餘生志願,斯爲滿足,斷斷此心,已灰榮塗,不料中權。復除之命,迺在親享入齋之日,臣於是職,一再忝叨,夙著蔑效,尙多餘愧。顧其任,則事務之煩殷,視前愈加,論其人,則菲才之衰落,到今益耗,前旣不堪,今又奚論?去就一節,已無可言,而時値淸齋,疏籲旣阻,荐違嚴召,義分是懼,雖不得不副急冒膺,陪參大享,而必遞之義,則參前倚衡,不待臣辭之畢,伏想聖明,亦有以諒之矣。且臣目下私義,尤有所難安者,臣本門族單寒,立朝者無幾,而族姪民始,方帶摠戎之任,臣又更忝本兵之長。雖曰,袒免之親,與同堂有異,摠帥之職,比兩局差輕,其爲將任則同,而軍務則一也,同時竝據,近例甚罕,以國體則苟艱,在私心則懍剔,此臣所以承命增惶,循分靡寧,尤不容一日之冒居者也。朝登診筵,略暴衷情,拙澁之辭,未格崇聽,退歸之後,益復抑鬱,玆陳前席未畢之懷,仰冀仁天曲遂之恩。伏乞聖慈,諒臣危迫之懇,遞臣本兵之任,以安私分,以重官方,不勝大願。臣無任云云。答曰,省疏具悉。卿其勿辭行公。
吏曹參判丁範祖疏曰,伏以,臣四五年來,手之所觸,足之所蹈,罔非罪戾,無職不溺,有事皆僨,而最是銓地一步,卽臣陷身之坎穽耳。臣天賦疎憒,神識衰耗,差擬享官,事體至重,而不知審愼,留儲闕窠,法例可據而罔念遵守,此外隨事聾瞽,觸境昏錯,負罪之端,不可勝紀。伏蒙聖明,俯垂矜察,誨責則如慈父之敎子,涵貸則如仁天之覆物,前後薄勘,莫非恩造,不然,臣之無此身,已久矣。區區私義,惟當退伏鄕廬,歌頌聖澤,以少效御結之報矣。迺者恩敍遽降,衆罪俱滌,仍有除命,問其職則又是銓銜也。臣四體靡措,五官失守,不省驚汗之浹衣也。昔四岳之告帝堯曰,試可乃已,夫不知其人之可不可,則不得不試之以事,旣試之而明知其不可,則不得不已之,臣於銓職,凡幾試而幾不可也。夫銓職,公器之至重者也,以至不可之人,試之以至重之職,可已而不已,其勢必至於僨敗。臣之犯罪滅身,固不足恤,其如公器之玷汚,朝廷之恥辱,何哉?伏況大僚陳箚,臚列滿紙,至有自引之擧,此又臣難冒大防也。噫,臣之有罪無罪,臣實自知。其曰,破壞政例,臣固自訟之不暇,規責之至,有不敢辭,至謂蔑公濟私,則恐非着題,百餘年來,專擅銓權,通塞取捨,壹循好惡,世道日敗,有識憂歎,臣雖無狀,豈忍爲此,甘歸一轍哉?惟是仰體恢蕩之化,略行疏導之政,竊附羲易裒多益寡之義,則臣誠有之,公私之辨明者,當知臣固不能受而爲罪也。雖然,臣之昏謬無狀,如上所陳,而決不可以復廁周行,官職去就,大關廉防,凡有人言,法當引避,而大僚之言,又如是峻發,目下情地,實無冒昧趨承之望,伏想聖明,亦已俯燭其實狀矣。況臣宿病,每値換節之際,輒復加劇,而今春尤甚,眞元旣渴,血脈漸縮,前傷脚部,轉覺酸痛,戶庭之內,行步須人,外感乘虛,發作無時,胃絶痰塞,飮啖全廢,委頓床笫,氣息綿綴,雖欲擔舁登途,進伏京邸,仰暴危懇,而其勢末由,玆敢遙憑縣道,冒陳辭章,臣罪至此,尤合萬殞。伏乞聖明,亟命鐫削臣見職,仍飭選部,勿復檢擬,以重公器,以安私分,千萬幸甚。臣無任云云。答曰,省疏具悉。卿其勿辭,上來行公。
甲寅四月初五日辰時,上御誠正閣。藥房入診,大臣·備局堂上引見入侍時,提調鄭昌順,副提調鄭大容,左副承旨徐美修,假注書宋冕載·曺錫中,事變假注書尹濟弘,記注官安經心,記事官吳泰曾,待敎李存秀,左議政金履素,行司直鄭民始·李文源,判敦寧金持默,戶曹判書沈頤之,行副司直徐有防,吏曹判書金思穆,禮曹判書閔鍾顯,刑曹判書李得臣,行副司直李敬懋·徐有大·李漢豐,行大司憲趙宗鉉,行大司諫宋鍈,執義崔重圭,掌令吳泰賢·洪克浩,持平鄭晩錫·申光岳,副校理沈奎魯,正言李肇源,副修撰朴崙壽,醫官金孝檢·金光國·周命新·李敬培·朴春源·吳仁豐·卞,以次進伏訖。履素曰,淸廟親享,侵曉回鑾,聖體,若何?上曰,別無所損矣。履素曰,王大妃殿氣候,若何?上曰,一樣矣。履素曰,惠慶宮氣候,若何?上曰,一樣矣。昌順曰,惠慶宮湯劑,當爲封入,而羅蔘已盡,以江蔘封進之意,前已筵稟,而前提調有三斤擇置之蔘,以此封進,何如?上曰唯。上曰,雨意頗緊,誠甚萬幸。民始曰,昨今釀雨已久,今又霢霂,似有沛然之望矣。上曰,聞兩湖則頗優云,此甚可幸,而大享之日,日氣甚好,晝旣無風,夜又淸朗,尙切欣喜矣。上曰,松都御史入來乎?美修曰,俄聞初欲待曉入闕,有何事故,肅單還爲推去云矣。上曰,旣有待開門入來之命,則何敢不來待乎?使之趁次對,卽速入來。履素曰,松都回祿及湖南漕船事,甚可驚心矣。上曰,不可但以驚心言。六百戶燒燼,旣甚夥然,近萬石臭載,尤不成說,如有反風之化,豈有是也?大抵,今番臭載,都是法聖僉使之咎,一水場出來三島,豈非不愼之甚乎?先朝丁亥年,有湖南船卄餘隻致敗之擧,至遣繡衣,而今番則稍異於伊時矣。聞水路,自通津至京江,甚於瞿塘,向敎畿伯,使之嚴飭列邑,善爲護送,亦自廟堂,更爲申飭,俾爲動心,且戶惠堂,皆是有司,今年則各別着念,好矣。履素曰,臣之日昨事,萬萬惶悚,昨日承批之後,固當更進引罪之章,而此亦惶恐,不敢爲矣。上曰,卿於僚相參班時,亦爲參班,則昨忽不爲,何也?履素曰,動駕時,若有行禮節次,則臣無以跨馬隨參,故每每先詣矣。昨日先詣,亦出於行禮班趁參之計矣。上曰,領相旣先詣,則卿何不參動駕班乎?親享動駕,事體何等自別,則參贊洪秀輔之爲班首,其可成說乎?履素曰,此則愚迷之致,全未覺得矣。俄於閤外,以未及商量於領相之先詣,無限悔歎矣。聖敎及此,尤不勝萬萬悚恧矣。上曰,近來紀綱掃如矣,禮云禮云,玉帛云乎者,政指此等處矣。詩云,抑抑威儀,維德之隅,是隅字,儘好,官儀,亦紀綱之隅也。每以此等事,申申不置者,非不知煩屑,而此亦不爲,則今日紀綱,亦不知至於何境矣。卿事,且置之。朴判府事事,豈不慨然乎?享班則何等淸肅,而欲爲入參,班列則非齋戒之事,而不爲入來,謂之祗迎於家內,家內祗迎,亦果何法?此大臣率直,固有善處,而此事則寧不慨然乎?履素曰,伊日卽其成服之日,故不參班云矣。上曰,家內祗迎之說,誠不勝其慨然矣。先朝洪奉朝賀,不時庭請,每多黽勉爲之之時,而曾見崇賢門外庭請時,百官震懾,蓋大官,百僚之首故也。大臣則古今無異,故欲謹守成憲,有此云云矣。履素曰,臣等安敢望古大臣?不善奉職,自上每勤飭敎,甚惶悚矣。臣於班列之間,擧措顚倒,未暇及他人,至於陳力之處,亦不能如意,臣罪大矣。上曰,次對爲之。今日副提調,何不入來乎?民始曰,以眼病,不能入來云矣。上曰,三更二點,呼享官入就位,豈有如此執禮乎?上曰,御史趁次對,催促入來。履素曰,卽見咸鏡監司金華鎭所報,則枚擧德源府使李雲祜,會寧府使李健秀牒呈,以爲兩邑,以孔道殘邑,穀簿自來不敷,各樣公下,支用無路,不可不及今變通,而德源則旣無自該邑,換移之穀,而永興穀簿稍裕,折米限五百石,移劃會寧,則該邑所在私賑穀及營賑穀中,限一千石,移錄於元會付,其代則他各邑元會付各衙門準折米換錄,事甚便宜爲辭矣。兩邑穀簿不敷,各樣公用,不得會減,則不可不趁卽區劃,移劃與換穀等事,依道臣所請,使之從便擧行後,衙門穀名,修成冊報備局之意,分付,何如?上曰,依爲之。出擧條履素曰,卽見忠淸監司李亨元所報,則以爲忠州德周寺,偶然失火,九十餘間及佛像什物,戶曹納白綿紙浮出次,一千二百七十兩所貿皮楮,一時沒燒,三十名緇髠之諸般應役,宜有永減,而至若被燒之楮,出自貢人之物,則不可不變通。且義僧番錢,則防番穀耗條,猶有數百石剩餘,而該州義僧七名,當納番錢六十三兩,取彼剩餘穀,補此防番錢,則實合兩便之政,姑限該寺復舊問,依此施行爲辭矣,近百間寺刹,一時燒盡,許多僧徒之先巢樓屑,誠甚矜惻,其在軫恤之道,宜有蠲役之擧,義僧番錢防番穀,旣有剩餘,則該刹復舊間,就此給代,事甚便宜,此則許令依所報施行,至於皮楮被燒事,旣是貢人之私貿,則此非煩請變通之事,置之,何如?上曰,依爲之。聞是道內大刹,嚴飭該邑,亦令道伯合力,期於改葺,楮價亦不可空徵,此亦問於道伯,論理報來後從長決給,俾無白微之弊,可也。出擧條履素曰,今番節使齎來禮部咨中,有有賜物及使臣宴賞兩事,以前頭使行,奉表稱謝之意,依例撰出回咨,定禁軍,騎撥下送于灣府,使之傳給鳳城,以爲轉致北京之地,何如?上曰,依爲之。出擧條民始曰,閣務及錢穀·甲兵之任,一身兼帶,雖古之通才,不可堪承,況如臣譾劣乎?且況兵判,與臣爲叔姪,而竝叨將任乎?上曰,摠使非將兵。雖曰,叔姪,亦爲遠寸矣。昌順曰,臣之復爲此職,臣固感祝恩造,而叔姪,竝叨將任,實非格例矣。上曰,訓將及檢校直提學,卽是六寸,而亦有竝據將任之例矣。昌順曰,臣與摠使,亦爲九寸矣。摠使非輕遞之任,今本兵,雖是重任,而近爲輪回之職,且以臣筋力,萬無堪任之望,故方謀以文字陳達,今摠使先奏矣。上曰,過矣。無體諒之道矣。民始曰,卽見長湍府使徐有和所報,則以爲,本府爲防營時,有別驍士馬兵名色矣,自罷防營之後,罷別驍士,而只有馬兵,故人皆厭避,非但無以充伍,所謂戎裝戰馬,全不成樣,有名無實,若改號以別驍士,則多有願入者云。別驍士與馬兵,名色雖異,同是騎兵,在軍製,別無防礙,而人皆願入,易於塡充,則如是變通似好,故敢此仰達矣。上曰,依爲之。出擧條文源曰,太廟內樹木,茂密太過,自兵曹雇軍剪除,故臣親自看檢,則一時盡除水草,使叢生者,不善長養,自今年,使本署郞廳,受雇價於兵曹,隨時親審,培之除之,緩緩詳審爲好,故俄已相議於兵判矣。上曰,從長爲之,可也。頤之·鍾顯,進前。上曰,雲觀,兼敎授事乎?此非時急,從後更奏,可也。大抵,禁漏官,終夜勤苦,甚可矜,命課亦有擇日之勞,而三曆,官曆法出後,無甚所事,欲以三曆官中兼敎授一窠,移給命課,可也。鍾顯曰,謹當商議以稟矣。上曰,戶判及檢校提學,則殆無暇隙,禮判須讀風雨賦,敎課命課學,可也。頤之等曰,購冊人賞典,何以爲之乎?上曰,竝施加資之典,可也。出擧條上曰,舊摠府修改,何以爲之乎?頤之曰,當於十一日爲之,而仁政殿庭磚石不平處,亦將同日爲之矣。上曰,略略爲之,好矣。頤之曰,祭文紙事,昨承下敎矣,以何紙爲之乎?上曰,以常品擣練紙爲之,可也。上敎濟弘曰,臺諫之不稟徑入,何也,注書,何爲率入乎?濟弘曰,前例然矣。上曰,爾何敢妄言?上曰,當該注書,拿處。出榻敎上曰,太廟大享時,使兩守僕,奉出六十功臣位版,凡在出入之際,不謹可知。今若造木板一板,或盛奉十五版,或十版,分數次奉出,則似好矣。先朝每以位版敬奉事,有嚴飭,且左相之先世,亦有功臣矣,每當奉出不謹之際,爲子孫者,豈不悶然乎?卿等諸意,何如?履素曰,二守僕之奉出許多位版,可知其不謹,誠如聖敎矣。若以木板奉出,則誠好矣。臣實仰敬禮之聖意矣。文源曰,以杻籠塗紙盛出則,似好矣。上曰,杻籠盛出,決非敬謹之意,以木板盛出,甚好,從輕便爲之,可也。文源曰,每當親享時,守僕之不足者,每以太廟守僕擧行,廟享時,亦依此例,景慕宮守僕入番二人外,皆令來待擧行,似好矣。上曰,非但景慕宮,南殿守僕,亦無不可,昨日問之,則足可擧行云,故姑置之矣。文源曰,徹床時守僕,尤不足矣。上曰,問於廟司,從長爲之,可也。文源曰,太廟外墻頹傷處,十一日當修改矣。北門近處,最多傷頹處,且有瓦落處,十一日,同爲修改,而正殿西邊,則潦水霽後,與戶判修改,而東南邊,多有傷處,今年潦水,恐致愈傷,使郞廳預爲修補,似好矣。上曰,然矣。思穆曰,因慶尙道山淸沈師大上言,其父渡舟班族與否,査實狀聞事,有所行會矣。卽見慶尙監司趙鎭宅狀啓,以令該曹稟處爲辭,而渡舟,入於今番推恩中,已經同知,已爲追榮,稟處一款,今無可論,而已至四朔,今始登聞,老人之事,若是稽忽,當該道臣推考,何如?上曰,依爲之。回啓,各有定限,過限之處,政院,例有察啓,今番則不爲,當該承旨,亦爲從重推考,可也。出擧條上敎民始曰,抄啓節目,往復政府,從近修正,抄啓,亦於數日內爲之,可也。上曰,開城府慰諭御史徐有聞,入侍。出榻敎美修讀狀啓訖。上曰,回祿被燒者,幾何?有聞曰,二萬戶中失火者,爲六百戶矣。上曰,六百戶長廣,幾何?有聞曰,皆是小戶,故長廣,不甚大段矣。上曰,瓦家被燒者,幾間?有聞曰,間數,不可詳知矣。上曰,步數,幾何?有聞曰,四面爲百餘步矣。上曰,民方失所彷徨乎?有聞曰,松京异於他處,民各有業,不甚苟艱,故雖當被災,不至失所,朝令之下,從便奠接,幾皆安堵矣。上曰,癸酉失火者,亦爲六百餘戶,與今番同乎?有聞曰,比癸酉少數十戶,而伊日外村又燒數十戶,厥數相符矣。上曰,甚可异也。七人致燒者,甚可矜惻。有聞曰,不勝煙氣而非被燒矣。且七名之數,亦與癸酉同矣。上曰,甚可怪也。近來松都,種種失火,何也。有聞曰,居民,以爲有火山來照,故自古多火患,近來則無日不火,臣之在時,三次失火,民皆視以尋常矣。上曰,各穀移轉乎?二百石米,則乃是原恤典矣。有聞曰,留守之意,以爲皮穀加分,恐如向來喬桐穀之不能捧納矣。上曰,非喬桐,指江華移轉事乎?上曰,千石爲何樣穀乎?民始曰,米二百石,租三〈百〉石,年五百石矣。有聞曰,米則恐疊受,欲還納矣。上曰,癸酉,亦豈無原恤典乎?此是經國大典所載,而近來名存實無,故人皆不知乎?留守還納之言,甚不綜覈矣。留守旣不欲加分,民情亦然乎?有聞曰,被燒之餘,民情豈不願食乎?自廟堂區劃者,留守豈敢不給乎?上曰,廟堂亦不可不給矣。上曰,穀物事,別無回啓者,而帶率軍官李石求現身乎?有聞曰,以軍官李石求事,在途馳啓,而伏承批旨,極爲嚴截,至有嚴飭該曹,俾無未及於復命前之敎,故臣奉承傳敎,連爲催促,使之來現,則石求謂以身病,終不來現,口傳啓下,事體固已不輕,而特敎申飭之下,一向言病者,駭妄無嚴,莫此爲甚。臣發遣令旗,使之拿致,則謂以出他,亦不來待,昨日之無病是,則今日之出他非也,今日之出他是,則昨日之言病非也。巧避之習,尤極駭然,此而置之,體統二字,更無餘地,其罪狀,不可不別般嚴處,故敢此仰稟矣。上曰,大臣之意,何如?履素曰,奉命事體,至爲嚴重,幕裨啓請,體貌尤別,一經啓下,將幕之分已定,則當初稱病不現,已極駭然,而又於御史登聞,處分嚴截之後,亦以出他之說,敢爲規避之計者,尤涉駭妄,臣意則施棍懲礪,以警年少武弁傲慢之習,似好矣。上曰,將臣中,亦陳所見,可也。昌順曰,聞李石求,昨到畿營,御史使之來現,則終不入謁,仍爲還去云。石求唱第之初,臣適逢見於禁中,則年貌尙幼,而驕妄如此,此等有地處之武弁,不可不抑其氣而用之,雖令嚴勘,御史亦已復命,使之來現於御史之後,勘罪,似好矣。民始曰,武弁之不赴自辟,從前或有之,而飭敎旣下之後,不爲往現,極其駭妄,此則不但以不赴御史自辟言,令攸司重勘,似宜矣。文源曰,御史於奉命人中,事體尤爲自別矣。帶率軍官,啓請之後,所當卽地投刺,而前宣傳官李石求,終不現身,百計規避,武將家子孫,此等之習,若不嚴懲,後弊難防,臣意,則決棍,猶爲歇後,定配,恐合事宜矣。上曰,旣往營底,詐病可知,尋常啓請,猶不敢若此,況因繡啓嚴飭之後乎?守使意見甚好,卽其松都地方定配,當刻內逐送,可也。出擧條昌順曰,定配,不足懲礪,使御史拿致決棍,好矣。上曰,守使之意,何如?文源曰,令兵曹備威嚴飭,現身,好矣。敬懋曰,決棍,則非復命御史所可爲矣。上,雖奉命,非軍務,則不可決棍矣。然武將之言,殆近分疏矣。命書榻敎曰,御將李敬懋,從重推考。昌順曰,如有軍務,則雖兵使,猶拿入守令,況奉命御史之於裨將乎?不可以名武,而有所或恕矣。上曰,廟堂之言,旣如此,紀綱所在,不可不現身,兵判出去,使之現身後,草記發配,可也。宗鉉·鍈·重圭·泰賢·克浩·晩錫·光岳·奎魯·肇源·崙壽等曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,乃至於近島黜置,揆以邦憲,已爲失刑之大者,豈意向者,遽有出陸之命?不審殿下,何爲此萬萬過擧也。噫嘻,此賊之有萬戮難赦之罪者,殿下之所嘗洞屬者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則此非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之世,而此亦猶屬餘事。妖凶如鄭妻,慘毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所請救貧議婚等說,又是妖賊之一大罪案,其糾結凶徒,煽動亂民之狀,昭不可言,而其中罔測之凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲凶逆之巨魁,而王法不行,又爲煽亂之窩窟,而近畿尙置,思之及此,每不覺凜然,今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍本,則其可曰,國有臣子乎?其不可一刻容貸也決矣,請黜置罪人鄭致達妻,亟令王府夬正典刑。上曰,不允。出擧條宗鉉等曰,噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘。筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩,一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都。若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足洩輿憤,而拿囚閱月,一未訊問,曾不加一杖損一毛,使之徑斃於獄中,古今天下,寧有是耶?追律雖有禁條,而此賊則前後不道之言,皆出渠口,諸賊承款之招,無非德相之結案,孥戮籍産之律,不施於此賊,其可曰,國有三尺乎?且況逆復正法之後,半行刀割擧國臣民腐心之痛,切齒之讎,尤有倍於前日,請物故罪人德相,亟施孥籍之典。上曰,不允。出擧條宗鉉等曰,噫嘻,痛矣。尙喆之罪,可勝誅哉?本以庸瑣之品,濫據勻軸之任,眷遇何如,恩造何如,而賦性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素而指敎有自也。然且猶屬之細故,而至若指揮悖子,構成啓草,將欲啓達而先售嘗試之計,急於掉脫而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,一行刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之決案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。上曰,不允。出擧條宗鉉·重圭·泰賢·克浩·晩錫·光岳·肇源等曰,噫嘻,痛矣。以能賊萬古所無之逆魁,不卽正刑,徑先致斃,輿情莫不憤惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府。當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶徒,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案。旣已遲晩後物故,則不可以未及結案置之,趾賊一門之窮凶極樂,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府設鞠得情。上曰,不允。出擧條宗鉉等曰,噫嘻,痛矣。從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今,所未聞所未有者也。此豈渠一人之所作,爲一時之所做出,和同之類,必有其人,黨與之計,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞠,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等,不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞠庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用刮·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酌,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞠得情,夬正典刑。上曰,不允。出擧條宗鉉等曰,噫,以國榮亘萬古所無之窮凶劇逆,而得保首領,臥斃牖下,朝廷之刑政紊矣,神人之憤菀深矣,古今天下,寧有是耶?噫,彼榮賊,貪天爲己之〈罪〉,怙寵自恣之惡,屈指而不可枚擧,罄竹而難以盡書。權傾人主而威福在手,鉗制朝紳而淵膝惟意,八方爭輸貨賂,百官皆出門下。及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然以此事,不可再擧之說,咆喝公座,略無顧忌,一行刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。上曰,不允。出擧條宗鉉等曰,噫嘻,痛矣。明謙之凶謀逆節,實是亘萬古所無之賊也。身爲閫帥,五六字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,八九字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,七八字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政謂此賊準備語,則其在鋤逆種杜後患之道,殄之滅之,不容少忽,而令此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌技,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一疑,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意?章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念呴嚅之恩,益肆跳踉,擬帥市恩之謀,旣極陰祕,荷枚偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛搆啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七八字刀割與同二字刀割之說,旣已遲晩,二字刀割他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迃路,初則領付本鄕,末乃移配近島,殆若量移者然,義理自此晦塞,亂逆無所懲畏,思之及此,寧不大可憂而大可懼哉?請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。上曰,不允。出擧條宗鉉等曰,柳星漢疏語之窮凶,情節之陰慝,諸臣箚啓,亦已槪論,今以其疏中逆心之呈露,凶言之悖慢者,言之,最是上款講學之說,而特以聖懷之不忍提到,諸臣之不敢語及,近日疏啓,每多隱映爲辭,糢糊爲說,此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之,昔在戊寅復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊,綢繆之凶計,自是以後,托講義而引喩者,罔非媒孽之凶言,結奧援而交煽者,皆是譖媾之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀?語到講筵,輒增聖慕,雖以告朔之義,時有開講之命,悽惋之玉音,不禁於由中,掩抑之玉色,難制於見外,登筵諸臣,亦皆仰覩者。今此星漢,一筆句斷,謂之以微意,單辭顯斥,歸之於因噎。終身孺慕之聖孝,國人所悲,而星漢則少無慼意,廢讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛德之初幾年,此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根柢未鋤,枝葉更繁,始售於戊己之間,終成慘變,更熾於乙丙之際。自就芟夷,及至近年,夏·恭,顯投凶書於內,瑮·福,暗呈凶書於外,蚓結虬蟠,種下生種,式至今日,又有星漢,渠輩亦一臣子,何乃悖逆至此?又若下款兩條之說,自前文武率榜動駕之日,新恩之前導,每許倡夫之後隨,非今斯今,古例卽然,其所爲說,不足多辨。下款女樂之云,向日燈夕,各營將臣,果有游衍張樂於壯營馬園之事,而壯營處所,旣在闕門之外,馬園基址,又是營後之地,距闕旣遠,在營又僻,則渠亦有耳必聞,有目必見。旣無近似之事,寧有流傳之言,而强稱禁苑之游,做出女樂之說,抑勤矯誣,誑惑疑眩,是誠何心,其亦叵測,究其旨意所在,架虛鑿空,指無謂有,一言一事,唯以厚誣聖德爲計。惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,譸張傳播,紹述乙丙諸賊舊套餘論,何其無倫不道之甚,一至此極?今臣等所論,只就其疏中所言而言耳。又聞星漢,自有玆事,不小追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有紀極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑。固知聖意,在於包荒,認賊爲子,反累聖德,臣等竊爲之慨然,繼以憂憤。公疏則專事誣悖,私室則敢逞凶毒,言言逆腸,事事凶肚。昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或癲狂,則終身廢棄,而噫,彼九宗,抑何心腸,不顧終身之棄,佯作癲狂之狀?從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一也,綢繆之情節,不問可知,譸張之根柢,尙今未覈,如此而尙何望亂賊之知懼,黨與之鋤治也哉?雖以重臣筵奏,儒臣所懷見之,渠若有一分畏戢之心,敢於徵討方嚴之時,猶稱前銜,恣行鄕里,凶肚逆腸之無所不至,昭不可掩,今若置而不問,方來之慮,尤不可勝言,請柳星漢,設鞫嚴問,期於得情,夬正邦刑。上曰,不允。出擧條宗鉉等曰,噫嘻,痛矣。亂臣賊子,從古何恨,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參訂明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道?至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少伸神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者,皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者,而纔得承款,未及正法,致使往牒,所無之劇逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。上曰,不允。出擧條宗鉉·重圭·泰賢·克浩·晩錫·光岳等曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不小畏縮,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至登諫是之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰,在家不知,其子悖說之噴出也,亦是自有所受,則此賊父子,窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疏放之敎,國法之墮壞,已無可言,而輿情之憤惋,去而益激,請亟寢秋曹罪人柳師文放釋之命,仍令王府設鞫嚴問,期於得情,夬正王法。上曰,不允。出擧條肇源曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,古今島爲奴罪人克泰,更令王府嚴鞫得情,夬正王法。上曰,不允。出擧條肇源曰,逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。上曰,不允。出擧條肇源曰,星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之墮壞,已無可言,輿情之轉激,去而益甚,請亟寢秋曹罪人柳師文放釋之命,仍令王府設鞫嚴問,夬正典刑。上曰,不允。出擧條宗鉉·重圭·泰賢·克浩·晩錫·光岳·奎魯·肇源·崙壽所懷,荐棘罪人金鍾秀,罪惡彰著,斷案已具,而至今假息於覆載之間者,尙可曰,國有三尺乎?當加之律時急,而傳旨未頒,王章尙稽,懲討之典莫嚴,而合辭久闕,輿憤愈切,前後責敎之下,臣等固不敢復事煩瀆,而當發之論,不容少緩,應行之律,在所亟擧,忠憤所激,按住不得,相率登筵,冒死申籲,伏願亟降傳旨,使王府趁卽擧行,使三司得以繼發,夬施當律,以伸王法焉。上曰,不待卿等之言,今日則齋日已過,欲爲措辭決處矣。出擧條肇源,起伏欲避嫌。上曰,得請之後,豈有避嫌之例乎?寧有如此臺諫正言,擧措尙多劻攘,故言于渠父,使之善誨,想聞知矣。俄者避嫌,亦客氣中出來,收斂此等客氣,可也。上命美修書傳敎曰,明其罪暴其心六字,卽抵辟與不抵辟之究竟法也。近來聲討之說,非不多也,爲說復爲,殆涉徒仰客口,如是而謂之明其罪,可乎?至於暴心一款,設有可暴之端,除非其家之人,孰知腔裏本情而鳴冤乎?然則未明其罪,不暴其心者,將何以輕先置法乎?雖於下賤至微之類,猶捧拷音然後,考法定罪,彼雖無狀,曾忝大官之列者乎?爲彼之計,猶有致之司敗,考覈情實,而身犯惡逆外勿鞫,載於法典。旣不得執跡而用律,則雖謂之止此足矣,可也。此傳旨,姑爲置之,更待處分。美修書訖。奏曰,金鍾秀之罪犯至重,斷案已備,決不可容恕者,而臣雖不敢不承書讀奏,亦不敢承命頒布矣。上曰,此非如是之事,頒布之後,亦豈無可爲之道,而反欲爭執乎?斯速頒布。上曰,明其罪暴其心六字,爲此人究竟法,欲明其罪,則旣不能明其罪,使暴其心,則亦無以暴其心,如是而何以有究竟之道乎?我國體有宋之政,雖定寬厚之典,若有不可容貸者,則亦不可容貸矣。若未能明罪或暴心,則雖常漢賤類,不捧侤音,則不可抵罪,況渠雖無狀,曾忝大官乎?宗鉉·重圭·泰賢·克浩·晩錫·光岳·奎魯·肇源·崙壽又所懷,臣等俄陳所懷,特蒙兪音,當發之啓,將欲連陳,卽伏承繼下傳敎,相顧愕眙,不勝憂慨,敢此冒陳焉。今以明其罪暴其心,爲究竟之法,而渠之心跡,彰露於渠疏,則今豈有更暴之心,渠之罪惡,臚列於合辭,則亦豈有更明之罪乎?其將心綻著,積罪貫盈,特一戴頭之鬼耳。祗緣渠之曾忝大官,次第加律之故,當施之律,尙未夬擧,懲討之典,由是不嚴,王章之久稽,輿憤之愈激,當復如何哉?雖承縷縷面諭,臣等惟知嚴討而已,執法而已,伏願亟寢傳旨置之之命焉。上曰,此非如是之事,不允。出擧條宗鉉又所懷,縷縷面諭之下,若是煩瀆,非不知萬萬惶恐,而旣無一分更暴之事,自有三尺當施之律,聲討方嚴,輿情莫洩,至今泯默,固是臣等之罪,一向假息,豈非刑政之失乎?臣等所懷,已悉陳無餘,惟願亟命還寢焉。上曰,支煩甚矣。卿則憲長之任,遞差。出擧條美修曰,此傳敎一出閤門,則更無還納之望,臣雖被罪,實不敢頒布矣。上曰,退而有言,可也,而近來飭敎之下,不可如是,斯速頒布。重圭,起伏將奏。上曰,爲言復爲,崔重圭遞差。出榻敎上曰,昨見吳泰賢·李翊模,善讀祝矣。玉堂有窠,當點下矣。仍敎曰,未肅拜副修撰許遞,前望單子入之。出榻敎泰賢退去,克浩進前將奏。上曰,誰也?美修曰,洪克浩也。上曰,擧措甚駭怪。如此之人,誰爲通淸,而何年爲之乎?美修曰,甲辰年通淸云矣。上曰,克浩擧措,從前多萬萬駭痛者,欲一處分而未果矣。如此臺諫,濟州島配,可也。注書,速出傳命,可也。又敎曰,濟州則如何?代以一律,黑山島投畀。注書,速出傳命擧行,可也。肇源·晩錫,起伏將奏。上曰,人皆可以誅之,而所謂臺諫,無一言討罪,至於李肇源,如欲保家,不可如此矣。當此罪人究竟之際,名以臺諫,旣不一言討罪,則亦何不暴其心乎?有可言之端則言之,無可言之端則不言而已,一味漫漶,可乎?肇源等曰,惟願還收俄下傳敎,而亟降處分矣。上曰,無一言,而何以處分云乎?所謂當處分之罪,何罪?肇源等曰,不可勝言矣。上曰,今番金鍾秀之罪,何罪?肇源等,不能對。上曰,無罪乎?肇源等曰,合啓盡言之矣。渠之凶疏,已多不忍言之言,而將心畢露矣。上曰,傳敎,速爲出給。美修曰,臣冒罪不敢頒布矣。上曰,勿論如此如彼,無一言請還收,可乎?臺諫決不當如此,須加審愼,可也。肇源等曰,三司合啓,備言之矣。上曰,三司合啓措語,陳奏,可也。非謂惜金鍾秀而如是也。大抵臺體,分明說去,然後爲可,旣欲請寢,則明言其如此如此,可也。人皆有公論,常時救之者,謂律名之不當止此,無所不可,常時攻之者,謂律名之當止於此,亦無不可,措辭各陳所見,可也。曾忝大官者,謂島配輕,則其罪可知,而不出一言,只請還收,顧其職名,誠可惜也。肇源·晩錫·光岳所懷,金鍾秀之負犯,已悉於三司之啓,而惟其忍言其不忍言之一款,卽是斷案,心跡難掩,罪戾已極,以其罪則今無更明之端,以其心則又無可暴之事,應行之律,當發之啓,不容少緩,而遽下傳旨置之之命,臣等相顧愕眙,不勝憂慨。其爭執之義,與都憲實無異同,伏願亟寢俄下傳敎焉。上曰,過矣,勿煩就坐。出擧條履素曰,洪克浩擧措,雖從前駭妄,而當此聲討之時,遽加之罪,恐如何矣。上曰,然矣。島配榻敎置之,以削職改書,可也。肇源等,欲避嫌發端。上曰,正言李肇源,持平鄭晩錫,從重推考。出榻敎肇源,將起伏奏。上曰,就坐。如欲爭執,退而爲之。正言,未熟臺體,限金鍾秀決末,不得遞矣。肇源等,欲更奏。上曰,持平鄭晩錫,正言李肇源,從重推考。出榻敎履素曰,臺臣下敎,每有支煩之敎,三司爭難,豈無支煩之事乎?雖以本事言之,前後生活之德,何如,而終始罪重罰輕,故不能懲礪,至於今番負犯,關係,何如,而畢竟以殿下好生之德,每有如此,則大有妨於世道國體矣,三司諸臣,不宜過加摧抑矣。肇源·晩錫又所懷,臣等之如是煩陳,萬萬悚惶,而聲討之義,旣嚴且重,臺閣之體,寧激毋渝。臣等幸得方寸之地,及今不爭,更待何時?以若負犯,尙稽當律,輿憤之抑鬱,當復如何?今日之事,臣知其不得請則不得止矣。雖伏承就坐之敎,而決不敢退去矣,更願亟寢俄下傳敎焉。上曰,爾等爭執之意,非不知也,近午酬應甚憊矣,欺速退去,可也。出擧條上曰,聲討之法,有主見然後,可以爲之,而名以三司如是者,誠可慨也。今番則更善思之,可止則止之,不然而必欲爭執,則從格例爲之,可也。履素曰,律名,各有次第,而猝承今日之敎,擧皆倉皇,而處分止此,不勝抑鬱矣。上曰,承旨就坐。美修曰,三司進前之時,承旨,何敢就坐乎?崙壽·奎魯,起伏將奏。上曰,諸玉堂禁推,斯速出去,診筵備堂,以次退出。美修曰,臣萬萬惶悚,而如金鍾秀之極惡大罪,雖嚴加處分,以今日人心,難保其如何,而況如是容恕,則恐有無窮之慮矣。處分之如是容恕,竊恐有欠於生道殺人之義,伏願還收。上命美修,更爲進前,書吏曹參判丁範祖疏批及公事判付訖。仍命退,承史以次退出。
上在昌德宮。停常參·經筵。
卯時,灑雨下雨,測雨器水深一分。
鄭致淳啓曰,卽者中樞府錄事來言,判府事朴宗岳以爲,雖伏承勿待命之敎,而有罪未勘,轉益惶懍,不敢晏然退歸,仍伏金吾門外,恭俟鈇鉞之誅云矣,敢啓。傳曰,勿待命事,遣史官傳諭。
同副承旨閔昌爀啓曰,今者南海縣荐棘罪人金鍾秀加律事,置之之命,此何事耶?前後三司,臚列已多,固不待架疊,而彼疏中數三轉語,無難下筆於不忍言不敢道之地,以若知遇,以若地望,有何不滿於今日之朝廷,而乃敢爲此蔑倫敗常之擧乎?明其罪暴其心,然後次第用法者,誠如聖敎,而將心之誅,其法甚嚴,則帶得不滿不平於言意之外者,此非將心而何?亦豈非明其罪暴其心之明證乎?王章不可撓屈,君綱在所振勵,則金鍾秀之尙今假息,未卽處斷,實是腐心痛骨之不足,今何可反緩已發之律,致稽同聲之討乎?臣實忠憤所激,按住不得,不能留待肅命,敢以草草數語,瀝盡腔血。伏乞還寢姑置之命,亟允臺臣之請,夬擧次第應行之典,以爲靖世道而勵臣分之地。無任千萬血祝之至。傳曰,獨啓,故重臣李潭後初有之例,有難循例賜批矣。
柳遠鳴汰去,代以朴宗京爲假注書。
尹致永汰去,代以申星模爲事變假注書。
傳于洪仁浩曰,右承旨入侍。
傳于南公轍曰,左副承旨入侍。
洪仁浩啓曰,前假注書李弘達,仍察廳任,何如?傳曰,允。
傳于洪仁浩曰,推考房承旨入侍。
傳于洪仁浩曰,詣閤承旨入侍。
傳于鄭致淳曰,不當奏之前例,敢使承旨入稟,當該承旨罷職,兩司下吏,令刑判刑推一次。
傳于洪仁浩曰,當該臺臣遞差。
傳于鄭致淳曰,現告承旨遞差,工議避罪承旨,下義禁府推考。
承旨前望單子入之,尹致性落點。
以水原留守趙心泰狀啓,陸島人姜貴才,拯活人命,論賞一款,令該曹稟處事,傳于鄭致淳曰,拯活人姜貴才帖加,今日政成給,監色·沙格等,卽爲下送本地方,俾勿更爲使用事,分付之意,回諭。湖西尙多未運船隻,豈可一日弛心乎?帥臣事,不足說,雖以道臣言之,若知宵旰之念,其可袖手一任其水使及差員乎?令廟堂申加嚴飭。湖西則擧行無狀,海西則近二千數利泊於兩旬之內,無一臭載,宜有弦韋之政,其中最效勞邑校·營裨,使之指名,後錄狀聞,水軍等蠲役事,分付黃海水使。
傳于洪仁浩曰,旣異於昨日登筵之人,則鱗次入來,酬應苦矣。今日政新除臺諫·玉堂,陸續入來者,遞差。
鄭致淳,以兵曹言啓曰,本曹堂上,只有判書一人,替直無人,參判·參議·參知未差之代,今日政,以在京無故人差出,待下批牌招,推移入直之地,何如?傳曰,允。
有政。吏批,判書金思穆進,參判丁範祖在外,參議未差,右承旨洪仁浩進。啓曰,大丘判官,今當差出,而本府,以營下劇邑,物衆地大,素稱難治,不可不擇差,他道及同道有聲績未準朔守令,竝擬,何如?傳曰,允。
以金履翼爲吏曹參議,閔台爀爲大司憲,金履成爲大司諫,李秉喆爲執義,李廷顯·李景溟爲掌令,任希存爲持平,沈興永爲獻納,李相璜爲副校理,李錫夏爲副修撰,金載瓚爲兵曹參判,朴宗來爲兵曹參議,金載翼爲兵曹參知,趙宗鉉爲內贍提調,吳錫齡爲禮曹正郞,柳肅之爲繕工副奉事,兵曹參議金載翼,參知朴宗來,鄭昌耆爲大丘判官。
兵批,判書鄭昌順進,參判金履成入直,參議金載翼,參知閔昌爀病,右副承旨鄭致淳進。副護軍崔重圭,副司直具庠·趙宗鉉·洪明浩·林蓍喆·宋鍈·金履翼·沈鏗·沈奎魯,副司果朴崙壽·李之聃,僉知李晉秀·李宅觀,以上單付。
吏批,再政。以金鍒爲居昌縣監。
李集斗,以吏批言啓曰,咸興判官洪喜榮,辭朝之後,謂有身病,今至屢朔,一向掩留,無意赴任,其在事體,萬萬未安,罷黜,何如?傳曰,允。
吏批啓曰,咸興判官,今當差出,而本府,以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。
三政,以南麟耉爲咸興判官,具忠元爲宜寧縣監,兵曹參判金履成除授,單付事承傳。
兵曹口傳政事,副司直金載瓚。
申星模汰去,代以鄭馦爲事變假注書。
持平鄭晩錫,正言李肇源,伏閤啓曰,噫嘻,荐棘罪人金鍾秀,負犯至重,斷案已具,三司之聲討旣嚴,一國之大論方張,而惟以齋日之連値,尙稽當律之亟加,群情抑鬱,日甚一日,惟顒俟傳旨之頒下,不惟不卽頒下,乃反有置之之命,臣等伏不勝愕眙之忱,前席爭執,而終靳兪音,求對經宵,而未承批旨,衷情轉激,相率陳籲,伏願亟寢昨日傳旨置之之命,一以伸王章,一以洩輿憤焉。答曰,勿煩。
持平鄭晩錫,校理尹悌東,副校理李相璜,正言李肇源,修撰鄭東觀,伏閤再啓曰,噫,彼荐棘罪人金鍾秀之尙今假息於覆載之間者,其可曰,國有三尺之典乎?從前罪惡之貫盈,已不可容貸,而至若向來凶疏,包藏語意至悖,義理則惟意背馳,國是則甘心角勝,保護聖躬,臣節之當然,而日以飾詐,呼籲慈宮,人情之固然,而謂之做錯,何莫非臣子所不忍言所不忍提,而渠乃忍言忍提,顯加詆斥,略無忌憚,夫於敵以下,猶不敢忍於不忍之地,況爲人臣子,忍於莫重莫嚴之地者,豈非人彝斁而王綱隳乎?思之凜然,言之寒心,以若負犯,尙稽當律,天討未行,輿情愈激,而荐棘傳旨,姑置之命,遽下於此際,臣等實不勝憂歎憤菀之忱,相率聯籲,仰請反汗,又蒙勿煩之敎,國無法則已,罪止島置,有若尋常罪犯之薄施懲畏者然,古今天下,寧有是哉?伏願亟寢傳旨置之之命,使懲討之大論,得以繼發,夬伸王章焉。答曰,勿煩。
持平鄭晩錫,校理尹悌東,正言李肇源,修撰鄭東觀,伏閣三啓曰,臣等聯陳再啓,恭俟允兪之音,又承勿煩之敎,臣等相顧愕眙,益不勝抑鬱之至。噫,金鍾秀之罪犯至重,關係莫大,則其不可一刻容貸也,明矣。夫其自陷罪戾,屢干王章,而惟我聖明,以容物之仁,推好生之德,旣拯之又活之者,凡幾遭矣,苟有秉彝之天者,其所以愛戴而報效之者,宜有倍於他人,而奈其悖性難改,將心自露,至於今番凶疏而極矣。以渠疏中數三句語論之,忍提不忍提之事,肆然濡筆,旨意閃忽,下語陰譎,帶得無限不平不滿之意於言外者,昭然難掩,其所以不平不滿於保護庭籲之擧者,抑何心腸?卽此一款,已是斷案,夫何待渠罪之盡明,而方可置辟也哉?今不惟當律之不加,反與蒙允之啓,而遽有姑置之命,王章安得以夬伸,輿憤安得以少洩?伏願聖明,廓揮乾斷,亟收姑置之命,暫借方寸之地,俾得以罄竭所懷,按例加律焉。答曰,勿煩。
傳于洪仁浩曰,新除授兵曹參判,牌招察任,昨今李肇源等,擧措之偸鈴嚼竽,豈非前諫長之罪人乎?兩日守閤,果誠心乎,怵威乎?正言李肇源,爲先遞其職,下囚王府,施以竄逐之律,持平鄭晩錫之隨衆巽軟,亦極無狀,削職放逐鄕外。
傳于洪仁浩曰,坐直承旨入侍。
傳于李集斗曰,左相箚批,咸判事傳敎,有誤書處,當該承旨從重推考,朝紙,使之改書出。
傳于李集斗曰,左議政箚子,入之。
鄭致淳,以兵曹言啓曰,依下敎,弘文館書吏金澤潤,決棍十度之意,敢啓。傳曰,知道。
洪仁浩,以義禁府言啓曰,開城府慰諭御史,帶率軍官前宣傳官李石求,卽其松都地方定配事,承傳啓下矣。李石求,卽其地方開城府定配,而以承傳內辭意,具罪目,依例發遣府羅將,卽爲押送配所之意,敢啓。傳曰,知道。
義禁府啓目,前承旨李勉兢·徐美修·兪漢寧等矣,王言如綸,其出如綍,則其可不信乎?句語中涉禁,循例捧入,竝推考罪,各笞五十收贖,解見任別敍,私罪,奉敎依允,以公罪勘放,李勉兢·兪漢寧,功減一等,徐美修,功議各減一等爲良如敎。
義禁府啓目,前承旨李魯述原情云云。傳旨內辭意,發問目嚴問,則其所納供,專事漫漶,泛稱遲晩,究厥情狀,萬萬痛駭,所當請刑是白乎矣,曾經侍從,勿爲請刑,載在大典通編,上裁,何如?判付啓,職由生疎,未及周旋而然,亦旣勘罪,分揀放送爲良如敎。
左議政金履素箚曰,伏以,臣於昨日賓筵,伏承聖敎之下於三司者,憂菀之極,非不欲力請反汗,而只緣言辭之拙訥,以致衷情之未達,顧亦日勢漸晩,煩聒是懼,齎志而退,訖玆耿耿,有臣如此,實合死罪。噫嘻,痛矣。金鍾秀之負犯何如也,關係何如也?忍所不忍,將心彰露,疏語之窮凶,斷案已成,則罪豈有不明?設心之至憯,路人皆知,則心豈有可暴?以其心之無一分之可貸,故論其罪,則雖萬戮而有餘,是誠覆載之所不容,王章之所必加。凡今日北面於殿下之庭者,孰不欲沬血致討,夬覩典刑之亟施,而特以加律之啓,拘於格例,尙未推到於應行之典,而至於昨日之後,則竝與已蒙允之荐棘,而歸於中寢之地,義理自此而晦塞,刑政自此而解弛,凶醜有跳踉之漸,憂虞無可定之時,不審聖明,何爲而有此失當之擧也?若以其曾在大官,不得設鞫,而徑先用法,或欠審克,則此亦有不然者。夫情迹之有可疑者,雖非大官,固不害於求生必死,以寓聖人欽恤之政,而今鍾秀,以其心之所萌,以其手而投疏,則滿紙凶言,全篇悖說,卽渠之眞贓也,渠之輸款也,初豈有可問之端,亦豈有未吐之情哉?惟當亟揮乾斷,以伸天討,豈可使之伈伈延拖,不思所以少洩神人之憤哉?至於臺閣諸臣之守閤求對,徹宵至午,而未蒙召接,尙靳允兪,恐有歉於大聖人轉圜之盛德。此莫非群下欠誠之罪,而如臣忝叨大官者,益不勝其愧悚。噫,天綱不可太恢也,公議不當久遏也。伏乞聖明,竝加三思,克盡優容之道,仍命收還昨下辭敎,以爲次第懲討之方,以幸世道,以副輿情,俾我君君臣臣之大防,不至斁塞,不勝幸甚云云。答曰,省箚具悉卿懇,昨筵言辭之未罄,今又有文字之替陳,卿謂詞感而理奪,文字勝於言辭歟?昨何草草,今何耽耽,此則竊爲之惑焉。無論若此若彼,蔽一言曰,非吝于彼,寧失於不經。此正欽哉欽哉,惟刑之恤哉。卿須諒之。仍傳曰,此批答,遣史官傳諭。
校理尹光普·尹悌東,副校理高宅謙,修撰鄭東觀等箚曰,伏以臣等,卽伏見傳敎下者,有荐棘罪人金鍾秀傳旨姑置之命,殿下,何爲此萬萬過中之擧也?噫,彼鍾秀,以不逞之心,犯無將之罪,肆然投匭,旨意凶悖,保護聖躬,臣分之所當然,而乃敢曰,飾詐,庭籲聯達,彝性之所罔然,而歸之以做錯,忍於不忍,無所不至,何其蔑倫干紀,至此之極也。夫懲討之法,不出於誅心與執跡而已,渠之負犯,非但將心之已著,抑亦凶跡之畢露,從前貫盈之罪惡,固不可一刻容貸,而今番凶疏,卽渠斷案,背馳義理,角勝國是,顯肆詆斥,略無顧忌,其窮凶絶悖之狀,殆是載籍之所未有,則尙今假息於覆載之間者,此莫非群下不誠之罪,而合啓旣允,傳旨久靳,畢竟有姑置之命,此豈所仰望於聖明者哉?臣等衷情所激,按住不得,相率求對,未蒙賜接,聚首徊徨,罔知攸措,玆敢短箚聯籲。伏願亟寢傳旨姑置之命,仍卽判下,俾得加律,以伸王法,以洩輿憤焉。近日以來,懲討不嚴,玩愒成習,朝者賓對承聞姑置之命,則旣得方寸之地,固當齊聲爭執,不得請則不退,而乃敢泯默無言,隨衆進退,今日三司諸臣事,誠萬萬駭然。臣等謂今日入侍不言三司,竝施譴削之典,宜矣云云。答曰,省箚具悉矣。
甲寅四月初六日卯時,上御重熙堂。右承旨入侍時,右承旨洪仁浩,記事官李垿,記注官安經心,記事官吳泰曾,以次進伏訖。上命書傳敎曰,承旨房仍,右承旨爲推考房。命退,承史以次退出。
甲寅四月初六日辰時,上御重熙堂。詣閤承旨入侍時,右承旨洪仁浩,記事官鄭文始,記注官安經心,記事官吳泰曾,以次進伏訖。上曰,所謂臺諫之伏閤,若是草率,其可成說乎?注書之書入,聞亦遲滯云,當該注書汰去。仁浩曰,兩司旣已伏閤傳啓,則行公玉堂,所當聯參,而謂以箚批之未承,不得來參,事甚未安,行公諸玉堂,竝推考,何如?上曰,依爲之。校理尹光普,副校理高宅謙,似因衰病所致,竝許遞,可也。出擧條仍命退,諸臣以次退出。
甲寅四月初六日申時,上御重熙堂。推考房承旨入侍時,右承旨洪仁浩,記事官鄭文始,記注官安經心,記事官吳泰曾,以次進伏訖。上曰,承旨前望單子入之,待下批,牌招察任。出榻敎上曰,未肅拜兵曹堂上,許遞,前參議閔昌爀,仍任,牌招入直。出榻敎命仁浩,書公事判付訖。仍命退,承史以次退出。
甲寅四月初六日申時,上御重熙堂。坐直承旨入侍時,右承旨洪仁浩,記事官鄭文始,記注官安經心·吳泰曾,以次進伏訖。上命書傳敎曰,昨日處分,在於登筵之時,筵席未畢之懷,退而求對,不許留在閤外,替陳文字。李肇源等事,揆以臺體,似然,其外三司之一齊煩聒,致煩酬應,寧有如許分義乎?以此意嚴飭三司,更勿煩聒。又命書傳敎曰,辭朝守令之過放榜下去,以其家之與他家自別,別施絜矩之政,而其代,不容一刻曠官之代,則今因達判事聞之,尙不下去云焉。有如許紀綱,名以守令,辭朝後,四朔滯留,而爲銓長者,噤不一言催促,迄無一番草記,牧民所重姑含是,揆以國體,萬萬寒心,惜乎廟堂,亦無皁白,又有此辭敎之致煩,豈可但以叢脞言?念舊自念舊,事面自事面,咸興判官洪喜榮,訖今逗遛委折,付之該曹處置,吏曹判書金思穆,爲先從重推考。守令去就,廟堂主之,如未登筵,雖以草記,趁卽爲之,古例則然,自今申明,少除宵旰之酬應事,言于廟堂。仍命退,諸臣以次退出。
上在昌德宮。停常參·經筵。
自申時至酉時,灑雨下雨,測雨器水深一分。
洪仁浩啓曰,大司憲,執義,掌令一員,持平二員未差,掌令李景溟在外,監察茶時之意,敢啓。傳曰,知道。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
蔡弘履啓曰,臣弘履,依定式,進詣香室,奉審香祝櫃·祝板袱子,則精潔之意,敢啓。傳曰,知道。
蔡弘履啓曰,來十一日,輪對日次矣,敢啓。傳曰,爲之。
蔡弘履啓曰,來十一日,專經文臣殿講日次矣,敢啓。傳曰,待下敎。
洪仁浩啓曰,來十一日,朝參日次矣,敢啓。傳曰,停。
傳于洪仁浩曰,左承旨·右承旨入侍。
傳于洪仁浩曰,知敦寧老病人,許遞。
傳于洪仁浩曰,直提學金載瓚批下矣。內閣牌招,故相每思之,以其未盡用也,此人立朝望三,行年滿五,亞卿陞秩,亦近十年,知敦寧除授。
吏曹口傳政事,知敦寧單金載瓚。
傳于南公轍曰,左副承旨入侍。
傳于洪仁浩曰,左議政箚子入之。
傳于洪仁浩曰,內閣講製文臣,旣抄啓,在外者,令內閣申飭上來,待上來後入稟,以爲今月內試取之地。
傳于南公轍曰,留院公事入之。
尹致性,以議政府言啓曰,前佐郞崔光泰,藝文館檢閱吳泰曾,雖年滿,一體抄啓事,命下矣。別單書入之意,敢啓。傳曰,知道。其中鄭文始·李垿,俱以舊榜,時在堂后,竝拔之,今榜之某某遺珠,雖未知之,如黃基天·李東萬之屢次高等於御考之券,習知詞賦筆翰,一體抄啓,可也。
鄭致淳,以禁衛營言啓曰,本營哨官朴思勉,身病甚重,勢難察任,改差,何如?傳曰,允。
鄭致淳,以御營廳言啓曰,本廳中軍申㬚,身病甚重,勢難察任,改差,何如?傳曰,允。
洪仁浩,以刑曹言啓曰,義禁府羅將金德柱,嚴囚草記批旨內,首犯羅將,嚴刑充軍,其餘諸隷,各別嚴杖放送事,命下矣。首犯羅將金德柱,嚴刑一次後,咸鏡道慶源府充軍定配,卽爲押送,其餘羅將吳得聖·嚴漢一·權大興·金仁溙·崔國瑞·金仁壽·秦春起·宋昌興·韓得基·朱宇光·李得良·鄭世煌等,各嚴杖一百,放送之意,敢啓。傳曰,知道。
洪仁浩,以義禁府言啓曰,前持平鄭晩錫,放逐鄕外事,承傳啓下矣。鄭晩錫,放逐鄕外之意,敢啓。傳曰,知道。
洪仁浩,以義禁府言啓曰,前正言李肇源,下囚王府,施以竄逐之律事,承傳啓下矣。李肇源,全羅道長興府竄逐,而以承傳內辭意,具罪目,依例發遣府羅將,押送配所,何如?傳曰,以昨與再昨擧措論之,止於嶺海薄竄,多見在堂老人之面也。年少好地處,旣叨言地,則宜勉事君以實之義,始焉手脚之忙亂,中焉擧止之顚錯,末乃如醉之談,語多不擇,雖曰,嚴討,其言何以槪意而孚格乎?以愛欲生之意,爲指矯革之路,有此竄逐,以此批旨,渠處曉諭後,發配,可也。
領議政洪樂性箚曰,伏以,昨伏見咸興判官洪喜榮處分傳敎,誠不勝萬萬惶恧,罔知措躬之所。臣之衰癃昏憒,日甚一日,似此微細之事,應行之例,亦未能覺察周旋,以致上煩提飭,私心悚懍,固無可言,而其於壞國體隳朝綱,尤當如何?且況事在族屬而不能敎飭,任其掩留,竟犯蔑法之科,此尤臣難贖之愆也,以公以私,罔非臣罪,慙惶之極,短箚自列。伏乞聖明,亟賜斥退,以幸國事,仍降威罰,以安私分焉云云。答曰,省箚具悉卿懇。文敬直派,科甲初出於七世百餘年之後,而是榜何榜,其家誰家?記舊而識慶,嗣孫甄職,俾聳瞻聆,則渠當怵感含畏,隨事小心,以答朝家之恩眷,而犯科如彼,譴何不及,此雖微官之事,大有關於國綱,安得不致慨於廟堂,況卿乎?然遂事也,卿須安心視事。仍傳曰,此批答,遣史官傳諭。
左議政金履素箚曰,伏以,臣登筵而未竭聲討之忱,陳箚而復犯瀆擾之誅,由前由後,只切懍蹙,及奉聖批,誨諭丁寧,曲垂匪怒之敎,俾爲知恥之方,臣百回莊誦,以感以愧,實不勝顔騂而汗逬也。噫,今日變怪之層生,刑政之寬弛,何莫非如臣無似,忝叨大官,始未逆節,終莫力討之致,則不誠之罪,臣實爲首,雖荷聖度之包容,益切私心之隕越。此際又伏奉昨日之所下傳敎,以守令赴任之屢朔稽滯,十行聖敎,誨責備至。噫,守宰去就,民事攸關,其所察飭,責在廟堂,而因循抛置,旣無一言之促赴,又未按例而論罪,似此應行之事,猶且矇不照管,仰煩憂勤之聖念,有臣如此,將焉用彼,鎭日煩聒,非不知猥越之爲罪,而滿心惶蹙,無地自容,不得不冒入文字,冀蒙威罰。伏乞聖明,亟勘臣不職之罪,以肅朝綱,以警具僚,千萬幸甚云云。答曰,省箚具悉卿懇。昨敎不過體例間事,亦及於領相箚批,豈必深引?卿其安心勿辭視事。仍傳曰,此批答,遣史官傳諭。
內閣直提學金載瓚疏曰,伏以,天眷大東,景休滋至,我慈殿·慈宮,寶齡躋高,慶溢宗祊,思推區宇,臣以積年憂蟄之蹤,亦不勝歡忭攢祝之至。仍伏念臣獲罪神天,荐罹愍凶,三歲未周,父母繼沒,揆以彝情,理必滅死,而頑忍偸活,視息尙存,月日莫追,禮防有限,二十七月之制,居然已訖,如臣不孝,實天地間一人耳。巾經雖除,痛冤益切,惟願歸守松楸,以卒此生,少寓孺慕之情,迺殿下不忘簪履之舊,特命收錄,除旨聯翩,臣手擎華誥,五內如崩,欲愬悲哀,而實不知何以爲說也。噫,先臣立朝二十有八年,孤立守正,不求不撓,在家而恬謹自持,處公而精白爲操,以是而受知聖明,位至上相,竟能全此身心,生順沒寧,蓋其知遇而成就之者,一則君恩也,二則君恩也。及其臨革,猶以未報君恩,諄諄語臣,齎恨而逝,而況又特達之恩,亦及身後,隱卒則若曰孝哉,友于藉手事君,賜酹則若曰懇懇忠愛,髮皓心赤,宸翰如綸,誄列無憾,十行所頒,百世必徵,先臣之志事本末,可以不朽來裔,泉塗有知,必當掩泣,而在臣心銘鏤之感,當復如何也?噫,臣俯仰此世,更無所爲孝之至矣。移孝爲忠,昔人有言,追先臣未卒之志,酬殿下莫報之恩,卽臣今日之願,而臣又逖違香案,五載于今矣,戀軒傾陽物性亦然。臣雖迷甚,不泯者存耳,每在直堊之中,尙結宸陞之夢,今於新命之下,豈不欲行不候屨,進瞻耿光,而第臣哀恨在中,榮祿匪心,抑情從仕,實非私分之所忍出者。臣爲子不肖,事親無狀,生焉而養不能承志,病焉而藥不得盡誠,至於喪祭之節,卽送死之終事,而亦不免事事遺憾,無往非痛。臣每念及此,心肝欲摧,惸惸含恤,無所控告,古所謂不如死久矣者,卽臣之情事也。惟將斷置此生,不齒恒人,爲沒身自贖之道而已,今何忍彯纓拖紳,復進仕路,只圖一身之榮耀哉?玆敢抆血陳情,仰呼於天地父母之前。伏乞聖慈,哀其心而憐其言,特許解免,俾得以少伸至哀焉。臣無任云云。答曰,省疏具悉。先卿曩時之完人,近世之賢輔,未易多覯,其可忘之?卿其勿辭行公。
甲寅四月初七日辰時,上御重熙堂,左承旨·右承旨入侍時,行左承旨李集斗,右承旨洪仁浩,記事官鄭文始,記注官安經心,記事官吳泰曾,以次進伏訖。上曰,領相箚子入之。出榻敎賤臣承命持入。命集斗書批答。上敎仁浩曰,日記未修,正數抄出,使之不多日內,修納,可也。命集斗書公事判付。仍命退,承史以次退出。
甲寅四月初七日辰時,上御重熙堂。左副承旨入侍時,左副承旨南公轍,記事官鄭文始,記注官安經心,記事官吳泰曾,稟事閣臣一提學鄭民始,以次進伏訖。上命公轍,書公事判付訖。上敎民始曰,有何稟達之事?民始曰,營戶左右契,移屬本營之後,巡廳軍門巡邏,不爲照管,故其間亦不無弊端,此後則本營入直校卒中,別定夜巡,以爲警察事,定式施行之意,分付軍色,何如?上曰,依爲之。民始曰,各色捧下文書,只以別付料一人,句檢校準,不無疎漏之慮,此後則各色文書,各其監官與別付料,眼同句檢較準,竝爲着名着銜,以爲考據之地,何如?上曰,依爲之。民始曰,摠廳麻田屯田土外,有折受山麓,周圍頗廣,自是禁養之地,而自該廳,不能着實檢飭,材木皆被偸斫,店戶亦多盤據,將至童濯之境。近來材木絶貴之時,此等處空棄,亦甚可惜,移屬本營,以爲各別禁養之地,何如?上曰,依爲之。民始曰,本營軍兵之奉足預下者,還下各軍門後,所受奉足,移納本營,以爲充報之地,而些少之物,追後捧納,亦甚苟簡,此後置之,何如?上曰,依爲之。出擧條仍命退,諸臣退出。
上在昌德宮。停常參·經筵。
鄭致淳,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
洪仁浩啓曰,大司憲·執義·掌令一員,持平二員未差,掌令李景溟在外,監察茶時之意,敢啓。傳曰,知道。
鄭致淳啓曰,禁衛營將官來言,今日本營軍兵,日次私習云矣,敢啓。傳曰,知道。
鄭致淳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪仁浩曰,右承旨入侍。
傳于鄭致淳曰,知敦寧入侍。
傳于李集斗曰,筵敎不卽傳之,致煩微稟,極爲駭然。當該入侍承旨,遞差。
傳于蔡弘履曰,承旨前望單子入之。
承旨前望單子入之,李益運落點。
兵曹口傳政事,行副司直南公轍,副司果崔光泰·金近淳·權晙,副司正徐俊輔·曺錫中·李勉昇·柳台佐·洪樂浚·柳遠鳴·金熙洛·尹致永·具得魯·宋冕載·申絢·鄭取善·姜浚欽·洪命周·黃基天·李東萬。
以京畿監司徐龍輔狀啓,全義縣監金思羲還官之路,爲廣州沙斤川店漢輩,侵逼詬辱,罔有紀極,而地方官,右袒店漢,不爲嚴處,揆以事體,萬萬駭然。廣州府尹林道浩,爲先罷黜,其罪狀,令攸司稟處事,傳于洪仁浩曰,侍從鎭將之向於船中受困,猶謂大關紀綱,又有此守令見困於店漢者,尤豈不駭愕乎?許多蔑綱凌分,巧湊於本道,若此不已,守令·邊將,何以行於道路乎?何時之事,今始登聞,節節玩愒若此,宜其道內人之不畏法,卿則爲先從重推考。該府尹亦守令,則乃反右袒店漢,可謂常情之外,罷黜輕矣,削其職名。此後諸道,更有如許之事,道伯·守令,焉逭重勘,令廟堂嚴飭。
以忠淸監司李亨元狀啓,海美縣定配罪人李仁千見失,當該前縣監申啓文罪狀,令攸司稟處事,傳于洪仁浩曰,時倅除拜,旣在昨臘,則昨臘見失之囚,近半年之後,諉罪前官者,近來廉防有如許矣。前官現告勿施,道臣推考,時縣監宋民載改差,令該府考律草記。該邑不但自來難治而已,宜擇其代,令該曹口傳各別擇差,待下批,當日下送,俾捧稅裝運,無曠官之弊。
吏曹口傳政事,以柳殷鉉爲海美縣監。
鄭致淳,以都摠府言啓曰,今日入直內,三廳武兼禁軍及軍兵等,中日習射事,標信啓請,命下矣。雨勢如此,不得爲之之意,敢啓。傳曰,知道。
鄭致淳,以兵曹言啓曰,同知中樞府事沈渡舟·閔進卿·吳彦邦·崔有鼎·李震禧·黃時懋·柳涬·李以德·洪治九·嚴重昌·洪世鳳·金慶兌·李國老·金鼎瑞·田厚蕃·金昌九·趙昌大·金麒壽·金聲律·金永碩·李昌根·金尙天·徐潤澤,僉知中樞府事申·李周遠·南宮昊·兪德洙·李憲鐸·李漢邴·李昌復·李哲秀·姜協一·鄭斗煥·姜建一·李澤龍·洪鼎權·吳敬麟·權壽松·趙彦基·姜時揚·金台周,加設五衛將韓景琦·張聖佐·洪寅祚,忠壯衛將安復和,俱以老病之人,或肅謝·或在外未上來,竝依例減下,慶熙宮衛將高殷泰,病難供職,呈狀乞遞,輪番之任,不可久曠,改差,何如?傳曰,允。
洪仁浩,以義禁府言啓曰,竄逐罪人李肇源發配草記批旨內,以昨與再昨擧措論之,止於嶺海薄竄,多見在堂老人之面也,年少好地處,旣叨言地,則宜勉事君以實之義,始焉手脚之忙亂,中焉擧止之顚錯,末乃如醉之談,多不擇,雖曰,嚴討,其言何以槪意而孚格乎?以愛欲生之意,爲指矯革之路,有此竄逐,以此批旨,渠處曉諭後,發配可也事,命下矣。謹以批旨內辭意,罪人李肇源處,曉諭後,卽爲發配之意,敢啓。傳曰,知道。
洪仁浩,以義禁府言啓曰,李勉兢·徐美修·兪漢寧等,各笞五十收贖,解見任別敍,照律公事判付內,以公罪勘放事,命下矣。李勉兢·兪漢寧,功減一等,徐美修,功議各減一等,竝以公罪收贖之意,敢啓。傳曰,知道。
甲寅四月初八日辰時,上御重熙堂。左副承旨入侍時,左副承旨南公轍,記事官鄭文始,記注官安經心,記事官吳泰曾,知敦寧金載瓚,以次進伏訖。上敎載瓚曰,歲月易矣。今日見卿,益切念舊之意,守制之節,豈不聞知,而見卿顔貌,差勝於所聞,爲之可幸。載瓚曰,頑忍不滅,復登前席,下情不勝似幸矣。上曰,自今以後,可以頻見矣。命公轍書判付。仍命退,諸臣以次退出。
甲寅四月初八日巳時,上御重熙堂。右承旨入侍時,右承旨洪仁浩,假注書李弘達,記注官安經心,記事官吳泰曾,以次進伏訖。上曰,海美縣監宋民載之赴任,在昨年臘月乎?仁浩曰,昨年臘月除職,而赴任則在今年正月矣。上曰,雖在正月,今幾至半年,而乃反推諉於前官,是豈成說乎?仍命仁浩,讀公事書判付。上敎賤臣曰,汝之課射,今爲幾巡?對曰,因下敎,當習射千巡,而今旣射三百巡,而未射者爲七百巡矣。命書傳敎曰,今夜弛禁。命退,承史以次退出。
上在昌德宮。停常參·經筵。
藥房提調鄭昌順,副提調蔡弘履啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,大司憲·執義·掌令一員,持平二員未差,掌令李景溟在外,監蔡茶時之意,敢啓。傳曰,知道。
洪仁浩啓曰,卽見全羅監司李書九啓本,則靈巖郡竄配罪人李喆模發配時配所邑名,初不知委於本道,只使書吏押送云。莫重發配公事,有此大段做錯,事未前有,萬萬未安,當該堂上,從重推考,何如?傳曰,允。
備邊司,以徐美修爲廣州府尹。
洪仁浩,以吏批言啓曰,新除授廣州府尹徐美修,方在罷散中,何以爲之?敢稟。傳曰,敍用。
蔡弘履啓曰,卽者修撰鄭東觀,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
蔡弘履,以弘文館言啓曰,本館下番闕直,事甚未安,今日政新除授玉堂,待下批,仍卽牌招入直,何如?傳曰,允。
有政。吏批,判書金思穆進,參判丁範祖在外,參議金履翼,右副承旨鄭致淳進。以金載瓚爲大司憲,洪聖淵爲大司諫,尹光普爲執義,沈興永爲掌令,姜克成·柳憲周爲持平,魚錫齡爲獻納,朴吉源爲正言,張至顯爲校理,洪秀晩爲副修撰,金載瓚爲知經筵,具庠爲同義禁,徐有防爲內醫院提調,鄭昌順爲軍器提調,李龍柱爲典籍,金樂行爲刑曹正郞,白師敏爲校檢,姜致周爲懿昭墓守衛官,學錄承慶恒,廣州府尹徐美修,知義禁具庠,知經筵沈頤之,同經筵金載瓚,以上竝單付。
兵批,判書鄭昌順進,參判金履成病,參議金載翼入直,參知閔昌爀病,右承旨洪仁浩進。以趙宗鉉爲知事,韓奎爀爲忠壯將,沈就五爲景福將,李鼎德爲慶熙將,申聖度·鄭師赫·崔相發·柳原厚·鄭來臨·任進廷·辛元和·金德龍·李時迪·姜翊聖·李俊一·李廷伯·宋德麒·金鎭赫·崔俊弼爲同知,李希顔·李世迪·朴命夏·郭侹·李東元·趙奉玄·蔡潤·李光中·趙成裕·張聖紹·李允德·金世郁·韓光停·李景天·李和述·李箕中·李緝·韓淡·尹藎東·韓德壽·尹之玄·權重彦·李得源·金允欽爲僉知,副護軍鄭觀采·李秉喆·李廷顯,副司直洪應辰·閔台爀·李魯述·朴宗來·任希存·沈興永·尹光普·高宅謙·李相璜,副司果李錫夏,以上竝單付。
備忘記,廣州府尹徐美修下直,長弓一張,長箭一部,片箭一部,筒兒一箇賜給。
兵曹口傳政事,以鄭觀采爲御營中軍。
尹致性,以吏批言啓曰,平市署令尹龜東,受由過限未上來,依例改差,何如?傳曰,允。
蔡弘履,以禮曹言啓曰,童蒙敎官崔昌迪,自鄕今始上來云矣,敢啓。傳曰,與敦寧都正朴師轍,待令。
蔡弘履,以觀象監領事提調意啓曰,命課學賞罰追節目,先出草本,謄書一通以入,而待正書啓下後,添付於原節目,以爲遵行之地。命課學官生,數甚零星,前頭成就,有難責效,一依內醫院兩廳司譯院兩學通用之例,天文學官生中,擇其年少聰敏,有來歷者,以兼付命課學之意,招致曉諭,則多有自願者,故臣等就其中可合者,別單書入之意,敢啓。傳曰,知道。奬勸懲勵之政,依書下擧行。天文學之願付命課學者,名雖十人,當觀成就,許入定限屢試,明知其可堪然後,以兼察之意,草記後許赴,此後,準此爲例,可也。
尹致性,以戶曹言啓曰,時御所內各司,看審執頉,雨漏處修改吉日,令日官推擇,則今四月十一日卯時爲吉云,以此日時,擧行,何如?傳曰,允。
尹致性,以戶曹言啓曰,慶熙宮差備內及內各司,看審執頉,雨漏處修改吉日,令日官推擇,則今四月十一日卯時爲吉云,以此日時,擧行,何如?傳曰,允。
洪仁浩,以義禁府言啓曰,京畿監司徐龍輔狀啓內,廣州府尹林道浩罪狀,令攸司稟處事,啓下矣。林道浩,今方待命,而佩符守令,例不得直爲拿囚,待其交符後,拿囚之意,敢啓。傳曰,知道。
洪仁浩,以義禁府言啓曰,忠淸監司李亨元狀啓判付內,海美前縣監宋民載,考律草記事,命下矣。凡罪人之照律者,拿囚後擧行,自是府例,今此宋民載,以兼營將守令,時在任所云,依例發遣府書吏,交代後拿來,考律勘處,何如?傳曰,允。
修撰鄭東觀疏曰,伏以,臣卽接家信,臣之偏母,素患風痰之症,挾感斗劇,委頓床席,食飮不下,氣息凜綴,促臣歸視,臣自聞此報,方寸煎灼,不得一時按住,玆敢忙陳短章,徑出禁扃。伏乞聖明,俯垂鑑諒,亟許遞改,以便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭,救護母病。
甲寅四月初九日辰時,上御熙政堂。藥房入診入侍時,藥房提調鄭昌順,副提調蔡弘履,行左承旨李集斗,右承旨洪仁浩,同副承旨尹致性,記事官鄭文始,記注官安經心,記事官吳泰曾,待敎李存秀,醫官金孝儉·金光國·周命新·李敬培·李敏德·吳仁豐·卞,以次進伏訖。昌順等曰,雨後日氣頗涼,聖體,若何?上曰,一樣矣。昌順等曰,王大妃殿氣候,何如?上曰,一樣矣。昌順等曰,惠慶宮氣候,何如?上曰,一樣矣。王大妃殿進御香薷養胃湯,自今日一貼式煎入。出榻敎上曰,敦寧都正入侍。賤臣承命出傳,與都正朴師轍,偕入進伏。奏職姓名。上曰,年今幾何?師轍曰,六十四歲矣。上曰,誰之族也?師轍曰,故正言朴馨源之五寸親矣。上曰,向見經義條對天人性命之蘊意,條分縷釋,實多可觀,故使之特命上來矣。師轍曰,少時略工科業,而今則廢工許久,故條進者,未免荒蕪,不勝惶悚矣。上曰,若無所存,則豈如是也?近來朝士,亦多抄啓文臣之講議,卿宰亦與之論學,而士習惟以尋章摘句爲事,絶罕篤工於正學者,故不無浸入異端之慮矣。爾嘗用工於何經乎?師轍曰,不過涉獵而已,別無經學工夫矣。上曰,以近七十之年,能陳許多條問於數月之內者,若非平日工夫,則安能若是乎?恨不以科目出身,爲抄啓文臣試官矣。師轍曰,臣於經書日用文義,亦不得留意,今承聖敎,尤爲愧恧矣。上曰,留京從宦否?師轍曰,感祝聖恩,爲一叩謝,而退卽卽還鄕計矣。上曰,當於抄啓殿講時召見,姑待下去矣也。仍命先退。上曰,童蒙敎官崔昌迪入侍。經心承命偕入,進前奏職姓名。上曰,爾年幾何?昌迪曰,六十九矣。上曰,爾父之習於易學,嘗聞於故相矣。以關東十室之少,觀爾等條陳,學問極爲嘉尙。經書中最着工者,何書?昌迪曰,少時略有工於尙書矣。上曰,四書則致力者,何書?昌迪曰,別無致力者矣。上曰,今日公事適擾,未能討論學義,當更爲召接矣,與朴師轍,同爲下去,可也。仍命先退。昌順曰,臣有區區所懷,日前賓對,略陳衷懇,而以臣衰朽之質,實難冒膺於本兵之任,至於藥院,則旣無疾病之實,故亦非罪遞,則姑爲行公,昵近耿耿光,是臣區區之願也。上曰,本兵重任,豈可朝除夕遞乎?卿言過矣。昌順曰,年前旣承聖敎,至蒙體諒之恩,臣到今尤不如前,何敢久居此任乎?上曰,卿旣如此辭免,所帶藥院,今姑許遞矣。命書傳敎曰,政官牌招開政,廣州府尹下批,仍令待下批,當日辭朝。又命書傳敎曰,藥房提調許遞,今日政差出。上曰,禮曹判書·觀象監提調·前提調入侍。出榻敎賤臣承命出傳,與禮曹判書閔鍾顯,觀象監提調沈頤之,前提調徐有防,偕入進伏。上敎頤之等曰,命課學等賞罰節目,皆已酌定否?頤之等曰,姑未完定矣。上曰,大享及陵幸等大禮時,其能得中者,元定賞罰外,稟旨擧行,至於修改等,自外擧行者,亦爲定其次數賞罰,成爲節目,正書以入,卿等今日於本監,齊會相確以奏也。戶判旣兼劇務,前提調亦有內閣公故,禮判專意檢飭,使禁漏官,命課學勸課成就之地,可也。天文學中,亦有才識者,使之兼治,如內醫本廳之或兼針醫,課官之兼工淸蒙例,則似好,以此成書節目也。仍命退,諸臣以次退出。
上在昌德宮。停常參·經筵。
自未時至人定,灑雨下雨,測雨器水深一寸六分。
徐榮輔啓曰,備邊司郞廳來言,今日賓廳日次,而無時急稟定事,本司來會云矣,敢啓。傳曰,知道。
徐榮輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐榮輔啓曰,御營廳將官來言,今日本廳軍兵,日次私習云矣,敢啓。傳曰,知道。
以御營廳習陣單子,傳于徐榮輔曰,後日次爲之。
以黃海監司李泰永狀啓,平山府民家失火事,傳于徐榮輔曰,被燒夥然,言念失所之狀,豈勝矜惻?嚴飭道伯,着意顧助,期於斯速奠接,其中大中戶,舊還蕩減,小殘獨戶,舊還蕩減,身役勿懲,致死人生前還與役,竝蕩滌事,分付。
傳于李勉兢曰,左承旨·右承旨入侍。
傳于李勉兢曰,不爲仕進承旨許遞,前望單子入之。
承旨前望單子入之,李冕膺·李家煥落點。
李勉兢啓曰,黃海道老人啓本,纔已啓下矣。政官牌招,開政下批,何如?傳曰,允。
徐榮輔啓曰,合辭闕啓,已至多日,事甚未安。今日政新除授兩司諸臺,竝待下批牌招,正言具文行,自鄕上來云,一體牌招,何如?傳曰,允。
傳于徐榮輔曰,政稟煩稟,當該承旨遞差,與代房承旨遞差,前望單子入之。
承旨前望單子入之,李羽晉·兪漢寧落點。
徐榮輔啓曰,新除授承旨李勉兢·兪漢寧,方在罷職中,何以爲之?敢稟。傳曰,敍用,與未肅拜承旨,一體牌招。
傳于徐榮輔曰,迎送之弊,有不可顧,江華留守李洪載罷職,仍令該府拿問處之。
傳于徐榮輔曰,京畿監司徐龍輔,爲先罷職,令該府拿問處之,密兵符,差代間,令都事代察代佩。
傳于徐榮輔曰,京畿都事·中軍·江華中軍·經歷·通津府使·金浦郡守,發遣宣傳官,一竝拿來,記過待令後,令兵曹,卽爲草記,京畿監司·江華留守密兵符,差代間,畿驛入直察訪,假都事差定,權佩事,下諭,而先以傳敎一通書送。
傳于徐榮輔曰,當該司謁推考。
備邊司薦望,以曺允大爲江華留守。
傳于徐榮輔曰,翰林奉命在外,史官不備,前翰林徐有聞,別兼春秋差下,使之權察。六十五行刀割
備忘記,雖未知因何出送,而校卒之變着被捉於外城七門,分遣摘奸宣傳官之行中,訓禁將所不爲之事,豈可獨爲乎?事實未覈,姑從末勘,御營大將李敬懋,爲先削職,差代間,都相兼察,從事官發牌,聽傳敎。
李弘達有頉,代以曺錫中爲假注書,鄭馦汰去,代以尹致永爲事變假注書。
二十二行刀割
李家煥啓曰,守禦使李文源,摠戎使鄭民始,遠竄事,命下矣。將兵之人,不可一刻無摠察之人,何以爲之?敢稟。傳曰,守禦使則壯勇大將兼察,摠戎使則禁衛大將兼察,牌招聽傳敎。
二十二行刀割
兪漢寧,以備邊司言啓曰,軍餉居末拿問,居二決杖,居三推考,還上居末決杖,居二推考,居三勿論,而旣有元事目,還上未準捧居末拿問,若邊地守令,則依前決杖,事載通編,而卽見平安監司李秉模,忠淸監司李亨元,慶尙監司趙鎭宅,統制使申大顯捧未捧狀啓,則舊軍餉居末植松前萬戶金致潤,居二安義僉使申光赫,居三壬海別將朴時哲,舊還上居末彌串僉使柳孝遠,居二壬海別將朴時哲,居三安義僉使申光赫,舊軍餉還上全未捧鐵山府使柳畊,舊還上全未捧孟山前縣監徐潤璞,舊軍餉還上別軍餉全未捧龍淵前別將康悟謙,舊軍餉居末海美前縣監申啓文,舊還上居末海美前縣監申啓文,居二淸風前府使徐簡修,元會穀居末龍宮縣監金觀柱,居二金海前府使柳鎭淑,舊軍餉居末金海前府使柳鎭淑,居二機張前縣監李宗海,居三陜川郡守李義逸,軍布作米居末龍宮縣監金觀柱,居二咸昌前縣監李榮運,居三淸河縣監趙有善,射軍木作米未準捧金海前府使柳鎭淑,別會穀未準捧龍宮縣監金觀柱,統營舊軍餉居末金海前府使柳鎭淑,居二定山前縣監鄭亮采,反逋未捧居末龜山僉使黃致郁,居二興德前縣監趙華錫,居三知世浦萬戶朴東運,助羅浦萬戶金壽亨,晴川別將朴賢源,栗浦權管咸相益,薺浦萬戶金光德云矣。昨年穡事,旣已大登,分數酌定,亦有斟量,則有此未捧之夥然者,揆以糴法,誠極駭然。當該舊還餉未捧居末·居二·居三及全未捧守令·邊將,竝依事目勘處之意,分付,何如?傳曰,允。其中鐵山府使之舊餉未捧,事勢似然,別無緩急之可言,推考,可也。
兪漢寧,以義禁府言啓曰,江華留守李洪載,令該府拿問處之事,傳旨啓下矣。李洪載,時在任所,依下敎,發遣假都事,拿來之意,敢啓。傳曰,知道。
兪漢寧,以義禁府言啓曰,京畿監司徐龍輔狀啓內,忠淸道漕船領運差使員牙山縣監尹光心,爲先罷黜,其罪狀,令攸司稟處事,啓下矣。尹光心,今方待命,卽爲拿囚之意,敢啓。傳曰,不爲騎船委折,嚴問捧供,可也。
十行刀割
甲寅四月初十日卯時,上御重熙堂。左承旨·右承旨入侍時,行左承旨李集斗,右承旨洪仁浩,記事官鄭文始,記注官安經心,記事官吳泰曾,以次進伏訖。上命書傳敎曰,在外承旨與都承旨許遞,前望單子入之,待下批,牌招察任。又命書公事判付訖。仍命退,承史以次退出。
上在昌德宮。停常參·經筵。
假承旨韓鼎運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓鼎運啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
韓鼎運啓曰,御營廳將官來言,今日本廳軍兵,日次私習云矣,敢啓。傳曰,知道。
韓鼎運啓曰,輪對官來待矣,敢啓。傳曰,後日次來待。
韓鼎運啓曰,來十六日,日次儒生殿講日次矣,敢稟。傳曰,爲之。
以司謁,傳于韓鼎運曰,徹曉相持,大關國綱,當直都事,押遠竄大臣,開夾門出去,假承旨出送。
以司謁,傳于韓鼎運曰,旣無承旨,則史官何敢不退?使掖隷押出置之延英門內,使不出一步。
以司謁,傳于韓鼎運曰,遠竄大臣之尙此不出,已極可駭,而今無承史,何故不出?大臣遂退出金虎門外。
韓鼎運啓曰,都承旨李冕膺,左承旨李家煥,右承旨徐榮輔,左副承旨李勉兢,右副承旨兪漢寧,同副承旨李羽晉,禁推事,命下矣。依定式,遞差傳旨捧入之意,敢啓。傳曰,政官牌招,開政差出。
傳于韓鼎運曰,都承旨前望單子入之。
吏批,有政。判書未差,參判丁範祖在外,參議金履翼進,假承旨韓鼎運進。啓曰,判書未差,參判丁範祖在外未肅拜,小臣獨政未安,何以爲之?敢稟。傳曰,只出緊任。以李命植爲兵曹判書,以柳焹·洪仁浩·姜彝正·朴宗來·徐配修爲承旨,洪良浩爲內醫院提調,洪檍爲禮曹判書,申思運爲工曹判書,李鼎揆爲大司憲,朴基正爲大司諫,李遇濟爲執義,李秉喆爲司諫,鄭弼祚爲掌令,申龜朝·李元八爲持平,金熙采爲獻納,李重蓮·鄭㝡成爲正言,崔獻重·李相璜爲副校理,洪義浩爲兵曹參議,鄭致淳爲兵曹參知,訓鍊都監提調李命植,禁衛提調李命植,御營提調李命植,以上單付。
兵批,無政事。
以司謁,傳于韓鼎運曰,新除承旨入來間,南所衛將,假承旨差下,大臣遠竄傳敎還入,宣傳官二員,守敦化·金虎門,卿宰入來者,一竝勿許入。
四行刀割
傳于鄭元大曰,新除授承旨,牌招察任。
八行刀割
傳于徐配修曰,判義禁許遞,前望單子入之,待下批,先入侍後謝恩。
假承旨鄭元大,還爲來待。
以司謁,傳于鄭元大曰,承旨拿鞫傳敎,還收。
傳于鄭元大曰,以其逬出之故,拿鞫傳敎,雖還入,豈可使職名晏如乎?承旨之代,卽爲差出,待下批,牌招察任。史官何足責?使之入來供職。
吏批,再政。任希曾爲判義禁,洪秉臣爲兵曹正郞,任希存·尹行喆爲佐郞,沈興永爲修撰,朴崙壽爲副修撰,李一曾·尹長烈·李普天·李魯述·尹致性爲承旨,柳戇爲判尹,奇彦鼎爲禮曹參判,洪聖淵爲兵曹參判,李身晦爲刑曹參判,崔夢嵓爲工曹參判,高益擎爲左尹,李殷模爲刑曹參議,沈養之爲牙山縣監。
三行刀割
李一曾啓曰,卽者扈衛軍官來言,大將洪樂性,方在中道付處中,摠察無人,印信來納本院,何以爲之?敢稟。傳曰,壯勇大將兼察。
李一曾啓曰,扈衛大將,以壯勇大將兼察事,命下矣。兼察扈衛大將金持默,卽爲牌招,聽傳敎,何如?傳曰,允。
李一曾啓曰,兼察御營大將朴宗岳,付處事,命下矣。將兵之任,不可一刻無摠察之人,何以爲之?敢稟。傳曰,訓鍊大將兼察,牌招聽傳敎。
二行半刀割
李一曾啓曰,新除授兵曹判書李命植,卽爲牌招,傳授命召,何如?傳曰,允。
六行半刀割
以司謁,傳于李一曾曰,承旨捧供,尙無消息,當直都事,當拿問,爲先立庭,金吾堂上,旣令先開坐後謝恩,而尙不開坐,委折知入。
二行刀割
以司謁,傳于李一曾曰,新除騎郞,如不入來,汰去,尙瑞院官員·宣傳官,爲假郞廳,使之入直。
十三行刀割
以司謁,傳于李一曾曰,敦義門·崇禮門,仍留。
二十八行刀割
同義禁前望單子,徐有大·李漢豐落點。
以李洪載囚單子,傳于尹長烈曰,聞其病勢,難以滯囚府內,保放。
以洪良浩·具庠·柳焵囚單子,傳于長烈曰,今旣差代,放送。
七行半刀割
以司謁,傳于尹長烈曰,金虎門·丹鳳門·敦化門,仍留。
十七行刀割
吏批,三政。以韓光綮爲刑曹判書,申光履爲右尹,柳誼爲知義禁,洪聖淵·洪仁浩·李師濂·李庚運·李殷模爲承旨。
吏曹口傳政事,以徐有膺爲義禁府都事,禁府都事沈師民,繕工奉奉事鄭冕綏,相換,禁府都事申偗,戶曹佐郞李元臣,相換,禁府都事李周斌,掌樂主簿朴獻源,相換。
義禁府啓目,前承旨李冕膺·李家煥·徐榮輔·李勉兢·兪漢寧·李羽晉等,原情云云。問目內辭緣,泛稱遲晩,所當請刑是白乎矣,曾經侍從及時任閣臣,勿爲請刑,載大典通編,且有捧供之命,上裁,何如?判付啓,旣不書出,又不捧入,究厥所犯,合施重勘,位著乏人,參酌放送爲良如敎。又啓目,牙山縣監尹光心原情云云。問目內傳旨內辭緣,泛稱遲晩,刑推得情,何如?判付啓,名以領運,由陸作之狀,渠亦不能發明,後弊所關,不可無別般懲後之擧,卽其漕倉地方,定配爲良如敎。又啓目,集春門入直哨官李光玄原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。又啓目粘,向於申翼顯,亦身爲都事,不能檢束羅卒,至有毆打掖隷之擧,事極驚駭,以此照律,何如?判付啓,滯囚可悶,付過放送爲良如敎。又啓目,承政院假承旨尹濟弘原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。又啓目,廣州前府尹林道浩原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,旣削其職,放送爲良如敎。又啓目,加平前郡守申思益粘,向前申思益,亦松山禁火,法意至嚴,而身爲邑倅,慢不禁飭,致有全一山延燒之擧,事極駭然。以此照律,何如?判付啓,囹圄之滯滿可悶,亦旣罷黜,付過放送爲良如敎。
尹長烈,以兵曹言啓曰,京畿都事金箕象,江華中軍吳載重,經歷李涑等,宣傳官,依傳敎先爲拿來,記過待令之意,敢啓。傳曰,知道。
尹長烈,以都摠府言啓曰,今日入直內三廳武兼禁軍及軍兵等,中日習射事,標信啓請,命下矣。雨勢如此,不得爲之之意,敢啓。傳曰,知道。
尹長烈,以訓鍊都監言啓曰,依下敎,臣有大,開坐於慕華館,取會軍校後,統長黃壽海,行首武藝廳金哲大,武藝廳朴盛根·朴萬筍,金順大·朴景郁·具興遠·金潤弘·李春燁,各嚴棍二十度,武藝廳馬象春·高道逸·金致淡·李興甲,回示三帀後,各嚴棍三十度之意,敢啓。傳曰,知道。
尹長烈,以訓鍊都監言啓曰,依下敎,敦化門東夾門守門將高行儉,嚴棍二十度之意,敢啓。傳曰,知道。
十二行刀割
尹長烈,以義禁府言啓曰,時囚罪人尹光心原情公事判付內,卽其漕倉地方定配事,命下矣。尹光心,漕倉地方忠淸道牙山縣定配,而以判付內辭意,具罪目,依例發遣府羅將,押送配所之意,敢啓。傳曰,知道。
尹長烈,以義禁府言啓曰,今此親鞫時,都事不可不備員,都事遷轉之代,令該曹口傳差出,出使都事李周斌·申偗·沈師民,令該曹口傳相換,假都事十員,依例差出,以爲擧行之地,何如?傳曰,允。
十二行刀割
上在昌德宮。停常參·經筵。
洪聖淵啓曰,禁衛營將官來言,今日本營軍兵,日次私習云矣,敢啓。傳曰,知道。
洪聖淵啓曰,大司憲李鼎揆,掌令李景溟在外,執義,掌令一員,持平二員未差,監察茶時之意,敢啓。傳曰,知道。
以司謁,傳于洪聖淵曰,今日着帽者,不可入,令宣傳官把守各門,露刃設威,不許人接跡於門外。
以司謁,傳于洪聖淵曰,御將以下,編管高陽郡,傳敎下已久矣,而尙不擧行,卽令兵曹堂上擧行,午前踰送慕華館峴後,草記。
四行刀割
備忘記,江華留守曺允大下直,長弓一張,長箭一部,賜給。
二行刀割
傳于洪聖淵曰,違牌承旨許遞,前望單子入之。
承旨前望單子入之,李家煥·兪漢寧落點。
傳于洪聖淵曰,新除授承旨,牌招察任。
一行刀割
右尹申光履等上疏,傳于洪聖淵曰,還給。
洪聖淵啓曰,卽者吏曹郞廳來言,前左議政金履素,爲司饔都提調,慈殿日供進上,明日都提調封進事,置處政事,何以爲之云矣,敢稟。傳曰,爲進獻所重,罪名,姑爲分揀。
二行刀割
吏批,有政。判書未差,參判丁範祖在外,參議金履翼進。以權裕爲大司諫,申大尹爲執義,許晊爲司諫,李貞運爲掌令,金鄕華·玄重祚爲持平,沈鏗爲獻納,尹行喆·安廷善爲正言,尹序東爲校理,高宅謙爲副校理,沈興永爲副修撰,閔師宣爲兵曹正郞,甲龜朝·李元八爲兵曹左郞,兼春秋單吳錫齡,江華留守單曺允大。
吏批,有再政。以洪聖淵爲兵曹參判,李一曾爲刑曹參議,呂萬永·徐郁修·申光祜·李鼎德·李羽晉爲承旨。二十二行刀割
甲寅四月十二日酉時,上御誠正閣。司饔院都提調入侍時,司饔都提擧金履素,同副承旨兪漢寧,假注書曺錫中,記事官徐有聞,待敎李存秀,以次進伏訖。履素曰,近伏聞聖候膈氣有添,下情焦迫矣。上曰,比朝者差減矣。十行刀割以次退出。
甲寅四月十二日三更,上御重熙堂。假承旨入侍時,假承旨鄭元大,假注書曺錫中,記事官徐有聞·李存秀,以次進伏訖。上曰,藥房提調,尙不入來乎?當此之時,徑先歸家,甚駭然矣。仍命退,承史以次退出。
上在昌德宮。停常參·經筵。十四行刀割
徐郁修啓曰,御營廳將官來言,今日本廳軍兵,日次私習云矣,敢啓。傳曰,知道。
徐郁修啓曰,新除授右副承旨李鼎德,時在慶尙道慶州地,同副承旨申光祜,時在江原道原州地,竝斯速乘馹上來事,下諭,何如?傳曰,許遞。前望單子入之,待下批,牌招察任。
三行刀割
傳于鄭元大曰,京畿監營擧動,爲之。
承旨前望單子,鄭大容·徐榮輔·李勉兢·李羽晉·李家煥·兪漢寧落點。
四行半刀割
傳于徐郁修曰,禮曹判書前望單子入之。
禮曹判書前望單子入之,洪良浩落點。二行刀割
傳于徐郁修曰,漢城判官洪亮猷充軍,其餘郞廳竝汰去,其代,令該曹口傳差出。
吏曹口傳政事,以李素爲漢城庶尹,李基讓爲漢城判官,宋畊玉·李義肅爲漢城主簿。
四行半刀割
徐榮輔,以吏曹言啓曰,今此宗廟景慕宮望祭大祝,以前校理李相璜,副司果李東冕,副司果鄭東觀,塡差矣。方在禁推中,而其外侍從,亦入於禁推中,無以推移塡差之路,何以爲之?敢稟。傳曰,抄啓文臣中,塡差,可也。
大駕還宮後,內閣·政院·玉堂口傳問安。答曰,知道。十一行刀割
甲寅四月十三日未時,上詣京畿監營,擧動入侍時,假承旨鄭元大,假注書李承默,記注官趙象存·吳錫齡,以次隨駕。上具翼善冠·衮龍袍,乘輿出協陽門·肅章門·進善門,由敦化門出敦義門,至京畿監營,御宣化堂。注書鄭文始,假注書曺錫中,記事官徐有聞·李存秀馳來口傳啓曰,王大妃殿擧動出令,乘輿已備矣。上口傳下敎曰,史官一員馳去,儀衛等節,俾勿輕易擧行,一一來稟之意,言于守宮諸臣。有聞承命進去。上口傳下敎曰,兵曹參判洪聖淵,爲假承旨,守宮時凡節,使之擧行。上命書傳敎曰,藥房提調分揀。仍口傳下敎曰,使之入直藥院。又命書傳敎曰,承旨前望單子入之,待下批察任。又命書傳敎曰,新除承旨中拿處人,分揀。又命書傳敎曰,兵曹堂上,保放人分揀,使之侍衛。又命書傳敎曰,明日當有洞諭者,高陽付處兩大臣及姜克成外,卿宰以下竄謫門黜人,竝放送,使之來待。上卽命還駕。都承旨鄭大容,左承旨李家煥,右承旨徐榮輔,左副承旨李勉兢,右副承旨李羽晉,同副承旨兪漢寧及文始·錫中·存秀等,入詣升堂,涕泣奏曰,此何擧也?上促命三嚴,卽出乘轎,出畿營,入敦義門,由敦化門·進善門·肅章門·協陽門,降轎。命書傳敎曰,當直保授人放,金吾時囚及府內保授人,竝放。仍還內。諸臣以次退出。
上在昌德宮。停常參·經筵。
自未時至人定,灑雨下雨,測雨器水深五分。
藥房提調洪良浩,行都承旨鄭大容啓曰,昨日移蹕畿營,侵暮回鑾,伏未審夜間,聖體,若何?寢睡·水刺之節,何如?膈間往來之候,益復差勝乎?臣等率諸御醫,趁早入診,詳察聖候爲宜。王大妃殿氣候,何如?惠慶宮氣侯,何如?臣等不任區區伏慮,敢來問安,竝此仰稟。答曰,知道。慈殿·慈宮氣候,一樣矣。卿等差待洞諭諸臣之時,同爲入侍。
王大妃殿·惠慶宮·中宮殿,藥房口傳問安。答曰,知道。
內閣·政院·玉堂·二品以上·六曹堂上·大司諫,還宮翌日口傳問安。答曰,知道。
李勉兢啓曰,來十八日,專經武臣殿講日次矣,敢稟。傳曰,爲之。與文臣講,同日爲之,可也。
李勉兢啓曰,來十六日,儒生殿講爲之事,命下矣。處所,以何處爲之乎?敢稟。傳曰,便殿爲之。
傳于李勉兢曰,傳香承旨,馳詣宗廟·景慕宮,奉審摘奸以來。
李羽晉啓曰,禁衛營將官來言,今日本營軍兵,日次私習云矣,敢啓。傳曰,知道。
李羽晉啓曰,御營廳將官來言,今日本廳軍兵,日次私習云矣,敢啓。傳曰,知道。
三十四行刀割
以司謁,傳于鄭元大曰,兵判受符催促。李命植口傳奏曰,將兵之任,不可口傳遽然受符,實關後弊矣。口傳下敎曰,兵判事,誠是矣。政院,何不措辭啓稟乎?十三行刀割
傳于兪漢寧曰,避嫌諸臺,遞差。
傳于兪漢寧曰,前府吏李周爀,承旨除授,牌招察任。
傳于兪漢寧曰,殿座爲之,不待下敎,擅發校卒之訓將·御將,發遣宣傳,奪符拿來。
以開城留守李秉鼎狀啓,太平館新建重修監董將校韓景禹等,論賞一款,令該曹稟處事,傳于徐榮輔曰,保釐重地,體貌自別,客使住接,觀瞻所關,而幾年頹朽之餘,聞旣一新修葺云。守臣勤勞可嘉,看役人,令該曹考例草記論賞,以爲渠輩激勸之道。
以慶尙監司趙鎭宅狀啓,龍宮縣監金觀柱,催促下送事,傳于徐榮輔曰,催促下送後,草記。
三行刀割
徐榮輔,以吏曹言啓曰,因慶〈尙〉監司趙鎭宅狀啓,龍宮縣監金觀柱,催促下送後,草記事,命下矣。該縣監金觀柱,方在驪州地云,行會於京畿觀察使處,使之催促下送後,狀聞,何如?傳曰,改差,口傳拔例,各別擇差,待下批,當日辭朝,可也。
吏曹口傳政事,以金獻祚爲龍宮縣監。
李家煥,以成均館大司成言啓曰,在前空齋時,文廟焚香執事,以本館郞廳,推差行禮,曾有其例矣。見今齋舍一空,時無儒生,明日焚香執事,不得已依前例,以本館郞廳,推差行禮之意,敢啓。傳曰,知道。
徐榮輔,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
甲寅四月十四日三更,上御協陽門,殿座入侍時,左副承旨李勉兢,同副承旨兪漢寧,記事官鄭文始,假注書曺錫中,記注官吳錫齡,記事官徐有聞,以次侍立。上具翼善冠·衮龍袍,乘輿,出待賢門,至協陽門,降輿,御大次。十八行刀割命書榻敎曰,全羅兵使之代,承旨李周爀差送,當日辭朝。上乘輿還內。承史以次退出。
甲寅四月十四日申時,上御熙政堂。大臣·卿宰·三司諸臣入侍時,行都承旨鄭大容,行左承旨李家煥,右承旨徐榮輔,左副承旨李勉兢,右副承旨兪漢寧,記事官鄭文始,假注書曺錫中,記注官吳錫齡,記事官徐有聞,行判中樞府事朴宗岳,左議政金履素,行判中樞府事金憙,兼兵曹判書李命植,判敦寧李灃,兼禮曹判書洪良浩,行司直鄭昌順·李敏輔·趙瑍·李文源·洪檍·鄭民始,左參贊洪秀輔,判敦寧金持默,右參贊李聖圭,知事邊得讓,戶曹判書沈頤之,延豐君李,刑曹判書韓光綮,吏曹判書金思穆,行副司直閔鍾顯·鄭好仁·徐有防·李致中·權·李在學·尹師國·徐鼎修·金頤柱·鄭存中·金載瓚·具庠·李復永,知事鄭景淳·趙宗鉉·金尙集,行副司直李得臣,御營大將李敬懋,前左尹黃昇源,左尹申光履,鰲恩君李敬一,同敦寧李彦藎,行副護軍崔東岳·李明運·趙圭鎭·李仁庚·李源·申㬚,同知姜游·金翊休·曺允亨·柳孝源,行副司直金恒柱·洪明浩·蔡廷夏·白師謹·徐邁修·金履成·鄭東浚·蔡弘履·申大升·閔台爀·金魯永·林蓍喆·呂善亨·李祖承·李祖源·宋鍈·李集斗·李鎭復·林濟遠·鄭煥猷·李邦榮·鄭益祚·尹弘烈·柳焵·李義弼·金履禧·李冕膺·徐有臣·李鼎運,訓鍊大將徐有大,禁衛大將李漢豐,行副護軍申大謙·吳載熙·邊慶遇·李應爀·尹得逵·吳載徽·田文顯·鄭觀采·崔朝岳·李壽鵬·李燁·許任,副司直尹行任·南公轍,大司諫權裕,執義申大尹,掌令李貞運,持平玄重祚·金熙華,司諫許晊,獻納沈鏗,正言尹行喆·安廷善,校理尹序東,副校理高宅謙,副修撰沈興永,以次進伏訖。上曰,三品以下,竝於閤外成班以待。宗岳等曰,屢日酬應,聖體諸節,若何?上曰,膈氣衝上之症,猶未快減矣。六行半刀割上曰,此非時急之事,當留意矣。時已曛黑。上命退,大臣以下以次退出。
上在昌德宮。停常參·經筵。
自人定至十五日開東,灑雨下雨,測雨器水深六分。
徐榮輔啓曰,大司憲李鼎揆,掌令李景溟在外,執義,掌令一員,持平二員未差,監察茶時之意,敢啓。傳曰,知道。
李勉兢啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
徐榮輔啓曰,昨日閣臣還發配所事,分付禁府,文蹟未及書出,而押去都事下直單子,徑先入啓,臣之不能察飭之罪,不勝惶恐,而當該都事,所當重勘而本院請推之外,無他可施之罰,何以爲之?敢稟。傳曰,拿處。近來凡事,不守格例,有此等擧措。至於禁府擧行,關係何如,則雖甚嚴急,豈可不見文蹟而擧行乎?政院之不得書出,固有罪矣,該府之不爲來請,尤萬萬可駭。大關後弊,該房承旨從重推考,該堂爲先越俸,可也。
去夜,傳于徐榮輔曰,江華府竄配閣臣,還發配所。
傳于徐榮輔曰,照律開坐,堂上擧行事,分付。
傳于兪漢寧曰,禁府堂上前望單子入之,待下批牌招,時囚先爲捧供,後入來謝恩事,分付。
禁府堂上前望單子入之,知義禁閔鍾顯落點。
傳于徐榮輔曰,摠戎使兼察榻敎還收,還發配所,竝姑分揀。
鄭大容啓曰,卽者成均館郞廳來言,日次儒生殿講,十六日爲之事,命下,而館學儒生,方在停擧中,書啓無以修正云,頉稟之意,敢啓。傳曰,出城儒生,依例,令館堂馳往勸入,今日內設食堂,史官·禮郞,待其還入,卽爲復命事,分付。殿講,待入齋,更稟日字,泮長在院中,皆卽依此擧行。
鄭大容啓曰,卽者副校理高宅謙,副修撰沈興永,以陳箚未徹,謂有情勢,呈疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,校理尹序東,亦爲聯疏,一體牌招,以爲推移入直之地,何如?傳曰,允。
鄭大容啓曰,卽者成均館官員來言,出城儒生,依例,令館堂馳往勸入事,命下,而儒生,方在停擧中,不得勸入云,何以爲之?敢稟。傳曰,停擧儒生,一竝解停。
以校理尹序東,副校理高宅謙,副修撰沈興永牌不進罷職傳旨,傳于鄭大容曰,只推。
以忠淸監司李亨元狀啓,水使李潤謙論罪事,傳于鄭大容曰,當處分,兵使見任,爲先改差。
李家煥,以兵曹言啓曰,依傳敎,訓鍊大將徐有大,江華府充軍,待城門開,出付畿營,定驛子,押送配所之意,敢啓。傳曰,知道。
兪漢寧,以兵曹言啓曰,依下敎,龍虎營拘留軍器寺正尹始龍等二十八人及一內禁軍金守淵等四十六人,竝放送之意,敢啓。傳曰,知道。
兪漢寧,以訓鍊都監言啓曰,依下敎,本局保囚五衛將李萬運·魏光翼·姜周昌·洪澤淳,忠壯衛將洪繼哲,忠翊衛將孫昌軫·李宅觀,副護軍李寬徵·金昊吉等,竝放送之意,敢啓。傳曰,知道。
兪漢寧,以訓鍊都監言啓曰,依下敎,近仗軍士降定別軍職李晉秀·金爔,竝嚴囚北營之意,敢啓。傳曰,知道。
兪漢寧,以訓鍊都監言啓曰,依下敎,本局巡牢降定別軍職鄭學畊·申鴻周·李溏·李晳·柳心源·田義顯·王道常等,竝嚴囚北營之意,敢啓。傳曰,知道。
兪漢寧,以摠戎廳言啓曰,依下敎,本廳降充軍武兼鄭宅柱·權思漢·柳可源·尹行源·閔百勳·李基岳·李彦炲·閔百東·安思默·元永厚·李柱·崔岦·姜廷一·權翊·白鳳儀·鄭宅亨·金致赫·申虎文·金若礪·鄭聖三·閔行源·李顯道,部將沈鐮·洪禹九·印宗瑞·權宅衡·黃閏銓·金春衡,守門將閔崙·白光儀·吳贊暹·金重鼎·洪元喆,訓鍊院主簿朴宗顯等,放送之意,敢啓。傳曰,知道。
兪漢寧,以禁衛營言啓曰,依下敎,本營降充軍訓鍊院正吳載衍,副正李潤默·李熙燮,僉正尹相·李喆懋·李道善·劉泰悅·李得遠·金慶喆,判官安㢞·金宗珣·陳邦一·柳光濂·金志學·韓祐增·沈公燁·鄭惟轍,主簿李景佐·崔錫元·尹師任·金宗鉉·金永勉·朴東旭·李明祿·朴廷宅·金成鉉·金兌鍾·尹衡烈·李潤文·趙敬日·尹範喆·金世禎·黃相轅,都摠經歷金儀祥·李宜秀·趙思錫·金宅和,都事李雨龍·柳漢源·成範鎭·白師斌·金宗喆,武兼元啓弘·李彬·兪鉉商·李光燁·李敏植·黃俊彦·金禮欽·崔一元·辛有璨·黃仁燁·南弼壽·金尙裕·金聲贊·朴東秀·高景洙·鄭治臣·柳有澤,部將洪允行·金福祥·柳煒·金坪·權師萬·尹鉉東·金最行·閔埴,備邊司郞廳李成德·尹之謙·白海鎭·李德純·尹益儉·朴明勳·李勉植,軍器寺正崔性烈,僉正金忠國·宋堯熙,判官朴宗鎬,主簿金兌琦·丁允泰,守門將沈學祖·李性林·李喆洙·李仁榮·白思祖·洪達三,中樞經歷吳顯忠,內資寺主簿鄭敬行,長興庫主簿金載遂,參軍柳啓源·金鎭五·申大恒,造紙副署別提李碩遠,活人署別提李寬福,黃海水虞候閔喆,前郡守蔡顯九,前府使李商采,前宣傳官具縉,前虞候具載敬,前宣傳官李商一,前府使金魯岳,前虞候趙光德,前縣監申處文·尹彦喆,前僉正金志和,前縣監沈錫,前經歷權玭,前縣令元永龜,前縣監李烷,前郡守禹拓夏·李煥,前察訪安秀民,前縣監李禹昌,前府使沈鳳淳,竝放送之意,敢啓。傳曰,知道。
上在昌德宮。停常參·經筵。
李勉兢啓曰,大司憲李鼎揆,掌令李景溟在外,執義·掌令一員,持平二員未差,監察茶時之意,敢啓。傳曰,知道。
徐榮輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐榮輔啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,十八日專經武臣殿講取稟爲之,與文臣講同日爲之事,命下矣。文武殿講處所,以何處爲之乎?敢稟。傳曰,更待下敎,儒生殿講,念後更稟。
傳于兪漢寧曰,同副承旨入侍。
備忘記,全羅兵使李周爀下直,長弓一張,長箭一部,片箭一部,筒兒一箇賜給。
徐榮輔啓曰,知義禁閔鍾顯,時無職名,令該曹口傳付軍職,何如?傳曰,允。
兵曹口傳政事,副司直閔鍾顯。
傳于徐榮輔曰,承旨前望單子入之,待下批牌招察任。
承旨前望單子入之,李益運落點。
以校理尹序東,副校理高宅謙,副修撰沈興永牌不進罷職傳旨,傳于鄭大容曰,只推。
鄭大容啓曰,玉堂上下番俱空,事甚未安,校理尹序東,副校理高宅謙,副修撰沈興永,旣有只推之命,竝卽牌招,以爲推移入直之地,何如?傳曰,允。
傳于鄭大容曰,右副承旨作闕之代,前望單子入之,待下批牌招察任。
承旨前望單子入之,洪義浩落點。
以下十行刀削
傳于李勉兢曰,聞欲入城,而予亦酬應憊矣,不必入來登筵矣。近日申禁筵敎及今日下政院之敎,玆令史官,口以誦傳,卿等知悉,入城後,卽爲安心還第事,更遣史官,傳諭于上來兩大臣。
以判義禁洪良浩初度呈辭,傳于兪漢寧曰,內局之任許遞,前望單子入之。
內醫院提調前望單子入之,洪檍落點。
以下十三行刀削
兪漢寧,以義禁府言啓曰,時囚罪人權太應,杖七十收贖,奪告身二等,照律草記批旨內,允如有功議,減等可也事。命下矣。權太應十一代祖瑊,佐理功臣云,功減一等,杖六十收贖,奪告身一等之意,敢啓。傳曰,知道。
義禁府啓目,府內保授人徐邁修·金履成·白師謹·宋瑛·韓光近·金孝建·鄭致淳·鄭履玉·洪義浩·尹光普·尹羽烈·鄭東榦·朴崙壽·尹悌東·李相璜·李遇濟·李翊模·朴吉源·鄭魯榮·韓用鐸·尹寅聖·林景鎭·嚴耆·李羲甲·宋祥濂·金熙采·金熙朝·洪秉臣·洪秀晩·李尙友·李尙寯·閔師宣·姜儐·南履翼·趙恪·申龜朝·李光鉉·崔重圭·申溆·魚錫齡·鄭毅祚·李允行·李秉喆·具文行·尹持訥·李廷顯·金晦彬·邊景祐·李顯默等原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,且有持草供以入之命,上裁,何如?判付啓,以其倉卒惶忙之際也,故猶待原情定罪,有此拿問覈處之擧是如乎,若在常時,則直施越獄之當律,何論覈與不覈乎?觀此諸供,其中徐邁修·洪義浩段,只出府門之外云,如非今番特敎,卽是保放信地,容有一分可恕,先卽分揀,放送後,草記爲旀,外此數囚之供段,府外城外,不爲區別,更査各以同罪照律爲旀,其餘諸囚越獄本律,減三等處斷,而其時卽爲自首於該堂者,更減一等,曉漏已徹,卽以草記勘放後,卿等退去爲良如敎。又啓目,禁府都事權太應原情云云,傳旨內辭緣,泛稱遲晩,所當請刑是乎矣,旣有捧草供以入之命,上裁,何如?判付啓,考律勘處爲良如敎。
兪漢寧,以義禁府言啓曰,時囚罪人徐邁修·金履成·白師謹·宋鍈·韓光近·金孝建·鄭致淳·鄭履玉·洪義浩·尹光普·尹羽烈·鄭東榦·朴崙壽·尹悌東·李相璜·李遇濟·李翊模·朴吉源·鄭魯榮·韓用鐸·尹寅基·朴景鎭·嚴耆·李羲甲·宋祥濂·金熙采·金熙朝·洪秉臣·洪秀晩·李尙友·李尙寯·閔師宣·姜儐·南履翼·趙恪·申龜朝·李光鉉·崔重圭·申溆·魚錫齡·鄭毅祚·李允行·李秉喆·具文行·尹持訥·李廷顯·金晦彬·邊景祐·李顯默等,草供判付內,以其倉卒慌忙之際也故,猶欲原情定罪,有此拿問覈處之擧,若在常時,則直施越獄之當律,何論覈與不覈乎?觀此諸供,其中徐邁修·洪義浩,只出府門之外云,如非今番特敎,卽是保放信地,容有一分可恕,先卽分揀,放送後,草記,外此數囚之供,府外城外,初不區別,更査各以同罪照律,其餘諸囚,越獄本律,減三等處斷,而其時卽爲自首於該堂者,更減一等,曉漏已撤,卽以草記勘放事。命下矣。徐邁修·洪義浩,分揀放送,而謹依判付內辭緣,査問其府外城外之供辭中初不區別人,則金晦彬·姜儐·閔師宣·鄭東榦·鄭履玉·鄭致淳等,皆以爲攔出獄門,竝至畿營,而昨日納供之際,未及詳告云。至於自首一款,伊日移蹕之時右人等擅出府門,還宮之後,自畿營還來,竝皆自首於本府之狀,別無異同,故取考律文,則大明律獄囚脫監及反獄在逃條有曰,凡犯罪被囚禁,而脫監越獄者,本罪上加二等。徐邁修·金履成·白師謹·宋鍈·韓光近·金李建·鄭致淳·鄭履玉·尹光普·尹羽烈·鄭東榦·朴崙壽·尹涕東·李相璜·李遇濟·李翊模·朴吉源·鄭魯榮·韓用鐸·尹寅基·林景鎭·嚴耆·李羲甲·宋祥濂·金熙采·金熙朝·洪秉臣·洪秀晩·李尙友·李尙寯·閔師宣·姜儐·南履翼·趙恪·申龜朝·李光鉉·崔重圭·申溆·魚錫齡·鄭毅祚·李允行·李秉喆·具文行·尹持訥·李廷顯·金晦彬·邊景祐·李顯默等,以制書有違,杖一百,本罪上加二等,杖七十徒一年半罪,因判付減四等,各杖八十收贖奪告身三等,放送,何如?傳曰,允。
甲寅四月十六日辰時,上御重熙堂。同副承旨入侍時,同副承旨兪漢寧,假注書曺錫中,記注官吳錫齡,記事官吳泰曾。以次進伏訖。上命書傳敎曰,承旨房仍。又命書榻敎曰,王大妃殿進御香橘茶停止,香砂養胃湯,自今日,一貼式煎入事及加味香橘茶,三貼製入。又命書傳敎曰,前領議政洪樂性,前領中樞府事蔡濟恭,付處以下律名,竝分揀,乘馹上來事,卽爲下諭,當日入城事,遣入侍史官傳諭,道伯陪行,依例爲之,除朝辭卽爲發行事,分付。又命書傳敎曰,當入於洞諭時分揀中,綾恩君處分傳敎,亦爲分揀。仍命退,承史以次退出。
上在昌德宮。停常參·經筵。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,大司憲李鼎揆,掌令李景溟在外,執義·掌令一員,持平二員未差,監察茶時之意,敢啓。傳曰,知道。
李勉競啓曰,來二十一日,朝參日次矣,敢啓。傳曰,停。
洪義浩啓曰,來二十一日,論對日次矣,敢稟。傳曰,爲之。
傳于兪漢寧曰,不爲仕進承旨許遞。
傳于李勉競曰,旣命直爲還第,領議政命召,遣史官傳之。以下二行刀削
吏曹口傳政事,以權彝性爲江華經歷。
兵曹口傳政事,以李章漢爲江華中軍。
兪漢寧,以義禁府言啓曰,江華前中軍吳載重,前經歷李涑,令該府拿來事,傳旨啓下矣。吳載重,時在任所,發遣府書吏,交代後拿來,李涑,亦在任所,發遣府羅將,拿來,何如?傳曰,允。假中軍差出後,不待交代,卽爲拿來,可也。
洪義浩啓曰,黃海道老人啓本,纔已啓下矣。政官待開門牌招,開政下批,何如?傳曰,允。
洪義浩,以成均館行大司成意啓曰,臣依下敎,招致諸儒生,傳宣聖旨,多般開諭,則諸生等以爲,謹當拜謁神門,還爲入齋云,故仍設夕食堂,臣則退去之意,敢啓。傳曰,知道。
兪漢寧,以訓鍊都監言啓曰,依下敎,本局巡牢降定別軍職等,騎馬一款,使北營入直千摠南志默査問,則申鴻周·鄭學畊·李溏·李晢·柳心源·田義顯·王道常等,所供內,矣徒等今月十二日慕華館營門坐起時,俱爲步行往來,十三日擧動時,申鴻周·柳心源·王道常等三人,出宮時步行,還宮時騎馬,鄭學畊·李晢·李溏·田義顯等四人,出還宮時,俱爲騎馬云矣,敢啓。傳曰。三曰拘囚,不足以懲其罪,姑放以待該廳試射殿座時,處分,可也。
兪漢寧,以訓鍊都監言啓曰,依本局草記批旨,北營拘留巡牢,降定別軍職,申鴻周·鄭學畊·李溏·李晢·柳心源·田義顯·王道常等,竝姑放之意,敢啓。傳曰,知道。
兪漢寧,以訓鍊都監言啓曰,依下敎,北營拘留近仗軍士,降定別軍職,李晉秀·金爔,竝姑放之意,敢啓。傳曰,知道。
上在昌德宮。停常參·經筵。
兪漢寧啓曰,大司憲李鼎揆,掌令李景溟在外,執義·掌令一員,持平二員未差,監察茶時之意,敢啓。傳曰,知道。
傳于兪漢寧曰,同副承旨入侍。
傳于兪漢寧曰,兵曹郞廳李元八仍任,與獻納·正言前望單子入之,待下批,一體牌招。
正言前望單子入之,成彦檝·金驥燦落點。
兪漢寧啓曰,玉堂上下審俱空,已至多日,事甚未安,今日政新除授玉堂,待下批牌招入直,何如?傳曰,允。
有政。吏批,判書金思穆進,參判丁範祖在外,參議金履翼進,右承旨李勉兢進,右副承旨洪義浩進。以林濟遠·尹行元爲承旨,尹行元爲大司諫,洪樂淵爲執義,李周顯爲司諫,李日運爲掌令,曺喜有·崔守魯爲持平,李元八爲正言,李龜雲爲校理,韓光植爲修撰,李得臣爲知敦寧,朴聖泰爲兵曹參議,尹長烈爲參知,柳師模爲左通禮,鄭東觀爲司僕正,尹益烈爲吏曹正郞,池德斌爲吏曹佐郞,李東冕爲兵曹正郞,崔時淳爲兵曹佐郞,盧爲刑曹佐郞,李憲圭爲平市令。京畿監司徐龍輔,兵曹佐郞李元八,已上仍任事承傳。承文正字單朴鼎元。
有政。兵批,判書李命植疏批未下,參判洪聖淵入直進,參議·參知未差,同副承旨兪漢寧進。護軍韓光植·許晊·申大尹·鄭弼祚·李貞運,副司直鄭昌順·洪檍·李得臣·李致中·李在學·金載瓚·李冕膺·蔡弘履·李集斗·李家煥·柳焵·尹弘烈·黃昇源·徐有臣·姜彝正·朴宗來·徐配修·李普天·尹長烈·尹致性·李庚運·李師濂·李殷模·徐郁修·呂萬永·韓晩裕·李鼎德·申光祜·洪仁浩·徐榮輔·李羽晉·朴基正·權裕·張至顯·崔獻重·沈鏗·柳憲周·玄重祚·金熙華,副司果鄭東觀·吳泰賢·李重蓮·鄭㝡成·尹行喆·安廷善,同知單沈就五。
李勉兢啓曰,兵曹判書李命植,旣有分揀之命,則初無仍任之可論,而今日政,以仍任單子入啓啓下,獻納金寅燮,前已陞資,而不爲懸註,致勤點下,臣之矇然捧入,不勝惶悚,而該曹堂上,不可無警,推考警責,獻納前望,付標以入,而兵曹判書仍任單子,勿施,何如?傳曰,允。
李勉兢啓曰,新除授承旨林濟遠·尹行元,卽爲牌招察任,何如?傳曰,允。
鄭大容,以禮曹言啓曰,郊壇四孟朔,遣禮郞看審有無頉,自該曹草記事定式矣。發遣郞廳,各壇次第摘奸,則南壇·先農壇·先蠶壇·祈雨壇·司寒壇·漢江壇·厲壇,壇上及四面紅箭門墻垣階砌,俱皆無頉,至於雩祀壇,則壇上墻垣階砌,亦爲無頉,而北邊紅箭門傾側,柱根塗灰剝落,故卽爲修補事,分付該監,此後看護等節,着實擧行事,各別申飭之意,敢啓。傳曰,允。
洪義浩,以二所巡廳言啓曰,牌將崔昌孫,去夜行巡時,巡牌見失云,聞甚驚駭。搜尋行巡字內,而姑未得牌。事未前聞,牌將崔昌孫,爲先令攸司,從重科治,臣等不能檢飭,惶恐待罪之意,敢啓。傳曰,允。爾等拿處。
洪義浩,以兵曹言啓曰,卽者右巡廳管牌牌頭李春信來告內,去夜發巡牌將崔昌孫,所奉巡牌,行巡之際,三更量,中路遺失云,事之驚駭,莫此爲甚。見失之後,又不卽地來告,晩始首實,尤爲可痛。當該巡將許鏛,監軍柳和源,不能檢飭之罪,令該府拿問處之,崔昌孫移送秋曹,以爲照法處置之地。所失巡牌,分付左右捕廳,多般搜訪,刻期推納,何如?傳曰,允。
李勉兢,以兵曹言啓曰,去夜右巡廳見失巡牌,今方搜訪之際,西部長生洞居良人金禹鼎稱名人,來告內,今日巳時量,以事行到小公洞近處,路傍有墜落鐵牌,故取而見之。果是巡牌,兹敢來納云矣。所納鐵牌,旣爲的實,且無傷缺處,封送尙瑞院,而金禹鼎之趁卽來納,極爲可嘉,自臣曹,從優施賞之意,敢啓。傳曰,知道。
甲辰四月十八日辰時,上御重熙堂。同副承旨入侍時,同副承旨兪漢寧,假注書曺錫中,記注官吳錫齡,記事官吳泰曾。以次進伏訖。上命漢寧,書公事判付,上敎錫中曰,日前筵說及日記,速爲出草,以草本,先爲入啓,可也。仍命退,承史以次退出。
上在昌德宮。停常參·經筵。
藥房都提調洪樂性,提調洪檍,副提調鄭大容啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
尹行元啓曰,大司憲李鼎揆,掌令李景溟在外,執義洪樂淵,掌令李日運,持平崔守魯·曺喜有,牌招啓辭未下,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于林濟遠曰,軍士房承旨入侍。
以禁衛營習陣單子,傳于林濟遠曰,後日次爲之。
鄭大容啓曰,今日政新除授兩司諸臺,待下批竝卽牌招,何如?傳曰,允。
林濟遠啓曰,新除授正言成彦檝,方在被謫蒙放中,何以爲之?敢稟。傳曰,勿施,前望單子入之。
尹行元啓曰,卽者中樞府錄事來言,判府事朴宗岳·金憙,以爲卽伏見傳敎下者,有左相金履素遠竄之命矣。伊日犯分之死罪,時原任無所異同,則顧何敢以倖逭嚴誅,獨自晏然乎?玆敢逬出城外,恭俟處分云。係是大臣去就,敢啓。傳曰,入城事,遣史官傳諭。
以宣傳官李東善狀啓,安眠島斫木及船運時,弊瘼廉探事,傳于李勉兢曰,此狀啓,下送于留守及畿伯處,更加各別着念,俾得利泊穩旋,而南陽擧行之若是怠忽,萬萬駭然。一念夙宵,飭敎屢勤之樓材運輸,該倅之所爲如許,其他駕海之船粟,不勤護送,不問可知。國有法綱,則出自近密者,乃敢乃爾乎?風高畢輸粟前,卽渠無非俟勘之日,後當不住考察,一有現發,渠焉逭重律乎?該府使處,令道臣,除尋常嚴飭。
以濟州牧使沈樂洙狀啓,營建大一觀綸音諭書,奉藏勤護事,傳于林濟遠曰,肅廟乙卯·丙申,先朝癸丑·癸未綸音,欲爲奉翫,精書一冊,別盛樻子,上送事,回諭。
以濟州牧使沈樂洙啓本,直赴會試之類,更爲試取,入格人開錄事,傳于林濟遠曰,直赴殿試事,捧承傳,帖文仍卽成送。
以濟州牧使沈樂洙狀啓,救恤饑民,不免顚連,惶恐待罪事,傳于林濟遠曰,更加着念接濟,無負特畀之意,卿則勿待罪事,回諭。
以濟州牧使沈樂洙狀啓,定配罪人梁之蘊,冒赴國試,不能摘發,惶恐待罪事,傳于尹行元曰,勿待罪事,回諭。
鄭大容,以弘文館言啓曰,新除授校理李龜雲,時在慶尙道禮安地,經筵入番事緊,請斯速秉馹上來事,下諭。傳曰,依啓。
李勉兢,以訓鍊都監言啓曰,依下敎,敦化門東挾門守門將高行儉,嚴囚北營之意,敢啓。傳曰,知道。
尹行元,以義禁府言啓曰,植松前萬戶金致潤,海美前縣監申啓文,金海前府使柳鎭琡,龍淵前別將康悟謙,龜山僉使黃致郁,彌串僉使柳孝源,孟山前縣監徐潤璞,龍宮前縣監金觀柱等,拿處事,傳旨啓下矣。金致潤,今方待命拿囚,而申啓文,下去京畿竹山地,金觀柱,下去驪州地,柳鎭琡,下去忠淸道公州地,徐潤璞,下去忠州地,康悟謙,家在平安道平壞地,發遣府書吏·羅將,拿來,黃致郁,以運漕差員,未及上來,柳孝遠,時在任所,發遣府書吏,交代後拿來,何如?傳曰,允。
尹行元,以義禁府言啓曰,左議政金履素遠竄事,承傳啓下矣。金履素,全羅道長城府遠竄,而以承傳內辭意,具罪目,依例發遣府都事,押送配所,何如?傳曰,允。
尹行元,以刑曹言啓曰,因本曹都囚徒,律官李允迪,考律勘放後,草記事,命下矣。考其罪犯,則違制之罪,自有杖百之當條,而捨其本律,故爲末勘者,萬萬無狀。取考律文,則大明律官司出入人罪條有曰,故出人罪者,以全罪論,李允迪,依此律,以其罪罪之,決杖一百後,放送之意,敢啓。傳曰,知道。
尹行元,以刑曹言啓曰,因兵曹及二所巡廳啓辭,巡牌遺失管牌崔昌孫照法處之事,命下矣。取考律文,則大明律棄毁制書印信條有曰,遺失夜巡銅牌者,杖九十徒二年半,崔昌孫依此律,決杖九十後,忠淸道恩津縣徒二年半,定配所押送之意,敢啓。傳曰,知道。
甲寅四月十九日辰時,上御重熙堂。軍士房承旨入侍時,右承旨李勉兢,記事官鄭文始,記注官吳錫齡,記事官吳泰曾,以次進伏訖。上命書傳敎曰,排闥,古人有行之者,其於是牽衮龍之裾,斷路馬之鞅者,亦或有之。率皆敢爲於當爲之時,犯而不至於犯分,絲毫有未盡分而犯分,則其罪難屈常刑,以是安危係於呼吸,往往效古人已爲之事,事已退請死罪,戰恐悸栗,若無所措,是誠人臣之義,但知常經,外此不須容說。今月初十日事,犯分乎,盡分乎,敢爲於當爲之時,而卽古人已爲之事乎?伊後闕門之攔入,府門之跳出,特末節之餘事也,觀於所謂最初排闥之擧,朝廷之至今存曰君曰臣,誠幸矣。時則閤門不閉,求對亦未踰三再,忽地無發罔測之事,使人心目俱駭,强名之曰排闥,其實非排闥。所可道者,有辱朝廷,瞻聆所曁,何待索言而知之?頹綱壞紀,一任破碎散亂,不念料理整頓之方,則其可曰有朝廷有君有臣乎?以時相班在閣院堂臺之先者,宜伏其辜,左議政金履素,施以遠竄之典。上曰,王大妃殿進御香砂養胃湯停止,加減六君子湯,自今日一貼式煎入。出榻敎勉兢揮淚而奏曰,臣於日前下敎,有所仰達者。殿下,每以不忍聞之敎,勒加於諸臣,雖使閭巷匹庶,父母有此過激之言,則爲其子者,涕泣而隨之。況君臣之間,分義何如,而群情震剝之外,王言如綸之義,決不當若是矣。上曰,此後勿向承旨發此等敎也。勉兢曰,殿下若加諸諸臣,則豈以臣身之不當着,有何異同也?上曰,當斟量處之矣。仍命退,諸臣以次退出。
上在昌德宮。停常參·經筵。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李勉兢啓曰,大司憲李鼎揆,執義洪樂淵,掌令李景溟·李日運,持平崔守魯·曺喜有,俱在外,監察茶時之意,敢啓。傳曰,知道。
李勉兢啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,臣勉兢,依定式進詣仁政殿月臺,入直禁軍戎器點考,則無頉。仍以傳敎內辭意勞問,則亦皆好在云矣,敢啓。傳曰,知道。
傳于鄭大容曰,政事當日爲之。
傳于林濟遠曰,左承旨,同副承旨入侍。
有政。吏批,判書金思穆進,參判丁範祖在外,參議金履翼進,右副承旨洪義浩進。以李敬一爲大司諫,崔顯重爲副校理,成德雨爲副修撰,金載瓚爲刑曹判書,具庠爲判尹,徐有臣爲刑曹參判,閔台爀爲右尹,姜彝正爲戶曹參議,鄭昌順爲軍器提調,吳泰賢爲奉常正,金熙華爲吏曹佐郞,柳憲周爲兵曹佐郞。兵曹判書鄭昌順,仍任事承傳。
李勉兢啓曰,命召親納,自是前例,而前兵曹判書李命植,使其軍官替納,事甚未安,推考警責,何如?傳曰,允。
李勉兢啓曰,行兵曹判書鄭昌順牌不進推考傳旨,今方捧入,而命召傳授,一時爲急,更卽牌招,何如?傳曰,允。
傳于李勉兢曰,右承旨入侍。
李勉兢啓曰,兵曹判書鄭昌順再牌不進推考傳旨,今方捧入,而命召傳授,一時爲急,如是違牌,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
李勉兢啓曰,卽者中樞府錄事來言,判府事朴宗岳·金憙,今方入城云。係是大臣去就,敢啓。傳曰,知道。史官之回,以不爲入城附奏,錄事之來,又以入城送言,兩大臣於城內城外間,方在何處,知入。
有政。兵批,判書鄭昌順進,參判洪聖淵病,參議尹長烈入直進,參知朴聖泰病,右承旨李勉兢進。以朴鼎象·李聖龍·呂濟泰爲同知,權燁·趙世遜·崔百璿·趙元龜·南㯀·朴憲徵·金致華爲僉知,同知單李鼎德,副護軍李喆純,副司直金載翼·閔昌爀。
以吳載重·李涑囚單子,傳于李勉兢曰,罷職放送。
李勉兢,以都摠府言啓曰,都摠管韓光綮,以刑曹判書,本曹坐起晝仕出去,而逐日赴坐,煩稟未安,入番間,除草記往來之意,敢啓。傳曰,知道。卿是耆堂,逐日赴衙,似難,與詞訟兩司在外及衆所共知老病人,竝許遞,今日政差代事,分付銓曹,可也。
李勉兢,以戶曹言啓曰,時御所各〈兩〉司雨漏等有頉處,修改吉日更令日官推擇,則今四月二十一日卯時爲吉云,以此日時,擧行,何如?傳曰,允。
李勉兢,以戶曹言啓曰,慶熙宮差備內及各司雨漏有頉處,修改吉日,令日官推擇,則今四月二十一日卯時爲吉云,以此日擧行,何如?傳曰,允。
李勉兢,以戶曹言啓曰,宗廟典祀廳以下瓦子脫落處及外墻蓋板椽木有頉處,修改吉日,令日官推擇,則今四月二十一日爲吉云,以此日時擧行,何如?傳曰,允。
兼兵曹判書李命植疏曰,伏以,臣於西銓之任,卽是傷弓之地,曾在丙午叨冒之時,慘被罔極之言,殆非人理所堪,至今思之,心骨俱寒。自玆以後,身名僇辱,情蹤危臲,積歲屛伏,斷跡班聯,雖於兼銜漫職,猶不敢遽議於承違。況今新命,又在是職,去就一節,初非可論,而適値蒼皇震剝之際,他不暇顧,唐突冒膺,有辱朝廷,面騂輿儓,其爲卽當謬悖,孰有甚於此者哉?且臣犬馬之齒,已近八耋,疾病沈篤,耳不能聽,精力凘脫,口不能言,一身百爲,俱屬委癈,如是而尙可以受隆寄而摠劇務,如本兵之至重至要者乎?重之以至苦之情,寢驚夢噩,艮山鐵障,惟玆實狀,聖明亦已俯燭,臣何用更爲覶縷?玆陳短章,仰煩崇聽。伏乞將臣所帶之職,亟行鐫遞,俾公務無曠,微諒得遂焉。臣無任云云。答曰,省疏具悉。侍衛之任,勢難强責,疏本之姑留,欲賜體諒也,所辭依施。
甲寅四月二十日辰時,上御誠正閣。左承旨·同副承旨入侍時,左承旨林濟遠,同副承旨兪漢寧,假注書曺錫中,記注官吳錫齡,記事官吳泰曾。以次進伏訖。上命漢寧書傳敎曰,特以緊務差代,而一仍一否,亦涉斑䮕,況伊日之事,自其家追到,則不可謂之同罪,混捧現告,卽政院之不察。前判書鄭昌順,仍任兵曹,牌招傳授命召。又命讀公事,書判付訖。命退,承史以次退出。
甲寅四月二十日午時,上御重熙堂。右承旨入侍時,右承旨李勉兢,假注書曺錫中,記注官吳錫齡,記事官吳泰曾,以次進伏訖。上敎勉兢曰,昨日領府事,傳諭何處乎?勉兢曰,畿營越邊藥局矣。上曰,大臣云何?勉兢曰,大臣以爲來時,與領相,逢史官於路上,伏承口傳下敎,相以爲請對則不可,寧承候入侍,而可以言則言之矣。及聞萬無入侍之路云,藥房提調,亦不得一番承候,故勢將出江云矣。大臣,以臣連在承宣之故,詳問近日事,臣雖未能盡言,而略及他大臣前後請對事及李益運事,大臣,以爲如是下敎之後,若以不入城回奏,又未知將下何等下敎矣,勢將入去云云矣。上命退,承史以次退出。
上在昌德宮。停常參·經筵。
尹行元啓曰,大司憲李鼎揆,執義洪樂淵,掌令李日運·李景溟,持平崔守魯·曺喜有,俱在外,監察茶時之意,敢啓。傳曰,知道。
鄭大容啓曰,來二十五日,朝參日次矣,敢稟。傳曰,停。
鄭大容啓曰,輪對官來待矣,敢啓。傳曰,入侍。
鄭大容啓曰,都摠管百八歲老人李東馨,依下敎來待矣。傳曰,入侍。
傳于李勉兢曰,一百八歲老人都摠管李東馨,與其子年八十人,率若姪若孫上來,今日詣闕肅謝,召而見之,問其年,云是丁卯生,尤豈不奇異乎?昔在先朝關西辛受采登科也,以其生年之丁卯,聖慕興感於尊年晉秩,另施以特例,往事如隔晨,聖敎猶在耳,此甲人之此時壽職,貴矣貴矣。且其地閥,前兵使李吉儒爲從祖孫,何其過百歲沈屈在野乎?其孫已付勸武窠,而其子年八十人,令該曹,同知今日口傳擬入。百八歲老人,令戶曹,給米錢,下去時,沿路給轎馬供饋。仍令地方官,待其下去,存問報營狀聞,宴需食物及衣資,拔例優數輸送事,下諭于本道觀察使。
兵曹口傳政事,以李廷卨爲同知。
洪義浩啓曰,科試事體,何等嚴祕,試券封上,尤宜愼密,而今此濟州儒生試取試券,入盛樻子,封標雖完,粧鐵多落,到手自開,殊無封鎖嚴密之義。揆以事體,極爲疎忽,該牧使沈樂洙,從重推考,何如?傳曰,允。
鄭大容啓曰,濟州儒生試取試券,今已上來矣。大提學洪良浩,卽爲牌招,以爲科次之地,何如?傳曰,允。
傳于洪義浩曰,政官,待開門牌招開政。
李勉兢,以兵曹言啓曰,今日武臣賓廳講書時,部將洪禹九,通鑑第三卷不通,部將金坪,通鑑初卷不通,守門將金光郁,通鑑初卷不通,依定式,竝推考警責,何如?傳曰,允。
尹行元,以義禁府言啓曰,海美前縣監宋民載,考律草記事,曾有下敎矣。宋民載,今已拿囚,而忠淸監司李亨元狀啓內,本縣定配罪人李仁千,逃失之後,已過百日,尙未捉得,其罪狀,令攸司稟處。罪取考律文,則大明律徒流人逃條有曰,凡徒流人及主倅押解人,不覺失囚者,杖六十,制書有違條有曰,凡奉制書,有所施行而違者,杖一百,名例有曰,二罪俱發,從重論,大典通編推斷條有曰,犯私罪,杖一百,告身盡行追奪,雜令條有曰,王府決杖者,代以金贖矣。宋民載,從重論杖一百收贖,告身盡行追奪,放送,何如?傳曰,允。如有功議,各減一等,可也。
尹行元,以義禁府言啓曰,宋民載,杖一百收贖,告身盡行追奪,放送草記批旨內,如有功議,各減一等可也事,命下矣。宋民載十代祖益孫,靖難功臣云,功減一等杖九十收贖,奪告身四等之意,敢啓。傳曰,知道。
甲寅四月二十一日辰時,上御熙政堂。輪對官入侍時,同副承旨兪漢寧,假注書曺錫中,編修官崔慶裕,記注官吳錫齡,輪對官社稷令李厚燾,忠勳都事李義述,長興奉事徐在修,典牲主簿張僴,軍資判官李英裕,議政府司錄柳之源,校書判校金洪運,司圃別提李可運,都摠經歷金宅和,成均直講楊致鶴,通禮院假引儀南會英,濟用奉事權思浩,廣興主簿金箕憲,宗親府典簿洪大榮,東氷庫別提申大復,司僕判官韓大裕,司䆃主簿李命奎,東學訓導禹錫龜,禮賓參奉李尙弼,掌苑別提洪相五,瓦署別提金基普,平市直長鄭元林,造紙別提李元膺,吏曹正郞李東宇,中樞經歷吳顯忠,軍器正崔性烈,養賢直長李宗直,南學訓導劉弘基,以次進伏訖。上曰,右副承旨入侍。出榻敎慶裕承命出,與右副承旨洪義浩入。上命承旨進前。上曰,輪對官,以次進前。厚燾等,以次進前,各奏職姓名職掌遺在。英裕曰,本監弊端雖多,而他倉逋欠,最爲悶切。蓋辛巳以來,積年流逋,至於五千餘石之多,而此實公縮,非本監與他倉,有所不謹之致也。蓋每年戶曹分倉,本監收租,漸減於前日,故放料不足之數,不免移劃於他倉單穀之米太,以本監斛斗量給之際,不得有此欠縮。臣監,曾已報於本曹,而亦不敢擅便,故敢此仰達矣。上曰,議于判堂,從長區處,可也。箕憲曰,倉弊莫有甚於防納也。朝家向來之申飭,極其嚴截,則將可有實效,而大抵防納之輩,不顧法意,只務牟利,締結監色,甚至幻弄全船,故及其入倉,石數之欠縮,穀品之麤劣,職由於此,事極痛駭。方當新捧,尤宜痛禁,若有現捉者,各別重繩,則似爲矯救之道,故敢此仰達矣。上曰,年前依先朝下敎,付之捕廳嚴禁。此後更有一毫不謹之弊,先目捕將,令本曹判堂,草記論勘,可也。上敎宅和曰,爾是嶺人,居在何邑?宅和曰,居善山地矣。上曰,何年登科,而誰之族屬耶?宅和曰,甲午年出身,而與金夢華,爲十四寸親矣。上敎致鶴曰,居在何邑?致鶴曰,居平康地矣。上曰,爾非關西人乎?致鶴曰,貧甚且有老母,而平康生利稍勝,故移居矣。上敎思浩曰,爾是安東人,而初以童蒙敎官上來乎?年今幾何?思浩曰,六十二矣。上曰,誰某之子孫耶?思浩曰,忠貞公權橃,八代孫矣。上曰,忠貞奉祀孫,誰也?思浩曰,故順陵參奉權應祚矣。上敎大榮曰,爾其傳于大臣,老人勞動,予甚悶然,日前之直爲還第,可感體國之意,而昨日呈疏,又何爲也,無近於朝三暮四乎?日後登筵,若有一分提說,是欲使予有所云云也。殊非體國之意,爾其傳此敎。上敎大裕曰,近來司僕弊端,何如?汝便爲倉氏庫氏耶?與提調,斯速釐正,可也。大裕曰,本寺專爲馬政,而四邊卜馬,爲一百二十匹,恒立巨達,本來數少,多有疎忽之患。若如馬額,加立巨達,則甚好,而巨達料布,辦出無路,依蔚山假牧子收布例,諸牧中馬匹少而牧子多處,量宜除出,收布上納補用於加立巨達朔下之資,事甚便好,故敢此仰達矣。上曰,與提調相議,善處,可也。上敎錫龜曰,汝以訓導豈無職掌乎?錫龜曰,雖以訓導儒生爲名,而旣無其實,何敢謂之職掌乎?上曰,爾是嶺人乎?何不思善訓導之道,而如是奏對乎?漢寧,起伏將請推。上曰,鄕人不知,不必請推矣。上敎性烈曰,向來故忠臣祠宇,汝往參乎?西路之宣傳官,自汝初出耶?性烈曰,致祭則往參,而西路宣傳官,臣以前無之矣。上曰,西路之人,頗聳動乎?猶以爲不若文官乎?性烈曰,見小臣之爲宣傳官,皆聳動,以士子而投筆者多矣。上曰,試以入侍兼春秋見之,爲文科而一察訪,猶不得,若能善射而爲部將宣傳官,則豈不好耶?汝須遍及於關西人,可也。漢寧曰,戶判以延陽門修葺事,方入來矣,當仍舊葺之乎?上曰,不得不入新材處,用新材而仍舊葺之,可也。上敎慶裕曰,兼春秋姓名,誰也?慶裕奏職姓名。上曰,年幾何,居何地,何年登科乎?慶裕曰,今年爲六十九,而居寧邊地,辛巳年登科矣。上曰,經守令或察訪乎?慶裕曰,俱未也。上曰,何故?慶裕曰,壬辰年以司藝落職,不復上來,昨年四月,以落仕最久人,復職矣。上曰,年爲七十,登第亦近四十年,而尙未經一察訪,豈不可憐乎?分付該曹,察訪瓜滿者,作窠差送,可也。仍敎曰,老也,戒之在得,須務從廉謹爲之也。仍命退,諸臣以次退出。
甲寅四月二十一日辰時,上御便殿。都摠管百八歲老人入侍時,行都承旨鄭大容,記事官鄭文始·徐有聞·吳泰曾,都摠管李東馨,以次進伏訖。上曰,都摠管進前。東馨,進奏職姓名。上曰,老人不可久坐冷處,特賜皐比方席,與之坐。上曰,卿之年甲,今爲幾何?東馨曰,丁卯生矣。上曰,筋力寢食,何如乎?東馨曰,善爲矣。上曰,何時上來?東馨曰,已過十餘日矣。上曰,子孫爲幾人乎?東馨曰,子爲二人,而長子年今八十,孫與曾孫玄孫,合爲十餘人矣。上曰,曾服藥餌乎?東馨曰,未嘗服一根草藥矣。上命近侍,賜人蔘茶一鐘。元子宮侍坐。賜紬·木·絺·絡及玉圈·扇子·紅帶·雪綿·木綿之屬曰,老人將此下去,以爲衣服之需,可也。東馨曰。賤臣生長遐方,幸際壽域,荐蒙聖上特資除職之恩,今日又荷元子宮厚賜優老之典,恩山德海,圖報無地。謹將賤臣年歲仰獻於元子宮,是臣區區之祝也。仍俯伏攢手。上曰,傳敎,從當書下,爲先分付畿營,下去時給馬以送,而借給肩輿騶從,特賜三絃,使之前導於其所住處,可也。仍命退,諸臣以次退出。
甲寅四月二十一日申時,上御誠正閣。科次入侍時,行都承旨鄭大容,假注書曺錫中,記注官安經心,記事官吳泰曾,大提學洪良浩,對讀官李存秀,以次進伏訖。上命良浩考券,取邊景鵬等七人。命書傳敎曰,濟州儒生試取科,科次賜第,例爲數人,而今年卽推恩中外,廣慶朝野之時也,御史下往也。齎送論策詩賦銘頌各題者,已示多取之微意,而用人之道日狹,科目不及於遐方久矣。矧伊千里重溟,雖有抱才之人,何以自達於朝廷乎?諸體所對,亦多合作,益驗人才之不在遐邇論。居首大靜幼學邊景鵬,策居首旌義幼學夫宗仁,詩居首旌義幼學高鳴鶴,賦居首濟州幼學洪達勛,銘居首濟州幼學李吉祥,頌居首濟州幼學鄭泰彦,竝直赴殿試,策之次大靜幼學金命獻,前此別遣御史試取時,以年近七十,格外施賞矣。今年又以八十一歲應試入格,八路儒生,來觀慶科之七八十歲老儒,旣命別坐試取,特爲拔例賜第,其在同慶一視之意,豈可使耽羅獨漏乎?亦爲直赴殿試,趁明年與武擧人,同爲上送之意,下諭于牧使,直赴帖文,亦卽成送事,該房知悉。雖無前例,右文之擧,豈讓於尙武?武而有賞,儒則勿論,甚不可,各體入格諸生,依書下賞典,令道伯,備送紙筆墨,到卽分給事,下諭于道伯及牧使。仍命退,諸臣以次退出。
上在昌德宮。停常參·經筵。
洪義浩啓曰,大司憲李鼎揆,執義洪樂淵,掌令李日運·李景溟,持平崔守魯·曺喜有,俱在外,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,刑曹判書金載瓚,判尹具庠,左尹閔台爀,除拜後過三日,不爲出肅,依定式推考警責,仍卽牌招察任,何如?傳曰,允。
傳于洪義浩曰,右副承旨入侍。
李勉兢啓曰,科試事體,何等嚴祕,試券封上,尤宜愼密,而今此濟州儒生試取試券,入盛樻子,封標雖完,粧鐵多落,到手自開,殊無封鎖嚴密之義。揆以事體,極爲疎忽,該牧使沈樂洙,從重推考,何如?傳曰,允。
傳于李勉兢曰,京畿監司入侍。
有政。吏批,判書金思穆進,參判丁範祖在外,參議金履翼進,行左承旨林濟遠進。吏批啓曰,禮曹參議今當差出,擬望之人乏小,承旨竝擬,何如?傳曰,允。以李貞運爲獻納,張至顯爲校理,李英裕爲懿陵令,魚在沼爲司僕主簿,沈鉁爲全州判官,崔慶裕爲銀溪察訪,康聖翊爲兵曹正郞。韓景禹·崔德元,以上今加嘉善。
兵批,判書鄭昌順病,參判洪聖淵病,參議尹長烈入直進,參知朴聖泰病,右承旨李勉兢進。副司直韓光綮·柳戇·李身晦·高益擎,部將單朴重煥。
以司鑰趙得完手本,別監李命脩除下,其罪狀,令攸司,從重科治事,傳于洪義浩曰,令攸司囚禁,決杖六十放送,不禁之司鑰行首別監,亦爲決杖事,分付。
以濟州巡撫御史沈樂洙別單,傳于李勉兢曰,民隱邑弊諸條,卽令廟堂,逐條論理粘啓稟處。繡衣之差遣,豈特爲慰諭,亦豈特爲按覈與試才也?島中貿貿氓之蚩蚩,採聞節行,搜訪人才,以副九重諮諏之思,固其職之先務,此乃假之以巡撫之銜也。觀此繡單,有一二登聞者,豈令循例回啓,以忽勸聳之方乎?旌義故學生吳興泰之爲國忠義,濟州故孝子朴繼昆之感天孝誠,島以北諸路之所罕聞者,而興泰·繼昆,尙今蔑無旌異,實爲欠事。奇哉?繼昆之家,又有其女之爲烈婦,烈婦又有忠婢,孝烈忠共萃,而其孫重煥,能述祖戒續家業,不事科臼,潛心兵學云者,亦合一番收錄。令繡衣,就吳興泰之閭,旌之曰義士,朴繼昆之閭曰孝子烈女,低一行,扁以忠婢之名。仍令繡衣,各撰紀蹟之語,俾州人之過其閭者,乘者必式,行者指點,爲百代樹風聲之一助。閑良朴重煥,今日政,部將單付啓下,使道伯,給馬起送。至於薦進人才中,旌義前佐郞康聖翊,操守聞來可感,騎郞見窠,今日政先爲甄用,如以親老爲難赴云爾,則重違其志,自有別岐收用,具由狀聞事,分付。其餘諸人,令吏兵曹,草記回啓事,分付。以此傳敎,回諭繡衣。
李勉兢,以禁衛營言啓曰,去夜初更量,大殿別監朴仁甲,本營字內宮墻巡羅被捉,何以爲之之意,敢啓。傳曰,依更數,各別嚴棍,可也。
李勉兢,以兵曹言啓曰,因開城留守李秉鼎狀啓,本府太平館修葺時,監董將校前五衛將折衝韓景禹,折衝崔德元,論賞一款,令該曹,照例稟處事,判付內,保釐重地,體貌自別,客使住接,觀瞻所關,而幾年頹圮之餘,聞旣一新修葺守臣之勤勞可嘉看役人,令該曹,考例草記論賞,以爲渠輩激勸之道事,命下矣。取考前例,則公廨滿百間監董修繕者,皆蒙加資之典矣。今此韓景禹·崔德元,監董公廨之數,至於二百餘間之多,其餘墻垣改築,石橋·防川等役,亦甚不貲。考據前例,似當施以加資之典,而事係恩賞,自下不敢擅便,上裁,何如?傳曰,加資,今日政,下批,可也。
李勉兢,以備邊司言啓曰,卽見全羅監司李書九狀啓,則枚擧長城前府使金履鎬,康津縣監李勉輝,求禮縣監洪浩源,古今島僉使李元翊牒呈,以爲本邑鎭麥農稀少,還分夥多,每當捧糴之時,輒有貿納之弊,民情皆願換作,而牟租相換,亦多已例。長城府常賑皮牟七千五百石,康津縣常賑皮牟一千石,求禮縣常賑皮牟一千三百石,古今島常賑皮牟二百石,特許作租,待秋捧上事,請令廟堂,稟旨分付矣。四邑鎭牟還,數旣夥多,憂在病民,則民弊不可不念,且道臣亦當料量,而有此陳請,竝依所請許施,何如?傳曰,允。
李勉兢,以備邊司言啓曰,卽見開城留守李秉鼎狀啓,則以爲東作方殷,農糧不足,以例給還分之穀,無以排巡繼糧,本營泰安倉及中軍倉·礪峴鎭倉留庫各穀,限折半加分,金川郡所管泰安倉·北倉,白川郡所管礪峴鎭倉留庫各穀,特許盡分,粘石屯倉留庫各穀,限三分一加分事,請令廟堂,稟旨分付矣。本府所管邑鎭穀簿,自來不敷,方農民食之艱,可以想知,竝依狀請許施,而分給後數爻,據實報來之意,一體分付,何如?傳曰,允。
李勉兢,以禁衛營言啓曰,依草記批旨,別監朴仁甲,依更數,各別嚴棍十度,放送之意,敢啓。傳曰,知道。
尹行元,以義禁府言啓曰,全羅監司李書九狀啓內,全州判官尹玄錫,爲先罷黜,其罪狀,令攸司稟處事,啓下矣。尹玄錫,今方待命,卽爲掌囚之意,敢啓。傳曰,知道。
領議政洪樂性箚曰,伏以,臣受恩如天,報答無地,不計一身之衰癃,不顧物議之嗤罵,冒當不敢當之任,于今歲將周矣。尸素之歎,瘝曠之罪,日甚一日,而貪戀寵祿,怵畏義分,黽勉蹲據,不敢言私,日夕兢懍,罔知爲計。今當木火交換之節,風痰宿疾,一倍陡劇,胸膈之痞塞,腰脚之麻痿,俱係難醫,而最是昏眩之症,尤屬危惡,頭目暈重,神精迷遁,視物無見,對食忘味,闔眼伏枕,莫能轉側鍼藥罔效,逐日添劇,至於數日以來,便作漫無省覺之人,以此病狀,當此鼎席不備之時,獨忝首揆之重任,無望廟務之堪承,病裏惶阨,實添一症,私心之罔措。賤疾之愈加,固不足恤,其於國計之茫無涯津何哉?臣之病情,若有一分可堪之望,豈敢飾辭於天地父母之前,欲占便宜之計,自陷辜負之科哉?昨伏承備局回啓,明日內擧行之命,而目下病勢,如右所陳,以今昏瞀之神識,澌綴之氣息,殆至東西莫辨,晝宵難分,雖尋常簿書之期會,安能措手而開口哉?成命之下,此亦末由奉承,未知從古以來,曾有如此相臣否乎?疾痛之極,玆敢倩人構箚,冒死呼籲。伏乞聖明,曲加憐察,將臣議政之任,亟許鐫免,改卜賢德,以幸國事。仍勘臣罪,以安賤分,公私不勝萬幸。取進止。答曰,省箚具悉卿懇。滯務之許令在家稟覆,可謂曲加體諒,更安用辭爲?卿須安心勿辭,卽爲擧行。仍傳于洪義浩曰,此批答,遣史官傳諭。
甲寅四月二十二日辰時,上御重熙堂。京畿監司入侍時,行都承旨鄭大容,記事官鄭文始,記注官安經心,記事官吳泰曾,京畿監司徐龍輔,以次進伏訖。上曰,衿川官舍,將於何日始役乎?龍輔曰,以再明日擇吉矣。上曰,材木何以區處?龍輔曰,貿取於水上沿邑,今方流下計矣。上曰,不必張大,此不過一時容接之處,務從簡便爲可。龍輔曰,平丘倉役尙未訖工,而聞已出代,該驛察訪,勢難付之生手,合有變通之道矣。上曰,然則以他驛察訪,改付標事,分付銓曹。賤臣承命出傳。上曰,畿內農形,雨後何如云耶?龍輔曰,雨澤知時,注秧得宜,皆有大登之望云矣。上命大容書公事判付訖。仍命退,諸臣以次退出。
甲寅四月二十二日午時,上御重熙堂。右副承旨入侍時,右副承旨洪義浩,假注書曺錫中,記注官安經心,記事官吳泰曾,以次進伏訖。上命書榻敎曰,未肅拜兵曹正郞改差。義浩曰,喬桐水使狀啓,有書目題送之下敎矣,言未及畢。上曰,防船之擅自發送,罪固不輕,臭載亦已多日,而稽報亦甚可痛。該水使所爲,非但此事爲然,迷劣憒憒,多有可該,而特以賑政未畢,今姑參酌,原狀啓還下送,使之改修以送,以此筵敎,嚴辭題送於書目,可也。仍命退,承史以次退出。
上在昌德宮。停常參·經筵。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李勉兢啓曰,大司憲李鼎揆,執義洪樂淵,掌令李日運·李景溟,持平崔守魯·曺喜有,俱在外,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,日次儒生殿講,念後更稟事,命下矣。以何日爲之乎?敢稟。傳曰,明日爲之。
李勉兢啓曰,日次儒生殿講,明日爲之事,命下矣。處所,以何處爲之乎?敢稟。傳曰,便殿爲之。
以成均館·太學·四學,掌儀·色掌殿講書啓,傳于鄭大容曰,已上應講,今番則雖一吐誤讀,一義錯對,當別樣嚴處,令泮長及試官,知悉。詣閤後,捧自現,講未熟者出送,以除酬應,而如是嚴飭之後,有冒赴而講席栍紙,則泮長,難免其責,以此預爲嚴飭,分付。
傳于洪義浩曰,右副承旨入侍。
傳于兪漢寧曰,同副承旨入侍。
鄭大容啓曰,卽者副校理崔獻重,修撰韓光植,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
鄭大容啓曰,副校理崔獻重,修撰韓光植,牌不進罷職傳旨,今方捧入,而玉堂上下番俱空,事甚未安。校理張至顯,副修撰成德雨,竝卽牌招入直,何如?傳曰,允。
以副校理崔獻重,修撰韓光植牌不進罷職傳旨,傳于鄭大容曰,只推。
傳于鄭大容曰,該房承旨,遞差。
傳于李勉兢曰,小官義不敢怠慢,況新進乎?初八日行會尙不上來,計其程道,過限多日。因渠兩人,以致親試之不卽設行,抄啓文臣柳台佐·金熙洛,令該府刻期拿處後,草記。
以忠淸監司李亨元狀啓,華城門樓材木船運時,差使員安興僉使王漢佐,濫其隨率,爲先罷黜,其罪狀,令攸司稟處,水使李潤謙,不卽禁戢,其罪狀,亦令廟堂,稟處事,傳于李勉兢曰,該水使罪狀,令廟堂草記稟處,水使之罪,何責邊將?該僉使勿罷,令道臣,拿致,從重決棍,懲礪事,分付。
以黃海監司李泰永啓本,罪人金載夏到配事,傳于李勉兢曰,放送。
李勉兢,以備邊司言啓曰,忠淸監可李亨元狀啓,該水使罪狀,令廟堂草記稟處事,命下矣。取見其狀本,則以爲華城門樓材木船運時,水使李潤謙,躬自入島,旣知山直輩責供之弊,視以前例,不卽禁戢,致此貽害之擧者,誠爲可駭。其罪狀,請令廟堂,稟處爲辭矣。運材之際,或慮一毫貽害,聖念夙宵憧憧,前後飭命何等申嚴,則其在奉行之地,孰敢不仰體至意?俾除民弊,而該水使李潤謙,初旣不能操束鎭將,任他帶隷之多率,終又矇不禁察,以致邑供之閱月支饋,責出於山直,誅求害歸於島民者,萬萬痛駭。李潤謙罪狀,待畢運,令該府,拿問嚴勘,何如?傳曰,允。
兪漢寧,以兵曹言啓曰,同知中樞府事趙景蘭·黃處長·李英茂·鄭延興·文有慶·徐命漢·金旰·鄭思謙·蔡永昌·朴重昌·柳彦輝·劉聖德·金尙秋·姜得取·劉河濟·曺潤寬·鄭厚矯·李寅亮·李命天·金宗鎭·李普榮·金時華·閔行洙·元珏·李奎台·李陽益·李熙戴·文鳳協·盧仁亨·李元根·林光澤,僉知中樞府事洪縉輔·卞至獻·南履基·尹志嵩·李濟安·張奎明·申命斗·李世延·李心玉·任希百·李聖臣·李定濟·金聲益·林泰鎭·李啓白·姜浣·張壽華·金相勛·李奉天·李承遠·李宇榮·韓德壽·禹師德·柳燂·李光逵·申彦璋·朴弼元·李㰒·趙彦暻·柳植·李希顔·李世迪·尹世欽·趙奉玄·韓德瑾,俱以老病人,或肅謝或在外未上來,竝依例減下。慶熙宮衛將柳明杓,身病猝重,勢難供職,呈狀乞遞,輪番之任,不可久曠,改差,何如?傳曰,允。
李勉兢,以刑曹言啓曰,因司鑰手本,別監李命脩,令攸司囚禁,決杖六十放送,不禁之司鑰行首別監,亦爲決杖事,命下矣。依傳敎,別監李命脩爲先囚禁後決杖六十度,不禁司鑰趙得完,行首別監馬繼祥,各決杖三十度,竝放送之意,敢啓。傳曰,知道。
義禁府啓目,義禁府都事朴獻源原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,司饔院奉事朴正圭原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,全州前判官尹玄錫,問目內辭緣,泛稱遲晩,刑推得情,何如?判付啓,除刑推議處爲良如敎。又啓目,植松前萬戶金致潤,海美前縣監申啓文,金海前府使柳鎭琡,龍宮前縣監金觀柱等,原情云云,金致潤段,傳旨內辭緣,泛稱遲晩,刑推得情爲白乎矣,柳鎭淑·申啓文·金觀柱等段,傳旨內辭緣,泛稱遲晩,所當請刑爲白乎矣,柳鎭淑曾經宣傳官,申啓文曾經都摠經歷,金觀柱曾經侍從,勿爲請刑,在載大典通編,竝只議處,何如?判付啓,依允。金致潤段置,亦爲除刑推議處,明日開坐擧行,待判下,與諸囚,仍卽照律以聞爲良如敎。
敎江華留守曺允大書,王若曰,西淮保障,政須管轄之才,東洛居留,宜廟堂之剡,肆頒綸綍,庸侈旌旄。惟卿名閥偉姿,淸朝雅望,傳家文學,早登瀛閣之選,持論公平,久佐銓司之席,補綠綈於西邑,未試全才,陞赤芾於南宮,將期大用。眷彼沁都雄府,實有海鎭重防,臺隍枕水陸之交,城塹作金湯之固,鍊戈船於十堡,樓櫓星馳,輳漕舶於三途,糒鍭山積風波晏息,縱云四海昇平,陰雨綢繆,宜慮一朝緩急。玆授卿以江華府留守兼鎭撫使,卿其勉恢懋績,祗服寵章,宜思經遠之謨,無負責成之意。處留司而參廟略,機務惟殷,制戎閫而分民憂,惠威竝擧荒頹墩堠,勞宜效於膳修,出入津關,戒莫弛於譏詗,自餘裁稟,厥有典章。於戲,身作長城,心懸宸極,暇時裘帶,非爲息偃之圖,終日衣袽,庶副委毗之眷,行當召矣,第往欽哉?故玆敎示,想宜知悉。知製敎韓光植製進
甲寅四月二十三日辰時,上御重熙堂。右副承旨入侍時,右副承旨洪義浩,假注書曺錫中,記注官安經心,記事官吳泰曾,以次進伏訖。上曰,日次殿講,明日爲之,今番儒生,勸入後到記爲幾何,使大司成知入。賤臣承命出傳。上曰,濟州試券,旣令印給矣。如瓊林聞喜錄例,以活字印出,頒給物力,則推來於戶曹,自內閣爲之,可也。上曰,李喆運,今方在囚耶?義浩曰,方囚南間矣。上曰,令禁堂,卽速收議,以爲決處之地,可也。仍命退,承史以次退出。
上在昌德宮。停常參·經筵。
藥房副提調鄭大容啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李勉兢啓曰,大司憲李鼎揆,執義洪樂淵,掌令李日運·李景溟,持平崔守魯·曺喜有,俱在外,監察茶時之意,敢啓。傳曰,知道。
李勉兢啓曰,明日殿座,承旨當爲備員,未差之代,政官牌招,開政差出,待下批仍卽牌招,何如?傳曰,前望單子入之,待下批牌招察任。
傳于李勉兢曰,臨殿久矣,酬應則一也。明日次對,進定於今日。
李勉兢啓曰,今日次對,兩司當爲進參,除在外外,未肅拜人員,竝卽牌招,何如?傳曰,允。
以獻納李貞運,持平崔守魯牌不進罷職傳旨,傳于李勉兢曰,只推。
以校理張至顯,副修撰成德雨牌不進罷職傳旨,傳于兪漢寧曰,只推。
李勉兢啓曰,臣敬奉聖批,馳往傳諭于南部會賢坊二間屛門契,領中樞府事蔡濟恭所住處,則今方造朝,臣先爲入來之意,敢啓。答曰,知道。
李勉兢啓曰,臣敬奉聖批,馳往傳諭于南部會賢坊部越邊契議政府領議政洪樂性所住處,則以爲,積違文陛,戀結之忱,日夕耿耿,今日日次候班,特敎賓對,固當竭蹶趨進,仰覲耿光,粗神情禮,而病情危惡,無望蠢動,冒上箚本,恭俟處分。卽者承宣儼臨,誕宣恩批,軫念之至意,諄復之誨諭,旣勤且摯,迥出尋常,至有偕入之命,驚惶感泣,罔知攸措。目下病狀,若有一半分强策之勢,敢不顚倒擔舁,拚死承膺,而頭目暈眩,神精迷冒,雖欲扶人轉動,實無寸步致身之望,恩諭之下,末由趨簉。臣罪至此,尤合萬殞,伏枕惶阨,唯願遄被嚴譴云。臣旣承偕入之命,姑爲仍留之意,敢啓。答曰,知道。爾則始爲仍留,待快差卽爲書啓,遣御醫,持藥物看病以來。今日之欲見兩大臣,非特爲見面而已,事勢適會,不得造朝,差待後日爲可,殿講及次對,退行事,分付。亦以此批旨,史官傳于領府事,可也。
醫官吳仁豐書啓,領議政洪樂性,病症看審,則痰火上升,頭目暈眩,委頓床席,昏瞀不省,脈度微弱而浮數,槪是元氣虛憊,痰火闖肆之致,主家方用調中君子湯。此意詮次啓達。傳曰,更爲進去看病。
李勉兢啓曰,玉堂上下番俱空,事甚未安,校理張至顯,副修撰成德雨,旣有只推之命,卽爲牌招入直,何如?傳曰,允。
以校理張至顯,副修撰成德雨牌不進罷職傳旨,傳于鄭大容曰,只推。
傳于鄭大容曰,同副承旨入侍。
禮曹參議前望單子入之,尹行元落點。
傳于鄭大容曰,明日當由逌瞻門展拜,該房知悉。
鄭大容啓曰,明日展拜時,承旨不可不備員,而右承旨李勉兢,偕來進去,左副承旨未差之代,前望單子入之,始未批下矣,何以爲之?敢稟。傳曰,偕來承旨之姑爲入來,旣有前例,依此爲之,可也。
以忠淸水使李潤謙啓本,華城樓材未運畢裝發事。傳曰,聞旣畢裝發可幸。豈可以二株浮沈之未及搜拯,以貽沿海民邑之弊乎?卽爲撤拯事,令廟堂三懸鈴知委留守及兩道道·帥臣。
洪義榮,以吏曹言啓曰,因濟州巡撫御史沈樂洙別單,令吏·兵曹,草記回啓事,命下矣。取考別單,則濟州生員吳霑,頗有文識,可謂島中之翹楚云,而旣非行誼之表著,宜無甄用之可論。濟州判官洪履祚,醇謹可尙,有欠振刷下語之間,貶褒相錯。大靜縣監鄭運躋,昨年大賑,捐瘠甚少云,則不可謂之純褒。旌義縣監南涑,出自侍從,吏民拭目云,則可知治績之未著,而御史旣陞牧使,來頭考績,另行黜陟之意,嚴飭分付。旌義前縣監許,曾以公廨修繕之勞,已蒙加資之典,前牧使李鴻運,雖云釐弊,別無事爲之可稱,竝置之,何如?傳曰,允。
李勉兢,以義禁府言啓曰,因罪人李喆運事,收議于大臣事,命下矣。領議政洪樂性,以爲臣俄伏奉李喆運·姜鳳瑞事獻議之命,而果然目下病狀,以昏眩之症,末由條陳仰對,略暴疾病實狀,兼附貪墨之懲治,城化之風敎,則不可不嚴處之意矣。伏承責敎截嚴,有非臣子所敢承聞者,伏地戰懍,不知死所,固宜泥首竢勘,不敢晏然獻議,重犯唐突之誅,而震剝之極,不暇他顧,敢此冒死仰陳焉。李喆運諸般穀取剩,飢口加錄,留庫穀不爲分給,換色那移賑前後死亡,一不狀聞等事及外此許多貪虐不法之狀,俱在御史査啓之中者,令該府,逐條發問目,嚴加盤覈。至於姜鳳瑞,職雖臺閣,論劾城主,大關風化,況其言或爽實,難免構誣,則有不可以臺職,有所饒恕,而旣是言官,則又不可直以土民按法照律,宜有斟量輕重。以敷敦俗之化於重溟之外,而此則實非愚迷之見所可臆定者,伏惟上裁云。領中樞府事蔡濟恭以爲,李喆運·姜鳳瑞事,臣之愚見,與領相獻議,少無異同,不必架疊云矣。大臣之意如此,上裁,何如?傳曰,依大臣議,施行,可也。
洪義榮,以義禁府言啓曰,抄啓文臣柳台佐·金熙洛,竝拿處事,傳旨啓下矣。柳台佐·金熙洛等,俱在慶尙道安東地,而姑未上來云,發遣一羅將,竝拿來之意,敢啓。傳曰,知道。
義禁府啓目,粘連前萬戶金致潤,前縣監申啓文,前府使柳鎭琡·金觀柱等亦,還餉糴糶,法意至嚴,而過限不捧,至於居末之境,俱極痛駭,以此照律,何如?判付啓,依允。又啓目,粘連前判官尹玄錫亦,道啓中屬公濫刑等,諸般事件,渠之所供,雖爲發明,不無苗脈兺不喩,至於進上節扇之初不致謹,老人官敎之不卽頒給,營邑體統之無難虧損,俱極痛駭,以此照律,何如?判付啓,依允。又啓目,粘連司饔前奉事朴正奎亦,身爲捉魚官,莫重進上,乃以體小者監封,事極痛駭,以此照律,何如?判付啓,依允。又啓目,粘連義禁府都事朴獻源亦,閣臣還配文蹟未頒,而下直單子,徑先入呈,雖緣生疎,事極顚錯,以此照律判付啓,依允。
司僕寺啓目,粘連平薪所管大山梨園倉宅三牧場,今審水軍換定外,屬之本牧,分良賤定爲牧子爲白乎旀,京外軍丁之換定刊汰,貢獻營納之全數省減,大變通之事。令道臣,成出節目,分上於道內營邑鎭,當置諸處,一件上送備局,一件上送本寺,以爲永久遵行之地事,亦爲分付,何如?判付啓,依粘連啓,分付道臣,使之遵此擧行爲良如敎。
領議政洪樂性箚曰,伏以,臣素患風眩之患,近益添劇,頭轉眼暈,長時昏仆,若墜煙霧,如沈醉夢,神精莫能收拾,省覺全然迷遁,伏枕呻楚,末由轉動,今日藥院日次,未能趨參,以伸起居之禮,方切惶隕之忱。此際卽伏承賓對進定之敎,聞命震懍,罔知攸措。目下病狀,若有一分可强之望,則屢承嚴敎之下,何敢復犯違傲,自速重戾,而少有動作,輒致暈倒,數轉言語,倍加昏瞀,左右扶擁,欲起還仆,擔舁强進,亦無其望。成命之下,承膺無路,殆若頑如木石,睯不知畏,義分都虧,尤添死罪,伏地惶阨,直欲鑽地而不可得,玆敢倩人構箚,冒死號籲。伏乞聖明,俯垂鑑憐,亟降威罰,遞臣之職,勘臣之罪,以肅朝綱。仍許長暇俾得安意療治,以延殘喘,公私不勝幸甚。取道止。答曰,省箚具悉卿懇。聞卿暈眩越添,無以自力赴公云,爲之念之,豈勝耿耿,然此何時也?上下阻隔,機務委滯,今日如是,明日又如是,如是度遣者,是誠不可使聞,賓對之進定,豈特爲卿等出膺之地者也?晩來所愼,若可一分可强,卽爲登筵。仍傳于李勉兢曰,此批答,遣承旨傳諭,與之偕入。
領中樞府事蔡濟恭箚曰,伏以臣,罪大恩重,薄竄旋宵,重入國門,瞻望象魏,怳若天顔,不違咫尺,感激欣幸,寸衷倍切,雖卽日滅死,復何餘憾?此際伏奉明日殿講時命官之命,臣語病枕,蹶然而起曰,君命召矣,安敢俟駕而行乎?徐又思之,前日求對而終未蒙賜接,今乃以命官召之,是殿下不以大臣見待,而特使之奉令承敎而止耳。國家之設置大臣,豈徒然哉?夫大臣之任太上則宗社之安危繫焉。其次則衮職有闕,隨處補之,若夫簿書期會,都係末節,況有口而不能開,有手而不能措,徒知奉令承敎之爲恭,則特一使令之職,國家設置大臣,將焉用之,而爲大臣,亦豈不愧於聖人所云觚哉觚哉之譏哉?臣雖萬萬無似,顧其職則大臣耳,腔血積沸之餘,今旣借之以方寸之地,若許臣盡言無諱,則豈敢不披肝瀝血?以盡臣分,而近日以來,下敎截嚴,臣雖趨進於香案之前,將不免囁嚅掩抑而退,然則名以大臣,當此之時,不過裒然爲考官之首而已,上所云扶宗社補衮闕之責,固如是乎?大臣以道進退,道不行則身不可進矣。玆敢短箚自列。伏乞聖上,亟降威罰,勘臣慢命之罪,以警具僚焉。取進止。答曰,省箚具悉卿懇。道豈有二岐,予由本來康莊,卿不率是反以爲恥辱,到此我征爾邁之外,更何言諭?臨殿已踰數晷,而卿之考官,決難闊狹,先遣承宣,俾傳光景云爾。仍傳于李勉兢曰,此批答,遣承旨傳諭,與之偕入。
甲寅四月二十四日未時,上御重熙堂。同副承旨入侍時,同副承旨兪漢寧,假注書曺錫中,記注官安經心,記事官吳泰曾,以次進伏訖。漢寧曰,倭人答書契,自禮曹當爲修送,而時無參議,故不得擧行云。敢此仰達矣。上曰,禮曹參議前望單子入之,待下批牌招察任,可也。出擧條仍命退,諸臣以次退出。
上在昌德宮。停常參·經筵。
上詣景慕宮。入齋室後,內閣·政院·藥房口傳問安。答曰,知道。
展拜後,內閣·政院·藥房口傳問安。答曰,知道。
還宮後,內閣·政院·藥房口傳問安。答曰,知道。
辰時巳時,日暈。
李勉兢啓曰,大司憲李鼎揆,執義洪樂淵,掌令李日運·李景溟,持平曺喜有在外,持平崔守魯牌招啓辭未下,監察茶時之意。敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,出宮門路,以協陽門爲之。
鄭大容,以奎章閣言啓曰,奎章閣,今夏孟朔大奉審及宙合樓修改時,御眞移還奉,後日爲之事,命下矣。令日官,更爲推擇,則今四月二十八日辰時,移奉,同日戌時還奉,二十九日卯時移奉,同日酉時還奉爲吉云,以何日時擧行乎?敢稟。傳曰,二十九日爲之,可也。
御醫吳仁豐書啓,領議政洪樂性病症,今朝更爲看審,則脈度如昨一樣,而昏眩之症,似有分減之勢,藥則調中君子湯,今日又爲煎用,而主家,以爲珍劑恩頒,已極感惶,況太醫經夜相守,尤切悚悶,如添一病,惟願遄還,少便病心云,而臣旣伏承更爲進去看病之命,故姑爲仍留之意,詮次啓達。答曰,晩後動靜,更爲書啓。
李勉兢,以備邊司言啓曰,卽見黃海監司李泰永狀啓,則以爲本道還穀應分之數,本自不敷,輒請加糶,已成近例。且海·延等六邑,平山之兩坊饑口之還付者,亦甚夥多。道內會付穀,折半留庫中,限一萬石,特許加分事,請令廟堂,稟旨分付矣。賑後糶穀,宜其難於排巡,飢餘民情,亦當切於望哺,而今此一萬石加分之請,不甚過濫,依所請許施,何如?傳曰,允。
李勉兢,以兵曹言啓曰,濟州巡撫御史沈樂洙別單,令吏·兵曹,草記回啓事,命下矣。取考別單,則大靜居前五衛將李亨秀,曾爲摹瑟鎭助防將時,修築城堞,公廨·軍器,竝爲修治云,而書啓中雉堞之幾許,公廨之幾間,軍器之幾件,竝不條列,只言略干,則其不能準賞典之數可知,論賞一款,姑置之。州校前僉使洪受寬,摹瑟鎭將出身金鍾輔,泛稱爲人勤幹,頗解軍務,俱可任使云。雖與論列才藝,考據實蹟有異,其在體聖朝柔遠人之德意,不可無收用之擧,待其前頭上京,更觀其爲人,相當職調用,何如?傳曰,更以三人實蹟,詳問該牧,以加資除職,本牧調用三岐分等論列,指一狀聞後,稟處,可也。
李勉兢,以御營廳言啓曰,今四月二十五日,景慕宮展拜時,依兵曹節目,集春營入直軍四十名,新營入直千摠李吉培,領赴于訓鍊都監都領陣,該入直哨官李光顯,率該哨標下軍七名仍直,東營入直軍三十名除出,入直把摠李默運率領,宮大門外把守,而竝待標信擧行,解嚴後,各還入直之意,敢啓。傳曰,知道。
義禁府啓目,司饔院奉事朴正圭,矣身爲捉魚官,莫重進上,以體少者監封,事極痛駭。以此照律罪,杖六十收贖,奪告身一等,私罪奉敎付過放送爲良如敎。
又啓目,植松前萬戶金致潤,海美前縣監申啓文,金海前府使柳鎭琡,龍宮前縣監金觀柱等矣,還餉糴糶,法意至嚴,而過限不捧,至於居末之境,俱極痛駭。以此照律罪,各杖一百收贖,告身盡行追奪,私罪奉敎依允爲旀,申啓文·柳鎭琡,功減一等,金觀柱議減一等爲良如敎。
又啓目,全州前判官尹玄錫矣,進上節扇之初不致謹,老人官敎之不卽頒給,營邑體統之無難虧損,俱極痛駭。以此照律罪,從重論杖一百收贖,告身盡行追奪,私罪奉敎依允,功減一等爲良如敎。又啓目,禁府都事朴獻源矣,閣臣還配,文蹟未頒,而下直單子,徑先入呈,事極顚錯,以此照律罪,笞五十收贖,解見任別敍,私罪奉敎依允,功減一等爲良如敎。
甲寅四月二十五日辰時,上詣景慕宮。展拜入侍時,行都承旨鄭大容,行左承旨林濟遠,右承旨李勉兢,右副承旨洪義浩,同副承旨兪漢寧,記事官鄭文始,假注書曺錫中,記事官安經心,記事官吳泰曾,一提學鄭民始,檢校提學徐有防·金載瓚,檢校直閣徐榮輔·南公轍,待敎李存秀,以次隨駕。上具翼善冠·衮龍袍,乘輿出協陽門,由建陽門·弘化門,入逌瞻門,詣齋室,降輿出東挾門,詣板位行再拜禮,入廟內奉審,還御齋室。少頃,上出西挾門,乘輿出逌瞻門,入弘化門·明政門·永淸門·交泰門還內後,諸臣以次退出。
上在昌德宮。停常參·經筵。
自巳時至人定,灑雨下雨,測雨器水深一寸一分,自人定至夜五更,灑雨下雨,測雨器水深一寸六分。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪漢寧啓曰,大司憲李鼎揆,執義洪樂淵,掌令李日運·李景溟,持平曺喜有在外,持平崔守魯牌招啓辭未下,監察茶時之意,敢啓。傳曰,知道。
兪漢寧啓曰,合辭許久闕啓,事甚未安,除在外外,未肅拜兩司諸臺,竝卽牌招,何如?傳曰,允。
鄭大容啓曰,玉堂上下番俱空,事甚未安,副校理崔獻重,修撰韓光植,卽爲牌招入直,何如?傳曰,允。
傳于兪漢寧曰,同副承旨入侍。
傳于兪漢寧曰,戶房承旨入侍。
以獻納李貞運,持平崔守魯牌不進罷職傳旨,傳于兪漢寧曰,只推。
鄭大容啓曰,校理張至顯,副修撰成德雨,旣有只推之命,卽爲牌招,以爲推移入直之地,何如?傳曰,允。
鄭大容啓曰,校理張至顯,副校理崔獻重,修撰韓光植,副修撰成德雨,牌不進罷職傳旨,今方捧入,而玉堂上下番俱空,已至多日,事甚未安。未差之代,政官,牌招,開政差出,待下批仍卽牌招,以爲推移入直之地,何如?傳曰,此啓辭還給,傳旨,亦爲勿施。
傳于兪漢寧曰,咸興判官,當日辭朝。
承旨前聖單子入之,李儒慶落點。
兵曹口傳政事,以黃明浩爲所已萬戶。
以黃海水使李海愚狀啓,華城材緣木斫運時,效勞人指名後錄,沙格等蠲役事,傳于洪義浩曰,爲所重始此役,而爲民弊費此心矣。海·湖兩西之中,海先成功,巡·水兩裨賞加,口傳下批後,敎旨與有旨,今日內成送。土校旗鼓官出身黃明浩,道內邊將中,準瓜人作窠,口傳差送事,回諭。俾聳不勤之湖西,未輸之關東。
以全羅監司李書九啓本,罪人李肇源長興府到配事,傳于兪漢寧曰,不欺一夔足矣。此足聳勸,渠之處分,到今別無所緊。且渠則可惡,而孝理之政,宜推絜矩之義,特爲參酌放送事,回諭。
以江原監司沈晉賢狀啓,華城門樓所用材木裝發事,傳于洪義浩曰,雖爲所重,有此許斫,若或憑藉濫斫,山麓之濯濯,道伯在所嚴察,而所耿耿者,出浦役民,或致妨農,卿其着意嚴,以副宵旰之思事,回諭。
李勉兢,以禁衛營言啓曰,日昨本營峭官差出時,咸敬行之敬字,誤以景字,擬望受點矣。莫重入啓望單,矇不覺察,如是誤書,伏不勝惶恐,而原單子中,改付標以入之意,分付,何如?傳曰,允。
兪漢寧,以義禁府言啓曰,因罪人李喆運事收議,大臣草記批旨內,依大臣議,施行事,命下矣。依前下判付,當爲嚴刑取招,而今日卽下弦日。弦望晦朔,勿行拷訊,載在大典通編,待明日開坐擧行之意,敢啓。傳曰,知道。
兪漢寧,以義禁府言啓曰,全羅道長興府竄逐罪人李肇源,到配啓本判付內,特爲參酌放送事。命下矣。李肇源卽爲放送事,分付該道道臣之意,敢啓。傳曰,知道。
甲寅四月二十六日辰時,上御重熙堂。戶房承旨入侍時,同副承旨兪漢寧,假注書曺錫中,記注官安經心,記事官吳泰曾,以次進伏訖。上曰,下直守令入侍。經心承命出傳,與咸興判官南獜耉,偕入進前,奏職姓名。上曰,以朝家蔭補之政言之,於爾家,尤豈不念乎?今番新除,意亦有在。爾之在南時,未聞赫譽,北關較閑於南邑,下去善爲之,毋負特畀之意,可也。七事宣諭竝除之。仍命退,諸臣以次退出。
甲寅四月二十六日午時,上御重熙堂。同副承旨入侍時,同副承旨兪漢寧,假注書曺錫中,記注官安經心,記事官吳泰曾,以次進伏訖。上曰,玉堂之逐日違牌,殆近戲弄,牌招啓辭還下,傳旨勿施。此後不敢違牌事,分付。命漢寧,書公事判付訖。仍命退,承史以次退出。
上在昌德宮。停常參·經筵。
鄭大容啓曰,來初一日,輪對日次,而景慕宮夏享大祭齋戒相値,頉稟之意,敢啓。傳曰,知道。
李勉兢啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
鄭大容啓曰,今此端午帖製述人抄啓中,時無職名人,令該曹口傳付軍職,何如?傳曰,允。
李儒慶啓曰,卽者校理張至顯,副校理崔獻重,修撰韓光植,副修撰成德雨,召牌之下,屢度催促,無意承膺。事體所在,誠極未安,推考警責,何如?傳曰,允。
李儒慶啓曰,以獻納李貞運,持平崔守魯牌不進罷職傳旨,傳曰,只推。
李儒慶啓曰,大司憲李鼎揆,執義洪樂淵,掌令李日運·李景溟,持平曺喜有在外,持平崔守魯牌不進,監察茶時之意,敢啓。傳曰,知道。
傳于兪漢寧曰,右副承旨入侍。
以忠淸監司李享元啓本,罪人宋景輝,到配事,傳于李儒慶曰,放送事,分付。
以慶尙左兵使李禹鉉狀啓,密陽居直赴會試人嚴而寬,已有身故,未及詳細修報,至有此査實之境,惶恐待罪事,傳于李儒慶曰,該倅聲績蔑如,特以蔭補之意,姑爲略之,而尋常擧行,有此不謹,烏在其嚴科場奉朝令之義乎?該府使趙觀鎭,爲先從重推考,此後隨處小心,爲民殫誠,無失戚畹本色事,令道伯拔例嚴飭。當該監·兵使,從重推考。
醫官吳仁豐書啓曰,嶺議政洪樂性病症,今朝更爲看審,則症狀脈度,大體則比昨一樣,而運動之際,頭目之眩暈,酬酢之時,精神之昏瞀,漸有差勝之望。所服藥則主家,以涼劑之過用爲悶,調中君子湯前方中,去黃連,連爲煎用之意,詮次啓達。傳曰,聞有差勝之節,殊甚爲幸,更加着意,不離看病。
李儒慶,以義禁府言啓曰,抄啓文臣柳台佐·金熙洛,令該府刻期拿處後,草記事命下,故曾已發送羅將矣。金熙洛,今方上來自現,爲先拿囚之意,敢啓。傳曰,分揀放送,可也。
傳于鄭大容曰,抄啓文臣中在外者,今已齊到,親試,明日爲之。
鄭大容啓曰,抄啓文臣親試,明日爲之事,命下矣。處所以何處爲之乎?敢稟。傳曰,便殿爲之。儒生日次殿講,亦於明日爲之,處所,親試處所爲之。次對亦令來會。
李儒慶啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
鄭大容啓曰,假注書曺錫中,身病猝重,今姑改差,何如?傳曰,允。
李勉兢啓曰,事變假注書尹致永,身病猝重,今姑改差,何如?傳曰,允。
假注書曺錫中改差,代以李允謙爲假注書,事變假注書尹致永改差,代以韓致重爲事變假注書。
鄭大容,以奉常寺都提調意啓曰,今此景慕宮夏享大祭時,典祀官,例以本寺判官差送,而有闕之代,自辟望,纔已越送吏曹矣。令該曹口傳差出,何如?傳曰,允。
吏曹口傳政事,以柳師模爲奉常判官,以柳頤玄爲左通禮。
禮曹啓目,粘連敬順王廟移建日字,令道臣從便擇日,後錄諸條,一依崇德殿·崇義殿例,參酌磨鍊,參奉帖文,依前擧行,何如?判付啓,依回啓施行爲旀,廟宇改建,影幀移摹後,依道狀卜日下送,香祝祭文,卿其撰進。昔我肇慶廟役完慶科,其後事面之尊重,自有別焉。參奉段,令吏曹給帖事,分付爲良如敎。
備邊司啓目,粘連,法聖等漕船十隻致敗,該僉使趙段,處分已下,今不敢更論,各船都沙工,令該道,一倂嚴刑遠配,格軍·監色,嚴刊懲勵放送,差使員古群山僉使徐命漸,水護怠慢,南平前縣監金獜淳,法外濫載之罪,竝令該府,拿問嚴處。雖以道臣言之,特敎行査,事體嚴重,而只憑船格之粧撰,無一情節之鉤得者,揆以道理,極爲駭然。該道臣李書九,施以削職之典,何如?判付啓,竝只依允爲旀,十船萬包之臭載,不可直諉之於風勢。裝不如式,發不以時兺除良,利處不知足,險處不知懼,致使粒粒辛苦之物,竟歸烏有。且其搜拯之役,動費旬餘,民邑疾首,魚龍失所。加之全眛因俗之治,反使姦僞得售,一則領運鎭將之罪,二則領運鎭將之罪。古人所謂風利不得泊者,豈必眞箇不能制樓船而然哉?特欲聲言軍勢,賈勇士氣。渠敢不知形便,有若乘勝長驅者,節節可駭。昔於丁亥,湖南如許之事,旣遣繡衣,旋下古聖敎,諄諄處分嚴明。是豈非今日之所當仰述者乎?然於今番御史之姑不差送,事情之易曉,差間於丁亥是如乎,其欲懲礪,莫過鎭將。法聖僉使趙肇,待其竣納,令道臣,大張威儀,嚴棍二十度,降定漕卒爲旀,不知分於渠何責,而以邑校,爲此鎭,出於奬勞之擧,則醉不董督,臥不往救,道伯請律,豈甚太歇?古群山僉使徐命漸,亦令道伯嚴棍,卽其鎭充軍爲旀,該道臣削職事段,道伯體重,事件且異於年前湖西,宜遵丁亥勿論之例,論罪一款,特爲分揀,使之另究滋奸之由,細講杜弊之方,以救一分補愆之道事,嚴飭爲良如敎。
義禁府啓目,前牧使李喆運口招云云,繡啓內辭意,發問目嚴刑逐條盤覈,則許多罪犯,箇箇遲晩是白遣,至於飢口死亡事段置,渠亦不敢發明是白乎矣,但繡啓中,以實饑故爲三百四十餘口,而渠則以一百三十餘口納招,究厥情狀,極爲痛惡。加刑取服,何如?啓,觀此其矣所供,民口之顚壑,無論因癘因饑,分明有是事乙仍于,渠亦百餘三百餘口之間,執以爲相左之端,而亦不敢以無是,全然發明,則渠之罪犯,果何如?設令箇箇患癘,若能濟其飢而救其病,闕數豈如彼夥然乎?特遣御史,涉海按査,其所條列,若是明白。使辛勤船粟,夙宵耿耿之爲民苦心,畢竟不得下究者,渠之罪,可謂罔赦。外此賑餘之移充於臭載,及自備等種之法外冒禁,猶屬於薄物。至於蠲鰒之特恩,曰以莫知全事剝割者,節節痛惡。一次例訊而止何以懲後而戢他乎?況旀一邊設祭於顚壑之數,一邊使李喆運,脫出獄門,揚揚如無故,則亦可曰國有法乎?待考訊限滿,更加各別嚴刑,絶島限己身減死定配,以謝耽羅籲無從之情爲良如敎。又啓目,孟山前縣監徐潤璞原情云云,傳有內辭緣,泛稱遲晩,刑推得情,何如?啓,除刑推考律勘放爲良如敎。
洪義浩,以義禁府言啓曰,時囚罪人徐潤璞原情公事判府內,除刑推考律勘放事,命下矣。徐潤璞傳旨內,舊還上,全未捧拿處罪,取考律文,則大典通編倉庫條有曰,還上未準捧居末者,拿問,大明律制書有違條有曰,凡奉制書,有所施行而違者,杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。徐潤璞,杖一百收贖,告身盡行追奪,放送,何如?傳曰,允。如有功議,各減一等,可也。
領議政洪樂性箚曰,伏以,臣日昨賓對有命,而狗馬賤疾,萬無自力之勢,冒陳短箚伏地俟譴。及承恩批,至有承宣偕入之命,感惶萬萬,宜卽竭蹶,而實緣病勢,末由蠢動,猥上附奏,益添死罪。不惟嚴誅之不加,乃反殊渥之特侈,承宣仍留,御醫頒劑,積罪如山,受恩如天,伏枕攢祝,汗淚交逬。況特敎次對,緣臣之病,又致退行,聖上臨軒虛佇,諸宰會且歸矣。國體由臣而屑越,朝儀由臣而顚倒,此莫非臣辜恩慢命之罪也,病裏悚感,尤無所容措。幸賴聖念之診恤危劇之狀,漸向差減,一兩日之內,雖不得灑然祛體,庶幾有拚死舁進之望,負罪賤臣,猥藉恩數,偃處還息,不念轉動,實非義分之所敢安,惶怩之極,不暇他恤,竊擬竢命趨造,粗伸戀結之忱,仰請逋慢之誅,而此時王人之信宿陋處,尤切不安。伏乞亟命召還,俾恩禮無至瀆褺,病心從便調息,千萬幸甚。取進止。答曰,省箚具悉卿懇。遄獲勿藥,爲卿深喜。況欲俟命造朝,朝體自此庶有整飾之望,尤非細幸。時雨曰若,詰朝晴曝,若因報收,雖於明日,卽當臨殿,卿須勿辭加攝,承宣·御醫,姑爲召還,俾便卿心。仍傳曰,此批答,遣史官,傳諭于領議政。
甲寅四月二十七日辰時,上御誠正閣。右副承旨入侍時,右副承旨兪漢寧,假注書曺錫中,記注官安經心,記事官吳泰曾,以次進伏訖。上曰,左承旨·左副承旨入侍。出榻敎又敎曰,下直守令入侍。出榻敎賤臣承命出傳,與行左承旨林濟遠,右副承旨洪義浩,同副承旨李儒慶,全州判官沈鉁,偕入。上曰,守令進前,鉁進奏職姓名。上曰,密陽遞來後,初除外邑乎?鉁曰,然矣。上曰,下往善爲之。命承旨除七事宣諭,濟遠傳諭訖,上命先退。上曰,敬順王畫像修摸事,頃於前慶尹李益運入侍時,言及矣。左承旨,亦曾經慶尹矣,須書報嶺伯,可也。濟遠曰,嶺伯狀啓,已有移摸之言矣。上命義浩,書狀啓回啓。濟遠曰,畫像移摸時,加出一本,使之上送,何如?上曰,李命聖,方爲嶺南察訪,使之摸出,而亦出一小本,奉來京中好矣。上曰,宋·尹兩畫像,予得置,方欲粧帖矣。尹畫像,人皆或以爲體小,以予觀之,甚魁偉矣。許穆畫像,亦欲得見,同副,傳此意于領府事,使之求得以來也。上曰,同副,初自三水來,邑弊民瘼,何如?儒慶曰,鹿茸一節爲大弊,當供獻之時,審藥輩,專事操縱,其弊不少,若不由審藥,直納內局,則似好矣。上曰,此外又有何弊端。儒慶曰,別無大段弊矣。上命義浩書傳敎曰,耽羅賓興錄二件內入,西庫三件,五處史庫各一件,全羅監營,全州鄕校,濟州三邑及三邑鄕校各一件,內閣·外閣·外奎章閣·玉堂·成均館各一件,試官·對讀官·試所承旨·較正閣臣及抄啓文臣崔光泰·權悛·吳泰曾·趙萬元·徐俊輔·柳遠鳴·姜俊欽·黃聖天·李東萬,監印抄啓文臣二人各一件,完伯·濟州三邑守令各一件,濟州文臣二人各一件,入格儒生二十一人,各一件賜給。仍命退,承史以次退出。
上在昌德宮。停常參·經筵。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
鄭大容啓曰,假注書李允謙,事變假注書韓致重,時無職名,令該曹,依例付軍職,冠帶常仕,何如?傳曰,允。
李勉兢啓曰,卽者中樞府錄事來言,領府事蔡濟恭,退自筵席,卽爲出城云,係是大臣去就,敢啓。傳曰,卿何若是?收禁二字之今筵得以開口,出於禮待卿等之意,予之敬大臣,於是乎至矣盡矣。況講席方開,卿則卽爲出城,抑何意也?爲卿惑焉。玆遣史官,問卿行止,仍傳斯速入城之意,卿其卽爲入來事。遣史官傳諭,與之偕入。
韓致重奉命,代以金熙洛爲事變假注書。
吏曹口傳政事,莊陵參奉李彬。
洪義浩啓曰,領議政洪樂性,有稟達事,來詣請對矣。傳曰,入侍。
賓廳,以李秉模爲卜相。
洪義浩啓曰,新拜右議政李秉模,時在平安監營任所,上來事,依例遣史官傳諭,上來時給馬事,本道監司處,下諭,何如?傳曰,允。當有敦諭,更送史官,有煩廚傳之弊,史官姑留,待敦諭書下,持去事,分付。
備邊薦望,以金思穆爲平安監司。
洪義浩啓曰,玉堂上下番俱空,事甚未安,校理張至顯,副修撰成德雨,卽爲牌招,今日政新除授玉堂,待下批一體牌招,以爲推移入直之地,何如?傳曰,允。
吏曹判書前望單子入之,李致中落點。
以吏曹判書李致中再牌不進推考傳旨,傳于洪義浩曰,更爲牌招。
傳于洪義浩曰,吏曹判書,更爲牌招。
有政。吏批,判書李致中牌不進,參判丁範祖在外,參議金履翼,左副承旨洪義浩進。啓曰,判書李致中牌招不進,參判丁範祖在外,小臣獨政未安,何以爲之?敢稟。傳曰,只出緊任。以權裕爲大司諫,鄭最成爲持平,沈鏗爲獻納,徐有鍊爲副校理,柳焵爲刑曹參判,鄭益祚爲左尹,許晊爲掌樂正,丁載運爲交河郡守,右議政單李秉模,承文都提調單李秉模,平安監司單金思穆。禮曹判書閔鍾顯,仍任事承傳。
兵批,判書鄭昌順進,參判洪聖淵病,參議朴聖泰入直,參知尹長烈病,右承旨李勉兢進。以李在學爲副摠管,鄭來升·申惠周爲宣傳官,李東鉉爲守門將,河福彦慶熙將,安景祐爲龜山僉使,三千里權管單具鳴國,任尙珍爲彌串僉使,李馥恒·洪是浩·金萬章·金重彩·閔師宣·鄭東煜·李德普·嚴桓·鄭辰燁·李俊迪·田禳虎·朴世根·片重源·鄭壽國·權順經·李英榦爲同知,李潤德·愼永萬·李春培·金鍊剛·李允奎·申彦章·朴仁恒·鄭東斌·金振瑢爲僉知,副護軍申暹,副司直洪良浩·徐有臣·閔台爀,副司正李允謙·韓致重,以上竝單付。
傳于洪義浩曰,平安監司入侍。
備忘記,平安監司金思穆下直,長弓一張,長箭一部,筒兒一箇賜給。
以副校理徐有鍊,副修撰成德雨牌不進罷職傳旨,傳于李勉兢曰,只推。
傳于李勉兢曰,今日三司事,欲聲言,則又將爲一番風波。且觀諫長等所爲,則無足責備,只以許遞,無㾗彌縫之餘,今忽以初未嘗分明,發自其口,眞箇徹于上聽之一張擧條曰,以改措語之啓無批答書入,又以一張,稱以收禁事所懷,無批答亦爲書入,而瞰承宣之未及歸院,潛納于四仙閣,此非臺啓,卽投書也。往古來今,寧有如許格例乎?苟欲禁令無拘,筵敎不顧,則豈有不可爲之事,不可發之啓乎?以不治治之,筵席之着帽出去,已可謂倖逭,則追後擧措,不可以無足責,又略其投其草之罪。無簡通擧條草,潛投堂后之兩司諸臺,濟州牧爲先勿限年投竄,勿揀赦典。今日事,其間事勢,承旨果瞹眛,而不能預禁於未然之罪,焉敢免乎?不可以自從下土,未聞筵敎,有所屈法,姑從末勘,該房承旨,湖沿定配。試所進去及交遞外,在院承旨等,雖非該房,熟知事實,則若論不能檢飭,罪浮於該房,湖沿亦爲定配事,分付。
事變假注書韓致重書啓,臣敬奉聖敎,馳諭于西部龍山坊兄井契領中樞府事臣蔡濟恭所住處,則以爲臣於朝者,幸借方寸之地,略陳匡救之忱,而以其不敢涉禁,心雖沬血,言實含糊,上而負國,下而負心,論其不職之罪,合被重誅,而聖度天大,酬酢如響,俯伏承聆,感淚自逬。第於三司合啓,謄布朝紙之事,崇聽愈邈,終不以臣言爲可。竊念人臣之義,於忠逆義理大關頭,言旣不用,感回無路,則惟當以去就爭之。臣於是,未暇顧講席方開,逬伏禁門,仍向江郊。此雖出於匹夫之志,自處以難奪,擅行之罪,金木猶輕。卽者史官踵至,傳宣聖諭,十行辭旨,丁寧諄複,且感且惶,措躬無所。臣若有一分轉動之勢,則恩諭之下,敢不卽地奉承,而義理未神之前,雖萬被誅戮,不可蠢動,瞻望宸極,惟願遄死而已云矣。臣旣承偕來之命,姑爲仍留之意,敢啓。傳曰,知道。安心入城事,更爲傳諭,期於偕入。
傳于洪義浩曰,今日應製表券,飭禁何如,猶不率敎,句作多拔之於等字,文理可意,竝置落科,後勿如是之意嚴飭。其中長句之二句以上犯禁令,泮長施罰嚴飭。
以司謁口傳下敎於政院曰,明日御眞移奉時,繖扇儀仗,旣令待令,戶判亦令入參,諸承旨則何以爲之乎?政院,以守廳一人外,齊參之意,仰稟。又以司謁口傳下敎曰,今番,則侍衛旣不磨鍊,承旨二員,往參,可也。
洪義浩,以吏曹言啓曰,卽接通禮院所報,則明日殿座時,左通禮不可不備,未差之代,卽速變通云矣。左通禮未差之代,口傳備擬以入之意,敢啓。傳曰,知道。
洪義浩,以司饔院提調之意啓曰,年前以嶺南之海衣·魚物,湖南之魚卵,必以本體封進事,定式行會矣。卽見全羅道封進物膳魚卵,又以雜卵,湊合混成,色品極爲不佳。定式頒下,累年遵行之餘,忽又不遵朝令,復踵前習者,其在事體,萬萬駭然。物種雖已捧上封進,而該道之臣,難免不察之失,爲先從重推考,此後則一遵定式,毋敢違越之意,別爲嚴飭,何如?傳曰,允。
李勉兢,以義禁府言啓曰,前大司諫李敬一,前獻納李貞運,前持平崔守魯,濟州牧爲先勿限年投竄,勿揀赦典事,承傳啓下矣。李敬一·李貞運·崔守魯等,全羅道濟州牧,勿限年投竄,而以承傳內辭意,具罪目,依下敎發遣一書吏,卽爲押送配所之意,敢啓。傳曰,知道。
李勉兢,以義禁府言啓曰,時囚罪人徐潤璞,杖一百收贖,告身盡行追奪,照律草記批旨內,如有功議,各減一等,可也事命下,而徐潤璞無功議云矣,敢啓。傳曰,知道。
李勉兢,以義禁府言啓曰,因全羅監司李書九狀啓,備邊司回啓內,南平前縣監金麟淳法外濫載之罪,令該府,拿問嚴處事,允下矣。金麟淳,今方待命,卽爲拿囚之意,敢啓。傳曰,知道。
敎平安監司金思穆書,王若曰,久叨東銓之樞要,令譽已著,方揀西路之屛翰,重任特毗,敷予十行,煩卿一出。眷玆關西重地,最冠海東諸藩,遠聖人數千年不墜八條遺敎,按雄州四十府尙傳四郡舊臺,江山之勝,人物之蕃,允爲八方都會,冠蓋所湊,財貨所聚,實是一路關防。奸僞日增,蓋緣錢穀之爲弊,民生漸瘁,久致衣袽之或疎,苟非良千石之才,曷膺宣四方之責?歷數邇列,最難其人,惟卿元舅胄孫,賢卿肖子,家規本是謹拙,在先朝屢勤褒嘉,心事亦自坦夷。至寡躬不替嚮用,歷試觀風之任,素知才識之剛明,早躋卿月之班,蓋取器宇之端雅,以九卿而出守華府,庸嘉園寢之盡誠,長六官而進掌銓衡,能副朝家之委畀。玆授卿以平安道觀察使兼兵馬水軍節度使都巡察使管餉使平壤府尹,卿其祗服寵命,益殫乃猷。黜陟惟在公心,盍勉澄淸之道,廉愼自是本色,可見節損之方,惠澤旁流,宜體九重之宵旰,積弊竝祛,何難萬民之息蕃?陰雨綢繆之謨,必取武技,繭絲保障之術,實貴人和,自餘稟裁,厥有典憲。於戲,金甌纔下於舊伯,政愼代斲之才,玉節聊畀於崇班,毋負委寄之恩,故玆敎示,想宜知悉。知製敎李庚運製進
日次儒生殿講時,上齋生製述御考榜,賦三中一生員朴宗羽年五十,本潘南,居京,父正郞麟源,給二分,三中進士河瑞復,年六十,本晉州,居江陵,父通德郞起龍,給一分,三下進士沈厚鎭,年四十一,本靑松,居水原,父正言重奎,進士金秀臣,年四十三,本安東,居廣州,父學生星漢,進士李日煒,年五十四,本全州,居鎭川,父進士亨植,以上各紙一卷,次上生員李復性,年四十五,本廣州,居天安,父學生鉉周,生員李厚延,年四十五,本延安,居京,父通德郞祉錫,進士李顯文,年六十三,本全州,居淸州,父學生沃夏,進士許綜,年六十六,本金海,居延豐,父生員涑,生員宋柙,年四十四,本礪山,居平山,父學生濟時,生員姜鳳周,年三十八,本晉州,居利城,父幼學泰翕,進士洪始傑,年三十三,本南陽,居陽城,父幼學綎,生員黃仁紀,年四十八,本昌原,居京,父大司諫榦,進士李基弘,年四十六,本廣州,居京,父同知尙琦,生員權丕應,年四十一,本安東,居京,父通德郞若性,以上各筆二枝墨一笏。箋倍畫三下一進士李始源,年四十二,本延安,居京,父司直敏輔,給二分,三下生員鄭遂龜,年四十五,本河東,居扶餘,父僉知師赫,給一分,草三下生員金相穆,年三十七,本光山,居洪川,父令說擇,進士趙學春,年四十,本林川,居京,父幼學德泂,進士金明淳,年三十六,本安東,居京,父學生履慶,生父牧使履基。
御題,醉太平賦,生員朴宗羽三中一,黃流湛以瑟瓚,覿者醉於顒卬,騰華謠而洋溢,侑衢樽而薰濃,初筵闌以需雲,還有象於無象,紛旣樂此聖德,所以醉者太平,周宮闢以火釀,盎太和而同囿,格神明於翠鬯,澹氣味於玄酒,金膏溢以玉燭,宛唐虞之三杯,穆將愉兮曾孫,飽君餘於行葦,籩豆靜而有踐,觥籌錯而交酬,杯心濃而㶑灔,挹聖化而注玆,祈黃耉以大斗,樂意融於上下,歈天保而一獻,替善頌於九如,思盛禮之仰酬,佇茀祿之是遵,心奚止於愛君,化實深於入人,登春臺而誰導,躋壽而疇因,三階晏以化日,醉幾人於一堂,春四海而一解,觴萬年而長傾,歌湛露以厭厭,庶不醉而無歸,迎薰風而纈眼,仰虛雲而登謠,與俱化於順帝,渾不省其在我,樂莫樂兮今夕,聊以醉此升平,旣考朗於令德,所醇濃於至象,騰遐頌於箕疇,藹和氣於豳觥,接杯酒之殷勤,爛雲漢之昭回,陶然醉於化中,嗟帝力之何有,神化蕩而窅漠,王者民而皡皡,香瀲瀲而入髓,散無聲於春風,繽一酌而一頌,龢八章而洋洋,何莫非夫聖恩,不在酒而在化,臣拜手而獻賦,繼遺韻於周詩
御題,擬齊閭丘老人謝於出獵社山之日,諭以願請先生爲相箋,進士李始源三下一,無以我老耋也,敢效進三言之忱,將加齊卿相焉。猥荷宅百揆之諭,言何足聽,感極首稽。伏念臣,壽域雖氓閭丘賤跡,百年享耕鑿之樂,生老太平,一國興悌讓之風,欣覩至化,屬聖后以一豫爲度,而微臣效三條之言,選循良而法度平,斯有俾壽昌之效,振貧乏而少長敬,是謂旣富敎之方,荷隆私於蠲除,非無再斯可之澤,徼衆福於敷進,猥進三其善之要,第玆愚說之妄干,難望聖心之默契,當衆民之齊拜,自慙所撰之獨殊,愧野老之無知,焉有嘉言之仰補,仰渭川一獵之擧,縱切贊晠化之誠,匪莘野三聘之賢,曷期進崇秩之寵,不料瞽言之上格,遽承寵命之特紆,嘉乃言不忘,旣示槪衷之意,吾之相已定,至欲擧國而聽,蓋愚臣敷袵之辭,謂有效一得之美,故重宸虛襟之念,爰侈冠百僚之榮,上雖勤願安承之音,臣實多焉用彼之愧,偕父老於野外,不過微悰之仰陳,足賢彦於廷中,何安賤品之崇擢,跡同麥丘之敷對,縱荃心之有孚,事異傅巖之登庸,詎菲才之敢冒,玆蓋伏遇我后,山東强國,天下賢王,簡良振窮,政化懋愛民之要正風敦俗,治敎先推己之方,遂推鴻私,亦及駑質,臣敢不俯竭微悃,仰答隆恩,乏奇謨於裨治,縱愧咨詢之渥,頌聖澤於沐化,庶殫歌詠之忱。
甲寅四月二十八日卯時,上御熙政堂。日次儒生殿講,抄啓文臣親試,大臣·備局堂上,引見入侍時,行都承旨鄭大容,行左承旨林濟遠,右承旨李勉兢,左副承旨洪義浩,右副承旨兪漢寧,同副承旨李儒慶,記事官鄭文始,假注書李允謙,事變假注書韓致重,記注官曺亨壽·安經心,領議政洪樂性,左參贊洪秀輔,行司直金持默,戶曹判書沈頤之,行副司直徐有防,吏曹判書金思穆,開城留守李秉鼎,行副司直李敬懋,行大司諫李敬一,持平崔守魯,獻納李貞運,副校理崔獻重,修撰韓光植,以次進伏訖。上曰,抄啓文臣,試官以下,先爲行禮。領府事蔡濟恭,一提學鄭民始,檢校直提學金載瓚,原任直閣徐龍輔,檢敎直閣徐榮輔·南公轍,殿講試官行副司直閔鍾顯,吏曹參議金履翼,副司直成鼎鎭,兵曹正郞洪大協,兵曹佐郞李元八,入就位,引儀,唱行禮進前訖。樂性等曰,日來聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。上敎樂性曰,卿方服黃連云,夏節尙早,而以八耋之年,連服涼製,老人筋力,爲之奇幸矣。上命民始,書親試表題曰,擬齊閭丘老人謝乞得壽富貴於王,詩題曰,五風十雨天時好,賦題曰,旣醉八章備五福,勉兢,跪啓請宣敎懸題訖。上曰,吳泰曾·崔光泰·權晙·黃基天·李東萬·姜浚欽·柳遠鳴·趙萬元,則出往閤外,各於公廨製進,其餘文臣,使之各坐,可也。勉兢曰,抄啓文臣中鄭取善,以其不閑公令之文,來呈草紙矣。上敎取善曰,製則許爾一年之暇,而已有前例之可據者矣。予嘗受益於爾祖者多矣。至今不忘,其在念舊之義,予豈不使汝成就乎?且汝以年少新進,眞實若此,爲之嘉尙焉。上敎樂性等曰,向日之處分於卿等者,專爲卿等地也,豈有他意乎?今幸兩元老登筵,自此以後,可以和顔色,好好相對矣。前後筵敎,卿等必皆聞知,今豈有他說乎?樂性曰,臣罪如山,而獲蒙恩造,今日登對,獲近耿光,且感且幸,罔知攸達矣。逖違之餘,得借方寸,而顧臣病情,尙覺迷瞀,雖有所懷,亦難罄陳。而第伏念前後過中之擧,及不忍不敢承之敎,實非所望於聖明之世。自今日快示悔悟之意,仍命亟收禁令,以開言路,卽臣區區之望也。上曰,雖在小官,固無不可言之事,況大官乎?予豈欲杜言路而然也?今番之事,予實有商量者存,亦非樂爲耳,以予情地,不得不然。而卿等元老也,今登初筵,無怪其有一言,故予亦以一言答之,今若言之不已,實非所望於卿等也。今筵則必欲和顔以見之,好言以對之。況是年何年?歡祝之誠,雖令日日蹈舞,未爲過也。與卿等元老,好好相對酬酢,豈非美事乎?一番云云,未爲不可,而卿若不知此意,言之不止,則予則有前日下敎,彼試所承旨,詳知顚末,當使之誦傳矣。以下六行刀割樂性曰,近日三司事,亦多慨然矣。連日違召,果何義也?上曰,此則卿言誠然矣。近來兩司之逐日出牌,予果有意,而觀其所爲,便同戲劇。玉堂之徑出擧措,尤涉駭怪,今忽入來,又何意思?如此者,決不可置之三司,卿其請罪,可也。濟恭謂樂性曰,三司今方登筵,不可如是爲言矣。樂性曰,臣非指今日三司入侍者而言矣。前日違召者非也,今日入來則是也,臣何可請罪?上曰,今日入來者,卽前日違牌者也。領府事,則以彼三司之登筵,猶爲多幸,而有此言乎?如許三司,豈可無罪,流放竄謫,無所不可矣。濟恭曰,今日以前,則殿下以不忍聞之敎,鉗抑諸臣矣,爲三司者,進旣不敢遽言,則違召固無怪矣。而今日入來,烏可已乎?三司之事,亦非曰無罪,而臣則切以爲此皆殿下自反處也,不宜專責於臣下矣。上曰,何爲其然也。濟恭曰,近日殿下,輒下不忍之敎,自傳命之承史,皆曰不忍聞不敢傳云爾,則可知其爲萬萬過中萬萬不忍聞之端矣。臣事殿下今幾年矣,每仰殿下辭氣雍容不迫,克遵一部論語,而以近日辭敎觀之,則殆或近於暴發。曾聖之末端申戒專在辭氣者此也。豈不有乖於大聖人愼辭令之義乎?三司之連事違牌,臣亦驟見而心竊訝之,及反設以身處其地而更思之,違牌之外,亦無奈何矣。殿下旣以不恐聞之敎,預防進言之路,又以受啓之承宣,謄啓之注書,皆有此敎,然則彼三司,亦將何所容手乎?上曰,入來停啓,何難之有?況啓草之已付丙者乎?濟恭曰,停之一字,此何敎也?爲以下十九字刀割涉禁之言,臣固不敢,而衮躬闕失,臣何敢不言乎?上曰,今筵則欲好好經過,卿何必如是爲言乎?濟恭曰。書曰禹拜昌言,皐陶曰都,禹曰兪,都兪吁咈,罔非好言,臣亦當以好言仰奏矣,殿下登極之初嘗敎于臣等曰,三司公論之關係停連者,則人君決不可干預。臣至于今莊誦不忘矣。上曰,卿言亦似然矣,而此皆出於卿之好辯也。登極之初,予亦誠有是言,而其時則以外廷之事而言之。今番則有異於是,卿豈不諒乎?大抵卿等,則處義得當,卿之日前箚子,可謂得體,領相之疏後引疾,亦甚穩當,足可洗前左相兩原任之恥矣。卿等俱是五十年立朝之人,朝體道理,卿等當知之。十五行半刀割濟恭曰。傳曰過而不改,悅而不繹,其亦末如之何矣。殿下旣以受而爲過爲敎,又不以臣等之言爲不是,而但曰過云而已,好之而已,則是乃過不改而悅不繹也,末如之何之訓,不幸近之矣。仲虺贊君德必曰改過不吝者,良以此也。樂性曰,此何等時也,上奉殿宮,永享億萬年無疆之福,上下悅豫,同樂太平,此誠群下之至願,而雖一事半事,若有貽惱於殿宮,則聖心當如何乎?此後則更勿爲過中之擧,千萬切祝。上曰,卿言如此,故予旣許付三司矣,卿勿復言。樂性曰,以臣癃病,久忝中書,以致朝象之如此,至於簿書期會,亦不得如例修擧,特蒙鞶褫,改卜賢德,以幸國事,是臣今日之顒祝也。上曰,卿是朝廷福星,二十四考中書,卿可當之,何乃辭巽如此乎?元老耆耉,自當臥閤論道,亦不當責以機務,勉副二字,非所可論。然則今日卜相好矣。命書傳敎曰,卜相。濟遠曰,卜相事,命下矣。領議政洪樂性,命招,何如?上曰,依爲之。出擧條濟遠曰,卜相事,命下矣。政官牌招開政,何如?上曰,依爲之。出擧條上曰,領相則姑退賓廳,承旨一員,同爲出去,卜相單子封入,可也。濟恭曰,臣之所請,卽二件事也。三司合啓,雖以人主之尊,決不可與奪,則先收禁令,俾伸公議。至於歲一見之敎,雖非出於朝紙之事,而此則尤萬萬非常之過擧。以殿下聖明,豈眞有是擧,而王言一出,群情驚惑,亟賜還收,斷不可已矣。上曰,歲一見云云,此是未然之事,不必如是爲言。至於禁令還收之請,則卿言旣至此,其在尊禮之道,有難靳持,爲卿顔面,特開一條之路。今日三司,若發收禁令之啓,則予當受之矣。如是則卿等之言,予皆從之矣,卿復何言?濟恭曰,今若只許收禁令之啓,而不許原啓之更發,則烏在其從施之意乎?此啓不發,則天經地緯,將壞盡無餘矣。上曰,是何言也?頃日傳敎宣諭時,承旨何不詳傳,而領府,復有此言乎?然則予將自誦而口傳之矣。濟恭曰,此非如是下敎者也。聖敎之下,雖萬萬惶悚,然而疏章之付丙,古或有之,而合啓之燒火,前所未聞。殿下之一言一動,將以爲法於聖子神孫,後世或以此爲據,以私好惡,有所與奪於公議,則是豈我聖上億萬年裕昆之道乎?上曰,卿以予之此擧,謂之無前,而予之情理,亦豈不無前乎?近來所謂臺啓,都是眉睫間覬覦,未見其眞箇誠意。況其所燒者,非啓辭而卽啓草也,卿何必如是爲言?以下二十五行刀割敬一等曰,鄭妻事。上曰,不允。出擧條敬一等曰,德相事云云。上曰,不允。出擧條敬一等曰,尙喆事云云。上曰,不允。出擧條以下四行半刀割仍命書榻敎曰,入侍三司許遞。勉兢進前曰,今日三司,設或有不善周旋之擧,殿下旣以諸臺之違牌,責其不誠,而及借方寸之地,如是遞斥,今政差出之臺諫,亦豈有傳啓臺廳之望乎?一邊許收禁令之啓,一邊下飭政院之敎,殿下前後之敎,不無異同,諸臣將何以適從乎?近日諸臣,自大官至庶僚,蒼黃罔措之中,屢犯死罪,而到今曰是曰非,未必爲然,自有不忍聞之敎,爲臺諫者,不傳與傳,俱是死罪。俄者開留,有非斥臺臣之言,而雖使開留處臺地,必將無所措手矣。伏願亟寢三司遞差之命焉。上曰,臺臣處地,誠不無難處之端,而今日三司之擧措,則開留之言誠是矣。獻重曰,殿下旣許禁令還收之啓,則三字刀削豈可暫緩,而遽下譴責?臣等不能無憾於天地之大也。上曰,還收之啓,姑無批答,遞差之玉堂,又何可煩奏乎?以下五行刀削上曰,予於此事,果不能遵守一規,左右酬應,有若水之東西,隨決隨防,於此須勿責予也。況今早朝臨殿,水刺未進御,且有膈氣上升之慮,卿其就座。濟恭曰,聖敎如此,萬萬憂慮,臣何敢更言而第古人,亦於大關義理處,有以去就爭之者。臣於聖門之世,豈欲便訣,而傳不云乎言不行則去?臣雖無似,亦有廉隅,則決不可晏然自處以大官,將從此而逝矣。仍先退。上命書傳敎曰,加卜。上曰,領相入侍。賤臣承命出傳,與領議政洪樂性,偕入。上曰,鼎席不可不備,卿意必有商量者,誰某爲可?樂性曰,以臣衰朽之質,備位而已,況昏瞀爲病,精神索然者乎?至於應行常事,亦不得如人,爰立何等大事,而臣豈敢薦剡乎?上曰,第言之。樂性曰,實無以仰對矣。上曰,目今頹綱之時,宜思振刷之道,豈可一向爰立於年老之中乎?前左相,亦非年富力强之人。大抵大臣之任,或取以人器,或取以文學,其道不一。守禦使非不好也,念其家盈滿之懼,向筵亦有下敎者,而其子新登榮途,其在惜福之道,始待日後未晩,摠戎使亦好,而殆同勳臣,勳與戚旣無間焉,且年纔五十,不必汲汲爲之。此外時在藩任之人,果是年富力强,文學則出入館閣,責之以振紀綱變渝俗之政,予意以爲,莫有過於此者,卿則以爲如何?樂性曰,聖敎誠然,臣豈不仰揣乎?實合於三事之任矣。上曰,然則吾之相定矣。卿難更爲登筵,次對先此爲之。樂性曰,卽見平安監司李秉模所報,則枚擧泰川縣監徐有悌,順川郡守許根,鐵山府使柳畊,德川郡守李敬魯牒呈,以爲泰川縣各樣逋欠八千三百二十石,順川郡各庫逋欠三千三百五十石,依詳定每石三兩,今已收捧。今若還分,則有穀多之弊,欲爲移貿,則四隣又皆不願,上送戶曹,實合事宜。鐵山府昨年耗條中折米限三千石,依詳定特許作錢上納,俾除民弊。德川郡,勿以昨年耗條二千石爲限,五六千石,預報戶曹,待秋成依詳定發賣,以慰目下不願受之民情爲辭矣。關西糶弊,幾皆釐救,而今此泰·順兩邑逋穀收捧之錢,又爲分給,則實有穀多病民之慮,上送戶曹一款,特爲許施,而至於德·鐵兩邑元還,數旣夥多,則耗條之量宜作錢,亦可爲除民弊之道,此則令道臣,往復戶曹,從便擧行之意,一體分付,何如?上曰,依爲之。出擧條樂性曰,卽見黃海監司李泰永所報,則以爲金川郡捧留大興小米一千石,太八百石,移轉延安府事,前已狀請蒙允矣。本府,以沿海之地,商船湊集,市直低下,無異常年,而採漁資食,受賑糊口,目下形勢,足爲支活,則百里轉輸,民情不願,金川郡移轉米太,特爲還寢爲辭矣。賑政旣已垂畢,民傳亦不願受,則不必强以轉粟。以貽民弊,移轉一款,依所請還寢,何如?上曰,依爲之。出擧條文源曰,太廟大享時,守僕擧行,極爲苟艱,故景慕宮守僕,通瀜使用之意,已有仰奏,而臣問于諸郞官諸守僕,則皆以爲每當親享,尤爲苟艱,此後親享時,景慕宮守僕,入直外,竝令合力擧行,合宜云,以此分付禮曹以爲遵行之地,何如?上曰,依爲之。出擧條頤之曰,今番新鑄錢爲十五萬兩,除出諸般應下,則利條實數爲二萬二千二百餘兩,而鑄役旣以撤罷,來五月初一日爲始,依例行用,利條區處之道,下詢廟堂處之,何如?上曰,依爲之。出擧條命書榻敎曰,平安監司之代,卽爲議薦,今日政下批,待下批,當日辭朝。又命書榻敎曰,吏曹判書前望單子入之。履翼曰,新除授本曹判書,待下批牌招,同參政事之地,何如?上曰,依爲之。出擧條命書榻敎曰,禮曹判書洪良浩許遞,前判書閔鍾顯仍任,牌招察任。又命書榻敎曰,試官黃昇源代,行副司直韓光綮爲之。又命書榻敎曰,以下十三字刀割王大妃殿進御加減六君子湯,自明日停止。上曰,次對先退,大臣以下,以次先退。上命內侍,傳賦表御題於大容曰,與史官一人,持此御題,馳詣泮宮,日次受點生·進處,試取以來,可也。勉兢曰,四學齋任儒生,謂以疏頭被罪,皆引義不爲入庭矣。上曰,諸生事,極爲可駭。朝廷非不知待士之禮,向者畿營動駕也,渠輩之所爲,令人代羞,不可責之以士習,竝汰其齋任。只令館儒齋生應講事,同成均出傳曉諭諸生,可也。同成均鄭昌順,承命出傳。上曰,命官雖已出,副試官先爲開講,可也。生員兪益柱等,以次應講訖。上曰,兪益柱外,不入來館掌色,亦爲差代也。引儀唱禮畢,上還內。諸臣以次退出。
甲寅四月二十八日申時,上御誠正閣。平安監司入侍時,左副承旨洪義浩,記事官鄭文始,記注官金良倜,記事官吳泰曾,平安監司金思穆,以次進伏訖。上曰,以卿地處也,才諝也,必善爲之,以副朝家委俾之意。至於江界戶蔘,實爲痼弊,今番之特送鎭將,以侍從近侍,意有在焉。玆城近處,亦可通用則非不好也。此旣非朝令,則列邑愚氓之相與趨逐,靡室靡處者,宜加禁戢。大抵威生於廉,卿其務之也。仍命宣諭訖。命退,諸臣以次退出。
上在昌德宮。停常參·經筵。
藥房提調洪檍,副提調鄭大容啓曰,伏未審夜間,聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等,不必入侍矣。
王大妃殿·惠慶宮·中宮殿,藥房口傳問安。答曰,知道。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李勉兢啓曰,大司憲李鼎揆,執義洪樂淵,掌令李日運·李景溟,持平曺喜有,俱在外,持平鄭㝡成牌招啓辭未下,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
以禁衛營習陣單子,傳于李勉兢曰,後日次爲之。
以領議政洪樂性初度呈辭,傳于洪義浩曰,封還。
鄭大容啓曰,端午帖製述官,旣已抄啓矣。大提學洪良浩,待明朝牌招,以爲出韻科次之地,何如?傳曰,允。
鄭大容,以奎章閣言啓曰,奎章閣御眞,孟朔奉審無頉,而仍爲移奉于書香閣,閣內諸處修改後,還奉于奎章閣奉謨堂紗籠簾帳,亦爲新排之意,敢啓。傳曰,知道。
李勉兢,以義禁府言啓曰,前同副承旨李儒慶,湖沿定配,前行左承旨林濟遠,前右副承旨兪漢寧,湖沿亦爲定配事,承傳啓下矣。李儒慶忠淸道洪州牧,林濟遠德山縣,兪漢寧沔川郡定配,而以承傳內辭意,具罪目,依例發遣府書吏,押送于各其配所,何如?傳曰,允。
上在昌德宮。停常參·經筵。
李勉兢啓曰,大司憲李鼎揆,執義洪樂淵,掌令李日運·李景溟,持平曺喜有在外,持平鄭最成牌招啓辭未下,監察茶時之意,敢啓。傳曰,知道。
李勉兢啓曰,事變假注書金熙洛,身病猝重,勢難察任,今姑改差,何如?傳曰,允。
傳于鄭大容曰,禮房承旨馳詣宗廟·景慕宮,奉審摘奸以來。
傳于鄭大容曰,京畿監司入侍。
傳于鄭大容曰,都承旨入侍。
金熙洛改差,代以曺錫中爲事變假注書。
洪義浩啓曰,吏曹判書李致中,參議金履翼,牌不進推考傳旨及罷職傳旨,今方捧入,而開政有命,特敎申飭之下,如是違牌,事甚未安。判書更卽牌招,何如?傳曰,允。
以吏曹參議金履翼牌不進罷職傳旨,傳于洪義浩曰,只推。
傳于洪義浩曰,政官牌招開政,隨牌輒違,處義過矣。人言宜付無辨,特點亦有意焉,則除拜之後,尙無動靜,事體所在,不可無飭。吏曹判書李致中,推考,申飭行公。
傳于鄭大容曰,端午帖借書文臣,竝推考。
李勉兢,以備邊司言啓曰,端午在近,各陵寢祭官,當爲差遣,而侍從罷散甚多,無以分排云。在前如此之時,亦有請敍之規矣。堂上·堂下,侍從違牌坐罷人員,竝爲敍用,令該曹口傳付軍職,何如?傳曰,允。
李勉兢,以壯勇營言啓曰,本營夏等試射時,將校軍兵等,各技優等人,別單書入之意,敢啓。傳曰,知道。
領議政洪樂性箚曰,伏以臣於再昨,强疾登對,天威咫尺,怵畏義分,兼以病情,神昏氣短,滿腔血懇,百未一暴,僅以荒拙數語,粗神匡救,微忱,自顧慙惶,無地自容,何幸聖度如天,卽許允可。第一奏前後過擧,不忍承聞之敎,竝示悔悟,則聖敎若曰已諭卿以漱滌,何啻悔悟之示意也。第二奏,收還禁令,俾開言路,則聖敎若曰,公議付之三司。大哉?王言,如綸如綍。臣仰之若日月,信之若金石,竊以爲繼自今,聖上無過中之擧,非常之敎,三司伸共公之論,五字刀削而宗社之福,臣民之幸,莫有京於此也。欽頌攢祝,不勝忭賀。及夫筵退之後,言路之不得開恢,依舊是禁令後擧措,臣誠不能無憾於天地之大也。開言路付之公議之聖敎,果安在哉?由是公議不付於三司,而言路從而壅閉,則當日安危憂虞,已無可言,而亦垂法訓於萬世之道哉?如臣無似,忝居相職,衮闕莫補,國勢未扶,結舌袖手,罪積如山,何敢自處以大官,開口論事,而第臣旣親承明敎矣。不終日而復見此過中之擧,愕眙焦迫,不敢泯默,復伸前說,仰冀察納。伏願聖上,念列祖艱大之投,擧國神人之望,以信法言,以光聖德焉。仍念臣之自來衰癃,又添新症,已蒙聖鑑,不敢縷縷煩瀆,而筵席陳懇,雖未承亟解之恩,猶獲長暇之許,且感且惶,冒上辭單,顒俟兪音,千萬匪意,遽降封還之命,莫非臣忱誠淺簿,未能上孚仁天而然也。惶隕抑塞,罔知攸措,狗馬賤疾,乍愈旋劇,昏暈迷瞀,阧倍於前,以此病狀,虛縻重任,萬萬無望。中書政事之堂,豈賤臣養病之坊,而殿下必欲使病未轉動,昏無省覺之人,置之百僚之上,任之匡弼之職,誠未知何所取哉?臣身之廉恥,物議唾罵,猶屬細故,國事之狼狽,朝體之苟簡,豈不大可懼哉?顧今金甌新卜,而造朝之期尙遠,鼎席猶虛,而廟務之責無人,則此時丐免,雖涉未安,目下情病,實無陳力之勢,理務之計,充位而已,虛銜而已,閑司漫局,猶不宜如此。況玆三司之職,關係何如,而緣臣蹲冒,無一毫裨益之方,有百事委屬之歎,臣何敢只顧占便之細嫌,不念體國之大義,一味尸素,不圖所以自處之道乎?病枕悚蹙,不知所出,玆敢冒死號籲。伏乞聖慈,俯垂憐察,亟遞臣本兼諸任,仍許長暇,俾得及時調治,以延殘喘。臣當歌詠天地父母終始生成之澤,以圖生隕死結涓埃塵札之報焉云云。答曰,省箚具悉卿懇。第一奏,感卿體國之誠,勝於惜軀,至有漱滌之諭,此所以昨筵對卿申言之也。第二奏,特推敬禮之義,俾開一條路逕,此又所以收禁之請不禁也,一則庸言之謹也,二則敬大臣也。豈知卿於先退之後,乃有李敬一等,無狀不誠之悖擧哉?緣是領府遜荒,承宣竄逐,而以伊日一堂雍容之會,翻成無風之浪,甚是咄歎處。卿之未覩先景者,宜惑辭敎與處分之顚倒,略及事實如右,卿須安心,俟間視事。仍傳曰,此批答,遣史傳諭。
甲寅四月三十日午時,上御重熙堂。京畿監司,都承旨入侍時,行都承旨鄭大容,記事官鄭文始,編修官安經心,記注官金良倜,京畿監司徐龍輔,以次進伏。上命書傳敎曰,日次儒生殿講時,略粗儒生及製述三中三下儒生,依榜目書下,分等捧傳旨。上敎龍輔曰,衿川官舍,從略速速訖役,可也。命大容書公事判付。仍命退,諸臣以次退出。
上在昌德宮。停常參·經筵。
李勉競啓曰,大司憲李鼎揆,執義洪樂淵,掌令李日運·李景溟,持平曺喜有在外,持平鄭最成牌招啓辭未下,監察茶時之意,敢啓。傳曰,知道。
李勉競啓曰,御營廳將官來言,本廳軍兵,日次私習云矣,敢啓。傳曰,知道。
傳于鄭大容曰,宮享之臨時命攝,有所自量而然。今日傳香之後,必無强行省器省牲矣。膈氣如期而發,夜來越添,欲爲旌止,無以伸禮,病裏缺然。惟有如不祭之思,傳香承旨馳詣景慕宮夏享大祭所,奉審摘奸以來,以此意傳于獻官,體予此意,一依親享時儀節,切勿怠忽事,俾各知悉。
洪義浩啓曰,藥房提調洪檍,副提調鄭大容,爲承候來詣請對矣。傳曰,近日所進童便連飮,而又自昨夜越添,香橘亦多煎服,此甚便捷,不必議定湯藥,卿等退去。
藥房口傳啓曰,膈候欠和,今至多日則童便香橘,雖有便捷之功,昨夜越添之節,未必不由於藥力之未盡,臣等率諸御醫,診察脈度,議定當進之劑,不容少緩,玆敢更爲煩瀆。伏乞特許入診焉,惶恐敢啓。答曰,酬應之有妨於膈氣,卿等之所知,治症萬無他藥,須思此日平心之方,可也。
以領議政洪樂性初度呈辭,傳于鄭大容曰,酬應難矣之意,遣承旨傳諭。
鄭大容啓曰,領議政洪樂性傳諭,何承旨進去乎?敢稟。傳曰,坐直下位承旨進去。
洪義浩啓曰,藥房都提調洪樂性,提調洪檍,副提調鄭大容,爲承候來待矣。傳曰,今因酬應稍歇之餘,不無升意,召接不但難强,旣有口傳下敎,豈可食言乎?卿等早爲退去。
傳于洪義浩曰,昨日因膈氣不得酬應矣。吏判批下,與參議牌招開政。
洪義浩啓曰,吏曹判書李致中牌不進推考傳旨,今方捧入,而開政命下之後,已至經宿,如是遞牌,不卽擧行,事甚未安,更卽牌招,何如?傳曰,允。
洪義浩啓曰,吏曹判書李致中,再牌不進推考傳旨,今方捧入,而開政命下之後,連事違牌,無意承膺,事體所在,萬萬未安,所當更請牌招,而係是一日三牌,何以爲之?敢稟。傳曰,此時如是違牌,致煩酬應,分義豈然?從重推考,仍以前牌申飭,斯速承膺,違牌勿爲呼望,牌去來卽爲知入。
傳于洪義浩曰,承旨前望單子入之。
傳于洪義浩曰,新除授承旨,待下批牌招。
承旨前望單子入之,權裕·李魯述·徐配修落點。
鄭大容啓曰,新除授左承旨權裕,時在京畿利川地,右副承旨李魯述,時在驪州地,竝斯速乘馹上來事,下諭,何如?傳曰,允。
洪義浩啓曰,新除授承旨李魯述,方在罷散中,何以爲之?敢稟。傳曰,敍用。
兵曹口傳政事,副司直尹㬦。
洪義浩,以吏曹言啓曰,今此宗廟各陵殿宮園墓端午祭官,當爲磨鍊,而老病公故外,實無推移分排之路,依近例刑官及司饔院官員,通瀜塡差以入之意,敢啓。傳曰,知道。典祀官各別擇差,抄啓文臣及未通淸中,應爲堂錄人,時任翰注,通瀜塡差,而贊者,亦以參下抄啓,槐院有地處者塡差,可也。
鄭大容,以司饔院監饍提調意啓曰,鷹師貢人等呼訴內,京貿山雉,今已垂乏,將無以推移封進云。依前傳敎定式今日爲始各殿宮日下生雉,以活鷄全數代封之意,敢啓。傳曰,知道。
吏曹判書李致中疏曰,伏以臣才本庸下,年又衰邁,擬諸百爲,無一攸當。幸際聖明之世,厚沐陶甄之化,遞屆七耋之齡,裒然八座之班,區區志願,已爲滿足。策勵衰朽之駑質,奔走冗散之末班,少效埍埃之酬報,此臣餘年之所期,至於淸官峻選,非臣夢想攸到。今此冢宰新命,何爲而及於臣也?臣聞命驚惶,五內失守,不知所以自措也。噫,朝家用人,孰非掄揀,而天官之長,最爲難愼,試之以踐歷,驗之以名實,遴選之嚴,從古已然。或以本曹之參佐,爲其階梯,成以經筵之通擬,定其序次。臣於是職,俱非曾經,旣無踐歷,又乏名實,而猝然遽擬於冢宰之望,歷數朝紳,未有如臣之比者。當初廟剡之謬,已駭聽聞,而臣心之震懍驚惑,有不可言。因此而厚招疑謗,臣固處而無辨,飽經嗤笑,臣又受而不辭,至登喉院之啓,指爲召災之端,可見公議之攸同,實爲切至確論,每一追恩,面騂背汗。今因賤名之尙在薦單,乃有誤恩之特加點下,前之擬之,旣歸其謬,今之授之,乃因其擬,則臣之厚被人言,已在叨冒之前。今於恩除之下,豈有去就之可論哉?此不待臣言之畢,而仰惟聖明,必有處之。夫人臣事君,廉義爲重,雖在庶僚,不可放倒,臣於銓地一步,旣有鐵限千重,雖欲貪慕寵榮,冒沒趨承,其於四維之壞了,何哉?至若神精衰朽,而無振勵之望,聞見謏陋,而昧政注之法,俱非臣假飭之辭,而臣旣不以見職自居。此亦未暇煩陳,情踪如右,守株難變,寧被方命之誅?實無進身之路,召牌之下,屢犯違傲,飭敎截嚴,悚蹙轉深,玆敢披瀝肝血,仰籲於天地父母之前。伏乞聖明,俯賜鑑諒,將臣新授職名,亟行刊改,仍命選部,勿復照擬於銓望,以重官方,以安賤分,千萬幸甚,臣無任云云。答曰,省疏具悉。新除無異特除,卿其勿辭,入來開政。
上在昌德宮。停常參·經筵。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐配修啓曰,大司憲李鼎揆,執義洪樂淵,掌令李日運·李景溟,持平曺喜有,持平鄭最成牌招啓辭未下,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,藥房都提調洪藥性,提調洪檍,副提調鄭大容,爲承候來詣請對矣。傳曰,朝氣不若昨氣,晩後又後稍勝,蓋因昨夜酬應而然,今日欲爲靜處降氣,卿等卽爲退去。
李勉兢啓曰,判府事朴宗岳,爲承候來詣請對矣。傳曰,卿之事未可知,金判府昨日擧措,尤爲慨然,此等處,無非添劇之端,須卽退去。
前事變假注書韓致重書啓,臣敬奉聖敎,馳往傳諭于西部龍山坊兄弟井契領府事蔡濟恭所住處,則以爲伏聞有口傳下敎於藥房內閣,下情不勝焦煎悚惶,他不暇顧,今方馳往崇禮門外,待城門開,將赴候班云,臣亦隨入之意,敢啓。傳曰,知道。
鄭大容啓曰,原任提學蔡濟恭原任直提學金憙,與諸閣臣,爲承候來詣請對矣。傳曰,領府入來後,旣有召接之命,今日果難强作,姑爲退去。
注書鄭文始差祭,代以李致祜爲假注書。
曺錫中差祭,代以韓致重爲事變假注書。
李勉兢啓曰,假注書李致祜,事變假注書韓致重,時無職名,令該曹竝依例付軍職,冠帶常仕,何如?傳曰,允。
敦諭議政府右議政李秉模,有取於卿者,非地望也,非文華也,亦非經綸材諝也。張公道解民慍肅綱維淸化理,孰非承佐之責,而振渙爲華,百揆共貞,卽今日急務之先,須使有力量見識者當之,庶能濟事,瞋目語難,非眞箇力量,鉤深索隱,非眞箇見識也。卿之事予二十年餘,未始見枉己而徇物,未曾聞刓方而合圖。規模不踰寸尺,茶飯不離經史,此予所以有取於卿而曰篤不忘者也。文衡冢宰,卿之傳家舊物,而未暇歷試者,尤可見注意也久。卿須體予此意,勿庸過加辭巽,待交龜卽日登道,補予不逮,對揚康濟之功。乃傳曰,此敦諭,遣史官·傳史官傳諭于右議政。
李勉兢,以兵曹言啓曰,本曹郞廳八員內,正郞安經心兼史進尹魯東·洪大協,佐郞崔時淳·洪受浩·李元八,俱爲差祭,柳憲周內司入直,正郞康聖翊在外·未肅拜,外司上直,他無推移之道,在外正郞,今姑改差,其代,令該曹口傳差出,以爲上直之地,何如?傳曰,兼史安經心相換,可也。
吏曹口傳政事,兵曹正郞安經心,禮曹佐郞李夤相換。
洪義浩,以吏曹言啓曰,今此端午祭獻官大祝中,時無職名人員,令該曹口傳付軍職,何如?傳曰,允。
洪義浩,以義禁府言啓曰,抄啓文臣柳台佐,令該府刻期拿來後,草記事,命下矣。柳台佐,今方拿囚之意,敢啓。傳曰,分揀放送,可也。
上在昌德宮。停常參·經筵。
李勉兢啓曰,大司憲李鼎揆,執義洪樂淵,掌令李日運·李景溟,持平曺喜有在外,持平鄭最成,牌招啓辭未下,監察茶時之意,敢啓。傳曰,知道。
徐配修啓曰,藥房都提調洪樂性,提調洪檍,副提調鄭大容,爲承候來詣請對矣。傳曰,入侍。
鄭大容啓曰,原任提學蔡濟恭,原任直提學金憙,與諸閣臣,爲承候來詣請對矣。傳曰,入侍。
李勉兢啓曰,判府事朴宗岳,爲承候來詣請對矣。傳曰,入侍。
李勉兢啓曰,平安道老人啓本,纔已啓下矣。政官牌招開政,下批之地,何如?傳曰,允。
洪義浩啓曰,吏曹判書李致中,牌不進推考傳旨,今方捧入,而老人加資下批,一時爲急,如是遞牌,不卽擧行,事甚未安,更卽牌招,何如?傳曰,允。
洪義浩啓曰,吏曹判書李致中,再牌不進推考傳旨,今方捧入,而連事遞召,終不承膺,老職下批,無以擧行,所當更請牌招,而係是一日三牌,何以爲之?敦稟。傳曰,參議只推,牌招。
鄭大容,以弘文館言啓曰,本館下番,連日闕直,事甚未安,今日政新除授玉堂,待下批仍卽牌招,何如?傳曰,允。
有政。吏批,判書李致中牌不進,參判丁範祖在外,參議金履翼進,行都承旨鄭大容進。啓曰,判書李致中牌招不進,參判丁範祖在外·未肅拜,小臣獨政未安,何以爲之?敢稟。傳曰,只出孥任,以柳焵爲大司諫,韓光植爲修撰,玄重祚爲玄風縣監,安經心爲承文判校。
兵批,判書鄭昌順,參判洪聖淵病,參議尹長烈入直進,參知朴聖泰病,右承旨李勉兢進。副司直單崔獻重,副司果單韓光植。
甲寅五月初三日午時,上御便殿。藥房·時·原任大臣·閣臣承候入侍時,都提調洪樂性,提調洪檍,副提調鄭大容,右承旨李勉兢,假注書李允謙,記注官曺亨壽·金良倜,領府事蔡濟恭,判府事朴宗岳·金憙,一提學鄭民始,檢校直提學金載瓚·徐鼎修,檢校直閣徐榮輔·南公轍,待敎李存秀。以次進伏訖。樂性等進前曰,日間膈間往來之候,若何?上曰,連進香橋之屬,自昨夜雖似少勝,以今神氣,果難酬應,而卿等連日入來,老人之勞苦多矣。有難又使退去,故强力召接矣。樂性等曰,聖候漸臻平復,不勝萬幸,而膈氣已至多日,不可議定湯劑,臣等旣已登對,暫許諸御醫入診之地區區顒祝。上曰,茶飮足矣,何必湯劑爲也?樂性曰,昏眩近日尤甚,尋常動作,亦必須人,三事重任,斷無冒據之望。故日前呈辭,實非矯飾,而適値王候欠和之時,承候爲急不得已還撤辭單,冒沒登筵,而陳力就列,更無其望,特許休退,千萬祈懇矣。上曰,見今別無事故,何必無中生有?臥閤論道亦何妨乎?須勿更言。濟恭曰,臣於頃日,擅出江外,罪戾已多,伏況聖體有不安節,而十里之地,未卽承聞,飭諭之後,始乃趨造,尤切惶蹙之忱矣。上曰,事勢無怪其然,而此後事,別無他語。卿若在京第,予病可瘳,卿若出外,病又如前,予病之進退,惟在卿身之去留,以此知之也。勉兢曰,平安道老人啓本,待啓下卽當下批,而更有日昨政命,姑待政官之入來擧行乎?上曰,依例啓辭出牌,可也。仍命退,諸臣以次退出。
上在昌德宮。停常參·經筵。
藥房提調洪檍,副提調鄭大容啓曰,伏未審夜間,聖體,若何?寢睡·水刺之節,何如?膈間往來之候,亦何如?臣等率諸御醫,趁早入診,詳察聖候爲宜,臣等不任區區伏慮,敢來問安,竝此仰稟。答曰,知道。膈氣比昨差勝,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李勉兢啓曰,來初五日,朝參日次矣,敢稟。傳曰,停。
李勉兢啓曰,御營廳將官來言,今日本廳軍兵,日次私習云矣,敢啓。傳曰。知道。
李勉兢啓曰,禁衛大將李漢豐,以永陵端午祭獻官,今方受香出去矣。所佩命召,及兼帶右邊捕盜大將命召,大將牌·傳令牌,來請還納,何以爲之?而將兵之任,不可一刻無摠察之人,捕將則在前有他邊大將兼察之例,何以爲之?敢稟。傳曰,仍佩往來,都提調摠察,他邊大將兼察。
李勉兢啓曰,禁衛大將·都提調摠察·右邊捕盜大將·他邊大將兼察事,命下矣。左邊捕盜大將趙圭鎭,卽爲牌招聽傳敎,而在前如此之時,有都提調命招之例,有從事官發牌聽傳敎之例,今番則何以爲之乎?敢稟。傳曰,允。從事官發牌。
洪義浩啓曰,吏曹判書李致中,特敎申飭,前牌催促之下,謂有情勢,已至經宿,終不承膺,事體所在,萬萬未安,從重推考,何如?傳曰,允。
徐配修啓曰,大司憲李鼎揆,執義洪樂淵,掌令李日運·李景溟,持平曺喜有在外,持平鄭㝡成,牌招啓辭未下,監察茶時之意,敢啓。傳曰,知道。
洪義浩啓曰,卽者瓦暑官員來言,明日各殿宮方甎進獻時,提調當爲着署,而本署時無提調,無以擧行云,令該曹口傳差出,以爲擧行之地,何如?傳曰,允。
徐配修啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。詞訟不可數遞,刑曹參判柳焵仍任。
傳于李勉兢曰,廟務之積滯,莫如近日,可以回啓者,次對,鱗次這卽草記回啓,每欲定式而未果,事關民事,則雖於此月坐齋之時,未嘗不酬應,況自下稟覆之事乎?又況廟堂草記乎?此後如有民事之可以趁時稟處者,雖値齋日,皆以草記回啓之意,言于廟堂,仍令定式,以重民事。
傳于徐配修曰,左副承旨·同副承旨入侍。
承旨前望單子入之,李羽晉·徐有秉落點。
洪義浩啓曰,方甎進獻,該署時無提調,無以擧行,而昨日政事,不爲差出,事體所在,極爲疎忽,當該政官,從重推考,何如?傳曰,此等微細之事,不能如例擧行,以致煩稟者,極爲駭然。大抵,近來事,凡係體貌邊,一倂闊略爲主,昨政何故留窠,有此酬應乎?堂堂政曹,只有單參議一人,殆涉非此莫可擧行,又爲駭然。當該銓官先罷,禁推傳旨捧入,參判之許久在鄕,作一權減之窠,姑爲許遞禁推,其代,前望單子入之。
吏曹參判前望單子入之,洪明浩落點。
洪義浩啓曰,卽者吏曹郞廳來言,瓦署提調口傳差出事命下,而判書·參判未肅拜,參議未差,不得擧行云,何以爲之?敢稟。傳曰,判書·參判牌招。
洪義浩啓曰,吏曹判書李致中,牌不進推考傳旨,今方捧入,而瓦署提調口傳差出,旣有成命,如是違牌,事甚未安,更卽牌招,何如?傳曰,允。
洪義浩啓曰,吏曹判書李致中,再牌不進推考傳旨,今方捧入,而成命之下,如是違牌,不卽擧行,事體所在誠極未安,所當更請牌招,而係是一日三牌,何以爲之?敢稟。傳曰,更爲牌招。
洪義浩啓曰,吏曹判書李致中,三牌不進推考傳旨,今方捧入,而連事違召,無意承膺,事體所在,萬萬未安,所當更請牌招,而係是一日四牌,何以爲之?敢稟。傳曰,處義雖過,其在禮使之道,宜使一伸廉隅,姑爲許遞,前望單子入之,瓦署提調之代,令亞堂擧行。
吏曹判書前望單子入之,李秉鼎落點。
以禁府都囚徒,傳于徐配修曰,滯囚可悶,別無可問之端,金麟淳草記勘放。
以咸鏡監司金華鎭狀啓,安陵陵上駕石改排緣由馳啓事,傳于洪義浩曰,封築之制,古今異宜,所以方位石之年久有罅隙,今番依近例築灰堅豎,諸方駕石,從便修築,逼近樹木之蓊翳處,一一除拓云。卿之隨便董事之勞,甚可嘉也。莫重役處之速完,亦甚多幸,禮判旣承筵敎,當詳細知委,此後令道伯監董修改之時,不待下敎,觀察使以下監董諸臣,以至校吏匠募,取考前例,列錄別單登聞事,回諭。
以平安監司李秉模啓本,罪人申緖等,江界府充定鎭卒事,傳于徐配修曰,法已施矣。其中魁首一人仍置,諸人出付馬馬海權管鄭履綏處,開坐府衙,仍令江界府使,出給軍物,盛張威儀,出付諸人等,令權管嚴棍後逐放,以其形止報來後狀聞事,令兵曹知委,俾遐氓,知權管亦卽命吏,命吏不可歇待之法意。
以黃海監司李泰永狀啓,延安等邑四月朔分賑口數穀摠後錄事,傳于徐有秉曰,延白諸邑,饑口之賴活,賑事之告竣,村間晏如,商舶棼集,豈特道臣誠勤所曁?自有莫知爲而然者,卿可謂一路福星,嗣後道內民邑事務,更加悉心淬礪,畢賑形止,待其報來,卽爲狀聞事,回諭。
以濟州牧使沈樂洙狀啓,本州李奉成等船隻漂流事,傳于徐配修曰,沿邊各邑,着意搜訪事,回諭。
以濟州防禦使沈樂洙啓本,定配罪人竝置仍秩事,傳于徐配修曰,竝依狀請施行,其中徐敬植放送事,回諭。
徐配修,以義禁府言啓曰,時囚罪人金麟淳,草記勘放事,命下矣。金麟淳全羅監司李書九狀啓內,稅穀裝載,自有定數,而報臣營裝發文牒中,依舟橋司帖文分排,實上納米太爲一千一百餘石,則年例添載。雖有京司知委,如或濫數則宜卽往復商量,從便分載,而不此之爲數外加載殆近五百石者,有違法例。其罪狀,令該衙門稟處,罪取考律文,則大典通編漕轉條,有曰,田稅實載以一千石爲限。過數者守令論罪,大明律制書有違條,有曰,凡奉制書,有所施行而違者杖一百。大典通編推斷條,有曰,犯私罪杖一百決杖,告身盡行追奪。雜令條,有曰,王府決杖者,代以金贖矣。金麟淳,杖一百收贖,告身盡行追奪放送,何如?傳曰,允。如有功議,各減一等,可也。
以京畿監司徐龍輔狀啓,群山倉漕船無弊護送事,判付內啓下戶曹爲旀,今年以護送等節,申飭,何如?日前宣傳官摘奸也。畿湖沿海邑鎭,勤怠各異,所當依其書啓,分等重勘,而此豈守令之罪?專由於道伯之不畏朝令,不能束濕而然。令廟堂從後別遣備郞,更考勤慢草記,先以此意,謄關嚴飭,俾道伯,各自小心於畢納之前,勿論此事爲然。迨此瘡痍之欲蘇,其所整飭,宜借熟手,錦伯聞已報瓜,限今年捧糴,勿爲差,代以責成效事,分付銓曹爲良如敎。
甲寅五月初四日午時,上御重熙堂。左副承旨·同副承旨入侍時,左副承旨洪義浩,同副承〈旨〉徐配修,假注書李致祜,記注官曺亨壽·金良倜。以次進伏訖。上命書傳敎曰,傳香承旨馳詣宗廟·永禧殿·景慕宮,奉審摘奸以來,各陵修改處,獻官留在看役,待畢役復命,事理則然。近來取便,此規廢却,今後嚴飭,正朝寒食受香進去之獻官,例有巡山書啓,而爲下屬所慫慂,謂以不敢擅離齋所,初不巡山。只以書啓修納,欠誠莫甚,亦爲嚴飭,俾勿如前事,令禮判依筵敎發帖知委。又命書傳敎曰,在外承旨許遞,前望單子入之,待下批牌招察任。上敎配修曰,承旨初入乎?配修曰,然矣。上曰,爾之前後治績,予稔知之,深庸嘉尙。仍命退,承史以次退出。
甲寅五月初四日午時,上御重熙堂。左副承旨入侍時,左副承旨洪義浩,假注書李致祜,記注官曺亨壽·金良倜,以次進伏訖。上曰,禮曹判書入侍。出榻敎賤臣承命出,與禮曹判書閔鍾顯,偕入進伏。上命書咸鏡監司安陵陵役判付訖。鍾顯曰,各陵修改處,獻官看役事有下敎矣。今番則雖以端午日告由,而始役則以二十二日推擇,啓下矣。獻官當留待擧行乎?上曰,不必然矣。只當日修改處看審定式,而如有多日之慮,則只令留看始役形止後復命事定式,可也。上曰,雜草雜木巡審書啓,只於正朝寒食有之乎?義浩曰,然矣。鍾顯曰,然則此亦依前例,只以正朝寒食兩節奉審事,知委乎?上曰,依此爲之,可也。上敎鍾顯曰,卿見濟州賓興錄乎?鍾顯曰,未得見之矣。上曰,各體能成樣,至於頌賦,則足可謂善作,海外儒生之能如此,還可嘉也。義浩曰,頌科作則非但頌禱之得體,文亦合作矣。上曰,果然矣。內下件一件,令內閣頒示禮判,可也。上敎鍾顯曰,卿方帶禁府堂上,姜鳳瑞議律,何不爲之?李喆運事,收殺後,草記決定,可也。仍命退,諸臣以次退出。
上在昌德宮。停常參·經筵。
李勉兢,以都摠府言啓曰,今日入直內三廳武兼禁軍及軍兵等,中日習私,請出標信。傳曰,知道。
李羽晉啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,吏曹參判洪明浩,牌不進推考傳旨,今方捧入,而瓦署提調口傳差出,旣有亞堂擧行之命,如是違牌,事甚未安,更卽牌招,何如?傳曰,允。
傳于徐配修曰,吏曹參判疏批已下,更爲牌招。
吏曹口傳政事,以具庠爲瓦署提調。
傳于徐配修曰,假注書李允謙,仍察廳任。
李羽晉,以義禁府言啓曰,金麟淳,杖一百收贖告身盡行追奪,照律草記批旨內,如有功議,各減一等可也事,命下矣。金麟淳七代祖尙憲,靖社原從功臣,永安尉異姓五寸親云。功議各減一等,杖八十收贖,奪告身三等之意,敢啓。傳曰,知道。
持平鄭㝡成啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不少畏蹙,益肆凶毒,一室兩賊同惡相濟,詬罵天日之凶言,無所不至。指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子凶肚相連,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰,在家不知,其子悖說之噴出也。亦是自有所受,則此賊父子窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疎放之敎國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,夬正王法。新除授大司憲李鼎揆,時在慶尙道慶州地,執義洪樂淵,時在忠淸道報恩地,掌令李日運,時在瑞山地,李景溟,時在保寧地,持平曺喜有,時在全羅道茂長地,司諫李周顯,時在全羅道全州地,正言金驥燦,時在慶尙道善山地,請竝斯速乘馹上來事,下諭。答府曰,不允。下諭事依啓。
吏曹參判洪明浩疏曰,伏以臣於昨日宮享入齋之時,伏奉寵除,以臣爲吏曹參判者,臣驚隕惶蹙,不省何以致此也。夫天官之職,地望最稱淸峻,佐貳之任,雖與長席稍間,而參聞於通塞之際,可否於注擬之間,有時承乏替行長官之事,其責可謂不輕而重矣。如臣鹵材凡品,百不猶人,何嘗擬議於是,而謬通望剡,心嘗兢愧,豈料誤恩之遽及,不少難愼耶?臣誠恧蹙徊徨,罔知攸措。仍伏念臣本以素門弱植,偏蒙天地罔極之洪造,歷颺華貫,濫躋宰列,班聯不離於近密。毛髮皆由於栽成,身陷罪戾,而曲垂庇覆之渥,職多賁誤,而每勤指導之恩,得有今日,莫非陶甄之澤,而加以癡兒,全未了事,猥叨簪筆之列,累年昵侍,偏沐殊眷,譬如膝下之弱子,撫字敎誨,靡不用極。每一歸家,輒詑恩私,淚隨言下,臣闔門感祝,雖使糜粉赴蹈,何以仰酬萬一?至若兄弟叔姪,竝揚朝籍,門戶過盈,物理招損,怵然戒懼,如集于木。方思斂避名塗,優游散地,自效筋力之奔走,不失謹畏之拙規,顧何敢褰裳於要膴之津,置身於㫿旴之場乎?反復思惟,末由承膺,冒犯違傲,恭俟重勘,玆敢瀝血哀籲於仁覆之下。伏乞聖慈,俯賜矜諒,亟命刊改臣新授銓銜,以重公器,以安私分,不勝萬幸。答曰,省疏具悉。卿其勿辭行公。
上在昌德宮。停常參·經筵。
徐配修啓曰,大司憲李鼎揆,執義洪樂淵,掌令李日運·李景溟,持平曺喜有俱在外,持平鄭最成呈辭,監察茶時之意,敢啓。傳曰,知道。
傳于洪義浩曰,右承旨入侍。
傳于徐有秉曰,右副承旨入侍。
傳于徐配修曰,承旨房仍。
傳于鄭大容曰,今五月朔水原邑內儒生試取時,賦三上一幼學趙雲圭,新印大學一件,三上幼學黃明漢·申光任,生員申光軾,幼學尹絖,各啓辭紙一卷,三中幼學具允豐,筆三枝墨一笏,三下幼學鄭世豐,草三下幼學柳宗澥·李厚德·尹珩·金星柳,各漆別扇一柄油別扇一柄,次上幼學李基孝·李仁尙·洪樂韺,草次上幼學洪天浩·沈晉浩·李師淳·林勉喆·金鎭華·李思白·李弘德·李魯兢,生員沈華潤,幼學尹衍相·洪履翼·柳聖儀·林忠鎭·朴周陽·金若水,各漆別扇一柄表次上,幼學洪始瀅,壯紙一卷,草次上生員崔之聖,筆二枝墨一笏賜給。
以忠淸監司李亨元啓本,罪人林濟遠到配事,傳于徐配修曰,特欲信令,亦知非指揮,與李儒慶·兪漢寧等特爲放送事,分付。
以金履翼囚單子,傳于徐配修曰,分揀放送。
以康悟謙囚單子,傳于徐配修曰,考律勘放。
吏曹判書前望單子入之,李秉鼎落點。
備邊司薦望,以李冕膺爲開城留守。
有政。兵批,行判書鄭昌順病,參判洪聖淵病,參議尹長烈入直進,參知朴聖泰病,右副承旨徐有秉進。副司直李致中,副司正韓致重,兼管理使李冕膺竝單付。
備忘記,開城留守李冕膺下直,長弓一張,長箭一部賜給。
徐配修啓曰,吏曹判書李秉鼎,以前任開城留守,所佩密符來納次,旣已入闕,謂有情勢,不爲肅謝,直爲出去,事甚未安,推考,何如?傳曰,允。牌招參政。
徐配修啓曰,吏曹判書李秉鼎,再牌不進推考傳旨,今方捧入,而參政命下之後,如是違牌,不卽擧行,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
李勉兢,以備邊司言啓曰,統制使申大顯狀啓以爲,本營庫儲旣竭稅入漸縮,凡係支放,牽補不給,而營樣戎備,日漸凋弊。況此無土遊食之民,無以樂業資生,生財生穀之方,固難經紀於一朝,而距本營水路百餘里有欲知島,周回爲三十餘里,土品膏沃,而以松田搜討之故,無人居接,所養之松,禁護不周,屢經風災。今旣罄盡,餘存稚松,亦無長養之勢,今若許民畊墾,良田美畓,將不知爲幾許。民亦樂赴奠居歲收其利,以補支放,山腰以上,廣播松子,嚴法禁飭,則庶可謂公私兩便,請令廟堂,稟旨,分付矣。本島處在海中,松田無人看護,一任童濯,不事播種,其在松政,極爲寒心,與其許久等棄,而便作無用之土,曷若聽民畊食,而仍飭禁護之方乎?旣關松政,又裕民産,則以此以彼,可謂兩便,依狀請施行事,分付,而使之發遣褊裨,更爲看審,可以播種處播種,可以畊作處畊作,明定界限,俾有實效之意一體嚴飭,何如?傳曰,允。許墾而禁松,豈有兩行之道?統營事勢,在所顧見,名以封山,理宜致愼,問于曾經嶺伯及統帥諸人,咸以爲然則行會,否則枚擧草記,可也。
徐配修,以吏曹言啓曰,上京守令當日下送後,草記事,命下矣。上京守令務安縣監李福潤,槐山郡守李英敎,盈德縣監朴宗敬,比安縣監兪漢寓,竝催促下送,而其中原州判官元羽孫,親病猝劇,目下情理,實無離捨還任之勢云。雖未知親病之如何,特敎申飭之下,不卽下去,事體所在,誠極未安,所當論勘,而本曹請推之,無他可施之罰,何以爲之?敢稟。傳曰,以親病改差,可也。
徐配修,以承文院都提調意啓曰,院製述官白師敏移遷代,前佐郞李果差下,付軍職冠帶常仕,何如?傳曰,允。
徐有秉,以賑恤廳言啓曰,南部小公洞契任掌邊大得,今月初四日本洞路傍,得二歲遺棄女兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李羽晉,以義禁府言啓曰,忠淸道德山縣定配罪人林濟遠到配啓本判付內,特欲信令,亦知非指揮,與李儒慶·兪漢寧等,特爲放送事,命下矣。德山縣定配罪人林濟遠,沔川郡定配罪人兪漢寧,洪州牧定配罪人李儒慶等,卽爲放送事,分付該道道臣之意,敢啓。傳曰,知道。
徐配修,以義禁府言啓曰,時囚罪人康悟謙,考律勘放事,命下矣。康悟謙傳旨內,舊軍餉還上別軍餉,全未捧拿處,罪取考律文,則大典通編倉庫條,有曰,軍餉還上未準捧居末者拿問,大明律制書有違條有曰凡奉制書,有所施行而違者杖一百,大典通編推斷條,有曰,犯私罪,杖一百決杖,告身盡行追奪,雜令條,有曰,王府決杖者,代以金贖矣。康悟謙,杖一百收贖,告身盡行追奪,放送,何如?傳曰,允。如有功議,各減一等,可也。
吏曹判書李秉鼎疏曰,伏以臣猥膺分司,月已六易,每念受恩如天,圖報無地,不敢自附於冗閑,庶期益勵於殫竭,而才短識迂,無所通曉,曾乏寸勞,徒費厚祿,居恒愧恧不熱而汗。今玆冢宰新命,又奚爲而及於臣哉?臣誠五情遁爽,罔知攸措。噫,臣之不合於此任,非但自知者審,抑亦淵鑑之俯燭,侏儒已驗於一節,鉊刀不堪於再割,縱非危苦之情,臲卼之蹤決不可隨除輒膺,有若閑司漫職之趨走爲恭。況臣昨夏遭罹,有非尋常官箴之比,臣之矢心藉手者,卽義理,而人則必欲抹摋之,臣之沬血明目者,卽隄防,而人則必欲毁壞之。苟使臣,截然壁立於義理之關,斬然刀割於隄防之界,言議事爲,見孚一世,則雖本領臭味,邈如燕越,名以僚寀,其豈爲此?此是臣之罪也。伊時逋慢宣逭刑章,而猥伏蒙天心俯憐,恩敎誕宣,諭之以對揚,申之以禮使,不加之罪,曲遂微諒。臣惶隕感激,拜稽莊誦,竊庶幾永謝要津,優游散局,以卒承天地父母生成之澤,不料周歲之間,恩旨復辱,僨敗之地,職名如舊,此殆臣命卒之秋也。臣若以從前一遞,自謂廉防之已伸,經年重叨,惟知義分之是懼,則不徒臣心之有靦,其將公議之謂何?抑臣又有悲切情悃。嗚呼,此何等時也?天經墜矣,民彝滅矣。國何以爲國,而人何以爲人乎?若臣者眷係隆恩,旣不能引義決退,怵畏嚴禁,又不敢拚死力爭,有臣如此生亦何爲?中夜繞壁,但有涕淚,今忽裒然爲天官之長,自處以激揚之責,厭然於黜陟之場,殆若平常無事之時,了無含冤忍痛之意,則是臣之區區秉執徒歸空言,而向來僚議,其亦不幸而中矣。臣雖無伏,豈忍爲此?銓衝一步,便成鐵限,守在咫尺,懇由方寸,遞符躬納,縱緣事體之至重,見職冒肅,初非私義之敢安。玆不得不徑出禁扃,略控懇血,罪犯違傲,冞增震越。伏願聖慈,諒微執之決難復强,念重任之不容虛縻,亟行鐫免,仍勘威罰,俾法紀昭而微分安,千萬幸甚。傳于徐配修曰,昨年僚堂疏後,一番引義,揆以情勢,雖似然矣。侵夜屢違,有關事面,取見因下鑰未徹之疏,疏中雖無涉禁之語自引處數句,不緊甚矣。疏則還給,吏曹判書李秉鼎,從重推考,待開門更爲牌招,申飭開政。
敎開城留守李冕膺書。王若曰,松京重居留之任,地望俱尊,楓宸揀保釐之才,廟議允屬,煩卿一出,敷予十行,眷玆勝國遺都,寔我分司重鎭,金湯控沁府之險,千里襟帶之縈回,玉帛埒箕城之饒,四方舟車之輻輳,關防勢壯,隱然大都會要衝,鈐轄權尊,宛是上將軍節制,三路之使价相接,難支修億之方,一府之弊瘼將蘇,政須通鍊之手惟卿,以賢父子,爲近班臣,服嘉訓於家庭,世傳忠孝,播令譽於士類,素著文華,大才晩成,杜門守恬約之操,隆眷日注,立朝見端凝之風,歷玉著而參銓衡,顧官職雖云內重,掌甲兵而理錢穀,惟才諝亦宜外庸,玆授卿以開城府留守兼管理使,卿其祗服寵章,益殫嘉績,美哉?山河之固,晉保障之宜先,蔚乎文武之材,周作成之是急,苟一念每存節省,伊百弊可期彌綸,予方軫久任責成,有此特畀之眷,卿宜勉竭誠圖報,毋負惟簡之心,自餘稟裁,厥有典憲於戲,籌司之事務兼管,佇見成俗之功,閑局之便養是宜,想切移孝爲忠之悃,行且召矣,往克欽哉?故玆敎亦,想宜知悉。知製敎臣張至顯製進
甲寅五月初六日卯時,上御重熙堂。右副承旨入侍,右副承旨徐有秉,假注書李允謙,編修官安經心,記注官金良倜,以次進伏訖。上命書傳敎曰,健元陵·崇陵·明陵端午祭熟手,令該曹木一匹式施賞。命退,承史以次退出。
甲寅五月初六日卯時,上御重熙堂。右承旨入侍時,右承旨洪義浩,記事官鄭文始,編修官安經心,記注官金良倜,以次進伏訖。上命書傳敎曰,以關防兼保釐,而近來弊局,收拾未易,須以不入於銓望滿數瓜勿遞,可堪久任者差送,庶或蘇弊,令廟堂以此知悉。開城留守,今日擬薦,待下批看朝,待其交龜,吏判出牌參政。又命書傳敎曰,政官牌招開政,開城留守,先爲下批,命書公事判付。仍命退,承史以次退出。
上在昌德宮。停常參·經筵。
李勉兢啓曰,大司憲李鼎揆,執義洪樂淵,掌令李日運·李景溟,持平曺喜有在外,持平鄭最成呈辭,監察茶時之意,敢啓。傳曰,知道。
李勉競啓曰,御營廳將官來言,今日本廳軍兵,日次私習云矣,敢啓。傳曰,知道。
鄭大容啓曰,來十一日,朝參日次,而孝昌墓忌辰祭正日相値,頉稟之意,敢啓。傳曰,知道。
鄭大容啓曰,來十一日,輪對日次,而孝昌墓忌辰祭正日相値,頉稟之意,敢啓。傳曰,知道。
洪義浩啓曰,吏曹判書李秉鼎,牌不進推考傳旨今方捧入,而開政命下,已至經宿,如是違牌,誠極未安,更卽牌招,何如?傳曰,允。
傳于鄭大容曰,都承旨入侍。
洪義浩啓曰,吏曹判書李秉鼎,謂有情勢,稱以俟勘,俄者飭敎之下,猶不知變,屢度催促,無意承膺,事體道理,萬萬未安,從重推考,何如?傳曰,到今旣無情勢之可言,則如是違召,無義甚焉。因此爲不緊酬應,其在國體,豈不未安乎?更以前牌,各別催促,使之斯速開政,昨以將値夜深,欲爲出場,雖有辭疏捧入之命,而疏中句語,何以知之?則今番事與三司諸臣判異,情勢之强稱,大是題外,豈可無一言捧入乎?昨日坐直下位承旨,爲先遞差。
李羽晉啓曰,臣與同副承旨徐配修伴直矣。纔已遞差出去,伴直無人,右副承旨徐有秉,卽爲牌招,何如?傳曰,允。
鄭大容,以禮曹言啓曰,卽接順康園守奉官所報,則近日虎患特甚,至於傷害人命,山直之巡山,不得以時,守僕之守直,亦難如意,不可不趁此捕捉云。卽令該軍門,發送校卒,期於捕捉,何如?傳曰,允。
李勉競,以御營廳言啓曰,因禮曹草記,順康園局內,虎患特甚,至於傷害人命,山直之巡山,不得以時,守僕之守直,亦難如意。卽令該軍門,發送校卒,期於捕捉事,允下矣。山行軍五十名,定將校率領,今初七日爲始,出送行獵之意,敢啓。傳曰,知道。
徐有秉,以義禁府言啓曰,前參判丁範祖推考事,傳旨啓下矣。丁範祖,時在江原道原州地云,發遣府書吏拿來,何如?傳曰,待待命拿囚,可也。
李羽晉,以義禁府言啓曰,頃因濟州前牧使李喆運事,姜鳳瑞事,竝令收議大臣事,命下矣。領議政洪樂性以爲,姜鳳瑞雖臺閣,論劾城主,大關風化,況其言或爽實,難免構誣,則有不可以臺職,有所饒恕,而旣是言官,則又不可直以土民,按法照律宜有參量輕重,以敷敦俗之化於重溟之外,而此則實非愚迷之見所可臆定者,伏惟上裁云。領中樞府事蔡濟恭以爲,姜鳳瑞事,臣之愚見,與領相獻議,無少異同,不必架疊云矣。姜鳳瑞身爲臺諫,疏陳民隱,固是職分內事,觀其旨意,專在臚列地主之罪,而所謂悖說月日,旣已相左,至於諸般不法之事,繡衣査啓,事實間或差違,數爻雖多增衍,而亦非專出搆捏,李喆運罪犯狼藉,旣被重勘,則鳳瑞不可直歸於構誣之科,而第伏念官民之間,名分自別,絶海之陬,風化尤重,後弊所關,不可只以臺言爽實,有所寬恕,姜鳳瑞拿問定罪,何如?傳曰,允。
徐有秉,以義禁府言啓曰,康悟謙杖一百收贖,告身盡行追奪,照律草記批旨內允,如有功議,各減一等事,命下矣。康悟謙,無功議云矣,敢啓。傳曰,知道。
徐有秉,以義禁府言啓曰,罪人李喆運,待拷訊限滿,更加各別嚴刑,絶島限己身減死定配事,命下矣。李喆運拷限已過,各別嚴刑一次,全羅道康津縣古今島,限己身減死定配,而判付內辭意,具罪目,依例發遣府書吏,押送配所,何如?傳曰,允。
甲寅五月初七日辰時,上御重熙堂。都承旨京畿監司入侍時,都承旨鄭大容,記事官鄭文始,編修官安經心,記注官金良倜,京畿監司徐龍輔,以次進伏訖。上敎龍輔曰,園上奉審乎?龍輔曰,園上碑閣,一體奉審而無頉矣。上曰,無情勢之銓官,豈可公然屢違乎?牌望勿爲呼望,更以前牌催促,嚴飭,可也。仍命退,承史以次退出。
上在昌德宮。停常參·經筵。
韓晩裕啓曰,大司憲李鼎揆,執義洪樂淵,掌令李日運·李景溟,持平曺喜有在外,持平鄭㝡成呈辭,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李勉兢曰,左承旨入侍。
承旨前望單子入之,韓晩裕落點。
以水原留守趙心泰狀啓,安眠材船,今已畢伯,全羅左右水營防兵船,一齊穩泊事,傳于洪義浩曰,湖南左右水營分定之一齊利泊,極爲多幸,兩帥奉公之誠可嘉,竝陞敍,首勞營校,問名賞加,兵防船卒及校吏,依海西例擧行事,令廟堂行會該府該閫,湖西無事畢運,亦可幸也。一二船隻之不謹駕海,罪在帥臣,偏若者校吏船卒也。首勞一校賞加,其餘依他道例爲之事,一體行會。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
甲寅五月初八日辰時,上御重熙堂。左承旨入侍時,左承旨李勉兢,記事官鄭文始,編修官安經心,記注官金良倜。以次進伏訖。上命書傳敎曰,承旨前望單子入之,待下批牌招,命書公事判付訖。命退,承史以次退出。
上在昌德宮。停常參·經筵。
藥房提調臣洪檍,副提調臣鄭大容啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
韓晩裕啓曰,大司憲李鼎揆,執義洪樂淵,掌令李日運·李景溟,持平曺喜有在外,持平鄭最成呈辭,監察茶時之意,敢啓。傳曰,知道。
鄭大容啓曰,三皇忌辰日望拜禮,前期一日以稟事,曾有先朝受敎矣。今初十日,太祖高皇帝忌辰日親行望拜禮,何以爲之?敢稟。傳曰,祗詣皇壇行禮齋宿,當於便殿爲之,該房知悉。
傳于徐有秉曰,左承旨入侍。
玉堂前望單子入之,修撰韓致應,副修撰鄭尙愚落點。
傳于李羽晉曰,右承旨·右副承旨入侍。
以修撰韓致應牌不進罷職傳旨,傳于鄭大容曰,只推。
李羽晉,以吏批言啓曰,本曹參議,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書李秉鼎,參判洪明浩進,參議未差,右承旨韓晩裕進。啓曰,原州判官,今當差出,而本州以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。以李勉兢爲吏曹參議,洪聖淵爲大司諫,權坪爲獻納,沈興永爲副校理,尹師國爲漢城判尹,閔鍾顯爲司圃提調,崔雲翰爲禮曹佐郞,申翼顯爲禁府都事,李協聖爲原州判官,金忠國爲熊川縣監,學生柳錫龜贈吏參,故通德柳相時贈吏議,故通德柳益輝贈司僕正,以上,同知柳厚源三代,故通德李瑴贈吏參,故侍直李尙謙贈吏議,以上,同知李晩馨兩代,刑曹參判柳焵,仍任事承傳。
兵批,判書鄭昌順病,參判未差,參議尹長烈病,參知朴聖泰入直進,同副承旨徐有秉進。副司直單具庠·徐配修,副司果單李果。
以軍資判官望筒,傳于鄭大容曰,輪對日所懷之後,卽爲移職,若此則誰敢開口於問所懷之時乎?仍任,其代差出。
吏批,再政。以趙武範爲同敦寧,徐邁修爲兵曹參判,鄭昌順爲藝文提學,蔡濟恭爲司饔都提調,金載瓚爲惠民提調,高宅謙爲宗簿正,金星甲爲軍資正,尹序東爲司成,李義肅爲懿陵令,李長溟爲尙衣別提,鄭尙愚爲西學敎授,趙景鎭爲丹陽郡守,軍資判官李英裕,仍任事承傳。
鄭大容啓曰,明日望拜禮時,兩司當爲備員,除在外外,持平鄭最成,卽爲牌招,今日政新除授大司諫洪聖淵,一體牌招,以爲淸齋之地,何如?傳曰,允。
承旨前望單子入之,洪義榮落點。
洪義榮,以都摠府言啓曰,今此皇壇望拜禮時,寶劍侍衛,不可不備員,而都摠管安春君·李得臣,副摠管李鼎運,俱有身病,都摠管西淸君煋·李在學,呈辭在外,寶劍侍衛,將不得備員,合有變通之道,令政院急速變通,仍令該曹,卽爲口傳差出,待下批牌招察任,以爲備員侍衛之地,何如?傳曰,竝許遞,今日政差出,可也。
洪義榮啓曰,摠管,今日政差出事,命下矣。兵曹判書鄭昌順,卽爲牌招,何如?傳曰,允。
洪義榮啓曰,行兵曹判書鄭昌順,牌不進推考傳旨,今方捧入,而摠管差出命下之後,如是違牌,事甚未安,更卽牌招,何如?傳曰,允。
傳于鄭大容曰,都承旨入侍。
鄭大容啓曰,注書鄭文始,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考,何如?傳曰,允。
注書鄭文始徑出,代以洪樂浚爲假注書。
洪義榮啓曰,行兵曹判書鄭昌順,再牌不進推考傳旨,今方捧入,而摠管差出,旣有成命,連事違牌,極爲未安,所當更請牌招,而係是一日三牌,何以爲之?敢稟。傳曰,筵席聞之,果難强云,許遞,今日政差出,待下批牌招,傳授命召。
吏批,三政。以具庠爲兵曹判書。
洪義榮啓曰,兵曹判書具庠牌不進推考傳旨,今方捧入,而命召傳授,一時爲急,更卽牌招,何如?傳曰,允。
兵批,再政。以安昌君燝·趙宗鉉·金載瓚·李集斗爲都摠管,鄭觀采爲副摠管。
韓晩裕啓曰,明日望拜禮時,兩司侍臣,不可不備員,而執義洪樂淵,掌令李日運·李景溟,持平曺喜有,司諫李周顯,獻納權坪,正言金驥燦俱在外,持平鄭最成,牌不進罷職傳旨捧入,正言一員未差,無以備員,何以爲之?敢稟。傳曰,正言前望單子入之,與諫長牌招。
正言前望單子入之,邊景祐落點。
徐有秉啓曰,新除授正言邊景祐,方在奪告身中,何以爲之?敢稟。傳曰,遠人何可責備?分揀。
傳于徐有秉曰,觀此完伯留院疏要語書入者,親病身病之橫說豎說,與戶參代撰中,無病稱病,可忍眞病之說,同與不同,姑無論,其中道內事情,憂慨弸中,無由導達等數句,果無帶得隱映者乎?所謂弸中之憂慨者,何事?導達之無由者,何語?雖不宛然,涉禁,果非兵使事乎?藏顯去尾,惟意搗簸,其爲罪可謂五十步百步,此時處分,近於曲循,其疏,投之金虎門外,同副不但武臣,齋直下位當之,莫非左副之罪,不踰門閾,何以飛到院中?亦焉敢諉之不書姓名,異於涉禁乎?左副承旨洪義浩,兵曹堂上朴聖泰,竝付全羅兵吳候,城門留門出送,使之倍道赴任,計其日字,萬一遲滯,令兵使大張威儀於運籌軒前,拿入嚴問,取招狀聞,時任吳候,遞付京職,門將何足責?兵曹入直郞廳,康津縣充軍。
鄭大容啓曰,明日望拜禮,承旨當爲備員,未差之代,政官牌招開政差出,待下批仍卽牌招,以爲淸齋之地,何如?傳曰,前望單子入之,待下批牌招。
承旨前望單子入之,黃昇源落點。
記事官吳泰曾書啓,臣敬奉聖諭,本月初六日,馳到平壤府,傳諭于新除授議政府右議政李秉模處是白乎,則以爲臣待罪藩屛,蔑效絲毫,辜負委畀,惟大何是俟?忽伏奉千不近萬不近之新命,心神飛越,五內失守,且悸且疑,罔知攸措。聞命今踰屢日,驚魂尙未底定,際此近侍之臣,齎傳十行之諭,慰藉假借,鄭重諄複,萬萬非如臣不肖所敢承聞者,汗淚俱逬,直欲鑽地而不可得。臣之事殿下二十有餘年,其所仰依而仰恃者,不啻如癡兒之望慈母,不敢知殿下何爲,而置臣於必無幸之地,使之彷徨涕泗,無所歸而靡所騁也。今日當務之先,實無出於聖諭中指敎者,臣固敢知之,而臣之平生,臣亦自知者,明矣。閉門聾瞽而人或疑其偏塞,到底骪骳而品無當於淸濁,家傳繩墨,倣倒無餘,日用云爲,胡亂做去,歷擧朝臣,若求其最疲軟最昏劣者,臣義其最,此實朝野之所聞賭,輿儓之所唉點者,臣雖欲厭然自掩,其誰欺乎?雖然此猶近於隨例飾辭,又安敢拖長爲說,自增其唐突之罪哉?只有以首頓地,跼高蹐厚而已。謹當收召神精,別具文字,粗陳肝膈之懇,恭俟處分是如爲白乎等,以臣明日復路緣由,竝以馳啓爲白臥乎事是良厼,詮次善啓向敎是事。踏啓字。
洪義榮,以兵曹言啓曰,卽接宣傳官廳牒報,則門考監鑰之行,本廳有故則武兼替行,自是前例,堂上宣傳官入直,則元無門考進去之例。故昨夕門考,使內吹送于武兼廳,使之進去則武兼等,攘臂大言曰,行首宣傳官,何不進去?使我替行,其他言鋒,亦多駭悖,所送內吹,私自捽曳,裂衣散髮,至於毆打,內吹卽侍衛形名之卒,雖其法司,不得任意推治,而今此武兼之擧措,實是變怪,門考代行,亦係前例則如是肆惡,節節駭悖,如此蔑法之類,不可置之侍衛之列云。故內吹及武兼廳房直,爲先捉來,査實本事則武兼崔岦,當爲門考之行,而諉之替行,不卽進去,有此往復之擧,而內吹與房直,略有言詰則武兼鄭宅柱,首先咆喝,使之捽拽,以至毆打,果爲的實。堂上宣傳官門考之行,旣無前例則崔岦之不卽進去,至於門鑰出去之時,始爲隨往者,已極痛駭。內吹或有可罪之事,則言於宣傳官廳,使之治罪,何所不可,而今乃移怒替行,私自捽拽,深嚴至近之處,有此駭悖之擧,不可置而不論,武兼崔岦·鄭宅柱等,爲先令該府拿問,照律勘罪,何如?傳曰,其委折,嚴棍詳細盤問草記,過齋後擧行,可也。
洪義榮,以兵曹言啓曰,明日皇壇望拜禮時,侍衛軍兵及墻外環衛軍兵,當爲磨鍊,而今三月十九日望拜禮時,入直禁軍,侍衛挾輦軍,一百名磨鍊,搶劍軍置之,墻外環衛軍,訓局出番軍二哨,各處外營入直軍,除營直,訓將都領排立矣,今番則何以爲之乎?敢稟。傳曰,依例爲之,可也。
洪義榮,以御營廳言啓曰,今五月初十日皇壇望拜禮時,依兵曹節目,東營入直軍四十二名內,除營直五名,實三十七名,新營入直軍六十四名內,除營直十名,實五十四名,入直千摠吳載衡哨官楊泰陽,領赴于訓鍊都監都領陳,而東營入直軍則待標信擧行,新營入直軍,依例除標信出用,解嚴後各還本處入直之意,敢啓。傳曰,知道。
甲寅五月初九日卯時,上御誠正閣。左承旨入侍時,左承旨韓晩裕,假注書李允謙,編修官安經心,記注官金良倜,以次進伏訖。上曰,承旨久不見矣。晩裕曰,己酉以後初登筵席矣。上曰,承旨居憂時,能多見文字乎?晩裕曰,罪蟄別無所事,略有所繙閱矣。上曰,何書耶?晩裕曰,四書中頗繹論·孟,而朱書金秩,且一見之矣。上曰,近來未聞爲此工夫,承旨獨從事於此書云,貴矣,有所抄輯乎?晩裕曰,此書浩博,難以抄輯,而嘗聞居敬窮理二者,如車兩輪,如鳥兩翼,不可闕一。故朱書中屬於居敬者,輯成一冊,屬於窮理者,輯成一冊,合二條者輯成一冊,欲竝及先儒東儒之說,而此則精力不逮,未及爲之矣。命書傳敎曰,玉堂未差之代,前望單子入之,待下批牌招。上曰,右承旨·右副承旨入侍。經心承命出傳,右承旨李勉兢,右副承旨李羽晉,以次進伏。上敎羽晉曰,吏判李秉鼎,所稱情勢者,擧朝皆然,何可獨稱情勢?至於官職處義,則松留備堂,何以行公,獨於銓官,自劃可乎?且況此時致煩酬應,尤非分義之所敢出也。承旨出去廳坐,招致吏判於啓板前,問其委折以啓。上又命賤臣曰,注書出去,吏判去來,斯速知入,可也。賤臣承命出。回奏曰,吏曹判書李秉鼎以爲,凡今在廷之臣,莫不欲毁冠裂冕,走入深山,而臣則眷係隆恩,未忍便訣,若閑司漫職則自當乍行乍遞,而至於大冢宰,此是差出三司之任也。今雖差出三司,而禁令至嚴,含口結舌,則彼三司,將焉用哉?旣不欲差出三司,則銓地一步,鐵限在前也。第緣臣致煩酬應,臣罪於斯萬殞猶輕,惶恐俟勘,無他可達云矣。上曰,若當言之事則差出三司,可也。吏判所奏,何故然也?注書以此意出傳,肅拜單子,斯速捧入也。賤臣承命出。回奏曰,肅拜單子,今當卽呈云矣。命退,承史以次退出。
上在昌德宮。停常參·經筵。
黃昇源啓曰,大司憲李鼎揆,執義洪樂淵,掌令李日運·李景溟,持平曺喜有在外,持平鄭㝡成傳旨未下,監察茶時之意,敢啓。傳曰,知道。
黃昇源啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
黃昇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于黃昇源曰,都承旨入侍。
傳于黃昇源曰,未肅拜兵曹參判許遞,前望單子入之,待下批牌招察任。
兵曹參判前望單子入之,柳誼落點。
傳于黃昇源曰,左承旨入侍。
傳于黃昇源曰,同副承旨入侍。
傳于黃昇源曰,入格儒生入侍。
傳于黃昇源曰,左副承旨入侍。
以鄭東敎囚單子,傳于黃昇源曰,分揀放送。
傳于黃昇源曰,雖非該房,旣是坐直右位,況一院之長乎?今於陳疏自引,豈可勸令行公乎?行都承旨鄭大容遞差,同在一院,且適齋直,則無一言挽止,其罪均矣。昨日齋直諸承旨竝遞差,前望單子入之,待下批牌招察任。
承旨前望單子入之,徐邁修·洪聖淵·南公轍·李普天·李魯述落點。
黃昇源啓曰,忠淸道追報老人啓本,纔已啓下矣。政官牌招開政,下批,何如?傳曰,允。
有政。吏批,判書李秉鼎,參判洪明浩進,參議未差,同副承旨李魯述進,以徐有臣爲戶曹參判,李普天爲兵曹參知,具庠爲軍器提調,權抑爲軍器僉正,任希厚爲顯隆園令,安廷善爲兵曹佐郞。
黃昇源啓曰,都承旨徐邁修,右承旨洪聖淵,同副承旨李魯述,姑未承牌,左副承旨南公轍,今方入侍,右副承旨未差,臣吏兵批政廳兼進之意,敢啓。傳曰,知道。
黃昇源,以兵批言啓曰,全羅兵虞候曺命集,遞付京職事,命下矣。時無見窠,依例付軍職之意,敢啓。傳曰,知道。
兵批,判書具庠進,參判柳誼未肅拜,參議尹長烈入直,參知未差,左承旨黃昇源進,以尹昶爲五衛將,尹得運爲古群山僉使,金寅哲爲廣梁僉使,金鑧·朴受采·張奎貞·鄭錫光·姜鳳麟·李載春·李福起·金然·李時傑·高漢聲·崔斗燦·金世鵬·韓以敬·權得中·李元松爲同知,以閔正修·尹彝佐·朴天柱·朴一源·尹世錥·李遇春·卞光祚·李敬烈·柳東迪爲僉知,柳和源爲神光僉使,副司直單鄭昌順,副司果單曺命集,副司正單尹熤。
吏曹口傳政事,以尹可基爲禮賓主簿,李厚燾爲掌樂僉正,金明淳爲徽陵參奉。
吏曹口傳政事,掌樂僉正李厚燾,司饔僉正李光德相換。
承旨前望單子入之,洪明浩·奇彦鼎落點。
都摠管前望單子入之,廣綾君埏落點。
兵曹參知前望單子入之,朴宗甲落點。
黃昇源,以兵曹言啓曰,依傳敎本曹入直郞廳崔時淳,全羅道康津縣充軍,而出付畿營,定驛子押送之意,敢啓。傳曰,知道。
李魯述,以備邊司言啓曰,卽見忠淸監司李亨元狀啓,則以爲租還不敷而每患難繼,麰穀有裕而反爲民弊,忠州常賑麰八千石,洪州常賑麰一千五百石,恩津常賑麰一千六百石,陰城常賑麰一千石,扶餘常賑麰八百石,懷德常賑麰三百石,營賑麰二百石,木川常賑麰四百石,成歡常賑麰四百石,區別懸錄於會案後,待秋以租收捧事,請令廟堂,稟旨,分付矣。米租之排巡艱乏,麰麥之勒令分授,俱爲病民之端,而道臣作租之請,出於裒益之政,必有所酌量而然,依所請許施,何如?傳曰,允。
禁府啓目,前掌令姜鳳瑞原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓以草記議處照律爲旀,近來時囚,無端滯囚,除非提飭,不卽捧供,卿等之具公服赴衙,固似勞矣。囚人之久滯,其苦豈比卿等之勞?則齋日外空日,惟意不坐,而廟堂論責之草記,該房察推之院啓,久未見之。此亦壞例之一端,此後申明舊典,俾勿抛置爲旀,判堂越捧一等,諸堂從重推考,無端不坐。過三日不爲提醒於堂上,則首都事先汰後拿,當該首堂下義禁府推考事,定式,以此判付,大書揭板虎頭閣,以爲常目着念之地爲良如敎。
忠臣子孫應製御考榜,賦三中一令李厚燾,年二十九,本全州居京,父廣陵君埏,生父鶴林君堉,陞敍,三中進士金明淳,年三十六,本安東居京,父學生履慶,生父履基,除職,三下參奉黃勉喆,年五十六,本昌原居江華,父學生遠祚,紙三卷筆三枝墨二笏,草三下前主簿尹可基,年四十八,本坡平居京,父學生光賓,甄用,次上一生員尹華鎭,年四十四,本坡平居京,父通德郞晩基,次上二參奉尹熤,年三十五,本南原居京,父大柱,生父幼學昌世,次上三幼學金遇順,年二十九,本靑山居京,父進士文欽,次上四幼學南正容,年二十八,本宜寧居京,父通德郞益祚,以上各紙二卷。
御題,云誰之思,西方之人兮,賦三中一李厚燾,西山邈以用亨,我欲聞其鳴鳥,期黃昏而縱晼,氣春風而如在,停余籥而永言,若有人兮中洲,諒簡兮之有志,所逖矣之興懷,我能言夫周時,蓋四方之美兮,光下土而丕顯,赫上天而篤棐,舋舋聞兮遠近,待而興者幾人?王風降以歲晏,我則爲乎隱淪,河淸一而已遠,庭舞萬而自傲,俁俁狀兮日中,伶者亦其賢者,山榛僾而起詠,如可思則其誰?時姚娰而莫挽,夢軒羲而難復,懷好音而欲歸,曰美人兮孔邇,瞻離黍而幾歎,攬冽泉而餘懷,文郁郁兮在玆,我何從乎從周?賢駿髦而可追,化鳶魚而如覩,拚明時而永慕,監不遠而在西,雖秉翟而傲思,願鼓琴而得文,靑靑衿兮用賓,王以寧其何年?岐雲邈而入矚,庶惠好而同歸,興長吁於秉籥,寓深意於詠杻,嘐嘐然曰,古人,由彼美而思之,心惟感於曠世,神自馳於明時,瞻彼鎬而邈矣。我欲從之何由?風莫拚於皞如,泉可觀於冽彼,西之土之入望,若可師則文王,千載後而發歎,又盛周於皇明,承造藩之舊恩,仰到天之遺輝,環東土而願言,眷南京之盛事,拚璇題而拜稽,是日也而倍思
甲寅五月初十日卯時,皇壇望拜禮入侍時,行都承旨鄭大容,行左承旨黃昇源,行右承旨洪義榮,左副承旨韓晩裕,右副承旨李羽晉,同副承旨徐有秉,假注書洪樂浚·李允謙,編修官安經心,記注官金良倜,一提學鄭民始,檢校直提學徐有防·金載瓚,檢校直閣徐榮輔·南公轍,待敎李存秀,以次隨駕。上具黑圓領袍,乘輿出集星門,詣朝宗門外降輿,就板位行四拜禮,仍詣壇上奉審訖,出朝宗門乘輿。命大容書傳敎曰,望拜禮參班蔭儒,賓廳近處待令,使之應製,武士,令兵判訓將,北營柳葉箭一巡試取,邊二中以上書入。遂入集星門還內,諸臣以吹退出。
甲寅五月初十日卯時,上御熙政堂。皇壇望拜禮參班儒生應製入侍時,行都承旨鄭大容,右副承旨李羽晉,假注書李允謙,編修官安經心,記注官金良倜,以次進伏訖。上曰,儒生使之入庭。賤臣承命出傳,諸生以次入就位,上命羽晉書賦題云,誰之思西方之人方?仍命頒示後。上曰,入庭儒生中,或有父子祖孫之同入者,則此與他科有異,雖不足爲相避,而旣曰以科爲名,混入場中,有所如何?各須知悉。從便去留,且或有難呈券者,亦爲出去,可也。上曰,試紙以白綿紙頒給有命,而今見御題所寫紙,則此非白綿紙也,事極可駭。命書榻敎曰,別例房當該郞廳拿處。上曰,承史留此,各別申飭試取,可也。仍還內,捧券後,承史以次退出。
甲寅五月初十日辰時,上御重熙堂。都承旨稟事閣臣同爲入侍時,行都承旨鄭大容,假注書洪樂浚,編修官安經心,記注官金良倜,一提學鄭民始,以次進伏訖。上曰,應製儒生試券先呈與否,注書知入,可也。賤臣承命出。回奏曰,姑無捧券矣。上敎民始曰,有何可達之事乎?民始曰,鉛礦,是軍需中不可無者,而本營姑無設置處,聞金城地,有可以硫礦設店處云。屬之本營,以爲需用之地,而仍令本邑,着實檢飭,何如?上曰,依爲之。出擧條民始曰,因關西道臣所報,泰川等四邑吏逋收捧條及穀簿最多爲弊者,作錢上送事,大臣筵稟許施矣。賑廳經費,近甚苟簡,從前穀多邑作錢者,太半是常賑穀,則盡屬戶曹,而賑廳之無所取用,旣甚無義,且今番作錢條,與年前移屬者有異,四邑作錢者,竝屬賑廳,以爲需用之地,何如?上曰,依爲之。出擧條民始曰,本廳城餉,昨冬收捧者及今番添餉後,合爲三萬六千餘石。若又添補三千石,以充四萬之數,則可得半分半留,戶曹貸去三千石,姑未及還捧,依昨秋例,以海西京司句管小米四千五百石,劃付本廳,以爲充補之資,則似爲便好,故敢此仰達矣。上曰,依爲之。出擧條仍命退,諸臣以爲退出。
甲寅五月初十日未時,上御重熙堂。左副承旨入侍時,左副承旨南公轍,假注書李允謙,編修官安經心,記注官金良倜,以次進伏訖。上曰,應製被抄儒生輩,令五部知委,斯速待令事,分付。賤臣承命出傳。命書傳敎曰,今聞知申,與被譴諸人,同罪獨漏,昨今除職,皆爲引義云。然則不可一爲一否,奪告身傳旨添書,都承旨及右副,未差之代,前望單子入之,待下批牌招察任。又命書榻敎曰,承旨房任,左副爲軍士房。又命書榻敎曰,摠管中時帶詞訟人許遞,前望單子入之,待下批牌招察任。又命書榻敎曰,未肅拜兵曹堂上許遞,前望單子入之。又命書榻敎曰,掌樂僉正李厚燾,他司僉正,口傳相換。命退,承史以次退出。
甲寅五月初十日酉時,上御熙政堂。左承旨·同副承旨,與顯隆園令入格儒生入侍時,行左承旨黃昇源,同副承旨李魯述,假注書李允謙,編修官安經心,記注官金良倜,顯隆園令任希厚,社稷令李厚燾,進士金明淳,前主簿尹可基,生員尹華鎭,參奉尹熤,幼學金遇順·南正容,以次進伏訖。上敎希厚曰,汝年,幾何?希厚曰,今爲五十九歲矣。上曰,汝何日下去耶?希厚曰,番交遞,更詳探知然後,當下往矣。上曰,不必使之加勉,而第播種一節,已行前官輩,過爲操心,以致樹木之太茂密,此亦不可不商量處也。且或有些少弊端,卽速報來也。上曰,儒生自壯元以次進前。厚燾奏姓名。上曰,汝做賦,幾何?厚燾曰,做得三百餘首矣。上曰,已往,汝或得參應製耶?厚燾曰,昨年正月應製,以落韻見屈矣。上曰,汝之試券,高聲讀之也。厚燾讀之訖。上曰,汝之所做,甚奇甚奇。明淳奏姓名。上曰,汝亦抽聲讀券也。明淳讀之訖。上曰,以汝之文,豈不足爲近來大提學乎?明年慶科在前,汝須益加努力也。仍敎曰,金明淳,旣是閣僚之從兄,則參奉肅拜時,章服諸具,閣僚之同官,所當備給也。章服之與其身一齊襯合者,預爲備待事,出傳在院承旨。賤臣承命出傳,可基奏姓名。上曰,汝之試券中王如秋三字,未知何謂也。可基曰,三王如秋也,是以用之矣。上曰,若以三王如秋一句語,合用之則容或,可也,而但曰,王如秋云云,豈非穿鑿乎?熤奏姓名。上曰,汝做賦,幾何?熤曰,做了千餘首矣。上良久敎曰,予之今日率汝等爲此擧者,非謂有益於世道也。蓋以風泉之思,念京之義,至今日而每盡行禮之誠者,切欲追述先大王之聖意,而俾知大義之猶存於世間,殆若長夜昏衢,炳烺一點之星光也。且欲勸奬多士,使之聳動故也。汝家與他有異,故至今此言矣。華鎭·遇順·正容次次進前奏姓名訖。上曰,除職人則帳殿肅拜,其餘頒賞,可也。引儀唱行禮訖。命退,諸臣以次退出。
上在昌德宮。停常參·經筵。
南公轍啓曰,大司憲李鼎揆,執義洪樂淵,掌令李日運·李景溟,持平曺喜有在外,持平鄭㝡成傳旨未下,監察茶時之意,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
黃昇源啓曰,新除授行左副承旨奇彦鼎,時在全羅道光州地,斯速乘馹上來事下諭,何如?傳曰,許遞,政官待開門牌招開政差出,待下批牌招察任。
傳于李魯述曰,當該注書李允謙,傳旨書入,放恣莫甚,拿處。
傳于黃昇源曰,當該承旨罷職。
南公轍啓曰,以持平鄭㝡成,牌不進罷職傳旨。傳曰,只推。
傳曰,同副承旨入侍。
南公轍啓曰,以監軍望單子。傳曰,未肅拜兵曹郞廳汰去,宣傳官守門將之因向來不禁攔入事,拘囚北營者,其罪當與已施軍律者,別無輕重,則不卽稟旨差代者,兵曹事可駭,其後行公判堂,從重推考,訓局習陳時,當有下敎,爲先差代事,分付。
南公轍啓曰,以禁軍番將局別將禁衛營把摠哨官守門將番單子。傳曰,點下者外,至二十二日新番,從次第輪回入直,如有代入之事,禁軍一二羽將中代入,其餘以出番最久人代入事,預爲分付。
李魯述啓曰,以咸鏡監司金華鎭狀啓,德源府民家燒燼事。傳曰,觀此北伯狀聞,德源浦戶被燼,至於數百之多,言念失所之狀,何等矜惻?小殘戶蠲役停還,大中戶停還,恤典應式外,嚴飭道伯,各別賙恤,畢奠接後,使卽報來後,草記事,令廟堂知悉,三懸鈴行會。
南公轍,以都摠府言啓曰,今日入直內三廳武兼禁軍及軍兵等,當爲中日習射,而孝昌墓忌辰祭正日相値,不得爲之之意,敢啓。傳曰,知道。
南公轍,以義禁府言啓曰,時囚罪人姜鳳瑞原情公事判付內,以草記議處照律事,命下矣。姜鳳瑞,觀其爰辭,移牟所剩之數爻,雖爲質言,繡啓旣已詳査,則多寡之稍違,不必更問,四字月日之相左渠雖推諉於之蘊,而當初傳說,旣無明證,則今不可追覈,而至於牧使之本無城化之分者,全不成說。諸道監司,旣兼府尹牧使,則亦有城化之分,況於濟州牧使而身居本牧地方者乎?言旣窘遁,跡涉粧撰,而疏中論列,亦多差爽。此路一開,後弊難言,以此照律,罪取考律文,則大明律訴訟條,有曰,若風憲官,挾私彈事,有不實者,從上書以不實律諭,杖一百徒三年。大典通編訴冤條,有曰,品官吏民告其守令者,杖一百徒三年,名例,有二罪俱發,罪各等者,從一科。斷推斷條,有曰,犯私罪,杖一百以上之罪決杖,告身盡行追奪。雜令條,有曰,王府決杖者,代以金贖矣。姜鳳瑞,從一科斷,杖一百收贖,告身盡行追奪,忠淸道林川郡靈楡驛,徒三年定配,而以議啓內辭意,具罪目,依例發遣府羅將,押送配所,何如?傳曰,其言稍左,其官臺官,則無論牧使判官之孰爲別星,孰爲城主?直以品官吏民,告官長之律勘斷者,未知爲當,至於四字云云。卽不過形容之際,下語錯誤,亦非渠所自做,但章疏體貌,何等嚴重,而多不審愼,或致失實,是豈特撥於遠地,畀以耳目重任之意也?先歸此罪,畿沿投畀,可也。
南公轍,以義禁府言啓曰,時囚罪人姜鳳瑞,照律草記批旨內,畿沿投畀可也事,命下矣。姜鳳瑞,京畿仁川府投畀,而以批旨內辭意,具罪目,依例發遣府羅將,押送配所,何如?傳曰,允。
禁府啓目,假注書李允謙原情云云。傳旨內辭緣,泛稱遲晩,刑推得情,何如?判付啓付過還任爲良如敎。
甲寅五月十一日午時,上御重熙堂。同副承旨入侍時,同副承旨南公轍,假注書洪樂浚,編修官安經心,記注官金良倜。以次進伏訖。上命書傳敎曰,當該注書李允謙,傳旨書入,放恣莫甚,拿處。又命讀公事書判付訖。仍命退,承史以次退出。
上在昌德宮。停常參·經筵。
南公轍啓曰,大司憲李鼎揆,執義洪樂淵,掌令李日運·李景溟,持平曺喜有在外,持平鄭㝡成呈辭,監察茶時之意,敢啓。傳曰,知道。
黃昇源啓曰,卽見濟州牧使沈樂洙追報老人狀啓,則旣曰,冒年見拔,又以寧失於過,措辭修啓者,揆以事面,誠甚未安,原狀啓雖不得不捧入,而其在審愼之道,不可無警,推考,何如?傳曰,狀辭卽實語,此非請推之事,勿推,今日政下批。
傳于李魯述曰,左承旨·右副承旨入侍。
以京畿監司徐龍輔狀啓,右議政李秉模上來時,夫馬差使員,勿爲出待事,傳于黃昇源曰,大官體貌自別,況新拜承召之行乎?卿以各務差使員,依例進去事,回諭。此狀啓,其間雖値齋日,不爲微稟,今於過齋後,始爲入啓,當該承旨,從重推考。
以全羅監司李書九狀啓,谷城縣民家燒燼事,傳于黃昇源曰,殘邑民戶之被燒,至過百數,言念失所之狀,甚爲矜㦖。被死人生前還役蕩滌,大中戶之停還,小殘戶之停還蠲役,依昨下傳敎,令廟堂分付道臣,使卽擧行,嚴飭邑宰,期於斯速奠接,以其形止,使卽報來後,草記。
以慶尙監司趙鎭宅狀啓,金山郡民家失火事,傳于黃昇源曰,方農失所矜㦖,拔例願助,期於斯速奠接事,嚴飭道伯。
以全羅兵使李周爀啓本,發兵符傳受事,傳于黃昇源曰,價布及保米等狀本,何無至今封啓乎?盡心職事,一一擧行事,令兵曹申飭。
以黃海監司李泰永狀啓,道內七邑畢賑形止馳啓事,傳于黃昇源曰,八萬口賙飢,能以二千石接濟,觀此竣事之狀,其爲喜豁,不啻若披霧覩靑,邑倅則旣異於通同設賑,不必回啓誤賞,其中延海白三倅,勞亦不些。令吏皆考例草記稟處,願納旣禁,而兩人之冒禁補賑,似非泛然誠意,石數多者一人,空闕衛將,以嘉善啓下,其次一人賞加,皆令今日政下批,卿其知悉事,回諭。
南公轍,以兵曹言啓曰,同知中樞府事申聖度·鄭師赫·崔相發·柳厚源·鄭來臨·任進廷·辛元和·金德龍·李時迪·姜翊聖·李俊一·李廷伯·崔俊弼·金鎭赫·宋德麒·朴鼎象·李聖龍·呂齊泰,僉知中樞府事李希顔·李世迪·朴命夏·李東元·趙奉玄·郭侹·蔡瀗·李光中·趙成裕·張聖紹·李允德·金世郁·韓光傐·李景天·李和述·李箕中·李緝·韓淡·尹藎東·李台中·韓德瑾·趙尙通·韓德壽·尹之玄·權重彦·權燁·趙世遜·崔百璿·趙元龜·朴憲徵·南㯀·金致華,忠壯衛將韓奎爀,俱以老病之人,或肅謝,或在外·未上來,竝依例減下,慶熙宮衛將太命喆,身病猝重,勢難供職,呈狀乞遞,輪番之任,不可久曠,改差,何如?傳曰,允。
尹長烈,以兵曹言啓曰,今月初九日本曹草記,武兼崔岦·鄭宅柱等,令該府拿問勘罪事批旨內,其委折,嚴棍詳細盤問草記,過齋後擧行可也事,命下矣。依傳敎,武兼崔岦·鄭宅柱等,捉致拿入,嚴棍十五度,發問目取招,問目內,闕門開閉,門考時宣傳官有故,則武兼之監鑰,自是前例,而伊日堂上宣傳官二員,入直堂上宣傳官,則元無監鑰之例。故自宣傳官廳,請於武兼,則武兼崔岦,以不可替行,往復稱托,莫重監鑰,不卽進去,及其門鑰出來也。始爲隨往,鄭宅柱,以宣傳官廳之來請替行,移怒下屬,已極無謂,而內吹自是侍衛刑名之卒,則設有可罪之事,言於該廳懲治,事理爲當,而肆然捽拽毆打,俱極痛駭,特敎査問,事體自別,毋敢隱諱。其間委折,從實直告,則崔岦所供內,往復之際,自然遲滯,門錀下時,始爲進去的實云。鄭宅柱所供內,愚還所致,不知內吹之不可私治,果爲捽拽毆打的實云矣。崔岦·鄭宅柱,皆已遲晩,其罪狀,所當依前草記請勘,而旣承盤問草記之命,爲先嚴棍取招以入之意,敢啓。傳曰,崔岦則已自名字猥濫,甚矣。應爲之役,敢欲取便,降定守門將,鄭宅柱則該廳之遵守,卽受敎廳風也,渠焉敢越格捽拽乎?降定部將,兩人滿仕出六間,各以見在廳名之薦名施行,以懲頑習,可也。
尹長烈,以宣惠廳言啓曰,漢城府庶尹李素,本廳郞廳差下矣。本廳事務極繁,勢難兼察兩任,所帶本職許遞,口傳付軍職,使之專意本廳之任,何如?傳曰,允。
有政。吏批,判書李秉鼎,參判洪明浩,參議李勉兢,行都承旨黃昇源進,以洪義榮·洪仁浩·尹長烈爲承旨,以韓晩裕爲大司諫,李義弼爲禮曹參判,趙象存爲漢城庶尹,李瑞朝爲兵曹佐郞,朴獻源爲社稷令,張鎔爲軍器判官,兪碩柱爲龍川府使,權心彦爲雲山郡守。
兵批,判書具庠參判柳誼入直,參議朴宗甲病,參知未差,同副承旨南公轍進,以林蓍喆爲副摠管,李顯道·朴基成爲宣傳官,金振九爲慶熙將,金聖浩爲守門將,副護軍單徐有秉,副司直單奇彦鼎·李羽晉·李普天,副司果單安廷善·李素,武兼鄭宅柱,部將崔聖甲相換,武兼崔岦,守門將李喆洙相換。
傳于黃昇源曰,兵曹參知前望單子入之,待下批牌招察任。
兵曹參議前望單子入之,韓晩裕落點。
傳于黃昇源曰,都承旨入侍。
傳于南公轍曰,同副承旨入侍。
傳于李魯述曰,違牌承旨許遞,前望單子入之,待下批牌招察任。
承旨前望單子入之,李羽晉落點。
李魯述,以同副承旨南公轍禁推事,命下矣。依定式遞差傳旨捧入之意,敢啓。傳曰,知道。
李魯述啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
傳于李魯述曰,遞罷適副占便,飭已施矣。時囚罪人南公轍,附過放送。
南公轍,以都摠府言啓曰,入直內三廳武兼禁軍及軍兵等,中日習射,自十四日至十七日二十日姑停之意,敢啓。傳曰,知道。
南公轍,以備邊司言啓曰,卽見濟州御史沈樂洙狀啓,則以爲本島今年牟麥,雖不可謂大登,免歉則優足,而昨秋麥種絶貴,空田廢種者十居一二。今此麥還,有不得如數盡捧,而當捧還上折米九千二石內,五分一,待秋退捧,則實捧爲七千二百石,種子公料,限二千石參量計除,則秋熟之前還分,不過五千二百石。旌義一縣,本不務麥農,捧還尤難,該邑則以三分一,待秋退捧,而秋成前艱食之患,必有倍於他邑,康津·海南兩邑中留庫穀,毋論牟米自本道區劃,量其緩急,三邑中從多少受來救急,似合便宜云矣。島中雖未大登,優於免歉,則庶可以弛聖上南顧之慮,而今此該守臣,枚擧饑餘民勢,至請麥糴退捧,則在朝家恤隱之政,不可靳難。濟州·大靜兩邑牟還五分一,旌義牟還三分一,竝依所請,待秋退捧,康津·海南兩邑牟米區劃事,連牟轉粟,雖甚重難,三邑麥還,不能繼巡,若有阻飢之患,則亦不可無別般軫念之道,而兩邑之分餘實數,旣未的知,島中之民情緩急,亦難遙度。此則令道臣,往復該牧,量宜許劃,從便轉移,無貽島陸之弊,而請粟實數擧行形止,劃卽狀問之意,竝爲分付於本道道臣及該牧守臣,何如?傳曰,允。
李魯述,以弘文館言啓曰,新除授副校理沈興永,時在京畿廣州地,副修撰鄭尙愚,時在平安道神光鎭任所,經筵入番事緊,請竝斯速乘馹上來事,下諭。傳曰,依啓。
黃昇源,以吏批言啓曰,成均館直講丁俔祖,受由過限不上來,依例改差,何如?傳曰,允。
黃昇源,以吏曹言啓曰,以黃海監司李泰永狀啓,道內七邑畢賑形止馳啓事。傳曰,八萬口賙饑,能以二千石接濟,觀此竣事之狀,其爲喜豁,不啻若披霧覩靑,邑倅則旣異於通同設賑,不必回啓論賞,其中延海白三倅,勞亦不些,令吏曹考例草記稟處事,命下矣。海州判官趙厚鎭,自備各穀爲五百七十七石,延安府使兪漢敦,自備各穀爲四百九十七石,白川郡守李述源,自備各穀爲四百八十八石,而仰體恤民之德,各盡分憂之責,首尾五朔,排巡賙賑,擧無捐瘠之患,得有安堵之幸。其在激勸之道,合有褒嘉之典,而此不過職分內事,自備之數,俱不過五百。海州判官趙厚鎭延安府使兪漢敦,似當施以兒馬帖賜給之典,白川郡守李述源,其所效勞,雖與兩邑守令,別無異同,係是私賑,不安擧論,而事係恩賞,臣曹不敢擅便,上裁,何如?傳曰,馬帖太歇,勿論不可,竝施陞敍之典,可也。
李羽晉,以義禁府言啓曰,前參判丁範祖,有禁推之命,自鄕上來,今方待命,卽爲拿囚,而卿宰禁推,該府草記,待下批捧供,載在大典通編矣。丁範祖係是宰臣,敢啓。傳曰,不過申飭,分揀放送。
尹長烈,以刑曹言啓曰,依下敎慶尙監營審藥崔晃,過齋後刑推次,嚴囚之意,敢啓。傳曰,莫重御藥之不謹捧來,比渠憑藉不干之事,潛行奸計則本罪猶屬第二件,卿其各別嚴刑,今日內發配北道邊地,可也。
尹長烈,以刑曹言啓曰,因慶尙監營審藥崔晃嚴囚事,草記批旨內,御藥之不謹捧來,比渠憑藉不干之事,潛行奸計則本罪猶屬第二件,卿其各別嚴刑,今日內發配北道邊地可也事,命下矣。崔晃,嚴刑一次後,定配於咸鏡道茂山府,卽爲押送之意,敢啓。傳曰,知道。
禁府啓目,粘連啓下是白有亦,西部居幼學柳上言回啓判付內,議于大臣稟處亦敎是乎等,以議于大臣是白乎則,奉朝賀鄭存謙,領議政洪樂性,領中樞府事蔡濟恭病未獻議云,行判中樞府事朴宗岳以爲,臣嘗於野史中,見柳夢寅事,反復講究,終有愍其跡,而恕其情者,未嘗不掩卷,而嘆也。蓋夢寅,忠於所事,不以存亡明暗而易其操,屛跡而入西山,作詩而擬孀婦,百折不回,一死自期,則雖謂之終始一節,可也。且以供辭觀之,明知天命之所歸,初無悖說之可執,則豈容加之以人臣之極罪乎?是以至今尙論之士,自不無爲之惻傷者矣。粵若奇自獻·金元亮,同時抵罪,而自獻則以立異凶論,竟蒙伸雪,元亮則先正臣宋時烈,爲作墓文,推此以觀夢寅之爲舊君盡節而身陷大戮,名在丹書者,其所稱冤,不是異事。況夢寅,在昏朝初年,一經亞銓,而與凶徒,議論岐貳,沈淪散地,放浪山水者,爲十數年所,則立朝顚末,亦有可取者,依奇自獻例,特許洗案,以爲樹風礪世之政,而事體所在,亦云不輕。惟在博詢在廷,務歸至當,伏惟上裁云。行判中樞府事金憙以爲,柳夢寅,雖與凶徒有異,乃敢於改玉之後,自處以夷·齊,不願彝倫之旣斁而復正,以此論之則當時誅殛之典,豈敢曰,冤乎?況其兩姪,始雖被謫,終皆蒙宥,則朝家之所以處之者,尤豈不十分稱停乎?跡其平生,不過爲昏朝效死者,則今於近二百年之後,以其七代傍孫引喩失當,猥濫屑越之言,遽議伸雪,恐有欠於扶植倫彝之道矣。伏惟上裁云矣。人臣事君之義,惟其所在而致命,不以明暗而異節,自是經常之道,今此柳夢寅之伏法,罪在不參賀班,誦告詩辭,而其所引擬,雖云不倫,只暴自矢之意。初無犯分之語,則當時之斷以極律,蓋出定人心防後患之意,而夷考立朝本末,其在昏朝,未嘗膴仕,終能岐異凶論,屛跡窮山,及至更化之日,甘心廢蟄,自附於不二之義。故伊時老成之言,旣有傅生之議,後世有識之士,尙多愍傷之論,況文晦等所告之人,旣皆伸雪,則今其傍裔之伸雪,不可謂濫越,而係是年久重案,大臣獻議,甲乙不齊,臣府不敢輕議,上裁,何如?判付啓,茹恨齎冤者百年,而人莫有議到於伸屈,雖謂之欠事闕典,可也。大抵,柳夢寅之事蹟,輿儓誦之,婦孺傳之,不待老成長者從緩之說,槪可驗公論之不誣是如乎,人臣之捐軀捨命,其爲判大節則一也。熊魚之所取,難易各異乙仍于,以是從容就義,勝似慷慨殺身,夢寅者,豈不是難之難者?柏舟之唱,莫云下俚鄙辭,南麓之咏,誠爲千古絶調,其音如怨如訴,其義如興如比,見者掩卷,聽者墮淚,此又夢寅爲人爲鬼之節拍,其在昏朝也。守正而屛跡,自甘淪廢,是如可,逮夫改玉之辰,日月光華,大明中天,乃能矢心不渝,亦未嘗於常分上,絲毫有虧缺處兺除良,奇自獻之同時被誣而恕不加罪,因他伏辜而旋獲復官,獨於夢寅,反以夢寅之操行,竟歸勿論之科者,有非所以處吉再·金時習諸人之聖旨也。且聞夢寅之親姪潚湙,自謫蒙宥,一爲騎堂,一爲承宣云爾,則聖祖聖意,尤亦可以仰認。然而丹書鐵案,尙在王府,今於博詢,雖有甲乙之論,事苟當爲,且有光於仰體志事之一端,則何待參差之爛漫?柳夢寅伸雪事,特爲依願施行爲良如敎。
吏曹參判兼藝文提學柳夢寅復官爵事,承傳。
禁府啓目,前全羅右水使李東植原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,觀於渠供,別無自明之端,拿勘足矣,亦不必加罪,放送爲良如敎。
前平安監司李秉模疏曰,伏以天休滋至,聖候不日康復,臣民慶忭,曷有其極?仍伏念臣久叨鎖鑰之任,徒切生入之願,瞻望瓊樓,夙夜顒祝,千萬不自意,忽伏奉議政新命,膽隕神,如醉如癡者六七日于玆矣。然竊自念聖人在上,庶明勵翼,日月雖或遺照於一時,駁論終必自登於公車,不待臣之自言,庶幾反汗之音,不日將降,臣之翹跂,惟在於此。纔因史官之歸,附陳窮蹙之情,而行將交龜,京國入望,以臣逖違之忱,不覺心先身飛,只緣氷炭攻中,行焉而不知攸屆,止焉而不知所泊,豈非臣命卒之秋哉?臣之本末長短,惟聖明俯燭之,頂踵毛髮,惟造化生成之,於內於外,無往非罪,而曲費庇覆之力,驟躋崇顯之列,惟臣履薄之心,集木之懼,非能眞知循墻之義,每當蚊負,自分無幸,惴焉葸焉。達於面目,此則同朝之所共知也。今乃更超幾步,突然置之百僚之首,儼然責以廊廟之重,則臣之騂顔汗背,固不足言。豈可使從政委蛇之卿士大夫,辱與之講槐棘之禮哉?朱子竭論天下之急務,選任大臣,卽居六事之第二,而仍又反覆憂嘆,至以爲名爲大臣而其實,不過供給唯諾,奉行文書,以求不失其窠,坐資級如吏卒之爲而已。嗚呼,此眞置相之炯戒,切骨之名言。然如臣不肖,雖欲備例於供給唯諾之際,奉行文書之間,亦自茫然其不知所措,得無反爲吏卒之所咲乎?顧今艱虞溢目,廟務鞅掌,設有古大臣當之,亦將繞壁徊徨,惕然屢驚於安危之幾,不敢知殿下謂以已安已治,而姑擇其至庸極陋,最出人下者而無所難愼乎?以殿下聰明睿智,決不出此,則今玆之命,臣實愚眛,左右顧而不得其說也。馳驛煩籲,尤知猥越,而疾痛之極,按住不得,玆敢披瀝肝血,冒瀆宸嚴。伏乞聖明,亟賜處分,改卜賢德,以幸國事,以解朝野之惑焉,臣無任戰怖憂恐煎迫祈懇之至云云。答曰,省疏具悉卿懇。儗遣近侍,以勞卿行,行輈已稅城南,於是乎予始可以勞予之義,期勉於卿,卿聞臣勞之爲今先務乎?宵旰不遑,百度叢脞,綱而解紐,川且無梁,勢將從頭另尋題目,人人擔着整頓然後,求之之勞,庶能食其效。況卿先祖文獻·文忠槪文敬,亦莫不宣力四方,遂登倫扉,以盡匪躬之誠,卿,卿家人耳,寧或言其勞,俾專美於古歟?齊居隔夜,略寄注意之梗槪,卿須幡然,丕效臣勞之績庸。仍傳曰,此批答,遣史官傳諭于右議政。
兵曹判書具庠疏曰,伏以臣偏受如天之恩,而每速孤負之誅,當場則昏憒莫甚,事過則訟恧靡及,祗合不齒任使,毋至罪上添罪,或庶幾上而不誤國事,下而獲保身命。此臣所以夙宵憧憧,如集于木,雖在閑漫之局,猶思斂避不暇,而前月中權之擢,至今餘悸靡定,豈自意曾未幾何?復有此命也哉?臣誠五內震懍,不知措躬之所也。噫,此何等重任,豈如臣可堪者哉?宮禁京輦之宿衛,三營八路之節制,凡係一切戎政,無不管於本兵矣。臣則姿性聞見,骪骳謏寡,旣無本來威望可以鎭服,從而軍門事例,專是素眛,如是而尙可一日居此乎?文武殊道,官方亦異,聲息本自不慣,凡百無以詳知,而亞將以下至于邊鎭,所以甄別銓注,無不屬於西銓矣。臣則規模鑑識,迂闊昏暗,雖係人之易知者,率多懵昧疎謬,雖曰,眚災妄作,其爲僨誤,一也。如是而尙可一日居此乎?筋力奔走,猶是末節,而本兵侍衛,與他自別,可謂重且大矣。臣之脚病,卽是貞疾,而發作無常,當其未作也,緩步疾趨,無異平常,及其或作也。頃刻之間,轉動無路,若於咫尺之地,適値方發之時,則顚仆班中,勢所必至,其爲壞朝儀而駭觀瞻,當如何哉?臣之當官去就,如無大段情勢,則未嘗屢違者,非或放倒,實出於身非已有,不敢言私之義,間有冒入辭疏,則只冀終始生成而已。人器之不稱,疾病之難强,有未暇及,而今則僚堂之間,有難與同周旋者,義關四維,不可仍默,而連値淸齋,疏籲路阻。今始仰控自引之章,兼暴前日未盡之懷,瀆優之誅,益無所逃。伏乞聖明,俯賜諒察,亟許遞臣之職,仍命治臣之罪,以安微分,以肅朝綱,幸甚,臣無任云云。答曰,省疏具悉。卿其勿辭行公。
同敦寧趙武範疏曰,伏以臣衰朽之質,幸遭聖明之時,曾因通籍之稍久,特蒙優老之殊渥,銀臺水部,寵擢過分。至于今年,幸値一國之同慶,更以稀年而升秩,曾不三載,遽添宰列,臣之溝壑之前,莫非天地之澤,感頌之忱,寤寐耿耿。不意病伏之際,除旨復降,以臣爲同敦寧府事,臣隕越惶感,出肅恩命,而第伏念臣無敦寧,帶此職名,有違格例,不可仍冒,玆陳短章,敢瀆宸嚴。伏乞聖上,遞改臣職,以存公格,以安私分,千萬幸甚,臣無任云云。答曰,有疏具悉。本職許遞。
甲寅五月十二日辰時,上御重熙堂。左承旨·左副承旨入待時,行左承旨黃昇源,左副承旨李魯述,假注書李允謙,記注官金良倜,記事官吳泰曾,以次進伏訖。上曰,柳夢寅之到今伸雪,無以爲不可者乎?昇源曰,世之訟冤,久矣。命書柳夢寅伸雪判付。上曰,判府事金憙收議中,大北二字,屬於黨目,係是邦禁,回啓啓目中抹去。出榻敎上曰,都承旨前望有幾人乎?予自嗣服以來,甚重此選,故得參者無幾矣。以左承旨陞拜都承旨。上曰,左副承旨向來所遭,緣何事耶?魯述曰,臣父以丁亥年,得除成川於徐命膺之政,至己亥年,爲沈煥之所論,被配甲山,其時有年久灰冷之事,不必追提之敎矣。及夫壬寅,特蒙恩宥,臣父年過七十,生還故土,得見八十老祖母,終孝於家,言者必欲湛滅乃已。聖明,必欲全保至此,人臣之蒙被聖恩,從古何限,而節節恩造,銘結幽明者,夫孰如臣家者乎?上曰,此由於其叔姪文衡之爭欲攻主圈者之機關,而蓋煥之,非其叔之煥之也。魯述曰,然矣,而榮賊之指嗾,何患無人,而煥之之挺身擔責,亦有挾雜之端,臣於丙申待罪館職也。疏論龜柱,以及其叔,伊時龜柱事,臺啓已發,漢耆事,自臣先發,煥之之必欲甘心於臣家者良以此也。上曰,承旨之父與能賊何以相知,而亦嘗問學乎?魯述曰,臣父則甲子以前之交,而辛卯以後,屛處鄕曲,故罕與相接,臣則非但至庸極劣,不足以出外問學,臣之先祖遺戒,子孫勿以師門爲世標榜,故果無問學之事矣。上曰,自此以後,必勿齟齬臲卼也。命退,承史以次退出。
甲寅五月十二日申時,上御重熙堂。都承旨入侍時,行都承旨黃昇源,假注書李允謙,記注官金良倜,記事官吳泰曾,以次進伏訖。上命書榻敎曰,左副承旨入侍。賤臣承命出傳,左副承旨李魯述進伏。命書傳敎曰,月初封發之啓,未踰一旬到院,孰謂千里絶域,隔以重溟耶?因閱諸度狀辭,島中之事,若在目中,今則麥嶺快屆,能有食實之效,而暑節漸近,亦得寢淨之望乎?節節爲之關念,交濟之方,方令廟堂分付道伯,往復于卿,期於從便措處,卿其依此知悉。壽職敎旨,卽爲分給,而今科中年過八十者,明春其能冒寒涉海,來參唱第之班云乎?如難强爲,當以花牌下送,卿其問于該儒生,狀聞事,回諭。又命書傳敎曰,訓局軍兵之番次落點,法意至嚴,以坐齋之在近,如禁旅局將禁衛諸番,雖有前期下敎,訓局番次,旣無竝爲提敎,則身爲該房,昨敎何以看之?有此混爲磨鍊,仍請分所之單者,疎忽甚矣。該房承旨,爲先禁推。命退,承史以次退出。
上在昌德宮。停常參·經筵。
事變假注書韓致重書啓,臣敬奉聖批,馳往傳諭于西部磐石坊蓮池契右議政李秉模所住處,則以爲臣行到城外,觚稜漸近,反面之忱,度日如年,而踧踖遲徊,抱玆耿結,卽者史官,傳宣聖批,首尾百有五十餘言,責之以擔着,勉之以先故,字字隆重,萬萬夐越,如臣螻蟻之賤,何足備數於臣工之列,而所被恩言,卽古名臣賢輔之所未易承當者,其爲惝怳罔措,愈有倍於初聞新命之日,臣情到此,其亦窮且慼矣。臣勞之義,臣亦粗知,中朝之歎,臣亦累聞,使臣而有一分效力之望,則豈不欲生死向前?少答天地莫量之恩,而家聲已忝於半世,昏識頓昧於時務,尋常有司之任,尙且無一事事。況敢擬議於振將頹之綱,濟無畔之川哉?惟有務積誠意,更陳危懇,期於獲免而後已,而齋日在翌,姑不敢煩瀆,兢惶抑鬱,尤不知所達云矣,敢啓。傳曰,知道。
傳曰,承旨入侍。
甲寅五月十三日辰時,上御重熙堂。軍士房承旨入侍時,同副承旨南公轍,記事官鄭文始,記注官金良倜,記事官吳泰曾,一提學鄭民始,檢校直提學徐有防·金載瓚,原任直提學徐鼎修,檢校直閣徐龍輔·鄭大容·徐榮輔,原任直閣尹行任,待敎李存秀,以次進伏訖。民始等曰,以我聖上聖孝,又當齋日,聖慕愈切,而日氣煩熱,聖體,若何?上曰,一樣矣。上曰,今日雨意似緊,顒俟一沛,而民情果何如云耶?民始曰,稍閟之餘,擧望甘霈云矣。仍命退,諸臣以次退出。
上在昌德宮。停常參·經筵。
藥房都提調洪樂性,提調洪檍,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候,一樣,此時酬應難矣。卿等卽爲退去。
王大妃殿·惠慶宮·中宮殿,藥房口傳問安。答曰,知道。
傳于李魯述曰,禮房承旨馳詣宗廟·景慕宮,奉審摘奸以來。
傳于南公轍曰,承旨入侍。
甲寅五月十四日辰時,上御重熙堂。軍士房承旨入侍時,同副承旨南公轍,記事官鄭文始,記注官金良倜,記事官吳泰曾,檢校直提學徐有防·徐鼎修,待敎李存秀,以次進伏訖。上曰,今日之雨,可謂喜雨,能無不足之慮否?有防等曰,昨夜之雨,不爲不多,而得此甘霔於稍閟之餘,此實知時之雨也。且雨意未解,似無不足之患矣。仍命退,諸臣以次退出。
上在昌德宮。停常參·經筵。
傳于南公轍曰,承旨入侍。
甲寅五月十五日午時,上御重熙堂。都承旨入侍時,行都承旨黃昇源,記事官鄭文始,記注官金良倜,記事官吳泰曾,以次進伏訖。上曰,稅船護送事,申飭,何如,而畿沿則列邑擧行,略有嚴飭之效,而湖西,全不致察云。此後若有不善護送之擧,則帥臣,當令兵曹拿致嚴棍,道臣亦難免重勘,雖致齋居之日,事關民事,如是下敎,招致戶惠廳及備吏,使有司堂上,各別關飭,而嶺南有漕船已到泊云。若至數日,則恐有後時之慮矣。仍命退,承史以次退出。
上在昌德宮。停常參·經筵。
有政。吏批,判書李秉鼎,參判洪明浩,參議李勉競進,前承旨南公轍進,以鄭大容·李集斗·李鼎運·韓晩裕·徐有秉·金載翼爲承旨,南陽履爲引儀,廉隅人·南溟學·蔡潤銓爲義盈主簿,李鎭翼爲長湍府使,李近胄爲茂山府使,兼大司成單鄭大容。
吏批,再政。以南履夏爲義陵奉事,朱重晩爲淑陵奉事,康達秀爲安陵參奉,吳載衍爲定平府使,吳大良爲德陵直長,文昌瑞爲純陵奉事,鄭芝春爲淑陵參奉,魏尹喆爲智陵參奉,任希彦爲義陵參奉。
金載翼啓曰,安陵陵役賞典,皆令今日內擧行事,命下矣。兵曹判書具庠,卽爲牌招,何如?傳曰,口傳擬入。
兵曹口傳政事,以尹晉錫爲忠壯將,韓師貞爲咸興中軍。
傳于金載翼曰,承旨入侍。
傳于金載翼曰,承旨房仍,都承旨爲軍士房。
金載翼啓曰,前假注書,吳泰曾仍察李存秀,依下敎別爲仍察廳任,何如?傳曰,允。
甲寅五月十六日卯時,上御重熙堂。禮房承旨入侍時,右承旨李魯述,假注書李允謙,記注官金良倜,記事官吳泰曾,以次進伏訖。以咸鏡監司金華鎭狀啓,安陵陵上修改畢役後,監董官校吏匠募等別單。上命書傳敎曰,陵上修改之役,例遣大臣禮曹堂郞監董,而今番則役處不至浩大,道伯資級,幾與大臣等,且閑事務,此所以依最近例,特令道伯替行者,非敢忽於事體也。監董堂上,本道觀察使金華鎭,當用禮堂加資之例,而旣資窮,代給內廐馬。逢授官定平府使韓師貞,今政差中軍,地方兼官中軍李近胄,道內邊地差送,竝用禮郞陞敍之例。本陵官參奉廉隅人,德陵直長南陽履,依例陞六,皆於今政擧行,京別看役,今役不爲差送,勿論營裨之都檢察,不入於別單者,問于道伯,如有之,賞加,令該曹草記。鄕看役崇祿前五衛將尹晉錫,相當職調用,陵上看役牌將,咸興折衝韓汝垕,嘉善金致純,嘉善金重鉉,嘉善安處義,帖加成給,其餘牌將守僕奏時番盤僧監色·工匠·僧徒等,考例分等施賞。封土軍人等,徭役蠲役蠲減,亦爲依例擧行,官敎及有旨,今日成送事,該房知悉。又命書傳敎曰,所重有在,何敢以坐齋,不爲酬應乎?依三昨年北道陵寢修改畢役論賞之例,皆令今日政擧行,政官卽爲牌招,近年此時,雖不酬應,自下等待,豈可以此放心,則甚至今日入侍史官之事如此,則閤門闕門之外,可推以知,豈有如許國體?其爲後弊,當如何?曾亦有言於筵臣,而觀於今日擧措,尤可駭然。在院不飭之承旨,一竝罷職,當該實注書,畿沿定配,入侍注書何足責?拿問處之。今日政新除承旨,待下批卽爲牌招察任。又命書榻敎曰,今日政賞典及承旨·守令,差出待下批,守令已肅拜者,除辭朝下送,未肅拜者,肅拜後亦爲除下直下送,未署經守令,除署經。命退,承史以次退出。
上在昌德宮。停常參·經筵。
未時申時,灑雨下雨,測雨器水深四分。
傳于鄭大容曰,承旨入侍。
以承傳色口傳下敎曰,彼人等,厚給糧資,從願乘本船由水路,卽爲還送,如或更欲從旱路還歸,亦依渠願爲之事,星火行會,俾勿遲滯事嚴飭,公事不爲酬應之時,邊情雖重,難以文字下敎,雖無前例,以口傳下敎,令廟堂知悉行會。
甲寅五月十七日辰時,上御熙政堂。承旨入侍時,行都承旨鄭大容,假注書吳泰曾,編修官安經心,記注官金良倜,一提學鄭民始,以次進伏訖。上曰,好雨知時,誠慰三農之望,沾渥雖姑未洽,而釀陰又將大注矣。兩麥庶皆登場,諸路得均占豐乎?民始曰,今年麥豐,八路同然,而三南爲最,在前艱食之時,多刈先秋之穗,而見今午饁之糧,亦厭再舂之粒,故寧赴官倉之分糴,而在在連隴之麥,一任其黃熟,嶺南則一斗之直,將不滿三錢云矣。仍命退,諸臣以次退出。
上在昌德宮。停常參·經筵。
傳于鄭大容曰,承旨入侍。
以江原監司沈晉賢啓本,推恩老人偕老人追啓事,傳于李鼎運曰,雖値坐齋之時,推恩亦爲所重,以口傳待開門下批,兩銓判堂入來擧行,其中實年當入而無籍見漏之類,尾錄稟處者,何待回啓?分付道臣,卽爲添籍,一體下批事,分付諸道,準此枚擧行會。
鄭大容,以備邊司言啓曰,因平安監司金思穆定州牧漂人狀啓,依口傳下敎行會,而彼人若如問情時所願,歸從水路,則船上什物,一一摘奸,破傷者卽爲改備,糧資從厚題給,以示朝家優恤之意。若或願從旱路,則別定差員,次次交付,轉送灣府,以爲入送北京之地,所經各邑,嚴禁雜人,毋得相通事,一體嚴飭。渠輩物件中可以運致者,亦以刷馬交替輸送,而若從旱路則當有咨文,依願擧行後,形止使之星火登聞。該牧使李義綱,道臣旣已罷黜,仍請拿勘,則不必更爲擧論,前此兵使狀聞中該牧使罪狀,旣請令廟堂稟處,而又於此狀本,更請稟處者,非但煩屑,邊情所關,守令之不善擧行,其罪狀,當罷則初不直請罷黜,連請稟處者,巽軟極矣。平安兵使申應周,罷職,何如?傳曰,坐齋之時,雖難酬應,以口傳下批,大關後弊,反覆思量,不得已下批矣。竝依草記施行,而由陸由海間,一從渠願,我國資給之方,各別嚴飭,帥臣狀啓,不爲直請罷勘,或有謬例而然乎?査問勘罪,可也。
甲寅五月十八日卯時,上御重熙堂。承旨入侍時,行左承旨李集斗,假注書李存秀,編修官安經心,記注官金良倜。以次進伏訖。上命書顯隆園獻官單子判付訖。命書榻敎曰,茹藿湯壽世保元正氣散本方中,香薷減一錢五分,加神曲杏仁各一錢,一貼煎入。又命書榻敎曰,茹藿湯,依前方一貼更爲煎入,調濟衆丹三錠入之。又命書榻敎曰,茹藿湯前方中,減蘇葉白芷各五分,一貼更爲煎入。仍命退,承史以次退出。
上在昌德宮。停常參·經筵。
藥房都提調洪樂性,提調洪檍,副提調鄭大容啓曰,伏未審日間,聖體調攝,若何?寢睡·水刺之節,何如?昨日連進湯劑之後,已臻差勝乎?臣等率諸御醫,趁早入診,詳察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。膈症,昨申以後差降,茹藿湯停止,可也。至於召接卿等,不但非其時,亦異於承宣入侍日課書出之本意,卿等卽爲退去,明再明切勿入來,以便此時予心。
王大妃殿·惠慶宮·中宮殿,藥房口傳問安。答曰,知道。
傳于鄭大容曰,承旨入侍。
甲寅五月十九日辰時,上御重熙堂。承旨入侍時,右副承旨徐有秉,假注書吳泰曾,編修官安經心,記注官金良倜,以次進伏訖。上曰,壽職人敎旨,竝卽頒送乎?有秉曰,今方促修矣。仍命退,承史以次退出。
上在昌德宮。停常參·經筵。
自辰時至夜三更,灑雨下雨,測雨器水深五分。
夜自三更至五更,灑雨下雨,測雨器一分。
傳于鄭大容曰,承旨入侍。
綸音若曰,是月是日,又當是歲,是歲何歲?尙亦頑然,悠悠蒼天,此何人斯?號隕欲絶之中,惟有皇皇如求之思,何忍以言語文字,發爲絲綸,布示臣庶,播脩中外乎?然而有制情抑,冤而不忍不言者,帝王之孝,異於衆凡,必以揚徽闡美,爲報本追遠之大節,金泥玉牒,豈裨徽美?煌煌宏謨,政急闡揚,湯有弗咈之德,舜有莫禦之量,歷稽千古,只有此二聖人而已,若是乎舍已虛襟之難也。嗚呼,欲言則穹壤茫茫,欲不言則覿德者伊誰?嗚呼,尙記申申之諭,怳若隔晨。若曰,我有過無過,人皆仰之,彰我之過,由余容之,訐直之言,於我何有?特書殿壁,洞闢不諱之門,範圍之大,天地莫量。廷臣之欲以容直於羅蔘一事,贊揚包荒之大度者,特一蟸之測耳。嗚呼,忍言庚辛之際乎?搢紳章甫,投匭公車,而不惟不罪,無一人不優批,有白于筵席者曰,人臣之義,當以徐志修之求對面陳爲正,乃責諭以田錫之焚藁非矣,周昌之抗對難矣。最後一說,雖甚妄酸,余亦不加之罪,筵臣惶汗而退,記之家乘,旋降求言之旨,俾許盡言竭論,於乎盛矣。予小子敢不書紳銘肺,以親心爲心乎?再昨年念二洞諭也。聞有所謂未徹之疏,而未見原本,故略及予發揮追述之義,猶未暇於其詳,而觀於年來政注,亦庶幾模索領略。然且任其爲者,以待是年是日之一番剖示于在廷諸臣,所謂未徹之疏,公乎,私乎?公而齎憤乎,私而逞憾乎?不待百世之論定,夫夫孰不識其藉公售私?非憤伊憾,此而涉一私字,是可忍,孰不可忍,而敢欲螮蝀於太淸,乃爾乎哉?大凡不忍言不敢提,至精至微之義,不敢言不忍提,莫重莫嚴之事,互作渠曺挾雜之欛權,無難迭發於涯角,如許情態,雖人皆可見,不如予心之苦慟之切,辨愈明而覰愈透,此日此諭,是豈得已而不已也?嗚呼,齋宵明發,坐待享時之過,呼燭和淚,瀉此血腔,倘使此諭,有以仰助於揚徽闡美之萬一者,予小子庶有歸拜之顔,豈比於來春顯冊渙號之儀文也哉?申告廷臣,靜聽此諭。
李集斗,以戶曹言啓曰,臣頤之,今日以慶尙道後漕倉漕船點檢事,出來江上矣。左漕倉所屬昌原等八邑,癸丑條田稅大同,合米一萬四千四百七石零,太二千四十四石零,本倉元漕船十八隻分載,追後無事來泊于西江前洋,故一體點檢之意,敢啓。傳曰,知道。
甲寅五月二十日酉時,上御重熙堂。承旨入侍時,行都承旨鄭大容,假注書吳泰曾,編修官安經心,記注官承膺祚,檢校直閣徐榮輔,以次進伏訖。上下御製綸音,榮輔跪受展讀,讀訖。上曰,盡諭書意未。諸臣不敢卽對。上曰,予以此時齋居之心,猶復爲此者,蓋不得已也。義理之精微,講之有素,徽美之闡揚,亦惟在是,不容不一番曉諭臣隣,而亦有待於今日也。仍命在筵者各書一通,待晨鑰先送諸大臣處,又召抄啓諸文臣,以爲分書廣布之地,可也。仍命退,諸臣以次退出。
上在昌德宮。停常參·經筵。
傳于鄭大容曰,承旨入侍。
甲寅五月二十一日卯時,上御重熙堂。承旨入侍時,行都承旨鄭大容,假注書吳泰曾,編修官安經心,記注官承膺祚,以次進伏訖。上曰,抄啓文臣竝已入來耶?注書出去,連使促書,可也。賤臣承命出閤外,隨其所書,鱗次捧入。上曰,承旨,時無泮長,一本先送成均館,而招致入直郞,使之親受,以爲徧示上下齋及四學諸生,可也。仍命退,承史以次退出。
上在昌德宮。停常參·經筵。
自卯時至人定,灑雨下雨,測雨器水深一分。
金載翼啓曰,大司憲李鼎揆,執義洪樂淵,掌令李景溟在外,掌令李日運,持平曺喜有未肅拜,持平鄭㝡成呈辭,監察茶時之意,敢啓。傳曰,知道。
金載翼啓曰,御營廳將官來言,今日本廳軍兵,日次私習云矣,敢啓。傳曰,知道。
金啓洛啓曰,藥房都提調洪樂性,提調洪檍,爲承候來待矣。傳曰,入侍。
金啓洛啓曰,領府事蔡濟恭,判府事朴宗岳·金憙,爲承候來待矣。傳曰,入待。
金啓洛啓曰,時·原任閣臣,爲承候來待矣。傳曰,入侍。
傳于李鼎運曰,諸承旨持公事入侍。
傳于李鼎運曰,左承旨入侍。
金載翼啓曰,訓鍊大將徐有大,時在江華地,斯速乘馹上來事,下諭,何如?傳曰,允。
承旨前望單子入之,洪明浩·金啓洛·李魯述落點。
李鼎運啓曰,新除授承旨李魯述,方在罷散中,何以爲之?敢稟。傳曰,敍用。
有政。吏批,判書李秉鼎進,參判未差,參議李勉兢,行左承旨李鼎運進。以丁範祖爲吏曹參判,尹㬦爲大司諫,柳匡國爲同敦寧,李祉永爲兵曹參知,鄭好仁爲同經筵,尹師國爲典設提調,南溟學爲義禁府都事,蔡潤銓爲引儀,李顯采爲直講,李晉秀爲定州牧使,李秉道爲順川郡守。
兵批,判書具庠病,參判柳誼入直進,參議李祉永病,參知未差,同副承旨金載翼進。護軍徐有秉·徐英輔,副司直丁範祖·趙武範·李集斗·洪仁浩竝單付。
傳于洪明浩曰,發遣吏郞,諸執事淸齋與否,摘奸以來。
以禁府都囚徒,傳于金載翼曰,多日滯囚,足懲分疏之罪,放送。
以京畿監司徐龍輔啓本,罪人姜鳳瑞到配事,傳曰,飭已施矣,放送事,回喩。
記注官曺亨壽書啓,臣敬奉聖批,馳往傳諭于西部盤石坊蓮池契右議政李秉模所住處,則以爲,臣再控肝膈之懇,顒望矜許之恩,瞻仰宸極,正切翹佇,不意史官,又辱陋止,聖批鄭重,責以卽肅,臣誠茫然失圖,不知所喩。臣若有一分冒膺之勢,則當此齋居屢日,諸臣承候之時,豈敢以文字,犯此瀆擾之罪哉?顧其情實,有切苦而切急,不暇念及於猥越之爲罪而然也。恩旨彌隆,懍蹙彌深,左右揣量,將不得不冒死更籲,而亦不敢仰煩酬應於此時,稍俟日間,擬暴未盡之忱,冀卒生成之澤云矣,敢啓。傳曰,知道。
金啓洛,以兵曹言啓曰,今五月二十日,文臣朔試射日次,而內外中日,旣已停止,不得爲之之意,敢啓。傳曰,知道。
金啓洛,以兵曹言啓曰,今五月十七日,武臣堂上朔試射日次,而內外中日,旣已停止,不得爲之之意,敢啓。傳曰,知道。
金啓洛,以兵曹言啓曰,傳曰,雖有首從之別,同罪則同罪,飭亦施矣,江華府充軍罪人徐有大罪名,分揀事,命下矣。依傳敎,江華府充軍罪人徐有大罪名分揀事,該守臣處,行移知委之意,敢啓。傳曰,知道。
李魯述,以都摠府言啓曰,去夜本府郞廳柳漢源巡檢時,軍號相左,故東北兩所軍號,取來考準,則更點之點字,以默字謄送於本府。軍號頒布,何等嚴愼,而如是誤書,萬萬驚駭,兵曹當該入直郞廳,令該府勘處,何如?傳曰,允。
李魯述,以備邊司言啓曰,軍號事體,何等嚴重,況在此時,其所審愼,尤當何如,而日前軍號,誤書頒布,至有摠府草記之擧云,事未前聞,萬萬驚該。此而尋常處之,後弊有不可勝言,當該兵曹入直堂郞,施以竄配之典,不飾之承宣,亦爲削職,以懲日後,何如?傳曰,允。
李魯述,以備邊司言啓曰,巡監軍單子及軍號,關係莫重,況當此時,旣膺出納之任,固宜十分謹守,雖被譴罷,旣未經稟,則私相傳授,徑歸私次,揆以國體,極爲駭然。其在重事面慮後弊之道,不可尋常處之,當該前承旨南公轍,爲先削職,令該府拿問嚴勘,何如?傳曰,聞其事實,極爲駭然,不可以已遞勿論,爲先施以不敍之典,可也。
李魯述,以壯勇營言啓曰,本營將校射會時,連五巡全布人,依節目別單書入之意,敢啓。傳曰,知道。
金啓洛,以守禦廳言啓曰,本廳山城所任哨官來告以爲,別破陣二局哨官文漢敎,以宮女娶妻事,被捉於宮差而去云矣。如此無狀之類,不可一刻置之於將官之列,文漢敎哨官之任,爲先汰去,其罪狀,令攸司照律嚴勘,何如?傳曰,不知何物,與之結婚,其罪與潛跡往從,不但判異,似無可罪之端,卿其知此處置,而如有招引之罪,嚴加勘律,可也。
洪明浩,以吏批言啓曰,奉常副奉事安敬默呈狀內,矣身素患關格之症,當夏添劇,飮啖全却,轉側須人,以此病狀,萬無供職之勢云。身病旣如此,則不可强令察任,今姑改差,何如?傳曰,允。
韓晩裕,以奉常寺都提調·提調意啓曰,東籍親耕田所種大麥·小麥兩種,今五月晦間,當爲成熟之意,敢啓。傳曰,攝刈。
金載翼,以義禁府言啓曰,注書鄭文始畿沿定配事,承傳啓下矣。鄭文始京畿南陽府定配,而以承傳內辭意,具罪目,依例發遣府羅將,押送配所,何如?傳曰,近來妄度雖成習,身爲實官,若能檢飭,豈有入侍注書之鍮硯無墨,以致傳敎傳書之不能成樣乎?齋日自齋日,擧行自擧行,史官事豈不駭然乎?渠則稍異於持硯入待者,定配姑爲分揀,後勿如是之意,分付,可也。
金載翼,以義禁府言啓曰,兵曹參議朴宗甲,佐郞洪受浩竄配事,承傳啓下矣。朴宗甲慶尙道義興縣,洪受浩平安道江東縣,竝竄配,而以承傳內辭意,具罪目,依例發遣府書吏·羅將押送于各其配所,何如?傳曰,允。
金載翼,以義禁府言啓曰,卽接慶尙監司趙鎭宅牒呈,則軍餉居二機張前縣監李宗海,所當依事目決杖,而今已遞歸,自本道不得擧行云,而大典通編雜令條有曰,營門決杖者,代以拿問矣。李宗海今方待命,拿囚之意,敢啓。傳曰,知道。
金載翼,以刑曹言啓曰,依下敎注書陪使令池成龜,嚴杖一百後,慶尙道晉州牧定配所,卽爲押送之意,敢啓。傳曰,知道。官員旣分揀,院隷定配則分揀。
禁府啓目,機張前縣監李宗海原情云云。問目內辭緣,泛稱遲晩,刑推得情,何如?判付啓,除刑推,議處爲如良敎。
刑曹啓目,觀象監前正李載德等,亦旣已遲晩,自臣曹考律勘處,何如?判付啓,近來擧行駭然。此後段,各別操心之意嚴飭,杖與汰,姑爲參酌分揀爲良如敎。
前平安監司李秉模疏曰,伏以,齋居屢日,聖慕彌新,寢膳起居,不瑕有受損之節,區區下情,不任憂慮,是日閣臣,例皆承候,而臣獨淹伏,不得隨諸僚後,尤不勝戀結罪悚之至。臣聞勞於求賢,逸於任賢,自上世以來,不易斯道,而是則所謂臣勞之說也。我殿下臨御近二十年,禹陰是惜,文食不遑。格神祗則下至籩豆之事而皆費聖念,飭朝章則降及鹵簿之節而必資聖誨。岳牧玩愒,輒貽丙乙之憂勤,銓注疎謬,致煩左右之酬接。九重少淸燕之暇,百度有叢脞之憂,雖以聖人不息之工,不以爲疲,豈或無乖於節宣保嗇之方哉?於是乎有君無臣之歎,衆口一辭,然苟求其故,竊恐求賢之未得其道也。凡百有位,孰非賢然後可居,而股肱心膂之托,惟在大官,厦氈勞逸,亦惟在於大官之賢不賢,則日前聖批中臣勞之敎,何爲而及於臣身也?臣年紀不至癃老,疾病不至侵尋,倘蒙備使於百執事之末,驅策之羈縶之,雖至鍾鳴漏盡,臣當不敢言私,不敢言勞,夷險燥濕,惟上所命,而乃若臣勞之說,臣非其人,決非所敢聞所敢承者。自奉此敎,已爽之神魂,益復飛越,數行文字,亦無以構思,而一向泯伏,尤有所不敢,更申疾痛之呼,仰瀆黈纊之下。伏乞聖明,諒非修飾,亟賜矜憐焉。噫,此何等時也?上有非常之過擧,下有波蕩之餘憂,國勢岌嶪,神人震驚,大禁至嚴,擧世噤口,此何擧也,此何爲也?臣雖不肖,亦嘗從六卿之列,國有大事,皆當與聞,況此大論,輿儓婦孺之所同情,則得借方寸之地,洞陳抑塞之情,日急一日,而坐此匪據之銜,虛度幾日?此臣所以腔血愈沸,不能按住也。惟聖明,快解臣職名,使得至上前,一吐其所欲言,千萬幸甚。答曰,省疏具悉卿懇。旣言於敦諭,又言於疏批,言之詳矣,庶幾卿之卽日幡然,際見卿再疏,依舊固辭,無意造朝,愧予誠意之未孚。然齋居之餘,酬應甚苦,多少都在登筵時面諭,卿須卽起出肅,以副延佇之思。此批答,遣史官傳諭。省箚具悉。不允。玉堂箚子,原本未下
甲寅五月二十二日卯時,上御誠正閣。藥房·時原任大臣·閣臣承候,諸承旨持公事入侍時,都提調洪樂性,提調洪檍,行左承旨李集斗,行右承旨李鼎運,左副承旨韓晩裕,右副承旨徐有秉,同副承旨金載翼,假注書吳泰曾·李存秀,記注官金良倜·承膺祚,領府事蔡濟恭,判府事朴宗岳·金憙,提學鄭民始,檢校直提學徐有防·金載瓚,原任直提學徐鼎修,原任直閣徐龍輔·尹行任,檢校直閣徐榮輔,以次進伏訖。樂性曰,九日齋居,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,元子宮氣候,何如?上曰,好在矣。上曰,連日齋居之餘,果難召接卿等,而諸大臣,爲承候入來,故有難使之退去,暫爲召見矣。樂性曰,昨日所頒綸音,臣伏讀再三,竊仰聖孝出天矣。濟恭曰,伊時事,豈忍而復提於今日,而其後或有考見政院日記等文蹟,輒曰某也有是事。某也有是事,則是豈義理之所當然者乎?上曰,予何忍剖析而畢其說乎?先朝不爲設禁於是事者,是誠天地莫量之大度也,予之再昨年洞諭,與昨日所下綸音,所以發揮先大王聖德也。蓋尙魯之罪,昔在先朝,旣有下敎,又曰禧浮於魯,此兩賊,旣已懲討,而外於此者,豈可置之私嫌乎?所謂再昨年儒疏云者,是豈成說乎?又有未徹之疏云,而其時雖未得見,槪聞其說,其中有逞憾者,有雪恥者,有復讎者,有受囑者,何者拔之,何者添入?以半知半,不知之說,紛然發論,以莫重莫嚴之義理,看作渠作售私之欛柄,魚頭鬼面之卒,無不萃集,名曰疏廳,酒肉淋漓,世間豈有如此變怪之事乎?非不知伊時卽加嚴討,而至今含黙者,有意存焉。昨日綸音中涯角二字,蓋非指地之遠近也,卿等果能領會否?濟恭曰,臣伏讀綸音,至涯角二字,果不能領會矣。上曰,卿不免衆楚之咻,故有自歉之心,不能識得此二字之意矣。上曰,綸音中所指最後一言者,卿不以徐志修看乎?濟恭曰,此則臣果領會矣。上曰,李祖源,曾以都承旨登筵也,有捨正路就曲逕之奏,而特以全活之意,一加一罪,而其所謂曲逕者,何耶?極爲無狀矣。且柳星漢之至今全保者,予亦有意存焉。憙曰,臣於昨日,伏見綸音,不勝欽仰之至。上曰,近日於卿之事,有慨然者矣。大北二字,係是黨目,且有邦禁,卿何擧用於收議中文字乎?蓋夢寅伸冤之事,卿等以爲何如耶?濟恭曰,此事世素稱冤枉者矣。上曰,予以爲柳夢寅事,不下於六臣矣。聞夢寅之子,亦爲伏法而尙未伸冤云,予欲加贈夢寅之職,復其子之官,卿等之議以爲如何?宗岳曰,其子事,與夢寅有異矣。若夢寅父子,同時被罪,則到今父雪子未伸,可謂冤枉,而旣是事異,似不必如是矣。上曰,夢寅父子事,若考見於王府文案,則可以詳知矣。宗岳曰,享官事體,與他自別,而園所往來時,慮爲邑弊,雖不支供,至於驛人馬供饋,自該邑爲之,自是規例,今番沙村中火時,廣州爲地方官,而驛人馬供饋,全然闕之,人與馬,未免空腹越站,其飢困窘束,當如何?臣雖無似,名是大官,而況又奉命受香,則在該邑之道,何可若是乎?當該邑倅,拿問處之,何如?上曰,今聞雖非定例所在,而旣聞之後,不可仍置,爲先令該道詳査,狀聞後處置之地,可也。出擧條濟恭曰,國有大役,則不得不使民,卽有國通行之例也。聖人亦曰使民以時,所戒者或奪時也,曷嘗曰勿使民也?今番華城城役,國之大役也。以事體言之,國不可不使民知役,以道理言之,民不可不爲國趨事,而我聖上,以如傷若保之意,恐有一夫勞煩之弊,尙不下量宜使民之命。此已有違於愛欲其勞之意,而至若僧軍,尤是合用於此等處者。臣意則民與僧,竝令廟堂,量其道理遠近,均其數爻多寡,使之限幾日調赴於城役所,以爲克完大事,恐是不可已之事矣。上曰,不待卿,豈不知事面之若此,而本府城役,必欲不勞一民,予意有所在矣。出擧條濟恭曰,華城門樓所入材木,貿取於上游諸邑,今方不日到泊於京江,而所載水上船體皆狹小,不可仍以涉海,其勢不得不別捉私船,而如是之際,爲弊不些。聞嶺南右漕倉漕船,今將到泊云,於其順歸之便,使之載運,缷下於華城境所謂鳩浦港口,則自監董所,自當運致役所,如此則公事可謂兩便,使戶判酌量擧行之意,付付,何如?上曰,依爲之。出擧條濟恭曰,臣於華城事,不得不有及時稟定者矣。城役時所用,禁·御兩營及三南結錢,先爲貸下者,爲十五萬兩內,自正月至今朔用下,爲十三四萬兩,見今所餘,只爲八千餘兩,而此不過旬日容入。若不及今變通,將有停役之慮,豈不悶甚乎?朝家前日所區劃之數,尙餘十四萬,而此是排年應入之物,無補於目下緊需,若於均聽等,有摏置錢貨處,限十萬兩先爲推移以用,待前頭應入錢捧上,以此充補,則似爲便好之道,故敢此仰達矣。上曰,依爲之。出擧條濟恭曰,堂箚批答之不踰其日,卽禮待儒臣之意也。聞向日玉堂箚子,請寢三臺島配之命,而不賜一字批旨,仍値齋日,以至于今,堂箚事面,本自不輕,況其所言,係是公議之不可已者乎?適有愚見,敢此仰達矣。上曰,卿言出於尊事體,原箚卽欲賜批矣。出擧條檍曰,嶺伯事,萬萬駭然矣。退蔘改備,雖有寬限之下敎,今始上來,已極稽緩,而審藥以憑藉作奸,至於刑配,則不善檢飭之道臣,不可無罪,嚴加處分,恐不可已矣。上曰,蔘則監捧,道伯則爲先越捧十等,可也。出擧條宗岳曰,臣於今番以享官進詣園所也。奉審園上,則莎草方向茂,雖無他慮,而蓋莎草上,用軟沙灑之,則自然茂盛云,以此爲之,似好矣。上曰,卿以此意,申飭園官也。濟恭曰,臺臣設有做錯之事,至於濟州竄配,豈不過中乎?上曰,其人則雖不足深責,顧其職則臺閣也。名曰諫臣,豈有如向日李敬一等之駭然之事乎?卿言雖如是,而不可輕易放釋矣。濟恭曰,向日筵中,旣有合啓付之三司之敎,而更不得使三司發啓者,何耶?上曰,付之三司者,卽收禁之啓也。濟恭曰,只發收禁之啓,而原啓將停啓乎?上曰,此事則更勿發口也。卿雖以去就爭之,而至於此事,則決不可更爲擧論矣,予意已有牢定矣。日熱如此,有難久爲酬酌,大臣以下,姑爲先退。命集斗書傳敎曰,雖有首從之別,同罪則同罪,飭亦施矣。江華府充軍罪人徐有大罪名分揀。又命書榻敎曰,訓鍊大將徐有大,待其上來牌招,傳授命召。又命晩裕書傳敎曰,政官牌招開政。又命書傳敎曰,當該承旨,推考。仍命退出,諸臣以次退出。
甲寅五月二十二日辰時,上御重熙堂。左承旨入侍時,行左承旨李集斗,假注書李存秀,記注官金良倜·承膺祚,檢校直閣徐榮輔,副司直金啓洛,以次進伏訖。上命書傳敎曰,咸興·永興兩本宮,御定儀式及御製序文冊子新印,兩本宮各三件奉安,奎章閣·奉謨堂,各一件奉安,五處史庫·太常·禮曹·內閣·玉堂·內需司·本道監營·咸興府·永興府,各藏一件,序文書進奉常都提調領議政洪樂性,校正閣臣檢校直閣徐榮輔,行副司直金啓洛,監印本道觀察使金華鎭,各頒一件,校正之役,首尾效勞,檢校直閣徐榮輔,熟馬匹面給,以校正兼監印之役行副司直金啓洛,大鹿皮一令賜給,以校正兼監印之役行副司直金啓洛,大鹿皮一令賜給,印役時營裨,書寫時閣屬畫寫及京鄕校吏·僧俗工匠等,依別單判下施賞,竝令該曹該道擧行事,分付,亦爲下諭于道臣。又命書傳敎曰,左承旨·右副承旨許遞。又命書傳敎曰,承旨前望單子入之,待下批牌招察任。仍命退,承史以次退出。
上在昌德宮。停常參·經筵。
金載翼啓曰,大司憲李鼎揆在外,掌令李日運,持平曺喜有,牌招啓辭未下,持平鄭最成呈辭,監察茶時之意,敢啓。傳曰,知道。
李魯述啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪明浩曰,都承旨·右承旨,馳詣受香所,奉審摘奸以來。
傳于洪明浩曰,禮房承旨入侍。
傳于李魯述曰,左副承旨·右副承旨入侍。
以執義洪樂淵,掌令李景溟下諭後,過限不上來禁推傳旨,傳于金載翼曰,分揀。
洪明浩啓曰,慶尙道老人啓本,纔已啓下矣。政官牌招開政,下批,何如?傳曰,允。
有政。吏批,判書李秉鼎進,參判丁範祖牌不進,參議李勉兢進,行都承旨洪明浩進。以高宅謙爲執義,金星甲爲掌令,徐配修爲兵曹參知,丁範祖爲同春秋,洪明浩爲司譯提調,蔡弘直爲兵曹佐郞,金洪運爲刑曹佐郞,辛漸爲漢城主簿,李永薰爲假引儀,奉常副奉事單劉弘基。
兵批,判書具庠進,參判柳誼病,參議李趾永入直,參知徐配修未肅拜,左副承旨李魯述進。以趙命觀·李奎德·李敬烈·吳時綱·李成春·崔應太·徐鱗壽·黃獜彩·金淳彬·張萬紀·柳鎭輝·李思檍·尹弼請·桂德淳·李椃·金猉壽·崔必大·趙東準·金重彰·宋相耉·金福重爲同知,李仁實·沈泰根·郭世衡·李義實·崔廷佐·金尙澤·池燦絅·李宗顯·李相吾·趙泰慶爲僉知,許任爲京畿水使,洪繼善爲法聖僉使,趙奎鎭爲副摠管,護軍洪樂淵·李景溟,同知河福彦,都摠管趙奎鎭,以上竝單付。
傳于洪明浩曰,奉審承旨入侍。
傳于金載翼曰,坐直承旨入侍。
洪明浩啓曰,卽者中樞府錄事來言,領府事蔡濟恭,今方出往江郊云,係是大臣去就,敢啓。傳曰,前次入城,旣出不獲已,則今又出城之後,其所入城,更當依舊黽勉。然則一日不入,有坐要之嫌,此意遣史官傳之,入城與否,卽爲知入。史官去來,若或遲滯,致煩酬應,當該坐直承旨,難免重勘,以此知悉。
事變假注書韓致重書啓,臣敬奉聖諭,馳往傳諭于西部龍山坊兄弟井契領中樞府事蔡濟恭所住處,則以爲臣之不可盤礴於朝籍,臣旣質言於君父之前矣。向日蒼黃入城,只緣臣分之不容暫徐,仍値是月,不敢復提私義,亦緣臣分之不得不然。若其數十日留連京第,豈臣之本心也哉?今始逬出國門,復尋江上弊廬,私分雖或粗安,微忱曷勝瞻戀?此際史官馳到,傳宣聖諭,伏地惶感,汗淚交逬。噫,今臣處義,非有別般情勢也,非欲因以求退也。自有一副當區區秉執,敢效古人去就爲爭之義,此實聖明之所已俯悉,而臣言則不少採用,臣身則督令還入,臣愚死罪。竊以爲古人所云欲其入而閉其門,不幸近之,至若坐要二字之敎,此非臣子所敢承聞者,抑塞而已,戰掉而已。瞻望宸極,不知所達云矣,敢啓。答曰,知道。鄕之裁量者,予亦豈無裁量?卿之此行,可謂出而後量,不量而後出,得不有歉於古人入而後量,不量而後入之義乎?多日齋居之餘,姑難收拾神氣,容俟可强,自有可爲,不在多言。卿須量此事,遣史官傳諭,與之偕入。
禮曹,來七月初六日,行宗廟秋享大祭,親祭,取稟。奉敎攝儀爲良如敎。
李魯述,以都摠府言啓曰,今日入直內,三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
金啓洛,以御營廳言啓曰,本廳哨官咸汝績,受由下鄕,過限不來,依例汰去,高榮冠身病甚重,勢難察任,改差,何如?傳曰,允。
金載翼,以義禁府言啓曰,平安監司金思穆狀啓,定州牧使李義綱,爲先罷黜,其罪狀,令攸司稟處事,啓下矣。李義綱,時在任所云,依例發遣府書吏,拿來,何如?傳曰,允。觀於狀辭,參以事勢,報雖參差,形便似然,遠外事,不可勒勘,罷黜分揀,拿問處之,可也。
金載翼,以義禁府言啓曰,京畿水使許拿處事,傳旨啓下矣。許,時在任所,依例發遣府都事,交龜後拿來,何如?傳曰,允。
甲寅五月二十三日卯時,上御重熙堂。都承旨·禮房承旨入侍時,行都承旨洪明浩,右承旨韓晩裕,記事官鄭文始,記注官金良倜,記事官吳泰曾,以次進伏訖。上曰,都承旨,馳詣健元陵,奉審以來,禮房承旨,馳詣受香所奉審摘奸,可也。又命晩裕書公事判付。仍命退,承史以次退出。
甲寅五月二十三日卯時,上御重熙堂。左副承旨·右副承旨入侍時,左副承旨李魯述,右副承旨金啓洛,假注書李存秀,記注官金良倜,記事官吳泰曾,以次進伏訖。上命魯述,毓祥宮·延禧宮獻官單子讀奏訖,書判付,命啓洛讀公事,書判付訖。仍命退,承史以次退出。
甲寅五月二十三日戌時,上御重熙堂。奉審承旨·坐直承旨入侍時,行都承旨洪明浩,左副承旨李魯述,記事官鄭文始,記注官金良倜,記事官吳泰曾,以次進伏訖。上曰,都承旨奉審時,局內諸陵,一體奉審乎?明浩曰,竝爲奉審而無頉矣。明浩曰,陵上除草,固當務從精潔,而臣奉審穆陵陵上,則所除雜草,不卽掃去,鋪置階砌近處,莫重之地,所見極爲駭然。故卽令屛去,而入直陵官不能檢察之罪,在所雖免,推考,何如?上曰,爲先從重推考,可也。出擧條上曰,未下直守令,使之一兩日內辭朝。出榻敎命魯述書傳敎曰,偕來承旨·左承旨進去。仍命退,承史以次退出。
上在昌德宮。停常參·經筵。
自開東至戌時,灑雨下雨,測雨器水深二寸一分。
藥房提調臣洪檍,副提調臣洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候,一樣,卿等不必入侍矣。
金載翼啓曰,大司憲李鼎揆在外,掌令李日運,持平曺喜有,牌招啓辭未下,持平鄭㝡成呈辭,監察茶時之意,敢啓。傳曰,知道。
傳曰,右副承旨入侍。
李存秀改差,代以李允謙爲假注書。
洪明浩啓曰,假注書李允謙,時無職名,令該曹依例付軍職,冠帶常仕,何如?傳曰,允。
傳于李魯述曰,捕將之無得除摠管,卽是先朝受敎政格,則昨政之無端拔例擬入,大是不察,趙圭鎭之摠管捕將間,一當遞解,而該曹尙無皁白,廟堂亦不提責,若此則當佩符入直乎?捕將趙圭鎭,兼帶摠管許遞,當該銓官推考,此後嚴飭,無敢闊狹於受敎政格。
以京畿監司徐龍輔狀啓雨澤事,傳于韓晩裕曰,過寸已久之後,始以九分登聞,當該道臣,從重推考,此狀啓,使之改修正上送。
以江原監司沈晉賢狀啓雨澤事,傳于韓晩裕曰,今日霈然之雨,果已均霑乎?遍問狀聞事,回諭。
以全羅兵使李周爀狀啓,虞候洪義浩·朴聖泰到任事,傳于李魯述曰,道伯上疏,不爲開封於闕外云。然則騎堂事,容有可恕,其疏亦與涉禁稍間,而渠共亦旣到任,而行虞候之事,止此足矣。竝分揀,前虞候問名仍任,郞廳亦爲放送事,分付。此後雖道伯上疏,收禁前,拆封於待漏院,關由騎省然後,到院入啓,騎省雖非出納之任,此蓋不獲已之擧,而況登聞鼓院,例兼銀臺,則今番之一時兼管,不至於侵官,以此,分付。
以京畿監司徐龍輔狀啓雨澤事,傳于韓晩裕曰,過二寸已久之後,又如是登聞,朝者問備之意,果安在哉?從重推考,後勿遲滯之意,回諭。
左承旨李鼎運書啓,臣敬奉聖諭,馳往傳諭于西部龍山防兄弟井契領中樞府事蔡濟恭所住處,則以爲俄於史官之回,冒上附奏,而情急自暴,語多煩猥,伏地惶懍,惟大何是俟?不意半夜江村,承宣馳到,聖諭誨責,愈往愈摯,負罪賤臣,何以得此?瞻天九頓,益不知死所,第聖諭中出而後量,以臣之千古罕有之知遇,日月之明,猶或遺照於容光,莫非臣不誠之罪,尙何云喩?雖然臣則竊自以爲中心之所自量者,未出之前,業已爛熳。蓋聖上,若以爲乃言可用,明示悔悟於三司諸臣,仍令亟擧懲討之典,使天經地義,無所虧壞,則謹當趨簉禁門,仰賀日月之更,如其不然,雖恩言荐降,嚴敎疊下,但當迷不知變,死而後已。凡此所自量者,非倉卒慷慨而發者,今聖上,乃反疑之以出而後量,區區衷情,豈不冤且悶哉?屢日齋居之餘,以臣私義,致煩酬應,論臣罪負,金木猶輕。第聖諭中自有可爲四字,聖人之言,含蓄深遠,實有鄒聖所云王庶幾之意,此非臣敢自妄度,亶出於仰殿下如堯·舜,恃殿下父母而然矣。北望雲天,益切顒祝。伏乞收還承宣偕來之命,務靖朝象,使臣得以復入脩門,以紓離違戀結之忱焉云矣。臣旣承偕來之命,姑爲仍留之意,敢啓。答曰,知道。
去夜坐直承旨入侍時,領府事偕來史官書啓批答中,不量而後入之義字,以戒字改書出。
事變假注書韓致重書啓,臣敬奉聖批,馳往傳諭于西部盤石坊蓮池契議政府右議政李秉模所住處,則以爲臣之窮蹙之情,已罄於前後附奏,蕪拙之辭,已竭於再三疏籲。瞻天仰聖,不啻如赤子之望哺,及奉批旨,不惟不賜之矜許,引喩隆重,萬萬非螻蟻賤臣所敢開口而仰復者,惶汗感涕,一時交霑,方寸爲之戰掉,傍人爲之恧縮。惟此情實,神實臨之,見今薰風屬解慍之時,甘霈報蘇枯之喜,正宜明良相須,以收勅天之功,而顧乃枉費恩禮於千不近百無似之地,欲其整頓於積滯之廟務,則所謂僬僥强負,不足以喩其難矣。竊觀古人之於不敢當不堪任之職,未嘗不四五疏六七疏,期於得請而後已。臣雖不敢以古人自擬,若其不敢當不堪任,則其所自知之明,與古人無異。過於六七而至於十疏,亦未必有違於虞人之義,而一番陳疏,輒煩一番恩禮,臣是何人,敢貽酬應之至此哉?只合戴罪泯伏,以表不敢轉動之忱而已。惶隕宸越之外,更何所達云矣?敢啓。答曰,知道。蔓語近於備例,多少都置之,此時此任,豈可瘝曠?予欲必致乃已,卿豈可竟守難進之初志?卿須卽日入城,仍卽肅命,聽予面諭事,更遣史官傳諭,與之偕來。
編修官安經心書啓,臣敬奉聖諭,馳往傳諭于西部盤石坊蓮池契右議政李秉模所住處,則以爲臣於附奏,略陳不敢進身之意,一倍悚蹙,恭俟嚴勘,門鑰將下,史官又臨,不加逋慢之誅,反侈必致之諭,促使承膺,仍命偕入,且惶且恐,罔知攸措。臣雖不肖,平日所自勉者,惟在於事君以實,凡有除命,未嘗敢虛辭飾讓,以效近來文勝之弊。況今積違之餘,入覲耿光之願,當復如何,而日已過旬,跡猶隔城,瞻戀耿結之忱,豈可以文字形容哉?第聞人臣之義,或以趨走爲恭,或以辭巽爲恭,隨其所處之異,而其爲恭則一也。今若迫於嚴命,忘廉喪恥,顚倒冒出,則前此披瀝之懇,都歸於虛辭飾讓,臣豈敢爲此哉?且臣狗馬賤疾,適苦於長路驅馳之餘,頑痰流注,坐跪俱妨,以情以病,實無蠢動之勢,臣罪於此,焉逭重典?近臣之相守陋處,尤萬萬悚悶,亟收偕入之命,以尊王人之體,千萬至祝云矣。臣旣承偕來之命,姑爲仍留之意,敢啓。答曰,知道。待朝更當敦勉,爾則先爲入來。
李魯述,以兵曹言啓曰,依傳敎,全羅道康津縣充軍罪人崔時淳,卽爲放送事,該道道臣處,行移知委之意,敢啓。傳曰,知道。
李魯述,以備邊司言啓曰,頃因本司草記,邊情所關,守令之不善擧行者,其罪當罷,則初不直請罷黜,連請稟處者,巽軟極矣。平安兵使申應周罷職事批旨,帥臣狀啓,不爲直請罷勘,或有謬例而然乎?査問勘處事,命下矣。依下敎發關査問矣。卽見諧兵使申應周所報,則以爲乙巳年龍川獐子島,彼人去來形止,不爲詳報,府使沈罪狀,丙午年龍川薪島,彼人投接,未卽覺察之該府使李潤彬罪狀,己酉年義州延卜雜役人落後,該府尹安聖彬罪狀,庚戌年義州中江,大國女人涉氷越來,該府尹徐邁修罪狀,辛亥年龍川薪·獐等島,來接彼人,以無乎報來,前後府使徐有龍·宋益休等罪狀,壬子年龍川薪島,彼人物件,不爲開錄,該府使柳光國罪狀,令廟堂稟處之意,連爲狀聞云。邊情所關,帥臣之勘罷邑守,法例卽然,而該閫前後兵使之俱請廟堂稟處,雖是謬例,其時廟堂,旣不論責,則獨於此帥臣,施以罷職之典,不無偏重之慮。平安兵使,姑爲從重推考,此後則凡係邊情守令,依例論罷之意,申飭分付,何如?傳曰,允。邊情奚獨爲然?戎政尤關紀律,勿憚文蔭守令,凡有犯科,莫或饒貸,勿辱君命事,嚴飭諸道閫帥,而先自全羅兵使處行會,可也。
李魯述,以御營廳言啓曰,因禮曹草記批旨,順康園局內獵虎事,定將校率領砲手,今月初七日,出送行獵,十五日,始探虎穴於本園火巢近處,雛虎四頭內,獵取三箇,生擒一頭來納,故另飭搜獵矣。二十三日,果爲捉得中雌虎一頭,謹此封進,而虎旣捉得,且値劇農,仍爲撤獵之意,敢啓。傳曰,知道。
前平安監司李秉模疏曰,伏以臣誠不足以格上天,辭不足以感至尊,再上辭本,鞶褫尙靳,致煩批旨之諄複,坐要恩禮之頻繁,臣非木石,豈不知含恩畏義?少效竭蹶之誠,而漏船操柁,終非醉夫之可强,大廈要棟,不容散樗之爲用,與其不量而入,無補於國,而自取其敗,不若被逋慢之誅,猶足以全其微諒,此理明甚,參前倚衡,臣雖欲習容正笏,冒入朝堂,其如面先靦而步不前,何哉?三疏乃膺,聞是中書之故事,而若臣今日之情,初非隨衆而備例也。再籲而不得請,則其勢不得但已,而自至於三籲,人之見之者,儻或以爲,彼亦以大官自居,欲尋中書之故事云爾,則臣之無恥不誠之罪,益無所逃,而所仰恃而所仰望者,惟在於聖明之俯矜本情也。臣何敢文其辭而適增其大戾哉?今之議者,無有朝野,無有大小,無不以爲先收禁,爲目下第一義,街談巷論,轉益如沸,愚夫愚婦,皆欲無生,奔遑憤鬱之狀,不以事往而少息,殿下深居九重,認以予意予遂,已妥已定,漠然不復以爲憂乎?以臣所聞,心驚骨痛,茫不知其涯畔也。愛臣者,勗臣以極言竭論,勿以身之不出而言亦不出。責臣者,責其區區於去就而苟送時日,二說者,臣輒皆受而爲罪,而由前之說則大論至嚴,決不可以附陳於辭本,以傷國體,由後之說則不拘去就,卽卿宰以下之一時暫膺,旋可辭免者之謂也。惟臣所據之銜,一出脚則便已自處以其銜也。情雖急於得借方寸,義不可以先壞大防,此臣前疏所以仰陳腔血之愈沸,而請免之愈急也。伏惟天地父母,曲賜鑑諒,特許鐫解,俾遂反面之忱,得效披肝之願焉。臣無任跼蹐悸恐涕泣祈懇之至云云。答曰,省疏具悉卿懇。展看卿疏,際有簷響沛然,望望之餘,民事萬幸。古人商霖之喩,若有卿擬待,矧今鼎席多曠,庶務委積,延儜之想,不啻如渴,卿須勿復過引,卽起造朝。仍傳曰,此批答,遣史官傳諭。
敎京畿水使許任書,王若曰,鎭一面而任關防之重,固難其人,控三路而統備禦之權,爰屬之子?今玆簡寄,實循僉謀,眷玆喬營,寔我重鎭。舟楫通三輔之路,漢師咽喉,襟帶壯一方之形,沁府唇齒。吏事兼以戎政,奚但節制水軍,地利資於人和?所貴撫摩島俗。惟卿,器合盤錯,材挺干城,北州佩符,前後績庸之已著,南營仗鉞,外內踐歷之亦多。玆授卿以京畿水軍節度使兼三道統禦使喬桐府使,卿其祗服寵章,益懋殊績,統萬斛龍驤之士,寧忽駕馭之方?按一島魚鱉之氓,宜勉鎭撫之策,而稟裁自有舊例,顧施措豈循常規?於戲,轅門之刁斗無聲,庶贊海不揚之化,壁壘之旌旗變彩,盍備天未雨之圖。故玆敎示,想宜知悉。知製敎張至顯製進
甲寅五月二十四日辰時,上御重熙堂。右副承旨入侍時,右副承旨金啓洛,假注書李存秀,記注官金良倜,記事官吳泰曾,進伏訖。啓洛曰,同罪未敍人,隨卽提稟事,曾有定式矣。左副承旨李魯述,旣已蒙敍除職,而前承旨黃昇源·洪義榮·李羽晉·尹長烈·南公轍,俱是同罪之人,故敢此仰達矣。上曰,敍用,可也。出擧條仍命退,承史以次退出。
上在昌德宮。停常參·經筵。
傳于金啓洛曰,次對今日來會,予今臨軒,待卿造朝,卿其入侍事,遣承旨傳諭于右議政,與之偕入。
金啓洛啓曰,今日次對,兩司當爲進參,除在外外,未肅拜呈告人員,竝卽牌招,何如?傳曰,允。
金載翼啓曰,今日禁衛營御營廳下番軍賞試才時,弘化門·銅龍門·集賢門·東營·集春營入直軍除出,標信請出之意,敢啓。傳曰,大臣當造朝,有次對之命,侍堂當齊進,下番鄕軍賞試射,明日爲之。
同副承旨金載翼書啓,臣敬奉聖諭,馳往傳諭于西部盤石坊蓮池契右議政李秉模所住處,則以爲臣坐犯逋慢之罪,達夜惶懍,轉益靡措。此際近密之臣,馳宣聖敎,諭以臨軒,促臣造朝,前此恩數之頻繁,罔非夐越,而到今臣心之怵迫,愈無以自定,承宣偕來,卽聖朝所以特施於敬禮之大臣者,臣果何人?乃敢一刻自安於相守乎?區區廉防,更不暇顧,謹當冒赴前席,以爲畢暴衷懇之至云矣。大臣今方造朝,臣則先爲入來之意,敢啓。傳曰,知道。
傳曰,右承旨入侍。
傳于金啓洛曰,大臣·備局堂上引見。
傳曰,左副承旨入侍。
傳于金載翼曰,奏御文字之一點不察,古人猶且引罪況絲綸乎?況相批乎?體貌何等尊嚴,則以毛詩本文書下者,初不更稟,自下以他字書頒者,後弊所關,萬萬駭然,當該承旨遞差。
洪明浩啓曰,坐直無人,右副承旨金啓洛,同副承旨金載翼,竝卽牌招,何如?傳曰,允。
金啓洛啓曰,臺諫之旣出禁扃,無端還入,曾所未聞,而正言邊景祐,以入侍傳啓之臺諫,旣已出去,門鑰將下之際,忽又入來,擧措顚錯,有損臺體,從重推考,何如?傳曰,遞差。
金啓洛,以兵曹言啓曰,禁軍來秋冬等都試,政府及本曹,連因有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
金啓洛,以兵曹言啓曰,同知中樞府事朴鼎象·李聖龍·呂齊泰·李馥恒·鄭厚矯·李寅亮·洪是浩·金萬章·金重彩·閔師善·鄭東煜·李德普·嚴桓·鄭辰燁·李俊迪·田穰虎·朴世根·片重源·鄭壽國·權順慶·金鑧·朴受彩·張奎貞·鄭錫光·姜鳳獜·李載春·李福起·金龍·李時傑·金漢聲·崔斗燦·金世鵬·韓以敬·權得中,僉知中樞府事權燁·趙世遜·崔百璿·趙元龜·南㯀·朴憲徵·金致華·李潤德·愼永萬·李春培·金鍊剛·李允奎·朴仁恒·鄭東斌·金振瑢·閔正修·尹彝佐·朴天柱·朴一源·尹世錥·李遇春·卞光祚·李敬烈·柳東迪,俱以老病之人,或謝恩,或在外·未上來,竝依例減下,景福宮衛將沈就五,除授在外,武臣兼宣傳官白仁喆,呈辭在外,竝過限未上來,依法典改差,何如?傳曰,允。
金啓洛,以都摠府言啓曰,副摠管鄭觀采,以御營中軍新番軍兵點考事及舊番軍兵等賞中日事,南小營晝仕出去之意,敢啓。傳曰,知道。
金啓洛,以御營言啓曰,謹依口傳下敎,捉虎將校及軍兵等,別單書入,而本廳式例賞格,已爲分給之意,敢啓。傳曰,知道。
兵曹啓目,帖連慶尙監營軍器城堞修補監董官洪龍普等賞典,自下不敢擅便,上裁,何如?判付啓,依回啓施行爲旀,其中董役營校之出身段,賞加爲良如敎。
領議政洪樂性箚曰,伏以臣卽伏見傳敎下者,有右議政臣李秉模罷職之命,誠不勝驚惑萬萬。伏念殿下,念國事之多艱,鼎席之久曠,金甌新卜,上以恩禮隆摯,下以輿望方洽,屢膺敦勉,今乃出而肅命,朝野拭目,儜見〈於〉明廷都兪之盛矣。不意譴罷之責,遽降初登之筵,是豈殿下勞求隆畀之本意也哉?聖明有過中之擧,國計無弘濟之望,臣於病伏昏綴之中,益切憂〈之〉,歎罔措忱。第筵席嚴祕,雖未詳事實之如何,而竊聽傳說,則仰請禁令之收還,至被嚴敎之荐下云。臣於是,尤不勝抑塞之至,收禁之請,旣許付之三司,俾開伸公議之一條路,則雖在庶僚,猶可言也。況大臣初筵,豈不可極言力陳,以冀天心之感回哉?雖令大臣,幸得方寸之地,建白敷奏之際,忠憤自激,腔血轉沸,只知宗社之爲重,急於義理之闡明,明張沬飮,罄竭衷悃,語次之間,或有涉禁之端,以殿下包容之大德,敬禮之盛意,固宜特垂獎褒,亟賜聽從,而乃反過降威怒,嚴加䜝罰,實非今日臣子所望於殿下者也。大臣所奏,縱是尋常事務,而有所不槪於聖心,猶不當摧抑之若是過重,矧玆所請,卽是擧國同情,神人共憤之大義者乎?臣宛轉病枕,不任憂愛之悃,力疾構箚,略控血懇。伏乞聖明,俯垂諒察,亟寢右相罷職之命,仍收禁令,察納其言,以光聖德,以奉國事,千萬顒祝。取進止。答曰,省箚具悉卿懇。庶務叢脞,三事瘝曠,而辛勤枚卜,辛勤招來,催開匪躬之鑰,欣接熙政之對,是日之所欲聽者嘉猶,所欲勉者分勞,初聞第一奏,多引經旨,意出匡救,且無論稱停與不稱停,一一和顔色而受之,轉輾爛熳,其爲說,不止於觸識,此非涉禁而何?近所設法而防禁之者,自有萬般秤量,則予固否德,其肯今日明日,吐言食言,見笑於大方乎?敬大臣之義,雖聞於九經,觀於親親之首揭,其層累之先後,豈必歷階而注視?於是乎有朝廷之處分,豈樂爲哉?非得已也,箚辭不允。仍傳曰,此批答,遣史官傳諭。
司直鄭民始·李文源,判敦寧金持默,戶曹判書沈頤之,副司直徐有防,禮曹判書閔鍾顯,吏曹判書李秉鼎,知訓鍊李敬懋,刑曹判書金載瓚,副司直徐有大·李漢豐,開城留守李冕膺疏曰,伏以臣等,於右議政李秉模罷職之命,竊有所萬萬懍蹙者。噫,大臣今日之奏,是豈可已而不已者哉?新膺甌卜,初登法筵,縷縷敷陳,亶出血腔,其言則大義之攸關也。其情則擧國之同然,而不惟不賜允兪。又從以摧折之譴罰之,蒼黃逬退,景色愁沮,恐有欠於大聖人優容敬禮之道,而從今以往,天經地義,其將斁絶無餘,宗社之憂,不知稅駕之所者,已不勝聚首抑塞。又況臣等,隨大臣後,猥陳同聲之忱,獨逭當被之罪,區區私義,尤不敢晏然,玆敢相率陳章,略暴危懇。伏乞聖明,亟降威罰,以昭法紀,以安賤分,千萬幸甚。臣等無任云云。答曰,省疏具悉。尊禮於大臣,豈比三司之位卑?新卜初筵,尤異於尋常筵對,而有今日之處分,誠非獲已。大抵,禁令,欲其惟行,不如是,何以行此令乎?卿等與同被勘之請,過矣。勿辭行公。
甲寅五月二十五日辰時,上御熙政堂。右承旨入侍時,右承旨韓晩裕,假注書李允謙,記注官承膺祚,記事官吳泰曾,以次進伏訖。上曰,大臣備堂入侍。賤臣承命出,與左副承旨李魯述,事變假注書韓致重,右議政李秉模,行司直鄭民始·李文源,判敦寧金持默,戶曹判書沈頤之,行副司直徐有防,禮曹判書閔鍾顯,吏曹判書李秉鼎,行副司直李敬懋,刑曹判書金載瓚,行副司直徐有大·李漢豐,開城留守李冕膺,大司諫尹㬦,持平邊景祐,校理張至顯,修撰成德雨,偕入進伏訖。秉模曰,多日淸齋之餘,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,殿宮之寶籌,恰躋五旬六旬,八域覃恩,擧國同慶,下情不勝歡忭之忱矣。上曰,祝岡之心,容有其極?上曰,今日卿以大官登筵,所取於卿者,大抵,不外乎初敦諭旨意也。自卿桂坊時,已知卿之所執,今番枚卜,非有他也。近來大臣,或以宿德而取之者,或以學術而擢之者,今則皆至衰老之年,不可責之以許多事務矣。於卿則文學與材器,特其餘事也。予素知有確然之操,當此庶事叢脞之時,舍卿誰先?此後對揚之道,已諭前批答中,見今濟艱之責,一以委卿也。予自齋居以後,固難酬應,而聞卿入來,故如是强爲司接矣。分勞之任,專在於輔相,卿須料量好道理也。大抵,目下事,不出對揚二字,古語,云君逸臣勞,蓋君逸云者,非所謂自逸也,君相交須之道,只此而已。卿旣以大官,初登筵席,須加着念,可也。秉模曰,君逸於上然後,輔相之道得矣。庶事亦可無叢脞之歎,而臣若有一分可爲之道,則雖自請,可也。固不敢辭矣。幸今得展反面之忱,少紓耿結之心,而第臣本是材短識拙,至今日而以大臣登筵,曾是不意也。且如臣者,何以擔大責乎?臣雖不敢自擬於古,而古人有推賢讓位者,伏願改卜賢德然後,國事之罔涯,庶可濟矣。聖德遺闕,庶可補矣,此臣所區區之望也。上曰,雖庶僚,有不可旣除旋遞,況大官乎?卿言過矣,更須安心也。秉模曰,日熱如此,而榻御移時,臣何敢更贅他說?仰煩酬應,而臣旣以大官登筵,不可泯默,別有所仰達者矣。仍奏曰,天下萬事之無一不本於人主之心,卽從古告君第一義,而心之所發爲情,情或失正,則心不得其正,天下之事無一得由於正,此自然之理也。臣於年前,伏見傳敎中,有曰七情不得其正,此適有爲而發也。而每一思惟,不勝掩抑,竊以爲感泣千載之人,無如此敎,聖人一言之失,亦無如此敎,是誠危微精一之幾而間不容髮者也。蓋其所以感泣千載之人者,以殿下不掩其過,說盡衷曲,如日月之食,人皆可見矣。若其終歸於大失者,以殿下之聖明,明知其爲過,而一番二番,任情直遂,不復察於危微之間,而危者愈危,微者愈微,以至近來不忍之敎,而殿下之過擧極矣。殿下上奉宗廟殿宮,凡於一政一令一動一靜,陟降之靈,日監在玆,惟疾之憂,造次不弛。殿下雖欲自輕,一或念及於此,必有悚然而驚,惕然而悟者,而猶復以此,作爲鉗制之柄。惟恐外庭之不顚倒不慌亂,未知殿下,不欲以陟降之心爲心,殿宮之念爲念乎?夫如是則非臣之所敢知,而如其不然者,殿下設有至切之私意,只當隱之於中,宜不敢形之於色,發之辭,以傷其洞洞屬屬之儀,況可以張大其聲色,噴其辭敎,一直以鉗制群下爲事,謂無奈予何哉?夫設爲非常之辭敎,以鉗制群下,漢唐中主,猶且恥爲之,曾謂殿下而爲此哉?情一失正,而其流之害至於此極,臣實痛哭而不能已也。今日大小廷臣,孰不以先收禁令,爲目前第一義,而惟臣過計之憂,則若不先救其受病之根委,雖今日收禁,一有觸發,又安知不繼之以箝制之方乎?臣故敢以愼辭敎,爲收禁令之本,察危微,爲愼辭敎之本。伏願聖明,念艱大之投,淸化理之原,一以慰陟降之靈,一以解殿宮之憂,一以副擧國臣民之望焉。上曰,情之目有七,皆原於心,而心則一而已。一有忿懥,餘皆發不中節,向諭中云云。豈非實際眞境,不偏不倚,無有過差之謂中,而中無定處,時之義大矣哉?譬諸承書批答之史官草冊,展時之中,在於兩片之中,卷時之中,在於一片之中,欲免子莫膠滯,宜求聖人之活法。是以常經之過差處,往往或爲時措之達權,孔子言觀過之仁,孟子亦言周公之過,近來擧措,自有處得之衡尺,卿須休念。以下八十九字刀削上曰,涉禁以後事,付之三司矣。秉模曰,大臣以下,無非三司也。不可一向牢拒,乞降處分焉。上不答。文源曰,今日朝廷之所期望者,專在於此大臣之一言,而大臣之言,終未格心,則至如臣等之言,何足數乎?自不覺痛傷矣。上曰,次對若欲不爲,後更入對,可也。秉模曰,人臣之義,但當入則有進無退,出則有退無進,年前大臣之罷削也。臣聞其時雖流放竄殛,猶可進也云矣。上曰,慨然矣。寧有進無退退無進之理乎?卿須退去也。秉模曰,臣若以收禁一事,不得請而歸,則此事永爲蕩然,如是而其可曰國有法乎?此是一下敎之間,亟下處分,千萬顒祝也。上曰,慨然矣。卿若知體國之道,則雖不如是煩請,豈無可爲之道耶?予則必不聽矣。秉模曰,臣則某條得請矣。上曰,何以則止之也?秉模曰,若收禁令則當自止矣。上曰,不然則將何以爲之?秉模曰,寸紙雖云小矣,以事言之則大如鼎呂,有不可勝其力矣。上曰,雖非卿言,予豈不知?卿是初筵,故使之畢其說,中間亦有不當言之言,而亦令盡言者,此非爲卿之意乎?卿何不念予至意?若是强煩也,此非時急之事也。秉模曰,此豈非時急之事乎?臣之今日之言,專爲護聖躬一節也。上曰,旣曰,護聖躬而如是支離說去,盍思酬應之難也?予言旣如此,則在卿體國之道,宜思善處之方,而一向煩陳,義理則一也,寧有如許道理?卿則罷職,卽爲退去。仍命書傳敎曰,敬禮有不可顧,右議政李秉模罷職。秉模曰,臣雖罷職,有白衣登筵之例,願畢前說矣。上曰,罷職之大臣,豈可冒居筵席乎?卽爲退出。民始等曰,今此大臣之言,罄出腔血,庶有回天之望,而不惟不賜允從,旌降罷職之命,是何聖明之世,有此處分之過中也?請反汗焉。上不答。至顯曰,大臣之言,卽三司之言也。三司之言,卽一國之公論,豈意大臣之請收禁令,而登筵半日,未蒙兪音,竟至有罷職之命耶?上曰,玉堂張至顯罷職。出榻敎㬦欲奏所懷,擧措蒼黃。晩裕曰,臺諫旣得方寸之地,政是盡言之會,而其所奏語,未免巽軟,大司諫尹㬦,推考,何如?上曰,勿推,可也。出擧條上曰,傳啓速爲之也。㬦曰,克觀·克泰事。上曰,不允。出擧條㬦曰,尙魯事。上曰,不允。出擧條㬦曰,柳師文事。上曰,不允。出擧條㬦又發合啓。魯述曰,傳啓之際,兩司不備而徑發合辭,大損臺體,大司諫尹㬦,推考,何如?上曰,見其病勢,有難强令察任,許遞,可也。出擧條景祐曰,殿下一日萬機,皆自親攬,或自朝終晝,或自夕達宵,不厭不倦,勞神費慮,臣恐聖候膈症,從此而生也。此漢明帝諫光武所以有禹·湯之明,而失黃·老養性之道也。臣謂休養聖神,頤便聖體,以垂堯·舜垂拱之治,宜矣。上曰,當留意矣。出擧條景祐曰,元子宮,應天誕降,有堯·舜聖神之姿,八方臣庶,咸有延頸願戴之望,而寶齡今爲五歲矣。睿識漸明,臣謂擇群臣中知道者,敎之以孝經·小學等書,以養其良知良能,宜矣。上曰,當留意矣。出擧條景祐曰,新除授司諫院獻納權坪,時在京畿楊州地,請斯速乘馹上來事,下諭。上曰,依啓。出擧條德雨曰,俄者諫長,以大臣罷職還收事,辭未畢而遽蒙遞差而退出矣。蓋大臣所達,旣是擧國公議,則今此罷職之命,實爲過中之擧,臣謂卽爲反汗,宜矣。上曰,不允。出擧條德雨曰,近來言路之閉塞,實爲今日莫大之憂,而向來三臺臣絶海投竄之擧,尤是臨御後初有之過擧也。今則爲日已久,臣謂亟下放釋之命,以開言路,以光聖德宜矣。上曰,不允。出擧條文源曰,南漢哨官文漢敎,行已不謹,致有該廳等訴之擧,不可置之於將官之列,嚴棍汰去,以懲他校,恐合事宜,敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
金載翼,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金啓洛啓曰,大司憲李鼎揆在外,掌令李日運呈辭,執義·掌令一員,持平二員未差,監察茶時之意,敢啓。傳曰,知道。
傳于金載翼曰,右副承旨入侍。
以政事,取稟,傳于洪明浩曰,當日爲之。
洪明浩啓曰,吏曹郞廳來言,判書李秉鼎,參議李勉兢病不進,參判丁範祖未肅拜,不得開政云。判書·參判·參議,竝卽牌招,何如?傳曰,允。
洪明浩啓曰,吏曹判書李秉鼎,參判丁範祖,參議李勉兢,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。參議只推,與判書·參判,更爲牌招。
有政。吏批,判書李秉鼎進,參判丁範祖牌不進,參議李勉兢,同副承旨金載翼進。以尹致性·李羽晉爲承旨,洪仁浩爲大司諫,崔獻重爲執義,洪樂淵爲司諫,鄭尙愚爲掌令,李東宇·李重蓮爲持平,安廷善爲正言,鄭益祚爲工曹參判,李錫夏爲宗簿正,李奭濟爲軍資正,李龍柱爲監察,朴龍源爲慶山縣監,李尙濂爲南學訓導,許任爲喬桐府使,李弘達爲承文正子。
兵批,判書具庠,參判柳誼,參議徐配修病,參知李祉永入直進,左副承旨金啓洛進,金振九爲同知,曺命集全羅兵虞候仍任事承傳,李周顯爲副護軍,黃昇源·洪義榮·李羽晉·尹長烈·韓晩裕·李魯述·洪義浩·朴聖泰·尹㬦爲副司直,李允謙爲副司正。
醫官吳仁豐書啓,奉朝賀鄭存謙病症看審,則自去月旬間,本病之外臀腫相續膿潰,月餘辛苦,元氣積敗矣。今十九日,因痰凝食滯,寒戰大作,神識昏迷,言語不成,食飮全却,脈度則虛軟無力,而主家連用蔘橘茶,或人蔘·粟米飮,臣則旣伏承持藥物不離看病之命,仍留之意詮次啓達。答曰,着實看病。
金載翼,以都摠府言啓曰,副摠管鄭觀采,以御營中軍新番軍兵點考事及舊番軍兵等賞中日事,南小營晝仕出去之意,敢啓。傳曰,知道。
洪明浩,以吏批言啓曰,禮曹正郞高克忠,受由過限未上來,依例改差,何如?傳曰,允。
洪明浩,以吏批言啓曰,本曹佐郞池德斌,除拜後過限未肅拜,依例改差,何如?傳曰,允。
金載翼,以御營廳言啓曰,今日本廳,六七月當五哨軍兵點考時,右哨屬慶山軍金杰方爲名漢,鬢髮髼鬆。故脫笠摘奸,則果是僧漢之今纔長髮者,而髮未過眼,極爲駭痛,嚴問取招,則以爲渠以金杰方之同生兄,今年二月還俗,而渠第杰方,主管農業,勢難離家,敢生代渠弟上番之計,兄弟相議,行賂監色,本縣點考及中點時,則果使渠弟逢點後,代弟上來的實云。故嚴問領來監色,則所供無異,上番正軍之以僧代點,事未前有,萬萬驚駭,兵營監色及本縣監色與代點僧漢,從重決棍後,下送本道,嚴加照律。金杰方,依律定罪,代定上送之意,竝各行關,分付於道帥臣,而兵使與地方官之不能檢飭,一任其欺蔽於目前,行奸於點後者,揆以軍政,不可尋常處之,左兵使李禹鉉,慶山縣令趙命喆,竝罷職,何如?傳曰,允。
金啓洛,以義禁府言啓曰,司諫李周顯,下義禁府推考事,傳旨啓下矣。李周顯,時在全羅道全州地云,依例發遣府羅將拿來,何如?傳曰,分揀。
刑曹啓目,粘連吉州殺獄罪人金東實之初旣輸款,未忽變招者,尤萬萬至凶且頑,另加嚴刑,期於取服,何如?判付啓,吉州囚金東實段,疏則罔赦,法亦難貸,三尺之律,不施於東實而何?跡與法之外,有一分合商度者,按律文,八十以上犯殺人應死者,議擬奏聞,取自上裁。又曰,犯罪時雖未老疾,事發時老疾者,以老疾論,東實之年,旣過七十,則距法文,應宥之限,似不遠矣。月三加刑,卽欲嚴詰窮覈之意,則七十垂死之物,豈不徑先殞斃乎?然除訊而同推,尤非可論,此獄當如何處之爲可?發遣郞官,問于大臣爲良如敎。又啓目粘,江陵府殺獄罪人金光云獄事段,檢報則每欠的確,道啓則遽從厚恕,揆以獄體,俱涉未安,道臣檢官竝推考,光云,連加嚴刑,期於得情爲乎白旀,歙谷縣殺獄罪人文章五獄事段,更令道臣,別定剛明官,詳覈具意見,指一以啓爲白遣,初覆檢官段,待獄情歸一,論勘爲白乎旀,江陵府殺罪人金順太獄事段,要作白地掉脫之計者,究取用謀,節節凶獰,連加嚴刑,期於得情,何如?判付啓,江陵囚金光云段,道狀之猶傳一端疑輕,情也看證也,曹讞之謹守三尺常憲,法也㾗損也。以情較法,守法之論,固當矣。踢打時光景,無人目擊,則胸膛之硬靑,閬腎之膨突,必由於打,亦安知無顚觸擠撞之際,自致重傷而然乎?且其相鬪之處,自溪及籬云爾,則所謂㾗損,未必歸之於正犯之一一手犯,更令道臣,嚴飭推官,別出意見,詳査報來然後,卽爲狀問事,分付爲旀,歙谷囚文章五段,獄已四檢,疑入三眛,初覆檢所無之傷處,發於三四檢云者。蔽一言曰,初覆檢之疎漏可知,此則道伯言,是矣。卿等論理,亦有意見,卽令道臣,更覈歸一狀聞事,分付爲旀,江陵囚金順太段,此獄先論貞女辦節之操,追及頑漢行兇之惡,實合於彰善懲慝之道,是如乎逖矣。遐陬王化未沾,而村間寡居之女,能識不更之義,備經强暴之所困,而不以冥冥墮行,及其暮夜踏來也。終始不屈,死而後已,何其卓截之甚哉?烈女韓召史,令地方官,旌其閭爲旀,順太段,豈可任其抵賴?使貞女,茹冤於泉下,渠供雖以韓女之自縊,爲死中求生之計,而役使眞箇自縊,渠所償死,毫無加減,死者貞烈,尤益明著。況屍帳中許多傷處,無不㦧毒,渾身殆無完膚,如許獰慝之手勢,曾所罕見於殺死之案,國有法,順太其敢倖逭,當律嚴飭,道伯到關卽時,直捧遲晩招,仍又考覈親問,斯速具格狀聞,以爲報議政府詳覆施行之地爲良如敎。又啓目粘,海南縣殺獄罪人奴德乭獄事段,漫漶獄情,尤極巧惡,連加嚴訊,期於得情爲白乎旀,茂長縣殺獄罪人朴起漢獄事段,節節無疑,烏得免償命之律乎?更加嚴訊,期於取服,何如?判付啓,海南囚德乭段,依回啓施行爲旀,茂長囚朴起漢段,涉疑,似非眞箇涉疑,過限,有難歸之法外,亦爲依回啓施行爲良如敎。
刑曹啓目,殺獄罪人咸奉連,連加嚴訊,期於取服,何如?判付啓,依允。正犯咸奉連段,更加嚴刑,期於得情爲良如敎。又啓目,印信僞造罪人金熙明,更爲連加嚴刑,期於一一得情,何如?判付啓,依允。正犯金熙明段,更加嚴刑,期於得情爲良如敎。
吏曹參判丁範祖疏曰,伏以臣罪涉慢命,身歸司敗,恭俟鈇鉞之誅,而纔入囚單,旋蒙恩放,又亡何,而亞銓除旨降矣?是何無往非罪之賤臣,而有此無罪不恕之異渥,至於此哉?祗有淸血逬流而已。第伏念臣有不可以復廁朝端者其事有三,情冒死條陳,而冀聖明之矜察焉。向者朝著驚惶,小大號籲,而臣居在僻隅,後時聞知,有事則偃伏私第,無事則翶翔榮道,寧有如許義分哉?其不可者一也。臣自入銓地,前後攻臣者非止相箚而已,而其說,皆指臣政日循私爲罪,循私有無,前疏已暴,今不必分疏,而身爲銓官,以秉銓不公,被人指斥,天下無廉恥二字則已,不然,豈宜裒如充耳,有除輒膺,以重貽搢紳之羞哉?其不可者二也。臣人微言輕,加以疲軟,每赴政席,欲有通擬,而輒被肘掣,費辭爭辨,至煩天聽,畢竟狼狽而退,勢有强弱,心有異同,白首垂死之年,當場輒閧,徒損體貌,其亦不自量已,其不可者三也。臣粗讀古訓,與聞先輩緖論,常以爲士之所以處世立朝者,賴有此心與身耳,心不愧怍,身無玷汚然後,可以藉手事君,若使臣,明知其三不可而冒進無恥,冥行不止,則是喪心也,失身也,而其何以事殿下哉?聖明,如天地之育物,使萬物各遂其性,臣亦備萬物之數,而獨不獲遂性,則毋或天地之大,而猶有所感者乎?臣門祚微薄,世閥寒素,自入仕本朝,至臣爲十二傳,雖中間簪纓點綴,而登卿宰者,不過四人,臣粗習程文,晩占科第,所望止霑丐斗祿,粗供菽水之養而已。遭遇聖明,濫被恩渥,居然躐金緋而踐淸華,此豈臣夢寐之所及哉?至盈易虧,過福必災,夙夜憂懼,不知稅駕之所。且臣賦質羸脆,素善疾病,犬馬之齒,行近八耋,氣血枯涸,精神耗剝,平生故舊,忽忘姓名,朝晝經歷,瞇若夢寐,寄着陽界,祗是枯株冷灰。日前承嚴旨,木道取疾,水濕爲祟,舊傷脚部,酸痛不堪,調沿無效。數年以來,外感乘入,遂成貞疾,長時沈痼,撼頓之餘,暑症添發,渾身烘熱,頭部疼痛,暴泄兼作。登溷無數,見方倒席昏㦖,奄奄垂絶,假令藥餌將攝,少延殘喘,要之視息人世,無幾時月。雖欲收召精魄,驅筴形骸,以庶效奔定之勞,其可得乎?臣非敢據禮經,自附古人引年之義,而首丘戀枝,人物同情,願乞朝夕就木之一殘殼,歸死松楸,得免爲旅邸之鬼,肝膈之訴,疾痛之呼,良亦慼矣。如有一毫飾讓,天地日月,其敢欺乎?恩牌臨門,承膺無路,冒陳短章,仰瀆崇嚴。伏乞聖明,衷之憐之,特命鐫改臣所帶職名,仍許與疾歸山,以單餘喘,千萬幸甚云云。答曰,省疏具悉卿懇。卿其勿辭行公。
工曹參判崔夢嵒疏曰,伏以臣以遐方賤踪,空疎鈍劣,百無肖似,而特荷聖明拂拭之恩,濫廁卿班者五歲于玆,非但爲人嗤點,臣亦自知其不稱,追勢遐陬,望斷榮途者久矣。乃於千萬夢想之外,水部除旨忽下於此際,榮動蓬蓽,光生鄰里。臣雙擎華誥,五內震越,以首頓地,不覺感涕被面,怵分畏義,不敢偃伏卿庄,爲伸叩謝之忱。章皇理裝,行到羅州地,素患關格之症,已成貞疾,胸膈壅閼,肢體癱瘓,落席狂叫,不省四到,竭蹶前進,已矣無望。因今病狀,勢難以時日責效,而華貫美秩,亦不敢一日虛帶,以妨賢路,故玆從縣道投進短章,仰于崇嚴之請。伏乞聖慈,天地父母,俯垂矜察,亟許鐫削臣所帶新除職名,仍命攸司,治臣違慢之罪,以肅朝綱,俾便調攝,不勝萬幸云云。答曰,省疏具悉。本職許遞。
甲寅五月二十六日卯時,上御重熙堂。右副承旨入侍時,右副承旨金啓洛,假注書李允謙,編修官安經心,記注官承膺祚,以次進伏訖。上命書傳敎曰,鄭奉朝賀家,遣史官問疾,遣御醫持藥物,不離看病。命退,承史以次退出。
上在昌德宮。停常參·經筵。
尹致性啓曰,大司憲李鼎揆在外,掌令李日運呈辭,執義崔獻重,掌令鄭尙愚,持平李東宇·李重蓮,牌招啓辭未下,監察茶時之意,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
李羽晉啓曰,來初一日,輪對日次矣,敢稟。傳曰,爲之。
尹致性啓曰,司諫李周顯,下諭後過限不上來,依定式遞差傳旨及禁推傳旨,捧入之意,敢啓。傳曰,分揀。
傳曰,右承旨入侍。
傳于洪明浩曰,慈仁縣監,令該曹口傳差出。
尹致性,以禁衛營言啓曰,來六月當十一番後部前司屬慶尙右道五哨軍兵逢點實數五百十七名,已爲點閱整齊,來六月初一日,與內外各處入直將官軍兵等,依例替代後,舊軍放送之意,敢啓。傳曰,知道。
尹致性,以禁衛營言啓曰,來八月當十一番後部左司屬慶尙右道五哨軍兵,來七月二十五日,京中逢點,依例準二朔立番,而依前定奪,每哨以一百名磨鍊,其餘一百三十五名,竝資保收布上送之意,本道監兵使處,預爲知委,何如?傳曰,允。
尹致性,以御營廳言啓曰,本廳來六月七月兩朔,應立前部中司屬慶尙左道五哨軍兵五百十六名,已爲逢點整齊矣。六月初一日,與左司軍兵替代立番後,舊軍放送之意,敢啓。傳曰,知道。
尹致性,以御營廳言啓曰,本廳來八月九月兩朔,應立前部右司屬慶尙左道三哨右道二哨,合五哨軍兵,七月二十五日,京中逢點,八月初一日,與中司軍兵,當爲替代立番矣。依定奪每哨以一百名磨鍊後,其餘一百三十五名,竝資保收布上送事,本道監兵使處知會,而至於右道則係是初次徵番,謹依昨冬所下傳敎,一體行會之意,敢啓。傳曰,知道。
義禁府照目,機張前縣監李宗海矣。軍餉居二,雖與居末稍異,其所未捧,至於二千五百石之多,揆以法意,極爲可駭,以此照律,罪杖一百收贖,奉敎依允。
尹致性啓曰,卽者義禁府都事來言,時囚罪人李宗海,當爲議處,而判義禁洪良浩受由在外,次堂例不得擧行云,何以爲之?敢稟。傳曰,令次堂擧行。
同敦寧柳匡國疏曰,伏以臣於昨日,伏奉除旨,以臣爲同知敦寧府事者,臣且惶且感,旋卽出肅,要伸叩謝之忱,而第伏念臣旣無敦寧,在法當遞,玆敢略陳短章,猥瀆崇嚴。伏乞聖慈,亟令遞改臣所帶敦寧之任,俾安賤分,不勝幸甚,臣無任云云。答曰,省疏具悉。疏辭,下該曹稟處。
判府事朴宗岳·金憙等箚曰,伏以臣等,伏見傳敎下者,有右議政李秉模罷職之命,筵席語祕,不得其詳,而想其大體,不出於目下大論矣。凡有事爲,大臣有懷畢陳,義分之所當然,事體之所必然,而伏況向來事,至今思之,魂驚而夢噩,心寒而骨戰,街談巷議,莫不仰屋流涕,輿儓走卒,亦皆隱憂永歎則新膺爰立之命。初登延英之對,明目張膽,極言竭論,乃職耳,不惟不賜嘉納,乃反加之以譴罷,臣等竊以爲萬萬過中矣。噫,其言則大義理關頭,而其心則出自斷斷腔赤中來,今乃摧折之迫逐之,人心之驚惑,景色之愁沮,當如何哉?臣等竊恐從今以往,誰肯爲殿下進言,而三綱其將淪矣,九法其將斁矣。國家不知稅駕之所矣,殿下之禮遇臣隣,顧何如也?雖尋常陳達之言,設或不槪於聖心,固當虛受之不暇,而新參政沬血飮泣之奏,如是譴却,此豈所望於聖明者哉?伏乞聖明,淵然三思,穆然遠覽,亟收前日之禁令,仍寢今日之處分,以幸宗社生民焉。臣等有罪未勘,何敢以官職自居,而憂慨之極,冒死聯陳,死罪死罪。取進止。答曰,省箚具悉卿懇。右相筵奏,出於朝紙,見此當識處分之本意矣。仍傳曰,此批答,遣史官傳諭。
甲寅五月二十七日卯時,上御重熙堂。右承旨入侍時,右承旨李羽晉,假注書李允謙,記注官金良倜·承膺祚,以次進伏訖。上命讀公事,書判付訖。仍命退,承史以次退出。
上在昌德宮。停常參·經筵。
尹致性啓曰,大司憲李鼎揆在外,掌令李日運呈辭,執義崔獻重,掌令鄭尙愚,持平李東宇·李重蓮,牌招啓辭未下,監察茶時之意,敢啓。傳曰,知道。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
傳于金啓洛曰,左副承旨入侍。
傳于尹致性曰,右副承旨入侍。
傳于金載翼曰,同副承旨入侍。
傳于洪明浩曰,都承旨入侍。
以忠淸前水使李潤謙拿處傳旨,傳于尹致性曰,勞足掩罪,拿處則分揀。
備忘記,忠淸水使尹範敍下直,長弓一張,長箭一部,片箭一部,筒兒一箇賜給。
吏曹口傳政事,朴孝成爲慈仁縣監。
傳于李羽晉曰,明日當由逌瞻門展拜,該房知悉。
李羽晉啓曰,明日展拜時,承旨當爲備員,而左承旨李鼎運,領府事蔡濟恭偕來進去矣,何以爲之?敢稟。許遞前望單子入之,待下批牌招察任。
承旨前望單子入之,李勉兢落點。
禁衛營,今五月二十九日新舊軍兵等合操單子啓,旣多使用於疏渠之役,今番合操停止爲良如敎。
御營廳,捉虎單子啓,將軍獵而夜歸,石爲虎於中藪,傳以爲佳句,認石爲虎而射之,昔人猶且壯之。卿於操場,見囕人之眞箇虎狼,一聲砲響,登時獵捉,聞甚爽豁,誠一快事,校卒賞極,照例內下,而卿處帿弓一張,特爲賜給,封進中虎皮一張,亦爲賜給。
醫官吳仁豐書啓,奉朝賀鄭存謙病症,今朝更爲看審,則精神之昏迷,元氣之凜綴,比昨無減,脈度則轉益無力,而昨今呑下米飮,如于匙,藥則連用人蔘·粟米飮之意,詮次啓達。答曰,着意看病。
尹致性,以備邊司言啓曰,卽見全羅監司李書九狀啓,則以爲各邑鎭應分各穀已盡,於種糧之資,嗣後排巡,將不無苟艱之慮,留庫穀物,從略加分然後,農戶鋤糧,可以支繼,道內列邑鎭所在元還餉留庫各穀中,特許量宜加分事,令廟堂稟旨,分付矣。當此還政垂畢之際,有此加糶狀請之擧,可知民勢之不獲已,前已許施於諸道者,不必靳持於湖南,而第今兩麥登場,民食已裕,邑鎭排比,務從十分節略,雖一包穀,無敢濫觴之意,嚴飭分付,何如?傳曰,允。
尹致性,以御營廳言啓曰,今日本廳習陣正操時敎場一里餘許龍山兄弟井洞契後崗,何來惡虎?忽地突出,囕傷男女者,至於三人之多,彼囕各人,雖不致命,旣在咫尺相望之地,不可任其橫肆囕噬。故卽送砲手,定將校領率行獵,果卽捉得中虎一頭,謹此封進,而捉虎將李元奭,木三疋三升二疋,先殺砲手房大福,木三疋·布二疋,再殺砲手車興福,三殺砲手郭興大,各木二疋·布二疋,依例施賞之意,敢啓。傳曰,知道。
吏曹判書臣李秉鼎上疏曰,伏以臣於日昨政,以李永薰,首擬假引儀而受點矣。今始聞永薰,與本曹正郞臣尹益烈,有內外從應避之嫌,而臣之矇然檢擬,無所逃罪,玆敢露章自列,仰請譴何,欲望聖朝,亟賜勘罰。永薰新授之職,亦命遞改,以重公格,不勝幸甚,臣無任屛營祈懇之至,謹昧死以聞。答曰,首疏具悉。旣爲所重之承傳,望筒仍用,卿其勿辭行公。
甲寅五月二十八日卯時,上御誠正閣。左副承旨·右副承旨·同副承旨入侍時,左副承旨金啓洛,右副承旨尹致性,同副承旨金載翼,假注書李允謙,記注官金良倜,記事官吳泰曾,以次進伏訖。上命讀公事,書判付訖。仍命退,承史以次退出。
甲寅五月二十八日辰時,上御重熙堂。都承旨入侍時,行都承旨洪明浩,記事官鄭文始,記注官金良倜,記事官吳泰曾,以次進伏訖。上曰,王大妃殿進御加味六和湯,自今日一貼式限五貼煎入。出榻敎命書公事判付。仍命退,承史以次退出。
上在昌德宮。停常參·經筵。
藥房提調洪檍,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候,一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
大駕詣景慕宮入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
金啓洛啓曰,大司憲李鼎揆在外,執義崔獻重,掌令鄭尙愚,持平李東宇·李重蓮,牌招啓辭未下,掌令李日運呈辭,監察茶時之意,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
尹致性啓曰,備邊司郞廳來言,今日賓廳日次,而景慕宮展拜相値,不得來會云矣,敢啓。傳曰,知道。
傳于尹致性曰,禮房承旨馳詣宗廟·景慕宮,奉審摘奸以來。
傳于李勉競曰,左承旨入侍。
醫官吳仁豐書啓,奉朝賀鄭存謙病症,今朝更爲看審,則症狀與脈度,大體比昨一樣,而神氣轉益凜綴,此是屢日廢食之餘,眞元不能扶接之致,人蔘粟味飮,連爲煎用之意,詮次啓達。答曰,着意看病。
金載翼書啓,臣敬奉聖諭,馳往傳諭于西部龍山坊兄弟井契領中樞府事蔡濟恭所住處,則以爲臣,跡犯擅行,罪在方命,日夕懍慄,寢食靡寧,忽自昨曉,暴下之症,發於開門納風之餘,登溷無數,神息昏迷,或恐不日溘然。不得復侍香案之前,千萬匪意,近侍之臣,祗奉偕來之命,仍宣十行綸綍,寢席之中,倩人扶起,艱拭眵眸,伏地敬讀,臣是何人,聖上之侈以恩禮,至此之極也?開月祝崗之誠,雖非聖敎提及,臣豈敢一日少弛於中也?臣雖在千里之外,一息未泯之前,惟當趁期趨詣,少效蹈忭之忱,況此江郊,去京闕不十里而近乎?以故當出城之日,送言於首相曰,當於十七日前入來,臣之所裁量,本自如此。今者臣子不敢承聞之敎,又復如此,臣何敢一刻遲留,而賤疾適會添劇,時日之間,實無自力起動之望,如得安意調攝,少可以强起,敢不擔曳以進乎?惟是聖諭中命駕二字,臣生在地上,決不可奉而受置於晷刻之間,懇乞劃卽收還,使殘喘獲安,臣旣以趨命爲對,則近侍之多日淹留,祗益爲弊,亦足添病,卽命還入,此又臣區區顒祝之私云矣。大臣旣不入城,臣旣承偕入之命,姑爲仍留之意,敢啓。答曰,知道。大臣旣以趨命質言,其在敬禮之道,豈可以時日之遲速,敦迫乎?爾則姑先入來,觀勢從近更遣偕來之行矣。至於二字還收,當在入城啓辭之批,此意傳諭,遣御醫持相當藥物,齎傳以來。
李勉兢,以御營廳言啓曰,今五月二十九日景慕宮展拜時,依兵曹節目,集春營入直軍四十名,新營入直千摠洪龍鎭,領赴于禁衛營都領陣,該入直哨官姜碩璜,率該哨標下軍七名仍直,東營入直軍三十名除出,入直把摠李默運率領,宮大門外把守,而竝待標信擧行〈後〉,解嚴各還本處入直之意,敢啓。傳曰,知道。
吏曹啓目,粘連觀此同知敦寧府事柳匡國上疏,則以爲臣爲同知敦寧府事,而旣無敦寧,在法當遞,亟令遞改亦爲白有臥乎所,旣無敦寧則不可仍帶,似當許遞是白乎矣,宰臣所帶遞仍當否,臣曹不可擅便,上裁,何如?判付啓依回啓施行爲良如敎。
忠淸監司李亨元疏曰,伏以臣待罪藩臬,三載于玆,效蔑涓埃而恩眷徒隆,罪積丘山而郵罰不加,隨事庇覆則如天地之殖萬物,觸處指導則如父母之詔稚子,造化生成,殆偏臣身,每一循省,感極涕零。臣本魯莽,無所知識,不足備數於淸朝臣工之列,歷試內外,瘡疣畢露,而猥荷聖上特達之恩,冒叨重寄,黽勉至今,荏苒之間,瓜期已過,含恩訟愆,惟俟差代。迺者千萬夢想之外,伏奉限捧糴仍任之命,絲綸鄭重,眷遇隆摯,臣伏地擎讀,瞻天驚惶,不知措躬之所也。噫,藩屛,重任也,瓜遞,常典也。爲是職者,雖有堪承之才,宜愼借年之恩,而若臣則虛受厚廩,無所猷爲,民瘁日甚而莫能奠安,邑瘼日益滋而莫能矯救,以至訟獄之剖決,習俗之開牖,無一措施,充位而已,則獲免不職之誅幸耳。豈料日月之明,猶有遺照,忽致此格外之命耶?臣雖無狀,願忠一心,同得於天,前後受恩,又如是罔極,則豈敢不捐棄心肝,生死向前,而其奈榮愈重而罪愈深,任益久而才益竭,上而無酬報之望,下而速僨誤之罪,終歸於辜恩竊寵之科,何哉?此臣所以聞命以來,夙宵怵惕,殆忘寢食者也。就以捧糴一事言之,臣於數年之間,殫竭魯鈍,督飭列邑,而明不足以察幽,威不足以束下,吏奸潛售之惡習,邑簿虛勘之謬例,難保其全然無是矣。今若徒懷嚴畏,淟涊蹲冒,復尋磨跡之踏,未見刮目之政,致令莫重糴政,緣臣而反就紊亂,國計無補,民弊轉深,則到此,臣雖萬被譴何,何足以少贖萬一也耶?臣之本末長短,聖鑑已盡俯燭,而猶且任之,則亦何異於策駑步於旣蹶之地,期蚊負於至重之山也。抑臣又有衷情之不自已者,臣逖違天陛,屢帀星霜,北望雲天,丹悃倍切,狗馬戀軒,寔出秉彝,且臣素患痰濕,又添不伏水土之症,食飮日以減却,神精日以凘爍,以此病狀,尤無以强策,以副我聖上宵旰之念,玆敢披瀝肝血,疾聲呼籲。伏乞聖明,諒臣才之旣試蔑效,察臣言之有非飾讓,特賜鐫改,以安賤分,仍治臣瀆擾之罪,以肅朝綱,千萬幸甚,臣無任云云。答曰,省疏具悉。卿其勿辭察任。
甲寅五月二十九日卯時,上詣景慕宮。展拜入侍時,行都承旨洪明浩,左承旨李勉兢,右承旨李羽晉,左副承旨金啓洛,右副承旨尹致性,同副承旨金載翼,記事官鄭文始,假注書李允謙,記注官金良倜,記事官吳泰曾,一提學鄭民始,檢校直提學徐有防·金載瓚,檢校直閣徐榮輔,待敎李存秀,以次隨駕。上具翼善冠·衮龍袍,乘輿出交泰門·永淸門,由明政門·弘化門,將入逌瞻門,輦路咫尺之地,有擊錚者。勉兢曰,動駕時通衢外,無得擊錚,曾有飭敎,況且逌瞻門輦路,無異衛內,則今此擊錚之擧,出於咫尺之地,而身爲先廂大將,不能禁止,任其喧聒者,極爲駭然。當該大將李漢豐,從重推考,何如?上曰,駭然甚矣。不可推考而止,該大將李漢豐,爲先記過,還宮時闕外待令,可也。入齋室,少頃,就板位行再拜禮,宮內奉審訖,還御齋室,少頃,乘輿出逌瞻門至弘化門外。上曰,李漢豐命召,使之自納,上命宣傳官,禁衛大將李漢豐拿入。上曰,輦路咫尺之地,有此喧聒之聲,而汝以先廂大將,不能預爲禁止,如汝之大將,將焉用哉?漢豐以首頓地曰,矣身身爲先廂大將,蹕路至近之地,有此無前之駭擧,而莫能禁察,矣身之罪,萬死無惜。命書傳敎曰,紀律所在,萬萬駭然。不可拿入嚴問而止,禁衛大將李漢豐,施以罷職之典。上曰,禁衛大將李漢豐罷職代,訓鍊大將徐有大兼察,牌招聽傳敎。出駕前下敎上曰,右邊捕盜大將李漢豐罷職出代間,他邊大將兼察,牌招聽傳敎。出駕前下敎上命宣傳官,李漢豐拿出,回鑾入弘化門·明政門·永淸門·交泰門還內,諸臣以次退出。
甲寅五月二十九日辰時,上御重熙堂。左承旨入侍時,左承旨李勉兢,記事官鄭文始,記注官金良倜,記事官吳泰曾,以次進伏訖。上命書傳敎曰,粗聞敬大臣之義,則此擧非拘束而督迫,使卿不能容旋逡巡也。承候之日,面敎丁寧,偕來之啓,眎意申復,況來月在明,此何等祝崗飾慶之時?爲廷臣者,其敢提今日以前處義間閑說話,以浼予聽於此時乎?卿若知此義,卽日入城,不然則小則依卿初拜時招徠之例,當臨延英門待卿入城,仍爲引見面諭,大則雖至命駕之擧,予不以爲過,如是設言,寧或食言?卿之去就,於是乎可決,須念不俟駕履之義事,更遣承旨傳諭于領府事,與之偕入。入城後回奏。上曰,領府事偕來,同副承旨進去,先爲進去承旨入來。出榻敎仍命退,承史以次退出。
上在昌德宮。停常參·經筵。
金啓洛啓曰,大司憲李鼎揆在外,執義崔獻重,掌令鄭尙愚,持平李重蓮·李東宇,牌招啓辭未下,掌令李日運呈辭,監察茶時之意,敢啓。傳曰,知道。
李羽晉啓曰,輪對官來待矣,敢啓。傳曰,後日次待令。
傳于李勉兢曰,吏兵房承旨,持歲抄入侍。
注書鄭文始書啓曰,臣敬奉聖敎,馳往傳諭于西部盤石坊蓮池契議政府右議政李秉模所住處,則以爲臣,纔遂反面之忱,致勤匪怒之敎,薄勘止於譴罷,私義去益惶凜,縮伏城外,歷日靡措,忽此復授之恩,乃出意慮之外,史官儼臨,聖諭委曲,臣且驚且惑,尤不知置身之所。伏惟慶月斯屆,岡祝將擧,是誠跛躄皆起,中外均忭之時,臣子道理,更何敢他顧,而第臣難冒之狀,已陳於前後之疏及初筵之懇,則因此顚倒逬出之會,復申嚴畏未盡之情,恐不至於僭猥,謹當另具文字,仰請收還復拜之命云矣,敢啓。答曰,知道。
傳于李勉兢曰,將相何異?前禁將李漢豐亦爲仍任,卽爲牌招,其餘兼帶,竝仍任。
傳于尹致性曰,校理李相璜,平安監營按査御史差下,牌招來待。
傳于金載翼曰,按査御史入侍。
兵曹口傳政事,副司直徐邁修·鄭大容·金魯永·林濟遠·洪聖淵·金履成·宋鍈·白師謹·李漢豐·李益運·金孝建·兪漢寧·韓光近·李儒慶·鄭致淳·吳載紹·林道浩·鄭履玉·宋民載,副司果崔重圭·尹光普·李遇濟·徐有沂·高宅謙·李秉喆·姜鳳瑞·金星甲·李廷顯·趙鎭拜·洪克浩·李顯默·張至顯·尹悌東·宋祥濂·沈銈·金熙采·魚錫齡·韓光植·朴崙壽·洪秀晩·姜儐·曺喜有·趙恪·鄭最成·李羲甲·申光岳·鄭東幹·尹寅基·金熙朝·尹羽烈·李運行·閔師宣·李肇源·李尙寯·洪秉臣·李光鉉·李尙友·朴吉源·具文行·崔時淳·申溆·李允行·林星鎭·鄭魯榮·姜文會·嚴耆·鄭毅祚·尹持訥·金晦根·韓用鐸。以上竝單付
兵曹,禁衛大將單李漢豐。
傳于洪明浩曰,未肅拜同敦寧許遞,今日政差出。
有政。吏批,判書李秉鼎進,參判丁範祖牌不進,參議未差,行都承旨洪明浩進。左議政單金履素,右議政單李秉模,承文都提調單左義政金履素,右議政李秉模,以金履翼爲吏曹參議,李相璜爲副校理,李翊模爲副修撰,李集斗爲右尹,南公轍爲大司成,申匡堯爲同敦寧,申龜朝爲吏曹正郞,共敬熙爲禮曹正郞,南履翼爲吏曹佐郞,尹可基爲中部令,徐潞修爲刑曹正郞,同義禁李漢豐,軍器提調李漢豐仍任事承傳。
兵批,判書具庠病,參判柳誼入直進,參議徐配修,參知李祉永病,左承旨李勉兢進。副司直崔夢嵒·柳匡國·李鼎運,副司果單邊景祐。
以黃致郁囚單子,傳于尹長烈曰,今日內,考律勘放後,草記。
金啓洛啓曰,卽者義禁府都事來言,時囚今日內勘放事,命下矣。判義禁洪良浩受由在外,次堂例不得擧行云,何以爲之?敢稟。傳曰,令次堂擧行。
傳于金啓洛曰,朝筵未及下敎,而今見該府錄來者覺之,全州定配中,鄭東輔,歲抄,已敍用放送,因此思之,鄭晩錫之尙且放逐,豈成說乎?同罪獨漏者之提奏,已有定式,則該房之無一言,難免不職,推考,晩錫放送事,分付,何足責?靈巖李喆模,亦爲放送,充軍中,李仁達旣放送,則宜無異同,咸興金錫泰亦放,竝與兼春秋職名,分揀。
傳于金載翼曰,坐直承旨入侍。
傳于李羽晉曰,大雨時行之節,夜霈朝霔,三農萬幸,而急流驟過,必有漂頹波,蚩蚩之類,徒以牀牀之苦,或有及溺之慮,豈知好雨之爲好雨乎?令判尹嚴飭各部,蝸室漂頹,一依新頒式令,這卽報聞,無或滯留事,分付。
以漢城府民家頹壓別單,傳于金載翼曰,恤典,令該廳卽爲分給事,分付。
洪明浩,以吏批言啓曰,溫陵令李潤身呈狀內,矣身所患痰癖之症,每當春夏,一倍添劇,時月之內,萬無供職之望云。身病旣如此,則不可强令察任,今姑改差,何如?傳曰,允。
尹致性,以兵曹言啓曰,依傳敎,平安道江界府馬馬海鎭充軍罪人申緖放送事,該道道臣處,行移知委之意,敢啓。傳曰,知道。
李勉兢,以壯勇營言啓曰,本營哨官仕滿十五朔,六品遷轉,而內三廳作散人,差下於本營哨官,則前仕通計事,曾有定式矣。哨官李東馝,仕滿九朔,而部將前仕通計,依例六品遷轉之意,分付銓曹,何如?傳曰,允。
李羽晉,以弘文館言啓曰,本館下番副修撰臣成德雨,以本館春夏等褒貶,取稟於領事事,今日晝仕出去之意,敢啓。傳曰,知道。
尹致性,以義禁府言啓曰,南海縣安置罪人金鍾秀放送事,承傳啓下矣。金鍾秀卽爲放送事,分付該道道臣之意,敢啓。傳曰,知道。
尹致性,以義禁府言啓曰,長城府遠竄罪人金履素特放,仍施蕩滌之典事,承傳啓下矣。金履素卽爲放送事,分付該道道臣之意,敢啓。傳曰,知道。
尹致性,以義禁府言啓曰,濟州牧竄配罪人李敬一·李貞運·崔守魯,義興縣定配罪人朴宗甲,江東縣定配罪人洪受浩,竝放送事,承傳啓下矣。李敬一·李貞運·崔守魯·朴宗甲·洪受浩,竝卽放送事,分付各該道臣之意,敢啓。傳曰,知道。
尹致性,以義禁府言啓曰,定配罪人李石求,充軍罪人李弘逵放送事,承傳啓下矣。開城府定配罪人李石求,法聖鎭充軍罪人李弘逵,放送事,分付各該道臣之意,敢啓。傳曰,知道。
尹致性,以義禁府言啓曰,定配罪人鄭東輔·李喆模,充軍罪人金錫泰,放逐罪人鄭晩錫等放送事,承傳啓下矣。全州府定配罪人鄭東輔,靈巖郡竄配罪人李喆模,咸興府充軍罪人金錫泰放逐,罪人鄭晩錫放送事,分付各該道臣之意,敢啓。傳曰,知道。
尹致性,以義禁府言啓曰,時囚罪人黃致郁,今日內,考律勘放後,草記事,命下矣。黃致郁反逋未捧居末拿處,罪取考律文,則大典通編倉庫條有曰,還上未準捧居末者拿問,大明律制書有違條有曰,凡奉制書有所施行而違者,杖一百,推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。黃致郁杖一百收贖,告身盡行追奪,放送,何如?傳曰,允。
尹致性,以義禁府言啓曰,全羅監司李書九狀啓內,薪智島前萬戶朴枝茂·韓潤國·鄭學基·河弼晉·李盛春·朴廷爀,時萬戶文斗弘等,還餉虛錄反作之罪,令有司稟處事,啓下矣。河弼晉·李盛春·朴廷爀,今方待命拿囚,而朴枝茂·韓潤國·鄭學基,俱已身故,罪名勿論,文斗弘時在任所,依例發遣府羅將,交代後拿來,何如?傳曰,待待命拿囚,已囚者,今日內,勘放後,草記。
尹致性,以義禁府言啓曰,時囚罪人河弼晉·李盛春·朴廷爀,今日內,勘放後,草記事,命下矣。河弼晉·李盛春·朴廷爀,全羅監司李書九狀啓內,還餉事體,至爲嚴重,則鎭屬之恣意幻弄,逐年反作之數,至於二千餘石之多,而前後萬戶,一不摘發,因循掩置,壬子査正之日,惟事瞞報,年前飭敎之下,不圖贖愆,致令國穀,仍成積逋者,究其情狀,萬萬駭然。其罪狀,令有司稟處,罪取考律文,則大典通編倉庫條有曰,還上虛錄守令,徒三年定配,又五年禁錮,推斷條有曰,犯私罪,杖一百以上之罪,告身盡行追奪矣。河弼晉告身盡行追奪,又五年禁錮,黃海道平山府麒麟驛徒三年定配,李盛春告身盡行追奪,又五年禁錮,江原道金化縣生昌驛,徒三年定配,朴廷爀告身盡行追奪,又五年禁錮,忠淸道瑞山郡豐田驛徒三年定配,而以狀啓內辭意,具罪目,依例發遣府羅將,押送于各其配所,何如?傳曰,允。
甲寅六月初一日卯時,上御誠正閣。吏兵房承旨持歲抄入侍時,行都承旨洪明浩,左承旨李勉兢,記事官鄭文始,假注書李允謙,記注官承膺祚,記事官吳泰曾,以次進伏訖。上曰,右承旨入侍。出榻敎右承旨李羽晉進伏,以今六月十八日,慈宮誕日陳賀時節目,上命書傳敎曰,慈宮誕辰陳賀,慈敎以自內進表裏爲好,縷縷下敎,而此月豈可不如例行禮,以伸此時祝岡之誠乎?連爲仰請,此節目,待下敎入之事,分付禮曹。又命書傳敎曰,値千載難逢之慶辰,此時祈祝,歡喜之心,其可容言?飾慶之道,推恩爲大,恩莫過於霈典,今日,卽月初也,又當歲抄,雜犯諸罪,當咸宥,有國則有等威,一有干犯於此,豈或乍配旋宥,此果何時乎?長城府遠竄罪人金履素特放,仍施蕩滌之典,明其罪,暴其心,卽罪彼知彼之一拳肺石,不待本事之自暴疏,前一日筵奏,可謂證案矣。執其跡而論其罪,亟用加倍之律,以寓責備之意者,欲有今日之處分也。南海縣安置罪人金鍾秀,特爲放還鄕里,嚴法信令之意,雖有處分,若此則鼎席何時備員?苟使太阿在上,紛聒之帖然,亦豈難事乎?前右議政李秉模敍用,設法而禁之,特格例間可笑事,雖有李敬一輩百千輩,何可拘彼乎?顧其職則三司也,三司,卽公論所在,曰罷曰削云者,以其重惜職名,兼寄禮待之意,不然,一番責敎足矣,何費辭敎乎?至於擧措之貽辱,前未聞後未聞,以今大霈,不宜獨漏,濟州牧竄配罪人李敬一等放還,處分如是處分,言事如彼言事,固無不可,但以非涉禁,而甚於涉禁,有此嚴處,其人永棄,終有可惜,江華府逐送罪人李益運,特爲分揀上送事,分付,罪則微眚,以軍號事,定配罪人朴宗甲·洪受浩放送,被謫蒙放中,李復燮·李趾采·宋欽書·鄭文在·宋載緯·洪景斗·李潢·宋益休·南宮玾·李禹圭·閔光暹·李運行·金魯永·李肇源·李儒慶·林濟遠·兪漢寧·李寅植·金昌信·崔時淳·姜鳳瑞·李雲澤·尹敬喆·李殷福·全擎夏·禹聖謙·申好祥·石鍊郁·史廷煥·李泰郁·李光燮·梁埉·李仁達·沈有祖·趙文輪·金慶禧,一竝蕩滌罪名,尹昇東·成彦檝·李潤瑞·李基慶·閔致和·宋迪中·具命德,減一等,以保放,出府外處分人徐邁修等四十七人蕩滌敍用,疏辭不愼人金文淳·金祖淳·金達淳·金羲淳·金履喬·金履載,竝分揀,削職中,李柱國·林道浩·尹範行·趙鎭井·洪克浩·李廷仁·柳鎭琡·鄭大容,給牒敍用,奪告身中,李東野·權太應·徐潤璞·金獜淳·尹玄錫·申啓文·金觀柱·徐有沂·尹羲厚·宋民載·金致潤·康悟謙,竝蕩滌敍用,刊削中,申光岳分揀,不敍中南公轍,罷職中李趾采·宋欽書·鄭文在·李涑·吳載紹·李宜耆·申大坤·申思益·鄭東輔·李東野·尹玄錫·洪喜榮·金在鎭·趙命喆·姜文會·金履翼·洪聖淵·張至顯·韓光植·沈鏗·高宅謙·金星甲·曺喜有·鄭最成·金慶禧·李光燮·李東植·吳載重·李禹鉉·李漢豐等,竝敍用,卿宰侍從,竝令該曹口傳付軍職,大臣置處,當日爲之,政官卽爲牌招下批,俾中外,知此月之爲慶辰。又命書傳敎曰,處分,所以爲天下萬世立大防也。卿必渙然知罪,然是豈卿之獨爲?特以班資之居先,處分只及於卿矣。逢此慶辰,敷此霈典,而賀儀之班,鼎席當備,復授相職,催卿承召,卿其乘馹上來肅命事,遣史官,傳諭于左議政。又命書傳敎曰,初筵處分,豈得已乎?今玆復拜,爲此慶辰,政府備員然後,自有應行之事,卿須卽爲入城,從近肅命事,遣史官,傳諭于右議政。上曰,定配罪人李石求放送,罪名分揀,充軍罪人申緖·李弘逵放送。出榻敎命書傳敎曰,逢此慶辰之月初,飾慶之政,先施於敷恩,恩乎云者,豈謂德我感我?予聞曾聖之訓,一樹之栽培以時,猶以爲孝,草木之無知猶然,況生人之倫乎?且況世臣乎?枳者蘇,塞者通,竄者宥,當之者且置之,當之者之子弟,爲父兄之心,安得不攢手相顧,樂此慶辰乎?此所以宵枕耿耿,未明求衣,冒雨而臨殿,揮汗而疎決者也。然此皆屬於外面,譬若爲學之工,近於爲人,非爲己,予又聞之,孟子之言有曰,富貴無足以解憂,惟順於父母,可以解憂,與其慰悅八方兆庶之情,覃惠而普澤,豈若一分仰寬之爲浹洽於予心乎?慈心無私,私恩雖絶於私家,至於天理人情之不容已處,豈無隱痛之不露於辭色間者哉?麟漢之自干,不但公法之所難逃,卽亦私門之所斷腕,有一麟漢,何關於奉朝賀與洪龍漢弟兄乎?安世多故,何累於安世?柳惠自異,何嫌於柳惠?且以近世已例言之,李師命之以兵判伏法也,其弟故相李頤命,卽爲無礙行公於官職,聖朝之處於世家,尙若此,況是家何家?豈特比之師命之於頤命乎?今日洪龍漢弟兄之收錄,卽奉朝賀之無事,奉朝賀爲無事地處,則慈心之歡喜忭幸,必有勝於十獻瑤冊,百進康爵,而小子定省之際,始可以釋宿昔之鬱,而怡然於心中,今日之先務,孰過於此?前承旨洪駿漢·洪龍漢,陞授同敦寧,今政加設下批,俾參誕辰起居之列,如是則慈心悅矣,予心慰矣,大義固矣,私恩伸矣。雖謂之質諸聖人,無惑,可也。令銓曹知悉,因此而又有提飭者,僉議之外,事情似然,有繡衣抄啓之命,而伊後言端矛盾,未免姑置其家,爵秩雖自如,因査事之相持,又將不得進參於慈宮誕辰賀禮之內班,慈宮有兩姑母,一適景平家者,今無可論,一適此家,老人之年,已至八耋,此時若得入覲於慈宮,則慈宮之心,以見此老人,若覿奉朝賀,其仰慰而仰怡,何異於兩同敦之入來乎?然所坐關係,不可以特敎闊狹者,其中可否,當付公議,故監司趙曮,關西被論事中,未決發賣小米一款之果是詳定外條與否,其外如有可査之端,竝令繡衣行査以來,其可考文券,近來回啓粘連諸紙,竝爲齎去,與道伯,眼同會査,啓聞事,分付,勉兢旣書傳敎後,起伏曰,當此慶辰之月,特降大霈之典,雜犯微眚之人,固宜一一疎決,而至於金鍾秀,則其負犯何如也?臣雖怵畏嚴敎,不得不承書放還之敎,而終不可泯默,故敢此仰達,亟收放還之命,固不容少緩矣。上曰,金鍾秀有何罪乎?且向筵,已有質言者,今不必更論放還之可否,而承旨乃敢出此言乎?仍命書傳敎曰,南海罪人事,初欲待此時出陸矣。放還之命,有激而發也。今於處分之後,席間,有欲爲開喙者,然則此時此放,予不知此月而然乎?放鄕猶涉於罪名,以放送,卽爲擧行事,分付。命退,承史以次退出。
甲寅六月初一日戌時,上御誠正閣。坐直承旨,率平安道按査御史入侍時,同副承旨金載翼,假注書李允謙,編修官安經心,記注官承膺祚,御史李相璜,以次進伏訖。上敎相璜曰,俄者傳敎,想已見之矣。前後文書,皆已持來乎?相璜曰,俄已持來,而姑未披見矣。上曰,本事未知何事云也。相璜曰,小米發賣一款云矣。上曰,別無行査之端,而第聞其時百姓,不無呼怨者矣。相璜曰,其時事,臣未及詳知,而臣待罪西邑時,槪聞道內所聞,則別無至今呼怨者云矣。上曰,爾則曾經道內守令,必無生疎之歎,大抵凡事,從文券施行,而一付諸公善爲之也。上曰,軍官則帶去何人耶?相璜曰,尹頤東爲名人,當率去矣。上曰,御史先退,卽爲下直。相璜退出。上曰,御史處,三馬牌給之事,分付。賤臣承命出傳。上曰,吏判今在何處?載翼曰,待罪於政廳云矣。上曰,吏判何以爲之云也?載翼曰,臣亦奉聖敎,屢度嚴飭,而以死爲限,終不開政,俄呈一疏,而旣承嚴敎,故不敢捧納,纔已退却矣。上曰,俄以誕辰陳賀節目,還給吏判處爲敎,其受之與否,姑未知之,而爲今日臣子者,寧有如許臣分乎?逢是年,値是月,祝岡之心,豈有其極?則予以慈宮之心爲心,而其所慰悅慈宮之心者,何所不可?且麟漢凶惡罔赦之罪,予豈不知?非但丙年一事而已,而亦不可比諸薄昭者類也。特書於明義錄者,此是借柃經之筆,以此固彼也。今者吏判,不知裏面之如何,言必稱明義錄,而麟漢之罪,豈止於明義錄中一事耶?第以慰悅慈宮之道,朝者有命,而如是冒違,臣分固如是乎?予則若是下敎之後,更不欲言,此後事,任自爲之事,言于吏判處。命退,承史以次退出。
上在昌德宮。停常參·經筵。
尹致性啓曰,大司憲李鼎揆,掌令鄭尙愚在外,掌令李日運呈辭,執義崔獻重,持平李東宇·李重蓮未肅拜,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
事變假注書韓致重書啓,臣敬奉聖批,馳往傳諭于西部磐石坊蓮池契,議政府右議政李秉模所住處,則以爲伏奉聖批,誨諭備至,此時出膺,有不敢少緩,今方入城,仍卽肅命云矣,敢啓。答曰,知道。
傳于鄭大容曰,都承旨入侍。
傳于李勉兢曰,左承旨入侍。
李羽晉啓曰,時原任大臣有稟達事,率禮堂,來詣請對矣。傳曰,入侍。
李勉兢啓曰,卽者中樞府錄事來言,領府事蔡濟恭,擔舁入城來詣朝房云,係是大臣去就,敢啓。傳曰,知道。大臣禮堂之咸造也,卿獨不進,意或懲前之擧,不欲與聞於此會矣。聞卿來住朝房,所料錯矣。殊覺忻豁,炎熱如此,先卽還第加攝,前諭中,命駕句語,纔命政院抹去,以視踐宿諾之意,此意,令入侍史官傳諭。
今五月二十九日,領府事蔡濟恭傳諭傳敎中,大則以下十三字抹去。
假注書李允謙書啓,臣敬奉聖敎,傳諭于領中樞府事蔡濟恭所住處,則以爲臣擔曳病軀,寸寸前進,謹詣朝房,咫尺五雲,瞻依愈切,惟是醜穢之症,尙未痊可,不得隨諸大臣後,仰請慶月應行之禮,區區寸衷,秖益耿耿,史官來臨,傳宣聖諭,而前下二字,旣命還收,又許還第,加攝賤疾,進退惟恩,生死亦恩,伏地感泣,益不知死所,今日則諸大臣,旣已承命退去,臣亦當還歸,而在明日,則臣子情禮,盡誠賓啓,盡誠廷籲,不得請則不敢退,卽彝性之不可已者,臣之病形,雖不得進身香案之前,安敢不扶入禁門,坐於內司寓直之房,謹以賤名載錄啓紙,以伸由中之衷懇乎云矣,敢啓。答曰,知道。
鄭大容啓曰,吏曹郞廳來言,本曹判書有闕,政事,取稟。傳曰,當日爲之。
吏曹參判前望單子入之,洪明浩落點。
吏曹口傳政事,以洪駿漢·洪龍漢爲同敦寧。
有政。吏批,判書未差,參判洪明浩進,參議金履翼進,右承旨李羽晉進,以金載瓚爲吏曹判書,鄭大容爲都承旨,金錫泰爲禮曹佐郞,徐有膺爲工曹佐郞,李儀亨爲溫陵令,崔致翼爲昌樂察訪。
兵批,判書具庠病,參判柳誼入直進,參議徐配修病,參知李祉永病,同副承旨金載翼進。行副司直單具㢞·丁範祖·申匡堯。
以刑曹判書望筒,傳于鄭大容曰,前望單子入之。
刑曹判書前望單子入之,李得臣落點。
以漢城府民家頹壓別單,傳于尹致性曰,恤典令該廳,卽爲分給,勿論中,草家三間民一戶,一體題給事,分付。
以漢城府民家頹壓別單,傳于尹致性曰,恤典,令該廳,卽爲分給事,分付。
尹致性,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。東部字內,全家頹壓一戶,錢二兩,西部字內,完少頹多一戶,布一疋,恤典依例分給之意,敢啓。傳曰,知道。
右議政李秉模疏曰,伏以月値千載艱逢之慶,謠騰萬年無疆之祝,歡忭之忱,曷有其極?仍伏念,臣薄勘未幾,恩敍遽降,繼有相職復除之命,下情惶隕,更有倍於初奉是命之日,不肖如臣,何以獲此於聖明之世也?竊自惟秋毫皆歸造化,一身初非自有,則區區去就,本不敢以大官自居,況伏見昨下傳敎,則以我慈宮撝謙之德,尙靳慶辰應行之禮,至有連爲仰請之敎,固知殿下祝崗之誠,卽當仰孚,而在臣子飾慶之道,尤不容一日伈泄,是豈臣敢或逡巡之時,而暫膺之愧,去而愈切,難冒之狀,自量益熟,義雖急於竭蹶,跡反涉於顚倒,踧踖遲徊,莫知所以自措也。昨於附奏之後,宜卽陳籲,而每恐仰煩酬應,未免泯默經夜矣。到今政府之備員,不可少遲,唐突之爲罪,未暇自恤,玆敢略控短章,仰瀆崇嚴。伏乞聖明,亟收復授相職之命,仍治臣瀆擾之罪,以肅朝綱,以安賤分,千萬幸甚,臣無任屛營所懇之至,謹昧死以聞。答曰,省疏具悉卿懇。昨諭中,應行二字,欲望卿等之協力,則大臣去就雖重,決非循例尋章之時,卽起出肅。仍傳曰,此批答,遣史官傳諭。
吏曹判書李秉鼎疏曰,伏以,臣卽伏見傳敎下者,有洪龍漢·駿漢同敦寧加設下批之命,臣讀之未半,自不覺拊心憂慨也。嗚呼,十行辭旨,惻怛懇摯,有足以貫金石而孚豚魚,則臣雖萬萬愚迷,豈不仰認我聖上逢是年遇是月,飾慶慰悅,靡不用極之達孝深愛,而臣愚死罪,竊以爲,此非但爲殿下之過擧,恐或仰累於我慈宮,爲宗國斷私恩之大德徽度也。噫,明義一部,卽我東之春秋,而開卷第一義,卽麟賊之凶圖逆節也。凡今日北面於殿下之庭者,思之髮豎,言之膽掉,何可較論於李師命之始雖伏法,終乃蒙恩者乎?又況故奉朝賀之地處,與龍漢等大異,則今殿下不少區別,亦爲臣滋惑之一端。嗚呼,曩在昨夏,臣待罪是職時,有金相謙甄復之命,而臣以相福之弟,陳疏抗旨,今龍漢等,比諸相謙,輕重何如,而昔旣抗旨於相謙,今忽承命於龍漢等,則是爲人臣而二三其心也,臣雖不忠無狀,豈忍爲此?以我殿下,禮遇臣隣,扶植義理之盛德苦心,亦何必責臣以決不可奉承之事乎?玆敢忙構短章,仰暴微悃。伏願聖明,特命還寢,俾莫嚴之義理,不至墜地,則臣雖萬被誅戮,誠甘樂之,臣書此將上之際,荐伏承不忍聞不敢聞之下敎,臣五內震剝,不知所云,敢效古人獄中上書之義,仰首鳴呼,尤增死罪,臣無任惶隕震越涕泣哀禱之至,批答,在筵說中。
甲寅六月初二日辰時,上御重熙堂。都承旨入侍時,行都承旨洪明浩,記事官鄭文始,記注官安經心·承膺祚,一提學鄭民始,以次進伏訖。上命明浩,書公事判付。敎民始曰,有何可達之事乎?民始曰,本營軍器色,無所捧礪石,每當需用之時,極爲苟艱,延日礪石三十塊,丹城礪石三十塊,康翎礪石二十塊,自明年稅船上來時付送,高山礪石二十塊,亦使之上送,而石價馱價,以公穀會減事,定式,何如?上曰,依爲之。民始曰,本營所管水原·平澤·鳳山·定州各屯,有新買及相換田畓五結三十餘負,依例免稅之意,分付戶曹,何如?上曰,依爲之。民始曰,本營所納延豊紙地價,前已請得忠州常賑耗米二百石,而有不足之患,加劃一百石,自本州,每年秋,以詳定價作錢,移送該縣之意,定式,分付,何如?上曰,依爲之。出擧條仍命退,諸臣以次退出。
甲寅六月初二日午時,上御重熙堂。左承旨入侍時,左承旨李勉兢,假注書李允謙,編修官安經心,記注官承膺祚,以次進伏訖。上曰,吏判終不承命,未知何以爲之云也。勉兢曰,臣亦未知何以爲之,而以死爲限,萬無承膺之望云矣。上曰,何故然也?勉兢曰,昨年金相謙事,旣不承命,而今者洪駿漢事,若承命,則是二三其心也,爲人臣而豈可爲二三其心者乎云矣。上曰,其疏捧入。賤臣承命出傳,卽爲捧入,以吏曹判書李秉鼎上疏,命書傳敎曰,何以爲二三其心?宜勸一心靡他,豈可强費辭敎?吏曹判書李秉鼎,屛之田里,勿揀赦典。又命書傳敎曰,未肅拜吏曹參判許遞,前望單子入之,待下批牌招,先參政,後謝恩。命退,承史以次退出。
甲寅六月初二日未時,上御誠正閣。大臣禮堂入侍時,左承旨李勉兢,假注書李允謙,編修官安經心,記注官承膺祚,領議政洪樂性,右議政李秉模,判中樞府事朴宗岳·金憙,禮曹判書閔鍾顯,參判李義弼,參議尹行元,以次進伏訖。樂性等曰,昨今日氣極熱,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性曰,稍閟之餘,時雨曰若,遠近均沾,實有豐年之漸,群情不勝欣賀矣。上曰,此是予夙宵憧憧之望也。樂性曰,今年慶事,實是我東初有之事,而十八日陳賀等節,以我聖上出天之孝,自內想必積誠仰請,而臣等相率禮堂,稟定節目爲計矣。宗岳曰,此月稱慶,似不待臣等之仰達矣。憙曰,當此大慶之月,歡忭曷已,而賀禮等節,固不容少緩矣。秉模曰,陳賀節次,昨日下敎之後,宜卽稟定,而尙稽一宵,臣等不勝泄菀矣。上曰,今年慶事,前古所無之大慶,莊烈王后·貞聖王后以後,初有之大慶,而又當此月,予心日事歡忭,仰請稱慶之節,豈待卿等之言,而第以慈宮撝謙之聖德,每以張大爲慮,予所謂協力云者,當此日熱之時,卿等元老,若入來仰請,則以慈宮,爲卿等,待元老之聖衷,似有俯從之道,故姑待卿等之請而下敎矣。今日日勢已晩,且日氣甚熱,姑爲退去,待明朝,仰請於慈宮,未爲不可,不必急急陳請於今日內矣。鍾顯等曰,卿宰旣已來會,賓啓仰請,何可少緩乎?樂性等曰,億萬年無疆之休,自今年始,此時此請,擧國同情,而稱觴節次,亦當竝請矣。上曰,明年獻賀進宴之節,歲首已蒙許施之敎,而今年則稱觴之節,慈宮慮其張大,似無允可之敎,大抵自內,亦不能力請者,此亦近於儀文故也。必待卿等之齊請者,有意存焉,卿等其可領會矣。鍾顯曰,稱觴則孝廟朝,亦多已行之例矣。上曰,予豈不知?第卿等試爲仰請也。予每念此月之慶,幾乎蹈舞度日,而喜懼之心,竝切于中矣。樂性等曰,當今年,莫大無前之慶,寓聖念於稱慶稱賀之道而已,慶外之事,不必用慮也。上曰,日熱如此,卿等姑先退去,以待明日,可也。樂性等曰,以擧朝欣忭之誠,實難遲待明日矣。上曰,今日請對,可謂已始之事,姑待明日仰請,尙何晩乎?朝欲召見,而因吏判事,今始召接,吏判事,誠慨然矣。仍命退,諸臣以次退出。
上在昌德宮。停常參·經筵。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹致性啓曰,大司憲李鼎揆,掌令鄭尙愚在外,掌令李日運呈辭,執義崔獻重,持平李東宇·李重蓮未肅拜,監察茶時之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李羽晉啓曰,三品官之無得過三日,循例請牌,曾有飭敎,而大司成南公轍,除拜後過三日,不爲出肅,事體所在,萬萬未安,從重推考,仍卽牌招察任,何如?傳曰,允。
傳于金啓洛曰,都承旨入侍。
以大司成南公轍牌不進罷職傳旨,傳于李羽晉曰,只推,更爲牌招。
傳于李羽晉曰,大司成疏批已下,卽爲牌招察任。
李勉兢啓曰,假注書曺錫中,今姑仍察,何如?傳曰,允。
傳于金載翼曰,政官牌招開政。
傳于金載翼曰,新除授吏曹判書,牌招察任。
以吏曹判書牌不進推考傳旨,傳于金載翼曰,更爲牌招。
金載翼啓曰,吏曹參判洪明浩,參議金履翼,牌不進推考傳旨及罷職傳旨,今方捧入,而參判一體牌招,何如?傳曰,允。
有政。吏批,判書金載瓚,參判洪明浩進,參議金履翼牌不進,右承旨李羽晉進。啓曰,副提學今當差出,而擬望之人乏少,承旨及外任竝擬,何如?傳曰,允。以徐龍輔·鄭大容爲直提學,鄭大容爲副提學,崔獻重爲副應敎,洪大協爲校理,張至顯爲副校理,嚴耆爲修撰,李致中爲知敦寧,贈吏判李演贈領議政例兼,贈吏參李岳鎭贈左贊成例兼,贈吏參李贈吏判例兼,以上右議政李秉模三代,張至運爲懿昭墓守衛官。
兵批,判書具庠進,參判柳誼病,參議徐配修病,參知李祉永入直,左承旨李勉兢進。以李身晦爲都摠管,韓景禹爲同知,朴志泓爲羽林將,趙雲行爲內禁將,李萬秋爲景福將,李海愚爲慶尙左兵使,權儹·洪宇儒·吳遂晃·權德洙·尹致星·張貴成·金尙烈·金致達·鄭德昌·金始詠·李天梯·李慶麟爲同知,閔廷弼·鄭治徵·李廷岳·金重五·徐行遠·金天宰爲僉知,訓鍊主簿李石求,副護軍李禹鉉·李潤謙·尹範行·李東植·李光燮·李殷福·吳載重·尹敬喆·梁埉·禹聖謙·申大坤·宋益休·柳鎭埱,副司直李龜雲·徐有鍊,副司果金熙稷·李弘達,竝單付。
傳于李勉兢曰,此閫有民邑之責,無端數遞可悶,黃海水使李海愚仍任,其代,今日政差出。
以慶尙左兵使望筒,傳于李勉兢曰,何必以亞將擬入乎?勿施,更爲差出。
注書鄭文始病,代以尹濟弘爲假注書。
兵批,再政。以李潤謙爲慶尙左兵使,黃海水使李海愚仍任事承傳。
李勉兢啓曰,假注書尹濟弘,時無職名,令該曹,依例付軍職,冠帶常仕,何如?傳曰,允。
傳于金載翼曰,當該注書望筒,勿施。
李羽晉啓曰,行副提學鄭大容,牌不進推考傳旨,今方捧入,而館錄命下之後,如是違牌,事甚未安,更卽牌招,何如?傳曰,允。牌去來催促,使之斯速擧行,其餘諸玉堂牌去來,亦爲嚴飭,此時若因圈事,以致酬應之侵夜,該房承旨,難免不飭之責,以此知悉。
李羽晉啓曰,行副提學鄭大容,再牌不進推考傳旨,今方捧入,而館錄命下之後,連事違召,不卽擧行,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
以副應敎崔獻重,校理洪大協,副校理張至顯,修撰嚴耆,牌不進罷職傳旨,傳于李羽晉曰,只推,更爲牌招。
以副應敎崔獻重,牌不進罷職傳旨,傳于李羽晉曰,勿施嚴飭。
金載翼啓曰,卽者副修撰李翊模,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招參圈,何如?傳曰,中批者,例皆逡巡於會圈,許遞,前望單子入之,待下批,牌招察任。
傳于李羽晉曰,中批玉堂李翊模,旣許遞,則洪大協·張至顯·嚴耆之牌不進似然,與韓致應,亦爲許遞,其餘玉堂,牌去來催促。
玉堂前望單子入之,校理李錫夏,副校理鄭東觀,修撰尹序東,副修撰金熙朝落點,傳于李羽晉曰,聞已備員,不爲入來玉堂許遞,卽令先圈。
吏曹口傳政事,以蔡弘遠爲兵曹佐郞。
傳于尹致性曰,都承旨前望單子入之,待下批,牌招察任。
都承旨前望單子入之,洪明浩落點。
傳于尹致性曰,吏曹參判前望單子入之,待下批,牌招察任。
吏曹參判前望單子入之,丁範祖落點。
傳于李羽晉曰,抄啓文臣李弘達,課射千巡陞六,帿弓一張,長弓一張,三鄕竹三百介賜給。
以漢城府民家頹壓別單,傳于金載翼曰,恤典,令該廳卽爲分給事,分付,勿論兩戶,一體分給。
以漢城府民家頹壓別單,傳于金載翼曰,恤典,令該廳卽爲分給事,分付。
以漢城府民家頹壓別單,傳于金載翼曰,三四間小戶,依他例題給事,分付。
領議政洪樂性,領府事蔡濟恭,判府事朴宗岳·金憙,右議政李秉模,行司直鄭昌順,判敦寧李灃·金持默,行司直李敏輔·洪檍·鄭民始·李文源·邊得讓,行副護軍趙圭鎭,延豊君李,右參贊李聖圭,戶曹判書沈頤之,行副司直趙宗鉉,兵曹判書具庠,行副司直鄭好仁·金尙集,工曹判書申思運,行副司直李復永·鄭存中·鄭景淳·韓光綮,行副護軍崔東岳·李明運,行副司直徐有防·李致中·權,禮曹判書閔鍾顯,判尹尹師國,刑曹判書李得臣,行副司直徐鼎修·李敬懋·李在學·徐邁修·曺允亨·姜游·尹弘烈·徐有大,行副護軍具世勣·邊慶遇,行副司直蔡弘履·金魯永·鄭東浚·閔台爀·林蓍喆,吏曹參判洪明浩,兵曹參判柳誼,左尹申光履,行副司直李漢豐·黃昇源·李祖承·李鼎運·洪聖淵·李祖源·宋鍈,右尹李集斗,行副司直李鎭復·李家煥·白師謹·鄭煥猷·洪義榮·金履成,戶曹參判徐有臣,禮曹參判李義弼,刑曹參判柳焵,工曹參判鄭益祚,行副護軍申㬚·吳載徽·申大謙,行訓鍊都正李得濟,行副護軍吳載熙·柳孝源·尹得逵·鄭觀采·田文顯,吏曹參議金履翼,戶曹參議姜彝正,禮曹參議尹行元,兵曹參議徐配修,參知李祉永,刑曹參議李一曾啓曰,今玆昌辰慶會,考諸史牒而所未有也,稽之國乘而亦罕覯也。惟我聖上,以周公之達孝,上奉太姒,以文王之無憂,下貽燕謨,此實億萬年無疆之慶,矧我慈宮,鳳曆之紀將周,虹流之節載屆,凡厥臣庶,孰不攢手鰲忭?臣等昨侍前席,仰覩天顔,喜溢八彩,歡動九重,而慈心過加撝謙,不欲張大,應行之縟儀,尙靳允兪,以聖上知年之孝,愛日之誠,問寢視饍之際,必當務積誠意,期於感回,固何待臣等之陳請,而第伏念,誕日稱賀,卽我國朝不易之典禮。伏況此月此日,乃吾東千載難逢之期也。日日稱慶,亦未或爲過,則雖以慈宮謙抑之至德,豈不思所以伸聖孝而答群請乎?臣等今方相率卿宰,敢控微悃於慈宮,期蒙勉許之旨,而亦不敢不稟聞於崇聽焉。至於奉觴上壽,乃是識慶飾喜之常節,明年進宴,旣奉成命,而今年進酌,事體儀節,比之進宴,差有間焉。我慈宮執謙之德,我聖上養志之孝,於是乎兩盡其美矣。伏乞聖明,仰稟慈旨,亟命有司,趁期擧行,千萬至祝。傳曰,知道。
領議政洪樂性,領府事蔡濟恭,判府事朴宗岳·金憙,右議政李秉模,行司直鄭昌順,判敦寧李灃,行司直李敏輔·洪檍·鄭民始·李文源,判敦寧金持默,行司直邊得讓,行副護軍趙圭鎭,延豊君李,右參贊李聖圭,戶曹判書沈頤之,行副司直趙宗鉉·金尙集,兵曹判書具庠,工曹判書申思運,行副司直鄭存中·鄭景淳·韓光綮·鄭好仁·徐有防·李致中·權·徐鼎修·李在學·李敬懋·徐邁修·曺允亨·姜游·尹弘烈·徐有大,禮曹判書閔鍾顯,判尹尹師國,行副護軍崔東岳·李明運·具世勣·邊慶遇,行副司直蔡弘履·黃昇源·鄭東浚·金魯永,吏曹參判洪明浩,兵曹參判柳誼,禮曹參判李義弼,戶曹參判徐有臣,左尹申光履,右尹李集斗,工曹參判鄭益祚,行副司直閔台爀·林蓍喆·李祖承·李祖源·洪聖淵·宋鍈·李鎭復·白師謹·李家煥·洪義榮·柳焵·金履成,行副護軍申大謙·吳載熙·柳孝源·尹得逵·鄭觀采,行訓鍊都正李得濟,行副司直李漢豐,吏曹參議金履翼,戶曹參議姜彝正,禮曹參議尹行元,兵曹參知李祉永,刑曹參議李一曾,工曹參議李奭祚達曰,是年是月,卽我東億萬年無疆之慶年慶月也。朝而卿士大夫,野而農夫紅女工商賓旅,凡衣食於域中者,莫不欣欣相告屈指以俟曰,何年非祝慶之年,而慶自是年?何月非祝慶之月,而慶自是月?何日非祝慶之日,而慶自是年是月之誕日?如岡之壽,自是日伊始,如川之祿,自是日伊始,庶幾殿庭擧三嵩之儀,宮筵奉萬歲之觴,聖人備物之養,文孫舞綵之歡,政屬難逢之會,擧切快視之願,此實秉彝之性,自不覺其歡欣蹈舞而然也。迺於月吉,伏見傳敎下者,有陳賀節目,待下敎入之之敎,又有連爲仰請之敎,始知我慈宮謙挹之衷,尙靳應行之禮,昨日諸臣求對仰陳,則聖上敎以姑未回聽,相顧紆鬱,不容伈泄,玆敢會于賓廳,獻以輿人之誦。伏惟少垂察焉。惟我慈宮,以京室思齊之德,膺晩境福履之綏,怡愉之色,承安於慈宮,昌熾之慶,賴庥於宗國,九如有頌,百祿咸臻,重以時和歲豐,普囿壽城之中,是皆皇天祖宗,默佑陰騭,永奠鞏磐之基,長享含飴之樂,則是年是月是日之呼嵩稱觴,卽所以上答皇天祖宗之賜,而益光我聖上愛日之孝也。雖欲以執謙戒康之思,或恐其張大,其如朝野大小之情何哉?且念張大云乎者,過於常禮之謂也。誕日之賀,國朝彝典,此亦可謂張大乎?自內稱觴,本非豐呈,此又可謂張大乎?少無張大之可言,而猶此靳許者,無乃以旣擧元朝之賀,不必再擧於是日乎?元朝之賀,賀是年也,是月是日之賀,賀是月是日也。聖上欣祝之心,擧國顒望之忱,豈可以已賀是年,少緩於是月是日之賀也?伏願亟回慈心,特降溫音,俾伸呼嵩稱觴之禮,使愚夫愚婦,皆知是月是日之爲我東億萬年無疆之慶辰,千萬幸甚。以諺書答曰,以此時,余心非特賀禮之難受,稱觴之節,雖以大殿誠孝,猶體余意,不欲張大,卿等念此焉。
賓廳再達曰,敢陳輿情,恭竢兪音,伏奉批旨,不惟不賜允許,至以卿等念此爲敎,實不勝相顧抑鬱之至,群下雖甚愚迷,豈不知慈意之攸在,而今日之請,誠莫知其或近於張大也。自逢今年,歡欣慶祝,屈指顒企者,惟待此月之來,擧三呼之縟儀,奉萬壽之康爵,賁飾往牒罕有之慶,夬伸聖上志喜之誠,旣是擧國之所同願,則伏況我聖上出天之誠孝,尤當如何,而今乃一日二日,聖上自內懇陳,而尙未得請,群下相率齊籲,而又未蒙允,此固出於我慈宮謙愼沖挹之盛德至意,而情理之在所不已,禮節之在所當行,則我列朝聖母,亦嘗屢許之矣。以太姒嗣徽之德,遵列朝已行之禮,勉回慈心,克擧盛典,于以答上天之景貺,表聖上之達孝,則不亦有光於前也哉?伏惟我聖上,三朝之奉,一國之養,恒不足於愛日之誠,幸當是年是月,所以廣慶祈永之方,靡所不至,陽和普被,沛澤旁流,使八域含生之倫,莫不鼓舞感頌於慈化之中,誠孝所曁,若是懇摯,而倘不得備禮獻賀,稱觴上壽,則將何以快紓幾十年積企之聖心乎?揄揚慶賀之請,已自長至之初,而仰體撝謙之慈心,遲待至今,則我慈宮止慈之念,亦豈不體諒聖心,勉從今日之請哉?忱誠淺薄,不能孚格於慈聽,惶隕恧縮,不知攸措,而仰念聖上篤至之思,俯採國人共公之情,不避煩瀆,敢此申籲。伏乞亟賜允從焉。以諺書答曰,已諭余心,所請其止之。
傳于李羽晉曰,慈敎以當暑雨,大臣卿宰之連日入來甚悶,縷縷下敎,此時强聒,有非仰體謙悒之慈心,兩日求對賓啓,諸臣之誠禮已伸,至於得諾,在予誠意之感回,仰體慈旨,卽亦順志之一端,明日賓啓,勿爲來會,賀儀與稱觴間,待得諾,當於明日,有下敎於禮堂者,亦以此意,大臣卿宰知悉。禮堂則待下敎來待。
李羽晉,以弘文館言啓曰,新錄事,命下矣。今方齊會本館,雖已備員,而校理李相璜,奉命在外,上來遲速,有難等待,不得已與在京僚員,會圈之意,敢啓。傳曰,知道。
李勉兢,以備邊司言啓曰,卽見平安監司金思穆狀啓,則定州漂人,已爲從水路還歸矣。令槐院,依例撰出咨文,定禁軍,騎撥下送于彎府,使之傳給鳳城將處,以爲轉送北京之地,何如?傳曰,允。
李勉兢,以備邊司言啓曰,本司武郞廳白海鎭,奔走勤仕,已滿十五朔,依例六品遷轉事,捧承傳施行,何如?傳曰,允。
吏曹判書金載瓚疏曰,伏以天籙滋至,慶月已屆,聖孝方切於祝崗,輿情普願於飾慶,小大同辭,歡忭惟均。仍念臣坐待曉漏,趨簉公班,擬隨諸臣,仰請彝典,忽伏承新命下者,以臣爲吏曹判書,臣神精隕落,五內失守,實不省何以自持也。噫,自來在廷之臣,初叨顯職,輒控巽章,始若必辭,終歸勉承,上以是視同例讓,下以是處若應文,而惟臣,則情則至迫也,言則至切也。君父天只,臣敢飾辭也?臣粵自簪筆,今至八座,事殿下凡二十有一年矣。沐化薰德,一髮皆恩,誨誡於顓蒙,敎導於冥擿,呴嚅之,全保之,以君師而兼慈父者,惟殿下,若偏於臣身,臣之區區所自矢者,惟當以父母事之心,事我殿下,造次以是,生死以是,庶或有一分自效之道,而今以決不堪之材,叨此必無幸之地,畢竟顚仆,可立而俟,其身先敗,何所藉而更事殿下哉?若使臣,竟迫嚴命,出膺是職,則是眞失哺之兒,匍匐而入井也。以殿下若保之念,豈不惻然垂恤,亟思所以救之之道也哉?臣俯仰此世,無所依靠,所仰恃而仰望者,惟我殿下耳。疾痛必呼,彝性固然,而情窮勢迫,靡處控告,則安得不疾聲呼籲於降監之天也?況銓部,異於漫職,長官重於佐貳,公可以極其遴揀,私無以遽自冒膺,如臣至愚,初不可擬議,則公格私義,俱係難進,此則惟屬備例,不暇覶縷爲辭,而曩在辛丑,先臣獲解是任也,臣隨先臣後,昵侍前席,殿下敷心而敎之,先臣垂涕而受之,曲遂之德,與天無極,同朝傳爲美談,闔門銘在中心。噫,銓選之重,前後無間,辭遜之義,父子同情,昔日之所已施於先臣者,復施於臣,竊自禱於天地父母之前,惟聖明諒其情而哀其言,亟許鐫免,俾遂至願,千萬〈幸甚〉。答曰,省疏具悉。許懇於先卿,而特點於今日,各有權度,追先卿未卒之思,速出行政。
大司成南公轍疏曰,伏以千載之慶會斯屆,萬年之歡祝普騰,臣民欣幸,帀域惟均。仍念臣於蟄伏訟罪之中,忽伏奉本月初一日恩旨,特蒙甄敍,繼而有國子除命,臣是何人,薄勘未幾,過蒙收錄,曾未終日,又叨誤恩,惝怳震惕,誠不知措躬之所也。噫,君父之欲生成其臣子者,必曰,寵祿以縻,造化曲施,而至其所不可冒之任,乃量器而授不以苟也。臣子之欲酬報於君父者,輒稱湯火皆赴,生死向前,而於其所決難堪之職,雖循墻而走,未爲慢也。殿下之於臣,天地也,父母也。頂踵皆賜,毫髮莫報,凡有任使,固當趨走爲恭,以塞一日之責,豈敢飾辭例讓,强效夫人逡巡偃蹇之習,而誠以僥濫之職,非臣所堪,負乘之懼,古戒炯然,夫有官守者,孰無事事,而若論其責任之緊重,是職爲最,周官國子之敎,尙矣,而竊惟有國之政,莫先於太學,培養人材,以待需用,砥礪士風,以植元氣,夏禮冬詩,申明庠序之制,月講日課,式嚴考試之法,使多士模楷而標準者,皆由是職而行焉。歷考前輩之膺其選者,苟非經學文術素負士林之望,則莫或居之,雖今人材日下,官方漸壞,不能比古昔之盛,苟求踰於臣者,何患無人,而乃以如臣之癡騃末學,使之抗顔於皐比之席哉?況今聖明,右文爲治,慨世俗之浮靡,病文弊之支離,回今挽古之至意,返漓爲淳之盛德,藹然屢形於絲綸之間,而臣嘗屢被恩責,方思改圖,尙恐迷方,謂將以臣,激礪頹鈍,豈合冒據,以貽羞愧?且臣年淺學蔑,冥升驟進,謝去科臼,亦且屬耳,今之所謂遊學子弟,皆臣平日抗衡之儕流,臣雖欲貪榮戀寵,自處以師儒之長,其見輕藐,勢必至,臣固不足恤,其有累於聖朝爲官擇人之政,何哉?臣之譾劣不堪之狀,如上所陳,而亦恐小器易溢,眇福招災,上以孤負國恩,下以荒墮先訓,前後所叨,孰非華顯,而顧今新除,尤不敢爲膺命之計者,蓋以踐履漸多,憂畏逾切,夙夜怵惕,如蹈淵氷,臣豈容一毫文飾,以自欺於天地父母之前也?召牌儼臨,趨承無路,不避僭越,冒暴血懇。伏乞聖慈俯垂憐察,將臣新授職名,亟行鐫免,仍命選部,勿復除擬,使微諒得遂,殘命獲延,公私不勝幸甚。答曰,省疏具悉。爾其勿辭察職。
甲寅六月初三日辰時,上御重熙堂。都承旨入侍時,行都承旨鄭大容,記事官鄭文始,編修官安經心,記注官金良倜,以次進伏訖。上命大容,書傳敎曰,兵曹佐郞中,年老人改差,大臣之子,尙未經文職,聞當供職云,其代,口傳擬入。又命書傳敎曰,內閣直提學今日政差出。又命書傳敎曰,新除授內閣直提學,待下批,牌招察任。又命書傳敎曰,副提學應敎與玉堂,皆令今日政差出,本館錄,當日爲之。又命書傳敎曰,未肅拜玉堂許遞。命書榻敎曰,今日政,新除授玉堂,待下批,牌招會圈。命書傳敎曰,吏判批下,牌招察任。仍命退,承史以次退出。
上在昌德宮。停常參·經筵。
自午時至人定,灑雨下雨,測雨器水深三寸四分。
自人定至夜五更,灑雨下雨,測雨器水深一分。
尹致性啓曰,大司憲李鼎揆,掌令鄭尙愚在外,執義一員未差,掌令李日運呈辭,持平李東宇·李重蓮未肅拜,監察茶時之意,敢啓。傳曰,知道。
李羽晉啓曰,知敦寧李致中,旣呈肅單,不爲入來,事體所在,極爲未安,原單子勿施,推考警責,何如?傳曰,允。
李羽晉啓曰,卽者副修撰金熙朝,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于金載翼曰,同副承旨入侍。
洪明浩啓曰,吏曹郞廳來言,臺諫有闕,政事,取稟。傳曰,當日爲之,參議前望單子入之,待下批,牌招開政,玉堂闕員,今日政差出,待下批,牌招入直。
吏曹參議前望單子入之,李勉兢落點。
吏曹參判前望單子入之,黃昇源落點。
承旨前望單子入之,南公轍落點。
注書鄭文始病,代以申星模爲假注書。
傳于洪明浩曰,在外玉堂許遞。
傳于南公轍曰,同副承旨入侍。
李羽晉,以議政府領右相意啓曰,臣等以都堂會圈事,今方來會,而弘文提學鄭昌順,病不來,將無以備員開坐,令政院,卽爲牌招進參,何如?傳曰,允。
李羽晉啓曰,弘文提學鄭昌順,牌不進推考傳旨,今方捧入,而都堂會圈命下之後,如是違牌,事甚未安,更卽牌招,何如?傳曰,允。
禁府啓目,彌串前僉使柳孝遠原情云云。傳旨內辭緣,泛稱遲晩,刑推得情,何如?判付啓,除刑推,考律勘放爲良如敎。
尹致性啓曰,卽者義禁府都事來言,時囚罪人柳孝遠,考〈律〉勘放事,命下矣。判義禁洪良浩受由在外,次堂例不得擧行云,何以爲之?敢稟。傳曰,令次堂擧行。
以都堂錄圈點單子,傳于洪明浩曰,前持平任希存,校理除授。
兵曹口傳政事,副司直金載瓚。
有政。吏批,判書未差,參判黃昇源,參議李勉兢,行都承旨洪明浩進,以閔鍾顯爲吏曹判書。
吏批啓曰,新判書命招,同參政事,何如?傳曰,允。
吏批,再政。以柳雲羽爲執義,南履翼爲校理,金近淳·韓用鐸爲副校理,蔡弘遠爲修撰,金載瓚爲禮曹判書,張至顯爲司僕正,徐有鍊爲宗簿正,校理任希存除授事承傳,兼大司成南公轍單付。
兵批,判書具庠,參判柳誼,參議徐配修病,參知李祉永入直進,同副承旨南公轍進。副司直丁範祖·洪大協·李錫夏·張至顯·鄭東觀·沈興永副司果嚴耆·韓致應·李翊模,以上竝單付。
以刑曹參判柳焵再度呈辭,傳于李羽晉曰,詞訟劇任,豈可數遞?捧納承旨,推考,呈辭勿施。
以漢城府民家頹壓別單,傳于金載翼曰,恤典,令該廳,卽爲分給事,分付。
李羽晉啓曰,禮曹判書閔鍾顯,依下敎來待矣。傳曰,再明日來待。
南公轍啓曰,傳命之際,有此錯誤,當該司謁,令攸司,科治,何如?傳曰,允。
醫官吳仁豐書啓,奉朝賀鄭存謙病症,今朝更爲看審,則夜來間間着睡,神識之昏迷,似或有醒意,而膈痰之凝聚,脈度之無力,別無動靜,人蔘粟米飮,依前方,連爲煎用之意,詮次啓達。傳曰,加送參料,着意看病。
南公轍,以兵曹言啓曰,卽接南道參軍申大恒牒報,則禁衛營,所授崇禮門東邊近處,體城三間半許,頹圮云。令繕工監,爲先把子圍排,分授門軍,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
南公轍,以兵曹言啓曰,卽接西所衛將洪澤淳牒報,則泰秋門外,東邊柳木一株,今日因風折傷,仍爲遮路,卽令該所,依例斫去之意,敢啓。傳曰,知道。
尹致性,以義禁府言啓曰,時囚罪人柳孝遠,原情公事判付內,除刑推,考律勘放事,命下矣。柳孝遠傳旨內,舊還上居末拿處,罪取考律文,則大典通編倉庫條有曰,還上未準捧居末者,拿問,大明律制有違條有曰,凡奉制書有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。柳孝遠,杖一百收贖,告身盡行追奪放送,何如?傳曰,允。
吏曹判書金載瓚疏曰,伏以臣與新除授本曹參判丁範祖,有世講之嫌矣。私義旣在必避,通朝亦已共知,至於一曹作僚,同席周旋,尤非所可論,玆敢退自政座,忙陳短章。伏乞俯賜鑑諒,亟許遞改,仍治臣瀆擾之罪,以肅朝綱,以安私分,千萬幸甚,臣無任云云。
吏曹參判丁範祖疏曰,伏以臣病狀,日就危篤,屢違召牌,悚懍罔措,而日昨伏蒙恩遞,聖明有若曲垂矜察者然,伏枕感泣之際,亞銓除旨,又此臨門矣。噫,是日何日?滿庭臣僚,竭誠齊籲,以仰贊我殿下飾慶之聖孝,則臣雖扶舁詣闕,決不敢以病爲解,而第臣情勢,有萬萬不可冒膺者,臣與本曹判書臣金載瓚,有世所共知之嫌,曾入喉司,互相辭避,至有陳章徑出之擧,今此銓堂長亞,又非他司同僚之比,合席參政,言議相關,則據以事理,所在當避,玆敢短章仰籲。伏乞聖明,亟命遞改臣見職,仍治臣瀆擾之罪,千萬幸甚,臣無任云云。答曰,省疏具悉。辭疏言嫌,雖係禁令,卿等之嫌避,曾亦曲諒,所辭竝姑依施。
京畿監司徐龍輔疏曰,伏以寶簶無疆,慶月載屆,萬年歡祝,八域惟均。仍伏念臣,受命按藩,居然十朔于玆矣。任重才短,觸事瘡疣,夙宵憂畏,惟大何是俟,忽於千萬意想之外,伏奉敎旨,以臣爲奎章閣直提學,仍令兼帶行公者,臣誠驚惶恧蹙,莫省所以自措也。噫,內閣華銜,孰非淸顯,而最所難愼,尤在直學,班聯則視首僚亞,通擬則用玉署長,地望之重,遴簡之嚴,有如是矣。如臣庸魯,向當承乏之會,雖已備數於閣僚之末,而若乃人器之不稱,名選之玷汚,不待公議,臣實自知,每一循省,愧懼交切,況可以節次推排,更進一步,有若循資之常格也耶?又況藩臣之兼管閣銜,卽有宋殿閣學士兼領知州府之晠規也,而其望尤峻,其例絶罕,設閣垂二十載,前後叨是榮者,僅一二計,而此皆文華素著於當世,聲望見推於一閣者,則臣是何人,猥躡前塵,世所稱淸貫重藩,左兜右攬,高牙大纛,朱衣金牌,行路指點,婦孺動色,鵜梁之譏,蚊山之懼,固屬臣一己私憂,其於辱聖簡而累淸班,何哉?牙牌體重,雖不得不冒設承膺,而因仍蹲據,斷非義分之所敢出,玆敢略入文字,仰瀆崇嚴。伏乞聖明,俯賜鑑諒,亟許收還臣內閣直提學之命,以重公器,以安私分,不勝幸甚,臣無任云云。答曰,省疏具悉。卿其勿辭行公。
副修撰金熙朝疏曰,伏以臣於直中,卽接家信,則臣之老父,所患泄痢之症,夜來添劇,腹部牽痛,登溷無計,胸膈煩鬱,食飮全却,委頓牀褥,氣息綿綴,促臣歸視,以圖醫治,臣自聞此報,方寸煎灼,按住不得,玆敢忙陳短章,徑出禁扃。伏乞聖慈,俯垂憐察,亟遞臣所帶之職,俾便救護,仍治臣擅離之罪,以肅朝綱,千萬幸甚,臣無任云云。答曰,省疏具悉。爾其勿辭,救護父病。
甲寅六月初四日辰時,上御誠正閣。同副承旨入侍時,同副承旨金載翼,假注書曺錫中,記注官金良倜·承膺祚,以次進伏訖。上曰,館錄,何其太遲也?載翼曰,似聞參錄諸玉堂,議論多參差而然云矣。上曰,當入者多不入,今番則可謂太簡矣。上曰,右副承旨入侍。賤臣承命出傳,與右副承旨尹致性偕入進伏。命致性,書傳敎曰,堂錄,例備銓曹兩堂然後擧行,吏曹參判前望單子入之,待下批,牌招察任。又命書傳敎曰,承旨前望單子入之,待下批,牌招察任,命載翼,書公事判付訖。仍命退,承史以次退出。
上在昌德宮。停朝參·經筵。
自未時至戌時,灑雨下雨,測雨器水深一分。
藥房提調臣洪檍,副提調臣洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
尹致性啓曰,大司憲李鼎揆,掌令鄭尙愚在外,執義柳雲雨,持平李重蓮·李東宇未肅拜,掌令李日運呈辭,監察茶時之意,敢稟。傳曰,知道。
南公轍啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
南公轍啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金啓洛曰,右承旨入侍。
傳于南公轍曰,同副承旨入侍。
傳于南公轍曰,承旨房仍。
傳于李羽晉曰,今日筵中,已有下敎,禮堂,待下敎來待事,分付。
以監軍望筒,傳于南公轍曰,前正郞洪大協仍任,使之行巡。
吏曹兵曹正郞洪大協,仍任事承傳。
兵曹口傳政事,副司直單鄭大容。
傳于李羽晉曰,古例雖不必然,旣有新錄,今番則時任玉堂中,舊錄人許遞,政官牌招,開政差出。
洪明浩啓曰,吏曹判書閔鍾顯,參判黃昇源,參議李勉兢,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
以吏曹參議李勉兢,牌不進罷職傳旨,傳于洪明浩曰,只推,更爲牌招。
洪明浩啓曰,吏曹判書閔鍾顯,參判黃昇源,參議李勉兢,再牌不進推考傳旨及罷職傳旨,今方捧入,而開政命下之後,連事違召,不卽擧行,事甚未安,判書·參判,所當更請牌招,而係是一日三牌,何以爲之?敢稟。傳曰,更爲牌招。
洪明浩啓曰,吏曹判書閔鍾顯陳疏入啓,參判黃昇源,三牌不進推考傳旨,今方捧入,而開政命下之後,連事違召,無意擧行,事體所在,萬萬未安,參判所當更請牌招,而係是一日四牌,何以爲之?敢稟。傳曰,參議只推,與判書·參判,更爲牌招。
尹致性啓曰,獻納權坪,下諭後,過限不上來,依定式,遞差傳旨及禁推傳旨捧入之意,敢啓。傳曰,分揀。
李羽晉,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
李羽晉,以弘文館言啓曰,本館下番姑降入直,事甚未安,今日政,新除授玉堂,待下批,仍卽牌招入直,何如?傳曰,允。
有政。吏批,判書閔鍾顯,參判黃昇源,參議李勉兢,行都承旨洪明浩進。以魚錫齡爲獻納,金銑爲修撰,徐有聞·朴鍾淳爲副修撰,李東冕爲吏曹佐郞,李允行爲兵曹佐郞,嚴耆爲司成,李翊模爲直講,朴崙壽爲典籍,李龜錫爲禁府都事,校書正字單趙萬元。
兵批,判書具庠進,參判柳誼,參議徐配修病,參知李祉永入直,同副承旨南公轍進。副護軍崔獻重,副司直權坪·李相璜,副司果尹序東·金熙朝·成德雨,已上竝單付。
以修撰蔡弘遠牌不進罷職傳旨,傳于李羽晉曰,只推,更爲牌招。
以修撰蔡弘遠再牌不進罷職傳旨,傳于李羽晉曰,兩錄玉堂之無端再違,必有委折,問其故,勿使行公於三司,大臣有所訓誡而然云。以臺諫之與相可否時任子弟,多有曲諒者,在此人,處義稍過,而大臣之意,亦何必强拂乎?雖於肅命之後,亦豈無闊狹之道乎?只推,更爲牌招,使之入來謝恩。
醫官吳仁豐書啓,奉朝賀鄭存謙病症,今朝更爲看審,則症狀脈度,比昨別無加減,人蔘粟米飮依前煎用,而昨下蔘料,卽爲齎傳,則主家以爲,一縷之至今保有,莫非聖恩攸曁,而珍劑之相續頒下,別是格外異數,伏地感泣,不知所達,至於太醫之淹留私次,已至一旬,未蒙撤還之命,尤切惶蹙。且況病症,蓋因眞元積敗,虛不受補,不可以時日責效,而此時異於他時,以狗馬陋穢之症,鎭日書啓,誠萬萬不敢,病心不能暫時自安,實爲添病之端,惟冀遄還,俾得安意調治,少延殘喘之意,縷縷言及,至切且懇,而臣旣伏承着意看病之命,依前仍留之意,詮次啓達。傳曰,逐日往來,看病書啓,俾便病心,無廢禮待。
南公轍,以兵曹言啓曰,五衛將成夢龍,景福宮衛將金世徵,俱以身病,呈狀乞遞,慶熙宮衛將河福彦,除授在外,過限不上來,竝改差,何如?傳曰,允。
南公轍,以禁衛營言啓曰,本營分授崇禮門東邊,體城三間半許,頹圮處,把守軍兵,令該軍門,量宜把守事,自兵曹草記矣。出番鄕軍十五名,哨官一員,嚴飭定送率令,晝夜輪回把守,而待晴,卽爲修築之意,敢啓。傳曰,知道。
吏曹判書閔鍾顯疏曰,伏以是歲是月,如川之景祿方至,祝岡之群情益切,實爲我東方千一之慶會,而臣於此時,職忝掌禮,歡忭之中,倍覺榮幸。惟俟祇奉成命,自效於有司之事,迺者千萬不自意,有隕自天,華誥儼宣,以臣爲吏曹判書,臣聞命惝怳,精爽震越,不省所以自措。竊伏念,六官之任,莫重於銓曹,而長官爲尤重,蓋其甄別流品,進退人物,注擬之有得失焉,而上關乎國事朝廷者甚大,委畀迥異於庶僚,稱塞尤艱於他職,雖使才望俱著,厭服輿論者當之,尙或逡巡而不敢居,今玆之命,何爲而及於臣身哉?臣本空疎蔑劣,百不猶人,資性迂拙,鑑識昏蔽,雖尋常職事之末,猶且茫然不通曉,況於是任,尤豈萬一有可堪,而叨此誤恩,實非夢寐之所及,曩臣之忝叨佐貳也,儱侗謬錯,無往非罪,尙賴庇覆之德,得免大戾者,特幸耳。至今追思,感愧交中,乃今位愈進而責愈大,僥倖不可,每冀僨敗,勢所必至,則臣之惶悶恧蹙直欲循墻者,安得不有倍於前日也耶?抑臣又有區區私懇之不敢不披露者,夫以臣,綿力薄材,文質無當,而遭遇明時,猥蒙簡擢,偏荷天地之恩,長沐雨露之澤,揚歷之遍,衮衮光顯,以至近日而極矣。器滿則溢,任重則躓,理之常也。如使臣,憑恃寵靈,冥行不止,則畢竟顚沛,可立而待,臣之一身,初非己有,縱不足恤,其爲累聖簡而招物議,所關非細,此尤臣公憂私懼,懍惕徊徨,寧被違慢之誅,而不敢冒進者也。仰惟聖人在上,通志成物,陶甄造化,有欲必從,如臣衷情,庶蒙體諒,鞏帶之褫,或不終朝,玆敢披瀝肝血,冒死仰籲於仁覆之下。伏乞聖慈,特垂矜察,亟許鐫改,以重名器,仍勘臣違傲瀆擾之罪,俾朝綱肅而私分安焉,臣無任云云。答曰,省疏具悉。卿其勿辭行公。
校理南履翼疏曰,伏以,臣蒙騃譾劣,百無肖似,倖占科第,而用無當於文質,偏荷恩造,而報未效於涓埃,冗官散職,尙懼不稱,榮塗華貫,初豈攸望,而濫廁瀛選,繼叨館銜,召牌儼臨,闔門光輝,手擎華誥,歸對老母,惝怳感激,不省攸措。噫,經幄論思之地,是果何等淸選,則以臣之謏才蔑學,夫豈有一分承當之望,而時値慶會斯屆,歡祝方騰,義分是怵,叩謝爲急,雖不得不冒設出肅,而因仍盤礴,視若固有,揆以廉愧,斷無是理。且臣與校理臣任希存,有內外從應避之嫌,春秋兼銜,自在當遞,玆敢略暴衷懇,仰瀆崇嚴。伏乞聖明,諒臣才之不堪,察臣辭之匪飭,亟遞臣新授職名,以重官方,俾安賤分,千萬幸甚,臣無任云云。省疏具悉。疏辭,下該曹,稟處。
吏曹啓目,粘連觀此弘文館校理南履翼上疏,則以爲臣與校理任希存,有內外從應避之嫌,春秋兼銜,自在當遞,亦爲白有臥乎所,相避之法,在下當遞,校理南履翼,所兼春秋館記注官之任,今姑減下,何如?判付啓,依允。
甲寅六月初五日卯時,上御誠正閣。藥房入診,右承旨同爲入侍時,藥房提調洪檍,副提調洪明浩,右承旨金啓洛,假注書曺錫中·申星模,記注官金良倜·承膺祚,待敎李存秀,醫官金孝儉·金光國·周命新·李敬培·李周憲·張宅祚·卞,以次進伏訖。上曰,左副承旨·右副承旨入侍。出榻敎賤臣承命出傳,與左副承旨尹致性,右副承旨金載翼,偕入進伏。檍曰,暑熱如此,聖體,若何?上曰,近日則稍安矣。檍曰,王大妃殿氣候,何如?上曰,一樣矣。檍曰,惠慶宮氣候,何如?上曰,一樣矣。檍曰,當此潦熱,元子宮氣候,何如?上曰,好在矣。上命書傳敎曰,直提學鄭大容,玉署本職許遞。檍曰,臣待罪樂院,伏承昨冬下敎,連爲習樂矣。上曰,姑未得請,當臨時下敎矣。値國朝初有之慶,予豈不知悅豫之道,而聖人曰,父母之年,不可不知,一喜一懼。朱夫子釋之曰,旣喜其老,又懼其衰,予亦不欲張大,亦不能十分力請矣。檍曰,至於賀禮,則不過常時應行之事,而禮堂旣有明日入侍之命,故下情方顒望得請矣。上曰,爵與賀兩事中,必欲力請,而日日煩瀆,亦甚可悶矣。檍曰,樂工樂生,皆是烏合之卒,無以一一檢飭,三門外市民,多有自願入屬者,此皆有根着之輩,而前提調徐有防,亦以爲好矣。上曰,卿須從長善爲之。上曰,言路之杜閉,莫如近來,此亦關於時運而然耶?至於玉堂,其所設施之法,何如,而近來則無異冗官,豈可成說?新玉堂出後,欲日日召對矣,上命啓洛書公事判付訖。仍命退,諸臣以次退出。
上在昌德宮。停常參·經筵。
自未時至酉時,灑雨下雨,測雨器水深三寸五分。
南公轍,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南公轍啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
尹致性啓曰,大司憲李鼎揆,掌令鄭尙愚在外,執義柳雲羽,持平李東宇·李重蓮未肅拜,掌令李日運呈辭,監察茶時之意,敢啓。傳曰,知道。
傳于李羽晉曰,左承旨入侍。
傳于李羽晉曰,修撰蔡弘遠,昨有肅拜後闊狹之敎,與在外玉堂許遞,前望單子入之,待下批,牌招察任。
玉堂前望單子入之,校理徐有聞,副校理朴鍾淳·尹行直,修撰金近淳·韓用鐸,副修撰南履翼·李升運落點。
都承旨前望單子入之,黃昇源落點。
黃界源啓曰,全羅道老人狀啓,纔已啓下矣。政官卽爲牌招,開政下批,何如?傳曰,允。
有政。吏批,判書閔鍾顯進,參判未差,參議李勉兢,行都承旨黃昇源進。以丁範祖爲吏曹參判,魚在沼爲西部令。
兵批,判書具庠進,參判柳誼,參議徐配修病,參知李祉永入直,同副承旨南公轍進。以白泳鎭爲五衛將,李廷駿爲景福將,金天肅爲慶熙將,李友益·閔聖游·李存吾·鄭萬采·洪允滉·金振華·李春億·鄭彦禧爲同知,韓埈·李長溶·金進大·申以權·崔龍淵爲僉知,副護軍單柳鼎周,同知單李萬秋。
以副校理尹行直,副修撰李升運,牌不進罷職傳旨,傳于尹致性曰,只推。
以漢城府民家頹壓別單,傳于金載翼曰,恤典,令該廳卽爲分給事,分付,二三間小戶,何必區別?完頹多少,一體題給,此後依此擧行。
以漢城府民家頹壓別單,傳于金載翼曰,恤典,令該廳卽爲分給事,分付。
以漢城府民家頹壓別單,傳于金載翼曰,恤典,令該廳,卽爲分給事,分付。
李羽晉,以吏曹言啓曰,左通禮柳頤玄呈狀內,矣身素患痰癖之症,當暑添劇,萬無蠢動供職之望云。身病旣如此,則不可强令察任,今姑改差,何如?傳曰,允。
知敦寧李致中疏曰,伏以天休滋至,慶月斯屆,祝岡之聖孝冞切,飾喜之群情惟均,臣於日昨,伏奉除旨,以臣爲知敦寧府事,感激恩數,粗伸叩謝之忱,而第臣本無敦寧,格例所拘,不可仍冒,玆敢短章自列,仰瀆崇嚴。伏乞聖慈,亟命遞改,以存公格,以安私分,千萬幸甚,臣無任云云。答曰,省疏具悉。疏辭,下該曹,稟處。
吏曹啓目,粘連觀此知敦寧府事李致中上疏,則以爲臣,本無敦寧,格例所拘,不可仍冒,亟命遞改亦爲白有臥乎所,旣無敦寧,則似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
奎章閣直提學鄭大容疏曰,伏以臣於一日之內,閣銜館職,除旨聯翩,分外恩榮,行路聳瞻,章皇肅命,秖緣義分之怵,而惝怳踧踖,迨不省措躬之所也。館錄後呈辭,雖依玉署已例,區區顒望,庶幾本兼之竝解,迺者館職則恩遞,閣銜則仍帶,臣於是,且感且惶,冞增抑鬱,不避瀆擾之誅,敢暴至切之懇,惟聖明垂察焉。臣之周旋閣職,殆近十年于玆,今若以淸選爲辭遜,則已失之晩矣,亦近於飾也。臣固不敢形言,而直閣則雖淸選,其職視直學稍庳耳。凡百事務,幸賴諸長僚在,指授則從之,諮訪而行焉。率是惟勤,庶免大過,然而如臣之鈍滯鹵莽者,旣無當詞華,又素乏於記聞,觸事憒劣,隨處空疎,備位具臣,惶愧日積。況是職也,上而應對顧問,下而主掌考試,其責尤重,其任或專,今以所不能於稍庳之職者,引而進之於旣專且重之責之任,則其萬不堪承,奚但爲空疎憒劣而已哉?譬如駑駘之馬,雖令輕擔負而適莽蒼,猶且喘喘流汗,殆無以自力於趲程,若又任萬匂之重,命千里之駕,强之以騰驤馳驟之才,則其十步九頓,至於顚蹶而後已者,理勢之固然也。今臣之已試蔑效,叨此濫陞,必不免駑駘顚蹶之患,臣身之大小狼狽,固不足恤,在朝家歷試器使之方,豈容如是乎?斷斷微忱,實非例讓。伏乞聖慈,俯賜諒察,亟命鐫改臣所帶閣銜,以重公器,以安私分,千萬幸甚,臣無任云云。答曰,省疏具悉。卿其勿辭行公。
吏曹啓目,粘連觀此知敦寧府事李致中上疏,則以爲臣,本無敦寧,格例所拘,不可仍冒,亟命遞改亦爲白有臥乎所,旣無敦寧,則似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
甲寅六月初六日卯時,上御重熙堂。左承旨入侍時,左承旨李羽晉,假注書申星模,記注官金良倜·承膺祚,以次進伏訖。上命書榻敎曰,王大妃殿,進御加味六和湯,前方中,人蔘減五分,自今日,一貼式,限五貼煎入。又命書傳敎曰,都承旨聞有實恙,許遞,前望單子入之,待下批,牌招察任。又命書傳敎曰,召對爲之。仍命退,承史以次退出。
甲寅六月初六日辰時,上御熙政堂。召對入侍時,參贊官南公轍,侍讀官任希存,檢討官金近淳,待敎李存秀,假注書申星模,記注官金良倜·承膺祚,以次進伏訖。上命進講,希存,伏讀貞觀政要,自貞觀十一年,止不得不愼訖,近淳伏讀自貞觀中,止嘉納其言訖,存秀伏讀自貞觀五年,止上燭三辰訖,公轍伏讀自昔三王之敎子,止覬披文之相質訖,星模伏讀自在宗周之積德,止當傳芳於前典訖,良倜伏讀自中興上嗣,止獨無情而內愧訖,膺祚伏讀自以小臣之愚鄙,止綵物三百段訖,上命陳文義。希存曰,太宗之敎訓至矣,而未能知表率之道,此所以聖人之必貴於身敎者也。上曰,下番亦陳文義,可也。近淳曰,褚遂良之諫太宗,語甚切而意亦好,皇子之敎以經學,須其積習,固自美規,而以此道推之,無處不可。大抵人必貴敎養有素,老成後需用矣。雖以擇守宰言之,踐歷旣多,亦知稼穡之艱然後,任而用之,可免顚沛僨事之患,伏願必以老成人爲用,似宜矣。上曰,其言好矣。上曰,待敎亦陳文義,可也。存秀曰,三王敎子之道,必以早諭爲貴,早諭之方,亦不過親賢二字,當今急務,無過於是矣。上曰,其言亦好矣。上曰,參贊官亦陳文義,可也。公轍曰,玉堂閣臣,已盡達矣。仍命退,諸臣以次退出。
上在昌德宮。停常參·經筵。
自辰時至人定,灑雨下雨,測雨器水深二寸七分。
李羽晉啓曰,來十一日,輪對日次矣,敢稟。傳曰,爲之。
南公轍啓曰,來十一日,朝參日次矣,敢稟。傳曰,停。
尹致性啓曰,大司憲李鼎揆,掌令鄭尙愚在外,執義柳雲羽,持平李東宇·李重蓮未肅拜,掌令李日運呈辭,監察茶時之意,敢啓。傳曰,知道。
傳于尹致性曰,都承旨·左副承旨入侍。
傳于李羽晉曰,奉審承旨入侍。
以漢城府民家頹壓別單,傳于尹致性曰,恤典,令該廳,卽爲分給事,分付。
以監軍望筒,傳于南公轍曰,兵曹正郞康聖翊,吏曹郞廳中,口傳相換。
吏曹口傳政事,兵曹正郞康聖翊,吏曹正郞申龜朝相換。
甲寅六月初七日卯時,上御誠正閣。都承旨·左副承旨入侍時,行都承旨黃昇源,左副承旨尹致性,假注書曺錫中,記注官金良倜·承膺祚,以次進伏訖。上曰,騎郞蔡弘直·李允行,誰也?昇源曰,弘直,卽參判廷夏姪,允行,故應敎度遠從曾孫矣。上曰,此人非不可爲此職,而履歷太不足,此後則騎郞各別擇差事,嚴飭銓曹,可也。上曰,禮房承旨入侍。出榻敎賤臣承命出傳,與左承旨李羽晉,偕入進前。上命書傳敎曰,禮房承旨,馳詣明陵,奉審摘奸以來。仍敎羽晉曰,昔在先朝,每當明陵傳香,親臨月臺,聖慕不勝愴感,至日午而或未還內,今當如此潦熱,祭物凡節,各別精潔,諸享官,亦皆虔誠將事,以體先朝聖孝之萬一事,必須嚴飭,局內諸陵及昌陵·弘陵,一體奉審以來,可也。羽晉承命先退,上敎昇源曰,褒貶開坐,何可年年待提敎而後爲之耶?今番則不欲以貶坐事下敎,領右相須先自所帶衙門,從速開坐後,嚴飭百各司之意,卿須書出筵敎,傳于大臣,可也。仍敎曰,政院尙無褒貶入來者耶?京外貶單之隨到錄入,卽院中之故例,而尙無消息,問于昨日坐直承旨以入。賤臣承命出傳回奏曰,御營廳貶單,昨日午時到院,而承旨忘却,故例未及錄入云矣。上命書傳敎曰,昨日坐直承旨,爲先從重推考,該房承旨,亦爲推考。仍命退,承史以次退出。
甲寅六月初七日酉時,上御誠正閣。奉審承旨入侍時,左承旨李羽晉,假注書申星模,記注官金良倜·承膺祚,以次進伏訖。上命進奏。羽晉曰,臣承命馳詣明陵,陵所奉審,則無頉,祭物祭器祭井奉審,則極爲精潔,獻官與諸執事摘奸,則無頉,局內諸陵,一體奉審,則亦皆無頉,而第臣有區區之見,故敢此仰達矣。陵所廳廨,事體不輕,至於香火廳,尤爲自別,而以臣端午差祭時,所見言之,宣陵香火廳廳板頹落,塡祝之際,無以容旋,今番奉審時,敬陵·昌陵齋舍,無非傾圮,亦甚可悶,申飭該曹,俾爲趁卽修葺之地,何如?上曰,嚴飭畿伯,與齋郞相議,往復京司,使之從速修補,可也。出擧條羽晉曰,陵寢忌辰祭享九色餠品中,豆團餠,若値暑月,不無欠精之慮,永禧殿祭享,則餠爲六,色故冬月用豆團餠,夏節用敬團餠,而至於陵享,則敬團,旣在九色之內,勢不可隨節換色,卽令太常,從長商礭,以他色可代之餠,稟旨互用,似好,故敢此仰達矣。上曰,依爲之。與本寺提擧相議,使之登筵時稟旨,可也。出擧條上曰,所過處,雨澤與農形,如何?羽晉曰,雨澤則周洽已過,姑無受害之慮,農形則遍觀路傍,可占豐登之漸矣。仍命退,承史以次退出。
上在昌德宮。停常參·經筵。
自開東至午時,灑雨下雨,測雨器水深五分。
尹致性啓曰,大司憲李鼎揆,掌令鄭尙愚,執義柳雲羽,持平李東宇·李重蓮未肅拜,掌令李日運呈辭,監察茶時之意,敢啓。傳曰,知道。
南公轍啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
李羽晉啓曰,初庚不遠,盛炎方熾,自明日處暑間,視事頉稟之意,敢啓。傳曰,知道。
黃昇源啓曰,吏曹參判丁範祖,除拜後過三日,不爲出肅,依定式,推考警責,仍卽牌招察任,何如?傳曰,允。
傳于南公轍曰,同副承旨入侍。
黃昇源啓曰,假注書曺錫中·申星模,事變假注書韓致重,身病猝重,勢難察任,今姑改差,何如?傳曰,允。
曺錫中改差,代以具得魯爲假注書。
申星模改差,代以李允謙爲假注書。
韓致重改差,代以申絢爲事變假注書。
以漢城府民家頹壓別單,傳于金載翼曰,恤典,令該廳,卽爲分給事,分付。
醫官吳仁豐書啓,奉朝賀鄭存謙病症,今朝更爲看審,則神氣之昏薾,脈度之無力,似有少勝痰滯之症,別無動靜,而人蔘粟米飮,依前方,連爲煎用之意,詮次啓達。答曰,着意看病。
南公轍,以兵曹言啓曰,卽接西所衛將李永喆牒報,則明禮門內,栗木一枝,爲風雨所折,落於西邊舊築墻上瓦子八張毁傷云。待晴,卽爲修改,而其在愼重之道,不可疎忽,晝察夜巡之意,分付該營,何如?傳曰,允。宮墻頹圮處草記,有晝察夜巡之語,則係是軍兵去就,名以齋日,不卽捧入,豈有如許格例乎?當該承旨,從重推考,政院不捧,則軍兵巡察,豈可自下擧行,如不擧行,亦甚駭然。當該入直堂上遞差郞廳汰去,可也。
黃昇源,以訓鍊都監言啓曰,因兵曹草記,明禮門西邊舊築宮墻瓦子八張,爲栗木折落毁傷處,西營軍五名,將校一人率領,限修改間,晝察夜巡之意,敢啓。傳曰,知道。
黃昇源,以禁衛營言啓曰,本營分授明禮門內,栗木一枝,爲風雨所折,落於西邊舊築墻上,瓦子八張毁傷,其在愼重之道,不可疎忽,令該營,晝察夜巡事,自兵曹草記矣。西營入直訓局軍五名除出,本營哨官一員率領,限修改間,輪回晝察夜巡之意,敢啓。傳曰,知道。
黃昇源,以備邊司言啓曰,頃因谷城縣民家失火,有奠接形止報來後,草記之命矣。卽見全羅監司李書九所報,則枚擧地方官牒呈,以爲大中小殘戶,蠲役停還之節,親執擧行,而被燒家舍,則借財助丁,連加董飭,今五月二十五日,始爲畢構,而俾各依舊安堵云矣,敢啓。傳曰,知道。
李羽晉,以奉常寺都提調意啓曰,東籍親耕田,所種大麥打作,則所出爲九石十三斗,小麥打作,則所出爲一石三斗之意,敢啓。傳曰,知道。
甲寅六月初八日辰時,上御重熙堂。同副承旨入侍時,同副承旨南公轍,記事官鄭文始,記注官金良倜·承膺祚,以次進伏訖。上曰,臺諫承牌乎?公轍曰,皆未承牌矣。上曰,各別申飭,牌去來,卽爲知入。賤臣承命出傳,命公轍,書公事判付。仍命退,承史以次退出。
上在昌德宮。停常參·經筵。
尹致性啓曰,大司憲李鼎揆,掌令鄭尙愚在外,執義柳雲羽,持平李東宇·李重蓮未肅拜,掌令李日運呈辭,監察茶時之意,敢啓。傳曰,知道。
黃昇源啓曰,禁衛營將官來言,今日本營軍兵,日次私習云矣,敢啓。傳曰,知道。
黃昇源啓曰,御營廳將官來言,今日本廳軍兵,日次私習云矣,敢啓。傳曰,知道。
黃昇源啓曰,假注書李允謙,時無職名,令該曹,依例付軍職,冠帶常仕,何如?傳曰,允。
傳于李羽晉曰,左承旨入侍。
兵曹口傳政事,副司直洪駿漢·洪龍漢,以上單付。
傳于李羽晉曰,內閣貶坐在明云,新抄之後,雖一次試製,課講則尙不爲之,何以考績乎?新選文臣課講,當待晴爲之,預爲待令事,分付。
李羽晉啓曰,今日抄啓文臣課講,何承旨進去乎?敢稟。傳曰,都承旨進去,去月朔親試,仍令兼行,處所,便殿爲之,可也。
南公轍啓曰,水原府老人狀啓,纔已啓下矣。政官牌招開政,卽爲下批,何如?傳曰,允。
有政。吏批,判書閔鍾顯進,參判丁範祖式暇,參議李勉兢進,行都承旨黃昇源進。以李秉鼎爲知敦寧,以洪明浩爲同敦寧,以李益運爲兵曹參議,以申溆爲兵曹佐郞,以李廷顯爲左通禮,以朴崙壽爲養賢主簿,以李海愚爲甕津府使,以朴師轍爲淮陽府使。
兵批,判書具庠病,參判柳誼入直進,參議未差,參知李祉承病,同副承旨南公轍進。以李致中爲副司直,以金銑爲副〈司〉果,以李允謙爲副司正。
以漢城府民家頹壓別單,傳于金載翼曰,恤典,令該廳,卽爲分給事,分付。
黃昇源,以兵曹言啓曰,卽接京畿前水使許牒報,則花梁僉使趙東旭,以兵船致敗罷黜事,月前狀聞矣。該僉使所報內,僉使仍存云,極涉訝惑,推見仍存文蹟,則卽是片紙,又無印跡,該鎭兵房軍官,私通內兵曹下人,狀啓回題謄來云云,而該僉使,見此虛荒文蹟,信而不疑者,事甚痛駭,事當論罪,方在俟勘,不敢更爲請勘,文蹟末句二字,又萬萬驚駭,爲先譏捕,文蹟謄出上送云。聞極驚心,往復捕將,譏捕捉得,則金千龍等六名,皆是無賴之徒,果爲僞作文蹟,假稱兵曹使令,下往本鎭,討食的實,納供矣。論其所犯,雖有輕重,究厥情狀,俱極痛急,尋常關牒,猶不敢如是,況莫重狀本回題,肆然僞作,至於末句二字,罪合萬戮,右漢等,令攸司,依律處斷,該僉使之不見公文,只憑無印蹟之一片小紙,謂之仍存,至於報營者,萬萬駭然。不可以水使之前已請罷,置而不論,該僉使趙東旭,令該府,拿問嚴勘,何如?傳曰,允。未下直水使,當日辭朝,可也。
備忘記,京畿水使許任下直,長弓一張,長箭一部,片箭一部,筒兒一箇賜給。
南公轍啓曰,明日次對,兩司當爲進參,除在外外,未肅拜呈告人員,竝待開門,牌招,何如?傳曰,允。
黃昇源,以兵曹言啓曰,羽林衛將朴志泓,忠壯衛將尹晉錫,俱以除授在外,上來無期,景福宮衛將韓大鳳,身病猝重,時月之內,無望供職,呈狀乞遞,領軍之將,輪番之任,不可久曠,竝改差,何如?傳曰,允。
黃昇源,以兵曹言啓曰,五衛將白泳鎭,除授在外,上來無期,慶熙宮衛將金振九,病難供職,呈狀乞遞,輪番之任,不可久曠,竝改差,何如?傳曰,允。
黃昇源,以都摠府言啓曰,今日入直內三廳武兼禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
黃昇源,以禁衛營御營廳言啓曰,如値內中日停止之時,則外中日,例不得設行矣。昨年八月十六日,口傳下敎內,便殿殿座時,摠府則入直堂郞,俱爲侍衛入參,故頉稟,猶或可也。至於外中日,何不設行乎?今日則日勢已晩,停止,此後段,便殿殿座時,摠府雖不爲之,外兩營,依例設行事,命下矣。今日內中日,以摠府褒貶相値,雖爲頉啓,外中日則當爲設行,禁衛營內入直軍兵出試,當自摠府,依例請出標信,而終無草記之擧,故屢次往復,則謂以過時,一向牢却,以致日勢之漸晩,特敎定式之下,兩營中日之無端闕次,萬萬未安,何以爲之之意,敢啓。傳曰,摠府擧行,極爲駭然。當該摠管遞差,兵曹之不能論責,該房之不卽察推,俱甚駭然。亦爲從重推考,今則日已向申,中日則置之,可也。
黃昇源,以禁衛營言啓曰,本營前軍色從事官朴崙壽,今已蕩滌敍用,仍差從事官,使之察任,何如?傳曰,允。
尹致性,以義禁府言啓曰,平安監司金思穆狀啓內,軍餉居末植松前萬戶金致潤,舊還上全未捧孟山前縣監徐潤璞等罪狀,令攸司,稟處事,啓下矣。金致潤·徐潤璞等,頃因備邊司草記,已爲勘處,勿論,何如?傳曰,允。
校理任希存疏曰,伏以臣釋褐,今纔四箇月矣。徒籍先故,偏荷異數,再賜天樂,榮光滿路,累蒙寵命,驟躡淸塗,非但臣私心感泣,冞切隕結之忱,若使先臣有知,泉下當作何懷?區區所自勉者,惟在於不計夷險,隨遇殫竭,少效涓埃之報而已,不自意,瀛館新銜,又出特簡,天牌宵臨,促臣就直,臣聞命倘慌,殆若夢寐之非眞,手奉恩旨,不覺感淚之先零,誠急叩謝,雖卽出肅,揆以廉防,尙切餘愧,繼而召對之命,特下於在直之日,橫經法筵,昵近耿光,一身榮寵,固無可論,而我殿下,深推記舊之念,旣諭以特除之由,聖意之繾綣,酬酢之雍容,怳如家人父子之間,恩山德海,淪肌浹骨,退自前席,惶汗沾背,歸語臣家,闔門攢手,顧臣初除,旣有聖意之攸在,何況是月,適値千載之慶會,臣幸忝邇列,冀覩盛儀,在臣分義,豈敢辭巽於見職,而惟其責任之重,視他有別,雖使古名儒處之,亦莫不逡巡退讓,況臣才鈍識短,百無一能,經訓史籍,十遺八九,平生所習,不過場屋文字,而猶未力治,每患艱澁,今殿下,拔諸衆望之外,畀以論思之責,臣雖欲顧戀恩寵,淟涊苟蹲,將何以備顧問而煥黼黻乎?玆敢不避猥越,仰暴衷懇。伏願聖慈,諒臣由中之語,非出例讓,將臣所授之職,卽令還收,以重官方,以安私分焉。臣之空疎實狀,日前講筵,或淵鑑之悉燭,而抑有私懇之不得不仰陳者,臣之所後母,今年八十有四,眞元銷鑠,恒多凜綴,又自昨夕,忽得暑感,咳喘之氣,挾外邪而闖發,嘔逆之症,對粥飮而輒作,委席涔涔,轉側須人,臣方左右扶將,猶恐失攝,離捨供職,實無其望。伏乞天地父母,竝垂矜察,亟許鐫改,俾便救護,不勝幸甚,臣無任云云。省疏具悉。爾其勿辭救護。
甲寅六月初九日卯時,上御重熙堂。左承旨入侍時,左承旨李羽晉,假注書具得魯,記注官金良倜·承膺祚,以次進伏訖。上命書傳敎曰,飾慶之外,意在別異,如是則大義固,私恩伸矣。拔例特除,常格何論?然一窠竝帶,事面如何?同敦寧洪駿漢·洪龍漢,本職許遞,令該曹口傳付軍職,俾卽承候,慈徽之宣言,外庭不但不敢爲,亦所不欲爲,予之本意卽然,而此則不可無一諭,日前因前吏判之抗旨也,酬應至於徹夜,慈宮,豈不知之?敎予小子若曰,彼之如是,不過執藝中一事,在朝庭,爲喜消息,解勘之前,勿令催飭,當者入來,私覿此所,以至于今差遲者也。更思處分,亦未免稍過,前吏曹判書李秉鼎罪名,特爲蕩滌。仍命退,承史以次退出。
甲寅六月初九日午時,上御熙政堂。抄啓文臣親試課講入侍時,行都承旨黃昇源,右承旨金啓洛,左副承旨尹致性,右副承旨金載翼,假注書李允謙,記注官金良倜·承膺祚,原任提學金憙,直提學徐龍輔·鄭大容,原任直閣南公轍,敦寧都正朴師轍,童蒙敎官崔昌迪,以次進伏訖。上曰,大臣進前。憙進前曰,近間霖熱太甚,聖體,若何?上曰,一樣矣。憙曰,王大妃殿氣候,何如?上曰,一樣矣。憙曰,惠慶宮氣候,何如?上曰,一樣矣。憙曰,日前賓啓後,至今未得承批,此莫非臣等忱誠淺薄之致,而下情不勝抑鬱矣。上曰,予心則比諸卿等,不啻百倍,而其中別有所商量者,明間,當有所下敎矣。仍命致性,書表題曰,擬昊民人等謝,諭以解慍。賦題曰,南風之薰兮,致性跪讀訖。上曰,右承旨持此御題,率製述文臣,往賓廳,試取以來,可也。啓洛,與崔光泰等退出。上曰,開講,可也。近淳等,以次進講訖。上曰,所謂課講,但口讀而已。一不能解得文義,如是而其可曰,講云乎哉?甚駭然。自今念後,至來月晦間爲限,課講文臣等,皆令內閣,五日一次式,開講,發難文義,能融會貫通然後,予將親臨於大學一篇中,當抽栍受講,以此嚴飭,可也。上問大學之道於師轍·昌迪等,師轍等,以次仰對。上曰,其見解,差强也。顧謂熹曰,功令生,所對果何如?憙曰,能探頤蘊奧,此眞經學之士也,而晝筵晉接,日昃討論,亦甚盛擧也。上命書傳敎曰,今日課講時,與關東經學選擧諸人,半日討論,益驗其所存之如條對文字,近久不聞談經說詩之餘,頗覺怡然,其中,都正朴師轍今年爲六十七,年限不遠,旣往之空老,甚可惜,旣見其人之可用,又豈可虛還,以致何所聞之歎乎?今日政,特畀百里之任,俾知所求,在於隗始之意。上曰,守令有窠,卽令知入。賤臣承命出傳,回奏曰,守令見今無闕,而瓜滿守令,則高陽·靑山,當出云矣。上曰,文官守令中,已滿十朔者,皆令錄入。賤臣承命出傳,熹更爲進前曰,今月,是何等慶月也?値千載難逢之會,祝萬年無疆之福,在臣等顒祝之心,惟俟賓啓之承批,而于今六七日,未蒙慈宮之徽音,下情之抑菀,擧國同然矣。上曰,大舜·曾子皆以順志爲孝,予亦欲順志,而慈宮旣不欲張大賀儀,則予豈不承順慈宮之志乎?且先朝丙寅年已例,自有可考者存,其在追述之道,亦不宜强煩於慈宮撝謙之衷也。明日諸大臣登筵時,當一諭之矣。仍命退,諸臣以次退出。
上在昌德宮。停常參·經筵。
藥房都提調洪樂性,提調洪檍,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
以大司諫洪仁浩,獻納魚錫齡,正言金驥燦·安廷善,執義柳雲羽,掌令李日運,持平李東宇·李重蓮,牌不進罷職傳旨,傳于尹致性曰,前牌勿施,更爲牌招。
傳于尹致性曰,大臣·備局堂上引見。
傳于南公轍曰,禮曹判書入侍。
傳于南公轍曰,同副承旨入侍。
尹致性啓曰,大司憲李鼎揆,掌令鄭尙愚在外,執義柳雲羽,掌令李日運,持平李東宇·李重蓮,牌不進,監察茶時之意,敢啓。傳曰,知道。
南公轍啓曰,江華府老人啓本,纔已啓下矣。政官牌招開政,以爲下批之地,何如?傳曰,允。
有政。吏批,判書閔鍾顯進,參判丁範祖牌不進,參議李勉兢式暇,行都承旨黃昇源進,以金魯永爲司僕主簿。
兵批,判書具庠進,參判柳誼病,參議李益運入直,參知李祉永病,同副承旨南公轍進,以朴長瀗爲羽林將,金載仁爲五衛將,權尙鎭爲忠壯將,吳彦喆爲慶熙將,同知單李廷駿,以金大甲·韓起祿·盧貴泰·鄭·李喆徵·李亨天爲同知,以金振平·南德弼·李相吾·金兌潤·鄭宅仁·具協·朴獻徵·李世迪·朴天柱爲僉知。
以輪對官望單子,傳于李羽晉曰,後日次,來待。
以漢城府民家頹壓別單,傳于金啓洛曰,恤典,令該廳,卽爲分給事,分付。
尹致性,以義禁府言啓曰,江原監司沈晉賢狀啓內,分敎官安錫任,謂以老病,全不察任之罪,令攸司,稟處事,啓下矣。安錫任時在江原道橫城地云,依例發遣府書吏拿來,何如?傳曰,雖與抄選有異,徑行薦用,則其所自好,誠有可取,拿處分揀,飭令察其任事之意,分付道臣,可也。
禁府啓目,定州牧使李義綱原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,附過還任爲良如敎。
甲寅六月初十月卯時,上御熙政堂。藥房入診,大臣·備局堂上同爲引見入侍時,藥房都提調洪樂性,提調洪檍,副提調黃昇源,左副承旨尹致性,假注書具得魯·李允謙,事變假注書申絢,記注官金良倜·承膺祚,待敎李存秀,右議政李秉模,行司直鄭民始·李文源,判敦寧金持默,戶曹判書沈頤之,行副司直徐有防,吏曹判書閔鍾顯,行副司直李敬懋,禮曹判書金載瓚,行副司直徐有大·李漢豐,副司直尹行任,校理朴鍾淳,醫官金孝儉·金光國·周命新·李敬培·李周憲·安昌禧·卞瀗,以次進伏訖。樂性等曰,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,元子宮氣候,何如?上曰,好在矣。樂性等曰,逢是年,値是月,慈宮之賀儀將擧,殿下之聖孝將伸,臣等生老太平聖世,況逢無前之慶會,臣雖轉側須人,而將與朝廷百官,蹈舞於殿庭,以盡呼嵩祝岡之誠,而且聞閭巷之言,莫不曰,是月十八日,卽我慈宮六旬誕辰也,我元子五歲誕辰也。至於呼嵩稱觥等節,自上伸情,必皆如禮也云。其所慶幸之心,八域同然,亦可謂民情大可見也。臣等之日前賓啓,實是擧國同情,而亦非仰請無於禮之禮也。且伏念殿下,懋積誠意,自內仰懇,旣切且至,而第以我慈宮撝謙之德,未蒙徽音之亟降,下情不勝抑菀矣。上曰,是年是月,予所祈祝之心,難以形喩,雖日日飾慶,日日稱觴,與卿等,共展歡忭之情,猶不足於予心也,而但事或張大於名號儀文,則亦非承順慈志之道也。在予飾慶伸情之道,豈可以張大爲言,而聖人有言曰,一喜一懼,予之所喜懼之心,亦當如何?此所以不欲張大賀儀,而至於稱觴一節,亦或近於張大,故至今趑且矣。蓋事親之道,一以順志爲孝,事親必若曾子然後,可謂孝矣。且有先朝丙寅故事,先朝聖意,則以爲來年,比諸今年,尤爲慶賀之年,故丙寅年則賀禮諸節,姑爲停止者,此是先大王承順慈聖之志也。顧今追述之心,率由之義,予亦曰順志,爲第一得當底道理也。予當以數語文字下敎矣。樂性曰,今日大小臣民之顒望者,惟是賀儀之克擧,而及伏承聖敎,臣等顒望之情,還切泄菀之至矣。聖意以承順慈志爲敎,臣等固仰我殿下志養之聖孝,亦不敢强煩矣。第臣區區之意,則來年之慶,其亦自今年而爲始也,慶自今年而始,則呼嵩稱觴之禮,亦宜自今年而爲始也。今年則以今年之慶稱之,明年則以明年之慶稱之者,實合於情禮事宜也,是豈儀文之張大,情禮之過節者耶?且雖或事之張大,誠如聖敎,而如此無前莫大之慶張大與否,有不必論也。上曰,歲歲年年,無歲無慶,則今年雖未及稱慶,而以今年未及稱之餘慶,留待明年而稱之,又明年而稱之,以至于於千萬年之慶,則此豈非國家無疆之福乎?王安石詩云,古人一日養,不以三公換,予則一以順志爲事親之道也。樂性曰,聖敎至及於此,臣不敢更陳,而自今年而克盡禮賀之道,亦可爲後世法也,豈不好哉?上曰,卿等則一以典禮言之,予意則一遵先朝故事,此亦爲法於後也。仍命書傳敎曰,予聞之,親年不可不知,一則以喜,一則以懼,朱夫子釋之曰,旣喜其壽,又懼其衰,愛日之誠,自有不能已者,有是哉?聖賢之言,足可感人,今予知年愛日,且喜且懼,每切來無盡之祝,常存留有餘之戒,應行儀節,輒從省約,區區此心,庶獲臣民之見諒,幸逢六旬之慶節,欲擧稱賀稱觴之禮者,卽人情天理之所當然,然而喜與懼竝,鄭重周章,非敢緩也。蓋有待爾,矧且慈衷謙抑,固拒愈堅,日日煩懇,不嫌其一直强聒,是豈承順親意之方乎?謹稽我朝近例,昔我仁元聖后六旬誕辰,賀與宴,竝奉慈旨停免,在今日,政合仰述,大抵洗腆之慶,志物之奉,不在於外面之張大,於是乎慈宮此時之心,不敢違拂,先朝丙寅之敎,亦欲遵倣,此意,令禮曹知悉。今十八日誕辰賀儀,以進表裏磨鍊。上曰,今番之雨,爲民萬幸,而旣雨卽晴,亦甚幸矣。秉模曰,八域擧皆移秧,百穀漸至茁茂,而曰雨曰暘,殆若天必從之,此實由聖化之攸致也。上謂秉模曰,昨日親試題,卿或見之耶?秉模曰,姑未得見矣。上曰,倉卒難得好題,時適有風自南而至,故以虞舜民人等謝,諭以解慍爲題,而慍字之意,想難做得矣。及見崔光泰試券,則可謂實才也。秉模曰,臣亦聞之,崔光泰自是實才云矣。上曰,領相似難久居筵席,次對則右相當爲之矣。卿則先退,可也。檍曰,俄伏承下敎矣。然則樂院習樂一節,何以爲之乎?上曰,不必常常爲之,而明年則當爲進宴,亦不可弛習矣。秉模曰,頃因濟州御史沈樂洙狀啓,羅里舖移設便否,詳探事情,更爲登聞之意,覆啓行會矣。卽見全羅監司李書九狀啓,則枚擧康津等列邑所報,以爲濟州移粟之規,本無自本倉儲穀發送之事,以列邑某樣穀,區劃入送後,待其涼藿出來,分俵屬邑,換作充數,則倉政擧行,專在屬邑,而康·海兩邑,僻在海陬,數三附近邑外,嶺上下州郡,道里無不遼闊,邑邑所報,擧稱不便,而至若濟民倉,則屬邑程道,比康·海稍近,凘河之洋,縱云艱涉,猶不至於七山之險,而昨冬一船臭載,特緣不審行船,則固不可因此而遽改已定之式,反貽陸民之弊,姑爲仍舊貫擧行事,請令廟堂稟處矣。當初該牧使之所請,蓋出於除島民遠輸之弊,而今以道啓所論觀之,則移捧於康津·海南之後,涼藿之分俵,甚難,穀物之換貿又艱,而外此事勢,多有非便之端,俄於閤外,爛商于曾經道臣,則亦以爲,今難更爲變改云云,康津·海南設倉一款,置之,何如?上曰,依爲之。出擧條頤之曰,本曹米儲,自來不敷,而今番近萬包臭載之後,米條尤爲大縮,事甚罔措,以今經費,推移變通,實無其路,當此登稔之歲,穀物旣已準拯,則拯劣之米錢間收捧,不甚爲難,該道營邑,若能待秋成,收捧上納,則庶可補用於當年經費,依定式,以錢收捧,使之盡數輸納於今年之內事,嚴飭分付於該道道臣,何如?上曰,依爲之。出擧條頤之曰,玉冊·玉寶等,都監趁今預爲備待,實合事宜矣。上曰,明年二三月,則園幸相値,進宴則當待秋爲之,至於上號一節,昨年已諭之,莫重之不可不各別詳審,諸般所入,一齊措備,可也。頤之曰,國朝四百年典禮,由來者,久矣。臣曹之自外擧行,皆已備置,而及伏承俄者下敎,下情之抑菀,不可勝達矣。然則進宴時所入,當徐徐措備耶?上曰,徐徐爲之,可也。有防曰,因日前奉審承旨,左承旨李羽晉所啓,陵寢忌辰祭享,九色餠品中,豆團餠,若値暑月,則不無欠精之慮,永禧殿祭享,則餠爲六色,故冬月用豆團餠,夏節用敬團餠,而至於陵享,則豆團,旣在九色之內,勢不可隨節換色,卽令太常,從長商確,以他色可代之餠,稟旨互用,批旨內,與本寺提調相議,使之登筵時稟旨可也事,命下矣。享用餠品中,豆團餠,當暑欠精,誠爲悚悶,而九色外,有不敢輕議可代,若松膏餠,卽夏月時食,而亦有親祭時應用之例,自四月至八月,以此換用,而若値暑月親祭時,則松膏餠·豆團餠,竝在九色內,豆團餠,以忌辰祭所用油餠換用,恐合事宜,故敢此仰達矣。上曰,依爲之。出擧條鍾顯曰,頃因北路陵寢修改狀啓,有營裨之都檢察,而不入於別單者,問于道伯草記之命矣。卽見該道臣回移,則以爲營裨鄭橒,果爲都檢察,而渠是儒業之人,且與道臣有親嫌,故不得啓聞云,而旣有賞加之命,當依此擧行,故敢此仰達矣。上曰,然則相當窠調用,可也。出擧條有大曰,本局前從事官李相璜,蒙敍後,仍卽奉命在外,故待其上來,啓稟還差矣。臣營貶坐,今已定日,啓本中,書以未差,事涉惶悚,李相璜從事官之任,仍任,何如?上曰,依爲之。出擧條命退,諸臣以次退出。
甲寅六月初十日辰時,上御重熙堂。同副承旨入侍時,同副承旨南公轍,記事官鄭文始,記注官金良倜·承膺祚,以次進伏訖。上曰,未下直守令,皆令當日辭朝。出榻敎命書公事判付。仍命退,承史以次退出。
上在昌德宮。停常參·經筵。
南公轍啓曰,禁衛營將官來言,今日本營軍兵,日次私習云矣,敢啓。傳曰,知道。
南公轍啓曰,御營廳將官來言,今日本廳軍兵,日次私習云矣,敢啓。傳曰,知道。
南公轍啓曰,大司憲洪仁浩,獻納魚錫齡,正言安廷善·金驥燦,執義柳雲羽,掌令李日運,持平李東宇·李重蓮,飭敎之下,連爲催促,而終不承膺,以致莫重命牌之經宿闕外,揆以事體,萬萬未安,竝從重推考,何如?傳曰,飭敎何如?焉敢更爲啓辭乎?若能嚴飭,豈敢如是?況皆無情勢,則尤焉敢留牌經宿?以此以彼,萬萬駭怪,仍以前牌,各別催促。
南公轍啓曰,事變假注書申絢,身病猝重,勢難察任,今姑改差,何如?傳曰,允。
申絢改差,代以尹致永爲事變假注書。
傳于南公轍曰,都承旨入侍。
傳于南公轍曰,違牌及受由玉堂許遞,前望單子入之,待下批,牌招察任。
玉堂前望單子入之,校理李羲甲,副校理尹益烈,副修撰朴吉源落點。
以副校理尹益烈牌不進罷職傳旨,傳于南公轍曰,只推,更爲牌招。
以副校理尹益烈牌不進罷職傳旨,傳于南公轍曰,今聞無情勢,而無端再違云,紀綱所在,駭然甚矣。爲先遞差,禁推,其代前望單子入之,待下批牌招,不能申飭之承旨,亦爲推考。
副校理前望單子入之,姜儐落點。
傳于南公轍曰,昨今兩司擧措,極爲駭然。經宿留牌闕外,寧有如許紀綱?今於詢問之下,始以不參於昨日賓對,難以承召於循例之牌爲對,又以此時,雖前啓,不可傳之爲對者,尤爲駭然。凡事皆有體段,臺閣擧措,尤何等自別,則焉敢以無稽之言,不然之語,强覓爲說?此而一向假借,豈不爲關國綱?當該諸臺,爲先下義禁府重勘,其代,政官牌招開政差出,承宣事尤爲駭然。職在出納之地,若能嚴加察飭,豈有如許酬應乎?都承旨以下,在院承旨,一竝遞差,其代,亦令今日政差出,待下批,牌招察任。
南公轍啓曰,執義柳雲羽,掌令李日運,持平李東宇·李重蓮,獻納魚錫齡,正言金驥燦·安廷善,下義禁府,重勘事,命下矣。依定式,遞差傳旨捧入之意,敢啓。傳曰,知道。
南公轍啓曰,大司憲李鼎揆在外,執義未差,掌令鄭尙愚在外,掌令一員,持平二員未差,監察茶時之意,敢啓。傳曰,知道。
南公轍啓曰,未下直守令辭朝事,命下矣。慶山縣令朴龍源,兩司俱未署經,今日政,新除授臺諫,竝直牌招,以爲署經之地,何如?傳曰,允。
傳于南公轍曰,吏曹正郞洪秉臣,兵曹佐郞相換。
南公轍啓曰,新除授承旨,俱未及承牌,臣公轍,吏兵批兼進之意,敢啓。傳曰,知道。
有政。吏批,判書閔鍾顯,參判丁範祖,參議李勉兢,同副承旨南公轍進。以洪明浩·申大升·洪義榮·李晉秀·尹長烈·韓光近爲承旨,吏曹正郞洪秉臣,兵曹佐郞相換。
吏批,再政。以洪聖淵爲大司諫,申大尹爲執義,李城輔爲掌令,崔鎭夏·曺喜有爲持平,沈興永爲獻納,李萬榮·崔時淳爲正言,洪樂敏爲吏曹正郞,林蓍喆爲同敦寧,大司成南公轍單付。
韓光近,以承文院都提調意啓曰,院製述官有闕,代前佐郞丁俔祖差下,付軍職冠帶常仕,何如?傳曰,允。
兵批,判書具庠進,參判柳誼,參議李益運病,參知李祉永入直,同副承旨南公轍進。以黃昇源·尹致性·金載翼·洪仁浩·任希存·尹行直爲副司直,李升運·丁俔祖爲副司果。
以漢城府民家頹壓別單,傳于尹長烈曰,恤典,令該廳卽爲分給事,分付。
韓光近,以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十人,別單書入之意,敢啓。傳曰,知道。
韓光近,以兵曹言啓曰,五衛將尹昹,身病猝劇,時月之內,無望供職,呈狀乞遞,病旣如是,則輪番之任,不可久曠,改差,何如?傳曰,允。
李晉秀,以義禁府言啓曰,花梁僉使趙東旭,令該府,拿問嚴勘事,傳旨啓下矣。趙東旭時在任所云,依例發遣府書吏拿來,何如?傳曰,待待命拿囚,可也。
甲寅六月十一日辰時,上御重熙堂。都承旨入侍時,行都承旨黃昇源,假注書具得魯,編修官安經心,記注官金良倜,以次進伏訖。上命讀公事,書判付訖。仍命退,承史以次退出。
上在昌德宮。停常參·經筵。
洪明浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪明浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪明浩啓,御營廳將官來〈言〉,今日本廳軍兵,日次私習云矣,敢啓。傳曰,知道。
洪明浩啓曰,左承旨申大升,今日不爲仕進,卽爲牌招,何如?傳曰,許遞,前望單子入之。
韓光近啓曰,來十六日,日次儒生殿講日次矣,敢稟。傳曰,近年,每以此講,行於十八日,以製代講,居首者賜第,名雖日次,實爲此日之識慶,今番亦於十八日,以製述爲之,處所,臨時更稟,自今日,朝食堂到記,至十七日,朝食堂修整書啓事,分付成均館。
李晉秀啓曰,大司憲李鼎揆,掌令鄭尙愚·李城輔,持平崔鎭夏在外,執義申大尹牌不進,持平曺喜有傳旨未下,監察茶時之意,敢啓。傳曰,知道。
傳于洪義榮曰,右承旨入侍。
傳于洪義榮曰,承旨房仍。
以執義申大尹,持平曺喜有,牌不進罷職傳旨,傳于李晉秀曰,只推。
韓光近啓曰,未下直守令辭朝事,命下矣。慶山縣令朴龍源,諫院則旣已署經,而憲府則大司憲李鼎揆,掌令李城輔·鄭尙愚,持平崔鎭夏,俱在外,執義申大尹,持平曺喜有牌不進,無以備員署經,何以爲之?敢稟。傳曰,一司除署經下送,可也。
以尹益烈囚單子,傳于李晉秀曰,分揀放送。
李晉秀,以兵曹言啓曰,同知中樞府事朴鼎象·李聖龍·呂齊泰·李馥恒·閔師善·鄭東煜·李德普·嚴桓·鄭辰燁·李俊迪·田穰虎·朴世根·片重源·鄭壽國·權順慶·金鑧·朴受采·張奎貞·鄭錫光·姜鳳麟·李載春·李福起·金龍·金時傑·高漢聲·崔斗燦·金世鵬·韓以敬·權得中·趙命觀·李奎德·李敬烈·吳時綱·李成春·崔應迪·黃麟采·徐麟壽·金淳彬·張萬起·柳鎭輝·李思檍·李椃·桂德淳·尹弼精·金麒壽·崔必大·趙東準·金重彰·權僎·洪宇俓·吳遂晃·桂德洙·尹就星·張貴成·金尙烈·鄭德昌·金致達·金始泳·李天梯·李慶麟·李友益·閔聖游·李存吾·鄭萬采·洪允滉·金辰華·李春檍·鄭彦禧,僉知中樞府事權燁·趙世遜·崔百璿·趙元龜·南㯀·朴憲徵·金致華·李潤德·愼永萬·李春培·金鍊剛·李允奎·朴仁恒·鄭東斌·金辰容·閔正修·尹彝佐·朴天柱·朴一源·尹世錥·李遇春·卞光祚·柳東迪·李仁實·沈根·郭世衡·李義實·崔廷佐·金尙澤·池燦絅·李宗顯·李相吾·趙泰慶·具廷弼·鄭信徵·李廷岳·李重吾·徐行遠·金天章,俱以老病之人,或肅謝,或在外,上來無期,竝依例減下,何如?傳曰,允。
李晉秀,以兵曹言啓曰,卽接西所衛將洪澤淳牒報,則明禮門內,西邊舊築墻上瓦子毁傷處,今已修改云。晝察夜巡軍兵,解送之意,分付該營,何如?傳曰,允。
李晉秀,以訓鍊都監言啓曰,因兵曹草記,明禮門西邊舊築宮墻蓋瓦毁傷處,今已修改,晝察夜巡西營軍五名,還入直所,將校解送之意,敢啓。傳曰,知道。
李晉秀,以禁衛營言啓曰,本營分授明禮門內,西邊舊築墻上瓦子毁傷處,今已修改,把守軍兵解送事,自兵曹草記矣。把守訓局軍,還入西營直所,本營哨官解送之意,敢啓。傳曰,知道。
副修撰南履翼疏曰,伏以,臣與新除授副校理臣姜儐有親査應避之嫌,春秋兼銜,在下當遞,玆敢不避煩瀆,冒控短章。伏乞聖慈,亟命該曹,劃卽遞改,以存公格焉,臣無任云云。省疏具悉。疏辭,下該曹稟處。
甲寅六月十二日卯時,上御重熙堂。右承旨入侍時,行右承旨洪義榮,假注書李允謙,編修官安經心,記注官承膺祚,以次進伏訖。上曰,今番之雨,幾盡移秧,日氣每若近日過了,則豐登可期矣。義榮曰,聞八域,擧皆移秧云。今番之雨,雖累日灑下,而別無傷損之慮,甚幸矣。上曰,左承旨,何故違牌云耶?義榮曰,似聞有實故云矣。仍命退,承史以次退出。
上在昌德宮。停常參·經筵。
李晉秀啓曰,大司憲李鼎揆,掌令鄭尙愚·李城輔,持平崔鎭夏在外,執義申大尹,持平曺喜有未肅拜,監察茶時之意,敢啓。傳曰,知道。
洪明浩啓曰,臣明浩,以司饔院司譯院提調,今日褒貶進士下直之意,敢啓。傳曰,知道。
洪明浩啓曰,同副承旨韓光近,今日不爲仕進,卽爲牌招,何如?傳曰,聞有實病,許遞,可也。
承旨前望單子入之,李魯述·李益運落點。
傳于洪義榮曰,右承旨入侍。
以漢城府民家頹壓別單,傳于尹長烈曰,恤典,令該廳,卽爲分給事,分付。
李晉秀,以兵曹言啓曰,五衛將金載仁,忠壯衛將權尙鎭除授,在外上來無期,景福宮衛將李萬秋,景熙宮衛將吳彦喆,俱以病難供職,呈狀乞遞,輪番之任,不可久曠,竝改差,何如?傳曰,允。
記事官吳泰曾書啓,臣敬奉聖諭,今月初七日,馳到全羅道長城府,傳諭于議政府左議政金履素所住處,則以爲臣負萬戮猶輕之罪,而荷再造罔極之恩,善地薄竄,初非可議於如臣罪犯者,而特以天地之仁,愛欲其生,旣逭鈇鉞之誅,曲賜全保之澤,臣中夜興思,以罪爲榮,伏地泣血,不知死所。卽者千萬意外,忽伏承特宥之恩,繼以復授相職之命,絲綸鄭重,誨諭申複,王人儼臨於下土,觀聽皆爲之聳動,臣拜稽祗奉,如夢非眞,且惶且感,實未知死罪賤臣,何以得此於聖明也。噫,向來之自干自速,罔非人臣之極罪,苟究其由,臣實爲首,其何敢以乍謫旋宥,諉以已經勘斷,而抗顔於人類也哉?今使臣得蒙厚恩,還歸舊廬,猶且沒齒感祝,歌詠聖澤,至於政府之重叨,尤豈是夢寐所到者乎?臣之已試蔑效,隨處僨誤之狀,聖上之所俯燭,通朝之所共知,而況自今番罪犯以後,震懍惶悸,忽忽忘生,不敢以恒人自處,亦已久矣,則今玆復授之命,殆若臣命卒之秋也。縱荷聖慈,不忍終棄,亦豈容重加拂拭,使四方有所竊議,刑政一任寬弛,而不之恤乎?自逢今月,祝岡歡慶之忱,卽是擧國臣民之所同,況臣罪戾之蹤,久違天陛,北望蹈舞,百倍常情,恩宥之下,不敢遲徊,今方作行前進,而去就一節,初非可論,謹當於行到近京之後,冒死申籲,以冀天地父母終始生成之恩云矣。臣則明日,先爲復路,緣由竝以馳啓爲白臥乎,事是良厼,詮次善啓向敎是事。
同敦寧林蓍喆疏曰,伏以臣於摠府入直中,伏奉除旨,以臣爲同知敦寧府事者,臣聞命兢惶,感激恩數,竭蹶趨肅,粗伸叩謝之忱,而第臣本無敦寧,揆以公格,自在當遞,敢陳短〈章〉,仰瀆崇嚴。伏乞聖明,亟命該曹,照例遞改,俾存公法,以安私分,千萬幸甚,臣無任云云。傳曰,啓下吏曹。
以黃海監司李泰永狀啓,薦新銀口魚,限內不得封進,惶恐待罪事,傳于李魯述曰,勿待罪事,回諭。
甲寅六月十三日辰時,上御重熙堂。右承旨入侍時,行右承旨洪義榮,假注書李允謙,記注官金良倜·承膺祚,以次進伏訖。上曰,韓光近,今日何故不爲仕進云也?義榮曰,眼病苦劇,萬無供職之望,昨日已言及於臣等矣。上命書榻敎曰,新除授承旨牌招察任。上曰,自昨日朝食,至今日朝食堂到記,先爲收入,其後到記,亦次次收入,而學掌色中,有頉者,亦卽出代事,卿必知委於泮長處,可也。命書榻敎曰,王大妃殿進御加味六和湯,依前方,自今日,一貼式限五貼煎入。命退,承史以次退出。
上在昌德宮。停常參·經筵。
洪明浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪明浩啓曰,御營廳將官來言,今日本廳軍兵,日次私習云矣,敢啓。傳曰,知道。
李晉秀啓曰,大司憲李鼎揆,掌令鄭尙愚·李城輔,持平崔鎭夏在外,執義申大尹,持平曺喜有未肅拜,監察茶時之意,敢啓。傳曰,未肅拜臺諫,牌招茶時。
傳于李魯述曰,禮房承旨,馳詣宗廟·景慕宮,奉審摘奸以來。
傳于尹長烈曰,副承旨入侍。
傳于洪明浩曰,都承旨入侍。
傳于洪義榮曰,左承旨入侍。
以執義申大尹牌不進罷職傳旨,傳于李晉秀曰,聞有實故,許遞。
以京畿監司徐龍輔啓本,遺漏老人開錄事,傳于尹長烈曰,政官,待開門,牌招下批。
吏曹啓目,粘連觀此同知敦寧府事林蓍喆上疏,則以爲臣,本無敦寧,揆以公格,自在當遞,亟令該曹,照例遞改亦爲白有臥乎所,旣無敦寧,則似當許遞是白乎矣,宰臣所帶,遞仍當否,臣曹不敢擅便,上裁,何如?判付啓,依回啓施行爲良如敎。又啓目,粘連觀此弘文館副修撰南履翼上疏,則以爲臣與副校理姜儐,有親査應避之嫌,春秋兼銜,在下當遞,亟命該曹遞改亦爲白有臥乎所,相避之法,在下當遞,副修撰南履翼所兼春秋館記事官之任,今姑減下,何如?判付啓,依允。
甲寅六月十四日辰時,上御誠正閣。都承旨,同副承旨入侍時,行都承旨洪明浩,同副承旨尹長烈,假注書具得魯,記注官金良倜,記事官吳泰曾,以次進伏訖。上命明浩·長烈,讀公事,書判付訖。仍命退,承史以次退出。
上在昌德宮。停常參·經筵。
藥房提調洪檍,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪明浩啓曰,備邊郞廳來言,今日賓廳日次,而上前開坼相値,不得來會云矣,敢啓。傳曰,知道。
李晉秀啓曰,大司憲李鼎揆,掌令鄭尙愚·李城輔,持平崔鎭夏在外,執義未差,持平曺喜有呈辭,監察茶時之意,敢啓。傳曰,知道。
傳于李益運曰,吏兵房承旨,持褒貶入侍。
李益運,以吏批言啓曰,本曹參議今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書閔鍾顯進,參判丁範祖,牌不進,參議未差,左副承旨李益運進。以鄭致淳爲吏曹參議,黃昇源爲同敦寧,李羽晉爲兵曹參議,前僉知尹昹,今加嘉善,侍從臣尹行直父。
兵批,判書具庠進,參判柳誼入直,參議未差,參知李祉永病,右副承旨李晉秀進。以安春君爲都摠管,吳毅常爲副摠管,李普漢·鄭宅興爲五衛將,趙爲忠壯將,金光潤爲景福將,趙宗述爲慶熙將,金天肅爲同知,姜淵·丁志寯·趙成裕·洪樂善·蔡堉·李廓·李廷彪爲僉知,林蓍喆·申大升·韓光近·尹益烈爲副司直。
傳于李益運曰,見錦伯貶目中,式遄其歸之語,稅船指路邑守令上來者,使之從近下送,而雨勢如此,亦無今日內下送之命,其守令,雖有上京者,此時最閑歇,豈必今日下送乎?當該錯傳下敎之司謁,從重推考,更令該曹,依此知委。
傳于尹長烈曰,繡衣持此書啓,傳于備局,與大臣及曾經道伯人爛議,各具意見,大臣指一粘連回啓事,令廟堂知悉。
李益運,以吏曹言啓曰,今日本曹開坼坐起時,考見諸道褒貶啓本,則靑松府使曺允精,以警宜加勉,謗豈盡信爲目,草溪郡守權逴,以客胡有謗爲目,奉化縣監林㝡遠,以才拙矯弊爲目,德源府使李雲祜,以濫杖姑恕爲目,濟原察訪崔逵翰,以久曠由病爲目,成歡察訪吳翼煥,其餘奚觀爲目,幽谷察訪李英耆,以過杖宜愼爲目,召村察訪金獻行,以戒在疎率爲目,則竝宜置下考,而置諸中考,殊無嚴明殿最之意,四道道臣推考警責,靑松府使曺允精,草溪郡守權逴,奉化縣監林㝡遠,德源府使李雲祜,濟源察訪崔逵翰,成歡察訪吳翼煥,幽谷察訪李英耆,召村察訪金獻行,竝罷黜,何如?傳曰,允。吳翼煥,則所謂其餘,亦難知也。其爲甄錄,意在諫通,勿罷,可也。
李益運,以議政府領右相意啓曰,今甲寅年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李益運,以耆老所言啓曰,本所堂上,多有身病,今甲寅春夏等褒貶,限內不得磨勘之意,敢啓。傳曰,知道。
洪明浩,以宣惠廳都提調意啓曰,本廳郞廳等,今甲寅春夏等褒貶,當爲等第,而臣等俱有故,限內不得磨勘之意,敢啓。傳曰,知道。
尹長烈,以戶曹言啓曰,本曹郞廳及所屬各司官員,今甲寅春夏等褒貶,依前例磨鍊以入,而軍資監司宰監,因都提調·提調有故,不得磨勘,去癸丑秋冬等褒貶時,司䆃寺·長興庫,因提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
李魯述,以禮曹言啓曰,宗廟署·社稷署·各陵殿園墓·景慕宮·本曹郞廳·四學童蒙敎官,通禮院·掌樂院·奉常寺·典牲署·成均館·禮賓寺·東西氷庫·東西活人署·東南關王廟·內醫院·惠民署·司譯院·圖畫官員等,今甲寅年春夏褒貶等第以入,而弘文館·藝文館·春秋館·承文院·觀象監·典醫監官員等,褒貶各其司領事,都提調·提調及堂上有故,不得一體磨勘之意,敢啓。傳曰,知道。
李魯述,以禮曹言啓曰,今此本曹,春夏等褒貶等時,本曹郞廳啓本中,一處刀之意,敢啓。傳曰,知道。
李魯述,以禮曹言啓曰,今此所屬各司官員等褒貶時,弘陵令成光默與參議臣尹行元,有應避之嫌,不爲同爲磨勘,別啓本以入之意,敢啓。傳曰,知道。
李魯述,以弘文館大提學意啓曰,今春夏等本館褒貶,當爲等第磨勘,而領館事洪樂性,有身病,限內不得爲之之意,敢啓。傳曰,知道。
李益運,以敦寧府言啓曰,府郞廳等矣。今春夏等褒貶等第,當爲磨勘,而首堂上在外·未肅拜,限內不得爲之之意,敢啓。傳曰,知道。
洪明浩,以兵曹言啓曰,拆見諸道褒貶啓本,則全羅監司李書九啓本中,威鳳別將李潤德,以宜勤禁松爲目,則宜置下考,而置諸中考,江華留守曺允大啓本中,德津萬戶劉寬澤,以戎器不修爲目,則宜置下考,而置諸中考,統制使申大顯啓本中,安骨萬戶金仁國,以瑣節宜略爲目,助羅萬戶金壽亨,以何有浮謗爲目,則宜置中考,而置諸上考,浦項別將崔匡世,以管庫宜察爲目,則宜置下考,而置諸中考,黃海兵使姜五成啓本中,善積僉使李師春,以瑣謗奚論爲目,則宜置中考,而置諸上考,全羅右水使鄭彦衡啓本中,黔毛浦萬戶金振聲,以益勉松政爲目,則宜置下考,而置諸中考,殊無嚴明殿最之意,各該道守帥臣,竝推考警責,威鳳別將李潤德,德津萬戶劉寬澤,浦項別將崔匡世,黔毛萬戶金振聲,竝下考施行,安骨萬戶金仁國,助羅萬戶金壽亨,善積僉使李師春,竝中考施行,何如?傳曰,允。
洪明浩,以兵曹言啓曰,拆見諸道褒貶啓本,則龍津萬戶柳東興,平山浦萬戶南允尙,以三年窠邊將,兩次居中,一中雖爲遇赦蕩滌,其不職可知,依例罷黜,何如?傳曰,允。
洪明浩,以兵曹言啓曰,本曹今甲寅年春夏等,褒貶啓本中,刀之意,敢啓。傳曰,知道。
洪明浩,以兵曹言啓曰,本曹今甲寅年春夏等,褒貶等第磨鍊以入,而曹所屬軍器寺,司僕寺官員等褒貶,因各其提調有故,不得一體磨勘之〈意〉,敢啓。傳曰,知道。
洪明浩,以兵曹言啓曰,卽接南所衛將鄭元大牒報,則金虎門南邊月廊外壁築墻一間許,因雨頹圮云。令紫門監,爲先以杻杷子堅實圍排,待晴卽爲修築,而把守軍兵金虎門入直軍八名除出,限改築間,嚴加守直之意,分付,何如?傳曰,允。
洪明浩,以兵曹言啓曰,卽接南所衛將鄭元大牒報,則金虎門北邊月廊,南所部將直所,外面築墻一間許,因雨頹圮云。令紫門監,爲先以杻杷子,堅實圍排,待晴卽爲修築,而把守軍兵金虎門入直軍八名除出,限改築間,嚴加守直之意,分付,何如?傳曰,允。
洪明浩,以都摠府言啓曰,今日入直內三廳武兼禁軍及軍兵等,當爲中日習射,而褒貶上前開坼相値,內外中日,依例不得爲之之意,敢啓。傳曰,知道。
洪明浩,以濬川司都提調意啓曰,本司都廳及郞廳,今甲寅年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
洪明浩,以壯勇營都提調意啓曰,本營從事官及諸將官,今甲寅春夏等褒貶磨勘以入之意,敢啓。傳曰,知道。
洪明浩,以壯勇營言啓曰,本營諸將校軍兵,今甲寅春夏等勤慢啓本中,一處刀擦之意,敢啓。傳曰,知道。
洪明浩,以壯勇營言啓曰,本營諸將校各哨色頭目軍及統首等,今甲寅春夏等勤慢磨勘以入之意,敢啓。傳曰,知道。
洪明浩,以訓鍊都監都提調意啓曰,今甲寅年春夏等褒貶磨勘之意,敢啓。傳曰,知道。
洪明浩,以訓鍊都監言啓曰,因兵曹草記,金虎門南邊月廊外壁築墻一間許頹圮處,金虎門軍八名除出,將校一人率領,限改築間,嚴加守直之意,敢啓。傳曰,知道。
洪明浩,以訓鍊都監言啓曰,因兵曹草記,金虎間北邊月廊外壁築墻一間許,因雨頹圮處,金虎門軍八名除出,將校一人率領,限改築間,嚴加守直之意,敢啓。傳曰,知道。
洪明浩,以禁衛營都提調意啓曰,本營從事官及諸將官,今甲寅春夏等,褒貶,當爲等第,而臣樂性,有身病,限內不得磨勘之意,敢啓。傳曰,知道。
洪義榮,以工曹言啓曰,本曹郞廳,今甲寅年春夏等褒貶及屬司尙衣院繕工監掌苑署·造紙署·瓦署·典涓司官員,今甲寅年春夏等褒貶,合七度磨勘以入之意,敢啓。傳曰,知道。
甲寅六月十五日卯時,上御熙政堂。吏兵房承旨持褒貶啓本入侍時,行都承旨洪明浩,左副承旨李益運,假注書具得魯·李允謙,記注官金良倜,記事官吳泰曾,待敎李存秀,以次進伏訖。上曰,褒貶開坼,可也。明浩·益運互相讀奏訖。上曰,承旨少退,待下敎,更爲入侍也。承旨以下,竝少退,少頃,明浩·益運更爲進伏。上曰,尹長烈,則聞有眼病,不可以讀貶目,書判付也。其外他承旨,皆令入侍也。賤臣承命出傳,行左承旨洪義榮,左副承旨李魯述,右副承旨李晉秀,以次進伏。各書判付訖。上命書榻敎曰,王大妃殿進御加味六和湯停止,加減二香散,自今日一貼式煎入。又命書榻敎曰,進御淸肺湯,依前方,一貼煎入。益運曰,卽伏見京畿監司徐龍輔,忠淸監司李亨元,黃海監司李泰永,全羅監司李書九,慶尙監司趙鎭宅,咸鏡監司金華鎭,今春夏等褒貶啓本,則守令無一人居下,殊無嚴明殿最之意,諸道道臣,竝推考,何如?上曰,依爲之。出擧條明浩曰,卽伏見黃海兵使姜五成,江華留守曺允大,南兵使李格,黃海水使李海愚,慶尙左水使姜膺煥,今春夏等褒貶啓本,則邊將無一人居下,殊無嚴明殿最之意,竝推考,何如?上曰,依爲之。出擧條益運曰,殿最法意,何等愼重,而卽伏見刑曹今春夏等褒貶啓本,則捕盜部將等第,旣書勤字,又書上字,疊牀違例,事甚未安,當該磨勘堂上,竝從重推考,何如?上曰,依爲之。改磨勘以入,可也。出擧條明浩曰,殿最事體,不輕而重,卽伏見兵曹今春夏等褒貶啓本,則本曹佐郞柳憲周,只書題目,不書等第,事未前有,極爲未安,當該磨勘堂上,竝從重推考,何如?上曰,依爲之。改磨勘以入,可也。出擧條命退,諸臣以次退出。
上在昌德宮。停常參·經筵。
李益運啓曰,大司憲李鼎揆,掌令鄭尙愚·李城輔,持平崔鎭夏在外,執義未差,持平曺喜有呈辭,監察茶時之意,敢啓。傳曰,知道。
李魯述啓曰,惠慶宮誕日,進獻單子安寶次,寶請出之意,敢啓。傳曰,知道。
藥房口傳啓曰,依下敎,王大妃殿進御加減二香散停止,二香散本方,加白芷·川芎各一錢,一貼煎入之意,敢啓。答曰,知道。
藥房口傳啓曰,依下敎,進御淸肺湯一貼煎入之意,敢啓。答曰,知道。
傳于李晉秀曰,刑政之最關於民國者,逆與贓兩案而已,觀於制律之法意,民國之一體不難解也,於此而尙或容議於銷刻伸詘乎?至於重臣之所坐,非贓也。其時別有難明之誣,禍色駴機之迫急,又將棄一古家而關西事會,適先發,從先發之事端而收殺之,行査只付道伯,置對,不施訊推,第其莅藩時,嚴酷太過,徵逋排俸之際,厚被西民之怨咨,大同門外宣諭之擧,特欲鎭沸而息囂,伊後難明之誣,旣燭本情之無他,旋命復其爵而錄其子,果使重臣所坐,眞箇是贓也云爾,則前後處分,豈若是宛轉委曲乎?但關西査啓中,第三件發賣詳定之外條四十萬金,歸屬一款,爲䵝昧之端,至今未決,以待公議之循同矣。取用剩條,爲流來謬例,而例歸於各其發賣之司,且有近十萬包之償貸者,而又其餘數,入於修繕之需,簿書可按,若此則餘數不但無幾,況其減直之明證,印關宛然,輕價之勿拘筵奏,有人每包十緡,旣云虛詤,則餘剩實數,自當頓減,而裨供之落空,吏簿之難信,按査之道伯,亦已爲言,其時道伯一言,豈不百勝於卄載後一繡衣之依俙摸索乎?且聞於曾按是道者,藉令餘剩,誠如傳說,事情理勢,俱不相似,豈有事理外所犯乎?此說亦可謂略而盡,然而屢次詢問,尋遣御史,又令廟堂,更商稟奏者,卽爲刑政之所關,而兼欲使人人,曉然知事實然後處分也。今番繡啓中,磨破件記,一一目擊,力言緊的之跡,到今何必持疑故監司趙曮?關西第三件事,與一二件,竝置分揀之中事,分付。
傳于李晉秀曰,禁府刑曹,輕囚竝放。
傳于李晉秀曰,館職居中,例皆作窠玉堂,省記之以金近淳塡入,極爲駭然。當該兵曹堂上,該房承旨,從重推考,省記改修正以入。
李益運啓曰,忠淸道老人啓本,纔已啓下矣。政官待開門,牌招開政下批,何如?傳曰,允。
洪明浩,以兵曹言啓曰,宣薦內禁衛取才時,三技以上入格人,單子書入之意,敢啓。傳曰,知道。
洪明浩,以備邊司言啓曰,以平安道按覈御史李相璜書啓。傳曰,繡衣持此書啓,傳于備局,與大臣及曾經道伯人爛議,各具意見,大臣指一粘連回啓事,命下矣。取見其書啓,則以爲庚寅·辛卯年監司臣趙曮,贓案之登於道査者,具條有三。一曰,徵債錢十萬兩之歸於私用也,一曰,請得備局別餉庫錢七萬八千兩之虛文書去來也,一曰,發賣剩錢四十六萬二千餘兩之私自取用也。前右尹趙鎭寬之爲其父訟冤,則一皆反是,有曰,徵債錢,則貿穀三萬二千餘石,添補各庫,以資將士支放之需,備局錢,排朔創設之初,先爲貸用,而及至翌年,皆已準報備局,發賣小米八萬石,以輕價出給於江邊邑鎭,則一石十兩之說,初不近似,京司穀一萬五千一百十石,自該司,送差人發賣,則其剩餘多少,初無關涉云云,而本事,且係年久,文書缺落居多,詞證則憑問少人,應問二十人內,生存者,只有五人,故發問目取招,則庚寅年戶房營吏宋在心,以爲備局請得八萬石中,三萬二千餘石,以詳定價,將士支放次,貿置各庫,餘數則庚寅年間,江邊諸邑大歉,民不聊生,故每石三兩五錢發賣,別餉庫錢七萬八千兩貸用事,初非直爲取用於別餉中,別餉庫錢,只有封不動條,故遷動爲難,以貸用於別餉庫樣,論報備局,而其實則以他各庫錢取用,及至翌年,自備,還報京各司發賣事,各其差人,持關文下來,故從自願分定於列邑,則差人之從中取剩,非營門所知,帳籍紙·戶籍紙·續案等紙價,卽每年自營出給者,而庚寅年,亦爲依前出給,至於江界發賣每石十兩之說,尤爲孟浪,江邊尤甚邑,皆以三兩錢數分排,則江界一邑,豈有獨捧十兩之理乎?此莫非吏裨之誣招,假使發賣小米,有所餘剩,其時營門自備賑穀,分俵列邑者,爲五千餘石,別餉庫,自備充補,爲七萬八千兩,西將臺營建錢,爲三千兩,此外無他所知之事云。補膳庫色吏玉純贊·吳辰權等,以爲,補繕庫貿米劃屬之爲六千六百六十石,而以其耗條,依詳定,至今用下云。補軍庫別將趙昌大,以爲補軍庫貿米,劃屬石數,雖未記得,果然的實云,故親執査究,則果有備局小米五萬七千石,減價關文,而關內辭意,則邑鎭所報市直,多至四兩五錢,或至三兩八九錢,而以民間事勢,必有難辦,每石以三兩五錢,減價行會,其餘三萬二千六百石,以十萬兩,依詳定例貿取,分俵於各庫者,分明載錄於其時重記中,備局貸錢七萬八千兩,亦有報備局還報之文狀,至於營別置穀之恒式外,取剩補下於營用,自是本營謬例,雖不窮査,若德川等邑三兩七錢,寧邊三兩六錢,楚山等邑四兩,殷山之三兩發賣,亦在於磨破件記中,雖無印踏,亦可見當初發賣價之不至爲八兩七兩,以各人等招辭,參以文書,較看於趙鎭寬原情,則語多相符,各有歸屬,其中各庫添付米三萬二千餘石,貿取之十萬兩錢,鎭寬則以爲,徵債所捧道査則以爲,轉幻取剩,而旣無自某處轉幻出來之文跡,徵債錢二十四萬兩區處件記中,分明以十萬兩貿米懸錄,鎭寬原情,不可謂全然無憑,而旣非踏印文書,故亦不敢斷以爲眞證,備局米,營別置米之分定作錢,或有關文,或有件記,俱有可考,而京司穀請得發賣事,初無一張關文,一張件記,其非自營主管發賣,似無可疑,而大抵發賣取剩,已成本營謬規,以謬規而議贓案,無怪其子之籲冤,且宋在心招中,諸般自備與修補,雖未知實入之果如所供,而自備與修補,蓋嘗實有是事,況備局貸錢之還報,明有文案,則所謂發賣剩錢,恐不可斷之以入己,取用餘剩。雖曰,襲謬,違越恒式,自係非法,旣已現發,亦不可全歸於無犯之科,爲辭矣。依下敎,收議于時原大臣及曾經道臣,則行判中樞府事朴宗岳以爲,向來趙鎭寬之爲父訟冤,有三條,曰徵債錢之歸於私用也,曰別餉庫錢之虛文書去來也,曰發賣錢之私自取用也。極口發明,縷縷呼籲,蓋貪贓有國重律也。只憑其子之訴冤,遽然昭雪,實非朝家懲貪礪世之道也。一直置人於䵝昧之科,亦非聖世綜名核實之政也。是以臣於伊時,請遣繡衣,明査詳覈者,良以此也。今按御史啓本,三條論列,鑿鑿有依據,其所云徵債錢,不可謂之歸於私用也。別餉庫錢,亦不可謂之虛文書也。發賣剩錢所用處,雖無文跡之可據,而其所自備與修補,實有是事云,而末段結之以雖曰襲謬,亦不可斷以入己,而違越恒式,則未必全然無犯云,臣於此,反覆思之,則襲謬之弊,非但關西,諸道營邑流來之弊,每多如此,若以襲謬而謂之犯贓,以此爲鐵案,不得移易,則趙曮之獨被此律,豈不誠冤乎哉?然事係難愼,唯有博詢而處之焉。伏惟上裁云。行判中樞府事金憙以爲,今番之特遣繡衣,更加詳査者,一則贓律之不可不嚴也,一則冤枉之不可不察也。臣誠欽仰之不已,而觀此繡啓中所論列,則旣曰,各人招辭,參以文書,校看於趙鎭寬原情,則語多相符,各有歸屬。又曰,自備與修輔,蓋嘗實有是事,備局貸錢之還報,明有文案之可證,然則趙曮之冤與不冤,於此可判,而第臣實無別般所見,只以繡啓爲可據之案,而若其知此事實者,似莫如曾經道伯之人,待其回啓,果以繡啓不以爲不然,則特降處分,俾得昭晣,恐於嚴贓律,案冤枉之道,兩得其宜矣。伏惟上裁云。行大提學洪良浩以爲,此事,旣係年久,臣之在營時,未及留心採訪,而今見繡衣査啓,俱有條理,則不敢別生意見,有所論斷云,行司直鄭民始以爲,故監司趙曮事,待罪本道時,歲月已久,未得詳聞,今於繡啓,有不敢指的爲言云。戶曹判書沈頤之以爲,今以繡啓所査,較看於其時道啓,則事實雖甚相左,第其別餉錢七萬八千兩之翌年準充籌司,旣有去來文牒,徵債錢十萬兩之換貿穀物,本營且有踏印重記,俱是公家簿書,一按可復,則不可歸之於無憑據之科,而惟此取剩一款,厥數之爲四十六萬二千兩者,若以近年來本道事情推之,則剩餘之若是夥多,恐無是理,繡啓所論,亦不無所據,而事係年久,且無印簿,則贓案至嚴,不敢以臆見,指的仰對云。領議政洪樂性,嫌不獻議,領中樞府事蔡濟恭,病不獻議,左議政金履素未肅拜,臣秉模以爲,公家査體,當以文跡爲據,而繡啓所論三條中,徵債錢之三萬二千餘石貿米,自有重記所載,備局貸下錢七萬八千餘兩,蓋以其時排朔之創設,在於五月,本道秋捧,例在九月以後,則自五月至八月,各樣應下,七萬八千三百餘兩,無以拮据,故依此數,別餉庫錢貸下之意,論報本司,以每年別備中減錄一萬兩,以其許減之萬兩,每年充報,限以八年盡償之意,筵稟許施矣。其翌年該道臣趙曮,報本司文狀內,朝家許貸,固出於成其本事之盛意,則其在道理,固當撙節財用,以報公貸,故自備錢貨,盡爲充報於前年貸下之數云云,亦以充報之意,載錄於重記,則虛文去來,宜無是理也。夫虛去來者,必有目前不得不充報者,而無以準充其數,將陷於罪辟然後,始當以死中求生之計,作爲虛文,以掩耳目,苟冀一時之無事,何必不遵每年萬兩還報之朝令,而自願翌年之準報,留此虛文,自做日後必發覺之罪乎?至於發賣餘剩四十六萬二千餘兩之私自取用一款,最爲疑晦,最難掉脫,而第以本道事情推之,其時備局發賣與營穀年例發賣,合以計之,恰爲十一萬餘石,詳定元價,擧其大數,已爲三十三萬餘兩,而又於此外,取剩四十萬餘兩,則每石取剩,幾皆爲四兩餘論以內地,已不近似,又況江邊諸邑,無非錢荒之處,則每石元價七八兩或十兩,縱至剝膚椎髓,恐難於一年內收殺,此實可疑之大者,而繡啓所謂減價關文,又不可謂無憑無據矣。第臣之意,箕營排朔,雖竭其廩餘,決無周年內,備得七萬八千餘兩之理,而備局貸下七萬八千餘兩之還報,乃在翌年,則若非發賣時,如干餘剩,未知何處着手,而有此準報乎?臣故以爲四十餘萬取剩之說,恐或出於不知裏面,竝與詳定元價,混計於四十餘萬之中,而若欲爲彼之地,全無取剩云爾,則亦豈成說哉?大抵詳定外取剩,毋論多少,均是法外,道臣以執法之地,行此法外之事,誠有罪矣。流來謬例,無一人擺脫,以此論贓,無怪其或有稱冤之論,而至嚴者贓法,莫大者贓案,道啓繡啓,旣多前後之相左,應問各人,幾無存者,今以近二十年後,四五人之招,遽然飜案,初非敢議到者,上裁,何如?傳曰,已有下敎者矣。
左議政金履素疏曰,伏以天休滋至,邦慶無疆,千一之令節載屆,億兆之歡祝普騰,區區下情,曷勝欣忭之至。仍伏念臣,職忝大官之列,班居具僚之先,而全昧義分,首陷大戾,揆以常憲,實合萬殞,而薄施惟輕之典,倖逭鈇鉞之誅,善地投竄,匪罪伊恩,霜雪雨露,同歸至敎,臣於是,瞻天御恩,伏地訟愆,竊自矢從今以往,息黥補劓,不敢復齒恒人,猶可以少贖旣往之辜犯,誠不自意,天地之生成,若偏微臣,雷雨之霈宥,趁此昌辰,赦書旣降,恩誥同頒,罪累旣滌,官銜自如,繼又簪筆之臣,儼臨下土,傳宣聖諭,所以牖其至迷,恕其無它者,字字諄複。噫,爲人臣而負此罔赦之罪,荷此罔極之恩者,從古以來,能有幾人?莊誦德音,且感且惶,不知此生此世,將何以報答洪私之萬一也。噫,臣罪,臣自知之,受恩如天,致位至斯,涓埃思效,寸心如丹,而顧其蔑學昧識,冥行信心,三載中書,一直憒憒,觸事僨誤,隨處顚錯,以至向日而極矣。倘非我聖上至仁至慈,拯之濟之,則臣何以獲全微喘,得有今日哉?到今自處之義,惟有歸身畎畝,歌詠聖澤,以沒餘齒,自附於塵刹之報而已。尙安敢憑恃寵靈,自同無故,重入政事之堂,復叨具瞻之地,有若微眚薄過之乍經勘處,旋同無故者哉?臣於三朔逖違之餘,又値擧國蹈舞之會,恩宥之下,不敢濡滯,道塗跋涉,纔已來伏城外,而重任復叨,旣無冒當之望,情地孔蹙,益切自訟之忱,脩門咫尺,徊徨躑躅,不敢爲進身之計,玆敢猥入文字,冒死仰籲於天地父母之前,以祈終始生成之澤,衷情震迫,言不知裁。伏乞聖慈,俯垂諒察,收還臣議政復授之命,仍勘其前後罪犯,以肅綱紀,以幸公私,千萬血祝,臣無任云云。答曰,省疏具悉卿懇。遂事不須更提,重卜爲備鼎席,炎程穩旋,第爲卿欣喜,慶辰孔邇,須卽肅命,仍參起居之班。仍傳曰,此批答,遣史官傳諭。
上在昌德宮。停常參·經筵。
李晉秀啓曰,大司憲李鼎揆,掌令鄭尙愚·李城輔,持平崔鎭夏在外,執義未差,持平曺喜有呈辭,監察茶時之意,敢啓。傳曰,知道。
洪明浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪明浩啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,今六月二十日,都目政事爲之之意,敢啓。傳曰,知道。
傳于李晉秀曰,右副承旨入侍。
有政。吏批,判書閔鍾顯進,參判丁範祖牌不進,參議鄭致淳,左副承旨李益運進。以韓光植爲執義,鄭尙愚爲修撰,成均學正單承慶恒,學祿單柳楨。
洪明浩,以兵批言啓曰,同知中樞府事李廷卨·韓景禹,五衛將鄭宅興,忠壯衛將趙,俱以在外除授,上來無期,竝改差,何如?傳曰,允。
洪明浩,以兵批言啓曰,訓鍊正前望中,在京無故人,只有二人,以二望擬入之意,敢啓。傳曰,允。
兵批,判書具庠進,參判柳誼病,參議李羽晉入直,參知李祉永病,右副承旨李晉秀進。以安宗厚·申大尹爲副護軍,金近淳爲副司果,李爔爲訓鍊正。
李晉秀,以訓鍊都監言啓曰,依下敎,北營拘留前宣傳官柳興源,前守門將高行儉,竝保放之意,敢啓。傳曰,知道。
甲寅六月十七日申時,上御重熙堂。右副承旨入侍時,右副承旨李晉秀,假注書李允謙,記注官承膺祚,記事官吳泰曾,以次進伏訖。上曰,進御淸肺湯一貼煎入。出榻敎上曰,王大妃殿進御加味二香散一貼煎入。出榻敎命書傳敎曰,日次儒生製述處所,明倫堂爲之,待御題書下,承旨與大提學,進詣泮宮,試取以來,試官則時原任閣臣及文任入直玉堂爲之,試紙,以大好紙爲之事,分付。命退,承史以次退出。
上在昌德宮。停常參·經筵。
李益運啓曰,大司憲李鼎揆,掌令李城輔,持平崔鎭夏在外,執義韓光植未肅拜,掌令一員未差,持平曺喜有呈辭,監察茶時之意,敢啓。傳曰,知道。
傳于洪義榮曰,右承旨與大提學,持此御題,偕往泮宮,試取以來。
傳于李益運曰,科次入侍。
傳于李益運曰,入格儒生入侍。
傳于李益運曰,今夜弛禁。
洪明浩,以兵曹言啓曰,卽接南道參軍申大恒牒報,則禁衛營所授崇禮門西邊近處,體城三間半許,今日頹仆云。令繕工監,爲先把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
洪明浩,以都摠府言啓曰,今日入直內三廳武兼禁軍及軍兵等,當爲中日習射,而惠慶宮誕日相値,不得爲之之意,敢啓。傳曰,知道。
洪明浩,以禁衛營言啓曰,本營分授崇禮門西邊體城三間半許頹仆處,把守軍兵,令該軍門,量宜把守事,自兵曹草記矣。出番鄕軍十五名,哨官一員嚴飭,定送率領,晝夜輪回把守,而待晴,卽爲修築之意,敢啓。傳曰,知道。
甲寅六月十八日辰時,上御便殿。日次儒生製述科次入侍,左副承旨李益運,同副承旨尹長烈,記事官鄭文始,假注書李允謙,記注官金良倜·承膺祚,試官一提學鄭民始,檢校直提學徐有防·徐鼎修·金載瓚,一直提學徐龍輔,二直提學鄭大容,原任直閣尹行任,檢校直閣徐榮輔,待敎李存秀,大提學洪良浩,弘文提學鄭昌順,藝文提學閔鍾顯,副校理李羲甲,副修撰韓用鐸,以次進伏訖。上曰,大臣引接。賤臣承命出傳,與領府事蔡濟恭,判府事金憙,右議政李秉模,偕入進伏訖。濟恭等曰,庚炎頗熱,聖體,若何?上曰,一樣矣。濟恭等曰,王大妃殿氣候,何如?上曰,一樣矣。濟恭等曰,惠慶宮氣候,何如?上曰,一樣矣。濟恭等曰,元子宮氣候,何如?上曰,好在矣。濟恭等曰,見今積雨幸霽,瑞日初暾,此莫非我聖上誠孝攸致,而天心之喜悅,亦可推知,擧國歡忭之忱,曷有其極?上曰,以予喜懼之心,逢此莫大之慶辰,日月岡陵之祝,難以形喩也。命考券。上曰,對讀官太不足,入侍注書,亦令對讀,可也。賤臣承命讀券,良浩等考券訖,上命坼榜,至吳琰。濟恭曰,此是臣婦姪也。臣雖非命官,旣在試官之列,則不無所嫌,拔去宜矣。上曰,旣非命官主文,則不必爲嫌,而諸議以爲如何?良浩等曰,雖非主文,此等事,多有拔去之已例,領府事之言,亦或似然矣。上曰,莫非數也。然則拔去。是時元子宮侍坐,取鄭澣試券,揮筆賜批,特書三下,點點天機,字字恩光,筆力鄭重,寶墨輝煌。濟恭等曰,此試券,別無欠處,且元子宮親考,亦甚可貴,宜置高等矣。仍取申鳳朝等十一人,命書傳敎曰,今日儒生製述居首三中,進士申鳳朝·李始源,竝直赴殿試,三下生員鄭澣直赴庭試會試,三下生員鄭遂龜,給二分,草三下進士魚用升,給一分,次上進士李寅協·吳翼喆,生員郭必寧,進士徐有鎭,生員金啓河·趙鎭順,各紙二卷·筆三枝·墨一笏賜給。濟恭等曰,以慈宮撝謙之聖德,以聖上順志之達孝,稱賀進爵之節,未得如禮爲之,下情不勝抑菀矣。臣等今適登筵,略陳呼嵩之禮,少伸祈天之忱,是臣等區區之望也。仍與諸試官及承史侍衛之臣,三呼嵩訖。上曰,今日則固宜侍歡於慈宮,而且日熱如此,未暇與卿等,竟日酬酢,卿等姑爲退去,可也。上曰,入格儒生,使之待令。仍命退,諸臣以次退出。
甲寅六月十八日申時,上御便殿。入格儒生入侍時,左副承旨李益運,記事官鄭文始,假注書李允謙,記注官金良倜·承膺祚,入格儒生進士申鳳朝·李始源,生員鄭遂龜·魚用升,進士郭必寧·金啓河,以次進伏訖。上曰,大提學入侍。大提學洪良浩,行司直李敏輔,同爲進前。上敎敏輔曰,予素知卿子之自是實才,而畢竟登第於今日,卿可謂有福之人也。敏輔曰,今日卽擧國臣民蹈舞歡忭之日,而臣子之登第,適在是日,是何聖渥之偏及於臣也?自切感祝之至矣。上曰,大抵及第,莫知爲而爲者也,尙何論聖渥乎?仍命良浩曰,彼重臣,向日應製,已爲登第,卿或不知耶?卿必先呼彼重臣新來,可也。良浩曰,此誠美事也。仍使院隷呼新來,良浩問曰,年幾何?敏輔,親自屈指而數曰,七十八矣。上曰,又問其夫人年歲,可也。良浩承命問之。敏輔曰,亦爲七十八歲矣。上曰,使彼重臣,仍呼其子新來,可也。敏輔卽呼始源進退。上曰,兩新恩,使之各奏進退賦以入,可也。鳳朝做五句以進曰,佳會屬於此日,吉慶多於今朝,今何夕兮莫樂?溢恩光於綠袍,天門高而大張,最是日之慶事,聿龍光之偏被,認造化之有自,吾東屬於壽域,臣幸覩於盛際。始源做五句以進曰,遇慶辰於今朝,忝榮名於嵬第,才何堪於黼黻?時幸際於隆熙,惟一念之耿耿,恐家聲之或墜,非光耀之是貴,諒致澤之爲期,夙余志夫斯道,匪素志於溫飽。上曰,兩人所做,皆是實才也。命賜樂鼓吹而出,遂龜等各奏姓名訖。上曰,給分人先退。遂龜·用升退出。上命必寧·啓河行四拜禮,各賜紙筆墨。仍命退,諸臣以次退出。
上在昌德宮。停常參·經筵。
李魯述啓曰,來二十一日,輪對日次矣,敢稟。傳曰,爲之。受點人,生涼後待令。
洪明浩啓曰,來二十一日,朝參日次矣,敢稟。傳曰,停。
李晉秀啓曰,大司憲李鼎揆,掌令李城輔,持平崔鎭夏在外,執義韓光植未肅拜,掌令一員未差,持平曺喜有呈辭,監察茶時之意,敢啓。傳曰,知道。
傳于洪義榮曰,左承旨入侍。
傳于李魯述曰,六月朔,水原府內,儒生應製居首,幼學申百顯,直赴會試。
傳于李魯述曰,今六月朔,水原府內儒生試取時,賦次上一幼學申百顯,直赴會試,次上二幼學柳聖儀,直赴公都會,額外居首草次上幼學任鼎常·李弘德·鄭世豐,進士任希季,幼學任禹常,進士尹㥠,幼學沈鼎鎭·嚴戴·李基孝·閔昌億·沈東潤·沈日魯·尹衍相,參奉李得養,幼學朴周陽·任益常·李基靖·洪履翼,各扇子二柄。幼學李思百·曺鴻振·嚴載·洪樂韺·任百謙·尹絖·李厚德·金若水·兪仲煥·柳溵,各扇子二柄賜給。又十人,以當今初則見拔,更考後被抄,揆以希望之士習,極爲猥越,華城,異於他郡,今科兼欲廣取,故特付之榜尾。
傳于洪明浩曰,今六月朔,水原府內,武士試取時,及第鄭益華,柳葉箭邊四中賞加,鄕武士金再鎰·徐仁喆,邊三中,各木一疋·布一疋·米二斗賜給,親軍衛閑良金星燾·尹行默,閑良朴廷屹,邊三中,壯勇軍金宗祿,貫二中,竝直赴會試親軍衛嘉善李光賢等七人,貫一中,邊一中,各木一疋·布一疋,出身方在明等十人,邊二中,各木一疋,親軍衛嘉善李得弘等六人,貫一中,各箭竹三十箇賜給。
以漢城府民家頹壓別單,傳于尹長烈曰,恤典,令該廳,卽爲分給事,分付。
以咸鏡監司金華鎭狀啓,咸興本宮進上物種所載船一隻致敗,不善裝載,明川府使梁成龜,鏡城判官朴瑞源,敗船地方官利城縣監成夏鎭,竝罷黜,其罪狀,令攸司稟處,祭需致敗船給代,令廟堂稟旨分付事,傳于李晉秀曰,祭享所用,所重何如?何待回啓?依近例爲之事,令廟堂,卽爲行會,昨年嚴飭非久,又復如是不謹。明川·鏡城兩邑當該守令,不可罷黜而止,令該府拿問各別嚴繩,以懲日後,此後申加嚴飭事,一體措辭行會。
李益運,以司饔院官員,以監饍提調意啓曰,漁夫契貢人等呼訴內,近因霖雨,江水大漲,漁船不得往來,逐日供上生鮮,萬無繼封之路,雨霽水退間,依前例,以他可合魚及活鷄,參半代封云。在前如此之時,例有參半代封之規,而莫重御供,自下不敢擅便,惶恐,敢啓。傳曰,代捧。
洪明浩,以兵曹言啓曰,今六月二十日,文臣朔試射日次,而都目政事相値,不得爲之之意,敢啓。傳曰,知道。
李晉秀,以兵曹言啓曰,慶熙宮衛將金天肅身病猝劇,時月之內,無望供職,呈狀乞遞,輪番之任,不可久曠,改差,何如?傳曰,允。
李晉秀,以刑曹意啓曰,輕囚放釋事,命下矣。典獄署時囚中,逆賊緣坐罪人一名,傳敎罪人一名,結案罪人四名,殺獄罪人二名,御寶僞造罪人一名,印信僞造罪人一名,僞造文籍罪人二名及本曹未推覈拘留罪人一名,俱係重囚,竝仍。此外典獄署,毆打人物罪人二名,刃刺人物罪人二名,本曹司譯院移文罪人一名,只有五名,故竝卽放送之意,敢啓。傳曰,知道。
李晉秀,以義禁府言啓曰,咸鏡監司金華鎭狀啓內,明川府使梁成龜,鏡城判官朴瑞源,利城縣監成夏鎭竝罷黜,其罪狀,令攸司稟處事,啓下矣。成夏鎭時在任所,依例發遣府羅將,拿來,梁成龜·朴瑞源,俱在任所,發遣府羅將,交代後拿來,何如?傳曰,允。
同敦寧黃昇源疏曰,伏以天祐宗祊,景祿無疆,慈宮上壽之節,元子宮篤慶之辰,同日載回,百僚進九如之頌,八域騰四重之歌,大小歡情,中外惟均。仍伏念臣於日前,伏奉敦府新命,適會滿庭臣隣蹈舞之時,章皇祗膺,粗伸微悃,而第臣旣無敦寧,仍因蹲冒,有違法例,敢陳短章,仰瀆宸聽。伏乞聖慈,俯垂鑑諒,亟令照例遞改,以存公格,以安私分,不勝幸甚,臣無任云云。答曰,省疏具悉。疏辭,下該曹,稟處。
甲寅六月十九日午時,上御重熙堂。左承旨入侍時,行左承旨洪義榮,記事官鄭文始,記注官金良倜,記事官吳泰曾,以次進伏訖。上曰,進御淸肺湯一貼煎入。出榻敎命書公事判付。仍命退,承史以次退出。
上在昌德宮。停常參·經筵。
藥房都提調洪樂性,提調洪檍,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿湯劑,依昨日例煎入,慈宮氣候一樣,都提調聞已入來,日熱如此,不爲召接,卿等卽爲退去,宜矣。王大妃殿·惠慶宮·中宮殿,藥房口傳問安。答曰,知道。
洪義榮啓曰,備邊司郞廳來言,今日賓廳日次,而都政相値,不得來會云矣,敢啓。傳曰,知道。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,大司憲李鼎揆,掌令李城輔,持平崔鎭夏在外,執義韓光植未肅拜,持平曺喜有呈辭,掌令一員未差,監察茶時之意,敢啓。傳曰,竝許遞,今日政差出。
洪義榮啓曰,事變假注書尹致永,身病猝重,勢難察任,今姑改差,何如?傳曰,允。
尹致永改差,代以柳遠鳴爲事變假注書。
傳于洪義榮曰,吏兵房承旨入侍。
洪義榮,以吏曹言啓曰,今日都目政事時,本曹堂上,當爲備員,而參議鄭致淳病不來,令政院卽爲牌招,以爲同參政事之地,何如?傳曰,允。
以吏曹參議鄭致淳牌不進罷職傳旨,傳于洪義榮曰,只推。
傳于洪義榮曰,吏曹參議,更爲牌招,同參政事。
傳于洪義榮曰,貶目書,亦已示陞遷之意,關東經工生童蒙敎官崔昌迪,因其窠陞六付司果,今政窠窄,此後守令待窠差送使選進之儒,皆有需用之實效,以鄕儒登筵講論經義,可謂至榮,旣知其所存,則試以百里之任,可謂實政,以此知悉。
傳于洪義榮曰,大政先務,莫過於恢張公道,則今因吏批望筒遲滯,聞政廳承旨所稟,此豈如是之事乎?今政,或若昨年之紛拿,則是判堂不能對揚之致,其所嚴處,烏可免乎?此意,各別嚴飭。
傳于洪義榮曰,吏批望筒,尙不入來,極爲駭然,吏批進去承旨推考。
傳于洪義榮曰,各部官,如有年多或不堪者,今政一倂相換,又或汎忽,當該銓堂,三水府使除授,使之待畢度辭朝,政廳承旨,以此知悉嚴飭。
傳于洪義榮曰,吏房承旨事過後,爲先拿處。
傳于洪義榮曰,都承旨·右副承旨·同副承旨許遞,前望單子入之。
承旨前望單子入之,沈煥之·徐有成·李太亨落點。
傳于洪義榮曰,在外承旨許遞,前望單子入之。
承旨前望單子入之,趙尙鎭·李義綱落點。
傳于洪義榮曰,在外承旨許遞,前望單子入之,待下批牌招察任。
承旨前望單子入之,鄭大容·洪樂恒落點。
傳于鄭大容曰,未肅拜戶曹參判許遞。
傳于鄭大容曰,戶曹參議前望單子入之。
戶曹參議前望單子入之,洪樂恒落點。
傳于鄭大容曰,承旨前望單子入之,待下批牌招察任。
承旨前望單子入之,李羽晉·金啓洛落點。
傳于李羽晉曰,未肅拜兵曹堂上許遞,前望單子入之,待下批牌招,先參政,後謝恩。
兵曹參議前望單子入之,姜彝正落點。
以忠淸監司李亨元狀啓,長興·寶城兩邑大同船致敗事,傳于金啓洛曰,若有紀綱,湖南又豈有臭載乎?向有時時別加察飭之命,則戶·惠兩堂,若能摘發不善護送之處,草記論罪,豈有此狀本乎?畿·湖之中,湖西之不謹,孰不知之,則戶惠堂,獨不知之乎?何異於戶惠堂之使之臭載?然今此臭載,聞是大同云,先從現發者處之,當該惠堂,越俸七等,當該地方守令,卽其地定配,當該道臣,爲先越俸十等。
以草溪郡守望筒,傳于金啓洛曰,此是別軍職久勤,故不得不點下,若如朴思弼之無形,則豈爲官擇人之意乎?今日政,新除郡守中相換事,分付,朴思弼雖不點下,決知其垂矜,有聲績蔭倅中,亦爲相換。
以奉化縣監望筒,傳于金啓洛曰,今政,蔭窠太窄,此窠以蔭官擬入,尹行喆旣受點,文侍從守令中,付軍職,改付標以入。
傳于金啓洛曰,海美縣監之代,各別擇差,待下批,當日下送,舒川新除守令,果能剸理於弊邑,嚴束於護送乎?問于吏判,如果無慮云,則亦爲當日辭朝,使之着意檢察,俾無不謹之弊。
傳于金啓洛曰,豈不知南行乎?特敎乃敢煩稟,兵批進去承旨,遞差。
傳于金啓洛曰,當該承旨李羽晉,爲先禁推。
傳于金啓洛曰,落仕最久人收用之命,何等申勤至於今日政?未聞一人之擧滯,未見一望之懸註,近來有司之臣,凡有政令,惟以一二番彌縫,爲面前塞責之資,此習不改,流弊可勝言哉?今日吏判事,萬萬駭然。如是行政,而畢度將入,年來飭敎,當歸何地?冢宰之任,亞於大臣,朝家之倚畀何如,則其所辜負若此,吏曹判書閔鍾顯,慶源府使除授,使之畢度後辭朝,時任府使依例遞付,以爲不誠無嚴者之戒,非不知近於戲擧,而此亦出於共公博施之苦心,些少外面,有不暇顧,仰感恩私,俯顧朝禮,可否取舍之際,無至駭瞻,卽事理之固然,而開政未入望筒之前,敢以亞銓,不見望筒之說,使承宣轉稟,如許國體,前所未聞。鄕闇自鄕闇,國綱自國綱,參判丁範祖,亟施不敍之典,都政雖大政,比之酬應,輕重何如,則近日日飮涼劑之時,不知酬應之煩,午前畢度,已有下敎,則日已暮矣。不敢開喙催促,此承宣,意謂稍知向方,何今所爲?痛駭莫甚,爲先禁推,停湯後,捧供放送,以勵放恣之習。
都政。吏批,判書閔鍾顯,參判丁範祖進,參議鄭致淳牌不進,左副承旨金啓洛進。啓曰,今都目大政,各岐仕滿應遷者,相避及未準朔監察禁府都事,戶曹·刑曹·工曹·漢城府郞官·平市署官員·五部令各司久任時推人員,竝擬,何如?傳曰,允。
金啓洛,以吏批言啓曰,蔭仕六品官之陞五品者,每於過都政後照擬,而見今在職者,絶無經一考之人,故五品官無以推移備擬,未經一考之人,依例勿拘陞擬,何如?傳曰。
金啓洛,以吏批言啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之講矣。今春夏等褒貶不得爲之,故當出六品者,未免積滯,依例遷轉,何如?傳曰,允。
金啓洛,以吏批言啓曰,尙州牧使,今當差出,而本州以嶺南雄邑,物衆地大,素稱難治,不可不擇差,同道及他道有聲績未準朔守令竝擬,何如?傳曰,允。
金啓洛,以吏批言啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪竝擬,何如?傳曰,允。
以金龍淳爲濟用主簿,金世根爲司饔主簿,李瑞運爲禮賓主簿,李箕元爲司饔主簿,金燾爲氷庫別提,朴正圭爲平市直長,韓允鎭爲尙衣直長,徐在修爲宗廟直長,尹秤爲禮賓直長,李宗恢爲內資直長,李喆祚爲司圃直長,李豐林爲氷庫別檢,蘇洙中爲司饔奉事,金順行爲長興奉事,金順行爲禁府都事,李柱溟爲義盈奉事,鄭時儉爲禁府都事,鄭鳳祥爲泗川縣監,宋畊玉爲儀賓都事,李亨正爲典簿,尹瑩爲高陽郡守,李之淳爲靑山縣監,朴宗福爲金城縣令,李可運爲漣川縣監,李顯采爲校書判校,成道明爲延日縣監,李命心爲沙斤察訪,金基普爲召村察訪,李彙爲幽谷察訪,楊致鶴爲濟原察訪,李翊模爲京畿都事,王道常爲草溪郡守,洪秉玉爲引儀,李根爲司圃別提,丁志德爲瓦署別提,梁好仁爲泰陵直長,李承默爲尙瑞直長,尹鎰爲長興奉事,崔守絅爲尙瑞副直長,尹鎰爲司饔奉事,鄭致愚爲監役,朴彬源爲廣興直長,沈師民爲司饔直長,李潤默爲德源府使,盧爲恭陵令,趙儀逵爲麟蹄縣監,朴獻源爲禮安縣監,洪相五爲刑曹正郞,金世根爲漢城主簿,金錫泰爲兵曹正郞,李亨宇·鄭必忠爲直講,崔奎晶爲長興奉事,草溪郡守王道常,高陽郡守尹瑩相換,咸安郡守朴思弼,遂安郡守沈厚之相換,許种爲康陵令,金龍見爲典籍,尹行喆爲沃溝縣監,姜善鎭爲利城縣監,成範鎭爲靈巖郡守,金宅和爲明川府使,柳爲社稷令,延東憲爲大同察訪,李星會爲長淵縣監,李度翼爲工曹正郞,尹愭爲禮曹佐郞,禹錫龜爲獒樹察訪,李碩遠爲監察,李甲會爲端川府使,黃道源爲掌樂主簿,李普天爲靑松府使,洪樂恒爲平山府使,崔性烈爲郭山郡守,朴聖集爲舒川郡守,兪漢敦爲尙州牧使,具興遠爲監察,李根爲刑曹佐郞,金龍淳爲工曹佐郞,洪秉玉爲監察,李述源爲延安府使,金晦彬爲鏡城判官,金爔爲定州牧使,李鎭熙爲廣興奉事,李東弼爲平海郡守,洪樂性爲冬至兼謝恩正使,李義弼爲副使,沈興永爲書狀,李德升爲連原察訪,李檍爲軍器正,典籍三單李錫心·李宗直·韓錫仁,以上四館去官。李魯述爲安東府使,成鼎鎭爲光州牧使,金載翼爲兵曹參儀,徐敎修爲白川郡守,元有朋爲典牲副奉事,禁府都事鄭時儉,司饔奉事蘇洙中相換,徐邁修爲戶曹參判,白師謹爲同敦寧,李漢興爲永興府使,崔日運·張思恭爲兼引儀,典牲副奉事元有明,禁府都事金順行相換,李萬羽爲司圃別提,成殷柱爲掌苑別提,朴顯範爲引儀,李藎模爲司饔主簿,慶恒運爲濟用主簿,吳泰齊爲平康縣監,李寅爕爲綾州牧使,劉再敏爲禮賓主簿,李仁榮爲造紙別提,黃昇源爲戶曹參判,兪洪柱爲奉化縣監,趙德敷·鄭煥恭爲假引儀,尹熤爲繕工奉事,奇彦鼎爲大司憲,李遇濟爲執義,姜文會·鄭毅祚爲掌令,愼性眞·洪樂敏爲持平,韓弘裕爲顯陵令,林鵬翰爲平山府使,趙鎭奎爲司饔主簿,李弘達爲宗簿主簿,兪漢寧·朴宗來爲承旨,李度翼爲北部令,吳贊暹爲軍器主簿,元啓弘爲軍器正,丁允泰爲平丘察訪,李集玉爲長陵參奉,申奭相爲崇陵參奉,柳焯爲光陵參奉,李敬簡爲敦寧參奉,朴善浩爲齊陵參奉,黃載天爲寧陵參奉,黃井彦爲禮賓參奉,崔重純爲昭寧園守奉官,林弘遠爲假監役,李厚延爲康陵參奉,韓聖養爲海美縣監。
傳于兪漢寧曰,濟州人文官則爲兩侍從,一銓郞,而武官則不爲收用,向來特除之軍門哨官,亦至今不爲入仕,銓曹對揚之道,固如是乎?濟州人上來者之戍禁旅,命直殿廊者,其人如可堪,今日政,初仕擬入事,分付兵曹。
傳于李羽晉曰,在外訓鍊正改差,今日政差出。
傳于李羽晉曰,訓局以首營門,勤勞自別,尤可矜者,別武士也。今政不得沾漑,反讓於兩營門別武士,渠輩豈不抑鬱乎?更招見身手後,如可堪,無論某窠,凡近者作窠,今日政,差送事,分付。
傳于李羽晉曰,上土僉使,今日政付軍職,其代,各別擇差,待下批,卽爲下送。
傳于李羽晉曰,在外訓鍊正改差,本道守令待窠差送,其代,今日政擬入。
傳于李羽晉曰,平南萬戶,時仕中,各別擇差。
傳于李羽晉曰,宣傳官金煐,不知去處,所爲痛駭,江界採蔘軍,充定下送,丹把黃把撤還後,放送事,分付,宣傳官代,卽爲擬入,虛司果區處。
傳于李羽晉曰,水原中軍李漢興,效勞旣多,欲爲陞職,而今政爲永興,仍用陞職履歷,爲兵閫階梯事,分付。
傳于李羽晉曰,武兼柳成逵,宣傳官中相換。
以上土僉使望筒,傳于李羽晉曰,兵批虛司果一窠不足云,上土僉使,時仕擇差下送。
鄭大容,以兵曹言啓曰,訓鍊院正李爔呈狀內,身病猝劇,時月內,萬無起動肅謝之路云,實病旣如是,則不可强令察任,改差,何如?傳曰,允。
兵批,判書具庠進,參判柳誼進,參議李羽晉進,參知李祉永入直進,行都承旨鄭大容進,啓曰,營將中軍虞候,今當差出,而擬望之人乏少,未準朔守令·虞候,竝擬,何如?傳曰,允。
以李身晦爲同知,尹說爲五衛將,趙岡爲忠壯將,沈聖澤爲景福將,成鎭殷爲尙州營將,訓鍊判官李枝默,主簿咸汝績·韓民獻·尙乃顯·申尙肅減下,訓鍊參軍李壽鳳,本院去官,柳鼎周爲同知,曺命集爲統虞候,李敬進爲洪州營將,李烷爲安東營將,洪繼喆爲黃海中軍,閔修顯爲全羅中軍,金聖彬爲忠淸中軍,任希存·朴鍾淳爲文兼,金宗珣爲黃海水虞候,李宗蕃·朴英秀·吳贊暹·金重鼎·白光儀爲副司果,崔命喆爲蛇渡僉使,朴思默爲善積僉使,徐西完爲注文僉使,張忠顯爲草芝僉使,高景洙爲花梁僉使,李仁昌爲椒島僉使,姜碩俒爲蒜山僉使,趙明胤爲平山萬戶,崔德浩爲加背梁萬戶,全德潤爲黔毛浦萬戶,李時郁爲薪智島萬戶,車亨遠爲天城萬戶,千起一爲開雲浦萬戶,黃河潤爲馬島萬戶,朴枝茂爲德津萬戶,梁漢彪爲龍津萬戶,朱重大爲在德萬戶,金大鉉爲造山萬戶,韓亨洙爲撫夷萬戶,金鼎亨爲森森坡萬戶,尹光殷爲舊所非別將,金鼎柱爲黃龍別將,白華順爲浦項別將,金達行爲大峴別將,金仁宅爲林土別將,邊擎仁爲小農堡權管,金重淵爲栗浦權管,金致宗爲乾川權管,全慶郁爲乾原權管,金光郁爲吾村權管,尹京國爲大吉號里權管,金聲振爲雲頭里權管,崔德元爲忠壯將,金斗星爲慶熙將,李輪爲全羅兵虞候,白師斌爲忠淸水虞候,李相璜爲北評事,同知單沈聖澤,李源爲都摠管,孔賢德爲訓鍊判官,黃處中爲五衛將,金鎭億爲都摠都事,吳在臣爲加設訓鍊僉正,韓民獻·尙乃顯爲加設訓鍊判官,吉殷春·陳澤文·曺漢星爲加設訓鍊主簿,申大復爲晉州監牧官,李光益爲宣傳官,李東馝爲訓鍊主簿,李宗蕃·李喆洙·朴英秀爲武兼,同知單金光潤,僉知單趙宗述,李光益爲訓鍊副正,李東蕃爲龍媒僉使,成鎭殷·李烷·李敬進·韓光植·李城輔爲副護軍,黃昇源·李鼎揆·徐有臣·曺喜有·崔鎭夏爲副司直,沈貞鎭·鄭道錫·趙允璧爲加設同知,鄭彦民·金重五·朴東衍·金光秀·安麒爲加設僉知,同知單金斗星·閔亨默爲都摠都事,李光益爲訓鍊正,沈鐮爲宣傳官,尹相重爲都摠經歷,趙恩錫爲訓鍊副正,柳成逵爲武兼,吳徹常爲忠州營將,僉知單朴基豐·李迪·柳鎭茂爲護軍,兪鉉商爲宣傳官,白光儀爲部將,李敏植爲都摠經歷,任希百爲僉知,李馨秀爲訓鍊正,金重鼎·吳贊暹爲武兼,宣傳官朴基成,武兼柳成逵相換,僉知單李晉秀,洪明浩·沈煥之·徐有成·尹長烈·李太亨爲副司直,金遇國爲副司果,尹相重·安思烈爲宣傳官,鄭思赫爲僉知,李敬熙爲平南萬戶,金得遇·金坊爲都摠經歷,趙尙鎭·李義綱爲副司直,吳顯忠爲別害僉使,李潤文爲都摠都事,梁垸爲副護軍,柳光濂爲中樞經歷,李檍爲訓鍊正,沈鑏爲水原中軍,尹範喆爲訓鍊判官,徐邁修·金載翼爲副司直,尹之謙·白海鎭爲訓鍊主簿,李章玉爲東道參軍,金尙埰爲西道參軍,李鎭國爲部將,卞恒圭·金光春·孫德仁·李寅建·朴普慶爲守門將,金鎭億爲內乘,金兌鍾爲都摠都事,陳世統爲訓鍊主簿,柳漢源爲宣傳官,李光曄爲訓鍊主簿,柳啓源爲武兼,宣傳官單尹範益,柳漢源爲從浦萬戶,李明祿爲都摠都事,尹衡烈爲上土僉使,李宜秀爲宣傳官,金宗喆爲都摠經歷,金鎭五爲武兼,李衡民爲訓鍊主簿,朴廷宅爲都摠都事,黃俊彦爲訓鍊主簿,金商岳·朴致煥·權就一爲武兼。
傳于金啓洛曰,爲閔鍾顯所營爲於濟私,竟夕酬應,再進湯劑,若有一分臣分,則宜卽泥首待命之不暇,而漫若不知,揚揚行政外補,皆壞國綱,況聞命而不知畏,勘罪而不知懼,是果臣分乎?大抵近來朝象之如此,專由於如鍾顯輩所打乖,寧不寒心?閔鍾顯卽其補外地方慶源府,施以投竄之典,城門仍留,卽爲押送,以礪頹俗。
傳于李羽晉曰,關東賓興錄校正本,今已啓下,下送該道印出,板本藏于界首邑鄕校,而雪白紙二十件,白紙三十件印進,道內各邑及鄕校,各藏一件,而送于內閣安寶,下送然後分藏,應製經工生及御考初次入格諸儒,各頒一件,亦爲安寶,道臣尹師國·申耆·沈晉賢父,守令朴基正·柳師模,各頒一件,殿庭親試時,試官朴宗岳·鄭昌順·閔鍾顯·沈煥之·南公轍·李冕膺·李明淵·高宅謙,試所承旨李書九·李益運,泮堂徐有防·李秉鼎,大司成徐榮輔,各頒一件,內外閣玉堂春秋館四處史庫,成均館四學,各藏一件事,分付。
以李羽晉囚單子,傳于朴宗來曰,付過還職。
朴宗來啓曰,大司憲執義·掌令二員,持平二員,俱未差,監察茶時之意,敢啓。傳曰,知道。
鄭大容,以兵曹言啓曰,傳曰,宣傳官金煐,不知去處,所爲痛駭,江界採蔘軍充定下送,丹把黃把撤還後,放送事,分付。宣傳官代,卽爲擬入,虛司果區處事,命下矣。依傳敎,金煐下送該道,使之充定江界府採蔘軍事,該道道臣處,行移之意,敢啓。傳曰,知道。
李晉秀,以刑曹言啓曰,依下敎,毓祥宮守直內官鄭德欽,嚴刑一次後,咸鏡道明川府,勿限年定配所,卽爲押送之意,敢啓。傳曰,知道。
吏曹啓目,觀此同知敦寧府事黃昇源上疏,則以爲臣旣無敦寧,仍因蹲冒,有違法例,亟令遞改亦爲白有臥乎所,旣無敦寧,則似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
甲寅六月二十日辰時,上御重熙堂。吏兵房承旨入侍時,行都承旨洪明浩,左副承旨李益運,假注書李允謙,記注官金良倜,記事官吳泰曾,以次進伏訖。上敎益運曰,予素知南人中翹楚,但承旨一人,而向來一疏,出於恃勢,寧有如許道理乎?去番放釋之敎中,可惜二字,但以外面言之,此後事,予當試觀之矣。又敎曰,領府事,豈不慨然乎?一人若曰,如此,則從其如此之言,一人若曰,如彼,則又從其如彼之言,本是覊旅之臣也,可謂莫可奈何,向筵,問涯角二字之旨意,故予果嚴敎矣。領府事之必欲寄跡於涯角何也?雖眞有是事,予則曰,非謂是也,而領府事則必欲分作京鄕看之,是甚意思,承旨若逢領府事,必傳此敎也。益運曰,臣則知涯角之旨,別無他意,故人或有問於臣曰,涯角之意,看作京鄕可乎云爾,則臣必曰,非謂是也。上曰,承旨可謂知予心者也。又敎曰,近來臺風之委靡,已無餘地,而去番金鍾秀放還處分後,無一人敢言者,此亦涉禁而然耶?可見世無人也。益運曰,臺閣之風稜,專係導率之如何,而一有敢言者,則從而摧折之,以殿下聰明睿智之聖,從前過中之擧,亦豈來諫之道哉?彼金鍾秀之罪犯,國人之所共討,輿情之所共憤,而一朝放還,殆若尋常,爲臺諫者,又安知聖意之有在,而必欲敢言耶?臣謂補衮之道,惟在於開言路也。明浩曰,藥房入診,久未爲之,今日則聖體,若何?上曰,膈間甚菀,夜不能寐,足可悶也。仍命書榻敎曰,進御淸肺湯一貼,更爲煎入。又命書榻敎曰,進御淸肺湯前方中,加倭黃連一錢,山梔子七分,片芩梔子·鬱金各五分,生地黃麥門冬各三分,一貼煎入。命書傳敎曰,守令·邊將初仕擇擬,皇朝人孫忠臣子孫淸白吏子孫戰亡人遺裔,西北·松都·耽羅人收用。上敎泰曾曰,汝知下番翰林之參坐於政廳之意乎?泰曾曰,知之矣。上曰,汝往政廳,見政事得失,必直書於時政記,可也。命退,承史以次退出。
上在昌德宮。停常參·經筵。
鄭大容,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
鄭大容啓曰,禁衛營將官來言,今日本營軍兵,日次私習云矣,敢啓。傳曰,知道。
鄭大容啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗來啓曰,大司憲奇彦鼎,掌令姜文會,持平愼性眞·洪樂敏在外,執義李遇濟,掌令鄭毅祚未肅拜,監察茶時之意,敢啓。傳曰,知道。
注書鄭文始病,代以徐俊輔爲假注書。
傳于鄭大容曰,都承旨入侍。
傳于朴宗來曰,以耆堂,久勞於夙夜,內局提調洪檍許遞。
以訓鍊都監千摠望筒,傳于鄭大容曰,以渠之事端言之,竄配已失刑,雖無前之霈澤,混被宥還之典,而刑政則萬萬不成說,其在不與同中國之義,豈敢排衆,首先檢擬於落點之官職乎?落點筆,一汚於李光燮之名上,其筆,將焉用哉?此擬亦從訓將。近來工夫中一端,不欲致責,任其所爲,定于心中者,何必處分乎?宜使都相兵判,知此意。
兵曹口傳政事,宣傳官趙濟民,武兼朴基成相換。
鄭大容,以兵曹言啓曰,今六月二十一日,武臣賓廳講書日次,而以中日相値,不得爲之之意,敢啓。傳曰,知道。
鄭大容,以兵曹言啓曰,卽接南所衛將鄭元大牒報,則金虎門南邊月廊外壁築墻頹仆處及同門北邊月廊部將直所外壁築墻頹仆處,今已改築云。兩處把守軍兵,還爲入直之意分付,何如?傳曰,允。
鄭大容,以壯勇營言啓曰,本營將校射會時,連七巡全布人,依節目,別單書入之意,敢啓。傳曰,知道。
鄭大容,以訓鍊都監言啓曰,因兵曹草記,金虎門南邊月廊外壁築墻一間許及北邊月廊外壁築墻一間許頹仆處,今已改築,兩處把守金虎門軍十六名,還入直所,將校解送之意,敢啓。傳曰,知道。
鄭大容,以義禁府言啓曰,海美前縣監柳殷鉉,卽其地定配事,承傳啓下矣。柳殷鉉卽其地忠淸道海美縣定配,而時在任所云,以承傳內辭意,具罪目,依例發遣府書吏,交代後,卽其地定配之意,敢啓。傳曰,知道。
領府事蔡濟恭箚曰,伏以,臣卽伏見訓局千摠望筒所下傳敎,不勝萬萬惶懍之至。臣自在卿宰,聞各營都相,於大小軍任差出之際,每與該將臣,互相持難,體統或至有損,未嘗不以此不韙,近年以來,以臣無似,承乏忝叨於都相之任,凡於軍任差擬,一委將臣,不之置疑,蓋不特軍任,自是將臣所管,或恐因是而有妨體統故耳。昨於千摠望,淨書來示之際,亦依前霎看,初不留意,今承傳敎之後,始覺李光燮之罪,實不可與同中國,因赦蒙宥,大是小人之幸矣。軍門之任,何患乏人,而乃以此,汲汲檢擬,以達於香案之前,該將臣所爲,豈非無嚴之甚乎?以聖上山藪之量,雖欲置而勿問,其在嚴國綱杜後弊之道,不可仍置,臣謂訓鍊大將徐有大,亟施譴罷之典,宜矣。臣名以都相,此等事,不能檢察,致煩聖敎,其觸事昏耗,不能事事之狀,於是益著。伏乞亟降威罰,以勵具臣,以安私分焉。取進止。答曰,省疏具悉卿懇。望筒書下之敎,在卿匪怒,特以兼綰其營也。該帥譴罷,烏可已也,而昨日惠堂之不敍,亦念爲任數遞之弊,旋以越俸改書出,矧彼號之曰三軍司命之任者乎?先施越俸之典,卿則安心勿辭。仍傳于朴宗來曰,此批答,遣史官傳諭。
甲寅六月二十一日二更,上御重熙堂。都承旨入侍時,行都承旨鄭大容,假注書李允謙,記注官承膺祚,記事官吳泰曾,以次進伏訖。上命書榻敎曰,王大妃殿進御加味香橘茶十貼製入。又命書榻敎曰,王大妃殿進御消風散一貼煎入。又命書榻敎曰,進御淸肺湯一貼煎入。又命書榻敎曰,進御淸肺湯,依初方一貼,更爲煎入。命退,承史以次退出。
上在昌德宮。停常參·經筵。
兪漢寧啓曰,大司憲奇彦鼎,掌令李益恢,持平愼性眞·洪樂敏在外,執義李遇濟,掌令鄭毅祚未肅拜,監察茶時之意,敢啓。傳曰,知道。
李羽晉啓曰,卽者副校理朴鍾淳,以其親病,陳疏經出,原疏纔已捧入矣。所當直捧禁推傳旨,而此與無端經出有異,推考警責,何如?傳曰,允。
傳于鄭大容曰,都承旨入侍。
鄭大容,以兵曹言啓曰,依下敎,上土僉使尹衡烈,從浦萬戶柳漢源,竝拿入,發問目取招,問目內,平南上土從浦,皆是厭避之窠,而平南萬戶李敬熙,昨已肅拜,汝等何爲,而昨日不卽出肅,今日始爲出肅?其間委折,從實直告,則尹衡烈·柳漢源所供內,以爲都政日,至夜深後,而未見除拜之政目,昨日早朝,始爲聞知,而廳座已罷,例不敢無時肅拜,故今日始肅,惶恐遲晩云,而上土從浦除拜,雖在於夜深之後,翌日始爲聞知之供,殊涉慢忽,屢次盤問,終始一辭,爲先捧供以入之意,敢啓。傳曰,尹衡烈之積年廢枳,時帶殘司者,容有一分可恕?柳漢源之以宣傳官,敢曰不知,不知亦罪,衡烈降定該院勤仕參軍,漢源,依金煐例,充定丹黃把採蔘軍,待畢採放送,其代,竝卽口傳擇差,可也。
鄭大容,以兵曹言啓曰,本曹草記,上土僉使尹衡烈,從浦萬戶柳漢源,捧供以入事,批旨內,尹衡烈之積年廢枳,時帶殘司者,容有一分可恕?柳漢源之以宣傳官,敢曰不知,不知亦罪,衡烈降定該院勤仕參軍,漢源,依金煐例,充定丹黃把採蔘軍,待畢採放送,其代,竝卽口傳擇差可也事,命下矣。依傳敎,尹衡烈降定訓鍊院勤仕參軍,柳漢源下送該道,充定江界府丹黃把採蔘軍事,該道道臣處,行移之意,敢啓。傳曰,知道。
兵曹口傳政事,以金宗喆爲從浦萬戶。
以上土僉使望筒,傳于鄭大容曰,旣無特敎,則當依格例差出,此望筒勿施。
兵曹口傳政事,以李禧培爲上土僉使。
以李羽晉,以承文院都提調意啓曰,院吏文學官朴顯範陞六代,幼學鄭恬差下,付軍職冠帶常仕,何如?傳曰,允。
傳于兪漢寧曰,時囚罪人李益運,府內保囚。
兪漢寧,以義禁府言啓曰,時囚罪人李益運,府內保囚事,命下矣。李益運府內保囚之意,敢啓。傳曰,知道。
副校理朴鍾淳疏曰,伏以,臣以人則至庸愚也,以地則至單寒也。僥倖公車,雖竊科名,出入榮塗,本非攸期。伏蒙我殿下不世之洪造,限後試券,至蒙御批,紙背恩敎,特命陞階,宸翰煇煌,永作傳家之寶,丹綸迥絶,特推念舊之意,臣闔門相對,聚首感泣,惟以不避湯火,夷險向前,思效涓埃之萬一,乃者瀛館新命,又及於萬不近似之身,數日之間,除旨聯翩,臣銜恩畏義,章皇出肅,仍因蹲冒,亦且有日,臣之諛才蔑學,自在講製之班,庶蒙聖明之俯燭,今於淸朝論思之任,豈有一分堪承之望,而亦不敢爲據實祈免之計,只益惶恧,不知所出,卽於玉署持被之中,得聞臣母,猝患暑癨之症,嘔泄兼作,水穀不下,藥餌罔效,達夜宛轉,臣自聞此報,方寸煎灼,按住不得,忙陳短章,徑出禁門。伏乞聖明,亟命遞改臣職名,以便救護,仍治臣擅離之罪,以肅朝綱,不勝幸甚云云。首疏具悉。爾其勿辭救護。
甲寅六月二十二日申時,上御集福軒,都承旨入侍時,都承旨鄭大容,假注書徐俊輔,記注官金良倜·曺亨壽,一提學鄭民始,檢校直提學徐有防,檢校直閣徐榮輔,待敎李存秀,以次進伏訖。民始曰,日熱如此,癤候諸節,若何?上曰,以日熱之致,尙未得差,可矣。民始曰,傳藥之後,無刺痛之候乎?上曰,有時刺痛矣。上曰,甘雨開霽,旋卽陽爆,民事何如云耶?民始曰,雨暘均適,農形庶占大有云矣。上曰,王大妃殿進御消風散一貼煎入。出榻敎上曰,進御淸肺湯一貼煎入。出榻敎仍命退,諸臣以次退出。
上在昌德宮。停常參·經筵。
朴宗來啓曰,大司憲奇彦鼎,掌令李益恢,持平愼性眞·洪樂敏在外,執義李遇濟,掌令鄭毅祚未肅拜,監察茶時之意,敢啓。傳曰,知道。
鄭大容啓曰,禁衛營將官來言,今日本營軍兵,日次私習云矣,敢啓。傳曰,知道。
鄭大容啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭大容曰,都承旨入侍。
傳于鄭大容曰,在外摠管許遞,前望單子入之,待下批牌招。
摠管前望單子入之,都摠管西淸君煋,副摠管李性默落點。
以同知柳孝源掃墳呈辭,傳于鄭大容曰,給由,與摠管中,衆所共知老病及兼帶軍門人,竝許遞,前望單子入之,待下批牌招,推移入直。
摠管前望入之,都摠管具㢞,副摠管李鼎運落點。
同敦寧白師謹疏曰,伏以天休滋至,景祿無疆,方當千一之慶辰,政切億兆之歡祝,區區下情,曷勝忭賀?臣於日昨,伏奉除旨,以臣爲同知敦寧府事者,臣感激恩私,竭蹶祗肅,粗伸叩謝之忱,而第臣本無敦寧,揆以法典,在所當遞,玆敢短章自列,仰瀆崇嚴。伏乞聖慈,亟命該曹,照例遞改,以存公格,以安私分,千萬幸甚,臣無任云云。答曰,省疏具悉。疏辭,下該曹,稟處。
甲寅六月二十三日初更,上御集福軒,都承旨入侍時,都承旨鄭大容,假注書徐俊輔,記注官金良倜,記事官吳泰曾,直提學徐龍輔,待敎李存秀,以次進伏訖。上曰,今日之熱,可謂近來初有矣。龍輔曰,然矣。癤候諸節,此時若何?上曰,姑未快差矣。上曰,畿內農形何如云耶?龍輔曰,雨暘均適,播種及時,可占豐穰云矣。上曰,抄啓文臣輩講義,不成貌樣,前抄啓之竝減,以其渾昧於經義也。以講義觀之,則今抄啓,猶不及於前抄啓,豈不駭然乎?龍輔曰,抄啓文臣,皆是年少科儒,其所用工於平日者,卽不過表賦等科文,故經義則姑未免生疎矣。上曰,渠輩雖曰,年少新進,名以文官,不識大學行用文義,顧何以事君從政乎?近來儒生之不治經義,而只爲規規於科工,便一痼弊矣。予欲於今番抄啓文臣中,擇一最無良者,大則削科,小則勿許通淸,使科儒輩,咸知不識經義,則不敢生僥倖之望,卿須以此意嚴飭於抄啓文臣輩,可也。龍輔曰,聖敎誠至當矣。抄啓文臣輩,若聞此敎,則必當感畏交至,勤孜做工,其效豈但止於抄啓文臣而已乎?上曰,王大妃殿進御消風散停止,加味正氣散一貼煎入。出榻敎上曰,進御淸肺湯一貼煎入。出榻敎龍輔曰,道內元還,本來不敷,每當麥嶺,狀請加分,無歲不然,今番鋤役方張之時,各邑請報,日以踏至,依近例就留庫中,量宜加分,何如?上曰,依爲之。出擧條龍輔曰,道內還上各穀中,南陽·豐德·朔寧三邑牟還過多,衿川一邑稷還過多,每當分糶之時,民不願受,及其捧納之際,爲弊尤多,若以相當宜土之穀,從便換作,則公無所損,民受實惠,南陽牟四百石,豐德牟七百石,待秋作租,朔寧牟一百三十石,待秋作粟,衿川稷七百石,亦爲待秋作租,實合便宜,故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
鄭大容,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李羽晉啓曰,大司憲奇彦鼎,掌令李益恢,持平愼性眞·洪樂敏在外,執義李遇濟,掌令鄭毅祚未肅拜,監察茶時之意,敢啓。傳曰,知道。
鄭大容啓曰,禁衛營將官來言,今日本營軍兵,日次私習云矣,敢啓。傳曰,知道。
鄭大容啓曰,御營廳將官來言,今日本廳軍兵,日次私習云矣,敢啓。傳曰,知道。
鄭大容啓曰,來二十五日,朝參日次矣,敢稟。傳曰,停。
備忘記,森森坡萬戶金鼎亨下直,長弓一張,長箭一部,片箭一部,筒兒一箇賜給。
傳于鄭大容曰,左承旨許遞,與未差之代,前望單子入之,待下批,牌招察任。
承旨前望單子入之,徐榮輔·閔昌爀·韓晩裕落點。傳于徐榮輔曰,右承旨入侍。
傳于韓晩裕曰,左承旨入侍。
鄭大容啓曰,宣傳官趙濟民相換單子,未及啓下,經先頒布,臣之不能檢飭之罪,不勝惶恐,而該吏自本院科治,原單子勿施,何如?傳曰,允。
兵曹口傳政事,宣傳官安思烈,都摠經歷李敏植相換,宣傳官兪鉉商,都摠經歷李萬吾相換。
以漢城判尹尹師國初度呈辭,傳于李羽晉曰,詞訟之任,不可數遞,雖以近年言之,除非周年,或十許朔,則未敢求遞,而今則刑曹堂上,不但無難尋單,京兆亦然,當初呼望之都承旨禁推,呈辭勿施,今日捧入承旨,從重推考。
以漢城府民家頹壓別單,傳于李羽晉曰,恤典令該廳,卽爲分給事,分付。
鄭大容,以兵曹言啓曰,新除授北評事李相璜呈狀內,老母今年七十歲,揆以法典,在所當遞,平南萬戶李敬熙,承重祖父母,今年俱以七十歲法不當遠離赴任,呈狀乞遞,邊將之親年七十,無兄弟獨身者,許遞其任,載在法典,北評事李相璜,平南萬戶李敬熙,竝改差,何如?傳曰,允。李敬熙不可無故作散,時仕中,相換,可也。
鄭大容,以壯勇營言啓曰,本營軍兵等,中日試射時,鳥銃沒技人,依節目,別單書入之意,敢啓。傳曰,知道。
李羽晉,以義禁府言啓曰,卿宰禁推,該府草記,待批下捧供,載在大典通編矣。時囚罪人洪明浩,係是卿宰,敢啓。傳曰,日熱如此,飭已施矣。分揀放送,可也。
李羽晉,以賑恤廳言啓曰,漢城府民家頹壓別單判付內恤典,令該廳,卽爲分給事,分付。二三間小戶,何必區別?完頹多少,一體題給,此後,依此擧行事,命下矣。取考前後別單,中部字內,完少頹多一戶,布一疋,東部字內,全家頹壓三戶,各錢二兩,完少頹多十七戶,二三間中,完多頹少七戶,各布一疋,西部字內,全家頹壓十五戶,全幕頹壓五戶,各錢二兩,完少頹多三十三戶,二三間中,完多頹少四戶,各布一疋,南部字內,全家頹壓七戶,各錢二兩,完少頹多十四戶,二三間中,完多頹少十一戶,各布一疋,壓死一人,錢二兩,布一疋,北部字內,全家頹壓五戶,各錢二兩,完少頹多十五戶,二三間中,完多頹少四戶,各布一疋,合錢七十二兩,布二同七疋,恤典,已爲依例分給之意,敢啓。傳曰,知道。
甲寅六月二十四日辰時,上御重熙堂。左承旨入侍時,行左承旨洪義榮,假注書李允謙,記注官金良倜,記事官吳泰曾,以次進伏訖。上命書傳敎曰,詞訟衙門之連五日不坐,政院之措辭請推,故事卽然,刑漢兩司,無端闕坐,該房默無一言,而廟堂亦不致責承宣,勢將自上處分,該房承旨遞差,此後申明舊規。命書榻敎曰,進御淸肺湯一貼煎入。命退,承史以次退出。
上在昌德宮。停常參·經筵。
藥房都提調臣洪樂性,副提調臣鄭大容啓曰,伏未審日間,聖體,若何?寢睡·水刺之節,何如?連進湯劑之後,調攝諸節,益有差勝乎?臣等率諸御醫,趁早入診,詳察聖候爲宜,臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,大司憲奇彦鼎,掌令李益恢,持平愼性眞·洪樂敏在外,執義李遇濟,掌令鄭毅祚未肅拜,監察茶時之意,敢啓。傳曰,知道。
鄭大容啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于閔昌爀曰,同副承旨入侍。
傳于李羽晉曰,左副承旨入侍。
備忘記,從浦萬戶金宗喆下直,長弓一張,長箭一部,片箭一部,筒兒一箇賜給。
以禮曹判書金載瓚三度呈辭,傳于李羽晉曰,還給。
以兵曹判書具庠三度呈辭,傳于李羽晉曰,加給由,牌招開政。
以黃海監司李泰永啓本,遺漏老人開坐事,判下內,啓下吏曹,政官牌招,開政下批爲良如敎。
傳于鄭大容曰,吏曹堂上前望單子入之。
吏曹堂上前望單子入之,判書金載瓚,參判黃昇源,參議金履翼落點。
鄭大容啓曰,吏曹判書金載瓚,參判黃昇源,牌不進推考傳旨,今方捧入,而開政命下之後,如是違牌,不卽擧行,事甚未安,竝更卽牌招,何如?傳曰,允。
傳于徐榮輔曰,右承旨入侍。
傳于鄭大容曰,兵判批下,更爲牌招。
鄭大容,以兵曹言啓曰,內禁衛將趙雲行,羽林衛將尹壽民,景福宮衛將金光潤,俱以身病猝劇,時月之內,勢難供職,呈狀乞遞,領軍之將及輪番之任,不可久曠,竝改差,何如?傳曰,允。
有政。吏批,判書金載瓚,參判黃昇源進,參議未差,左副承旨李羽晉進。以李在學爲禮曹判書,李身晦爲戶曹參判,閔台爀爲知義禁,鄭昌順爲內醫提調,丁志德爲工曹正郞,閔百準爲司䆃僉正,李弘達爲監察,任㸁爲省峴察訪,朴宗岳爲冬至兼謝恩正使,金履素爲進賀使,鄭大容爲副使,鄭尙愚爲書狀官,韓光慶爲愍懷墓守衛官,承文著作單朴鼎元,養賢直長單承慶恒,同義禁單閔台爀。
兵批,判書具庠進,參判柳誼入直,參議姜彝正,參知李祉永病,都承旨鄭大容進。以吳載重爲內禁將,崔重敎爲羽林將,徐命泓爲景福將,閔亨默爲都摠經歷,崔顯重爲北評事,安相普·金麟瑞·金弘章·韓漫·韓泰相·印重載·吳重鉉·吳泰瑞爲同知,崔光彦·崔德獜·呂光尹·韓國弼·洪五範·金振萬爲僉知,許瑍爲德浦僉使,平南萬戶李敬熙,內乘金鎭億相換,副司直洪義榮·金啓洛·朴宗來,副司正李克孝·李秉德·鄭恬。
鄭大容,以兵曹言啓曰,卽接西所衛將韓鼎運牒報,則景秋門內,東邊柳木一株,年久腐傷,以致折落云。令該所,依例斫去之意,敢啓。傳曰,知道。
吏曹啓目,粘連觀此同知敦寧府事白師謹上疏,則以爲臣本無敦寧,揆以法典,自在當遞,亟令該曹,照例遞改亦爲白有臥乎所,旣無敦寧,則似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行。
兵曹判書具庠疏曰,伏以臣於見任,黽勉而行公矣,黽勉而行政矣。再尋呈單,獲蒙恩暇,臣誠且感且幸,庶幾解此重負,卽者三度加由,出於格外,仍復開政有命,召牌儼臨,臣於是,茫然失圖,不勝惶蹙之至也。噫,臣之空疎之姿,迷鈍之識,其於銓職,萬難承當,非但臣自知已審,卽同朝之所共知。伏惟天日在上,無微不燭,如臣伎倆,姸醜已露,錙銖莫逃,而今過一朔,尙逭郵罰者,誠以如天之度,曲加包荒宜譴,則歸之於無知,當誅則責之以戒後,臣之罪負愈積,而上之庇覆愈摯,臣之震霣感戴,當作何懷哉?然而無妄,雖與故犯有異,僨誤則一也,閑窠雖與緊關有間,用人則一也。每出一望,不啻三思,疑惑反滋,昏昧轉甚,承批之後,氣息稍舒,政命之下,又復恐懼,風動草偃,終蔑遷改之效,心勞形役,徒切消爍之憂,此乃眞情實際,非出例讓飾套,而又有衆目所覩,昭著難掩者,卽實病也。臣於日前,偶患關格,眞元澌脫,貞疾闖發,豈有可强之勢,而臣之所矢心者,惟在於身非己有,力盡而後已,故不敢遽然稱病,幸得調息乍痊,應行之坐,趁期皆赴,大政之行,亦是非意到今,可謂力已盡矣。況都政已過,必辭乃已,卽所謂銓家之瓜限,雖使臣,有才可堪,無病可言,固不當因仍蹲冒也,決矣。今若不顧渠之人器,不恤人之譏笑,而徒懷怵畏,唐突復出,則前頭狼狽,姑不暇論,目下廉防,其當何如哉?玆不得不略入文字,仰瀆崇嚴。伏乞天地父母,俯賜矜諒,亟許遞改,則聖明綜核之政,終始生成之澤,臣當攢手而頌,隕首以報,臣不勝瞻天祈懇,伏地顒祝之至云云。答曰,省疏具悉。卿其勿辭行公。
甲寅六月二十五日辰時,上御誠正閣。藥房入診入侍時,都提調洪樂性,副提調鄭大容,假注書徐俊輔,記注官承膺祚,記事官吳泰曾,一提學鄭民始,檢校直提學徐有防,直提學徐龍輔,檢校直閣徐榮輔,待敎李存秀,醫官金孝儉·金光國·周命新·李敬培·李敏德·李周憲·吳仁豐·卞,以次進伏訖。樂性曰,日熱如此,聖體,若何?癤候諸節,亦何如?上曰,一樣矣。如此劇熱,大臣入來,故不得已梳洗矣。涼劑今已多服,而尙未差勝,此蓋醫書所云,陽氣上蒸者也。酬應若過,則又添膈症,此甚悶然。樂性曰,當夏涼劑。雖曰例藥,而今則進御,幾爲十餘貼,下情焦悶,不可盡達。上曰,近日則早服涼劑,不無淸上之效,而夜眠若穩,則誠可幸。樂性曰,以日熱而然乎?以癤處刺痛而然乎?上曰,非但刺痛,日熱誠難堪矣。樂性曰,酬應雖過多,物來順應,俾無上氣之症,伏望。上曰,每以此自勉,而至於事務緊冗之時,自不得如此矣。樂性曰,飮啖若何?上曰,日熱如此,不能善飯矣。樂性曰,今日卽中伏也。炎節尙遠,此爲伏悶。樂性曰,王大妃殿氣候,何如?上曰,以暑症欠寧,下情悶迫矣。樂性曰,湯劑何以爲之乎?上曰,問安承聞後,當有下敎矣。樂性曰,惠慶宮氣候,何如?上曰,一向矣,慶辰穩穩陪過,諸人亦皆入來,甚爲欣滿。樂性曰,臣猥忝近戚,獲參內宴,伏不勝榮感之至。上曰,明年,卽是國朝初有之慶,慶祝喜懼,一心兩切,今年則仰承慈意,不欲張大,故外面應行之禮,亦不得爲之矣。樂性曰,連日霖雨之餘,慶辰,則快占淸朗之喜,此莫非聖孝之仰格,伏庸欽仰。樂性曰,醫官入診,何如?上曰,置之。上曰,進御淸肺湯一貼煎入。出榻敎樂性曰,元子宮氣候,何如?上曰,好過矣。樂性曰,湯劑已爲煎待,入之,何如?上曰,入之。上曰,都承旨出去,與醫官,持湯劑同入,他承旨使之入侍。賤臣承命出傳,與李羽晉偕入進伏。上曰,金孝儉有子幾人乎?孝儉曰,有二子矣。樂性曰,昨以漢城府事,有所探問,則已坐起云矣。今則臣之昏錯如此,全不事事,伏不勝悶然矣。上曰,卿則只當臥閤,而右揆今旣新拜,凡係修擧之事,往復爲之,好矣。本司坐起,久不爲之云,須以從近擧行之意,往復右相也。樂性曰,今番使行,伏蒙恩點,而見今臣之筋力,無以自强,特賜體諒,伏望。上曰,雖微卿言,予已知之,當卽勉副矣。命書傳敎曰,領相陳懇若此,冬至兼謝恩正使之任,今姑許副,今日政,以耆社外大臣擬入。上曰,明年,卽皇帝卽位六十年也。宜有進賀使,而兼行與別使,尙未決定,五十年進賀,雖有已例,今番則專送別使,以示稍異之意,爲好矣。樂性曰,聖敎至當矣。以別使完定,似得宜矣。命書傳敎曰,明年卽皇帝卽位六十年也。當有進表稱賀之擧,進賀使,今日政,別爲差出,拜表吉日,以十月念後推擇事,分付該曹。上曰,兩使行,當以大臣爲正使,而兩大臣之排擬,誠難矣。樂性曰,然矣。上曰,日熱如此,大臣先退。羽晉曰,香室書寫忠義,旣自政院,取才啓下,則勳府似不當謂以忠義,直爲汰去,而日前書寫忠義,自該府汰去之後,所謂取才之徒,別無善書者,尙未差代,事極可悶,蓋其人,雖至微,任則不輕,今後則書寫忠義之汰易,專屬本院,定式施行,何如?上曰,依爲之。如有可汰之罪,往復該房,略倣進來之規,使該堂,亦不至於全不相闕,可也。出擧條仍命退,諸臣以次退出。
甲寅六月二十五日巳時,上御重熙堂。右承旨入侍時,右承旨徐榮輔,假注書徐俊輔,記注官承膺祚,記事官吳泰曾,一提學鄭民始,檢校直提學徐有防,直提學徐龍輔,待敎李存秀,以次進伏訖。民始曰,日熱去而益甚,癤候,若何?上曰,癤處尙未差勝,而夜來亦不得穩眠矣。民始曰,涼劑之多貼進御,誠不勝伏悶矣。上曰,今番別使之行,當在於冬至使之後矣。民始曰,如不過四五日差後矣。民始曰,露梁鎭旣屬本營之後,該鎭錢穀,亦爲句管於本營,而卽聞該鎭,給債錢二千五百兩,乃是自禁衛營劃給該鎭,以爲放債需用之資,而所受者太半是禁營吏卒,利錢或不準給,若欲收拾原錢,則有非該鎭將所能爲云。旣屬本營句管,則錢穀亦係軍需,不可任其疎虞,若自禁營收捧,則自是該營吏卒,其勢甚易,當初劃給錢二千五百兩,自該營還爲收捧,而其代,則亦自禁營,更爲準數給代,自該鎭主管收放,則在禁營,別無所損,在該鎭,亦甚便好,故敢此仰達矣。上曰,依爲之。出擧條民始曰,軍器色鳥銃不敷,今方連爲新造,而加時木,舊儲盡用,以年所捧,太半不足,全羅左右水使處,以各五百介斫取,待明春·嶺湖漕船上來時,從便付送之意,知委,何如?上曰,依爲之。出擧條民始曰,各邑移轉,今已盡分,城餉節目,將爲啓下,而第有一事不可不稟定者,城餉餘數,不及二萬石,自昨冬僅僅收拾,今爲四萬石零,而旣罷添餉條,此後更無添益之道,謹守此數,不至虧欠然後,庶無不成樣之歎,道臣之不得停退,代錢捧留,雖已定式,而若或有不得不停退除耗之時,則支放不足,勢將如前請原餉,而放料,則原數又將耗縮,誠甚可悶,外方支放之需,亦有給代之規,北漢校卒,比諸外方校卒,緊歇自別,城餉之於各衙門穀,輕重亦異,日後若値停退除耗之時,則耗條,以京畿他衙門穀,給代輸納之意,定式,何如?上曰,依爲之。出擧條民始曰,本廳需用,專靠德池屯稅,而年來屯稅,漸次減縮,比諸數十年前,殆不及半數,本廳之不成樣,多由於此,究厥弊端,專由於屯民之百般肆惡,不爲應稅而然,營邑則一聽民訴,而全不顧籍,有非京廳將校,所能威制而收拾,軍需之所資給,決不可一任頑民之乾沒,不可無別樣變通,以爲復舊之道,此後則地方官,協力收捧,如有恃惡頑拒之類,各別嚴治,以懲他人,而該地方官,若或不勤擧行,則自本廳,草記重勘之意,定式申飭,何如?上曰,依爲之。出擧條有防曰,尙方有各色待令別綃,而都數迨近四十疋,其間或有年久渝色者,此若一向留置,則實有無用之慮,故敢此仰達矣。上曰,何爲而至此之多乎?有防曰,近來元無別入之敎,故次次至於比多矣。上曰,尙方亦有遺在,貴矣。民始曰,近無內入,故自多遺在矣。上曰,各色各留二疋,以爲待令件,其餘竝內入,可也。有防曰,白絲,今年燕貿絶少,備忘則僅僅充補,而院中所用,誠悶迫矣。上曰,然則備忘外,別綃不令多織,似無窘束之患矣。有防曰,然矣。上曰,王大妃殿進御加味正氣散停止,加味六和湯,自今日一貼式,限三貼煎入。出榻敎上曰,水原留守入侍。出榻敎賤臣承命出傳,與水原留守趙心泰,偕入進伏。上曰,城役方到何境乎?心泰曰,南北門樓虹霓,今幾垂成,以城堞言之?限五十間,先爲始築,亦到七八層矣。上曰,目今財力,姑無不足之患乎?心泰曰,姑無此患矣。上曰,公廨之不得不添造者,許令圖形以進矣。日昨見李儒敬所上,則間數太多,不可不汰冗而取緊矣。命承旨展圖形。上曰,從某至某,略干間添造,其餘從某至某則除之,可也。心泰曰,圖形時,臣亦與聞,而伊時,以不得不添入圖出矣。今伏承下敎,始爲怳然矣,當以此奉行矣。上曰,卿何日當下去乎?心泰曰,數日中,當下去矣。上曰,水原行宮間數許多,每年水潦及解凍後,頹圮處修繕一事,不可責之於一留守,此則自朝家,別般措劃以給,好矣。民始曰,誠如聖敎矣。城役物力措劃時,亦當一體措劃,以爲永久遵用之道,斷不可已也。有防曰,曾聞年前,留守爲公廨修補之資,每年以百兩所出之錢,補用事,有所定式云,未知其間如何用否,而此則不可當百分一矣。命退,諸臣以次退出。
上在昌德宮。停常參·經筵。
閔昌爀啓曰,大司憲奇彦鼎,掌令李益恢,持平洪樂敏·愼性眞在外,執義李遇濟,掌令鄭毅祚未肅拜,監察茶時之意,敢啓。傳曰,知道。
鄭大容啓曰,禁衛營將官來言,今日本營軍兵,日次私習云矣,敢啓。傳曰,知道。
傳于鄭大容曰,都承旨入侍。
傳于兪漢寧曰,右副承旨入侍。
鄭大容啓曰,假注書徐俊輔,身病猝重,勢難察任今姑改差,何如?傳曰,允。
徐俊輔改差,代以宋冕載爲假注書。
兪漢寧啓曰,吏曹郞廳來言,御覽官案修正次,請出矣,敢啓。傳曰,知道。
鄭大容啓曰,事變假注書柳遠鳴,身病猝重,勢難察任,今姑改差,何如?傳曰,允。
備忘記,上土僉使李禧培下直,長弓一張,長箭一部,片箭一部,筒兒一箇賜給。
兵曹口傳政事,上土僉使李禧培,西林僉使李洽相換。
以兵曹監軍單子,傳于閔昌爀曰,在外人,口傳相換。
兵曹口傳政事,武兼李彬,都摠經歷金坊相換。
以全羅監司李書九狀啓,扶安縣金振郁,拯活人命事,傳于李羽晉曰,扶安金振郁,獨騎一葉漁艇,冒涉七山險洋,拯救十人,何惜一資賞加?令該曹口傳下批,俾遐土瞻聆,知重民命之意,官敎,卿其祗受,卽爲曉諭出給事,回諭。
傳于李羽晉曰,坐直承旨入侍。
徐榮輔,以賑恤廳言啓曰,漢城府民家頹壓別單,判付內,恤典,令該廳,卽爲分給事,命下矣。東部字內,完少頹多一戶,布一疋,西部字內,全幕頹壓二戶,各錢二兩,北部字內,完少頹多一戶,二三間中,完多頹少一戶,各布一疋,合錢四兩,布三疋恤典,依例分給之意,敢啓。傳曰,知道。
甲寅六月二十六日辰時,上御重熙堂。右副承旨入侍時,右副承旨兪漢寧,假注書徐俊輔,記注官承膺祚,記事官吳泰曾,以次進伏訖。上曰,香室單字,何等尊重,而乃敢雜以草氣,何忠義書納乎?注書知入。賤臣承命出,以入番忠義咸若熙回奏。漢寧曰,朝者廳坐時,忠義來呈單子,而有誤書者,該房飭責矣。今又若此草率,誠駭然矣。上曰,此後則該房,各別申飭,可也。仍命書判付訖。命退,諸臣以次退出。
甲寅六月二十六日巳時,上御重熙堂。都承旨入侍時,都承旨鄭大容,假注書徐俊輔,記注官承膺祚,記事官吳泰曾,一提學鄭民始,檢校直提學徐有防·金載瓚,直提學徐龍輔,檢校直閣徐榮輔,待敎李存秀,以次進伏訖。民始曰,日熱益甚,癤候諸節,若何?上曰,尙未快差矣。民始曰,涼劑之連日進御,下情悶迫矣。上曰,涼劑雖已多服,而苦無其效,是可悶也。民始曰,日熱如此,故尙遲差勝之慶矣。日候若過,處暑而涼生,則自當次次勿藥矣。上曰,庚熱尙餘一朔之久,尤可悶也。上曰,摠廳還上之年年積逋者,昨年幾皆捧置云,今則各庫,皆得充實乎?民始曰,昨年幾皆盡捧,而尙多未收穀者,若稍稍收拾,則可得成樣矣。上曰,積逋之收穀,誠是難事矣。上曰,畿營聞有新營云,何如耶?龍輔曰,近來則頗成貌樣,亦有規模,而敎鍊官輩,時時肄射云矣。上曰,亦有射場乎?龍輔曰,有之而以其步數之不足,僅僅成樣,未免仰射云矣。有防曰,臣之在畿營時,始創新營,而其時則不過草創而已。今則幾皆整頓,而頗成貌樣云矣。上曰,注書出去,使宣傳官,率江界邊將入侍。賤臣承命出傳,與宣傳官許溟,從浦萬戶金宗喆,上土僉使李禧培,平南萬戶金鎭億,偕入進伏。上曰,江界,邊庭重地,爾等須遵前邊將已例,善爲之,可也。宗喆等曰,當盡心爲之矣。上曰,江界邊將所爲者,何事?宗喆曰,防守也。上曰,留防乎,赴防乎?宗喆曰,臣以新除之故,留與赴間,未能詳知矣。上曰,身爲邊將,而尙不知江界邊將之赴防,誠駭然矣。上曰,從浦萬戶金宗喆,令兵判決棍。出榻敎上曰,守禦使之病,近日則何如耶?存秀曰,尙未差減矣。仍命退,諸臣以次退出。
甲寅六月二十六日酉時,上御重熙堂。坐直承旨入侍時,左副承旨李羽晉,假注書宋冕載,記注官承膺祚,記事官吳泰曾,以次進伏訖。上曰,忠義事,何如是致此欠敬,其果問而知之乎?羽晉曰,朝以此事推治其下吏,竝與忠義而欲爲除汰矣。但能書者,惟難其人,所謂代入者,恐有反不如之慮,故姑爲置之矣。上敎羽晉曰,本廳,有先朝受敎揭板,明日入侍謄奏,可也。上曰,注書宋冕載入來乎?羽晉曰,入來矣。上曰,汝之講義,其成說乎?予非責汝以深辭奧旨,只就章句中,易見易解之義,其所條問,而亦不能對,汝自兒時,不讀大學書乎?大學之道,開卷第一義也。以文士爲名,而若是其矇昧魯莽,豈非可恥之甚者乎?應講諸臣,連爲課試,其中文臣,當有別般嚴處,以此意汝須親往諸僚家,一一傳諭,而汝則勿擬於注書望之意,知之。仍命退,承史以次退出。
上在昌德宮。停常參·經筵。
藥房提調鄭昌順,副提調鄭大容啓曰,庚炎轉甚,伏未審此時,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區下忱,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
徐榮輔啓曰,大司憲奇彦鼎,掌令李益恢,持平洪樂敏·愼性眞在外,執義李遇濟,掌令鄭毅祚未肅拜,監察茶時之意,敢啓。傳曰,知道。
鄭大容啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓晩裕曰,左承旨入侍。
宋冕載改差,代以趙萬元·曺錫中爲假注書。
傳于李羽晉曰,莫重薦獻,與啓下,有相左者,該署該曹事,萬萬駭然。當該坐上,竝罷職,雖以判堂言之,出肅之後,不卽校正,亦爲遞差,該署官員,令該府,拿問處之。傳于李羽晉曰,禮房承旨入侍。
以宣傳官侍講單子,傳于鄭大容曰,講陣事,飭令,何如,而一廳之中,居不,至於十三人之多,其不能勤習可知,萬萬駭然。稍待生涼,當爲親試,抽栍捧講,又或一毫不勤,一不者,卽其地嚴棍,俱不者棍汰,以此傳敎,令兵曹,書入於來頭親試時試記,行首宣傳官,若能這這檢飭,豈有是乎?爲先記過。
以宣傳官射會單子,傳于鄭大容曰,講之不勤,猶且嚴飭,則名以武臣,不嫺操弓,十巡未滿四矢者,至於四人之多,近日以罰射勸奬之意,果安在哉?此試記勿施,明日更爲射會,又未滿四矢,令監試將臣,卽其地猛棍草記。
以宣傳官講陣居首人別單,傳于鄭大容曰,銀帶不遠,金榜邈然,如許殘生,前所未聞,加之講又居不,可知伎倆止此,至於都劃居首,自歸毛將焉傅,免棍幸耳,論賞猥矣。別單勿施,此後嚴飭。
李羽晉,以景慕宮都提調意啓曰,本宮御覽植木帖子,每四季朔,修整以入矣。今季朔,則別無生枯之可以修整者,御覽植木帖子,姑不請出之意,敢啓。傳曰,知道。
李羽晉,以禮曹言啓曰,卽接寧陵別檢所報,則本陵來六朔朔望焚香香,今二十八日當爲祗受陪進,而新除授參奉黃載天,方在草土中,別檢今方入直,受香無人云。參奉黃載天,今姑改差,其代,卽令該曹口傳差出,以爲受香之地,何如?傳曰,允。
吏曹口傳政事,以金世淳爲寧陵參奉。
鄭大容,以都摠府言啓曰,今日入直內,三廳武兼禁軍兵等,當爲中日習射,而國忌正日相値,不得爲之之意,敢啓。傳曰,知道。
行判中樞府事朴宗岳箚曰,伏以臣於日昨,伏奉恩命,以臣爲冬至兼謝恩正使,念臣向叨是任也,終未免僨事,司直之地,人言峻發,聲罪狼藉,至曰,辱國貽羞,又曰,專對之任,不可責之於人人,蓋其爲不諒事實之如何,操切凌踏,無復餘地,至今追思,尙切悸懍,今若諉以事屬稍久,義重往役,復此冒沒膺命,則非但臣心之自恧,其於廉防所係,亦豈細故也哉?臣受恩如天,身非己有,一分圖報之道,惟在於筋力奔走,不擇夷險,而況萬里銜命,四牡騑騑,在臣爲宣力之當分,則何敢爲占便圖避之計,而百爾思惟,承當無路,外此疾病之難强,人品之不稱,有不暇論,玆敢略入文字,仰瀆崇聽。伏乞聖明,亟許變通,以重使命,以靖私義,幸甚幸甚。取進止。答曰,省箚具悉卿懇。引義甚過矣,且左相則躝跚之難强,在所體諒,此行無出卿右,卿須安心治行。仍傳曰,此批答,遣史官傳諭。
甲寅六月二十七日卯時,上御誠正閣。藥房入診,左承旨同爲入侍時,藥房提調鄭昌順,副提調鄭大容,左承旨韓晩裕,假注書李允謙,記注官金良倜,記事官吳泰曾,待敎李存秀,醫官金孝儉·金光國·周命新·李敬培·李周憲·安昌禧·卞,以次進伏訖。昌順曰,庚炎極甚,聖體調攝,若何?上曰,膈氣煩菀,癤候牽悶,寢眊之節,達宵未穩,甚苦甚苦。連進涼劑,又粘膏藥,而亦無顯勝之效,所謂皮載吉,無靈莫甚矣。昌順曰,大抵醫術,類皆如此,皇明世宗朝,適患玉喉痞症,有一慵醫進奏曰,若用金鎖匙,則卽差矣。世宗從其言進御,而果卽差勝,自此以後,稱之以名醫矣。厥後喉痞症之復發時,則雖連進金鎖匙,而少無顯勝之效,一世之晠稱名醫者,反爲前日之庸醫云矣。上曰,今番進賀使,左相當入去,而行步周旋,有難强爲,勢將不得已而許免,此外則皆有頉,無可入去者,昨與摠戎使,已言之矣,卿則何如?昌順曰,專對之責,所重在焉。臣雖不敢稱老,而蒲柳之質,年迫七十,至於出疆之任,固難仰副聖意矣。上曰,似然矣。命書榻敎曰,進御淸肺湯一貼煎入。命退,諸臣以次退出。
甲寅六月二十七日未時,上御重熙堂。禮房承旨入侍時,左副承旨李羽晉,假注書趙萬元,記注官承膺祚,記事官吳泰曾,以次進伏訖。上命書傳敎曰,惟予夙宵一心,在於奉先祀典,卽奉先中一事,於昭降監之理,係於致精致潔,苾苾芬芬之謂,明祀吉蠲,爲饎之謂,孝享一有欠焉,不若不祭,此所以申戒齋官,屢飭有司,俾盡誠敬,仰冀垂歆者也。廟宮陵園之入役熟手,別創七十料窠,豈爲渠輩而然?寔爲祀典所重,則香祝之所關,尤有倍於祭物熟設,廟號尊號之敬書,專委於書寫忠義,忠義得人然後,祝板香封,可以十分精潔,昨日,適因秋冬六朔,殿宮陵園例封香單之請押,有怳然覺得者,至重至嚴之文書,楷草相雜,職由於渠輩看作苦役,必欲規避,致有此欠敬,此皆酬勞奬勩,反讓繖扇忠義,以是之故,年前至有誤書莫重字之事,每一思之,豈勝悚然?欲矯弊端,莫如疏鬱,而張錫周一人,特敎收用之後,未聞更卽鱗次修擧,然則受敎也,通編也,將爲束閣之空言,是豈爲所重之意乎?賓參守奉,各一窠之屬之忠義,卽爲渠輩疏鬱之大政,其後書寫忠義,意謂亦在於通融差除之中矣,今聞不然云。自今更爲定式,書寫忠義,與入番諸忠義,通融差擬實職,而多寡不敵,當有劃一排定之式,此則令該府,論理草記,如是定式之後,其所取才,尤宜審愼,乙酉受敎,何等嚴截,而近來不擇,猶復若前,今後該府首堂,與該房承旨,眼同取才,至於傳寫之時,必盥手,對準之際,具公服,無敢違越。大抵香室,本隷於校書館,至今爲館官輪番之所,而近又爲內外閤,則入直官之勤怠,內閣提學以下,例兼提擧·副提擧·校理·正字者,其可不銳意致察乎?以此傳敎,香室及內閣勳府揭板,亦爲載錄於政院禮房便覽。又命書榻敎曰,進御淸暑六和湯,依書下方文,人蔘,代入沙蔘五分,一貼煎入。仍命退,承史以次退出。
上在昌德宮。停常參·經筵。
兪漢寧啓曰,大司憲奇彦鼎,掌令李益恢,持平洪樂敏·愼性眞在外,執義李遇濟,掌令鄭毅祚未肅拜,監察茶時之意,敢啓。傳曰,知道。
以備邊司本司坐起堂上進不進單子,傳于鄭大容曰,如例次對,則酬應難矣,廟謨委置,亦不可不念,聞以坐起,會于本司云。大臣及諸堂中,稟事者,使之來待。
鄭大容啓曰,右議政李秉模,備局稟事,堂上鄭民始·沈頤之·徐有防·李得臣·尹行任,依下敎來待矣。傳曰,入侍。
傳于韓晩裕曰,左承旨入侍。
傳于閔昌爀曰,同副承旨入侍。
傳于徐榮輔曰,右承旨入侍。
傳于閔昌爀曰,未署經守令,當日署經,與未下直守令,皆令明日辭朝。
閔昌爀啓曰,未署經守令,當日署經事,命下矣。諫院則旣已署經,憲府除在外外,未肅拜人員,竝卽牌招,以爲署經之地,何如?傳曰,允。
閔昌爀啓曰,未署經守令,當日署經事,命下矣。大司憲奇彦鼎,掌令李益恢,持平洪樂敏·愼性眞在外,執義李遇濟,掌令鄭毅祚牌不進,無以備員署經,何以爲之?敢稟。傳曰,只推,更爲牌招。
閔昌爀啓曰,新除授吏曹參議金履翼,方在罷散中,何以爲之?敢稟。傳曰,敍用牌招,以爲進參誓戒之地,可也。
有政。吏批,判書金載瓚,參判黃昇源,參議未差,同副承旨閔昌爀進。啓曰,禮曹參議,今當差出,而擬望之人乏少,承旨竝擬,何如?傳曰,允。
閔昌爀,以吏批言啓曰,禮曹參議,今當差出,而前望中,無故之人,只有二人,以二望擬入之意,敢啓。傳曰,知道。
以沈公燁爲寶城郡守,鄭昌順爲禮曹判書,徐邁修爲禮曹參判,金基正爲同敦寧,尹行任爲禮曹參議,徐鼎修爲觀象監提調,鄭大容爲司圃提調,安景說爲宗簿主簿,金逵瑞爲瓦署別提,趙恒存爲崇陵別檢,李鴻德爲端川府使,許溟爲長興府使,奉常直長單朴鼎元,東學訓導單劉弘基,兼春秋延東憲·朴孝成,以上竝單付,郭山郡守單李甲會仍任事,承傳,靈巖郡守成範鎭,金堤郡守崔吉憲相換,寶城郡守沈公燁,陽川縣令金鎜相換,尹相重爲高原郡守。
兵批,判書具庠進,參判柳誼,參議姜彝正病,參知李祉永入直,行都承旨鄭大容進。以尹昹爲同知,李成德爲都摠都事,朴明勳爲訓鍊判官,李德純爲守門將,趙恩錫爲夞怪萬戶,任鎭廷·蔡鵬翰·尹任宰·金振聲·金夏重爲同知,閔鍾醇·姜佐臣·宋寅夏·李長英·李光新·李翼聖爲僉知,李敬熙爲訓鍊副正,李周鳳·閔亨默爲宣傳官,李敏植爲都摠經歷,李雨龍爲宣傳官,尹之謙爲都摠都事,李石求爲內乘,南弼壽爲訓鍊主簿,同知單吳毅常,僉知單徐英輔,以吳載光爲副護軍,李在學·白師謹爲副司直。
以都摠都事望筒,傳于鄭大容曰,李成德事,今日入侍,始聞之,銓曹事,豈成說乎?時仕出六,且有承傳,則無端不擬,使其後仕滿者,反先陞遷,亦豈有如許官方?雖是微弁之事,有關後弊,李成德以經歷履歷施行,俾滌積年沈痼之鬱氣,當該判堂,捧現告,倂施問備之典。
傳于兪漢寧曰,旣有停湯後捧供之命,今已停湯,滯囚多日,時囚罪人李益運放送,其餘時囚,日熱如此,分揀放送。
傳于李羽晉曰,秋享時,宗廟亞獻官戶判年老,以吏判爲之,此後大享獻宦,雖時任閣臣,通瀜塡差事,分付。
以內醫院啓目,內醫崔遠基汰去事,傳于李羽晉曰,與入番醫官汰去者分揀,啓目還給。
曺錫中改差,代以韓致重爲事變假注書。
鄭大容,以訓鍊都監言啓曰,若有軍門諸將官射講時,柳葉箭小布,連五巡全布者,別單書入事,曾有定式矣。本局今朔射講時,把摠金魯岳,柳葉箭小布連五巡全布,別單書入之意,敢啓。傳曰,知道。令該房,考例稟旨,付標施賞,可也。
以訓鍊都監諸將官射講時,金魯岳全布別單,傳于鄭大容曰,追當定式,先施賞加。
鄭大容,以兵曹言啓曰,從浦萬戶金宗喆,令兵判決棍事,命下矣。依傳敎,從浦萬戶金宗喆,決棍十度之意,敢啓。傳曰,知道。
鄭大容,以備邊司言啓曰,今日本司坐起,堂上懸病,至於四員之多,事體未安,當該懸病堂上,竝推考,令政院,卽爲牌招,以爲參坐之地,何如?傳曰,允。衆所共知情病,勿論,可也。
鄭大容,以禁衛營言啓曰,宣傳官廳射會單子判付內,講之不勤,猶且嚴飭,則名以武臣,不嫺操弓,十巡未滿四矢者,至於四人之多,近日以罰射勸奬之意,果安在哉?此試記勿施,明日更爲射會,又未滿四矢,令監試將臣,卽其地猛棍草記事,命下矣。今日更爲射會時,宣傳官李敏植,又爲未滿四矢,依傳敎猛棍十度之意,敢啓。傳曰,知道。
兪漢寧,以義禁府言啓曰,吏曹判書閔鍾顯,卽其補外地方咸鏡道慶源府投竄事,承傳啓下矣。閔鍾顯,以承傳內辭意,具罪目,依例發遣府都事,押送配所之意,敢啓。傳曰,所欲索言,失之太寬,而外面只觀,則千里炎程,律名投竄,處分誠過中,今筵有下敎於右相者,有耳者當聞之,姑欲歸之於處分之過中,投竄參酌,可也。
甲寅六月二十八日卯時,上御誠正閣。左承旨·右承旨·同副承旨·大臣·備局稟事堂上·藥房提調,同爲入侍時,左承旨韓晩裕,右承旨徐榮輔,同副承旨閔昌爀,假注書李允謙,記注官金良倜,記事官吳泰曾,右議政李秉模,藥房提調鄭昌順,行司直鄭民始,戶曹判書沈頤之,行副司直徐有防,刑曹判書李得臣,副提調尹行任,以次進伏訖。秉模曰,庚炎極甚,聖體調攝,若何?上曰,膈氣煩菀,寢睡不穩,可悶,今日則比昨稍勝者,蓋緣連進黃芩·山梔等涼劑之效也。切欲靜處調攝,而不得已召接卿等矣。秉模曰,聖候屢日欠和,不必以民事,過用聖慮矣。上曰,次對久不爲之,故如是召接,以外面看之,則似若無事,而苟究其本,生民日困,國事日委,安得無宵旰之憂乎?秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,此戶曹判書沈頤之所啓也。今番新鑄錢爲十五萬兩,除出諸般應下,則利條實數爲二萬三千二百餘兩,而鑄役旣已撤罷,利條區處之道,下詢廟堂處之爲辭矣。今此利條,數雖不敷,俾補經用,實合便宜,姑令屬之該曹,何如?上曰,依爲之。出擧條秉模曰,郭山,卽關西弊邑之最,而又因數遞,莫可收拾,故曾有限年勿移之定式,而今番都政,無端陞遷,前吏判事,極爲未安,所當論責,方在處分中,固無可論,而前郡守李甲會,仍任責成,新郡守崔性烈,乃是忠臣之孫,拔例奬拔,聖意有在,不可使之因此作散,分付銓曹,待窠調用,何如?上曰,依爲之。出擧條秉模曰,各軍門久勤中,朝家軫念,尤在禁旅,而都政收擬,或有倒次,銓官之意,似以正領歸重,而正領之於凡禁旅,勞逸懸殊,雖使年數相當,猶不可捨此而取彼,況其久近判異乎?不可以事過而置之,兵曹判書具庠推考,何如?上曰,依爲之。出擧條秉模曰,凡有國役,必用民力,非爲有司之惜費,蓋欲範民於趨事赴功之義,觀於國朝已行之事,歷歷可徵矣。顧今華城城役,所重何如,關係何如,而以聖上不煩民力之至意,始役未久,竝與願赴之類,而一切不許,臣雖愚昧,豈不知聖意所在,而第念子趨父事,秉彝之所同然,國有大役,而使民不知,則論其外面,雖似便民,揆以大體,適足流弊。大抵使民以時,不奪農時,卽聖人用民之大經大法,而必曰以時,曰不奪者,豈不以民不可不用,而必也使以時時不奪乎?朝家之不役民,不知其爲幾許年矣。今於莫重莫大之役,一例不用,則不但經法之大壞,竊恐民習積狃,率歸於無用之地,臣意則爲先酌量其容入役丁,依例分排於諸道,斷不可已,博詢諸大臣及備局諸宰,而處之,何如?上曰,此箇事理,亦豈不知?大抵聖王之政,不過曰,愛人而使民而已,愛之能勿勞乎?使之以時則可,況今恩竭而愛克,俗弊而習頑,由今之樣,矯今之宜,是役是用,何必靳許,而曾所難愼者,欲使大民小民,先知所以難愼之本意也。卿旣縷縷力請,自本司,博詢草記,可也。出擧條上曰,戶判未經兵判耶?民始曰,兵判則已通望矣。上曰,大臣以人事君,此等處,不可不留念也。戶判之至今不得爲兵吏判者,亦甚訝惑矣。上敎得臣曰,刑判年幾何?得臣曰,年今五十三矣。上曰,何年登第乎?得臣曰,丙戌年登第矣。上曰,刑判豈不足爲兵吏判乎?立朝旣久,且以名祖之孫,何官不做?上曰,趙宗鉉之未通銓望,甚怪甚怪,乃祖則不易之人也。己卯年冊封師傅,極擇時,能入之,雖不如徐文淸之輔導,而世皆以難人,稱之矣。李在學,則吏判通望過矣。向者開留有闕時,切欲以此人委毗,俾盡矯其俗,釐其弊之方,且欲老其才而用之矣。李冕膺旣是侍下人,故不得不特除,使之便養,厥後李在學,則卽通銓望,此豈不稍過乎?上敎秉模曰,鄭好仁則向來與卿,俱通銓望者,而伊時欲拔去卿望,故竝與鄭好仁之望而還退,可惜。大抵吏判,冢宰衆任也。決非人皆可爲之職,而其在難愼之義,固當各別擇擬也。前吏判事,予不圖至於其境,今番政事,率多駭眼,少無爲官擇人之意,而乃反爲人擇官,以尹㬦一人言之,初十日次對懍懍之狀,通朝之所共知也,此而能堪百里之任乎?前吏判若認以此人爲可堪於州牧之任,則是不知也。苟或知其不可堪,而苟然充數,則是不仁也,此豈成說乎?大抵銓曹,公器也,固宜平衡人物,擇其可堪者任之,可也,而今番之政,其果擇人乎否乎?予素知其性本柔懦,而今番則擧措太容易,雖謂之勇如賁育,可也。予未知孰主張是,而可謂不善敎人也。伊日二千里外投竄之,處分,過重則過重矣。到今自有商量之道,而其時之事,豈不慨然乎?上曰,儒生輩,自少能做了詩賦,得占小科然後,乃爲參奉,此則猶有可觀,而至於守奉官,則有何學優仕之義乎?近來仕路,極其淆雜,故相金致仁,每欲釐革此等冗官,而猶未果矣。昌順曰,以武弁言之,設官之初,雖訓鍊參軍,法意則至嚴矣。上曰,今則皆出於各軍門哨軍,此豈成說乎?此無他,實緣禁軍之滿朔數遷轉,而若至經僉,則必爲一倅,看作階梯之窠,此輩豈可堪牧民之責乎?其中,亦或有人,而其於銓曹之不能擇何?昌順曰,高敞·長興數邑,近作弊局萬無收拾之道云矣。上曰,寶城亦然云,何以則好也?昌順曰,李檍爲宣傳官時,人甚了了,及爲寶城倅也,一道中最不治人,固未易知也。上曰,故相李思觀之言是也。文蔭武換差然後,民可息肩矣。秉模曰,文官必以序陞法,用之然後,庶可爲官擇人矣。上曰,文官雖善治者,不過十餘朔遞歸,如是而能着念民事乎?昌順曰,順川等邑,以已行訓鍊正人差送,而莅任不久,必爲堂上,初不知邑事之如何,亦何以治民乎?上曰,西邑賣鄕之弊,今則少減耶?秉模曰,雖似少減,而間多爲之云。但祛其太甚之外,無他道矣。上曰,備郞自來武夫之峻望也。各軍門大將,皆從備郞中出,而近來則大不如前,此後,必以已行訓鍊正人差出,克復舊制,可也。以摠郞言之,曾見侍衛者,其身手服色,無異於騎郞,近來則反不如扈衛軍官,甚可歎也。上曰,今秋則八道必爲習操,因以習操軍,用之華城城役,未知何如。昌順曰,此不過束伍軍,額數似不多矣。上曰,役民之議若行,則京中何以爲之?昌順曰,家出一丁,則此亦屢萬名也。上曰,民心至愚而神,若知此擧之合於事體,則民情大可見也。先朝濬川鶯峰等役,有自來軍赴役者,此則何如?昌順曰,雖有自來軍,以此亦難畢其役矣。上曰,予之所撫恤民生,靡不容極,雨頹則有恤典,歉歲則有賑政,水火則有拯恤,此雖祖宗之遺法,而予意則可感也。且況華城,則行宮所重有在,特亞於都城之次也,雖或一時使民,夫誰曰不可?此所以若僉議詢同,則予不欲固拒也。秉模曰,聖敎誠然矣。民始曰,昨年嶺南左漕倉漕船二隻,稱以朽傷,船人輩,呈訴改造,故使郞廳摘奸,則不但未滿年限,船體別無傷損,足可使用,故不爲許施矣。卽見本倉除留成冊,則二隻改造價,錢穀會減,以報本廳,旣不許改造,則該倉都差員之一任沙工之所爲,初不請報於本廳,擅自改造,事未前有,此而置之,後弊難言,當該差員昌原府使,令該府,拿問嚴處,兩船沙工,嚴刑遠配,會減米錢,卽令還錄,以爲懲後之地,雖以道臣言之,漕倉之不報本廳,直爲改造之狀,似當知之,而初不改察,除留成冊之磨勘以報,殊涉不審,該道道臣,亦爲從重推考,何如?上曰,依爲之。聞甚駭然。當該道臣,不可推考而止,令該府,緘問委折,以聞,可也。出擧條頤之曰,俄因下敎,以倭貢銅角愆期稽滯之弊,略有所仰達,而近年以來,愈往愈甚,以角言之,昔年之過丈體大者,今爲一尺小角,箇箇不合於造弓之故,退送改備之際,動費數年,貢人應受四五年條,尙在未下,而進上所需,無以繼用,以銅言之,則或發關,或題牒,屢度嚴飭之後,始以如干,塞責上送,如是而年條圇,辛亥條纔已畢納,而壬子以後三年條,尙今不納,因此而定式歲鑄,不得擧行,紀綱所在,萬萬寒心。東萊該府使所當直請拿問,而邊邑數遞,亦不可不念,姑先從重推考,訓別等,各別嚴棍懲礪,未收銅角,計其年條,卽速盡數捧出上送事,嚴飭分付該道道臣,何如?上曰,依爲之。出擧條頤之曰,海南縣稅穀當納,爲一千四百餘石,及其劃倉捧上也,欠逋爲三百六十九石之多,事未前有,査詰於領來監色,則以爲本邑,初不如數裝載,邑斛稍大於京倉之故,將爲取剩補縮之計云。稅穀旣有元數雜費,亦有定式,而正供事體,本自嚴重,則該邑,旣不盡數裝送監色,敢爲取剩補縮,俱萬萬駭然。此不嚴勘,後弊難言,該守令爲先拿問處之,未收穀物,趁未凍,準數上送之意,嚴飭該道道臣,何如?上曰,聞甚駭然。爲先令道臣嚴査狀聞後,勘處,可也。出擧條頤之曰,今年年分事目,非久當爲磨鍊,而敬差官不爲差送,專委道臣,已成近例,今年亦當稟旨擧行,故敢此仰達矣。上曰,依爲之。出擧條有防曰,奉常寺正及判官,皆作久任之窠,其爲任,最爲緊重,故年前,毋得續續遞改,連有飭敎,而近來銓曹,無難移擬,至有特命仍任之時,事體所在,萬萬未安,此後則除非前望恩點,自下通擬之外,更勿遷轉之意,申飭銓曹,何如?上曰,此後更加嚴飭,如或越格擬入,則望筒勿捧,該房察推,可也。出擧條得臣曰,無冤錄諺解刊行事,曾有成命,物力亦已備置,而適因經書印出之役,尙未擧行矣。今聞經書已訖功云,分付芸館,印頒此冊,使中外獄官,皆有瞭然易解之效,何如?上曰,依爲之。出擧條命書榻敎曰,王大妃殿進御加味六和湯停止。又命書榻敎曰,進御淸肺湯停止,淸暑六和湯一貼,依前方煎入。又命書榻敎曰,進御淸肺湯一貼煎入。命書榻敎曰,吏刑換房。命書傳敎曰,政官牌招開政。命書榻敎曰,夞怪萬戶洪樂游,聞其病勢甚劇,改差,其代,今日政擇差,催促赴任。又命書榻敎曰,端川府使,勿拘常格,今日政,各別擇差,寶城郡守·靈巖郡守,道內及隣近蔭武守令中相換,竝令當日辭朝。命退,諸臣以次退出。
上在昌德宮。停常參·經筵。
巳時·午時,日暈。
鄭大容啓曰,御營廳將官來言,今日本廳軍兵,日次私習云矣,敢啓。傳曰,知道。
鄭大容啓曰,事變假注書韓致重,時無職名,令該曹,依例付軍職,冠帶常仕,何如?傳曰,允。
備忘記,高陽郡守王道常下直,長弓一張,長箭一部,片箭一部,筒兒一箇賜給。
李羽晉啓曰,臣羽晉,香室書寫忠義取才事,忠勳府進去下直之意,敢啓。傳曰,知道。
傳于閔昌爀曰,下直守令留待。
傳于閔昌爀曰,吏房承旨,與守令入侍,詣臺臺臣,同爲入侍。
傳于鄭大容曰,都承旨入侍。
傳于兪漢寧曰,憲府臺諫中,在外人許遞,前望單子入之,待下批牌招。
臺諫前望單子入之,持平南履翼,掌令韓用鐸,持平洪秉臣落點。
傳于徐榮輔曰,右承旨入侍。
傳于李羽晉曰,禮房承旨入侍。
以掌令韓用鐸,持平南履翼,牌不進罷職傳旨,傳于兪漢寧曰,以入直玉堂點下,則豈可違牌乎?傳旨勿施。
傳于李羽晉曰,明日當由逌瞻門展拜,該房知悉。
以忠勳府書寫忠義遷轉別單,傳于李羽晉曰,諭書銀印之受賜,豈有可據之例?殿上與駕前之陳列,亦遵伊時聖敎,且以重其事,榮其役之意,別創遷轉之式,而此非永久金石之典也。然則書寫忠義,與諭書銀印忠義,通瀜計仕遷轉似好,更令勳堂,知此意,淘洗節目,而諭書銀印忠義取才,未如亦有定式,而如無定式,亦與一提學相議節目中添載,其所取才,當以地處之翹楚根着之閥閱,身手之精明,爲敲椎之權,竝以此意知悉。
李羽晉,以禮曹言啓曰,卽接昭寧園守奉官所報,則本園來六月朔朔望焚香受香,在於今三十日,而守奉官一員,今方入直,守奉官崔重純,親病猝重,萬無受香之勢云。守奉官崔重純,今姑改差,其代,卽令該曹口傳差出,以爲受香之地,何如?傳曰,允。
吏曹口傳政事,以林樂喆爲昭寧園守奉官。
韓晩裕,以戶曹言啓曰,時御所內,各司,依定式,發遣本曹正郞臣鄭東敎,與兵曹參知臣李祉永,佐郞臣洪秉臣,東所衛將臣洪澤淳,南所衛將臣鄭元大,北所衛將臣尹說,眼同看審後,有頉處,別單書入,而修改則擇日擧行,何如?傳曰,允。
李羽晉,以忠勳府言啓曰,傳曰,惟予夙宵一心,在於奉先祀典,卽奉先中一事,於昭降監之理,係於致精致潔,苾苾芬芬之謂,明祀吉蠲,爲饎之謂,孝享一有欠焉,不若不祭,此所以申戒齋官,屢飭有司,俾盡誠敬,仰冀垂歆者也。廟宮陵園之入役熟手,別創七十料窠,豈爲渠輩而然?寔爲祀典所重,則香祝之所關,尤有倍於祭物熟設,廟號尊號之敬書,專委於書寫忠義,忠義得人,然後祝板香封,可以十分精潔,昨日適仍秋冬六朔殿宮陵園,例封香單之請押,有怳然覺得者,至重至嚴之文書,楷草相雜,職由於渠輩看作苦役,必欲規避,致有此欠敬,此皆酬勞奬勩,反讓繖扇忠義,以是之故,年前至有誤書莫重字之事,每一思之,豈勝悚然?欲矯弊端,莫如疏鬱,而張錫周一人,特放收用之後,未聞更卽鱗次修擧,然則受敎也,通編也,將爲束閣之空言,是豈爲所重之意乎?賓參,守奉各一窠之屬之忠義,卽爲渠輩疏鬱之大政,其後書寫忠義,意謂亦在於通瀜差除之中矣。今聞不然云,自今更爲定式,書寫忠義,與入番諸忠義,通瀜差擬實職,而多寡不敵,當有劃一排定之式,此則令該府,論理草記,如是定式之後,其所取才,尤宜審愼,乙酉受敎,何等嚴截,而近年不擇,猶復若前,該府首堂,與該房承旨,眼同取才,至於傳寫之時,必盥手,對準之際,具公服,無敢違越。大抵香室,本隷於校書館,至今爲館官輪番之所,而近又爲內外閣,則入直官之勤怠,內閣提學以下,例兼提擧·副提擧·校理·正字者,其可不銳意致察乎?以此傳敎,香室及內閣勳府揭板,亦爲載錄於政院禮房便覽事,命下矣。忠義遷轉之規,已有戊申節目,香室月令忠義,亦在通同計仕之中,而遷轉之遲速,迄無定限,有非稍別勤苦之意,謹依傳敎,其取才遷職之式,更成節目,別單書入之意,敢啓。傳曰,知道。
韓晩裕,以賑恤廳言啓曰,北部司宰監契,任掌尹器大,今月二十七日,本洞路傍,得一歲遺棄男兒,同里居良女金召史,欲爲收養,貧不自食,願爲受料,告于本部,自該府,同日牒呈,故依節目給料,使之乳養之意,敢啓。傳曰,允。
甲寅六月二十九日卯時,上御熙政堂。都承旨入侍,吏房承旨與下直守令,詣臺臺臣,同爲入侍時,行都承旨鄭大容,同副承旨閔昌爀,假注書李允謙,記注官金良倜,記事官吳泰曾,藥房提調鄭昌順,持平洪秉臣,以次進伏訖。上曰,下直守令入侍。賤臣承命出,與尙州牧使兪漢敦,綾州牧使李寅燮,光州牧使成鼎鎭,定州牧使金爔,安東府使李魯述,永興府使李漢興,靑松府使李普天,平山府使林鵬翰,明川府使金宅和,德源府使李潤默,白川郡守徐敎修,寶城郡守金鎜,長興府使許溟,鏡城判官金晦彬,靑山縣監李之淳,泗川縣監鄭鳳祥,漣川縣監李可運,迎日縣監成道明,獜蹄縣監趙儀逵,禮安縣監朴獻源,利城縣監姜善鎭,沃溝縣監尹行喆,長淵縣監李星會,平康縣監吳泰齊,奉化縣監兪洪柱,陽川縣令沈公燁,金堤郡守成範鎭,高原郡守尹相重,高陽郡守王道常,以次進伏訖。上曰,右副承旨入侍。出榻敎右副承旨兪漢寧進伏。上曰,守令輩擧措,如有駭眼者,承旨察推,可也。上曰,守令以次進前也。鼎鎭奏職姓名。上曰,本邑換作文臣窠以後,近作弊局,今番又以爾差送者,意有在焉。爾則不爲也,非不能也。來頭榮塗,若以一光州爲滿足則已,不然則往必善爲之也。鼎鎭曰,當竭誠奉公也。魯述奏職姓名。上曰,出自邇列,將欲試之,近來本邑,士習漸渝,土風不古者,實緣官長,不能孚感之致也。金尙默,今右相以後,未聞敦風勵俗之表著者,今玆送汝者,專出欲試之意,必下往善爲之,無若前令尹之受侮也。魯述曰,聖敎至及於此,臣敢不竭誠圖報也?鵬翰奏職姓名。上曰,近何不見也?鵬翰曰,年前待罪於長湍矣。上敎昌順曰,卿知此武乎?昌順曰,臣素知之,而此武,自是好風儀也。溟奏職姓名。上曰,林鵬翰,則近於曹交七尺,許溟則無異於侏儒,可謂窮理不得之事也。仍敎曰,汝下往,必善爲之也。寅燮奏職姓名。上曰,已經牧使凡幾處耶?寅燮曰,曾經羅州·忠州,而今又待罪於本州矣。上曰,身手甚槐偉,蔭路之潦倒,亦可惜也。若爲及第,則何遽不若兪恒柱輩也?昌順曰,此守令,自是恢恢利器矣。漢敦奏職姓名。上曰,昨年延安事,殆不成說矣,今則皆已奠接耶?漢敦曰,特蒙聖念之軫恤,停退也,恤典也,得霑喣嚅之澤,幸免溝壑之塡,不識不知之類,亦莫不感泣矣。上曰,穀簿皆已整頓耶?漢敦曰,今年若豐登,則庶可整頓矣。上曰,汝下往,蘇弊救民之謨,一如延安時,可也。宅和奏職姓名。上曰,頃者汝以輪對官入侍,予見其純實人也,故今番特爲點下於副望矣。第暫見其人,而安知治民之能否?汝下往後,所聞不如所見,則是孤負聖恩也,必着念善爲之也。獻源奏職姓名。上曰,汝爲古忠臣子孫耶?獻源曰,爲從曾孫矣。上曰,下往善爲之也。其他守令次次奏職姓名訖。上曰,都承旨·吏房承旨,宣諭,可也。漢寧曰,金堤郡守成範鎭,利城縣監姜善鎭,靑山縣監李之淳,進前奏對之際,不爲起伏,而擧措慌亂,言語顚錯,揆以事體,不可無警,竝從重推考,何如?上曰,渠輩俱是鄕人,筵席一時顚錯,何以知治績?況有成僴·李述源之孫乎?姑勿問備,各付道臣,其能否,徐觀治績,使之狀聞,可也。出擧條上曰,進御淸暑六和湯一貼煎入。出榻敎上曰,臺諫若有所懷,進奏,可也。秉臣進前曰,無所懷矣。上曰,然則就坐。仍命退,諸臣以次退出。
甲寅六月二十九日未時,上御重熙堂。右承旨入侍時,右承旨徐榮輔,記事官鄭文始,記注官金良倜,記事官吳泰曾,以次進伏訖。上命榮輔,讀公事,書判付訖。上曰,秋享大祭祭官中,崔光泰年老,以祝史中,抄啓年少者,相換事,分付。賤臣承命出傳。仍命退,承史以次退出。
甲寅六月二十九日申時,上御重熙堂。禮房承旨入侍時,左副承旨李羽晉,假注書李允謙,記注官金良淍,記事官吳泰曾,以次進伏訖。上曰,忠義取才,果得差强人耶?羽晉曰,臣與禮判,半日看取,而一無合意者,及見文敬宣爲名人,則相貌與書法,其中第一,故擢取矣。上曰,此果功臣嫡長云耶?羽晉曰,雖非嫡長,而亦非一名者流云矣。命書榻敎曰,進御加減淸肺開膈飮一貼煎入。命退,承史以次退出。
上在昌德宮。停常參·經筵。
上詣景慕宮。展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
藥房提調鄭昌順,副提調鄭大容啓曰,冒炎勞動,伏未審此時,聖體,若何?寢睡·水刺之節,何如?連進湯劑,調攝諸節,益有差勝乎?臣等率諸御醫,趁早入診,詳察聖候爲宜,臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
鄭大容啓曰,備邊司郞廳來言,今日賓廳日次,而景慕宮展拜相値,不得來會云矣,敢啓。傳曰,知道。
鄭大容啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李羽晉啓曰,大司憲奇彦鼎在外,執義李遇濟,掌令鄭毅祚·韓用鐸,持平南履翼·洪秉臣呈辭,監察茶時之意,敢啓。傳曰,知道。
閔昌爀啓曰,三品官之無得過三日,循例請牌,曾有飭敎,而禮曹參議尹行任,除拜後過三日,不爲出肅,事體所在,極爲未安,從重推考,仍卽牌招察任,何如?傳曰,允。
備忘記洪州營將李敬進,西林僉使李禧培,撫夷萬戶韓亨洙,平南萬戶金鎭億,在德萬戶朱重大,造山萬戶金大鉉下直,各長弓一張,長箭一部,片箭一部,筒兒一箇陽給。
鄭大容啓曰,諸承旨有稟達事,來詣閤外請待矣。傳曰,退去。
閔昌爀啓曰,諸閣臣有稟達事,來詣閤外請對矣。傳曰,退去。
李羽晉啓曰,藥房提調臣鄭昌順,副提調臣鄭大容,有稟達事,來詣閤外請對矣。傳曰,退去。
鄭大容啓曰,諸承旨雖伏承退去之命,而衷情轉益焦迫,更爲求對矣。傳曰,退去。
閔昌爀啓曰,諸閣臣雖伏承退去之命,而下情不勝焦迫,敢此更爲請對矣。傳曰,退去。
李羽晉啓曰,藥房提調臣鄭昌順,副提調臣鄭大容,衷情萬萬焦迫,更爲請對矣。傳曰,退去。
李羽晉啓曰,諸閣臣,連伏承退去之命,而下情轉益焦迫,更爲請對矣。傳曰,退去。
李羽晉啓曰,藥房提調臣鄭昌順,副提調臣鄭大容,雖伏承退去之命,而衷情轉迫,更爲求對矣。傳曰,今月內,尙未展拜,今日欲爲之,卿等退去。
傳于李羽晉曰,禮房承旨,馳詣宗廟·景慕宮,奉審摘奸以來。
傳于徐榮輔曰,右承旨入侍。
傳于閔昌爀曰,政官牌招開政。
有政。吏批,判書金載瓚進,參判黃昇源式暇,參議金履翼,同副承旨閔昌爀進。以洪樂游爲副修撰,金履恭爲工曹正郞,安廷善爲兵曹佐郞,李毅和爲孟山縣監,奉常副奉事單呂榮徽。
鄭大容,以兵曹言啓曰,兼司僕將李孝承,身病猝劇,時月之內,勢難供職,呈狀乞遞,慶熙宮衛將趙宗述,病難供職,呈狀乞遞,領軍之將,輪番之任,不可久曠,竝改差,何如?傳曰,允。
兵批,判書具庠進,參判柳誼,參議姜彝正病,參知李祉永入直,左副承旨李羽晉進。以李亨復爲兼司僕將,趙明瑞爲慶熙將,洪秀晩爲北評事,洪致範爲滿浦僉使,金璞爲恃寨僉使,崔碩重爲伐登萬戶,郭命夏爲柔院僉使,金雲瑞爲牛峴僉使,韓錫一·白潤芳爲同知,李祉膺·宋相賢·金一壽爲僉知,廣坪權管李成存,訓鍊把摠金魯岳,今加折衝。
以各司坐不坐單子,傳于閔昌爀曰,展拜之由月覲·逌瞻門,用闕內殿座之例,曾有定式矣。殿座雖或不得開座,亦爲依例開座之例,此後,月覲·逌瞻門動駕時,各司依例開座事,分付。
鄭大容,以內閣言啓曰,御製冊子繕寫時,寫字官之滿五百張正書,則自本閣,啓稟請賞事,載在受敎節目矣。寫字官安福臣·朴希聖·李垣,俱滿五百張,何以爲之?敢稟。傳曰,加資,其中如有資窮人,邊將除授,可也。
閔昌爀,以吏曹言啓曰,今日開柝坐起時,考見平安監司金思穆褒貶啓本,則咸從府使李時菡,以莫曰手生,査報或疎爲目,則宜置下考,而置諸中考,祥原郡守崔廷岳,以若能圖報,庶期成效爲目,則宜置中考,而置諸上考,殊無嚴明殿最之意,該道道臣,推考警責,咸從府使李時菡罷黜,祥原郡守崔廷岳,中考施行,何如?傳曰,允。
李羽晉,以奉常寺都提調·提調意啓曰,東籍親耕田所種皮黍來七月旬前,當爲成熟之意,敢啓。傳曰,攝刈。
李羽晉,以禮曹言啓曰,圖畫署,有別遞兒祿窠,而畫員中,勤勞國役者,使之次次許付矣。付祿許珉,有頉代,畫員李寅文,前後國役,多有勤勞,依例許付,何如?傳曰,允。
鄭大容,以兵曹言啓曰,新除授北評事崔獻重,似瘧非瘧之症,轉益沈篤,轉側須人,時月之內,實無登途之望,呈狀乞遞,實病旣如是,則不可强令赴任,改差,何如?傳曰,允。
鄭大容,以訓鍊都監禁衛營·御營廳言啓曰,卽聞龍山近處,有虎往來,江民畏縮,互相戒嚴云。都城咫尺之地,有此虎患,極爲驚駭,三軍門,各擇善放砲手三十名,自今日,定將校,出送行獵,何如?傳曰,允。
鄭大容,以御營廳言啓曰,今六月三十日,景慕宮展拜時,依兵曹節目,弘化門入直軍五十名,集春門入直軍四十名除出,大將臣李敬懋率領,弘化門外分左右排立,東營入直軍三十名除出,入直把摠申思益率領,宮大門外把守,而竝待標信出用,解嚴後,各還本處入直之意,敢啓。傳曰,知道。
兪漢寧,以左邊捕盜廳言啓曰,本廳兼從事官李檍,時帶備邊司郞廳之任,本廳從事官,無備邊司郞廳兼帶之例,今姑改差,何如?傳曰,允。
兪漢寧,以義禁府言啓曰,昌原府使李汝節,拿問嚴處事,傳旨啓下矣。李汝節時在任所云,依例發遣府書吏拿來,何如?傳曰,允。
兪漢寧,以義禁府言啓曰,長興前府使金翰周,寶城前郡守閔琇,憑閱處之事,傳旨啓下矣。金翰周·閔琇,俱在任所云,依例發遣府羅將,竝拿來,何如?傳曰,允。
甲寅六月三十日寅時,上詣景慕宮。展拜入侍時,行都承旨鄭大容,左承旨韓晩裕,右承旨徐榮輔,左副承旨李羽晉,右副承旨兪漢寧,同副承旨閔昌爀,記事官鄭文始,假注書李允謙,記注官金良倜,記事官吳泰曾,一提學鄭民始,檢校提學徐有防,檢校直提學金載瓚,一直提學徐龍輔,待敎李存秀,以次隨駕。上具翼善冠·衮龍袍,乘輿出交泰門,至永淸門前路,藥房提調鄭昌順進前曰,夜間,聖體調攝,若何?上曰,比日昨稍勝,而亦不快減矣。昌順曰,王大妃殿氣候,何如?上曰,一樣矣。昌順曰,惠慶宮氣候,何如?上曰,一樣矣。上曰,進御淸暑六和湯停止,加減淸肺開膈飮一貼煎入。出榻敎上敎昌順曰,提調不必隨駕,卿則先往藥院,還宮後,依例問安,可也。仍卽進發,出弘化門,由逌瞻門,至降輿所降輿,入齋室,少頃,就板位,行再拜禮,仍詣廟內奉審訖,還御齋室。上曰,侍衛皆令回旋。賤臣承命出傳。上曰,本宮提調入侍。提調李文源進伏。上曰,見其病勢有難强爲,卿須先退調理也。文源退出,少頃,上出西夾門乘輿,由逌瞻門至弘化門,上敎大容曰,解嚴。又敎大容曰,引儀取才,今日內必爲之,而開坐於本院,可也。仍由永淸門·交泰門還內,諸臣以次退出。
甲寅六月三十日辰時,上御重熙堂。右承旨入侍時,右承旨徐榮輔,記事官鄭文始,記注官承膺祚,記事官吳泰曾,以次進伏訖。上曰,引儀之御前唱者,與禮判,招致試才否?榮輔曰,俄已抄出其稍勝者以待矣。上曰,其中,誰某善唱?榮輔曰,尹夔欽·韓範敏,差勝矣。上曰,諸引儀竝使之奏唱,可也。夔欽等,以次唱訖。上曰,尹·韓兩人,姑定御前唱,可也。命書榻敎曰,禮兵換房。仍命退,承史以次退出。
上在昌德宮。停常參·經筵。
兪漢寧啓曰,大司憲奇彦鼎在外,執義李遇濟,掌令鄭毅祚·韓用鐸,持平南履翼·洪秉臣呈辭,監察茶時之意,敢啓。傳曰,知道。
李羽晉啓曰,來初五日,朝參日次,而宗廟秋享大祭,齋戒相値,頉稟之意,敢啓。傳曰,知道。
李羽晉啓曰,巡將抄啓,爲日未久,而今日巡將望單子,只以文武閑散五人書入,原單子,雖不得不捧入,而揆以事體,極爲未安,兵曹當該堂上,推考警責,何如?傳曰,允。
傳于鄭大容曰,都承旨入侍。
傳于李羽晉曰,左副承旨入侍。
傳于閔昌爀曰,京外推恩老職,今日皆爲之,該房承宣及諸道道臣,對揚此意,擧行,無不誠勤,極爲可嘉,□□□一令賜給,諸道道臣處,上弦弓一張賜給,令院吏齎傳。
以政院吏兵曹壽資次知書吏別單,傳于閔昌爀曰,今番壽職,出於祝慶推恩,今則京外均霑敎旨遍頒,甚爲欣幸,首尾六朔,其所勞役,卽該房該曹吏也。該房首吏,兩銓執吏,帖加成給,最勞書吏六人,一竝從自願免賤,院吏中,最勞兩人,則令政院從便酬勞,俾知同慶之意。
注書鄭文始受由,代以吳泰曾爲假注書。
有政。吏批,判書金載瓚,參判黃昇源,參議金履翼,同副承旨閔昌爀進。以尹益烈爲修撰,鄭柱爲監察,金載一爲宗簿主簿,李敬熙爲咸從府使。
兵批,判書具庠進,參判柳誼病,參議姜彝正入直,參知李趾永病,左副承旨李羽晉進。以洪碩一·李靖爲同知,李鴻稷·閔最秀爲僉知,同知單崔德元,以李敏植爲訓鍊副正,李雨龍爲都摠經歷,訓鍊主簿白海,鎭宣傳官李萬吾,相換,柳命源爲宣傳官。
李羽晉,以奎章閣言啓曰,奉謨堂每年孟秋涓吉展拜事,載在閣志,今秋展拜吉日,以何間推擇乎?敢稟。傳曰,處暑後更稟,可也。
李羽晉,以禮曹言啓曰,太廟展謁,每以春秋定式,取稟矣。今秋展謁吉日,以何間推擇乎?敢稟。傳曰,處暑後更稟,可也。
李羽晉,以禮曹言啓曰,景慕宮展謁,每以孟春,每秋定式,取稟矣。今秋展謁吉日,以何間推擇乎?敢啓。傳曰,處暑後更稟,可也。
閔昌爀,以吏曹言啓曰,諸道老人推恩,今皆齊到,京外老人摠數,令吏兵曹修正啓問事,命下矣。漢城府推恩老人五百八十一人,偕老老人三百九十七人,京畿推恩老人二千二百人,偕老老人二千三百四十七人,水原推恩老人一百五十三人,偕老老人一百八十二人,開城府推恩老人八十人,偕老老人四十六人,江華府推恩老人一百四人,偕老老人八十九人,忠淸道推恩老人一千八百十七人,偕老老人一千一百九十二人,慶尙道推恩老人三千六百六十八人,偕老老人三千三百五十人,全羅道推恩老人二千九百九十四人,偕老老人三千四百六十七人,濟州推恩老人三百七十三人,偕老老人四十二人,平安道推恩老人五千一百七人,偕老老人六千二百二十八人,黃海道推恩老人三千四百四十六人,偕老老人四千八百十八人,江原道推恩老人二千九百四十人,偕老老人一千六百七十九人,咸鏡道推恩老人一千九百六十二人,偕老老人一千七十人,京外推恩老人二萬四千四百二十五人,偕老老人二萬四千九百七人,合爲四萬九千三百三十二人之意,敢啓。傳曰,知道。
李羽晉,以弘文館言啓曰,新除授副修撰洪樂游,時在平安道夞怪鎭任所,經筵入番事緊,請斯速乘馹上來事,下諭。傳曰,依啓。
兪漢寧,以壯勇營言啓曰,來九月當本營右司屬,京畿三番中哨楊根·加平軍兵,來八月三十日,京中逢點,依節目,準二朔入番之意,本道監司處,預爲知委,何如?傳曰,允。
李羽晉,以御營廳言啓曰,本營哨官申亨祿,身病甚重,勢難察任,改差,何如?傳曰,允。
禮曹參議尹行任疏曰,伏以,臣於大昨,伏奉華誥,以臣爲禮曹參議,宜卽出而肅命,庸伸叩謝之忱,而伏念臣,區區情勢,有不敢冒居者,年前濫叨也。適値節价之出疆,不竢終日,特蒙體諒之恩,臣至今莊誦,且榮且感,而引嫌罔間於南北,處義無異於前後,燕軺之行期雖遠,馬島之書契且近,則忍彼寢兵之地,修此馳牘之好,非徒臣身之所不可爲,竊恐朝廷之所不可强一日虛縻,祇增罪戾,召牌嚴臨,承膺無路,敢控微懇,仰瀆崇聽。伏乞聖明,亟賜遞免,俾靖私義,千萬幸甚。省疏具悉。書契,參判旣無代行之規,本職許遞。
甲寅七月初一日卯時,上御重熙堂。都承旨入侍時,行都承旨鄭大容,記事官鄭文始,記注官承膺祚,記事官吳泰曾,以次進伏訖。上曰,進御加減淸肺開膈飮一貼煎入。出榻敎仍命退,承史以此退出。
甲寅七月初一日卯時,上御重熙堂。左副承旨入侍時,左副承旨李羽晉,假注書李允謙,記注官承膺祚,記事官吳泰曾,以次進伏訖。上命書傳敎曰,諸道老職推恩,今皆齊到,政官牌招,開政下批,京外老人摠數,令吏兵曹修正啓聞。命退,承史以次退出。
甲寅七月初一日申時,上御重熙堂。軍士房承旨入侍時,左副承旨李羽晉,假注書李允謙,記注官承膺祚,記事官吳泰曾,以次進伏訖。上曰,俄下傳敎,果已分付耶?免賤帖,於渠輩,何如云也?羽晉曰,免賤帖,若有願買者,則捧價數百兩,渠輩言內,比諸帖加,尤有勝焉,莫不感祝天恩云矣。上曰,院隷今日內,皆令發送,而帖加者,則立役時,雖不敢懸玉,而闕外常行時,則懸之無妨,以此分付,可也。命退,承史以次退出。
上在昌德宮。停常參·經筵。
兪漢寧啓曰,大司憲未差,執義李遇濟,掌令鄭毅祚·韓用鐸,持平南履翼·洪秉臣呈辭,監察茶時之意,敢啓。傳曰,知道。
鄭大容啓曰,禁衛營將官來言,今日本營軍兵日次私習云矣,敢啓。傳曰,知道。
鄭大容啓曰,御營廳將官來言,今日本廳軍兵日次私習云矣,敢啓。傳曰,知道。
傳于徐榮輔曰,右承旨入侍。
傳于李羽晉曰,左副承旨入侍。
傳于閔昌爀曰,同副承旨入侍。
李羽晉,以弘文館言啓曰,本館上番副校理臣朴鍾淳,下番副修撰臣朴吉源,俱以宗廟秋享大祭祭官,今日議政府肄儀時,晝仕出去之意,敢啓。傳曰,知道。
閔昌爀,以吏曹言啓曰,宗廟秋享大祭大祝,奎章閣待敎李存秀,今日肄儀時,日已向晩,始爲來到,因此而莫重肄儀,晩時擧行,臣之不能檢飭之失,不勝惶恐,而事體所在,萬萬未安,所當重勘,而本曹請推之外,無他可施之罰,何以爲之?敢稟。傳曰,聞其親病,難於離捨,使之給由出送,則今日肄儀,不爲言送,改付標者,萬萬駭然。待敎李存秀罷職,可也。
兪漢寧,以兵曹言啓曰,去夏三朔,能麽兒考講時,都摠府經歷李宜秀,訓鍊院主簿李潤文·朴廷宅·崔錫元·李景佐,武臣兼宣傳官權思漢·金若礪,部將金光喜·金福祥·宋大昇,守門將金光郁等,一次不通,都摠府經歷趙恩錫·安思烈·李萬吾,都事成範鎭,訓鍊院副正李熙爕,僉正李喆懋,判官沈公燁·安㢞,主簿尹範喆,武臣兼宣傳官金尙裕·李基岳·柳可源·白鳳儀·金麗行·李衡民·李宅懋,守門將白光儀·洪元喆,義禁府都事李元臣,活人署別提李寬福等,二次不通,都摠府都事李雨龍·金宗喆,訓鍊院僉正李得元,武臣兼宣傳官李柱·元永厚,部將崔聖甲等,三次不通,依定式,竝從重推考,武臣兼宣傳官李敏植,四次不通,越俸一等,何如?傳曰,允。
甲寅七月初二日卯時,上御誠正閣。左副承旨·同副承旨入侍時,左副承旨李羽晉,同副承旨閔昌爀,假注書李允謙,記注官金良倜·承膺祚,以次進伏訖。上曰,香室入直者,例以忠義輪直耶?羽晉曰,香室入直,本以校書館官員爲之,而近來則校書參下,絶無而僅有,故不得輪直於香室,乃以成均參下入直,事甚無謂矣。上曰,此不可以混雜輪番,必若耆老所守直官例,別差數員,輪回守直無妨也。與一提學相議,後日登對,論奏,可也。命退,承史以次退出。
甲寅七月初二日午時,上御重熙堂。右承旨入侍時,右承旨徐榮輔,假注書吳泰曾,記注官金良倜·承膺祚,以次進伏訖。上曰,秋享大祝李存秀罷職之代,以新錄玉堂中改差,而新錄只有姜儐一人,儐年已過多矣。以當錄而未錄者差出事,分付,可也。賤臣承命出傳。命書榻敎,進御加減淸肺開膈飮一貼煎入。仍命退,承史以次退出。
上在昌德宮。停常參·經筵。
李羽晉啓曰,禁衛營將官來言,今日本營軍兵日次私習云矣,敢啓。傳曰,知道。
李羽晉啓曰,御營廳將官來言,今日本廳軍兵日次私習云矣,敢啓。傳曰,知道。
兪漢寧啓曰,大司憲未差,執義李遇濟,掌令鄭毅祚·韓用鐸,持平南履翼·洪秉臣呈辭,監察茶時之意,敢啓。傳曰,知道。
傳于鄭大容曰,禮房承旨入侍。
傳于徐榮輔曰,戶房承旨入侍。
傳于鄭大容曰,秋享時,都提調·提調不爲進參云,提調李文源許遞,令該曹口傳差出。
吏曹口傳政事,以洪良浩爲宗廟提調。
傳于李羽晉曰,坐直承旨入侍。
李羽晉,以左邊捕盜廳言啓曰,本廳從事官洪聖源,移遷守禦廳把摠,從事官,無軍門兼帶之例,本廳從事官之任,改差,何如?傳曰,允。
甲寅七月初三日辰時,上御重熙堂。都承旨·戶房承旨入侍時,都承旨鄭大容,右承旨徐榮輔,假注書吳泰曾,記注官金良倜·承膺祚,以次進伏訖。上曰,出日又杲果矣。田家之惜乾,果如何?大容對曰,三農之望,殆如渴矣。上曰,民事誠甚悶然,七夕之雨,自古所徵,而今且不遠,惟祈勃興之苗矣。命榮輔書傳敎曰,同副承旨,聞有實病,許遞,前望單子入之,待下批,牌招察任。又命書榻敎曰,加減淸肺開膈飮一貼煎入。仍命退,承史以次退出。
甲寅七月初三日酉時,上御重熙堂。坐直承旨入侍時,左副承旨李羽晉,假注書李允謙,記注官承膺祚,記事官吳泰曾,以次進伏訖。上曰,奉常寺久任郞廳入侍。出榻敎賤臣承命出,與奉常寺判官柳師模,偕入進伏。上曰,予之憧憧一念,惟在祀典之精享,而第今日熱如此,享品或有欠精之慮,何以則好也?昨年秋享時,則雖至撤籩之後,享需一如陳設時精潔,此則典祀官諸執事之虔誠致敬而然也。今亦十分致誠,各別照氷,毋至欠潔之歎,可也。師模曰,享品之精潔,都在照氷之頻多故,已與氷庫提調相議申飭矣。上曰,奉常判官,可謂得人也。須各別虔精致潔也。命退,承史以次退出。
上在昌德宮。停常參·經筵。
李羽晉啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
李羽晉啓曰,忠淸中軍金聖彬,旣呈下直單子,不爲入來,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,令兵判拿入,嚴問取招,草記,可也。
徐榮輔啓曰,奉常提調徐有防,依下敎來待矣。傳曰,入侍。
傳于李羽晉曰,發遣吏郞,諸執事淸齋與否,摘奸以來。
李羽晉,以兵曹言啓曰,因政院啓辭,忠淸監營中軍金聖彬,旣呈下直單子,不爲入來,事未前有,萬萬駭然。所當重勘,而本院請推之外,無他可施之罰,何以爲之事。傳曰,令兵判拿入嚴問取招,草記,可也事,命下矣。依傳敎,忠淸監營中軍金聖彬拿入,旣呈下直單子,不爲入來,委折嚴問,則所供內,矣身元無今日呈下直單子之事,日高後,得見朝報中,矣身下直拜辭,不勝其驚惑惶悚云,屢次嚴問,一直如是,而其矣一邊之言,有不可準信,故應問各人等,竝爲捉來,一一査問其曲折,則通禮院書員鄭得俊所供內,五衛將廳使令崔仁卜,昨日言於矣身曰,明日忠淸監營中軍,將欲下直單子書置,待曉頭以呈云,矣身以爲,雖然,更有來言呈之者然後,當呈之云,則仁卜唯唯而去,故矣身言於昨日入番書員金禧景,使之書置單子,待有人,更爲來言呈之之後呈之云,金禧景所供內,鄭得俊言於矣身曰,忠淸監營中軍,明當下直,單子書置,有人更爲來言呈之則呈之,故單子書置,以待之矣。今日曉頭,有何人,自外高聲曰,忠淸監營中軍下直單子,呈於廳座,故矣身昏睡中,不能問其姓名,果爲呈之云,捉入五衛將廳使令崔仁卜,以忠淸監營中軍下直單子,中軍言於汝矣身,使之今日呈之與否嚴問,則仁卜所供內,中軍元無此言,而中軍自五衛將,移遷中軍,矣身便同帶率,故日前往於中軍家,則中軍不在家,見其子,問以中軍何日下直,則答以爲,初六七日間,欲爲下直云,故矣身言於通禮院書員鄭得俊之時,初六七日,誤以初四日傳之,以至此境,無辭可達云矣。觀此諸人供招,則五徫將廳使令,旣於中軍家,聞其六七日間下直,乃以初四日誤傳云者,極其怪駭,況初六七日間,旣非親聽於中軍者,乃是其子之言,則此非可訂之事,亦甚殊常,通禮院書員,雖聞五衛將廳使令之言,固當知其分明然後,始爲呈之,允合愼重之道,而又不問更來言之者之姓名,遽然呈之,亦極駭然。五衛將廳使令及當駭通禮院書員,竝令攸司照法重勘,忠淸監營中軍金聖彬,則以此諸人之供辭觀之,聖彬之以不知納供者,事狀似然,而渠見朝報下直拜辭,則所當卽卽據實自首於政院,而不此之爲,至有院中之啓,致煩嚴問之境,究厥罪狀,亦難容恕,令該府拿問處之,何如?傳曰,允。
以金聖彬囚單子,傳于兪漢寧曰,格例,何足責也?炎熱,渠亦知之,分揀放送。
李羽晉,以兵曹言啓曰,卽接西所衛將洪澤淳牒報,則永肅門南邊大松一株,拔根顚仆云。令該所斫去之意,敢啓。傳曰,知道。
李羽晉,以訓鍊都監禁衛營御營廳言啓曰,龍山近處捉虎次,三軍門善放砲手各三十名,定將校出送矣。連接將校手本,則多日搜捕,終無形跡云,旣無虎跡,則數多軍兵之屢日行獵,亦涉可悶,今姑撤罷之意,敢啓。傳曰,知道。
李羽晉,以刑曹言啓曰,因兵曹草記,忠淸監營中軍金聖彬下直單子,誤呈之五衛將廳使令及通禮院當該書員,竝令攸司照法重勘事,命下矣。取考律文,則大明律詐僞條有曰,詐傳四品五品官言語者,杖一百,不應爲條有曰,凡不應得爲而爲之事理重者,杖八十,五衛將廳使令崔仁卜,以詐傳言語,決杖一百,通禮院當該書員鄭得俊·金禧景等,以不能爲事理重,決杖八十,竝放送之意,敢啓。傳曰,允。
左議政金履素箚曰,伏以,臣於南來之路,偶得咳喘之疾,根委旣深,證形陡劇,每當痰火上升之時,膈痞脅息,神塞氣結,煩悶吁呼,頃刻欲絶,寢食久已全廢,藥餌苦無分效,沈淹床玆,須人轉側,策强起動,難以時月爲期,私情悶苦,已無可言,而中書重務,自致曠瘝,每一念及,殆欲添病,至於出疆新命,義當竭蹶,不暇言私,而顧臣見症之外,脚部蹣跚之病,抑亦聖明之所嘗俯燭而矜憐者也。殿陛扶笻之擧,雖出於一時權宜,尙自覺其駭於瞻視,尤何以致身絶域之外,以對殊俗之人哉?臣之宿病,已蒙俯燭,體諒恩敎,已及於日前僚相之批,此實天地之仁,父母之慈也。伏枕感祝,如荻再生,而若其新之如是危篤,亦何以照鑑耶?玆敢收拾精神,艱構短章,仰請處分。伏乞聖明,察臣難强之狀,諒臣非飾之辭,先將中書之職,亟行鐫免,仍命專對之任,趁卽差代,俾公事毋致狼貝,私心得安調治,則從今以往,病喘之得延,皆聖上賜也。臣不勝云云。答曰,省箚具悉卿懇。專對之任,特許勉副,卿其安心愼攝,俟間視事。仍傳曰,此批答,遣史官傳諭。
甲寅七月初四日辰時,上御重熙堂。戶房承旨·奉常提調同爲入侍時,右承旨徐榮輔,奉常提調徐有防,假注書吳泰曾,記注官金良倜·承膺祚,以次進伏訖。上曰,昨日奉常判官入侍,已有所下敎,而予之一心,惟在祀典,今値秋享,日熱如此,粢盛之薦,牲牡之享,易致味臭之或變,致謹之道,專責氷丁之多備,氷庫提調,使之來待于廟門之內,可也。有防曰,前年秋享,亦當盛炎,而照氷其多,故雖到曉撤享時,諸所陳設,無一味敗者矣。上曰,宮享時,參用時果,而果品與器數,稟定儀式,可也。命書榻敎曰,進御加減淸肺開膈飮一貼煎入。又命書榻敎曰,進御加減淸肺開膈飮一貼,更爲煎入。仍命退,諸臣以次退出。
上在昌德宮。停常參·經筵。
藥房提調鄭昌順,副提調鄭大容啓曰,伏未審日間,聖體,若何?寢睡·水刺之節,何如?連進湯劑之後,調攝諸節,益有差勝乎?臣等率諸御醫,趁早入診,詳察聖候,爲宜,臣等不任區區伏慮,敢來問安,竝此仰稟。傳曰,知道。
王大妃殿·惠慶宮·中宮殿,藥房口傳問安。答曰,知道。
李羽晉啓曰,備邊司郞廳來言,今日賓廳日次,而秋享大祭齋戒相値,不得來會云矣,敢啓。傳曰,知道。
李羽晉啓曰,禁衛營將官來言,今日本營軍兵日次私習云矣,敢啓。傳曰,知道。
李羽晉啓曰,御營廳將官來言,今日本廳軍兵日次私習云矣,敢啓。傳曰,知道。
兪漢寧啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
傳于鄭大容曰,禮房承旨馳詣宗廟·永禧殿,奉審摘奸以來。
傳于韓晩裕曰,左承旨入侍。
傳于韓晩裕曰,日熱如此,獻官諸執事,必當各別齋沐,佾舞工人等,須有提擧,可以察飭,掌樂提調中,有實病人許遞,其代以廟內進詣人中,令該曹口傳擬入,待下批,使之嚴飭,滌暑之需,依冬享時禦寒例分給事,進去承旨,面飭提擧,仍令獻官知悉。
吏曹口傳政事,以徐有防爲掌樂提調。
甲寅七月初五日辰時,上御重熙堂。左承旨入侍時,左承旨韓晩裕,假注書李允謙,編修官安經心,記注官金良倜,以次進伏訖。上曰,承旨自內閣來耶?晩裕曰,然矣。頃聞承旨,有朱書抄輯之工云,甚可貴也,故所以有昨日之敎耳,其增刪存拔之際,必以靑紅批點,志其可取者,付標於紙頭。晩裕曰,昨果敬玩睿輯,則抄入大全中好箇文字,而節酌通編中書牘,別無抄出者矣。上曰,此則不過予巾衍之莊也,裒輯不適,故今欲精抄數篇,以爲燕閑時要覽之資,而且使抄啓文臣,常常課誦,則豈不好哉?抄錄時,必也以人分類,如張敬夫則一以張敬夫之書抄之,呂伯恭則一以呂伯恭之書抄之,目錄,必書與某人書爲幾首,答某人書爲幾首,則看閱似不至淆雜矣。晩裕曰,嶺南學者李栽所輯講錄刊補,今在臣家,而其批評,稍有意見矣。上曰,予欲一覽,日後入送于內閣,可也。上曰,崔光泰能知朱書矣乎?晩裕曰,昨與之批閱,如類有知者矣。上曰,文章如朱子者,求之古今,復誰有之?至於書牘,則雖歐·蘇,不能當也。精神爛燁,首尾照應,明窓靜几,朝課暮誦,則其需用之效,可立而見矣。晩裕曰,非但文章也,義理炳烺於書中,千載之下,使人興起者,無過於一部朱書也。昨與翰林吳泰曾,互相批標矣。上曰,翰林本是狂狷之士,但老於場屋,安知朱書之好否乎?予故令看閱尋繹,誦朱子之書,服朱子之訓,俾有薰陶資益之效矣。上曰,冊題則以朱書課誦書之,卷數則無過二三卷,可也。晩裕曰,雖精抄簡選,卷數小不下四五卷矣。上曰,商量爲之,而旣始之事也。必勵精殫心,無或見笑於大方則幸矣,而末乃如禮記類編則奈何?須善爲之也。晩裕曰,存拔之際,陳·陸問答,無可拔者,呂缺問答,或有可拔處矣。上曰,雖數行短牘,如聽蟬懷伯恭等書,有不可拔之也。上曰,陽明之病處,姑無論,至於其人如才,雖朱子復起,必許之,以其染跡異端,竝與其書而不見,此豈成說乎?比諸弇州,稍有勝處矣。晩裕曰,聖敎誠然矣。上曰,大全之大字,大成之謂也,全字,摠全之謂也。若曰朱子全書,則可也,而必曰朱子大全者,甚無謂,至於所謂宋子大全,可笑之又可笑。何爲而曰宋子,曰大全也?子者,尊稱之辭也,彼尊尙之輩,必欲稱之者,容或可也,而其所大全云者,抑何意思?承旨若見此輩,必傳此言也。命書榻敎曰,進御加減淸肺開膈飮一貼煎入。命退,承史以次退出。
上在昌德宮。停常參·經筵。
韓晩裕,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪漢寧啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
李羽晉啓曰,禁衛營將官來言,今日本營軍兵日次私習云矣,敢啓。傳曰,知道。
李羽晉啓曰,御營廳將官來言,今日本廳軍兵日次私習云矣,敢啓。傳曰,知道。
韓晩裕啓曰,卽者校理徐有聞,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于韓晩裕曰,右承旨入侍。
李羽晉啓曰,假注書李允謙,身病猝重,勢難察任,今姑改差,何如?傳曰,允。
假注書李允謙改差,代以趙台榮爲假注書。
傳于李羽晉曰,左副承旨入侍。
兪漢寧,以兵曹言啓曰,內禁衛將閔廷桓,五衛將李普漢,忠壯衛將崔德元,景福宮衛將李廷駿,慶熙宮衛將李鼎德,俱以身病猝劇,時月之內,萬無起動供職之望,呈狀乞遞,領軍之將,輪番之任,不可久曠,竝改差,何如?傳曰,允。
兵曹口傳政事,以李昌培爲內禁將。
韓晩裕啓曰,右副承旨兪漢寧疏批已下,卽爲牌招察任,何如?傳曰,允。
韓晩裕,以兵曹言啓曰,本曹堂上軍官禁軍遞兒窠,今方有闕矣。依節目,禁軍別將與各番將,眼同試取,以其居首者塡差之意,敢啓。傳曰,知道。
兪漢寧,以兵曹言啓曰,新除授北評事洪秀晩,旣兼開市主管,則其在私義,有難冒赴,呈狀乞遞,改差,何如?傳曰,允。
兪漢寧,以兵曹言啓曰,卽接慶熙宮衛將牒報,則崇義門北邊,中松一株折落云,令該所斫去之意,敢啓。傳曰,知道。
校理徐有聞疏曰,伏以,臣於直中,獲接家信,則臣母素患痰癖之症,中暑阧劇,食飮全却,轉側須人,促臣歸侍,急報踵至,臣自聞此報,方寸迷亂,按住不得,玆敢忙陳短章,徑出禁扃。伏乞聖明,亟命遞臣職名,以便救護,仍治臣擅離之罪,以肅朝綱,千萬幸甚,臣無任屛營祈懇之至。踏啓字。
同義禁李漢豐疏曰,伏以,臣以其姿則百無肖似,以其職則萬不堪承,才旣疎於詰戒,責未副於戢盜,任渠瘝曠,奚徒臣心之自訟,從他譏罵?抑亦人言之可怕,果然橫逆之來,出於銀臺稠座之中云,事雖驚駴,語近煩猥,則資非崇班,跡異文宰,固何敢形諸文字,仰瀆宸嚴,而仁天之覆物,無間於崇庳,慈父之愛子,宜均於文武,玆敢冒萬死,仰首鳴號於慈覆之下,惟聖明垂察焉。月前承旨兪漢寧家,以其奴婢之見失,呈訴臣廳,故嚴飭校卒,卽令詗捕,而大抵閭巷間,逃奴逋婢,畏其蹤跡之易露,必走江外,而轉而至於遐鄕者,比比有之,蓋知其詗捕,無得越江而然也。彼忽於昨日,招致臣廳校吏於政院,盛氣咆喝,專事僇辱,所可道也。臣實自恧,豈欲索言,以傷同朝忠厚之風,而臣與彼,在昔無尤,在今無怨,則堂堂尙書之省,有此街路中光景,卽其奴婢之未卽詗捕,而見過於彼也。噫,臣之不勝任,不惟此一事,則以此彈臣,臣固甘心,臣雖疲劣,名曰大將,而爲承宣之人,捉其若校若吏之類,詬叱其大將,凌踏其大將,殆無餘地,而又不在私室而在於公堂,則臣以何顔面,更對校吏,以行大將之事乎?伏乞聖上,天地父母,亟降威罰,以靖私分,以快人心。臣無任屛營祈懇之至。答曰,省疏具悉。卿其勿辭行公。
右副承旨兪漢寧疏曰,伏以,臣於日昨,以職掌事,招致捕廳吏,則所謂待令書員,冒著紅團領·平頂巾,故臣責其他司吏之替來,招諸該廳首校,仍問近來戢盜太弛,竊發遍行,都下之騷擾,全由於右捕廳之專不詗察,歸告汝將,各別譏捕,使閭里得以安堵云矣。該大將李漢豐,肆氣發怒,忽地陳疏,拖引千萬不當之言,至問臣含憾於渠之不卽捕給逃婢,惟意咆喝,盛氣謬辱云,滿紙叫嚷,極口凌轢,噫,彼捕將,雖是武臣,職居宰列,官是中權,而乘憤投疏,語無倫脊,一至於是耶?逃婢之說,亦有苖脈,蓋於春間,臣之姻家婢僕,有竊其藏而逃者,臣果送言於漢豐,要其窺捕而已。至於昨日之招責該校,不過體例事,而拖及詗盜之議,何嘗有一分提到於他事,則今其爲說,全沒實狀,乃以從前轉托,直謂之臣家事,操切招勒,不有餘力,臣雖疲駑,豈足與彼呶呶爭辯,而緣臣無似,受其輕蔑,啓武臣驕妄之習,貽淸朝士夫之羞,臣以何顔,冒沒翶翔於近密之列乎?玆敢略陳短章,徑出禁扃。伏乞聖明,亟命鐫削臣職名,以安微分,仍治臣擅離之罪,以肅朝綱,不勝幸甚。省疏具悉。爾其勿辭察職。
甲寅七月初六日辰時,上御重熙堂。右承旨·左副承旨入侍時,右承旨徐榮輔,左副承旨李羽晉,假注書趙台榮,記注官安經心·金良倜,以次進伏訖。上曰,去夜太廟大享利成,誠萬幸矣。承旨等摘奸時,別無執頉之端乎?榮輔曰,臣則進詣前殿而無執頉矣。羽晉曰,永寧殿秋享大祭時,齋郞柳遠鳴,緣於生疎,間有顚錯,諸執事四拜之際,遲速不齊,禮節多錯,而押班監察,無一言責飭,難免不職之失,竝從重推考,何如?上曰,依爲之。出擧條上曰,柳遠鳴招致政院,以自今以後,每每差祭,準以百次,而凡於儀節,使之習熟之意,嚴飭分付,可也。命書榻敎曰,進御加減淸肺開膈飮一貼煎入。命退,承史以次退出。
上在昌德宮。停常參·經筵。
兪漢寧啓曰,大司憲未差,執義李遇濟,掌令鄭毅祚·韓用鐸,持平南履翼·洪秉臣呈辭,監察茶時之意,敢啓。傳曰,知道。
鄭大容啓曰,來十一日,朝參日次矣,敢稟。傳曰,停。
下備忘記于李羽晉曰,恃寨僉使金璞,柔院僉使郭命夏,牛峴僉使金雲瑞,滿浦僉使洪致範下直,各長弓一張,長箭一部,片箭一部,筒兒一箇賜給。
傳于鄭大容曰,藥房提調入侍。
傳于徐榮輔曰,戶房承旨入侍。
傳于鄭大容曰,正至聖節兼謝恩正使之代,今日政,以正一品重臣中,問于大臣擬入,依近例判中樞借銜事,分付該曹。
兵曹口傳政事,副司直李義弼單付。
有政。吏批,判書金載瓚,參判黃昇源,參議金履翼,右副承旨兪漢寧進。以金銑爲校理,金錫黿爲律學敎授,朴宗岳爲進賀使,冬至謝恩副使李義弼還付事,承傳。
吏批,再政。以洪良浩爲冬至兼謝恩正使。
兵批,判書具庠進,參判柳誼入直,參知姜彝正,參知李祉永病,左副承旨李羽晉進。以李東芳爲五衛將,金世徵爲忠壯將,朴景雲爲景福將,邊翰城爲慶熙將,高宅謙爲北評事,副護軍單金魯岳·李日運·柳雲羽,副司直單尹行任·李益運·閔昌爀·魚錫齡·徐有聞·李東宇·李重蓮,副司果單金驥燦。
兵批,再政。判府事單洪良浩。
兪漢寧,以弘文館言啓曰,新除授校理金銑,時在江原道原州地,經筵入番事緊,請斯速乘馹上來事,下諭。傳曰,依啓。
李羽晉,以扈衛大將意啓曰,別將李漢棟,身病猝重,勢難察任,改差,何如?傳曰,允。
李羽晉,以兵曹意啓曰,內禁衛將閔廷桓,今月初八日入直受點矣。謂有身病猝重,運動無路,呈狀乞遞,改差草記,今已蒙允,其代依例口傳差出,何如?傳曰,允。
鄭大容,以成均館大司成意啓曰,今七月初七日,儒生上旬輪次,當爲設行,而大提學洪良浩身病,限內不得爲之之意,敢啓。傳曰,涼生後更稟,可也。
甲寅七月初七日辰時,上御重熙堂。都承旨·藥房提調入侍時,行都承旨鄭大容,記事官鄭文始,記注官承膺祚,記事官吳泰曾,藥房提調鄭昌順,以次進伏訖。昌順曰,日熱轉甚,聖體,若何?上曰,昨日達宵失睡,膈氣往來,是爲悶然。昌順曰,今承聖敎,下情不勝驚慮,而連進涼劑,旣過十餘貼之多,此其可悶矣。上曰,猶以爲不足也。卿招致周命新,更議當進湯劑以入。上曰,旱氣似酷,民情以爲如何?昌順曰,京畿異於兩南,去月十七〈日〉以前,旣得大雨,其間日字不遠,若至旬後而一直不雨,則祈雨祭似當設行,而連日雨意頗多,方俟甘霔之霈然矣。上曰,予亦方寸之禱久矣。上曰,進御加減淸肺開膈飮一貼煎入。出榻敎仍命退,諸臣以次退出。
甲寅七月初七日午時,上御重熙堂。戶房承旨入侍時,右承旨徐榮輔,記事官鄭文始,記注官承膺祚,記事官吳泰曾,以次進伏訖。命書傳敎曰,政官牌招開政。出榻敎命書傳敎曰,使臣,今日政當差出,冬至副使李義弼敍用,今日政還付,仍令該曹口傳付軍職,與進賀使,卽爲會同。仍命退,承史以次退出。
上在昌德宮。停常參·經筵。
兪漢寧啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
李羽晉啓曰,禁衛營將官來言,今日本營軍兵日次私習云矣,敢啓。傳曰,知道。
李羽晉啓曰,御營廳將官來言,今日本廳軍兵日次私習云矣,敢啓。傳曰,知道。
鄭大容啓曰,臣大容,依定式,進詣香室,奉審香祝樻祝板袱子,則精潔之意,敢啓。傳曰,知道。
李羽晉啓曰,事變假注書韓致重,身病猝重,勢難察任,今姑改差,何如?傳曰,允。
傳于徐榮輔曰,右承旨入侍。
傳于徐榮輔曰,承旨房仍。
以水原留守趙心泰狀啓城役事,傳于兪漢寧曰,依此爲之事,回諭。
傳于兪漢寧曰,右副承旨入侍。
李羽晉,以兵曹言啓曰,武臣賓廳講書及武經講書,前後被抄人,或外任遷轉或有頉,應講之員甚少,武臣中可合人,依例加抄,別單書入之意,敢啓。傳曰,知道。
鄭大容,以奉常寺提調意啓曰,東籍親耕田所種皮黍打作,則所出爲一石十三斗之意,敢啓。傳曰,知道。
甲寅七月初八日午時,上御重熙堂。右副承旨入侍時,右副承旨兪漢寧,假注書趙台榮,記注官承膺祚,記事官吳泰曾,以次進伏訖。上命書榻敎曰,進御加減淸肺開膈飮停止,淸膈散一貼煎入。又命讀公事,仍書判付訖。命退,承史以次退出。
上在昌德宮。停常參·經筵。
兪漢寧啓曰,大司憲未差,執義李遇濟,掌令鄭毅祚·韓用鐸,持平南履翼·洪秉臣呈辭,監察茶時之意,敢啓。傳曰,知道。
兪漢寧,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
兪漢寧啓曰,禁衛營將官來言,今日本營軍兵日次私習云矣,敢啓。傳曰,知道。
兪漢寧啓曰,御營廳將官來言,今日本廳軍兵日次私習云矣,敢啓。傳曰,知道。
事變假注書韓致重改差,代以尹濟弘爲事變假注書。
兪漢寧啓曰,事變假注書尹濟弘,時無職名,令該曹,依例付軍職,冠帶常仕,何如?傳曰,允。
傳于徐榮輔曰,右承旨入侍。
韓晩裕啓曰,京畿監司徐龍輔,依下敎來待矣。傳曰,入侍。
以水原留守趙心泰狀啓城役事,有旨祗受事,傳于鄭大容曰,凡回諭有旨成送也,自政院,枚擧狀辭之槪略,爲頭辭,而觀此祗受狀啓,以卿以匠募等,不必因暑停役事,馳啓爲辭,其下,以依此爲之之意回諭云云者,此豈非問東答西乎?近以鋤旱之太甚,夙宵用心,又以劇熱城役,一念耿耿,霈霔之效,雖未格方寸之禱,而力役之姑待涼生,不是難事,數昨果有姑停之命矣。守臣狀本,備陳募軍輩,挈其家屬者,進退維谷之狀,仍請露處事役,雖令姑停,晨夜乘涼,拾納石塊,量給伊日之雇價,此則事情似然,回諭中依此云云之敎,槪指役雖姑停,價則量給也,以所下有旨觀之,其將仍爲董督,豈不與本意相反乎?當該有旨成送承旨遞差,此狀啓還下送,回諭亦爲更爲書送。
傳于鄭大容曰,承旨前望單子入之,待下批,牌招察任。
承旨前望單子入之,鄭致淳·李義鳳落點。
鄭大容啓曰,新除授承旨鄭致淳,方在罷散中,何以爲之?敢稟。傳曰,敍用。
以成夏鎭囚單子,傳于兪漢寧曰,保放。
鄭大容,以禮曹言啓曰,卽接獻陵參奉所報,則本陵忌辰祭,在於明日,兩官當爲備員將事,而令嚴思允,受香之後,身病猝重,萬無將事之望,陵官報狀,今始來到,莫重祭享,陵官不可不備,令嚴思允爲先改差,卽令該曹口傳差出,卽爲下送,而獻官目見享官之病重,不得將事,尙無一言草記,以致參奉之晩時報來,當該獻官,從重推考,何如?傳曰,允。當該獻官,不可推考而止,事過後禁推,典祀官,例兼大祝,不獨爲祭物熟設,況眼同熟設之際,目見不備,不卽枚報,亦萬萬駭然。當該典祀官,令該府拿問嚴處,差出之際,易致過時,入直注書,卽爲進去,可也。
傳于鄭大容曰,陵令不擇,吏曹判書從重推考,闕內入直官員中單付,使之先進去後謝恩。
吏曹口傳政事,獻陵令單崔粹絅。
甲寅七月初九日午時,上御重熙堂。右承旨入侍時,右承旨徐榮輔,記事官鄭文始,記注官金良倜,記事官吳泰曾,以次進伏訖。上曰,京畿監司入侍。賤臣承命出傳,與京畿監司徐龍輔,偕入進伏。上曰,近日旱炎太甚,畿內民情,果無遑急之慮否?龍輔曰,目下所見,雖似可悶,數日之內,若得甘霈,則可以及時矣。上曰,予近以悶旱之念,爲民事,夙宵憧憧,幾乎忘寢食矣。兩南及湖西之半道,去月初七〈日〉以後,一直亢乾,故不得已設行祈雨祭,而畿內則十七以前,旣得大雨,且數日之內,若得霈然之喜,則亟行祈禱,亦近浮文,予之方寸之禱,亦云久矣。欲雨未雨,一霈漠然,此豈不遑悶乎?入侍史官,以此傳于時原任大臣,仍詢祈雨祭何日設行與否以來,可也。上曰,進御淸膈散停止,加減升葛湯一貼煎入。出榻敎仍命退,承史以次退出。
上在昌德宮。停常參·經筵。
藥房都提調洪樂性,提調鄭昌順,副提調鄭大容啓曰,伏未審日間,聖體,若何?寢睡·水刺之節,何如?連進湯劑,調攝諸節,益有差勝之效乎?臣等率諸御醫,趁早入診,詳察聖候,爲宜。臣等不任區區伏慮,敢來問安,竝此仰稟。答曰,知道。夜間症藥,當從醫官聞之,酬應最妨於調治,卿等退去,湯劑,晩後入之,宜矣。
王大妃殿·惠慶宮·中宮殿,藥房口傳問安。答曰,知道。
尹行任,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
韓晩裕啓曰,大司憲未差,執義李遇濟,掌令鄭毅祚·韓用鐸,持平南履翼·洪秉臣呈辭,監察茶時之意,敢啓。傳曰,知道。
尹行任啓曰,備邊司郞廳來言,今〈日〉賓廳日次,而國忌正日相値,不得來會云矣,敢啓。傳曰,知道。
鄭大容啓曰,來十一日,專經文臣殿講日次矣,敢稟。傳曰,涼生後更稟。
傳于鄭大容曰,都承旨入侍。
以右承旨李義鳳牌不進罷職傳旨,傳于鄭大容曰,與同副,俱有實病許遞。
承旨前望單子入之,李集斗·南公轍落點。
以行左承旨李集斗牌不進推考傳旨,傳于鄭大容曰,聞有實病,勢難行公,許遞,前望單子入之,
承旨前望單子入之,洪聖淵落點。
傳于韓晩裕曰,右副承旨入侍。
傳于韓晩裕曰,承旨房仍,右承旨爲禮房。
傳于韓晩裕曰,承旨前望單子入之,待下批,牌招察任。
承旨前望單子入之,洪義榮·李益運·尹行任落點。
傳于韓晩裕曰,吏曹參議金履翼事,萬萬駭然,爲先罷職。
禁府照目,獻陵獻官徐配修矣,目見享官之病重,不得將事,尙無一言草記,以致參奉之晩時報來,不可推考而止,推考罪,杖八十收贖,奪告身三等,私罪奉敎,以公罪依此律,區別公議勘放爲良如敎。又啓目,獻官典祀官柳遠鳴原情云云,傳旨內辭緣,泛稱遲晩,刑推得情,何如?判付啓,以公罪,功議區別,令次堂考律勘放後草記爲良如敎。又啓目,花梁僉使趙東旭原情云云,傳旨內辭緣,泛稱遲晩,刑推得情,何如?判付啓,何足責?日熱如此,以公罪勘放爲良如敎。
傳于洪義榮曰,禮房承旨入侍。
洪義榮,以義禁府言啓曰,時囚罪人徐配修,杖八十收贖,奪告身三等,照律公事,判付內,以公罪,依此律,區別功議勘放,趙東旭原情公事,判付內,何足責?日熱如此,以公罪勘放,柳遠鳴原情公事,判付內,以公罪,功議區別,令次堂考律勘放後草記事,命下矣。徐配修六代祖渻,扈聖原從功臣,達城尉五寸親云,功議各減一等,杖六十,以公罪收贖放送,趙東旭傳旨內,不見公文,只憑無印跡之一片小紙,謂之仍存,至於報營者,萬萬駭然。令該府拿問嚴勘,罪取考律文,則大明律不應爲條有曰,凡不應得爲而爲之事理重者,杖八十矣,趙東旭杖八十,以公罪收贖,柳遠鳴傳旨內,典祀官之例兼大祝,不獨爲祭物熟設,眼同熟設之際,目見不備,不卽枚報,亦萬萬駭然。拿問嚴處,罪取考律文,則大明律事應奏不奏條有曰,若事應奏而不奏者,杖八十矣,柳遠鳴八代祖時行,扈聖原從功臣云,功減一等,杖七十,以公罪收贖,竝放送之意,敢啓。傳曰,知道。
甲寅七月初十日酉時,上御重熙堂。右副承旨入侍時,右副承旨兪漢寧,假注書趙台榮,記注官金良倜,記事官吳泰曾,以次進伏訖。上曰,進御淸膈散一貼煎入。出榻敎命書傳敎曰,旱氣如是太甚,憂思不啻如焚,夙將珪帑,徧及群祀,豈或沁泄至今,而畿甸與湖·嶺之收霽,有帀旬之遠近,數日蒸熱,亦頗有其雨之望,昨詢大臣,姑且靜俟,晩又反風,杲杲如烘,念及三農,無以爲諭,以今年雨暘之適宜,有近日亢旱之爲愆,災不虛生,必有所召,反躬咎責,不覺每夜明發者久矣。予誠否德,百姓何辜?到今齎誠虔禱之擧,不容暫緩,不卜日遣近侍于三角山·木覓山·漢江,行祈雨祭,待開門受香,另飭齋官,俾各濯垢澣汚,明潔將祀禮畢前,切勿飮酒。上曰,左副承旨徐榮輔,同副承旨南公轍,牌招。出榻敎命書榻敎曰,三角山獻官,右承旨韓晩裕,木覓山獻官,左副承旨徐榮輔,漢江獻官,同副承旨南公轍進去,禮房承旨兪漢寧,傳香後,直詣神室神位板,眼同奉詣後,奉審摘奸以來,諸執事大祝外,以闕內外入直官員塡差,祝文則大提學牌招,使之製進。命退,承史以次退出。
甲寅七月初十日四更,上御重熙堂。禮房承旨入侍時,右副承旨兪漢寧,假注書趙台榮,記注官金良倜,記事官吳泰曾,以次進伏訖。上命漢寧讀祈雨祭祭文訖。命書傳敎曰,近日調節之妨於酬應,渠輩所知,夜必越添,日試藥料,然而重民重農之意,明將禱雨,數時强力,如期氣升,猶謂渠輩聞見,稍勝於生疎者,出牌齋宿,卽爲今夜擧行之,勿煩辭敎,則敢生占便之計,直向內閣,不知去處,究厥所爲,萬萬痛駭,香單祝單,亦諉之生疎,承宣屢次入侍,至于四更四點渠輩之罪,何律爲當?承旨徐榮輔·南公轍,竝與閣銜刊去,仍令該府嚴囚西間,待下敎捧供,雖不執留,亦不察飭,致煩深夜酬應,房任則新到,入院稍久,其敢曰無罪乎?該房承旨兪漢寧,爲先罷職。又命書傳敎曰,承旨前望單子入之,待下批,牌招察任。又命書傳敎曰,三角山獻官左副承旨韓晩裕,木覓山獻官右副承旨尹行任,漢江獻官同副承旨李益運進去事,改書出。命退,承史以次退出。
上在昌德宮。停常參·經筵。
洪聖淵啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
傳于洪義榮曰,禮房承旨入侍。
鄭大容啓曰,臣大容,以進賀使會同進去,下直之意,敢啓。傳曰,知道。
以水原留守趙心泰狀啓,祈雨祭虔誠設行計料事,傳于鄭大容曰,春夏之旱,尙云渴悶,矧玆鋤後秋節,言念三農,何遑寢食乎?日昨,以停役一款,有所指揮,其間何以擧行?城役固非不急之務,其爲勤衆勞民則一也。近日之戄暘,非敢傅會於是,而嘗見古人傅會五行之說,勤衆勞民,以起城邑,陽氣盛,故旱爲應,亦安知不由於不能節勞佚,致此旱耶?雖於木石匠夫之入處庇蔽軒敞之所者,從願姑停,以待得雨或生涼,則渠輩之爽豁,卽予之爽豁此意,更須知悉。從便豁狹,以其緣由,從後狀聞事,回諭。
以忠淸監司李亨元狀啓,祈雨祭設行事,傳于鄭大容曰,觀卿狀辭,再祈甘澍,尙遲冥應,祇緣予誠意之未格,何有乎遠邇?言念穡事,豈勝焚灼?立秋新過,節候差晩,趁今虔禱,亦似可及,更爲積誠設行,以冀仁愛之垂騭,致此亢旱於秋節者,其爲憂慮,豈比於春夏?靜思致此之由,必爲幽隱之莫達,茹冤之未伸,閼菀蘊結而然,卿等體予此諭,悉心採察以聞,京畿則雖鋤雨之所得,昨今陸續登聞,道內亦有驟雨所沾處乎?竝須枚擧狀聞事,回諭,而嶺伯·完伯處,以此一體下諭。
鄭大容,以兵曹言啓曰,今七月十一日,武臣賓廳武經講書日次,而祈雨祭齋戒相値,不得爲之之意,敢啓。傳曰,知道。
甲寅七月十一日申時,上御重熙堂。禮房承旨入侍時,行右承旨洪義榮,記事官鄭文始,記注官承膺祚,記事官吳泰曾,以次進伏訖。上曰,進御淸膈散一貼煎入。出榻敎命書傳敎曰,攝傳香祝,反以求格於方寸,而以今覩覿,雨意邈然,焚灼之思,十倍農夫,昨以求助之意,欲竝擧於傳敎中,而自有層節,姑未果焉。更思,立秋在明,猶且拔例行祭,況求助之爲一分有裨於消弭導揚之方,而其可一日或遲乎?大抵人事不修於下,故戄暘之咎,其應爲暵,衮闕時政,官邪民隱,無非人事中一件,而所以不修之由,必有所因,近日言路之不闢,莫曰史乘之所未有,極必反,理固然,勿以目下設禁之條件,把作藉欛,而凡今在論思言責之列者,事之可言,竭論無諱,以充予心之善端,今或名以應旨,拖泥帶水,是豈應之以實之道也?言須剴切,可以感人一棒一條痕,一摑一掌血云云之句,古人取喩之格言,爲三司諸臣誦之。仍命退,承史以次退出。
上在昌德宮。停常參·經筵。
尹行任,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪聖淵啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵日次私習云矣,敢啓。傳曰,知道。
尹行任啓曰,御營廳將官來言,今日本廳軍兵日次私習云矣,敢啓。傳曰,知道。
備望記,安東營將李烷,伐登萬戶崔碩良下直,各長弓一張,長箭一部,片箭一部,筒兒一箇賜給。
藥房口傳啓曰,今日進御湯劑,固當稟旨煎入,而連伏承醫官所傳之言,涼劑之過多,雖有目前之微效,終欠節宣之大方,臣等之區區憂慮,有不容言,而醫官之不得診候,亦已多日,當此㦖旱之時,恐添酬應之端,只切焦遑,不敢瀆擾,今至屢日,有不可一向泯默,玆敢冒死仰籲,特許臣等率諸御醫,診察聖候,議定繼進湯劑,千萬顒祝,惶恐敢啓。答曰,雖似彌留,久當差勝,酬應則果難矣。退去,涼劑姑停,亦無不可。
藥房口傳再啓曰,臣等伏奉批旨,有酬應果難之敎,此時煩瀆,固知萬萬悚惶,而聖候尙在彌留,湯劑旣命姑停,診候議藥,誠不容一時少緩,玆敢更爲仰籲。伏乞暫賜召接,議定當進湯劑,千萬顒祝,惶恐敢啓。答曰,涼劑旣過三十貼爲言,使之姑停,何可今日內,更爲議藥乎?都提擧亦云入來,酬接之節,異於承宣之從便,日熟如此,卽爲退去,以便予心。
以濟州牧使沈樂洙狀啓,大靜縣曾赴儒生八十一歲老人金命獻,無以越海作行事,傳于洪義榮曰,明年唱榜時,付之榜尾,花牌下送牧使處,使之客舍庭,唱名肅拜事,回諭,亦爲分付該曹。
以濟州牧使沈樂洙狀啓,前五衛將李亨秀,摹瑟鎭公廨,軍器修擧數爻開錄事,傳于尹行任曰,前五衛將李亨秀,因水原府使趙心泰狀聞,曾有論賞之擧,而又以摹瑟鎭修擧數爻觀之,其所夥然,卽京軍門之罕見,令該曹拔例收用,其餘二人,卿其與道臣相議,道內與島中間,從便收用後狀聞事,回諭,亦爲下諭于道伯。
傳于尹行任曰,坐直承旨入侍。
鄭大容,以吏曹言啓曰,新除授綾州牧使李寅燮辭朝之後,謂有身病,連呈辭狀,無意赴任,故屢度催促,終不下去,此時守令之曠官,極爲可悶,而如是濡滯,萬萬未安,罷黜,何如?傳曰,允。
尹行任,以義禁府言啓曰,京畿監司徐龍輔狀啓內,花梁前僉使趙東旭罪狀,令攸司稟處事,啓下矣。趙東旭,今方待命拿囚之意,敢啓。傳曰,知道。保放。
校理李羲甲,副校理朴鍾淳·姜儐,修撰尹益烈,副修撰朴吉源等箚曰,伏以,臣等伏見昨下傳敎,一札十行辭旨懇惻,誠邁殷湯之禱桑,念切周宣之瞻漢,有足以格神明之感而致滂沱之祥矣。又況求助之聖念,藹然於辭表,上自衮闕,下至民隱,使之極言竭論,盡言無諱,大哉王言,孰不欽頌感歎,而如臣等,職忝近密者,何敢泯默無言,以孤聖上惻怛之旨哉?伏惟我殿下,敬天之誠,靡懈斯須,重民之念,不弛宵旰,粵自嗣服,式至今日,十八年如一日矣。一雨一暘,宜致時若之徵,而今玆亢早之爲災,胡至此極哉?災不虛生,必有所召,臣等誠不知何事之致此,而目今言路之杜絶,上下之阻隔,實爲第一召災之端也。易曰天地交泰天地交然後,陰陽和,陰陽和然後,風雨時,殿下試看,今日之爻象,情志之相阻,久矣,義理之晦塞,極矣。譬如天地不交,陰陽不和,災沴之來,理所必然,四行半刀割雖以向日事言之,諸臺之絶海投竄,端揆之初筵被譴,摧折無餘,景色愁沮,雖幸不遠而復,俱屬過境之事,而防限目如,大義尤晦,情志之不通,愈往而愈甚,臣等於此,不能無憾於天地之大矣。伏況殿下,雖在靜攝之中,焚灼之思,惟切於爲民爲農,纔擧虔禱之儀,旋降求助之音,而獨不念及於來言之道,以盡弭災之方,不幾近於塞源而求流,欲入而反閉乎?至於政院,則凡疏啓之一字半句,少及目下之義,輒謂之違式,而却而不受,遂使三司之章奏,不得仰徹於宸聰,如許事體,前所未聞,惟殿下不加之罪,而又或摧抑於繳還之際,遂使出納惟允之義,兩無所當。夫三司,殿下之耳目也,而不得效耳目之責,承宣,殿下之喉舌也,而不能盡喉舌之職,試以一人之身上言之,蔽耳目捨喉舌,而其能不病者未之有也。伏願殿下,克念交泰之義,卽恢來諫之德,俾言路洞闢,情志流通,則反災爲祥之機,特一轉移間事耳。惟殿下,亟加三思焉。臣等竊有區區憂慨之忱,而於目下之第一大義,旣不敢開口而容喙,則不宜攙論他事,以是泯默伈泄,以至今日矣。今得可言之會,敢不更陳齊籲之義乎?噫嘻,金鍾秀之負犯,已載於前後三司之啓,而向日特放之命,迺下於臺啓蒙允之後,有若尋常罪犯之遇赦宥釋者然,此固出於我殿下遇慶曠蕩之聖意,而其爲刑政之倒置,亦非細憂,惟殿下深軫嚴討之義亟思反汗之道焉。至如財用一款,卽有國之先務也。孔子曰節用而愛民,節用之先於愛民者,蓋以不能節用,則雖有愛民之心,而無以施愛民之政故也。漢之文帝,不過中主,號稱少康,而當其時也,紅腐之積,陳陳相仍,貫朽之錢,至不可較,顧臣等期殿下之心,豈敢以漢文爲準,而第念財用,反不如漢太倉之粟,不能支一年之領祿,而春夏之交,或至假貸,至於錢荒之憂,尤有甚焉。況今旱乾爲災,豐歉未判,嗣歲民憂,不可不念,雖以殿下愛民之心,若無今日節用之道,則將未免無麵之不托矣。惟殿下,克念孔聖之訓,預軫節用之方,其在消弭之策,豈曰少補也哉?糜財之道,蓋莫過於侈汰,而惟殿下,臨御以來,宮室苑囿,無所增益,服飾器用,務從朴素,昭儉之化,無愧我列聖朝聖德,而奈之何?上有好焉,下不效焉,奢侈成風,俗習漸痼,卿相之家,第宅踰制,閭巷之賤,衣服過濫,一經藩閫,擧占渠渠之屋,稍有錢財,皆被粲粲之服,賈誼所謂倡優下賤,得爲后飾,庶民屋壁,皆被文繡者,不幸近之,若是而財用安得不匱乏,民生安得不困悴乎?惟殿下益懋崇儉之德,克軫躬率之化,以爲丕變侈風之道焉。取進止。答曰,省箚具悉。所陳當留意矣。
甲寅七月十二日酉時,上御重熙堂。坐直承旨入侍時,行都承旨鄭大容,右副承旨尹行任,記事官鄭文始,記注官承膺祚,記事官吳泰曾,以次進伏訖。上曰,進御淸膈散,停止。出榻敎仍命退,承史以次退出。
上在昌德宮。停常參·經筵。
藥房都提調洪樂性,提調鄭昌順,副提調鄭大容啓曰,伏未審夜間,聖體調攝,若何?寢睡·水刺之節,何如?聖候之當暑彌留,尤切悶迫,湯劑之姑令停止,更宜議定,臣等率諸御醫,趁早入診,詳察聖候,議定當進湯劑,爲宜。臣等自今日,依例直宿,而不勝區區憂慮,敢來問安,竝此仰稟。答曰,知道。諸症苦無差意,卿等當引接議藥,直宿則勿爲,宜矣。
大殿,內閣·政院·玉堂口傳問安。答曰,知道。
王大妃殿·惠慶宮·中宮殿,內閣·政院·玉堂·藥房口傳問安。答曰,知道。
洪聖淵啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
傳于洪義榮曰,禮房承旨入侍。
藥房口傳啓曰,朝入診筵,屢陳直宿之請,而未蒙允許之音,改定湯劑,煎入進御之後,未承加減之候,臣等終晝焦鬱,益不勝憂迫之忱,旣不得如例直宿,則臥內召接,詳承調攝之節,朝夕診察,以盡保護之道,千萬顒祝,惶恐敢啓。答曰,知道。朝筵旣登筵議藥,更進當劑,問于諸醫,決定直宿,則勿爲,宜矣。
傳于李益運曰,同副承旨入侍。
傳于洪義榮曰,發遣吏郞,諸執事淸齋與否,摘奸以來。
傳于尹行任曰,坐直承旨入侍。
傳于尹行任曰,時囚保放。
洪義榮,以內醫院都提調意啓曰,朝者診筵,議定湯劑之時,首醫金孝儉,以湯劑所入藥料,歷陳仰對之際,黃連以七分仰對,退出歸院,提調監劑時,則黃連以五分爲言,故問其與筵奏之語,分數相左,則方文書以五分,而渠於筵中,誤以七分爲奏云,御藥事體,何等至重,而筵奏之語,方文之所錄,有此相左者,萬萬驚駭,首醫金孝儉,令該府拿問嚴處,何如?傳曰,允。待停湯劑,捧傳旨,可也。
尹行任,以備邊司言啓曰,卽因執義李遇濟上疏批旨內,有諸條中,可以査處者,付之廟堂,整飭闕外,婦女必有冤枉而然,亦使廟堂卽爲詳問草記之命,取見其疏本,則以爲,雖以目下事言之,舊守之勒奪公貨,少無忌憚。賤校之回馬重臣,看作常事,殿最不嚴,墨守自恣,倉貯之半留,國法莫嚴,而反弄之習,便成前例,何許婦女,號泣闕外,已閱四朔,必有冤枉之情,而終無上徹之路,爲辭矣。依下敎,所謂號冤婦女處,卽爲現納原情,則以爲,渠是長湍居故權鎭成妻宋氏,而三月遭其舅喪,定山營葬之際,同鄕居鄭純·鄭式等,謂以近於渠之先山,聚黨伐喪故,渠夫呈本官,則發遣鄕色摘奸後,越一崗,坐立不見之地,訟理則鄭哥當屈云,而不卽決給,故渠夫留待邑下,恐失已卜之葬,日使庶弟權窆,則本官謂以不待官決,放恣勒葬,着枷嚴囚,仍以結縛勒葬之意,構誣報營,則營門以刑推一次,題送矣。鄭式,卽本官子訓學之人,三月晦日,本官以三隅杖,箇箇考打,以三十九度爲一次,仍捧掘移侤音,着枷嚴囚,杖毒遍身,幾至死境,故七十老母,九十老祖母,以保放救護,縷縷哀乞,本官謂之掘移後放送,終不放釋矣。乃於四月晦日夜,因獄卒所告,始爲放出,翌日未明,仍爲致命,此皆兩鄭哥,締結官家,期於致死之致,五月初,渠與渠姑,來伏闕外,則本官,使書吏,自闕中出來,捧納原情,使之退待,不得已退歸私處,則又送十餘下人,無數驅迫,故更爲移住他處,鄭純·鄭式,以殺人之罪償命云云。果如原情辭意,則典則頒行之後,凡在執法之官者,孰敢不仰體欽血之德意,而施以三隅之杖,已極驚駭,一次刑之三十九度爲準,又是法外,知其病狀,而亦不保放者,俱係濫刑違法之大者,卽令道臣一一嚴査,果如宋女之訢,則當該地方官,拿問定罪,所謂鄭哥等,眞有締結構陷之跡,則亦爲照律勘處後狀聞,舊守之勒奪公貨一疑,招致全州吏鄭奎喆査問,則以爲,渠以糧餉廳屯稅錢八百兩,及戶曹巫匠稅錢一百二十一兩零,受換錢手標,去月上來矣。不知何許人猝地執捉以去,故隨往舊官家,則尹等以爲,吾於本邑舊由吏處,有所推之物,汝之上納錢,先爲納宅,而換錢手標,仍爲奪取,渠則拘留於典醫監,換錢則盡數推去云,京司上納,何等嚴重,而前判官尹玄錫之稱以由吏處,當捧之債,勒奪上納之物,不但紀綱之寒心,可謂貽羞莫甚,卽令該府拿問重繩後,一一徵給,醫監非拘人之地,而有此法外之擧,其敢曰在家不知乎?該監提調尹塾罷職,至於賤校回馬事,問於重臣李文源,則以爲,月前路上有一閑良,不下馬隱避,故捉來施棍,而姓名不知云,重臣旣已捉治,此則置之,殿最不嚴,倉貯反弄等事,自本司,申明嚴飭,俾有實效,何如?傳曰,允。
尹行任,以備邊司言啓曰,諸道還穀,分留實數,畢分給後,自當依例啓聞,而雖以昨年言之,啓後加分,幾乎無道無之,分留之不嚴,推此可知。見今糶政纔畢,分留之登聞在卽,如或因循謬習,如前之爲,現發於來頭摘奸之時,則當該守令及不飭之道臣,如法重勘,斷不可已,爲先以此意,嚴飭諸道,何如?傳曰,允。
尹行任,以義禁府言啓曰,時囚保放事,命下矣。時囚罪人徐榮輔·南公轍,竝保放之意,敢啓。傳曰,知道。
禮曹,再次祈雨祭,龍山江·楮子島,遣宰臣不卜日,今十五日設行,何如?判付啓,依所啓施行爲良如敎。
執義李遇濟疏曰,伏以,上天之災,不在於衰亂之世,而必在於聖明之時者,何也?蓋其仁愛之天,欲使明主玉成而然也。是故,昔我先大王,於甲午五月,遇旱禱雨,以十事自責,廣求直言,弭災之誠,溢於辭表,責躬之敎,感于天心,虐魃雲消,甘雨霈注,堯天舜日,時和歲豐,克享五十年昇平,顧臣不侫,每於平日,欽仰讚歎,而私自語于中曰,聖祖此敎,允爲後王敬天弭災之法矣。逮至我殿下御極以來,一動一靜,莫不以先大王之心爲心,繼志述事,靡不用極,故今當三伏之亢旱,每切一念之焚灼,珪弊之遍禱,古今相符,絲綸之求助,前後一揆,則庶幾皇天俯監我殿下法祖之德,降格我殿下求言之誠,轉災爲祥,亦如先大王盛時,而處禱踰日,一霈未洽,臣不敢知我殿下弭災之誠寧或不及於聖祖而然耶?抑上帝眷佑之心,必欲使殿下益聖而然耶?顧今召災之端,厥惟多矣,四行刀割臺閣,國之耳目也,言路,國之血脈也,耳目壅蔽,則人之視聽莫辨矣,血脈不通,則人之榮衛枯損矣,若是乎臺閣之不可無,言路之不可閉也。噫,君雖聖明,而豈無衮闕之可補也?世雖治安,而豈無時政之可言哉?然而二十四字刀割今日三司,雖多可言,義阻懲討,他尙何說?雖或副急而出,反尋呈告之單,臺廳長鎖,言路永絶,上下之情志捍格,大小之言議寂寥,今日朝廷,雖謂之無臺閣,可也。此召災之端二也,紀綱,國之所以維持也,今日之紀綱,可謂立乎?强梗有侵凌之患,而邦禁多弛,尊卑無等級之嚴,而國綱寢紊,奸宄肆行,繹騷京外,常漢怙勢,侵辱士夫,雖以目下事言之,舊守之勤奪公貨,少無忌憚。賤校之回馬重臣,看作常事,法紀蕩然而未見懲戢之效,名分掃如而反作汨蕫之世,則此召災之端三也。生民休戚,係於守令之藏否,守令懲勸,在於方伯之黜陟,廉者陟之,貪者黜之,然後惠澤可究於蔀屋,而苛政不及於殘民,則爲今日方伯者,固當嚴殿最,明黜陟,而八路貶題居下者一,許多字牧,果皆廉吏乎?殿最不嚴,墨守自恣,倉儲之半留,國法莫嚴,而翻弄之習,便成前例,邑民之衆瘼,釐革莫急,而因循之弊,作爲能事,罔念群生,徒肥一己,民寒無衣,而錢帛盡歸於私橐,民飢無食,而粱肉反飫於僕御,嗷嗷生靈,靡所底定,此召災之端四也。匹婦含冤,五月飛霜,東海誣獄,三年若旱,災異之來,必由幽冤,而目今何許婦女,號泣闕外,聞見慘痛者,已閱四朔,則必有冤枉之情,終無上徹之路而然也,此召災之端五也。凡此諸條,不過目下之事,而亦足爲致災之由,則今日之旱,固無怪矣。然而衆弊之中,言路之壅塞,實爲弊源,則爲今日救弊之道,莫過於開言路三字矣。今我殿下,雖在靜攝之中,益懋修省之德,敬天之念,夙宵對越,求助之德,辭旨懇惻,孰敢不仰體聖意,思所以對揚其萬一乎?二行刀割嘉言罔伏,衆弊自祛,周魃斂虐,殷霈旁流,先大王轉災爲祥,五紀昇平之治,可復見於今日矣。惟殿下垂察焉。噫,國家萬事,惟係聖躬之保嗇,小大庶務,各有有司之分掌,而凡百事爲,莫不親執,錙銖毫釐,無或遺漏,殿下獨勞於上,臣僚仰成於下,此雖出於大舜母怠之德,夏禹克勤之治,而有乖節宣,多損聖體,近日玉候之愆和,安知不由於此也。臣不勝區區憂慮之忱,敢此略陳,亦願留念焉。嘻噫,金鍾秀之罪,負犯,何如,關係,何如,而臺啓蒙允之餘,遽下特宥之命,有若尋常罪過之遇赦蒙放者然,刑政之失,已無可言,他日之憂,容有其極?惟殿下,深軫嚴討,亟寢成命焉。臣無任屛營祈懇之至,謹昧死以聞。省疏具悉。諸條當留意,而設禁一款,豈得已也?諸條中,可以査處者,付之廟堂,整飭闕外婦女必有冤枉而然,亦使廟堂卽爲詳問草記。
掌令韓用鐸疏曰,伏以,臣昨隨諸僚,聯陳短箚,誠未上孚,不但不賜允兪,至有勿捧之命,且有各自陳疏之敎,臣惶愧隕越,思所傾竭愚悃,仰塞明旨之萬一,以副我聖上側席求言於靜攝中之盛德至意,而心營口吟,兩日于玆矣。然終不敢捨却此一事,別有所論焉。蓋聞人臣進言道,有大小緩急,今棄其大者急者,而姑取其小者緩者,以爲苟且塞責之計,誠非分義之所敢出也。自夏以來,言路阻絶,臺閣寂寥者,近日臺臣,雖甚疲巽,豈出於故爲含默避事之計耶?誠以其大且急者,旣不能爲,則小且緩者,有不暇論,以示不敢自處以言官之意,以存沬飮之一段防閑也。此臣所以飭敎之下,徊徨趑趄,竟不得不冒萬死而更陳焉。嗚呼,災不虛生,必有所由,上天所以仁愛而警告者,必在於聖君明主之世,蓋以其方寸對越,與天參化,故一念之差,一事之諐,隨類謫見,捷如影響,若不能風雷遷而日月更,則天亦不復仁愛而警告之矣。豈不懍然寒心哉?今玆之旱,亘月爲沴,以類而求,若執符契,此天所以警動我殿下,而修擧刑政之一大機會也。嘗聞陽亢於上而不能接陰,陰鬱於下而不能承陽,則二氣乖隔,厥災爲旱,今日之事,無乃有類於此者耶?嗚呼,日下悠悠萬事,都不出於四字刀割而立民彝,忍三字刀割悠泛度日,使輿憤莫洩,王章掃地,緣此而殿下之擧措,每出常度,至于今四月,滿朝波蕩,民庶奔遑,使千古所未有之事,在於聖明之朝,宗社之不亡,只隔一髮,至今追思,膽寒骨顫,自此以來,殿下一以拒塞輿論,杜絶公議爲事,諫官則擧職而島竄,大臣則讜言而筵罷,設一巨防,壓以雷霆,夫國有法條,所以防爲非而制民邪也。今乃移此而爲拒言紊刑之資,求之往牒,亦有此否,十四字刀割其爲陽亢而不能接陰,孰有甚於此者?自四月以後,上自薦紳,下至皁儓,莫不聚首膽掉,捫心血沸,而終不能出一言而吐半辭,達天聽而貢輿情,以至於公車曠廢,百度隳損,其爲陰鬱而不能承陽,亦莫甚於此者,人事感於下,而天道應於上,一毫不僭,昭昭如此,休咎之徵,以臣謏淺,雖不敢妄證陰陽之感,亦可以類推,以殿下之明聖,豈不能洞察於此理耶?然亢旱之災,猶屬餘事,此不過仁天,微有警告,以發我殿下之亟改也。殿下若不能惕然省悟,割私伸公,則過此以往,國家實不知稅駕之所,旱之爲沴,亦何足道哉?第以實心,應天實政,弭災之道言之,則他般官邪民隱,尙未暇及,而卽此一事,迺其所召,唯有渙發聖旨,快祛此防,則霈然之澤,不日將降,而殿下乃反於此事,一向牢拒,昨日臣等之箚,至命勿捧,君臣之情志,依舊相阻,陰陽之孚和,更無可望。以此求言,是猶欲入而閉門,以此弭災,是猶却步而求前也。臣愚死罪,竊以爲,如臣等昨日之箚,亟命喉司,勿爲阻隔,因賜允許然後,天災可以救,而言路可以闢矣。且以金鍾秀事言之,合啓纔允,加律未已,而遽下全釋之命,噫,其負犯,前後三司之臚列備至,許多罪惡,華在一身,邦憲之一日遷就,猶切神人之憤,況此無難宥還於大論方張之際乎?且宥命雖下,臺啓非停,則肆然馳還,自同無故之人,心無忌殫,去而益甚,眼蔑紀綱,殆無餘地,雖政令間細失,猶足以召災,況此刑憲之廢墜,一至於此者乎?伏願亟思所以反汗之道,則非但爲弭災之一助,必能振君綱而正臣分矣。且伊時傳敎中,激之一字,實欠大聖人中和之德,雖知出於一時之敎,臣愚死罪,竊以爲,聖上於平日涵養之工,恐有所虧欠處,蓋天下事理,自有至正至當者,而不出吾之一心,方其未發也,無所偏倚,而湛然虛明,及其接事之際,各隨事理之至正至當者,黎然順應,是爲中和之德,位天地育萬物之功,實在於是矣。我殿下聖學高明,卓越百王,有非愚臣所敢仰窺,而殿下於近日政令間,激之一字,不無爲之累者,夫事理者,天下之所公共也。人君曰是,而有擧世以爲非者,人君曰非,而有擧世以爲是者,此必有所以然之故,惟宜究其正當之理,旣得其理,則或捨己而從人,或捨寡而從衆,惟其理之所在,而我不與焉,然後上下交洽,人神胥悅,太和洋溢,而邪沴消遁矣。殿下於近日,果能行此乎?且今玉候愆和,中外焦憂,大聖人節攝之方,政宜靡不容極,而湯劑之外,頤養天和,最爲要道,臣聞心和則形和,形和則氣和,而天地之和應之矣。宵旰憧憧,敬天憂民之念,一息靡弛,則其於保嗇之節,恐有所妨,此實爲臣民之所煼迫,而亦伏望涵養天和於蜟護之中,以盡節嗇之道,使吾一心之和,感召天地之和,則一念之間,景星卿雲,亦必有弭災之效矣。且殿下臨御以後,政令事爲,孰非從戒愼恐懼中出來,而今則尤有所益加聖意者,回當慶日,臣猥以邇列,昵陪咫尺,仰瞻元子宮,天日之表,岐嶷之姿,中心慶忭,曷有其極?仍切惟念,睿智方開,事物漸辨,蒙養之端,此正其時,胄筵啓沃,他日臣子之責,而目下誘導,惟在於聖上之敖誨,非但於動靜之間,嬉遊之際,隨事提掖,切勿以幼時之娛樂而姑且放過,事事物物,恒存後日之戒,而必察其端,雖於玩好之物,或有華麗侈靡者,斥去勿近,使之善道理,與知俱開,與識俱長,殿下亦於一動一靜,一事一爲,必思貽燕永垂之謨,必作遵守無弊之規,以爲觀感於齔齠,濡染於耳目,則其效豈比於一二宮僚之時時輔導者乎?萬歲太平之基,實在於此矣,更願益加聖念焉。夫所難必者天道,所可爲者人事,方今旱熯無前,農形幾至判歉,四五日之內,若得甘霈,則或望有秋,然不敢必也,惟彼八域民庶,荷聖上恤愛之澤,年來屢經凶荒,而幸得接濟,然俗趨侈華,而財源日竭,財源日竭,民生日窮,堯·舜之澤,其或有未及博施者,蔀屋之愁,其或有未盡上徹者,而若又歲歉,則哀彼窮民,將何以奠生乎?凡事莫如預,預則爲勞也少,而爲施也廣,幸望申飭各道道臣,預思鳩穀濟飢之方,亦令廟堂及掌財之臣,料量區劃,若何可以應經費常入之數,若何可以需使蓋不虞之用,假令連年告歉,則又將何以應供接濟乎?勿爲苟且之計,深思長久之道,捐尾閭之費,革侈華之風,然後國可以爲國,民可以不窮矣。顧臣愚昧,倀倀無覩,而昨箚所論,未蒙允兪,何敢以見職自處,刺口論及他事,而求助旣摯,不容泯默,略控愚見,惟殿下栽察焉。仍伏念臣,百無肖似,猥忝科第,上以荷洪造,下以籍先蔭,出身纔五年,翶翔三司,踐歷華顯,涯分已溢,濫竊已極,惟臣平日所自期者,只在於筋力奔走,不避夷險,以報前後如天之恩,而其奈才未猶人,事不應心,一奉試命,爲僨職辱國之身,再叨諫官,抱隨行逐隊之愧,自此以還,撫躬慙悼,無面周行,自知甚明,無一可取,惟願杜門誦過,鏟跡朝端,不復重玷恩造,貽羞先祖矣。間者除旨聯翩,分義是懼,章皇承膺,揚揚彯纓,是豈臣之本心哉?亦緣於未嘗一陳血懇,仰達黈纊,故因循至於此職,而盤礴自如也。顧臣庸闇疎愚,爲世聾瞽,所仰恃者,惟聖明之察臣而憐臣也。伏願天地父母,察臣之無可用,憐臣之必復僨誤,亟命鐫改臣職名,仍令銓曹勿復檢擬,俾遂樗散之性,以卒生成之澤,千萬幸甚。臣無任云云。省疏具悉。諸陳中,可以留意者,當留意,爾其勿辭察職。
甲寅七月十三日辰時,上御重熙堂。藥房入診入侍時,都提調洪樂性,提調鄭昌順,副提調鄭大容,右副承旨尹行任,記事官鄭文始,記注官金良倜,記事官吳泰曾,檢校直提學徐有防,原任直提學徐鼎修,檢校直提學金載瓚,一直提學徐龍輔,醫官金孝儉·金光國·周命新·李敬培·李周憲·張宅祚·吳仁豐·卞,以次進伏訖。樂性等曰,日間,聖體調攝,若何?上曰,到今頭癤,猶屬餘症,大抵自五月念後,專廢寢睡,數日以來,頭疼轉甚,疹厲遍身,時或眩昏,復添喘氣,昨今痢漸諸症,俱係不輕,是爲最悶。樂性等曰,臣等久未登筵,議藥凡節,只憑醫官口傳,而其所口傳,亦不分明,下情不勝焦鬱,及承聖敎,症形諸節,下情不勝悶煎矣。醫官使之入診,何如?上曰,唯。孝儉等,以次診察訖。上曰,爾等有何所見乎?孝儉等曰,臣等仰察聖候,議定湯劑,加減倉廩散,似是當劑矣。上曰,方文書入。昌順曰,聖候若此,臣等之焦迫,何可盡達,而直宿節次,當依例擧行矣。上曰,不必如是張大矣。昌順曰,然則臣等當輪回入直矣。上曰,此亦不緊矣。上曰,亢旱殆涉數旬,爲民事渴悶矣。樂性曰,如臣無似,忝叨首揆,不能贊揚聖化,以致災異之如此,每勤聖念而憧憧,乞賜遞免,是臣區區之望也。上曰,卿言過矣。災異之致,必有所以,昨下求言之敎矣。昌順曰,亢旱雖甚可悶,民情庶不至遑急,且列邑,或得驟雨之霔灑,而當此聖候調攝之時,不宜過加用慮,以妨保嗇之道,伏願聖明,寬恢憧憧之念,以殿下方寸對越之誠,甘霔之霈然,將不待數日,惟乞留念於節宣之方焉。上曰,卿等退去,湯劑卽爲煎入,可也。上曰,大提學洪良浩牌招,再次祈雨祭祭文,使之製進。出榻敎上曰,進御加減倉廩散一貼煎入。出榻敎仍命退,諸臣以次退出。
甲寅七月十三日酉時,上御重熙堂。右副承旨·同副承旨入侍時,右副承旨尹行任,同副承旨李益運,記事官鄭文始,記注官金良倜,記事官吳泰曾,以次進伏訖。上曰,提調·奉常提調入侍。賤臣承命出傳,與藥房提調鄭昌順,奉常提調徐有防,偕入進伏。上敎有防曰,卿則淸齋後,明日祭物,監封,可也。昌順曰,湯劑進御之後,聖體,若何?上曰,諸症不知其差減矣。上曰,監試照訖節目,禮判見之乎?昌順曰,鄕儒之無公文,不得許赴京試之定式,尙未啓下,故本曹未及擧行矣。上曰,豈有如許法例,無論京鄕,儒生之任其觀光,此是美規,且鄕儒之不赴京試,係是大更張,則豈可猝然變改,且非永久遵行之道乎?勢將及今變通矣。命書傳敎曰,向因前禮判閔鍾顯,以照訖講,申明嚴飭事,草記中鄕儒之願赴京試者,許赴漢城試之語,意謂鄕儒來赴,依前通瀜云矣。今聞禮判言,始覺該曹擧行之與草記大相反,以鄕儒爲名者,雖有公文,勿赴京試云,豈有如許不成說之定式,又豈敢草記則如是,行會則如彼乎?邦畿千里,維民所止,況京城爲八方之根本,而今於京與鄕,區而別之,俾不得相混者,豈有如許氣像乎?若非今日之覺悟,鄕儒拘於新式,將不得來觀京試,渠輩之落莫,姑無論,朝廷之擧措,當如何?前禮判擧行之矛盾,可謂求說不得,照訖嚴飭,猶屬末務,此則因其法而修明之,至於鄕儒之勿觀京試,何益於防奸?豈非可笑之甚?自今番冒入之弊,已不可禁設或令行於今番,又自後式年,必蕩然,如許可笑之事,不若初不創始之爲好,一言以蔽之曰,京城所重,與諸道之一方不同,今或以初試不遠,行會已久,有難之者,至有外方增額之說,朝廷先觀事面,豈不萬萬苟且?旣覺其本事,何可踰日?當該前判書閔鍾顯,亟施不敍之典,鄕儒勿觀京試,草記及行會,竝勿施事,令該曹卽爲知悉。上曰,進御加減倉廩散前方中,羌活·獨活·柴胡·前胡·川芎·連翹各三分,倭黃連加二分,一貼更爲煎入。出榻敎仍命退,諸臣以次退出。
上在昌德宮。停常參·經筵。
藥房都提調洪樂性,提調鄭昌順,副提調鄭大容啓曰,伏未審夜間,聖體調攝,若何?寢睡·水刺之節,何如?昨日連進湯劑之後,頭部癤患,便道痢症,果有差勝之效乎?臣等率諸御醫,趁早入診,詳察聖候,議定繼進當否,爲宜。臣等不任終宵憂慮,敢來問安,竝此仰稟。答曰,知道。登筵時議藥,宜矣。
王大妃殿·惠慶宮·中宮殿,藥房口傳問安。答曰,知道。
洪聖淵啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
傳于洪聖淵曰,右副承旨馳詣宗廟·景慕宮,奉審摘奸以來。
傳于洪義榮曰,右承旨·左副承旨,分詣受香所,奉審摘奸以來。
傳于鄭大容曰,都承旨入侍。
藥房口傳啓曰,朝者診筵,伏承癤患有時牽痛之敎,區區下情,尤不勝焦慮之至。進御湯劑,今至三貼,益有差勝之效乎?此時朝夕診候,詳察加減,議定繼進當否,爲宜。玆敢相率仰請,特許召接,千萬顒祝,惶恐敢啓。答曰,知道。今則便道向差,不必仍用倉廩散之名,材料則同以消暑敗毒散書出,而更進當否,問于醫官,議定,可也。
傳于洪聖淵曰,留院上疏入之。
傳于尹行任曰,坐直承旨入侍。
持平洪秉臣上疏曰,伏以,臣伏見再昨傳敎下者,奉讀以還,感激于中,有以知我聖上憂民求助之盛德也。嗚呼,自春徂夏,雨暘時若,耕耨不愆,屢豐之慶庶幾可待,而奈之何?數旬之旱,居然爲災,反此大熟之兆,將成無靑之憂,十行絲綸,懇懇於爲萬民,爲三農,一哉王心,大哉王言,此豈非一德孚格災異可消之機會也哉?感而遂通,天之所以應乎物也,誠不無動,聖人之所以格乎天也,是以古之明王哲辟,莫不以實心實政,爲茂對之要,求治之本,伏願聖明,亟加睿念,以誠之一字,終始靡替,政令做錯,莫不以是而爲本,于以體群下之情,于以答上天之心,則亦何災之不可消乎?嗚呼,近日以來,言路之不闢,此固賤臣溺職之罪而人臣進言,亦云難矣,雖使開心見誠,和顔色而受之,猶恐其不敢盡,況震之以雷霆之威,加之以霜雪之嚴,章奏之間,使不得言其敢言之言,則雖有憂愛願忠之士,孰敢爲殿下犯禁乎?臺奏乍發,旋竄海島,聖心牢拒,便成鐵限,二字刀割二字仍作時諱,無論疏啓,莫敢開喙,一行半刀割言路,譬之於身則血脈也,血脈不通,則百體痞塞,毛髮受病,此理之所必然也。豈不爲上干天和,以召旱乾之災乎?伏乞聖明,克恢山藪之量,洞開言路,上以答天心之仁愛,下以釋群情之抑鬱焉。臣於目下,第一大經大義,旣不敢開口,不宜攙論他事,以是泯默,三日于玆矣。促敎屢下,義難瀆擾,草草蕘說,尾附愚見焉。夫自古人君之遇災圖弭者,莫不以誠回天,何者?成湯躬行桑林之禱,而七年之旱,不能爲殷國之災,太宗口呑飛蝗之毒,而千里之霈,反成唐民之祥,此皆誠心所到,天必卽應,天人相與之際,豈不大可懼哉?噫,以殿下上聖之姿,知周萬機懋昭一德,祖宗之舊典畢擧,陶鑄之新化溥洽,政無不行,治無不具,宜乎周年屢登,齊飢不告,而奈之何,旱熖之災,若是其甚乎?或者不知不識之中,政有所未修而然歟?治有所未極而然歟?陽德獨運於上,螢光無補於下,政無大小,事無巨細,皆自上躬,無君逸臣勞之義,有君無臣之歎,於玆益甚,然則可以爲盛德事,不可謂之衮闕也,明矣。伏乞自今以往,庶政之大者,庶務之重者外,分副有司,無致酬應之煩,則是臣區區之望也。生民之休戚,係於守令之賢否,而政注之臣,孰不欲殫誠對揚,而第恐知人之鑑不明,一或有誤擧之失,則其爲下民之憂,孰甚於此哉?漢代良吏,雖不易得,才不借異代,則豈無分百里之憂者乎?纔經名都,高大其門者有之,秋毫不犯,官民俱空者有之,則烏在其擇才任官之意乎?時政之得失,從此可辨,而民隱所關,豈非軫念處乎?久不聞官邪之規者,亦豈無其由乎?彈筆才泚,戈戟已尋,竝與薄過細疪,而猶不相規,則互警之意,果安在哉?官未得人,民隱由是而益甚,殫墨不行而貪風漸熾,所以有識者深憂遠慮者也。嗚戲,今日殿下所當務者,非唐堯阜財解慍之治乎?財竭之歎,莫今日若也。民窮之患,亦莫如今日,則欲救其弊,苟求其源,則昭儉德也,恤民隱也。況今亢陽爲災,豐歉未分,嗣歲之國計民憂,有不可言者,惟殿下以昭儉德,爲恤民之方,以阜民財,爲解慍之本,預軫節用之道,則其於消弭之策,豈云小補也哉?伏願殿下,克懋崇儉之德,益軫躬率之化,俾有於變之治焉。省疏具悉。諸條當留意矣。
持平南履翼上疏曰,伏以,臣昨隨諸僚,冒陳短箚,原本還下,責敎截嚴,使之別有所陳,臣誠惝怳慙恧,不知所以仰對者,噫,國家之所當務,自有先後,臺閣之所當言,亦有緩急,處可言之地,當求言之會,苟論其當先而最急者,則二行刀割鉗制衆口,杜塞群言,上下之情志相阻,朝野之憤鬱如沸,職在三司者,進不得發啓伸討,退無以引義自靖,一味沁泄,自歸緘結,此雖臣等不忠不誠之致,而近日之言路,卽殿下自閉之也。今玆仁天之警,降以亢旱之酷,雨暘調適之餘,一簣虧功,田野茁穎之際,三農缺望,災必不虛,咎豈無由?我殿下,積誠於方寸之禱,憂民於靜攝之中,珪辟徧擧,絲倫繼降,藹然求助之德,博詢弭災之方,此誠臣等盡言不諱之秋,而今日之言,亦殿下自開之也。然而當討而不得討,進言而不見用,則今日之開,猶昔日之閉也。臣不敢知,以我殿下遇災求言之誠,獨於懲討一事,不許開口者,抑以爲災不由此而然歟?伏想夙宵對越之地,淸燕省察之際,必有念及於此筒義理,而輾轉過擧,遠而不復,日月之更,恐不當如是,天地之大,安得無小憾乎?臣誠愚昧蒙陋,固無昌言嘉謨之可以裨補民國者,而時値修省,職忝言責,張網車輪之埋,義在當先,蘇軾浙燈之細,言有不暇,此所以不避嚴畏,屢瀆而不知止者也。惟殿下,惕然改悟,赫然威斷,臣等昨日之箚,卽許捧入,亟賜允愈,使言路洞闢,義理得伸,則天地交泰,陰陽胥和,將何災之不消,而何祥之不致乎?且臣於向日金鍾秀特放之命,竊不勝憂慨之弸中,噫,以若負犯之至重,豈容典章之倖逭,而纔允臺啓,旋降全宥,刑政之倒置,隄防之壞決,更無地。其可曰國有法乎?亦願速賜反汗,以嚴邦憲焉。臣於懲討未得請之前,義不敢以臺閣自居,而聖敎勤摯,至誠測怛,詢之以闕失,勉之聖上,一心昭格,百度皆貞,凡所以敬迓天休,導揚和氣之方,靡有餘蘊,聖朝無闕,政謂此時,而獨奈有君無臣,上勞下逸,儀式簿書之微,輒煩提飭贊襄宣布之地,未見對揚,是以有時激惱,辭敎每欠於和平,隨事董察,施措或涉於叢脞,此莫非在廷臣隣,不能憂國如家之致,而大聖人涵養之工,亦或有未盡而然,夫明君治世,上天之責備尤深,故殷湯之聖也,周宣之哲也。桑林雲漢,不免爲災,今日之旱,槪可見天人相與之際也。顧今紀綱之虧壞,財用之匱乏,詔獄之或有滯冤,字牧之未盡遴擇,何莫非召災之一端,而苟求其本,則亶係於萬化之源,惟殿下,審察於幾微之際,加勉於存省之工,召卿雲於一念,退熒宿於三言,則應天以實之效,恐不外是矣。噫,紀綱之於人國,如家之有間架,田之有溝塍,一或隳紊,則國不爲國矣。今日紀綱,可謂末如之何,而殿下亦嘗以是屢發中朝之嘆矣。貴賤之名分漸替,閭里之踰濫滋甚,猥雜之說,無難蹕路之呈籲,瑣微之事,或多市瘼之混奏,以至頑民之恐動官庭,輒勵世之方焉。我國褊小,崎嶇山河,財用不敷,自古已然,而公私匱乏,莫今爲甚,九年之蓄,尙矣無論,而太府公倉,半擁虛簿,三澣之衣,導之以儉,而豪家富室,尙多侈費,一遇豐稔,不惜浪戾之棄,太半遊食,競尙鮮美之風,如是而民力何以得紓,天戒安得不臻乎?我殿下,苦心至意,常在於祛奢從約,尙何待臣言之仰勉,而凡係節省之要,益加留意,導一世於風行草偃之休焉。至若遇冤察冤,周典攸載,共理惟良,漢制可攻,以聖上字恤黎元之仁,愼簡守宰之衷,宜無一夫之抱枉,庶致百里之得人,而民俗不淑,疑讞漸滋,吏道旣衰,廉約寡聞,逖彼下邑,哀我愚氓,安知無齎恨鬱結,受困侵漁者哉?臣謂趁此遇災之日,亟命有司之臣,淸理犴狴,詢察民隱,另擇循良,不替分憂,以爲消弭之實政焉。如臣迂疎,不暗世務,初旣有蘊蓄經綸,藉手於平日,又不敢張皇文字,取眩於一時,草草數條,便同陳腐,而切時之弊,對症之藥,亦恐不越乎此,惟聖明,勿以人而廢焉。省疏具悉。諸條當留意,附陳淸理犴狴,詢察民隱兩條,付之廟堂,回啓稟處。
甲寅七月十四日辰時,上御重熙堂。藥房入診入侍時,都提調洪樂性,提調鄭昌順,副提調鄭大容,記事官鄭文始,記注官金良倜,記事官吳泰曾,檢校直提學徐有防,原任直提學徐鼎修,檢校直提學金載瓚,一直提學徐龍輔,醫官金孝儉·金光國·周命新·李敬培·安昌禧·吳仁豐·卞,以次進伏訖。樂性等曰,夜間涼意頗生,調攝中寢睡·水刺之節,若何?上曰,昨因日候之頗涼,寢睡稍勝於日前,而大體則別無加減,遍身疹類,微有燥澁之慮,第昨日湯劑進御之後,略有思食之念,是或爲一分差道耶?今日議藥,問於諸醫也,孝儉,依昨日方文,今日更進一貼,宜矣。上曰,後當日再進御耶?孝儉·命新等曰,涼劑之進御已過三十貼,今此倉廩散,雖是發表氣之劑,稍異於涼劑,而亦不可過度進御,今日一貼煎入之後,觀勢議定,宜矣。樂性等曰,醫官之言,其在愼重之道,實合穩當矣。上曰,然則卽爲煎入,可也。上曰,進御倉廩散一貼煎入。出榻敎上曰,進御消暑敗毒散一貼煎入。出榻敎上曰,王大妃殿進御六和湯,自今日一貼式煎入。出榻敎仍命退,諸臣以次退出。
上在昌德宮。停常參·經筵。
藥房都提調臣洪樂性,提調臣鄭昌順,副提調臣鄭大容啓曰,伏未審夜間,聖體調攝,若何?寢睡·水刺之節,何如?臣等伏聞醫官所傳之言,則癤患有加,熱候無減,再進湯劑,終宵煩悶,臣等尤不勝萬萬焦灼之至,藥院之如例直宿,斷不可已,而臣等率諸御醫,趁早入診,詳察聖候,爲宜。臣等無任憂慮之至,敢來問安,竝此仰稟。答曰,入侍。
大殿,內閣·政院·玉堂口傳朝問安。答曰,知道。
王大妃殿·惠慶宮·中宮殿,內閣·政院·玉堂·藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂口傳夕問安。答曰,知道。
尹行任,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹行任啓曰,禁衛營將官來言,今日本營軍兵日次私習云矣,敢啓。傳曰,知道。
尹行任啓曰,御營廳將官來言,今日本廳軍兵日次私習云矣,敢啓。傳曰,知道。
尹行任啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
尹行任啓曰,臣以入直禁軍戎器點考,下直進去之意,敢啓。傳曰,知道。
尹行任啓曰,臣依定式,進詣仁政殿月臺,入直禁軍戎器點考,皆無頉。仍以傳敎內辭意勞問,則亦皆好在云,敢啓。傳曰,知道。
洪聖淵啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
傳于洪義榮曰,右承旨·右副承旨入侍。
以慶尙左兵使李禹鉉,右兵使白師誾狀啓,禁·御兩營上番軍,照檢上送次離營事,傳于李益運曰,祈雨祭設行之時,兵使點軍之行,爲弊不少,若値農節,營將·虞候,亦多狀請代行之例,道伯之無一言,不可無責,推考,令廟堂枚擧,分付本道及他道。
藥房口傳啓曰,朝入診筵,伏承聖候諸節,比昨有加,區區下情,去益焦灼,而直宿之請,未蒙允許,湯劑之定,姑未停當,午間加減之候,尙未得詳承,臣等率諸御醫入診後,更爲議定繼進當否,爲宜。特許召接,千萬顒祝,惶恐敢啓。答曰,知道。更觀晩後或夜朝動靜,議藥,卿等勿爲直宿,可也。
尹行任,以備邊司言啓曰,持平南履翼上疏批旨,附陳淸理犴狴,詢察民隱兩條,付之廟堂,回啓稟處事,命下矣。取見其疏本,則以爲,遇旱察冤,周典攸載,共理惟良,漢制可考,以聖上字恤黎元之仁,愼簡守宰之衷,宜無一夫之抱枉,庶致百里之得人,而民俗不淑,疑讞漸滋,吏道旣衰廉約寡聞逖彼下邑哀我愚氓,安知無齎恨鬱結受困侵漁者哉?趁此遇災之日,亟命有司之臣,淸理犴狴,詢察民隱,另擇循良,不替分憂,以爲消弭之實政爲辭矣。朝家欽恤之德,洽于民心,旣倣宋朝美制,洗滌枷械,修掃牢獄等節,著爲夏令,明詔中外,審理之不足又命道臣之新莅者,三朔內,審覈以聞,則庶或無冤獄之可以干和而從古遇旱消弭之策,必以理庶獄爲先臺臣所論,亦可謂當務,內而秋曹,外而諸道,亟令親執獄案,當錄啓者錄啓,當疎放者疎放,仍以枷械之洗滌,牢獄之修掃,申明嚴飭,俾散煩鬱之氣,至於詢察民隱,或有繡衣之潛行,或有原隰之周諮,而此則在於造化之默運,非所敢仰請,而究其本則莫過於臺疏所陳,擇循良三字,而近來政注,每患爲人擇官,未見爲官擇人,假如振淹滯,則只取其振淹滯之名,而未嘗訪問其淹滯中,字牧之才,設使至公無私,何關於生民之休戚哉?臣謂自今薦法,各以其人之能否長短,懸註於名下,以爲銓官考據之地,若其所薦之人,有故犯怙縱之罪,薦主亦論以減等之律,則庶有一分效益於擇循良,察民隱之道,而事係變通,上裁。何如?傳曰,允。擧主坐律,自有常憲,今不必更創新式矣。
禁府啓目,前判官尹鉉錫原情云云。傳旨內辭緣泛稱遲晩,刑推得情,何如?判付啓,除刑推議處爲良如敎。
甲寅七月十五日卯時,上御重熙堂。藥房入診入侍時,都提調洪樂性,提調鄭昌順,副提調鄭大容,右副承旨尹行任,記事官鄭文始,記注官金良倜,記事官吳泰曾,醫官金孝儉·金光國·周命新·李敬培·李周憲·朴春源·吳仁豐·丁希泰,以次進伏訖。上曰,時原任大臣入侍。賤臣承命出傳,與領府事蔡濟恭,判府事朴宗岳·金憙,右議政李秉模等,偕入進伏。樂性等曰,夜來聖候調攝,若何?上曰,昨日午前,頗有減勢意謂藥效忽自申後,諸症如期復發,夜深後,疹癤刺痛裏亘外重,坐臥俱不便,症甚可苦,故更進湯劑,少無分效,達宵苦劇,誠爲苦矣。樂性等曰,醫官使之入診議藥,何如?上曰,第令議藥也。命新曰,夜來症候,或爲表氣發散而然,更進昨日湯劑,似爲穩當矣。希泰曰,昨日方文中,加荊芥防風進御,似宜矣。樂性曰,局方醫官,非不精明,其在審愼之道,宜乎博詢群議之爲好,故方外略有名稱於術業者五六,使之待令矣。上曰,古亦有因大臣筵達,別爲權着冠帶診候之例,諸大臣適皆登筵,以爲如何?濟恭曰,近來醫術,亦不如古,且渠輩旣非扁鵲,則一次入診,何敢議藥乎?宗岳·憙曰,臣等亦無他見矣。秉模曰,愼重之道,廣詢議藥,似好矣。上曰,第令各書所懷以入,可也。上曰,近日旱氣可悶矣。濟恭等曰,以我聖上夙宵對越之誠,不日之內,想得甘霔之霈然,而且聞郊外所聞,則雖似驟雨,多寡不適,而亦不無霔灑之處,足可救急云矣。上曰,致災之由,必有所以,予方爲民事又添一病矣。濟恭等曰,靜攝中,不必如是過慮矣。上曰,憊難酬接,卿等退去。仍命退,諸臣以次退出。
甲寅七月十五日午時,上御重熙堂。右承旨入侍時,行右承旨洪義榮,記事官鄭文始,記注官承膺祚,記事官吳泰曾,以次進伏訖。上敎義榮曰,俄命醫官更爲議定,當進湯劑,承旨往傳于都提擧,博詢議定以稟,可也。仍命退,承史以次退出。
上在昌德宮。停常參·經筵。
午時未時,日暈。
藥房都提調臣洪樂性,提調臣鄭昌順,副提調臣鄭大容啓曰,伏未審夜間,聖體調攝,若何?寢睡·水刺之節,何如?昨伏承口啓批旨,有更觀晩後或夜朝動靜議藥之敎,臣等姑待下敎,仍致湯劑之間斷,區區下情,益不勝焦鬱,臣等率諸御醫,趁早入診,詳察聖候,議定當進湯劑,爲宜。無任終宵憂慮之至,敢來問安,竝此仰稟。答曰,知道。
大殿,內閣·政院·玉堂口傳問安。答曰,知道。
王大妃殿·惠慶宮·中宮殿,內閣·政院·玉堂·藥房口傳問安。答曰,知道。
洪聖淵啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
傳于鄭大容曰,藥房入侍。
李益運啓曰,領府事蔡濟恭,判府事朴宗岳·金憙,右議政李秉模,爲承候來待矣。傳曰,入侍。
傳于李益運曰,右承旨·右副承旨·同副承旨入侍。
傳于洪義榮曰,禮房承旨入侍。
傳于尹行任曰,軍士房承旨入侍。
傳于洪義榮曰,發遣吏郞,諸執事淸齋與否,摘奸以來。
洪義榮,以吏批言啓曰,各道掌試都事,當以侍從差出,而忠淸都事李安默,慶尙都事黃乃正,全羅都事孫會慶,黃海都事李基禎,江原都事洪光一,咸鏡都事金洛一,平安都事車敬鎭,俱未經侍從,依例改差,何如?傳曰,允。
有政。吏批,判書金載瓚,參判黃昇源進,參議未差,行右承旨洪義榮進。以柳誼爲大司諫,趙鎭寬爲右尹,洪秀輔爲判義禁,鄭民始爲典醫提調,具㢞爲同春秋,安必濟爲監察,李是銓爲司宰主簿,趙翼鉉爲綾州牧使,李弘源爲淳昌郡守,徐有鍊爲忠淸都事,李錫夏爲全羅都事,張至顯爲慶尙都事,金熙稷爲黃海都事,李儒修爲平安都事,洪秀晩爲江原都事,柳憲周爲咸鏡都事,崔顯重爲忠淸左道京試官,李相璜爲全羅左道京試官,朴鍾淳爲慶尙左道京試官,朴崙壽爲平安南道京試官。
兵批,判書具庠病,參判柳誼入直進,參議姜彝正,參知李祉永病,右副承旨尹行任進。副司直李集斗·鄭致淳·李羽晉·李義鳳,已上單付。
以光陵參奉望筒,傳于鄭大容曰,尙瑞副直長闕陞時,參奉之代,差出。
吏批,再政。以宋倫載爲章陵參奉,知春秋單具㢞,尙瑞副直長單宋倫載單付事承傳,以李審度爲章陵參奉,故府使梁塤贈慶尙左水使,贈職事承傳。
藥房口傳啓曰,湯劑尙未停當,煎進以致差晩,焦鬱之忱,尤切一倍,朝者診筵,伏承寢睡全失,水刺厭進之敎,區區下情,冞增焦迫。伏乞特命召接,更加診察,議定湯劑,及時煎進,千萬顒祝,惶恐敢啓。答曰,知道。湯劑姑未停當,更待明日診筵,議定,宜矣。
洪義榮,以禮曹言啓曰,京外孝烈人報來者,自庚戌至癸丑,合爲一百七十人,依定式,前判書臣閔鍾顯,與亞三堂齊會,相議分等,報于議政府,如署經之例,各爲別單錄置,而未及入啓矣。今始書入之意,敢啓。傳曰,知道。
洪義榮,以內醫院都提調·提調意啓曰,醫人趙宗協,議藥同參加差,待窠陞實事,命下矣。令該曹口傳付軍職,冠帶常仕,何如?傳曰,允。
尹行任,以兵曹言啓曰,今七月十七日,武臣堂上朔試射日次,而祈雨祭齋戒相値,不得爲之之意,敢啓。傳曰,知道。
以禮曹,烈女鐵山故學生鄭德泌妻林氏,置之別單,判付內,鐵山鄭德泌妻林氏段,從容就盡,其情切惻,不可以已施復戶之典,置之勿論秩,特施掉楔,以聳遙俗爲良如敎。
以禮曹,忠婢安東故私婢英梅復戶別單,判付內,婢死而主生,慷慨倉卒,不顧渠軀,旌奬之擧,不可闕也。就其滙漂之石,刻而旌之,侑以洩之事,分付道臣爲良如敎。
甲寅七月十六日卯時,上御重熙堂。藥房入診,時原任大臣承候入侍時,都提調洪樂性,提調鄭昌順,副提調鄭大容,記事官鄭文始,記注官承膺祚,記事官吳泰曾,領府事蔡濟恭,判府事朴宗岳·金憙,右議政李秉模,檢校直提學徐有防,原任直提學徐鼎修,檢校直提學金載瓚,一直提學徐龍輔,醫官金孝儉·金光國·周命新·李敬培·李周憲·李敏德·吳仁豐·丁希泰,以次進伏訖。樂性等曰,夜來,聖體調攝寢睡之節,若何?當進湯劑,尙未議定,下情不勝焦迫矣。上曰,寢睡之專失,無異前日,疹癤略有減勢矣。樂性等曰,醫官使之入診,更議湯劑,好矣。上曰,局方醫官,都是陳腐之見,方外醫官,或有可問者否?濟恭曰,儒醫中李世延,頗有名稱矣。樂性曰,陽智縣監洪旭浩,頗詳於醫藥,使之待令,何如?上曰,第分付畿營,可也。宗岳曰,朴興福爲名者,亦有名稱矣。上曰,竝使之待令也。上曰,湯劑,觀勢更議,卿等退去藥院,詳議以稟,領府事老人,勢難逐日入來,明日勿爲入來,可也。宗岳曰,今此別遣使臣,所重有在,則拜表日字,先於節使之行,事體當然,而以已例言之,乙亥丙申庚子,三行別使,前期節使六七日發行,今番進賀使拜表吉日,亦依此擧行,何如?上曰,依爲之。宗岳曰,在前行中員役之如數帶去,不無弊端,多有減省之例,今番亦依此減額,何如?出擧條上曰,依爲之。上曰,內閣·政院·玉堂夕問安,勿爲之。出榻敎仍命退,諸臣以次退出。
甲寅七月十六日辰時,上御重熙堂。都承旨·右承旨·右副承旨·同副承旨入侍時,行都承旨鄭大容,行右承旨洪義榮,右副承旨尹行任,同副承旨李益運,假注書趙台榮,記注官承膺祚,記事官吳泰曾,幼學李世延,醫官徐文行·南有淇·趙宗協·玄商興·吳天根·金光洙,以次進伏訖。上曰,方外醫生,以次進奏姓名,可也。徐文行等,以次仰奏姓名訖。上曰,儒生李世延,使之進前,可也。世延進伏。上曰,目今諸症,專由膈氣之有升無降,又有濕痰之所致,進御何劑,則可以得效乎?世延曰,聖候姑未及詳察,有難猝乍間仰對矣。上曰,爾其入診,可也。世延診察聖候訖。上曰,脈道,何如?世延曰,脈候,果然沈而盡美矣。第今諸症候,非由於暑,症候,胃口素有之熱氣,適値暑熱,以致諸症矣。上曰,議定當進之劑,可也。世延曰,以臣賤見,則通聖散,恐合當進之劑矣。上曰,所進湯劑,俱是冷劑,尙未見效矣。世延曰,凡於疹癤症候俱合是劑,故敢陳愚見矣。上曰,今於倉卒,似難質定,退歸藥院,爛商後書進方文,可也。命退,諸臣以次退出。
甲寅七月十六日午時,上御重熙堂。禮房承旨入侍時,行右承旨洪義榮,假注書趙台榮,記注官承膺祚,記事官吳泰曾,以次進伏訖。上命書傳敎曰,以今旱氣之愈甚,敢不躬將珪璧,以效代犧之誠,顧此病勢,難以自力,又當遣官虔禱,以冀霈然,不卜日,遣正卿于北郊,行三次祈雨祭,使之明日受香。上曰,大提學洪良浩牌招,三次祈雨祭祭文製進。出榻敎命退,承史以次退出。
甲寅七月十六日申時,上御重熙堂。軍士房承旨入侍時,右副承旨尹行任,記事官鄭文始,記注官承膺祚,記事官吳泰曾,以次進伏訖。上曰,同副承旨入侍。賤臣承命出傳,同副李益運進伏。上命書傳敎曰,若爲次對,則欲問大臣·諸宰決之,姑難爲之,渠雖僅還渠家,無異死於國事,豈不可矜,況效勞最苦者乎?故府使梁塤,特贈水使。又命書傳敎曰,孝烈抄啓,每歲首,禮曹就議於政府,分等區別啓聞,卽應行之式,而朝筵聞禮判言,積置者已六年,而前禮判閔鍾顯所抄,甚爲精簡,使之因其已書之別單啓下矣。當此悶旱之時,此亦屬於揚善發幽之一端,旌復食物,令廟堂申飭京外,卽爲擧行。上曰,政官牌招開政。出榻敎仍命退,諸臣以次退出。
上在昌德宮。停常參·經筵。
藥房都提調臣洪樂性,提調臣鄭昌順,副提調臣鄭大容啓曰,伏未審夜間,聖體調攝,若何?寢睡·水刺之節,何如?昨日口啓批旨,有更待明朝診筵,議定湯劑之敎矣。臣等率諸御醫,趁早入診,詳察聖候,議定當進湯劑,爲宜。臣等不任終宵憂慮之至,敢來問安,竝此仰稟。答曰,知道。入侍時,湯劑議定,宜矣。
大殿,內閣·政院·玉堂口傳問安。答曰,知道。
王大妃殿·惠慶宮·中宮殿,內閣·政院·玉堂·藥房口傳問安。答曰,知道。
尹行任啓曰,來二十一日,朝參日次矣,敢稟。傳曰,停。
洪聖淵啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
洪聖淵啓曰,領府事蔡濟恭,判府事朴宗岳·金憙,右議政李秉模,爲承候來待矣。傳曰,入侍。
傳于洪義榮曰,禮房承旨,馳詣受香所,奉審摘奸以來。
傳于尹行任曰,右副承旨入侍。
傳于李益運曰,同副承旨入侍。
藥房口傳啓曰,朝於診筵,伏承頭部熱候,晩必添加,每夜寢睡,連日未穩,區區下情,益不勝焦迫之至,湯劑停止,已至兩日,俄奉聖敎,更以茶飮,議定入稟矣。諸醫所定茶飮中,指一下敎,以爲煎入進御之地,千萬顒祝,惶恐敢啓。答曰,知道。茶湯出方,俱未穩當,姑爲停止,宜矣。
吏曹口傳政事,以李勉兢爲禮曹參議。
傳于尹行任曰,大臣擧條批答,如是誤書,文不成說,捧入承旨,爲先推考,當該注書,拿問嚴處。
傳于洪義榮曰,兵曹參判柳誼,仍任前職。
甲寅七月十七日卯時,上御重熙堂。藥房入診時,原任大臣承候入侍時,藥房都提調洪樂性,提調鄭昌順,副提調鄭大容,同副承旨李益運,記事官鄭文始,假注書趙台榮,記注官金良倜,記事官吳泰曾,原任直提學徐鼎修,一直提學徐龍輔,原任直閣尹行任,領府事蔡濟恭,判府事朴宗岳·金憙,右議政李秉模,醫官金孝儉·金光國·周命新·李敬培·李周憲·張宅祚·吳仁豐·丁希泰,以次進伏訖。樂性等曰,昨伏承史官口傳,則申後聖候,不如朝晝云,下情不勝焦迫,夜來寢睡諸節,若何?上曰,疹癤之表症,似有減勢,膈間熱氣之上升,無異前日,寢睡全失,此爲可悶矣。樂性等曰,寢睡之全失,此尤諸症中最可悶迫者矣。儒醫洪旭浩·李世延,方令待令矣。使之入診聖候,議定湯劑,宜矣。上曰,唯。陽智縣監洪旭浩,幼學李世延等,以次入診訖。上曰,爾等所見,何如?旭浩曰,診察聖候,似是胃口痰壅,風熱上升之致矣。上曰,然則當進何劑?旭浩曰,以臣賤見,猝難議藥,退歸藥院,更考方書,詳思仰達矣。上曰,然則退與諸醫,詳議以稟,可也。上曰,內閣·政院·玉堂問安勿爲之。出榻敎上敎濟恭曰,卿等於明日,勿爲入來,都提調,近又每日入來爲之可悶,明日亦勿入來,可也。濟恭曰,邊上凡事,尤宜一遵成憲嚴束彼我人橫濫之習,而聞昨冬會寧開市時,凡係賣買,或不無不遵定例之弊云,蓋其定例,故宰臣另用心力,盛水不漏,行之三四十年,北邊市弊之得以釐正,民生之得以保存,專賴於此,今雖一事二事,或有不遵此例,而御史不之檢察,朝廷不爲何問,則不出多年,定例之仍以虧壞,不難知矣。當該監市御史,烏得無罪,而地方官與兵使,亦安敢曰,在家不知乎?臣意則今年御史,必擇威望之可以憚壓者,使之嚴加檢束然後,昨冬穿鑿之孔穴,庶可以苴補,此係邊事,旣有所聞,故敢此仰達矣。上曰,旣聞之後,不可任其毁壞,當該開市御史拿問處之,地方官則聞已身故,不能檢飭之兵使,從重推考,修明成憲,守而勿失,專在於今年御史之年少剛明,令該曹另擇下送,可也。出擧條濟恭曰,高城之三日浦,卽關東之第一勝區,先輩皆比之於十洲三島,其地之不可等閑視之也,明矣。傳聞何許無賴輩,圖得京司關文,欲毁決三日浦,仍作水田,旣始其役,先伐浦邊鳴沙之落落長松,無一餘存云矣。雖因備局之發關嚴禁,其役雖寢,而已伐之松,不可以復其舊矣。當初無賴輩,設或有如此萬萬叵測之計,爲地方官者,若或嚴禁,則渠安敢肆然爲此乎?況浦之去邑居,不滿十里,以事勢言之,本官無不與聞其事,則此非特爲無賴輩之罪,實本官之罪也。渠雖惟利是耽,不見他餘,而苟有一分嚴畏朝廷之心,安敢乃爾?此事雖似微細,關係則重,宜令廟堂嚴査該道,無賴中造謀首倡者,各別照法嚴繩,京司如有眞出關押者,當該官員,無論品秩高下,亦爲嚴加譴責,地方官考出當該,施以竄配之律,錮其身,俾不得更爲守令然後,庶可爲一分癉惡之道,故敢此仰達矣。上曰,依爲之。三日浦,卽關東名勝之第一勝區,則出此謀,爲此計,斫伐松林,欲墾其土者,國有一分紀綱,焉敢圖出京關,任其行胸臆,以售其陳告之奸竇,況年來嚴立科條,內自宮房,外而各營各司,土地陳告,永革四一之法,而除非啓下行會,勿許聽施,則三日浦,姑無論,雖半日浦,豈可擅墾乎?旣聞之後,不可尋常處之,先自本司,詳査發關之委折草記,當該地方官,令該府嚴問口招,依卿所奏勘處,不禁而犯禁之道伯,捧現告重勘,作奸各人等,令該曹·該道嚴刑取招報來後,以爲自本司,分等草記,痛繩之地,可也。出擧條樂性曰,北關科期不遠,此時評事之任,不輕而重矣。時任評事高宅謙年老,實難强責赴任,今姑改差,令該曹各別擇差,何如?上曰,已慮其老難强赴,依爲之。出擧條昌順曰,東萊書契,將爲回答,而本曹參議有窠,以擬望乏人,累政留窠,以致倭人日限已過,久費日供,事欠交隣,令該曹從速差出,以爲答書契修送之地,何如?上曰,前望中罷散人,竝敍用,令該曹口傳差出,待下批,牌招擧行,可也。出擧條命退,諸臣以次退出。
上在昌德宮。停常參·經筵。
夜四更五更,月暈。
藥房提調臣鄭昌順,副提調臣鄭大容啓曰,伏未審夜間,聖體調攝,若何?寢睡·水刺之節,何如?湯劑旣令姑停,茶飮難以責效,臣等益不勝焦鬱之至,率諸御醫趁早入診,詳察聖候,更議湯劑之停進當否,爲宜,臣等不任區區憂慮,敢來問安,竝此仰稟。答曰,知道。當劑然後責效,停進當否,入侍時議定,可也。
王大妃殿·惠慶宮·中宮殿,藥房口傳問安。答曰,知道。
尹行任,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹行任啓曰,禁衛營將官來言,今日本營軍兵日次私習云矣,敢啓。傳曰,知道。
尹行任啓曰,御營廳將官來言,今日本廳軍兵日次私習云矣,敢啓。傳曰,知道。
洪聖淵啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
假注書趙台榮拿處,代以李允謙爲假注書。
尹行任啓曰,假注書李允謙,時無職名,令該曹依例付軍職,冠帶常仕,何如?傳曰,允。
傳于尹行任曰,右副承旨入侍。
掌樂提調前望單子入之,鄭昌順落點。
以趙台榮囚單子,傳于洪聖淵曰,付過還職。
傳于李益運曰,同副承旨入侍。
李益運,以賑恤廳言啓曰,贈水使梁塤,葬需從優題給事,命下矣。錢一百兩,木一同,題給之意,敢啓。傳曰,知道。
尹行任,以備邊司言啓曰,畿湖沿邑鎭,漕稅船護送等節,依傳敎,別遣本司郞廳,更考勤慢矣。卽遣摘奸郞廳柳春源手本,則以爲畿湖沿邊各邑鎭漕稅船護送等節,兩道監營,十分嚴飭各邑鎭,擧皆惕念,少無不勤之弊,而至於洪州·保寧·藍浦·庇仁等四邑,則稅船過去時,間或不爲護送,過境後,謄來隣邑鎭護送標文,以着實護送,瞞報巡營,此雖下屬,流來奸套,其爲護送不實之弊,莫大於此云矣。漕稅船護送之法,至爲嚴重,況於年來臭載之患,種種相續,前後飭敎,極其嚴截,則其所擧行,尤豈敢一毫放忽,而洪州等四邑之循襲謬例,互相謄傳,畢竟以無弊護送,瞞報營門者,萬萬可駭。當該四邑守令,爲先罷黜,令該府拿問定罪,不察之道臣,姑爲從重推考,稅船尙未準泊,無或如前罪上添罪之意,申加嚴飭,何如?傳曰,允。稅穀未畢輸,宜令不謹之渠輩自效,其能俾圖贖罪,守令罷拿,待畢輸運,捧傳旨,居前抽栍,更爲考察,眞有贖罪者,仍爲分揀,益不動念者,卽其地定配,可也。
尹行任,以備邊司言啓曰,領府事蔡濟恭所啓,高城之三日浦,卽關東之第一勝區,先輩皆比之於十洲三島,其地之不可等閑視之也,明矣。傳聞何許無賴輩,圖得京司關文,欲毁決三日浦,仍作水田,旣始其役,先伐浦邊鳴沙之落落長松,無一餘存云矣。雖因備局之發關嚴禁,其役雖寢,而已伐之松,不可以復其舊矣。當初無賴輩,設或有如此萬萬叵測之計,爲地方官者,若或嚴禁,則渠安敢肆然爲此乎?況浦之去邑居,不滿十里,以事勢言之,本官無不與聞其事,則此非特爲無賴輩之罪,實本官之罪也。渠雖惟利是耽,不見他餘,而苟有一分嚴畏朝廷之心,安敢乃爾?此事雖似微細,關係則重,宜令廟堂嚴査該道,無賴中造謀首倡者,各別照法嚴繩,京司如有眞出關押者,當該官員,無論品秩高下,亦爲嚴加譴責,地方官考出當該,施以竄配之律,錮其身,俾不得更爲守令然後,庶可爲一分癉惡之道爲辭,而批旨內,依爲之。三日浦,卽關東名勝之第一勝區則出此謀,爲此計斫伐松林,欲墾其土者,國有一分紀綱,焉敢圖出京關,任其行胸臆,以售其陳告之奸竇?況年來嚴立科條,內自宮房,外而各營各司,土地陳告,永革四一之法,而除非啓下行會,勿許聽施,則三日浦姑無論,雖半日浦,豈可擅墾乎?旣聞之後,不可尋常處之,先自本司,詳査發關之委折草記,當該地方官,令該府嚴問口招,依卿所奏勘處,不禁而犯禁之道伯,捧現告重勘,作奸各人等,令該曹·該道嚴刑取招報來後,以爲自本司,分等草記,痛繩之地,可也事,命下矣。敦寧府下吏,爲先捉來査問,則以爲,上年十月,狼川居金洛爲名人,見渠謂高城三日浦下,空閑地,三年前,狼川等傍近邑民,築堰作畓者,爲十餘斗落,而貯水處,有松木數十株其時郡守金復根,以客舍修補次,報營門,受題斫伐也。以其水深之故,毁堤決水而斫取,仍不改築,若自本府,發關完築,則土屬本府,民當蒙利云,故渠以此意,言于參奉元有朋,則以爲,此是有利於本府者,告于堂上無妨云,故渠以所志,呈于公事堂上,蓮洞李判敦寧,則以發關題狀,仍爲行關矣。上年十一月,該道枚擧邑,報以名區沈沒,已非等閑,近地墳塚,因此毁壞,不可勒令改築之意,防報,其時堂上,雖以不可中撤,更爲嚴査之意,題送,已知其必不成之事矣。今年二月,領議政宅,招問此事,故告以實狀,則分付內,此後若有憑藉築堰之事,則當嚴刑重治,原關星火收還之意,卽速發關,故卽爲發關,則該道以到付報來,此外無他可告云矣。京外無賴輩之稱以可懇之土,陳告京司,圖出關文者,年前飭敎,不啻申嚴,則本府該堂之誤聽吏言,率爾發關,所失非細,亟施削職之典,參奉元有朋,亦令該府拿問處之。今以吏供觀之,則三日浦下作畓,已在三年之前,其時許墾之本官及知而不禁之道臣,當爲罪首,當該郡守,亟令本道捧現告,施以竄配之典,作畓時,不禁之道臣及報營斫松之守令,許題之道臣,一體捧現告,施以譴罷之典,雖以時道伯言之,自本司發關査問,乃在今春,而形止之報,尙無皁白,其在事體,不可置之,施以罷職之典,敦府作俑之吏,爲先移送法曹,嚴刑照法,鄕民之作奸者,松木之前後所斫株數,姑待該道嚴査報來後,草記勘處,何如?傳曰,允。
禁府啓目,利城前縣監成夏鎭亦,問目內辭緣,泛稱遲晩,刑推得情,何如?判付啓,除刑推議處爲良如敎。
禁府啓目,花梁前僉使趙東旭亦,問目內辭緣,泛稱遲晩,刑推得情,何如?判付啓,除刑推議處爲良如敎。
禁府啓目粘,前判官尹玄錫亦,京司上納,關係莫重,而身爲舊倅,謂有由吏處當捧之錢威脅邑吏,勒取公貨,至於九百二十一兩之多,揆以紀綱,極爲痛駭,以此照律,何如?判付啓,依允。
洪聖淵,以義禁府言啓曰,保放罪人成夏鎭·趙東旭,還囚捧供之意,敢啓。傳曰,保放之命,政爲滯囚則何去,而此草記前,坐起不爲之乎?其時開坐堂上推考,不能提醒之行首都事,拿處,可也。
禁府啓目,義禁府行首都事宋景載原情云云。傳旨內辭緣,泛稱遲晩,刑推得情,何如?判付啓,如渠都事,置之禁府,則恤囚之擧,反歸滯獄,所當汰去,而旣有向來下敎,姑爲分揀,後勿如是之意,嚴飭放送爲良如敎。
禁府啓目粘,趙東旭議處云云,以此照律,何如?判付啓,渠何足照律,出付畿營,收殺嚴懲爲良如敎。
禁府啓目,北評事嚴耆原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,持斧於接彼境之地而往屈尙嚴,任他埋格,莫能以法從事,豈可以自下嚴治,爲自明之端乎?削職放送爲良如敎。
禁府啓目粘,成夏鎭議處云云。以此照律,何如?判付啓,依允。
禁府照目,尹玄錫矣,本府議啓內,京司上納,關係莫重,而身爲舊倅,謂有由吏處,當捧之錢,威脅邑吏,勒取公貨,至於九百二十一兩之多,揆以紀綱,極爲痛駭,以此照律,罪杖一百收贖,告身盡行追奪,流二千里,私罪奉敎,依允爲旀,功減一等爲良如敎。
禁府啓目,前敦寧參奉元有朋原情云云。傳旨內辭緣,泛稱遲晩,刑推得情,何如?判付啓,土地折受,本非自下擅爲之事,其律至嚴兺除良,年前新有定式,尤何等截嚴,則渠是何人,乃敢無難冒法,言於堂上乎?堂上之樂聞於救弊之際,循例漫題,不是異事,渠雖末蔭,卽亦士夫,則犯科於田土之事,甘爲毁蔑常憲之人,由前由後,萬萬痛惡,卽其地高城郡,勿限年定配,仍施禁錮之典爲旀,名以受敎,則爲京外有司之臣者,當信如金石,奉若拱璧,守而勿失,莫敢差跌,卽臣分之所固然是去乙,此雖微事,所以設禁之本意,出於爲民邑也,杜奸竇也,未見入啓文蹟,乃敢依例擧行,若此則法將焉用?卿等取考受敎,當該觀察使以下冒犯者,勘以定式之律,卽爲草記,將此判付廟堂,申明嚴飭京外,俾作他山之石爲良如敎。
洪聖淵,以義禁府言啓曰,時囚罪人元有朋原情公事判付內,當該觀察使以下冒犯者,勘以定式之律,卽爲草記事,命下矣。定式後,觀察使以下冒犯者,令本道指名狀聞後勘律,何如?傳曰,允。
禁府照目,利城前縣監成夏鎭矣,本府議啓內,昨年申飭,何等申嚴,而身爲地方官,莫重祭享所用魚藿船,不謹護送,以致臭載之境,事體所在,極爲可駭,以此照律,罪杖一百收贖,告身盡行追奪,私罪奉敎,依允爲旀,功減一等爲良如敎。
知春秋具㢞疏曰,伏以,臣獲罪神天,禍及臣父,永抱窮天之痛,遽訖祥禫之制,冥然苟活,人理都絶,噫,臣父在世之時,每以受恩罔極,無一報答,感激凜蹙,夙宵如結,居常戒子姪之言,未嘗不在於此,及於病革,掘手垂涕曰,吾今已矣。汝輩必以吾今日之心爲心,究吾未卒之志,庶免負國之歸,則吾可瞑目而歸矣。臣雖頑如木石,豈忍忘之?到今殘喘獲延,復出於世,一分移孝之道,獨有報君恩三字而已。第臣竊有所隱痛於中者,臣家以勳戚之裔,三世五卿,偏蒙兩朝之恩渥,一門四貴,至荷罕有之華褒,臣之闔門,豈不且感且榮,而惟惴惴焉,滿盈是懼,畢竟過福之災,不丁於臣身,而及於臣父崩冤之極,有若由臣而然,每念及此,不覺黯然神鑠,澘然涕出,五情如摧,萬念都灰,夫豈有復着衣冠,更廁周行之望,而迺於千萬夢想之外,伏蒙春秋除旨,臣手奉恩誥,無處告榮,只與臣母,揮涕攢祝而已。葵藿傾陽,物性尙然,駕屨不俟,古訓粗識,豈不欲竭蹶卽出,以效叩謝之義,少伸逖違之忱,而顧臣情界,如右所陳,咫尺天門,無路進身,玆將悲苦之私,敢籲玆覆之下。伏乞天地父母,哀臣之心,而憐臣之言,特命卽賜鐫遞,俾得小安微衷,千萬幸甚,臣無任屛營祈懇之至。答曰,省疏具悉。卿其勿辭行公。
甲寅七月十八日辰時,上御重熙堂。藥房入診入侍時,提調鄭昌順,副提調鄭大容,右副承旨尹行任,記事官鄭文始,記注官金良倜,記事官吳泰曾,檢校直提學徐有防,原任直提學徐鼎修,檢校直提學金載瓚,一直提學徐龍輔,醫官金孝儉·金光國·周命新·李敬培·李周憲·安昌禧·吳仁豐·丁希泰,以次進伏訖。昌順等曰,夜來寢睡諸節,若何?上曰,昨夜則五更以後,暫時寢睡,而膈痰往來,亦不得穩睡矣。昌順曰,湯劑尙未定當,故不得仰請進御,諸醫使之入診議定,何如?上曰,今日又有外氣,雖當劑,難以進御,姑爲停止,好矣。命大容書傳敎曰,太常擧行,與樂院自多相値於大享時,掌樂提調徐有防許遞,前望單子入之,又命大容,讀公事,書判付訖。仍命退,諸臣以次退出。
甲寅七月十八日未時,上御重熙堂。同副承旨入侍時,同副承旨李益運,假注書趙台榮,記注官承膺祚,記事官吳泰曾,以次進伏訖。上曰,照訖講試官,尙不差出,委折,承旨筵退後,問于該曹以稟,可也。命書傳敎曰,今聞承宣提稟,黃海都事金熙稷,時在安東地,勢難趁期上來,江原都事洪秀晩,有親病,全羅都事李錫夏有身病云,竝改差,後日政差出。命退,承史以次退出。
甲寅七月十八日酉時,上御重熙堂。右副承旨入侍時,右副承旨尹行任,記事官鄭文始,記注官承膺祚,記事官吳泰曾,以次進伏訖。上命行任。書榻敎曰,進御加減二香散一貼煎入。上曰,副提調入侍。賤臣承命出傳,與副提調鄭大容,偕入進伏。上曰,湯劑預煎以待,待下敎,卽入,宜矣。仍命退,承史以次退出。
上在昌德宮。停常參·經筵。
藥房都提調臣洪樂性,提調臣鄭昌順,副提調臣鄭大容啓曰,伏未審夜間,聖體調攝,若何?寢睡·水刺之節,何如?昨日湯劑進御之後,外感之候,果有差勝之效乎?臣等率諸御醫,趁早入診,詳察聖候,議定繼進當否,爲宜。臣等不任終宵憂慮,敢來問安,竝此仰稟。答曰,知道。雖似外氣亦不分明,夜間添劇之餘,姑難酬接,問于醫官,先爲議藥,宜矣。
大殿,內閣·政院·玉堂朝問安。答曰,知道。
王大妃殿·惠慶宮·中宮殿,內閣·政院·玉堂·藥房口傳朝問安。答曰,知道。
大殿,內閣·政院·玉堂夕問安。答曰,勿爲問安。
王大妃殿·惠慶宮·中宮殿,內閣·政院·玉堂夕問安。答曰,知道。
洪聖淵啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
洪義榮啓曰,領府事蔡濟恭,判府事朴宗岳·金憙,右議政李秉模,爲承候來待矣。傳曰,今日則酬接難矣,退去,以便將攝。
傳于洪聖淵曰,左承旨入侍。
傳于尹行任曰,右副承旨入侍。
以開城留守李冕膺狀啓,民家失火,人口燒死,恤典題給事,傳于尹行任曰,旱災無前,民憂益殷,際見狀辭,百餘戶被燒致傷者,爲數人,極甚矜惻,特遣宣傳官慰諭民人,其所顧恤之方,依口傳下敎,傳于守臣,使之擧行後狀聞,炎熱若此,結構庇蔽,若不拔例,何以免中暍之患乎?廟堂嚴飭該府,俾卽奠接形止,報來後草記。
以李汝節囚單子,傳于李益運曰,保放。
以金翰周囚單子,傳于李益運曰,保放。
藥房口傳啓曰,朝伏承啓辭批旨,有雖似外氣,亦不分明,夜來添劇,姑難酬接之敎,臣等尤不勝萬萬焦灼之至,外氣之分明與否,當待診察而詳知,症候之夜間添劇,尤宜直宿而議藥,聖批,旣以姑難酬接,爲先議藥爲敎,湯劑玆已議定煎入,而此時診察,尤不容少緩,臣等率諸御醫,診察聖候,外氣之淺深,症候之加減,更爲詳診,議定繼進當否,爲宜。伏乞暫許召接,診候議藥,因自今日,直宿本院,以爲朝夕承候之地,區區之望,臣等方爲口啓之際,伏聞以悶旱之意,有減膳之敎,仰認聖意格天以誠,未暇聖躬之自護,而當此靜攝之時,至命常膳之減,尤豈不悶迫之甚乎?特寢減膳之命,以軫保嗇之道,千萬顒祝,惶恐敢啓。答曰,知道。晩後亦如朝氣,湯劑更進一貼,爲可,直宿與復膳之請,徒煩酬應,且近文具,竝止之。
洪義榮,以禮曹言啓曰,傳曰,旱災孔酷,病裏焚灼,寧欲無訛。予則曰,罪已貶躬之擧,爲目下急務自今日,限得雨間,減常膳,撤法樂,以此分付該曹事,命下矣。取考祈雨祭謄錄,則在前自上悶旱減膳撤樂之時,依例以勿擊鼓擧行,而壬寅年,減膳撤樂時,勿擊鼓一節,依甲申年例,安徐事,草記蒙允矣。今亦依近例,安徐之意,敢啓。傳曰,知道。
洪義榮,以禮曹言啓曰,郊壇四孟朔,遣禮郞,看審有無頉,自該曹草記事,定式矣。發遣郞廳,各壇次第摘奸,則南壇·祈雨壇·司寒壇·漢江壇·厲壇壇上,及四面紅箭門墻垣階砌,俱皆無頉,先農壇壇上,及墻垣無頉,西南邊階砌石塗灰,及紅箭門柱根塗灰,竝間間剝落,先蠶壇壇上及墻垣階砌無頉,南邊紅箭門柱根朽傷,塗灰剝落,雩祀壇壇上及墻垣階砌無頉,東西邊紅箭門橫木,各一箇缺傷,卽爲修補事,分付該監,此後看護等節,着實擧行事,各別申飭之意,敢啓。傳曰,知道。
甲寅七月十九日未時,上御重熙堂。左承旨入侍時,行左承旨洪聖淵,假注書趙台榮,記注官承膺祚,記事官吳泰曾,以次進伏訖。上曰,右承旨入侍。出榻敎賤臣承命出傳,行右承旨洪義榮進伏。上曰,進御加減二香散,前方中,加葛根·升麻各一錢,一貼煎入。出榻敎命書傳敎曰,旱災孔酷,病裏焚灼,寧欲無訛。予則曰,罪已貶躬之擧,爲目下急務,自今日,限得雨間,減常膳,撤法樂,以此分付該曹。命退,承史以次退出。
甲寅七月十九日初更,上御重熙堂。右副承旨入侍時,右副承旨尹行任,記事官鄭文始,記注官承膺祚,記事官吳泰曾,以次進伏訖。上曰,進御加減二香散前方中,便香附·杏仁加五分,去升麻·葛根,一貼更爲煎入。出榻敎仍命退,承史以次退出。
上在昌德宮。停常參·經筵。
藥房都提調洪樂性,提調鄭昌順,副提調鄭大容啓曰,伏未審夜間,聖體調攝,若何?寢睡·水刺之節,何如?昨日湯劑,連爲進御之後,外感之候,益有差勝之效乎?當此靜攝之時,臣等之未得入診,已至經宿,只憑醫官之口傳,議定湯劑,區區下情之焦鬱,有不可言,而其在保護之任,亦欠愼重,臣等率諸御醫,趁早入診,詳察聖候,議定繼進當否,爲宜。臣等不任終宵憂慮,敢來問安,竝此仰稟。答曰,知道。旱氣若此,病思如焚,夜因煩鬱之症,不得着睡,朝來諸症,一味無減,當此㦖旱焦燬之時,却藥過於分數,雖不得不黽勉呑飮,至於備例之診筵,何心如例晉接?湯劑則問于入侍醫官,議定,宜矣。
王大妃殿·惠慶宮·中宮殿,藥房口傳問安。答曰,知道。
大殿,內閣·政院·玉堂口傳問安。答曰,知道。
王大妃殿·惠慶宮·中宮殿,內閣·政院·玉堂口傳夕問安。答曰,知道。
鄭大容啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
尹行任啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
藥房口傳啓曰,臣等方與入侍醫官,議定湯劑,將於診筵,詳察聖候後,欲爲停當計矣。及承批旨,以㦖旱之念,夜因煩鬱之症,不得着睡,朝來諸症,一味無減爲敎,而不許診筵,只令議藥,固知靜攝之中,不弛對越之念,症候諸節,因此添加,臣等益不勝焦慮之至,而第伏念修省之道,保嗇之方,兩行不悖,玉候康寧,聖心和豫,則天地之和,亦可以應之,豈可以弭災之誠,反忽節宣之方哉?臣等旣不得入診,只與醫官,議定湯劑,終欠愼重,玆敢不避煩瀆,更此陳籲。伏乞暫許召接,診候議藥之地,千萬顒祝,惶恐敢啓。答曰,知道。決難如例召接,卿等中一人,議藥後,入侍,宜矣。
傳于洪聖淵曰,軍士房承旨入侍。
傳于洪義榮曰,禮房承旨入侍。
傳于洪義榮曰,第四次祈雨祭,不卜日,行于南壇,遣大臣行祀,明日受香,雩祀壇同日設行,遣重臣事,分付禮曹。
備邊司薦望,以李秉鼎爲守禦使。
尹行任啓曰,新除授守禦使李秉鼎,卽爲牌招,敎諭書及密符傳授,何如?傳曰,允。
李益運啓曰,疏滌明堂之水,卽亦遇旱應行中一事,近於城內大小川溝,坊曲渠澮,果皆一一嚴飭潔除,廟堂亦或察飭乎,問啓事,命下矣。問于漢城判尹尹師國,則以爲旬前,另飭各部內坊曲之渠澮,一竝疏滌,而其後果未及申明知委,今伏承問啓之命,誠不勝惶恐之地云,問于備邊司,則以爲,似此微事,不能預飭,致煩靜攝中提敎,惶恐萬萬,不知所達云矣,敢啓。傳曰,知道。
藥房口傳再啓曰,俄者提調入侍,湯劑已爲議定,固當依下敎煎入,而㦖旱聖念,添一症候,方寸之禱,過煩淵衷,對越之誠,罔念靜攝,至於診筵之召接,亦以備例而靳許臣等益不勝焦煎悶鬱之至,其在將順之道,雖不敢屢煩瀆擾,而醫官承候,有異診筵之備例,臣等固不敢仰請率入,而醫官則朝夕召見,以爲隨時診察之地,千萬顒祝,惶恐敢啓。答曰,知道。病未能躬禱,將自明日,使大臣替行,安得不如添一症,無以爲心?今之未能躬禱,由於病,而診筵卽爲治病也。縱不却湯,其可晉接,此意詳言於提擧,而藥方已議定,醫官等,亦何必招見乎?
傳于鄭大容曰,都承旨入侍。
傳于李益運曰,同副承旨入侍。
傳于洪聖淵曰,發遣吏郞,諸執事淸齋與否,摘奸以來。
敎守禦使李秉鼎書。王若曰,三輔重鎭,政須雙全之材,八座崇班,宜界一代之望,歷數在廷,無以踰卿,眷彼南漢形便之基,實是東國捍衛之所,天設險阻,有山河襟帶之形,地稱要衝,控湖嶺水陸之路,綢繆陰雨,壯哉從古之設施,表裏城池,允矣爲國之屛翰,故當委毗之日,每軫難愼之衷,惟卿,餘事文華,歷試內外,才猷優裕,已著通鍊之譽,言議激昻,自有秉執之義,西京按節,利器可別於錯盤,東銓持衡,素志尤見於注擬,所以眷遇之愈摯,況又僉擧之攸同,玆授卿,以南漢山城守禦使,卿其益懋遠圖,無墜明命,幕府裘帶,奚取嘯咏之閑,保障繭絲?須念輕重之別,莫謂書生之昧軍旅,宜勉古人之同戚休,於戲,桑土良謨,政是爲忠爲孝之日,桐鄕遺愛,期追乃父乃叔之風,故玆敎示,想宜知悉。知製敎朴吉源製進
甲寅七月二十日午時,上御重熙堂。軍士房承旨入侍時,右副承旨尹行任,記事官鄭文始,記注官金良倜,記事官吳泰曾,以次進伏訖。上曰,進御加減二香散停止,加減正氣散一貼煎入。出榻敎上曰,王大妃殿進御六和湯停止,香薷六君子湯,自今日,一貼式,限三貼煎入。出榻敎上曰,左邊捕盜大將趙圭鎭,右邊將兼察,牌招聽傳敎。出榻敎命書傳敎曰,疏滌明堂之水,卽亦遇旱應行中一事,近於城內大小川溝,坊曲渠澮,果皆一一嚴飭潔除,廟堂亦或察飭乎?問啓。仍命退,承史以次退出。
甲寅七月二十日未時,上御重熙堂。禮房承旨入侍時,行右承旨洪義榮,記事官鄭文始,記注官承膺祚,記事官吳泰曾,以次進伏訖。上曰,大提學洪良浩牌招,四次祈雨祭祭文製進。出榻敎仍命退,承史以次退出。
甲寅七月二十日酉時,上御重熙堂。同副承旨入侍時,同副承旨李益運,記事官鄭文始,記注官金良倜,記事官吳泰曾,以次進伏訖。上曰,祈雨祭祭報府持來。賤臣承命捧入。上曰,典祀官,以本寺正及判官塡差,大祝中,年老者,亦爲改差事,分付銓曹。仍命退,承史以次退出。
上在昌德宮。停常參·經筵。
藥房都提調臣洪樂性,提調臣鄭昌順,副提調臣鄭大容啓曰,伏未審夜間,聖體調攝,若何?寢睡·水刺之節,何如?昨日湯劑進御之後,諸節益有差勝之效乎?臣等昨奉批旨,以憫旱之聖念,不許診筵之備例,臣等尤不勝焦鬱之至,方寸之禱,雖篤於對越,靜攝之節,宜趁於保護,不可以憂災之念,或忽於保嗇之道,臣等率諸御醫,趁早入診,詳察聖候,議定繼進湯劑,爲宜。臣等不任終宵憂慮,敢來問安,竝此仰稟。答曰,知道。夜間諸症越添,至今不能接眠,雨意漠然,杲杲愈甚,備例晉接,非所可論,如焚如惔,實欲無知,只與醫官等,議進湯劑,宜矣。
大殿,內閣·政院·玉堂口傳問安。答曰,知道。
王大妃殿·惠慶宮·中宮殿,內閣·政院·玉堂·藥房口傳問安。答曰,知道。
尹行任啓曰,來二十五日,朝參日次矣,敢稟。傳曰,停。
洪聖淵啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
傳于洪義榮曰,禮房承旨,馳詣受香所,奉審摘奸以來。
藥房口傳啓曰,臣等伏奉批旨,有諸症,夜間越添,至今不能接眠之敎,仍以憫旱之聖念,不許診筵之備例,下情之萬萬焦灼,有不暇言,而此時旣不能入診,越添之症候,無以詳知,則湯劑之輕先議定,有所不敢,聖敎之下,如例入診雖不得仰請,依昨日例,提調中一人,率醫官入診,以爲詳承症候,議定湯劑之地,千萬顒祝,惶恐敢啓。答曰,知道。越添之症,問於醫官,可以知之,此等酬應,亦添一症,爲先議藥,更勿煩啓,宜矣。
以時原任大臣請對啓辭,傳于洪義榮曰,惟今之旱,何以致之,否德忝位,愆尤多端,天怒而民怨,所以謫現於外者,有若是,大抵災祥之來,由人所召,人事修於下,而災不卽滅,豈理也?消弭而轉回,修省而勵明,務盡底豫之方,以冀徯應之休者,必有其道,顧予病裏荒思,無以自度,卿等退與六卿之長籌司諸臣,會于廟堂,爛講以聞,亦令政院將予草敎,敷衍文字,廣求直言於中外。
行都承旨臣鄭大容,行左承旨臣洪聖淵,行右承旨臣洪義榮,左副承旨臣韓晩裕,右副承旨臣尹行任,同副承旨臣李益運等啓曰,伏以我聖上,憫旱一念,丙枕靡安,夜夜明發,閱月失睡,憧憧對越,昃日忘餐,證候由是而越添,診筵由是而牢拒,至有減膳之命,迺在靜攝之中,小大焦遑,靡所止屆,卽因大僚請對之啓,又降中外求言之敎,責躬之旨,求助之誠,丁寧懇惻,有足以孚格神明,感回天心者,臣等聚首奉讀,不覺感涕之自零,雖殿下謙卑自牧,至下代草之音,而非但臣等文辭拙訥,有不足以發揮聖敎之萬一,所下百有餘言,言言惻怛,字字懇到,乃以若恫在己之念,不有諸節添加之戒,不許藥院之召接,至命籌謨之爛講,應天之道,惟在懋實,感人之方,不係多言,則有非如臣等所可模劃,以此批旨,播告中外之意,惶恐敢啓。答曰,知道。
傳于尹行任曰,右副承旨入侍。
傳于洪義榮曰,禮房承旨入侍。
有政。吏批,判書金載瓚,參判黃昇源進,參議未差,行右承旨洪義榮進。啓曰,江原監司,今當差出,而擬望之人乏少,承旨及他道守令竝擬,何如?傳曰,允。以林濟遠爲大司諫,鄭益祚爲同義禁,尹光普爲司僕正,李允行爲兵曹佐郞,鄭東元爲掌苑別提,李勉兢爲江原監司,任希存爲江原都事,尹秀東爲尼城縣監,兵曹參判柳誼仍任事承傳,故判書洪重孝贈左贊成例兼,判義禁洪秀輔考,以李羲甲爲全羅都事,尹魯東爲黃海都事。
兵批,判書具庠進,參判未差,參議姜彝正病,參知李祉永入直,行左承旨洪聖淵進。以鄭來百爲北評事,僉知單邊翰誠,副司直金履翼·尹行元,副司果洪元爕,副司正尹濟弘,已上單付。
以景慕宮提調望筒,傳于鄭大容曰,前望單子入之,
景慕宮提調前望單子入之,洪良浩落點。
以各司坐不坐單子,傳于李益運曰,減膳不坐懸頉,似因謬例,則然群工一倍勤勵之時,反以不坐在家者,是豈成說?此後謬規除之事,分付。
藥房口傳啓曰,新定湯劑,玆已煎入,而雲漢之聖心冞勤,靜攝之諸節有損,區區下情,益不勝煎迫之至,第念遇災修省,雖切警懼,聖人節宣,亦貴保嗇,心和氣和,可以召天地之和。伏乞幽獨對越,淸心澄慮,時接醫官,議定對症之劑,千萬顒祝,惶恐敢啓。傳曰,知道。
尹行任,以備邊司言啓曰,因時原任大臣請對啓辭批旨,有卿等退與六卿之長,籌司諸臣,會于廟堂,爛講以聞之命矣。伏惟我聖上,乃於浹旬靜攝之中,値此跨月亢旱之災,憧憧一念,夙宵兢惕,珪璧徧擧,益篤對越之誠,常膳特減,連下修省之敎,症候由是越添,而診筵亦不備例,消弭之策,詢及廟堂,臣等聚首奉讀,竊不勝感激欽仰之至,凡係關時政而爲民瘼者,以臣等膚淺之見,實無以仰裨聖化,而詢芻之下,不敢泯默,謹以數條仰陳。一曰,扶植名義,近因名義之掃地,以致凶逆之滔天,三綱隳矣,九法斁矣,國何以爲國,而人何以爲人乎?似此風氣,駸駸然莫可收拾,殿下雖扶之植之,砥礪一世,尙患其猝難轉回,乃反言涉二字刀割則必摧折之,鉗制之,使此氣節之漸就委靡者,益復消磨,義理之不絶如綫者,益復湮晦,當言而不言,則始焉若有羞愧,免罪而苟容,則末乃恬然無事,其流之弊,甚至於放倒廉隅,弁髦義理,不識世間,有名義二字,習俗澆漓,日甚一日,朝著之上,沒模稜而尙鄙俚,庠序之間,樂放縱而賤拘檢,聖念縱勤於中朝,頹風莫振於尙草,目下之最可憂最急務,莫過於此,若論矯救之道,則惟在於廣開不諱之門,將用尙節之人,如其言之涉於名義,則雖或過激,必假借而優容,如其跡之歸於容悅,則雖或彌縫,必明辨而痛斥,擧直措枉,昭示好惡,則人知勸懲之方,世無骪骳之習,名義不期扶植而世道自底丕變矣。二曰,振勵紀綱,近因紀綱之解紐,以致堂陛之不嚴,法筵之上,未見肅敬之儀,班聯之間,率多雜沓之事,此已寒心矣。文章所以表貴賤而衣服之僭踰無節,名分所以別上下而等級之隳乖日甚,金石關和之嚴而有司無難廢格,槐棘卿月之重而庶僚容易侵侮,朝廷爲四方之標準,則守宰之凌踏方伯,胥屬之侵犯長吏者,有之矣。士夫爲下民之模範,則常賤之詬詈班族,幼少之慢蔑長老者,有之矣。前後飭敎,不啻諄復,而初若惕勵,終又因循,等威以之而日卑,法禁以之而日弛,此豈國家細憂也哉?若論今日之致此,則莫非臣等不能董率之罪,繼自今,另飭京外掌法之臣,似此蔑分凌節之習,違令冒禁之類,隨現痛繩,守法不撓,俾一世之人,皆知警畏,不敢踰越典章,則紀綱不期振礪而流弊自底痛革矣。三曰,奬廉懲貪,近因廉貪之無所勸懲,以致民生之日就困悴,凡今日處營閫而爲守宰者,驟觀外面,雖無大不法大無良,細考其實,未必皆然攛挪公穀,便成妙計,掊剋毒手,恣行暗地,雄藩腴閫,尙留歸後之公債,薄郡殘縣,率多科外之徵斂,良田之廣占者,謂之有才而乃反年除歲遷,官橐之如洗者,譏其無能而終歸一斥不復,懲貪之典雖嚴,而倖免居多,奬廉之敎雖勤,而掄選尙稽,繡斧之按廉,一例無實,蔀屋之怨咨,九重之難徹,如是,人何以畏法,民何以聊生乎?若論矯救之道,則莫如勸懲之爲先,此後毋論營閫守宰,如有貪墨之現發者,不少饒貸,快施烹阿之典,至於廉白之人則依前成命,亟加採訪,別般奬用,則廉貪不期勸懲,而民生自底按堵矣。四曰,理獄淸刑,近因審理之屢行,宜無冤枉之可言,而重獄登聞之外,豈無他囚之瘐滯者乎?恤刑之絲綸,雖出至恩,京外之對揚,未盡其道,一番成案,不復閱實,而會推徒歸於文具單抄要語,獄理多眩,而議讞或失其情節,是豈掌法之臣,按獄之體乎?至於挾私逞憤,濫杖傷命者,勒構罪名,瞞報道臣,以爲畢竟掩迹之計者,間或有之,如是而濫殺之律,將何所施,抱冤之類,何以得伸乎?若論矯救之道,則莫如淸理之爲先,內而秋曹,外而諸道,另加嚴飭,毋泥前套,毋主己見,文案務從詳備,情實無少疑晦,刑杖量其罪犯,典則無敢違越,則刑獄不期淸理,而罪囚自無幽冤之弊矣。五曰,愼惜名器,近因名器之䙝越,以至政注之淆雜,文武薦選,已壞於登第之初,兩銓通擬,又從於陞六之後,與者本自無難,受者不以爲榮,而至於納粟勸分之佩符相贖,武魁雜技之報瓜輒移,官方之紊亂,到此而尤無可言,若論矯救之道,則莫如愼遴選而汰冗雜,嚴飭兩銓之臣,亟行激揚之政,凡係通擬之職,一遵公議,毋敢容私,雜技滿瓜,切勿擅移,在職不勝,摘發刊汰,則名器不期愼惜而仕路自底澄淸矣。當此遇災恐懼之日,數條陳敷,不足爲上下交修之道,而若能以實心行實政,俾有益於民國,則亦或爲轉災爲祥之一助,嚴飭京外諸臣,使之着意擧行,何如?傳曰,病中煩渴忒甚,竟夕坐待,望眼欲穿者,此草記一張,將爲爽喉沃肺之淸涼散,及見所陳五條,雖似常談,亦自有理,然載之空言,不若見諸行事之深切著明,予甚否德,五條之不能修明,昔非不足,致有今日之旱災,則卿等之不遐予不卑我,提警撕察,俾予自覺其愆尤闕遺者,政在於右五條,如是爲病,不如是爲藥之肯綮,而今其爲說,能不爲無當,而抑或有裨於側身修行乎?不問則已,旣問之,只賜例批而止,是誠誠乎否乎?願以五條,今日以前,不能修明之由,今日以後,何以修明之方,更聞於卿等,卿等須以若箚若疏,爲予極言之,可也。
尹行任,以都摠府言啓曰,今日入直內三廳武兼禁軍及軍兵等,當爲中日習射,而祈雨祭齋戒相値,不得爲之之意,敢啓。傳曰,知道。
甲寅七月二十一日辰時,上御重熙堂。右副承旨入侍時,右副承旨尹行任,記事官鄭文始,記注官金良倜·承膺祚,以次進伏訖。上曰,提調入侍。賤臣承命出傳,與藥房提調鄭昌順,偕入進伏。上曰,亢旱比酷,爲民事,更添一病矣。昌順曰,俄承口啓批旨,下情不勝焦鬱,而以我聖上對越之誠,安得不然,而民情非不遑急,當此將攝之中,過度用慮,實非節宣保嗇之道,伏願寬懷聖念,以思調養之方,是臣區區之望。上曰,至於湯劑,緣此症情,不得不議定進御,而若其診筵之召接,何可如例乎?昌順曰,聖敎縷縷於悶旱一念,憧憧於爲民,臣等不勝欽仰之至。然而診筵召接,雖不得如例,而診察議藥不容少緩矣。上曰,此亦不安于心,不得從卿之言,湯劑只爲煎入,宜矣。仍命退,諸臣以次退出。
甲寅七月二十一日三更,上御重熙堂。禮房承旨入侍時,行右承旨洪義榮,假注書趙台榮,記注官金良倜·承膺祚,以次進伏訖。上曰,金虎門及城門仍留乎?義榮曰,俄伏承下敎,故果仍留矣。上曰,奉命承旨入來後,使之下鑰,可也。命退,承史以次退出。
上在昌德宮。停常參·經筵。
藥房提調臣鄭昌順,副提調臣鄭大容啓曰,伏未審夜間,聖體調攝,若何?寢睡·水刺之節,何如?昨日湯劑進御之後,益有差勝之效乎?伏想憫旱之念,每當將事之夜,坐待明發,丙枕未安,區區下情,益不勝憂煎之至,臣等率諸御醫,趁早入診,詳察聖候,議定繼進當否,爲宜。臣等不任終宵憂慮,敢來問安,竝此仰稟。答曰,知道。朝氣不如昨日,而湯劑則姑爲停止,可也。
大殿,內閣·政院·玉堂口傳問安。答曰,知道。
王大妃殿·惠慶宮·中宮殿,內閣·政院·玉堂·藥房口傳問安。答曰,知道。
尹行任啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
傳于鄭大容曰,都承旨入侍。
藥房口傳啓曰,伏承批旨,有朝氣不如昨日,湯劑姑爲停止之敎,臣等尤不勝焦煎之至,聖候旣不如昨日,則醫官當卽召接,症候之加減,湯劑之停進,當爲議定,尤不容少緩,備例入診,雖不敢望,而提調中一人,依昨日例,率醫官診候,議定繼進當否,千萬顒祝,惶恐敢啓。答曰,知道。副提擧退自筵席,藥院中一人,已經入侍矣。湯劑事,旣非十全當劑,則姑停亦可。
傳于尹行任曰,軍士房承旨入侍。
傳于尹行任曰,明日內閣·政院·玉堂問安,勿爲之。
傳于尹行任曰,京畿監司入侍。
傳于李益運曰,同副承旨入侍。
尹行任啓曰,奏御文字,何等審愼,而金吾囚供,啓目印跡,旣甚漫漶,所踏又不當中,太欠敬謹,萬萬可駭,臣之矇然捧入,極甚惶恐,當該禁府堂上,所當重勘,而本院請推之外,無他可施之罰,何以爲之?敢稟。傳曰,竝罷職。
鄭大容啓曰,行右承旨洪義榮疏批已下,卽爲牌招察任,何如?傳曰,允。
藥房口傳啓曰,朝伏奉口啓批旨,湯劑旣命姑停,醫官不許診候,湯劑旣慮非十全當劑,則固不敢仰請强進,而朝氣,今諭以不如昨日,則宜卽命召接醫官,旣停湯劑,又靳召接,臣等實不勝萬萬焦灼之至,副提調雖已入侍,醫官旣不得同入,則亦不當以藥院之已經入侍,不許召見。伏乞暫許臣等率醫官診候議藥之地,千萬顒祝,惶恐敢啓。答曰,其置之。
鄭大容,以吏曹言啓曰,新除授江原都事任希存呈狀內,矣身,與本道春川府使李尙度,爲親査應避之嫌,狼川縣監李東實,爲娚妹應避之嫌,照例遞改云矣。未赴任都事,與守令相避,則都事遞改,載在法典,江原都事任希存,依例改差,何如?傳曰,允。
尹行任,以備邊司言啓曰,卽見摠戎使鄭民始,京畿監司徐龍輔,江華留守曺允大,京畿水使許任,永宗防禦使李普溫,統制使申大顯,平安兵使申應周,江原前監司沈晉賢,北兵使崔景岳,南兵使李格,忠淸兵使李潤國,水使尹範敍,黃海兵使姜五成,全羅兵使李周爀,慶尙前左兵使李禹鉉,右兵使白師誾,秋操取稟狀啓,則以爲,今秋,水陸操及巡操·巡歷·巡點·聚點,何以爲之事,請令廟堂稟旨分付,親騎衛馬兵勸別武,鄕騎士武學等都試及校生考講,依例設行爲辭矣。詰戎之政,許久停廢,雖甚可悶,而見今亢旱如此,秋事登稔,有未可必,此時擾民,在所當念,諸道水陸操·巡操及巡歷·巡點,竝令停止,各樣都試及校生考講,使之依例設行,而至於官鎭門聚點,則另加嚴飭,着意擧行,俾有實效事,分付,何如?傳曰,允。
尹行任,以義禁府言啓曰,時囚罪人尹玄錫,杖一百收贖,告身盡行追奪,流二千里定配,照律公事,判付內,功減一等事,命下矣。尹玄錫功減一等,杖一百收贖,告身盡行追奪,江原道春川府保安驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
韓晩裕,以義禁府言啓曰,時囚罪人元有朋原情公事,判付內,卽其地,高城郡勿限年定配,仍施禁錮之典事,命下矣。元有朋卽其地,江原道高城郡勿限年定配,仍施禁錮之典,而以判付內辭意,具罪目,依例發遣府羅將,押送配所之意,敢啓。傳曰,知道。
韓晩裕,以義禁府言啓曰,保放罪人金翰周·李汝節,還囚捧供之意,敢啓。傳曰,知道。
禁府啓目,昌原府使李汝節原情云云。傳旨內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓,限滿報營,受題改造,在渠別無可罪之端兺不喩,瞞許潛賣船人之奸狀畢露,以今本道穡事民情,不可一刻曠官,以不察之失,姑先附過放送,使之卽爲還官爲良如敎。
禁府啓目,長興前府使金翰周,寶城前郡守閔琇原情云云。傳旨問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
吏曹判書金載瓚疏曰,伏以,臣於日前開政,以典籍韓錫仁,副擬於監察之望矣。蓋臣初赴政座,漫不省事,考案排擬,未及詳加審擇,而錫仁之爲孝純之孫,臣實茫然不聞知耳。百世之倫彝不汲,一代之公議至嚴,凡爲孝純後者,固不可擬於法從淸顯之職,而若其庶官漫司,則有不必一切抧塞,故不但世之尙論者,本自如此,臣之所受於家庭者亦然。今玆臺監之望,非曰爲過,第臣則與他自異,初當行政,何必以錫仁,汲汲擧似,而矇眛之至,有此錯了,題目一出,人多致訝,而臣則晩時得聞,悔亦無及。噫,臣以一無當之姿,叨此百不堪之任,官方政格,全沒省識,朝紳派閥,不辨誰某,殆同瞽者之埴,下愚之不移,而只緣忱情未孚,義分是懼,不得不冒沒承膺,而一政纔過,乃有此事,卽此一端,可反三隅。若不早卽遞免,則將見觸事僨敗,自抵大戾,臣固不足恤,至於辱朝廷而羞當世,何哉?玆敢不避煩猥,露章自列。伏乞亟命鐫改,以重銓任,以安私分,千萬幸甚。臣無任屛營祈懇之至。答曰,省疏具悉。此等處,在卿,未必不爲長處,勿辭行公。
大司諫林濟遠疏曰,伏以,我殿下憫旱一念,耿耿靡懈於閱月靜攝之中,十行誕敷,字字警切,貶躬求助之意,有足以弭天災而格天心,雖在冗散,尙宜感激,況臣適叨言責,尤何敢默爾?噫,今玆之旱,挽近所無,無待龍䐉之手爇,已切燕居之心禱,而一霈尙靳,三農如渴,此殆民命近止,國運將否之會,天人相與之理,故自微晦,朱子嘗論洪範雨暘之說曰,麤心大膽,如何看得?今若以某事爲某災之應,則亦近於傅會,而天道有適然之數,人事有必然之驗,補得虧欠,此理甚明,其將一付之於氣化,漠然無所猷爲耶?噫,目下悠悠萬事,都不外於保嗇聖躬,今當警外之日,首陳節宣之方者,似若有違於對症之劑,而其實有不然者,聖人之心與氣,與天地相通,董子之言,可按也,心不和,則氣不和,氣不和,則天地和,無由以致之。臣雖未嘗一登診候之筵,與聞議藥之說,而雖以前後聖敎觀之,玉度之致愆者,未必不由於心煩而氣升,則其於和之之義,不啻遠矣,憂勤固是帝王之盛節,而如或弊弊於名目之間,規規於事爲之末,則未必爲治世之要道,漢主之樂此不疲,視三古之恭己無爲,其得失,顧何如也?臣竊瞷殿下,聰明冠於百王,志慮周乎萬物,凡天下之事,毋論大小緊漫,必也頭頭理會,件件裁察,或至於下行有司之事,而不知勞也。爲殿下之臣者,不敢出一謀發一慮,惟以聖意所向俯仰焉。臣勞君逸,尙矣無論,疲精弊神,職由於是,此在提綱絜領之義,固已相反,而方寸之地,庶務膠擾,乙丙之夜,百慮坌集,心氣之失和,其勢固然,疾病之外侵,安得不爾?誠使殿下,凡於瑣細節目,除却多少商量,物來則應,事過如故,常常置此心於澹一虛明之地,則療病之方,勝服幾貼涼劑,酬世之道,可作一副要訣,宋臣滕甫之以身疾喩國事者,亦可以反隅也。雖以目今民事言之,旱乾之災,終如不免大歉,則蠲恤之方,賙濟之策,都在於我殿下施措之得宜,聖候遄復然後,民窮而庶可以拯活,歲險而不至於顚連,且置消災之道,先論救災之術者,不得不如此,況和氣致祥,其理不僭,人必曰,天若雨則聖候可復,臣亦曰,翌乃瘳則甘霈必降,天道人事之應,捷如影響,間不容髮,此臣所以以淸心省事爲急者也。噫,諱言之弊,無如近時,人人互相告戒,事事一任含默,如當遇災求言之如今日者,則有言責者,始乃不得已剗除稜角,依樣葫蘆,草草陳列,如科場擧子,隨衆呈券之爲,而乃殿下,亦預知其無甚新奇也,輒以數字例批,備數而答之,上之所求,下之所應,畢竟徒歸於靡文而已,顧何嘗小補於應天以實之義也?聖人稱文王爲臣之道,不曰忠,而必曰敬,蓋唯諾供給,亦不失爲忠,而引君當道,方可以謂敬,孟子所謂莫如我敬是也。叔季以降,未聞有爲臣而能敬者,只知趨走之爲擧職,不識匡直之爲盡分,依違苟且之習,便成時套,激仰慷慨之風,難責古道,最可隱憂而深慮者,凡今日之大小臣僚,或語或默,都沒自己主張,曰殺,曰宥,只視君上處分。就以金鍾秀事觀之,一鍾秀也,而始則齊聲而討之,末乃相顧而默然,討之者果出於本心,則默然者誠莫知何故。朝廷之擧措如此,臺閣之言議如此,設有大於此者,其必以上心之所在爲準而已,殿下將何所恃而爲國乎?此豈但今日諸臣之罪也?亦殿下有以致之。夫以一人之心,必爲一世之心,操縱殺活,惟予心莫之違,則顧安用大臣三司爲也?不特此也,古人入其境,先問大禁,夫禁者,設爲防範於制律之間者也。至於言路,初非設禁之事,國史書之,後世傳之,將以爲何如時也?殿下少有不當於聖心,則凡干章疏,必門將以遏之,騎曹以察之,政院以斥退之,今有閭巷匹士,欲聞忠告之說,而先號於其鄕曰,他事可言,某事必勿言,爲其鄕黨親戚者,必陰揣其人之惡聞,竝與他事而不言者,常情固然,敵以下,猶如此,況於至尊之地乎?又況以關係莫重之事說,爲第一件禁條,則捨此論彼,實有輕重後先之別,無怪其一例泯默也。禁令不收則言路無可闢之日,言路不闢則國事無可爲之望,臣何敢臆料硬斷,危動崇聽也?噫,用人之道,取之必廣,擇之必精然後,方可以責其成效,而乃今則不然,淸官顯秩,不外乎京輦之間,高門巨閥,竝列於朝著之上,凡在遐外之流,擧有坎壈之歎,殿下亦嘗留意於收拾遠人,間不無一二奬拔者,而徒籍先蔭,翶翔於名塗,稍欲自好,埋沒於窮谷。譬如一人之身,血氣流通於支角,精神聚會於臍腹然後,方可爲完實充壯之人,厥或不然,一氣都萃於上焦,四體將至於不仁,甚非盛世弘長底規模,荊益之半,不足以當天下之全,則取人不廣之弊,固已如此,而若其擇之之方,參以時勢,徒尙地處,雖有眞箇英儁之士,擧皆局於時而拘於地,加以科第,漸次頻數,蔭塗去益冗雜,以有限之窠,許多薦紳,無得以區處,則在內而有輪差之弊,於外而有數遞之患。西京之治,純用吏功,爲吏而長者孫者,傳爲美談,而式至今日,郡縣便作傳舍,冠蓋相望道路,官無施設之暇,民有迎送之弊,朝家之設此官職者,只爲共國計而爲民事也,初非多官疏滯之資,則事之無實,莫此爲甚。取之不廣,擇之不精,而又從而頻頻遞易,則可哀者民,偏受其病,臣謂久任責成,實爲今日之急務也。噫,治國之要,毋過於節用,聖人之必以此二字,先於愛民敬信者則實理也。況當災歲,尤不可不念,顧今亢旱得雨,差有先後,被災不無深淺,三南之農,反遜於畿輔,而都人耳目,熟於近而忽於遠,或曰穴農也,或曰免凶也,滔滔一世,幾歸於諱災之科,而致使廈氈,獨憂於上,臣誠條歗啜泣,不知所以爲計也。周人之四鬴二鬴,視歲之豐斂,而其於八荒政,有殺哀之文,哀者,祭祀之謂也。國之大事,無過於祀,而此而減省,則何事不可減省乎?上而御供,可減省也,下而常祿,可減省也,內而宮省之費,外而州縣之需,一切減省,行一分簡約之政,則有一分賙救之道。當此國貯寒心,民産倒懸之日,士夫猶懷豐豫之心,匹庶全無深遠之道,衣食苟安於目前,溝壑頓忘於來頭,昨年了遺之民,將無所聊賴,則惟有節用之爲先務,而節用之要,又在於一豫字,若不先事措劃,前期經理,則霜降水涸之後,恐亦無所及也。大比之科,自有定限,退行之說,無容輕議,而傷財之弊,莫有甚於設科,兩日場屋之需,遠地來往之弊,動費窮書生卒歲之資,不但如編伍赴操之爲害,則遇歉之時,輒有所停操,恤災之日,獨不可退科乎?因凶退設,已例班班,昔之壬子,今之壬寅,亦可據也。姑觀數日雨澤之勢,且待諸路農形之狀,遠近掌試之任,方許陛辭,恐未爲不可也。華城城役,自有所重,況雇募無關於民時,興作或補於荒政,而適當無前之暑,有此莫大之役,輦財運石,觸炎冒熱,或不無人畜致傷之慮,則向日聖敎之姑欲停役者,亶出於眞實惻怛之心,守臣之覆難,想其事情,雖不無意見,有國之事,先觀大體,城于某地,而書以某月者,卽春秋之微旨,則一依當初聖敎,姑待早晩生涼,恐有益於答天譴順人時之一端也。願殿下,恕其妄而採其愚也。仍伏念臣,罪大罰輕,薄竄旋宥,含恩怵分,微忱尤切,況當擧朝焦灼之際,尤何敢虛徐於除旨之下,而第臣於見職,已自通擬之初,自有難冒之義,四維所關,實難放倒。伏況自有近事,臺閣處義,轉益郞當,無事之時,獨自冒出,具僚之際,擧皆引入,此其勢,有不得不然者,而與其乍出而乍入,反不如自靖者之稍近朴實,區區定執,亦豈得已?伏願聖明,亟命鐫削,以爲人臣溺職者之戒焉。臣不任激切悚仄之至。答曰,省疏具悉。應旨之說,頗不隨衆,往往多切實之語,極用嘉乃,當體念。監試初試退行事,月初已欲提問,而還涉,如何,故不言,今則試日不遠,能無掣肘之端,而且姑觀數日,尤難及期回旋,以卿疏語,問于大臣,令廟堂草記。城役事,何待卿言?一念憧憧者在此,向因守臣禱雨之啓,至引洪範五行傳,傅會之說,以喩之,況其事功,本不欲催督速就者,爲是城之所重也,更令摠理之大臣,及居留之臣,知予此意,或有未及停役處,涼生間,一體姑停,卿其勿辭行公。
執義李遇濟疏曰,伏以,今日之旱,胡至於此?殷湯責躬,甘霈旁流,宋宗納言,雷雨卽至,則天人感應之理,固如是矣。今我殿下,靜攝之中,悶旱之憂慮焚灼,絲綸之間,求助之辭旨惻怛,貶己之敎,久符殷湯之責躬,來諫之誠,不啻宋宗之納言,則固宜天心俯格,霈澤周洽,而屢次虔禱,一雨愈邈,至使我殿下,夙宵焦菀,症候越添,減膳之不足而撤樂焉,撤樂之不足而又下中外求言之敎。臣雖不侫,敢不歷陳召災之端,思所以對揚其萬一乎?臣竊覸殿下聰明睿智,卓冠千古,政法治敎,逈出百王,此誠帝王之盛節,固非小臣之所鑽仰,而若以堯·舜之治,期望於殿下,則亦不可無可言之事矣。以言乎言路,則非無開廣之念,而或欠翕受之量,臺啓何等體重,而有咈聖心,則輒使措語之改呈,懲討何等義嚴,而欲施私恩,則遽命原本之燒火,牢塞沬飮之請,而臣民痛骨,永絶諫諍之路,而臺閣緘口,上下阻隔,情志未通。今日爻象,此何世界?以言乎時政,則非無公明之規,而未盡誠實底道,一經之纔通大文者,輒付殿試朔試之或參高等者,特賜進士,此雖人君造化之權,實是前古未有之例,倖門徒啓,士習日渝,則今日之科制,可謂嚴乎?未出六者,特除五品,未筮仕者,直付直長,則今日之官方,亦云淆矣。以言乎朝象,則非無飭勵之道,而反作虛泡之世,政注之際,惟覘上意,巖廊之謨,都係仰成,及耄老相,徒備鼎席,而未免素餐之嫌,病脚左揆,未陳箚牘,而先遞專對之任,中書爲養病之坊,廟務有積滯之歎,則漢相之問牛,尙矣無論,宋臣之蹲鳳,寧不有譏,以言乎風俗,則挽回之圖,非不勤矣,而淆薄之習,去益甚焉,反唇德色,漢俗猶厚,芻束詠杖,唐風無聞,閭巷之間,紀綱掃盡,鄕谷之中,變怪層出,道民蔑方伯之尊而嘲詞大播,土賤掘士夫之塚而國法莫施,則今日之風俗,可謂末如之何矣。以言于財用,則撙節之方,非不至矣,而虛耗之弊,反有甚焉。度支之經用,每患不足,太倉之蓄儲,僅支一年,苟究弊源,豈無厥由?試以漕運一事論之,船人以海爲家,習知海性,則水路之夷險,昭然在目,風波之起息瞭如指掌,則必無見敗之理,而每多臭載之患者,此非他,計出於故破,列邑護送,徒屬例規,而反被罷拿之罪,船主偸食,已成奸竇,而未見摘發之擧,國穀之每年見失,便作已例,公用之逐日多費,實所難繼,限以逋欠之千石,快施梟示之一律,則奸計可杜,國儲庶裕,而尙無此論,因循至今,則財用安得不罄竭乎?以言乎刑獄,則欽恤之典,非不愼矣,而審理之法,有或疎焉,八路之冤獄,難保必無,一夫之幽枉,足干天和,目今一朔亢旱,救災時急,諸道審獄,事雖迃遠,而一念之善,卿雲景星,則以聖上弭災之誠,曷不念此?凡此六條,莫非召災之端,而弭災之策,自有厥要,不過曰,應天以實,不以文而已。噫,人君爲治之要,莫大於務實,所謂實者,實用其力,而不事文具之謂也。本之於心則爲實心,修之於身則爲實德,行之於事則爲實政,故君實五敎,以務實爲先,胡寅七策,以務實爲要,不務其實而能救其災者,未之有也,臣未敢知殿下,今日之求言,果出於務實乎。以今求言之敎,究其起弊之源,則朝廷不實之端,其目有六,言路焉雖有開廣之念,而懲討之路不開,則無開廣之實矣。時政焉雖有公明之規,而科官之法或紊,則無公明之實矣。財用焉雖有撙節之方,而漕運之奸弊未杜,則無撙節之實矣。朝象焉雖有飭勵之道,而輔相之職多曠,則無飭勵之實矣。風俗焉雖有挽回之圖,而朝家之法綱不立,則無挽回之實矣。刑獄焉雖有欽恤之典,而民情之冤枉莫洩,則無欽恤之實矣。苟殿下以實心而行實政,以實政而求實效,先祛六條之弊,以爲應天之道,則雖無今日之求言,冥應之捷,必如影從而響應矣,歷月之旱,亦當雲消而霧歇矣,不然則今日求言,亦歸文具而止,惟殿下留神焉。臣於向日,略陳老生之常談,未足有槪於聖心,惶愧之忱,迄今靡已,又於求助之下,未敢孤負聖意,不避憯妄之誅,更效狂讜之說,惟聖上,勿以人微而廢言。臣無任屛營祈懇之至。省疏具悉。遇災求言,思聞讜論,爾疏中,凌藉兩相,極意詆侮者,抑何故也?臺諫與宰相,相可否,苟有疵類,隨事刺口,固可謂好消息,當之者,亦當欣然樂聞,付之勤攻而已。今爾爲說,旣乏指的之事實,全沒禮待之厚風,而一筆句斷,太不虛閒,歷數中書座目,踢位元輔,則年多及耄,有脚病,肩輿赴公,明有故事之可訂,求言自求言,朝象自朝象,名以言者,混是非,惟事假借,任爾戴豸負獬,行呼唱而傳故紙,則其可曰,墍殄行之讒說乎?其外諸條,當留意,而庠任賜第,固近於倖,如是闊狹,特出時措之權宜,若至生弊,已亦無難朔試,或賜進士之擧,未慣典章,近始覺悟,奚特朔試?凡係以幼學應製高等者,此後頻欲用此例,爾須來閱寶鑑。
右承旨洪義榮疏曰,伏以,臣卽伏見執義李遇濟到院疏本,則攙論臣父,不有餘地,遣辭深緊,旨意危怕,臣滿心驚,若無所容,區區私義,決不敢晏然在職,玆敢忙陳短章,徑出禁扃,當此聖候靡寧,小大焦遑之日,不避瀆擾,罪犯擅離,臣罪至此,益無所逃。伏乞聖明,俯賜諒察,亟遞臣職,以肅朝綱,以安私分,千萬幸甚。答曰,省疏具悉。卿其勿辭行公。
領議政洪樂性疏曰,伏以,臣昨奉十行絲綸,百有三十餘言,憫旱求助之聖德至意,不以靜攝而或忽,丁寧懇惻,逈出尋常,臣於夙宵焦灼之餘,不勝欽仰感激之至,退與僚相及籌司諸堂,終日講確,罄竭愚衷,略陳膚淺之見矣。及承批旨,誨諭備至,伏讀以還,汗涕交逬,以殿下對越之誠,宜無恒腸之災,遇災修省,卓冠百王,亦必致捷響之應矣,奈之何?孚感之效尙遲,責躬之敎荐下,圭璧之擧殆遍,雲漢之嘆愈甚,莫非如臣衰癃昏耄,忝居元輔,上不能對揚聖化,下不能董率百僚,一日二日,徒事瘝曠,宜退不退,尙此蹲冒而然也。今此召災之端,一則臣也,二則臣也,臣何敢不思引退之計,乃反抗顔出言,猥陳消弭之方,而憂旱之聖念,夙夜憧憧,玉候之諸節,至於添損,當此將攝之時,久靳診筵之備例,不許大臣之召接,至有此貶躬求言之敎,臣罪,臣自不恤,冒昧進言,而聖度天大,不惟不加譴責,陽春霜雪,曲費敎導,且感且惶,罔知攸措。臣本無似,才識空疎,百不猶人,而近年以來,癃病轉甚,神精消礫,小大事爲,閑漫言語,亦未免乖謬顚錯,則今雖欲極言竭論,仰答明命,殆有甚於聾者之欲審六律,瞽者之欲辨五色,其情,誠不能,而其勢誠末由也。況災不虛生,而必有所召,則臣之冒據,實其咎也,誠必有感,而漠然無應,則臣之不退,亦其咎也。且五條之今日以前,不能修明之由,卽如臣者,忝居相職而無所猷爲也,欲求今日以後,修明之方,則亦必不外於斥退臣身矣。在今弭災之策,應天之道,百爾思量,實莫先於斥免臣,而改卜賢德,向於筵席,略暴衷懇,仰冀遞免,而拙訥之辭,雖未蒙孚格,今此所陳,可知其非臣一時之飾辭强引,實出自量者久矣。臣方治疏乞免之際,得見執義李遇濟疏本,則司直之地,有此公議之峻發者,臣誠恧蹙之極,竊爲國事世道萬幸焉。臺閣之地,久無切直之論,使臣一癃廢無知者,周歲蹲據於首揆之職,一任廟務之委屬者,每自循省,冞切慙惶,而此猶屬臣之私分,在朝家務實之政,實有不可使聞於人之歎矣。今者臺言,句句切實,明知致災之本,深得爲國之體,臣固受而爲罪,豈有一毫厭聞之情,而臣旣自知甚明,又有公論至嚴,則更何敢一刻淟涊冒居,又添貪榮沒恥之罪哉?到今殿下,雖欲曲庇而虛縻,其在重相任尊臺體之道,決不宜因仍苟置,使相任愈輕,臺體有損也。臣雖欲憑恃寵靈,冒沒揚揚,何忍白首殘年,耐彈行公於輔弼之地,上累從諫之盛德,下犯無憚之大戾哉?臣之去就,今無可論,慙悚萬萬,無地自容,玆敢不避煩瀆之誅,疾聲號籲於靜攝之中。伏乞聖明,俯垂鑑察,亟降威罰,鐫削臣職,仍勘臣罪,以答天譴,以謝人言,公私不勝幸甚,臣無任兢惶之至。答曰,省疏具悉。卿懇,朝晝酬應甚煩,晩後諸節頗苦,而際此卿章又到,控引若此,使卿不安於廊廟,是豈李遇濟之駭妄?使遇濟出此口氣於此時者,槪緣靖世之治,未孚於臣隣而然,苟求其由,由予一人,於卿何有,於卿何有?稍俟夜間,動靜,如得少降,擬遣承宣,申諭未盡之蘊,此竝略之,卿須安心,勿辭,視事。仍傳曰,此批答,遣史官傳諭。
校理金銑疏曰,伏以,臣綿材薄識,百不猶人,而夤緣倖會,濫竊科第,曩於釋褐之日,獲霑踰衮之榮,恩侑至及於先祖,華秩仍陞於郞署,闔族知感,鄕閈動色,不意日昨,又承恩旨,以臣爲弘文館校理,因令臣斯速上來,臣五內失守,驚愧交集,只願循墻,靡所自措,而當此玉候欠和大小焦惶之日,不敢退伏鄕廬,遠隔京闕,不得不蒼皇登道,黽勉膺命身近日月,忱誠倍切,持被承明,榮耀備至,而第念玉署之職,職任自別,出入經席,補導君德,惟是職爲然,苟非學術材識,爲世所推考,則莫宜以猥居是選,今雖人材日下,官方不古,而歷數朝端,何嘗有如臣蔑劣,亦忝見職者哉?臣爲參候班,未及辭巽,而因仍冒承,大關廉防,玆敢不避煩瀆,摭實仰籲。伏乞聖明,亟命鐫改,以重公器,以安微分焉。臣於祈免之章,何敢妄陳瞽說,而見今天戒赫然,亢暘方棘,聖心憂懼,辭敎誕敷,廣求忠讜之言,思得消弭之方,以臣謏寡,何能仰塞明旨,而第伏念,目今國事民計,無一不弊譬如沈痼在體,毛髮皆病,臣未暇歷擧悉數,而若就其大者而言之,則懲討路格,而倫彝已斁矣。紀綱解紐,而俗習已頹矣。士乏四維之張,而元氣先敗,國無一年之蓄,而公私俱匱,凡此四條,有一於此,尙可以召災,則況今四者竝湊,百度俱壞,而天安得不戒,災安得不至哉?嗚呼,人所爲人,倫彝是已,而一天之讎未復,三司之紙已丙,而設一國之防,鉗八方之口,言事之臣,輒逬嶺海,附麗之徒,反被寵擢,輿情如沸,法綱逾密,畏罪者,恬若無事,齎志者,只自拊膺,自以爲大且急者,猶且擔却,則小而細者,尙何可言?一步臺垣,三緘成習,竝與官師之規,寂然無聞,今日朝廷,已作無言之世矣。以言路之開閉,覘人國之興替,自古已然,在今尤切,而將見人而無倫,國而無言,尙何望上天底豫,災祲自消乎?此臣所以六太息之不足,而繼之以仰屋流涕者也。紀綱爲氣血於國家,朝廷卽表準於八方,傳曰,擧措得而人心服,人心服而後,紀綱乃立,以今朝廷之擧措,能服八方之人心,以之而整紀而立綱,則此無異於却步求前也。由是而憲章紊矣,名分亂矣,下可以凌上矣,少可以慢上矣,若其以京以外,可驚可愕之事,不勝其多,則今日之綱紀,可謂末如何也。噫,禮義廉恥,是曰四維,張不張之間,興亡斯判,而況我朝,以崇禮義奬廉恥,爲立國之本,則士夫之間,家傳世襲,淬礪自重,元氣於一世,禎榦於家邦,而此風一衰,駸駸索然,朝廷之上,骫䯉相尙,巾衿之間,紛競成俗,往往多忘恥忘廉,而內少恬飭之士,外多貪黷之風,以是而世道日降,生民日困,將何以扶名敎而重國威乎?嗚呼,大學八條,節財用,在平天下之下,可知其財用,爲治平之本,自古經國之謨,必以理財爲先,則財匱而國不危者,未之有也,而今以方千里之國,倉廒竝匱,公私俱渴者,未嘗如今日者,故一有水旱,大小遑汲,雖見丘壑之急,而殆無拯濟之方,此不待識者,而言念國計,竊自哀痛者也。顧今聖明在上,區宇寧謐,而民國之憂,若是其殷,下而民困,上而天怒,以致浹月之旱,爲災至此,實未知此其故何也。臣身在草野,愚無識解,雖或歷陳四弊,而至於救弊之策,實不識其方,然而開言路,爲樹彝倫之本也,正朝廷,爲立紀綱之本也,愼重名器則士氣可振矣,量入而出,財用可裕矣,惟此四弊,爲當今切急之憂,而其所以救得者,亦無出此四者,伏願殿下,深省而力行之,以爲應天弭災之方,不勝幸甚。臣無任屛營之至。省疏具悉。當留意矣。
副校理姜儐疏曰,伏以,臣向隨諸僚之後,略陳應旨之章,只以目下大義之未伸,不敢攙及於他說,而文短言淺,其誠意也,不足以仰格於君父,其謨計也,不足以少裨於民國,唯我殿下,恢應天以實之誠,推聖人擇言之量,不惟不命之斥退,乃反特賜之以留意之溫批,臣等相顧莊誦,且愧且感,至今追惟,惶汗猶霑,乃者旱乾之災,去而益甚,牲璧靡受,虔禱冞勤,而卑聽愈邈,休徵未答,恒暘之咎,于今一朔有餘于玆矣。仁愛上天,所以警告我聖明者,何若是其諄諄然勤且摯也?斯惟我殿下,雖在靜攝日久之中,不懈修省消弭之念,耿耿乎憂虞之深,而丙夜之寢睡不着,憧憧乎對越之勤,而昃日之御餐猶忘,遂致症候之越添,而至於常膳之命減,診筵之未接,小大焦迫,曷有其極?玆因大僚請對之啓,又降中外求言之敎,責躬之義,虛己之方,丁寧懇複,已足以格天心而獲神佑,凡今在廷臣僚,仰誦德音,夫孰不顯效一言,欲以少副我殿下如渴之思,若恫之衷哉?況臣姿雖譾劣,顧其職則經幄論思之任也,其敢不以區區愚悃,爲殿下陳之?臣聞聖王之御世也,若元氣之賦物,若太陽之照下,功施之所及而無微不霑,明睿之所臨而無隱不燭,和衷協恭則三德六德,咸在翕受之中,財成輔相則匹夫匹婦,俱有獲所之歡。及其至也,朝廷和於上,民庶和於下,於是乎天地之和應矣,天地和然後瑞應自臻,雨暘均適,薰腴廣被,康年屢降,熙雍焉郅隆焉,躋大有而享諸福矣,天人相與之際,其不微而顯,有如是也。臣竊惟今日弊源之大者有二,一曰,黨習之未祛,而朝著有潰裂之像也,一曰,惠澤之未究,而民生有仳離之苦也。苟求其由,則何莫非有君無臣之歎,有以致此,而在我殿下董飭之道,綏來之政,亦宜益勉,其所有,罔或有少忽者也。試言乎朝象,則保合大和,卽我殿下一副當苦心也。平平蕩蕩,恢弘乎均視竝觀之仁,翕翕訿訿,痛懲乎黨同伐異之習,凡於任用之際,遴選之方,固已咸燾廣收,與夫天地之無私,同其大矣。痛彼群下,不思所以仰體之道,搢紳之列,可否之舊局猶存,銓注之間,互對之弊習自在,甲有薦際,乙曰不叶,彼有糾彈,此曰不當,互加非議,自相分割,夫如是,而賢路果不妨乎,休象果已著乎?山中林下,果無才俊之空老,而野無遺逸,如唐堯之世乎?視材量器,果能賢能之咸進,而立賢無方,如殷湯之廷乎?臣則曰,朝廷和於上者未也。伏願我殿下,克軫董正之念,務恢則哲之知,若有忘身奉國者,擢用而奬勸之,若有背公行私者,竄殛而懲礪之,使群工百僚,皆知我殿下好惡之所在,則朝廷不期和而自和,我殿下陶鑄之功,有如造化之所稟,飛潛動植,皆被作成之澤矣。誠言乎民隱,則惠鮮懷保,卽我殿下急先爲務者也。一風一雨,罔不關於聖念,無近無遠,咸與被乎大化,監賑也暗察也,諸道繡斧,殆無虛歲,詢瘼也省弊也,廟堂籌謨,日不暇給,虞皇解阜之化,周文發施之仁,未足諭其盛矣,奈其居方伯字牧之任者,罔思分憂之義,惟懷肥己之計,蔀屋云遠愁嘆之聲未徹於氈廈輕裝滿橐,推剝之政,流毒於村閭,至於出糶入糴,官吏肆緣姦之習,富漏貧疊,徵役有不均之弊者,尤是吾民受害之最甚者也。夫如是,而夏暑冬寒,果無曰咨之歎乎,仰事俯育,果有裕産之樂乎?臣則曰,民庶之和於下者,未也。伏願我殿下,益明擇用之令,亟講撫摩之道,務求乎要道,而使至化下洽,無勤乎小惠,而使民志有定,則民庶不期和而自和,我殿下字育之德,有如亭午之有赫,幽暗隱奧,俱被容照之輝矣。夫朝廷四方之標,生民有國之本,而其受弊之端,如是之深痼,則凡今日召災之由,未必或外於是也。若其矯革振刷之道,修擧導率之方,亦惟我殿下一心萬化之源,殿下亦宜怡神恬淡之場,留意節宣之工,揮霍乾剛而雄斷夬施,端拱委任而細務無親,惟儉德是昭,惟聖學是典,惟宏綱是執,惟刑典是欽,至治普洽,美祥咸徠,使天地上下,同囿於太和沖瀜之中,無有一毫乖盭之氣于其間者,則太平萬年之盛,其自今始矣。惟殿下省厥躬念哉。臣無任云云。省疏具悉。所陳當留意矣。
修撰尹益烈疏曰,伏以,臣於日前,猥隨諸僚之後,聯進應旨之箚,言不足以動宸聽,誠不足以格聖心,草草陳腐,正歸於應文備數,自顧職名,冞切恧蹙,更何敢刺口論事,不思頻復之戒,只犯瀆擾之罪,而顧今焚慀之憂,去而愈酷,圭壁之禱,殆無不擧,夙宵修省,丙枕靡安,玉候因此而越添,診筵由是而不接,纔下減膳撤樂之命,繼降責躬求助之敎,十行絲綸,字字邈惻,有足以孚格神明,感動臣隣,則顧微臣,職忝論思,若以一番聯籲,自謂塞責,更無一言,不職之罪,尤無所逃,又何可終默乎?噫,天道玄遠,人事卑近,雖未知何如而召災,何如而弭災,而天人一理,故自不忒,下而盡修省之責,則上而有悅豫之道,歷考往牒,莫不皆然,試以今日人事言之,果可以無招咎致異之端耶?噫,言路有國之血脈也,血脈不通,則人不得爲人,言路不開,則國不得爲國,後世以來,設置言路之後,此路已狹,而竝與言官之言,而寥寥未聞,則聖德之得失,時政之休咎,民生之憂樂,何從而上徹黈纊之下也?噫,世道委靡,人心柔軟,擧皆以含默二字,爲安身立命妙訣,厥或有一二言者,必擇其極平淡無稜角之說,聊以是爲一日之責,宜聖明之無足致省,而此豈但言者之罪?亦殿下自反處耳。逬遜二字,實爲千古帝王容諫之龜鑑,而近日以來,少有不當於聖心,則不惟不賜允可,或卽地還下,或經月留中,甚至於設爲防範,特置限節,使若以言責之臣,有口而不敢發,有手而不能措,懼大論之或闕,則輒事引入,幸具僚之不備,則時或闖出,此其勢,有不得不然者,雖謂之國無言官,可也。至於金鍾秀事,大臣·三司之前後懲討,固何如也?殿下亦未嘗不以爲無罪,而無端特宥之後,無一人以此事,言于殿下者,前之明目張膽者,果出於眞心,則今之緘口結舌者,亦未知何也。本罪之輕重淺深,姑置勿論,朝廷之擧措如此,其何以厭服人心,恢張公議耶?凡今之大小臣僚,莫不拘束馳驟於大聖人權度之中,緩急操縱,惟以上心爲準,而自家胸中,初無一分主張,似此風習,大有關於世道,臣竊憂之。噫,生民之困瘁,非今斯今,而昨年孑遺之餘,稍値豐稔,譬如大病甫起,急於調養,而斗米三錢,穀賤如土,一口四鬴,人不爲汰,擧忽太康之戒,爭壞苟安之志,無遠慮則有近憂者,不幸近之,不但閭巷偸惰之俗爲然,朝廷肉食之人,方且粉飾太平,刻畫華靡,未聞有以民憂國計,看作身家之事者,似此豐豫之漸,已非致祥之本,而顧其實,則國無半年之蓄,民乏十口之資,目下農形,已判八九,來頭賙活,思之罔措,惟有隨事撙節,到處省約,爲一分救時之策,而奢侈之習,已成痼弊,無貴無賤,皆有踰分之意,或富或貧,都無約己之心,傷農之弊,糜財之端,不一而足,又況近年以來,無論歲之豐歉,天地之所生,山澤之所産,漸不如前,其在用天因地之道,尤宜節之又節,約而復約,而至窮之人,衣必全匹,稍饒之家,食兼數味,民日益窘,財日益竭者,此必然之勢也。傳曰,上之所好,下有甚焉,以我殿下節儉之德,猶有未盡於導率之方而然歟,夫奢者大之謂也,侈者過之謂也。凡天下之物,稍有大而過者,則皆屬於奢侈,至於服食宮室之類,特其疏節耳,固知殿下之日用事爲,純然皆出於昭儉之至意,而上行下效之美,邈矣難覩,此豈非惕然省念,痛加懲革者哉?噫,生民休戚,專係守令,而數遞之弊,無如近歲,一見大政,初無見窠之數多,而內移者爲幾人,陞除者又幾人,相換者又幾人?迎送之際,民受其病,交遞之時,吏緣爲奸,況新未必勝於舊,去未必優於來,則無益只有害耳。仕路之濡滯,莫如近日,則疎通之方,亦不得不爾,而設此官爵,將以治民而奉公,則數年之間,或四三易倅,官無可久之志,民視應遞之人,雖欲方物出謀,有所施設,其勢固末由也。京衙詞訟,猶以數遞爲悶,則況外邑乎?此係民事,實爲至切,恐不可不留意也。噫,臣之今此論列,亦無別般新語,不過推演前箚中未盡之意,磨驢之跡,技止此耳,言雖陳陋,亶出誠懇,惟殿下,勿以人廢言焉。臣無任屛營之至。省疏具悉。當留意矣。
掌令韓用鐸疏曰,伏以,我殿下,遇旱以來,恐懼修省,日加一日,玉候欠和,而罔解如焚之念,絲綸益懇,而洞開不諱之門,在廷臣僚,孰不感激欽誦,思竭一得之愚,而況臣忝在臺閣,恐悚周章,前者以去防限嚴懲討,妄有所陳,以爲立民彝消天災之道矣。辭不致意,誠未格天,草草數語,未蒙允兪,反躬慙忸,更何敢開口論思,以應明旨,而遍禱神祗,宸誠益勤,求言中外,聖敎愈摯,以臣愚見,捨却一事,實無應天消弭之方,然時政世道,亦不無一二可言者,故不揆僭猥,玆敢贅及。我聖上臨御卄載,敬天之心,微顯罔間,愛民之念,宵旰靡弛,賴以朝野寧謐,民物殷庶,殿下之治規,可謂定矣,殿下之政敎已成矣,然可虞之象,每見於治世,可危之兆,必在於明時,目今朝綱日頹,風習日媮,財用竭而民隱滋者,實由於殿下導率之化,未盡其要,振作之政,未得其方,臣請冒陳其瞽說,以冀省察焉。一曰,振朝綱,夫國家之設置公卿百執事者,蓋所以佐治而亮工也。近日則不然,廈氈之上,每有獨勞之嘆,訏謨之地,未聞入告之美,萬務仰成,百度委靡,擧朝滔滔,未見憂國忘家,如古之名碩者,惟以護黨爲能事,濟私爲急務,彌縫目下,爲免罪之計,粉飾外面,爲擧職之資,朝廷擧措,若是苟且,而治化達于下,天心悅於上者,臣未之聞也。臣謂董飭臣工,振擧朝綱,實爲今日之先務也。一曰,正風習,我朝以忠厚立國,以儒術維世,縉紳大夫,專尙名節,閭井民俗,渾歸淳樸,蔚然有三代之風,挽近士趨益下,民風益渝,讀書力行,以求修齊致澤之效者,尙矣無論,漸至於拚棄名義,不識何物,巧謀進取,看作恒事,昔者以義對利,猶有理勝慾勝之分,今則以利對害,只存患得患失之心,童習而所尙若此,壯行而所發可知,趣向不端,而志操自卑,耳目漸染,而言行不顧,此已萬萬寒心,而又有別般可憂者,一種浮薄之流,詩稱明季,書云唐體,厭常趨奇棄撲從漓,甚至於筆硯之屬,鑪罐之類,列陳左右者,無非唐物而效華人之爲,其所以長侈風而壞淳俗,當如何哉?紳衿之間,已成習尙,閭巷之中,轉相慕效,侈濫日甚而等威掃地,利竇竝開而奸僞百出,人心淆敗,將至於莫可收拾之境,豈不爲有識之所竊歎者?伏願殿下,以挽回淳風,扶植儒術爲務,先性理而後詞章,抑躁競而奬恬退,扶名節而勵廉隅,斥浮華而振風化,特不過一轉移間事,而亦自今番使行,嚴立科條,凡係唐物之無益於用者,一切勿許取來,則亦足爲禁侈之一助矣。一曰,裕財用,今日財用之日匱,卽上下之所共憂,而未嘗不以節省爲言者,然節省亦莫如近日,而終未見敷財之效,此臣之所未解也。夫一國之財,不在於上則在於下,而國用旣窘,民生亦窮,則此尤未可解者也。竊嘗思之,一則俗尙侈靡也,一則民多趨末也,城南連翬飛之第,而貧士無蠏匡之寄,朝端絶狐裘之風,而窮民有鶉結之愁,富人厭飫珍錯,而窶者不充糠籺,此所以俗侈而財匱,財匱而民困也。且裕財之源,不過曰,生之者衆而爲之者疾也,今者旗亭列隊,多於南畝之氓,市區當罏,倍於機上之女,則人安得不饑不寒,而財安得不竭乎?然民所以趨末者,亦豈無由哉?誠以爲農則日困,而爲商則多利也。且近來場市最多,幾至十里一置,故人狃於利,而風俗日薄,民惰於農,而遊食日衆,此亦爲趨末之一弊矣。伏願殿下,亟軫昭儉之道,痛革尙侈之俗,亦令字牧之臣,勸課農桑,專意務本,使之遂樂業之心,絶趨利之路,則財源自裕而民生自奠矣。至於經費之窘匱,亦不可無一番變通之道,而此則非如臣疎愚,所可倉卒料理,至如銀貨,亦有大可應焉。夫貨者周流循環,方能不窮,而我國之銀,有去無還,已失流泉之義,實無可繼之術,況當使勅絡續之會,豈可不思所以矯救乎?亦望申飭廟堂,消詳講磨,無至臨急窘躓之弊焉。一曰,察民隱,蓋殿下之於斯民,亦旣勞矣。遇饑振濟,則恐匹夫之失所,逢慶蠲減,則軫惠澤之下流,凡今八域元元,孰非雨露中生育之物,而爲方伯守令之臣,不能奉承德意,疏剔隱瘼,此爲今日之大患也。若其爲民之疾苦者,邑各不同,道或有異,臣非但不能盡知,亦不暇毛擧,而糶糴之失平,專由於道臣之那移取贏於穀貴之邑,奴婢之呼冤,反在於守宰之搜抉橫侵於釐弊之日,簽及黃白而富民閑遊,田失疆界而棄土應稅,貪倅墨吏,又從而侵漁之,殿下亦安得一一而察之,人人而恤之乎?此所以朝家之澤不究,而生民之困滋甚也。伏願殿下,嚴飭各道道臣,凡係邑瘼民隱悉爲採訪釐革,無至如前之因循漫漶,則其爲仁政孰有大於此者乎?今此四條所陳。雖不敢曰,如是而爲招災之端,如是則致弭災之效,然上下驚動,政事修擧,則人心順愜,天和孚應,而弭災之效,亦安知不由於此乎?且臣聞之察枉伸幽,最爲救災之要,姜克成之伊日忠憤,足以聳感一世,而雷霆之威,過加摧折,其後賜環之恩,遍及於諸臣,覆盆之照,獨漏於南島,臣謂特加矜憐,許其生還,則豈非爲恤獄察隱中一事歟?仍竊念人君一心,爲萬化之源,政令擧措,孰非從這裏做去,而惟殿下雲漢之懼,不弛於靜攝,桑林之禱,益切於方寸,此誠感回天心之機也。朝綱日頹,則思所以振之,風習日媮,則思所以正之,財用竭而民隱滋,則思所以裕之而察之者,亦不在於他,而只在於殿下之一心也。更伏願淬勵振作,益加聖念,治規不至大定,政敎不至大成,則淵衷欿然,恒若不足,戒懼警省,一如今日然後,堯·舜之治可躋,而太平無疆之休,從此而基矣。顧臣所言,無非陳腐而實心採納,則亦未嘗不爲嘉謨,惟願聖明之財察,而凡今時政世道之失,雖莫非致哭之端,若其頭䐉,則只緣於懲討之不行也,今殿下阻懲討之路,而別求消弭之策,是猶不求也,今諸臣捨懲討之義,而別言政令之失,是猶不言也。伏願殿下,勿以臣言爲煩複,夬去防限,亟揮乾斷,則非但爲消災之第一美,誠宗社莫大之幸也。臣無任屛營之至。省疏具悉。所陳諸條,當留意矣。
掌令鄭毅祚疏曰,伏以,臣頃於求言之初,猥隨諸僚之後,聯陳短箚,恭俟兪音,旋承勿捧之命,繼有各疏之擧,臣意以謂,目下當論,莫如懲討,則聯箚各疏,無所異同,遂將箚請之餘意,粗伸明張之大義,尾附草草數語,不敢敷衍爲說,以見所重之在彼而不在此也。又自喉院,還送疏本,此必臣文辭短拙,語未達意之致也。臣誠滿心惶恧,措躬無地,更何敢抗顔臺次,開口論事乎?蹙伏屢日,冀被威罰,不復以言職自居,顧今跨朔之旱,屢失其雨之望,我殿下雖在靜攝之中,冞切憂災之念,求助之敎,又及於中外,對越之誠,責躬之意,藹然溢於辭表,有足孚感上天,凡在瞻聆,孰不欽仰?況臣職名未解之前,何敢以區區私義,終無一言,以負我聖上詢蕘之至意哉?竊伏念,聖候之彌留,實由一念之悶旱,日昨減膳之敎,已切群情之焦迫,而至於藥院諸臣,不許如例召接,此雖出於罪己貶躬之念,靡極不用而然,理有本末,事有輕重,目今悠悠萬事,豈有重於保嗇聖躬乎?聖躬安而後,宗社可安,宗社安而後,年事之豐歉,民食之有無,始可議也。惟我殿下,禹陰是惜,文食未遑,萬機之繁,無不親攬,一事之微,必煩提飭,此已有違於保嗇之道,而況今虔禱之儀,自有常節,孚格之妙,在於無形,則何必過自菲薄,專事貶損,不思所以節宣之方乎?古人有言曰,心和氣和,天地之氣亦和,人主一心,動與天合,一政一令之間,召災致祥,莫不由焉。矧乎玉候靜攝之中,使治心養氣之方,小失其和,則其有妨於調攝,爲如何?若是而尙何望導達天心,轉災爲祥乎?伏願殿下,念祖宗付畀之重,體殿宮惟憂之念,克軫調護之道,以爲消弭之本焉。有國之莫嚴莫大之第一義,非但臣前疏之所已畢陳,群下之前後章奏,無不以是爲言,則人心所同,天理可見,殿下何可以一己之私恩,掩却萬世之公義,作爲無前之防限,欲遏在下之忠憤乎?由是而上下之情志不孚,朝象之愁沮轉甚,惟彼仁愛之天,安得不警告我殿下,以爲轉移之機乎?臣等雖愧於古人未能刺心見誠,所以藉手事君者,卽此嚴懲討三字而已。此事如未得請,則群情無和協之期,群情不知,則天心無感回之理,殿下道合神明,學貫天人,何不念及於此?牢拒群請,邦禁依舊,雖有求言之敎,乃無用言之實,雖令群下,日進百言,捨却此一部大義,豈有他弭災之方乎?伏願殿下,特垂三思,亟從群請,使義理快伸,民志底定焉。我殿下恒懋崇儉之德,每軫禁侈之方,而奈之何?閭巷之間,服食器用,日漸踰侈,吏胥之賤,漿酒藿肉,廛市之氓,被綺垂纖,官司不能禁抑,四方轉相慕效,傷財害民,職由於此,古人所謂甚於天災者,實非虛語也。殿下勿以擾民爲慮,明飭有司,服食之踰制者,無論大小,隨現嚴繩,俾有實效焉。近來人心不古,乘時射利,愈往愈甚,雖以目下事見之,豐歉未判,舊穀尙多,而都下之巨民豪戶,京外之富商大賈,窺取大利,惟事積儲,市廛之間,米直日下窮殘之民,聊活漸艱,不待魯野無靑之日,先有齊民轉壑之慮,亦願殿下,申飭廟堂,行會中外,使奸民無敢專利,瘦氓得以裕食焉。靡財之道,悖俗之端,其弊不一,而若論其最,唯酒是耳,私沽之家,十室三四,酗鬪之訟,一曹幾半,財穀之漸就耗傷,民俗之日以渝敗,未必不由於此,年前有司之臣,暫行禁酒之政,果有目前之效,到今閭巷之論,皆以爲消穀之患,相鬨之弊,必復申明舊禁,牢守久行然後,穀用可裕民習可正矣。況今嗣歲之憂,莫過於先時儲穀懲頑之政,宜禁其行處崇飮,惟殿下更加博詢,斷然行之,無如向來之乍行旋罷,以爲裕民用正民俗之規,則未必不爲行實政答天譴之道矣。如臣無似,濫叨言地,適値遇災恐懼之日,芻蕘一語,又不足以仰塞明旨,臣之愚迷譾劣,於是乎益著。伏乞聖明,亟許鐫改,以爲不職者之戒,千萬幸甚。臣無任屛營之至。省疏具悉。當留意,爾其勿辭察職。
持平洪秉臣疏曰,伏以,臣伏覩三昨日下敎,憫旱一念,夙宵憧憧,至有常膳特減之命,昨今靜攝之中,又下藥院入侍,勿爲如例之諭,惻怛之敎,懇至之誠,有足以感動天心,轉災爲祥,而旱天漠漠,日色杲杲,久矣周魃之爲虐,終靳殷霈之蘇枯,以聖上能動之德,不能致格天之效者,玆曷故焉?目今救災之道,莫先於夬伸大義,上下孚格,而粵自四月以後,言路之不開,如物防閑,懲討之不行,如水壅閉,至今臺閣之上,寥寥無聞,上阻下絶,群情抑鬱,此實爲召災之一大關捩,而日前臺批,每下留意之敎,尙靳反汗之命,臣實惑焉。夫考績黜陟,有國之大政,而人才之通塞係焉,生民之休戚關焉,自夫公道之不行,專由顔私,官不得人,權門貴族,恣行貪汚,而侵貶不及,殘蔭冷武,或有聲績,而災眚多端,殿下所以深軫此弊,屢降勅敎,不啻三申五令,而上自京司,下至藩臬,未有仰體聖心,不能痛革陋習,則害之所歸,哀彼無告,暴則民咨,柔則吏橫,此猶人性之各自不同,而至於奉法惟勤,秉直不擾,惟在持心之如何耳。然則勿論京外,冤獄濫杖,十居八九,究厥所由,惟一私字,此所以惠澤不究,情志壅閼,夫壅閼者,卽沴氣之所由生也。臣雖未知某事之干和,某政之召災,而蓋其雨暘之不時,亶由於陰陽之不和也,明矣。臣愚竊以爲,疏導陰陽,對揚天休,惟在於任官惟人,而此非一朝一夕之所可矯革者也。先自聖心,愼厥惟簡,不容一私,勿以地閥而過於引用,勿以疎逖而忽於器使,使大聖人恢蕩之政,咸得以仰如日月,各圖自勵,則雖不採察民隱,物物呴濡,而一方得人,黜陟自明,百里任才,訟獄自平,夫然後,殿下如傷之心,若保之恩,斯可以霈然下究,無一夫不獲,而壅閼之氣,若疏九河,交泰之象,如闢兩儀,今日弭災之方,孰先於此哉?臣又有所聞者,玆以尾陳焉。惟聖明垂察焉。淸州牧使安廷鐸,軍丁歲抄時,推着一閑丁,而及其捧把也。年纔五歲,則廷鐸以爲,隱匿壯丁,代現幼穉,期於取服,濫杖其父,至於致斃云,果有隱匿,則何至於至死而不吐之理乎?渠以特敎換差之命吏,不思報效,肆行殘酷之政,固已萬萬痛駭,而且況以子故而殺其父者,尤係干和之一端,臣謂淸州牧使安廷鐸,亟加重勘,以伸匹夫之冤焉。臣無任屛營之至。省疏具悉。當留意,安廷鐸事,誠有是也。不可但以枉殺論,嚴飭道臣,親執以覈,狀聞後處之。
甲寅七月二十二日辰時,上御重熙堂。都承旨入侍時,行都承旨鄭大容,右副承旨尹行任,記事官鄭文始,記注官金良倜,記事官吳泰曾,以次進伏訖。上曰,王大妃殿進御香薷六君子湯二貼,日再煎入。出榻敎命行任,讀公事,書判付訖。仍命退,承史以次退出。
甲寅七月二十二日酉時,上御重熙堂。同副承旨入侍時,同副承旨李益運,假注書趙台榮,記注官金良倜,記事官吳泰曾,以次進伏訖。上命書領議政洪樂性疏批,及大司諫林濟遠疏批訖。命書傳敎曰,當此求言之日,言責之官,不可不備,三司未差之代,政官待開門牌招,開政差出,如有在外人,亦爲許遞差代。命退,承史以次退出。
上在昌德宮。停常參·經筵。
藥房提調臣鄭昌順,副提調臣鄭大容啓曰,伏未審夜間,聖體調攝,若何?寢睡·水刺之節,何如?昨日醫官,旣未診候,湯劑亦命姑停,區區下情,益不勝焦鬱之至,臣等率諸御醫,趁早入診,詳察聖候,議定繼進湯劑,爲宜。臣等不任終宵憂慮,敢來問安,竝此仰稟。答曰,知道。夜深後加減醫官等當詳傳,至於湯劑議定,醫說各異,溫冷難以適從,莫如姑停之爲可,卿等勿爲入侍。
王大妃殿·惠慶宮·中宮殿,藥房口傳問安。答曰,知道。
韓晩裕啓曰,大司憲未差,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
藥房口傳啓曰,伏想雲漢之聖念冞切,丙夜之寢睡全失,區區下忱,萬萬焦悶,而癤候熱氣之升降,曉來童便之進服,朝承醫官所傳,已爲伏悉,至於湯劑議定,朝伏奉批旨,以溫冷難從醫說各異,姑停爲可爲敎。第伏念,旣未得十全當劑,姑莫如一時停止,誠如聖敎,而此尤當診察症候之加減,詳陳諸醫之所見停進當否,入侍稟定,不可自外,只奉聖批,遽爾停當。伏乞暫許臣等率諸醫入侍,議定停進,千萬顒祝,惶恐敢啓。答曰,知道。然則在院提擧中一人入侍。
傳于韓晩裕曰,左副承旨入侍。
傳于尹行任曰,軍士房承旨入侍。
傳于李益運曰,同副承旨入侍。
李益運啓曰,吏曹判書金載瓚,參判黃昇源牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
李益運啓曰,合辭許久闕啓,事甚未安,今日政新除授兩司諸臺,竝待下批牌招,未肅拜臺諫,一體牌招,何如?傳曰,允。
以兵曹監軍單子,傳于尹行任曰,意謂京試官點下,觀此監軍單子,始覺其都事,黃海都事尹魯東,京試官中,相換。
有政。吏批,判書金載瓚,參判黃昇源進,參議未差,行都承旨鄭大容進。啓曰,禮曹參議,今當差出,而擬望之人乏少,承旨竝擬,何如?傳曰,允。
鄭大容,以吏批言啓曰,禮曹參議,今當差出,而前望中,無故之人,只有二人,以二望擬入之意,敢啓。傳曰,知道。以李在學爲大司憲,金履翼爲吏曹參議,韓光植爲司諫,李羽逵爲獻納,尹行直·申龜朝爲正言,鄭東觀爲司成,任希存爲校理,朴崙壽爲修撰,徐有聞爲中學敎授,洪樂游爲南學敎授,李顯默爲江原都事,徐有防爲內局提調,故府使金魯成贈兵參例兼,故僉知申命龜贈戶參例兼,已上贈職事承傳,以李錫夏爲副修撰,丁若鏞爲直講,鄭魯榮爲典籍,黃海都事尹魯東,慶尙左道京試官朴鍾淳相換。
兵批,判書具庠病,參判柳誼入直進,參議姜彝正,參知李祉永病,右副承旨尹行任進,江原兵馬水軍節度使單李勉兢。
吏曹口傳政事,兵曹正郞尹魯東仍任事,承傳。
傳于尹行任曰,當該司謁汰去,畿沿定配。
尹行任啓曰,卽伏見忠淸水使尹範敍,今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
藥房口傳啓曰,議定湯劑,纔已煎入,而第伏念,方文略有前後之異,進御又在姑停之餘,新劑之對症與否,奏功遲速,尤宜隨時診察,而日已過申更,未蒙召接之命,區區下情,不勝焦鬱之至,特許臣等率諸御醫,趁卽入診,詳察聖候,千萬顒祝,惶恐敢啓。答曰,知道。一飮姑無效害,更進庶知動靜,差晩更爲煎入,而望望一雨,肝肺焦焚,病未躬禱,縱未能粗伸,以一代萬之思,何可頻接藥院之臣,論湯問藥乎?卿等卽爲退去。
敦諭領議政洪樂性。王若曰,言官之因事會付詆大官者,何限,而每就注措得失之際,要售敲撼,欲逞黨私,其言也易眩,其計也易行,惟今執義李遇濟之疏,急於把持倫脊太紊,只以及耄養病,非爲立言之肯綮,使卿不安於朝,遇濟固不欲深責,尙可曰,朝廷有體貌乎?有國置相,必須老成,前史可按,國乘昭載,大抵,齒與爵高然後,不事浮薄之習,不隨矯激之俗,小處雖似無味,大處自多其效,是故,在下位而望下風者,不敢更革舊制,不敢創立新意,矧在我朝枚卜之規,尤重耆耇予所取卿,職亦是耳。儻如言者之言,予所取卿,反爲卿遭言之階耶?予之重卜于卿,且更有深長意者存焉,卿是台府之一福星也。自卿居是任,非特民國少事,朝野多暇,誠以所逢者,難再逢之嘉運慶辰也。賁飾答揚之功,捨卿孰當?雖有遇濟十輩,予豈有捨卿之理?予不捨卿安往?病裏呼寫,言不盡意,卿須卽起造朝,以體予此諭。仍傳于李益運曰,此敦諭,遣坐直承旨傳諭。
鄭大容,以吏曹言啓曰,來乙卯式年監試初試照訖考講試官,磨鍊以入,而辛亥年,因傳敎,一二所各四員加差下矣。今亦依此例書入,而每式年監試照訖講試官,以藝文館承文院七品以下官,同爲差下,載在通編,而間或因循,廢而不行,殊非修明舊典之意,自今爲始,以藝文館·承文院官員,依舊例差出,以爲永久施行之地,何如?傳曰,允。
鄭大容,以吏曹言啓曰,照訖考講試官中,時無職名人員,令該曹口傳付軍職,何如?傳曰,允。
尹行任,以備邊司言啓曰,別使方物,年前皇旨之後,例爲移咨於禮部矣。今番進賀使方物入送之由,令文任撰出咨文,何如?傳曰,允。
尹行任,以備邊司言啓曰,因前典籍玄在默上疏批旨內,諸條多有採用者,卽令廟堂稟處事,命下矣。取見其疏本,則其一,關西各邑量田事也。關西量田之論,厥惟久矣,而民心狃安於仍舊,怨謗易興於定界,前後營邑之臣,亦多有志未就,或者之論,以爲浿江以北,地勢難於尺量,故古人因循,良由於此云,而此則有不然者,北關之山多野少,過於關西,而近年以來,亦有改量之邑,奚獨關西之不可量乎?令道臣詢採列邑事情,民皆願之,邑不爲弊,則擇其守令中可堪者,先試一邑,明知其有效於民國然後,次次擧行,爲宜。其一,各邑穀簿不均事也。本道穀摠,隨其山沿,多寡不均,而近因朝家裒益之飭令,三四僻邑,轉移無處者外,似無大段爲病之患,而直路各邑,三沿數郡,反有穀少之慮,然京司發賣,亦皆量其多寡,酌定其元數,雖因民情之願否,或有臨時之闊狹,必不至於向來京差之惟貴是趨,全無限節,第加提飭,俾無偏多偏少之弊,爲宜。其一,關西各邑庫錢給債,嚴明五家統之法,分給事也。本道債錢,實爲積痼之弊,而若其名色,則有勅庫債焉,有民庫債焉,又有本邑防役之債焉。其弊雖有淺深,爲瘼大抵同然,守令中,稍欲矯救者,亦莫不以戶分或結分爲便,而積成臥債,難於拔本,故剛明任怨者外,每患因循,以此疏辭,關飭該道,量其受弊最苦之邑,以爲漸次蘇瘼之道,爲宜。其一,關西帥臣行部之法,申明舊制事也。詰戎之政,何道不嚴,而本道尤屬緊重,則帥臣之久闕行部,誠極疎虞,若値少登之時,則斷然行之,歲而爲常,除非大歉,切勿許停,至於軍物之朽鈍,軍伍之虛額,雖非帥臣輪操,一依昨年飭敎,申明朔操,則其爲效益,別無損於輪操,以此另飭,爲宜。其一,海西拔站,依關西例,撥將卒糧料及馬料雜物,區劃事也。海西拔站之偏苦,地勢卽然,故年前申飭,倍加嚴束,而至於公貨區劃,雖有關西之已例,本道旣無可貸之貨,糧料增設,亦非遽議,分付道臣,商量事情,另加顧恤,爲宜。其一,迎日邑基,有墊溺之患,及時移建事也。迎日邑基之還于舊基,道內物論,莫不以爲當然,而移邑重事也,豈可以他道一入之疏?遽議移建,令道臣爲先論理報來後稟處,爲宜。其一,三日浦作畓處禾穀,無非民食,待秋成禁斷事也。名區作畓,萬萬痛駭,而若其禾穀之待獲與否,自有營邑,可以從長處斷,幺麽之事,不必更煩朝家知委,以其疏語,付之本道,爲宜。其一,各道各邑弊瘼,俾各條陳,隨弊矯革事也。所論非無可取,而民邑之弊,隨時增損,守宰之見,亦各異同,若欲遂邑條陳,則事面或近叢脞,虛實又易相蒙,而巨瘼則旣有道臣之採聞,民隱則亦有繡衣之時行,此則今姑置之,何如?傳曰,允。
尹行任,以備邊司言啓曰,因大司諫林濟遠上疏批旨內,監試初試退行事,自初已欲提問,而還涉如何,故不言,今則試日不遠,能無掣肘之端,而姑觀數日,尤難及期回旋,以卿疏語,問于大臣,令廟堂草記事,命下矣。一旱雖如此,秋事姑未可判,則大比科之退行固不可遽然議到,且今期限已迫,鄕儒之爲占舍館,前期數十日,往赴試邑,自是諸路之同然,今若退期,則其在儒生輩勞費,恐反無益而有害,原任大臣之意,亦以爲少無異同,決難退行云,監試初試退行一款,置之,何如?傳曰,允。
尹行任,以備邊司言啓曰,京外戢盜之政,前後禁飭,何等申嚴,而近來竊發之患,終不寢熄,如此豐歲,尙多可駭,少或歉荒,尤當熾發,嚴飭京外,毋敢如前慢忽,另加察戢,以爲奠安民生之地,何如?傳曰,允。
尹行任,以備邊司言啓曰,頃因副使李在學所啓,使行往來之時,海西一依關西例,各邑支供,以乾價備送於沿路該邑之意行會矣。卽見黃海監司李泰永狀啓,則以爲,本道直路,只是七站,而爲慮一站獨當之弊,乃有三邑竝力之規,僻路十四邑,雖有遠地輸轉之弊,比之直路五邑之處在孔道,大小使星迎送,殆無虛日,苦歇懸殊,反以列邑分管事,從又加之,則財力不逮,官民俱困,關西之只送乾價一款,取以爲例,恐是行不得之事,仍舊之外,實無良策,各邑守宰之出待遠路,多日瘝曠,此最爲弊,凡於使行時,守令則勿爲出站,而支供物種,應役吏隷,自各該邑,依前備待,使地方官兼管檢察,則僻邑無曠務之難,直路免添弊之端爲辭矣。以外面驟看,則關西·海西,似無異同,而若其事情,則實有判異者,不但官力之不逮,站底民人,將困於借器皿,備使喚之役,勢難支保,向來之乍試旋罷,職由於此,今不必以銷刻爲拘,至於地方官之兼管檢察,旣除僻邑久曠之弊,又無體例拘礙之端,竝依狀請許施,使之定式施行,何如?傳曰,允。
李益運,以刑曹言啓曰,當該司謁汰去,畿沿定配事,命下矣。依下敎,司謁金興大,京畿南陽府定配所,卽爲押送之意,敢啓。傳曰,知道。
禁府照目,長興前府使金翰周,寶城前郡守閔琇等矣。長興府段,待寶城船隻之到泊,添載穀物,勢或似然,而未及裝發,先報月日,難免違法之罪是白遣,寶城郡段,旣是原載邑,而不有大同事目之至嚴,裝發則過限,日字則先報,監色則恣意代送者,尤爲無狀,揆以法意,俱極駭然。竝只以此照律罪,各杖八十收贖,告身盡行追奪,徒二年定配,私罪,奉敎依允。
尹行任,以義禁府言啓曰,時囚罪人金翰周·閔琇等,各杖八十收贖,告身盡行追奪,徒二年定配照律公事,判付內,依允啓下矣。金翰周,杖八十收贖告身盡行追奪,江原道鐵原府龍潭驛徒二年定配,閔琇杖八十收贖,告身盡行追奪,忠淸道文義縣德留驛徒二年定配,而竝以議啓內辭意,具罪目,依例發遣府羅將,押送于各其配所,何如?傳曰,允。
左議政金履素疏曰,伏以,臣本以無似之質,猥據匪分之職,三載中書,一味伴食,至使義理不得闡明,民生不得寧謐,罪戾則屢犯於罔赦,圖報則莫效於半分,尋常懍蹙,如集于木,重以昨春之後,忽得癃殘之疾,針藥無效,轉成痼肓,疏籲筵懇,未蒙鞶褫臣於是乎?含恩怵義,冒沒供職,堂堂班聯之間,肅肅巖廊之上遂不免蹣跚而行,蹩躄而赴,四方之譏議百僚之嗤點,厥惟久矣。殿階許笻,事出格外,聖恩則曠絶,而臣分則掃地,亦此間嬰咳喘,未能自力,以致廟務積滯於下,至尊獨勞於上,一念愧悚,若撻于市,雖以素性之無知,寧昧早退之爲當,而生逢堯·舜,未忍便訣,尙此抗顔,未敢言私縱使知臣心者見之,猶難望曲諒而善庇之,況今旱暵孔酷,跨朔有餘,靜攝之中,聖慮憧憧,朝不許診,夜必明發,此豈非萬萬焦灼之時乎?災不虛生,理有所召,一則燮理之昧方,一則承弼之匪人,而惟我聖上責己而不責人,昨下心腹之諭,俾進消弭之謨,臣以爲承候擔曳之蹤,不敢遽歸,仍留朝房,僚相五條之啓亦嘗爲之寓目矣。及奉批旨,又以今日前後不修之由,可修之方,申申爲敎,臣奉讀以還,竊不勝惶汗之浹背也。如臣庸陋,職居鼎席,由前而旣爲致災之本,由後而莫副求助之旨,庶僚若此,猶宜亟速斥罰,大官如斯,豈容晷刻冒竊哉?臣方敢冒萬死,擬進一疏,以冀黜退臣身,以答天譴,改卜賢德,以幸國事矣。際此而臺臣之疏先之,臣實上而爲聖朝賀,下而爲臣身喜,臺閣之寂寥,今幾歲矣,廊廟之虛縻,且多年矣,而幸玆鳴朝之鳳,能斥曳泥之龜,將見轉災爲祥之效,指日可徵,而亦使貪恩沒恥之蹤,及時得退,臣安得不仰而賀,俯而喜,旣樂聞之,又悅服之乎?以私則自知當退也已久,以公則人之爲言也切當,如是而臣若一味淟涊,則臺言爲芭籬之物,相職作羈縻之資,而日監之天心,將無底豫之期矣,言念及玆,寧不寒心也哉?玆敢不避煩瀆之誅,冒陳疾聲之章。伏乞天地父母,俯賜鑑諒,亟施威罰,先削臣所帶議政之任,仍治臣瘝曠不職之罪,以弭天災,以謝人言,千萬幸甚。臣豈不敢以相職自居,則豈敢贅陳一言於免丐之章,而惟此憂愛之念,不以進退有間,玆附愚見,敢冀採納。今此臺疏論列,儘得相規之義,聖批開納,宜示如流之德,而特以侵攻大臣之故,反下摧折臺風之敎,夫旣以實心求言之日,乃有此訑色拒人之嘆,臣實爲之慨惜也。伏願聖明,就批旨中,有欠大哉之言者,亟加刪改,更示翕受之意,以先聖德,以尊臺體,則不但一時之幸而已。臣無任屛營祈懇之至。答曰,省疏具悉卿懇。曰字之目,侮蔑莫甚,其下句語,皆屬爽實,且況疾病之來,聖凡所均,卿之下堂之憂,何關於相業,則藉此詆卿,莫曉其意,此而一毫示捨卿之意,而卿亦以此爲眞正決退之端,則自此朝廷不得爲朝廷,大臣不得爲大臣,予意有定,不須多誥,卿須安心勿辭,竢間視事。仍傳曰,此批答,遣史官傳諭。
右議政李秉模箚曰,伏以,臣伏讀日前所下籌司批旨,有若箚若疏,爲予極言之敎,蓋指所陳五條之論,而苟有所懷,恐不必有拘於此條之內也。然臣神識昏昧,智慮疎淺,反覆以思,苦未得其對揚之策,自顧官名,只有羞愧欲死而已。昔我世宗大王,以旱暵之孔酷,收藏之又愆,敎于政府·六曹曰,靜思厥愆實由寡人,願聞讜言,以答天譴,歷觀往昔,雖當太平之時,尙有牽裾切諫者,且其所言,有竦動人心者,以今觀之,雖曰小康,其不及古必矣。未見有敢言面爭者,又其所言,不甚切直,何人之不如古也?聖祖此敎,卽殿下今日求助之心,而人之不如古,不啻萬萬於聖祖之時,以聖人側身如渴之念,安得無悵然虛佇之歎也?我朝盛際,必稱英陵之世,而不遑自處以無過,乃以牽裾之忠,望於群下,不敢知殿下,儻於玉候將攝之餘,夜氣淸明之際,穆然點檢於已然之事,則果皆不然,規矩無過可悔歟?或有忠讜之士,牽裾力諫,如古人之爲,則果可言下卽悟從之如流否歟?臣愚死罪,竊恐雖有其人,亦無奈於其過之惟恐不過,以踰矩而謂合於矩也。然則殿下,毋爲徒勞於求言也。噫,天地本無災沴也,氣一用事,而旱暵作,聖心本自澄虛也。氣一用事,而擧措舛,膈候之頻發,癤患之彌留,莫不是爲之源,方且別講消弭之方,冀回玄遠之聽,臣不得其說也。蓋聞治心養氣,本無二致,心平則氣降,氣降則水火交濟,而百體舒泰,心一失平,則其應反是,臣之夙夜焦憂,不在於一時之亢旱,在於聖心之或失其平,而氣以之用事,方當明旨廣布,群言迭陳之日,臣之其言,旣迂且疎,計極無聊,而區區一得之見,灼然自信,其爲當今對症之劑,伏願聖明,愍其愚而察其衷,以治心爲養氣之本,以養氣爲勿藥之要,深陳旣往之失,以答上天之警,則應之以實之道,豈可比論於區區施措之末,而聖祖大有之治,何難復見於今日也,惟殿下念哉念哉。仍伏念,高年,聖所尊禮,而元輔以及耄見斥,疾病,人所不免,而左揆以脚疾被論,況臣年未及耆,而素餐爲最,病不在身,而瘝曠更甚,漢法策免,捨臣誰先?伏乞亟命斥退,改卜賢德,以爲消弭之一助焉。取進止。答曰,省箚具悉卿懇。箚辭切實,有足警聽,當體念,附陳引義,過矣過矣,安心視事。仍傳曰,此批答,遣史官傳諭。
判府事金憙箚曰,伏以,昔周宣王,遇災而懼,側身修行,必欲消去之,此雲漢詩所由作也。今我殿下,久在靜攝之中,而憧憧一念,惟雨是閔,不但圭璧之徧擧也。常膳則特減,診筵則不備,而乃復誕降絲綸於廟堂,俾陳消弭之策,十行之間,誠意藹然,雖以周宣之兢業,亦何以過此?臣以無似,猥隨諸大臣後,聯貢芻蕘之見,而五條之中,無一喫緊語,只是常談也例套也。殿下之俯詢臣等,出於至誠,而臣等之仰塞明旨,不過如此,此亦豈非今日召災之一端乎?臣方且惶且慙,惟大何是俟,及伏奉批旨,不徒不加之罪,乃反優容而假借之,使各極言,其未盡言者,於是乎聖上求助之意,愈往愈摯,而微臣不誠之罪,益無所逃矣。第臣等所陳,旣不出於五條,而殿下之使之極言者,又不出於五條,則臣敢不就此五條之內,更陳一得之愚乎?殿下未嘗不扶植名義,而終未見扶植之效,殿下未嘗不振勵紀綱,而終未見振勵之效,奬廉懲貪,卽殿下爲民之苦心,而亦不無廉而未奬,貪而不懲者,理獄淸刑,卽殿下欽恤之至德,而亦安保其獄盡理而刑盡淸乎?至若名器,殿下亦何嘗不愼之惜之,而濫觴之歎,果亦有之,此莫非群下不能對揚之罪,而其實則殿下之誠字上工夫,猶有所未盡而然也。蓋天下之萬事,不誠則不成,是以不誠無物,思傳攸訓,而千古帝王,曷嘗有能盡其誠,而不能動天者乎?臣雖愚迷,固知殿下之至誠做治,而名義則已隳而不復立,紀綱則已頹而不復振,此何故也?豈非殿下之誠心,猶有所未盡而然乎?廉貪之未盡奬懲,刑獄之未盡淸理,名器之不免淆濫,亦恐是殿下之誠心,猶有所未盡而然,臣愚死罪,竊敢以爲今日以前,殿下何嘗不修明,而其誠或有所未盡,今日以後,殿下尤宜益勉於誠,以盡修明之道,而推是以往,凡於百千萬事莫不以實心,行實政則今玆之旱,雖云太甚,徯應之休,可立而待矣。惟殿下,惟誠之懋焉。雖然,此亦常談而已也,例套而已也,亦何益於目下之救焚乎?臣謂目下救焚之道,惟有一事,卽收禁令是也。夫君臣之分,天尊地卑,而易之泰卦曰,天地交而萬物通,否卦曰,天地不交,而萬物不通,臣未知自有禁令以來,天地交乎不交乎?滿庭之臣,噤口而不敢言,三司之官,有懷而不敢陳,上下阻隔,言路閉塞,雖或應旨而陳章,率皆囁嚅而含糊,則天地之否而不交極矣。天地不交則萬物不通,萬物不通則災安得不生乎?且伏念,殿下之明,雖燭萬里,安上之圖,未徹九重,則民將盡劉之狀,亦無以盡察,而五條之言,日用之粱肉也,禁令之收,救急之藥石也。臣愚斷斷以爲,殿下不但於這箇五條,益盡誠之之工以爲弭災之實政,必先亟收禁令,使天地交而萬物通然後,方可以格天心而紓民憂矣,豈不休哉?豈不休哉?用臣之言而後,不得一霈,則臣雖被妄言之誅,不敢辭矣。取進止。答曰,省箚具悉卿懇。五條敷衍,可見卿誠意中出來,況其說,勸引經傳,予欲體念。仍傳曰,此批答,遣史官傳諭。
副校理朴鍾淳疏曰,伏以,天災示警於亢暘,民憂貽惱於靜攝,以至玉候之添損,尙稽天和之遄復,而常膳法樂,特命減撤藥院診筵,不賜召接,迺於諸大臣求對批旨,亟下責躬之敎,誕降求言之音,字字懇惻,有足以感䐁魚而格天心。噫,讀殿下今日之敎,而其有不激動感涕者,是眞無人心也。臣學術鹵莽,知思茫昧,固不敢知聖朝之政令施措,何者爲召災之端?然聖敎中,人事修於下,而災不爲滅,豈理也?此固不易之至訓,臣固莊誦欽歎,而第伏念只切恐懼之心,而無修省之實,則亦非弭災之道者,卽先儒之明訓,此正君臣上下交相警勵,克享天心,轉災爲祥之機也。以臣謏學固無仰裨求助之聖意,而目今切時之務,其目有四,不過曰,開言路也,擧刑政也,厚民生也,立紀綱也。臣請逐條而陳之,惟殿下垂察焉。一曰,開言路,言路不闢之由,臣已略陳於日前聯箚,而殿下歷覽古今,言路之不闢,其有如今日者乎?章疏之間,語及懲討,則鐵限在前,無路上達,臺閣之臣,進不得效沐浴之忱,惟以不出脚三字,少寓沬飮之義,夫懲討者,有國之第一義,而旣不得開口,則其餘時政之得失,官師之箴規,雖有可言,孰肯攙論?自是以來,殿下之廷,便無言官,而使今日群下,感抱共戴之痛,抑塞煩鬱,呑不得宣,臣愚死罪,竊以爲,此令不撤,則雖日下求言之敎,言路之不闢,猶復前也,上下之阻隔,尙依舊也。今日病源,專在於此,則先儒曰,知得如此是病,不如此是藥,唯殿下惕然改圖,亟命反汗,使言路開而義理伸焉。二曰,擧刑政,夫刑政,有國之大柄也。一有不擧,則國不得爲國,人不得爲人,而亂臣賊子,將接跡於世矣,可不懼哉?殿下近於懲討之政,過用寬大之典,而一國之公議,不可强遏,三尺之憲章,不可低仰,則於是乎殿下之施措,每出常經之外,鞫啓特允,而反爲近地移置之階,獄囚徑放,而不恤三司方張之論,甚至於金鍾秀之罪犯,神人共憤,而臺啓纔允,宥命旋下,刑政之倒置,誠非細憂,亂賊之知懼,已矣無望,如是而君綱何以立乎,民志何以定乎?伏願殿下深慮焉。三曰,厚民生。伏惟我殿下,卄載臨御,一念憂民,蠲租減逋,而樂歲有終身之飽,發倉賙飢,而凶年無死亡之患,是宜民産日裕入給家足,而夫何近日以來,民生之困瘁,日甚一日,杼軸俱空,甁罌無儲?富庶之美,尙矣無論,少康之效,亦復難見,此其故,何哉?夫天之生財有限,而人之用財無節,以有限之財,供無節之用,則財安得不匱,民安得不貧哉?然而苟欲財用之有節,則宜先侈風之亟祛,顧今日大小臣民被殿下躬率之化,體前後飭勵之敎,貴近卿宰,鮮服緞紬,閭巷婦女,不着紋繡,然侈風之盛,愈往愈甚,飮食無方丈之饌,而一器之需,或費中人十口之食,被服無華盛之飾,而一衣之價,殆兼貧民一家之産,財用之匱竭,民生之困瘁,莫不由是,而若其祛侈崇儉之道,亦惟在於殿下益懋身先之敎耳。臣敢以躬行節儉四字,爲今日厚民生之方,而獻于殿下,惟殿下加勉焉。四曰,立紀綱,夫紀綱者,國家之所以維持也。網無綱則不可以爲網,國無綱則不可以爲國,今日之紀綱,可謂掃地矣。以言乎朝廷,則前後董飭,何等勤摯,而朝會之班,擧止錯雜,以言乎士習,則年來責勵,不啻複,而殿廷之間猥雜如前,吏胥冒着朝士之服而肆行街路,輿儓斥呼卿宰之名而全沒等級,以下凌上,以賤妨貴者,指不勝摟,而朝廷之不尊,名分之壞亂,莫甚於今日,然若其矯救之策,則又非一時刑政之所可禁制也,亦惟在於大小百執事之臣,各守其分,各重其身,使朝廷先正,而四方有所取法,惟殿下省察焉。臣之所陳四條,或演前箚未盡之蘊,或陳目下爲弊之端,而如臣新進蔑學,何足以盡知當世之務哉?惟我殿下,學冠千古,知周萬物,凡於古昔聖王制治之法,今日國家救時之策,伏想已默會洞照於蜎蠖之中矣。今日修省之道,惟在殿下之以實心,行實政耳。古人云,避殿減膳,畏災之末也文也,進德修改,畏災之本也實也。以殿下聖益聖之德,惕然奮發,一心做去,克循天理之公,此便是本也,實也。不但爲目下弭災之具,亦將爲千萬年祈永之道,伏願殿下深留聖意焉。臣無任屛營之至。省疏具悉。當留意矣。
副修撰朴吉源疏曰,伏以,臣職居論思,跡忝近密,頃値求言之會,猥參聯箚之末,而及承批旨,特示開納之意,至今莊誦,榮感交中,臣未知膚淺之見,拙訥之言,何以得此於君父也?第伏念,向來箚辭,雖極陳陋,顧其言則懲討之欲行也,顧其意則義理之欲明也,而殿下旣許之以留意,臣竊以爲久屈之王章,於是乎得伸,積鬱之輿憤,於是乎少洩,而又況諸臺章疏,一例溫批,凡在三司之列者,莫不翹首跂足,以俟乾斷之廓揮,而第玉候愆和,久稽復常之節,恒暘爲災,久貽憫旱之憂,雖在靜攝之中,冞切焚灼之念,夙宵警惕,至減常膳,臣於此時,固不敢更事煩瀆,遲徊泯默,以度時日矣。迺者周璧徧擧,殷旱愈酷,修省之方,消弭之策,靡不用極,旣先咨訪於廟堂,又求直言於中外,大哉王言,孰不欽頌,而古人有言曰,聽言非難,用言爲難,惟我殿下,前旣有求言之命,亦嘗賜留意之批,其於聽言之道,若是不難,而迄今旬日,尙靳處分,獨於用言之實,如彼其難,何哉?噫,仁天之警告,莫此時若也,生民之困瘁,亦莫今日若也,而國賊未討,上下之情志猶阻,則天心將何以底豫?亂本末祛,義理之晦塞日甚,則民生亦何所尊安乎?伏願殿下,穆然深思,亟降明命,使擧國共公之論,得以少伸,則其在答天譴,慰民心之道,豈無萬一之補哉?嗚呼,跨月亢旱,近歲所無,稼穡卒痒之憂,迫在朝夕,嗣歲濟民之策,茫無泮涯,此誠今日之深憂,正宜撙節財用,儲蓄贏餘,以倣古人水旱之備者,實爲當今第一急務,未知廟堂之上,其或念及於此,而預有所講究之策耶?大抵,我國財賦,出於湖嶺者,十居七八,而至於穀物,則專靠兩湖,今聞道路流傳之言,湖嶺旱災,比他尤酷,常賦之減縮,其勢必然,方春之賑貸,將何料辦?固知我殿下,恤民之德,不待如臣者陳腐之言,已有所軫念,而若不於此時,節用而蓄餘,以備救荒之政,則哀彼民生,將何所依仰而聊活乎?惟殿下,凡於用財之道,懋盡節省之方,以防尾閭之泄除非經費之不可闕者外,一切減省,以軫來歲之民憂,申飭廟堂,預講賑濟之謨,俾斯民獲民顚連之歎焉。嗚呼,華城築城之役,是誠不可已之事,一則有所重焉,一則爲遠圖也,而工役不及於齊民,而人自趨慕,財用不耗於經費,而事皆有緖,自古營繕,未有似此盛擧也。然而我殿下,猶軫節民勞佚之念,乃有當署停止之命,此固盛德事,而惜乎居留之臣,不能奉行,涼夜負石,雖免病暍之憂,力役不息,殊失承流之義,臣竊爲今日慨然也,況今亢旱無前,穡事將歉,雖是應募之民,此時督役,恐非遇災恤民之道,亦乖敬天側修之義,惟殿下,更申前下德音,姑令停役,徐觀年事之豐歉,別作善後之料商,則庶幾德意洋溢,天心感回,在今日恐懼修省之道,亦豈少補也哉?嗚呼,今日召災之端,臣不知某事之應,而虔禱旣屢,靈應愈邈,有秋之慶,今幾無望?方春之賑,所當預念,從前災歲賑邑守令,每以自備穀多寡,衒能而徼賞,其所謂自備穀云者,苟非勒賣鄕任,便是反弄國穀,畢竟流害,必至於平民受害,軍丁耗縮,而其中貪官汚吏,夤緣箕斂,以爲潤橐之資者,亦或有之,此而不禁,將不免奸僞日滋,廉恥都喪,豈不大可寒心也哉?雖使來歲,不幸有設賑之擧,痛革自備穀論賞之法,毋使作宰者,虛張穀數,希功罔賞,則其亦有補於養廉恥之一端也。噫,糶糴之法,原其當初設施,槪出於便民之意,而法久弊生,其來久矣。流害日滋,今反爲生民疾苦之端,臣嘗待罪嶺邑,略知一道受弊之源,今請爲殿下洞陳之,嶺左一路,山沿相半,無論穡事之豐歉,沿海之邑,穀價最高,野邑次之,山郡最下,故營穀作錢,取其價高,多從沿海中穀貴邑區劃,而山郡之穀,耗上生耗,逐歲滋多一戶所受,或至四五十石,秋後捧糴,穀不精實,雜以虛殼者,亦過其半,於是乎那移之弊起,而穀麤價廉勢固然也。一包所捧,不過百錢,而轉移穀少之邑,使之方春散錢,及秋斂穀,錢還之名,已是不美,而春受之錢秋納之穀,價不相準,或値歲歉穀貴,則一包之價,比其所受之錢,或加倍蓰,而沿海之民,偏受其害,此豈按道者之所可施於民者,年前因道啓,咸陽·居昌兩邑還穀,略加釐正,簸揚取精蕩減其餘,甚大惠也。然而嶺以南七十州,如此之弊,非止兩邑,則簸揚蕩減之政,不可遍行,而國穀亦將不勝其耗縮,其流之弊,將至於穀簿㮙然,民國俱困,豈不大可寒心也哉?如欲矯救,抑有一說焉。先計各邑之戶口,以較一道之穀簿,戶摠·穀摠,較量多寡,元會·別會,平均分排,俾無邑大穀少,邑小穀多之弊然後,營穀發賣,皆以別會當年條耗穀,從時直作錢,無得計較穀價之多小,轉換元會之名色,以杜那移之路,則糶糴之弊,可以矯革,而嶺南如此,他道可知,申飭各道方伯,嚴立一切科條,使之無敢違越,永久遵行,則庶幾國無耗費之患,民無受困之弊矣。軍布一款,亦不無爲弊之端,近年以來,京司關飭而木品漸高,吏胥操縱而情債倍加,各項軍布,每當受納之際,外邑下吏之憑藉橫斂者,已爲軍民難支之弊,而至於訓局,則以輦下親兵之故,尤有別焉。曾在丙午,嶺外綿農,未免大歉,其時幸賴朝家純錢之敎,民得聊活,而獨訓局則始許純錢,終令參半,自是厥後,連値綿凶,禁·御兩營則純錢,訓局則純木參半,獨不蒙朝家之惠澤,反或有蔀屋之怨咨,古語曰,一人向隅,滿堂不樂,均是軍民,而獨不免向隅之歎者,豈不有害於一視之政耶?先朝減布之令,實八路軍民萬世不忘之盛德大惠,而今則木品歲高,情債日增,一軍所收,殆無異二疋之役,軍民受困,職由於此,且聞今歲綿農,亦幾判歉云。臣謂嚴飭中外吏胥,痛禁操縱徵索之弊,訓局保布,亦依他軍門例,以純錢捧納,則八路被均視之澤,一民無偏苦之歎,此非但爲一時之施惠,其亦有光於我殿下繼述之德也。惟此糶糴與軍布之弊,此皆臣在邑時,所目擊者,雖非目下弭災之道,實是生民莫大之弊,惟殿下少垂察焉。至若紀綱之頹廢,名分之紊亂,亦今日一大痼弊也。董飭庶僚,卽廟堂之責,而百隷怠慢,玩愒成習,黜陟守宰,卽道臣之事,而殿最不嚴,貪汚莫懲,甚至於一歲再考之際,純是褒語,而殆無一人居殿者,是豈內而百司,外而列邑,皆能勝其任,稱其職而然耶?抑或拘於顔私,壓於勢力,莫敢誰何而然耶?間或有一二人居下者,而若非殘蔭,必是冷武,職玆之故,朝廷之體貌不嚴,營邑之體統不尊,以至上尤而下效,名分遂壞,少之凌長,賤之凌貴者,比比有之,甚至於以奴而詬罵其主者,踵相接矣,故秋曹聽理,多是犯分之事,列邑推治,無非冒禁之徒,世道之憂,莫此爲甚。今若不振肅紀綱,申嚴名分,則末由之弊,將不知至於何境,臣謂先飭廟堂,必以立紀綱正名分,爲今日先務,次飭道臣,亦以嚴殿最懲貪婪,爲第一要道,則庶幾有挽回之效,而亦惟在我殿下,一轉移間事耳。惟此數條陳腐之說,雖不足仰裨求言之盛意,而亦或爲救時之一助,惟殿下,幸勿以人而廢言焉。臣無任屛營之至。省疏具悉。當留意矣,其中,又以稟處者,許之廟堂稟處。
持平南履翼疏曰,伏以,聖候違豫,已逾旬望,湯劑連進,未復天和,大小焦遑,靡所止屆,仍以天災極備,暵乾斯酷,周黎靡孑,迫在朝夕,我殿下修省一念,若恫在已,夙宵方寸之禱,可感天人,南北郊壇之祀,徧擧珪璧,而一日二日,孚應漠然,旱風連吹,烈陽愈熾,乃於靜攝之中,至有減膳之命,明發失睡,越至添損,診筵不接,群情轉鬱,繼伏承傳敎下者,責躬之誠,求助之意,諄複惻怛,播告中外,如臣無似,忝叨言責,草草一疏,無補消弭之策,獨貽至尊之憂惶恧煎灼,靡所容措。噫,以今日聖明之世,有今日災異之酷,是必有某事某政之有以召致者,亦必有是病藥之可以消祛者,上旣以至誠求之,下豈不以至誠應之,而臣誠謏淺瞢昧,內而朝廷之得失,外而郡邑之疾苦,茫無知聞,如瞽責視,設令臣眞有素所蓄積之可裨萬一者,則前疏固言之矣,尙何待聖敎之再三勤複,而始乃披竭仰陳乎?玆敢以前疏中,目下義理,不避申瀆,而爲殿下更言之,惟殿下勿以已悉,而忽之幸甚。十五行刀割噫,漢文之時,可謂已安,而賈誼有厝火積薪之喩,慶曆之治,庶幾少康,而蘇軾有憂治危明之言,雖今聖明在上,疆域寧謐,而時弊民瘼,尙難毛擧,今之談者,必以紀綱也,財用也,懲貪也,祛奢也。數三件事,刺口爲說近日諸臣之章,頃疏一得之獻,雖若陳腐,無甚新奇,而苟欲一番淬勵從頭整頓,則亦恐無別般道理矣。但患說弊雖易,而救之爲難,聽言非艱,而用之尤難,我殿下臨御以來,每遇災警,輒下求言之敎,方其時也,公車堆積,黈纊恢聽,君臣上下,若將奮發有爲,纔屬過境,便復沁泄,徒有弭災之實心,而未見救災之實效,此莫非今日廷臣,才短識淺,不能對揚之致,而若其受病之源,則專在於俗習之因循姑息。夫天生一代人,足了一代之事,則今日廷臣,豈盡無經濟之具贊襄之策,而但憂國不如謀身,奉公不如濟私,無肯擔着向前,血誠殫竭,奉行唯諾,不出簿書之末,苟且䌤縫,初無經遠之慮,遇事則不欲任怨,發言則惟恐忤人,位著之上,雖似寅協,而忠厚寬大之風,已矣無論,注擬之際,惟事分排,而賢愚當否之實,漫然不察,前瞻後顧,惟意占便,如許氣象,甚事可做?以聖上今日警惕之念,雖欲振勵頹綱,釐革俗弊,講節財之要,嚴懲貪之典,奈此俗習之已痼,徒勞聖心之獨運,無以成徯志之治,而終不免無實之歸矣。伏願聖明,董飭之,振作之,視若一初之政,上自大官,下至庶僚,使之恪遵訓戒,洗滌俗習,精白一心,各盡其職然後,就今番諸疏之一二可採者,詢咨廟堂,博究便宜,克盡矯救之方,以爲修省之實,堅定聖志,持以悠久,使英華咸萃,精彩丕新,則奚但爲一時弭災之道而已哉?惟聖明深加留意焉。臣於日昨,適有所聞,事係冤枉,心甚驚駭,玆敢尾附焉。噫,匹婦含冤,足干和氣,守宰濫殺,自有邦憲,而昌原府使李汝節,法外酷杖,逞威無辜,枉害人命,多至數三,南來之人,莫不憤惋,其所干犯,果如傳說,則當此㦖旱之時,不可不趁卽究覈,嚴加處分,亦願亟命道臣,行査本邑,以正不法之罪,以伸無告之冤焉,臣無任激切屛營之至。省疏具悉。當留意,李汝節事,誠有是也,焉逭重律?遠外風傳,有難盡信,付之道伯,詳査狀聞。
正言申龜朝疏曰,伏以,聖化陶鎔,無物不遂,顧今廷臣,孰不涵造化之盛澤,囿生成之洪惠,而未有若臣家之偏被隆渥,過蒙拂拭者也。臣以雕蟲之藝,黔驢之技,自在韋布,濫被聖恩,畢竟登科,恩數出常,名參瓊林之刊編,榮動心臺之授簡,朔記注,顚錯非一,而每荷曲庇之眷,十日嶺郵莅任屬耳,而至降陞六之命,騎省天官,除旨聯翩薇垣柏府,歷揚殆遍,居常感激,圖報無地,而格外之恩,又及臣兄,齋郞之除,軫其便養登科之日,慰悅病父,和氣瀜洩,宿疴頓減,闔門攢祝,隣里感歎,此莫非我聖上曲成萬物,生死肉骨之恩也。父子隕結,兄弟感泣,胥相勉戒者,只是不有其躬,涓埃是報者也。赴湯蹈火,心有素定,夷險燥濕,義所不辭,適當遇災求言之時,諫院除誥,又下於待罪騎郞之日,固當竭蹶趨承,以副求助之盛念,而第臣老父,自昨夜忽患暑泄,度數無計,神息凜綴,臣左右扶將,實無暫時離捨之望,召牌之下,蠢動無路,玆敢略入文字,仰瀆宸嚴。伏乞天地父母,特賜矜憐,卽許鐫免,以便救護,仍治臣違傲之罪,以肅朝綱焉。嗚呼,今日之旱,胡至此極?自春徂夏,雨暘時若,來牟告豐,禾穀茁長,康年之休,庶幾復頌,而不意旱魃,跨月肆熾,靜攝之中,聖念愈灼,圭璧遍擧,而繼降責躬之敎,樂饍減撤,而遄下求言之旨,是宜天心俯格,甘霈卽霔,而視天愈邈,一雨尙靳,至使我殿下,夙宵焦鬱,症候添加,臣民焦迫,曷有其極?臣素昧五行之說,何敢傅會爲辭,而天人之間,一氣交孚,感應之際,其理不忒,苟究其故,豈無所召?噫,人主一身,卽天之全體也,人主一心,卽天之主宰也。一念之善,景星卿雲,一政之失,恒雨恒暘,卽理之必然也。四月之事,思之尙凜,以殿下中和之德,時雍之治,忽作非常之擧,擧國波盪,安危斯係,排闥叫閽,景色愁沮,三司傳啓,付諸八人,而設爲邦禁,右袒逆弁,至授兵閫,而莫敢誰何,竄逐相望,朝著殆空,此實殿下御極以來,初有之過擧也。人事若是其反常,則天心安得不示警乎?若求今日消弭之策,則莫先於夬除亂本,廓淸乾坤,深軫旣往之悔,克存方來之戒,則宗社安矣,輿憤洩矣。至於明義之書,卽我東一部春秋也。嚴於斧鉞,而亂賊知懼,揭如日星,而名節是奬,固當守之如金石,百世不撓,而近日以來,堤防漸紊,疎通太過,干連之人,或通仕籍,義理愈晦,有識竊歎,此豈淸朝嚴懲討之義也?臣謂凡關係於名義錄者,牢守一切之法,無或撓奪,宜矣。今年推恩,寔我聖上廣慶飾喜之道,孰不欽仰,而八路抄啓之際,不無猥雜之弊,甚至於私奴賤婢,皆蒙封誥,而京兆推榮,猶不愜意,爵秩太濫,名分隨紊,而不幾於恩渴之歸耶?臣謂嚴飭銓曹,俾無如前濫雜之弊焉。卽今悠悠萬事,莫如保嗇聖躬,而亢旱踰月,愆候浹旬,焚灼之念,日甚一日,進御之劑,溫涼議岐,而不接診筵,叢集之務,巨細罔遺,而最妨調養,大聖人節宣之方,恐不當如是,修省之中,軫調將之道消弭之際,益務愼攝之節,則古人所謂心和氣和,而天地之和應者,亦在於此,惟殿下念哉。臣無任激切屛營之至。省疏具悉。諸條當留意,間或涉禁,旣有刪拔之句,不得已賜批,而明義錄之修明堅守,豈待爾言?爾其勿辭察職。
前典籍玄在默疏曰,伏以,臣以遐土賤品,猥竊科第,出入衣冠之列,今爲二十有餘年,而屛蟄窮鄕,躬耕養老,頃於元初,爲參賀班,趨造都下,淹滯旅邸矣。今當還鄕之日,適値天時之亢旱,我聖上靜攝中,宵旰一念,惟在憫旱,撤樂而減膳,惻怛修省之敎,藹然於經綸,此實上下交修,大小共貞轉災爲祥之會也。臣於是,一段愚忠,自有耿結於彝性者,略效狂瞽之說,惟聖明恕其妄僭而特賜垂察焉。夫以我殿下格天之誠,圖治之念,軫稼穡之艱難而玉食靡甘,想蔀屋之愁苦而廈氈靡安,一雨一暘,恒切對越之思,曰寒曰燠,每軫如傷之恩,唐虞之壽域重回,成康之刑措復致,佇期周豐之屢占,而乃有殷旱之告災,臣未知仁愛之天,有何示警於亨泰之世而然耶?自古召災,不一其方,而言旱者,每以東海匹婦爲證,審理冤獄爲言,而臣則以爲今之致旱,專由乎人心之逸豫也。惟彼高高上天,仁覆于下,民間之奢儉豐嗇,無不降監而主宰于上,故當辛壬之荐歉,錫我以昨年之大有,八域均熟,捐瘠甫蘇,則人心太康,粒米狼戾,爲宰者,皆以米直之不高,無所贏於官況爲憂,爲傭雇者,皆以麥飯之不堪食,而餐無魚肉爲言,甚至於樵採爲業之徒,擔負食力之輩,莫不嬉戲而度日,此固極侈而豐宜有天心之致譴者,而爲今分憂臨民之官,專無勤儉敎養之意,勉戒勵翼之念,勸農之政,牖俗之化,慮不到於耳目,徒以聲色錢貨爲心,飮食遊觀爲事,人事怠荒,天物暴殄,漢朝紅腐之世,唐家斗錢之日,未聞若是之賤穀而逸豫也。有人於此,飢餒垂盡,而爲其傍觀者矜憫其飢餒之狀,與之以簟食豆羹則暫時餔餟,自以爲旣飽且飫,而投蹴其餘,則爲其傍觀者,其將更有矜憫而繼給之心乎?顧今人心之逸豫,已有投蹴其餘者,其何望上天之矜憫而繼降以大有乎?此臣所以每有瞿瞿戒康之心者也,而以言乎今日朝廷之事,則上有獨運之聖,下無對揚之休,天之生才也,必將有用,而蒐羅才行之敎,每每諄複於筵席,未見一人之以經綸才行,名登薦剡,民國事務,自多爲瘼,未聞策及於矯救,此臣所以恒切區區憂歎者也。夫以八域之大,兆民之衆,爲弊爲瘼者可矯可革者,無邑不有,無村不然,抱冤而莫之伸,有懷而無所籲,守宰則以喜怒刑賞,任一己之私,吏鄕則以苞苴錢貨,售狐假之威,其所殃民,固非一二,而以臣目見耳聞者,莫如臣所居西土之爲切,蓋西關之量田,已至年久,元無我疆爾界之區別,强者兼竝,弱者坐失,卜數多寡徒歸吏鄕之低仰,富民籠利於減卜,貧者受困於疊稅,此正孟子所謂仁政必自經界姑也。今若一經改量,長廣尺數,田形四標,俱有移易不得之定制,則雖使奸鄕猾吏之騙簸手段,無所容僞於其間,上而公家無漏結之失,下而貧民無疊稅之冤矣。此爲改量之不可少緩也,況且西關之火田執卜,尤爲一道之痼弊,蓋火田耕墾之多少,每因雨暘之調與不調,自有陳起之不同,而係是官長之私用,故執卜之際,每以已往之最優年,爲比總,若値歲儉民飢,雨暘不調,初不得如前耕墾,又或霜雹之爲災,無所執卜,而官長,勒令依前比總,則任掌輩,移其火結不足之數,加錄於元田之稅,假如火田縮一結,則元田疊一結之稅,火田縮二結,則元田疊二結之稅,以至乎百結千結而愈縮愈疊,此所以貧民之愈往愈困者也,哀彼赤子,其何以支保乎?誠若改量元田,明定卜數,而嚴明疊稅之律,雖在把束,無敢爲加減,則大稅移錄之弊,自歸釐革,而西土生靈,庶有祛瘼安業之望矣。還穀實是窮民資生之道,而反爲窮民難支之弊,苟究爲弊之源,則以其各邑穀簿多寡之不均也。此專由乎自京司發賣之際,不計各邑穀總之多寡,只就穀貴邑發賣,故一道之內,年事之豐儉不同,穀價之高下判異,而荐歉之邑,則逐年發賣,庫無餘儲,民無所賑貸,而以至移轉於他邑屢登之邑,則逐年積置,耗條漸殖,一戶所受,多至數三十包,而秋捧之際,隣族俱困,今若自朝家,定爲一切之法,凡有發賣,無論穀價之高下,先就穀簿最多邑,次次發賣,則不出數年,各邑之穀總,可以均平,而積年難保之民弊,可以矯革矣。西關各邑庫錢之弊,又是民瘼之大者,蓋庫債分給之際,監色輩,受其厚賂於富實之戶,而拔去分給秩,又爲符同於破落無依之戶,旣給又給,與之分用,及其秋捧之時,遍徵於似族非族之類,低仰官令,威福在渠,賄之多少,存拔惟意鞭扑所及,號泣載路此若不爲矯救,則民無所安堵,以臣愚見,莫如嚴明五家統之法,逐統分給,假如千戶之邑,則其統爲二百,而債若千兩則若統各分五兩,一用是例,嚴科條則,監色等操縱索貽之弊,自歸矯革,而民人輩,隣族橫侵之冤,亦可寢息矣。國之大事在戎,而西關一路,視他道,尤有重焉。戎政之疎虞,莫如近日之爲甚,蓋自古帥臣行部之法,專爲點閱軍物行伍也,故方其行部之時,列邑之軍物,猶有可觀,行伍且無闕額,而布陣行操,粗知坐作進退之方矣。一自停巡之後,各邑鎭將吏輩,無所顧忌,所謂軍物,一任其朽敗摧折,而無意修補,行伍盡歸於流亡老故,而不卽塡代,一年二年,殆無實存,而帥臣徒擁虛簿,節度營,制置之本意,豈容如是乎?臣固知近年行部之停,亶出於爲民除弊之聖德摯意,臣亦西土之編戶也。其於矯弊之政,實欲仰贊之不暇,寧有更生一弊之意哉?第詰戎,亦是不可已之大政,苟非大歉,則一年一巡,點閱軍物及行伍,固非大關民弊者,而實有裨於莫重邊謨,宜令廟堂申明舊制,除非大歉,則依例行部,考閱虛實,以爲備陰雨之道焉。西路之置撥,蓋爲邊門之警急也,其所制置之法意,尤有重於置郵,臣嘗於往來之路,熟知其爲弊難支之端,莫如海西各站,以其爲役之最繁而資給之最少也。大抵,海西有事,則來往撥騎,只止於海西,而無與於關西各站,箕營有事,則來往撥騎,只止於箕城,而無與於箕城以西之各站,安閫有事,則來往撥騎,只止於安州,而無與於安州以西之各站,而惟海西撥站,則灣府·安閫·箕營來往之朝令邊報,無不爲其湊合經過之路,此所以撥役之比諸關西尤繁者也,而顧其馬料資給,反不如西路,故海西民人之一入撥軍者,無不敗家流離,而地方官勒定以饒戶,饒戶又不能支堪,人疲馬瘦,殆無一年應役者,此在平常無事之時,猶尙如此,況乎來頭彼我使星稠疊之際,其渙散狼狽之狀,不待智者而決矣。在今矯救之策,姑先依西關近年之已例,撥將·撥卒之糧料及馬料·雜物,竝令廟堂量宜區劃,一以爲渠輩支堪之道,一以重朝家置撥之法焉。臣因此而又有耳聞之,如目擊者,嶺南之迎日縣,卽如斗殘邑也。顧其邑基,挾大川而濱大海,地甚卑汚,夏月長霖每有墊溺之患,非但邑民不能安寢,官長亦至撤衙而避水,至於壬子大水,一邑幾盡漂沒,民或升木而圖生,官亦登高而僅免,以此之故,每一經霖,修葺官廨之役,無歲無之,闔境民人,獨當各邑所無之苦役,故邑戶則爲避水患而願移,村民則爲免修葺而願移,蓋移邑,一時之勞也,修葺,逐年之苦也。邑報民訴,前後委積於巡營,而因邑倅之無勢,終不見施,擧欲籲天而不可得其情亦可謂慼矣,朝家每於大水漂沒之戶,特加恤典,此實由於恤民之聖德至意也,與其優恤於旣沒之後,曷若預恤於未漂之前哉?以臣愚見,此亦特令廟堂詳探該道·該邑之民情,以爲及時移建,宜矣。此係他道邑弊,而臣所詳聞而詳知者,故敢此附陳焉。臣又於日前,伏見朝紙,則以三日浦,伐松作畓事,至有道臣守宰論罪之敎,蓋其斫伐作畓時,不能禁斷者,誠有罪矣。今若因此朝令,爲邑守者,急於潰破其畓,而芟刈方茁之禾穀,則彼無識峽民,但知土地之爲貴,費力耕墾,勤苦作農,一朝失業,則殊甚可務,且一粒穀一穗禾,無非天賜之民食也。此宜申飭守宰,徐待秋成後擧行,尙未晩也。道分八域,邑列三百,而邑規之不同,謠俗之相殊,其爲弊瘼,隨處皆然,而邇班名官之出宰者,大則陳疏矯革,小則報營釐改,民賴以安,而至若殘蔭冷武及無勢微官,徒見入井之赤子,莫體分憂之素忱,而民無蘇瘼之日,雖以日月之聖鑑,何以盡燭某州之有甚弊,何邑之有底瘼乎?以臣愚見,竊以爲,宜令廟堂行會于各道·各邑,俾各條陳邑中之事例民情,無遺巨細,登諸冊子,報于備局,自備局裒成一帙而入啓留塵香案,以備乙覽,且令備局隨弊矯革,則亦必有補於弭災蘇瘼之道矣。臣以一介寒蹤,桑楡之景漸晩,葵藿之誠冞切,今當我聖上憫旱之日,有此出位冒瀆,唐突之誅,金木猶輕,而儻有絲毫之仰裨於治化者,則臣死有榮。臣無任屛營之至。省疏具悉。以遐土文臣,求言之日,首先應旨,極爲可嘉,諸條多有擇用者,卽令廟堂稟處。
甲寅七月二十三日辰時,上御重熙堂。軍士房承旨入侍時,右副承旨尹行任,記事官鄭文始,記注官金良倜,記事官吳泰曾,以次進伏訖。上命行任書傳敎曰,提調鄭昌順,聞有實,許遞。上曰,副提調與洪旭浩入侍。賤臣承命出傳,與副提調鄭大容,陽智縣監洪旭浩,偕入進伏。上敎旭浩曰,面部之浮高熱候之往來,夜必苦劇,何也?旭浩曰,此是風熱上升之症,且緣日氣之蒸鬱而然,連進涼劑之餘,難以責效,湯劑姑爲停止,似好矣。上曰,退與諸醫,詳議湯劑之停否,可也。仍命退,諸臣以次退出。
甲寅七月二十三日申時,上御重熙堂。左副承旨入侍時,左副承旨韓晩裕,假注書趙台榮,記注官金良倜,記事官吳泰曾,以次進伏訖。上命書榻敎曰,王大妃殿進御香薷六君子湯,日再煎入。上曰,內閣較準之役,近不爲之乎?晩裕曰,近日聖候方在靜攝,下情伏不勝焦遑,故未暇較準矣。上曰,今則酬應亦難,可悶矣。仍命書判府事金憙箚批,及修撰朴吉源疏批訖。命退,承史以次退出。
甲寅七月二十三日初更,上御重熙堂。同副承旨入侍時,同副承旨李益運,假注書趙台榮,記注官金良倜,記事官吳泰曾,以次進伏訖。上曰,進御加味連翹飮前方中,鼠粘子加五分,甘草減五分,一貼更爲煎入。出榻敎命退,承史以次退出。
上在昌德宮。停常參·經筵。
藥房提調臣徐有防,副提調臣鄭大容啓曰,伏未審夜間,聖體調攝,若何,寢睡·水刺之節,何如?昨日湯劑,連爲進御之後,癤候諸節,果有差勝之效乎?臣等率諸御醫,趁早入診,詳察聖候,議定繼進當否爲宜,臣等不任終宵憂慮,敢來問安,竝此仰稟。答曰,知道。昨再飮湯,姑無明效,夜間諸症,當從醫官聞之,勢將更試昨日議定之藥,卿等勿爲入侍。
王大妃殿·惠慶宮·中宮殿,藥房口傳問安。答曰,知道。
尹行任啓曰,大司憲李在學陳疏入啓,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
尹行任啓曰,明日祈雨祭傳香,禮房承旨當爲齋宿,右承旨洪義榮,卽爲牌招,何如?傳曰,允。
藥房口傳啓曰,俄因醫官所傳,伏承夜來症候一向無減,寢睡全未穩着,繼伏奉批旨,以昨再飮湯,姑無明效爲敎,區區下情,實不勝煎灼之至。竊伏念聖心方切於望雲,諸節輒加於通宵,只命湯劑之更試,不許診筵之召接,臣等於此尤萬萬焦鬱。見今夜朝之候,已多釀雨,方寸之應,知在不日,豈可以修省之誠,獨不念保嗇之道乎?再進之湯劑,效無明的,則已定之方文,容有更商,特許臣等,率諸御醫,入診議藥之地,千萬顒祝,惶恐敢啓。答曰,知道。神氣不若夜朝,此蓋彌留之餘,藥未收效而然,方文之加減,自外足可爲之,卿等勿爲入侍。
注書鄭文始試所進去,代以徐俊輔爲假注書。
傳于韓晩裕曰,左副承旨入侍。
傳于尹行任曰,軍士房承旨入侍。
傳于鄭大容曰,三南未下直守令,當日辭朝。
尹行任啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
傳于鄭大容曰,發遣吏郞諸執事淸齋與否,摘奸以來。
以正言申龜朝牌不進罷職傳旨,傳于尹行任曰,只推。
傳于尹行任曰,坐直承旨入侍。
藥房口傳啓曰,臣等之不得備例入診,已至多日,而今日連伏承勿爲入侍之批,至以神氣不若夜朝爲敎,臣等於此,實不勝煎迫之至。當此憫旱憂勞之時,屢犯瀆擾亦甚惶悚,湯劑雖已煎入,玉候旣未親承,下情之焦鬱,已無可言,而揆以事面,寧不萬萬疎忽乎?伏乞特許臣等,率醫官入診議藥之地,千萬顒祝,惶恐敢啓。答曰,湯劑,晩後一貼,更爲煎入,可也。
左副承旨韓晩裕書啓,臣敬奉聖諭,馳往傳諭于南部會賢坊部越邊契,議政府領議政洪樂性所住處,則以爲,臣昨伏奉聖批,辭意隆摯,至有更遣承宣之敎,驚惶感泣,歷日罔措。迺於夜中近密之臣,誕宣恩諭,首尾三百餘言,字字懇惻,句句鄭重,丁寧諄複敻越尋常萬萬,臣伏讀未半,感淚泉湧,惶汗雨霑,伏地瞻天,頓首攢手,闔門感祝,銘鏤肺肝,莫知將何以報答萬一也。從古大臣之遭罹人言者何限,而獲被曠絶之恩數於君父,如臣今日者,非特當世之所未覩,歷考往牒,實亦罕覯,不知無狀賤臣,何以得此天地河海之恩於聖明也?況緣臣不肖,靜攝之中,貽此丙枕酬應之勞,此尤臣罔赦之罪也。臣目下所遭,若有一分可恕可進之道,承此優恩異數,而頑如木石,不知感動,豈敢爲引義撕捱之計哉?第念大官之遭彈者,雖是爽實之言,橫罹之辱,猶不宜自恃無罪,歸曲於人,晏然居職,以壞廉隅。矧今臺論,果是實際之語,竟非捏誣之辭,則臣固樂聞而甘受,白首之年,知進而不知退。遭此公議之峻發,而猶復憑恃寵靈,貪戀爵祿,淟涊苟居,冒沒趨簉,則臣雖不似,職是具瞻,一身廉恥,猶屬細節·淸朝禮義,實係大防,此臣所心區區守株,不敢出轉動之思,寧被辜恩慢命之誅,而不忍使國之四維,由臣而壞盡無餘也。臣之斷斷可退之義,耿耿感結之忱,不啻千萬,而不但神精昏錯,末由罄悉,見今更鼓將深,瀆擾是懼,莫能盡暴衷懇,謹當於數日間,更入文字,畢陳血忱,仰請體諒之恩云矣,敢啓。傳曰,知道。
尹行任,以都摠府言啓曰,今日入直內三廳武兼禁軍及軍兵等,當爲中日習射,而自上方在憫旱減膳中,復膳間,依例姑停之意,敢啓。傳曰,知道。
尹行任,以備邊司言啓曰,摠戎廳,北漢城餉糶糴變通節目,書入之意,敢啓。傳曰,知道。
尹行任,以義禁府言啓曰,本府啓辭內,前江原監司沈晉賢,拿問處之事允下矣。沈晉賢,時在任所云,依例發遣府都事,交龜後拿來,何如?傳曰,允。
尹行任,以義禁府言啓曰,日前前敦寧參奉元有朋原情判付內,當該觀察使以下冒犯者,勘以定式之律事命下,而定式後,觀察使以下冒犯者,指名狀聞之意,行會本道矣。卽見前江原監司沈晉賢狀啓,則以爲,昨年十月,敦寧府關辭中,旣有筵稟判下之語,故雖已防報該府,果不得登時狀聞,其矇未覺察,冒犯受敎之罪,惶恐俟勘云。旣有定式,則事當登時狀聞,而身爲道臣,謂以防報,不卽登聞,有此犯禁者,其冒犯定式之罪,不可置而不論。當該監司沈晉賢拿問處之,築筒時不能禁斷之守令,待其指名狀聞後,勘處,何如?傳曰,允。
大司憲李在學疏曰,伏以,聖候靜攝,已閱屢旬,而亢旱爲災,適在此際,常膳特減診筵不接,臣民之焦煎悶迫,固無可言,而伏想殿下,仰瞻雲漢,俯念民國,丙枕靡安,玉度有添,臣未敢知仁愛之天,其不降監而然耶?方寸之禱已久而更擧珪幣之禮,貶躬之敎旣切而繼下求助之音,飭廟堂之臣而悉心講究,備言責之任而思聞讜直,凡所以格天弭災之道,靡不用極,每讀懇惻之敎,誠不勝欽仰萬萬,而至於診候之不許備例,竊以爲過矣。對越之誠,雖篤於夙宵,保嗇之節,宜愼於造次,當玆修省之日,尤急節宣之方,聖體康寧則天心底豫,天心底豫則災沴自消,位天地育萬物之功,不外乎中和二字,而乃因憂勞之過中,反致調護之失宜,則恐非所以心和氣和,以召天地之和也。伏願頻接診筵,詳議湯劑,以膺翼瘳之慶,克軫致和之道,是臣區區之望也。竊惟我殿下,敬天憂民,一念洞屬,臨御十九年之間,豐歲多而儉歲少,間雖有旱澇之不均,亦不至於大侵,而今玆之旱,跨月孔酷,天人相與之理,若有所不可度者,言者或歸之於氣數之適然,而臣則以爲召災之端,灼然可知,不可諉之以氣數,殿下試思之。向來之事,可以召災乎否乎?以俄殿下之聖明,乃有千萬非常之過擧,朝野鼎沸,小大波盪,國不國而人不人者,凡五晝夜矣。似此擧措,似此光景,非但盛代所無,乃是往牒未有,如此而安得不召災乎?邦之興喪,係於一言,如綸如綍,人主所愼,而殿下於斯勝處,欲勒制群下,則必以不敢聞不忍言之敎,一諭再諭,轉轉層加,使群下,耳雖承聞,口莫敢道,殿下非不知其乖當,而要作鉗下之資,罔念遂非之戒,書之史冊,播之八方,貽累聖德,莫大於此,如此而安得不召災乎?禁令者,禁其可禁之謂也。惟其可禁也,故民服而令信,而殿下近日所禁之事,卽民彝物則之不可禁者,故無論賢愚貴賤,皆曰,此事雖有禁令,決不敢奉承,犯者相續,莫可止遏,公議之悶鬱,已無可論,國體之傷損,誠非細故,如此而安得不召災乎?噫,今日之世道人心,如水漸下,莫可收拾。雖以大體言之,俗習之澆薄,名節之委靡,紀綱之不立,奢侈之太盛,民生之困悴,財用之匱竭,皆莫非干和致沴之端,而難以流來之弊,指爲某事之應,必有目下之災,而若論目下事之最大者,則臣之所敷陳者是已,消弭之道,亦惟在此,故廟堂之獻議,三司之應旨,必以此一條爲第一義,而每下留意之批,未聞反汗之命,竊恐殿下求助之擧,終歸於無實而已,殿下何所持難,而不思所以答天譴,慰人心之道耶?至若說弊救瘼之論,諸臣章奏,雖有詳略之不同,亦皆歷擧而無遺,以臣謏陋之見,最後進言,豈有別般新奇,而古人之論救旱者,輒以疏鬱導和爲失務,蓋以幽鬱之氣,最爲干和之故也。聖念每在於欽恤,飭敎屢勤於中外,法曹之囚繫無多,各道之審理頻行,而坊曲之間,猶有抱冤之類,桁楊之下,或多枉死之患,雖以近日現發之數人事觀之,可以推知,宜命有司嚴飭諸道,廣加探察,仰體九重之聖念,俾無一夫之冤枉,則雖在得雨之後,亦爲疏導之方矣。至於朝臣被謫者,旣有罪名輕重,不可一例擧論,而如姜克成之可奬不可罪者,乃於諸謫咸宥之日,未蒙一視之恩,尙在絶海之外,此亦爲幽鬱之一端,特降霈澤,恐有光於聖德矣。聞今農形道道各異,邑邑不同,來頭登歉,不可判知,備荒之說,或近太早,而豫之一字,最是救民之要道,與其臨急而取辦,莫若先事而措置,凡係儲穀之道,雖在豐歲,亦不可忽,況此憂旱之時乎?去歲之餘穀有裕,市肆之時直不踊,貿取儲置,正在此時,宜令廟堂,從長講確,知委營邑,以爲及今貿置之方,而方外榷利之弊,一切嚴禁,俾無市價勺騰之患。外此有補於荒政者,竝令一一豫講,井井得宜,則姑舍方來之救荒,亦爲目下之修省矣。臣於見職,非但不稱之愧,亦有難安之情。前此屢叨,不敢冒應,今當玉候靜攝之時,何敢荐犯違傲,而近日臺端,旣無以少效職分之所當爲,則惟有縮伏自靖,恭俟譴何而已。召牌之下,承膺無路,草草陳腐之說,亦不足仰塞明旨之萬一,伏地惶恧,益無所措。伏乞聖明,特垂鑑諒,亟命鐫改臣職,俾靖私義,仍治臣逋慢之罪,以肅朝綱,千萬幸甚,臣無任屛營之至。答曰,省疏具悉。所陳當留意,卿其勿辭行公。
江原監司李勉兢疏曰,伏以,臣伏奉聖旨,以臣爲江原道觀察使,臣驚惶踧踖,罔知措躬之所也。噫,方伯之任,專爲一路,而生民之休戚係焉,按察列邑,而守令之黜陟判焉。其爲責任,不輕而重,固非如臣謏陋,所可擬議,而惟彼關東,土地磽瘠,民無恒業,風習蚩貿,鄕乏善俗。蔘政變通,非不美矣,而奸僞猶復層生,海戶蠲減,非不多矣,而弊瘼尙未盡祛,矧今亢旱爲災,諸路同然,東土穡事,雖未及詳聞,田多之地,受害必深,惟彼喜遷徙之俗,豐歲尙或不免,以今所見,將何以撫恤而使之奠堵乎?雖使才諝優而踐歷多者當之,必將茫然不知爲計,況以如臣無似之資,猝然擔負,何異駕路車於駑馬,而不憂其傾踣也。臣身顚沛,固不足恤,不瑕有傷於爲官擇人之政耶?夫藩任,世人之所榮也,便養,人子之至願也。今臣仰荷特界之恩,下遂將往之情,私心感祝,豈敢爲辭巽之計,而自顧才器之不稱,如右所陳歷日兢惶,實無冒膺之望,玆敢不避瀆擾之誅,仰塵肝膈之懇。伏乞聖上,天地父母,察臣言之非出飾讓,念重任之不可濫授,亟許鐫改,以安私分,千萬幸甚,臣無任屛營之至。答曰,省疏具悉。卿其勿辭,往欽哉。
副修撰李錫夏疏曰,伏以,天譴未艾,旱災孔酷,點滴之不沾下土,今已三十有六日矣。百苗盡槁,千里同被,男婦嗸嗸,朝野惶惶,而況愼玉候之違豫,益切丙枕之勞思,雲漢之憂添一證候,藥院之筵,不許進接,臣民焦灼,奚啻焚惔?當此之時,苟有可言,雖嶺海鈇鉞,猶將不避,矧殿下導之使言哉?臣以蒙陋,適叨經幄,啓沃之責,雖不敢居,蘊隆之懷,寧莫少攄?顧今國事,一言以蔽之曰,無可奈何?譬之人身,元氣凘綴,癥癖頑據,神丹妙劑,莫可下手,而若其最危惡至急迫,不可晷刻坐視者,卽懲討之不行也。近日應旨之疏,堆積公車,莫不以懲討爲先,然言者蓋循例而言之,殿下亦循例而應之,若使言者,劈危亡立至之機,陳禍亂必作之形,明白剴切,有足警發,則殿下獨安得漫聽而泛應哉?二行墨削臣每一念至,眞欲斷脰決腹,以證千秋,而上而廊廟,下而臺閣,隨波蕩潏,忽焉恬息,問其故,則曰殿下禁之也。夫三司執法之論,事體至嚴,國是于是而取重,公論于是而決正,殿下之權,惟在乎允與不允,而若其或停或發,殿下初不得而與焉者也。今日三司,固或有罷軟如臣者,然顧其職,則我太祖立國之日,爰初設置,使之執憲持綱繩愆糾謬者,殿下安得以一時之私意,罔念四百年遵守之懿規,而毁懷剗斲,若是無難哉?然所謂三司之論,亦猶平城之干羽也。向來非常之敎,尙未還收,則禍變之作,明有前期,處分之顚倒景色之倉皇,又一早晩間事。然向來之事,猶然出於不意,苟幸無事,而來頭之事,期已先播,令已先布,愚夫愚婦,無不預知,若使一種不軌之徒,屈指揣摩,乘機竊發,則國家將稅駕於何地耶?上下阻隔則地天不交,禍色彌亘則沴毒充熾,恒暘之災職由於此,殿下何不幡然改圖?赫然雄斷,思所以消弭之方也。噫,病之方重必嬰二豎。其一,金鍾秀是也。噫,彼鍾秀,千罪萬惡,罄竹難寫,而槪莫非人所不忍言之言,人所不忍爲之事,而人所不忍聽不忍當之境也。擧兵之适·夢,詬罵之鏡·雲,人猶有聲罪而形言,至於鍾秀,人不忍聲罪而形言。迺知人臣造罪,到了極盡地頭,反不能損其毫末也。貫盈旣久,包藏屢綻流竄之行無幾,誅殛之論方張,而居然全釋,偃息郊畿,凶肚益肆,賊怙轉深,逋藪聳肩,鴟義投心,慮及世道,寧欲無吪?刑政失度,災害響應,臣謂還發配所,亟正其罪,則烹一貪臣,猶曰乃雨,矧賤臣乎?其黨與部曲,蔓滋根據者,不爲不多,而其尤醜惡閃忽者,沈煥之·金履成是也。煥之兇悖之論,唱和如于喁,文衡之薦,傳授若衣鉢,而及其向來事發,樂院之會,隱然立幟,公坐之談,極意斷腕,一邊顧瞻,一邊掉脫,譎計慝態,路人所知。履成發跡於賊窩,岐論於宗黨,爲世指目,厥惟久矣。向來一疏,陽盜斥絶之名,陰試扶護之計,忽地擔當,忽地分疏,其隱暎出沒,莫測端緖,如螮蝀之莫指者,與彼煥之,一何相似?如此之流,殿下誠斥而遠之,使朝著淸明,陰沴消伏,則亦足爲弭災之一助也。噫,大瘇未潰,細疵奚綸,而下情鬱未上達,其事非一,臣請得而歷言之。科擧之制,有國所重,而至於三年大比,尤是八路之所顆望也。群髦蓄銳,白戰俟時,則豪門富戶,借述倩書,挾冊帶傔之禁,其可不申明嚴束,使各盡才也乎?年前照訖之修擧,規制之綜理,頗有實效,多士稱便,至於今年,行會之乖錯多端,令甲之弛張不明,奔走京鄕,去留靡定,喧囂中外,駭惑難解,身爲禮堂,擧條則如此,發關則如彼,使民惑於下,怨歸於上,未知其間,有何別般商量,而斷以一語曰,此習不可長也。幸賴殿下特降明旨,瞻聆所及,皆已洞知。第其傳敎辭意,特不禁鄕儒之赴京,而人多錯看,以爲法禁之弛縱,羈縻巨擘,促膝牢約,謝遣之書,手急脚拓。還尤可痛者,各司逢點之類,使讀小學,要應泮講,以爲挾入之計,貴游雀躍,寒俊癙憂高麗三日之譏,載諸街路,臣謂目下急務,莫如熟講綜核之政,益修嚴密之法,使場屋淸而選擧精也。噫,不急之費,昔人所惜,無前之擧,有司所愼,唯彼摠營之役,何事之急,而若是其張皇也?包絡名園,橫連巨屋,繚垣峻甍,直犯翠微,蓬萊宮闕,實對南山,則斷壓正脈,平瞰禁籞,得無未安,自來綜察,非曰不足,而罔恤經費之過濫,從古謨猷,所貴博採,而不待詢謀之僉同,此已過矣,而設令本事,眞個緊急,當此㦖旱之時,莫重華城之役,猶且中止,一營所須,此胡大事,斧鋸不息,土木方張,其于緩急輕重之分,臣未知其穩當,古所謂澤門之晳,實興我役者,無或近是,雖以細節言之,卿宰士夫之家,多被壓臨,或閉戶而縮伏,或賣宅而遷徙,終南一帶,屋價頓低,怨詛載路,是亦不可以已乎?臣謂責諭該營,俾郞停輟宜矣。噫,政柄之偏重,其來久矣。其許多般失平蔑公之習,臣不暇枚擧,而最其所謂停望一事,尤足以干和致災,苟其黨援,則雖復負犯至重釁累莫洗,汲汲注擬,唯恐不及,而若其酸醎不齊,軌轍或殊,則一有觸忤,竝刀枳塞,謂之停望,而古所謂停望者,必以停望之由,標付政案,今也瞬目相通,附耳相傳,或坐一疏之擊姸,或繇一言之忤勢歲翻五六,終不疏釋,天逈九重,無由徹照,以之私立已威,莫敢攖批,此習不破,則國體無可尊之日,天和無可召之望矣。噫,臺閣,殿下之耳目,而體例之隳損,風稜之磨削,莫近日若,是或由殿下不思扶植,屢加摧折之致,天地之大,臣固不能無憾,而苟求其本,則莫非身居臺閣者,或不無骫骳闒茸而然。若使折㩜之朱雲,窂裾之辛毗,生於今日,亦豈無可觀之風裁乎?日前林濟遠之疏,何爲而妄發也?去就郞當四字,雖在私室,猶屬軟語。況身爲諫官之長,登諸章奏之文,有若以臺閣去就,嘗試仰質於君父者然,切實之言,固如是乎?拚死生決性命,闡明義理,是在諫者,其去其就,有何郞當之可諉耶?此言一出,將使巽懦之臺臣,得以籍口,臣謂如此回互之論,無令復發於堂堂諫諍之地宜矣。噫,民生困瘁,而咎徵荐降,而困瘁愈甚者,職由貪墨之成風,而兼竝之多門也。顧今卿相之家,無不廣占田庄,驪楊沃壤,湖沿巨壩跨郡沒縣,一望無際,不滿千石,自謂貧灶,歲糶一庄,人稱臥買,民安得不困,國安得不削乎?聖人曰,不患寡而患不均,井田一廢,而名田限田之法,終未得行者,良以事勢多掣故耳。今有一策,可以免名田限田之勞弊,而收其實效者,卽著田於戶籍是已,古者土田人民,同載地官,其在雅詩,亦嘗竝稱,肆我祖宗朝成憲,嘗以版籍,藏于戶曹,本意所在,蓋可知也。顧今籍法,只載奴婢,不載田土,抑何意哉?今適式年當前,以單在近,臣謂知委中外,使者田者,擧其字號,第次著之於籍,則法非難行,事甚順便,而衆弊可祛。一則曰,周知民戶之貧富,可以分糶制役也。二則曰,存留官本,可以衰息訟端也。三則曰,厚養廉恥,可以懲戢貪風也。夫貪風之所以日熾者,以田産日廣,而稽考無由也。若使一經雄藩腴邑,而多田者,忽然倍蓰,無田者,頓爾多田,雖有大膽厚顔,諒不敢出此。設有詭寄之弊,一以戶籍爲斷,則不瞬眼而攤均於貧人矣,豈不賢於富而益富,愈往愈甚也哉?顧臣此說,必多沮毁之論,雜陳利害,要爲熒惑之計,若殿下斷而行之,而凡有同異之論,俯賜條問,則臣雖愚迷,誓竭駑鈍,如漢鹽鐵論之反復辨誥,終有歸一之效也。然於田土之外,婪鄙成俗,猥瑣多名,雄邑邸吏,各色貢物,問其本主,則宰相參半,列廛市坐,該司年條,考其時買,則大夫居多。是故此等下流皆有隱援聲勢高張,有訟必克,謨劃預講,有訴必獲,臣旣不能盡知,亦不欲指的,而覽臣此疏,面發頳而心暗忸者,想多其人,殿下試欲力行,人情必先,痛革貪風,庶可爲治本之術也。噫,臣,苟欲竭論,奚徒是也?狂瞽之言,適是自戕,靜攝之中,不宜煩約略提警,冀達黈纊,固知臣性本疏闇,識又謏淺,不足以感動天聽。第唯有謨而入告,臣下之常分,勿以人廢言,帝王之能事。伏願殿下,克恢納汚之量,快施轉圜之度,其關於義理者,殿下內省反求,亟賜裁處其切於其務者,或降睿斷,或付廟堂,使區區賤臣,不徒歸於空言無補,則臣雖滅死萬萬,亦臣之榮也,臣無任激切屛營之至。省疏具悉。三司事設禁非得已,亦豈不知其職之輕重乎?南海宥還人事,爲說何必若是?如使情實如爾言,其所正律,豈待爾言?可宥不可宥,知莫如予。沈煥之事,忽地下石,言皆不襯,煥之欲用之,爾敢沮之乎?金履成事,其疏驟閱一過,只取異於衆而擢用,遠一·履成,豈足爲弭災之助乎?監試初試時奸弊事,誠如爾言,奚特痛禁而嚴繩?付之廟堂,別加檢察,如是而又或近似於疏中所論,是誠有司非其人也。摠戎營役事,曰直犯,曰斲壓,旣涉於不經,平瞰禁籞云云,又何其言之容易?旣無出擧條定奪之事,決知非造設營舍,則縱有一亭之締構,寧或如彼其包絡橫連?城役猶止,營役不息等語,亦何把持乃爾?爾雖平說可否,其所已之,固非難事矣。近日銓曹停望謬例事,聞甚駭然,年前因爭端,嚴禁其規,則近日擧行,果何如?令廟堂察飭,林濟遠事,嘗試之目,回互之斥,豈可輕加於人乎?著田於戶籍事,行不得之政,不允。
甲寅七月二十四日辰時,上御重熙堂。禮房承旨·軍士房承旨入侍時,行右承旨洪義榮,右副承旨尹行任,記事官鄭文始,記注官承膺祚,記事官吳泰曾,以次進伏訖。上命義榮·行任,讀公事,書判付。上敎義榮曰,祈雨祭祭文,斯速改撰以入。上曰,進御加味連翹飮前方中,加紫草茸一錢,一貼煎入。出榻敎仍命退,承史以次退出。
甲寅七月二十四日辰時,上御重熙堂。左副承旨入侍時,左副承旨韓晩裕,假注書趙台榮,記注官承膺祚,記事官吳泰曾,以次進伏訖。上曰,王大妃殿進御香薷六君子湯,日再煎入。出榻敎命書傳敎曰,雨意漠然,不卜日,遣大臣,祈雨于社壇,明日受香。又命書榻敎曰,大提學洪良浩牌招,五次祈雨祭祭文製進。命退,承史以次退出。
甲寅七月二十四日酉時,上御重熙堂。坐直承旨入侍時,右副承旨尹行任,假注書趙台榮,記注官承膺祚,記事官吳泰曾,以次進伏訖。上曰,進御加味連翹飮一貼,更爲煎入。出榻敎上曰,都承旨入侍。出榻敎賤臣承命出傳,行都承旨鄭大容進伏。上曰,卿於筵退後,湯劑卽爲煎入,可也。大容曰,湯劑連日再進,聖候諸節,果有差勝之效乎?上曰,動靜姑無差殊矣。命退,承史以次退出。
上在昌德宮。停常參·經筵。
藥房提調徐有防,副提調鄭大容啓曰,伏未審夜間,聖體調攝,若何,寢睡·水刺之節,何如?昨日湯劑,連爲進御之後,癤候諸節,果有差勝之效乎?臣等率諸御醫,趁早入診詳察聖候,議定繼進當否爲宜,臣等不任終宵憂慮,敢來問安,竝此仰稟。答曰,昨夜諸證,近日中甚苦,問于入侍醫官,議藥,可也。
王大妃殿·惠慶宮·中宮殿,藥房口傳朝問安。答曰,知道。
大殿·王大妃殿·惠慶宮·中宮殿,藥房口傳夕問安。答曰,知道。
尹行任啓曰,大司憲李在學未肅拜,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
尹行任啓曰,備邊司郞廳來言,今日賓廳日次,而祈雨祭齋戒相値,不得來會云矣,敢啓。傳曰,知道。
傳于洪義榮曰,禮房承旨,馳詣社稷,奉審摘奸以來。
傳于尹行任曰,提調入侍。
甲寅七月二十五日辰時,上御重熙堂。右副承旨與提調入侍時,右副承旨尹行任,假注書徐俊輔,記注官金良倜·承膺祚,藥房提調徐有防,原任直提學徐鼎修,檢校直提學金載瓚,以次進伏訖。有防曰,夜間諸節,俄因入侍醫官,詳細承聞,下情伏不勝焦灼矣。上曰,連翹飮連爲進服,而尙未見效,夜眠一向未穩,熱氣亦無差勝,誠難堪矣。有防曰,諸醫,俄以犀角飮議定,出方文,而此是癤候之當劑云矣。上曰,洪旭浩,李世延使之入侍。賤臣承命出傳,與洪旭浩·李世延,偕入進伏。上曰,犀角飮,何如耶?各奏所見,可也。旭浩曰,俄與諸內醫議定,而此是疹癤例用之方,外間亦有用之有效者矣。世延曰,犀角飮之有效於疹癤,臣亦已有經驗矣。旭浩曰,犀角,卽忌鐵之藥,調服然後,可以責效,而味甚苦口,恐有難於進御矣。上曰,王大妃殿進御香薷六君子湯停止,香砂六君子湯,自今日一貼式煎入。出榻敎上曰,進御加味連翹飮停止。出榻敎上曰,提調出去,與諸醫相議,出方文,可也。仍命退,諸臣以次退出。
上在昌德宮。停常參·經筵。
藥房提調徐有防,副提調鄭大容啓曰,伏未審夜間,聖體調攝,若何,寢睡·水刺之節,何如?攝享社壇,明發齎誠,議定湯劑,昨不進御,此時症候,不瑕有添損之節乎?臣等率諸御醫趁早入診,詳察聖候爲宜,臣等不任終宵焦鬱,敢來問安,竝此仰稟。答曰,知道。夜因客症,着睡不得議定之藥,姑停當否,問于諸醫,可也。
王大妃殿·惠慶宮·中宮殿,藥房口傳朝問安。答曰,知道。
大殿·王大妃殿·惠慶宮·中宮殿,藥房口傳夕問安。答曰,知道。
尹行任啓曰,大司憲李在學,牌不進,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
傳于尹行任曰,軍士房承旨入侍。
傳于李益運曰,同副承旨入侍。
傳于韓晩裕曰,左副承旨入侍。
尹行任啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
以正言申龜朝牌不進罷職傳旨,傳于尹行任曰,只推。
以文斗弘囚單子,傳于尹行任曰,考律勘放後,草記。
傳于洪義榮曰,領相疏批傳諭承旨。右承旨進去。
行右承旨洪義榮書啓,臣敬奉聖批,馳往傳諭于南部會賢坊部越邊契,臣父議政府領議政洪樂性所住處,則以爲,臣朝陳辭疏,顒俟體諒之恩。及伏承聖批,不惟不賜斥退,鄭重之辭旨,隆摯之恩禮,愈往愈篤,逈出常格,臣雙擎百讀,感惶冞切,汗淚交逬。況臣子銜命,尤出異數,闔門榮耀,隣里聳觀,未知此生此世,何以酬報?惟有伏地感泣,瞻天攢祝而已。第念臣,斷斷必退之義,固已悉暴於前後疏牘,不敢更事煩瀆於靜攝之中,而至於批旨中,諸僚相同一所遭之敎,臣愚死罪,竊以爲不然也。臣則年耄病痼,忝位瘝職,自速臺論,而至若諸大臣,則年紀旣不至篤老。又況才識精力,尤不可比論於臣之昏聵衰癃,則豈有以臣之決退,而從而力辭之理乎?且如臣無似,雖不敢以古大臣去就爲準,而身居具瞻,耐彈蹲仍,則人必曰,夫夫也,年近八耋,位躋上相,貪戀寵祿,遭此峻評,而猶不知退云爾,則貽羞朝廷,當如何哉?此臣所以區區守株,迷不知變者,非但爲一身廉防實出於尊重朝廷之意,百爾思量,中書一步,鐵限在前,一遞之義,炳然如丹。第當聖候靡寧,鎭日議藥之時,職忝藥院,一味退處,情禮俱缺,方寸如灼,晝宵焦鬱,寢啖都忘,雖於今日,如蒙相職斥免之恩,則明當竭蹶趨簉於起居之班,粗伸忱誠於嘗藥之列,千萬顒祝之至云矣,敢啓。答曰,知道。明日更遣承旨敦諭,顧今病思索漠,難以構出敦諭,則令政院代撰。
洪義榮,以內醫院提調·副提調意啓曰,前議藥同參柳光翼還屬事,命下矣。前議藥同參柳光翼,令該曹口傳付軍職,冠帶常仕,何如?傳曰,允。
尹行任,以司僕寺一二提調意啓曰,濟州出來先運歲貢馬二百匹內,三匹船中故失,二匹中路病留,實納馬一百九十五匹,禾毛色別單書入之意,敢啓。傳曰,知道。
尹行任,以司僕寺一二提調意啓曰,濟州出來後運年例進上馬八匹,三名日進上馬六十匹,凶咎駑駘馬二十匹合八十八匹內,二匹中路病留,實納馬八十六匹,禾毛色別單書入,而前後申飭,不啻嚴明,則年年封進,每如是體小品劣,揆以事體,誠極未安,當該封進牧使沈樂洙,從重推考,何如?傳曰,允。
尹行任,以司僕一二提調意啓曰,濟州山馬監牧官金世珍,癸丑·甲寅兩年條封進馬二匹,今才上來,禾毛色別單書入,依例內廐立養,而封進事體,自來嚴重,特敎申飭,何等截嚴,而上送馬匹,俱爲體小品劣,又復如前,事體所在,極爲駭然。當該監牧官金世珍,分付該牧使,從重決棍,以懲日後,何如?傳曰,允。
尹行任,以禁衛營言啓曰,來十月當,十二番後部中司屬,慶尙右道五哨軍兵,來九月二十五日京中逢點,依例準二朔立番,而依前定奪,每哨以一百名磨鍊,其餘一百三十五名,竝資保,收布上送之意,本道監·兵使處,預爲知委,何如?傳曰,允。
尹行任,以禁衛營言啓曰,來八月當,十一番後部左司屬,慶尙右道五哨軍兵,逢點實數五百十七名,已爲點閱整齊,來八月初一日,與內外各處入直將官軍兵等,依例替代後,舊軍放送之意,敢啓。傳曰,知道。
尹行任,以御營廳言啓曰,本廳來八月·九月兩朔應立,前部右司屬,慶尙左道三哨,右道二哨,合五哨軍名五百十七名,已爲逢點整齊矣。八月初一日,與中司軍兵替代立番後,舊軍放送之意,敢啓。傳曰,知道。
尹行任,以御營廳言啓曰,本廳來十月·十一月兩朔應立,前部後司屬慶尙右道五哨軍兵,九月二十五日,京中逢點,十月初一日,與右司軍兵,當爲替代立番,而依定奪,每哨以一百名磨鍊後,其餘一百三十五名,竝資保,收布上送事,本道監兵使處,知會之意,敢啓。傳曰,知道。
尹行任,以義禁府言啓曰,時囚罪人文斗弘考律勘放後,草記事,命下矣。文斗弘,全羅監司李書九狀啓內,還餉事體,至爲嚴重,則鎭屬之姿意幻弄,逐年反作之數,至於二千餘石之多,而前後萬戶,一不摘發,因循掩置,壬子査正之日,惟事瞞報,年前飭敎之下,不圖贖愆,致令國穀,仍成積逋者,究厥情狀,萬萬駭然,而幸値昨秋之稍登,正宜殫誠於振刷,而數千石逋穀,全無所捧,二百包反作,又有添數,而彌縫掩覆,虛錄報勘者,尤爲無狀,爲先罷黜。其罪狀,令攸司稟處,罪取考律文,則大典通編倉庫條有曰,虛錄守令,徒三年定配,又五年禁錮,推斷條有曰,犯私罪,杖一百以上之罪,告身盡行追奪矣。文斗弘告身盡行追奪,又五年禁錮,忠淸道洪州牧龍谷驛,徒三年定配,而以狀啓內辭意,具罪目,依例發遣府羅將,押送配所,何如?傳曰,允。
領議政洪樂性疏曰,伏以,臣於日昨,伏奉聖諭慰勉之恩言,倚毗之隆眷旣勤且摯,逈出格外,有非無狀賤臣,所敢承當者,瞻天九頓,血涕被面,伊夜承宣之回,情急叩謝,猥上付奏,乙夜將闌,丙枕靡寧,而跡忝保護之任,躬犯瀆擾之罪,伏地戰兢,罔知攸措。伏念玉候愆和,連進湯劑,而久阻承候之班,莫伸嘗藥之誠,偃息私次,于玆五日矣。下情之焦灼惶鬱,已無可言,而此時藥院,緣臣未備,以致國體之苟簡,臣罪至此,實合萬殞,顧臣情勢,若有毫分可强之望,而强作撕捱之端,故犯辜慢之科,則天實鑑之,臣豈忍爲哉?臣之衰癃昏聵,職非其人,不待臺言,臣實自知,不徒自知之明,抑又通朝之所共知,則今此臺言,卽臣中心之所蘊,而卽一世共公之議也。殿下雖欲曲庇而不捨,至以老成耆耇,鄭重爲諭,臣竊以爲,古之人,所以取年益高而德益邵者,非取其年,乃取其德也。若不問其德之如何,而只以高年而取之,則絳縣之老人,亦可以爲國相耶?臣之得參耆列,直偶耳。徒荷敷錫之洪造,歌詠壽域之日月,古人所謂德之一字,初非可議於臣身,而神識精力,昏迷銷鑠,猶不能保少年血氣之性,則徒取其年,將焉用哉?此所以臺評之峻發,而殿下雖欲曲庇不捨而不可得者也。今臣一退,不但在臣私義,斷斷無疑,在朝家張四維之政,亦不可因仍苟置也,明矣。況臣周歲重任,罪積瘝曠,而今又左相,由臣而橫罹,端揆由身而賢勞,此莫非臣不忍明時之訣,全昧進退之幾,不能早自爲所之致也,撫躬慙悚,無面可顯艮限不可以踰也,鼎席不可以曠也。臣之去就,今無可論,玆冒鈇鉞之嚴誅,復犯煩聒之重戾,有臣如此,生不如死,北望宸極,有隕如瀉。伏乞聖明,俯垂憐察,亟降威罰,鐫削臣本兼諸任,俾廟謨毋至委屬,院班得以備員,以幸國事,以重朝體,仍治臣此時煩瀆之罪,使具僚警而賤分安不勝顒祝云云。答曰,省疏具悉卿懇。昨諭亦旣言之,卿試思之,朝有老成有國之幸也。古人曰,君子盡老,蓋當時之大夫士,爲君子,惜其老,未嘗聞以盡老,反咎君子也。況居上相者,從古耆艾居多,今卿,國之上相也,朝之老成也。予之授以上相,亦以卿之老成也,則初何心而委毗,又何心而體諒乎?予且聞之,君人之御世,群下之藉手,莫不以四維爲重,强其所不可强,迫切督責,使之失厥守,枉厥志,而曰,惟予命是從,惟予志是循,待庶僚尙甚不可,矧乎大官,予雖否德,汙不爲此。然卿之今番所遭,非卿一人之所遭,諸僚相之同一所遭也。凡今在大臣之列者,端揆一人外,皆六十七十歲人,卿以老決退,代卿叨是任者,獨不以老力辭乎?大臣去就,先務自重,大臣重然後,朝廷重,卿若究理斯義,不待敦勉之辛勤,自有幡然而起者,卿須念之哉?自餘,待登筵面敍,更冀亟回前執,速出視事。仍傳曰,此批答,遣承旨傳諭。
司直鄭民始疏曰,伏以,臣神識昏暗,智慮疎短,處世而未能工於謀身,當官而不免動輒得謗,臣亦自憐而自訟矣。自叨摠帥,職任萬不近似,私心一倍憂懼,而逃遁不得,憫然行公,已及周歲,猶復不知悔悟,不顧怨讟,收拾苴補,思效一日之責,其志迂矣,其計妄矣,自取狼狽,固其宜也。卽伏見副修撰李錫夏疏,以摠廳射亭事,張皇爲說,事實都屬架鑿,語意多帶譏嘲,而其中三四句語,遣辭之危險,旨意之怖懍,直令人體粟心悸,膽墜魂,戰慄而欲死,臣於世故,亦曾備嘗險艱,而猶不料人心世道之若是危怕,實不欲泚筆較卞,而第其爲說,俱是人臣不忍言不忍聞者,一有所犯,萬戮猶輕,則亦安得不一暴事狀,仰請死罪乎?摠廳備數軍門,將官亦有射會,而本廳初無射亭,每朔輒借他營,苟且掣礙,不一其端。一營之屬,擧願設置射亭,而適會守禦廳舊射亭之爲私家者,斥賣云,故措備物力,取而爲射會之所。此蓋挹白堂舊基,則是地之設置家舍,已過數百年,中間守禦廳之設營也,建射亭於此,而繚以墻垣,定其經界,及其出鎭廣州之時,營廨則移設均廳,射亭則賣與私家,而更建一屋子於財亭之前,遞相奠居,亦多年所。古人之周詳謹愼,不比今人,苟有一分未安未便之端,決不當開基建舍於此地,今臣之所措置者,初非廣設營舍,不過只取射亭,故俱仍守廳之舊制射亭,卽守廳之舊亭而修葺之,墻垣從守廳之舊址而修築之。地是一也,古而爲挹白堂,中而爲守禦廳,近而爲私家,相傳累百年,未聞有云云之說。南麓閭舍基址之似此等比者何限,而亦未聞有辭說,獨於今日,乃以直犯斲壓平瞰等,至怖懍至危險之言,忽然唱說,勒加勘斷於臣身者,地與人遭,其亦有幸不幸而然歟?萬目所覩,非可掩覆,一番按査,自當辨別,臣焉敢一毫遮飾也?亭是舊建也,而未嘗加構一椽,地是舊界也,而未嘗開廣片土,則包絡橫連,初不近似,縮伏遷徙,何所指的?旣置射亭,不可無守直之所,故撤去新建之屋,移設數十間直舍於臺下平地,則比之前規,亦可謂有減無加,而工役本不浩多,十數匠手,非久了當,此不足謂勞衆,則未及中止,亦豈不識輕重而然乎?此眞所謂欲加之罪,何患無辭者也?官師相規,自是美風,事有可言,平說道理,示以箴警,則臣當樂聞,而愧伏之不暇,今乃不考前後之來歷,不論事情之當否,惟以構誣把持爲主,隱然歸之於自臣創設,直欲驅人於罔測之科,是誠何心哉?臣每讀古史,至宅枕乾岡朝廷所賜之語,未嘗不痛讒言之罔極,悲古人之所遭。不意臣身,又當此事,不暇悲人而自悲者,不幸近之。噫,臣迹忝近班,職兼將任,而行已無素慮事未周,人之爲言,乃至於此,食息俱忘,如不欲生,靜究厥由,莫非臣罪·臣以無似,濫蒙盛恩,長處要膴,在已則招過福之災,在人則有妨賢之歎,鬼非人猜,理必無幸,而戀結低回,一味蹲據,懷璧之罪,臣實自作,橫逆之來,尙誰怨尤?惟有避遠名途,優游閑散,得保性命,以全終始之澤,卽臣塵刹之報,而伏惟殿下,天地於臣,父母於臣,其所以哀之憐之悶之憂之,亦必有以處得其所,幸免顚頓使曠世之恩造,不至於有始而無終矣。當此玉候在靜攝之中,聖念切憫旱之時,緣臣無狀,仰煩酬應,尤增死罪,而危蹙之極,有難泯默,玆敢疾聲哀籲於天地父母之前。伏乞聖明,將臣所帶摠帥之任,爲先斥罷,其他職名,一竝鐫免,俾得退處丘壑,歌詠聖澤,以養病母以畢餘生,以靖私義,以謝人言,千萬顒望云云。答曰,省疏具悉。人言好付一笑,隨處予當努力,卿其勿辭,從速行公。
大司諫林濟遠疏曰,伏以,臣於日前應旨之章,略附辭職之義矣。忽有玉堂李錫夏之疏出,而其所詆斥,無復餘地,臣誠惝怳恧蹙,莫知其所以也。錫夏之持臣者,卽臣疏末端處義郞當四箇字而已,此一語,干臣甚事,而若是斷齗也?噫,職不擧則身不出,古義則然,臣方以此自靖,而亦嘗慨然乎?近日臺閣之隨時覘勢,乍出旋入者,乃謂之以郞當,旣以郞當論人,則不欲同歸於郞當之意,自在其中,文勢語脈,不難卞曉,曾謂此儒臣之敏慧,有此錯認耶?況處義二字,任改之以去就,掇去首尾,姿意抉摘,此或偶失照檢而然耶?臣旣不決性命闡義理,一如言者之言,則以此論臣,臣當愧服之不暇,而拈出泛論他臺之句語,把作操切臣身之資斧,以身迷滯之見,反復思量,終不知何事之爲嘗試,某語之爲回互,而嘗試卽人臣之極罪,回互乃宵小之情態,信口肆螫,何其太容易也?然儒臣,亦豈有他意?急於徵討,未暇舒究,橫加齒舌於沒關涉之過去說話,言雖欠的,心亦可尙,題目之當否,語意之緊歇,又何必計較也?第伏念,臺職本重廉義,人言若是憯毒,雖使耐彈如綿花者當之,十重鐵限,已在面前,又不但自靖之有素而已。庚牌之下,末由冒膺,玆敢略入文字,仰瀆靜攝,臣罪至此益無所逃。伏乞聖明,俯諒情勢,亟賜刊削,俾免重任虛縻之地,千萬幸甚云云。答曰,省疏具悉。不可强迫,本職許遞。
校理任希存疏曰,伏以,我殿下,方在靜攝之中,冞切雲漢之望,聖心爲勞,症候隨添,焦遑之情,小大惟均,苟能有弭災之策,孰不效願忠之忱?又況再降溫綸,廣求直言,責躬之意,樂聞之誠,丁寧懇惻,溢於辭表,殷湯六事之責,無以過此,宋帝方寸之得,庶幾可致。然而竊觀近日日候,始也凝雲四合,一霈將注,俄焉凄風忽起,烈陽依舊,疑若有愁鬱之氣,上干天和,而如臣庸愚,素無見識,立朝屬耳,與世聾瞽,誠莫知何事有以致災,何事可以消災?第伏念,天人相與之理,雖若難諶,流通感應之妙,有不可誣也。人事和於下而後,休徵應於上,試觀今日之朝象,可謂之和乎?向來危迫之機,思之凜然,言亦無補,而伊後禁言之令,急於防川,便成鐵限,三行半刀割天道人事,苟不相關則已,若有一理之感通云爾,則安得無今日之旱乎?殿下御極以來,未嘗有如近日之過擧,故六氣調順,三農屢登,眞所謂須晴卽晴,須雨卽雨,獨於今日,乃有此無前亢旱,則群下之以收禁一事,作爲消弭之大關棙者,是豈臆說乎?漢儒傅會之說,臣雖不取,其理之已著已明者,亦可模索。殿下,臣等之天也,上帝,殿下之天也。臣等四朔齎憤,衆口同聲,而殿下一向牢拒,尙靳兪音,顧今珪璧之儀,雖已遍於群望,貶損之念,雖已至於減膳,惟彼聽卑之天,尙遲如響之應,一理之不差,此尤可驗,殿下若渙發德音,亟允群請。然猶不雨,臣等當伏妄言之罪也。我殿下一念圖理,蚤夜靡懈,凡於萬機之至微者,與夫百司之應行者,無不躬親,必煩聖慮,臣固知殿下之心,非樂於爲此,而任之以事務,能合聖意之一二者,何人,諮之以古實,能及聖學之萬一者,何人?是以不顧聖躬之勞悴,只欲萬機之無曠,文食不遑於日中,漢寢或過於夜分。嗚呼,閭巷匹庶,猶莫不自愛其身,我殿下一身之上,皇天之畀付,何如,臣民之仰望,何如,而奈何節宣之際,不念頤養之方,至於如此耶?群下之心,孰不憂悶,而行之旣久,習以爲常,事皆仰成,而君道有亢極之慮,人思苟免,而國計無擔當底意,有君無臣之歎,匪今斯今,君逸臣勞之義,便屬弁髦,以言乎廊廟,則三公下行庶僚之事,而每多體貌之自損,六卿反爲序陛之窠,而不問人器之相稱,至如尋常行會,非經稟裁,則間多差誤,尙何以振肅頹綱,彌綸世道乎?以言乎臺閣,則通擬之初,旣不愼擇,言議之際,無足採用,激仰之風,已矣莫聞,媕婀之習,漸成時套,欲論朝政,則慮有不槪於上心,欲劾官邪,則畏其見忤於勢家,始或語口咄咄,末乃緘口默默,雖幸聖明在上,如日中天,朝廷無大奸巨慝,若使有之,則其果有張綱之埋輪者乎?此固群下不識之罪,而殿下何不思弛張之道,一任其骫骳不振耶?才難之歎,固莫甚於近日,而才不借於異代,自是古人之確論。以殿下之明睿,默察滿朝之人才,長短錙銖,宜莫逃於淵鑑,如其不才,斥之退之,如其才也,奬之拔之,爲官而擇人,委任而責成,使此一代之才,了此一代之事,唐虞雍熙之治,亶不外此。傳曰,人君勞於求賢,逸於用賢。殿下玉尺量才,旣知其賢,則各授之職任而勿貳,大事之不理,責之公卿,庶事之不擧,責諸有司,殿下垂拱於上,不大聲以色,而可以措國勢於泰山磐石之安,尙何患休徵之不致,災異之不消乎?此實治國之大綱領,大規模也。苟不於此焉,思所以更張之道,而欲求修省之方於一政一事之間,則臣雖迷劣,決知其無此理也。以臣無似,不嫺世務,顧何足出謀發慮?仰裨求助之德意,而愚忠所激,敢效一得之見,語雖涉於專攻,意實在於無隱,惟殿下,勿以人廢言焉云云,省疏具悉。所陳當留意矣。
修撰朴崙壽疏曰,伏以,今日之旱,可謂太甚,始焉麥事告稔,秧節不愆,自春徂夏,雨暘時若,大有之慶,庶幾可待,而晩時亢旱,太愈三旬,圭璧遍擧,絲綸屢頒,待越之誠,不以靜攝而或弛,雲漢之念,佇見方寸之有得,奈之何?一日二日式至于今,仁愛之警告,若是之深切也。嗚呼,災不虛生,必有所召,以臣愚見,不過曰,懲討之不嚴也,言路之不開也。八字刀割王章屈三尺之嚴,此固群下之罪,而三綱於是焉斁矣,九法於是,焉墜矣,天之降災,誠不足怪矣。噫,謄傳之故紙,已化一掬之灰,無例之新令,遽噤三司之口,近日以諫爲名者,有手而不能措,有口而不能開,便成一木偶,時政之闕遺,官邪之箴規,俱屬餘事,情地壅隔,閼而不宣,陽亢陰鬱,何災不有?今殿下欲求消弭之策,則先開不諱之門,欲開不諱之門,則亟允三司之請,天人孚格,災轉爲祥,卽殿下一轉移間事也,其沛然,孰能禦之哉?顧今秋事之豐歉,猶末判焉,則朝家嗣歲之策,不可不預講,而昨年雖云稍登,倉儲難保無欠,分留之違式,吏民之犯逋,實爲耗縮之一大弊,嚴飭諸道,隨現重勘,毋敢襲謬,則庶可謂一分儲留之責矣。至於山沿穀簿之偏多偏寡,最爲諸道之弊,而苟求其弊源,專由於營耗條之隨穀貴賤,換名移錄也。今若不計價直,只從穀簿,隨邑所在,毋得改換名色,則矯弊之政,只在道臣之一行關事,此不可不嚴飭,而且三南之統營穀所在邑,則土裨徧行於列邑,市直議定於倉色,其在聽聞,固已可駭,而蓋統穀執錢之規,只從會外,則初非巡營所關由,故直關列邑,定數作錢,而旣作之後,還寢之關,每多追到於封庫之際,該邑擧行,所當以錢,則還給民間以穀則開庫追捧,而於焉之際,歲色迫至,事勢末由,故於是有從便之論,或移當結錢,或移補大同,官民非不兩便,其間數三朔,雖是會外,倉穀則虛留,民錢則閑置,又況守錢之難,甚於典穀者乎?且比年以來,乍作旋寢之關,比比有之,臨歲難捧,率多官屬輩虛勘,則此實爲反作之楷梯,吏逋之淵藪,此後則統穀作錢行關之後,毋得追後還寢之意,令廟堂嚴飭,俾杜穀簿虛留之弊,斷不可已也。我國扇政,湖南爲最,有竹之邑,不過數十餘處,而營門分定,已成年例。最其中,山戶至殘之邑,尤爲難支之巨瘼,境內之伐竹無處,公貨之辦價無路,則排戶收斂,便成謬例,每年竹價,其數夥然。大凡民役,無論戶役·結役,當隨邑之大小,而獨於扇竹,無邑大小,一例分定,以殘邑之戶,應大州之役,數無差等,民之呼冤,理勢固然。今若以數十邑分定之數,通一道從結排捧,直自營門,貿竹以用,則扇政有專一之效,民力無偏苦之歎,貿納之際,中間冗費,亦將不期而自除。臣於待罪南邑時,習知此弊,還朝之路,歷見道臣,始知南原紙弊之快革,寔由於他邑之分力,今於扇政,亦用此例,似合事宜,令廟堂,行關本道道臣,從長變通,俾有實效焉。臣本愚魯,不識事務,而求助之下,不敢泯默,草草數語,不足以仰塞明旨,惶隕慙恧,無所自措云云。省疏具悉。所陳當留意,統營穀事,令廟堂,別加嚴飭,俾勿如前。扇政事,亦令廟堂,劃一嚴飭,承革弊端。
敎江原監司李勉兢書。王若曰,眷扶桑出日之鄕,最重方面,畀甘實宣風之責,惟簡在心,玆撤掌禮之班,庸付按廉之任,惟卿,華閱毓望,妙歲蜚英,風姿動搢紳之間,宜比瑚璉之美器,詞翰敏掌綸之日,綽有黼黻之令譽,佐衡東銓,沖謙之志不撓,佩符南郡,釐革之政可觀,璧沼任導率之方,多所施設,銀臺掌出納之職,最著勞勤。顧玆貌穢舊墟,實我關嶺重鎭,控北路而當要衝之勢,羅絡萬二千峯,據上游而壯藩屛之形,延袤七八百里,同靑州魚鹽之利,惟海民賴而爲生,異黃壤膏腴之饒,嗟山田每多失稔,蔘貢雖多蠲省,尙慮板屋之凋殘,松禁非不嚴明,漸致封山之童濯,至若矯救之責,必須綜明之才,玆授卿以江原道觀察使兼兵馬水軍節度使巡察使原州牧使,卿其祗服寵章,懋殫嘉績,觀風俗而明黜陟,在所當先,興學校而詰戎兵,其可或後,陽春騰有脚之頌,須思百弊之俱祛,省秋助不足之資,俾無一夫之失所,自餘裁稟,厥有典常。於戲,前席多昵侍之時,應知丙枕之憂慮,外藩務對揚之道,何待申諭之頻煩,往其欽哉?行且召矣,故玆敎示,想宜知悉。知製敎臣尹益烈製進
甲寅七月二十六日辰時,上御重熙堂。右副承旨與提調入侍時,右副承旨尹行任,假注書徐俊輔,記注官金良倜·承膺祚,藥房提調徐有防,原任直提學徐鼎修,以次進伏訖。有防曰,夜間,寢睡諸節,若何?上曰,去夜又添客症,達宵不得着睡矣。有防曰,俄從醫官,略承問安,而下情焦灼矣。上曰,提調出去,議藥後入侍也。上曰,亢旱如是孔酷,其所伸鬱之方,問于大臣,以效一分修省之道也。上曰,諸臣退出,與待提調議藥後,同爲入侍,可也。仍命退,諸臣以次退出。
甲寅七月二十六日辰時,上御重熙堂。右副承旨與提調入侍時,右副承旨尹行任,假注書徐俊輔,記注官金良倜·承膺祚,藥房提調徐有防,原任直提學徐鼎修,以次進伏訖。上曰,湯劑果已議定乎?有防曰,諸醫意見,或有參差者,故姑未及指一停當矣。上曰,去夜所添客症,似由濕痰之作祟,故有似感非感之候矣。有防曰,醫官待令,使之入診,何如?上曰,唯。賤臣出,與醫官周命新·李敬培·趙宗協,陽智縣監洪旭浩,幼學李世延,偕入進伏。命新·敬培·宗協等入診訖。奏曰,今以脈候論之,左右三部,皆爲沈緩,姑無感脈之著見者矣。上曰,欲進湯劑,則當合何劑耶?敬培曰,疹癤之候,易挾外氣,連進涼散之劑,亦涉惶悚,姑爲停止,似得宜矣。宗協曰,日前敗毒散四貼進御,非不多矣,而限二貼,更爲進御,則似宜矣。旭浩曰,外氣旣未著見,熱爲一向彌留,宗協敗毒散之說,實爲精詳矣。敬培曰,近日新涼欲生未生,此際感候,似或易入,湯劑之又以敗毒散進御,殆涉悶迫矣。上曰,提調退與諸醫,詳議湯劑以入,可也。命退,諸臣以次退出。
甲寅七月二十六日申時,上御重熙堂。同副承旨入侍時,同副承旨李益運,假注書趙台榮,記注官金良倜·承膺祚,以次進伏訖。上曰,判尹來待乎?益運曰,判尹今方來待于政院矣。上曰,顧今一雨終閟,尙無霈然之意,此必由於有甚幽鬱而然。部隷中,擇其勤幹伶俐者,徧察部內坊曲,必得其人,來告于政院事,分付。命退,承史以次退出。
甲寅七月二十六日酉時,上御重熙堂。右副承旨與京畿監司入侍時,右副承旨尹行任,假注書徐俊輔,記注官金良倜,記事官吳泰曾,京畿監司徐龍輔,以次進伏訖。上曰,風勢果有釀雲之意乎?龍輔曰,自朝至今,連吹東風,見方油然作雲,庶可占沛然之喜矣。上曰,漢城府幽鬱訪問事,何以爲之云乎?行任曰,聞以大臣分付,自漢城府,逐洞搜訪云矣。上曰,幽鬱訪問云者,卽是欽恤伸屈之政,而府隷若或逐戶査訪,則非但無益,必致閭巷間騷撓,反不如不爲也。雖有大臣分付,不必如是之意,承旨嚴飭於判尹也。命書傳敎曰,病中悶旱,心焦血躁,藥旣無效,夜輒添劇,而推戶瞻漢,倬彼者昭回,心香之上升,固不敢必,下土黔首,喁喁之情,庶徹高高,而一雨久閟,今爲四十日,此時五日不雨,可敵春暵之數十日,十日不雨,可敵數朔,無麥無禾,何以卒歲?莫曰井泉不涸,其涸可待,莫曰沃壤無損,所損可知。諱災之言,不足信,而且觀諸道之狀,驟霔所過,往往有鋤犁之優渥,城內外,點滴莫霑,靜言思惟,咎在一人,貶責之擧,不敢以儀文而忽之,旣減膳,又撤樂,惟避殿一事,姑未頒示之者,以今所處,非正殿然,則目下修省之方,當於何爲急?大抵,鬱以爲蘊結,發之則舒泰,或者不知不聞之中,有冤莫達而怨莫伸,冤怨干和,警告日久,予乃視姑夢夢,聽若邈邈,莫卽覺悟歟?咨爾大臣卿宰,及論思言責居留方伯之臣,各從聞知,以答求助之思。上曰,照訖講,何以爲之云耶?泰曾曰,雖疎於文義,而句讀連接者,皆得越講,至於誤讀句讀不成文理者,則不得已置之落科云矣。命退,諸臣以次退出。
上在昌德宮。停常參·經筵。
自卯時,至人定,灑雨下雨,測雨器水深一寸。
藥房提調徐有防,副提調鄭大容啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候,議定湯劑爲宜,臣等不任終宵憂慮,敢來問安,竝此仰稟。答曰,知道。夜深後發熱,姑未着睡,而湯劑則若無其效,姑爲停止,可也。
王大妃殿·惠慶宮·中宮殿,藥房口傳朝問安。答曰,知道。
藥房口傳啓曰,俄因醫官所傳,伏承夜來症候,一向無減,寢睡全未穩着,繼伏奉批旨,以昨再飮湯,姑無明效爲敎,區區下情,實不勝煎灼之至。竊伏念,聖心方切於望雲,諸節輒加於通宵,只命湯劑之更試,不許診筵之召接,臣等於此,尤萬萬焦菀,見今夜朝之候已多釀雨,方寸之應,知在不日,豈可以修省之誠,獨不念保嗇之道乎?再進之湯劑,效無明的,則已定之方文,宜有更商,特許臣等率諸御醫,入診議藥之地,千萬顒祝,惶恐敢啓。答曰,湯劑,明日議定,可也。
大殿·王大妃殿·惠慶宮·中宮殿,藥房口傳夕問安。答曰,知道。
尹行任啓曰,大司憲李在學,牌不進,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
李益運啓曰,卽伏聞京兆堂上之言,則照訖講試官,以部隷之不爲待令,捉治各部下吏云,部屬雖微,除非上司,無得推治。自是判下定式,則今此試官之越法笞治,有關後弊,不可無警當該試官,竝捧現告,從重推考,何如?傳曰,部隷雖甚微賤,旣有特敎定式,雖於泮中科試,亦勿自其處推治,至有造給掌標木牌,以爲憑據,則曾未幾何?有此犯科者,本事姑無論,其不遵特敎之罪,萬萬駭然。當該試官,問名拿問嚴處,不卽草記之判尹,從重推考,此後更有如此之弊,切勿掩置事,嚴飭京兆,可也。
傳于尹行任曰,軍士房承旨入侍。
洪義榮啓曰,卽者副修撰李錫夏,謂有情勢,陳疏經出,原疏纔已退却矣。所當直捧禁推傳旨,而此與無端經出有異,推考警責,何如?傳曰,允。
尹行任啓曰,合辭闕啓,已至多日,事甚未安,除在外·未署經外,未肅拜人員,竝卽牌招,何如?傳曰,允。
以南兵使李格狀啓,厚州冒入之民,不爲登時逐出,以待秋成,惶恐待罪事,傳于李益運曰,勿待罪事,回諭。
敦諭議政府領議政洪樂性,王若曰,前諭後批,罄宣予意,而昨所遣者,又是漢廷之曹窋,則意謂卿忘小諒,而存大體,不日造朝。及見書啓之來上,一向引義無意應命,是豈予所望於卿者哉?噫,有國所重,莫如耆耇之在朝,詩書之所記述,漢宋之所尊禮,尙矣毋論,而我列聖朝黃閣故事,可按也。予之置卿元輔,眷禮之去益隆摯者,意實在此,而言者反用爲論卿之資斧,匪夷所思,矧予靜攝之中,雲漢在望,不當以卿之去就,屢煩酬應,而此時嘗藥之任,尤不容久曠。玆遣喉舌之臣,更布心腹之諭,卿須卽起視事,弘濟時艱。
洪義榮,以禮曹言啓曰,今七月十九日,所下傳敎中,自今日,限得雨間,減常膳撤法樂事,命下矣。今已得雨,水標流下,至爲五寸五分,自今日,依例復常膳法樂事,知委各該司,何如?傳曰,允。今日之霈然,是豈意想之所及?莫非冥庥陰騭之攸賜,禮有報謝,其敢或緩,八月膈日,今日所得之外,入夜連爲霔下,祈雨祭則停止,社壇報謝祭,當別爲涓吉,時享在近,別設則瀆,以兼行磨鍊,獻官執事,昨日差祭人,通融塡差,牲幣用親行例,祝文以仰謝之意,大提學臨時牌招撰進,添入於例用之祝,可也。
鄭大容,以吏曹言啓曰,權知承文院副正字崔啓運呈狀內,矣身,自來鄕居,昧於事體,當初作名,有所不敢,釋褐之後,分義道理,不容不改。且有他人已例,故欲以心健改名,特爲入啓許改云。其所請改,道理當然,令藝文館給帖,何如?傳曰,允。
尹行任,以左邊捕盜廳言啓曰,依下敎,本廳嚴囚罪人韓用楫,卽地放送之意,敢啓。傳曰,知道。
左議政金履素疏曰,伏以,臣於日前疏中,冒陳至懇,冀解重任,庶幾因此,而上答天譴,下謝人言,及承批旨,不惟不賜體諒,乃反曲加慰釋,言言鄭重,字字丁寧,臣且惶且感,淸淚被面,實不知措躬之所也。噫,臣之必欲丐免,豈特爲人言而發也?前後章箚之間,筵席之上,瀝血仰陳者,蓋亦屢矣。一則鹵才之隨處僨誤也,二則癃病之不堪奔走也。今日丐免,卽不過前度之本心,則聖明於此,亦必不以臣,爲悻悻於人言矣。臣三載中書,一味昏憒,民憂國計,徒致宵旰之勞,世道朝象,曾無振勵之效,甚至三綱淪九法斁,而袖手坐視莫之挽救,孤恩負國,已無可言。重以癃癈之證,深入骨髓,行則蹣跚可駭,入則呻楚難耐,臣於近日,每一點檢,內而孤負若彼,外而倡披又如此,若使古之人當之,有一於此,宜其去不竢終日,而只緣臣誠淺辭拙,終未能格天而得請,遲回泯默,迄至於今屋漏之愧,顔厚之歎,豈待人言而自知哉?臺臣之不以彼斥臣,而只以此論臣者,其意雖出於忠厚之風,顧臣恬然瘝曠之罪,苟且蹲冒之狀,尤可見於言語文字之外。設使臣素無思退之心,猶當惕然而悟,瞿然而汗,引去之不暇,矧臣寤寐憧憧者,惟在一遞,而臺臣所言,撞着其內愧之端也耶?前此冒沒,已足爲人笑囮,今若憑恃寵靈,放倒廉隅,蹩蹩然依舊曳脚於廊廟之上,其爲貽笑於淸朝,取譏於有識,又當如何也?批旨中,雖以以此決退,則朝廷不得爲朝廷,大臣不得爲大臣,縷縷爲敎,而臣愚死罪,竊以爲,鼎折足當改,人病脚當去,此身一退然後,朝廷無苟簡之歎,大臣有具瞻之尊云耳。參前倚衡,其義皎然,玆敢更瀝肝血,仰瀆崇嚴。伏願天地父母,諒臣難强之情,察臣由中之懇,亟遞臣議政之銜,俾司直之言,無歸虛套,守株之諒,亦獲少伸,不勝大願至祝,臣情地惶恧,復此瀆擾於靜攝之中,尤不勝隕越戰悚之至。答曰,省疏具悉卿懇。元輔以老而遭謗,卿以病而被彈,老爲達尊之一,病是無妄之咎,老與病,何嘗爲卿等之累?況自卿入相,初無言疾而廢務,今乃以病而疵卿耶?或其臨言强覓,無所爲說,反歸於露拙耶?且其句語,別無對着於事爲,在卿尤無所損,卿須安心勿辭,竢少間視事。仍傳曰,此批答,遣承旨,傳諭。
正言申龜朝疏曰,伏以,群望遍擧,心香上格,普天有同雲之望,四野切興雨之祝,而卽伏見傳敎下者,責躬之意,溢於辭敎,伸枉之念,又降明旨,桑林之責,無以有加,肺石之冤,庶幾畢達。恩言纔布,甘雨始兆,天人相感之理,於此益驗,宜殿下之益懋修省之道,以冀轉移之方,臣雖無似,旣忝言地,敢不以公共之議,目下之事,對揚休命之萬一乎?噫,言路,卽有國之元氣,懲討,乃含生之彝性也。言路一塞,則血脈不通矣。二行半刀割竝與口伐之義,筆誅之事,而不得導達於黈纊之下,靑蒲無進伏之人,白簡爲無用之資,以致血氣壅閼,彝倫斁絶,而將至於人不得爲人,國不得爲國,寧不懍然?況當遇災求言之日,懲討之政,宜屬急務,伏願殿下,亟收合啓中禁令,俾開懲討之路焉。褒奬忠節,疏釋冤鬱,實爲弭災之一大政,向來旌褒之典,遍及京外,愼獄之諭,可感神明,凡在瞻聆,孰不莊誦,而獨姜克成一人,尙在竄配中,克成當日之擧,是豈可已不已,而勉强而爲之者哉?碎首之忱,刳心之願,滿廷臣僚,孰無此心,而克成一人,忘生於倉卒之時,沬血於危急之際,論其擧措,雖涉狂妄,考其心跡,實出忠憤,此等之人,可奬而不可罪也。數朔海謫,足致幽鬱之端,況聞渠有老母,情理矜惻,此時宥釋,不害爲疎決之政,臣謂巨濟府定配罪人姜克成,亟賜宥還,以光聖德焉。應旨陳疏,固當有懷必陳,而副修撰李錫夏之疏,言實浮薄,事多駭妄,雖以沈煥之·金履成事言之,條件各異,段絡懸殊,則急於網打,强歸一套,令人看來,不滿一笑,至於科場一說,百人雖言之,渠何敢發口乎?渠之年前湖南之掌試也,赴擧之儒,禁亂之校,幾十名同日蹂躪,竝命於棘門之外,慘毒殘忍,未有此甚。南來之說,尙今憤惋,渠何顔面,遊喙於科場事耶?至於摠管停役爲辭,何如是憯刻也?直犯平瞰等說,殆有甚於王德用乾崗之讒,不意聖朝忠厚之風,有此齷齪之言也。至於前諫長疏中,去就郞當四字,可謂實際語也。今日三司之情踪,進退俱難,使渠當之,獨不郞當乎?悶阨之極,據實仰籲者,何嘗有一毫嘗試回互之意耶?至於停望一事,銓家衮鉞,全在政注,如或得罪名義,未勘公法者,施罰之道,只是停望,今渠爲說,未知有何挾雜,而因渠一言而廢之,則亦豈嚴隄防靖世道之意哉?至於著田戶籍之說,亦是渠壅塞膚淺之見,有何多大利害,乃以鹽鐵權利之說,質陳於聖明之前哉?臣決知殃民病國,必此人也。況其邸人貢物,列廛年條之說,言之實醜,渠以爲宰相參半,大夫居多,朝廷羞辱,莫此爲甚,臣未知何許鄙夫,爲此陋習,而渠旣口頭發說,則必有耳邊聞名,何不指的誰某,而混圇說去,使滿朝搢紳,竝受難洗之辱哉?此不過輕佻之性,不顧前後,悍愎之意,專事惎間,假托應旨,敢售毒手,此等之人,不可置之於經幄之列,臣謂副修撰李錫夏,施以刊改之典,斷不可已也。仍伏念臣,言論風采,百不踰人,出處緩急,四無可援,妄恃不世之恩,出常之眷,生死向前,隨處殫竭,卽臣區區素定也。只緣智慮淺短,言辭拙訥,日前一疏,草草莫甚,不足以仰副求助之聖念,俯伸圖報之微忱,至今追思,愧恧彌切,召牌荐降,連事逋慢,雖緣情理之難强,自歸義分之都虧,而聖度包容,罰止問備,惶感震懍,無地自容,聖恩縱軫於曲恕,臣心益愧於虛縻。雖欲冒沒趨造,以伸叨謝之忱,而臣之老父,暑泄一如前日,離捨供職,萬無其望,今於庚牌之下,又不得不更犯違傲,臣罪至此,尤係難貰,玆敢略暴微忱,仰瀆崇聽。伏乞天地父母,亟許鐫免,以安私分,以肅朝綱焉云云。省疏具悉。今番應旨,自大官論列,有不稱停者多,特以求言之時,不可輕勘言者,一例付之含垢,雖然,爾疏之體段,亦甚駭眼爾,亦可謂含垢中一人矣。
甲寅七月二十七日辰時,上御重熙堂。右副承旨入侍時,右副承旨尹行任,假注書徐俊輔,記注官金良倜·承膺祚,原任直提學徐鼎修,原任直閣鄭東浚,以次進伏訖。上曰,渴望之餘,始得甘澍,而油雲四低,可占沛然,萬幸萬幸。鼎修曰,多日釀雨,今始霔下,必當有方千之大霈矣。東浚曰,聞鄕人之言,則今年節晩故,及此霔下,必有登熟之喜云矣。上曰,人才固與時升降,而至於醫官術業,亦不如前,以今番議藥等節觀之,一無拈出當劑而議定者,誠可悶然。鼎修曰,醫術之空疎,未有如今時者也。人才之大不如前,果如聖敎矣。東浚曰,今番聖候,當初則不過表症,而如是彌留者,亦是今日醫官之無其人矣。上曰,方外之如洪旭浩輩,無一可觀矣。仍命退,諸臣以次退出。
甲寅七月二十七日酉時,上御重熙堂。右副承旨與提調入侍時,右副承旨尹行任,假注書徐俊輔,記注官金良倜·承膺祚,藥房提調徐有防,以次進伏訖。上曰,傅貼之藥,諸醫有議定者耶?有防曰,諸醫相議而姑無當劑,大黃作末,合熊膽而傅貼,則或有益於外面熱候云,而此則諸議皆曰,不可云矣。上曰,皮載吉之熊膽膏,昨年則有效,而今則無分寸之益矣。上曰,昨夜及今日之雨,爲民事萬幸。有防曰,八道似得均沾矣。命書傳敎曰,夜下別諭,以寓修省一分之思,自朝霏霔,晩乃滂沱,渴望之餘,歡天喜地,同雲四低,可占遠近之均洽,得雨形止之登聞,豈待此諭,而憧憧之極,有此申申,竝與雨後農形,後錄列邑狀聞事,下諭諸道。仍命退,諸臣以次退出。
上在昌德宮。停常參·經筵。
自人定,至二十八日開東,灑雨下雨,測雨器水深一寸。
藥房提調徐有防,副提調鄭大容啓曰,宸誠仰格,甘霈普洽,玉候奏康復之慶,穡事占登熟之喜,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區下忱,敢來問安,竝此仰稟。答曰,知道。甘澍通宵,民事萬幸,入侍時議藥,可也。
王大妃殿·惠慶宮·中宮殿,藥房口傳朝問安。答曰,知道。
大殿·王大妃殿·惠慶宮·中宮殿,藥房口傳夕問安。答曰,知道。
尹行任啓曰,大司憲李在學牌不進,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,今日,乃是處暑,自明日,視事所當取稟,而老炎猶甚,新涼未生,姑觀日候,更稟之意,敢啓。傳曰,知道。
洪義榮啓曰,照訖講,亦是國試,爲試官者,固當一遵節目,無敢違越,而今聞一所照訖講,講居不者,試以製述,替給粗栍云,事未前有,萬萬駭然。當該試官史官,所當重勘,而本院請推之外,無他可施之罰,何以爲之?敢稟。傳曰,面試之法,朝廷猶不爲之,則史官焉敢以製述,更試面試乎?不可以迂闊論,萬萬駭然,拿問嚴處。試官若令勿爲,史官豈可爲之?至於以不爲粗,此亦科試,焉敢乃爾?該所試官査出,捧現告,亦爲拿問嚴處。
傳于洪義榮曰,右承旨入侍。
傳于尹行任曰,軍士房承旨入侍。
以領議政洪樂性,左議政金履素,初度呈辭,傳于鄭大容曰,遣史官封還。
尹行任啓曰,合辭闕啓,已至多日,事甚未安,除在外·未署經外,未肅拜人員,竝卽牌招,何如?傳曰,允。
傳于尹行任曰,坐直承旨入侍。
李益運書啓,臣敬奉聖諭,馳往傳諭于南部會賢坊部越邊契,議政府領議政洪樂性所住處,則以爲昨伏承疏批,猥蒙不世之異數,益切感惶之微忱,冒陳附奏,恭竢處分。千萬匪意,恩諭荐降,承宣儼臨,且驚且惶,罔知措躬之所。玉候將攝之中,緣臣無狀,日貽酬應之勞,而鈇鉞之誅,當被不被,隆摯之恩,愈往愈侈,感泣之極,懍慄冞切,臣雖至愚至頑,苟有一分省識,則豈不知恩禮之不可虛辱,義分之不可暫虧?竭蹶趨簉,仰承起居,參聞議藥,少伸焦鬱之下情,而冥然若無知無覺,不思變動之計者,豈徒爲一身之廉防哉?臣身一出,則四方之嗤罵,一世之譏嘲,固無可言,而相府之體貌,由身而不尊,朝廷之羞辱,由身而莫甚,臣所以甘犯辜慢煩瀆之科,而不敢爲冒昧進身之圖者也。臣於此時,以區區賤疾之狀,仰瀆宸聽,尤極悚蹙,添一死罪,而宿病添劇,新症闖發,神精倍加,昏迷衷懇,亦莫罄悉,秪自伏地隕越,惟願遄被嚴譴云矣,敢啓。傳曰,知道。
吏曹口傳政事,以閔百準爲韓山郡守。
刑曹啓目,罪人金千秀口招云云。問目內辭緣,泛稱遲晩,刑推得情,何如?判付啓,定配收贖放送。此後,更以院隷呼望事,有入徹之事,該隷嚴刑爲奴,首隷亦爲重治事,捧侤音放送爲良如敎。
前參奉李尙熙疏曰,伏以臣以璿派後裔,猥蒙我殿下拂拭之恩,濫沾殊渥,非止一再,每念恩榮,愚忠耿結,恒切獻芹之微忱,今當我殿下憫旱求言之會,敢陳平日蓄積之愚見,伏願聖明,恕其僭妄而垂察焉。惟我聖上,今於靜攝中,憫旱之聖念,憧憧於宵旰,前後責躬之敎,有邁於殷湯之六事,宋公之三言,宜有天心之降格,而珪璧徧擧,冥應猶遲,上天之載,漠無聲臭,則何事之召災,而何爲而弭災?固難仰測,而第以人事修省之道言之,則莫如去奢侈務誠實,蓋侈靡之習,莫近日若也。朝廷之上,未見淸素之風,閭巷之間,專無朴質之俗,第宅衣章之宏侈,車馬器用之華靡,貪墨之所由生也,飮食遊宴之務勝,冠婚葬祭之踰分,耗財之所由起也。百金古所稱中人一家之産,而見今上自朝著士族,下至閭井胥吏,一冠一婚,動費千金,農夫粒粒之苦,而游食者若流,紅女絲絲之勤,而游衣者如水,此足以天心之致譴也。聖上憂勤之敎,若慈父之念赤子,有足以格神明感䐁魚,而爲今日對揚之臣,終無一人,以聖心爲心,憂國如家,視民如子,承流分憂之地,未有誠實圖報之心,六府無允治之績,七事有徒名之歎。上以誠心而畀之,下以文具而應之,上則有錦玉靡安之念,而下則有貨色耽樂之風,以朝家之爵祿,下爲作福之權,以朝家之刑杖,下爲快心之具,此足以天心之致譴也。書曰,洚水警予,唐堯聖德,有何可警之事,而天以水警之哉?其時君臣,猶以墮哉隳哉爲戒,則惟彼高高上天,臨下有爀,安知今日之旱,不使殿下之臣隣,惕然於墮隳之戒,交修共貞,絶祛侈靡之習,務盡誠實之道,以爲轉災爲祥之會哉?伏願聖明,益恢乾剛之德,誕降明命,凡於侈靡耗財之事,攸泛不誠之處,洞加嚴懲,以應天心焉。臣以一介冗散之蹤,有此出位言事者,極知猥越之爲罪,而有懷無隱,亦是臣子之常分,故敢以在職時迷見,本土之民情,妄爲條陳焉。臣於待罪本陵時,有區區一得之思,欲爲仰陳者久矣。蓋在前本陵,三次失火之變,專由乎火巢之不善爲制。顧其火巢之役,每在於春間,故茂密之草樹,經秋經冬,枯莖枯葉,堆積相連於丘壑之間,故雖使三里民人,芟刈爬櫛,爲界限而焚之,尙易於延燒者,固其勢也。以臣愚見,莫如七八月之間,趁其莖葉未枯之時,刈其草樹,爬櫛其根葉,而廣分其界限,及至春間,謹飭其火路而爲巢,則必無延燒之慮。且三里民人,一時使役,已是應行之事,決無間於春秋之分。若於秋間,已爲芟刈爬櫛之役,則當春火巢,不過一陵官,董率如干陵卒而足矣,此實爲陵寢萬全之長策也。且本陵大路,自古轉繞於靑龍堰下矣。以其近水穿破之故,民人輩,以些小費力於修道之致,因改其路於靑龍要害處,一年二年,漸至岡脈之割斷,此是陵寢百餘步之內靑龍也。顧其地勢,謹當補築之不暇,何況移路於其上,以致岡脈之割斷乎?臣於待罪陵官時,以此屢議於道臣,終未免矛盾而止。且雖一時自下修改,難保其永久遵行,而係是本陵莫重之事,故敢此條陳。伏願亟令道臣與陵官,及時變通其火巢,釐改其道路焉。本陵陵卒,元戶只爲十五人,而如干位田,今旣年久,多入川浦之故,朝令每以卽卽尺量後,以官屯給代,而本府與陵官,勢不相敵,旣未能隨縮受代,雖或給代,而名存實無故,陵卒無以糊口,擧皆爲人傭雇,其何專意守護乎?且所謂保人十五名,散在各邑,徒其名而無其實,此宜亟令道臣,嚴飭本官,俾卽尺量其川浦之地,一一給代,保軍亦以有根着實戶,竝爲塡充,俾得保存,專意守護焉。臣生長於永興,其於本府民瘼,實多習知者,而曾於庚戌八月日入侍時,伏承永興還弊下詢之恩敎,而惶恐猥越,不敢仰陳矣。今於應旨之疏,敢此尾陳焉。還穀之多,莫如永興,故民不能支堪而流散,戊申·己酉以前,則一府民戶,爲一萬一千餘戶矣。見今餘存,爲九千餘戶,而除却各樣應頉,則受還之戶,僅止七千,此爲民小穀多之痼弊也。元還七萬二千石中,最所爲弊者,唐米一萬八千八百餘石也。蓋唐米本非土宜,故種者旣鮮,名雖米穀,實則皮唐,而又多空殼,小無民食,而當春受糴,徒煩往來之費,而受無所食,及秋督糴,備納騰踊之價,而辦自白地,民人輩,聚首相語曰,若不離永興,無以免唐還,流民不返,居者又散,臣恐若此不已,則不出十年,永興之餘民無幾矣。緣此無益之唐還,坐失安土之赤子,而父子兄弟,號泣相離,爲他境之流丐,顧其景色之愁慘,亦足爲傷和氣之一端,與其有還而無民,曷若祛還而保民乎哉?在今矯弊之道,以其元還,分劃於民多穀小之邑,而所謂唐還,依戶曹定例,一竝作錢,則可爲近六萬之錢矣。臣謂趁今發賣,以補公用,以革民弊,則永興一境,自作樂土,不待朝令之召集,而歌詠聖德,日如歸市矣。本邑之改量,在於三去丙午,已經百餘年之久,故山川變易,沃瘠互換,昔之高低之田,今多川覆而不耕,前者腴沃之地,後爲沮洳而空棄,量外汚濕之土,近水新泥之區,今作良田腴庄,從其舊量,而民人有白地之冤,收其新稅,而公家無漏結之得。自戊申·己酉大歉之後,朝家雖有隨起收稅之令,徒爲文具而無實效,元量之白徵,依舊於殘民,賣田之新稅,消瀜於中間,此實及今不可不改量者也。雖或以荒年爲言,改量自是民情之至願也,則歲之豐歉,無關於從民願之政矣。臣因此,而又有海戶痼瘼之可言者,蓋所謂揮罹者,海民之生涯,而稅屬均廳者也。定稅於揮罹之基,有若量付之元田,一定其稅,勒爲移易不得之法,而比摠於壬寅,故雖不獲一鱗,而撤其漁基,以其面名不知者之稅,白地疊徵於餘存之海戶,此實海戶之至冤,而日以流散,其所爲弊,非獨本邑,至於定平·文川等沿邑,率皆以此而逃散,故近來海物之翔貴於京市,良由是也。今若更申隨起收稅之法,則持網入海者,必將絡續於可漁之場而安業矣。海戶無白徵之冤,而朝家有增稅之效矣。此等諸條,實是永興一府爲瘼,旣如是深切,則八域之內,何處無可矯之弊乎?伏願聖明,博採邑弊民情,一一釐革,以爲慰人心,弭天災之道焉云云。省疏具悉。奢侈之害,甚於天災,古人之格言,近來浮靡奢汰,日甚一日,爾能說其弊,甚可嘉也。然所謂矯弊之道,在於朝廷,當隨處留意,附陳除草事岡路事·復戶事,令道伯,論理狀聞後稟處,永興唐還事改量事·海稅事,亦付之道臣,如有意見,使之狀聞。
甲寅七月二十八日辰時,上御重熙堂。藥房入診右承旨同爲入侍時,藥房提調徐有防,副提調鄭大容,行右承旨洪義榮,假注書徐俊輔·趙台榮,記注官金良倜·承膺祚,原任直提學徐鼎修,檢校直提學金載瓚,一直提學徐龍輔,原任直閣尹行任,醫官金光國·金孝儉·周命新·李敬倍·李周憲·李敬德·吳仁豐·丁希泰·柳光翼·金學祖,以次進伏訖。有防曰,夜間諸節,俄從入侍醫官而聞知,下情萬萬焦迫矣。上曰,昨夜以浮熱刺痛之症,不得着一睡矣。有防曰,今則日熱,異於庚暑,症候似當次次勿藥,而熱氣之尙爾欠寧,何等煎灼乎?上曰,夜睡之不穩,由於熱氣之浮上,此症若除減,則夜睡自當善爲之矣。有防曰,令醫官入診,恐宜矣。上曰,唯。柳光翼入診奏曰,脈候右三部平穩均適,而左三部略有浮意,似是感候之未解而然矣。周命新診候訖奏曰,脈候左右三部平均安穩,而浮熱之候,似因涼散之不足而然矣。金學祖診候訖奏曰,脈候左三部,似有暫浮之意,而大抵夜間燥熱之候,必是血分之尙未涼潤而然,當用活血涼熱之劑矣。上曰,提調退與諸醫,議藥以入,可也。仍命藥房先退。上曰,同副承旨入侍。出榻敎賤臣承命出傳,同副承旨李益運進伏。命書傳敎曰,自朝至夜,測雨器水深爲二寸有餘,甘之滂霈,雖荷神賜,獻官以下賞典亦係彝典,社壇祈雨祭獻官行判中樞府事朴宗岳熟馬一匹賜給,典祀官奉常判官柳師模,執禮副司果尹序東,大祝副司果李相璜,監察趙時衡,各兒馬一匹賜給,祝史副司果鄭國仁,齋郞工曹佐郞金龍淳,各上弦弓一張賜給,贊者引儀金東覽,謁者引儀任希澤,各不粧弓一張賜給。命退,承史以次退出。
甲寅七月二十八日午時,上御重熙堂。右副承旨入侍時,右副承旨尹行任,假注書徐俊輔,記注官金良倜·承膺祚,檢校直提學徐有防,原任直提學徐鼎修,以次進伏訖。上曰,今番甘雨,果皆浹洽耶?鼎修曰,上天同雲,數日霔下,八道之均霑,可以推知矣。上曰,晴亦善晴矣。上曰,諸症尙未少勝,何以則得當劑而服之耶?有防曰,諸醫言內,今番議定之逍遙散,必有聖效云云矣。上曰,進御加味逍遙散一貼煎入。出榻敎仍命退,諸臣以次退出。
甲寅七月二十八日酉時,上御重熙堂。坐直承旨與提調入侍時,坐直承旨尹行任,假注書徐俊輔,記注官金良倜·承膺祚,藥房提調徐有防,以次進伏訖。有防曰,午來諸節,更若何,浮熱及刺痛之候,比朝少勝耶?上曰,別無差勝矣。予意則得雨之後,必當有向減之喜云矣。甘霈今已恰慰,而尙不差勝,誠悶然矣。有防曰,今日卽處暑,而日熱無前故,症候尙未奏勿藥也。甘雨已下,聖心悅豫,而又況今日以後,似當有次次涼生之意,不日差勝,下情企待之耳。上曰,王大妃殿進御香砂六君子湯停止,消風散一貼煎入。出榻敎上曰,韓山郡守之代,令該曹口傳差出,待下批,當日辭朝。出榻敎仍命退,諸臣以次退出。
上在昌德宮。停常參·經筵。
藥房提調徐有防,副提調鄭大容啓曰,伏未審夜間,聖體調攝,若何,寢睡·水刺之節,何如?昨日湯劑進御之後,諸節益有差勝之效乎?臣等率諸御醫,趁早入診,詳察聖候議定繼進當否爲宜,臣等不任終宵憂慮,敢來問安,竝此仰稟。答曰,知道。諸症尙苦,惟睡意稍穩,此似藥效矣。
王大妃殿·惠慶宮·中宮殿,藥房口傳朝問安。答曰,知道。
大殿·王大妃殿·惠慶宮·中宮殿,藥房口傳夕問安。答曰,知道。
尹行任啓曰,大司憲李在學未肅拜,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
尹行任啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于洪義榮曰,禮房承旨,馳詣宗廟·景慕宮,奉審摘奸以來。
傳于尹行任曰,軍士房承旨入侍。
鄭大容啓曰,韓山郡守閔百準,當日辭朝事命下,而家有拘忌,不得入闕,何以爲之?敢稟。傳曰,望筒勿施,差代。
尹行任啓曰,合辭闕啓,已至多日,事甚未安,今日政,新除授臺諫,竝待下批牌招,未肅拜大司憲,一體牌招,何如?傳曰,允。
尹行任啓曰,同副承旨李益運入侍,臣行任,吏兵批兼進之意,敢啓。傳曰,知道。
有政。吏批,判書金載瓚,參判黃昇源,參議金履翼,行都承旨鄭大容進,以林濟遠爲承旨,朴基正爲大司諫,康聖翊爲正言,尹序東爲副校理,姜垣爲工曹參判,李爲同經筵,趙鎭寬·林蓍喆爲同義禁,李秉鼎爲典醫提調,沈頤之爲平市提調,李秉喆爲宗簿正,李運行爲兵曹正郞,趙象存爲司僕主簿,徐有聞爲全羅左道京試官,李秉淳爲韓山郡守,尹溥爲懿昭墓守衛官,別兼春秋單李相璜,故通德郞李俊贈童蒙敎官,故通德郞李慶恒贈童蒙敎官,以上孝行卓異,贈職事承傳。
再政。吏批啓曰,禮曹參議今當差出,而擬望之人乏少,承旨及外任竝擬,何如?傳曰,允。以韓晩裕爲禮曹參議,兼知經筵單李,兼同經筵單沈頤之。
兵批,判書具庠病,參判柳誼病,參議姜彝正入直進,參知李趾永病,右副承旨尹行任進,以洪樂淵爲副護軍,林濟遠·沈興永爲副司直,鄭尙愚·洪樂游·李萬榮·崔時淳爲副司果。
傳于李益運曰,同副承旨入侍。
李益運啓曰,卽見漢城府坐不坐單子,則判尹尹師國,連日懸病,非但詞訟劇地,委屬可悶。近來飭敎,何等申嚴,則許久曠衙,事甚未安,推考警責,何如?傳曰,允。
以京畿監司徐龍輔狀啓,坡州居民人金大鎰等十六名拯活人江華通政金兌郁,施賞一款,令該曹考例稟處事,傳于李益運曰,漆夜霧海,救出近二十人命云者,極可嘉,何待回啓?特爲賞加,今夜內,敎旨安寶,與此回諭,下送該道。
以忠淸監司李亨元狀啓,八月令,進上生松茸及早紅杮子,限內不得封進,惶恐待罪事,傳于洪義榮曰,勿待罪事,回諭。
尹行任,以兵曹意啓曰,去四月二十二日,因傳敎濟州人朴重煥,南行部將加設單付下批,而待上來草記事,命下矣。部將朴重煥上來,今日肅謝敢啓。傳曰,與吏曹正郞康聖翊,待下敎,待令,可也。
尹行任,以兵曹意啓曰,內禁衛將吳載重,老母宿病沈綿,當暑添劇,不忍離捨供職,呈狀乞遞,情理旣如是,則不可强令察任,景福宮衛將沈聖澤,除授在外,過限未上來,竝改差,何如?傳曰,允。
尹行任,以義禁府意啓曰,照訖講一所史官吳泰曾,拿問嚴處事,傳旨啓下矣。吳泰曾纔因他罪,已爲拿囚,製述更試一款,待開坐,添問目捧供之意,敢啓。傳曰,知道。
判府事朴宗岳箚曰,伏以,卽伏見傳敎下者,有賜馬之命,臣不勝瞿然慙悚之至,今玆一夜滂霈之澤,得於四旬暵乾之餘,亶由我聖上方寸之禱,不以靜攝而少弛,雲漢之望,不以乙丙而有間,圭璧徧擧,常膳特減,至誠惻怛,轉災爲祥,果見神天孚格,甘雨霈然,枯苗回靑,焦原帶潤,在朝卿士,瞻宸極而詠屢豐之頌,在野父老,仰至德而歌億秭之詩,猗歟盛哉。殷湯六責而得千里之雨,宋景三言而徙一度之星,古聞其語,今覩其休,惟此寵錫之典,胡爲而及於臣身也?臣奉令承敎,社壝祗事,卽是常分之當然,而初無微勞之可言,苟使臣貪榮冒恩,若固有之,則不幾近於古人所謂貪天以爲功乎?聖念雖出於遵例,臣心益愧於罔功,伏地惶蹙,靡所容措,玆敢短箚陳籲。伏乞聖明,亟收成命,以重彝典,以安賤分,幸甚云云。答曰,省箚具悉卿懇。彝典也,與亦有幸,何辭?卿其勿辭受帖。仍傳曰,此批答,遣史官傳諭。
甲寅七月二十九日卯時,上御重熙堂。藥房入診入侍時,提調徐有防,副提調鄭大容,假注書徐俊輔,記注官金良倜·承膺祚,檢校直提學金載瓚,一直提學徐龍輔,原任直閣尹行任,醫官柳光翼·金孝儉·金光國·李敬培·周命新·白尙一·李周憲·張宅祚·吳仁豐·丁希泰,以次進伏訖。有防曰,夜間諸節,俄因批旨,又從醫官而承聞矣。寢睡雖幸少勝,而浮熱猶有餘症,下情不勝焦迫矣。上曰,睡意則近來明發之餘,不無少勝,而疹處熱氣,尙爾作苦矣。有防曰,今番進御湯劑,諸醫皆以爲,必當有聖效云。夜間寢睡之少勝,或因藥效而然耶?上曰,似不無藥效矣。當歸雖分錢之間,予不得服之,蓋服必作滯故耳。今番則服輒順下,少無滯意,誠異常矣。有防曰,今番湯劑,必是當劑,而然因此勿藥,區區之望也。上曰,洪旭浩不爲入來乎?大容曰,不爲入來矣。有防曰,李明運方帶都提軍官,所着笠天翼,恐有不便於診察之際,故使之權着帽帶矣。上曰,諸症,使醫官輩詳傳乎?有防曰,已爲詳傳矣。上敎白尙一曰,癤處傅貼當否,爾須出問於李翼昌而回奏也。上曰,王大妃殿,進御消風散一貼煎入。出榻敎上曰,王大妃殿,進御消風散一貼,更爲煎入。出榻敎上曰,進御加味逍遙散一貼煎入。出榻敎上曰,進御加味逍遙散一貼,更爲煎入。出榻敎上曰,提調亦出去,與醫官輩,議定傅貼之藥,可也。仍命退,諸臣以次退出。
甲寅七月二十九日辰時,上御重熙堂。右副承旨與提調入侍時,右副承旨尹行任,假注書徐俊輔,記注官金良倜·承膺祚,藥房提調徐有防,原任直閣鄭東浚,以次進伏訖。上曰,傅貼之藥,有當劑云耶?有防曰,諸醫以爲,傅貼姑無十全當劑,而方値劇熱之時,姑爲停止爲好云矣。上曰,水原留守入侍。出榻敎賤臣承命出,與水原留守趙心泰,偕入進伏。上曰,今番雨澤,本府何如耶?心泰曰,水深爲一寸四分矣。上曰,城役至於何境乎?心泰曰,其間姑停,而今則已得雨矣。且渠輩亦顒望,石手·木手,皆令一兩日內下來,而形止則北門虹霓,幾皆爲之矣。上曰,上樑當在何時乎?心泰曰,似在來月望間矣。上曰,今番軍馬,何如耶?心泰曰,似勝於昨年矣。其間亦多有步才之稍優者,雖不及於京軍馬,而若收養習步,則足可用之,渠輩之家計稍實者,賴此而亦不費力於馬政云矣。上曰,親軍衛中,有馬才者乎?心泰曰,敎習則亦當有成就者,鄕軍給馬,八道所未有之恩典,若能次次操鍊,豈無可用之才乎?此則專在於守臣勸勵節制之方矣。心泰曰,本府右列,以內外村差出,而試射則姑無通瀜許赴之擧,臣意則使之通內外村許赴,似無向隅之歎矣。上曰,從當處分,而此可謂不費之惠矣。上曰,城門看役,誰乎?心泰曰,南門則金樂淳·李邦運,北門則李栢然·丁遇泰矣。上曰,鄕武士有仕路乎?心泰曰,頃者仰達,尙未蒙處分矣,銓曹間間收用,好矣。上曰,哨官每都目過矣。內營幾都目,外營幾都目,定式,好矣。上曰,城役今年內,當築幾許?心泰曰,今年內,欲限一千二百餘步爲之爲計,而姑未可知矣。今年內,此若如計築成,則此後事,比諸初頭,似不難矣。上曰,醫官中針醫,使之入侍。賤臣承命出傳,醫官白尙一·皮弘均·皮哉吉·鄭允僑入進伏。上曰,傅貼之藥,爾等果相議乎?尙一曰,臣等俄已爛議,而疹候異於癤腫,故當劑姑未思得矣。上曰,時時刺痛,誠悶然矣。尙一曰,外治旣無當劑,而湯劑今已奏效矣。次次勿藥,則自可無刺痛浮熱之節矣。東浚曰,秋熱甚於庚炎,傅貼之節,恐或妨於煩鬱,不如內治之爲得宜矣。上曰,行宮圖形,自某至某,有若複道,何必如是爲之也?務從質朴堅固,好矣。心泰曰,以圖形觀之,雖若近巧,而實則不然矣。心泰曰,城役物力之貸用於均廳者,爲二十萬兩,而目下姑無成就者,則此非盡入於工役,許多物種分排措置之際,所費浩汗,物力每患苟艱,臣不勝悚悶,又限十萬兩,貸得於均廳然後,庶無乏財停役之弊,故敢此仰達。上曰,依爲之。出擧條上曰,政官牌招開政。出榻敎命書傳敎曰,照訖講時,春秋館·承文院官之一員,眼同參試,卽監試之監察,大科之臺諫,爲監試之意也。今番兩所進去史官皆被拿,藝文館則前翰林李相璜,特差別兼,使之進去,承文院則假注書趙台榮進去,京試官李相璜,聞其篤老侍下,勢難遠離,今日政,差代,照訖試官之代,亦卽改付標。仍命退,諸臣以次退出。
甲寅七月二十九日酉時,上御重熙堂。同副承旨入侍時,同副承旨李益運,假注書趙台榮,記注官金良倜·承膺祚,以次進伏訖。上曰,今此禮曹參議望筒,只爲二望,而又況是尹行任·尹行元二人,則雖非同姓,事甚苟且,更爲擬入事,分付吏批,有闕之代,皆令差出事,亦爲分付,可也。命退,承史以次退出。
上在昌德宮。停常參·經筵。
辰時巳時,日暈。
藥房提調徐有防,副提調鄭大容啓曰,伏未審夜間,聖體調攝,若何?寢睡·水刺之節,何如?昨日湯劑,連爲進御之後,諸節益有差勝之效乎?臣等率諸御醫,趁早入診,詳察聖候,議定繼進當否爲宜。臣等不任終宵憂慮,敢來問安,竝此仰稟。答曰,知道。去夜藥效,比去去夜,似分明矣。
王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,藥房口傳夕問安。答曰,知道。
尹行任,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
林濟遠啓曰,大司憲李在學未肅拜,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,來初五日,朝參日次矣,敢稟。傳曰,停。
洪義榮啓曰,文臣製述,以何日爲之乎?敢稟。傳曰,差勝後更稟。
傳于洪義榮曰,右承旨入侍。
承旨前望單子入之,洪義浩落點。
傳于洪義浩曰,右承旨入侍。
傳于尹行任曰,坐直承旨入侍。
禮曹判書前望單子入之,洪良浩落點。
林濟遠,以禮曹言啓曰,太廟新展謁取稟草記,傳曰,處暑後,更稟可也事,命下矣。展謁吉日,以何間推擇乎?敢稟。傳曰,差勝後更稟。
林濟遠,以禮曹言啓曰,景慕宮秋展謁取稟草記,傳曰,處暑後更稟可也事,命下矣。展謁吉日,以何間推擇乎?敢稟。傳曰,差勝後更稟。
林濟遠,以禮曹言啓曰,每年各陵展謁,春則二三月,秋則八九月,取稟事,曾有定式。而今春展謁取稟草記,傳曰,慶科亦有所重,今朔內,勢難動駕,以數處陵寢之未及展謁,每年有春秋兩次取稟,而近陵幾皆歷謁。今番春幸,退行於秋後,情禮無所欠缺,待秋更稟可也事,命下矣。今秋展謁,定於何陵,而以何間推擇乎?敢稟。傳曰,差勝後更稟。
尹行任,以兵曹言啓曰,卽接慶熙宮衛將牒報,則開陽門西邊松木一株,拔根顚仆云。令該所,依例斫去之意,敢啓。傳曰,知道。
尹行任,以壯勇言啓曰,本營軍兵等,中日習射時,鳥銃沒技人,依節目別單書入之意,敢啓。傳曰,知道。
李益運,以賑恤廳言啓曰,中部大廟洞契任掌金光弼,今月初一日,本洞路傍,得一歲遺棄男兒,同里居良女孫召史,欲爲收養。南部石標下契任掌秋七福,今月初一日,本洞路傍,得二歲遺棄男兒。同里居良女李召史,欲爲收養,貧不自食,皆願受料,告于本部,自該部,同日牒呈。故依節目,竝爲給料,使之乳養之意,敢啓。傳曰,知道。
義禁府啓目照訖,講一所試官吳泰曾原情云云,傳旨內辭緣,泛稱遲晩,所當請刑是乎矣,時任史官,勿爲請刑,載在大典通編。且有捧供後勘放之命,待判下擧行,何如?判付啓,兩罪俱發兺除良,前式照訖,講則因多數居不,博詢後,特從申令之意,居不者,一一以製代講,仍令俾渠,自書於講冊者,蓋出於不欲遺珠之特恩矣。且於其時講紙,自止及姓名告栍,使渠精書,考較於初試試券事,筵稟定奪之故,更製之擧,亦由於此是如乎,無特敎而更製,又或不能一一自書講紙,則擅便與毁劃,渠罪不輕。生疎自生疎,國體自國體,其在懲後之道,不可不嚴處,從重照律爲良如敎。又啓目照訖,講一所試官李肇源·鄭魯榮等原情云云,傳旨內辭緣,泛稱遲晩,所當請刑是乎矣,曾經侍從,勿爲請刑,載在大典通編。且有今日捧供後,勘放之命,待判下擧行,何如?判付啓,大典法意之史官一員,眼同監試者,所以糾檢試官以下不謹也。名以史官,擧措如是駭妄,坐疎之試官,何必深責?且似錯聞謬例而然。以公罪照律爲良如敎。
林濟遠,以義禁府言啓曰,時囚罪人李肇源·鄭魯榮等,以公罪照律事,命下矣。李肇源·鄭魯榮等原情公事判付內,大典法意之史官一員,眼同監試者,所以糾檢試官以下不謹也。名以史官,擧措如是駭妄,生疎之試官,何必深責?且似錯聞謬例而然。以公罪照律罪,取考律文,則大明律制書有違條有曰,凡奉制書,有所施行而違者,杖一百矣。李肇源·鄭魯榮,各杖一百,以公罪收贖,放送之意,敢啓。傳曰,知道。如有功議,各減一等,可也。
林濟遠,以義禁府言啓曰,時囚以草記議處,仍爲照律事,命下矣。吳泰曾之不有定式,推治部隷,難免違越之罪,照律法意嚴重,而擅許代製,尤極可駭。以此照律罪,取考律文,則大明律制書有違條有曰,凡奉制書,有所施行而違者,杖一百。大典通編推斷條有曰,凡私罪,杖一百決杖,告身盡行推奪。雜令條有曰,王府決杖者,代以金贖。名例有曰,二罪俱發,罪各等者,從一科斷矣。吳泰曾從一科斷,杖一百收贖,告身盡行追奪,放送,何如?傳曰,允。如有功議,各減一等,可也。
甲寅八月初一日辰時,八月初一日辰時,上御重熙堂。藥房入診入侍時,藥房提調徐有防,副提調鄭大容,假注書徐俊輔,記注官金良倜·承膺祚,原任直提學徐鼎修,檢校直提學金載瓚,一直提學徐龍輔,原任直閣尹行任,醫官柳光翼·金孝儉·金光國·周命新·李敬培·李周憲·張宅祚·吳仁豐·丁希泰,以次進伏訖。有防曰,夜來諸節,有藥效分明之敎,下情伏不任慶幸矣。上曰,熱候差降,而夜則有餘症矣。有防曰,次次當有康復之慶矣。上曰,瘢痕洗水,有可合者云耶?有防曰,醫言皆不如蜜他升云矣。上曰,蜜他升無效矣。有防曰,醫官入診,何如?上曰,置之。上曰,進御加味逍遙散,前方中,柴胡·當歸減三分一貼,山㧪減二分,煎入。出榻敎命書傳敎曰,聞承宣言,史官吳泰曾之面試之事,因注書鄭文始,據理不從,言送政院,至有請罪之擧云。部隷事,雖有率爾之失,不與泰曾,同犯謬例,當有區別分揀之擧,時囚中,鄭文始放,其餘試官,今日捧供後勘放。命書傳敎曰,承旨前望單子入之,待下批牌招察任。又命書傳敎曰,禮曹判書許遞,前望單子入之,待下批,牌招察任。上曰,左承旨入侍。出榻敎賤臣承命出傳,與林濟遠偕入進伏。上曰,卿所遭臺彈,誠亦外題目矣。濟遠曰,臣以此所遭,何敢揚揚?而此時承候爲重,冒昧入肅矣。命退,諸臣以次退出。
甲寅八月初一日午時,上御重熙堂。右承旨入侍時,行右承旨洪義榮,假注書趙台榮,記注官金良倜·承膺祚,以次進伏訖。上曰,禁府如已開坐,囚供卽爲捧入事,分付。賤臣承命出傳。命承旨書公事判付訖。命退,承史以次退出。
甲寅八月初一日申時,上御重熙堂。坐直承旨入侍時,左副承旨尹行任,假注書徐俊輔,記注官金良倜·承膺祚,檢校直提學徐有防,原任直提學徐鼎修,檢校直提學金載瓚,一直提學徐龍輔,以次進伏訖。上曰,瘢痕有何當劑云耶?有防曰,諸醫皆以蜜他升爲言,而姑未思得他方云矣。上曰,今番得雨之後,農形何如云耶?龍輔曰,已萎枯者無可論,而其餘則皆有勃興之望云矣。大抵今年節晩,故穡事亦可免歉云矣。上曰,王大妃殿,進御消風散一貼煎入。出榻敎上曰,進御加味逍遙散一貼,更爲煎入。出榻敎上曰,王大妃殿進御消風散前方中,烏藥一錢,當歸·白芍藥各七分,一貼更爲煎入。出榻敎命書傳敎曰,禁府時囚,以草供議處,仍爲照律事,分付。仍命退,諸臣以次退出。
上在昌德宮。停常參·經筵。
藥房提調徐有防,副提調鄭大容啓曰,伏未審夜間,聖體調攝,若何?寢睡·水刺之節,何如?昨日湯劑,連爲進御之後,諸節益有差勝之效乎?臣等率諸御醫,趁早入診,詳察聖候,議定繼進當否爲宜。臣等不任區區憂慮,敢來問安,竝此仰稟。答曰,知道。睡似稍勝,熱猶尙苦,議藥後入侍。
王大妃殿·惠慶宮·中宮殿,藥房口傳朝問安。答曰,知道。
大殿·王大妃殿·惠慶宮·中宮殿,藥房口傳夕問安。答曰,知道。
林濟遠啓曰,大司憲李在學未肅拜,執義李遇濟,掌令韓用鐸·鄭毅祚,持平洪秉臣,南履翼呈辭,監察茶時之意,敢啓。傳曰,知道。
傳于洪義榮曰,禮房承旨,馳詣文廟,奉審摘奸以來。
趙台榮試所進去,代李允謙爲假注書。
傳于洪義榮曰,禮房承旨入侍。
傳于尹行任曰,坐直承旨入侍。
傳于洪義榮曰,發遣吏郞,諸執事淸齋與否,摘奸以來。
林濟遠,以備邊司言啓曰,慶尙左兵使李潤謙,除拜已久,不卽赴任,故屢加催促,而尙不辭朝,其在事體,極爲可駭。令該府,拿問處之,何如?傳曰,允。
以李潤謙囚單子,傳于林濟遠曰,放。
傳于鄭大容曰,未下直道臣·閫帥·守令,皆令明日辭朝。
尹行任,以備邊司言啓曰,卽見平安監司金思穆狀啓,則以爲平壤城操,當爲依例擧行,而諸道水陸操,旣有停止之命,城操似不宜異同,令廟堂稟處爲辭矣。巡操停止之年,則平壤城操之竝爲停止,乃是本道已例,今亦依例停止之意,分付爲宜。而城操取稟狀啓,每於巡操稟處行會之後,故本司回啓,未免煩屑。此後則兵營習操稟啓時,道臣城操稟啓,同時擧行之意,一體分付,何如?傳曰,允。
尹行任,以兵曹言啓曰,禁衛營敎鍊官,禁軍遞兒窠,今方有闕矣。禁軍別將,與該營中軍,眼同試取,以其居首者,塡差之意,敢啓。傳曰,知道。
林濟遠,以義禁府言啓曰,吳泰曾杖一百收贖,告身盡行追奪,照律草記批旨內,如有功議,各減一等可也事,命下矣。吳泰曾曾祖遂采,揚武原從功臣云。功減一等,杖九十收贖,奪告身四等之意,敢啓。傳曰,知道。
林濟遠,以義禁府言啓曰,李肇源·鄭魯榮等,各杖一百,以公罪收贖,照律草記批旨內,如有功議,各減一等可也事,命下矣。李肇源十代祖石亨,佐理功臣云,功減一等,杖九十,以公罪收贖,鄭魯榮無功議云矣,敢啓。傳曰,知道。
副修撰李錫夏疏批。原本未下省疏具悉。昨日求言,今日罪言,有甚於訑訑。與李遇濟·申龜朝,雖不得不含垢,此而終靳一言弦韋,則孰肯爲此時之大官乎?遇濟則待避不避,且置之。爾之前疏中云云,全沒稱停,彼苟浮於四者,亦何言之䵝䵢?近俗如是也。故當者何曾愧服?見者視同戲處,亦難免下語不審之失矣。喚彼龜朝,忽駁爾疏,逐逐條條,不遺餘力,特於右一款,渗漉渠意與爾意脗合而然云爾。登時詣臺,當有覈正之擧,而爾言乖激,遮途壹辭,則心然口否,抑何故也?違牌踏下,微意存焉。今疏雖曰請懇,勢難例批,辭職依施,一以俾便救護,一以俾所知罪。
甲寅八月初二日辰時,上御重熙堂。藥房入診入侍時,提調徐有防,副提調鄭大容,假注書徐俊輔,記注官金良倜·承膺祚,原任直提學徐鼎修,檢校直提學金載瓚,一直提學徐龍輔,原任直閣尹行任,醫官柳光翼·金孝儉·金光國·周命新·李敬培·李周憲·白成一·吳仁豐·丁希泰,以次進伏訖。有防曰,夜間諸節,俄從入侍醫官承聞矣。熱候之尙未快祛,何等憂慮?上曰,熱候雖升降,而比前則幾乎差減矣。但癤疹餘氣,尙有澎脹之意,甚爲悶然。有防曰,入診,何如?上曰,爲之。丁希泰入診訖。奏曰,脈候左右均適,而熱候之升降,似因淸暑潤血之不足矣。上曰,湯劑中,加入玄蔘,何如耶?希泰曰,玄蔘,治無根之火,政是當劑矣。上曰,今日又進二貼耶?只進一貼爲好耶?希泰曰,湯劑旣非涼劑,則雖進二貼,似好矣。金學祖診候訖。奏曰,脈候雖均適,而血分餘熱,尙未快下者,似未得涼潤而然矣。更進逍遙散則自當次次勿藥矣。李明運診候訖。奏曰,脈候調適,而兩寸,少欠平穩,以此之故,餘熱有時升降矣。上曰,逍遙散見之乎?明運曰,前此閭巷亦多用之矣。上曰,涼劑今爲四十餘貼,而尙不快可,何也?明運曰,今年之熱,近來初有,故外間亦多有熱症矣。上曰,副提調先退,煎藥以入。上曰,王大妃殿進御消風散,日再煎入。出榻敎上曰,進御加味逍遙散前方中,加玄蔘一錢,一貼煎入。出榻敎有防曰,近來鮒魚,御營廳則捉納絶大者,而都監則不成樣,故屢次申飭敎鍊官,亦爲捉囚矣。上曰,嚴飭,可也。仍命退,諸臣以次退出。
甲寅八月初二日酉時,上御重熙堂。禮房承旨入侍時,行右承旨洪義榮,假注書趙台榮,記注官金良倜·承膺祚,以次進伏訖。上曰,領相愼節,日來,何如?義榮曰,尙未差可矣。命書公事判付訖。命退,承史以次退出。
甲寅八月初二日酉時,上御重熙堂。坐直承旨入侍時,左副承旨尹行任,假注書徐俊輔,記注官金良倜·承膺祚,藥房提調徐有防,原任直提學徐鼎修,檢校直提學金載瓚,一直提學徐龍輔以次進伏。有防曰,玄蔘加入,實爲十全當劑云。自此不日康復,何等慶幸?再次湯劑,則門限時煎入乎?上曰,逍遙散,可謂有神效矣。再次則門限前後煎入也。命書傳敎曰,玉堂尹序東,聞其病勢,勢難入直,許遞,亦云差祭,其代以入直玉堂塡差事,分付。上曰,進御加味逍遙散一貼,更爲煎入。出榻敎仍命退,諸臣以次退出。
上在昌德宮。停常參·經筵。
藥房提調徐有防,副提調鄭大容啓曰,伏未審夜間,聖體調攝,若何?寢睡·水刺之節,何如?昨日湯劑,連爲進御之後,諸節益有差勝之效乎?臣等率諸御醫,趁早入診,詳察聖候,議定繼進當否爲宜。臣等不任區區憂慮,敢來問安,竝此仰稟。答曰,知道。熱則差降,睡則且穩,議藥後入侍。
王大妃殿·惠慶宮·中宮殿,藥房口傳問安。答曰,知道。
林濟遠啓曰,大司憲李在學未肅拜,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
鄭大容啓曰,假注書李允謙,時無職名,令該曹,依例付軍職,冠帶常仕,何如?傳曰,允。
傳于洪義榮曰,禮房承旨,馳詣社稷,奉審摘奸以來。
傳于洪義榮曰,江原監司留待。
備忘記,江原監司李勉兢下直,長弓一張,長箭一部賜給。
傳于鄭大容曰,判堂雖不參政,見窠皆令差出。
有政。吏批,判書金載瓚牌不進,參判黃昇源進,參議金履翼進,行都承旨鄭大容進。以徐有聞爲副校理,高宅謙爲副修撰,李重蓮爲吏曹正郞,趙鎭奎爲濟用判官。兼執義單崔獻重,兼持平三單徐有聞·尹魯東·朴崙壽,兼養賢庫主簿單鄭魯榮。
再政。沈煥之爲藝文提學,李惟稱爲漢城庶尹,李象鼎爲司饔主簿,權太應爲禁府都事。
兵批,判書具庠進,參判柳誼病,參議姜彝正病,參知李祉永入直,左副承旨尹行任進。任璛爲同知,金台鎭·權裕爲僉知,黃仁煐爲內禁將,金魯岳爲兼司僕將,鄭聖三爲所斤僉使,金震文爲蛇梁萬戶,李春英爲玉浦萬戶,金命臣爲山羊會萬戶。副司直鄭昌順·尹序東,副司果李錫夏,副司正李允謙,以上竝單付。
大司成前望單子入之,鄭大容落點。
吏曹,兼大司成單鄭大容。
傳于洪義浩曰,右副承旨入侍。
尹行任啓曰,執義李遇濟,稱以避嫌,旣詣臺廳,啓辭之姑停,初不呼望,直爲出去,揆以臺體,須極未安。推考警責,何如?傳曰,允。
傳于尹行任曰,坐直承旨入侍。
傳于鄭大容曰,都承旨入侍。
以全羅監司李書九狀啓,自今月二十七日至二十八日,測雨器水深爲五寸六分事,傳于尹行任曰,甘澍如是浹洽,兩日所得水深,至爲半尺有餘。比之湖西之八分水深,爲六倍,言念民事,萬萬喜幸。道內列邑,果皆同然周霑乎?嶺南則計其程途,尙稽登聞,極庸泄鬱。完伯處,遍問列邑,詳陳雨後農形事,回諭,嶺伯處,得雨登聞,切勿如前稽忽事,令廟堂關飭。卄七之霈然,喜出望外,亦過數犂,今日虔修報謝之禮於社壇時享,而東風緊吹,油然釀雨,續得沾潤,方此顒祝。湖西伯處,如有所得,卽爲馳聞事,一體嚴飭。
假注書徐俊輔書啓,臣敬奉聖諭,馳往傳諭于南部會賢坊部越邊契議政府領議政洪樂性所住處,則以爲臣,自伏奉長單封還之命,情踪愈阨,義分是懼,不敢爲復事煩瀆之計。祗自蹙伏病枕,恭俟處分,迺於靜攝之中,特軫狗馬之疾,史官儼臨,恩旨鄭重,臣誠驚惶感泣,罔知所措。顧臣目下情勢,不敢一日蹲冒,非特臣自靖之義,參倚前衡,在朝廷禮使之道,宜賜斥退。況臣元氣積敗於酷炎,宿病頓添於乍涼,神息凜綴,貼席委頓,而兼以暑毒肆發,癤腫遍生,膿潰相續,晝宵刺痛,以情以病,俱無轉動之望。伏念聖心上格,甘霈普洽,皇天垂眷,玉候康勝,朝野歡慶,跛躄鼓舞,而臣於此時,職忝藥院,不得一番趨簉於起居之班,仰瞻天顔之有喜,躬承調節之復和,咫尺五雲,耿然如結,伏地隕越,如添一病。至若容俟少間,更當勉出之敎,尤萬萬驚悚。緣臣無狀,仰貽酬應,益增死罪云矣,敢啓。傳曰,知道。
假注書徐俟輔書啓,臣敬奉聖諭,馳往傳諭于北部觀光坊安國洞契議政府左議政金履素所住處,則以爲臣於日前,伏承辭單封還之命,感惶抑塞,殆不知措躬之所。卽當繼入文字,冀獲至願,而逐日煩瀆,亦涉猥越,跧伏泯默,實添一病。不意卽者,恩言誕宣,王人問疾,矜悶之深,眷念之切,殆若慈父之於穉子,螻蟻賤命,何足備數於朝廷?而致勤聖慮,有此靜攝中,記存之擧,奉讀未半,惶隕感激,不自覺淸淚之逬瀉也。顧臣病狀,源委已痼,時月之內,萬無起動之望。而又自日前,重添感冒,證形迭發,氣息澌綴,宛轉叫楚,不省人事。設令無他情勢,只此疾恙,決知其無以自力矣。謹當於日間,收拾精神,更陳血懇,以冀終始生成之澤云矣,敢啓。傳曰,知道。
鄭大容,以吏曹言啓曰,受由上京守令,明日下送後,草記事,命下矣。谷山府使金基厚,新溪縣令尹行儼,江西縣令兪彦錥,纔已催促下送。而黃州牧使李彦植,延安府使李述源,謂有身病,屢度催促,終不下去,事體所在,誠極未安,所當重勘。而本曹請推之外,無他可施之罰,何以爲之?敢稟。傳曰,特敎下送,焉敢稱托?其中亦有祈雨祭姑未停止之邑,則尤焉敢滯留乎?至於李彦植判敦寧,不能敎飭,亦甚駭然。此草記勿施,兩倅皆令當刻內下送,又或遲滯,則卽其地定配,可也。
洪義榮,以弘文館言啓曰,新除授副校理徐有聞,副修撰高宅謙,竝卽牌招察任,何如?傳曰,允。
林濟遠,以刑曹言啓曰,依下敎,南陽府定配罪人金興大,卽爲放送事,分付該道道臣之意,敢啓。傳曰,知道。
甲寅八月初三日卯時,上御重熙堂。藥房入診入侍時,提調徐有防,副提調鄭大容,假注書徐俊輔,記注官金良倜·承膺祚,原任直提學徐鼎修,檢校直提學金載瓚,一直提學徐龍輔,醫官柳光翼·金孝儉·金光國·周命新·李敬培·李周憲·白成一·吳仁豐·丁希泰,以次進伏訖。上曰,今日逍遙散,亦進二貼乎?問于醫官也。光翼曰,今則逍遙散,合爲八貼,而每日二貼式進御矣。今日則一貼似宜矣。上曰,當滯不滯,亦可謂異常矣。有防曰,醫官入診乎?上曰,置之。有防曰,王大妃殿湯劑,今日亦爲煎入二貼乎?上曰,問安承聞後,當下敎,一貼先爲煎入。上曰,王大妃殿進御消風散,自今日一貼式煎入。出榻敎上曰,進御加味逍遙散一貼煎入。出榻敎上曰,自今日提調一員留宿,藥房一員則出去,可也。上曰,政官牌招開政。出榻敎命退,諸臣以次退出。
甲寅八月初三日卯時,上御重熙堂。右副承旨入侍時,右副承旨洪義浩,假注書李允謙,記注官金良倜·承膺祚,以次進伏訖。上曰,江原監司入侍。賤臣承命出傳,與江原監司李勉兢偕入進伏。上曰,靜攝中,實難强爲召接,而監司體重,且是出自近密,故如是召見矣。居外養閑,比諸夙夜之役,則雖是少歇處,而拜辭之際,能無戀軒之心乎?勉兢曰,天和姑未快復,此時辭陛,尤切耿結之忱矣。上曰,似聞本道官吏之言矣。本道農形何如云耶?勉兢曰,聞官屬,去月卄七日發程,而卄七日以前,未得雨澤,卄八日,中路始遭雨云。大抵農形段,有水處則或有比昨年稍勝者,高燥處則全無可觀云矣。上曰,雖然,似勝於三南矣。上曰,將往何間爲之耶?勉兢曰,臣下去後則當卽發巡,發巡前,欲爲將往矣。上曰,往必善爲之也。命先退。命書傳敎曰,由單封還,姑稽敦迫,近聞卿,以頭面癤腫委苦,爲便安意,將治也,日來所愼益勝。先遣史官,諭予此意,容俟少間,更當勉出,傳諭于領議政,受其附奏以來。又命書傳敎曰,美疴,比益勝常,暑節例症,可期不日勿藥,特以積瘁餘撼頓,爲卿不能弛慮。遣史官,問卿起居,兼傳續當敦勉之意,須以加減節,附奏於史官之回事,傳諭于左議政。命退,承史以次退出。
甲寅八月初三日申時,上御重熙堂。坐直承旨入侍時,左副承旨尹行任,假注書徐俊輔,記注官金良倜·承膺祚,以次進伏訖。上曰,都承旨已爲出去乎?行任曰,坐直云矣。命書傳敎曰,祀典所重,不敢以適在將攝弛心,特遣史官,奉審文廟,則堂階庭蕪,無掃除之處,甚至祭器之欠精,聞於史官所奏,尤萬萬駭然。問其廟司,卽別差永帶之典籍孔胤恒也。渠姓何姓,渠科何科,渠官何官?初當釋菜之日,得與廟司之名,事誠稀矣,榮莫大焉。渠尙有一分知覺,身操箕箒,手洗籩豆,致盡忱誠,粗效職分,卽天理人情之所固然,渠焉敢謂以禮成,怠忽惰慢,四索不知去處乎?雖以貴其日月,尊其氏族,特賜及第而人也,瞭然太過。前此嚴飭,果何如,而猶不知戢,犯科若此?今日史官奉審之在於旣祭之後者,雖謂之若誘予衷可也,思之又思,胤恒事,益覺切痛,非不知嚴處,豈爲渠也?意有在焉,亦不可只令政院,走馬進來,立庭誚責而止。典籍孔胤恒姑仍,祿料置之。闢入齋中,禮記一秩,具諺讀突誦,泮長抽栍捧講草記,泮長就理館中之事,知館事,當檢飭不職之責,其敢辭乎?知成均洪良浩,爲先從重推考。雖在囹圄,尙帶職名,則前罪未勘,後犯又出,可謂罪上添罪。過齋後,開坐添問目捧供。大司成南公轍職名,爲先改差,前望單子入之,待下批,牌招察任。仍命退,諸臣以次退出。
甲寅八月初三日初更,上御重熙堂。都承旨與藥房提調入侍時,行都承旨鄭大容,假注書徐俊輔,記注官金良倜·承膺祚,藥房提調徐有防,以次進伏訖。上曰,孔胤恒處分傳敎見之乎?有防曰,俄於政院見之矣。上曰,渠爲釋菜廟司,則不爲看檢於掃除洗滌之時者,誠駭然矣。有防曰,今此禮記誦習之擧,在渠可謂作成之恩,非罪而伊榮矣。渠有知覺,必當感惶之不暇矣。上曰,逍遙散,服輒順下,少無滯意,誠亦異矣。今日已服二貼,明日當更議爲之矣。上曰,進御加味逍遙散一貼,更爲煎入。出榻敎仍命退,諸臣以次退出。
上在昌德宮。停常參·經筵。
夜自五更至初五日,開東,灑雨下雨,測雨器水深一寸二分。
藥房提調徐有防,副提調鄭大容啓曰,伏未審夜間,聖體調攝,若何?寢睡·水刺之節,何如?昨日湯劑,連爲進御之後,諸節益有差勝之效乎?臣等率諸御醫,趁早入診,詳察聖候,議定繼進當否爲宜。臣等不任區區憂慮,敢來問安,竝此仰稟。答曰,知道。諸症少勝後,別無加減矣。
王大妃殿·惠慶宮·中宮殿,藥房口傳朝問安。答曰,知道。
大殿,藥房口傳夕問安。答曰,勿爲問安。
王大妣殿·惠慶宮·中宮殿,藥房口傳夕問安。答曰,知道。
林濟遠啓曰,大司憲李在學未肅拜,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
鄭大容啓曰,假注書徐俊輔,身病猝重,勢難察任,今姑改差,何如?傳曰,允。
徐俊輔改差,代以尹致永爲假注書。
以大司諫朴基正,牌不進罷職傳旨,傳于洪義浩曰,只推。
以北兵使崔景岳狀啓,穩城府將校吳明七等,放送㺚馬,執捉掩置事,傳于洪義浩曰,風馬不及,非今斯今,所謂雌㺚之自彼境逸來,可以辨之。忽於閱歲經年之後,又何以還送乎,邑牒中,隔江傳語,驅送其主,是何說也?春水方漲,雖驅豈送?私相傳語,尤關邦禁,至於開布時,牽付彼人云云,萬萬駭然。旣無咨文,則與受非可論。雖評事,猶不敢與彼人,開口接談,則鄰邑小民,其可言說事狀乎?當初報牒,不成體段,論題斥退,事理當然,則無中生有,看作大事,如許瑣屑沒緊,焉有如許邊臣之體乎?此狀啓,付之廟堂,別關嚴飭後,狀啓還下送,此非弛邊禁之意,眞箇嚴明之道,不在於此等處。諸帥臣,所當重勘,今姑參酌,無敢更犯煩屑之罪,自底無嚴之科事,一體嚴飭。
洪義浩啓曰,卽者端陽門外,忽有棍治痛楚之聲,狼藉入聞。故驚問其委折,則入直兵曹郞廳,因修掃摘奸,以典涓司軍士之不謹擧行,有此施罰云。事係檢飭,固爲擧職,捉致懲礪,無處不可。而今於閤門至近之地,妄行棍棒,致此喧鬧,事未前有,極爲驚駭,所當重勘。而本院請推之外,無他可施之罰,何以爲之?敢稟。傳曰,本曹受敎節目中,殿庭之內,閤門之外,兵郞用棍,皆無所拘,端陽門無論,雖協陽門,其所用棍,別無可罪之端,勿論,可也。
傳于洪義浩曰,坐直承旨入侍。
鄭大容,以吏曹言啓曰,本曹佐郞李東冕呈狀內,矣身素患痰癖之症,當暑添劇,食飮全却,委頓床席,時月之內,萬無起動供職之望云。身病旣如此,則不可强令察任,今姑改差,何如?傳曰,允。
尹行任,以兵曹言啓曰,北評事鄭來百,以其母病,實無登道赴任之望,呈狀乞遞,情理旣如此,則不可强令赴任,試期又不遠,不可不及今變通,改差,何如?傳曰,評事請遞,迄可休矣。今番則以可堪人,勿拘常格,各別擇差,可也。
尹行任,以兵曹言啓曰,今此進賀使一行赴燕時,所把驛馬,必須前期分定,可無窘急之弊。應把驛馬三十六匹內,忠淸道六匹,全羅道六匹,慶尙道八匹,今九月初十日,京中逢點。江原道三匹,咸鏡道三匹,依例直送安州逢點。而黃海道四匹,平安道六匹,定送隨行之意,七道監司處,分付,何如?傳曰,允。
尹行任,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
尹行任,以禁衛營言啓曰,本營分授崇禮門東西邊,體城頹圮兩處改築時,所入石子,今月初四日,始爲東郊蘆原近處,浮出取用之意,敢啓。傳曰,知道。
尹行任,以義禁府言啓曰,慶尙監司趙鎭宅狀啓內,南海縣令李文耆罪狀,令攸司稟處事,啓下矣。李文耆,時在任所云,依例發遣府羅將,交代後拿來,何如?傳曰,本縣入於最旱十三邑,待農形狀啓,得雨周洽後,拿來,可也。
尹行任,以義禁府言啓曰,保放罪人南公轍,還囚捧供之意,敢啓。傳曰,知道。
義禁府啓目,前承旨南公轍原情云云,傳旨問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何何?判付啓,兩罪俱發,供亦草率,從重勘律以聞爲良如敎。
正言康聖翊疏曰,伏以聖候欠和,已逾旬望,湯劑連進,天和未復,大小焦遑,曷有其極?仍伏念,臣以海外微賤之蹤,猥占科第,歷職郞署,分已足矣,榮已極矣。自分退伏田畝,歌詠聖德,以畢此生矣。千萬夢想之外,騎省除旨,渡海來宣,臣且惶且感,直欲飛渡滄波,少效叩謝之忱,而九十老父,相依爲命,一時離捨,其勢末由,進退俱難,低徊屢日矣。臣之老父,流涕語臣曰,天恩至此,私情何論?竭蹶馳上,一謝恩命,分義當然。至於却食力效,故不得已駕海登程。又承吏曹正郞除旨於中路,臣之此職,何嘗一毫近似於臣身?而不解頭緖,隨例入直,而惶蹙罔措,去而益切。不意薇垣除旨,又下於此際,如臣至微至賤,百不猶人之庸品,何敢視以儻來,揚揚出脚?而不但全眛於進退之義,只切感祝於天地之恩,他不暇顧,冒沒出肅,而其爲壞廉防,玷名器,至此而極矣。且伏念,臣之老父,今年八十六,疾病侵尋,長委床褥,一自離發之後,旅店客館,夢寐猶驚,家素貧寒,菽水關心,區區私情,實難按住。以公以私,見帶職名,萬無虛縻久留之望。伏乞天地父母,特許遞改,以重官方,以便歸養焉。臣於乞免之章,不冥贅及他說,而以濟州馬貢事,不避猥越,玆敢仰陳焉。本州貢馬之法,今不可容易變改。而第伏念,無論場山之畜,其所蕃息,大不如前之中,逐年封進,不滿定數,則每以病疲殘劣之類,苟充其匹,莫重之貢,徒存虛名者,以爲寒心。且數多馬匹牽上之際,貽弊於沿路之邑,害及於方農之民,尤爲可悶。以臣愚賤之見,定爲三年一次,則馬得益壯,而弊亦可省焉。伏乞下詢有司而處之焉。臣無任云云。省疏具悉。旣命起送,雖知篤老侍下,欲一召見後下送,附陳貢馬之弊,令該司稟處。爾其勿辭,姑爲察職。爾亦三司中一人,況居在重溟之外,庶獄,能無枉乎?幽鬱或未達歟?苟有所知,宜先應旨。
甲寅八月初四日卯時,上御重熙堂。藥房入診入侍時,提調徐有防,副提調鄭大容,假注書徐俊輔,記注官金良倜·承膺祚,一提學鄭民始,原任直提學徐鼎修,檢校直提學金載瓚,一直提學徐龍輔,原任直閣尹行任,醫官柳光翼·金孝儉·金光國·周命新·李敬培·李周憲·白成一·吳仁豐·丁希泰,以次進伏訖。有防曰,夜間諸節,果有益勝之慶乎?上曰,額上鬢邊癤處,時時有刺痛,而大體則次次向差矣。有防曰,水刺,若何。上曰,雖不如常時,而亦可謂善飯矣。有防曰,湯劑,何以爲之乎?上曰,依前以二貼爲之,可也。最初潤血則可謂當劑,而只用涼劑,故如是彌留矣。上曰,一提學始爲入來矣。民始曰,改月已久,而登筵亦涉惶悚,只得自外問安而出去,其間焦鬱,如何盡達?今則玉候次次勿藥,下情欣忭矣。上曰,李錫夏之疏,可謂深緊矣,論人只當平說,何必如是爲之也?民始曰,萬萬震懍矣。若責人器之不稱其職,及事務之不善擧行,則不害爲相規之美風,而此則語意深緊,萬萬危怕,此無非臣冒據不當據之任。故以致如此耳。臣欲乞遞,而此時之上章煩瀆,亦甚惶悚,不得爲之矣。以此職,得此謗,顧何以一刻自據乎?特垂鑑諒,卽賜遞改,千萬伏望。上曰,人之無倫之言,何必如是深引乎?民始曰,臣與彼,本無恩怨,而如是爲說,今若晏然冒據則羞恥事外,悚懍不安之心,當復如何。上曰,當觀勢爲之,而豈可因彼之一言而輕遞將任乎?上曰,近來親患,何如?民始曰,日熱甚酷,且兼暑感,方此委頓,情私切迫矣。上曰,雨後農形,何如云耶,民始曰,嶺南畓農,稍勝於湖南云矣。上曰,申龜朝之條列李錫夏之疏,亦怪怪矣。民始曰,申疏出後,臣之懍然,一倍於李疏矣。有防曰,醫官入診乎?上曰,置之。上曰,進御加味逍遙散前方中,柴胡加三分,一貼煎入。出榻敎民始曰,本營軍納,方爲措備,而財力不敷。關西鐵山·泰川·順川等三邑吏邇,收捧錢,屬之賑廳者,此乃穀多邑作錢條,係是經費之外,移來取用,何如?上曰,依爲之。出擧條民始曰,本營軍餉條中,嶺南納米二千石,不無掣礙之端,勢將變通矣。宣惠嶺南廳錢則稍裕,而米條不足,諸道常賑太中,若得二萬石,依移納例,換米一萬石,以給嶺南廳。而以該廳上納錢,每年六千兩,限十年劃給諸道,依前定奪,換漕倉上下米,使之上納,則在該廳,旣無所損,在公穀,以外方太換作米條,留置京營,尤爲便好。故敢此仰達矣。上曰,依爲之。出擧條仍命退,諸臣以次退出。
甲寅八月初四日酉時,上御重熙堂。坐直承旨入侍時,右副承旨洪義浩,假注書李允謙,記注官金良倜·承膺祚,以次進伏訖。上命書傳敎曰,今日之甘雨,亦叶所望,歡幸萬萬。勿以得雨而弛心,每誦古人之格言,以伸鬱疏枉之政,求助於大臣·卿宰論思之官,側聽以待者,已有日矣。衆皆寂然,無聞一言,豈今之時,人人樂生,家家安業,委巷下戶,絶怨咨之苦,化行而俗美歟?苟然矣。數旬暵陽,何在乎炎暘極盛之節,夜宣十行,朝見祈祈,其所徯應,若有所待然者,相與之際,一理儘孚,若是,而大官不言,卿宰不言,三司又不言。予於是乎不得已,更煩一言,須以此意,令大臣·諸臣知悉。又命書傳敎曰,點下之後思之,三兼要任,有非此莫可之嫌。新涼已生,陞試當設,身在藥院,亦必相妨。都承旨鄭大容,兼帶泮任許遞。上曰,左承旨入侍。出榻敎賤臣承命出傳,與行左承旨林濟遠,偕入進伏。上曰,卽見嶺伯狀啓,道內近六十日不雨云。五日不雨,十日不雨,猶謂之無麥無禾。今此嶺南之數朔不雨,復安有登稼之望乎?以是日夕憂懼,未知何以濟活南民也。濟遠曰,今雖得雨,蘇醒向靑,秋後食實,似未可必也。上曰,今日之雨,可謂甘霈。嶺南亦得均霑,則或有庶幾之望耶?義浩曰,今日之雨,得自方寸之禱,固仰一理之孚感。竊伏想八域,擧皆均霑矣。上曰,安保其八域之均霑也。命退,承史以次退出。
上在昌德宮。停常參·經筵。
自開東至人定,灑雨下雨,測雨器水深三寸七分。自人定至初六日,開東,灑雨下雨,測雨器水深一寸三分。
藥房提調徐有防,副提調鄭大容啓曰,伏未審夜間,聖體調攝,若何?寢睡·水刺之節,何如?昨日湯劑進御後,諸節益有差勝之效乎?臣等率諸御醫,趁早入診,詳察聖候,議定繼進當否爲宜。臣等不任區區憂慮,敢來問安,竝此仰稟。答曰,知道。今日湯劑,以一貼煎入,卿等則不必入侍議藥矣。
王大妃殿·惠慶宮·中宮殿,藥房口傳問安。答曰,知道。
尹行任啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
林濟遠啓曰,大司憲李在學牌不進,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
傳于洪義榮曰,右承旨入侍。
傳于洪義浩曰,軍士房承旨入侍。
尹行任,以備邊司言啓曰,式年初試,期日已迫,全羅道京試官及北評事未差之代,卽令政院稟旨,仍令該曹差出,待下批,催促下送,何如?傳曰,允。
洪義榮啓曰,全羅道京試官及北評事未差之代,卽令政院稟旨,仍令該曹差出,待下批,催促下送事,備局草記允下矣。政官卽爲牌招開政,何如?傳曰,允。
有政。吏批,判書金載瓚進,參判黃昇源式暇,參議金履翼,同副承旨李益運進。以曺允遂爲副校理,具文行爲吏曹佐郞,南履翼爲全羅道京試官。
兵批,判書具庠進,參判柳誼,參議姜彝正病,參知李祉永入直,右副承旨洪義浩進。以金仁喆爲景福將,李商采爲武兼,金銑爲北評事,同知單徐命泓。
林濟遠啓曰,合辭闕啓,已至多日,事甚未安。除在外·未署經外,未肅拜人員,竝卽牌招,何如?傳曰,允。
傳于洪義榮曰,發遣吏郞,諸執事淸齋與否,摘奸以來。
傳于林濟遠曰,時囚罪人徐榮輔,罷職放送。
傳于李益運曰,坐直承旨入侍。
以漢城府坐不坐單子,傳于林濟遠曰,政院請推之後,連日懸病,事體所在,甚爲未安。判尹尹師國,從重推考,牌招申飭行公。
以大司諫朴基正牌不進罷職傳旨,傳于林濟遠曰,只推。
以黃海監司李泰永狀啓,薦新新蓮實,限內不得封進,惶恐待罪事,傳于李益運曰,勿待罪事,回諭。
以黃海監司李泰永狀啓,延安府騎步兵,昨年停退條,九月當價布代錢,限年事分等間,特許姑停事,令廟堂稟處事,傳于李益運曰,目下民勢,不但豐歉未判,於旱餘,瘡痍未蘇,新舊竝督,何異於龜背之刮毛乎?狀請中,騎步兵,昨年停退條,特爲限明秋停退,俾卽曉諭,無或令前辦備。昨年則本邑軍布事,兵營先爲狀聞,爲道伯,至今靳敍之權輿矣。今年則所謂兵使,昨醒之睡,今何昏醉?竝與促飭之請,而無一言者,果何委折?令廟堂,嚴辭關問,待其報來,論理草記。
以咸鏡監司金華鎭狀啓,七月令,薦新生鰱魚,限內不得封進,惶恐待罪事,傳于李益運曰,勿待罪事,回諭。
林濟遠,以兵曹言啓曰,卽接東所衛將魏光翼牒報,則內司僕德應房,南邊槐木一株,朽傷顚仆於新築宮墻瓦子及蓋板二間許缺落破傷云。令紫門監,堅實圍排,槐木,令該所爲先斫去。而瓦子蓋板破傷處,待晴,卽速修改,限修築間,嚴飭校卒,晝察夜巡之意,分付該營,何如,傳曰,允。
林濟遠,以御營廳言啓曰,內司僕南邊槐木一株,朽傷顚仆於新築宮墻瓦子及蓋板二間許破傷,令紫門監,堅實圍排,待晴,卽速修改,而嚴飭校卒,晝察夜巡事,自兵曹草記矣。東營入直軍五各除出,該入直將官率領,限修改間,晝察夜巡之意,敢啓。傳曰,知道。
林濟遠,以義禁府言啓曰,頃因前敦寧參奉元有朋原情公事判付內,定式後,觀察使以下冒犯者,勘以定式之律事,命下,而觀察使以下冒犯者,指名狀聞之意,行會本道矣。卽見前江原監司沈晉賢狀啓,則以爲當初金洛之始役也,初無憑藉京司關文到付之事,則其時事面,雖與辛亥受敎定式,稍有異焉。若其牟利奸民之擅自築筒,以致千年勝地,一朝湮沒之境,而尋常看過,不卽痛禁之狀。前後郡守鄭必淳·鄭國仁·金復根,均有罪焉。謹依關辭,指名馳啓矣。取考甲辰受敎,則田畓打量望定,不由該曹,直以圖書牌子,知委京外,而匿不以聞之道帥臣,先罷後拿,守令徒三年定配,限五年禁錮定式矣。依定式,鄭國仁江原道原州牧由原驛,徒三年定配,限五年禁錮。金復根忠淸道德山縣汲川驛,徒三年定配,限五年禁錮。而竝以判付內辭意,具罪目,依例發遣府羅將,押送于各其配所。鄭必淳旣已身故,勿論,何如?傳曰,允。
刑曹啓目,粘連關是白遣有亦。向前慶尙監司趙鎭宅,旣已遲晩,所當照律施行是白乎矣,係是二品職,臣曹不敢擅便,上裁,何如?判付啓,照律分揀爲良如敎。
義禁府啓目,前承旨南公轍矣,原情公事判付內,兩罪俱發,供亦草率,從重勘律以聞。罪從重論,杖一百收贖,告身盡行追奪,私罪奉敎依允爲旀,功減一等爲良如敎。
甲寅八月初五日卯時,上御重熙堂。右承旨入侍時,行右承旨洪義榮,假注書李允謙,記注官金良倜·承膺祚,以次進伏訖。上曰,領相所愼,近間,何如?義榮曰,癤腫尙爾未瘳矣。上曰,新涼稍生,而尙爾彌留者,似緣熱氣之往來而然也。上曰,科日不遠,京試官,當卽差出,而廟堂尙不草記,何也?以此出傳於左副承旨,使之送言于行公大臣,可也。命書榻敎曰,進御加味逍遙散一貼煎入。命退,承史以次退出。
甲寅八月初五日辰時,上御重熙堂。軍士房承旨入侍時,左副承旨尹行恁,假注書尹致永,記注官金良倜·承膺祚,以次進伏訖。上命左承旨入侍。賤臣承命出傳,左承旨林濟遠偕入進伏。上曰,北兵營事,嚴飭行關乎?濟遠曰,善爲製送矣。上曰,今雨不過乎?濟遠曰,以今所見,別無過矣。上曰,昨年七月之旱,有驗卿言矣。上曰,北評事,無論新舊錄,各別擇差,而近年馬價之登,殆不成說。今番若不復舊,則寧有別差之本意乎?至若禁軍納馬言之,前日百金之馬,今幾登二三數,要之近來,乘者之多而然也。且蔭官乘胡馬之弊,挽近尤甚,胡不乘驢云乎?一竝禁斷,好矣。上曰,馬價申飭,寧已則可也,若爲之,則開市時,馬價數爻,一一修報事,嚴飭下送,可也。仍命退,承史以次退出。
上在昌德官,停常參·經筵。
藥房提調徐有防,副提調鄭大容啓曰,伏未審夜間,聖體調攝,若何?寢睡·水刺之節,何如?昨日湯劑進御之後,諸節益有差勝之效乎?臣等率諸御醫,趁早入診,詳察聖候,議定繼進當否爲宜。臣等不任區區憂慮,敢來問安,竝此仰稟。答曰,知道。湯劑則一貼煎入,自明日勿爲問候,今日亦不必入侍矣。
王大妃殿·惠慶宮·中宮殿,藥房口傳問安。答曰,知道。
林濟遠啓曰,禁衛營將官來言,今日本營軍兵,日次私習云矣,敢啓。傳曰,知道。
林濟遠啓曰,御營廳將官來言,今日本廳軍兵,日次私習云矣,敢啓。傳曰,知道。
林濟遠啓曰,大司憲李在學未肅拜,執義李遇濟,掌令鄭毅祚·韓用鐸,持平洪秉臣·南履翼呈辭,監察茶時之意,敢啓。傳曰,知道。
尹行任啓曰,各軍門將官有闕代,過三日不爲差出,則該房察推事,曾有定式矣。摠戎哨官有闕代,今已過限,尙不差出,事甚未安。摠戎使鄭民始,推考警責,何如?傳曰,筵懇雖切,將任體貌自別。且近日一二臺章,重臣之喫困受侮多矣。以若處地,有若遭罹,其在絶覬覦之道,曲諒尤非可論,從重推考,卽爲牌招,申飭行公,將官望筒,斯速擬入事,分付。
傳于洪義榮曰,禮房承旨,馳詣景慕宮,奉審摘奸以來。
傳于鄭大容曰,都承旨入侍。
傳于尹行任曰,軍士房承旨入侍。
傳于洪義榮曰,右承旨入侍。
以摠戎使鄭民始牌不進推考傳旨,傳于尹行任曰,將任去就,師律所關,雖以故守禦使李喆輔,至難處之境界,猶不得擅便行止。況日前臺章,語甚無理,無足介懷,此豈若是深引之事乎?筵中亦言之,職是崇品,非不欲曲加體諒,師律所關,不可以資級,有所闊狹。此所以旣召又召,必欲期於勉出,從重推考,更卽牌招,斯速擧行。
以摠戎使鄭民始再牌不進推考傳旨,傳于尹行任曰,五營之中,訓·禁·御·摠卽武將之窠,一通摠使,他營更不通擬,觀於此,其所處義,尤當與文宰有別。況武將違牌,法禁至嚴,武將同是重宰,則朝家之視之,豈或彼此於文武而然也?誠以師律所關,俾不敢任其言私,自來規例,便作金石,此箇事理,此重臣,豈不聞知?一違足矣,又何再違?昔靈城之爲御將也,屢遭臺彈,不堪其苦,亦不得不一味屢違,每必走伏金吾,於是乎將臣金吾胥命之例,又在禁令中。古人之處義,猶尙若此,以重臣處地,寧或只顧其私,乃若是乎?殊非所知於平日者,雖使重臣,日違十牌,自上丕擬,隨違出牌,更爲從重推考,仍卽牌招,申飭行公。
尹行任啓曰,摠戎使鄭民始,三,牌不進,推考傳旨,今方捧入。而飭敎之下,謂有情勢,屢度催促,終不膺命,將官望筒,亦不擬入,事體所在,極爲未安。從重推考,何如?傳曰,更爲牌招,斯速擧行。
吏曹口傳政事,黃海都事朴鍾淳,北評事金銑相換。
傳于洪義浩曰,右副承旨入侍。
傳于洪義浩曰,當該承旨,從重推考。
傳于洪義浩曰,留院上疏入之。
以漢城府民家頹壓別單,傳于李益運曰,恤典,令該廳卽爲分給事,分付。
洪義榮,以弘文館言啓曰,本館上番闕直,事甚未安。副校理姜儐,謂有身病,不爲入直。與新除授副校理曺允遂,一體牌招,以爲推移入直之地,何如?傳曰,允。
洪義榮,以禮曹言啓曰,五禮儀,大臣之喪,自上有擧哀之節。取考謄錄,則或因特敎擧行,而今日景慕宮秋享大祭齋戒相値,不得循例取稟之意,敢啓。傳曰,知道。
林濟遠,以義禁府言啓曰,巨濟府竄配罪人姜克成放送事,承傳啓下矣。姜克成卽爲放送事,分付該道道臣之意,敢啓。傳曰,知道。
左議政金履素疏曰,伏以甘澍普洽,新涼日生,宸憂旣抒於瞻漢,玉候漸臻於復常,歡欣忭祝,曷有其已?仍伏念臣,再陳血懇,未蒙矜許之恩,冒徹辭單,又有封還之命,天聽逾邈,至願莫遂,彷徨悶鬱,日夕靡安。而顧瀆擾是懼,多日泯默,以至于今,乃於此際,伏奉恩諭,德音藹然,臣莊誦感泣,繼以抑塞,益不知置身之地也。噫,臣之當解重任,奚但脚病而已哉?孤負瘝曠,宜去不去之狀,兩度疏籲,已悉底蘊,今不敢更事覶縷,以增猥屑之罪。而第伏見日前批旨中有曰,初未嘗言病廢務,此雖出於慰勉賤臣,解釋人言之盛德至意,而在臣私心,尤不覺其惶愧欲死也。蓋臣脚部受病,爾來周歲之間,以言乎祀享之典,則不得與駿奔之列,以言乎陪扈之儀,則不得押百僚之班,賓筵而或多曠參,籌坐而屢致未赴,甚至專對往役,義當竭蹶,而亦復辭免,似此等事,莫非臣孤負之外,又添瘝曠者也。況今舊新疴,交攻一身,陳力就列,已矣無望,有非前日之比者乎?噫,臣之至痛極陋,萬無望於古大臣變理輔弼之責,則其所自矢而自效者,惟在筋力奔走四個字。而今也竝與筋力而不可殫,奔走而不可得矣。臣將於何藉手而事殿下,殿下亦安用臣爲也哉?且凡有水旱,咎在大臣,漢朝策免,古史可按,則顧臣必遞之意,尤切於向來恒暘之時。方圖積誠呼籲,冀解相職,而臺言之發,適會於治疏欲上之際,卽此一事,可驗人己之見,無甚相遠,而亦可見今日之丐免,不專由於臺言之激之使發也。臣雖湔涊,顧何敢憑恃寵靈,自欺初心,放倒廉恥,重招厚譏耶?由前由後,去就一款,殆若鐵限,更無可論。苟使臣,獲釋重擔,而賴天之靈,不至於轉動不得,則謹當瞻依京輦,以時起居,少伸臣子之至情,區區所乞解者,卽議政官銜之關廉防而係國體者耳。衷情悶迫,不暇緩聲,玆不得不冒萬死仰籲於黈纊之下。伏乞聖明,俯賜哀憐,亟許所請,俾尋生路,則公私萬幸。臣於昨日,又伏見傳敎下者,以士民幽枉之迄無登聞,復勤飭諭,欽仰之餘,繼以慙懍,此莫非如臣無似,耐彈蹲縮,不敢以大官自處,上無以稱塞明旨,下無以董飭具僚之致。臣罪至此,尤無所逭。亦願聖明,亟勘其失職之罪焉。臣無任云云。答曰,省疏具悉卿懇。旣言於批旨,又言於敦諭,目下一部牢定之義,蔽一言曰勉出二字,卿等不出,其於朝象何,世道何?除却多少漫語,更布心曲如右,卿須亟斷來章,俟少間,卽起造朝,以效體國之義。仍傳于李益運曰,此批答,遣史官傳諭。
右議政李秉模箚曰,伏以國之大政,無過於擧措,擧措之大者,又無過於伸鬱疏枉,而殿下求助之敎,每以此,爲消弭之本,詔如提耳,求如渴飮。十行纔宣於乙夜,油雲已布於翌朝,霈然甘澍,得自一哉之王心,天人感應之竗,捷於桴鼓,聖念稍可寬矣,宸枕稍可安矣。然猶對越之誠,彌篤於靜攝,方寸之禱,更切於調適,引古人之格論,責臣隣之含默,不憚煩複,導之使言,臣誠滿心愧懼,不知所以仰塞明旨之萬一也。今之議者,必以淸理庶獄,爲伸鬱疏枉之要,而此特伸疏之一端,凡物之不得其平,不獲其所者,皆所謂鬱與枉,而解慍之歌,所以登於虞絃也。然此不待人之言之,聖敎中,豈今日之時,人人樂生,家家安業,委巷下戶,絶怨咨之苦,化行而俗美歟?數三句語,固已到底說盡殿下之所欲聞者,豈非生之,不能至於樂,業之不能至於安,怨咨之不能絶於委巷下戶,化之不能行,俗之不能美歟?竊惟人君之德,其大有三,曰敬天也,曰法祖也,曰恤民也。臣嘗以是三者,妄自仰度於政令施措之間,則只見其小心翼翼,慓慓孜孜,實未知其何事久闕,何事間斷。在朝在野,莫不云然,雖以殿下撝謙之盛,亦必不以臣之此言,全歸於贊揚之例語也。然而考之治效,尙不徯志者,蓋亦有說,用人之失其道也。自三代以及漢唐以下,文質損益,代各不同,而若其得人者治,失人者亂,王覇一轍,古今同軌,而知人之道,從古聖賢言之已詳,或曰知言,或曰視其所以,觀其所由,察其所安。以殿下燭理之明,萬物情僞,無所逃於淵鑑之中,試以此,觀人之法,權衡於廊廟九卿之列,則果有一心王室,身佩安危者乎?甄別流品,椳楔各當者乎?知生財之大道,量一年之出入者乎?直哉惟淸,夙夜惟寅者乎?平韎韋之情,嚴詰戎之政者乎?廷尉奏當,一國稱平者乎?通山澤之利,安四民之居者乎?關節不行,民之畏之,如包閻羅者乎?雖曰籌司創,而六官失職,大規模,大綱領,未嘗不寓於其間,而所以取之者,不過略循資級,取辦於一時,曷嘗聞其先時儲養,如大匠之經營鳩合,以擬其用乎?敬天法祖,恤民之德,卽千古臣民所望,望於其君,而不可得者。而迺殿下,兼有之,太平萬歲,指日可期,而惟此三者之功,必待人而後弘,非一人聰明之所可獨運。故其效之著於事者,日益邈然,豈不爲忠臣志士,慨然嘆惜處乎?伏願聖明,赫然奮發,先退如臣之無足備數者,改卜賢德,責以以人事君之義,旁招俊乂,列于庶位,旣知其賢則勿貳勿疑。又令各擧所知,以備次補。又就文蔭武中,擇其能爲縣者,勿用薦擧之常法,籍記莬錄。又以列邑,分爲煩衝疲三科,量其剸理控制蘇救之才,以次差遣,則雖不中,亦必不遠,而朝廷之上,除却閑雜之論。惟以訪問人才,爲一代風俗。至於欲罷不能之境,則日用事爲,無一不出於敦實之地,而垂拱之治,庶可翹足而俟也。何難乎樂生安業,何有乎怨諮,何憂乎化不行而俗不美,何患乎鬱不伸而枉不疏乎?如其不然,由今之道,無變今之俗,則一或伸鬱,而豈復無鬱,一或疏枉,而豈復無枉乎?雖然,端本溯源之論,恐無出於臣之前箚所陳治心養氣之說,而外垂體念之溫批,內無孚格之實驗,臣之所謂無爲徒勞於求言者,不幸其中,豈不重可慨惜也哉?國朝最重法從,以其近香案之前,陪淸蹕之後也。凡有情理,雖在善地外補,必思導達而召還,仁厚之至也。姜克成向來事,姑不論本事如何,聞其老母,疾病沈淹,嶺外相望,其心絶惻,委巷下戶,如有似此情境,決不暫靳於疏鬱之政。況此名在法從之班乎?臣非敢隨衆煩聒,所欲仰裨者,國家大體也。惟聖明,特推孝理之政,亟降放釋之命,千萬幸甚。前此鞫囚推覈時,干連諸囚之滯在營邑之獄者,間因朝飭,幾皆酌勘,而此等罪囚,不在金吾,秋曹之案,營邑之臣,以其年久,亦不欲擧論,申命諸道,如北關兩囚已結案者外,或有滯囚之類,毋論生殺,俾卽究竟,亦足爲導和之一端,竝賜裁處焉。答曰,省箚具悉卿懇。箚辭深得大臣之體,看之屢回,豈勝嘉嘆?大臣之責,以人事君,更有望於以補不逮,附陳兩條,竝許施。仍傳于洪義浩曰,此批答,遣史官傳諭。
行判中樞府事朴宗岳箚曰,伏以好雨知時,康年有象,惟我聖上,不以方寸之得而少弛省厥躬之念,深察幽隱之情而廣開達四聰之門。向日傳敎,旣勤且摯,大昨明命,申申懇懇,猗歟大哉。顧臣忝在大官之列,何敢一味泯默,不思所以對揚其萬有一也。然臣性旣空疎,識又孤陋,某人之爲鬱爲冤,何以聞之?其事之爲利爲病,何以知之?比如醉人,東倒西歪,不識四到時節矣。伏況殿下,臨御二十載,仁如天地,而無一夫之不得其所,恩竝雨露,而無一物之不被其澤,環東土數千里之間,熙熙如也,皞皞如也。雖使臣,傾囷倒廩,極言竭論,不幾近於無麪不托乎?第有一事之耿結于中,固欲仰陳者久矣。今因明旨,請畢其說焉。蓋我國內寺奴婢之法,歷代之所未有,而天下無告之窮民也。昔在孝廟朝,先正臣宋時烈,請罷其法,而以伊時廷議之携貳,卒未免因循不罷,至今議者恨之矣。我聖上聽政之初,以大堯察眉之德,軫文王如傷之念,特罷推刷官,一付之各其本官,推刷官,憑公作弊者,斷以公法,施以重勘,使此屢百年水火中宛轉呼號者,置之衽席,復見天日,德至厚也,恩至渥也。臣待罪湖藩時,伏承十行之誕下,更令八路而釐正,逃者減之,老者頉之,故者削之,就其中,隱漏者,生産者,詳査明覈,方許代充。外此許多弊瘼,一竝更張,此輩歡欣鼓舞,如得更生,臣愚以爲,但救目前之急則可也,謂之拔本塞源則未也,未過十年,其弊將復如初,比若掃塵而生塵,無可奈何,何則?試以諸邑宣頭案所付者言之,案付,假令爲百口,則十之八九,非老則故,非故則逃。老者爲八十九十歲,故者爲百歲二百歲,逃者不知爲何年而不知其去處,生産則皆稱無乎?而雖或有一二懸錄者,曾未幾何,亦如上項逃老故者,一般有頉。又以戶籍言之,變幻多端,改其父祖,換其名字,或稱良人,或稱幼學,宣頭旣如彼,籍案又如此,則無頭緖也如亂絲,沒把捉也如虛影,其來歷與生産,萬無査得之路,則黃白徵貢,惡可得免?里族分當,勢所必至,苟欲窮査,則不得不推捉其族屬,盤問多歧。如是之際,非特境內,連及他邑,一口之査,害遍六七人。況其抵死牢諱,未可必得乎?徒令民間繹騷,怨讟朋興也,奸吏頭目輩則憑藉而操縱,夤緣而幻弄,其爲弊不可勝言。故避其名如入坑坎,避其役如逢豺狼,有子而婚嫁不通,有家而鄰里若浼。哀彼無告者,獨非王民耶?以此之故,爲長吏者,以龔·黃之才,離婁之明,不得着手,只以牽補架漏,爲最上策,或割官用而防納,或令吏屬而充貢,或令良保而代納,或移徵於頭目與里族處,則零殘族屬,亦不能支堪,終歸於散亡而後已。其他節目間難支難堪之端,不一而足。大抵普天之下,莫非王土,率土之濱,莫非王臣。主者之有私奴婢,已非大公至正之法,而求之古今天下,所未嘗行者也。是以先正之議,出於此也,孝廟之嘉歎,亦以此也。或者難之曰,我東立國之規,全以名分歸重,而若無奴婢,則是無名分也,無名分則是生大亂也。故箕聖東來之時,首行奴婢法,行之數千年,至于今日而未嘗或廢云。此有不然者,奴婢之法,非特箕子行之。以史記言之,箕子佯狂爲奴云云。自三代時,已有此奴名,可以想見,而且箕聖之爲法,必止於其身之爲奴爲婢而已。許贖以五十萬者,渠雖淫盜,而以奴婢終身,猶有所不忍。苟有改過向化者,許之以贖,導之以善也,何嘗如我國之世世爲奴婢?而又況以女傳女,以外傳外,換易三五姓,便同秦越之相視,直是皮肉之不干,曰奴曰婢,貢錢貢布,此何意義?人臣告君之道,當以堯·舜·孔·孟視之,則其將曰仁政乎,不仁之政乎?或者又難之曰,奴婢貢,爲內寺一年應下之數,而旣罷之,則無出處,以今日經費,實難給代云。此亦有不然者,旣罷奴婢而換作良民,則良民獨無身役乎?假令奴婢收貢爲千金,則良役所收,亦爲千金。比竝較量,以此充彼,則眞所謂朝三暮四矣。且奴貢之弊,月耗歲損,究其末流,則必歸於澌盡磨滅而後已。渠輩旣樂從良役,則將見歲歲增額,其利害,豈不萬萬相絶乎?事面之正大,財用之損益,旣如此相絶,則亶在於聖明,斷而行之之如何耳。古人有言曰,窮則變,變則通,此正內寺奴婢極窮處,而我殿下,方當變而通之之期也。祈永之道,惟在於諴小民,諴小民之本,罷奴婢爲急先務也。奚特怨氣可消,而天和可復而止哉?詩曰,作舍道傍,三年不成。集衆見而屈群策,固爲帝王之盛節,而詩人所言,亦足爲明鑑。伏願聖明,不以芻蕘而採其一得之愚,千萬至祝。答曰,省箚具悉卿懇。奴婢之法與弊,卽不待卿言,必欲矯正而救得。御極之初,首革刷官,又於年前,申問僉議,至于今,未嘗指一判下,畫一定制者,非欲已也,亦豈容易議爲?書曰,惟齊匪齊,有倫有要。是以威中然後有慶,須得可行之道,始可言諴小民而祈永命之功。予意如此,卿以謂何?仍傳于李益運曰,此批答,遣史官傳諭。
行判中樞府事金憙箚曰,伏以今玆三日之雨,又在一霈之餘,已滿三農之望,庶解九重之憂。而惟殿下,格天之誠,恤民之念,不懈而益勤,復下求言之敎,無間遇災之時。噫,遇災而求言,自古已然,而弭災而求言,於今始見矣。卽此一擧,可卜萬億年無疆之休臣愚,誠不勝欽仰感服之至。第竊伏念,上之所以求言,將欲其言之必用而不用其言,則有求言之名而無求言之實。下之所以進言,亦冀其言之見用,而言不見用,則有進言之誠,而無進言之效。臣固知求言以後,言者之言,未必皆當於聖心,而就其中,亦豈無最重最急,不可不汲汲採用者乎?如臣膚淺之見,亦效一得之愚,而收禁令三字,卽三綱·九法之大關棙也。臣則言之,而殿下只賜例批,又其批旨中,欲體念之敎,恐不無微意存。其間。今殿下雖復以至誠而求言,臣何敢抗顔開喙,更覓別般言語,以塞明旨耶?蓋事有大小,物有本末,當此之時,苟不亟收禁令,使已淪之三綱,得以復立已斁之九法,得以復全,則此外之百千萬事,皆小之小也,末之末也。臣雖無狀,亦何敢擧其小而遺其大,取其末而捨其本,甘自歸於應文備數而已耶?抑臣,伏奉綸音,百回紬繹,則懇至惻怛之旨,全在於伸鬱疏枉,此實盛德事。而伸鬱疏枉之中,亦自有大小本末之分,若論今日之最幽鬱最冤枉不得不伸不得不疏者,則姜克成一人是已。臣不敢知克成有何罪乎?如使殿下之臣,皆如克成,則豈至於三綱淪,九法斁?而當日之滿廷臣隣,卽克成之罪人也。如是而大官·卿宰·三司諸臣,則晏然無事。而惟一克成,獨與其八耋老母,千里相離,將不免爲絶海外不瞑之鬼。嗚呼,此豈非今日幽鬱冤枉之最甚者乎?臣於去月卄六夜,傳敎之下,含默度日,未效一言,而今始略陳於更詢芻蕘之後,又其所陳者,不過前箚餘意。而至於克成事,亦是一二臣,所已言者也。臣之不誠之罪,臣實自知,而儻殿下治臣之罪,用臣之言,亟收不可禁之禁。仍命特宥姜克成,以扶倫彝,以光聖德,臣雖被重誅,亦有榮矣。答曰,省箚具悉卿懇。箚陳事,前已言之,附陳事,亦已施之。仍傳于李益運曰,此批答,遣史官傳諭。
大司憲李在學疏曰,伏以天休滋至,聖候康復,臣民焦憂之餘,歡欣慶忭,曷有其旣?仍伏念,臣之區區處義,不敢以臺閣自居,而向日求助之敎,丁寧懇至,忝在言責之長者,不可以其身之不得進,遂與其言而廢之。故略貢草草數條,以效一日之責,而旣無切實之論,未免應文之歸,反顧官名,祗切惶恧。此際又伏見傳敎下者,以得雨後諸臣之無言,誨責之敎,十行諄諒,臣奉讀以還,益知溺職之愧,無所自措也。臣素乏言議,又無聞見,前日之所不能言者,今豈有餘蘊之可陳,而一味泯默,亦所不敢,請以聖敎中數句,爲殿下仰復焉。噫,天人之際,本自微妙,而感應之理,捷如影響,惻怛之敎夜宣,霢霂之雨朝降,繼以方千之甘霈,可見諸路之均洽,卿士賀於朝,農者歌于野,沴氣旣消,穡事甚幸,而惟聖上夙宵洞屬,不自滿暇,藹然修省之念,一如亢旱之時,特下絲綸,思間闕失,遇災而責躬,猶爲帝王晟節。況得雨而求言,尤是歷代罕有,殿下以是心推之,於政令施措之間,于以敬天而愛民,于以舍己而從人,今日行一實政,明日行一實政,常存此心,悠久不息,以致化行於上,俗美於下,則天心自底於悅豫,休祥可占於屢豐,此在殿下一心上做去,復何用求言爲也?惟殿下懋哉懋哉。殿下以伸鬱疏枉四字,旣敎之,此誠今日弭災之要道也。幽懷則干和,冤枉則致災,理所固然,殿下苟欲伸而疏之,則何不於目下輿情之積鬱處,先思開釋之道乎?夫以匹婦之冤,猶致三年之旱,顧今義理閟塞,上下阻隔,環東土幾萬臣民,憤痛抑塞,如不欲生,有口而不能言,有懷而不能達。抱此冤鬱,幾朔于玆,則向時之旱,實非適然。臣於前疏,略陳此義,而未蒙採施,今又冒瀆,雖近架疊,而旣知召災之端,不由他故,則雖使臣,日日進言,亦不出於此箇一條。惟殿下,勿以煩縷而厭聞,勿以陳腐而棄言,亟收禁令,快伸大義,以洩擧國幽鬱之情焉。至於小民之鬱而莫伸,枉而未疏者,內而有司存焉,外而方伯守令在焉。孰敢不奉承欽恤之德意,而人心不古,庶獄多奸。至若遠道僻邑,異於都下畿內,官府之聞見不及,村閭之冤枉未暴,或有被戕而不得償命者,或有繫獄而經致枉死者,種種此患,足以感傷。道臣之春秋省部,乃所以採民情察民隱,而徒貽供待之弊,未見承宣之效,狀訴或至見阻,幽冤不能自達,實是近來諸道之通患也。今當道臣發巡之時,宜令廟堂,申加關飭,凡於巡到處,有獄囚則詳覈而審決,有民訴則細察而明聽,俾無小民抱冤之嘆。又若外邑囚繫之政,誠爲殘民至切之弊,京司則以有錄啓云。故無滯囚之患,外邑則反是,雖係微事,若有私怒則一囚屢朔,惟意所欲。甚至於積被飢困,不保其生,其所齋冤,當如何哉?亦令道臣,廣加探察,一一嚴禁,而各邑囚徒,每於朔末,錄報巡營,則庶爲救弊之一道,此則在道臣,量宜處之,竝令廟堂,關飭宜矣。士習渝薄,科場雜亂,當此大比之科,宜有嚴禁之方,照訖之法,自是美規,修明申飭,誠爲得當,而所可禁者,卽書手隨從及士子之不文者也。察其貌,考其講,似無難於辨別。而近聞開講之後越講者,不無僥倖之類,而素稱實才者,反或見落,傳之者或云不嚴,或云過嚴,則其無一定之規,可知也。三年大比,士子之所蓄銳以待,而若使優於製述者,或因徵眚而落講,未赴較藝之場,先作渡㶚之行,則此亦豈非冤鬱之一端乎?申飭諸試官,俾無不文而倖越,能文而見屈之弊宜矣。客使迎送,國之大政也。前頭勅行,知在不遠,凡係應接之節,宜講豐約之得中,向時式例,亦難膠守。而廟堂之上,未聞有豫講之政。至於西路支勅之需,虛實多寡,邑各不同,若令臨急而備儲,易致繹騷而興怨,亦令廟堂,知委道臣,使之先期備待,俾無不實之患,則恐爲務實之一政矣。臣纔經使行,略聞此狀,故敢此附陳焉。臣於見職,不但株守難改,近日諸疏中,或言其處義郞當,或言其不能拚死,臣以三司中一人,其所顔厚而汗沾,已無可言,去就一節,更何論哉?且於冬春積瘁之餘,重爲暑熱所傷,癖積衝亘,轉成瘧氣,吐瀉兼作,食飮專廢,委頓叫苦,不省四到,種種症形,雖不敢煩陳,而以此目下凜綴之狀,萬無時日起動之望。今玆副急一言,亦因病思之昏瞀,伏枕構草,辭拙文澁,不足以對揚休命,惶蹙慙恧,如負大何。伏乞聖明,俯賜鑑諒,亟命鐫遞臣職,俾伸自靖之義,仍治臣違傲之罪,以肅朝綱,不勝大願。臣無任云云。答曰,省疏具悉。其中可以稟處與直關者,付之廟堂,卿其勿辭行公。
甲寅八月初六日卯時,上御重熙堂。都承旨入侍時,都承旨鄭大容,假注書尹致永,記注官金良倜·承膺祚,以次進伏訖。上命書榻敎曰,王大妃殿進御消風散停止,人蔘順氣散,自今日一貼式,煎入。又命書榻敎曰,進御加味逍遙散,一貼煎入。仍命退,承史以次退出。
甲寅八月初六日辰時,上御重熙堂。右副承旨入侍時,右副承旨洪義浩,假注書尹致永,記注官金良倜·承膺祚,以次進伏訖。上曰,長陵參奉入侍。賤臣承命出傳,與長陵參奉李爲彬,偕入進伏。上曰,汝父屢有效勞,予未能忘,縻爾一命之官,此亦在他日百里之階,恪謹奉公,可也。汝之兄弟爲幾人。爲彬對曰,有弟一人矣。仍先命退。上命書傳敎曰,首先甌卜於此大臣者,以其托契於乙未一疏,謹畏一念,執玉奉盈,住躋上相,人莫間焉。此豈非高於人一等者乎?年來養疴,不見久矣。今云長逝,曷任衋傷,卒奉朝賀鄭存謙家,成服日,遣承旨致祭,前一日,亦爲遣承旨致弔,祿俸,限三年輸送,賜諡,葬前擧行事,分付弘文館。仍命退,承史以次退出。
甲寅八月初六日巳時,上御重熙堂。右承旨入侍時,右承旨洪義榮,假注書尹致永,記注官金良倜·承膺祚,以次進伏訖。上命讀公事,書判付訖。上曰,摠戎使鄭民始,牌去來,各別催促。上命書傳敎曰,三召特例也。身雖文宰,法不可屈,初敎中,十違十召之諭,有關於師律與後弊,不可爲也。且人之爲言,甚無倫無脊,非一時過去彈評,則於其任,欲一辭避,亦不可謂之過矣。到今禮使二字,爲面前究竟法,摠戎使鄭民始,今姑許遞。上命書榻敎曰,摠戎使姑勿出代,訓鍊大將兼察,牌招聽傳敎。仍命退,承史以次退出。
上在昌德宮。停常參·經筵。
林濟遠啓曰,大司憲李在學未肅拜,執義李遇濟,掌令鄭毅祚·韓用鐸,持平洪秉臣呈辭,持平南履翼京試官下直,監察茶時之意,敢啓。傳曰,知道。
傳于洪義浩曰,都承旨入侍。
洪義浩啓曰,右承旨洪義榮,左副承旨尹行任,今日不爲仕進,卽爲牌招,何如?傳曰,與都承旨許遞,閣直只有直提學鄭大容一人,持被已過數旬,無他推移之道云。更思,偃息在家,適足占便。前直閣徐榮輔·南公轍仍差檢校,牌招推移入直,承旨前望單子入之,待下批,牌招察任。
承旨前望單子入之,洪明浩·尹長烈·鄭致淳落點。
吏曹口傳政事,大司成南公轍仍任事,承傳。
以首醫金孝儉拿處傳旨,傳于鄭致淳曰,分揀。
備忘記,山羊會萬戶金命臣下直,長弓一張,長箭一部,片箭一部,筒兒一箇賜給。
鄭致淳,以備邊司言啓曰,秋夕在近,各陵寢祭官,當爲差遣,而侍從罷散甚多,無以分排云。在前如此之時,亦有請敍之規矣。堂上堂下侍從,違牌坐罷人員,竝爲敍用,令該曹口傳付軍職,何如?傳曰,允。
林濟遠,以都摠府言啓曰,今日入直內三廳武兼禁軍及軍兵等當爲中日習射,而停朝市相値,不得爲之之意,敢啓。傳曰,知道。
甲寅八月初七日卯時,上御重熙堂。都承旨·稟事閣臣,同爲入侍時,都承旨鄭大容,假注書尹致永,記注官金良倜·承應祚,檢校直提學徐有防,以次進伏訖。上命書榻敎曰,進御加味逍遙散停止。又命書榻敎曰,前承旨兪漢寧·徐榮輔敍用,南公轍罪律,以公律施行。上命書傳敎曰,前大司成南公轍仍任,陞職與準,泮中之事,各別擧行,俾圖補愆之地。有防曰,臣方帶藥院,以醫官事,有所仰達者矣。日前議藥同參柳光翼,因傳敎復屬之後,以其座次,雖爲該廳首醫,而至於別付料一窠,周命新,前此已爲受食矣。命新卽是差備待令,則與他醫官有異,今不可以座次高下,循例換付,使之依前仍給,何如?上曰,依爲之。出擧條大容曰,向來四學齋任儒生,以封章事,有特敎前毋得應試之命。故今番照訖講,皆不敢赴擧,而方外生之參其疏下者,亦多因此逡巡,難於應講云。臣才遞泮長,適因言端,敢此仰達矣。上曰,此類竝分揀,而如有兩所試官之俱避而坐停者,此類亦爲抄出,講畢後,試官備二員,別爲試取,俾無遺珠之歎,可也。出擧條仍命退,承史以次退出。
上在昌德宮。停常參·經筵。
藥房提調徐有防,行都承旨洪明浩啓曰,伏未審日間,聖體調攝,若何?寢睡·水刺之節,何如?湯劑停止之後,諸節益有差勝之效乎?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。逍遙散雖似涼潤,卽目下當劑,一兩日後,趁涼生前,更進數貼,可也。
王大妃殿·惠慶宮·中宮殿,藥房口傳問安。答曰,知道。
林濟遠啓曰,來十一日朝參日次矣。傳曰,停。
林濟遠啓曰,大司憲李在學未肅拜,執義李遇濟,掌令鄭毅祚·韓用鐸,持平洪秉臣呈辭,持平南履翼奉命在外,監察茶時之意,敢啓。傳曰,知道。
洪義浩啓曰,臣義浩,以卒奉朝賀鄭存謙家致弔事,進去下直之意,敢啓。傳曰,知道。
兵曹口傳政事,副司直徐榮輔單付。
傳于李益運曰,禮房承旨入侍。
承旨前望單子入之,洪仁浩·金履翼落點。
傳于金履翼曰,發遣吏郞,諸執事淸齋與否,摘奸以來。
鄭致淳,以備邊司言啓曰,大司憲李在學上疏批旨,有其中可以稟處,與直關者,付之廟堂之命矣。取見其疏本則其一,外邑獄事,或有被戕而不得償命者,或有繫獄,而徑致枉死者,令道臣巡到處,有獄囚則詳覈而審決,有民訴則細察而明聽,俾無小民抱冤之嘆。且外邑囚繫之政,雖係微事,若有私怒,則一囚屢朔,惟意所欲。甚至於積被飢困,不保其生,令道臣,廣加探察,一一嚴禁。若邑囚徒,每於朔末,錄報巡營事也。其一,當此大比之科,照訖之法,誠爲得當,而近聞開講之後,越講者,不無僥倖之類,而素稱實才者,反或見落,申飭諸試官,俾無不文而倖越,能文而見屈之弊事也。其一,西路支勅之需,使之先期備待,俾無不實之患事也。刑獄囚繫等事,直爲關飭諸道,西路勅需事,自有修補改備之年限,不必一新備待。且勅庫節目,本自嚴重,勅行前,無得會減,意有所在。如有不可不備豫者,則惟在營邑,商量緩急,從便措處之如何。以此關飭,照訖講事,果如疏中所陳,越講者不無僥倖,實才及或見落,則事之可駭,莫此爲甚。爲先以此,嚴飭試官,待其畢講,考勤慢勘處,而令之不行,每自搢紳之家,今番科場,萬一有借書借述現發者,則家長亦難免其罪,更以此意豫飭,使仕宦家子弟及寒士鄕儒,明知申令之意,毋敢冒犯,自陷重罪,何如?傳曰,允。法之不行,貴近犯科而然。卿相之家,畏法飭行,則家子弟,雖欲率入隨從,携入書冊得乎?卿相皆守法,法從效之,法從如此,寒士鄕儒,以何器具,越法干禁乎?先以三令五申之意,以此草記,知委坊曲,期於毋犯,而敎化不孚,風俗不古,無以齊禮,則勢將繩法,其爲朝廷之羞,多士之恥,當如何哉?如是下敎之後,京華儒士,一有冒犯而現發,其所勘罪,何足惜也?史官之場內暗行,雖曰自古由來法規,今番則旣委之廟堂,何必替行卿等之事?爲先別擇文武備郞,今科場內,俾有刮目之實效,可也。
金履翼啓曰,卽者照訖講一二所試官,謂有情勢,擅自撤講云。照訖亦是國試,則試官之引義徑撤,事未前有,萬萬駭然,所當重勘。而請推之外,無他可施之罰,何以爲之?敢稟。傳曰,此亦國試,則不待撤場,焉敢相率引義,使試事無端姑停乎?萬萬駭然,事過後,拿問處之,嚴飭,卽爲設行。
以漢城府民家頹壓別單,傳于金履翼曰,恤典,令該廳卽爲分給事,分付。
金履翼,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。中部字內完少頹多一戶,布一疋,西部字內,全家頹壓二戶,各錢二兩,南部字內,全家漂失二戶,各錢二兩,完少頹多一戶,布一疋,合錢八兩,布二疋恤典,依例分給之意,敢啓。傳曰,知道。
金履翼,以奉常寺都提調·提調意啓曰,東籍親耕田所種皮粘粟皮稷,今八月旬後,當爲成熟之意,敢啓。傳曰,攝刈。
鄭致淳,以備邊司言啓曰,修撰高宅謙上疏批旨內,每年七八月間,發遣剛明備郞,摘奸倉穀,守宰限年禁錮事,令廟堂,草記稟處事,命下矣。取見其疏本,則以爲捧糴之後,折半分給,折半儲置,法意至嚴。而挽近以來,儲置之穀,蕩然於色吏之幻弄逋欠,多則七八百石,小不下五六百石,由是之故,捧糴之際,色吏所逋,徵出於族之族隣之隣,鞭扑狼藉,怨聲載路。每年七八月之間,發遣備郞中,剛明之人,抽栍摘奸,不善察飭之守宰,限年禁錮,監色,施以限己身遠配之律,則庶可以防奸知戢爲辭矣。備郞之儲置摘奸,亦有其法,留庫還穀之摘奸,亦何不可?而旣有道臣,大中小邑畢糴後,分留庫摘奸。又有每年七八月,備郞摘奸,則不無法太煩之慮,勿爲指期定式。如有還弊尤甚之邑,則時或稟旨發遣,以爲警飭之一助,依此施行,何如?傳曰,向於本司坐起也,卿以各道穀分留簿事,有所陳稟,而姑不下批者,欲令聞風補黥,刑期於無刑也。未知諸道,已皆得聞而知戢乎。此草記,亦無異於留中之草記,來頭考察而按廉,不在於豫爲分付,雖欲考察,宜從三南爲焉。雖欲按廉,亦在此時分留之際,而道伯之聞見,必勝於廟堂,聰如聵,言若啞,不能盡心於釐正,致有從後現發,如此道臣,其可曰不負國乎?自可聞之,何必行會?
領議政洪樂性箚曰,伏以惟天惟祖宗,眷佑篤棐,聖候口臻康復,擧朝相慶,帀域鼓舞。第伏念,今番靜攝,八旬有餘日矣。周憂方切於雲漢,殷責誕宣於桑林,藥院之直宿終靳,朝廷之候儀莫擧,抑鬱焦迫,小大同情。幸玆甘霈知時,宸心悅豫,天和快復,而玉體冞康,神人胥悅,而殿宮供歡,此實宗社億萬年無疆莫大之慶也。當此諸慶咸臻之時,何事非慶,何慶不稱?而諸慶之中,上候平復之慶,卽國家第一之慶也。上告下布,飾喜志歡,邦禮則然,國體則然,決不可以直宿候儀之不得備例,而有所持疑也。此非徒臣一介之言也,卽卿士大夫之言也,非徒卿士大夫之言也。竊聽於農夫紅女,莫不引領而望,攢手而頌。伏乞亟命有司,卽選吉日,載擧縟儀,上答天眷,下循群情焉。顧臣忝在相職,固當求對仰請,而情病俱苦,末由蠢動,尤不任悚蹙耿結之至。第臣情勢之無望仍冒,疾病之漸就難强,前後疏奏,罄竭無餘。伏想聖明,亦必俯諒,縮伏竢譴,月已易矣。臺臣則謂之素餐而臣焉伴食,臺臣則警以蹲鳳,而臣焉梁鵜,臺言之忠厚,臣實嘆服,而實病之添劇,又非特耄荒之比。以若情勢,以若癃殘,厭然自在,不思所以引退之方,則臣固不足言。其於淸朝之四維,何哉?鍾已鳴矣,漏且盡矣。欲退未退,政得雍門之琴,臣雖萬萬無狀,何忍飾辭矯誣,重自陷於不忠之科哉?玆又披瀝肝血,仰首嗚呼於天地父母之前。伏乞聖慈,俯垂矜憐,亟許鐫免臣本兼諸任,俾言路開而廉防重,具僚警而賤分安,公私不勝萬幸云云。答曰,省箚具悉卿懇。向因數旬將攝,仰貽殿宮惟憂之念,此固萬萬訟愆,而謁廟拜陵,亦已過時,尤切悚悶。況院直不許,庭候不設,稱賀一節,決難議到,所請不允,卿之所愼,近復如何?新涼日緊,勿藥可期,安心勿辭,俟間卽起視事。仍傳于鄭致淳曰,此批答,遣史官傳諭。
左議政金履素箚曰,伏以惟天惟祖宗,克享我聖心,眷佑我聖躬,宸憂纔抒於雲漢,愆節遄復於天和,殷禱之靈應不忒,周家之翌瘳有喜,此誠我東方無疆莫大之慶,臣民蹈忭,小大惟均。竊伏念,玉候之違豫,未有若今番之彌留,中外之焦遑悶迫,居然八十有餘日,而幸賴遑天祖宗冥騭之休,得有今日勿藥之慶,考之國朝故事,揆以天理人情,其所以飾喜而稱賀者,有不容暫緩。此非臣一人之言,卽擧國臣庶之所同言。非但擧國之所同言,卽情理之所當然,典禮之所必行也。伏願聖明,亟擧告廟之禮,仍許呼嵩之儀,上以答皇天祖宗陰騭之心,下以循臣僚黎庶顒望之情焉。臣情病俱深,杜門蟄伏,不敢以官職自處,而當此無前大慶之時,其於應行之典,亦不敢以區區私義,有所泯默者,冒陳短箚,仰請處分,尤不任悚惶之至。臣於治箚將上之際,伏聞領相先陳箚請,未蒙允兪,此實出於聖上撝謙之盛德,而群情之抑鬱,當何如哉?領相之所請,非由於自家一己之見,實如臣右所陳達,則聖明之深自謙抑,不欲張大者,豈不誠萬萬過當耶?伏願亟回聖心,勉從群請,千萬幸甚云云。答曰,省箚具悉卿懇。雖如例直宿,過十日始擧賀儀,曾有受敎定式,揆以格例亦然。此又領相箚批中,未及提說者,所請不允,卿須安心善攝,俟少間,卽起視事。仍傳于鄭致淳曰,此批答,遣史官,傳諭于左議政。
大司諫朴基正疏曰,伏以神天默佑,玉候遄復,宸誠上格,甘霈連霔,宗社溢無疆之慶,生民洽有秋之望,歡欣忭祝,曷有其極。伏惟我殿下,以聖神之姿,撫盈成之業,臨御以來,一念對越,百度惟貞,庶幾乎時雨時暘,丕應至治,而奈之何,向來跨朔之旱,幾致三農之災,睿心兢惕,不遑於議藥之節,圭璧畢擧,竝及於詢蕘之敎,果然感應之理,捷於影響,沛然之澤,得諸方寸。而乃殿下修省之念,不以得雨而少弛,猶勤求助之意,遍及在廷之臣,辭旨懇惻,有足以格神人而感豚魚。聞殿下今日之敎,其不感激而流涕者,是可謂有人心乎?臣伏見傳敎下者,以伸鬱疏枉,爲應天弭災之第一義。大哉之言,臣實欽嘆之不暇,臣苟有知,其敢諱諸?第伏念,我聖上,以天地之仁,兼日月之明,挈綱維而先立大本,揭鑑衡而靡有遺照,倫彝旣昭於一世,風聲永樹於百代,以言乎顯彰忠良,則贈諡贈官之典,溯及遠世,以言乎褒奬孝烈,則旌閭給復之命,旁蒐遐荒,壇壝配食之儀,棹楔賜額之禮,昭耀窮谷,輝映簡冊。而又於近日,乃有特旨判下於靜攝之中者,凡厥一節之可紀,一善之可錄者,無不在於表揚,以至恤囚則累勤淸獄之飭,愼刑則輒施審理之政,幽蔀無遠於九重,纖毫莫逃於黈纊,環海以東,協氣洋溢,則夫豈有幽枉鬱結之情,迺至於上干天和乎?此非但臣之謏聞,未能思索,抑亦問之,在野必無異辭,而臣愚死罪,竊有所仰復於明旨者。夫有懷未暴之謂鬱,有屈莫伸之謂枉,而群情之不得暴,不得伸者,有足以召災而致沴,則豈可比之於匹夫匹婦,一身之鬱,一家之枉而已耶?噫嘻,痛矣。顧今日擧國臣民之懷鬱抱枉,忍戴一天者,凡幾年矣。式至今日,大義寢晦,合啓則目見其付丙,章奏則手袖於見阻,控籲無所,扼腕憤泣,一日二日,徊徨躑躅,直欲溘然而無知,則求之往牒,一國人情,擧懷未暴之鬱擧,抱未伸之枉,而不之召災致沴者,臣未之聞也。以殿下之明聖,豈不俯燭於此箇義理,而禁令則依舊自在,臺廳則長時鎖閉,此何事也,此何擧也?月前求助之敎,寔出於導之使言之意,而一言之少涉於此,則天聽邈然,使之更言他事,殿下試思之,爲今日臣子者,皆具一段秉彝。夫豈有捨却此撑天亘宇之大義大論,而强覓零零瑣瑣之抱枉懷冤者,以塞明命也哉?於是乎日積公車者,莫不以此爲先,而猶復憚於禁令,不敢顯言,乃以依俙說話,呑吐爲辭,書之國乘,播之八方,亦可謂之有朝廷,有臺閣乎?言之者,旣如是不誠,而殿下之所以應之者,已成一副當規模,直是牢拒,都無發落,言念及此,安得不臆塞而膽墜也?雖以下於此者言之,近日章疏中,所歷陳者,間亦有卽賜允可之事,而殿下未嘗示一分採用之意,徒有求言之名,而全無用言之實,其何能使之嘉言罔伏,儻論日陳矣乎。噫,湖閫凶悖之帥,敢售包藏之計,至占仗鉞之任,伊時臺臣之請鞫,比來諸疏之迭陳,如彼其明的,而殿下其果屈意而賜兪乎?至於金鍾秀負犯何如,關係何如?國論若沸,輿憤尙激,而合辭未撤,恩宥遽降,最後之草草數言,亦可見公議之不泯,而殿下其果捨己而從人乎?臣恐使之言之,言而不用,則言之者亦怠於進言,而其爲害也有甚於訑色之拒人也。臣之此言,亦是諸疏中言耳,固知一張空言,同歸不用之科,而獻言不已者,誠以今日之可言者,以大以小,捨此則終無可言故也。伏願殿下,亟降明命,先從大義關頭,快示悔悟,其餘諸條,亦垂採納,以幸宗社,以光聖德焉。噫,今日之霈澤,足令枯者潤,而萎者蘇,要之不至於饑荒,而其中高燥田之已枯者,晩移畓之已損者,似無更蘇之望。從前似此之歲,每患踏驗之未遍,俵災之不均,朝家許劃之災,易歸奸吏之消瀜,殘民不毛之田,或有租稅之督徵,奸竇難防,可愛非民。大凡田政之要領,專係於踏驗之必詳,而雄邑大吏,莫不占便而養安,只使監色而替行,民隱之不聞,吏鄕之幻弄,職由於是矣。目今秋事不遠,檢田當前,今之太守,古之田畯也,躬行田疇,乃其職分也。臣謂嚴飭諸道,另加廉訪,守令之不親檢田,委之下吏,致有白紙之徵稅者,不待殿最,先爲狀聞論勘之地,宜矣。懲貪奬廉,有國之先務。臣嘗聞宋太祖,用法寬仁,每嘆法綱之嚴密,而惟於贓吏則不赦,可謂深達治體矣。臣未知近來懲貪之典,能用一切之法耶?雖以已經現露,已勘邦憲者言之,一更赦令,稍移歲月,則復廁衣冠,更擬官秩者,比比有之。其視宋朝之規模,爲如何哉?以此法紀,欲以懲貪吏而戢墨倅,不亦難乎?然而臣則以爲懲貪之爲法,終不如奬廉之爲愈也。威之以刑,曷若勸之以賞,此先王所以先敎化而後刑政也。自夫我聖上御極以後,墨吏之照法者,間或有之,而未聞奬一廉白,以勵風敎,顧今世道日下,廉恥都喪,苟圖目前之利,不顧後世之譏者,滔滔皆是,此所以墨倅日滋,而廉吏無聞也。伏願殿下,亟命廟堂,俾擧淸白之選,以聳一世,恐不可已也。用人之法,專靠於科制,而科制一紊,則人才不登,人才不登,而國家將誰與之共理哉?功令之文,雖遜於講學,而曷若濫取不識丁之人,以益冗官,徒啓倖門哉?我殿下履端之始,渙發綸音,深憂科弊,將有大振作,大變通之擧,而士子之稍有抱負者,莫不翹足而俟矣。于今幾年,只是依舊樣子,實非所望於殿下信令之道也。殿下之迄無更張者,只是礙着於面試一款之有所迫切也。大聖人至仁包含之德意,臣固欽嘆不已。而第伏念,迫切之嘆,止於一番,而苟使爲士子者,明知其永久不改,則不才者,可以自勵,而決無冒赴之患,又安有迫切之之嘆也?臣以爲,捨却面試一款,則科弊之百千萬般,都無着手地矣。方今大比在前,申禁亦多,而俱未免緦功之察,以臣愚見終不如面試之最爲要領也。近來仕路之淆雜,官方之多滯,誠非細憂,我朝之用人,專取科目,而文官之積滯,未有甚於近日。向來守令之定數,參上之添窠,未爲一時之救弊,依舊積薪之多端,抱紅牌老牖下之類,亦足以仰干和氣,伊時疏通之擧,徒起廢枳之流,未遍疎逖之人,時或以造化之權,奬拔於草野之間,而至於不問人地,過加淸顯者,亦非大聖人用人難愼之意也。雖以蔭路言之,吏道多歧,淆雜轉甚,以至各司郞僚,則雜歧之類,十居八九,享祀之差祭極艱,官吏之等威不明,甚非聖朝淸仕路之政也。伏願申飭政府與掌銓之臣,講究疎滯之方,澄汰淆雜之路,以爲導和之本焉。臣於見職,敢不竭蹶趨承,以效涓埃之報,而誠以禁令不還,而合啓無路,則豈可以言官自處,揚揚冒赴,以貽譏議乎?新除之後,屢犯違傲,求言之下,迄未一言,俱出於亶非得已,而責諭荐降,義分是懼,首將義理之大關,先請採用之實,尾附陳腐之瞽說,仰瀆崇嚴之請,而至若去就一款,更無可論。伏願聖明,察其愚而納其言,仍命鐫斥臣職,以安私分焉,臣無任云云。答曰,省疏具悉。諸條當留意,爾其勿辭察職。
副校理曺允遂疏曰,伏以自天申休,聖候快臻康復,歡欣蹈舞,大小同情。竊伏惟近日求言之敎,實出於我聖上敬天愛民,側席修省之盛意,而果然盈尺之甘霔,得自方寸之默禱,轉移災祥,若是其幾,食實之望,從玆可卜,天人感應之理,臣固欽仰之不暇。而惟聖上,洞屬一念,悠久不息,乃於得雨之後,又下求助之音,十行絲綸,丁寧懇摯。此實古昔聖王所未有之盛節也。殿下推此心而行是政,則其將周歲豐而虞民阜矣,夫何待群下草草陳腐之說也。噫,前後應旨之章,日積於公車,廟堂已陳之,臺閣又言之。苟究其擧國臣民所共冤鬱之情,則卽收禁一事之尙今不得請者也。天地交則爲泰,不交則爲否,顧今義理未伸,懲討未行,上下之際,情志阻隔,則其將曰天地交乎,不交乎?天地之不交而災沴之不生,臣未知聞也。殿下之求言,將以用其言也,而諸臣之批,無所開納,由前由後,禁令自在,臣愚死罪。竊以爲,殿下之求言,諸臣之進言,徒歸文具而止也。將何以答天譴而慰人心乎?惟殿下惕然回悟,亟下明詔,特收禁令,以開言路焉。噫,古人之日奏水旱,圖上流民,實是人臣進警之義,而今或反是,不徒不能慮其災,乃至諱其災,章奏之間,殆欠切實,講究之方,不及賙救,聖心憂勤於上,群情恬憘於下,此而不已,緣畝之民,何以聊生,失稔之家,何以奠安?今者農形,臣之聞見,不出畿甸之內,則固不敢質言,而跨朔暵乾,豐歉幾判,雖幸近日之霔,得以勃興,而少勝者禾穀,難蘇者田種,豫講之道,莫先於荒政。故聖人曰,民事不可緩也。惟聖上,下詢廟堂,及今講確,另飭各道守臣,俾思寬民力,裕民穀之方,則庶可以民忘其饑,國食其效矣。殿下每以伸鬱疏冤爲敎,甚盛德也。臣之待罪南邑也,泰安,有被戕於人者,已經檢驗,旣成獄案,而所謂元犯,逮繫未幾,其家人,多率人丁,來破獄門,晏然脫出,威力所加,吏卒莫敢誰何?營邑譏捕,亦無以下手,哀彼戕者,亦何辜焉。漢法雖寬,殺人者死。當今聖世,何以有此?此以推之,此獄之外,又安知抱冤而未暴者乎?請令廟堂,關飭諸道,嚴査以聞,仍令竝飭諸道,廣加探察,俾無匹夫匹婦冤鬱之嘆焉。仍伏念臣,性本愚魯,識又蔑劣,玉署一步,視同鐵限。今玆新除,適及於歸自下邑之後,積違之餘,急於昵近,召牌之下,不敢逡巡,雖不得不祗肅恩命,而因仍蹲居,有愧株守。伏乞聖明,俯垂鑑諒,遞臣見帶職名,以安私分,以重公器,千萬幸甚。臣無任云云。省疏具悉。所陳當留意。泰安殺獄事,依所請,令廟堂,嚴飭該道,詳査狀聞,諸道一體嚴飭,爾其勿辭察職。
副修撰高宅謙疏曰,伏以皇天默佑,甘澍普洽,暑退涼生,玉候快復,鼓舞歡忭,中外惟均。仍伏念,臣病伏旅邸,方尋鄕路,玉署除命,忽下於夢想之外,逃遁不得,冒沒出肅,而自顧病狀,實無堪承。伏乞聖明,諒臣難强,亟賜鐫改,不勝幸甚。臣方乞解,豈敢有所論列?而日前求助之聖敎,丁寧懇惻,可感豚魚,臣雖愚迷,何可無一言乎?只就目下之急務擧條,敢效區區芹曝之誠。幸殿下,勿以人廢言也。傳曰,民惟邦本,本固邦寧,其本不固,而邦國安寧者,未之有也。我國根本,三南是也,而今夏旱災,挽古所無。以湖南一道論之,自六月初七日,至七月二十一日,而無一點之雨,推此而兩南可知。方農之時,五日不雨,則瞻天望雨,況四十餘日之旱乎?平原廣野,一望枯黃,景色愁痛,雖非臣目見,臣所聞知,無異目見。今番雨澤,雖曰饒洽,時已晩矣。三南穡事,將未免大無,國計民憂,萬萬寒心。若非朝家之別般軫念,則來頭民事,思之罔措。臣謂亟令廟堂,豫入思量,稍待年分之狀,若其全不掛鎌處,則從實給災,俾無白徵之弊。還穀之停退,一依分等施行,以固國家之根本,宜矣。易曰,損上益下,民說無疆。有若,對魯哀公之問曰,百姓足,君孰與不足,百姓不足,君孰與足,眞格言也。誠願殿下留神焉。國家之設置倉廩,所以爲民也。捧糴之後,折半分給,以補農民之不足,折半儲置,以備歉荒之救恤,法意至嚴且重。而挽近以來,列邑守宰,不善察飭,儲置之穀,蕩然於色吏之幻弄逋欠,而多則七八百石,小不下五六百石,由是之故,捧糴之際,色吏所逋,徵出於族之族,隣之隣,鞭扑狼藉,怨聲載路,可謂感傷和氣之一端。臣謂繼自今,每年七八月之間,發遣備郞中剛明之人,抽栍摘奸,考其虛實,不善察飭之守宰,限年禁痼,監色施以限已身遠配之律,則庶可以防奸知戢矣。湖南若是,則安知其兩南之不然也?且以湖南漕運言之,稅船臭載之患,無歲無之,由是之故,國用之虛耗,民間之痼弊,愈往愈甚。究其故,則全由於梢工監色之不善領運,而偸竊故破之弊,往往有之,不可專委於風波所致也。臣謂自今以後,破船之梢工,則用以一律,監色則施以限己身減死遠配之律,以爲懲一勵百之地,斷不可已也。臣是南土之人,熟諳南土之弊,故妄有數條論列,言雖淺陋,恐或爲目下之急務。伏願殿下,恕其愚而納其言焉。臣無任云云。省疏具悉。三南穡事,豈待年分之狀?當觀近日雨暘,另有措處之道。每年七八月間,發遣剛明備郞,摘奸倉穀,守宰,限年禁錮事,令廟堂,草記稟處,附陳臭載之弊,付之廟堂,爾其勿辭察職。
甲寅八月初八日,答獻納李羽逵,省疏具悉。諸條當留意,爾其勿辭察職。原本未下
甲寅八月初八日卯時,上御誠正閣。藥房入診入侍時,藥房提調徐有防,行都承旨洪明浩,假注書李允謙,編修官安經心,記注官承膺祚,檢校直提學金載瓚,一直提學徐龍輔,二直提學鄭大容,檢校直閣徐榮輔·南公轍,醫官柳光翼·金光國·金孝儉·周命新·李敬培·李周憲·安昌禧·吳仁豐·丁希泰,以次進伏訖。有防曰,日前聖體調攝,若何?上曰,日熱無異盛暑,去夜寢睡,未得穩着矣。有防曰,醫官旣已待令,診察,何如?上曰,置之。上曰,留院公事入之。出榻敎賤臣承命出傳。上曰,左承旨入侍。出榻敎賤臣承命出傳,與行左承旨林濟遠,偕入進伏。命書傳敎曰,右承旨·右副承旨許遞,前望單子入之,待下批,牌招察任。又命書傳敎曰,承旨房仍,右承旨爲推考房。有防曰,昨伏承領相箚批,臣等不勝抑鬱矣。上曰,數旬將攝,安有稱賀之例耶?有防等曰,非數旬而殆近數朔矣。上命書公事判付訖。命退,諸臣以次退出。
上在昌德宮。停常參·經筵。
鄭致淳啓曰,禁衛營將官來言,今日本營軍兵,日次私習云矣,敢啓。傳曰,知道。
鄭致淳啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
李益運啓曰,臣益運,以卒奉朝賀鄭存謙家致祭事,下直進去之意,敢啓。傳曰,知道。
金履翼啓曰,時原任大臣有稟達事,率禮堂,來詣請對矣。傳曰,入侍。
傳于尹致性曰,左副承旨,同副承旨,分詣受香所,奉審摘奸以來。
傳于金履翼曰,禮房承旨入侍。
承旨前望單子入之,尹致性·南公轍落點。
鄭致淳啓曰,禁衛大將李漢豐,以南壇淸道事,今方出去矣。兼帶右邊捕盜大將命召及大將牌·傳令牌,何以爲之?敢稟。傳曰,係是本營事,勿請還納,兼帶捕將所佩,亦爲依此爲之。出去之意,言送政院,以爲微稟之地,仍爲定式施行。而奉詣時,導駕淸道,還奉時,亦自壇所導駕淸道,至太常門外而退事,分付。
鄭致淳啓曰,禁衛大將李漢豐,兼帶捕將所佩,勿請還納,仍爲定式施行事,命下矣。在前如此之時,有他邊大將兼察之例。今番則何以爲之?敢稟。傳曰,依例兼察,牌招使之聽傳敎,可也。
洪仁浩啓曰,大司憲李在學牌不進,執義李遇濟,掌令鄭毅祚·韓用鐸,持平洪秉臣呈辭,持平南履翼奉命在外,監察茶時之意,敢啓。傳曰,知道。
傳于洪明浩曰,都承旨入侍。
傳于南公轍曰,同副承旨入侍。
傳于洪仁浩曰,御覽官案,不爲修整,吏曹該色郞廳拿處。
吏曹口傳政事,以鄭大容爲戶曹參判,李潞秀爲載寧郡守。
洪明浩啓曰,未下直守令,當日辭朝事,命下矣。新除授載寧郡守李潞秀,方在差祭中,何以爲之?敢稟。傳曰,望筒勿施。
洪明浩,以吏曹言啓曰,新除授江原都事李顯默,與兵曹佐郞金熙華,有娚妹應避之嫌。而臣不能照察,遽然擬入,至蒙天點,臣之不察之失,不勝惶恐。而除拜時,旣與郞官相避,則揆以格例,不可仍置,改差,何如?傳曰,京試官旣無相避,未下直人中相換,可也。
吏曹口傳再政,以鄭東元爲載寧郡守。江原都事李顯默,忠淸左道京試官崔獻重相換。
吏曹,兼大司成單南公轍。
以大司憲李在學牌不進推考傳旨,傳于洪仁浩曰,許遞。
以大司諫朴基正,獻納李羽逵牌不進罷職傳旨,傳于洪仁浩曰,只推。
以修撰尹益烈牌不進罷職傳旨,傳于鄭致淳曰,只推。
以漢城府民家頹壓別單,傳于南公轍曰,恤典,令該廳,卽爲分給事,分付。
尹致性啓曰,明日聖節望闕禮習儀時,兩司當爲進參,除在外·未署經外,未肅拜呈告人員,竝待開門牌招,以爲進參之地,何如?傳曰,允。
金履翼,以弘文館言啓曰,修撰尹益烈連呈辭單,不爲行公,卽爲牌招察任,何如?傳曰,允。
洪明浩,以吏曹言啓曰,新除授軍資監正李奭濟除拜後,過限未肅拜,依例改差,何如?傳曰,允。
洪明浩,以吏曹言啓曰,戶曹正郞李始源呈狀內,矣身素患痰癖之症,無時發作之中,又添暑感,時月之內,萬無供職之望云。身病旣如此,則不可强令察任,今姑改差,何如?傳曰,允。
鄭致淳,以賑恤廳言啓曰,漢城府民家頹壓別單判付內,恤典,令該廳,卽爲分給事,命下矣。東部字內,完少頹多一戶,布一疋,西部字內,全家頹壓一戶,全幕頹壓三戶,全幕漂失六戶,各錢二兩,完少頹多二戶,各布一疋,南部字內,全家頹壓二戶,各錢二兩,以上錢二十四兩,布三疋恤典,依例分給之意,敢啓。傳曰,知道。
洪仁浩,以兵曹言啓曰,內禁衛將李昌培,身病猝劇,時月之內,勢難供職,呈狀乞遞。慶熙宮衛將邊翰城,病難供職,呈狀乞遞,領軍之將,輪番之任,不可久曠,竝改差,何如?傳曰,允。
南公轍,以守禦廳言啓曰,卽接南漢留營別將李顯宅所報,則以爲本廳親牙兵,右司後哨官朴漢文,昨年屯稅,盡爲偸弄,至今不納云。故自臣營,方嚴治督捧,而身爲屯監,昨冬應稅,尙此拒納,萬萬可駭。其在懲後之道,不可仍置於將官之列。哨官朴漢文,爲先汰去,何如?傳曰,允。
甲寅八月初九日卯時,上御誠正閣。禮房承旨入侍,時原任大臣,率禮堂,同爲請對入侍時,左副承旨金履翼,假注書李允謙,編修官安經心,記注官承膺祚,領中樞府事蔡濟恭,行判中樞府事朴宗岳·金憙,右議政李秉模,行禮曹判書洪良浩,禮曹參判徐邁修,以次進伏訖。上敎履翼曰,我國肇祀之禮,尤重南壇,祭器洗滌,壇上修掃及該大將之字內淸道,各別申飭爲之。受香獻官,則陪從神位板,可也。香祝神位板,竝奉安於一轝,事甚便好,卿等之意,何如?濟恭等曰,似好矣。上曰,承旨先退傳香後,卽爲壇所奉審,可也。上曰,他承旨入侍。出榻敎賤臣承命出傳,與右承旨洪仁浩,同副承旨鄭致淳,右副承旨李益運,以次進伏。濟恭曰,多日靜攝之餘,聖體,若何?上曰,昨夜之熱,甚於盛暑,卿等亦然耶?濟恭曰,然矣。上曰,昨日已諭於領相箚批矣。今番仰貽殿宮之憂容有其極,廟宮尙未祗謁,陵寢亦未展誠,尙何論他事?而聞卿等入來,如是强爲召接者,欲使卿等一番瞻仰,少弛焦鬱之慮也。濟恭等曰,仰瞻宸扆,玉色如常,此何等慶幸?方寸之禱,竟得甘雨,便殿之御,又在今日,臣等歡欣慶忭之心,不可勝達矣。上曰,李遇濟,予則以爲奇哉。領相以兼管藥院,每入承候,予果實難召接,而大臣旣請診筵,則難孤其意。故不得已强起許接。且八耋大臣,日日入來,得無損節乎?於予心,亦甚不安矣。一自疏出後,一不入來,今則可謂上下安心,還可幸也。濟恭曰,居外焦遑,不如每入承候之爲愈也。上曰,老成人,漸至衰頹,言念國事民憂,不覺發嘆也。濟恭曰,臣之健羨者,鄭奉朝賀也。上曰,方今陶鑄之責,舍卿其誰?況且散亂無統之時,卿何爲出此言也?向者言於摠我使曰,李錫夏之疏,決非卿之所指揮,不必移怒也云矣。至於丁範祖則百年後,始授政柄,而每多礙眼處,人或疑卿之所主張而然矣。予則曰必不然也。濟恭曰,所謂李錫夏上疏,則疏批出後,始爲得見,此乃臣無足備數故也。至於丁範祖,則姿性本是淸秀孤直,臣知舊中,待之以第一人物。而第其政事等節,則臣旣以大官備列,獨不顧體貌,而事事干政乎?濟恭等曰,俄承下敎矣。今番玉候欠和,非但數旬靜攝,而殆近數朔矣。殿·宮惟憂之餘,氣候,何如?上曰,慈殿癤候,尙未快復伏悶。而第伏念涼生後,則必有勿藥之慶矣。濟恭等曰,近日進御涼劑,不過治其外症,臣等所願,惟在於聖心之息煩怡神,以爲治本之道矣。上曰,予病諸症,專由膈熱,而涼劑進服,果止於治其外症,非不知安心息煩,爲第一調治之道,而知固不能爲也。恒雨恒暘,莫非憂民之念,顧安得息煩之時乎?命致淳·益運先退。上曰,卿等何爲而入來?昨日領相箚子餘意耶?濟恭等曰,非但臣等之所欲仰請者,八域擧皆同情,敢不仰達乎?殿下登極以後,豈有如今番之許久靜攝之時乎?上曰,果未有如今番之將攝,而卿等之所欲言者,大不稱當也。濟恭等曰,旣有院直之例,則如今番愆和之時,可不爲之乎?當爲而不爲,因此爲固拒之端,此非臣等之所望也。上曰,今日召見卿等者,欲使新入閣者,知陳請之禮故也。卿等雖力懇,予肯受之乎?良浩曰,大臣旣陳達矣。此實必行之典禮,臣等但當顒俟愈音矣。上曰,先朝每於悶旱之餘,聖候欠和,而予則非但悶旱,膈氣往來故也。先朝上候平復時,尙以直宿十日爲限,始許陳請,而今番則旣不直宿,豈可以稱賀等節陳懇乎?設有直宿之擧,先朝受敎旣如此,則敢不遵行,卿等之入來提說,無異於已稱賀,更勿出此言也。濟恭等曰,一番飾喜,天理人情,固當若是也。上曰,今年六月,未得稱觴者,非不欲爲稱慶,而明年又有無前之慶。則年年稱賀,喜與懼竝。故,未遂群下之請矣。而況今番則院直,初不爲之,有何可稱之例耶?秉模曰,今日臣等之所請,固當上告陟降之靈,豈可以直宿之不爲,不賜允兪乎?上曰,卿言雖如此,今番予之所貽憂於第十三室,當如何哉?矧乎先朝受敎如此,則自有陟降之降監,奉遵受敎,不猶愈於如例受賀乎?邁修曰,若如例院直,則豈但十日而已乎?玉候平復後,殿宮欣喜之心,亦當如何?以慰喜殿宮之禮,固宜允從,臣等之請也。良浩曰,臣等雖未得入闕承候,而闕外則連日來會矣。上曰,予已聞之矣。此豈不萬萬屑越者乎?若欲問候,則書問於藥院,可也。豈可一齊來到於闕外?此則大關後弊,亦違格例,不可不釐革也。殆若搢紳疏之聞風追逐者,此豈成說乎?濟恭曰,此則大違朝禮也。良浩曰,外人聞,臣等以陳請事入來,莫不顒望矣。上曰,已悉諭矣。仍敎曰,華城上樑,想不遠,上樑文當從近下送,大提學,必親書於錦幅以送也。秉模曰,向因南兵營都試濫雜之弊,自兵曹筵稟後,各技沒技之類,更爲比較,只取一人直赴事,定式行會矣。都試濫雜之弊,固當嚴禁,而今因邊閫之不善檢飭,反使武士輩,盡其才之類,擧懷抑鬱之心,則所得者少,而所失者多,不可以銷刻爲拘,依前規施行之意,分付諸道。如是而若復如前濫雜,當該道帥臣,各別論罪之意,一體分付該曹,輕先變改,未免不察。當該堂上推考,何如?上曰,依爲之。出擧條上曰,未下直守令,當日辭朝,未差之代,口傳差出。出榻敎秉模曰,太廟秋奉審,戶曹堂上,當爲進參。而判書·參判或有故,或老病,參判今姑許遞,令該曹口傳差出。以爲推移進參之地,何如?上曰,依爲之。出擧條秉模曰,前副修撰李錫夏之論,前諫長林濟遠,至加以回互嘗試之目,毋論言之稱停與否,題目深重,恥莫大焉。而及夫承宣之除,晏然卽膺,其在重廉防之義,不可置之。左承旨林濟遠罷職,何如?上曰,見職之卽膺,似出於以人言之白地勒加,不足較挈而然。卿言亦出於重四維之意,而罷職則過矣。以此以彼,宜有區處,本職遞差,可也。出擧條命書榻敎曰,行左承旨林濟遠遞差。良浩曰,臣行將奉命出壃矣。大馬之齒,已過七旬,臣之子副司正樂浚,欲爲隨往,而名係朝籍,不敢擅離,敢陳私懇矣。上曰,大臣之意,何如?領中樞府事蔡濟恭曰,文臣子弟之以軍官名,隨父兄赴燕,聞有已例,重臣請懇,又如此,自上體諒,恐無所妨矣。行判中樞府事朴宗岳曰,子姪隨行,雖是朝官,多有已例之可據者矣。行判中樞府事金憙曰,臣亦聞其多有已例云矣。右議政李秉模曰,已例旣多,許施似宜矣。上曰,出入經幄者,古人猶且帶率赴燕,僉議又如此,事甚稀貴,特爲許施,可也。進賀正使朴宗岳曰,今番使行時,檢書官朴宗善,欲爲帶去,而以方在檢書官之故,不得擅便,敢此仰達矣。上曰,依爲之。出擧條上曰,正言康聖翊許遞,今該曹付軍職。出榻敎上曰,留待北評事,掌試都事入侍。出榻敎賤臣承命出傳,與北評事朴鍾淳,黃海都事金銑,忠淸都事徐有鍊,偕入進伏。上敎鍾淳曰,汝聞北關馬事耶?鍾淳曰,略聞之矣。而馬價之騰踴,專由於爭買所致云矣。上曰,昨有往見諸大臣之敎,果已見之否?鍾淳曰,姑未往見矣。上曰,必往見,諸大臣相議後下去也。敎有鍊曰,汝下往,必秉公善爲之也。敎銑曰,汝亦下往善爲之也。命先退。上曰,濟州前正言康聖翊,部將朴重煥入侍。出榻敎賤臣承命出傳,與聖翊等,偕入進伏。上曰,聞汝有老親,故特遞臺職下送矣。何聞發程耶?聖翊曰,三四日內,當下往矣。上命仁浩曰,給馬下送也。命退,諸臣以次退出。
甲寅八月初九日辰時,上御重熙堂。同副承旨入侍,稟事閣臣同爲入侍時,同副承旨南公轍,假注書李允謙,編修官安經心,記注官承膺祚,一直提學徐龍輔,以次進伏訖。龍輔曰,藩任之兼帶閣銜,雖有一二已例,而畿伯則處在都城咫尺之地,凡係承候奉審等事,固當依例進參。而至於五日仕進,十日考功,殿座時陞殿,動駕時陪班,職是外官與居留分司之任有異,則進參當否,恐不可無一番定式。故敢此仰達矣。上曰,所奏誠然,旣與留守有異,除非稟事承候,勿爲仕進,可也。命退,諸臣以次退出。
甲寅八月初九日巳時,上御重熙堂。都承旨入侍時,都承旨洪明浩,假注書尹致永,編修官安經心,記注官承膺祚,以次進伏訖。上曰,昨今之熱,無異盛暑矣。藥院提調,似已出去。卿須卽往藥院,玄蔘加入逍遙散,限門鑰看審煎入,卿則留門出去,好矣。仍命書榻敎曰,進御加味逍遙散,依前方煎入。上命書傳敎曰,右副承旨許遞,與未差之代,前望單子入之,待下批,牌招察任。仍命退,承史以次退出。
上在昌德宮。停常參·經筵。
藥房都提調徐有防,副提調洪明浩啓曰,伏未審日間,聖體調攝,若何?寢睡·水刺之節,何如?昨日湯劑進御之後,諸節益有差勝之效乎?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。在前雖於盛暑極熱,未嘗不有汗,今番差勝後,或有汗意,此蓋熱未快降而然。逍遙散,限涼生煎入,卿等不必入侍,問候日次,亦依常時,可也。
王大妃殿·惠慶宮·中宮殿,藥房口傳問安。答曰,知道。
鄭致淳啓曰,禁衛營將官來言,今日本營軍兵,日次私習云矣,敢啓。傳曰,知道。
鄭致淳啓曰,御營廳今日本廳軍兵,日次私習云矣,敢啓。傳曰,知道。
鄭致淳啓曰,備邊司郞廳來言,今日賓廳日次,而聖節望闕禮習儀相値,不得來會云矣,敢啓。傳曰,知道。
金履翼啓曰,今日望闕〈禮〉習儀,進去下直之意,敢啓。傳曰,知道。
金履翼啓曰,今日望闕禮習儀時,憲府則監察代行矣。雖無諫院,依例行禮之意,敢啓。傳曰,知道。
傳于尹致性曰,左副承旨入侍。
傳于洪仁浩曰,左承旨入侍。
以大司諫朴基正,獻納李羽逵,執義李遇濟,掌令鄭毅祚·韓用鐸,持平洪秉臣牌不進罷職傳旨,傳于洪仁浩曰,只推。
洪仁浩啓曰,大司憲未差,執義李遇濟,掌令鄭毅祚·韓用鐸,持平洪秉臣牌不進,持平南履翼奉命在外,監察茶時之意,敢啓。傳曰,知道。
傳于南公轍曰,同副承旨入侍。
以修撰尹益烈牌不進罷職傳旨,傳于鄭致淳曰,只推。
鄭致淳,以弘文館言啓曰,修撰尹益烈,旣有只推之命,卽爲牌招察任,何如?傳曰,允。
南公轍,以賑恤廳言啓曰,漢城府民家頹壓別單判付內,恤典令該廳,卽爲分給事,命下矣。西部字內,全家頹壓五戶,全幕漂失一戶,各錢二兩,完少頹多一戶,布一疋,合錢十二兩,布一疋,恤典依例分給之意,敢啓。傳曰,知道。
鄭致淳,以備邊司右議政意啓曰,今日聖節望闕禮習儀時,西班中文宰,及堂上軍職,無一人進參,其在事體,極爲未安。衆所共知實故實病外,捧現告,爲先從重推考,何如?傳曰,允。
鄭致淳,以都摠府言啓曰,今日入直內三廳武兼禁軍及軍兵等,當爲中日習射,而聖節望闕禮相値,不得爲之之意,敢啓。傳曰,知道。
甲寅八月初十日辰時,上御誠正閣。左承旨·左副承旨入侍時,左承旨洪仁浩,左副承旨尹致性,假注書尹致永,編修官安經心,記注官承膺祚,以次進伏訖。上命讀公事,書判付。仍命曰,注書馳詣南壇,修掃奉審,速爲復命,可也。仍命退,承史以次退出。
上在昌德宮。停常參·經筵。
自開東至辰時,有霧氣。
南公轍啓曰,來十六日,日次儒生殿講日次矣,敢稟。傳曰,七夕製設行後,更稟。
洪仁浩啓曰,大司憲未差,執義李遇濟,掌令鄭毅祚·韓用鐸,持平洪秉臣呈辭,持平南履翼奉命在外,監察茶時之意,敢啓。傳曰,知道。
以領議政洪樂性,左議政金履素初度呈辭,傳于洪明浩曰,初度由單之旣送,又呈相府故事,其例絶罕。再次封還,反有欠於敬禮,容俟再度,自有商量者。今番則不允批答,依例撰進事,分付。
傳于徐配修曰,禮房承旨入侍。
傳于南公轍曰,同副承旨入侍。
傳于洪仁浩曰,都承旨前望單子入之,與新除授承旨,待下批,牌招察任,前望單子入之。蔡弘履落點。
傳于尹致性曰,摠管中,時帶詞訟人許遞,前望單子入之,待下批牌招入直。
都摠管前望單子入之,韓光綮落點。
蔡弘履啓曰,吏曹郞廳來言,臺諫有闕,政事,取稟。傳曰,當日爲之。
洪仁浩啓曰,合辭許久闕啓,事甚未安。今日政,新除授兩司,待下批,牌招未肅拜人員,一體牌招,何如?傳曰,允。
以大司諫朴基正,獻納李羽逵牌不進罷職傳旨,傳于洪仁浩曰,只推。
蔡弘履,以吏批言啓曰,本曹參判今當差出,而前望中,無故之人,只有二人,以二望擬入之意,敢啓。傳曰,知道。
蔡弘履,以吏批言啓曰,壯勇營提調,今當差出,而時未備員,依節目,以曾經戶·惠堂中,通瀜備擬,何如?傳曰,允。
有政。吏批,判書金載瓚進,參判·參議未差,行都承旨蔡弘履進。以金履成·徐配修爲承旨,洪明浩爲吏曹參判,鄭致淳爲吏曹參議,李鼎揆爲大司憲,鄭來百爲正言,沈興永爲校理,趙宗鉉爲判尹,李命植爲壯勇提調,申思運爲典設提調,姜文會爲軍資正,具膺爲掌苑別提,兼執義單李顯默,承文副正字單洪宅夏,掌苑別提具膺,顯隆園令洪後榮相換。
兵批,判書具庠進,參判柳誼病,參議姜彝正病,參知李祉永入直,左副承旨尹致性進。副司直李在學·林濟遠·洪義榮·李身晦·尹行恁·洪義浩·尹長烈·李益運·兪漢寧,副司果徐有聞,以上竝單付。
傳于蔡弘履曰,近日差祭,不擇吏曹堂上,一竝罷職,爲先下義禁府推考,該吏,令該曹照律定配。
以開城留守李冕膺狀啓,薦新及進上松茸,限內不得封進,惶恐待罪事,傳于洪仁浩曰,勿待罪事,回諭。
以全羅監司李書九狀啓,長興府漂還人等問情馳啓,而濟州牧使沈樂洙,初不詳審,經先登聞,令攸司稟處事,傳于尹致性曰,許久不還,認生爲死,是豈牧使之罪?論罪一款,分揀事,回諭。
以時囚罪人沈晉賢原情啓目,傳于洪仁浩曰,此是囚者原情乎,敦關謄本乎?自首至尾,斷斷不已者,卽敦關中,筵稟請錢句語而已。然則囚者捧道時,使之許墾乎,禁其築堰乎?何無一言摡及筵稟云云。囚者必擬以白首老堂之白地假稱,有此反覆提說,而此則事實,有大不然者。因敦府蘇弊事,領相之爲領敦寧也,果有請貸錢貨之筵奏,其後諸堂,無不續其說,則筵奏之非假稱,固躍如矣。誠如囚供之起,或後關中,旣無某道某郡面里折受,枚擧筵奏之語,則囚者曰,以無異於啓下,行欲不卽據實狀聞云者,又何其昏於罪己,若是其甚乎?此供辭全篇,都是外題,竝只勿施,更爲待朝開坐捧供。雖以卿等言之,不念爰辭之體重,如許招供,無難捧入,赴坐堂上推考。近聞之,厥處堰作事堤堂之許題於奸民,已在前數年云,則首犯者,卽非敦堂,敦堂之罪,只在於輕信駭悖一郞官之自東邑來言,歷歷信筆着署而已。且況後關之後,旣無一梁增開,片土加築,竟爲後道防報而中止,後堂之混被首犯之律,獨不冤乎?此雖微事,亦關刑政,最初許題之堤堂,更卽指名現告草記,移施敦堂已施之律。敦堂則以罷職減等,誤捧現告之有司堂上,從重推考。每欲定式而未果,堤堰司之弊,可勝言哉?歲首朝參大臣例飭,無補於旱節之灌漑,而設其司而置其堂,有其印而踏其狀者,不過牟利輩射利之事,觀於文簿之不爲回公一款,事面愈欠光明。苟欲汰冗,宜先堤司,自今堤堂,別爲差下之式,永爲革罷,歸其印於有司下位,仍作例兼之窠,而兩堂中,只存一窠,如是則汰冗而杜奸,循名責實,刑期於無刑,雖謂之一擧兩得,可也。以此亦令廟堂知悉。此後名雖堤司關文,若無啓下折受之語,後道勿給其土,依受敎,論理狀聞事,申明嚴飭諸道,載之禁府·刑曹受敎。
蔡弘履,以吏曹言啓曰,本曹佐郞具文行呈狀內,矣身素患痰癖之症,每當換節之時,一倍添劇,轉側須人,以此病狀,時月之內,萬無起動供職之望云。身病旣如此,則不可强令察任,今姑改差,何如?傳曰,允。
南公轍,以弘文館言啓曰,修撰尹益烈,旣有只推之命,與新除授校理沈興永,一體牌招察任,何如?傳曰,允。
蔡弘履,以內醫院官員,以都提調·提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
洪仁浩,以刑曹言啓曰,近日差祭,不擇吏曹堂上,竝罷職,爲先下義禁府推考,該吏,令該曹照律定配事,命下矣。吏曹祭享色書吏金弘喆,依詐不以實律,決杖一百後,江原道淮陽府徒三年定配所,卽爲押送之意,敢啓。傳曰,知道。
禁府啓目,吏曹佐郞金熙華原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,近來銓郞,雖異於通淸之時,卽亦法從之臣,則盡心職事,新反乃敢有罪曰無,其矣所爲,萬萬駭然。名以該色,則亦豈有出直入番之別乎?御覽官案事等至嚴兺不喩,他籤姑竝無論,旣故之大官名姓,尙置案中,敢以修正之語納供者,尤豈成說?如許供辭,豈可捧入?該房承旨推考爲旀,該囚段,從重勘律爲良如敎。
左承旨金履成疏曰,伏以臣之邇筵覲光,粵在前冬矣。雖在遭罹之中,恒切耿耿之忱。匪意銀臺除命,降自特恩,臣惶隕感激,顚倒隨牌,而乃其脩門在前,惴惴然如不得入焉。臣情到此,寧欲溘然而無知也。嗚呼,是非,國之公議,出處,士之節,顧以如臣賤品,何敢自擬於古人之廉防?而身名已謬,有愧于中,瞻彼周行,無面可顯,是亦人性之固有而不可强咈也。玆敢冒犯違逋,仰首鳴號焉。迺噫者,嶶垣一疏,縱出無隱之意,迷抝之見,易謬於精義,蕪拙之辭,難暴其本心,淵谷在前,金木是俟。何意十行恩編,藹如布春,至以不欺二字,過加奬許?噫,欺心欺天,非臣之所自欺,而顧以芻言之狂率,獲此華褒之鄭重,亦豈臣夢寐之所及哉?臣伏讀批旨,惝怳悚恧,繼之而噓唏流涕,不自知其所以得此於聖明也。臣旣抱此恩批,雖卽日歸死,死亦榮矣。矧玆亞卿寵擢,一何謬恩之至於此也?感切隆渥,縱伸叩謝之忱,揆以廉防,那免蹲冒之譏哉?竟至辭疏,屢阻於喉院,彈文,又入於耳標,則臣之情踪,轉益危蹙,早晩顚沛,如朝待暮,果然憯毒之筆,出於李錫夏之手矣。噫,知臣罪臣,天日在上,臣何言哉?且臣與錫夏,天限南北,風氣有間,雖惡言,不足怒也。然世之持臣者,只以謂陽抑陰扶,則臣將得罪於半世,而又有反是之論。至以謂陰抑陽扶,則申龜朝是耳。臣於是,得罪於擧世矣。噫,木石不可與居,鳥獸不可爲群,臣之狼狽,孽由己作,尙誰咎哉?臣之此疏,或恐一有欺蔽,以自絶於父母之愛。故有罪無罪,信心書之,初無心於扶抑,而只緣識淺文短,辭欠明白,致此陰陽之互看,不文之譏,無識之誚,臣固甘受,而今若歸之於心術之非,則臣死不瞑目矣。實欲披瀝肝血,悉暴本心,仰質於天地父母之前,而環顧睢盱,不知又何添罪。瞻天揮涕,囁嚅而不敢言,嗟夫命之窮也。至於錫夏所謂賊窩,不知何所指,而然臣之毛髮頂踵,莫非恩造,則臣無拔跡之處,殿下之所俯燭也。錫夏所謂岐議,不知何所指,而宗黨之情誼自情誼,朝廷之言議自言議,若牽於情誼,而苟同於言議,則是是非非,其可曰人之常情乎哉?彼龜朝所謂條件之異段落落,殊不知何所指,而槪其藏頭匿尾之言,左右看沒把捉,臣不欲素言也。噫,聖人有言曰,人之生也直,臣竊自謂,直是天理,而順理則裕,若秉心以直,事君以直,無往而不沛然矣。及其進身立朝,欲以直道求伸,則左掣右礙,鬼怒人猜,駭機迭發,如蹈虎尾,臣始覺前知之非,而悔無及矣。臣雖欲自今卽圖,與世俯仰,上不負全保之恩,下不失身家之計,而顧念蒲質已萎,大限無幾,到今棄其常性,變其初心,以自善媚於世,不惟有北不受臣,亦得無愧乎?古人有言曰,立身一敗,萬事瓦裂,此政臣之謂也。嗚呼,山恩海德,已矣莫報,杜門塞兌,庶幾寡過,惟有歸伏松楸,以作畢命之所矣。伏願聖慈,察臣肝膈之懇,憐臣悲苦之情,還收臣資,亟遞臣職,仍命選部,永刋臣姓名於朝籍,以謝公議,以安私分焉。臣無任云云。答曰,省疏具悉。卿猶不識懲羹之戒,乃發風氣南北扶抑陰陽等語,旣涉邦禁,且莫曉義,不可以辭職之疏,例批,特遞見職,視彼金人。
議政府領議政洪樂性,初度呈辭,不允批答,王若曰,前單封還,謂遐心之可挽,玆牘繼徹,慨至意之莫孚。卿雖固辭,予豈輕許?惟玆國事多艱之際實非元輔求退之時,顧衆心狃恬嬉之餘,奈朝象之莫可收拾,雖甘澍得暵乾之後,尙民憂之若無津涯。良謨共效於推車,非無左右揆協輔,副手爰籍於作楫,厥有大小事摠裁。惟卿,一片丹心,兩朝黃髮,斷斷乎惟有忠悃,可見老成篤厚之風,恂恂然若無猷爲,庶期浮澆鎭安之效。自曩歲而任魁台之重,冞篤寡昧之倚毗,立淸朝而膺福星之稱。方幸祥和之導達,何近日人言之不諒,致老相私義之難安?在高年而時遊廟堂,蓋古人亦有行者,値慶歲而咨用朝著。顧予意夫豈偶然,此言奚宜至哉?實涉毋侮之戒,力辭豈必乃爾,已罄不捨之衷,大臣之去就不輕,寧容以此而釋負?明廷之休戚是共,宜勉先公而後私,所以爲卿諄諄,夫何捨予邁邁?端揆有獨勞之歎,所貴勵翼協恭。耆德多不言之功,匪責筋力奔走。股肱之托倘念,義可去乎?心腹之諭屢宣,辭已竭矣。於戲,情志貴於相契,惟當體國而忘身。膂力雖曰旣愆,何妨臥閣而論道?不待多誥,亟斷來章,所辭宜不允。故玆敎示,想宜知悉。知製敎曺允遂製進
議政府左議政金履素初度呈辭,不允批答,王若曰,甫宣溫批,謂遐心之可回,遽尋巽章,慨至意之莫諒。予不多誥,卿豈自私?惟卿,喬木故家,柱石重望。雅操堅確,立朝之本末可觀,誠心對揚,中書之協贊有素。四世五公之閥閱,忠孝兼全,百揆三事之委毗,望實俱備。不料人言之暫發,遽致辭單之來呈,疾病是無妄之來,堪笑費他唇舌。眷遇若家人之視,所賴作朕股肱。中宸之一念旰宵,政須晉晝之召接,首揆之同時辭引,寧容鼎席之俱空?矧當邦慶之冞隆,不宜私義之自顧,國耳公耳,寧或譏議之可嫌?進憂退憂,惟當謨猷之入告,重任政急於燮理,微恙自瘳於調將。於戲,庶務譬若推車,是豈恝若忘之日?大官義在體國,宜思幡然起之方,亟斷來章,毋替玆命。所辭宜不允。故玆敎示,想宜知悉。知製敎高宅謙製進
甲寅八月十一日辰時,上御誠正閣。禮房承旨入侍時,右承旨金履翼,假注書尹致永,編修官安經心,記注官承膺祚,以次進伏訖。上命書榻敎曰,左承旨·左副承旨入侍。賤臣承命出傳,與左承旨洪仁浩,左副承旨尹致性,偕入進伏訖。上命書榻敎曰,進御加味六和湯一貼煎入。又命書榻敎曰,王大妃殿進御人蔘順氣散前方中,麻黃減三分,自今日一貼式煎入。仍命退,承史以次退出。
上在昌德宮。停常參·經筵。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,大司憲李鼎揆在外,執義李遇濟,掌令鄭毅祚·韓用鐸,持平洪秉臣呈辭,持平南履翼奉命在外,監察茶時之意,敢啓。傳曰,知道。
南公轍啓曰,明日聖節望闕禮,依例爲之之意,敢啓。傳曰,知道。
傳于尹致性曰,軍士房承旨入侍。
傳于徐配修曰,右副承旨入侍。
以領議政洪樂性,左議政金履素,再度呈辭,傳于南公轍曰,封還司錄發牌傳諭。
傳于洪仁浩曰,右承旨入侍。
傳于南公轍曰,提調入侍。
傳于南公轍曰,政官牌招開政。
有政。吏批,判書金載瓚,參判洪明浩,參議鄭致淳,同副承旨南公轍進。以徐邁修爲承旨,姜儐爲校理,尹悌東爲副校理,李萬榮爲吏曹佐郞,尹益烈爲中學敎授。
尹致性,以備邊司言啓曰,延安府騎步兵價布停退事,昨年則兵使,先爲狀聞,今年則竝與促飭之請,而無一言委折,嚴査關問,論理草記事,命下矣。依下敎,發關査問矣。卽見黃海兵使姜五成報辭,則以爲兵曹關內,一番甲九當,騎步兵價布,依事目,本錢參半停退條,秋成已屆,亦爲趁限上納云。而至於停退條,該曹關辭,雖如此,節序差晩,豐歉未判,所當直報本司,以爲變通之地,而只依該曹關循例知委者,誠爲疎率。且昨年延安軍布,謂以歉荒,終至闕點。故擧實論啓。而今年則停退與純錢間,各邑姑無所報,故未及轉報,惶恐待罪爲辭矣。今此所報,節節未瑩,旣以豐歉之未判爲言,則營閫體段,各自不同,道臣之狀請仍退,帥臣之促飭,可以兩行不悖。而不此之爲,始於査問之後,乃以所當,直報本司,以爲變通之地等說,彌縫說去,未免窘遁。且所謂停退與純錢間,各邑姑無所報云云。蓋欲自明其未及登聞之意,而俱屬題外,特敎査問之下,事體可駭。黃海兵使姜五成罷職,何如?傳曰,昨年則因渠先爲狀請,其時趁不啓聞之道伯,至被重勘,則昨年所爲,今年不爲,以致道啓之先發,若無道啓,則惟彼延安之民,以兩年軍布之疊徵,其所冤鬱,當何如?究厥所爲,反不如昨年之默默。此而置之,前伯李祖承事,處分不亦偏重乎?今觀草記,渠之報辭,敢以題外之說,自明云者,尤爲痛駭。該兵使姜五成,卽其地延安地方充軍,以謝一府之民,其代,令該曹,今日政差出,使之卽爲下送,初則只命更爲停退,更思,年年積債,何時息肩?昨年停退條,竝許蕩滌,令道伯巡到時,招致疊納軍民,一一曉諭,後狀聞事,分付,可也。
兵批,判書具庠進,參判柳誼,參議姜彝正病,參知李祉永入直,左副承旨尹致性進。啓曰,黃海兵使今當差出,而擬望之人乏少,他道守令竝擬,何如?傳曰,允。以徐有鳳爲內禁將,鄭湋爲五衛將,趙洵爲武兼,李秉德爲守門將,徐有秉爲黃海兵使。同知單趙明瑞。
備忘記,黃海兵使徐有秉下直,長弓一張,長箭一部,片箭一部,筒兒一箇賜給。
傳于徐配修曰,近見照訖講入啓榜目中,遠路鄕儒甚罕,向者前禮判處分傳敎及鄕儒勿觀京試之行會勿施事,不卽知委而然乎?然則遠道鄕儒,至今以不得上京,觀光知之乎?令成均館及講試所京兆,訪問草記,仍令廟堂,知委與否,不來委折,問于諸道,使之報來後,草記。
以侍從違牌坐罷人敍用傳旨,傳于尹致性曰,今聞鄭晩錫,以同罪,尙未敍用云。罪名分揀。
以金錫泰囚單子,傳于洪仁浩曰,付過放送。
以慶尙監司趙鎭宅狀啓,辭職上疏上送事,傳于徐配修曰,今夏之旱,嶺以南爲最甚,甘霈之均被普沾,又遜於諸路,萬有一賴天之靈,雖使此後燠涼,皆副民欲,田穀不實,蔀屋之甁罌難充。況此彊爾界,必有黃熟枯白之判異,則俵政之難,豈若今年行部省野,盡心職事然後,庶無白徵之嘆。設或病不遍察,此時此道,遞易非所可論,辭疏與此狀啓,還下送,使之調理察任。
南公轍,以弘文館言啓曰,新除授校理姜儐,卽爲牌招察任,何如?傳曰,允。
南公轍,以吏曹言啓曰,各陵節祭享時,祭監監察分排,每患苟艱,其所差送,隨時不同,揆以事體,極爲未安。自今爲始,健元陵·明陵·懿陵·元陵·弘陵差送事,永爲定式,何如?傳曰,允。
尹致性,以兵曹言啓曰,依傳敎,黃海兵使姜五成,卽其地延安地方充軍。而罪人五成,方在任所,交龜後,令道伯,定驛子,押送配所,到配形止狀聞事,行移分付之意,敢啓。傳曰,知道。
禁府啓目,前江原監司沈晉賢原情云云,問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,昨供雖有諉罪之罪,此因按道之時,關文防報,奸民刑配,不可以供語之不知本事,直施違制之律。然筵敎二字,不能看詳,敢以無異於啓下等語,無難分疏者,極爲駭然。施以不敍之典爲良如敎。又啓目,吏曹佐郞金熙華矣,旣故之大官名姓,尙置案中,敢以修整之語納供者,尤豈成說?從重勘律,罪從重論,杖八十收贖,告身盡行追奪,徒二年定配,私罪奉敎依允爲旀,功減一等爲良如敎。
藝文提學沈煥之疏曰,伏以聖候乃復,天和神功,亟致甘霈,宗社篤無疆之慶,田野頌有年之休。仍念臣罪大慢命,罰止黜外,數月閑郡,偃息如家,旋蒙恩除,仍還宿趼,今復授之以藝文之任,華誥載名,紫泥如新,臣瞻天望聖,感極涕漣。噫,臣之一身頂踵毛髮,是誰之賜也?生死肉骨,曲費造化,自昔至今,垂二十年間者,雷霆雨露,瘴癘淸涼,渾歸殿下之所陶甄,而詩所云,欲報之德,昊天罔極者,正喩臣今日之心也。臣固庸瑣無能,叨逢聖朝,年及遲暮,其所歷踐者,淸峻華膴,無不鶴乘軒而蚷馳河矣。雖然,所叨文垣,曾是臣之死不敢膺命,屢煩嚴敎,而終得蒙聖明之所體諒者耳。今臣,只爲感激洪恩,而欲一拜脩門,則其如鐵限之不啻千里而何哉?又況近者,李錫夏之一疏,醜詆臣,僇辱臣,無所不極。臣於是,自悼言行之無素於世,而莫訴蓋高之天矣。幸賴我殿下,臨如日月,洞見疏者之情狀,賜批之中,若曰忽地下石,言皆不襯。嗚呼,雖以臣費了千言萬語,極口自辨,顧何敢當聖敎之只用八字打開乎?然臣於中夜,追想其疏語,猶有寢驚而夢噩者,人雖急於擠陷,何言之不似,出於朝著士大夫之口也?抑又臣。伏惟我殿下,誕受聖祖精一之傳,穆臨丕基安危之際,先討亂賊,以植綱常,乃頒絲綸,大闡義理,凡所以牖迷破頑,開示人道者,靡不用極。粵自明義首編,至于再昨年,以後筵敎綸音下者,蓋爲幾百千言,而範圍廣大,剖析精微,其發於溫粹處,諄諄惻怛,其發於嚴畏處,煌煌鈇鉞,此其大義,可以建天地,而至誠可以貫金石也。臣每一奉讀,私自掩泣曰,此典謨之訓辭,而春秋之筆法也,垂之天下後世,其不永有辭乎?厥或人有貳心,厥或人有橫議,而背馳于是者,小則爲邪詖,大則爲亂賊而已矣。今臣如老木之飽更風霜,精槁氣歸,獨有此心未變,猶可以爲聖朝扶衛義理矣。惟彼夫夫之無惡於臣者,或以暗射之巧弩,或以突起之悖鋒,迭出而攻之者,其意何爲也?嗚呼,古之士君子事君取友之道,義理而已。豈以私意苟且爲哉?有人於此,一言當理,一事合義,而藹然有愛君忠國之志,則雖在蠻貊之鄕,愛而進之也。有人於此,其言乖理,其行悖義,而漠然無愛君忠國之意,則雖在門庭之內,惡而麾之也。其愛其惡,焉敢置私意於親疎異同之間哉?臣嘗自誦此言,今至老白首矣。彼不知臣者,乃以利害左右之說,欲爲攻臣之欛柄,則亦可笑也已。第臣愚以爲,人臣所以報君恩者,若有其道焉。進而立乎搢紳之間,揣才授職,以盡其忠者,一等人耳。退而處乎丘壑之中,循分守己,以全其義者,亦一等人耳。臣於此等人,固無所似,而乃若古人之畎畝不忘君者,則或庶幾焉。伏願殿下,察臣之情,矜臣之志,特許臣乞骸,屛跡於江湖閑散之地,得以歌詠天地之洪化,收拾桑楡之餘景,而永垂終始生成之澤,則若臣之一片危忱,自今至死,不敢忘殿下之恩,而亦不敢負殿下之意也。此奚但臣之私願也,聖朝之所以區處如臣者流,亦須有其道矣。更伏乞聖慈,勿以臣言爲妄,亟命選部,鐫改臣所帶藝文之任,仍令大小政望,永拔臣名,以重公器,以靖私義,千萬幸甚。臣無任云云。答曰,省疏具悉。曩者斥補,亦出於區處,更乞區處,不亦過乎?卿其勿辭,斯速上來行公。
甲寅八月十二日辰時,上御誠正閣。軍士房承旨,右副承旨入侍時,左副承旨尹致性,右副承旨徐配修,假注書李允謙,記注官金錫泰·金良倜,以次進伏訖。上曰,兼春秋金錫泰拿處。出榻敎上曰,金錫泰擧措,萬萬痛駭,各別嚴囚於西間,朝夕傅食外,羅將輩,毋得往來於間外事,申飭,分付。賤臣承命出傳。上曰,推考房承旨入侍。出榻敎賤臣承命出傳,與右承旨洪仁浩,偕入進伏。命書傳敎曰,大臣傳諭,何等體重?由單付還,卽亦相府本之事也。旣命司錄往傳,則但當招致傳給,司錄有故不來,則政府與堂後假官間,微稟送之,猶可也。承宣焉敢以不干之備郞,自外替送乎?備郞不過權設之職,如無特敎,尤豈可用之於傳諭?事雖微細,有關敬大臣之義。當該承旨遞差,此後,備郞傳諭之,或非特敎,無敢爲之,俾存古規。命退,承史以次退出。
甲寅八月十二日未時,上御重熙堂。提調入侍時,同副承旨南公轍,假注書李允謙,記注官金良倜·承膺祚,藥房提調徐有防,以次進伏訖。上曰,進御加味逍遙散前方中,加前胡七分,減柴胡三分,一貼煎入。出榻敎命書傳敎曰,今聞司僕提調言,延安昨年納停退條蕩滌,朝筵下敎,只謂狀請中兵曹納,而其外如司僕及各衙門·各營門·各宮房當納條停退者,亦有之云。然則一爲一否,近於見牛未見羊,重臣所奏,誠爲得體。惜乎廟堂之尙無一言提醒也,當該行會有司堂上尹行任,從重推考。雖以道伯言之,莫云騎步,價布之體重,其所取捨,難免其責。當該道臣,亦爲從重推考。昨年停退條之出於小民,如軍布·保布·身布·貢布,令道伯,逐一査櫛,一體蕩滌後,卽爲狀聞事,分付。命退,諸臣以次退出。
上在昌德宮。停常參·經筵。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,大司憲李鼎揆在外,執義李遇濟,掌令鄭毅祚·韓用鐸,持平洪秉臣呈辭,持平南履翼奉命在外,監察茶時之意,敢啓。傳曰,知道。
尹致永奉命在外,代以韓永建爲假注書。
傳于徐邁修曰,禮房承旨,馳詣明陵忌辰祭受香所奉審,祭物嚴飭精備,仍詣局內外諸陵,一體奉審,摘奸以來。
傳于南公轍曰,禮房承旨入侍。
傳于洪仁浩曰,右承旨入侍。
承旨前望單子入之,朴奎淳落點。
傳于徐配修曰,坐直承旨入侍。
傳于洪仁浩曰,刑房承旨,持慶尙道審理啓本入侍。
以左副承旨朴奎淳牌不進罷職傳旨,傳于徐配修曰,只推,更爲牌招。
以咸鏡監司金華鎭狀啓,今秋親騎衛及武學都試,姑爲停止事,令廟堂稟旨分付事,傳于徐配修曰,依狀請施行事,回諭。
以慶尙監司趙鎭宅狀啓,進上山藥,限內不得封進,惶恐待罪事,傳于徐配修曰,勿待罪事,回諭。
韓永建在外,代以韓耆裕爲假注書。
南公轍,以吏兵曹言啓曰,諸道推恩老人及偕老老人草記,頃已啓下。而更考成冊,則偕老老人數爻,有相左者,更爲草記矣。漢城府推恩老人五百八十一,偕老老人七百九十四。京畿推恩老人二千二百,偕老老人四千六百九十四。水原府推恩老人一百五十三,偕老老人三百六十四。開城府推恩老人八十,偕老老人九十二。江華府推恩老人一百四,偕老老人一百七十八。忠淸道推恩老人一千八百十七,偕老老人二千三百八十四。慶尙道推恩老人三千六百六十八,偕老老人六千七百。全羅道推恩老人二千九百九十四,偕老老人六千九百三十四。濟州推恩老人三百七十三,偕老老人八十四。平安道推恩老人五千一百七,偕老老人一萬二千四百五十六。黃海道推恩老人三千四百四十六,偕老老人九千六百三十六。江原道推恩老人二千七百四十,偕老老人三千三百五十八。咸鏡道推恩老人一千九百六十二,偕老老人二千一百四十。京外推恩老人二萬四千四百二十五,偕老老人四萬九千八百十四,合爲七萬四千二百三十九人之意,敢啓。傳曰,知道。
南公轍,以成均館大司成意啓曰,近見照訖講入啓榜目中,道遠道鄕儒甚罕。向者前禮判處分傳敎及鄕儒勿觀京試之行會勿施事,不卽知委而然乎?然則遠道鄕儒,至今以不得上京觀光知之乎?令成均館及講試所,京兆訪問草記,仍令廟堂,知委與否,不來委折,問于諸道,使之報來後草記事,命下矣。謹以傳敎內辭意,訪問于齋學儒生及泮村來接儒生等處,則皆以爲前禮判處分傳敎及鄕儒勿觀京試之行會勿施事,無論中道遠道,自該邑,擧皆及時知委,欲赴京試之類,果無不聞不知之弊。日字尙遠,姑多未及上來者,而今方絡續道路,自當趁期來到云矣,敢啓。傳曰,果不不聞不知,何以詳知,有此丁寧立證乎?設令各道儒生中,如干入來,接於齋中泮村,渠輩道內外邑之一一知委,亦何以知之?草記措語,不實莫甚,爾則推考。此草記勿施,更爲據實草記,可也。
徐配修,以漢城府言啓曰,因傳敎中,遠道鄕儒,上京觀光與否,分付各部,詳細訪問,則鄕儒之赴京試者,或留接於親戚姻友之家,或寓住於泮村旅邸等處,自是例也。其所來留之處,固難一一指的,而姑從泮邸搜問,則禮關勿施之令,雖已頒布,而中道遠道之儒,以試期之尙有餘日,未及一齊來會,畢竟都數之多少,雖未可豫料,第以街路所見言之,數日之間,四方來者,幾乎接跡。自今限開場,則可知其鱗次入來矣,敢啓。傳曰,知道。
徐配修,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
慶尙監司趙鎭宅啓本,前後獄案,情法無疑者,置之完決別單,情或可原者,置之稟秩,跡涉冤枉者,直爲疎放事。判付內,啓下刑曹爲旀,大丘囚崔甲用段,初檢之囊縮,無跡於覆檢,覆檢之乳助,不硬於初檢。道臣雖以停屍變動,爲傅生之疑端,而近來檢驗不嚴,執定多錯,所謂縮處之不縮,不硬而忽硬,安知非屍帳之失實乎?然兩檢官之越法相議,卽一痼弊,此案之相左,猶勝於相議。檢官等,雖不處分,覆檢之距初檢,過七日如是,而痕損何以知之,硬軟何以辨之?其時道臣,從重推考爲旀,道狀則起疑獄情不瞭然,而檢無的痕,打乏緊證。且究事情,由於不干,其在曰宥曰殺之義,其可不從道啓乎?甲用身嚴刑,減死定配爲旀,熊川囚洪樂龜段,情狀殊甚絶悖,踢打亦云分明,而叔姪數人,手勢齊發,未知孰緊而孰歇兺不喩,致死報,因道啓,謂之因病。然則合有參恕之端矣。所謂正犯之歸於樂龜,亦未知其十分信然。家人共犯,只坐尊長,由前由後,足爲樂龜一條生路,樂龜身,嚴刑定配爲旀,率去之渠叔捉來,一體嚴刑懲礪爲旀,咸陽囚朴貞龍段,此非登聞之案,不卽決處,是豈恤獄之意乎?想像造橋光景,卽一醉鄕,推擠非有意,嘖喝亦無情況,墜落於坑中,非諸死者一人,觀於一死一生,益知其邂逅,貞龍身加刑,以過失律,酌放爲旀,安東囚金軟國段,渠旣下手於七十垂死之婢屬,婢之致死,固無疑焉。然厥女肆惡之不足,無難犯手,血氣所在,損體起鬧,道伯惟輕之論,似有意見。而婢亦渠婢,死當償死。旣命審理,求疑於無疑之時,似此獄囚,原情貸律,不害爲寬大之政,軟國身,特減一律,令道伯,勘處事分付爲良如敎。
刑曹啓目帖連,殺獄罪人金東實,依判下,發遣本曹郞廳,問于大臣是白乎,則依例同推,而待其年滿八十然後,始議處之之道,則於法於恩,似不可以兩得,其宜上裁,何如?判付啓,卿等更爲看詳,如有意見,論理草記,否則依僉議施行爲良如敎。
行副司直林濟遠疏曰,伏以臣於病伏中,伏見享帖,以臣差太室望祭獻官矣。義同往役,顧安敢言私?而第臣自院職遞出之後,猝得暴泄,日漸添劇,宛轉床玆,無望蠢動,顧以醜陋之症,力趨齊虔之地者不但勢有所難强,實亦心有所不安。凡係實故,合有變通。又不得不冒控情懇,仰瀆崇嚴。伏乞聖明,俯諒疾痛之呼,亟下改差之命,千萬幸甚。臣不任惶懍兢惕之至云云。
以行副司直林濟遠上疏,傳于洪仁浩曰,義重往役,古人召之役,則猶不敢辭。況駿奔之任,所重何如?則從前有情勢者,未嘗逡巡於獻官,雖未知病勢,言病不先不後,明是引義。行副司直林濟遠,從重推考,原疏還給,申飭出齋受香。
甲寅八月十三日辰時,上御重熙堂。禮房承旨入侍時,同副承旨南公轍,假注書李允謙,記注官金錫泰·金良倜,奉常提調徐有防,以次進伏訖。上曰,進御加味逍遙散一貼煎入。出榻敎上曰,王大妃殿進御人蔘順氣散,前方中,人蔘加三分,自今日,一貼式煎入。出榻敎命書傳敎曰,顯隆園祭享獻官,或以留守,有特差之時,卽欲從便也。留守上來受香行祭後,又奉餕餘,上來來呈後還營,反爲煩弊之端,曾令兼大祝,香祝與祭物,同爲齎去矣。今日始聞之,祭物則昨已陪進,香祝則尙不祗傳,此蓋留守特差獻官之命,該曹不爲別白擧行,政院則欲待上來傳香留守,則依定式受敎,不爲上來云。前此定式,若能載之該房故事,而仍爲知委吏曹,太常,豈有是乎?香祝則已令史官,假差香官奉詣,而當初定式時,擧行錯誤之該房承旨,査出捧現告,亟施罷職之典,雖無文蹟,必當分付矣。無論如此如彼,莫重獻官去就,只送名帖,不言來與勿來,初以似此分疏之說,入稟者,如許事體,前所未見,其可諉罪於替對之下吏乎?吏曹參議鄭致淳,亦施不敍之典。此後,依年前定式爲之事,分付該曹該寺及香室。命退,諸臣以次退去。
甲寅八月十三日午時,上御重熙堂。右承旨入侍時,右承旨洪仁浩,假注書李允謙,記注官金良倜·承膺祚,以次進伏訖。上命書傳敎曰,飭已施矣。時囚罪人黃昇原·金履翼放送。又命書傳敎曰,承旨前望單子入之,待下批牌招察任。命退,承史以次退出。
甲寅八月十三日申時,上御重熙堂。坐直承旨入侍時,右副承旨徐配修,假注書李允謙,記注官金良倜·承膺祚,前承旨李羽晉,以次進伏訖。上敎羽晉曰,自南陽上來時,想見沿道農形矣。未知何如。羽晉曰,臣去月念後上來,未見雨後農形,而以雨前所見,皆不成說,幸若退霜,則庶有免歉之望耳。上曰,非但畿沿爲然,八域無一弛心解憂處,彼億萬生靈,何以濟活也?羽晉曰,老人摠數冊凡例,數月內,當修正以納,而臣以獻官,方在差祭中,何以爲之乎?上曰,當令該曹變通矣。命退,諸臣以次退出。
甲寅八月十三日申時,上御重熙堂。推考房承旨,持慶尙道審理案入侍時,左承旨洪仁浩,假注書李允謙,記注官金良倜·承膺祚,以次進伏訖。上命仁浩,書慶尙道審理案判付。仁浩承書讀奏訖。命退,承史以次退出。
上在昌德宮。停常參·經筵。
洪仁浩啓曰,大司憲李鼎揆在外,執義李遇濟呈辭,掌令鄭毅祚·韓用鐸,持平洪秉臣差祭,持平南履翼奉命在外,監察茶時之意,敢啓。傳曰,知道。
傳于尹致性曰,禮房承旨·右副承旨,分詣受香所,奉審摘奸以來。
傳于洪仁浩曰,右承旨入侍。
傳于徐配修曰,左承旨入侍。
承旨前望單子入之,閔台爀落點。
徐邁修啓曰,新除授承旨閔台爀,方在罷散中,何以爲之?敢稟。傳曰,敍用。
傳于南公轍曰,同副承旨入侍。
傳于南公轍曰,吏曹判書上疏入之。
南公轍啓曰,顯隆園獻官,以水原留守塡差,則大祝陪進香祝事,定式時,擧行錯誤之該房承旨李冕膺罷職傳旨,昨已捧入矣。卽見香室假官尹致永,考來水原府謄錄,則此後以留守爲獻官之時,餕餘付陪香下往之大祝上送事,果於今三月初五日成送有旨矣。原傳敎,昭在於本院日記,而初不知委於香室及吏曹奉常寺矣。有旨成送,代房承旨李勉兢,所當一體捧傳旨,何以爲之?敢稟。傳曰,今春定式之事,今秋曰以不知云者,近來政院事,皆如此,方面不輕,事體莫重。其時有旨成帖,代房承旨李勉兢,焉敢獨逭?一體捧傳旨。
傳于徐配修曰,照訖講試官中,時帶臺職人許遞。
徐配修,以成均館大司成意啓曰,今此監試初試照訖講,以明倫堂正錄廳,分設一二所,而京外儒生之絡續來赴者甚多,目下所見,必當有臨時紛沓之弊,恐不無變通之道,何以爲之?敢稟。傳曰,明倫堂東西挾室享官廳,加設三所,試官儒生雖多,五所分設,似當恢恢。自明日,依此知悉擧行,史官則時無實官,別兼二員加差分送事,令該房知悉,可也。傳于徐配修曰,今因假注書,定思之,新榜分館後,揀擇坐起,而尙不爲之,都堂事慨然,旣有行公大臣,何必備員?明日則諸文臣,多奉命差祭,待其還來,斯速卽爲設行事,言于都堂。
傳于徐配修曰,前翰林林景鎭·李重蓮,別兼差下,令該曹。口傳付職,卽爲牌招進去。
吏曹口傳政事,別兼春秋二單林景鎭·李重蓮。
以全羅監司李書九狀啓,雨澤農形事,傳于閔台爀曰,嶺伯疏還下送,傳敎亦已提及,行部省野,細察於此疆爾界之別,無使一民或有白徵,卽卿等承流宣化中,目下第一急務也。秋序雖半,晝曝尙烘,登場必當差遲,卿等巡行,觀勢進退,悉心洞燭,以答宵旰之思事,回諭,錦伯處一體下諭。近觀狀本,關西之江郡數處,北道之關北諸邑,實所關心,固知卿等之殫誠接濟。而若或一夫一婦之之他,其可曰盡對揚之責乎?益加着念事,兩道道臣處,亦爲下諭。
徐配修,以成均館大司成意啓曰,近見照訖講入啓榜目中,道遠道鄕儒甚罕。向者前禮判處分傳敎及鄕儒勿觀京試之行會勿施事,不卽知委而然乎?然則遠道鄕儒,至今以不得上京觀光知之乎?令成均館及講試所,京兆訪問草記事,命下矣。臣馳詣泮宮,招致泮村居接各道鄕儒等,以傳敎內辭意,博加訪問,則皆以爲前禮判處分傳敎及鄕儒勿觀京試之行會勿施事,儒生輩上來前日,自該邑,擧皆知委。雖未知邑邑人人,果皆無不聞不知之弊,而各其所親人所知邑,則無不趁時得見。以此推之,則無論中道遠道,似無未及上來之類。而第以科期之尙有餘日,猶有遠近之姑未齊會,畢竟上京之數,有難的知,而今方絡續道路,自當不日來到云,敢啓。傳曰,知道。
吏曹判書金載瓚疏曰,伏以,臣心抱至切之懇,而辭未仰格,身蹈必僨之地,而恬若固有,冒據匪據,三朔子今矣。臣之可堪不可堪,天日之明,燭之在上,臣不敢費辭煩複。而惟臣之至願至情,臣不自鳴,則雖以父母之仁,亦無以俯諒矣。噫,殿下曲費造化,偏加煦濡,成就臣身,式至于此,而今於是職,則卽是必敗之場,而不少矜諒,必令趨膺,若使臣冥行之步,終致自蹶,則造化亦必無及,煦濡將無所施。臣身雖不足言,在上天成物之功,果將何如也?噫,孝親忠君,生民至願,而臣孑然此世,所欲忠者,惟殿下耳。今使臣,材不勝任,事與心乖,大則臣家無幸,小而身名未全,則雖欲願忠,而更無其由矣。此臣所以撫躬驚懍,日夕靡措,默自祝於仁覆之天者也。況伏見朝下傳敎,以節享差祭事,至有三銓譴罷之命矣。臣於再昨,因僚堂之竝爲就理,替僚堂,而臣獨塡差,若令伊日,詳考定式,早卽知委,則豈有今日之做錯?而臣果矇未省悟,了無一言,而反使後來之僚堂,替受譴何,苟執其罪,臣實爲首,而今乃倖其幸逭,晏然自在,則不但無忌憚之甚者,朝廷之四維,緣臣而將壞了矣。臣之決不敢居職,到此益著,玆敢露章自首。伏乞與僚堂,同被郵罰,便刑政無失,微分少伸焉。臣於治疏將上之際,伏聞朴奎淳,承旨除授之命,奎淳之負犯深重,而銀臺特受,大拂輿情,座次單付,不得已纔已修入,而玆以執藝之義,敢陳愚見。卽令收還朴奎淳承旨除命,不勝幸甚。臣無任云云。答曰,省疏具悉。適値兩堂就理之時,卿旣替差祭官,則獨於名帖,進待新除三銓之出肅,致使莫重香祝,過時陪進,不察之失,旣大矣,同被之情,非過矣。附陳朴奎淳特除承宣事,一二句語,恕之以執藝,坐次望單之卽爲書入,卿可謂得體。大抵旣爲所重,則亦不可爲卿敍彼,卿之本職許遞,俾伸廉防。至於奎淳昨除,反爲害焉,是豈人其人之意乎?一欲引義,雖或似然,陳疏徑出,極涉太過,不可無飭。左副承旨朴奎淳,永平縣令除授,使之當日辭朝,時任縣令,遞付京職。
甲寅八月十四日卯時,上御誠正閣。左承旨·右承旨入侍時,左承旨洪仁浩,右承旨尹致性,假注書李允謙,記注官金錫泰·承膺祚,以次進伏訖。上曰,承旨前望單子入之,待下批,牌招察任。出榻敎命退,承史以次退出。
甲寅八月十四日午時,上御重熙堂。同副承旨入侍時,同副承旨南公轍,假注書李允謙,記注官金良倜·承膺祚,以次進伏訖。上曰,進御加味逍遙散一貼煎入。出榻敎公轍曰,同罪未敍人,隨卽提稟事,曾有定式矣。同義禁閔台爀,今旣敍用除職,而前同義禁鄭益祚,係是同罪。故敢此仰達矣。上曰,依爲之。前承旨洪聖淵,同爲敍用,可也。命退,承史以次退出。
上在昌德宮。停常參·經筵。
藥房提調徐有防,副提調徐邁修啓曰,伏未審日間,聖體調攝,若何?寢睡·水刺之節,何如?連日湯劑進御之後,諸節果有差勝之效乎?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。湯劑可謂當劑,雖似涼潤,日飮日覺省煩,無異調理之劑,姑爲煎入,卿等不必入侍。王大妃殿·惠慶宮·中宮殿,藥房口傳問安。答曰,知道。
尹致性啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,大司憲李鼎揆在外,執義李遇濟,掌令鄭毅祚·韓用鐸呈辭,持平一員未差,持平南履翼奉命在外,監察茶時之意,敢啓。傳曰,知道。
徐邁修啓曰,同副承旨南公轍,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,洪義榮落點。
徐邁修啓曰,假注書韓耆裕,身病猝重,勢難察任,今姑改差,何如?傳曰,允。
韓耆裕改差,代以朴宗京爲假注書。
傳于閔台爀曰,左承旨入侍。
傳于洪義榮曰,右承旨入侍。
吏曹口傳政事,以趙恒鎭·李尙寯·崔光泰爲兵曹佐郞。
朴宗京試所進去,代以具得魯爲假注書。
徐邁修啓曰,史曹郞廳來言,本曹判書有闕,政事取稟。傳曰,當日爲之。
傳于洪義榮曰,照訖講,卽不過入門之錄名,苟能成樣,何必吹覓。況取見榜目,數日以來,居不者多,而夷考居住,無非鄕儒。鄕儒之齎糧裹足,觀光京試,必有其中之所存而然。然而以無勢峻考,齎鬱渡㶚,有足以干和,兩所試官之緩於京而峻於鄕者,是豈前此屢次申飭之意乎?當該試官等,爲先從重推考,史官之進去,糾察此等之事,則袖手傍觀,無一言可否,無一番書啓,極爲駭然,事過後拿處。鄕儒之何所聞而來,何所聞而去者,須有慰悅之擧,可以踐言於前禮判處分之擧措。七日製,十七日爲之,通方外試取,而京儒及鄕儒之八道三都居住,各書紙頭,生進·幼學,分坐應試事,豫令諸生知悉,亦令泮長知悉。
傳于尹致性曰,七製在近,收券必多,文任備員,同參考試,在外及有實故人員許遞,今日政差出,使之備員考試。
傳于徐邁修曰,今日政,新除授藝文提學,待下批,牌招察任。
傳于閔台爀曰,左副承旨入侍。
洪義榮啓曰,照訖講一二所,錄名儒生,當爲分屬於監試一二所,而照訖講,今旣以五所分設矣。三所四所五所,應講儒生之分屬監試兩所,豫爲知委然後,似無眩於擧行之弊。何以爲之?敢稟。傳曰,三所屬之一所,四五所,屬之二所,依此許赴,可也。
徐邁修啓曰,政事當日爲之事,命下矣。吏曹判書當爲差出,而領議政洪樂性,左議政金履素有情勢,不爲議薦,右議政李秉模,不得替當議薦云。何以爲之?敢稟。傳曰,摠使·惠堂·舟堂,無非重務緊任,而姑且留窠,以待時任之備員,兼寓勉出之意。而聞於入待承宣之言,領相癤苦,尙不快可云,則不可一味敦迫,勢將差待矣。至於吏判望,緊重,又何如?在前首相引入之時,下位大臣之替行其例,非今斯今。右相如是辭遜,似過矣。若此則問政之銓官往還,往還鎭日,長在於鍾路街上乎?瞻聆所關,不容若是,更遣政官,傳此批旨於領左相及右相,斯速受薦以來事,分付,可也。
有政。吏批,判書未差,參判洪明浩進,參議未差,左副承旨洪仁浩進。以李致中爲吏曹判書。
傳于洪仁浩曰,一遞曲諒至矣。況顧其職任,是豈一番借銜而止者?新除授吏曹判書李致中,卽爲牌招,同參政事,違牌勿爲呼望,參議前望單子入之,待下批,一體牌招。
吏曹參議前望單子入之,金履翼落點。
尹致性啓曰,新除授吏曹參議金履翼,方在罷散中,何以爲之?敢稟。傳曰,敍用。
尹致性啓曰,吏曹判書李致中,特敎申飭之下,謂有情勢,屢度催促,終不承膺。事體所在,極爲未安,推考,何如?傳曰,飭敎之下,何以若是?卽爲問啓,今夜,因吏判將徹夜乎?使之入來,政院待其入來問啓。
尹致性啓曰,飭敎之下,何以若是?卽爲問啓,今夜因吏判,將徹夜乎?使之入來,政院待其入來,問啓事,命下矣。問于吏曹判書李致中處,則以爲臣之情勢,已悉陳於向來辭疏,今不敢更事煩瀆,而銓地一步,鐵限萬重,人器之不稱,年紀之衰邁,實爲難進之端。而年前人言,果是確論,無踐歷而冒膺是職,歷數朝著,曾無其人,以情以勢,蠢動無路。況於此時致煩,侵夜之酬應,惶懍之極,萬殞猶輕云矣,敢啓。傳曰,知道。夜深前,斯速開政。
傳于洪義榮曰,右承旨入侍。
以藝文提學望筒,傳于徐配修曰,以一人之三兼要任,國體苟且。且纔有許解,又通文任,是豈老其才而用之之意乎?雖非此人,必多老鍊之熟手。況行將赴燕,則今雖爲之,乏人一也,此望筒中,副使鄭大容拔之,更爲擬入。
以江原監司望筒,傳于尹致性曰,昨罷今敍,雖涉如何,關東穡事,猶未詳知,聞於辭陛日筵奏,念間當發巡云。此時遞易,弊歸小民,處分之不爲闊狹,出於爲所重,而豈可以爲所重之事,爲一毫貽弊乎?前承旨李勉兢罷職,特爲分揀,望筒置之。若此則不但一敍一否之爲不可,聞其老人重巹,在今年,其在惠養之典,合示及老之渥。前承旨李冕膺,亦爲分揀。
吏批,再政。以鄭㝡成爲持平,閔師宣·曺喜有爲正言,大司成單南公轍。以具庠爲藝文提學。
兵批,判書具庠,參判柳誼,參議姜彝正病,參知李祉永入直進,右副承旨尹致性進。副司直蔡弘履·洪聖淵·鄭益祚·金履成,副司果李顯默·李敬心,以上竝單付。
以工曹判書申思運初度呈辭,傳于洪義榮曰,見其筋力,勝於少壯,足可供職。且與寒暑之節有異,由單還給。
以都承旨徐邁修奉審書啓,傳于洪義榮曰,書啓下該曹,依例修改。
以梁成龜·朴瑞源囚單子,傳于洪仁浩曰,保放。
以摠戎廳射講單子,傳于尹致性曰,大將之兼帶已久,苟且甚矣。此則待領相出仕,當命擬入,而亞將又假將,苟且又爲甚,在外中軍,改差差代。
兵曹,以尹得逵爲摠戎中軍。
忠淸監司李亨元啓本,殺獄罪人金取極文案,則刪煩撮要事,啓判付內,啓下刑曹爲旀,供縣囚金取極之案,鬪之云則似過矣,戲之云則亦不然,兩漢俱醉,扶顚無常,竟至於一死而一生,則想其醉中惡心,新反竝與好意,而別無分明可言。眞所謂思慮所不及,過失誤犯之律,於渠當耳。分付道臣,參酌決放爲良如敎。
兵曹啓目,粘連黃海兵營,公廨城堞,軍器修補監董軍官金漢健加資,金起西等,相當職調用,洪昌猷等,自本營從優施賞何如?判付啓,依回啓施行爲旀,觀於狀本,如許修繕之役,近來所未見,恩賞固不可濫屑,聳奬亦足爲勸後。大抵本道,以小藩廩況,春活饑民,夏繕城廨,財力不煩於朝廷,而一新奐然,爲去往來還者,所刮目改觀云。其視許久在任,無能攸爲者,肥己與不肥己,果何如?特以職分內事,道伯雖不論賞,效勞裨校,宜不在埋沒之科,土校竝賞加,京裨賞資者一人外,令軍門收用事,分付爲良如敎。
洪仁浩,以刑曹言啓曰,依下敎,江原道淮陽府定配罪人吏曹書吏金弘喆,卽爲放送事,發關分付于該道道臣之意,敢啓。傳曰,允。
洪仁浩,以義禁府言啓曰,時囚罪人金熙華,杖八十收贖,告身盡行追奪,照律公事,判付內,依允。功減一等事,命下矣。金熙養功減一等,杖七十收贖,告身盡行追奪,忠淸道大興郡光時驛,徒一年半定配。而以判付內辭意,具罪目,依例發遣府羅將,押送配所,何如?傳曰,允。詐不以實,似非本情,定配則分揀,可也。
判中樞府事李命植疏曰,伏以上天申休,聖候康復,歡欣蹈舞,大小惟均。仍伏念臣自來貞疾,積年沈篤,重以今夏中暍最深,昏昏涔涔,不能食,不能睡,委身床席,終晝達夜,萬念俱空,一息僅延。乃於此際,忽伏承壯勇營提擧之命,臣病裏,滿心憂恐,罔知所措。顧臣情志,旣無趨詣闕中之望目下證形,又不可自力動作,新除應行之禮,遽致虧闕,伏地俟勘,只自悚蹙,所宜卽地,控章,仰陳事狀,以請譴何,而費辭自列,極涉惶猥,神思錯莫,數行締構,亦不得如意,以致泯默多日,臣尤萬死。臣本愚迷譾劣,百無一長,幸逢盛際,偏荷特達之知,曲加收錄,內外踐歷,無非踰濫,恩山德海,糜粉難報。竊自謂材智魯下,不足以備任使效尺寸,則惟有殫竭奔走,庶爲自盡之道,遂乃不計難易要劇,有除輒膺,以圖萬一塵刹之酬矣。及今年過七耋,神精已敓,筋力隨耗,聽官全塞,已成聾廢,雖靡情地之難冒,固不可唐突造朝,自同平人。況其情地之萬萬臲卼者乎?臣賦性偏滯,涉世昧方,只知秉執之爲重,不念利害之相薄,以致仇敵滋起,毒鋒旁伺。甚至有替爲報復者,直加之以罔測之目,人臣得此一字,何以自立於世乎?臣悼憤塡骨,僇辱纏身,跡蟄窮廬,影斷淸朝,不敢爲彈冠束帶,隨行逐隊之計者,今幾年所,矢心自廢,以卒餘生,是臣之區區究竟法也。昨年華城之命,眷渥出常,事面逈別,實非臣子所敢言私之地,遂不免冒昧承當,過蒙隆庇,苟幸無事,周歲之後,復尋初服,而賤疾彌痼,微諒益堅,雖或有閑司漫務之寄在身上者,亦不過簿書簽署之間,吏隷酬接之勞而已。則隨處輒辭,亦近猥越,泯伏因循,以迄于今。今玆之命,不比尋常兼帶,格例則隆重,事務則繁殷,雖使精力有餘,望實俱備者,猶且逡巡焉。如臣情勢,旣如彼危兢,無足備數於簪紳之列,疾病又從而沈痼,莫可效力於趨走之際,目今肢體痿弱,而跨馬陪扈,已不可望,行步艱澁,而詣閤起居,亦將不能。至若已弊之精,已耗之識,其於按簿檢事,亦將蒙蒙然一歸抛棄,如是而其可冒出而强膺,公而致僨誤之憂,私而犯放倒之譏乎?左右思量,萬無轉動之勢,玆敢略暴衷懇,仰瀆崇嚴。伏惟聖慈天地父母,特推不枉人之德,仍垂矜不能之恩,將臣所帶壯勇提擧之任,亟行遞改,俾重任不致虛縻,微執無歸全壞,不勝幸甚。臣無任云云。答曰,省疏具悉。點下之時,已有所量,亦知筋力之尙健,此時此任,可謂非卿莫可。卿其勿辭行公。
甲寅八月十五日辰時,上御重熙堂。左承旨·右承旨·右副承旨入侍時,行左承旨閔台爀,右承旨洪仁浩,右副承旨徐配修,假注書韓耆裕,記注官金良倜·承膺祚,以次進伏訖。上命讀公事,書判付。又命仁浩,書壯勇提調李命植上疏批答訖。仍命賤臣,奉藥房啓辭,往傳于提調。仍命退,承史以次退出。
甲寅八月十五日午時,上御重熙堂。左副承旨入侍時,左副承旨洪仁浩,假注書具得魯,記注官金錫泰·承膺祚,以次進伏訖。上命仁浩,讀公事,書判付。上曰,五所史官別兼春秋李重蓮在外代,承文分館中,假注書擬入。出榻敎上曰,假注書朴宗京,五所史官進去。出榻敎上曰,差祭及試所進去兵曹佐郞,竝改差,其代,令該曹口傳差出。出榻敎仍命退,承史以次退出。
甲寅八月十五日未時,上御重熙堂。右承旨入侍時,行右承旨洪義榮,假注書李允謙,記注官金良倜·承膺祚,以次進伏訖。上曰,領相所愼,近復如何?義榮曰,癤腫尙未快差矣。上曰,近日亦甚極熱矣。義榮曰,近間酷熱,大有益於農家云矣。上曰,䐉後癤處,予亦尙未差復,可悶,外間亦有如此輪行之症耶?義榮曰,往往有之云矣。命書榻敎曰,進御加味逍遙散一貼煎入。命退,承史以次退出。
上在昌德宮。停常參·經筵。
自人定至夜二更,灑雨下雨,測雨器水深八分。
尹致性,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹致性啓曰,禁衛營將官來言,今日本廳軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,答辭許久闕啓,事甚未安。除在外外,未肅拜人員,竝卽牌招,何如?傳曰,允。
洪仁浩啓曰大司憲李鼎揆,持平南履翼在外,執義李遇濟,掌令鄭毅祚·韓用鐸呈辭,持平鄭宜成牌不進,監察茶時之意,敢啓。傳曰,知道。
洪義榮啓曰,卽者副校理曺允遂,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于洪義榮曰,右承旨入侍。
傳于洪義榮曰,明日七日製試紙,以大好紙爲之。
洪義榮啓曰,藝文提學具庠牌不進推考傳旨,今方捧入,而明日七夕製同參考試命下之後,如是違牌,事甚未安,更卽牌招,何如?傳曰,允。
弘文提學前望單子入之,金載瓚落點,同成均前望單子入之,李秉鼎落點。
洪義榮啓曰,弘文提學金載瓚牌不進傳旨,今方捧入,而明日七夕製同參考試,命下之後,如是違牌,事甚未安,更卽牌招,何如?傳曰,旣經內閣直學,又經玉署副學,則見帶文任,比諸曾經者,緊漫自別,考試在明,豈可違牌乎,更爲牌招,斯速肅命。
洪義榮啓曰,弘文提學金載瓚,藝文提學具庠再牌不進推考傳旨,今方捧入,而飭敎之下,連事違召,無意承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
傳于徐邁修曰,提調副提調入侍。
傳于洪仁浩曰,當該提調推考。
傳于洪仁浩曰,當該司謁推考。
傳于洪仁浩曰,刑房承旨持忠淸道審理回啓入侍。
傳于洪仁浩曰,大司成明日先進去後,謝恩。
傳于洪義榮曰,旣云越格,以速承出場,銓官之問備者此也。若此則處義已伸,違牌,勿爲呼望,使之斯速開政。
傳于閔台爀曰,左承旨入侍。
傳于尹致性曰,右副承旨入侍。
傳于洪義榮曰,弘文提學辭疏,姑爲許遞,而藝文提學,則處義,宜無異同,且欲趁明日備員,不可相持,藝文提學具庠,許遞,亦令今日政差出,與弘文提學,待下批,牌招察任。
有政。吏批,判書李致中,參判洪明浩,參議金履翼,行都承旨徐邁修進。以申光履爲大司諫,兪鉉章爲持平,柳河源爲獻納,金星甲爲正言,具庠爲弘文提學,金載瓚爲藝文提學。
徐配修啓曰,兵批無緊窠,吏批無送西之人,無政事之意,敢啓。傳曰,知道。
徐配修啓曰,弘文提學具庠牌不進推考傳旨,今方捧入,而明日七夕製同參考試命下之後,如是違牌,不卽承膺,事甚未安,更卽牌招,何如?傳曰,允。
徐配修啓曰,藝文提學金載瓚牌不進推考傳旨,今方捧入,而七夕製同參考試命下之後,如是違牌,不卽承膺,事甚未安,更卽牌招,何如?傳曰,允。
徐配修啓曰,弘文提學具庠,藝文提學金載瓚再牌不進推考傳旨,今方捧入,而明日七夕製同參考試命下之後,連事違召,無意承膺,事體所在,極爲未安,所當更請牌招,而一日三牌,何以爲之?敢稟。傳曰,更爲牌招,違牌勿爲呼望,與弘文提學入侍。
洪義榮啓曰,七夕製明日爲之事,命下矣。大提學洪良浩,待開門牌招,何如?傳曰,日熱甚於伏暑,儒生中暍之弊,不可不念。大提學開東前出牌,以爲天明後,卽爲懸題之地,設場於丕闡堂,而無論陰晴,雨傘許入事,預令泮長知委諸生,可也。
洪義榮,以禮曹言啓曰,卽接永禧殿官員所報,則今此七日製時,兩官俱欲觀光,而莫重之地,不可一時暫曠,兩官赴擧時假官,依定式,令吏曹,以成均館官員,口傳啓下,以爲推移入直之地,何如?傳曰,允。
洪義榮,以照訖講五所言啓曰,本所試官鄭晩錫,謂有身病,屢度催促,終不入來,無以備員擧行,令政院,稟旨變通,何如?傳曰,卽令該曹付標,可也。
尹致性,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
徐配修,以兵曹言啓曰,今此冬至兼謝恩使一行赴燕時所把驛馬,必須前期分定,可無窘急之患,應把驛馬四十五匹內,依前例,忠淸道八匹,全羅道十匹,慶尙道十九匹,今九月二十日,京中逢點,江原道四匹,咸鏡道四匹,直送安州,同月二十五日逢點之意,五道監司處分付,何如?傳曰,允。
刑曹啓目粘連,殺獄罪人朴萬興初覆檢實因,旣無相左之端,而特以獄情之可疑,又行三檢者,事未前聞,有關後弊,當該道臣,從重推考,何如?判付啓,依允爲旀,要囚服念,尙且審愼,換定正犯,豈不重難,所以決疑之方,如何,可得左契乎?初檢三檢之官,皆云萬興爲首,覆檢之狀,獨以夏雲置魁,大抵難測者,獄情,難曉者,疑案也。石打與杖打,輕重無論,故犯與不故犯,主客亦無論,欲打旕三償死之事,勢將從僉議而決之,卿曰,云然,道伯曰,云然,兩檢官曰,云然,不可以看證之乞人,變招前招,供執以爲證,且況立異之檢官,莫質於九原之下,則但當依卿等言施行,以此分付爲有矣。似歇之石打,安知不歇,不歇之杖打,安知眞歇,勿以獄已具而看作殲案,每朔同推,輒求無疑之疑,俾究求生必死之端事,竝以申飭行會爲良如敎。
藝文館提學具庠疏曰,伏以臣於本兵,乍缷旋據,今已五閱月矣。經重疴而圖解不敢,過大政而乞免不得,伈伈仍冒,戰戰如隕,豈自意今者,復添一重任乎?臣手奉除旨,震懍惝怳,罔知所以自措也。噫,文任之於有國,關係何如哉?上而掌詞命,下而主課試,凡係一切文事,其統轄之柄,專在文衡,而或文衡有故,則提學代斵,前輩所云亞文衡是已,故量才度能,何官不然,而至於此選,難愼尤別,有若制誥下而四方鼓動,選擧明而士習丕變者,尙矣。必也博採物議,極其遴揀,名實不爽,衆望允協而後,始乃畀之,始敢居之,此乃自前世而已然者也。顧今我聖上,以天縱卓越之學,追列朝右文之治,其於經義功令,所以敎導臣隣者,燦然具備,靡不用極,凡在朝紳之列,識之淺深,才之高下,豈或有逃於淵鑑之下,而乃以淸朝峻選之職,加之如臣望外之人,實是意慮夢想之所不到,而臣可濫廁於今日此任者乎?臣之平生,自知已審,臣若不言,雖聖明在上,無以俯燭,玆敢冒眛一陳焉。臣之自來伎倆,雖在故紙之上,而資本疎闊,知又鈍滯,不過註疏之學究,文詞之假令,從以神隨病耗,志與年邁,其於副急之用,鑑識之別,便同沒字之碑,瞽者之色,如臣本末長短,於是罄悉無餘,復豈有萬一近似毫分擬議者乎?如是而叨此所未有之誤恩,承此不敢當之寵命,則非但貽笑於一世,不可使聞於後人者,正臣自道,而卽臣自取,其爲玷累朝廷,虧壞官方,當復如何,論其辜負之罪,有非他人之比,而畢竟僨誤國事,卽是必至之勢,此豈細故也哉?臣之自矢於心者,惟在於趨走爲恭,赴蹈不避,一身顚沛,有不足道,而詞苑戎垣,一時兜攬,殆若文武兼全者然,雖如在昔之眞有才能者,固是耳目之所罕覩記,況臣無似,而遽然冒應,豈有如此事理,如許體面乎?大防在前,株守難改,荐違嚴召,冞增惶蹙,隨牌來詣,猥入文字,瀆擾之誅,又無所逃,伏乞聖慈,俯諒不得不懇之情,特軫不可不許之狀,亟命先削臣新授提學之任,仍治臣屢犯逋慢之罪,以重公器,以肅朝綱,千萬幸甚。答曰,省疏具悉。卿之嗜經籍而喜文章,深契於胄筵挾冊之列,爾來三十年,卿已老白首矣。有時對卿,甚愧漢帝償博之諭,所以有昨夜下政廳之敎,若曰予之所知之文人,似在六卿之中,名器至公,一付之公議,不欲强之云,而及開政筒,便見卿名,果然公議之不可誣,始叨是任,在卿何太晩矣。卿其勿辭行公。
弘文館提學金載瓚疏曰,伏以臣昨陳至懇,獲解重務,苟非父母之慈,顧復如赤子,則隨處曲遂,乃至於此耶?手擎批旨,感淚無從,竊自期頌生成之澤,占歇泊之場,從今臣家之保,惟聖明賜也。忽於朝者,伏承新除下者,以臣爲弘文館提學,召牌儼臨,一節轉深,三命彌隆,豈意體諒之恩,及於前而不及於後也。臣四體投地,五內失常,誠不省何以自措也。噫,臣始自記注,間叨抄啓,凡爲五六年所矣。本末長短,已入聖明之所俯燭,而至其文學之空疎,尤爲畢露,一無所遁,故雖於閣中僚寀之間,未嘗以一切文事,責臣而假臣,而臣亦不敢以文事自處也久矣。內閣之職,兼掌製誥,若値隨例代撰之時,則一紙纔出,百拙咸萃,臣自騂顔,人必掩口,此蓋臣幼而失學,長而荒嬉,自竊科第,竝捨功令,近又前識都失,新習益隳,今則倥倥無一字墨矣,宿硏之地,尙愧濫居,新除之任,尤非可議,未知殿下何所取而至以此畀之哉。噫,我朝尙文,兩館最重,前後居此職者,磊落可數,而如臣苟充,臣實未聞,目今人材,雖不及古昔盛時,若求其踰於臣者,何患無人,而以臣無文,亦叨文任,誠不可使聞於八方也。況臣情私尤有所萬萬至迫者,臣門單跡孤,冥升無漸,而今又昨解銓衡,今居館閣,凡所謂一世要華,竝集一身,如是而終不敗者希矣。我殿下若果愛臣而憐臣,則豈待臣言之畢,而思所以惻然懷保之道哉?且臣於見職,有決不可冒膺者,臣嘗聞銓家之將通文任也。必先簡問于文衡,亦嘗議及於時任提學,受其可否,僉議歸一而後,始通新望,此乃文苑之古規也,銓部之政格也。苟使文衡不知,文任不聞,而自銓家,遽自通擬,則是閑官漫職之循資排比者耳,烏在其重文任之義也。是以凡於文任之新通,或一有人言,或少損規格,則是與不通等耳。新擬者不敢以文任自居者,亦古例然也。臣爲是之慮,來到朝房,招問政吏,則以爲提學新望,初未及簡問於文衡文任,而徑先通擬云。銓家之破古規壞政格,誠爲不少,而臣之無敢自居以是職,亦已決矣。雖使臣,公議惟同,輿望允叶,猶不可唐突冒受,今況規格之厮壞,如上所陳,文任一步,卽成鐵限,雖被重誅,萬無承命之望,惟乞亟削臣新除文任,使公格不墜,私義無枉,千萬幸甚。答曰,省疏具悉。卿之文體,不似近日少年閣僚之稱云,能文諸人,以是惟李晩秀與卿可之者,予意在於矯文弊,爲世敎也。然則此時此任,非卿伊誰,疏中附陳事,如是引義,明日,何以備員考試,方便出場也亦不難,卿之文任,今姑許遞,越格通擬之銓堂推考,仍卽牌招開政,依格例,差出文任之代,令該房知悉。
甲寅八月十六日辰時,上御重熙堂。藥房提調副提調入侍時,藥房提調徐有防,副提調徐邁修,假注書李允謙,記注官金良倜·承膺祚,醫官白聖逸·李益昌,以次進伏訖。上曰,王大妃殿手部欠寧處,用何藥附貼爲宜也。聖逸曰,蘇葉水以木麥作飯附貼,以燄硝湯,時時渟洗,則自可差復矣。命醫官先退。邁修曰,照訖講,今雖分五所考講,而初試時,則當分屬一二所矣。分屬之際,或有以私嫌,相避於一二所試官者,不無向隅之嘆,故敢此仰達,若衆所共知應避者,則合有變通之道矣。上曰,此非渠罪,公然坐停,甚可惜也。此類則固宜呈訴於泮長,而令泮長,量其可否許題,可也。命書榻敎曰,加味逍遙散一貼煎入。命退,諸臣以次退出。
甲寅八月十六日辰時,上御誠正閣。左承旨右副承旨入侍時,行左承旨閔台爀,右副承旨尹致性,假注書具得魯,記注官金良倜·承膺祚,以次進伏訖。上命致性讀公事,書判付。命書榻敎曰,推考房承旨入侍,賤臣承命出傳,偕入進伏。命書傳敎曰,眞殿莫重祭品,幾至闕封,所爲萬萬駭然。內農圃次知中官,遠地定配,其餘中官定配,故爲闕封之下屬,令該曹嚴刑定配。上曰,七夕製在明,違牌文任,更爲牌招,弘文提學前望單子入之,待下批一體牌招,成均館堂上,試官加差,同爲考試,有實故人許遞,前望單子入之,待下批一體牌招察任,出榻敎台爀曰,同罪未敍人,隨卽提稟事,曾有定式矣。前參議金履翼旣已蒙敍除職,而前參判黃昇源,係是同罪,故敢此仰達矣。上曰,一體敍用,可也。出擧條仍命退,承史以次退出。
甲寅八月十六日午時,上御重熙堂。推考房承旨持忠淸道審理回啓入侍時,左副承旨洪仁浩,假注書具得魯,記注官金錫泰·金良倜,以次進伏訖。上命仁浩讀回啓書判付訖。仍命退,承史以次退出。
上在昌德宮。停常參·經筵。
尹致性啓曰,來二十一日,朝參日次,而國忌齋戒相値,頉稟之意,敢啓。傳曰,知道。
洪仁浩啓曰,大司憲李鼎揆,持平南履翼·兪鉉章在外,執義李遇濟,掌令鄭毅祚·韓用鐸呈辭,監察茶時之意,敢啓。傳曰,知道。
洪義榮啓曰,大提學洪良浩牌不進推考傳旨,今方捧入,而七夕製設行命下之後,如是違牌,不卽承膺,事甚未安,更卽牌招,何如?傳曰,允。
傳于閔台爀曰,左承旨持此御題,與大提學,偕往泮宮,試取以來。
閔台爀啓曰,臣台爀,與大提學洪良浩,偕往泮宮,儒生試取,收券六千二百五十三張以入之意,敢啓。傳曰,知道。
傳于尹致性曰,三明日次對,進定於今日。
尹致性啓曰,今日次對,兩司當爲進參,除在外外,未肅拜·呈告人員,竝卽牌招,何如?傳曰,允。
傳于尹致性曰,大臣備局堂上引見。
傳于洪義榮曰,右承旨入侍。
兵曹,以申大謙爲右邊捕盜大將。
傳于洪義榮曰,科次入侍。
傳于洪仁浩曰,承旨持試券詣閤,而試官不知去處,一竝推考,文衡捧券以來,則豈可一步擅離,況不在賓廳,直往政院,近來貌樣,都是眛例之做錯,豈不寒心?此路一開,大關後弊,當該文衡,越俸一等,在院承旨,從重推考。
洪仁浩啓曰,七日製對讀官,注書外加差事,旣有下敎,而假注書具得魯,混同書入,臣不勝惶恐,當該注書,所當重勘,而本院請推之外,無他可施之罰,何以爲之?敢稟,傳曰,先汰後拿。
具得魯先汰後拿,代以康就昇爲假注書。
以具得魯囚單子,傳于洪仁浩曰,付過放送。
玉堂前望單子入之,校理宋祥濂·權坪,副校理韓致應·徐有聞,修撰洪樂游落點。
洪義榮啓曰,新除授副修撰韓用鐸,以臺職纔入削職現告中,何以爲之?敢稟,傳曰,勿施。
以校理宋祥濂,副校理韓致應·徐有聞牌不進罷職傳旨,傳于洪仁浩曰,只推,更爲牌招。
洪仁浩,以兵曹言啓曰,今春慶科庭試·殿試時,前後諸道直赴殿試人中二十二人,直赴會試人中五十四人,其不赴委折,待各道道帥臣狀聞齊到,稟處之意,草記蒙允後,行會矣。各該道道帥臣及兩道守臣狀本,纔已啓下,故一一考見,則直赴殿試水原府閑良韓道裕,江華府別抄軍官鄭光福,瑞山選武軍官朴聖彬,金海別武士鄭光周,信川鄕騎士朴興采,黃州鄕騎士朴致魯,松禾別武士李震福,平壤閑良李奉天·田弘闢,別武士金光西,順安閑良金智檢,安州閑良李益瓘,義州閑良白亨璞,江東閑良韓光純,殷山閑良安汝坤,渭原閑良張啓春,龍岡閑良韓益範,永興親騎衛金光漸,北靑親騎衛李命俊·尹宗孚,會寧馬兵金潤澤等二十一人,遭故不得赴試。濟州閑良韓繼休,遭故闋服,而越海之際,時日急迫,不得赴試。直赴會試人坡州鄕武士張有成,摠戎軍劉得順,南陽選武軍官洪裕大,龍仁選武軍官閔再文,抱川閑良趙東燁,水原府壯勇外營哨官姜時興·禹三東,淸州馬兵趙鍾福,光州選武軍官金命行,平壤閑良張大維·邊仁謙·趙宗太·李東信·李鳳得·金進淵·金仁行·李弘蕃·金履嘿,別武士徐慶獜,安州別武士朴信裕,閑良桂一枝,肅川攔後武士李涉,龍岡別武士朴尙人,俱以邊將,今六月遞來,故不得赴試。楊州閑良金大運,水原府閑良韓相良,束伍軍林福山,密陽哨官嚴而寬,北靑武學李逢春,洪原馬兵李光宅,慶源馬兵文東舞等七人身故。全州選武軍官梁德遜,平壤閑良洪利涉·金處宅,別武士池龜錫,閑良崔慶祚,定州閑良嚴啓良,龍岡別武士洪宅浩,七人登科。楊州守禦軍柳漢雄,改名漢傑,水原府閑良李振元,改名鎭遠,鐵原馬兵安得,改名廷哲等三人登科。平壤閑良洪啓九·白秀宅,別武士許成等三人,庭試初試入格。殿試未入格,水原府閑良崔龍瑞,加資云矣。直赴殿試二十二人內,韓道裕等二十一人遭故,濟州韓繼休,以越海之致,未及上來,直赴會試五十四人內,張有成等二十六人遭故。金必允等五人,身病不得赴試,竝依例陳試,梁德遜等十人登科。崔龍瑞加資,金大運等七人身故。洪啓九等三人,庭試初試入格,已赴殿試,則前受直赴會試,今無可論,各人等所受直赴會試帖文,依例收聚爻周。車碩祿等二人,伊時以邊將,俱不得赴試云,而取考大典通編,則武科條,有曰,時任邊將應赴殿試者,遞赴云矣。車碩祿等二人,旣不能求遞赴試,則固無追後許施之例,法典雖曰應赴殿試,初無會試·殿試之區別,竝勿施,何如?傳曰,允。
尹致性,以備邊司言啓曰,卽者照訖講三所試官,以試所書吏逢點許頉事,移關本司,無論某試所,凡有往復,例皆牒報,則今此移關,大關朝體,故下吏,使之捉囚,則乃反招致本司吏,謂以若囚下吏,則試官將不得擧行試事云,雖是卿宰,未嘗以帶吏之捉囚,有所自引,年少諸試官,似或生疎於此等體例,而壞損事面極矣。不可置而不論,當該試官,事過後,竝令該府,拿問嚴處,何如?傳曰,互關之罪,囚吏輕矣。處義之說,失言甚矣。大抵近來弊習,無難於打壞體統,毁劃等分而然,拿處輕矣。事過後,竝施不敍之典,以懲年少文臣不識事體之習,可也。
洪仁浩,以備邊司言啓曰,開城府被燒民戶,嚴飭該府,俾卽奠接形止報來後,草記事,命下矣。卽見開城留守李冕膺所報,則以爲別定監色,連爲董飭,燒戶一百三十三戶,本月十三日,皆已一齊入處,結構維新,安堵如故,無一戶失所流散,而亦使經歷,一一躬審摘奸後形止,玆以馳報云矣,敢啓。傳曰,知道。
洪仁浩,以義禁府言啓曰,內農圃次知中官白喜章,遠地定配,中官元弼新·徐宗翊等定配事,承傳,啓下矣。白喜章,咸鏡道三水府遠地定配。元弼新,慶尙道昌原府。徐宗翊,全羅道海南縣竝定配,而以承傳內辭意具罪目,依例發遣府書吏羅將,押送于各其配所,何如?傳曰,允。
洪仁浩,以刑曹言啓曰,莫重祭品,幾至闕封,所爲萬萬駭然,故爲闕封之農圃下屬,令該曹,嚴刑定配事,命下矣。依傳敎,內農圃庫直林東彬·趙厚璧,各嚴刑一次後,林東彬,慶尙道彦陽縣。趙厚璧,全羅道和順縣。竝定配所,卽爲押送。首書員林貴盛,依下敎,嚴杖七十度放送之意,敢啓。傳曰,知道。
甲寅八月十七日辰時,上御熙政堂。大臣備局堂上引見入侍,兩館提學同爲入侍時,行都承旨徐邁修,同副承旨徐配修,假注書具得魯·李允謙,事變假注書尹濟弘,記注官金良倜·承膺祚,右議政李秉模,判敦寧金持默,左參贊洪秀輔,行副司直徐有防,刑曹判書李得臣,弘文提學具庠,藝文提學金載瓚,行副司直李敬懋·徐有大·李漢豐,開城留守李冕膺,副司直尹行任,副修撰高宅謙,以次進伏訖。上曰,左副承旨入侍。出榻敎賤臣承命出傳,與左副承旨洪仁浩,偕入進伏。秉模曰,凉意稍生,靜攝之餘,聖體,若何?上曰,暑氣尙不快退,故諸節,亦未顯勝矣。秉模曰,日前伏見傳敎下者,有省煩二字,果是熱候之快省云乎?上曰,然矣。予素不服當歸藥,若服當歸藥一二貼,則膈間留滯,故也。今番欠寧時,偶服當歸飮食調下,果得差勝之效,可謂當劑,自初不服,尙云晩矣。秉模曰,廟宮祗謁之禮,至今未展,臣固仰聖衷之夙夜憧憧,而非但晟熱之尙爾,鑾蹕之一番勞撼,不瑕有添損之節乎?宗社之慶,臣民之望,惟是玉候之不日快復,何必以謁廟之姑未展誠,過用聖念也。上曰,雖緣將攝,予所憧憧之念,安得不然也。秉模曰,王大妃殿氣候,何如?上曰,湯劑榻敎,不出朝報,故外人似或不知,而連進三錢重蔘茶,賴以扶接矣。秉模曰,惠慶宮氣候,何如?上曰,多日欠和伏悶,大抵今夏癤腫,外間亦有輪行之症云,稍待生涼後,則自有勿藥之慶矣。秉模曰,領·左相今皆引入,臣何敢安於鼎席,而聖候康復之餘,肇聞賓對之命,故不遑他顧,冒沒登筵,寧不有愧於僚相乎?上曰,領左相之引入,亦關世道,雖有李遇濟百輩,有何所損於領·左相乎?此則世道爲重,四維爲輕,而疾病之來,聖人猶不能免,況凡人乎?謂之臺疏,言其不當言之言,使元老大臣,不得安於朝廷之上,寧有如許朝綱,見今摠使惠堂之任,姑待領相出仕後擬薦,晦初間展謁時當勉出,而領相姑未出仕,則左相之隨引,固其勢也。且當生涼後,敦勉矣。秉模曰,以日前吏判望言之,此雖與新通有異,而旣有領·左相,則臣不敢獨擅,故致煩飭敎,還切悚惶之心矣。上曰,次對爲之。秉模曰,頃者與僚相入侍也,幸値聖候之康復,歡欣慶忭之極,有不可提稟他說,今日則旣以次對爲名,亦不可泯默矣。殿下試看今日朝廷,臺閣長領,闕啓無難,呈告之員,何其多也?茶時之啓,何其久也?古所稱臺烏之噤,仗馬之戒,政爲今日道也,彼三司將焉用之。臣等今旣登對,此不可不一番出場也。上曰,予豈或固拒而然乎?秉模曰,殿下若快收禁令,則自可出場矣。上曰,此則臺諫之外,大臣雖言之,予豈允從乎?大凡臺閣之所重,顧何如也。蓋言可則聽之,言不可則不聽之,其聽與不聽,惟在於上,而近來臺諫輩,只事妄度預料,初不入來於臺廳,此豈成說乎?秉模曰,目下大論,不容晷刻少緩,而近日三司,惟以違牌爲事,以至今日賓對,亦不得備員入侍,如許國體,古所未有,人臣之義,只當盡其己分之所當爲而已,嶺海鈇鉞,何可計較於其間哉?臣謂今日不爲入來三司,一竝削職,更令備員,各盡其分,無使瞻聆,去益駭惑,國體得以維特,斷不可已矣。上曰,國之有臺閣,猶人之有耳目,近日臺閣事,不可以無於古言,雖有設爲禁令之擧,停啓不關於詣臺,此所以近日筵敎中,有臺臣則不可罷推,禁令則予當固守之敎,俾啓詣臺之路,兼示堅定之意,而今日次對,又如是一齊違牌,然則有國而無臺閣可乎?卿之所請,其言雖殊,予所深嘅,蓋亦如右,眞所謂同行異情,譴削之律,諸臺烏敢辭乎?依爲之。出擧條秉模曰,臺諫雖入來,政院必不受啓,此則先自政院糾正宜矣。有防曰,大臣旣言之矣,臺閣爲國耳目,誠如聖敎,而以近日觀之,安有如此國體乎?若書之史冊,垂之後世,將謂斯何乎?上曰,厥說不必更提也。昨夜之雨,允叶田家之望,諸道農形何如云也。予以是,少不弛於宵旰之憂也。秉模曰,此過一時之憂而俄所陳臺啓事,則實爲萬世之憂也。上曰,須勿更提也。嶺南農形,卿或問之否。秉模曰,下於湖南云矣。上曰,關西之楚山·江界,北道之關北諸邑,振古所無之歉荒云,將何以接濟拯活,此亦廟堂之責也。秉模曰,向於得雨之後,聖念不弛於對越,特以枉鬱疏伸之道,求助於卿宰,而迄無一人應旨,其在對揚之義,誠極未安,所當請罷,而實有位著俱空之慮,姑先一竝從重推考,何如?上曰,依爲之。出擧條秉模曰,頃因持平洪秉臣上疏批旨,淸州牧使安廷鐸,枉殺邑民委折,明覈狀聞之意,行會該道矣。卽見忠淸監司李亨元啓本,則枚擧各人等招辭,以爲今二月,淸州西江外一面面任,以本面居民金旺大子望納軍丁,而旺大,負數三歲兒,入庭所告內,長子雲得,已入於御營作米之役,其外只有此兒云。故以欺隱之罪,決杖二十度拘囚,其後數日,旺大子自稱驗得者,願爲捧疤,故依其言疤定,仍爲放送,旺大以長子雲得,與三歲幼稚外,果無他長成之子,又爲呈訴,官庭發惡,故更爲決杖十五度,金旺大之致斃,旣異於無辜濫杖,故殺人命,較正法杖,分兩次決罪放釋,歸家過一旬致死,特其邂逅,而屍親則冀免已定之軍役,交口稱屈,洞民則欲沮將來之括隱,而合舌鼓動,以致眞贗之易眩,遠近之傳播,而安廷鐸之事,出於按法警俗之意,則有不可以濫杖論,亦不可以枉殺論,請令廟堂稟處矣。近來奸民漏丁之習,誠一痼弊,則官長之囚治或杖治,在法當然,而且其所用之杖及杖之度數,俱不違於法典,則其所物故於十餘日之後者,特是邂逅耳。該牧使論罪,恐無可論而此事上徹,旣由於臺臣之隨聞仰陳,非出於民人之冒濫呼籲,則亦不必追理,一竝置之,當初行會,雖自廟堂,在該道擧行,當請令攸司稟處,而直請廟堂稟處者,事體未安,該道臣推考,何如?上曰,依爲之。出擧條秉模曰,此咸鏡監司金華鎭狀啓也。枚擧會寧府使李健秀牒呈,以爲開市時,大國人牛馬料容入之數,爲千餘石,本府元會耳麥,只爲十九石零,該邑所在營賑耳麥一千石,移劃需用,其代以茂山府常平耳麥一千石還報事,請令廟堂,稟旨分付矣。開市時牛馬料,先爲移劃,從後還報,自是年年已行之例,依狀請許施,何如?上曰,依爲之。出擧條秉模曰,卽見黃海監司李泰永所報,則枚擧前兵使姜五成牒呈,以爲兵曹關內,騎步兵價布,依事目,本錢參半上納云,而今九十月當價布,旣是昨年狀請之內,以純錢收捧,而已捧之錢,還給民間,更責木布,殊非信令之意,故以此論報該曹,則以廟堂定奪之前,非本曹所可擅許之意回移,而期限迫頭,勢不及行,九十月當價布,以純錢代捧矣。昨年所許之限明秋純錢,卽指今年新捧以前也。該曹之據例靳持,固是當然之事,而該道之初不往復該曹,又不論報本司,九十月當直,以純錢知委者,大違格例,帥臣今無可論,而兵閫之事,道臣亦無不摠察,黃海監司李泰永罷職,純錢收捧,本非軍民之罪,則旣捧還給,不成事理,九十月當,則使之純錢上納,何如?上曰,罷職則分揀,爲先從重推考,所捧純錢,依爲之。出擧條上曰,七夕製,今則想已懸題矣,言之何妨。生進幼學,各出表賦,而儒生旣應小學講,故拈出小學中表題則曰,擬調群臣賀曰安乃喜,賦題則曰,恒言不稱老,此兩題未知何如。秉模曰,甚好甚好矣。上曰,場中或有宿構者耶?有防曰,安知無一箇不做者,而伏想絶無而僅有矣。秉模曰,賦題則當出名作矣。上曰,又何所欲言耶?秉模曰,別無更陳之事,而日熱尙如此,榻御移時,臣不敢覶縷矣。上曰,然則就座。有防曰,頃接宣川府使李郁延,鐵山兼監牧官宣沙浦僉使林順範等牒報,則府使眼同該牧官,宣川所在身彌島所放馬匹,一一點閱,則案付馬五百九十九匹內,見存只是一百九十五匹,欠縮乃至四百四匹云。故聞極驚駭,欠縮年條及當該府使牧官等,先自本寺,發關査問於平安監司處矣。卽見該監司金思穆回牒,則丁未以前,今無可考,只就丁未以後,區別報來,而取考成冊,則丁未,府使李得駿,僉使徐命台欠縮馬三十三匹內,二十匹生徵貿立,實欠縮爲十三匹。戊申,府使金益彬,僉使徐命台欠縮馬爲七匹。己酉,府使李漢興,僉使徐命台欠縮馬爲七匹。庚戌,府使李漢與,僉使鄭東仁欠縮馬爲十匹。辛亥,府使尹範敍,僉使鄭東仁欠縮馬爲三十四匹。壬子,府使李義弼,僉使金昌仁欠縮馬爲三十七匹,生徵貿立。癸丑,府使鄭學畊,僉使金昌仁欠縮馬爲二十八匹。今春摘奸時,欠縮馬爲三百五匹。合欠縮馬爲四百四匹云矣。各年府使·僉使所縮之數,不至夥多,時任府使·僉使到任屬耳,亦旣査括以報,宜有參恕之道,而卽以該監司報辭觀之,前僉使金昌仁之昨年三月摘奸時,始知四百數之見縮,畏其罪重,仍爲掩置,至秋摘奸時,只以九十九匹見縮樣,瞞報本府云,馬政何等重事,而渠之莅任,已過三載,旣知四百闕額,而畢竟掩匿彌縫者,揆以法意,誠極痛駭,宣沙浦前僉使金昌仁,依平薪·珍島例,卽其地定配,而先令該府,拿問,捧供勘處。且以地方官言之,雖與牧官有異,該牧馬政同爲察飭,自是事目,則不善照檢,致此空群之境者,亦不可無罪,宣川前府使鄭學畊,令該府,拿問處之,當該牧屬等,令本道照法嚴繩後,欠縮馬匹,亦依平薪·珍島例,每年百匹式責立,以充本數之意,分付道臣,使之嚴飭邑牧,何如?上曰,依爲之。出擧條上曰,兩文任疏批卿等,想已見之矣。兵判之才器·文章,予已夙諳於胄筵,且其疏章文字,頗異於今世俗文也。若論文苑主盟之人,則無出其右,而第其自先勳舊之家,故未嘗有文任通擬者,兵判之今始通顯,尙云晩矣。秉模曰,聞此重臣,近亦不廢看書云矣。上曰,昨日之批,雖時文衡,曾未得如此恩諭,外人似或謂過矣。而予之所深契於胄筵者,無不有所償焉,昨批所謂償博者是也。況兵判則相知幾年,一未嘗擢用之,中間閱歷許多滄桑,今其超躋中權,羽翼詞垣,可謂莫知爲而致之。古人則償博,而予則償知也。大抵知人亦難,毋論善知與不善知,予必以此重臣,爲當世不草草人也。仍命庠進前敎曰,昨使卿孫,往傳辭疏善構之意,而及見來疏,少無文采之照爛處,此後一文一疏之每每如此,則能不有愧於薦主乎?庠曰,臣本見識謏淺,才技短拙,雖欲罄竭所蘊,但止於此矣。上曰,近來政注,太甚容易,以提學望言之,寧有一望三通之例乎?如是則孰謂提學之貴也。此不必自上提飭,廟堂宜有糾正之擧矣。昨日銓堂,以越格通擬,三違召牌,而此有大不然者,其所謂格例,與臺啓簡通,亦有間焉,自昔文任通淸時,簡通於時文衡者非公格,而卽文苑故事也。蓋昔人之可薦文任者,聲價已菀,公議已屬,而歷數朝著,非此莫可,然猶就議於先輩主文,然後通擬者,此實重其事之意也。今之所謂格例云者,果是自來政格,則老吏輩童習到白紛者,皆是政格也,寧有知不言之理也。若非政格,則吏判,乃是天官之長,豈可往復就定於時文衡,有若公格者然耶?至於兩館前文任許,亦爲簡通云者,尤不成說,必也一番定式,然後可無後弊也。有防曰,臣之文任通淸時,大提學黃景源自在,而未嘗以文字往復矣。上敎秉模曰,此後卿與領·左相,相議定式,可也。上曰,開留進前。冕膺進伏。上曰,今番仍任,非爲卿也。特寓敬老之意,卿父重牢之日,在何間耶?冕膺曰,在今十月矣。上曰,卿父之壯營提擧,尙不出仕,何以爲之云也?冕膺曰,臣父病後,神精益衰,萬無承膺之道矣。上曰,起居之班,陪扈之節,旣皆許免,則此不過臥閤論道,且本營之緊管,不下於戶曹。前提擧遞任後,卿父又掌,亦自有弦韋之義也。雖曰老無能爲,臥閤亦何妨也,卿須往傳此意也。載瓚曰,臣於見職,萬不稱當,而其中越格通擬一款,將未免貽羞文苑,如是而豈可因仍蹲冒乎?臣伏望亟許鐫改之命焉。上曰,昨日吏判之推考,只爲速欲出場也。旣無公格之已例,則尙何論越格與否乎?秉模曰,崇品重宰外,無敢陳懇於榻前,筵體卽然,而藝文提學金載瓚,謂有難强之情勢,有所煩陳,不可無警,推考,何如?上曰,依爲之。出擧條載瓚曰,聖敎雖如此,而臣則決不敢承命,更伏望許免見帶之職焉。上曰,兩館提學先退,斯速肅命後考試,可也。仍命書傳敎曰,大臣旣有請罪之語,而猶復引義,不顧屑越,事體所在,極爲駭然,藝文提學金載瓚,爲先從重推考。又命書傳敎曰,今日七日製時對讀官,只有入直玉堂一人云。受由及試所進去人許遞,前望單子入之。待下批牌招察任,在直之人,亦爲年老,入直騎郞及抄啓文臣·注書外,以對讀官加差。秉模曰,右邊捕將李漢豐,以向來情勢,凡係捕廳事,尙不擧行,所當請勘,而論以廉防,無怪其如此,今姑許遞,何如?上曰,依爲之。出擧條仁浩曰,右邊捕盜大將李漢豐許遞事,命下矣。在前如此之時,有他邊大將兼察之例,今番則何以爲之乎?上曰,左大將兼察牌招聽傳敎可也。出擧條仍命書榻敎曰,左邊捕盜大將趙圭鎭,右邊捕盜大將兼察,牌招聽傳敎。上曰,都承旨先退,兩館提學肅單,催促捧入,試券五十軸受來後,同成均與大提學先爲入來事出傳,可也。命退,諸臣以次退出。
甲寅八月十七日未時,上御誠正閣。七夕製科次入侍時,左副承旨洪仁浩,假注書李允謙,記注官金良倜·承膺祚,讀券官大提學洪良浩,同成均徐有防,弘文提學具庠,同成均李秉鼎,藝文提學金載瓚,對讀官副修撰高宅謙,兵曹佐郞趙恒鎭,副司果崔光泰·權晙,副司正趙萬元·徐俊輔·曺錫中·李勉昇·柳台佐·洪樂浚·金熙洛·尹致永·宋冕載·鄭取善·姜浚欽·洪命周·黃基天,以次進伏訖。上曰,賦題恒言不稱老,蓋寓不敢稱老之意也。排鋪何以爲之則好也。良浩曰,時體則當以自家年老爲鋪頭,而若欲平鋪做得則當以親年隆老之意爲鋪頭,似好矣。上曰,卿等之意,何如?庠曰,以親年之隆篤,帶得喜懼之意爲鋪頭,似好矣。有防曰,臣亦俄已仰達矣,大提學之言好矣,命考試。上曰,抄啓文臣中趙萬元·曺錫中·尹致永·鄭取善,則各書試券中某道爲幾張,分排別錄以入,其外則皆令對讀,可也。上曰,檢校直閣徐榮輔,試官加差下,出榻敎賤臣承命出傳,與檢校直閣徐榮輔,偕入進伏。上曰,考試自京爲始,必精考,俾無遺珠之嘆,可也。上曰,場中試券之作軸者,爲幾許,未及作軸者,亦爲幾許,使之知來。秉鼎曰,呈券者幾至山積,而作軸極難,故如是遲滯矣。上曰,何爲而然也?秉鼎曰,以各道分排作軸故然矣。上曰,試券收來,何其遲滯,使院隷催促,若至酉時,卽爲覆帳,承旨泮長,皆令入來事,分付,可也。賤臣承命出傳,行左承旨閔台爀,右副承旨尹致性,大司成南公轍,收券後入來進伏。上曰,大司成亦爲考試上曰,屢千張試券,今日內似無出榜之道,以明日爲限,各別精考,可也。仁浩曰,新除授右邊捕盜大將申大謙,卽爲牌招,傳授命召及大將牌·傳令牌,何如?上曰,依爲之。出擧條命書榻敎曰,進御加味逍遙散一貼煎入。上曰,假注書望筒勿施,具得魯仍任事,分付。賤臣承命出傳。上曰,承史各一人,輪回守閤,可也。仍命試官以下退出,諸臣以次權退。
上在昌德宮。停常參·經筵。
洪仁浩啓曰,大司憲李鼎揆,持平兪鉉章·南履翼在外,執義·掌令,二員未差,監察茶時之意,敢啓。傳曰,知道。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習,敢啓。傳曰,知道。
尹致性啓曰,都監中軍申大謙以本營習陣,明日出去矣。兼帶右邊捕盜大將命召及大將牌·傳令牌,何以爲之?敢稟,傳曰,仍佩往來。
以監試一二所試官望筒,傳于洪義榮曰,泮長則七製出榜當進,禮議以校正之役,連在內閣,其代以文識剛明著稱人,更爲擬入事,分付。
徐邁修,以吏曹言啓曰,來乙卯式年監試·初試試官,今方擬入,而時無職名人員,令該曹,口傳付軍職,何如?傳曰,允。
兵曹口傳政事,司直徐配修·朴宗甲。
洪義榮,以禮曹言啓曰,今此式年監試初試一所,設場於本曹矣。上直郞廳,依例朝房直宿之意,敢啓。傳曰,知道。
洪義榮,以禮曹言啓,曰今八月十八日七日製入格給二分,幼學許評·沈榮鎭·丁南憲·李東直·金義鎭·李昌柱·洪奎顯·金宜休·馬之任·李·金鑰·黃以龍·姜觀欽·金益煥·洪洛瑞·李守謙·李在璣·林啓曾·柳夏泓·金致漢·李志淳·柳聖儀·徐奎在·李海魯·金玉性·林時說·趙瀞·朴文紀·盧稷,屬之監試事分付事命下矣。許評等二十九人,許赴於今式年監試初試,較藝等第之意,分付,何如?傳曰,允。
閔台爀,以奉常寺都提調·提調意啓曰,東籍親耕田所種皮粘粟打作,則所出爲一石二斗,皮稷打作,則所出爲七石三斗之意,敢啓。傳曰,知道。
副校理曺允遂疏曰,伏以臣於見職,豈有一分堪承之望,而積違之餘,不敢違召冒沒出肅,黽勉就直,亦已多日,此際卽接家信,則臣之偏母,當此交節,宿病闖發又添症,度數無常,氣息凜綴,促臣歸護,臣自聞此報,方寸煎灼,按註不得,玆敢忙陳短章,徑出禁扃。伏乞聖明,俯賜鑑諒,亟遞臣所帶職名,以便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
甲寅八月十八日卯時,上御誠正閣。七夕製科次入侍時,行左承旨閔台爀,左副承旨洪仁浩,右副承旨尹致性,假注書具得魯·李允謙,記注官金良倜·承膺祚,讀券官大提學洪良浩,同成均徐有防,弘文提學具庠,同成均李秉鼎,藝文提學金載瓚,檢校直閣徐榮輔,大司成南公轍,對讀官副修撰高宅謙,兵曹佐郞趙恒鎭,副司果權晙,副司正趙萬元·徐俊輔·曺錫中·李勉昇·柳台佐·洪樂浚·金熙洛·尹致永·宋冕載·鄭取善·姜浚欽·洪命周·黃基天,以次進伏訖。上曰,同副承旨,許遞。出榻敎上曰,監試·初試試官望筒,催促捧入,若有一人違牌者,則注書當知之,牌去來各別申飭催促。仁浩曰,今此監試·初試一所試官,以前參議朴宗甲擬入,而方在被謫蒙放中,莫重試望,如是不察,事甚未安,當該銓官推考,原望筒勿施,何如?上曰,旣命改擬,非銓官之罪,勿推,蕩滌敍用,可也。出擧條命書榻敎曰,前參議朴宗甲,蕩滌敍用。又命書傳敎曰,監試試官玉堂·兩司,各備一員,一所試官李相璜,二所試官柳師模,換所進去。又命書榻敎曰,監試初試試官·監試官入侍,賤臣承命出傳,與一所試官前參議朴宗甲,前校理任希存,奉常判官柳師模,監察李龍柱,二所試官前承旨徐配修,副司果李相璜,右通禮申光河,監察李弘達偕入進伏,上命仁浩,七夕製試券坼榜。命書傳敎曰,七日製箋居首進士沈厚鎭直赴會試,之次生員洪祜淵·李周禎,進士沈玉賢,生員南陽履·林德鎭,進士朴履默,生員洪聖肇·韓啓重·徐有望各給二分賦,居首幼學李龜燮,直赴會試,之次幼學許泙·沈榮鎭·丁南憲·李東直·金義鎭·李昌柱·洪奎顯·金宜休·馬之任·李·金鑰·黃以龍·姜觀欽·金益煥·洪樂瑞·李守謙·李在璣·林啓曾·柳夏泓·金致漢·李志淳·柳聖儀·徐奎在·李海魯·金玉性·林時說·趙淨·朴文紀·盧稷各給二分,箋賦分取,蓋欲區別入格諸生直赴會試及給分之類,太學生則屬之增別,四學生則屬之監試事分付。上曰,試官進前,宗甲等進伏。上曰,場內已付之廟堂矣,設場以前事,未知照訖講之善爲與否,而設場以後事,一付之試官,各別善爲之,今番亦爲時限捧券,可也。秉公與否,不必更言,須着念爲之也。良浩曰,試券必緩考,然後可得實才也。節製試券,未嘗有分日考取之擧,而今番七日製,特命兩日分考者,固仰聖意之有在,毋或有遺珠之歎也。監試考券,亦依此爲之,似好矣。上曰,此則惟在試官臨時從便爲之也,命監試試官先退。秉鼎曰,二所試官徐配修,自是實才,臣於數十年前設庠製,敢魁作坼名,則乃徐配修也,其文體句作,實所罕見,今番特差監試試官,實仰聖鑑之孔昭,可期實才之蒐得矣,上不答。庠曰,宣傳官柳成逵,曾以宣傳官仕滿報來後,遭故未得出六矣。今已復職,依例出六,何如?上曰,依爲之。出擧條庠曰,能麼兒課講之規,新有節目,自多擧行之事,而初無入直之官,非但廳中凡百,疎虞可慮,或有不時待令,每患不及,其在事面,亦涉苟簡,自今郞廳四人,使之輪回入直,何如?上曰,依爲之。出擧條秉鼎曰,適因言端,敢此仰達矣。每當式年監試,則京中之兩年條陞庠發解者,三都各道兩年條陞補公都會發解者,無論初終場,願試之日,亦皆冒入,爲人合力,已成謬習,當此借述嚴禁之時,決不可如前仍置,故臣昨於泮中,與泮長相議,以願試日,不得冒入之意,捧甘四學矣。兩所試官,今方登筵,以此更爲嚴飭,各別禁斷,何如?上曰,依爲之。出擧條良浩曰,文任通望,卽是淸峻之極選,故格例甚嚴,每於新通之時,政官必也面議於文衡,或以簡問停當,然後始爲通擬者,乃是國朝已例,文苑故事,而今番提學之新通也。初無通擬於臣,故心竊訝之,問於政官,則當夜開政,倉卒忘却云。新通之人,皆是公議所屬,使臣與聞,無出其右,而第念四百年由來古規,不容到今破壞,故臣欲陳章自列之際,因提學之疏引,自上俯燭,特爲區處,而問備政官,使之改通,如例書問於臣,善爲究竟,則臣不必更煩章疏,而終若泯默,則後來者,無所考據,恐有襲謬廢閣之慮,故敢此仰達,繼自今申明奮規,俾重文選事。出擧條載之文苑故事,何如?上曰,擅盟文垣者,卽中國之太學士,我國之大提學也。後進聲價之決可否定高下,必待大提學一言,其言不啻千斤之重,雖以銓官掌用人之責者,文任通擬,則一循文垣公議,雖不面議,書問某也,居先某也爲次,自有宿昔之聲價,無或以銓官己見,參錯揀擇,至於留窠面議如三曹判書之受薦於時任三相,當政書問,如通淸諸窠之簡通於在家僚堂,故事未必然,政格亦不載,日前銓官之問備,專爲急於方便,而傳敎中,旣云格例四字,已示其然豈然之意,大抵面議簡問云云,卽不過邇來疑傳信傳之說,年前一大臣陳章引義,亦非的見文跡而然者,昨日賓對,已提此事,言於右相矣。今卿所奏又如此,係是政格更張,退與大臣相議,從舊例與創新式間,指一停當,定爲不易之規,俾無每番葛藤,可也。出擧條命退,諸臣以次退出。
上在昌德宮。停常參·經筵。
尹致性,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,大司憲李鼎揆,持平南履翼·兪鉉章在外,執義·掌令,二員未差,監察茶時之意,敢啓。傳曰,知道。
備忘記,尙州營將成鎭殷下直,長弓一張,長箭一部,片箭一部,筒兒一箇賜給。
傳于洪仁浩曰,左副承旨入侍。
傳于徐邁修曰,都承旨入侍。
傳于尹致性曰,右副承旨入侍。
傳于洪義榮曰,聖訓有信與食不可去之輕重,明日放料,係是應定期限,一營軍校之聚待,豈可無端違約乎?此亦所關於師律者不輕,次對日亦有筵敎於乃子宰臣者,提擧異於實職,他司亦旣視務,情勢二字,太不近似,屢飭之下,如是逡巡,揆以事體,甚爲未安。資是正一品,例不得發緘,更爲問備,徒涉屑越,自有斟量其精力於點下之初,則是豈强其所不能强,且況園所事務,亦爲趁時區劃物力之事,此而不爲擧行,亦豈分義之所敢出乎?令判府事李命植,知悉,俾卽擧行。
尹致性,以訓鍊都監言啓曰,依下敎,今日本局習陣時,前宣傳官柳興源,前守門將高行儉,各嚴棍二十度後,喬桐府充軍次,移送兵曹之意,敢啓。傳曰,知道。
尹致性,以兵曹言啓曰,前宣傳官柳興源,前守門將高行儉,今日訓鍊都監習陣時,各嚴棍二十度後,令兵曹,京畿喬桐府充軍事,自訓局草記矣。罪人柳興源·高行儉,喬桐府充軍,而出付畿營,使之定驛子,押送配所之意,敢啓。傳曰,知道。
尹致性,以義禁府言啓曰,保放罪人梁成龜·朴瑞源等,還囚捧供之意,敢啓。傳曰,知道。
以平安監司金思穆啓本,博川郡殺獄罪人朴春元文案,枚擧馳啓事,判付內,啓下刑曹爲旀,犯者之非常性,無論病與不病,觀於公然犯手,旋卽一直輸款,可知其十分可疑,況道伯跋辭如許,則不必更有持疑,置之不生不滅之科是置,博川囚朴春元,付之道伯參酌決處爲良如敎。
甲寅八月十九日午時,上御誠正閣。都承旨·左副承旨·右副承旨入侍時,行都承旨徐邁修,左副承旨洪仁浩,右副承旨尹致性,假注書具得魯,記注官金錫泰·金良倜,以次進伏訖。上命仁浩·致性讀公事,書判付訖。上曰,今日科場,何如云耶?仁浩曰,士子頗謹飭,不犯科云矣。上曰,何時開門,而入門後懸題前,士子往來耶?仁浩曰,午時開門,啓明前擧子,方便出入云矣。上曰,庚戌增廣,特有是例,而午時開門,前式之所無也。仍命書榻敎曰,壯勇營提調李命植,從重推考,斯速行公。仁浩曰,禮曹孝烈別單中靈山士人兪義都女復戶別單,誤以靈光書入,至於啓下行會之境,奏御文字,有此不察,當該堂上推考,原單子改付標以入,何如?上曰,依爲之。出擧條仍命退,承史,以次退出。
上在昌德宮。停常參·經筵。
藥房提調徐有防,副提調徐邁修啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
洪仁浩啓曰,大司憲李鼎揆,持平兪鉉章·南履翼在外,執義·掌令,二員未差,監察茶時之意,敢啓。傳曰,知道。
傳于閔台爀曰,左承旨入侍。
傳于徐邁修曰,政官牌招開政,玉堂中試所進去及衆所共知實病人,許遞。
徐邁修啓曰,吏曹判書李致中,參判洪明浩,參議金履翼牌不進推考傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,允。參議只推,一體牌招。
徐邁修啓曰,吏曹判書李致中,參判洪明浩,參議金履翼再牌不進推考傳旨及罷職傳旨,今方捧入,而開政命下之後,連事違召,不卽擧行,事甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與長亞堂,更爲牌招。
洪義榮啓曰,吏曹判書李致中,參判洪明浩,參議金履翼,特敎申飭之下,謂有情勢,屢度催促,無意承膺,事體所在,誠極未安,竝從重推考,何如?傳曰,允。
洪義榮啓曰,吏曹判書李致中,參判洪明浩,參議金履翼,重推之後,連爲催促,而更鼓已深,終不承膺,莫重命牌,將至經宿於闕外,揆以事體,萬萬未安,竝從重推考,何如?傳曰,處義,萬萬過矣。前牌勿施,更爲牌招,嚴飭開政。
傳于洪仁浩曰,華城北門樓上樑文,大提學洪良浩製進書進,而南門上樑,在於念五日間云。判府事李命植,旣經留守,使之製進,仍令大提學書之,八達山將臺上樑文,則體貌所在,當令大臣之曾經留相者製之,蔡領府事製進書進事,令檢書官傳諭,日子則問于留守,趁期書入,東門·西門上樑文,亦令留守,臨時報于內閣,文任中製進事,令內閣及留守,知悉。
以江原監司李勉兢狀啓,薦新生松茸,限內不得封進,惶恐待罪事。傳于洪義榮曰,勿待罪事,回諭。
洪義榮,以景慕宮都提調意啓曰,太常所進紅柹,今方薦新於本宮,而宮苑紅柹,成熟尙遠,待爛熟薦新之意,敢啓。傳曰,知道。
洪義榮,以奉常寺都提調·提調意,啓曰,祭享所用秋等脯,依定式,今八月二十日始造之意,敢啓。傳曰,知道。
洪仁浩,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
洪仁浩,以義禁府言啓曰,時囚罪人金昌仁原情結語內,卽其地定配事,依允,啓下矣。金昌仁,平安道鐵山府宣沙浦,卽其地定配,而以傳旨內辭意,具罪目,依例發遣府書吏,押送配所,何如?傳曰,允。
吏曹啓目,權知承文院副正字徐俊輔·李南圭·尹東壽·李東萬·李允謙·柳台佐·申絢·洪樂浚·金銓·韓致重·柳遠鳴·曺錫中·閔榮祖·黃基天·金熙洛·宋冕載·李致祜·李勉昇·尹致永·許暕·尹濟弘·具得魯·姜世白·洪致榮·鄭取善·姜浚欽·李是鍊·洪命周·李周奭·鄭元善爲等,如口傳施行,何如?判付啓依允。
禁府啓目,向前鄭學畊,亦馬政事目,旣甚嚴重,而不善照檢,流來欠縮,若是夥然,因循掩置,虛實相混,揆以法意,殊極可駭,以此照律,何如?判付啓依允。渠罪無減於在任時見失數爻之補縮而九十九匹,旣云丁未以後欠縮,旣異於牧官之不足責,則揆以國體,不可一勘一否,當該府使段,一體拿問,誠如囚供,分等勘處爲良如敎。
洪仁浩,以義禁府言啓曰,時囚罪人鄭學畊議處公事判付內,依允。渠罪無減於在任時,見失數爻之補縮,而九十九匹,旣云丁未以後欠縮,旣異於牧官之不足責,則揆以國體,不可一勘一否,當該府使,一體拿問,誠如囚供,分等勘處事命下矣。取考司僕提調徐有防擧條,則丁未,府使李得駿,欠縮馬三十三匹內,二十匹,生徵貿立,實欠縮爲十三匹。戊申,府使金益彬欠縮馬爲七匹。己酉庚戌兩年,府使李漢興欠縮馬爲十七匹。辛亥,府使尹範敍欠縮馬爲三十四匹。壬子,府使李義弼欠縮馬爲三十七匹,而生徵貿立云矣。尹範敍,以忠淸水使,時在任所云。依例發遣府都事,交龜後拿來。李得駿,以長津府使,時在任所云,發遣府書吏,交龜後拿來。李漢興,以永興府使,時在任所,而係是兼營將·守令,發遣府書吏,差兼官後拿來。金益彬,以伊川府使,時在任所云,發遣府書吏拿來。李義弼所縮馬匹,旣云生徵貿立,則似有區別之道,而臣府不敢擅便,上裁,何如?傳曰,李義弼依數徵立云,而李得駿·金益彬·李漢興等,或未滿十匹,或不過十七匹以上,義弼無論,得駿等,嚴飭徵補,尹範敍,則旣過三十匹云,渠果不爲徵補,而竝與流來欠縮屢百匹,仍爲掩置乎?事當依草記拿問,而此時本道民事,雖曰帥臣,如非渠罪,則迎送宜念。卿等爲先嚴關査問,使之首實後,更爲草記拿勘,鄭學畊保放,以待決末,可也。
吏曹判書李致中疏曰,伏以臣之自來情勢,聖明之所俯燭,同朝之所共知也。向叨是職,幸蒙聖上曲諒之恩,得以遞免,至今感祝,銘鏤在心,今玆再叨,尤出夢想之外,區區私義,前後無異,則寧被方命之誅,豈爲冒當之計,而適値深夜,屢下不敢承之嚴敎,惶隕震懍,求死不得,黽勉出肅,仍參政席,反顧初心,惶愧交切,旣無平日之踐歷,不識銓家之格例,早晩顚沛,勢所必至,果於文任新通,乖格僨事之罪著矣。文苑古規,素所眛眛,而且因事會之急遽,初不念及簡問矣。弘提辭疏,先發破古規壞政格之語,文衡筵奏,又如弘提之疏,有若四百年流來之規,緣臣壞了者然,古規之有無,政格之當否,臣不敢質言,而文任通擬,國之大政也。文衡援例之論,至慮襲謬之弊,則臣之謏聞眛例之譏,顧何以自解乎?顧臣情踪,不可以副急一出,厭然蹲冒,而況玆目下難安之端,又非尋常做錯之比,揆以廉防,決難仍據,玆敢冒入文字,仰瀆崇嚴伏乞聖慈俯垂鑑諒,亟遞臣職,以存公格,以伸私義,千萬幸甚云云。答曰,省疏具悉。面議似因悤遽,簡通決非政格,卿其勿辭行公。
吏曹參議金履翼疏曰,伏以臣見識鹵莽,資歷淺短,雖尋常職事,猶不可堪,況於銓選重任,寧合佐貳之責,而秖緣感佩恩造,怵畏義分,冒沒承當,今已半年有餘,而亦且乍解旋叨,視若倘來者然,人雖不言,臣實自恧者久矣。今以日前文任通擬時事,新除之人,旣疏引之,文衡之臣,又筵白之,文苑故事之有無,政格壞舛之與否,此實古人重文任,不欲自專之厚風美意也。遵而勿失,實合穩當,臣不能出此,豈可諉之以曾所眛眛而自恕之,亦豈可以深夜開政未及容旋而强解之耶?以此以彼,莫非昏謬之致也。始雖迫於嚴命,冒參重通之政,而慙愧之極,如負大何,況今長席,旣以此自列,臣尤何敢終嘿自居以無卞哉?玆敢不避煩瀆,略陳短章,伏乞亟遞臣所帶之職,仍治臣做錯之失,以存公格,俾安私分,幸甚云云。答曰,省疏具悉。爾其勿辭察職。
吏曹參議金履翼疏曰,伏以臣纔承疏批,繼奉政命在臣義分,固當竭蹶,而第今長僚,以有所引,終不出膺,則臣於此際,獨自趨承,不但大乖廉防,亦係體例之所不然,三品官無得三違,至有定式飭敎,固宜恪謹遵奉,而一般情勢,獨膺無路,又不免冒犯之歸,自顧悚蹙,無地容措,伏乞亟遞臣職,仍治臣違越定式之罪,以肅朝綱,以安私分,幸甚云云。
以吏曹參議金履翼上疏,傳于徐邁修曰,還給。
甲寅八月二十日卯時,上御誠正閣。藥房入診,左承旨同爲入侍時,藥房提調徐有防,副提調徐邁修,行左承旨閔台爀,假注書具得魯·李允謙,記注官金錫泰·金良倜,檢校直閣徐榮輔,醫官柳光翼·金孝儉·金光國·周命新·白聖逸·李敬培·李周憲·吳仁豐·丁希泰,以次進伏訖。有防曰,近日頗生涼,聖體,若何。上曰,一樣矣。有防曰,醫官旣已待令診察,聖候,何如?上曰,置之。上曰,王大妃殿湯劑進御,旣至三十貼,以他方文,更爲議定,可也。聖逸曰,開結舒經湯,似好矣。上曰,此亦治風之劑耶?聖逸曰,與順氣散,大同少異,亦是治風之劑也。上曰,諸醫之意,何如?光翼等曰,開結舒經湯,亦是順氣疏風之劑,好矣。上曰,以此煎入,可也。命醫官先退。上曰,推考房承旨入侍,出榻敎賤臣承命出傳,與左副承旨洪仁浩,偕入進伏。仁浩曰,照訖講三所試官拿處及不敍傳旨,更爲査實捧入事,命下矣。問于該所進去史官鄭文始處,則移關着署史官爲之云,故鄭文始拿處傳旨,纔已捧入而自備局着囚陪隷之後,諸試官中柳師模,一直自引不參講座云,不敍傳旨,所當以柳師模捧入而方在試所,何以爲之乎?上曰,渠輩帶隷,豈比於銀臺之仙吏,臺諫之呵導,則處義之說,極爲駭然。行關雖非首唱,不可仍而勿論,該試官柳師模,亦爲拿處,可也。出擧條命退,諸臣以次退出。
上在昌德宮。停常參·經筵。
尹致性啓曰,來二十五日,朝參日次,而國忌正日相値頉稟之意,敢啓。傳曰,知道。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,大司憲李鼎揆,持平南履翼·兪鉉章在外,執義·掌令,二員未差,監察茶時之意,敢啓。傳曰,知道。
徐邁修啓曰,吏曹判書李致中,參判洪明浩,參議金履翼,昨日政命之下,屢勤飭敎,再次重推之後,連爲催促,而謂有情勢,終不承膺,致使莫重命牌,經宿闕外,事未前有,萬萬未安,竝從重推考,何如?傳曰,允。
傳于閔台爀曰,左承旨入侍。
傳于洪義榮曰,右承旨入侍。
承旨前望單子入之,李庚運落點。
徐邁修,以吏批言啓曰,侍從臣父年七十以上人,每於歲首,抄啓加資,而新有應推恩人,雖非歲首,亦爲抄啓事,載在法典矣。侍從臣父年七十以上人,別單書入之意,敢啓。傳曰,知道。
洪義榮,以弘文館言啓曰,本館下番闕直,事甚未安,今日政新除授玉堂,待下批仍卽牌招入直,何如?傳曰,允。
有政。吏批,判書李致中進,參判洪明浩陳疏入啓,參議金履翼,行都承旨徐邁修進。以李鼎運爲大司諫,徐有沂爲執義,李城輔·李益恢爲掌令,魚錫齡爲獻納,尹益烈爲修撰,黃昇源爲禮曹參判。
兵批,判書具庠,參判柳誼,參議姜彝正病,參知李祉永入直進,右副承旨尹致性進。僉知單鄭湋,以黃昇源·曺允遂爲副司直,洪樂游爲副司果。
事變假注書尹濟弘書啓,臣敬奉聖諭,馳往傳諭于南部會賢坊部越邊契議政府領議政洪樂性所住處,則以爲臣,再尋呈告之單,伏承封還之命,情窮勢蹙,縮伏病枕,日夜所顒望者,惟在天心感燭,特垂體諒之恩矣。迺者史官,臨宣聖諭,軫念之盛德,敦勉之隆眷,逈出常格,臣誠驚惶感泣,罔知措躬之所。第臣情病,萬無蹲據之狀,悉暴於前後疏啓,伏想聖明,亦必有俯鑑者矣。顧臣危蹙之情蹤,不可以時日之稍久,有所變動,而癃痼之疾,轉益添劇,膈痞昏眩之症,當此換節之際,鎭日發作,殆無歇時,兼以頭面癤腫,遍及肢體,膿潰相續,痛癢不堪,坐臥俱妨,晝宵叫楚,寢食日益減阻,神息日益凜綴,旬月之內,束帶趨造,萬萬末由。縱無守株之微諒,鐵限之大防,廟庭肅穆之地,趨走拜跪之禮,以此病狀,無望强力,惶阨之極,尤無所措,謹當於數日間,收拾病思,更入文字,仰請辜恩慢命之誅云矣,敢啓。傳曰,知道。
編修官安經心書啓,臣敬奉聖諭,馳往傳諭于北部觀光坊安國洞契議政府左議政金履素所住處,則以爲臣於向徠,屢度煩瀆未蒙體諒,社門蟄伏,惟譴何是俟,千萬夢想之外,王人儼臨,又以賤臣去就,曲勤聖念,至有待領相造朝,同爲出仕之敎,奉讀屢回,不覺淸淚之被面也。第伏念臣之所遭臺言,雖與領相略同,而領相則元無指的之句語,賤臣則拈擧脚病,指陳實狀,有非涉筆泛論之比,而非但此也,臣之當遞不遞,初不係於人言有無,蓋其不稱之實,難醫之病,有不敢更爲抗顔於朝端,而況於數日以來,又添寒感,宛轉呻楚,萬無旬月間起動之望者乎。當此玉候新瘳,朝野胥慶,廟宮展謁,行將涓吉之時,趨造班聯,卽是臣子之常分,而以情則如彼,以病則如此,末由蠢動,恩禮逾摯,而孤負逾深,此殆臣命卒之秋也,伏枕隕越不知所達云矣,敢啓。傳曰,知道。
洪義榮,以禮曹言啓曰,太廟秋展謁取稟草記,傳曰,差勝後更稟事,命下矣。展謁吉日,以何間推擇乎?敢稟,傳曰卄九以前,連値齋日,以卄九以後晦初間擇入,可也。
洪義榮,以禮曹言啓曰,景慕宮秋展謁取稟草記傳曰,差勝後更稟事命下矣。展謁吉日,以何間推擇乎?敢稟,傳曰,晦初擇吉,可也。
尹致性,以備邊司言啓曰,國試事體,何等尊嚴,而近聞今番照訖試官,或於文義之外,拈出不當問之事,而其他雜褻嘲謔之語,全沒謹嚴之意,便爲戲謔之場,反取多士之侮,以駭四方之聽,寧不萬萬寒心,此而不嚴勘,無以尊國體而杜後弊,卽令政院捧現告,仍令該府拿問,各別重勘,何如?傳曰,允。不待本司草記,近筵聞諸臣所奏,試官擧措之駭然,甚於草記,甚至講生中,恥與如許試官對話,自書不栍而出去者,有之云,則廟堂草記,可謂後時,是豈近日提飭之意乎?當該發言不愼,貽羞奉命之試官等,令政院査出,下義禁府,嚴問口招重勘以此草記及批旨,書付一二所棘圍,俾中外多士,知有國綱,可也。
尹致性,以兵曹言啓曰,內吹螺赤及龍虎營兼內吹等,今秋等習角賞格木,依啓下別單,分等施賞之意,敢啓。傳曰,知道。
甲寅八月二十一日辰時,上御重熙堂。左承旨·右承旨入侍時,行左承旨閔台爀,行右承旨洪義榮,假注書李允謙,記注官金錫泰·金良倜,以次進伏訖。上曰,王大妃殿進御人蔘順氣散停止,開結舒經湯,自今日一貼式煎入,出榻敎上曰,推考房承旨入侍,出榻敎賤臣承命出傳,與左副承旨洪仁浩,偕入進伏。上曰,守禦使李秉鼎罷職之代,御營大將兼察,牌招聽傳敎,出榻敎命書傳敎曰,承旨有闕之代,前望單子入之,待下批牌招察任。又命書傳敎曰,政官事,豈不大關國體乎?是豈如彼自劃之事乎。況其本事,文衡擧條,不過兵書之口來,分付政官擧行,一遵曹中政格文蹟,從口傳者,是乎?從文券者,是乎?二者之間,立落已定,且於擧條之批,明示弦韋,則猶復引義,經宿置牌於闕外者,萬萬寒心,豈可更煩辭敎?吏曹諸堂,從重推考,仍以前牌嚴飭,卽令開政。又命書傳敎曰,凡所謂故事格例云乎,須有點畫之可證,然後始可發說,況筵體何等嚴重,奏語尤當審愼,則文苑所無之故事,曰以有之,政曹不載之格例,曰以不然,庶僚有此錯誤,難免輕率之罪,況文衡重任乎,文苑事端乎?近日因此,忽作沒緊之葛藤,甚至昨夜因政牌,深夜酬應,事之寒心,莫此爲甚。大提學洪良浩,施以罷職之典,以示弗聽無稽之意,俾勵無言不謹之戒,將擬也。遍議時原任文任後通望之說,旣發於章疏與奏對若此,則銓官將爲回公之備郞乎?更有文衡伊筵奏語,而重臣卽亦文任之原任,則宜有一語自引,亦無一言挽止,乃敢以二十餘年前庠試考券時魁作人之爲,今番試官事,不俟詢問,唐突煩浼,全不識嚴畏之體,駭然極矣。欲爲嚴處,而其時則以待文衡之意,姑含垢矣。文衡旣處分,則兩罪一不勘,有關紀綱,前文任李秉鼎,亦施罷職之典,秉鼎筵奏時,不爲請推之承宣推考,玉堂遞差。又命書傳敎曰,守禦使之代,領相時未出仕,待下敎擬入,摠戎使之代,略言于傳諭,更無皁白,大關後弊,然元戎·兼察,百勝於該帥,亦不過閑局,當於領相出仕後差代,亦令待下敎擬薦事,令廟堂知悉。又命書傳敎曰,久未敦迫,容俟少間,期於勉出而後已,予旣質言於卿等,更豈有他辭乎?秋謁在近,鼎席當備,廟堂重務之多滯,姑不暇言,卿須知此意,更加加意愼攝,必須參班後出仕事,遣史官傳諭于領相,卿之去就,惟係領相之出膺遲速,然又別般勉出於卿,殊欠誠實,卿須體予敷心之諭,待領相簉朝,同爲出仕,仍參廟庭之班事,史官一體傳諭于左相。命退,承史以次退出。
上在昌德宮。停常參·經筵。
洪義榮啓曰,明日常參·經筵,取稟,傳曰,停。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹致性曰,左承旨右副承旨入侍。
傳于徐邁修曰,當直都事,他司相換。
傳于洪義榮曰,右承旨入侍。
傳于洪仁浩曰,近日閽禁蕩然,豈特入直堂郞之罪,判堂事,極爲駭然,甚至入番守門將之病,門鑰旣下,又請標信,尤爲駭然,入直兵曹堂郞罷汰,當該判堂,從重推考。
以修撰尹益烈牌不進罷職傳旨,傳于洪仁浩曰,只推。
以典籍韓錫仁朔試射病不進禁推傳旨,傳于洪仁浩曰,分揀。
洪仁浩啓曰,大司憲李鼎揆,執義徐有沂,掌令李城輔,持平南履翼·兪鉉章在外,掌令李益恢未肅拜,監察茶時之意,敢啓。傳曰,旣有次對之批旨,則雖是齋日,豈敢無端不肅,以致政院請牌,監臺替行茶時乎?昨日政除拜兩司不爲出肅人員,竝遞差,在外者,山林外,竝許遞,政官待開門牌招,開政差出。
洪仁浩啓曰,大司憲·執義·掌令一員,持平二員未差,掌令李城輔在外,監察茶時之意,敢啓。傳曰,知道。
洪義榮,以弘文館言啓曰,本館下番闕直,事甚未安,修撰尹益烈,旣有只推之命,卽爲牌招入直,何如?傳曰,允。
尹致性,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意敢啓。傳曰,知道。
洪仁浩,以義禁府言啓曰,前假注書趙台榮,南桃浦限己身定配事,承傳啓下矣。趙台榮,全羅道珍島郡南桃浦,限己身定配,而以承傳內辭意具罪目,卽爲發遣府羅將,倍道押送配所之意,敢啓。傳曰,知道。
吏曹參判洪明浩疏曰,伏以臣於銓職,豈有一分堪承之望,而有除輒膺,徒知竭蹶之義,早晩僨敗,自料已熟,果於政席參聞之日,乃有文任通擬,而及夫臣兄臣良浩筵奏承批之後,長僚三銓,雖皆引義,在臣私義,有未敢議到於處義二字,而只緣臣之昏眛蔑識,但知勸出長僚之例,自犯隨衆違傲之失,一則臣罪,二則臣罪,飭敎之下,雖不得不冒眛承膺,而拊躬循省,無面可顯,以此情踪,實難蹲仍於銓席,玆敢短章自列,伏乞聖明,俯垂鑑諒,亟命刊改臣銓任,俾安私分,仍治臣瀆擾之罪,以肅朝綱,千萬幸甚云云。答曰,省疏具悉。以此以彼,處義非矣。本職許遞。
甲寅八月二十二日卯時,上御誠正閣。左承旨右副承旨入侍時,行左承旨閔台爀,右副承旨尹致性,假注書具得魯,記注官金錫泰·金良倜,以次進伏訖。上命致性,書公事判付訖。命書傳敎曰,趙台榮所爲,極爲痛惡,今日始聞之,以渠之爲,照訖史官·政院,問以試官犯科之誰某,則渠敢錄送姓名,已極駭悖,況所錄送者,無非相反不干之人,近來政官此等之習,令人不堪嘔逆,渠是何人,焉敢取捨錄送,又焉敢如是排比乎?用意甚爲無狀,堂后假官之續續點下,出於念渠,故渠之用意之漸莫逃,則出入香案之前,將作何許罔測之罪乎,早卽區處,眞箇念渠,故前假注書趙台榮,爲先南桃浦限己身定配,墨名於承文院圈記,堂后假官望記,以懲此輩此等之習,仍命退,承史以次退出。
甲寅八月二十二日辰時,上御重熙堂。右承旨入侍時,行右承旨洪義榮,假注書李允謙,記注官金錫泰·金良倜,以次進伏訖。上曰,領相所愼,何如?義榮曰,眩氣苦劇,寢食俱減,以今病勢與情勢,萬無出仕之望矣。上曰,雖有加於此之情勢,固當勉出,而況無必可辭之端乎?義榮曰,求言之際,臺疏旣如此,則豈敢抗顔出仕乎?上曰,厥疏何足過引乎?上曰,照訖試官輩現告,何以更捧耶?義榮曰,昨所捧來人處,逐條更問之矣。上曰,大抵此事,無足更問也。義榮曰,此必有苗脈,而其間,亦不無增衍敷益之說矣。上曰,似然矣。且爲日稍久,無怪其忘却某人之爲某事矣。蓋其大文內,拈問某字之屬於何韻者,此是以文字問難,亦何妨也。義榮曰,聖敎誠然矣。命退,承史以次退出。
上在昌德宮。停常參·經筵。
徐邁修啓曰,自明日至二十六日,國忌齋戒正日相値,視事頉稟之意,敢啓。傳曰,知道。
洪仁浩啓曰,大司憲·執義·掌令一員,持平二員未差,掌令李城輔在外,監察茶時之意,敢啓。傳曰,知道。
傳于徐邁修曰,都承旨入侍。
徐邁修啓曰,吏曹判書李致中,參議金履翼牌不進,推考傳旨及罷職傳旨今方捧入,而開政命下之後,如是違牌,不卽擧行事,甚未安,判書更卽牌招,何如?傳曰,允。
以吏曹參議金履翼牌不進罷職傳旨,傳于徐邁修曰,只推更爲牌招。
徐邁修啓曰,吏曹判書李致中,參議金履翼再牌不進,推考傳旨今方捧入,而開政命下之後,連事違召,終不承膺,事體所在,誠極未安,判書所當更請牌招,而係是一日三牌,何以爲之?敢稟。傳曰,近日課程,卽政官違牌更招啓辭之酬應也,此啓辭勿施,前牌催促。
以吏曹判書李致中再牌不進推考傳旨,傳于徐邁修曰,更爲牌招。
徐邁修啓曰,吏曹判書李致中三牌不進,推考傳旨今方捧入,而開政命下之後,如是違牌,終不承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
徐邁修啓曰,吏曹判書李致中四牌不進,推考傳旨今方捧入,而特敎申飭之下,如是違牌,無意承膺,事體所在,誠極未安,所當更請牌招,而係是一日五牌,何以爲之?敢稟。傳曰,更爲牌招,申飭開政。
徐邁修啓曰,問啓事命下矣,問于吏曹判書李致中處,則以爲,臣以螻蟻賤品,猥當千不近之職名,日事違召,仰煩酬應,臣豈不知分義爲重,處義爲輕,而自來情勢,前後無異,全無踐歷,爲世嘲笑,環顧一世,無與臣比,日前一二行政,皆出於迫不得已,若以一番肅命,自謂出脚,有命輒膺,揚揚行政,其壞廉防而負素心,當如何哉?以此情踪,萬無承膺之望,一日之內,四違嚴召,臣罪至此,萬戮猶輕,問啓之下,益增惶隕,惟以速被重勘爲期云矣,敢啓。傳曰,知道。出而行政,到今更稱情勢,揆以事面,極不當至不可,仍以前牌,各別催促,使之斯速開政。
徐邁修啓曰,吏曹判書李致中五牌不進,推考傳旨今方捧入,而屢度飭敎之下,連違召命,無意承膺,事體所在,萬萬未安,所當更請牌招,而係是一日六牌,何以爲之?敢稟。傳曰,旣無別般情勢,又爲違牌,不念分義處義者,極爲寒心,從重推考,違牌勿捧傳旨。
洪仁浩啓曰,合辭連日闕啓,事甚未安,今日政新除授,竝卽待下批牌招,何如?傳曰,允。
李庚運啓曰,吏曹判書李致中,特敎嚴飭之下,謂有情勢,屢度催促,無意承膺,門鑰已下,終不入來,揆以事體,萬萬未安,從重推考,何如?傳曰,此啓辭勿施,金虎門仍留,各別申飭,斯速開政。
有政。吏批,判書李致中進,參判未差,參議金履翼,行都承旨徐邁修進。以黃昇源爲吏曹參判,尹行元爲大司諫,成德雨爲執義,崔重圭爲司諫,鄭弼祚爲掌令,李元八·李運行爲持平,安策爲獻納,韓致應·徐有聞爲正言,李升運爲副修撰,金載瓚爲禮曹判書,趙武範爲左尹,李羽晉爲兵曹參知,鄭晩錫爲吏曹佐郞,金孝秀爲兵曹佐郞,李爲宗廟提調,鄭昌順爲景慕宮提調,兼持平單南履翼,嘉義康一鳴今加資憲,侍從臣前正言康聖翊父加資事承傳,禁府都事南溟學,掌樂主簿黃道源相換,李聖圭爲大司憲。
兵批,判書具庠,參判柳誼病,參議姜彝正入直進,參知未差,右副承旨尹致性進。以鄭忠達·柳匡國·李尙說·鄭信達·李尙謙·徐有沂·韓光植·李益恢爲副護軍,李鼎揆·洪明浩·李鼎運·魚錫齡·兪鉉章·南履翼爲副司直,金星甲·曺喜有爲副司果,守門將單李敏植。
傳于徐邁修曰,昨日見領相書啓,又以陳疏爲言,相臣疏章,何等體重,則豈必以已陳之說,屢次疊陳乎?臺疏句語之二字侵詆,似此情地,前此迫於敦召而出膺者,相府前例,不啻昭然,如以下敎,不以爲然。右承宣在院中,考出丙申以前起居注,則亦可知之,相府則一也,古之大臣,何如是勉承,今之大臣,何如彼難回?於是乎予言之不能見信於大臣,可以知之,此後何面,名之以敦諭與批旨,而遣史官乎?予言雖不足爲重,而古之大臣,則因自己所遭,若有辭敎之不敢聞者,大於此·加於彼之處義,猶不暇顧,而只念體國之義,不知有其身。今則俗尙反是,先自大官,亦欲效之,自今予之語嘿,當如何爲之爲可?今番陪班,若不備員鼎席,其可曰朝廷有君有國乎?擇日草記,大臣出仕日子知之,然後當下批,該房知悉。
李庚運啓曰,臣與右承旨洪義榮伴直矣,以其情勢,纔已陳疏徑出矣。伴直無人,右副承旨尹致性,所當牌招,而拘於廳規,不得請牌,何以爲之?敢稟。傳曰,牌招。
尹致性啓曰,卽者義禁府都事來言,領議政洪樂性,左議政金履素,今方待命於金吾門外云,係是大臣去就,敢啓。傳曰,知道。
尹致性啓曰,卽者議政府錄事來言,左議政金履素以爲,卽伏見傳敎之下政院者,萬萬震懍,不敢獨爲晏處,走伏金吾門外,恭俟斧鉞之誅云,仍納命召,何以爲之?敢稟。傳曰,知道。
尹致性啓曰,卽者議政府錄事來言,領議政洪樂性以爲,卽伏見傳敎下者,辭旨截嚴,有非臣子所敢承聞者,萬萬惶懍震剝,求死不得,走伏金吾門外,泥首席藁,恭俟斧鉞之誅云,仍納命召,何以爲之?敢稟。傳曰,粗聞敬大臣之義,而有國然後有君,有君然後有大臣,俄敎欲尊朝廷,朝廷尊,則敬大臣自在其中,近所敦勉,非强迫也,則昔人何爲而勉膺,今俗何爲而反是,若非予之見輕於卿等,則是卿等之事我,不若昔人,兩者必居其一,安心勿待命,俟間卽起視事,以陪班之意附奏,則亦何必强令今日登筵?此意遣史官傳諭,仍傳命召,左相處又以此傳諭,同傳命召,一體傳之。
尹致性啓曰,領議政洪樂性,左議政金履素,又使錄事來言,雖伏承勿待命之敎,而臣等全眛古人事君之義,自陷罔赦之科,荐伏承臣子不敢承聞之敎,萬萬震剝,直欲卽地,溘然而不可得,負此罪犯,未蒙重勘,自同無故,晏然附奏,尤非臣分之所敢出,惶懍罔措,伏地涕泣,惟願嚴誅之遄降云,仍納命召,何以爲之?敢稟。傳曰,勿待命事,遣史官傳諭,仍傳命召。
閔台爀,以漢城府言啓曰,依定式,無依無主未葬處,分付各部,謏訪報來,故別單書入,而至於有主未葬之類,亦令一一知委,卽速過葬事,申飭各部之意,敢啓。傳曰,知道。恤典依例題給,而卿等須勿看作例飭,着意謏訪,俾有實效,可也。
尹致性,以兵曹言啓曰,去三月朔堂上武臣朔試射時,付試額外內禁衛金憲柱,鐵箭三矢,俱過一百四十步,除職事,草記,傳曰,知道。近來宣薦內禁衛六兩之長進,可喜,金憲柱三矢,俱過百四十步,雖已除職,金植,此後更試於朔試射時,俱過百五十步,各別論賞次,草記可也事,命下矣。今日堂下武臣朔試射時,額外內禁衛出身金植,更試鐵箭,則一矢一百五十步,二矢一百五十一步,三矢一百五十步,入格之意,敢啓。傳曰,金植之三矢,俱越一百五十步,極爲可嘉,秋等試射時,更試百六十步次,爲先自本曹,木六疋·熟馬帖代施賞,可也。
尹致性,以兵曹言啓曰,今八月二十三日慕華館良中,各廳堂下武臣朔試射時,都摠府經歷金儀祥,都事朴廷宅,訓鍊院副正李敏植,判官孔賢德,主簿南弼壽,奉事朴贊郁,武臣兼宣傳官李宗蕃·柳啓源,部將柳煒等,俱未滿四中,依定式,各決棍十度,訓鍊院主簿朴東旭,柳葉箭二中,騎芻一中,以矢數計之,則雖未滿四十,騎芻例有倍劃之規,依此例勿爲決棍,至於身病及呈辭受由人等,退試次,姑爲懸頉以入之意,敢啓。傳曰,知道。李敏植之地處名武,每番未滿四矢,極爲駭然,降付加出守門將限千巡罰射,畢射後兵判更試十巡,以其中數草記,可也。
尹致性,以兵曹言啓曰,南行部將朴重煥,未滿十朔,依前例,成才間姑爲停試之意,敢啓。傳曰,知道。
李庚運,以兵曹言啓曰,部將朴重煥呈狀內,素有風病,而竭蹶上京之餘,宿症添劇,實難供職,屢屢乞遞矣。今此除職,出於軫念濟州人之盛意,而渠之實狀旣如此,則有難强令察任,改差,何如?傳曰,允。分付給鋪馬下送,可也。
尹致性,以兵曹言啓曰,依下敎,承政院習都使令徐德寬,決棍十度之〈意〉,敢啓。傳曰,知道。
洪仁浩,以刑曹言啓曰,照訖講一所試官尹光普移文內,新溪幼學崔烜,使同縣幼學鄭永柱代講,京居幼學洪樂愼,使廣州幼學李槢代講,京居幼學李睦,廣州幼學金宅衡,中和幼學金器璜,廣州幼學金仁衡,竝疊講云,二所試官鄭東觀移文內,陽城幼學李勉昇,瑞興幼學林性善,京居幼學李仁鎭,竝疊講云。監試初試二所試官徐配修移文內,水原幼學孫孝達,淮陽幼學孫天興,京居良人尹弼殷等,無照訖帖,利川幼學韓㯳,持一所照訖帖,伊川幼學金得用,借佩他人號牌,而竝爲闌入,陰竹幼學權峻,安峽幼學吳處瑊,果川幼學韓象瞻,俱以挾冊,執捉移送云矣。取考律文,則大典通編內,照訖代講者,限己身充定水軍,借講者,杖一百身充水軍,疊講者,邊遠充軍,科場闌入者,限己身降定水軍,挾冊者停二擧,依此律,李睦平安道寧遠郡,金宅衡慶尙道熊川縣,金仁衡金海府,金器璜全羅道興陽縣,李勉昇扶安縣,李仁鎭同福縣,林性善咸鏡道洪原縣,竝邊遠充軍定配,卽爲押送,鄭永柱·崔烜·孫天興·尹弼殷·金得用·韓㯳等,令兵曹竝定水軍,充定配所,亦卽押送,權峻·吳處瑊·韓象瞻等停擧事,令禮曹擧行,洪樂愼·李槢·孫孝達等,俱是親年七十,無兄弟獨身,存留養親,旣在法典,竝收贖勘放之意,敢啓。傳曰,知道。照訖講現捉,可謂幸不幸,監試場中之初日犯科,猶屬之三令五申,況照訖乎?此輩及初日現捉人等,嚴加照律收贖,終場被捉者,無異故犯,依草記施行,亦宜有加倍之律,以示信令之義,杖則加杖,配則稍遠,停擧者加一擧,可也。
尹致性,以刑曹言啓曰,依下敎,監試初試二所終場被捉人韓㯳·金得用等所犯情節,更加査實,則韓㯳以爲,渠以鄕儒,初赴京試,不知照訖分所之事,一所應講後,誤入二所云,金得用以爲,渠果借佩同鄕人申慶植戶牌,照訖應講時,以渠本名得用錄冊矣,帖文則得用之用字,誤以周字書給,而及其入場時,現捉借佩號牌云矣。韓㯳,則渠以鄕曲愚迷之人,未諳分所之規,矇然入場,容有可恕,嚴杖一百,懲礪放送,金得用,則其名字之誤書姑無論,借佩申慶植戶牌,渠旣自服,依前照律施行之意,敢啓。傳曰,知道。今番場中,略寓以禮齊之之道矣,其所犯科之難,以闊狹者,不過兩人,而兩人之中一人,又有可恕之端,則諸生之能體申飭之意,如是突然刮目者,萬萬可尙,然則豈必以一魚濁海乎?金得用,各別嚴杖後,爲諸生分揀,渠一人罪犯之意,特爲徵贖,行會該道臣,令地方官,聚會邑儒,撻以記之,俾知今番處分,可也。
洪仁浩,以義禁府啓曰,農圃次知內官白喜章分揀事,承傳啓下矣,咸鏡道三水府遠地定配罪人白喜章,卽爲放送事,分付該道道臣之意,敢啓。傳曰,知道。
禁府啓目,照訖講一所試官洪秀晩,二所試官丁若鏞·金熙朝·朴吉源等原情云云,傳旨內辭意,出問目,反覆嚴問,則其所納供,專事吞吐,終不直陳,所當請刑是白乎矣,曾經侍從,勿爲請刑,載在大典通編,上裁,何如?判付啓,此亦國試,則體貌之尊嚴,果何如,而堂堂黌舍,濟濟學士,案對做聖之書,口道侮聖之言,外此諸般鄙悖不屑之發問,觀於渠等一二事自首,他可反三,彼遐外多士之初入京者,認爲朝廷名士皆若此,論其辱命,焉逭重勘?大抵朝乏法拂之矜式,人皆厭斁於繩檢,諧謔遂成弊習,彈評不及官師,往往年少才銳者,不掩伎倆於稠會,其在砭愚訂頑之義,不可無嚴處,金熙朝之供,不覺掩耳,洪秀晩之招,亦甚駭聽,與朴吉源之初不首實,可謂將無同,亟竝放之田間,先從語·孟·庸·學,俾勤三餘之工,期有必剛必明之效爲旀,丁若鏞段置,亦難獨免以次律,奪其告身爲旀,口招法例,一從囚言,雖不刪削句節,而熙朝悖語,若鏞弄作,不卽嚴禁,致塵香案,判堂從重推考,諸堂亦爲推考爲良如敎。又啓目,向前鄭文始亦,文牒去來,自有定規,而全眛格式,致壞體統,揆以事體,殊涉可駭,以此照律,何如?判付啓,依允。又啓目,明川前府使梁成龜,鏡城前判官朴瑞源矣本府議啓內,昨年飭敎,不啻申嚴,而莫重祭享所用魚藿,不謹裝載,竟致臭載之境,揆以法意,誠極痛駭,竝只以此照律,罪各狀七十收贖,告身盡行追奪,徒一年半定配,私罪,奉敎,定配,則非故犯,竝只削職放送爲良如敎。
尹致性,以義禁府言啓曰,時囚罪人洪秀晩·丁若鏞·金熙朝·朴吉源等口招公事判付內,洪秀晩·金熙朝·朴吉源,竝放之田間,丁若鏞,奪其告身事,命下矣。洪秀晩·金熙朝·朴吉源等,竝放之田間,丁若鏞,告身盡行追奪,放送之意,敢啓。傳曰,知道。
右承旨洪義榮疏曰,伏以臣父,伏承嚴敎,萬萬震懍,今方胥命於金吾,在臣私義,不敢晏然在直,玆敢忙陳短章,徑出禁扃,伏乞聖明,亟命遞改臣職,以安私分,仍治臣擅離之罪,以肅朝綱,千萬幸甚云云。踏啓字。
甲寅八月二十三日卯時,上御重熙堂。都承旨入侍時,行都承旨徐邁修,假注書具得魯,記注官金錫泰·金良倜,以次進伏訖。上命邁修讀公事,書判付。上曰,推考房承旨入侍。出榻敎賤臣承命出傳,與洪仁浩,偕入進伏,命仁浩,書回啓判付訖。仍命退,承史以次退出。
上在昌德宮。停常參·經筵。
自巳時至未時,日暈。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
傳于尹致性曰,傳香承旨馳詣懿陵,奉審摘奸以來。
傳于金履成曰,左承旨入侍。
傳于尹致性曰,右副承旨入侍。
承旨前望單子入之,金履成·徐榮輔落點。
兵曹參知前望單子入之,洪仁浩落點。
吏曹口傳政事,以崔時淳爲兵曹佐郞。
傳于閔台爀曰,近因嶺南奉使之行,仰述先朝故事,取見贈判書金玏朝京時欽賜大學衍義及先朝丙寅御覽後宣賜鄕本衍義及御製御詩,此豈一人一家之私寶哉?予於敬玩之餘,又宣新印大學一部,蓋大學,爲衍義之源頭,亦出於仰述之一端,尤可奇異者,天朝之欽賜,在於萬曆壬寅,先朝之宣賜鄕本,在於丙寅,兩寅旣相符矣。今年甲寅,活印三經四書,而世宗朝鏤銅爲活字在甲寅,予之重鑄印經,又在於是歲,適於此時,又頒此經,四寅又相符,尤豈不奇異?略提此意,書之卷首,謹賡先朝御詩,還其主家,聞玏之後,先朝雖被補官之恩,而其後未爲云,待窠訪其孫補官,忠定公權撥,當中廟盛際,設賞花之宴於慶會樓也,隨身之近思錄,遺於席底,宴畢撤其席,得其書獻之,聖祖命還于撥,至今傳以爲美談,先朝徵覽訖,賜鄕本一件,書其事以識之,予今又取見摩挲,自覺起感,疇昔予在春邸也,聞先正李文純,有手訂之心經袖珍,從其後孫之爲僚屬者求見之,事蹟相似,而兩書爲表裏輪翼,以心經一本宣賜,記實於卷首,而橃之孫,亦曾補官,近不甄用云,亦令該曹,待窠一體調用,以寓追述尊賢樂利之思。
以右承旨金履成牌不進推考傳旨,傳于李庚運曰,更爲牌招。
以大司憲李聖圭牌不進推考傳旨,傳于徐榮輔曰,更爲牌招。
以大司諫尹行元,持平李運行牌不進罷職傳旨,傳于徐榮輔曰,只推,更爲牌招。
以尹光普·鄭尙愚·尹悌東等囚單子,傳于李庚運曰,比之金熙朝輩,可謂薄物細故,分揀放送。
徐榮輔,以備邊司言啓曰,惠堂及舟橋堂上,以草記差出事,命下矣。惠廳堂上判中樞府事李命植,漢城判尹趙宗鉉,舟橋堂上戶曹判書沈頤之差下,使之察任,何如?傳曰,允。
領議政洪樂性,左議政金履素箚曰,伏以臣等,俱以無似,猥忝三事之列,不識事君之禮,全眛進退之節,屢勤嚴旨,荐承不敢聞之敎,惶懍震剝,五內崩迫,泥首席藁,泣血俟勘,聖度天大,不惟不加之罪,更遣史官,口宣聖諭,責敎備至,辭旨截嚴,承膺與否,促令知入,至於聖候妨攝,湯劑勿議之諭,尤非臣子所敢承聞者,萬萬罔措,他不暇顧,敢以承命之意,冒死附奏,拚棄義分,破壞廉防,無復餘地,臣等之罪至此,而尤合萬殞。伏念臣等,雖極不忠無狀,亦具一段秉彝,豈不知王言之重,自陷罔赦之科,而至若二字之敎,尤係人臣之極罪,死不足贖,則雖緣半夜倉卒,控訴路阻,晏然奉承,退還私次,而爲人臣而犯此罪犯,承此嚴敎,不伏常憲,冒居具瞻,則君綱臣分,其將掃地無餘,臣等於何藉手以事君父,亦何抗顔以對朋僚哉?達宵戰灼,窮無所歸,未蒙嚴勘之前,莫非臣等蹙伏俟譴之日,不避瀆擾之誅,疾聲號籲於天地父母之前,伏乞聖明,亟降威罰,重勘臣等前後辜慢之罪,以爲大官方命蔑分者之戒焉云云。答曰,省箚具悉卿懇,卿等亦知予意之援據事,必欲勉出而後已,然猶固執太過,至有昨日匪怒之諭而始出,節拍得不涉嫌於坐要乎?大抵近俗如是也,故卿等從俗之擧,終歸於虧分,此予所以深慨於卿等者,遂事不必更提,朝像自此底定,以私以公,亦云甚幸,又其可以昨下責備之敎,復尋辭箚乎?卿等安心視事。仍傳曰,此批答,遣史官傳諭,惠廳緊務,舟司重任,不可一味瘝曠,領相則昨夜勞攘旣多,今日難以引接,將任外緊窠,以廟堂草記差出事,一體傳諭。
甲寅八月二十四日辰時,上御誠正閣。左承旨·右副承旨入侍時,行左承旨閔台爀,右副承旨尹致性,假注書李允謙,編修官安經心,記注官金良倜,以次進伏訖。上曰,左副承旨入侍。出榻敎賤臣承命出傳,與左副承旨洪仁浩,偕入進伏。命書公事判付。台爀曰,同罪未敍人,隨卽提稟事,曾有定式矣,前參議朴宗甲,旣以蕩滌敍用,而前佐郞洪受浩,乃是同罪,故敢此仰達矣。上曰,一體敍用,可也。出擧條命退,承史以次退出。
甲寅八月二十四日辰時,上御重熙堂。左副承旨入侍時,左副承旨洪仁浩,假注書具得魯,編修官安經心,記注官承膺祚,以次進伏訖。上命仁浩讀公事,書判付訖。命書榻敎曰,未肅拜兵曹郞廳改差,令該曹口傳差出。又命書榻敎曰,承旨前望單子入之,待下批牌招察任。又命書傳敎曰,未肅拜兵曹參議許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
夜自五更至二十五日開東,月暈。
藥房提調徐有防,副提調徐邁修啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候,爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
尹致性啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
尹致性啓曰,禁衛〈營〉將官來言,今日本營軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
徐榮輔啓曰,抄啓文臣課講,明日爲之事,命下矣。何承旨進去乎?敢稟。傳曰,左副承旨進去。
徐邁修啓曰,禮曹判書金載瓚,吏曹參判黃昇源,除拜後過三日,不爲出肅,依定式,竝推考警責,仍卽牌招察任,何如?傳曰,竝許遞。
傳于徐榮輔曰,左副承旨入侍。
兵曹口傳政事,副司直金載瓚。
有政。吏批,判書李致中進,參判未差,參議金履翼進,行都承旨徐邁修進。以趙宗鉉爲大司憲,柳焵爲大司諫,尹序東爲執義,沈鏗爲獻納,洪秉臣爲正言,尹行直爲副修撰,具㢞爲知敦寧,李集斗爲禮曹參判,徐有臣·申大升爲典醫監提調,洪受浩爲兵曹正郞,尹昌离爲典籍,李宜夏爲順懷墓守衛官,朴葵顯·朴尙默爲崇寧殿參奉,金尙集爲右參贊,沈煥之爲同成均。
再政。以李益運爲大司諫。
兵批,判書具庠病,參判柳誼病,參議姜彝正入直進,參知李祉永病,右副承旨尹致性進,副護軍成德雨,副司直李聖圭·洪義榮·尹行元·李羽晉·安策·尹悌東,副司果徐有聞,同知金仁喆,以上竝單付。
以大司憲趙宗鉉牌不進推考傳旨,傳于李庚運曰,許遞。
以執義尹序東,獻納沈鏗等牌不進罷職傳旨,傳于李庚運曰,許遞。
以照訖講一所試官洪大協·任希存,二所試官鄭東觀·丁若鏞·李相璜等拿處傳旨,傳于李庚運曰,多日鎖院,可敵在囚之苦,分揀在囚試官,宜無異同,亦令該府,分揀放送後草記。
以照訖講二所史官李相璜拿處傳旨,傳于李庚運曰,史官異於試官,分揀。
以照訖講三所試官柳師模拿處傳旨,傳于李庚運曰,生疎所致,豈比於史官乎?分揀。
尹致性,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
尹致性,以備邊司言啓曰,今番監試時,一二所應辦所,分遣本司郞廳,連爲摘奸,則一所監試官科外責入,貽弊多端,監臺之任,卽所以兼察此等之弊,而身自犯科,極爲可駭,當該監試官,爲先罷職,拿問嚴勘,何如?傳曰允。
尹致性,以兵曹言啓曰,來九月十月當上番騎兵二百五十名,依定式,本曹點考後,仍令該曹,襦衣題給之意,敢啓。傳曰,知道。今見謄啓者,來當之上番中,有嶺南騎兵,而又問於禁·御兩營,則自今十月至來正月,皆慶尙左右道軍云,今年穡事,雖未出場,大槪優劣,庶可領略,兩湖·畿甸之最甚處,豈曰無之,猶不可與嶺南比同,嶺之被旱諸邑,不待年分,已諒民勢,與其過時知委,莫如先期之爲便,本曹及兩營上番嶺南軍,爲先竝令退番事分付,更待年分狀啓,限麥秋仍停當否,令廟堂草記,可也。
尹致性,以義禁府言啓曰,照訖講一所試官尹光普·尹悌東·洪秀晩,二所試官朴吉源·金熙朝·鄭尙愚等,竝拿問處之事,傳旨啓下矣。尹光普·尹悌東·鄭尙愚等,今方待命,卽爲拿囚,洪秀晩·朴吉源·金熙朝等,前以他罪,竝放之田間,而洪秀晩,下去京畿積城地,朴吉源,下去陽川地,金熙朝,下去楊州地依,例發遣府羅將,竝拿來,何如?傳曰,若有他罪拿問之命,雖定配,更拿取招,而洪秀晩等,已勘之罪,重於未問之事,拿來還送之際,徒煩不緊文書,取招一款,竝勿論,可也。
尹致性,以義禁府言啓曰,在囚試官,宜無異同,亦令該府,分揀放送後草記事,命下矣。時囚罪人鄭文始,分揀放送之意,敢啓。傳曰,知道。
甲寅八月二十五日卯時,上御誠正閣。藥房入診入侍時,藥房提調徐有防,副提調徐邁修,假注書李允謙,記注官金良倜·承膺祚,檢校直閣南公轍,醫官柳光翼·金孝儉·金光國·周命新·白聖逸·李周憲·吳仁豐·丁希泰,以次進伏訖。有防曰,日間聖體,若何?上曰,一樣矣。有防曰,王大妃殿氣候何如?上曰,近得差勝之效矣。有防曰,惠慶宮氣候何如?上曰,癤候尙未快復,伏悶。有防曰,湯劑姑待數日後有更進之敎矣,醫官旣已待令,診察後,以前方更爲煎入,爲宜也。上曰,今則已秋涼,不必更進也。上曰,王大妃殿手部附貼藥,更爲議定,可也。聖逸曰,五仙膏,加減製之附貼,似好矣。上曰,五仙膏材料,以何加減耶?聖逸曰,本方則半夏·南星·生薑等物,而加之以大黃調製也。上曰,大黃,何爲加入?聖逸曰,南星,極其溫製,故以大黃調製,爲宜也。上曰,以此製入,可也。命書傳敎曰,昨政除拜諸臺,又多違牌,導之進身,猶復却顧,何也?不欲入來者,不必强之,違牌諸臺遞差,山林外三司在外·未肅拜·未署經人,亦爲許遞,旣有右相擧條之批,不可一日任其瘝曠,兩司未差之代,政官牌招開政,以在京無故人差出,待下批牌招察任。上曰,右承旨·右副承旨入侍。出榻敎賤臣承命出傳,與行右承旨金履成,右副承旨尹致性,偕入進伏。命書傳敎曰,格例不然,又値齋日除非特敎,俱難闊狹云,監試姑未出榜,鄕儒必多滯留,陞試明日,勿拘設行,亦勿以四抄爲拘,一依初抄例廣取事分付。上曰,右副承旨馳詣懿陵,奉審摘奸以來。命退,諸臣以次退出。
甲寅八月二十五日辰時,上御重熙堂。左副承旨入侍時,左副承旨徐榮輔,假注書李允謙,記注官金良倜·承膺祚,以次進伏訖。上命書傳敎曰,更思詞訟重任,數遞可悶,大司諫柳焵,仍任秋官之任,其代今日政更爲差出,待下批一體牌招。命退,承史以次退出。
上在昌德宮。停常參·經筵。
金履成啓曰,明日常參·經筵,取稟。傳曰,停。
金履成啓曰,日次儒生殿講,小科初試出榜後更稟事,命下矣。以何日爲之乎?敢稟。傳曰,秋謁以前,大小殿座,姑不爲之,還宮日更稟,食堂到記,例自取稟日至殿講日爲之,今番則自今日至殿講前一日,夕食堂次次捧置事,分付。
傳于徐榮輔曰,課講入侍。
傳于徐榮輔曰,軍士房承旨入侍。
傳于徐榮輔曰,京畿監司入侍。
傳于閔台爀曰,今番七夕製儒生試官,未見入眼之作,適因抄啓文臣課講,以其試題,使之應製矣,其中識解題意,形容經旨,裒然爲奪袍之手者,卽此作也,稔知自來實才,而燭刻立就,動有考據,足可謂近日之雅奏希音,如許醇正之體裁,若不別示嘉奬,何以矯俗正趨?箋二下兵曹佐郞崔光泰,兒馬一匹賜給。
閔台爀啓曰,咸鏡監司金華鎭狀啓,永興濬源殿雨漏處修改,令該曹稟旨分付事,纔已啓下矣,本曹判書未差,次堂例不得擧行云,判書有闕之代,政官牌招開政差出,待下批仍卽牌招察任,何如?傳曰,允。
有政。吏批,判書李致中進,參判未差,參議金履翼,行都承旨徐邁修進。以黃昇源爲吏曹參判,具㢞爲大司憲,尹羽烈爲執義,任希存爲獻納,洪樂游爲副校理,安策爲修撰,李爲禮曹判書,李在學爲判尹。
兵批,判書具庠進,參判柳誼·參議姜彝正病,參知李羽晉入直,右副承旨尹致性進。以韓光綮·李復永爲知事,趙尙鎭爲副摠管,洪錫疇爲慶熙將,李宜秀爲訓鍊副正,李克孝爲宣傳官,金錫彬爲武兼,尹序東爲副護軍,金載瓚·趙宗鉉·黃昇源·沈鏗爲副司直,朴崙壽·李升運·嚴思勉爲副司果。
以大司憲具㢞牌不進推考傳旨,傳于尹致性曰,許遞。
以執義尹羽烈·獻納任希存牌不進罷職傳旨,傳于尹致性曰,許遞。
以京畿監司徐龍輔狀啓,長湍府權鎭星査事覈實登聞事,傳于徐榮輔曰,査問之命,一則爲其或涉於干和,一則爲其伸理其含冤,觀此狀本,益覺未覺。大抵訟官之因營題,一次訊推,自是常事,設或邂逅致死,此而加罪於訟官,以今頑俗婾習,孰肯爲訟官乎?然本事則反於是者有之,權鎭星之訟理,旣非可殺罔赦之罪,則鎭星之爲累代獨身,有幾箇寡女,其情境之最窮絶惻,爲四民中尤無告,訟官亦必知之,則杖之猛歇與違式不違式,姑捨是,又無論獄中之遘癘與杖毒,暑節滯囚,至于踰朔者,抑何意思,雖見權哥老母之垂死殘喘,匍匐哀乞之狀,猶不聽施,竝與保放而不卽爲,及聞幾絶之奇,始許保授於渠家,竟致物故於數日者,又何意思,人命何等至重,刑獄何等審愼,而究其處事之擧措,一言以蔽之曰,不仁甚矣。況鎭星之死,雖有間於用意故殺,其爲使之死,訟官焉敢辭乎?又雖非使之死,聞其情境,見其情狀,而旣刑之又囚之,以至於因其事結果,其爲不仁,甚於用意故殺,甚於使之死,若使如許訟官,倖逭當被之律,則四民之惸惸,擧將懷籲天無從之冤,而死者鬱轖之恨,亦何以解也?長湍前府使徐有和,卽令該府,拿囚嚴問,其所犯之不仁,捧口招以聞,考法嚴繩,俾爲宣和伸枉之一助。
以慶尙監司趙鎭宅狀啓雨澤農形事,傳于閔台爀曰,嶺南民事,夙宵不能弛心,而旬後雨澤,旣未浹洽,間發蟲災,痒稼非細,言念嶺民,寢食奚安?卿之行部,當在何間?俵災之際,務從審愼,才有飭諭,而催科當前,徵賦不遠,尤甚處,豈無隨問濟活之策乎?切勿預加畏怯,轉而之他,續當別遣按廉之行,先從民間安堵與否,考其勤慢,以此爲道伯·守宰之黜陟,各自着念,毋或泛忽,卿於巡到也,將此回諭,停轡曉告,仍又書揭坊里,俾有恃無恐之實效,昨夜適因上番騎兵點考草記思之,兵曹騎兵及禁·御兩營上番軍,本道則來頭一當,爲先與他道換番,其後各當之仍停與否,卿於年分狀啓,詳量論理啓聞事,回諭。
金履成,以禮曹言啓曰,太廟秋展謁取稟草記,傳曰,卄九以前連値齋日,以卄九以後晦初間擇入可也事,命下矣。展謁吉日,令日官全宗周推擇,則今八月二十九日拘忌,三十日吉,來九月初一日·初二日俱吉,初三日拘忌,初四日吉,初五日拘忌,初六日吉,初七日·初八日國忌齋戒正日相値,初九日·初十日俱有拘忌云,以何日定行乎?敢稟。傳曰,秋謁又不可踰此月,而來月卽先朝誕辰之月也,朔朝亦好,晦初兩日中,臨時當下敎,以此知悉,可也。
金履成,以禮曹言啓曰,景慕宮秋展謁取稟草記,傳曰,晦初擇吉可也事,命下矣。展謁吉日,令日官全宗周推擇,則今八月二十九日拘忌,三十日吉,來九月初一日·初二日俱吉,初三日拘忌,初四日吉,初五日拘忌,初六日吉,初七日·初八日國忌齋戒正日相値,初九日·初十日俱有拘忌云,以何日定行乎?敢稟。傳曰,當於廟謁,同日爲之,以此知悉,可也。
李庚運,以兵曹言啓曰,今日摘奸各門之際,敦化西挾門守門將白思祖,無端離次,故依例發牌進來,欲加申飭,則擧止駭悖,言辭不恭,擅離直所,已極駭然,壞損體統,尤無餘地,似此眛例犯科之類,不可無懲礪之道,令該府拿問處之,何如?傳曰,允。
李庚運,以兵曹言啓曰,本曹草記,來九月·十月當上番騎兵襦衣題給事,傳曰,知道。今見謄啓者,來當之上番中,有嶺南騎兵,而又問於禁御兩營,則自今十月至來正月,皆慶尙左·右道軍云,今年穡事,雖未出場,大槪優劣,庶可領略,兩湖·畿甸之最甚處,豈曰無之,猶不可與嶺南比同,嶺之被旱諸邑,不待年分,已諒民勢,與其過時知委,莫如先期之爲便,本曹及兩營上番嶺南軍,爲先竝令退番事分付,更待年分狀啓,限麥秋仍停當否,令廟堂草記可也事,命下矣。慶尙道來十一月·十二月當上番騎兵,仁同三名,義城七名,尙州二名,善山三名,開寧二名退番事,該道左右兵使處分付之意,敢啓。傳曰,允。
徐榮輔,以御營廳言啓曰,因兵曹騎兵點立草記,傳曰,知道。今見謄啓者,來當之上番中,有嶺南騎兵,而又問於禁御兩營,則自今十月至來正月,皆慶尙左·右道軍云,今年穡事,雖未出場,大槪優劣,庶可領略,兩湖·畿甸之最甚處,豈曰無之,猶不可嶺南比同,嶺之被旱諸邑,不待年分,已諒民勢,與其過時知委,莫如先期之爲便,本曹及兩營上番嶺南軍,爲先竝令退番事分付,更待年分狀啓,限麥秋仍停當否,令廟堂草記可也事,判下矣。依傳敎,本廳來十月·十一月當上番慶尙右道五哨軍兵,爲先退番之意,別關分付於該道道帥臣處,而莫重宿衛各處,如不自京營排番輪直,則勢將以嶺南之次湖南軍兵換番星火知委,以爲及期點立之地,而未承換番徵召之敎,何以爲之乎?敢啓。傳曰,換番下敎之不得爲之者,湖南民勢,猶未詳知,一道之內,亦當有優劣,嚴飭道臣,卽爲發送,以其所見,使之狀聞,而回下之前,勢將遲滯,所以闊狹進退之方,論理草記,可也。
李庚運,以御營廳言啓曰,以本廳十月·十一月當上番嶺南軍,依傳敎,爲先退番,其代何以爲之事草記,傳曰,換番下敎之不得爲之者,湖南民勢,猶未詳知,一道之內,亦當有優劣,嚴飭道臣,卽爲發巡,以其所見,使之狀聞,而回下之前,勢將遲滯,所以闊狹進退之方,論理草記可也事,批下矣。十月·十一月當慶尙右道五哨軍兵退番之意,別關分付於道帥臣處,而如待知委湖南道臣,參以年事民情,歸一狀聞後,始定換番徵停當否,則八九月當上番軍替放之限,當在十月初一日,其間事勢,難以周旋,如欲以附近他道換徵,則亦有番次徑庭之弊,十月·十二月當,則依前停番時例,以訓局軍兵,磨鍊輪直之外,恐無他道,而京軍替直,事係不輕,恭俟上裁之意,敢啓。傳曰,然則以訓局軍替代,可也。
徐榮輔,以禁衛營言啓曰,兵曹騎兵點立草記,傳曰,知道。今見謄啓者,來當之上番中,有嶺南騎兵,而又問於禁御兩營,則自今十月至來正月,皆慶尙左·右道軍云,今年穡事,雖未出場,大槪優劣,庶可領略,兩湖·畿甸之最甚處,豈曰無之,猶不可與嶺南比同,嶺之被旱諸邑,不待年分,已諒民勢,與其過時知委,莫如先期之爲便,本曹之兩營上番嶺南軍,爲先竝令退番事分付,更待年分狀啓,限麥秋仍停當否,令廟堂草記可也事,命下矣。依傳敎,來十月當爲始退番事,本道監兵使處,卽爲知委,而在前如此之時,他道軍兵進番,已有前例,當次黃海道五哨軍兵,進番徵召,何如?傳曰,黃海道中延·海·白,則勿徵,可也。
徐榮輔,以禁衛營言啓曰,本營鄕軍進番草記批旨內,黃海道中延·海·白則勿徵可也事,命下矣。今此本營徵番軍中海州·白川,則無上番之軍,延安只有十七名部司標下,故依傳敎,不爲徵召,其餘十月當三番前部後司屬黃海道五哨軍兵,來九月二十五日,京中逢點,依例準二朔立番,而依前定奪,每抄以一百名磨鍊,其餘一百三十五名,竝資保收布上送之意,本道監·兵使處,卽爲知委,何如?傳曰,允。
李庚運,以義禁府言啓曰,長湍前府使徐有和,卽令該府,拿囚嚴問,其所犯之不仁,捧口招以聞,考法嚴繩事,命下矣。徐有和,時在京畿豐德地,卽爲發遣府書吏拿來,何如?傳曰,允。
甲寅八月二十六日卯時,上御熙政堂。抄啓文臣課講入侍時,左副承旨徐榮輔,同副承旨李庚運,假注書李允謙,記注官金良倜·承膺祚,以次進伏訖。上曰,試官行禮。試官原任提學金憙直,提學徐龍輔,抄啓文臣金近淳等,以次入就位,引儀唱行禮。上曰,抄啓文臣拜禮,各別申飭爲之,鞠躬拜跪,一如禮節,可也。上曰,崔光泰·吳泰曾,亦爲待令事分付。賤臣承命出傳。上曰,開講。近淳進講。上曰,汝以少年登第,値此講登此筵,則於汝家,大有光焉。汝固當識解文義,一倍他人,以對前席之問,而今此所奏,全不見解,此非忝先而何?汝則卽爲出去,問諸一家長老及親知中有識者,趁來月二十日,更爲待令,可也,得魯進講純通。上曰,汝能見解若此,甚爲嘉尙,汝不以今番純通爲滿足,益加着念也。取善進講。上曰,汝則殆同故人穉子也,第文義全不開弦,此豈成說乎?汝則五日一次式就問於今日登筵大臣,趁來月念間,更爲待令,可也。俊輔等以次進講後,命書傳敎曰,承旨房仍,左承旨爲禮房,左副爲軍士房。命退,諸臣以次退出。
甲寅八月二十六日午時,上御重熙堂。軍士房承旨·京畿監司同爲入侍時,左副承旨徐榮輔,假注書李允謙,記注官金良倜·承膺祚,京畿監司徐龍輔,以次進伏訖。上命書榻敎曰,進御加減逍遙散,一貼煎入。又命書榻敎曰,新除授臺諫,待下批牌招察任。命書傳敎曰,今日課講,抄啓文臣具得魯之純通於俱不之間,可謂超衆,特賜上弦弓一張。命退,諸臣以次退出。
上在昌德宮。停常參·經筵。
李庚運啓曰,明日常參·經筵,取稟。傳曰,停。
傳于李庚運曰,待漏之承宣,廳坐太晩,以致仕進座目書入之遲滯,旣有逬退之飭敎,其敢晏然在職乎?諸承旨一竝許遞。
傳于李庚運曰,承旨前望單子入之,差代間南所衛將假承旨差下。
傳于李庚運曰,東所衛將,假承旨差下。
傳于李庚運曰,入侍命下已久,東所衛將,又不卽待令,亦爲汰去差代。
傳于李庚運曰,北所衛將,假承旨差下。
傳于李庚運曰,假承旨入侍命下之後,久留臺廳,然則與臺諫酬酢乎?萬萬駭然,假承旨爲先汰去,五衛將之代,令該曹口傳差出。
兵曹口傳政事,以崔秉敎·蔡顯一爲五衛將。
兵曹口傳政事,以徐榮輔爲副司直。
以左副承旨韓晩裕牌不進罷職傳旨,傳于李庚運曰,許遞。
傳于李庚運曰,承旨前望單子入之,待下批牌招察任。
承旨前望單子入之,鄭大容·林濟遠·李羽晉·洪義浩·李昌會·兪漢寧落點。
傳于洪義浩曰,承旨房仍,兵刑換房。
大司諫李益運,司諫崔重圭,掌令鄭弼祚,持平李運行·李元八,校理權坪,正言韓致應·洪秉臣,修撰尹益烈·副修撰尹行直啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也。當初殿下之不忍置法,姑從次律者,不過曰恐傷先王之德也,欲體先王之心也,此則大有不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也,惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也,管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,㦧毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者。此而置之,則又不知幾箇凶賊接跡而起,藉爲淵藪,宗社之憂,容有其極,蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然,今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也,若不於此時,亟施王章,永絶禍根,則其可曰國有臣子乎?其不可一刻容貸也,決矣,請黜置罪人鄭致達妻,亟令王府,快正典刑。噫嘻痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之阻遏也,與國榮所謀議者,惟國脈之潛圖也,四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,十三字刀割擧國臣民腐心之痛,切齒之讎,尤有倍於前日,請物故罪人德相,亟施孥籍之典。噫嘻痛矣,尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,罔念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素,而指敎有自也?然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子所敢萌於心而筆諸書者乎?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世藩之於嵩,賊堅之於積。二十三字刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之決案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。答三司曰,不允。大司諫李益運,司諫崔重圭,掌令鄭弼祚,持平李運行·李元八,正言韓致應·洪秉臣啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲,如欲殺之,則速出斬之等說,肆然發惡,而且太甲桐宮之說,果與諸賊,一席酬酢於展開書傳,講其文義云者,與相·吉·澤·遂之招,若合符契,卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,李觀源,以啓能之婿,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。噫嘻痛矣,從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人所作爲?一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心,到今推究之道,惟在於親屬奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等,不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得正,快正典刑。噫,以國榮亘萬古所無之窮凶劇逆,而得保首領,臥斃牗下,朝廷之政刑紊矣,神人之憤鬱深矣,古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句,卽不道之亂言,劇逆之斷案,此在渠薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌。一行三字刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻痛矣,明謙之凶謀逆節,實是亘萬古所無之賊也,身爲閫帥,四字刀割已是劇逆之斷案,乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰。八字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,只及其身,收孥之律,尙未擧行,揆以王法,萬萬失當,以謙,以逆復之子,傳襲其父之凶圖,八字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天者,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦憲,萬萬乖當。夫待年用法,乃尋常治逆之律,而至於此賊,實無異於古之适·雲,今之趾·夏,則其凶種逆孽待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖字之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故耳。潛藉逆復之姻婭,七字刀割與同二字刀割之說,旣已遲晩,二字刀割他日之計,明白納招,甚至於干涉善復,自知當死之供,吐實於平問下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,顯戮亟行矣。奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得正,快正王法,遲晩罪人宇鎭,捧根脚快正王法。柳星漢疏語之窮凶,情節之陰慝,諸臣箚啓,亦已槪論,今以其疏中逆心之呈露,凶言之悖慢者言之,最是上款講學之說,而特以聖懷之不忍提到,諸臣之不敢語及,近日疏啓,每多隱暎爲辭,糢糊爲說,此固出於體聖上茹痛之懷,有不忍言,而以其不忍,而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之。昔在戊寅,復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊綢繆之凶計,自是以後,托講義而引喩者,罔非媒孽之凶言,結奧援而交煽者,皆是譛構之凶謀,究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀,語到講筵,輒增聖慕,雖以告朔之義,時有開講之命,凄惋之玉音,不禁於由中,掩抑之玉色,難制於見外,登筵諸臣,亦皆仰覩者。今此星漢,一筆句斷,謂之以微意,單辭顯斥,歸之於因噎,終身孺慕之聖孝,國人所悲,而星漢則少無慽意,廢讀蓼莪之常情,門人猶然,星漢則反肆懟筆,蓋緣造言誣逼,自是衣鉢相傳,逮至當宁潛德之初幾年,此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售於戊己之間,終成慘變,更熾於乙丙之際,自就芟夷,及至近年,夏·恭顯投凶書於內,瑮·復暗逞凶圖於外,蚓結虯蟠,種下生種,式至今日,又有星漢渠輩,亦一臣子,何乃悖逆至此?又若下款兩條之說,自前文武率榜,動駕之日,新恩之前導,每許倡夫之後隨,非今斯今,古例則然,其所爲說,不足多卞,下款女樂之云,向日燈夕,各營將臣,果有遊衍張樂於壯營馬園之事,而壯營處所,旣在闕門之外,馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言,强稱禁苑之遊,做出女樂之說,抑勤矯誣,誑惑疑眩,是誠何心?其亦叵測,究其旨意所在,架虛鑿空,指無謂有,一言一事,惟以厚誣聖德爲計,惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,譸張傳播,紹述乙丙諸賊舊套餘論,何其無倫不道之甚,一至此極?今臣等,只就其疏中所言而言耳。又聞星漢,自有玆事,不少追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有紀極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠,已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑,固知聖意,在於包荒,認賊爲子,反累聖德,臣等竊爲之慨然,繼以憂憤,公疏則專事誣悖,私室則敢逞凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或癲狂,則終身廢棄,而噫彼九宗,抑何心腸,不顧終身之棄,佯作癲狂之狀,從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一者也,綢繆之情節,不問可知,譸張之根柢,尙今未覈,如此而尙何望亂賊之知懼,黨與之鋤治也哉?請柳星漢,設鞫嚴問,期於得情,快正邦刑。噫嘻痛矣,亂臣賊子,從古何限,而豈有若九宗之窮凶極惡,至妖絶㦧者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣,此陵亦下馬之言,陵卒之參訂明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沫飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊逆如此賊而不施極律者乎?請承款後物故罪人九宗,亟施孥籍之典。答兩司曰,不允。掌令鄭弼祚,持平李運行·李元八啓曰,噫嘻痛矣,柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不少畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相連,逆節世襲,平日怨國懟君之心,弸結于中,愈往愈肆者也。且其子凶疏之構成也,敢曰在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可竝施嚴鞫,而迺者天網太恢,遽下疏放之敎,國法之隳壞,已無可言,而輿情之憤惋,去而益激,請亟寢秋曹罪人柳師文放釋之命,仍令王府,設鞫嚴問,期於得情,快正王法。今八月十八日崇陵忌辰大祭敎是時,祭監監察李碩遠,以爲謁者副司果金近淳,以黑團領,入祭班引接,故責以不可以此服色擧行云云,則至亞獻禮之時,始換着淺淡服,莫重祭享,事極稽忽,不可無警責之道,監察呈課旣如是,則不可無責,請謁者金近淳,亟施譴罷之典。答府啓曰,不允。金近淳事,萬萬駭然,忌辰大祭,敢着不當着者,渠之生疎,何足責?獻官臺監,若於紅箭門外位之時,若卽嚴飭換着,則豈至於將事後改着乎?臺監則猶呈課,容或可恕,獻官則竝與草記而不爲,當該獻官問名,爲先罷職,而金近淳及臺監,竝令該府,拿問處之。雖以陵官言之,亦卽提醒於外位,豈有祭班服着異色之事乎?外位時進去齋郞,亦爲問名,拿問處之。獻官諸執事之不能致愼,莫非朝家誠意之未孚於渠輩,其在重祀典之道,豈不悚然?此後各陵忌辰大祭,若有如許不謹之事,先從臺監·陵官嚴處,令禮曹,遍飭諸齋郞處,仍令吏曹,知委憲府,可也。大司諫李益運,司諫崔重圭,正言韓致應·洪秉臣啓曰,罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠,至登諫長之陳疏,繼有法府之捉囚。凡今日含生之倫,擧切驚痛憤惋,誓不與此賊父子,共戴一天,秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤轉激,去而益甚,請亟寢秋曹罪人柳師文放釋之命,仍令王府,設鞫嚴問,快正典刑。三司合啓,今幾月矣,何幸天心開悟,特軫耳目之瘝曠,旣開不諱之門,以示進身之路,則爲今日言責之臣者,所當竭蹶趨承,以效一日之責,而有除輒違,跡涉逡巡,雖未知違牌諸人情病之如何,而差代相屬,殆同日課,事體所在,萬萬未安,請賓對後違牌諸臺,一竝施以譴削之典。答院啓曰,不允。臺臣事,俾開進身之路,是豈予心之開悟?卽爲耳目之爲任緊重,而從違,不在於威制也。無論如此如彼,旣許進身,而不欲入來,所執似非得已。外面觀之,院啓可謂正論,然今則其事無痕妥帖,則諸臺之譴削,過矣,竝罷職,可也。
洪義浩啓曰,三司諸臣,有稟達事,來詣閤外請對矣。傳曰,事旣妥帖,何以請對?知入。
以三司更爲請對啓辭,傳于洪義浩曰,爾等傳於承宣,承宣捧而置其處,此後爾等,豈可疊傳,承宣豈可疊却乎?不爲葛藤,而事旣妥帖,何敢以聯箚,冒禁來呈,而因禁不捧,則又何敢一紙之未承批,竝與他啓而不捧乎?批答之不捧,萬萬駭然,設欲處義,承批後引避,亦可,又何敢請對乎?請對煩稟承旨推考,爾等爲先從重推考,合啓·前啓·批答,卽爲傳之,更勿煩稟,可也。
洪義浩啓曰,三司諸臣,雖伏承特推之命,而末端兩啓未徹之前,決不敢退去承批,更爲冒萬死求對矣。傳曰,不爲承批,豈有如許分義?承批然後當處分,斯速承批後退去。
傳于洪義〈浩〉曰,今日酬應何如,而爲承旨者,不知爲難,臺諫以不爲處分爲定,而如許凡庸之承旨,其可置之六仙之列乎?在院承旨,一竝逬逐江干之外,其代前望單子入之,待下批牌招察任。
傳于洪義浩曰,西所衛將,假承旨差下。
傳于洪義浩曰,俾伸一番廉隅亦可,左承旨與違牌承旨許遞,不卽入來承旨遞差,前望單子入之,待下批牌招察任。
承旨前望單子入之,沈煥之·李鼎德·金載翼·金啓洛落點。
金載翼啓曰,新除授行都承旨沈煥之,以前任綾州牧使,方在解由未出中,何以爲之?敢稟。傳曰,勿拘。
金載翼啓曰,新除授同副承旨李鼎德,時在慶尙道慶州地,斯速乘馹上來事下諭,何如?傳曰,在外承旨,竝許遞,前望單子入之,待下批牌招察任。
承旨前望單子入之,蔡弘履·洪義榮·李秀夏·李思祚·韓晩裕落點。
蔡弘履啓曰,新除授承旨李秀夏,年限已過,何以爲之?敢稟。傳曰,勿施。
承旨前望單子入之,趙尙鎭·洪聖淵·金履翼·李儒慶·閔昌爀·姜彝正落點。
洪聖淵啓曰,新除授都承旨趙尙鎭,以前任尙州牧使,方在解由未出中,何以爲之?敢稟。傳曰,勿拘。
洪聖淵啓曰,新除授承旨姜彝正,方在罷散中,何以爲之?敢稟。傳曰,勿施。
傳于洪聖淵曰,未肅拜承旨許遞,而未差之代,前望單子入之,待下批牌招察任。
承旨前望單子入之,朴聖泰·李集斗·李東稷·尹長烈落點。
傳于尹長烈曰,三司事萬萬駭然,臺啓批答,使之更傳,則乃敢作碎首之狀於閤門石隅,又敢手執所脫之帽,立呵導於前,高唱出闕外朝房云者,豈有如許擧措乎?然不欲深治,旣有設言,且況旣出之臺諫,勢難無牌還入,竝許遞,雖無此臺諫,承批何臺不可爲乎?前望單子入之,待下批牌招察任。
三司前望單子入之,執義李周顯,持平高宅謙·鄭宅東,正言李聖輪,校理姜儐,修撰趙弘鎭,副修撰鄭履綏落點。
洪義榮啓曰,新除授校理姜儐,方在罷散中,何以爲之?敢稟。傳曰,敍用,移除持平,卽爲牌招。
兵曹口傳政事,以柳載河·李寅英爲五衛將。
以徐有和囚單子,傳于洪義榮曰,卽爲開坐,嚴問捧口招,獄體至嚴,無敢雜以私酬酢,一從囚供捧入,若或欺隱,限直招嚴刑以謝死者之冤,禁府擧行,萬一泛忽,自判堂以下,難免重勘,以此嚴飭。
傳于洪義榮曰,徐有和,嚴問得情後,禁府堂上,持文案來待。
假承旨啓曰,判義禁洪秀輔,同義禁李漢豐·林蓍喆·趙鎭寬,持時囚罪人徐有和草供來待矣。傳曰,入侍。
以時囚罪人徐有和口招草供,傳于洪義榮曰,所謂捧招,自其發語之辭,以至中間歷陳,無非傳敎旨意外游辭,渠是何人,無嚴至此?名以王府口招,無難捧之,無難書之,入徹於筵席讀奏之時,國體所在,萬萬寒心,使之嚴飭拿來,嚴覈得情者,卽渠處事之不仁一款,而渠之所對則反是,橫說豎說,拖及於沒緊不干之條件,胡然則發明之談,胡然則輸款之說也?渠罪旣非必死之罪,則曰有曰無,從實直告,嚴命之下,但當怵畏而已,又敢以自歸用意等語,汗漫揷入,然則權哥之事,渠果用意故殺乎?渠以幺麽武夫,若知一分高厚之義,焉敢放恣乃爾?渠之供招若畢看,徒添渠死罪,此所以勿令繼讀者也。今日紀綱,雖曰掃地,如渠者敢若是乎?事猶近於傅會,而昨下査啓之命,黝雲四集,若將下雨,及今初供再供之捧入也,凄風忽緊,日光透露,此必冤氣,愈結於刑政之太寬,無論如此如彼,人命所係,在所服念,囚吏悖習,尤宜痛懲,此供辭勿施,赴坐諸臺推考,罪人徐有和,當限直招嚴刑,期於得情而後已,爲先具格嚴囚,施威取招以聞。
李東稷,以兵曹言啓曰,本曹草記,額外內禁衛出身金植,鐵箭三矢一百五十步入格事,批旨內,金植之三矢,俱越一百五十步,極爲可嘉,秋等試射時,更試百六十步次,爲先自本曺,木六疋,熟馬帖代施賞,可也事,命下矣。依傳敎,金植處,木綿六疋施賞之意,敢啓。傳曰,知道。
洪義榮,以義禁府言啓曰,前承旨李羽晉·洪義浩·金啓洛·金載翼等,逬逐江干之外事,命下矣。李羽晉·洪義浩·金啓洛·金載翼等,逬逐江干之外之意,敢啓。傳曰,知道。
洪義榮,以義禁府言啓曰,京畿監司徐龍輔啓本內,鄭濂,本以邑底居生之人,難免出入官府之跡,而雖以衙門咆喝歷階呈狀等事觀之,常時頑濫,可以推知,而係是前銜朝官,其罪狀,令有司稟處事,啓下矣。鄭濂,時在京畿長湍地云,依例發遣府羅將拿來,何如?傳曰,允。
禁府啓目,監試初試一所監試官李龍柱原情云云,傳旨內辭緣,泛稱遲晩,刑推得情,何如?判付啓,嚴飭之之下,臺監冒犯,萬萬痛駭,各別重勘,以草記照律以聞,不禁之試官,亦爲推考爲良如敎。又啓目,守門將白思祖原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。
右議政李秉模箚曰,伏以近日臺閣之事,何爲而壞盡至此也?人臣之義,只當各盡己分之所當爲而已,外此商量,都不可計較,此意臣於向筵,略有仰奏,仍請賓對不參諸臺之罪,而竊又自念,廟堂臺閣,自是相可否之地,廟堂之失,臺閣斥之,臺閣之過,廟堂言之,互相資益,互相鍼砭,要其歸趣,同趨於一心王室,則此實治朝之氣像,設官之規模也。臣妄附斯義,退至賓廳,招致三司之吏,以筵奏餘意,反復分析,俾通於新除之三司,爲是目下大論,彼此之所同情,非敢或參涉指揮於三司之言議也。區區此心,庶幾見諒,而伊後兩司除拜,非止一再,而一例違牌,視作故常,未知諸人,以殿下隨違隨遞,謂可苟幸挨過而然耶?繩愆糾謬,固臣子之常分,而雖在敵以下有諸己而後,可以求諸人,無諸己而後,可以非諸人,況於至尊至嚴之地,曾不盡吾之分,乃反仰屋私嘆於事無奈而計無所出耶?天下百千萬事,有物則必有則,雖雷霆在上,嶺海在前,豈無可循之則,當行之路哉?臣則以爲,近日擧世所謂事無奈計無出者,其罪當墨也,雖然此皆如臣無似,忝居大僚,望不足以見重於世,言不足以見孚於人之致。伏乞聖明,先勘臣罪,賓對後違牌諸臺,亦施譴削之典,以警一世焉。臣方爲臣身愧恧,爲諸臺慨嘆,奚暇敢及於衮闕,而隨除隨違,雖諸臺之罪,隨違隨遞,亦豈非殿下之過擧乎?天怒震疊,竄逐相繼,則猶可有理奪之道,而隨違隨遞,有若謾應而謾接,則聽聞日狃,其流之憂,將不知稅駕之所,以殿下聖明,何不念及於此也?更願罪其玩愒,無曠其官,使四聰達而大義伸,千萬幸甚云云。答曰,省箚具悉卿懇,臺諫事,旣於院新啓,有下敎者矣。卿之因此引義,過矣,附陳事,尤過矣。嚴法之變爲漫應者,由於尊臺閣·重言路,而時措之有不得不然者,卿須安心視事。仍傳曰,此批答,遣史官傳諭。
行左承旨林濟遠疏曰,伏以臣本以鳧鴈之跡,一任馬牛之呼,踽踽獨行,落落難合,無情之謗,積遭吹覓,率口之談,間被捏合,上而所仰恃者,聖明而已,下而所自信者,臣心而已。雖猥叨謬恩,冒玷顯塗,而默檢生平,臣亦不自知其何以致此,畢竟狼狽,固已自料,乃者堂疏四字之斥,左思右量,求說不得,遂歸之於一番橫逆,言之旣無所據,則處之亦有其道,苟使臣看作大段遭罹,定爲十分處義,則適足以實言者之虛假,而亦非古人不屑之義也。區區愚見,本自如此,際又銀臺除命,適在於閱月焦灼之時,得廁近列,頻承睿候,亦係微忱之所不已,無理之詆,不欲屢引,不竢之義,未暇三思,遂不免顚倒而出,向日聖批中,白地勒加,不欲較絜云者,天日果燭之矣。知臣者,或恕其心,不知臣者,必論其跡,臣之不見知於世,久矣,亦安得終免也?果然大僚之筵斥,律之以廉防二字,大僚亦豈深意於其間,似不過論臣去就之粗跡而止耳。雖然廉防之於有國,所關不輕,此而放倒,餘無可論,所可自悼者,臣雖百無一似,至於進退辭受之節,粗聞古義,稍欲自礪,庶幾不至忘廉喪恥之歸者,卽臣平日素所自勉,而一遭出脚,萬事負心,直令人,羞愧欲死而不可得也。噫,人言等耳,處義同也,而由前則全沒着落,只付之一笑,由後則有關防範,乃受焉而再拜,臣之去就,於是乎始大決矣。千萬不自意屛伏恧蹙之中,又伏承承宣之命,聖恩每煩記念微衷,益切惶愧,補籬之羊,往雖無及,傷弓之鳥,來猶可戒,瞻望修門,惟有感涕之汍瀾而已。玆敢略入文字,冒瀆崇嚴,伏乞聖慈,天地父母,俯諒情懇,亟賜鐫削,仍命選部,勿復檢擬,以重淸朝四維之治,不勝幸甚云云。答曰,省疏具悉,責備必無深意,勿辭行公。
大司諫李益運,司諫崔重圭,掌令鄭弼祚,持平李運行·李元八,校理權坪,正言韓致應·洪秉臣,修撰尹益烈,副修撰尹行直等箚曰,伏以嗚呼殿下,今日又何爲而過擧也?十五字刀割臺閣便屬權減,合啓殆同束閣,環東土億萬含生之倫,忍戴一天,腐心痛骨,如不欲生者,于今五箇月矣。向當憫旱之日,洞闢不諱之門,又因端揆之奏,俾開進身之路,義理屬復明之會,凶賊有可討之期,傳敎之下,莊誦感激,今日三司,竭蹶詣臺,而承宣則故令逬出,啓辭則特敎留置,乃使無識一武夫,抵死牢拒,終不入啓,不意聖明之世,有此非常之擧也。殿下旣使之進身,忽使之杜口,眞所謂欲其入而閉其門也,是殿下,欺臣等也,欺朝廷也。臣等,殿下之孺子也,獨不念常視毋誑之戒乎?況莫嚴者義理也,莫急者徵討也,爲今日三司者,捨此莫嚴莫急之第一等懲討義理,而更何所藉手乎?此臣等所以沬血飮泣,生死向前,不得請則不知止者,而所謂假承宣,謂有下敎,當面手受,旋踵躑退,捧置院廳,不卽入徹,只令他啓之承批,臣等相顧愕眙,益不勝憂慨之至,臣等之今日詣臺,專爲此啓,而殿下則曰,姑捨汝所言所欲當言,而惟上敎是從,促令聽批,又於求對之批,至有妥帖之敎,此尤臣等之所莫曉也。五行刀割臣等衷情崩迫,不敢緩聲,冒死求對,尙靳兪音,憂憤弸中,益難按住,玆敢相率聯籲,伏願聖明,淵然深思,幡然開悟,末端兩啓,竝許捧入,亟允臣等之請,使禍本永絶,王章獲伸焉云云。答曰,具箚具悉,箚啓求對之一時煩聒,旣駭然,況於妥帖之後,豈敢若此乎?
甲寅八月二十七日辰時,上御重熙堂。假承旨入侍時,假承旨洪澤淳,假注書具得魯,記注官金良倜·承膺祚,以次進伏訖。上命書公事判付訖,仍命書榻敎曰,進御加減逍遙散,一貼煎入。仍命退,承史以次退出。
甲寅八月二十七日酉時,上御熙政堂。金吾堂上入侍時,假承旨姜周昌,假注書李允謙,記注官金良倜·承膺祚,判義禁洪秀輔,同義禁李漢豐·林蓍喆·趙鎭寬,以次進伏訖。上命賤臣,讀時囚罪人徐有和草供,讀未訖。上曰,不必盡讀也,所謂草供,全不從實直招,渠之所犯,惟是不仁一款,而所供吞吐,旣有嚴問之命,則卿等之不能嚴覈,寧有如許國綱乎?卿等今卽開坐,更爲嚴問取招以聞也。命金吾堂上先退。蓍喆進前曰,殿下何爲而有此今日之過擧也?三司之必欲懲討,此是秉彝同得之情也,臺啓之今日始發,尙云晩矣,而亦可謂鳳鳴朝陽矣,法禁至嚴,末乃封置之,古今天下,寧有是乎?臣雖非言官,而此是人得而討之者,則寧可顧出位之嫌乎?惟今徐有和事,眞所謂安問狐狸也,臣誠願亟從三司之請,捧入已發之啓焉,殿下聖學高明,亦豈不商量於此箇義理乎?上曰,予豈得已而不已也?予於此事,但談笑而道之也,予豈曰學識高明,而權而得中,不害爲時措之義,予則曰予之平生學力,盡於是矣,卿勿復言也。命周昌書傳敎曰,出去諸承旨,爲先遞差,前望單子入之,待下批牌招察任。又命書榻敎曰,未肅拜五衛將改差,卽令該曹,口傳差代,使卽省記。命賤臣書傳敎曰,今日適以南所衛將,爲假承旨入侍,而酬應至於侵夜,而諸司公事之判付及傳敎榻敎之承書,皆能精書,擧行之際,應口輒對,其人也亦甚精明,聞是吉州武人云,益知人才之不係遐邇貴卑,假承旨姜周昌,相當窠更爲調用事,分付銓曹。命退,承史以次退出。
上在昌德宮。停常參·經筵。
自開東自酉時,灑雨下雨,測雨器水深一寸五分,夜自二更,至二十九日開東,灑雨下雨,測雨器水深一分。
洪義榮,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,玉堂備員間視事頉稟之意,敢啓。傳曰,知道。
傳于洪義榮曰,左承旨入侍。
洪義榮啓曰,持平姜儐,旣入闕中,謂有情勢,不爲傳啓,直爲出去,事甚未安,推考警責,何如?傳曰,允。昨夜入來承批之後,批答書頒,事旣出場,而忽於今日詣臺之後,稱以情勢,直自臺廳,無端出去云,詣臺臺臣之無避徑出,事未前聞,況所謂情勢,聞是未徹之疏云,臺臣從何得見,至於如是處義乎?臺臣事,極爲寒心,不可推考而止,其委折問啓。李東稷啓曰,昨夜入來承批之後,批答書頒,事旣出場,而忽於今日詣臺之後,稱以情勢,直自臺廳,無端出去云,詣臺臺臣之無避徑出,事未前聞,況所謂情勢,聞是未徹之疏云,臺臣從何得見,至於如是處義乎?臺臣事,極爲寒心,不可推考而止,其委折問啓事,命下矣。問于持平姜儐處,則以爲,臣於昨夜,欲爲求對,而更鼓已深,臣退俟朝房,又詣臺求對之際,玉堂趙弘鎭,送示疏草,槪曰,或者臺臣,不善周旋,至請譴削,蓋事出蒼卒,迫於嚴命,生疎所致,恭承舊啓之例批,至於三司合新啓,旣無批旨之下者,以臣初不及參之單臺,曾何敢擅自承批乎?言出意外,惶隕震剝,徑出闕外,乃有承宣之請推,致勤問啓之嚴命,伏地俟罪云矣,敢啓。傳曰,疏語則曰以或者,疏草則示於當者,又何其顚錯之甚乎?當該玉堂,先遞其職,下義禁府處之,臺臣別無所失,雖欲避嫌,疏未下,旣見其疏,豈可晏然?眞實可尙,推考勿施,以示弦韋之政,可也。
行都承旨臣蔡弘履,行右承旨臣洪義榮,左副承旨臣朴聖泰,右副承旨臣尹長烈,同副承旨臣李東稷啓曰,噫嘻,昨日捧置之啓,卽臣子碎首必爭之事也。旣傳之啓,閼而不徹,使莫重大論,未免相持於中間,臺臣則謂以已傳而不爲持去,承宣則迫於嚴命而莫敢捧納,遺置空廳,以至經宿,此何景色,此何擧措?考諸往牒,實所未聞,求之啓體,果有是否,殿下欲以此,爲無痕妥帖之方,而此啓未徹之前,恐無究竟之日,而徒歸過中之擧,是豈臣等所仰望於聖明者哉?國體之損傷,公議之拂菀,當復如何?臣等職在出納,目見無前之事,固當卽地呼籲,仰請兪音,而昨値深夜,瀆擾是懼,今始相率冒煩,伏願殿下,更加三思,昨日留置兩啓,卽命捧入,特賜允從,以伸王章,以光聖德焉。答曰,卿等遞差。
傳于洪義榮曰,向者下敎還收之前,所以承宣冒入求對之啓,不可但以分義言,絲綸異於辭敎,雖不索言,論其所犯,合被重典,然其時在外任者有之,在竄謫者有之,區別處分,亦涉不可,只使屛退俟勘矣。昨日求對承旨,一竝削職,其中其時在外人,勿論。
傳于李東稷曰,承旨前望單子入之,待下批牌召察任。
承旨前望單子入之,沈煥之·林濟遠·李義弼·徐榮輔·韓晩裕·兪漢寧落點。
兪漢寧啓曰,副校理洪樂游受由,修撰安策,副修撰鄭履綏在外,玉堂上下番俱空,事甚未安,未差之代,政官牌召開政差出,待下批仍卽牌召,以爲推移入直之地,何如?傳曰,允。
有政。吏批,判書李致中,參判黃昇源進,參議未差,左副承旨韓晩裕。以申大升爲大司憲,尹㬦爲大司諫,柳雲羽爲司諫,李基恒爲掌令,鄭來百爲獻納,李允行爲正言,徐有聞爲校理,韓光植爲副校理,李相璜爲修撰,尹弘烈爲戶曹參判,徐邁修爲禮曹參判,李庚運爲兵曹參知。
兵批,判書具庠病,參判柳誼入直進,參議洪仁浩病,參知李庚運未肅拜,同副承旨兪漢寧進。以崔重圭·鄭弼祚爲副護軍,以徐邁修·鄭大容·趙尙鎭·閔台爀·李集斗·金履成·尹致性·李思祚·李昌會·李庚運·李鼎德·李儒慶·李益運·權坪·李運行·李元八爲副司直,以尹益烈·尹行直·韓致應·洪秉臣·洪述祖爲司果。
傳于兪漢寧曰,發遣吏郞,諸執事淸齋與否,摘奸以來。
傳于韓晩裕曰,當該院啓坐直承旨,一竝遞差。
傳于兪漢寧曰,違牌承旨與右承旨許遞,與未差之代,前望單子入之。
兵曹口傳政事,以徐榮輔爲司直。
承旨前望單子入之,李思祚·林蓍喆·申大謙·朴宗甲·徐配修落點。
兪漢寧啓曰,新除授承旨,竝卽牌招,推移入直,何如?傳曰,允。
以慶尙監司趙鎭宅狀啓,薦新進上石榴,限內不得封進,惶恐待罪事,傳于兪漢寧曰,勿待罪事,回諭。
兪漢寧,以弘文館言啓曰,新除授修撰安策,時在京畿加平地,副修撰鄭履綏,時在平安道馬馬海權管任所,經筵入番事緊,請竝斯速乘馹上來事下諭。傳曰,依啓。
韓晩裕,以奉常寺都提調·提調意啓曰,祭享所用秋等中脯三百四十貼八條,八月二十七日畢造,而所入牛隻,爲五十首,春等不足條三十八貼三條加造,而所入牛隻,爲五首,合爲五十五首矣,進上看品中脯二貼,依定式封進之意,敢啓。傳曰,知道。
韓晩裕,以奉常寺都提調·提調意啓曰,秋等新造中脯,今已畢造矣。宗廟·景慕宮來月朔享爲始,以新造脯封進之意,敢啓。傳曰,知道。
兪漢寧,以兵曹言啓曰,卽接集春門入直哨官河龍珠手本,則集春門內樹一枝,爲風雨所折,落於舊築宮墻上,瓦子十餘張脫落云,令紫門監,待晴卽爲修改,而其在愼重之道,不可疎忽,晝察夜巡之意,分付該營,何如?傳曰,允。
兪漢寧,以兵曹言啓曰,卽接西所衛將洪澤淳牒報,則明禮門東邊內宮墻一間半許,因後苑松木一株顚仆,至於頹落云,爲先令紫門監,以杻把子及長木,堅實圍排,把守軍則金虎門入直軍十名除出,限修築間,嚴加守直之意,分付,何如?松木則待晴依例斫去之意,敢啓。傳曰,知道。
兪漢寧,以兵曹言啓曰,卽接東所衛將柳載河牒報,則內弓房後造山東邊橡木一株,今日因風折傷云,待晴依例斫去之意,敢啓。傳曰,知道。
兪漢寧,以兵曹言啓曰,卽接廣智營入直哨官金宗赫手本,則拱北門內檜樹一株,因風顚仆於西邊新築墻上,瓦子一間許脫落云,令紫門監,待晴修改,而其在愼重之道,不可疎忽,晝察夜巡之意,分付該營,何如?傳曰,允。
韓晩裕,以備邊司言啓曰,頃因傳敎,前禮判處分傳敎及鄕儒勿觀京試之行會,勿施與否不來委折,關問諸道矣。卽見咸鏡監司金華鎭,平安監司金思穆,忠淸監司李亨元,慶尙監司趙鎭宅,全羅監司李書九,黃海監司李泰永,江原監司李勉兢牒報,則俱以爲,鄕儒勿觀京試之行會勿施事,禮曹啓下關文下來後,星火關飭於各邑,各邑所報內,關文到付日,一一知委於校院及坊曲,果無一儒生不聞之弊,而或取試邑之便近,或因裹糧之爲難,赴鄕者多,而赴京者少,此則自前已然,非由於不聞知委之致,而逐邑關問之際,日子自爾遲滯,今始枚報云矣,敢啓。傳曰,知道。
韓晩裕,以都摠府言啓曰,今日入直軍兵等中日習射事,標信啓請命下矣。雨勢如此,不得爲之之意,敢啓。傳曰,知道。
兪漢寧,以訓鍊都監言啓曰,因兵曹草記,拱北門內檜木一株,因風顚仆於西邊新築墻上,瓦子一間許脫落處,廣智營軍八名,將校一人率領,限修改間,晝察夜巡之意,敢啓。傳曰,知道。
兪漢寧,以御營廳言啓曰,集春門南邊宮墻蓋瓦壓傷處,晝察夜巡事,自兵曹草記矣。集春營入直軍五名,將官率領,限修改間,晝察夜巡之意,敢啓。傳曰,知道。
韓晩裕,以義禁府言啓曰,時囚罪人李龍柱原情公事判付內,以草記照律以聞事,命下矣。李龍柱傳旨內,科外責入,貽弊多端,監臺之任,卽所以兼察此等之弊,而身自犯科,極爲可駭,拿問嚴勘罪,取考律文,則大明律制書有違條有曰,凡奉制書,有所施行,而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,李龍柱,杖一百收贖,告身盡行追奪,放送,何如?傳曰,允。如有功議,各減一等,可也。
韓晩裕,以義禁府言啓曰,李龍柱,杖一百收贖,告身盡行追奪,照律草記批旨內,如有功議,各減一等可也事,命下矣。李龍柱九代祖曙,翊戴功臣,德源君九寸親云,功議各減一等,杖八十收贖,奪告身三等之意,敢啓。傳曰,知道。
領議政洪樂性,領中樞府事蔡濟恭,判中樞府事朴宗岳,左議政金履素,判中樞府事金憙,右議政李秉模等箚曰,伏以臣等,卽見昨日三司聯箚,始得詳其傳啓求對顚末,相率愕然,直欲無訛,朝廷之無臺閣,今幾月矣。幸而昨日三司,奮然直前於衆所逡巡之餘,毅然自立於荐降嚴敎之下,寸紙之春秋旣傳,一脈之倫綱不墜,可謂不負聖朝培養之功,快勵一世囁嚅之習,惟此一着,大强人意,而殿下,乃反摧抑之遞改之,不少留難,聯箚所謂欺臣等欺朝廷,不幸近之,豈意聖明之世,復有此過擧也?合啓中諸賊,孰非沬血之討,而此啓未徹,則與無啓同,三司雖同被誅戮,豈可獨承他批於此啓未徹之前乎?秋來日候晴佳,被旱各穀,庶有西成之望,朝野欣欣,莫不相賀以宸誠之仰格,夜來旣風以雨,憂在稼,竊恐仁愛之天,以是而警我殿下也,天人相與之際,豈不大可懼哉?凡於此論,擧朝同之,擧國同之,三司者,特不過以擧朝擧國所同之情,書之於啓,徹之於上前而已,況臣等忝居大官,寧忍以啓之徹不徹,謂是三司之事,而袖手傍觀,不之疾聲仰籲乎?伏願聖明,亟令喉舌之臣,捧入封置之啓,仍收昨日求對三司遞差之命,使大東衣冠之列,無陷於禽獸之域,則庶幾雲日淸朗,百穀庸成,以殿下不以得雨弛心之德,何不愓然而改圖也?臣等憂惶抑塞,語不能裁,文不能成,惟願恕其罪而採其言焉云云。答曰,省箚具悉卿等之懇,三司之不得請,喉院之不得請者,卿等又如是論陳,其說明切,以予待卿等之心,豈不欲言下卽諾,而予之所執,自有參倚者存,一時之過擧其弊小,萬世之垂範其益大,況故紙旣傳,則不可謂不傳啓,具書未徹,則亦不可謂不停啓,而所可幸者,筵席更不聞其啓,朝紙又不書其事,此非出場而何妥帖而何?諸臺擧措,駭然甚矣,豈可無處分乎?卿等須知此意。仍傳曰,此批答,遣史官傳諭。
同敦寧金基正疏曰,伏以臣人旣愚庸,跡又疎賤,於身無絲毫之所長,爲國蔑分寸之可效,而天地之大,本無棄物,日月之明,不漏容光,濫通朝籍,猥廁從班,前後踐歷,罔非踰涯,臣雖無似,豈不欲自殫微誠?思所以仰報萬一,而桑楡漸迫,蒲柳先零,跧蟄窮鄕,長爲淹病之日,重入脩門,已斷匪分之望矣。幸際邦休滋至,大慶累洽,縟儀載擧於三元,恩例遍及於八域,至若賤臣,亦被優渥,摠府之除,中樞之銜,聯翩以降,榮及泉壤,臣於此時,感祝鴻私,圖報無地,亟欲趨謝,少伸微忱,乃於四月十三日,束裝登途矣。臣素患勞眩之症,遽因驅馳而發,無望前進,因爲舁還,至今悚蹙,靡所措躬,今又伏奉六月二十八日敎旨,以臣爲同知敦寧府事,臣是何人,恩數之繾綣,乃至於此乎?臣强疾趲程,以謝恩命,而第臣旣無敦寧,不容仍冒,玆敢援例陳章,伏乞聖明,俯賜鑑諒,亟命選部,照例遞改,以安私分,不勝幸甚云云。答曰,省疏具悉,疏辭,下該曹稟處。十五行刀割
修撰趙弘鎭疏曰,伏以昨日三司新發之啓,卽擧國臣民所共憤痛而不可但已者也,第緣臺僚之不齊,以致聲討之久稽,而今幸發矣。不但兪音之愈邈,封置啓紙,不賜批旨,至於三司之臣,伏閤求對,而蒼黃逬出,竝被遞退之罰,殿下何不念宗社之重,而有此過中之擧也?臣於館職,素有情勢,玉署一步,便成鐵限,特除遽下於此際,臣急於懲討,不顧私義,忙急承牌,而來自江郊,不及於諸僚伏閤之時,肅命之後,旋求請對,而更鼓已深,又不免見格於喉院,退伏直次,繞壁彷徨。卽伏見小報,則三司之前啓,皆賜例批,而至若新啓,則以無痕妥帖爲敎,此啓旣發之後,苟不承允兪之音,則豈或有妥帖之理哉?臣未知,受批之臺臣,或者不善周旋將順而然耶?若然則撑天義理,將無可伸之日,而臺體壞損,無復餘地矣,而終至於國不國人不人,而天綱民彝,斁絶而後已,其爲哀痛憤惋,當復如何哉?伏願聖明,亟加三思,昨日新發之啓,卽賜允兪,仍治詣臺臺臣之罪,亟施譴削之典,亦伏望特諒微臣自來情勢,亟許刊改,以安私分,千萬幸甚云云。省疏具悉,受批之臺臣,有何罪乎?譴削之請,極爲駭然,爾則遞差。十五行刀割
甲寅八月二十八日辰時,上御重熙堂。左承旨入侍時,行左承旨李集斗,假注書具得魯,記注官金良倜·承膺祚,以次進伏訖。上命集斗,書公事判付訖。集斗曰,臣雖惶恐,冒死仰奏矣。昨日臺啓中兩啓,殿下以無痕妥帖爲敎,此豈如是而爲妥帖之事乎?爲今日臣子者,不得請則不可己之義理,而曰以傳啓,捧置於接待廳,已至經宿,此何爲也?臺臣旣已傳啓,自上使之捧入,卽賜允愈之音,則都無事矣。殿下政令,每欲務從雍容,而今番之事,反歸過中之擧,臣不勝慨咄之至矣。上曰,臺廳傳啓,則旣爲之還收,捧置之請,非涉禁也,此等上疏,竝令捧入也。仍命書傳敎曰,筵奏可謂唐突,當該承旨李集斗遞差。仍命書榻敎曰,進御加減逍遙散一貼煎入。仍命退,承史以次退出。
甲寅八月二十八日酉時,上御重熙堂。右副承旨入侍時,右副承旨徐榮輔,假注書李允謙,編修官安經心,記注官承膺祚,以次進伏訖。上命書傳敎曰,屢除之下,連稱在外,行都承旨沈煥之,從重推考,聞其所住,未滿一舍,使之待朝上來謝恩,廉隅之伸,一遞足矣。行左承旨林濟遠,亦爲推考,更爲牌招。又命書傳敎曰,所奏不緊,右副承旨徐榮輔遞差。命退,承史以次退出。
上在昌德宮。停常參·經筵。
午時未時,灑雨下雨,測雨器水深二分。
洪仁浩啓曰,明日常參·經筵,取稟。傳曰,停。
洪仁浩啓曰,明日毓祥宮·儲慶宮中朔祭齋戒相値,視事頉稟之意,敢啓。傳曰,知道。
洪仁浩啓曰,大司憲申大升牌招啓辭未下,執義李周顯,掌令李城輔·李基恒在外,持平姜儐呈辭,持平一員未差,監察茶時之意,敢啓。傳曰,知道。
洪仁浩啓曰,都承旨沈煥之,使之待朝上來謝恩事,命下矣。旣已上來,所當請牌,而拘於廳規,不得請牌,何以爲之?敢稟。傳曰,卽爲牌招,申飭行公。
傳于洪仁浩曰,禮房承旨馳詣受香所,奉審摘奸以來。
傳于尹致性曰,右副承旨入侍。
傳于洪仁浩曰,留院公事入之。
洪仁浩啓曰,右邊捕盜大將申大謙,移拜承旨,在前如此之時,有他邊大將兼察之例,今番則何以爲之?敢稟。傳曰,因任前職,承旨前望單子入之。
洪仁浩啓曰,右邊捕盜大將申大謙,仍任前職事,命下矣。卽爲牌招,命召及大將牌·傳令牌傳授,何如?傳曰,允。
洪仁浩啓曰,新除授承旨朴宗甲座次,當爲左副,而昨日座次單子,誤書入啓,今始覺得,令該曹,座次單子,更爲陞降以入,何如?傳曰,允。承旨座次之請換,自有政院以來所未聞,其所做錯,豈比於假承旨之不稟加出持平乎?當該承旨,爲先從重推考。
行左承旨臣林蓍喆,左副承旨臣朴宗甲,右副承旨臣李思祚,同副承旨臣徐配修啓曰,今此三司未徹之啓,卽一脈倫綱之攸係,而撑天亘宙,殄滅他不得者也。旣傳之啓,屢日捧置,末乃付之廳壁,大駭聽聞,民彝從此墜矣,天常從此壞矣,臺臣之啓,旣未登徹,則不可謂臺臣之傳之也,亦不可謂承宣之捧之也,而乃殿下,反歸之妥帖之科,作以爲箝勒之資,豈料聖明之世,乃有此萬萬非常之擧也?殿下脅持公議,曲施私恩,而顧今群下爭執之論,實出擧世沫飮之忱,輿憤所激,雷霆不得以威之,大義所關,斧鉞不得以摧之,以殿下明聖,必審量乎此箇義理,而前後辭敎,徒添過中之擧,大小疏籲,未有回聽之期,景色去益愁沮,國體去益壞損,此何事也,此何擧也?伏乞聖明,更加三思,禁令卽爲還收,臺啓亟許捧入,使倫綱不墜,義理快伸焉。惶恐敢啓。答曰,遞差。
傳于洪仁浩曰,新除授承旨,待下批牌招察任。
承旨前望單子入之,洪仁浩·朴宗來·尹致性落點。
傳于洪仁浩曰,持平姜儐,爲先遞差,鳴錚委折,卽爲問啓,近來閽禁,可知。兵曹判書,爲先記過,入直堂上不敍,郞廳,令該府,拿問嚴勘,兵曹郞官,全不擇差,此後更加嚴飭。該門守門將,令兵曹,嚴棍取招草記,自今申明嚴飭。詣臺臺臣之權除喝導於闕中者,兵曹來告該房,俾卽論啓事,載之該房故事及兩司謄錄。
洪仁浩啓曰,持平姜儐,爲先遞差,鳴錚委折,卽爲問啓事,命下矣。問于前持平姜儐處,則以爲,臣於再昨夜中,自館職移拜持平,留門肅謝,往及喉院,請爲求對之際,承宣使之承批。臣竊伏念,伊日三司合啓中第四啓及兩司合啓中第七啓,當初發啓時,臣未及參,合辭體重,有非追後入去之單臺擅承批旨者,又況原啓辭發啓之臺臣,旣未承批,而當初臺臣,雖得傳之,喉院初不入啓,批旨承受與否,非所可論,惟以不敢承受之意爲言,而伏地俟罪而已,及當喉院,以臣不受之意,更稟之後,旋令更爲承批,而臣則以素定之心,無或撓改,而已史官,乃以舊啓例批,不令臣參見,背坐燈下,低聲忙讀府與院各新啓批旨四五行,事出倉卒,音又低微,臣未及諦聽之際,承宣遽然起去,臣亦卽地退出,遂以三司合新啓無下落事,與校理趙弘鎭面議,復請喉院,爲求對啓辭,屢次往復,更漏已深,終不捧入,故省記之外,不敢經夜闕中,不得已與弘鎭,以天明更爲求對之意相約後,臣則退待朝房,門鑰纔啓,旋卽詣臺,方請求對矣。弘鎭忽地送示疏草,而其所措語,無非向臣抑勒,至以臣謂之將順,噫嘻,此何言也?伊時求對不得,只歸承批之科者,實出蒼黃急遽之際,則是豈臣本情然哉?當初去就,臣與弘鎭,無所異同,而今忽陷之於罔測之科,人心之難測,豈如是乎?臣旣見疏本,逬出闕外,及承問啓之命,臣以此辭意仰達,則喉院終不許捧,如是之際,臣怵迫震剝,求死不得,冥限將至,五內失守,只以舊啓承批,沒實仰對,退伏私次,終夜思惟,則方此國賊未討,滿廷臣僚焦迫罔措之時,臣爲臺官,旣入闕中,此啓未蒙允兪,只承舊啓例批而退,則兩啓訖無究竟之端,將使撑亘天地之義理,擧國沫飮之大論,緣之以未伸,天下寧有是哉?臣罪至此,尙何言哉?人言之來,固不足恤,而是豈今日北面於國家者所敢出乎?臣於是,實欲剚腹刺胸,以暴本心而不可得,乃有自明之擧,乞被斧鉞之誅矣。又伏承問啓之命,惶恐震越,不知所達云矣,敢啓。傳曰,知道。伊時諸臺之新除者,皆稱在外,玉堂之前望點下者,只爾一人入來云,故移除持平,使之承批矣。承批時飭敎屢下,更漏且深,爾之不識何啓之批,而倉卒受之,事勢固然,雖欲更言,承宣已起去,亦難周旋,以此爲爾罪案,不亦冤乎?洞燭事狀,設令有情外之斥,豈無昭釋庇覆之方乎?爾勿以未暴知之事分付,而雖有冤悶之心,時在臺職,以避以疏,何爲之不可,而袖藏鳴錚之具,前導啞隷而入,其在尊臺閣之道,不可無飭,姑從恕諒之典,前持平姜儐罷職,可也。
洪仁浩啓曰,假注書李允謙,謂有情勢,經出禁門,所當捧禁推傳旨,而此與無端經出有異,推考警責,使之仕進,何如?傳曰,假注書,豈有情勢?然以與無端經出有異爲說,則似有委折,其委折,卽爲招問以啓。
洪仁浩啓曰,假注書,豈有情勢?然以與無端經出有異爲說,則似有委折,其委折,卽爲招問以啓事,命下矣。問于假注書李允謙處,則以爲,臣卽伏見前持平姜儐問啓,則以爲,史官,乃以舊啓例批,不令參見,背坐燈下,低聲忙讀,事出倉卒,音又低微,臣未及諦聽云云,此何言也?臣於伊日,以史官,依例隨往承宣,手奉批音,置諸臺臣之前,卽招兩司書吏,俾出朝報之際,院吏與府吏,一呼一唱,挑燈相準而已,雖隻字半句,臣何嘗有干涉之理乎?臺廳讀批,乃是承宣之職,而本非史官之責,則今其爲言,此何說也?在臣處義,不可泯默,敢犯徑出之罪,致有此問啓之命,惶懍震越,不知所達云矣,敢啓。傳曰,如此如彼姑無論,如渠小官,焉敢處義,放恣甚矣,以不足責之意,姑不嚴處,此後使之小心供職,可也。
朴宗來,以兵曹言啓曰,傳曰,持平姜儐,爲先遞差,鳴錚委折,卽爲問啓,近來閽禁,可知。兵曹判書,爲先記過,入直堂上不敍,郞廳,令該府,拿問嚴勘,兵曹郞官,全不擇差,此後更加嚴飭,該門守門將,令兵曹,嚴棍取招草記,自今申明嚴飭。詣臺臺臣之權除唱導於闕中者,兵曹來告該房,俾卽論啓事,載之該房故事及兩司謄錄事,命下矣。依傳敎,敦化東挾門守門將金尙澤拿入,嚴棍十五度後取招,則所供內以爲,矣身愚迷所致,今此持平姜儐入來時,只見其呵導之在前,認爲詣臺臺諫,循例許入,致有此境,矣身之罪,萬死無惜云。臺臣出入,必有呵導,則未聞其聲,只許其入,有關門禁,萬萬可駭。當該守門將,所當重勘,而旣承取招草記之命,爲先捧供以入之意,敢啓。傳曰,知道。雖無呵導,而朝衣朝冠之人,豈知袖裏之藏鉢蓋乎?懲後之意,堂郞雖處分,渠則嚴棍足矣。行首守門將,亦爲捉來,嚴棍十度,無論如此如彼,門禁之蕩然,有甚於近日,此兵判不讀明義錄,是豈見知而得重者乎?宜用加倍之典,以示責歸之意,記過近於無義,本曹判書具庠,下義禁府推考,可也。
傳于洪仁浩曰,兵曹堂上未差之代,令該曹口傳差出,待下批牌招入直。
吏曹口傳政事,以徐配修爲兵曹參議,尹長烈爲兵曹參知。
以具庠囚單子,傳于洪仁浩曰,大司馬之對吏,有倍於記過拿入,飭已施矣。分揀放送,仍卽牌招,傳授命召。
以都承旨沈煥之牌不進推考傳旨,傳于洪仁浩曰,更爲牌招。
以都承旨沈煥之再牌不進推考傳旨,傳于洪仁浩曰,更爲牌招。
以兵曹佐郞蔡弘直拿問嚴勘傳旨,傳于洪仁浩曰,汰去差代。
以禁衛營習陣單子,傳于尹致性曰,雨勢如此,置之。
承政院左承旨臣洪仁浩,右承旨臣尹致性,左副承旨臣朴宗來啓曰,臣等之鎭日陳啓,呼號不止,譴遞相續,而忱誠愈激者,是豈可已而不已者哉?自夫四月旬後,宗社之憂危,漸如綴旒,輿情之憤痛,愈益鼎沸,于今五朔,上下相持,幸有日前三司之啓,庶有以扶國勢而樹民彝,及夫臺閣傳之,承宣受之之後,始焉封置啓紙,旋命糊付廳壁,畢竟單臺之聽批,尤是罕有之格例,一節二節,轉輾層加,不審,殿下何爲而有此千萬非常之擧也?噫,大僚之敷奏勤懇,旣示開納之意,諸臺之勉飭行公,將冀翕受之幸,而今乃已發而殆若未發,不停而將至幾停,如是之際,讎賊之討復無期,義理之湮晦轉甚,非徒擧國臣僚,不能無憾於王言之不信而已,抑亦天下後世,其將謂今日朝廷,何等時也,謂今日臣子,何如人也?臣等之忝居院職,非今斯今,從前泯默,死有餘罪,而幸玆聲討之旣發,又見兪音之終閟,憂慨震灼,不暇緩聲,玆敢相率聯籲,伏乞聖明,淵然思而廓然斷,亟取再昨日已傳之臺啓,快賜允兪批,俾我宗社底安,而臣民胥悅,千萬幸甚,惶恐敢啓。
以院議啓辭,傳于洪仁浩曰,鎭日呈課,如臺諫傳啓,新除書納,如宣廳定軸,日日如是,人人欲爲,則承宣無不遞之日,無久任之人,寧有如許事面乎?爾等亦自知其一番書納,則一番逬出而爲之,其爲不誠,尤當如何?此啓辭爲先還給,明日若爲之,則加一等當洗草,又或爲之,則更加一等當付丙,以此知悉。
院議再啓,答曰,不敢信而更爲乎?欲遞出而故犯乎?於爾等何責?須看漬水之紙。
傳于朴宗來曰,承旨前望單子入之,待下批牌招察任。
承旨前望單子入之,洪義榮·徐有臣落點。
尹致性,以兵曹言啓曰,卽接西所衛將洪澤淳牒報,則永肅門北邊大松一株,今日因風,拔根顚仆,東所衛將柳載河牒報,則內司僕南邊柳木一株,亦爲因風顚仆云,待晴竝依例斫去之意,敢啓。傳曰,知道。
尹致性,以兵曹言啓曰,卽接東所衛將柳載河牒報,則宣仁門內柳木一株,因風折落,北所衛將楊宗潤牒報,則本所前柳木一株,茱萸木一株,亦爲因風折落云,竝待晴依例斫去之意,敢啓。傳曰,知道。
朴宗來,以兵曹言啓曰,本曹草記,敦化東挾門守門將金尙澤捧供以入事,傳曰,知道。雖無呵導,而朝衣朝冠之人,豈知袖裏之藏鉢蓋乎?懲後之意,堂郞雖處分,渠則嚴棍足矣。行首守門將,亦爲捉來,嚴棍十度,無論如此如彼,門禁之蕩然,莫甚於近日,此兵判不讀明義錄,是豈見知而得重者乎?宜用加倍之典,以示責備之意,記過近於無義,本曹判書具庠,下義禁推考可也事,命下矣。依傳敎,行首守門將崔重一,嚴棍十度之意,敢啓。傳曰,知道。
朴宗來,以兵曹言啓曰,今此秋展謁時,何營軍兵隨駕,何營軍兵留陣,而禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨,馬軍五哨爲先後廂,御營廳留陣其餘留營置之,禁軍二番隨駕事分付可也。
朴宗來,以訓鍊都監言啓曰,因兵曹草記,明禮門東邊內宮墻一間半許,因松木一株顚仆頹落處,金虎門軍十名,將校一人率領,限修築間嚴加守直之意,敢啓。傳曰,知道。
洪仁浩,以刑曹言啓曰,依下敎,持平姜儐前導所由金泰山,嚴杖一百後,全羅道順天府定配所,卽爲押送之意,敢啓。傳曰,知道。
洪仁浩,以義禁府言啓曰,忠淸水使尹範敍,以前任宣川府使在任時,牧馬欠縮三十四匹,不爲徵補,竝與流來欠縮屢百匹,仍爲掩置委折,依草記批旨,嚴關査問矣。卽見該水使牒報,則以爲,辛亥六月,赴任宣川,邑務倥傯,莫重馬政,不遑檢察,及當秋務,適値災政,民憂溢目,實無遍察之暇,飜歲之後,賙賑方張,專意接濟,又無旬日之隙,而乃於三月,猝當遞任,一番點馬,有意未果,在任時所縮馬,至於三十四匹之多,而旣不能自覺徵補,流來欠縮,又如是夥然,而矇然不知,於此於彼,奉職無狀,驚惶震懍,伏地待罪云矣。馬政,何等重事,而在任十朔,一未點閱,任他抛置,任內所縮之數,至於三十四匹之多,而矇不自覺,流來欠縮,亦甚夥多,而一不摘發,其在重馬政·杜後弊之道,不可置而不論,依前草記,發遣府都事,交龜後拿來嚴勘,何如?傳曰,差待道臣年分狀本,如不入於尤甚邑,依草記施行,否則閫帥,異於道臣,而管下貽害一也,馬政雖重,民弊宜念,待麥秋拿來,可也。
尹致性,以義禁府言啓曰,前修撰趙弘鎭,下義禁府處之事,傳旨啓下矣。趙弘鎭家在城外云,待城門開,拿囚之意,敢啓。傳曰,知道。
以慶尙道錄啓罪人原獄案別單判付內,啓下刑曹爲旀。尙州尹允占段,女人縛打男人,外面看來,似不近理,而常時行惡,素著於虎視,中夜强劫,又歸於烏有,則其爲凶頑,殆乎創見,三尺至嚴,不可容貸,允占身乙,更加嚴刑,期於得情爲旀。鄰族之徵,世所審愼,而倉直無面,害及村民兺除良,尹乭金之於李以三,未知寸數之幾何,而姓旣不同,族亦曰遠,則所徵之穀,多至六石,致有此爭鬨殺死之變,不察之失,在所難免,當守令,施以罷職之典爲旀。昌寧池萬奉段,義孫,疲孱乞兒也,萬奉,壯健丁男也,手打足踢之不足,至於石塊逞毒,則其勢無異於摧枯拉朽是如乎,第以獄情推之,一案肯綮,專在左脚之骨折,而看證沈益太招內,義孫被萬奉不〈手〉打之後,卽地顚外,仍爲走避是如爲旀,切鄰姜正孫招內,萬奉,以石塊,打義孫脚後,各自散去是如爲旀,屍親姜老命招內,義孫被打後第入日,率置於萬奉家是如爲有置,當初顚朴餘避走,雖曰出於不知不覺之中,而其所謂各自散生與率置萬奉家時,打骨者,何以運動是乙喩,步往·負往·擔往,宜有一番盤問,而營邑之疑,何不及此是旀,孛冷水勸糞水之說,雖出於萬奉死中求生之計,而飢不得食,寒不得衣,覆空石,過冬於閭巷簷下者,安知無別因他病乎?初檢脈錄則曰,在脚膝上浮高,皮膜相離,覆檢脈錄則曰,左膝下血癊處,皮骨相浮,膝下膝上,亦何左是喩,三條疑端,宜有到底窮覈,更令推官,勿拘前見,亦勿拘前招,更加査究後,道臣出意見狀聞爲旀。慶山朴沙邑沙段,旣係要害,無異當下,正犯納供,便同輸款,沙邑沙身乙,更加嚴刑,期於得情爲旀。淸道孫德魯段,無論李氏女之自往曺家,曺召史之誘引李女有班名孀婦,指示左道,釀成家變者,雖在凡人,固可駭憤,況於緦父之舊上典,而跡本妖巫,行兼駔婆者乎?究厥罪狀,殺之無惜,爲德魯者,奔告于官,何官不痛繩是旀,雖不告官,治之以其道,邂逅致斃,則遽議償命,合有商量,而惟其灸烙一事,大關往外酷刑,此而撓屈,後弊難言,其矣老父之九耋相依,孀婦之以身代死,有難曲恕,卿等更加就閱文案,如有一分傅輕之端,論理草記,否則依前訊推之意,分付道臣爲良如敎。
吏曹啓目粘連,觀此同知敦寧府事金基正上疏,則以爲,臣旣無敦寧,不容仍冒,亟命選部,照例遞改亦爲白有臥乎所,旣無敦寧,則揆以法例,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
領議政洪樂性,領中樞府事蔡濟恭,行判中樞府事朴宗岳,左議政金履素,行判中樞府事金憙,右議政李秉模等箚曰,伏以臣等,昨陳聯籲,顆俟兪音,及奉批旨,不惟不賜允許,至以具書未徹,則亦不可謂不停啓爲敎。惜乎,聖人一言之失也。夫停啓云者,三司停當,以停呼望之謂也,再昨此啓,孰停當而孰停之也。臣等則只知其傳之,不知其停之,殿下雖急於出場,招致無知無覺最疲軟最孱劣之一姜儐,而勒令承批,渠之承不承,本不關於自在已傳之原啓,停之一字,何嘗彷彿哉?天經不可廢,則此啓亦不可廢,民彝不可泯,則此啓亦不可泯,何物姜儐,焉敢有無於停否之間也?一行刀割三司之不得不啓於筵席,朝紙之不得不書某事者,亦臣子不得已之天經民彝也。私之於經,情之於彝,孰重孰輕,孰爲大而孰爲小?抑臣等終夜繞壁,寧欲溘然者,數日風雨,不先不後,丁寧警告於處分非常之際,不啻如耳提面命,則臣等之引此爲說,非出傅會之意,而殿下所以聽之者,契然漠然,有若初不經心者然,平日敬天之誠,八方之所咸覩,而於是焉大失所圖?臣等安得不痛哭流涕而不知止也?欲言則言已盡,欲不言則臣分之所不敢出,玆敢更爲冒死瀝血齊籲,伏願聖明,姑置他說,上念仁天之譴告,亟納封置之啓,轉災爲祥於一轉移之間,宗社幸甚。姜儐之事,固不足道,而其不可置之簪紳之列,則審矣,亦施竄配之典,以示不與同中國之義焉。取進止。答曰,省箚具悉卿等之懇。臺臣,體重也,故一日不得再啓,一事不許再避,況大官之體重者乎?昨午今朝,言之又言,有若不得請則不止然者,能無自輕之歎,而今批又如是牢拒,卿等之箚,其將日作課程,欲如前啓之爲哉?竊爲卿等深慨,卿等須勿復提,受批之臺臣,何罪?不允。仍傳曰,此批答,遣史官傳諭。四十一行刀割
校理徐有聞,修撰李相璜等箚曰,伏以廷臣之小大,同聲呼籲於殿下之前者,凡幾日矣。臺啓未徹,宸聽愈邈,此誠何等時也?使國家而一日無二字刀割,則將使衣冠之列,盡入禽獸之域,思之懍然,寧不大可懼哉?爲今日三司之臣者,其不可恬憘暇豫,晷刻自安也,明矣。昨日新除諸臺,雖値齋日,固當竭蹶趨詣,積誠齊籲,冀回蓋高之聽,以徹旣傳之啓,而經夜度日,寂未聞有直前敢爭之擧,何其雍容之甚,而伈泄之過也?臣等竊爲之駭嘆也。臣等謂今日不爲入來諸臺,竝施譴削之典,斷不可已也云云。答曰,省箚具悉。
甲寅八月二十九日辰時,上御重熙堂。右副承旨入侍時,右副承旨徐配修,假注書李允謙,編修官安經心,記注官承膺祚,以次進伏訖。上命書榻敎曰,進御加減逍遙散,一貼煎入。命書傳敎曰,近於隨闕輒點於前望之際,未及照察,今聞二員持平,剩出一窠,茶時啓辭,不得書入云,其中在外者許遞,以其窠爲新除姜儐之窠,雖曰假承旨,不卽分明微稟,至今不能釐正,當該假承旨,問名推考。命退,承史以次退出。
上在昌德宮。停常參·經筵。
藥房都提調洪樂性,提調徐有防,右副承旨尹致性啓曰,伏未審聖體,若何?寢睡水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。王大妃殿·惠慶宮·中宮殿,藥房口傳問安。答曰,知道。
尹致性啓曰,明日常參·經筵,取稟。傳曰,停。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
尹致性,以內醫院都提調·提調意啓曰,副提調沈煥之,謂有情勢,今日問安,不爲仕進,卽爲牌招,何如?傳曰,允。嚴飭,使之同參診筵,可也。
尹致性啓曰,卽者義禁府都事來言,時囚議處照律,令次堂擧行事,命下,而同義禁林蓍喆,時無職名,令該曹,口傳付軍職,何如?傳曰,允。
兵曹口傳政事,以林蓍喆爲行副司直。
摠管前望單子入之,都摠管李敏輔·丁範祖落點。
傳于尹致性曰,禮房承旨馳詣宗廟·景慕宮,奉審摘奸以來。
傳于尹致性曰,被論諸臺許遞,政官牌招開政,以在京無故人差出,待下批牌招,使之次對時,備員進參。
傳于尹致性曰,大臣·備局堂上引見。
傳于尹致性曰,左承旨入侍。
傳于尹致性曰,秋展謁日子,來九月初一日爲之事,令該曹知悉,出宮由敦化門,還宮由弘化門,亦令兵曹知悉。
傳于尹致性曰,明日眞殿展拜後,當出宮內門路,以萬安門爲之。
傳于尹致性曰,鄭奉朝賀家,葬前賜諡有命,而聞其家法,不撰請諡之狀,雖有易名之典,多出於特例,文翼·翼憲配享也,東平都尉,儀賓也,貞簡·靖敏,不待諡狀也,如故相鄭惟吉·鄭昌衍·鄭芝衍·鄭知和·鄭致和·鄭載嵩,無狀而不爲云。一門十一相與儀賓,無不恪守家法,今何可强所不强?分付弘文館,不待諡狀,趁期斯速擧行。且聞大臣致政之後,以病未謝命,不受常廩,至今在太倉,早知其然,當有輸送之擧,惜乎已矣,度支考其年數,竝卽傳致主家事,分付。大臣議諡旣除狀,豈可過此月?玉堂未差之代,竝與檢詳,今日政差出,仍令今日內擧行。
傳于尹致性曰,兵曹堂上前望單子入之,待下批牌招察任。
兵曹參議前望單子入之,洪仁浩落點。
傳于尹致性曰,知申之尙不膺命,事體分義,萬萬寒心,行都承旨沈煥之,從重推考,更卽牌招,違牌勿捧傳旨,行左承旨洪義榮,聞有實病,行右承旨徐有臣,旣除備堂,竝許遞。前望單子入之,待下批,牌招察任。
承旨前望單子入之,徐榮輔·鄭致淳·徐配修落點。
備邊司,以李得濟爲統制使,申大顯爲摠戎使,金載瓚爲守禦使。
兵曹,以柳孝源爲禁軍別將。
尹致性,以弘文館言啓曰,本館下番闕直,事甚未安,今日政新除授玉堂,待下批,仍卽牌招入直,何如?傳曰,允。
尹致性,以吏批言啓曰,本曹參議,今當差出,而前望中無故之人,只有二人,以二人擬入之意,敢啓。傳曰,知道。
有政。吏批,判書李致中,參判黃昇源進,參議未差,行都承旨沈煥之進,吏曹參議李勉兢·鄭致淳。二望未下以閔台爀爲大司憲,李秉喆爲執義,崔烜爲司諫,尹寅基·兪鉉章爲掌令,朴載淳·李東宇爲持平,李景溟爲獻納,李東冕·曺喜有爲正言,李相璜爲應敎,權坪爲校理,尹悌東爲修撰,尹行直爲副修撰,鄭好仁爲兼判義禁,安廷善爲兵曹佐郞,李一曾爲舒川郡守。
兵批,判書具庠進,參判柳誼,參議尹長烈病,參知洪仁浩入直,右副承旨尹致性進。以金魯永·田文顯爲副摠管,金鎭鼎爲宣傳官,僉知單李寅英,以李潤春爲副護軍,林濟遠·李義弼·金基正·韓晩裕·兪漢寧·李羽晉·洪義浩·金啓洛·金載翼·朴聖泰·李東稷·鄭宅東·高宅謙爲副司直,統制使單李得濟,以沈晉賢·鄭益祚爲副摠管,李周顯·李城輔·李基恒爲副護軍,尹塾·李敏輔·閔鍾顯·尹師國·趙宗鉉·具㢞·李聖圭·丁範祖·蔡弘履·申大升·沈晉賢·徐有臣·洪義榮·申大顯·尹行元·尹㬦·朴基正·朴宗甲·李思祚·李庚運·李祉永·鄭來百爲副司直,李允行·李聖輪爲副司果,判府事單洪良浩。
吏批,再政。以李肇源爲檢詳。
以執義李秉喆,掌令尹寅基牌不進罷職傳旨,傳于尹致性曰,只推,更爲牌招。
以應敎李相璜,校理權坪,副修撰尹行直牌不進罷職傳旨,傳于尹致性曰,只推,更爲牌招。
傳于尹致性曰,副應敎前望單子入之,待下批,一體牌招。
副應敎前望單子入之,李肇源落點。
傳于尹致性曰,承旨前望單子入之,待下批,牌招察任。
承旨前望單子入之,韓晩裕落點。
尹致性啓曰,大司憲閔台爀,掌令兪鉉章,持平朴載淳·李東宇在外,執義李秉喆,掌令尹寅基牌不進,監察茶時之意,敢啓。傳曰,知道。
傳于尹致性曰,明日擧動,侍臣當爲備員,在外及差祭臺諫許遞,前望單子入之,待下批牌招。
臺諫前望單子入之,大司憲蔡弘履,司諫李遇濟,掌令尹序東,持平李益洙,獻納沈鏗,正言李義明·李重蓮落點。
尹致性啓曰,新除授司諫李遇濟,方在削職中,何以爲之?敢稟。傳曰,勿施,前望單子入之。
司諫前望單子入之,鄭東觀落點。
傳于金載翼曰,都承旨批下,牌招察任。
傳于尹致性曰,在外摠管許遞,前望單子入之,待下批,牌招察任。
摠管前望單子入之,李應爀落點。
以玉堂箚子,傳于尹致性曰,如許箚子,前所未見,爲先洗草,何可摠管而止?都監中軍作闕,李應爀差下,使之領軍隨駕,旣有禁令,則聞其事實,兄亦弟也,況周爀二字,無難書之,無難捧入,當該玉堂,昌寧縣定配,當該捧納及在院承旨,喬桐府放逐,命令不可不信,院吏及捧來之司謁,永宗鎭爲奴,皆令今夜內逐送。
傳于尹致性曰,名以禁令,則不請還寢,直書其名,豈有如許國綱乎?畿沿輕矣,無一言捧納承旨,河東府移配,今夜內,與他承宣及玉堂越江後,令畿營狀聞事,分付。
左承旨韓晩裕,右承旨徐榮輔,同副承旨徐配修啓曰,噫嘻,李應爀,卽凶醜周爀之兄也,卽者摠管前望點下之擧,奚爲而及於應爀也?周爀之向來負犯,已悉於臺諫之聲討,今不必更事臚列,而盈庭之憤未洩,制閫之任自如,義理之晦塞,刑政之倒錯,已無可言,而又使此賊之同氣,廁名朝籍,彈冠周行,殆同無故者然,則天下寧有是哉?竊恐凶徒益肆其氣,禍亂莫遏其萌,識者之寒心,容有極乎?臣等相顧愕眙,不容泯默,聯陳憂惋之忱,略效匡救之義,伏乞特加三思,亟收成命,以嚴將頹之隄防焉。惶恐敢啓。傳曰,禁令擔却,有此院啓,若此不已,則將作何許貌樣,近來人之所爲皆若此,以堂箚捧納猶處分,況院啓乎?處分纔下,此啓又入,此則似因巧違而然,其爲冒禁則一也,徐配修已遠配,韓晩裕喬桐太近,移配文川,徐榮輔之冒禁,非醉則異於常性,況不在院中,忽地托名者乎?北靑府定配,以信命令。
傳曰,承旨前望單子入之,待下批,牌招察任。
承旨前望單子入之,李晉秀·金載翼落點。
傳于尹致性曰,摠管中時帶亞將人許遞,全羅兵使李周爀除授,乘馹上來事下諭,兵使之代,卽令該曹,口傳差出,待下批,當日辭朝。
兵曹口傳政事,以朴基豐爲全羅兵使。
傳于尹致性曰,在閣直者,無得參院議,不但有定式,徐榮輔,設令他事,雖甚無狀,禁令所重,似必知之,以是加於此處拘禁,猶莫敢言,則李周爀一事,寧有冒禁之理,而姓名同書,纔有處分,使之一體出送,推問事實於閣吏,榮輔曖眛云,有禁令之說,出於榮輔之口云,在院承旨,不議於榮輔,混書其名,則榮輔,何以知之?徐榮輔定配分揀,此後申加嚴禁,在閣直而與院直聯名之習,而如是而更或犯科官員,施以違制之律,以受敎不能言於官員之下吏,刑配。
以忠淸監司李亨元狀啓,年分修啓時,依他災年例,里面分等事,令廟堂稟旨事,傳于尹致性曰,依此請施行事,令廟堂卽爲分付。
大司諫朴宗來啓曰,臣以至愚極陋,且有自來情地,本不合於淸朝耳目之任,而筵席特除,目覩非常之擧,躬逢可言之會,遂乃他不暇顧,冒沒登筵,粗效沐浴之請,第念今此合啓,乃是宗社之所關係,倫綱之不可泯,而已傳之啓,尙未入徹,盈庭之言,未蒙兪音,目今懲討大義,莫此爲急,故敢於前席之間,粗伸爭執之義,誠未仰格,嚴敎荐下,而迷不知變,不得請則不敢止,以致再次重推之下,不能一辭引避,當傳之院啓,亦因以不奏,廉隅之放倒,臺體之壞損,緣臣愚迷,已無餘地,以此情踪,顧何可一刻晏然於臺次乎?請命遞斥臣職。傳曰,勿辭,亦勿退待。
沈煥之,以宣惠廳言啓曰,頃因全羅監司李書九狀啓,羅州大同木一千二百三十八石零所載船,到古群山三島前洋,與漕船八隻,南平船一隻,同爲致敗,而羅州船隻,則船人所用米爲四十石,拯出米爲一千四十三石,未拯米爲一百五十五石零之意,有所區別狀聞後,該船都沙工,令本道嚴刑遠配事,自備局覆啓蒙允矣。今月初五日本廳屬江倉軍士金福東來告內,羅州船隻都沙工李光寅,來自配所,以其他船分載米一百餘石,與船主及他船,潛自區處之際,爲捕廳譏察所執捉,見方被囚於右捕廳云。故聞極驚駭,卽爲往復捕廳,捉來在囚諸人,自本廳先加詳査,則致敗船隻,卽船主延允行之船,而使其沙工李光寅,下往裝載矣。光寅謂以渠船體小,不能盡載,乃於原米中一百二十六石,果爲分載於同邑一船沙工林之英船隻,渠船則逢風致敗,之英船則無恙到泊,而渠仍赴配,故之英船分載米,到卽缷置於之英船主張好碩家矣。去月念間,光寅自楊口配所,逃躱上來,始爲推尋其分載之米,則渠之船主延允行,之英船主張好碩等,以爲此米必有後慮,不可遽自偸食,說往說來,遂至綻露,而米石則或已輸去於光寅家,或爲執留於兩船主家,各人所供,一一吐實,故從其首實之數,分載米一百二十六石,已自本廳,卽地收捧,而當初臭載,固多可疑之跡。今此現發,莫掩偸弄之狀,況其致敗之後,旣經訊査,則不於其時,直吐分載之數,隱然以一千二百餘石沒數致敗樣,終始隱匿,又以赴配之蹤,敢生分贓之計,私自逃還,恣意區處者,究其所爲,尤極叵測,本廳査問,不過嚴杖,則其招所謂只是一百二十六石之數者,亦難保其的實,其間情節及石數幾何,更當嚴覈。光寅等四人,還爲移送捕廳究竟後,本道拯劣米中分數除減,在所不已,而光寅所犯,比前不啻倍蓰,亦不可不加施重律,騎船監色輩,則船上石數,必無不知之理,而當其納供,不以實告,顯有符同之跡,伊時放釋之典,雖因丁亥之例,到今事端添發之後,竝宜依律刑配,至於大同裝載之法,何等嚴重,而某船之載幾石,乃是該邑之所當管檢,則光寅之私自分載,之英之違式添載,俱不覺察,任其售奸,遂致臭載之數混稱全船者,矇不致意,節節做錯,事之駭然,莫此爲甚。當該裝載地方官罪狀,令該府,拿問嚴處,道臣之親執行査,事體自別,而未能鉤得其實,莫重修啓,竟歸不審之科,該道臣,亦爲從重推考,何如?傳曰,允。此時本道守令,不可一刻曠官,先令道伯,嚴査該倅狀聞,該倅拿處一款,待麥秋擧行,可也。
尹致性,以兵曹言啓曰,卽接慶熙宮衛將牒報,則開陽門西邊中松一株,崇義門北邊中松一株,北所西邊小松一株,兵曹前槐木一株,因風折落云,令該所,依例斫去之意,敢啓。傳曰,知道。
尹致性,以兵曹言啓曰,慶熙宮衛將金斗星,身病猝重,勢難供職,呈狀乞遞,輪番之任,不可久曠,改差,何如?傳曰,允。
尹致性,以壯勇營言啓曰,來九月當本營右司屬京畿三番中哨楊根·加平軍兵逢點實數一百二十七名,今已點閱整齊,來九月初一日,本營立番之意,敢啓。傳曰,知道。
尹致性,以義禁府言啓曰,頃因本部草記批旨內,鄭學畊保放,以待結末事,命下矣。宣川前府使尹範敍,在任時所縮馬三十四匹,不爲徵補,竝與流來欠縮,仍爲掩置,旣已首實報來,保放罪人鄭學畊,還囚照律之意,敢啓。傳曰,知道。
禁府啓目,前修撰趙弘鎭原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,言之曰,或者見之於當者,不誠莫甚,今反歸咎於眞實之臺臣乎?此供辭勿施爲良如敎。又啓目,崇陵獻官姜彝正,祭監監察李碩遠等原情云云。姜彝正段,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處爲白乎旀,李碩遠段,傳旨內辭緣,泛稱遲晩,刑推得情,何如?判付啓,王府文書,事體何等嚴密,而不踏印信,來請判下,事未前聞,捧納承旨,從重推考,該堂等,付之廟堂,論勘爲旀。囚供段,獻官事勢,容有可恕,罷職足矣。姜彝正乙良,放送爲旀,名以臺監,則不能糾察新政,觀於渠供,不設外位,可知矣。必因各陵享祀時,近來取便謬例爲然,似非渠首犯,而事旣發覺,不可無嚴處。李碩遠段,爲先以公罪,從重勘律,仍令該曹,此後嚴飭,俾復古規爲良如敎。又啓目,向前白思祖議處云云。以此照律,何如?判付啓,渠何敢不知兵曹之統轄,肆發凌蔑之說乎?萬萬痛駭。令兵判,嚴棍二十度爲良如敎。又啓目,崇陵謁者金近淳原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,旣非故犯,由於生疎,今番段,以公罪考律勘放爲良如敎。又啓目,兵曹佐郞蔡弘直原情云云。傳旨內辭緣,泛稱遲晩,刑推得得,何如?判付啓,不設外位委折,更爲嚴問爲良如敎。又啓目,宣川前府使鄭學畊矣馬政事目,旣甚嚴重,而不善照檢,流來欠縮,若是夥然,因循掩置,虛實相混,揆以法意,殊極可駭,以此照律罪,杖一百收贖,告身盡行追奪,私罪奉敎,渠等條,如皆徵立,依同罪他倅例,勘放後草記爲良如敎。
刑曹啓目,司憲行首所由權世寬,司諫院行首喝導張興大等,曾前無前導,而出入闕門之臺諫,終不直陳,刑推得情,何如?判付啓,非不知近有此弊,後勿更爲則足矣。姑爲放送,如復見捉官員除良,其矣等,亦爲捉致刑配之意,嚴飭分付爲良如敎。
敎守禦使金載瓚書。王若曰,保障爲國家所重,靲仗文武之材,美哉襟帶南城,傑然詩禮元帥,惟卿,儒素持己,淸白傳家,故宅不蔽風雨,尙有賢相國遺韻,祕閣久掌圖書,實著眞學士令譽,剛方兼濟周通,超九卿旋授銓柄,文學一洗陳腐,顧群僚皆避詞鋒,伊前後淸顯之歷揚,惟內外任使之靡替,眷玆山營之險固,實我京輔之關防,山谿壯鎖鑰之形,托百年保釐之重,臺隍據喉咽之地,控三道舟車之衝,惟其人民之衆,積峙之豐,屹爲巨鎭,所以城池之固,器械之利,甲於諸都,董戎政而時許往來,規模與摠營略等,罷分司而專加管鎖,體統視開府差尊,在昔時創設之初,雖形便之可恃,顧今日昇平已久,奈紀律之多疎,蓋職任不比他焉,故掄簡無出右者,玆授卿南漢山城守禦使,卿其祗服寵命,克恢令猷,組練不廢於春秋,莫曰軍旅之未學,綢繆必先於陰雨,勿恃疆域之姑安,實倉廩而修堞濠,寧擁虛簿,撫士卒而明賞罰,俱得歡心,其餘設施,自有裁稟。於戲,文恬武嬉之已久,予所注意者深,地利人和之相須,宜以得衆爲要。故玆敎示,想宜知悉。知製敎南公轍製進
行都承旨沈煥之疏曰,伏以屛伏江外,杜門息影,得全桑楡之餘景,以效涓埃之微忱者,卽臣區區自處之義耳,不自意數日以來,恩除三降,牌召五臨,施之以陶鎔之勤,諭之以分義之嚴,必欲拔之坎穽,置之袵席,臣手奉恩敎,仰瞻雲天,感激鐫膺,涕泗被面,不知所以爲圖也。嗚呼,臣至陋極愚,百無所似,偏蒙聖上特達之恩,歷視宰列,殆無與倫,一片圖報之志,平居憂畏之情,參倚于中,不敢不自揣其分,而穷約難守,寵利易居也。故有除輒膺,徧踐華膴,冒眛周行,早晏狼狽,固已致識者之憂,而乃者構誣之悖言,儘是必至之勢也,然其所論,只出於彈糾搏擊之常例,則猶可諉之官箴,街謗之可受,而亦可謝也。噫,其爲言,極醜慢至危怖,而況有一二句語,誠非爲人臣者之所堪聞而所可道者也。臣自是以後,私爲身計,退塡溝壑,不敢復思彈冠而就列者,亦彝性之所宜有也。今若憑恃隆恩,叨奉華誥,重入禁扃,回望觚稜,則寧不靦顔汗背而有辱君命,爲羞朝廷乎?義分至嚴,廉防亦大,非敢爲一身之私義也,抑恐有損於淸朝四維之嚴也,伏乞聖慈,察其肝膈之至懇,怜臣踪跡之至危,亟命攸司,鐫改臣所帶本兼諸職,仍又重勘臣違傲之罪,以淸公器,以肅朝綱焉。臣無任云云。答曰,省疏具悉。一遞足矣,況屢遞乎?卿其勿辭,斯速行公。
甲寅八月三十日卯時,上御熙政堂。藥房入診入侍,大臣備局堂上同爲引見入侍時,藥房都提調洪樂性,提調徐有防,同副承旨朴宗來,假注書李允謙,事變假注書尹濟弘,編修官安經心,記注官承膺祚,左議政金履素,右議政李秉模,左參贊洪秀輔,禮曹判書李,兵曹判書具庠,吏曹判書李致中,刑曹判書李得臣,行副司直李敬懋·徐有大·李漢豐,開城留守李冕膺,副司直尹行恁,校理徐有聞,以次進伏訖。樂性等曰,近間聖體,若何?上曰,近日涼意快生,顯有差勝之效矣。樂性等曰,王大妃殿氣候,何如?上曰,漸有復常之慶,伏幸。樂性等曰,惠慶宮氣候,何如?上曰,癤候近得差復,伏幸。上曰,卿則所愼何如?八耋老人之癤腫,亦甚貴矣,此實正陽不衰之故也。樂性曰,此是輪行之症,而只緣賤疾之委苦,久曠診筵之承候,下情不勝悚惶耿結之忱矣。上曰,予每念卿之愼節,未嘗弛慮矣。今旣勿藥,甚幸甚幸。樂性曰,醫官旣已待令,診察何如?上曰,置之。上曰,王大妃殿湯劑,旣進十貼,更爲議定,可也。聖逸曰,已進之劑,甚和平,限五貼更進,似好矣。上曰,製入,可也。有防曰,進御逍遙散,旣進五貼矣,何以爲之乎?上曰,今日煎入後姑停,可也。上曰,他承旨入侍。出榻敎上曰,左副承旨入侍。出榻敎上曰,右承旨入侍。出榻敎濟弘出傳,與行右承旨徐有臣,左副承旨洪仁浩,右副承旨尹致性,偕入進伏。命書榻敎曰,進御加減逍遙散,一貼煎入。上曰,向者將攝之中,兼以國計民憂,酬應甚煩,安有讀書之暇,而一自服此藥以後,膈氣差降,食飮調下,且夜朝之氣,顯有淸爽底意,故夜則限三更讀書,此非但藥力之得效,學力亦不無因此得效,還可幸也。樂性等曰,伏承聖敎,實仰典學之念,少不弛於萬幾之暇,欽頌贊祝,有不可勝言矣。上曰,向來浹月亢旱,特以求助之意,欲聞格心之言,而臺臣一疏,反爲卿等之遭罹,前後批旨,皆已言之矣。四維非不重也,有朝廷然後有四維,若無大臣,則安得朝廷之爲朝廷乎?人君之於元老大臣,譬諸元首股肱,其所相須,亦當如何?大抵臺諫,欲敲撼大臣,則必用此等說,殆同舊套之傳襲,亦何足因此過引乎?蓋其間敦勉慰諭,非止一再,而情志未孚,久而相持,今見卿等之登筵,國事誠幸矣。樂性曰,國綱所在,四維爲重,臺閣公論所在,臺言旣發,則一世之公論,有不可掩也。臣何敢抗顔登筵,而頃伏奉口傳下敎,有聖候湯劑等,萬萬惶悚之敎,臣之一身,有不暇顧,故今日診筵,冒沒登對,而實愧見笑於臺閣矣。上曰,何必更言也?上敎履素曰,向來處分,特以其時之時任,故俾欲知國有法也,今不必追提也,至於今番臺言,亦何足槪于中也?履素曰,臣於向者,旣蒙嚴旨,旋有放還之命,感祝之外,惶悚甚矣,至於臺論,則臣與領相有異,臣之實狀,果如臺臣之言也,臺言亦非誣矣,當其求言之際,臺臣之所可言者廟謨也。臣雖無似,忝在大官之列,而廟謨積委,政務瘝曠,則臺臣之言,可謂切中時病也。玆豈非實狀然乎?誠願體諒微懇,亟許遞免,是臣區區之望也。上曰,卿言旣如此,則間或式暇,使右相分勞,何妨乎?履素曰,頃者聖諭中,有見輕二字,此則有非臣子所敢承聞之敎,臣等至今惶懍矣。上曰,然則見輕二字,當使之抹去矣。上曰,摠戎使,今當差出,而將相爲國重任,相之次則將也,前望中未知可爲者,幾人,而可爲新通者,亦幾人耶?自來素著剛明之稱,而古語亦云,立賢無方,何必一從地閥而取之?趙圭鎭何如?樂性曰,趙圭鎭,則資級已高,年亦老矣,雖前日已爲者,今可許免,何必以此注意也。上曰,左右相之意,何如?履素曰,領相之言,似宜矣。秉模曰,領相之言,宜矣。上曰,卿等之言如此,則此外必以可爲者擇任,可也。樂性曰,惟在上簡也。上曰,大臣以人事君,何必曰上簡云乎?考諸將家子弟,見其履歷地閥,可也。樂性曰,申大顯,似好矣。上曰,左右相之意,何如?履素曰,臣未知其爲人,而旣是將種,則實合任用矣。秉模曰,臣亦朝行間,但知面而已,而自有將望云矣。上曰,然則吾之將定矣。上曰,前守禦使之七日製考試日所奏,萬萬駭然,徐配修之卄年前庠魁一事,無難提奏於筵席莫嚴之地,此非但汗漫說話,不幾近於干屬乎?試望旣點下之後,故姑置之,而寧有如許國體,近來堂陛,雖曰不嚴,而其敢乃爾?其時承宣·玉堂輩,一不問備,可謂寒心也,其後特遞者,實爲其漸之不可長也。卿等之意,以爲如何?樂性曰,臣亦見朝報矣,筵體所在,不可仍而置之,遞差,誠宜矣。履素曰,臣未及親見於其時,而聞甚駭然矣。秉模曰,臣亦聞之矣,其爲壞損朝體,當如何?甚駭然矣。上曰,其代不可不各別擇差,亦從履歷地閥剡薦,可也。樂性曰,此則在聖簡也。上曰,故相有不盡用之嘆,每切中朝之念矣。前吏判,未知何如?樂性曰,誠好矣。上曰,然則以此擬入,可也。上曰,予方構撰人瑞錄,此是以京外推恩老人摠數,別爲一冊,方欲署經於卿等矣。樂性等曰,聖化方隆,民生樂業,歌咏聖澤,生老升平,享高年而躋壽域者,已爲七萬餘人之多,甚貴甚貴矣。樂性曰,行司直鄭昌順,行副司直鄭好仁·徐鼎修,判尹李在學,備堂竝還差,使之察任,何如。上曰,依爲之。沈煥之,一體還差。向來事,可謂滄桑,此人是誰之子,況於故相,有甘盤之舊,家世有淸謹之稱矣。且有一人焉,事端昭脫,依舊世家,一欲試以職務,俾效其先未卒之志。行右承旨徐有臣,漢城左尹趙鎭寬,一體差下。甄用之後,更豈有層節於淸宦?令銓曹知悉,以內閣·銓曹·泮長爲子,則爲其父者,無礙於政望,右承旨是也,同一情地,獨不竝擧,朴宗甲是也,豈不斑駁乎?每欲下敎而未果,亦以此意,申飭銓曹,可也。出擧條命書榻敎曰,行都承旨沈煥之,備堂還差,行右承旨徐有臣,漢城左尹趙鎭寬,竝備堂差下。樂性曰,行司直鄭昌順嶺南句管,禮曹判書李北關句管,漢城判尹李在學海西句管,行都承旨沈煥之湖西句管,行副司直金載瓚關西句管,行副司直徐鼎修關東句管差下,使之察任,而禮曹判書李,行副司直金載瓚,備堂還差,何如?上曰,依爲之。出擧條樂性曰,向來馬島,以限馬島通聘,以除兩國弊端之意,別遣裁制,而係是規外,故邊臣不敢上聞,廟堂亦不敢煩稟,只令任譯,連爲責諭,無敢更煩,使卽還歸,而因循之間,已至四年之久矣。聞其事情,則所願者,惟在於受去答書契,以爲歸報島中之資而已,以此懇乞,情亦可矜。取見其書契,則果是限馬島議聘之事,而其所爲說,專出除弊,苟欲除弊,則勿論久近,稍待事力之有裕,實是交隣間誠信之誼,何可違越約條,創行無前之例哉?回答書契,方令撰出,而來价旣不可規外許接,則別幅,有難循例捧納,故取來書啓時,別幅則退却,以寓辭受之義,第考前例,則不爲許接之時,亦或有捧納別幅之例,其在相款之道,恐不必使之齎來齎還,卽令守臣,一體捧納,渡海糧,亦爲題給,俾知當嚴處尙嚴,當念處曲念之意,何如?上曰,依爲之。出擧條上曰,雨後農形,何如云也?日前史官輩,往見東西郊以來,而所奏甚糢糊,未知其何如也。樂性曰,畿內則免歉云矣。履素曰,近日風雨乖常,爲民事,誠非細慮矣。上曰,其所憂懼,何嘗少弛于中也?秉模曰,此是陰癘之氣相薄而然也。上曰,昨日柳雲羽疏中,所謂臺臣之半夜躍入云者,抑有說焉。姜儐,以玉堂,特除臺諫,渠安知舊啓批答之爲如何而不受之乎?但渠之問啓中大可礙眼者,所謂史官低聲忙讀等語,此何說也?史官寧有讀批之例乎?樂性曰,臣有仰達者矣。去番右相入侍時,特開言路,而旋有合啓之擧,庶幾倫綱正矣,懲討得矣,不料承宣之不捧,而畢竟封置之,封置之不足,而末乃付諸接待廳,寧有如許國體乎?上曰,欲洗草付丙,則臺啓必如前更發,不如特付於廳壁,然後更無發啓之擧也。履素等曰,臺臣已傳之,承宣已受之,豈可曰不發啓乎?有防曰,此世界豈可無此啓辭乎?有聞曰,君綱斁矣,民彝絶矣,寧有如此擧措乎?上曰,入侍玉堂遞差。出榻敎秀輔等曰,玉堂之言,誠是矣。請還寢遞差之命焉。有聞曰,臣雖遞差,請蒙允兪之音矣。上曰,入侍當該玉堂,罷職。出榻敎有臣曰,殿下今日之擧,恐非貽燕之謨也,乞賜批答焉。上曰,安有賜批之事乎?履素等曰,臣等之今日登對,非爲賓對也,臣等旣登此筵,若不得請批答,則可謂國不得爲國,人不得爲人,天下寧有是乎?上曰,中庸九經,親親也,敬大臣也,大臣雖可尊敬,而在於親親之下也。有防·行恁等曰,此豈可以親親言也?上曰,不必相持也,然則玉堂罷職分揀,上下番皆令入來也。濟弘承命出傳,與修撰李相璜·校理徐有聞,偕入進伏。命書傳敎曰,半日筵席,如是相持,止泊無期,舊啓之封置接待廳也,豈無料量於究竟法,而爲是擧哉?旣傳之啓,不可疊傳,則到今雖使古臺諫當之,先請未徹啓封之許卽入徹也。然則此啓,雖一日十發,何必牢拒?臺閣之行臺閣之事,不但爲厥事之究竟,自此瞻聆,亦豈不洽然乎?今日三司備員,亦何難也?遲待開政,泄泄甚矣。入侍玉堂罷職之命還收,使之入侍,兩司望書入之際,待之苦矣。入侍承旨朴宗來爲大司諫,修撰李相璜爲執義,先入侍後謝恩,以爲付之三司,無致壅滯之地,如是然後,今日引見大臣·諸臣,亦有所據,竝令三司知悉。上曰,領相就座。履素曰,前因慶尙左水使姜膺煥狀啓,東萊軍丁疊役之弊,分付道臣,與帥臣及府使,消詳査實,論理狀聞之意,覆啓行會矣。卽見慶尙監司趙鎭宅狀啓,則以爲,萊府之爲邊門關防,無甚輕重於義州·統營,而義州·統營,則無一納布之軍,萊府則有此疊役之苦,營府刊冊中可存可減者,一一査出,則本府軍摠都數,爲一萬二千二百八十九名,而四百六十四名,癸丑査正時,已爲汰定於軍保雜頉之代,見今實摠,爲一萬一千八百二十五名,一身兼役,或兼三四,而其實無身布疊徵之患。所謂刊冊外八千五十二名,詳細査準,則本府牙兵別隊·別騎衛·別軍官進上軍,合一千七百四十八名,係是不可減之數額,校院生上納軍保各色軍校標下軍·各站撥軍官屬各樣募屬·倭館所屬左水營各色校卒·各鎭浦校卒·多大牧子軍,合爲六千三百四名,而其中一千二百八十一名,乙丑審理使釐正時定額者,餘外五千二十三名,亦莫非營府累百年辛勤設施之制,一朝刪削,實多掣礙,邊門規模,與內地有異,守城軍官之加定,旗鼓知彀之增數,亦寓壯圉圖束之義。今此一萬二千八百二十五名之定額,俱難容易除減,故就最歇者,略加刪減,則左水營守城軍官四十人,鎭撫十七人,假倭軍一百二十一名,萊府守城軍官標下軍九名,別武士標下軍十四名,釜山鎭軍官十人,鎭撫通引十九人,合二百三十名,別無關重,當爲減下,水陸軍相妨及三四役疊應者,以此推移塡代,從便換定,水營視諸邑鎭,體貌有別,宜有軫念之擧,昨冬比安軍額釐減時,分排餘丁,爲七十一名,水營鎭撫應汰者,爲二十四名,萊府私募屬中昨年査正後餘數之可以簽丁者,爲二十二名,以此劃付該營納布,將吏中不得不頉給者,特爲許免,允合事宜,竝令廟堂,稟旨分付矣,該府軍弊,其來已久,而若欲大更張,則其勢不得不減布,若欲減布,則其勢不得不給代,且欲移送他邑,則誠有移疾之慮,今此道臣所論,雖是牽架之政,亦不害爲一分矯救之道,依狀請施行之意,分付,何如?上曰,依爲之。出擧條履素曰,向以三日浦築堰時首題堤堂,捧現告草記事,命下矣。嚴査於堤司吏,又爲關問於該道,則築堰,始自己酉·辛亥年間,而元無堤司關題之事,癸丑春,所謂金洛者,持堤司題辭,到付於該道監營,則其時道臣,嚴治金洛,奪置題辭云。故取見其呈狀及題辭,則明是僞署,印之大小,又與堤司之印判異,僞造情節,今方捉致金洛於秋曹,使之嚴覈,依律處斷,而首題堤堂,果無其人,現告一款置之。金洛,以此作畓事,自該道定配於舒川地,故今番捉來時,關飭該道,星火押送,而計其日子,幾滿一朔,且其入京後,符同將差,多日逗留,跟捕之後,始乃捉得,揆以紀綱,極爲寒心。舒川郡守朴聖集,爲先罷職,令該府拿問嚴處,道臣亦難免不能檢飭之責,從重推考,何如?上曰,依爲之。今則旣査覈事實,首發之堤堂無其人,而呈狀之許施,卽僞造盜踏云,所謂金洛稱名人所爲,可謂罔赦之亂民,而現告一款,歸於烏有,然首發之非敦堂,可以卞矣。見欺於郞官,堂上何罪?若以着署爲咎,則此重臣自當別論,是豈平日專事埋頭於朱墨之臼者,前判敦寧李敏輔,特爲分揀,不卽狀聞,特不過錯看關辭,其所刑配,亦果分明,揆以刑政,不可一敍一仍,前監司沈晉賢,亦爲敍用,所謂金洛,無故日開坐,除尋常各別嚴刑,期於得情,以爲照法處斷之意。刑判旣承筵敎,依此擧行,可也。出擧條命書榻敎曰,舒川郡守之代,今日政勿拘常格,各別擇差,本邑民事,不可一刻曠官,待下批,當日下送。又命書榻敎曰,在外及未肅拜臺諫,竝許遞,今日政一體差出。又命書榻敎曰,三日浦作畓最初許施時僞題盜踏人金洛,令該曹照法處斷,當該堤堰司堂上現告置之,前判敦寧李敏輔分揀,前監司沈晉賢,亦爲敍用。曰,昨今接見各陵官所報,則今二十八日風雨,紅箭門近處松檜木折落云,故依新定式,以來頭修改時取用之意題送,而至於昌陵·弘陵·順懷墓丁字閣瓦子脫落處,則當有告由修改,而近來如此小小頉處,令本陵官多有從便修改之已例,今亦依此擧行乎?敢稟。上曰,依爲之。出擧條曰,向來陵幸取稟,有差勝後更稟之命,而今則廟宮展謁旣定矣,還宮後依例入之乎?敢稟。上曰,依爲之。出擧條有防曰,太常神室正間有頉時,則自當告由修改,而至於四面退間之瓦脫雨漏處,自本寺,眼同戶郞,隨頉隨繕,恐合事宜,而不可不一番稟定,故敢此仰達矣。上曰,依爲之。出擧條得臣曰,奏御文字,何等審愼,而慶尙道審理獄案中,淸道郡孫德魯文案紙頭黃籤,以金德魯書付,大是不察,事甚未安,當該道臣推考,何如?上曰,依爲之。出擧條敬懋等曰,三營門字內養松,多有風損木,依例輸入各其營,以爲公用之地,何如?上曰,依爲之。出擧條冕膺曰,外邑之接待使客,皆有定例,至若松營,接待使客之前排旗手,擧皆雇價以立之,實爲公用難支之弊故,故相臣金致仁,議定節目,除非大臣·重臣出疆,使臣·御史·觀察使奉命承史,則只以指路一雙待之,雖以佩符之兩西帥臣,奉命之京試官,亦無前排旗手之出待,于今近四十年遵行,而文蹟間致閪失,過去使客,或以較他邑參差之故,不無紛紜之弊。此後則申明節目,一依營中舊例施行,何如?上曰,依爲之。出擧條宗來等曰,鄭妻事。上曰,不允。出擧條宗來等曰,德相事。上曰,不允。出擧條宗來等曰,尙喆事。上曰,不允。出擧條十六行十一字刀割宗來等曰,更願亟降捧入之命焉。上曰,大司諫朴宗來,校理徐有聞,從重推考。出榻敎上曰,大臣就座。宗來等曰,臣等雖伏承重推之命,而不敢恬然而退,乞賜兪音焉。上曰,大司諫朴宗來,更爲從重推考。出榻敎上曰判義禁洪秀輔許遞,今日政問于大臣備擬。出榻敎上曰,前判尹趙宗鉉,惠廳堂上仍任。出榻敎仁浩曰,新除授守禦使金載瓚,卽爲牌招,傳授密·兵符及敎·諭書,何如?上曰,依爲之。出擧條仁浩曰,次對筵退之後,事變注書,所當隨出,而不卽退出,事甚未安,當該注書推考,何如?上曰,依爲之。出擧條命書榻敎曰,進御加減逍遙散,一貼煎入。命退,諸臣以次退出。
甲寅八月三十日午時,上御重熙堂。左承旨入侍時,左承旨徐榮輔,假注書具得魯,記注官金良倜·承膺祚,原任直閣尹行恁,以次進伏訖。上命榮輔讀公事,書判付訖。命書傳敎曰,承旨房仍。又命書榻敎曰,新除授摠戎使申大顯,乘馹上來,統制使之代,卽令廟堂議薦,待下批,今日政下批,從速辭朝。又命書榻敎曰,在外及未肅拜摠管許遞,前望單子入之,待下批牌招。又命書榻敎曰,摠管中耆堂及時帶亞將人,亦爲許遞,前望單子入之,待下批牌招,寶劍望筒,卽爲修正以入。又命書榻敎曰,卿宰侍從不敍以下書入,待下批敍用,堂上以上,令該曹,今日政,付軍職。仍命退,承史以次退出。
上在昌德宮。停常參·經筵。
大駕詣宗廟入齋室後,內閣·政院·玉堂·藥房口傳問安。答曰,知道。展謁罷後,內閣·政院·玉堂·藥房口傳問安。答曰,知道。大駕詣景慕宮入齋室後,內閣·政院·玉堂·藥房口傳問安。答曰,知道。展謁罷後,內閣·政院·玉堂·藥房口傳問安。答曰,知道。內宮後,內閣·政院·玉堂·藥房口傳問安。答曰,知道。
沈煥之啓曰,明日常參·經筵,取稟。傳曰,停。
尹致性啓曰,司僕內乘來言捲簾,取稟。傳曰,捲三面。
尹致性啓曰,臣以王大妃殿·惠慶宮問安進去,下直之意,敢啓。傳曰,知道。
沈煥之啓曰,今日動駕時,承旨當爲備員,而右副承旨鄭致淳,今日不爲仕進,卽爲牌招,何如?傳曰,聞有實病,許遞。
傳于李晉秀曰,左承旨徐榮輔批下,牌招察任。
以左承旨徐榮輔,牌不進罷職傳旨,傳于李晉秀曰,處義雖過,一伸亦可,許遞,前望單子入之,待下批牌招察任。
兵曹口傳政事,行副司直,徐榮輔。
承旨前望單子入之,沈晉賢·洪仁浩落點。
傳于李晉秀曰,兵曹堂上前望單子入之。
兵曹堂上前望單子入之,金載翼落點。
兵曹口傳政事,以任希存爲副司果。
以司諫鄭東觀,掌令尹序東,校理權坪牌不進罷職傳旨,傳于洪仁浩曰,只推,更爲牌招。
以司諫鄭東觀牌不進罷職傳旨,傳于尹致性曰,勿施,更爲牌招。
以掌令尹序東,校理權坪,副修撰尹行直再牌不進罷職傳旨,傳于沈煥之曰,勿施,更爲牌招。
以寶劍望筒,傳于尹致性曰,在外人許遞。
以水原留守趙心泰狀啓,御眞奉安閣衛將尹致宖,爲十五朔之限,其代前郡守李益賢單望馳啓事,傳于李晉秀曰,豈可無端落仕?令兵曹收用。
沈煥之啓曰,假注書具得魯,身病猝重,勢難察任,今姑改差,何如?傳曰仍察。
備忘記,全羅兵使朴基豐下直,長弓一張,長箭一部,片箭一部,筒兒一箇,賜給。
沈煥之啓曰,今此試官望中,時無職名人,令該曹口傳付軍職,何如?傳曰,允。
沈煥之啓曰,明日殿座時,承旨當爲備員,而右承旨洪仁浩牌不進,同副承旨未差,何以爲之?敢稟。傳曰,焉敢以違牌生意乎?勿施。未差之代,前望單子入之。
承旨前望單子入之,李益運落點。
大司諫朴宗來啓曰,臣以無似,忝叨見職,固不以臺閣自居,而今朝祗迎之班,以不善周旋,至於大僚捉囚陪隷之境,淸朝臺職,緣臣貽羞,自顧慙忸,實難冒據,以此情踪,何可一刻晏然於職次乎?請命遞斥臣職。答曰,勿辭,亦勿退待。
沈煥之,以禮曹言啓曰,今九月二十二日大殿誕辰陳賀,國忌齋戒相値,事當退行,而自前如此之時,有啓稟後擧行之例矣。今番誕日陳賀,以二十四日退行,磨鍊節目,何如?傳曰,權停。
李晉秀,以壯勇營言啓曰,來十一月當本營右司屬京畿四番右哨高陽軍兵,來十月三十日,京中逢點,依節目,準二朔立番之意,本道監司處,預爲知委,何如?傳曰,允。
李晉秀,以訓鍊都監言啓曰,依傳敎,本局中軍作闕,前兵使李應爀差下,而時在忠淸道牙山地,今日擧動,不得領軍隨駕。莫重動駕,中軍不可不備,前中軍申大謙仍任,使之參陣之意,敢啓。傳曰,嚴飭,使之倍道來現後,草記,可也。
尹致性,以訓鍊都監言啓曰,今九月初二日親臨明政門,秋到記儒生製述時,因兵曹節目,金虎門軍一百三十名除出,把摠白泓鎭,哨官柳相穆率領,設布帳外環衛,雜人一切嚴禁,事畢後還入直所,而待標信擧行之意,敢啓。傳曰,知道。
尹致性,以禁衛營言啓曰,今九月初二日親臨明政門,秋到記儒生製述時,依兵曹節目,弘化門入直軍五十五名內,除營直五名,元入直將官率領仍直,其餘軍兵,出番哨官金命崑率領,排立於設布帳外,事畢後還入直所,而待標信擧行之意,敢啓。傳曰,知道。
尹致性,以御營廳言啓曰,今九月初二日明政門親臨,秋到記儒生試取時,依兵曹節目,東營·集春營入直軍一哨內,各留營直五名,餘皆除出,入直把摠李嘿運,哨官金楗率領,弘化門外分左右排立,事畢後各還本處入直,而竝待標信擧行之意,敢啓。傳曰,知道。
尹致性,以義禁府言啓曰,時囚罪人蔡弘直,考律勘放,金近淳,以公罪考律勘放,李碩遠,以公罪從重勘律,鄭學畊,渠等條如皆徵立,依同罪他倅例,勘放後,草記事,命下矣。蔡弘直傳旨內,近來門禁可知,拿問嚴勘。罪取考律文,則大明律宮殿門擅入條有曰,凡擅入皇城門者,杖一百,門官及宿衛官失覺察者,罪止杖一百,大典通編推斷條有曰,王府決杖者,代以金贖矣。蔡弘直,杖一百收贖,告身盡行追奪。金近淳傳旨內,以黑團領入祭班,引接至亞獻禮之時,始換着淺淡服?莫重祭享,事極稽忽,萬萬駭然,忌辰大祭,敢着不當着者,渠之生疎,何足責拿問處之。罪取考律文,則大明律祭享條有曰,凡祭祀失誤者,杖一百矣。金近淳,杖一百,以公罪收贖。李碩遠傳旨內,金近淳,萬萬駭然,忌辰大祭,敢着不當着者,渠之生疎,何足責?獻官臺監,若於紅箭門外位之時,若卽嚴飭換着,則豈至於將事後換着乎?臺監則猶呈課,容或可恕,獻官則竝與草記而不爲拿問處之,取考律文,則大明律祭享條有曰,凡祭祀,不預先告示諸衙門,因以失誤者,杖一百矣。李碩遠,杖一百,以公罪收贖,竝放送。鄭學畊,在任所,欠縮馬三十七匹,旣皆徵立云,依李義弼例,勿論,放送,何如?傳曰,允。如有功議,各減一等,可也。
左承旨徐榮輔疏曰,伏以臣,罪犯萬死,倖逭嚴誅,撫心慙惶,達宵徊徨,誠不知措躬之所也。臣於昨夜,持被內閣,得見李應爀摠管除命,不勝愕眙,私語於心曰,其弟聲討,雖有禁令,其兄除職,便是別件,喉舌之臣,泯默無語,恐非道理,書問於在院兩僚,如有院議啓辭,必要聯書臣名,及其啓草之送示也。乃反涉禁一句,而一邊示臣,一邊入徹,臣雖覺得,已無及矣,嚴敎震疊,臣與兩僚,同被行譴之命,惶懍戰剝,求死不得,旋以臣之未見啓草,獨賜分揀,洞加昭晳,臣心感結,固已萬萬,而第念啓草措語,雖出他手,若論事端,臣實爲首。今兩僚深夜嚴譴,遠道蒼黃,而臣獨過蒙曲成之仁,倖免已被之律,翺翔禁闥,職名自如,負犯相似,榮枯絶殊,慙負僚寀,是誠何人?臣雖忘廉無恥,誠不敢擧顔於世也。更漏將闌,瀆擾是懼,陪扈義重,不敢言私,臣實自愧,人謂斯何?玆敢露章自列,徑出禁扃,干冒雷霆之威,仰請鈇鉞之誅。伏乞聖慈,天地父母,俯垂鑑諒,置臣重典,以爲有罪倖漏者之戒,不勝幸甚,云云。省疏具悉。出納云乎者,非謂傳宣命令,捧入簿書也。經曰,出納朕命惟允,可頒者卽頒,可爭者覆逆,允之爲準,爾則職在出納之任,則予之所勉者,豈不在於惟允之義乎?李應爀之陞除首亞將,且置之,雖萬不及於應爀之微官,其所中批,苟不合於爾等意見,卽地封繳,予豈不嘉之乎?至於昨夜事,反是,乃敢冒禁拖及於周爀,而周爀事禁令,非尋常不敢聞之敎,則爲臣子者,不收其禁之前,冒禁抗言,往古來今,寧有如許道理乎?言者則當以別論,不怕死者,固難責之以法律,如爾等所叨之職,異於三司,此所以有兩承宣處分也。觀此爾疏,所辭太過,發論於應爀事,不以爲罪,則爾無罪矣。況爾旣在閣直,啓語中有周爀向語,全然不知,則混請同勘,屑越莫甚,所當還給,而因爾疏,兼欲敷示顚末,如是洞諭,此後須令諸承宣,曉解義理蹊逕,爾亦入來察職。
應敎李相璜,修撰尹悌東等箚曰,伏以臣等,自伏見昨夜前後傳敎下者,始焉相顧愕眙,繼而繞壁彷徨,不能無憾於天地之大也。輿論所在,公議攸係,雖人主之尊,亦不得遏折而摧沮之,殿下獨不念及於此乎?爲今日出納論思之臣者,目見殿下無前之過擧,罄渴愚忠,盡言不諱,冀回崇嚴之聽,仰請收還之音者,臣分然也,臣職當耳,象魏之禁,彼豈樂犯而故爲哉?誠切憂愛,意在匡救,則其心實有足尙者矣,何採納之未聞而譴罰之遽加,半夜發配,蒼黃逬出,景色愁沮,聽聞駭惑,殿下此擧,得不有欠於包荒之大度乎?殊非臣等平日所望於殿下者也。且況一轉二轉,擧措層激,非常之擧,過中之敎,似有所激成而然者,激則不中,大聖人中和之德,尤不容如是也。至於設爲防限,杜塞言路,實非治世之所宜有。義理之攸關而每見轉喉者爲罪,倫常之未闡而莫敢刺口而論事,國無諍臣,國可以爲國乎?莫重者聲討,莫嚴者隄防,而雖願忠憂國之士,猶且趑趄而却顧,噤不敢出口者,防限之爲也,若此不已,幾何不使此衣冠之倫,終歸禽獸之域哉?言路之開閉而國家之安危係焉,伏願殿下,惕然深省,沛然改圖,亟收懸法之令,使輿情無至下鬱,公議得以上徹,而仍寢近日非常過中之擧,以光聖德焉,云云。答曰,省疏具悉。
副修撰尹行直疏曰,伏以臣,七耋老母,素抱貞疾,長委床席,又自昨夜,重添暴泄之症,度數無計,氣息凜綴,藥餌罔效,症形危惡,臣無他兄弟,獨自扶護,實無暫時離捨之勢,忽於此際,召牌奄臨,承膺無路,玆敢疾聲呼籲於天地父母之前。伏願聖明,俯諒至切之懇,特賜鐫改之恩,俾賜救護焉。臣昨因踪地悶蹙,荐犯違傲之辜,今又私情懇迫,重陷逋慢之科,臣罪至此,萬殞猶輕,乞被威罰,以肅朝綱,千萬幸甚,云云。省疏具悉。爾其勿辭救護。
觀旂橋迎鑾儒生應製御考榜,箋倍畫三上進士任天常,父希翼,進士金秀臣,父星漢,生員辛景愈,父命相,生父命聖,生員沈鍈,父命岳,三下生員李弘謙,父東株,生員金鎰,父載恪,進士洪偉,父日恒,進士尹永輝,父恒鎭,生員金師範,父安基,進士趙學春,父德泂,次上進士李光顯,父元彬,進士兪孟煥,父華柱,進士李躋賢,父聖迪,進士許澮,父鑌,生員鄭遂龜,父師爀,進士金相任,父茂澤,進士金處明,父養和,生父養厚,進士李靖模,父潭,生員安景祺,父有相,進士徐淇修,父命敏,進士沈來永,父有鎭,生員鄭日泰,父世默,生員睦黃中,父祖禹,進士李日煒,父亨植,生員洪聖肇,父以采,進士李鍾夏,父世璞,生員洪準源,父直人,生員徐有望,父逈修,生員朴師燮,父萬株,進士尹孝植,父沁,進士宋雲載,父翼亨,進士朴宗球,父禮源,進士金鑢,父載七,進士睦仁圭,父萬中,進士崔之聖,父義敬,生員趙民和,父雲紀,生員任壽益,父尙淹,生員申光軾,父晛,進士徐有鎭,父富修,生父積修,生員趙相羽,父巨源,進士李熙緝,父百懋,生員洪樂膺,父在漢,進士朴長鉉,父道文,生父道仁,生員李是釬,父載爀,進士金明淳,父履慶,生父履基,進士金重淳,父履規,進士宋翼淵,父準明,生員李光輔,父章懋,生員李東延,父之翼,進士兪應煥,父翊柱,進士李㷞,父殷賓,進士洪樂玄,父瞻漢,生員崔晃,父仁秉,生員金鋼,父載文,生父載久,進士朴道永,父,進士尹致野,父益烈,進士趙經鎭,父時衡,進士睦允中,父祖德,生員趙澤謙,父相賢,生員申百祿,父一權,生員安光集,父植,生員李厚延,父祉錫,進士趙道宇,父彬,進士玄承祚,父範宇,進士李章垕,父逈,進士沈厚鎭,父重奎,進士鄭得中,父禹錫,生父師錫,進士沈玉賢,父瀁,進士安光宇,父構,進士李鼎圭,父益烍,進士李重植,父澧,進士崔英弼,父昌迪,進士李翼,父日煥,進士洪始杰,父綎,進士朴長暻,父道儒,進士宋文顯,父弼休,生員張漢栻,父胤載,進士尹浣,父之鐸,生員權丕應,父若性,生員李慶憲,父熏普,生員姜忠永,父頤慶,生員鄭祖榮,父樹,生父杆,進士李卿尹,父孝實,進士徐鼎輔,父有能,進士李基弘,父尙琦,進士安周彬,父大濟,生員鄭祐榮,父杆,進士申在陽,父光輔,幼學尹曮,父天徵,進士趙匡修,父夢良,進士金碩鉉,父復祚,進士蔡弘臣,父綱夏,生父亨夏,進士韓象弘,父榮鎭,生員孫礲,父德裕,幼學嚴蓍,父思健,進士李漢德,父思祚,進士金厚淵,父鈺,生員權思永,父正功,進士姜顯永,父乃欽,生員金處巖,父養直。
御題,擬齊孟子請爲王言樂箋,進士任天常三上。天無私惟佑于德,國庶幾乎,時然後不厭其言,樂可述也。惟所好者,爲王誦之,顧今列國之君,罕聞先王之樂。五音六律之節奏,初非有別於古今,萬方百姓之咸休,孰能達和於天地?夏后管籥,謾傳爲侯度之風,虞代笙鏞,尙想化時雍之日。猗玆大王行王道之會,獲覩今樂亦樂此之規,聲音足聽,若曰寡人之好,世俗所悅,似歉大雅之和。然微臣由今而視前,伊大本與民而同樂。聖人象出地之義,鍾鼓云乎,群生化由天之機,舞蹈已矣。追景公相悅之運,方佇繼二招之休,際舜帝欲聞之辰,詎緩納正言之悃?肆效將順其美,冀蒙悅繹于言。民攸好而好之,前聖有訓,衆與樂而樂也,法語無從。顧臣不圖至斯,旣看八音之秩秩,今王鼓樂於此,宜致萬姓之欣欣。迺今時可以言乎?伊古樂不過是矣。囿民物於玄都紫洞,誠使鼓舞於太和,象功化於玉戚朱干,可期邁軼於前代,惟好貨好色之擧,與人同則可治。矧享朝享爲之音,受天祐而多祉。恭惟大王,千乘其國,一變之期,德懋行仁,克推易牛之念,功成作樂,思致儀鳳之祥。玆當好音之時,敢效言樂之說。臣伏望恢聖荃聽,納愚蕘言,則樂旣和奏,囿斯人於一治,聲與政通,躋聖化於三代。臣謹當晉效建白,益勵披丹,志則羞乎桓文,寧欲佐伯,言心稱於堯舜,毋替匡君。
甲寅九月初一日卯時,上詣宗廟·景慕宮。秋展謁擧動入侍時,行都承旨沈煥之,左承旨徐榮輔,右承旨李晉秀,左副承旨尹致性,同副承旨金載翼,假注書具得魯·李允謙,記注官金良倜·承膺祚,檢校直提學金載瓚,二直提學鄭大容,檢校直閣南公轍,以次隨駕。上具翼善冠·衮龍袍,出萬安門乘輿,至仁政門外乘輦所降輿,進發由敦化門,至宗廟大門外降輦乘輿,由東挾門入齋室。少頃,上改具冕服,出西挾門就板位。引儀唱,上行四拜禮,仍詣廟內奉審訖,詣永寧殿就板位。行禮如儀訖,詣殿內奉審後,還入齋室。引儀跪啓請嚴鼓。上具翼善冠·衮龍袍如儀。上曰,兵工換房。出駕前下敎離發至文廟洞口降輦。上曰,儒生祗迎者爲幾人,使之問之。致性招泮隷問之,奏曰,二百餘人云矣。命書應製表題曰,擬齊孟子請爲王言樂。仍命公轍,使之試取以來。乘輦由觀旂橋,至宮大門外降輦,由挾門入齋室,改具冕服,就板位。引儀唱上行禮訖,仍詣廟內奉審後,還入齋室。上曰,領府事入侍。領府事蔡濟恭·左承旨徐榮輔,假注書具得魯,記注官金良倜·承膺祚,以次進伏訖。濟恭曰,聖候康復,有今日展謁之禮,臣民慶幸,曷有其極?臣於陪班,不勝蹈舞歡忭之忱矣。上曰,華城城役,今則未知至於何境,卿或聞之耶?濟恭曰,今則範圍已成,築至數三層云矣。臣有區區所懷,敢此仰達矣。臣之先壠,在於湖西,而臣子釋褐後,省掃之行,至今未得爲之者,蓋緣臣欲與之偕往,而猶不敢擅離城闉,且其間聖候欠和,亦未敢言私,故迄至于今矣。今則天和已復,臣固不勝慶幸,而區區私情,亦可得而遂矣。上曰,卿欲往省,則豈不勉從,而老人筋力,能無損節於長道行役乎?卿行當在何間?濟恭曰,今晦來初,欲離發矣。上曰,去路歷入華城,與時留守,一番看審,可也。濟恭曰,臣亦有此意,謹當遍審其城址及役處,諸般便宜,敢陳愚見矣。命退,諸臣以次退出。引儀跪啓請嚴鼓。上具翼善冠·衮龍袍如儀,離發至文廟洞口。命書傳敎曰,秋到記,明日當爲之。左副承旨馳詣太學,到記,收取以來。處所,明政門爲之,講處所,便殿爲之,該房知悉。上曰,明日殿座時侍衛·寶劍·別雲劍外,皆以入直擧行。出駕前下敎由弘化門·明政門,入永淸門·交泰門還內,諸臣以次退出。
上在昌德宮。停常參·經筵。
秋到記製述儒生試取殿座罷後,內閣·政院·玉堂·藥房口傳問安。答曰,知道。殿講罷後,內閣·政院·玉堂·藥房口傳問安。答曰,知道。
沈晉賢啓曰,明日常參·經筵,取稟。傳曰,停。
沈晉賢啓曰,今日殿座時,承旨當爲備員,而都承旨沈煥之,左副承旨李益運,不爲仕進,左副承旨李益運,卽爲牌招,都承旨沈煥之,所當牌招,而拘於廳規,不得請牌,何以爲之?敢稟。傳曰,都承旨牌招。李益運不爲入來,極爲駭然,改差,前望單子入之,待下批牌招,先入侍後謝恩。
承旨前望單子,尹長烈落點。
尹致性啓曰,今日殿座,別侍衛當爲備員,而兵曹判書具庠,不爲入來,卽爲牌招,何如?傳曰,允。
尹致性啓曰,兵曹判書具庠牌不進,推考傳旨,今方捧入,而殿座別侍衛,不可不備員,更卽牌招,何如?傳曰,允。
洪仁浩啓曰,都承旨沈煥之牌不進,推考傳旨,今方捧入,而今日殿座時,承旨當爲備員,所當更請牌招,而拘於廳規,不得請牌,何以爲之?敢稟。傳曰,更爲牌招。
尹致性啓曰,事變假注書尹濟弘,身病猝重,勢難察任,今姑改差,何如?傳曰,允。
尹濟弘改差,代以尹致永爲事變假注書。
沈煥之啓曰,掌令尹寅基,今朔朔書,無緣不書,依定式禁推傳旨及遞差傳旨捧入之意,敢啓。傳曰,知道。
李晉秀啓曰,藩閫狀啓跋尾之無得剩語,飭敎何等申嚴,而卽見全羅監司李書九狀啓,則跋辭措語,旣涉屑越,行部日記,亦不擧論,已極未安,而封啓日子,塡書以八月十九日,若非稽滯,則必是誤書。莫重奏御文字,如是不審,不可無警。原狀啓係是民事,雖不得不捧入,當該道臣,從重推考,何如?傳曰,將欲勘罪,故貶封不推,行部催促,則未勘俟勘之說,極爲無嚴。封啓日子之公然遲滯,猶屬餘事,原狀啓還下送,以此意嚴辭。題送書目,到付翌日卽爲發巡。若或稽緩,寧有如許藩臣?國有常刑,其敢辭乎?
洪仁浩啓曰,大司憲蔡弘履,執義李秉喆呈辭,掌令尹序東·尹寅基傳旨未下,持平李益洙在外,持平一員未差,監察茶時之意,敢啓。傳曰,知道。
以司諫鄭東觀,掌令尹序東,校理權坪,牌不進罷職傳旨,傳于尹長烈曰,只推。
以鄭濂囚單子。傳于尹長烈曰,何足責?考律勘放後,草記。
傳于洪仁浩曰,科次入侍。
尹長烈,以戶曹言啓曰,時御所內各司雨漏處修改吉日,令日官推擇,則今九月初四日辰時爲吉云,以此日時擧行,何如?傳曰,允。
尹致性,以兵曹言啓曰,因義禁府啓目,守門將白思祖議處事判付內,渠何敢不知兵曹之統轄,肆發凌蔑之說乎?萬萬痛駭,令兵判嚴棍二十度事,命下矣。依傳敎守門將白思祖,嚴棍二十度之意,敢啓。傳曰,知道。
尹致性,以備邊司言啓曰,義禁府啓目,姜彝正·李碩遠等原情公事判付內,王府文書事體,何等嚴密,則不踏印信,來請判下,事未前聞,該堂等,付之廟堂,論勘事,命下矣。奏御文書,何等謹嚴,而王府尤重,則不踏印信,萬萬駭然,當該諸堂,施以罷職之典,何如?傳曰,允。其中有武將,姑勿出代,都提調兼察事,從事官發牌,聽傳敎。
尹長烈,以義禁府言啓曰,前承旨徐配修,移配河東府,韓晩裕,移配文川郡,前校理徐有聞,昌寧縣定配事,承傳啓下矣。徐配修,移配慶尙道河東府,韓晩裕,移配咸鏡道文川郡,徐有聞,慶尙道昌寧縣定配,而竝以承傳內辭意,具罪目,卽爲發遣府書吏·羅將,押送于各其配所之意,敢啓。傳曰,知道。
尹致性,以義禁府言啓曰,蔡弘直,杖一百收贖,告身盡行追奪,金近淳·李碩遠,杖一百,以公罪收贖,照律草記批旨內,允,如有公議,各減一等可也事,命下矣。金近淳五代祖壽恒,保社原從功臣云,功減一等,杖九十,以公罪收贖,蔡弘直·李碩遠,無功議云矣,敢啓。傳曰,知道。
尹長烈,以義禁府言啓曰,舒川前郡守朴聖集,拿問嚴處事,傳旨啓下矣。朴聖集,時在任所云,依例發遣府書吏,拿來,何如?傳曰,待待命拿囚。
判中樞府事洪良浩疏曰,伏以天眷篤棐,聖候夬復,廟宮展禮,玉體彌康,爭瞻羽旄之色,倍切欣忭之忱。仍伏念臣猥以無似,忝叨文苑,全眛故實,自積罪悔,向於提學新通之時,以臣未及與聞,不見文蹟之明據,只凭口語之流傳,率爾仰奏,語涉張皇,疎愚之失,捫舌莫及。因此而以致銓官之撕捱,上煩深夜之酬應,言旣不審,罪實難逭。伏蒙聖度寬假,薄施譴罷,臣方杜門訟愆,無地自措,曾未幾何,猥承收敍之恩,感惶交竝,踧踖靡寧。夫筵奏事體,何等嚴重,文苑格例,尤當審愼,而罔念敬謹之義,自陷妄率之科,論其辜犯,實合重勘,豈可以已經薄罰,而晏然自恕,揚揚於周行乎?玆敢冒陳短章,仰瀆崇聽。伏乞聖明,亟降威譴,治臣妄言之罪,以勵群工,以安賤分,不勝幸甚,云云。答曰,省疏具悉。卿其勿辭行公。
判義禁府事鄭好仁疏曰,伏以聖候康復,廟宮展禮,臣民欣忭,曷有其極?仍伏念臣,樗櫟賤品,桑楡暮景,才乏需世之用,恩荷簡心之眷,前後揚歷,罔非踰分,每費造化之權,曲施陶甄之化,節次推遷,濫陞卿列,臣固銘諸肝肺,答以頂踵,而常懼過福之災,益絶進就之念,不意日昨陞擢之命,有霣自天,超授臣以判義禁府事者,臣誠聞命兢惶,感極流涕,不知所以自措也。噫,朝家取人,不一其道,或以才諝,或以勞勩,或以言議,或以文華,而臣於數者,無一之當,九卿之列,自知踰濫,今此一品崇班,尤豈夢想攸到?實非聖朝懋綜核之政,愼公器之道也。歷數廷臣,不才冥升,未有臣比,臣何敢視若固有,晏然承膺,而適値展拜有命,鑾蹕將戒,受點雲劍之望,廁跡陪扈之列,以向來焦遑之心,瞻今日羽旄之美,蹈舞欣聳,衷情倍激,顚倒出肅,不敢言私,而因仍蹲冒,義不敢出。玆陳由中之懇,乞垂體下之仁。伏願聖明,諒臣言之非出飾讓,察名器之不可濫授,亟收臣新授之資,仍治臣瀆擾之罪,俾崇秩無玷,私分獲安,千萬幸甚,云云。答曰,省疏具悉。卿其勿辭行公。
副司直趙宗鉉疏曰,伏以聖候康復,展謁禮成,臣民慶忭,曷有其極?仍伏念臣向入臺地,冒犯違傲,諫啓相箚,聲罪甚嚴,雖荷聖度之曲庇,但止薄罷之末勘,私心悚恧,尙有餘汗,曾未數日,恩敍遽下,繼以有惠堂特仍之命,臣於是,轉罪爲榮,感極而涕,益不知所以自措也。噫,目下所爭執,卽擧世之同情,亦臺閣之常分,臣之忝叨,適在是際,則召命之下,豈或俟屨,而時値齋日,姑先違牌,卽與諫長往復,以爲過齋後呈身詣臺之地矣,恩遞旋降於匪意,去就有違於素心,伊日事勢,自爾至此,顧何嘗有一分逡巡較量底意哉?臣亦具彝性,豈忍爲此,而糾責之言,乃至於此,撫躬悼嘆,尙誰咎焉?嗚呼,臣本巽懦,無所備數於言議之末,而柏府告身,前後十餘通矣。凡於誅討之論,迫急之會,未或遲徊而却顧者,夫豈臣稱職而然哉?卽臣之斷斷所自矢者,惟生死向前,蹈赴爲期故也。不幸乍違例牌,自速顚沛,而司直之論,遣辭深緊,原其情則雖似不諒,執其跡則無以自解,臣固滿心愧赧,受以爲罪,更何用費辭張皇,而彈墨未乾,不可以勘罷之旣經而自恕,廉防所重,不敢以時日之已宿而晏然。玆陳自訟之忱,仰瀆崇嚴之聽。伏乞天地父母,特垂鑑諒,亟命鐫削,以謝公議,以靖私義,千萬幸甚,云云。答曰,省疏具悉。卿其勿辭行公。
行副司直徐有臣疏曰,伏以天祐宗祊,慶籙滋至,聖候康復,秋謁禮成,陟降悅豫,大小歡忭。仍伏念臣於日昨病伏涔涔之中,伏奉承宣除旨,逖違之餘,叨謝是急,不敢言病,章皇膺命,及登筵席,天語溫諄,罪累則屬之滄桑,先故則及於甘盤,辭旨鄭重,寵渥隆摯,凡在傍觀,尙爲之欽聳,況於臣心,當作何懷?以首頓地,感極臆塞,繼以籌堂特差之命,忽下於千萬夢想之外,臣於是惝怳震懍,五情戰掉。噫,臣疎愚冥擿,入於坎窞,白簡之論,擬以重誅,門戶之覆,如隔薄紙,日夕悚伏,與鬼爲隣,儻微我聖上天地之慈,日月之明,卽臣之無臣家,久矣。拔之於九死之餘,被之以再造之澤,頂踵毛髮,都歸造化,陽春雨露,若有偏私,記念先臣,輒垂恩諭,向年賜祭,侈以雲章,幽明感結,不知所以圖報。數年之間,父子金緋,竝居邇列,榮寵華爀,爲人所艶,有重罪難赦,無寸善可記,而厚沐弘造,濫廁顯仕,歷數廷臣,如臣者無幾,臣雖頑如木石,寧不知感?闔門相對,攢手祝聖,惟期生死向前,不避燥濕,糜身殞首,以報塵刹,而獨奈年紀衰朽,疾病侵尋,精神銷落,形殼徒存,臂脚痿痺,便成癃廢,每念涓埃莫效,桑楡易暮,深恐先犬馬塡溝壑,永爲不瞑之恨也。陳力就列,已矣無望,閑司漫局,尙且自劃,從前除職,輒卽丐遞,此實聖明所俯燭也。籌司訏謨,何等重任,則豈容如臣老醜者流,猥廁其間,徒以榮其身而不念名器之不可以虛假也哉?且伏況臣性質昏庸,才識淺短,一切世務,全未曉諳,五六年來,待罪外邑,芻牧委畀,一不事事,距心之罪,久猶自訟,夷考其實,直是空疎癃殘之一棄物耳。今乃責之以出謀發慮,參聞廟籌,則是誠萬萬不近似,而決非愚臣義分,所敢承當。臣若仰恃籠靈,俯藉先蔭,不揣才力之不可堪,不顧衰病之不可强,徒知怵畏,揚揚冒出,則其爲累則哲之明,招有識之譏,當復如何?臣受恩如天,報答無階,苟有識慮精力,一分可强,豈敢爲逡巡飾讓之計,以重不誠之罪?誠以自量已熟,斷無承膺之望。玆敢披瀝肝血,疾聲呼籲於仁覆之天。伏乞聖明,俯垂鑑諒,亟收臣籌司之命,以安微分,千萬幸甚,云云。答曰,省疏具悉。卿其勿辭行公。
觀旂橋迎鑾儒生應製更試御考榜,詩二下一進士韓象洪,二下生員金師範,各新印周易一件。三上一進士睦允中,新印論語一件。三上生員金鋼,進士金明淳,各新印孟子一件。三中生員洪聖肇,進士李基弘·趙學春·尹永輝,各壯紙二卷,御用筆三枝,翰林風月墨一笏。三下生員李是釬,幼學尹,進士蔡弘臣,生員鄭遂龜,各壯紙一卷。次上進士兪孟煥,生員睦黃中,進士安周彬,生員李弘謙·朴師燮,進士李靖模·朴長暻·鄭得中·趙經鎭·玄承祚·崔英弼·安光宇,各御用筆二枝,翰林風月墨一笏。賦二下一生員李光輔,新印書傳一件。二下生員辛景愈,新印詩傳一件。三上進士李光顯,新印論語一件。生員申百祿,新印大學一件。三中進士金碩鉉,壯紙二卷,差備筆三枝,尙方墨一笏。三下進士金處明·李翼·宋文顯·趙道宇,生員洪準源·姜忠永·趙相羽,進士金相任,各壯紙一卷。次上進士兪應煥,生員鄭祖榮·沈鍈·張漢栻,進士李躋賢·尹浣,生員權思永,進士李卿尹,生員鄭日泰,幼學嚴蓍,生員李厚延,進士尹孝植,各差備筆二枝,尙方墨一笏。入格拔去秩,詩,進士朴長鉉,生員睦仁圭·崔晃·徐有鎭。賦,生員崔之聖,進士朴道永,生員安景祺,進士洪始杰,生員李東延·趙民和,進士宋雲載,生員李景憲·申光軾·洪樂膺。更試違秩,進士李㷞,三下入格,以封內姓貫違格拔去,任天常,揮場後以未成篇拔去,生員金鎰,三下入格,紙面誤書拔去,進士金秀臣,次上入格,以屢魁之實才,鋪頭全用庚申,因特敎拔去,生員金處巖,次上入格,以屢魁之人,文不得意,因特敎拔去,進士李日煒,次上入格,以紙面刀擦欠精拔去,李章垕,批點揮場後,以鋪頭之全用庚申,僉議請置落科,故拔去。
御題,處處喜晴過甲子。詩,進士韓象洪二下一,太乙書燈劍南村,子夜簷鈴寂無聲,老農隔話匏花籬,今年穀登時昇平,最宜無雨度是日,甲辰堯蓂幾葉生,在干爲首支屬水,每年一度觀陰晴,先是三日辛壬癸,如鳥繆戶村村氓,井畔恐打梧桐涼,曉窓嫌拍芭蕉鳴,方春發生知好雨,披曆村燈占農耕,村社祈穀踰上辛,岐陽潤麥過重庚,最是甲子冥冥雨,古來妨農厥有名,誰家摘禾衣全濕,何處漏屋眼難成,三百六旬時適丁,畢墟看月度深更,里老扶杖朝慵起,屋角初日掛銅鉦,亥市人散黃牛峽,午雲閒浮白帝城,里樽濁醪騰賀語,翌日丙丁天淸明,始喜閼逢無事過,此時何幸三農情,午運政屬笙鏞治,戌月可占甌窶盈,更願明春添霂霢,臘雪消盡條風輕,一雨一暘皆得宜,有喜天顔齊玉衡,終歲不必呼庚癸,牧人維魚吉夢呈,於萬斯年左海東,屢豐每切齊民誠。
御題,家家築室趁庚申。賦,生員李光輔二下一,揆之日而定中,執宮功亦天時。基先肇於甲三,宅筮吉於辰五。招婦子而入處,其日庚而葺之。旣貞吉之在玆,故經始之迨此。民以家而庇身,自生寅之初載。羲著象於大壯,詩有咏於斯干。方經營於按堵,叶於吉者何辰。登干支而歷數,最穀朝於庚申。兌之金而是屬,震維木而其克。三奇湊於一日,仰視星而天乙。求斯寢之乃安,舍此朝則非吉。辰維簡於作竈,午不吉於乘屋。祈我穀於上辛,矧百室之將盈。宵爾綯而晝茅,待已久於先庚。晴纔喜於甲過,室可葺於申至。循有旺於地四,卜无咎於天三。高明室而旣吉,鬼焉敢乎來瞰?徠門神而呵禁,喚屋主而安處。原某年與某日,自太公而權輿。迨良辰而結構,然後獲此元吉。同某乙而將茶,詔園丁使剡木。超禳災之用巳,異禱伯之維戊。揆三光而測圭,序五行而合土。登登築於是日,不出戶而知時。叶時月於日家,創制度於營室。推良吉之告期,筮神明之降福。農功訖而暇閒,亦先冬而後夏。功已成於後甲,世亦維其亭午。棟宇制於範金,陰雨備於撤土。莞簟安於暇日,夢亦吉於維熊。倚菊枕而大觀,豎屋日而曆象。瞻北極而獻賦,仰大庇之宸衷。
甲寅九月初二日卯時,上御明政門。秋到記儒生製述試取入侍時,行都承旨沈煥之,行左承旨沈晉賢,右承旨洪仁浩,左副承旨李晉秀,右副承旨尹致性,同副承旨尹長烈,假注書具得魯·李允謙,記注官金良倜·承膺祚,二直提學鄭大容,檢校直閣徐榮輔,讀券官右議政李秉模,副司直金載瓚·李義弼,對讀官行副司直李太亨·金啓洛,應敎李相璜,兵曹正郞洪大協,大司成南公轍,以次就位。引儀唱試官以下行禮訖。上命啓洛書賦題兄弟十二人各一萬八千歲。啓洛跪啓宣敎訖。秉模進前曰,聖體,若何?上曰,一樣矣。秉模曰,王大妃殿,氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,元子宮氣候,太平萬安,臣等仰覩今日之陪臨,尺衣漸長,天姿已成,此實吾東方億萬年無疆之慶也,臣等蹈舞慶忭之忱,不可勝達。願以今番賦題,竊爲元子宮獻壽也。上曰,卿言,好矣。上曰,今番賦題,何如?秉模曰,難而好矣。上命晉賢申飭試取,仍卽還內,諸臣以次退出。
甲寅九月初二日辰時,上御便殿。秋到記儒生殿講入侍時,行都承旨沈煥之,右承旨洪仁浩,左副承旨李晉秀,右副承旨尹致性,同副承旨尹長烈,假注書具得魯·李允謙,記注官金良倜·承膺祚,二直提學鄭大容,檢校直閣徐榮輔,考官行判中樞府事朴宗岳,禮曹判書李,行副司直洪明浩,參考官副司直尹行恁,應敎李肇源,前獻納任希存,以次進伏訖。上曰,開講,可也。上曰,注書輩告栍等節,必生疎,前假注書尹致永,仍察事變之任,使卽入來,可也。賤臣承命出傳,事變假注書尹致永進伏。儒生玄在淡以次進講訖,引儀唱禮畢,上還內。仍命退,諸臣以次退出。
甲寅九月初二日未時,上御便殿。科次入侍時,右承旨洪仁浩,假注書具得魯,記注官金良倜·承膺祚,讀券官右議政李秉模,行副司直金載瓚·李義弼,對讀官司直李太亨·金啓洛,司果李相璜·洪大協,以次進伏訖。上曰,此題甚難矣。以元會鴻濛之義,爲命旨排鋪,則當完全無欠,而雖以若伯若叔,直爲命意,文若圓好,則亦非外題也。秉模曰,聖敎然矣。老熟之文,不當如是命義,而旣曰兄弟,又曰十二人,則以此做去,亦無不可矣。上命載瓚·義弼分考。上曰,試所承旨,收券畢後,入來。賤臣承命出傳,與沈晉賢,偕入進伏。上曰,今榜取十二人。命仁浩書傳敎曰,秋到記殿講居首,生員朴廷儉所對,勝於所誦,栍亦純通,製述賦三中居首進士任天常,昨日泮製魁券,快免近來弊臼,御批嘉奬,而今又大闡,竝依例直赴殿試。製述之次生員閔致福,進士李膺禧·李基讓,直赴會試。講通進士閔令儒,幼學丁載暹·朴師晉,製述之次,進士申頤朝,生員鄭國輝·鄭遂龜,各給二分。講略粗幼學金致龍等八人,製述次上進士李星源等五人,各賜紙一卷。入格儒生,皆令明日待令。上曰,講純通人及製述壯元人,今日來待。秉模曰,冬至正使洪良浩,纔已敍用矣。自前多有稟旨還付之例,今亦依此爲之,何如?上曰,依爲之。出擧條上曰,昨日展謁之路,駕過觀旂橋,迎鑾儒生,至於二百餘人云,故使之應製,取百儒更試詩賦,其中魁等先下內閣,卿果見之否?秉模曰,臣於閤外見之,而諸作無非富手也。上命試官以下先退,秉模等以次退出。上曰,欲出應製榜,檢校直閣徐榮輔,大司成南公轍入侍。賤臣承命出傳,與榮輔·公轍,偕入進伏。上曰,更試百儒,欲取五十,而入格夥然,取捨極難矣。賦鋪頭,以庚申題用庚申字,卽是近日弊臼,皆以違格拔之矣。命榮輔·公轍讀券,御考御批,詩賦各取二十五人。上曰,應製高等儒生來待,與直赴殿試人,同爲入侍。賤臣承命出傳,與朴廷儉·任天常·韓象洪·金師範·辛景愈·睦允中·金綱·金明淳·李光顯·洪聖肇·李基弘·趙學春·金碩鉉等,偕入進伏。上命仁浩直赴人呼來,塗墨畢,命廷儉·天常先出。上敎入格儒生等曰,爾等今番應製,皆是合作也,予心之好,不啻若親製,深庸嘉尙。旣有高等頒經之敎,爾其祗受退去也。命明淳進前曰,放翁之題,當用放翁之詩,而爾能多用放翁文字,極可嘉也。僉議以忽於做題,欲置次等,而予獨排衆論書高等,有御批者,爾其受覽也。敎學春曰,爾是實才也。屢次優等,予庸嘉乃,三中皆賜紙筆,而爾則以奬勸之意,特賜一經矣。仍命仁浩書傳敎曰,昨於秋謁之行,駕過聖廟下輦也,食堂諸生甚夥然,命題使卽應製,燭刻之限,或未致意,取優等百儒,又使之更試,取五十人,幾乎人人得意,券券合作,勤孜攻業,甚可嘉也。詩二下一進士韓象洪,賦二下一生員李光輔,詩二下生員金致範,賦二下生員辛景愈,各賜新印三經中一經。詩三上進士睦允中·金綱·金明淳,賦三上進士李光顯,生員申百祿,各賜新印四書中一件。詩三中生員洪聖肇,進士李基弘·趙學春·尹永輝,賦三中進士金碩鉉,各內下壯紙二卷,御用筆三枝,翰林風月墨一笏,詩三下生員李是釬,幼學尹,進士蔡弘臣,生員鄭遂龜,賦三下進士金處明·李翼·宋文顯·趙道宇,生員洪準源·姜忠永·趙相羽,進士金相任等,各內下壯紙一卷。詩次上進士兪孟煥,生員睦黃中,進士安周彬,生員李弘謙·朴師燮,進士李靖模·朴長暻·鄭得中·趙經鎭·玄承祚·崔英弼·安光宇,賦次上進士兪應煥,生員鄭祖榮·沈鍈·張漢栻,進士李躋賢·尹烷,生員權思永,進士李卿尹,幼學嚴蓍,生員李厚延·鄭日泰,進士尹孝植,各賜差備筆二枝,尙方墨一笏。入格人,皆令來待親受事,其令泮長知悉。上敎公轍曰,到記及應製入格人,已召見外,皆令明日來待。仍命退,諸臣以次退出。
上在昌德宮。停常參·經筵。
沈晉賢啓曰,明日常參·經筵,取稟。傳曰,停。
尹致性啓曰,來初五日,朝參日次矣,敢稟。傳曰,停。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
尹致性啓曰,大司憲蔡弘履,執義李秉喆呈辭,掌令尹序東未肅拜,掌令安策,持平李益洙·李瑞朝在外,監察茶時之意,敢啓。傳曰,知道。
傳于金履成曰,右承旨入侍。
傳于金履成曰,應製入格儒生入侍。
傳于金履成曰,到記入格儒生入侍。
傳于李晉秀曰,左副承旨入侍。
承旨前望單子入之,兪漢寧落點。
承旨前望單子入之,林濟遠落點。
刑曹參議前望單子入之,鄭致淳落點。
摠管前望單子入之,李邦榮·權落點。
以左承旨林濟遠,牌不進推考傳旨,傳于李晉秀曰,有除輒違,從重推考,更爲牌招。
傳于李晉秀曰,左承旨違牌勿施,更爲牌招。
以東堂文科監試官望筒,傳于沈晉賢曰,此單望也,單望,豈可點下乎?未差之代,宜卽微稟,差代書入,而不此之爲,憲府首堂,從重推考,當該承旨,亦爲推考,政官牌招開政。
有政。吏批,判書李致中,參判黃昇源進,參議未差,行都承旨沈煥之進。以安策爲掌令,任希存爲校理,閔鍾顯爲知敦寧,李義弼爲同敦寧,徐榮輔爲禮曹參議,朴宗甲爲兵曹參議,丁範祖·李鼎運爲同義禁,申大尹爲司成,閔師宣爲吏曹正郞,金載一爲監察,金履鎬爲戶曹正郞,李瑞朝爲持平,裵重述爲順懷墓守衛官,舍人單,李肇源,校書著作單,趙萬元,冬至書狀單,沈興永,依定式復差,折衝金元泰,今加嘉善加資事,承傳,姜世靖爲掌苑奉事。
兵批,判書具庠進,參判柳誼入直,參議金履翼,參知朴宗甲病,同副承旨尹致性進。以康一鳴爲同知,安昌君燝爲副摠管,姜碩傳爲慶熙將,鄭學畊爲慶尙左水使,李道善爲全羅兵虞候,李明祿爲右水虞候,申大謙爲訓鍊都正,副護軍兪鉉章·崔烜,副司直閔台爀·鄭致淳·李益運·李景溟·朴載淳·李東宇,副司果曺喜有·李東冕。
沈晉賢,以弘文館言啓曰,校理權坪,旣有只推之命,副校理洪樂游,由限已過,與新除授校理任希存,一體牌招察任,何如?傳曰,允。
以校理任希存·權坪,副校理洪樂游,牌不進罷職傳旨,傳于沈晉賢曰,只推,其中有實病人許遞,其餘更爲牌招。
傳于李晉秀曰,侍衛入來,旣在闕中,不卽肅謝,慶尙左水使鄭學畊罷職。
傳于李晉秀曰,摠使雖是閑局,名曰將任,豈可久曠?統制使催促辭朝。
傳于李晉秀曰,又復違牌,處義太過,行左承旨林濟遠推考,更爲牌招入直。
傳于李晉秀曰,臺評今不可追提,大臣筵奏,亦不過體例間事,則有何鐵限,輒事違越,至於今日,三牌不進,而極爲寒心,行左承旨林濟遠,高寧縣監除授,當日辭朝,時任縣監付京職。
傳于李晉秀曰,承旨前望單子入之。
承旨前望單子入之,金履成落點。
以刑曹參議鄭致淳,牌不進罷職傳旨,傳于尹致性曰,只推。
尹致性啓曰,右邊捕盜大將申大謙,以武二所試官,明日慕華館出去矣,所授命召及大將牌傳令牌,何以爲之?敢稟。傳曰,仍佩往來。
沈煥之,以吏曹言啓曰,來乙卯式年文科東堂初試試官中,時無職名人員,令該曹口傳付軍職,何如?傳曰,允。
李晉秀,以戶曹言啓曰,卒奉朝賀鄭存謙,致仕以後祿俸,相考年條磨鍊,則自辛亥正月,至今八月,合四十五朔祿米五十一石,太三十九石,謹奉傳敎,輸送本家之意,敢啓。傳曰,知道。
沈晉賢,以禮曹言啓曰,今此式年文科東堂初試一所,設場於本曹矣,上直郞廳,依例朝房直宿之意,敢啓。傳曰,知道。
沈晉賢,以禮曹言啓曰,卽接四館所牒報,則壬子正月十六日,春到記殿講入格幼學金鳳仁·鄭潤·朴思默,給一分,同年七月十九日,秋到記殿講入格幼學李景運·金鎭昊·盧,給一分,同年十二月十四日,日次儒生殿講入格幼學金鍾文,給一分,癸丑二月初八日,春到記殿講入格幼學金玒·鄭時善,給二分,同年十月十一日,日次儒生殿講入格幼學愼宜學,給二分,甲寅二月十一日,春到記殿講入格幼學鄭敬翰·安彝鼎·田垕·朴在益·車翊修·崔楨衍·尹匡烈·張灝,給二分,同年九月初二日,秋到記殿講入格幼學丁載暹·朴師晉,給二分事,命下,而依例許赴事,報來矣。幼學金鳳仁·鄭潤·朴思默·李景運·金鎭昊·盧·金鍾文·金玒·鄭時善·愼宜學·鄭敬翰·安彝鼎·田垕·朴在益·車翊修·崔楨衍·尹匡烈·張灝·丁載暹·朴師晉,依例許赴於今式年文科初試,較藝等第之意,分付,何如?傳曰,允。
李晉秀,以備邊司言啓曰,本司武郞廳柳春源,奔走勤仕,已滿十五朔,依例六品遷轉事,捧承傳施行,何如?傳曰,允。
李晉秀,以備邊司言啓曰,卽見禮曹粘目,則枚擧東萊府使尹弼秉狀啓,以爲裁判倭以公作米退限事出來,而當初作米退限,實出於一時特恩,則看作前例,限年出來,極爲痛駭,更加責諭,使不得提說,至於許接,自是前例,所贈宴禮單雜物,令該曹照例磨鍊下送爲辭,而裁判出來者,勿論所幹之何事,姑許接待,旣有已例,事係邊情,請令廟堂稟處矣。已出來之差倭,分付本府及該曹,其所接待之節,使之依例擧行,至於公作米退限,此乃從前特恩,則不可視爲應行,每每請退,嚴加責諭,使之卽爲還送,禮單等物,照例擧行之意,分付該曹,何如?傳曰,允。公作米退限事,旣多特許之例,今番亦爲許施事,分付,可也。
尹致性,以義禁府言啓曰,時囚罪人鄭濂,考律勘放後,草記事,命下矣。鄭濂,京畿監司徐龍輔啓本內,素以邑底居生之人,難掩出入官府之跡,而雖以衙門咆喝,歷階呈狀等事觀之,常時頑濫,可以推知,其罪狀,令攸司稟處,罪取考律文,則大明律不應爲條有曰,凡不應得爲而爲之,事理重者,杖八十,大典通編禁制條有曰,私出入官府者,杖一百,名例有曰,二罪俱發,以重者論,推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。鄭濂,從重論,杖一百收贖,告身盡行追奪,放送之意,敢啓。傳曰,知道。
甲寅九月初三日辰時,上御熙政堂。入格儒生入侍時,右承旨洪仁浩,假注書具得魯,記注官金良倜·承膺祚,檢校直閣徐榮輔,以次進伏訖。儒生等以次入就位。上曰,儒生次第升殿,奏姓名,可也。李翼進伏奏姓名。上曰,老儒而自書,故入格,而今番則不知善作矣。爾年今,幾何?翼曰,六十三歲矣。李是釬奏姓名。上曰,爾之所居,何地?是釬曰,以江原道功令,生上來矣。上曰,功令則果善對,而程文則未善做矣。尹奏姓名。上問居住。曰,在羅州矣。上問工夫。曰,詩賦各做千首矣。上曰,汝進士乎?曰,以幼學參迎鑾班矣。蔡弘臣奏姓名。上曰,爾詩佳作也。鄭遂龜奏姓名。上曰,到記亦入格耶?遂龜曰,入格矣。兪孟煥奏姓名。上曰,卽次上壯元耶?不能善作,更加意也。安周彬奏姓名。上曰,做工,何如?周彬曰,做詩三百首矣。朴師燮奏姓名。上曰,爾在何處?師燮曰,住文川矣。上曰,體似鄕儒,故入格,此後善爲致力也。李弘謙奏姓名。上曰,爾之程文,可謂善手。做工,爲幾何?弘謙曰,詩則爲五百首,表則爲六百首矣。上曰,觀華城應製乎?弘謙曰,以新築室,不得應試矣。上命仁浩書傳敎曰,今番應製,連日入格,其才可尙。無論準式與否,生員李弘謙,每朔應製,特爲許赴事,下諭于水原留守。李靖模奏姓名。上曰,入格再次耶?靖模曰,春到記,亦入格矣。朴長暻奏姓名。上曰,自書乎?長暻曰,自書矣。上曰,老儒也。年幾許?長暻曰,五十九矣。鄭得中奏姓名。上曰,爾住何鄕?得中曰,居南陽矣。上曰,每每入格,實才也。趙經鎭奏姓名。上曰,工夫,何如?經鎭曰,表·詩各做三百首矣。玄承祚奏姓名。上曰,做詩,幾首耶?承祚曰,爲千首矣。崔英弼奏姓名。上曰,汝父歸鄕耶?英弼曰,有承傳,故留京矣。上敎仁浩曰,隨卽擬用之意,申飭銓曹也。安光宇奏姓名。上曰,爾作,何乃如是試卷有御批,出給,可也。金處明奏姓名。上曰,與處巖爲幾寸耶?處明曰,爲六寸親矣。上曰,處巖,以每番壯元之人,今番僅爲次上,故拔之矣。宋文顯奏姓名。上曰,年幾何?文顯曰,五十一歲矣。趙道宇奏姓名。上曰,爾之入格,爲幾次?道宇曰,三次矣。洪準源奏姓名。上曰,前亦應製耶?準源曰,以居鄕之故,不得應試矣。姜忠永奏姓名。上曰,做工,幾何?忠永曰,賦則做四百,表則做五百矣。上曰,居住,何地?忠永曰,在楊州矣。趙相羽奏姓名。上曰,曾亦入格否?相羽曰,入格矣。兪應煥奏姓名。上曰,工夫,何如?應煥曰,表·賦各做三百首矣。鄭祖榮奏姓名。上曰,汝兄弟工夫之優劣,何如?祖榮曰,臣則做表五百首,臣弟則做三百首矣。沈鍈奏姓名。上曰,爾則工夫,何如?鍈曰,賦·表各做二百首矣。張漢栻奏姓名。上曰,在何地?漢栻曰,居長連矣。上曰,賦工,幾何?漢栻曰,做二千首矣。李躋賢奏姓名。上曰,爾則做得幾許首耶?躋賢曰,做賦千首·表三百首矣。尹烷奏姓名。上曰,爾則做幾首耶?烷曰,做賦五百首矣。權思永奏姓名。上曰,爾住何方而做工,何如?思永曰,居豐基,而賦則做千首,策則做四百首矣。李卿尹奏姓名。上問居住。卿尹曰,在坡州矣,上問工夫。卿尹曰,表做九百首,詩做千首,賦則做百首矣。鄭日泰奏姓名。上曰,何在?日泰曰,居交河矣。上曰,所作,幾何?日泰曰,表·賦則僅做百首,詩則做二百首矣。嚴蓍奏姓名。上曰,爾誰之族耶?蓍曰,耆之弟也。李厚延奏姓名。上曰,爾之近族,有立朝者乎?厚延曰,趾永,爲臣五寸姪矣。上曰,做工,何如?厚延曰,做賦五百首矣。尹孝植奏姓名。上曰,爾兄弟三人,皆應製耶?孝植曰,兄弟應製耶。上曰,爾年,幾何?孝植曰,年今二十二歲矣,李光輔·尹永輝·申百祿追入進伏,奏姓名。上敎百祿曰,爾之應製賦善作矣。做得,幾何?百祿曰,做五百首矣。上曰,到記講及製述入格儒生,亦爲升殿奏姓名,可也。閔致福進伏,奏姓名。上曰,爾今番作,非得意筆也。以汝相貌,以汝成就,豈有不做科之理乎?日後更加肆力也。李膺禧奏姓名。上曰,工夫,何如?膺禧曰,做詩千首矣。李基讓奏姓名。上曰,昨日入庭時班首耶?年今,幾何?基讓曰,五十歲矣。上曰,首句及鋪頭,異於他作矣。申頤朝奏姓名。上曰,與夔朝,工夫孰勝?頤朝曰,做賦之首,同爲四百矣。鄭國輝奏姓名。上曰,做工,幾何?國輝曰,賦爲三四百矣。上曰,奏對之辭,豈可如此乎?萬萬駭然,分付成均館,停擧,可也。李憲琦奏姓名。上曰,爾齋任乎?憲琦曰,學齋任矣。閔令儒奏姓名。上曰,文義善對矣,亦能製述耶?令儒曰,以製述屢屈,故兼治講經矣。上曰,在於何方?令儒曰,本在羅州,而近日築室華城矣。丁載暹·朴師晉·宋應奎·金致龍·金益耜·朴昌擧·白世春·權傛·尹德年各奏姓名,以次退就位。命頒賞紙筆墨有差。引儀唱〈行〉禮,諸生跪受,行四拜,以次退出。命書傳敎曰,同副承旨許遞,前望單子入之,待下批牌招察任。上曰,近日三司之無端不詣臺,何也?向者次對之後,事端妥帖,而臺臣又復逡巡,若是則當竝與傳啓而不爲賜批,承旨出去,招致三司吏,嚴飭,可也。仍命退,諸臣以次退出。
甲寅九月初三日辰時,上御重熙堂。左副承旨入侍時,左副承旨李晉秀,假注書李允謙,記注官金良倜·承膺祚,以次進伏訖。上曰,提調入侍。賤臣承命出傳,與藥房提調徐有防,醫官周命新,偕入進伏。上曰,王大妃殿湯劑,更爲議定,可也。命新曰,祛濕之劑,不可不進御,而大羌活湯,加減製之,則人蔘雖不入,極其平順,且祛濕流氣,以此進御數三貼,似好矣。上曰,莫重湯劑,以汝一人之見,不可議定,退與李敬培·丁希泰等,同爲議入,可也。命醫官先退。上曰,呈辭摠管許遞,與未差之代,前望單子入之。出榻敎上曰,刑曹參議前望單子入之,待下批牌招察任。出榻敎命書傳敎曰,何時出牌,尙不入來。同副承旨兪漢寧遞差,前望單子入之,待下批牌招察任。命書榻敎曰,王大妃殿進御開結舒經湯,停止,行濕流氣飮,自今日一貼式煎入。又命書榻敎曰,進御加減逍遙散,前方中去前胡,一貼煎入。命退,諸臣以次退出。
上在昌德宮。停常參·經筵。
沈晉賢啓曰,玉堂備員間,視事頉稟之意,敢啓。傳曰,知道。
尹致性啓曰,大司憲蔡弘履,執義李秉喆,掌令尹序東未肅拜,持平李益洙·李瑞朝,掌令安策在外,監察茶時之意,敢啓。傳曰,知道。
沈晉賢啓曰,行右承旨金履成,今日不爲仕進,卽爲牌招,何如?傳曰,牌招。
沈晉賢啓曰,日次儒生殿講·秋展謁還宮日,更稟事,命下矣。以何日爲之乎?敢稟。傳曰,明日爲之。雖値殿座,此時民事,一心憧憧,次對使之依例來會。
傳于沈晉賢曰,左承旨入侍。
承旨前望單子入之,李益運落點。
傳于尹致性曰,舟橋司堂上入侍。
傳于沈晉賢曰,明日之爲殿講,蓋爲渠輩之初試也,受點書啓置之,館學居齋幼學,使之一竝應講,通以上,當給初試,付於再明日終場,而策文渠輩似未嫺,別試箴·銘·頌,定座次,此是特敎,初試之類,今番則勿爲出齋事,令大司成知悉。
有政。吏批,判書李致中式暇,參判黃昇源進,參議未差,行左承旨沈晉賢進。啓曰,判書李致中式暇,參議未差,小臣獨政未安,何以爲之?敢稟。傳曰,仍爲之。以閔台爀爲大司憲,朴基正爲大司諫,高宅謙爲執義,尹羽烈爲副校理,尹益烈·沈興永爲修撰,崔昌迪爲洪川縣監,工曹佐郞單徐季修,遞付京職事,承傳。成均博士申溥·承慶恒·韓啓翼,學錄鄭宗鉉,以上竝單付。贈吏判鄭志式贈左贊成例兼,贈吏參鄭台一贈吏判例兼,以上判義禁鄭好仁兩代,學生金演贈戶佐,孝行卓異贈職事,承傳。
兵批,判書具庠進,參判柳誼入直,參議金履翼,參知朴宗甲病,同副承旨尹致性進。啓曰,慶尙左水使,今當差出,而擬望之人乏少,未準朔禁軍將竝擬,何如?傳曰,允。以李敏輔爲知事,朴明勳爲訓鍊僉正,李顯道爲都摠都事,李秉喆爲副護軍,蔡弘履·金履成·尹長烈·兪漢寧·朴宗來·洪樂游爲副司直,尹悌東·李益賢爲副司果,李晉漢爲慶尙左水使。
沈晉賢啓曰,應敎李相璜,陳疏徑出,校理權坪·任希存牌不進,玉堂上下番俱空,事甚未安,今日政新除授玉堂,竝卽待下批牌招,以爲推移入直之地,何如?傳曰,允。違牌兩玉堂情勢,似欲一伸許遞,今日政差出。
沈晉賢,以吏批言啓曰,尙衣院僉正洪守榮呈狀內,矣身素患痰癖之症,當此換節之時,一倍添劇,萬無供職之望云。身病旣如此,則不可强令察任,今姑改差,何如?傳曰,允。
吏批,再政。以洪善養爲尙衣僉正,尹序東·安策爲校理,冬至兼謝恩使單洪良浩還付事,承傳。洪克浩·姜文會爲掌令,洪良浩爲知經筵,尹師國爲知春秋,李致中爲內贍提調,沈煥之爲內資提調,崔景岳爲宗簿正,朴命球爲宗簿主簿,李義弼爲同春秋。
沈晉賢啓曰,日次儒生殿講,明日爲之事,命下矣。處所,何處爲之乎?敢稟。傳曰,便殿爲之。
尹致性啓曰,明日次對,兩司當爲進參,除在外外,未肅拜人員,竝待開門牌招,何如?傳曰,自當入來,豈可請牌乎?
以校理尹序東,副校理尹羽烈,修撰尹益烈,牌不進罷職傳旨,傳于李晉秀曰,只推。
以文所試官徐有成·尹益烈·尹行直,牌不進罷職傳旨,傳于沈晉賢曰,只推。
傳于尹致性曰,坐直承旨入侍。
沈晉賢,以承文院都提調意啓曰,奉安閣,今方修改,本閣奉安文書,依近例限畢役間,權安于內司僕寺,本院郞廳守直之意,敢啓。傳曰,知道。
李晉秀,以漢城府言啓曰,今日武一所監試官,以洞任之不爲來待事,捉致南部書員使令,至於決杖云。部隷之無得任自推治,旣有特敎定式,且況月前因照訖試官之推治,飭敎何等截嚴,則部隷雖有可治之罪,所當移文臣府,以爲査治之地,而不此之爲,有此犯科之擧者,揆以事體,極爲可駭。當該監試官罪狀,令攸司稟處,何如?傳曰,雖以奉命史官之體重,而未及知有受敎者,猶且不爲饒貸,則史官勘罪,未過旬餘,又有此所謂監試官之故犯,究厥所爲,萬萬痛駭。雖曰不知,不知亦罪,當該監試官,爲先問名,畿沿定配。監試官之事,試官雖難論罪,豈可不爲挽止乎?該所試官,一竝罷職。
尹致性,以兵曹言啓曰,卽接西所衛將洪澤淳牒報,則明禮門東邊內,宮墻一間半許頹落處,今已改築云,把守軍兵還爲入直之意,分付,何如?傳曰,允。
尹致性,以兵曹言啓曰,內司僕南邊槐木一株,顚仆於宮墻,瓦子及蓋板破傷處,拱北門內檜木一株,顚仆於宮墻,瓦子脫落處,集春門內樹一枝,折落於宮墻,瓦子脫落處,今已修改,晝察夜巡軍兵解送之意,分付各該營,何如?傳曰,允。
尹致性,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
尹致性,以備邊司言啓曰,頃因馬島議聘書契退却別幅,一體捧納之意,纔已行會於萊府矣。在前不爲許接之時,回禮單亦必參酌磨鍊,而今番則旣承筵敎,仰體柔遠之德意,特爲依例磨鍊之意,分付該曹,何如?傳曰,允。
尹致性,以備邊司言啓曰,卽見南兵使李裕狀啓,則以爲厚州蓮池坪·祥覇坪·都野坪等地流入民戶爲八十八戶,人口爲一百九十名,而査問其原籍官,則會寧等七邑之人,自昨年秋冬,次次流入,掘土爲幕,斫木結巢,翻土播種,廣墾原野,一倂驅逐,則號呼不去。邊上事體,雖極嚴重,數百民生,不可不念,故姑待收穫逐出,而松田·麻田民人入居後,彼人莫售前習,果有已驗,且厚州周遮爲三百餘里,土地膏沃,峰巒重疊,素稱産蔘之地,而人烟不通,故彼人之潛越採牧,恣意爲之,則以其零星戍卒,只恐生梗,不能禁制,而厚州之初置僉使,在於康熙甲寅,其後丙寅,我國人犯越,適出於厚州,至於革罷。古人設置,意亦有在,則厚州之復設,誠甚便好,竝請令廟堂,稟旨分付矣。厚州形便,故相臣南九萬疏,指陳甚詳,就其中利害之較然者有三,一則三·甲形勢,極其孤絶,脫有緩急,無可相救,而厚州之地則郊野廣闊,土地肥沃,地形漸下,風氣頗溫,霜降最晩,五穀皆熟,大異於三·甲之崎嶇瘠薄,寒苦又甚,設邑於此,可作三·甲輔車之依也。二則萬有一彼人,謂本已有,復據廢地,一踰烏蔓嶺,直入別害,則廟坡以北諸堡及三·甲,皆在賊背,自別害至咸興,雖三百餘里,其間民居鮮少,如入無人之境,設邑於此,可作咸興藩籬之固也。三則厚州復設之後,自作魚面江口,神方·廟坡等諸鎭,實爲內地,皆可革罷,而鎭民之苦,可除也。凡此數條,皆出於積費籌度,不是造次間懸空說去,則其爲確論,庶可無疑,而及夫設鎭之後,適有犯越之事,乍施旋罷,竟失實效,豈非可恨之甚者乎?犯越之憂,江邊諸邑鎭之所同,非獨厚州爲然,故相亦已論之詳矣。今距其時,雖已百餘年之久,建州之雄長如舊,彼居之絶遠如舊,三·甲之彫弊,諸堡之困疲,視其時更有甚焉。先設一鎭於已試之地,以爲實邊固圉之道,恐非失計,而僚相及諸宰之論,或不無參差,邊門之事,在所難愼,前此流入之民則勿爲驅出,使之安業,稍觀來頭,更議設施,實合事宜。以此分付,亦令道臣,採探設鎭便否,爛漫商量,論理狀聞後稟處,何如?傳曰,民居與關防,俱有所益,泉甘而土肥,與後設之茂山無異云,則一因而一罷,特由適然。且況去昔甲寅百二十年之後,又有此議,事若有所待,地勢向陽,五穀登熟,樂赴之民戶,逐出一款,非所可論。長津不毛無人之境,猶爲關防而設邑,則是地之曾爲邑治,而樂生而好居之處乎?至於犯越之慮,沿江一帶,十倍有甚,則此而云云,未知其然。然僉使之先爲移置,邑治之眞箇復設當否,分付道伯,使之細入商量,指陳形便,可也。
尹致性,以壯勇營言啓曰,本營軍兵等中日試射時,鳥銃沒技人,依節目別單書入之意,敢啓。傳曰,知道。
尹致性,以訓鍊都監言啓曰,本局新差中軍申大謙仍任事,草記批旨內,嚴飭使之倍道來現後,草記可也事,命下矣。中軍李應爀,今已來現之意,敢啓。傳曰,知道。
尹致性,以訓鍊都監言啓曰,因兵曹草記,明禮門東邊內宮墻一間半許,因松木一株顚仆頹落處,今已修築,把守金虎門軍十名,還入直所,將校解送之意,敢啓。傳曰,知道。
尹致性,以訓鍊都監言啓曰,因兵曹草記,拱北門內檜木一株,因風顚仆於西邊新築墻上,瓦子一間許脫落處,今已修改,晝察夜巡廣智營軍八名,還入直所,將校解送之意,敢啓。傳曰,知道。
尹致性,以御營廳言啓曰,內司僕南邊宮墻蓋板二間許及集春門南邊宮墻蓋瓦一間許壓傷處,今已修改,晝察夜巡將卒,卽爲撤巡之意,敢啓。傳曰,知道。
尹致性,以武一所試官意啓曰,臣所今日平明開場,擧子捧單數,自天字至黃字半字,合爲二百三人,而先自木箭試取之意,敢啓。傳曰,知道。
尹致性,以武一所試官意啓曰,臣所今日木箭應射擧子,自天字至玄字一百十六人內,具三矢三十六人,二矢二十六人,一矢十八人入格,合爲八十人,而玄字未畢試,日暮姑停之意,敢啓。傳曰,知道。
尹致性,以式年武二所試官意啓曰,臣所擧子,自天字至玄字半字,捧單元數,一百四十四人,今方開場,先取木箭之意,敢啓。傳曰,知道。
尹致性,以式年武二所試官意啓曰,臣所今日自天字止玄字半字,木箭試取入格八十三人,未及試取二十六人,日暮姑停之意,敢啓。傳曰,知道。
尹致性,以義禁府言啓曰,咸鏡道文川郡定配罪人韓晩裕分揀事,命下矣。韓晩裕所到處放送事,分付各該道臣之意,敢啓。傳曰,知道。
領議政洪樂性箚曰,伏以日吉辰良,祗謁廟宮,聖孝克伸,玉體彌康,臣民慶幸,曷有其極?臣於近日一事,有可以仰裨孝理之政者,玆敢仰聞,惟殿下,恕其妄而納其愚焉。韓晩裕,方謫北關,聞其老母與故重臣回卺,年今八十有二歲矣,衰病凜綴,有朝夕難支之慮,而日索其子,日愈多而索愈甚,涕無晞時,人不堪見云。似此切急切悶,可矜可哀之情理,合有參量之道。念其所坐,非但晩裕一人,其日諸人,俱不免涉禁,而特是不知不覺之中,徒知懲討之爲重,反眛干犯之爲罪,則漢法寬大,曲加原恕,不害爲曠蕩之典。況南北投竄,罰亦施乎,又況晩裕情理之有不忍不念者乎?顧臣癃疾,登筵未易,有此煩陳,不勝惶恐。伏願聖明,俯垂諒察,特命宥還,以廣孝理之治焉,云云。答曰,省箚具悉卿懇。韓晩裕之有老母,曾亦聞知,而年紀之如許,情理之如彼,果未及慮到,何覺之晩也?卿箚是矣是矣。卽爲分揀,仍令畿營,三懸鈴知委,俾卽歸覲。雖於尋常編配,篤老侍下,皆許收贖,而同罪者,未聞以他人之親年,混施孝理之政,箚中曠蕩二字,似有所指於言外,究厥所犯,實係罔赦,漢法之寬大,嚴於不敬,卿須諒之。仍傳曰,此批答,遣史官傳諭。止
甲寅九月初四日卯時,上御誠正閣。左承旨入侍時,行左承旨沈晉賢,假注書李允謙,記注官金良倜·承膺祚,以次進伏訖。上命書傳敎曰,下直守令留待。又命書傳敎曰,右承旨聞有實病故,許遞,前望單子入之,待下批牌招察任。又命書傳敎曰,政官牌招開政。上曰,同副承旨入侍。出榻敎上曰,下直守令入侍。出榻敎賤臣承命出傳,與同副承旨尹致性·高靈縣監林濟遠,偕入進伏。上敎濟遠曰,處義過矣。卿若不足責之人,則大臣豈必提飭也?昨日三違召牌,是何事也?濟遠曰,大臣旣言廉隅,則臣雖愚迷譾劣,豈不顧官職去就乎?上曰,似當有節拍,故特命外除,而今番風雨後,念及嶺民,未嘗一時弛慮,今遣卿矣,必着念賙濟,苟有所釐革矯救之事,直爲上疏,限歲前莅任,各別濟拯,以副特除之意也。程道,未知幾許去耶?濟遠曰,七百餘里云矣。上曰,左承旨必諳此地矣。水土,何如?晉賢曰,水土則好矣。上曰,出自宰列,則鎭物治民,與他稍異,往須善爲之也。命濟遠先退。命書傳敎曰,次對後事端妥帖,近日三司,非齋日而無端不爲詣臺,牌招則亦皆屢違,至有若此,則竝與新發之啓而不爲,賜批之敎而一味逡巡,極爲駭然。近日行公三司,一竝遞差。晉賢曰,二品官之翌日肅拜,自有先後四拜,而同義禁李鼎運,先行四拜後,只受官敎,不爲四拜,直爲出去,體例所在,極爲未安,推考警責,通禮院官員之不善擧行,亦爲可駭,引儀所當重勘,而本院請推之外,無他可施之罰,何以爲之乎?上曰,依爲之。通禮院官員拿處,可也。出擧條晉賢曰,卽者應敎李相璜,以其親病,陳疏徑出,原疏以停朝市不得捧入矣,所當直捧禁推傳旨,而此與無端徑出有異,推考警責,何如?上曰,依爲之。出擧條命退,承史以次退出。
甲寅九月初四日午時,上御重熙堂。右副承旨與舟橋堂上入侍時,右副承旨李晉秀,假注書具得魯,記注官金良倜·承膺祚,舟橋堂上沈頤之,以次進伏訖。上曰,舟橋事,已皆措置否?頤之曰,前堂鄭民始,幾多經紀措辦,臣不過按而行之,申而飭之而已矣。上曰,船隻事,何以定計?頤之曰,五十隻則欲執留,四十餘隻則欲還送矣。上曰,民情,何如?頤之曰,詳探渠輩物情,則皆願撤橋後還歸云矣。上曰,今年秋事,初有庶幾之望矣。向者大風,多被損傷云,念不少弛矣。頤之曰,風災之餘,雖多所害,日候差晩,出場姑遠,且沿路諸邑則所見甚好云矣。頤之曰,今秋當濬川,而財不敷晷漸短,以臣愚意則待明春日力稍長,財力稍裕擧行,似好矣。上曰,唯。頤之曰,臣於舟橋,多有檢飭事,而旣是城外,故不敢擅自出去矣。上曰,從便往來也。仍命退,諸臣以次退出。
甲寅九月初四日酉時,上御重熙堂。坐直承旨入侍時,同副承旨尹致性,假注書李允謙,記注官金良倜·承膺祚,以次進伏訖。上命書榻敎曰,進御加減逍遙散一貼煎入。命退,承史以次退出。
上在昌德宮。停常參·經筵。
夜自一更至五更,灑雨下雨,測雨器水深,一分。
藥房提調徐有防,行左承旨沈晉賢啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。
王大妃殿·惠慶宮·中宮殿,藥房口傳問安。答曰,知道。
殿座罷後,內閣·政院·玉堂·藥房口傳問安。答曰,知道。
尹致性啓曰,今日殿座時,別侍衛不可不備,兵曹判書具庠,卽爲牌招,何如?傳曰,允。
沈晉賢啓曰,今日殿座時,承旨當爲備員,都承旨沈煥之不爲仕進,所當請牌,而拘於廳規,不得請牌,何以爲之?敢稟。傳曰,今姑許遞,令該曹口傳付軍職,使之進參於次對。
沈晉賢,以內醫院提調意啓曰,副提調沈煥之,謂有身病,今日問安,不爲仕進,卽爲牌招,何如?傳曰,已許遞,都承旨前望單子入之,待下批牌招察任。
都承旨前望單子入之,黃昇源落點。
尹致性啓曰,因漢城府草記,武一所監試官,以李碩遠捧現告以入矣,卽聞犯科者,非臺監李碩遠,乃是都廳監察郭林福云,傳旨以郭林福,更爲捧入,而漢城府草記中,不能區別,以致現告之誤捧,當該堂上,推考警責,何如?傳曰,然則百步外量箭都廳官所爲,試官之未及照察似然,罷職分揀。雖曰同一監察,旣與監試官之臺監,體貌差異,定配,過矣,拿處奪告身放送事,分付。
傳于尹致性曰,抄啓文臣親試,兼行於今日。
兩司前望單子入之,執義尹在醇,持平李之聃·趙德潤,正言李允行·李心傳,大司憲李,掌令趙章漢·兪漢人,大司諫洪明浩,司諫申大尹落點。
以次對進不進單子,傳于尹致性曰,吏·兵判之稱病,可惑,其外諸堂稱病,駭然,一竝嚴飭入侍。徐有臣,聞有實病,而趙鎭寬之病,過矣,卽爲牌招入侍。
傳于尹致性曰,大臣·備局堂上引見。
大司憲前望單子入之,洪明浩落點。
尹致性啓曰,卽者義禁府都事來言,右議政李秉模,今方待命於金吾門外,係是大臣去就,敢啓。傳曰,知道。
尹致性啓曰,議政府錄事來言,右議政李秉模,嚴敎之下,罪著溺職,惶懍震越,罔知攸措,走伏金吾門外,恭俟鈇鉞之誅云,仍納命召,何以爲之?敢稟。傳曰,批答出,以入侍傳敎。
尹致性啓,義禁府都事來言,左議政金履素,今方待命於金吾門外云,係是大臣去就,敢啓。傳曰,知道。
尹致性啓曰,卽者議政府錄事來言,左議政金履素以爲,卽伏聞賓筵下敎,罪著曠瘝,跡涉偃便,萬萬震懍,求死不得,走伏金吾門外,恭俟鈇鉞之誅云,仍納命召,何以爲之?敢稟。傳曰,批答出,以入侍傳敎。
尹致性啓曰,卽者議政府錄事來言,左議政金履素以爲,金吾胥命之中,伏承命召還傳之命,且伏奉傳敎下者,誨諭嚴截,益覺負犯之至重,震剝罔措,求死不得,仍爲席藁泥首,以俟金木之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
傳于李晉秀曰,右副承旨入侍。
以尹寅基囚單子,傳于李晉秀曰,分揀放送。
以趙德溥囚單子,傳于洪仁浩曰,分揀放送。
以慶尙監司趙鎭宅狀啓,農形馳啓事。傳于洪仁浩曰,近以畿甸·兩湖之去卄七八風勢爲憂慮,不遑寢食,卽見嶺伯狀聞,本道則伊日有雨無風,雨反爲益,言念民事,萬萬幸甚。巡路所見旣若此,則道內列邑,亦皆同然乎否?更令遍問狀聞。兩湖其後日氣之朝霧晝曝夜涼,或有一分之益,而今日又此霏微,霜信之漸退,可知貼地之禾稼,或能索種云乎?竝令切勿諱災,亦勿過實,一從所見,更卽狀聞,以紓宵旰之念事,令廟堂分付三道道臣。
兵曹,以申大謙爲禁軍別將。
尹致性,以御營廳言啓曰,本廳千摠李煜,身病甚重,勢難察任,改差,何如?傳曰,允。
尹致性,以武一所試官意啓曰,臣等直詣試所,今日卯時開場,自玄字,木箭仍爲試取之意,敢啓。傳曰,知道。
尹致性,以武一所試官意啓曰,臣所今日木箭擧子八十九人畢試內,入格具三矢十三人,二矢十六人,一矢二十人,昨日入格八十人,合爲一百二十九人,而仍自天字,鐵箭試取之意,敢啓。傳曰,知道。
尹致性,以武一所試官意啓曰,臣所今日鐵箭應射擧子,自天字至黃字半字,一百二十九人內,具三矢三十五人,二矢三人入格,合爲三十八人,而日暮姑停之意,敢啓。傳曰,知道。
尹致性,以式年武二所試官意啓曰,臣所今日平明開場,應射擧子,自玄字半字,木箭仍爲試取之意,敢啓。傳曰,知道。
尹致性,以式年武二所試官意啓曰,臣所今日鐵箭應射擧子,爲一百二人,而自天字至玄字半字,入格九十七人內,三矢入格八十三人,二矢入格十人,一矢入格四人矣。鐵箭今已畢試,片箭鱗次試取之意,敢啓。傳曰,知道。
尹致性,以式年武二所試官意啓曰,臣所今日片箭應射擧子,爲九十七人,而自天字至玄字半字,入格五人內,貫一中一人,邊一中四人矣。片箭今已畢試,騎芻鱗次試取之意,敢啓。傳曰,知道。
尹致性,以式年武二所試官意啓曰,臣所今日騎芻應射擧子,九十七人內,入格二人,未及試取爲九十二人矣,日暮姑停之意,敢啓。傳曰,知道。
尹致性,以義禁府言啓曰,前承旨李益運,黑山島,勿限年定配,勿揀赦典事,承傳啓下矣。李益運,全羅道羅州牧黑山島,勿限年定配,勿揀赦典,而以承傳內辭意,具罪目,依例發遣府書吏,押送配所之意,敢啓。傳曰,知道。
刑曹啓目,粘連海州牧殺獄罪人金千才段,各別嚴訊,期於得情爲旀,黃州牧殺獄罪人吳北述段,各別嚴訊,期於償命爲旀,鳳山郡殺獄罪人洪五金段,各別嚴訊,期於取服爲旀,遂安郡殺獄罪人金日宅段,各別嚴訊,期於得情,何如?判付啓。海州囚金千才段,多人共敺,下手重者爲正犯,則正犯之非五良而乃千才,無可疑。然三箇漢,互相爭鬨也,牛飮役酒,始因墦間之醉,狼藉謔戲,轉成泥中之鬪,此拳彼脚之連出,東倒西歪之不省,歇地緩着者生,要處緊觸者死,死固不幸,生亦罔生,何嘗有一分必殺之意乎?大凡殺獄,償其殺而已,必殺非必殺,不可區而別之,而生者之招,死者之言,皆云相與詼諧,末乃鬪鬨云云,中情所發,不謀而同,雖貸千才之一縷,可使生者無冤,千才身乙除尋常,各別嚴刑,絶島定配,道臣問備,依回啓施行爲旀。黃州囚吳北述段,吳哥一人,朴哥五人,朴載春,被打致命,則打之者,似不出於北述,北述段,依回啓施行爲旀。鳳山囚洪五金段,盜賊接主人,以官令推捉則推捉,而已,焉敢私自毆打?毆打除良,亂用鐵鞭,至於折骨,此而容貸,平民何以聊生?索錢旣露本色,則墮牛都係粧撰,五金段,嚴刑得情爲旀。沈全,若或逃避他邑,則移文捉來,何所不可,而乃有猾狡越境殺死之讎?當該守令査出,施以譴罷之典,以懲其平日不能檢束之罪爲旀。遂安囚金日宅段,三人之醉謔,轉至鬪鬨,與海州金千才之獄一般。千才旣貸性命,日宅宜無異同,互閱兩案,才守則曰,五良捽髮,千才踢腎是如爲旀,春延則曰,日宅毆打,太寬挽止是如兺除良,日宅之衣笠裂失,太寬之衣笠自如者,亦可驗一漢則滾鬪,一漢則救解之證左,比之三人之互相拳踢,或猛或歇有間焉耳。春延,昨日相詰,不過一戲之說,雖可見日宅之亶在弄假成眞,非出用意故殺,而獄體至重,不可以同出醉中,遽施一例闊狹之政,卿等意見果何如,更爲看詳,論理草記爲良如敎。
領議政洪樂性箚曰,伏以臣,卽伏聞以今日賓對大臣備堂之多有懸病,筵敎截嚴,臣亦懸病中一人也,伏不勝萬萬惶懍,方走伏金吾,仰請嚴譴矣。卽於路次,府吏來傳政院所報,聖念特軫賤臣衰病,至有勿令胥命之敎,臣於是,尤切感惶,靡所容措。恩敎之下,不敢違慢,不得不徑還私次,而寵渥徒隆,義分全虧,伏枕隕越,一倍悚蹙。仍伏念臣之病狀,日就添加,俱係貞痼,不比一時疾恙,而最是眞元積敗,風痰愈肆,神精轉益昏瞀,氣息轉益凘綴,日夕奄奄,宛轉床笫。況復腋脚癤腫,日益浸盛,痛楚倍劇,扶人動作,亦極艱辛,以此症形,時月之內,趨走供職,其勢末由。每當藥院候班,賓廳日次,輒以稱病爲常,自犯瘝曠之誅,奚暇能責人而董率哉?伏乞聖明,俯垂諒察,亟賜威罰,勘臣前後曠職之罪,仍遞臣本兼諸任,俾廟務無闕,殘喘獲延焉,云云。答曰,省疏具悉卿懇。臥閤安心,筵敎丁寧,今此箚引,反涉於瀆屑,更須安心,以時造朝。仍傳曰,此批答,遣史官傳諭。
藝文館提學金載瓚疏曰,伏以臣,旬日之間,三上章而三辭職矣。一辭而恩益重,再辭而官愈盛,凡有所辭,輒進一官,今叨此尤萬萬不敢當之職,其所以辭者,乃所以要也,辭之則義不敢也,不辭則情至迫也,跼高履厚,若無止屆,何由使苦心血懇,仰格我慈覆之天也?噫,日昨守禦使之命,聖心爲念,先臣特簡,推及臣身,記故拊孤,恩言曠古,伊日之自筵退者至或爲臣而感激歔唏,臣五內如墜,聲淚交失,實不知何以爲心也。嗚呼,殿下記念先臣者,以其心也,先臣之事我殿下者,亦以心也。先臣之心,沖素謹畏,以進爲退,以是而持躬,以是而報國,且以是留戒于臣,一是心無替,此先臣所以受知于殿下,垂庇于臣身者也。今殿下錄臣而用臣者,非爲臣也,謂臣是先臣之子也。儻以視先臣之念視臣,臣以先臣之心爲心,上而任之順其方,下而事之率是道,進不獲戾于朝,退不忝先于家,則是殿下特達之恩,克全於終始,先臣不昧之心,庶伸於存沒,泉路有知,必當隕結,而今乃超擢則太驟,兜攬則無漸,秉銓衝而歷遍館閣,佩戒符而兼管保障,而顧其間纔數朔有餘日矣。人事所召,物理必徵,不壹則沛,匪朝伊夕,若使先臣尙在,則必當執臣之手,遑遑䕤號於天地父母之前也。噫,殿下之記念先臣,恩至渥也,德至厚也,而亦何不念保其後全其家,始可爲不忘其人之至恩至德也哉?況伏念臣年紀未衰,四大無疾,若使循序任使,材器相當,則趨走供職,殫竭爲期,追先臣未卒之志,報殿下罔極之恩者,何患無鎭長日月,而今乃以一世華要,同時竝湊,有若非臣莫可,如將不及者然,此不但臣一己之私憂,淸朝用人之政,將何以鎭物情而服民志也哉?至於以若綿材,受若重任,決知其有僨無幸,而語近例讓,義有不敢,有不暇復事煩陳,而只以中心之切切懇迫者,疾聲仰籲。伏乞聖慈,惻然垂恤,亟收守禦新命,俾得以仰戴恩造,俯全微忱,千萬至祝,云云。答曰,省疏具悉。卿其勿辭行公。
左尹趙鎭寬疏曰,伏以天休滋至,玉候遄復,祇謁廟宮,宸慕克伸,臣民慶忭,曷有其極?仍伏念臣之受恩,千古一人耳,自先臣遭罹以來,蒙被我殿下罔極之德,與天同大,凡所以昭雪而薰沐之,前後非一。臣每奉恩言,不啻若寒谷之遇春風,顚根枯荄,固已欣欣向榮矣。至於六月十六日處分,卽先臣再生之日也。孤露不死,得有是日,母子家人,發蒙覩天,如夢如癡,且驚且喜,幽明之際,如聞嘆息,穹壤之間,只有涕淚而已。嗚呼,政注一着,是先臣難暴之情,而天日在上,徹底昭晳者,已有年所,則彼關西一事,特影子耳。然而繭絲,乃其自效也,怨則積焉,脂膏,卽其所處也,誣則厚焉,卒之金穀之案,齊于北斗,噫,蔣堂之失人心,治太嚴也。臨安官錢七十萬,非理之罔也,而世無程叔子之明辨,又孰肯爲吉陽訟冤乎?臣之抱玆至痛十九年矣,間嘗血書籲天,聖批惻怛,而特以事會之遷拖,伸暴無期,幸際我邦承千一之慶辰,孝理所及,特垂提飭,先之以繡覈,申之以籌議,於是乎恩綍屢百言,昭然日星,條條區別,字字洞辨,不惟明其誣,從以暴其心。從古人臣之伸誣亦何限,而未有如臣父之所被者,臣雖萬萬糜粉,其何以少答天地之恩哉?抑臣有隱恫於中焉。臣於先臣任事之日,拘馬之齒已長,而內不能贊其政,外不能弭其謗,竟使臣父飮恨,而臣則視息地上,爲子不孝,乃至於此。顧安所藉手事君,而自蒙湔滌以後,未踰三朔,亞尹禁堂,除誥聯翩,臣惶霣感激,五情惝怳,急於叩謝,一未敢辭巽,昔人所謂不如是,則不足以仰承德意,正爲臣說也。重入脩門,間躡文陛,以半生屛伏之蹤,復瞻尺五之天,超坑坎而登雲霄,未足喩其榮也。雖卽日退死,亦尙何憾?忽於千不近萬不當之地,又有此籌司新命,嗚呼,此何擧也?臣於太室陪香之所,吏報踵至,臣三聞然後,知其傳之非妄,四體震掉,莫知其所以,及奉恩敎下者,至擧先臣未卒之志,臣伏讀未半,聲淚俱發,誠以先臣,受知於殿下如此之深,丹書纔洗,衮褒遽加,不以臣不肖而俾繩其武,嗚呼,臣之有今日,卽先臣之遭逢也,先臣之志事,亦是臣今日之心也。然而先臣歷試外內,踐履固多,臣則無是也,自來迂疎,處窮愈甚,猝使之與聞廟謨,得不駭四方之聽哉?嗚呼,先臣之報國一念,生死向前,以臣不肖,雖無能爲役,而苟效涓埃,湯火如飴,豈敢自沮,以負先臣之心哉?然於榮道一步,惴惴恐恐,有若蹈虎尾而涉春氷。況臣老母,積憂所薰,餘悸成疾,日夕敎臣者,恩造之前,戀慕之義也,恩造以後,滿盈之戒也。自聞此報,一則感涕,一則憂懼,若置臣於百尺竿上,寢息不寧,臣將何以慰解之乎?賓對有命,天牌繼臨,自顧此身,非臣所有,去就辭受,固宜一聽於天,抑臣切有請焉。詩不云乎?顚之倒之,趨走之謂也,遐不作人,成就之謂也。殿下欲使臣,趨走之乎,抑欲成就之乎?濟濟淸朝,去一拙澁之物,豈不有關於朱子所謂風俗之盛衰者乎?伏乞聖明,哀而察之,籌堂恩差,亟命反汗,見帶諸任,竝許鐫改,仍令選部,勿復檢擧,俾臣得以退守先臣之松楸,歌咏聖世之樸,不勝萬幸。答曰,省疏具悉。卿其勿辭行公。
左副承旨李益運疏曰,伏以臣,上干蔑分之罪,下負拚命之誅,撫念情蹤,自悚自愧,杜門自訟,如窮無歸,不意殿下克恢藏疾之量,特紆收簪之恩,數日之間,除旨聯翩,霜雪雨露,罔非至敎,恩山德海,與天無極,驚惶感激,臣情失守,良久悸定,涕泣交流。仍念臣,以人則至孱劣也,以識則至昏瞢也,言議風采,何嘗彷彿於耳目之寄,而天賦之彝,磨滅不得,鸇逐之心,生死以之,嶺海斧鉞,九死靡悔。向者薇垣點下之恩,乃在臺廳長鎖之餘,臣惛不自量,觸冒威靈,庶幾天心開悟,義理獲伸,殿下之所以處之者,一切反是,寸紙春秋,置之有無之間,擧世公議,依舊伈泄而止,此豈平日所望於聖明也哉?只緣臣誠未格天,言不見孚,衮闕則遂非而文過,臺啓則有傳而無批,一則臣罪,二則臣罪。伊日分義之壞損,擧措之駭妄,有不暇恤,而合啓之尙未登徹,臣罪當死,死爲不瞑之鬼,生又戴罪之身,其生其死,無往非罪。從今以往,臣當囚言息影,含恩訟愆,以爲未死前自靖而已,豈可但貪恩戀寵,揚揚於近密之列哉?此臣所以撫躬自悼,求死不得者也。且念臣頂踵毛髮,罔非恩造,夷險燥濕,生死向前,死且不避,言敢不盡,盡言而死,則死亦榮矣。我殿下御極以來,百爲鼎新,明侔日月,德合乾坤,奮發睿智,策勵群工,躬堯·舜之都兪,酌商周之文質,尤於義理之分,析以毫縷,郅隆之化,朝夕可致,何嘗有一事之過中,一言之失平,而忽於夏秋以來,事屬懲討,必欲漫漶,絲綸之間,動拂群情,雖以日前事言之,三司之啓,單臺聽批,在古無聞,得來喪性之一姜儐,深夜臺省,勒使承聆,彼儐固無足道,而此亦殿下之過擧也。又況搢紳之間,人鬼雜糅,近日之差除陞擢,至及於凶醜罔赦之類,此又殿下過擧之過擧也。殿下於討逆一事,終始箝勒,觸處顚倒,雖或快心於一時之私恩,恐不可以垂法於天下萬世矣。殺臣等十倍,國未必削,而封置數紙,畢竟不徹,則存亡如一髮,思之及此,不覺懍然,臣於見職,豈或爲揚揚出膺之計,而昨於召牌之下,陳疏見阻,坐犯違傲,聖飭截嚴,臣徒懷嚴畏,冒沒祗肅,而抑臣別有所恧蹙不自安者。近者三司之臣,沬血飮泣,以疏以箚,日積公車,而禁令便作金石,喉院一例退却,若使臣拚棄廉防,因仍蹲據,凡係朝紳懲討之章,不揆義理,惟順聖旨,一切斥退,不少留難,則自顧初心,寧不矛盾?此所以前後除旨之下,不敢爲蠢動之計者也。纔肅恩命,冞增愧恧,而又況臺啓出納,該房主之,臣在該房,而姑舍前日手傳之紙,更捧別人新發之啓,則有靦面目,人謂斯何?此尤臣難冒之一端。殿座有命,進身無路,退伏禁扃之外,敢陳必遞之義,誠非得已,豈臣之所樂爲也?伏願殿下,察臣情地之危苦,亟削臣所帶之職,以肅朝綱,以安私分焉,云云。
甲寅九月初五日卯時,上御熙政堂。藥房入診,抄啓文臣親試,上齋儒生製述,日次儒生殿講,兼行次對入侍時,藥房提調徐有防,副提調黃昇源,假注書具得魯,記注官金良倜·承膺祚,檢校直閣徐榮輔,醫官柳光翼·金孝儉·金光國·周命新·李周憲·朴春源·吳仁豐·丁希泰,以次進伏訖。有防曰,侵早臨殿,聖體,若何?上曰,一樣矣。有防曰,醫官等,今方待令,使卽入診,何如?上曰,置之。上曰,大臣·備局堂上引見。得魯承命出傳,與行左承旨沈晉賢,右承旨洪仁浩,右副承旨李晉秀,同副承旨尹致性,假注書李允謙,事變假注書尹致永,右議政李秉模,判敦寧金持默,戶曹判書沈頤之,吏曹判書李致中,刑曹判書李得臣,漢城判尹李在學,行副司直徐有大,副司直尹行恁,大司諫朴基正,掌令姜文會,修撰沈興永,偕入進伏。秉模將欲進前問候。上曰,問候,其止之。近日以民事,一念憧憧,宵衣旰食,猶屬歇後語也。所謂月六之賓對,未必有嘉謨嘉猷,則亦不過應文備數,而今年諸道農形,有不可只憑道啓而領略,諸宰所聞,亦應有詳略淺深之可知者。故昨夜下敎,未明求衣,亶出求助之念,而備堂七人之一時懸病,此何事體?備堂則猶是具僚也,行公大臣之只委下位,無端不參,是豈成說乎?政府故事,決不如是,而左相之事,誠莫曉也。如是而其可曰仰體倚毗之眷,俯恤民生之意耶?如此次對,其何爲之?大臣以下,竝卽退去,可也。秉模等退出。基正等起伏楹外曰,臣等有區區所懷矣。仁浩曰,次對諸臣,雖命退去,而三司旣登筵,則所當進前傳啓,而謂有所懷,起伏於楹外,大損臺體,不可無警,入侍三司,竝推考,何如?上曰,依爲之。出擧條基正等曰,臣等才識言議,本不合於淸朝耳目之任,而賓對有命,雖不得不冒沒承膺,而及登前席,筵體生疎,不善周旋,至有承宣請推之擧,自顧慙恧,無面可顯。以此情踪,豈可晏然於臺次乎?請命遞斥臣等之職。上曰,擧措大損臺體,依啓。兩司在外及未肅拜人竝許遞,未差之代,前望單子入之,待下批牌招,先入侍後謝恩,可也。出擧條上曰,試官行禮,可也。引儀唱試官以下行禮訖,考官行判中樞府事朴宗岳,行副司直金載瓚·鄭大容,參考官大司成南公轍,行副司直金啓洛,舍人李肇源,副司果李允行,以次進伏。上命有防書抄啓文臣親試表題,擬漢命列侯諸將,無敢隱朕,各言其情詔,賦題謂公曁曁,公來于于,晉賢跪啓宣敎。上曰,上齋儒生,旣已入庭行禮,與抄啓文臣,同題製進事,分付,可也?儒生試所承旨則左承旨爲之,抄啓文臣親試試所承旨則右承旨爲之。晉賢·仁浩等,承命頒紙。上曰,儒生旣皆自作自書,則抄啓文臣,豈可用書吏倩手乎?皆令自寫,可也。上曰,日次儒生,呼名應講,可也。上曰,向來李遇濟疏中,日次講賜第之弊,言則是矣。齋任輩若能粗解句讀,便欲倖望科第,此習不可長也。今番則抽籤於深處,栍亦峻考,除非發難文義,應對無窘者外,竝置落科,可也。儒生呼名,以次進講。居不者至於十七人之多。上命書傳敎曰,向來臺疏中論列,言則是矣,知且姑爲,意亦有在,而今日捧講,稍欲主嚴,所謂齋任生,口無不聱牙,讀無不錯誤,此蓋差任時,不問實才與否而然。雖以渠輩言之,差任三朔,尙不攻業,亦甚駭然。居不儒生洪獻榮·尹淳基·金孝選·洪在榮·崔承憲·金鑰·具㢍·李堂脩·嚴燾·金邁淳·朴載壽·任存常·李憲琦·李勉讓·吳亨鎭·沈尙祖·徐雨輔等十七人,竝限三朔停擧,其代,勿令如前爲之,一循渠輩,公議擇其能講能製者,塡差事,分付。差任時不能照管之當該泮長,罷職。命書榻敎曰,考官鄭大容,代行司直趙宗鉉,參考官李允行,代兵曹參議朴宗甲差下。上曰,試所進去兵曹堂上許遞,前望單子入之,待下批牌招察任。出榻敎上曰,試所進去兵曹郞廳,令該曹他司口傳相換,出榻敎允謙誤書講章,仁浩曰,莫重殿講,注書之擧行,事事顚錯,萬萬可駭,本院請推之外,無他可施之罰,何以爲之乎?上曰,渠以幺麽假官,焉敢若是濫恣?今番則姑不處分,以觀來頭,可也。致性,以右議政李秉模,左議政金履素待命啓辭,進前仰奏。上曰,勿待命事,遣史官傳諭,仍傳命召,可也。命書傳敎曰,近以諸道民事,不敢自暇,今日次對來會之命,亦出於須臾無或少忽之意,則無論情病之巧湊,七備堂之一時懸病,是可曰仰副未明求衣之念乎?尤所慨然者,行公大臣之無端不來也。此所以使卽退去,勿令稟事,更思會且歸矣,有非求助之義。左相亦云簉朝,次對更爲入侍事,傳諭。上曰,次對,當於食後爲之。諸宰先令食代,左右相入來與否,使之知入。允謙承命出傳,還奏曰,左右相與諸宰,今方詣閤矣。上曰,引見事傳諭,可也,允謙承命出傳,與右副承旨李益運,左議政金履素,行司直鄭昌順,左參贊洪秀輔,行司直鄭好仁,兵曹判書具庠,行副司直徐鼎修,漢城左尹趙鎭寬,試官行副司直趙宗鉉,兵曹參議朴宗甲,大司憲李,大司諫洪明浩,正言李允行,及朝前退去諸臣,以次進伏訖。履素等曰,近日早涼,氣候不調,聖體,若何?上曰,一樣矣。履素等曰,王大妃殿氣候,何如?上曰,一樣矣。履素等曰,惠慶宮氣候,何如?上曰,一樣矣。履素曰,今日以民事,特命賓對,而臣則以病未赴,至伏聞筵敎之截嚴,臣雖萬萬惶懍,而臣旣有前日仰達者矣。殿下之責臣者,不過筋力奔走也。臣之欲一分報效者,亦不過筋力奔走也,臣之病勢,尙不向減,今又自犯猥越之罪,雖非臣之所樂爲,而惶悚之心,何可勝達?近日則非但脚病而已,種種諸症,益復添加,雖欲奔走,其亦末由,惟伏望體諒焉。上曰,卿之病勢,乃是宿症,而疾病之來,人所難免,故向者臺言,旣示嚴斥之意,向日筵敎,亦旣昭晳無餘,則到今言病,無乃太過乎?履素曰,臺言果是實際語,則臣豈以是爲自劃之計乎?大體臣之病情,不一其症,不可但以脚病宿症爲苦而已矣。上曰,向筵,見卿凡節,別無比前添加之症矣。履素曰,向者登筵,僅僅强力,而若論病症,則有加而無減,雖尋常賓對之如例爲之者,致煩飭敎,如是而其可曰大臣乎?名爲大臣而敢萌占便之計,則其罪,當如何?雖於今日,如蒙體諒許免,則公私幸甚矣。仍又縷縷陳病,笑語相雜者久之。秉模曰,俄承飭敎,今旣登筵,陳病之辭,恐不必如是矣。上曰,非謂卿之無病而言病也。但若非十分不可强,則特敎賓對之時,不可懸病不進也。予非不欲曲賜體諒,如領相之爲,而卿則似不至於不得强力,故俄有飭敎者此也。上曰,次對爲之。以諸道狀本觀之,民事誠可謂切悶,非謂一番次對,必有利益於民憂國計,而惟是憧憧之心,食息靡已,特爲召接卿等,未知卿則所聞見則何如。履素曰,宵旰之念,溢於辭敎,臣固不足以對揚萬一矣。臣於自南宥還時,見沿路農形,則雖謂之大豐,可也,日前風雨以後,聞於湖南之人,且聞關西消息,則皆云無前之災,而大體論之,則似不至於通同之大無矣。且其中亦不無被災之淺深,此後俵災等事,待其報來後,自廟堂亦不無酌量區別之道矣。先令各該道臣,各別着念於年分執災等事,爲好矣。且念荒歲糴政,尤爲第一救活之道,秋後捧糴時,以精實穀,申飭收捧,則庶爲救災之實效矣。秉模曰,今年之旱後日氣,雨暘適中,俱慰民望,故庶有登熟之幸矣,近日風雨乖常,人言不一,或曰歉荒,或曰免凶,而以諸道狀本觀之,亦可謂難以適從,風雨前稱以大豐者,風雨後遽稱慘歉,此豈非無所的知之論耶?今則自廟堂,姑無豫講之策,惟待秋成後年分等節,以爲從長區別之地矣。上曰,非謂今日次對,便可以硬定施措也。凡事莫如預備,予所以詢諮於卿等者,意實有在矣。秉模曰,今年災名中成川·浦落等例有之災,絶無而僅有,此則元不夥多,至於風災,則當以別論,在前亦未嘗以風災,爲蠲減之政。大抵租稅至重,漢光武非不知治體,而南陽給復,但止一年,此蓋以常稅之不可輕易除減故也。上曰,今年秋事,以節晩之致,姑不可謂一齊出場,卿等所謂姑俟來頭之論,誠似然矣,而與其臨時忙遽,莫如預先講究,此意,卿等不可不知也。秉模曰,親民之職,莫如守令,每於災邑弊局,聖念憧憧,凡在分憂之任者,孰不兢惕,而今年年事,雖未出場,若論備預之道,則無過於擇守令,一道之內,果皆堪任,則實爲萬幸,如其不然,則迎送於捧糴催科之際,不如早爲之所,嚴飭諸道,儻有病或難强,力或不逮者,不待殿最,思所區處,使之民有所恃,事無後時,何如?上曰,依爲之。如是申飭之後,不卽狀聞,以致來月以後繡衣之摘發,則其可曰道伯遵朝令乎?實病與不堪任者,斯速狀聞事,嚴飭,可也。出擧條秉模曰,各道句管堂上,所以句管該道之事也。無論年分前後,凡係該道民事,或私書往復,察其緩急,或抄錄已例,以備顧問,則實爲循名責實之道,亦有年前已行之例,依此擧行之意,各各申飭,何如?上曰,依爲之。出擧條秉模曰,臣於赴公後聞之,則昨夜,吏·兵曹有官敎擧行之事,而以書吏爲之云,此豈成說乎?上曰,名以官敎,豈可使書吏擧行乎?此則司謁誤傳之致,當該司謁,令攸司科治。昨夜擧行之官敎則還收,令該曹更爲成出安寶,可也。履素曰,聖敎之下,臣竊有憂慨者矣。禁令還收之請,頃旣有付之三司之敎,本事禁令,卽爲還收,則昨夜處分之還收,自在其中矣。上曰,無論事之大小,名曰禁令,則爲臣子者,莫敢知而故犯,卽是臣分之當然,況於此事禁令,則口傳下敎,雖異於絲綸之頒示者,而伊時下敎,豈可比之於尋常禁令乎?然欲開口於此事,則實非臣分之所敢出,卿勿復言也。秉模曰,臣於三司合啓,有所仰達者矣。日前次對後朝紙,忽以金鍾秀事姑停書出者,大是臺臣之做錯矣。上曰,大凡臺啓規例,改措語,則仍爲前啓,全篇純是新語,而請字以下措語,一竝改之,則無異新啓。所謂封置啓辭,還入賜批之啓,以本啓言之,雖在於第四件,而全篇新語,跋辭亦改,則便是初發之啓,當付於三司啓之末端矣,末端旣是新啓,而金鍾秀事則不過改措語之添入,只請放釋之還收,而跋辭亦不過前日所請之加等,則是前啓也。伊日臺臣,初不可否於舊啓有無,而先擧封置啓辭之事,則筵退後,忽以姑停書出呼望者,萬萬駭然矣。益運曰,臣之待罪諫長也,果以金鍾秀宥還之命還寢事,發啓傳啓,而伊日三司合啓,臣旣未承批旨,則金鍾秀事之當爲連啓,不啻分明,而伊後姑停二字之出於朝紙,臣亦不勝駭惑矣。鍾秀之前後負犯,果何如也?畢竟全釋,輿情益激,爲今日臺閣者,焉敢有停啓之擧乎?不可以一二臺臣之做錯,直歸之於停啓之科,第四件五件事,當依舊矣。上曰,第四件五件事之當爲換次云者,非爲金鍾秀地也,卽爲臺體也。其所換次,無關於討罪之輕重,而新啓之在於前啓之上,有損格例,李益運之於此,看作有所輕重於換次者,豈非可笑之甚者乎?益運曰,新啓本是第四件事出來,而亦不過改措語而已,則豈可以是而爲新啓乎?然則新啓之爲第四件,固自如,而金鍾秀事當爲第五件矣。秉模曰,三司合啓,事體嚴重,而向日賓對合啓時,金鍾秀事,初不擧論,忽於筵退後,以姑停書出,至頒於朝紙,停連俱無所據,擧措未免顚錯,當該臺臣,施以罷職之典。雖以政院言之,無一言,頒之朝紙者,亦甚不察,當該承旨,推考,何如?上曰,可勝言哉?莫嚴者臺體,以袖裏一片故紙,以代百世鈇鉞,所關不亦重乎?近因設禁之萬不得已,臺體未免日卑,今若因噎廢食,不念扶顚之方,是豈設置臺閣之本意也哉?若使南海宥還人之舊啓未停,則勢將連啓,而欲連啓,則當在伊日新發合啓之上,卽不易之格例,生疎所致,未及周旋,忽於筵退之後,書出無於例之姑停其可成說乎?卿言甚得體,依爲之。出擧條上曰,諸堂次次奏事,可也。頤之曰,雨後穡事,雖未出場,視諸春夏間所聞,已大損,臣曹經費,不可不預爲撙節矣。定例所載,雖有年限,物種足可堪用,則不必以定例爲拘,且各司修繕之役,勿論緊漫,首尾相續,此亦爲耗費之一端,有所重處,固無可論,若不緊急處,姑待經費稍裕,似合宜。至於各司進排之貢契物種,必待臣曹之按例許題然後,始爲取用,自是法例,而近來或有初不關由,直爲捧用,本曹則一從定例前例而會減,故無例之用,自歸削減,畢竟空失,害及貢人。此後如有此等之弊,則該司郞官,草記論勘,當該下屬,移法司重繩事,定式分付,何如?上曰,依爲之。此後犯者,官員草記論罪,可也。出擧條頤之曰,祭官所着冠服,勿用私儲,竝用官件事,今春,奉特敎定式,自臣曹出給物力,使濟監措備進排,而若當臘親行之時,則應入件數,爲二百三十三件,該監之進排,紛挐多端,本曹之策應,經費難繼。臣取考定例,則祭服原數二百十五件內,一百四十四件,分授各司,次次修補以用,其餘七十一件,出付濟監,臨時進排,定例之分授各司,實出於省弊省費之意,今當釐正定式之時,宜遵定例施行,自備局定其司之豐殘,殘司則自臣曹,一番製給,使之修補以用,稍厚衙門,自各其司,如前措備以用,而祭服色品,一依濟監·工曹件爲之,毋得參差事,申明定式,何如?上曰,依爲之。出擧條頤之曰,方物綿紬,貿絲於燕市,織造入用之,故每於翌年使行,給價貿來,而聞彼中事情,則明年方物,似有多數需用之慮。然則今年預爲周旋然後,可免狼狽。恒留五起中,特加二起,以爲預備之地,似好,下詢大臣處之,何如?上曰,大臣之意,何如?履素曰,來頭事勢,不可無留意預備之道矣。秉模曰,俄與戶判,閤外酬酢,目下事勢,不可不預備矣。上曰,依爲之。出擧條庠曰,臣以昨夜摠管官敎事,有所陳疏,而見阻喉院,飭敎繼下,故不得不進參賓對,而至於成出敎旨之命,則有不敢奉行矣。上曰,卿須商量於孰輕孰重,分界,可也。前此吏·兵判,旣皆擧行,則獨於卿,何可曲諒也?卽爲就座。等曰,鄭妻事。上曰,不允。出擧條等曰,德相事。上曰,不允。出擧條等曰,尙喆事。上曰,不允。出擧條等曰,封置啓辭捧入事。上曰,不允。出擧條等曰,金鍾秀事。上曰,俄已明其不當爲第五啓,而又復如是,何也?曰,問於伊日臺臣,則當爲第五啓云矣。上曰,第四啓措語,旣不用前啓一字,請以下又異前啓,則此非新啓乎?新啓當在末端,以此言之,金鍾秀事,舊啓之已爲停啓,豈不分明乎?興永曰,三司合啓中,金鍾秀事,不以具書傳啓,只擧單抄者,其在啓體,壞損極矣。臣謂大司憲李,從重推考,宜矣。上曰,遞差,可也。出擧條仍命書榻敎曰,大司憲李遞差。上曰,大司憲前望單子入之,待下批牌招察任。出榻敎明浩曰,臣等姿性庸陋,言議巽軟,本不合於淸朝耳目之任,而賓對有命,召牌儼臨,義分是懼,蒼黃登筵,三司合啓,何等體重,而及其傳啓之際,以致啓語之失次,都憲至蒙特敎譴罷之典,臣等均是做錯,幸逭同罪,廉隅所在,更何顔面一刻冒據於臺次乎?請命遞斥臣等之職。上曰,勿辭,亦勿退待。出擧條上曰,入侍外玉堂兩司竝許遞。出榻敎興永曰,一玉堂·兩承宣之頃日箚啓,卽職分內事也。上曰,爾所謂職分內事云者,禁令則姑置之一邊,以其捧入爲職分內事耶?伊時禁令,果何如也?爲人臣子,敢欲抛却禁令,而更爲發口乎?爲臣盡忠,乃是職分內事,而爾之所言,大相反焉,寧有如許臣分乎?爾則當設鞫嚴問,斯速出去。興永逬出。履素曰,渠若知其禁令之如此,則豈有如是仰奏之理乎?秉模曰,渠之所奏,全沒知覺,似不足責矣。上曰,一問後可知。判金吾出往擧行,而推考房承旨,同爲出去,可也。好仁承命退出。益運曰,玉堂亦一言責之地也。上曰,李益運,無論此事彼事,皆欲干涉,近日所爲,萬萬痛駭,拿鞫得情,可也。仍命書榻敎曰,玉堂沈興永,設鞫嚴問,承旨李益運,拿鞫得情。秉模曰,伊時禁令,不敢相傳,臣等亦於今番承宣·玉堂被罪後,始得其詳。興永之無知妄作,容或無怪矣。上曰,卿言似然矣,渠若眞箇不知而言,則容或可恕,使之更爲入來。渠若曰不知云爾,則當分揀矣。興永進伏。上曰,此實人鬼關頭,知不知間直奏,可也。興永曰,臣實不知,有前日下敎,故依有所達者矣。上曰,設鞫傳敎,置之。上曰,沈興永事,可謂善出場矣。履素曰,俄者李益運之處分,誠過中矣。臣非謂益運也,金鍾秀之負犯,豈可遽議於停啓乎?上曰,左相之事,非矣。左相之於金鍾秀事,胡爲乎齗齗若是也?李益運之挺身勦說,固有以也,而左相之言,亦豈出於公心乎?金鍾秀非無如何之事,而予之至今所賴者,猶不無得力於金鍾秀之義理者,而左相於予,有何報答,予於左相,亦豈有資益乎?金鍾秀之至於近日所處,人皆謂之必死,而予則曰必不死矣,卿於彼,何嫌何隙?決不當若是。左相事慨然慨然。履素逬退。上曰,左相何爲出去乎?俄者下敎,非謂金鍾秀事而發,予方責其言病,而登筵初奏,專是言病,未見其悚蹙之容,徒聞其張皇之辭,予固已深非之,而營救李益運,尤其不是處,予安得不一言乎?秉模曰,所奏,不善周旋,而臣亦不勝悚惶矣。命書傳敎曰,近來放恣之習,太甚,日前臺廳擧措,亦出於無畏,而今日筵席,渠敢以不干於渠之事,挺身勦說,色辭極爲痛惡,決不可置之搢紳之列,拿鞫輕矣,承旨李益運,黑山島,勿限年定配,勿揀赦典。上曰,予之近來注措,意在恢蕩,非但爲其百年久菀而已。先朝末年,多有簡拔,聖意蓋有以也。予所仰體,亶出繼述,此意,卿等豈不知之,而李益運,卽所謂自中之高物也,其亦不可謂不加任使,而近觀益運之所爲,渠有何所恃,乃敢放恣若是乎?極爲痛駭矣。命書傳敎曰,朕舌莫捫,自覺率口一語,大觸卿意,然登筵初奏,傍觀礙聽,營救承宣,旨意太晦,則烏可終默,不念君君臣臣之大防乎?卿之先退,將欲胥命,似過矣。安心還第事,遣史官傳諭。上曰,都憲雖已遞去,三司今旣備員,使之入侍傳啓,可也。明浩·允行·興永等進伏。上曰,三司合啓則俄已承批,只擧兩司合啓,可也。明浩等曰,啓能事。上曰,不允。出擧條明浩等曰,趾賊事。上曰,不允。出擧條明浩等曰,夏賊等事。上曰,不允。出擧條明浩等曰,國榮事。上曰,不允。出擧條明浩等曰,明謙事。上曰,不允。出擧條明浩等曰,逆復事。上曰,不允。出擧條明浩等曰,時偉·宇鎭事。上曰,不允。出擧條明浩等曰,柳星漢事。上曰,不允。出擧條明浩等曰,九宗事。上曰,不允。出擧條明浩等曰,柳師文事。上曰,不允。出擧條明浩曰,押班監察呈課,前承旨兪漢寧罷職事。上曰,聞甚駭然,令該府捧供,可也,出擧條明浩曰,下諭事。上曰,依啓。出擧條允行曰,臣姿品庸下,言議巽軟,本不合於淸朝耳目之任,而頃當見職,事在目下,義重聲討,不待庚牌,卽當竭蹶出肅,而第初入言地,又値齋日,全昧格例,未及周旋,待其翌曉,蒼黃詣臺,將欲傳啓之際,忽被儒臣請罷之論,臣之生疎譾劣,到此益露。以此情踪,其何敢晏然於臺次乎?請命遞斥臣職。上曰,似欲一伸,依啓。出擧條上曰,次對先退,可也。上曰,寄齋生四學生,如自試所出來,使之應講,可也。寄齋生玄在淡等,以次進講訖。上曰,應製儒生及抄啓文臣,分饋酒麪,可也。命書榻敎曰,進御加減逍遙散一貼煎入。上曰,時限如過,卽爲覆帳捧券以入也。引儀唱禮畢。命退,諸臣以次退出。
上在昌德宮。停常參·經筵。
自開東至酉時,灑雨下雨,測雨器水深,一分。
沈晉賢啓曰,明日·再明日,國忌齋戒正日相値,視事頉稟之意,敢啓。傳曰,知道。
洪仁浩啓曰,大司憲洪明浩呈辭,執義·掌令二員,持平二員未差,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,雨勢如此,後日次爲之。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,雨勢如此,後日次爲之。
沈晉賢啓曰,成均博士韓啓翼,旣呈肅單不爲入來,事體所在,極爲駭然,所當重勘,而本院請推之外,無他可施之罰,何以爲之?敢稟。傳曰,爲先推考。
傳于沈晉賢曰,左承旨入侍。
傳于沈晉賢曰,日次儒生殿講時,講居首純通幼學許珨,上齋生應製賦居首二中一進士李日煒,詔居首三上進士姜履元,竝直赴會試,講通幼學玄在淡·李惟采·李泳夏·金益耜·宋應圭,賦二中二進士李章垕,各給二分,賦二下生員金鎰,詔三中進士金明淳·安光宇·趙學春,賦三上生員金處巖,各給一分,賦三下進士宋文顯·洪準源,詔三下生員尹永輝·李是釬,各紙一卷賜給,其餘講之略粗,製之次上,竝勿論。
洪仁浩啓曰,臺啓事體,何等嚴重,而昨日大司諫,朴基正等避嫌啓辭批答,換書以大司憲,洪明浩避嫌啓批,至於入啓啓下之境,原啓辭,今方改書以入,而臣之矇然捧入,萬萬惶悚,當該注書,所當重勘,而本院請推之外,無他可施之罰,何以爲之?敢稟。傳曰,爾則禁推,注書拿處。
以武二所初試榜目,傳于洪仁浩曰,法令一定之後,自當信如金石,況科規乎?鐵箭·木箭之只計退步,甚無義。故以竝計防牌步數事,帳殿試射,已有定式,大小科場,亦皆依此爲之之意,受敎丁寧,今春庭試,亦爲遵行,則觀此榜目,只計退步,事之駭然,莫甚於此。當該上試官及訓鍊院公事堂上罷職,參試官,令該府拿問處之。此蓋首差備無狀之致,令該院首堂,嚴棍懲礪後,草記。榜目改修正,雖以承宣言之,乃父之奉承傳擧行之事,慢若不知,循例捧入,當該承旨,爲先罷職,亦爲拿問嚴處。此後令兵曹載之科擧及試射節目,俾勿違越。
黃昇源啓曰,同副承旨尹致性禁推事,命下矣。依定式遞差傳旨捧入之意,敢啓。傳曰,知道。
黃昇源啓曰,吏曹郞廳來言,承旨有闕,政事,取稟。傳曰,當日爲之。參判前望單子入之。
吏曹參判前望單子入之,洪明浩落點。
傳于黃昇源曰,前應敎李相璜仍任,牌招察任。
傳于黃昇源曰,何時下敎,尙不備員擧行,朝體所在,是豈敬禮之意乎?玉堂有闕之代,今日政以在京無故人差出,待下批牌招察任,今日內擧行。太常合坐,亦於今日爲之。兩司亦爲待下批牌招。政府啓目,今日爲之。舍人之久在,爲弊不些,待啓下移除他職。
洪仁浩啓曰,卽者議政府錄事來言,左議政金履素以爲,伏俟嚴勘之中,荐伏承勿待命之敎,誨諭之恩言,雖出涵容,自作之罪孽,愈覺彰露,心神轉益震越,情踪轉益窮蹙,跼天蹐地,求死不得,負此罔赦之罪,未蒙金木之典,偃處城闉之內,尤非義分之敢安,今方轉向縣獄,泥首席藁,恭俟鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。此時畿邑民事,大臣之滯留,豈不害及小民?益覺捫舌之戒,更添察眉之苦,卽爲入城,以便予心事,一體傳諭。
洪仁浩啓曰,左議政金履素,又使錄事來言,卽於史官之回,雖伏承勿胥命之敎,而有罪未勘,窮蹙轉甚,不敢冒歸私次,仍爲伏俟金木之典云,仍納命召,何以爲之?敢稟。傳曰,昨因左相之獨入,有所筵敎,卿之及登筵席,非言病而似言病,笑中談話,若有諷意,予安得不起惑,登筵者亦安得不致訝乎?捫舌之諭,亶出無隱,命召之隨傳隨納,竊恐後懷常分,安心勿待命,以爲具僚盡分之柯則事,遣史官傳諭,仍傳命召。
沈晉賢,以弘文館言啓曰,本館上番闕直,事甚未安,今日政新除授玉堂,待下批仍卽牌招,以爲推移入直之地,何如?傳曰,允。
有政。吏批,判書李致中進,參判洪明浩病,參議未差,行都承旨黃昇源進。以金啓洛·李羽晉爲承旨,李鼎揆爲大司憲,李昌漢爲大司諫,許晊爲執義,韓光植爲司諫,曺允遂·柳頤玄爲掌令,李萬榮·李重蓮爲持平,金熙采爲獻納,鄭晩錫·李東冕爲正言,尹光普爲校理,尹悌東爲副校理,尹行直爲副修撰,徐鼎修爲禮曹判書,洪樂淵爲軍資正,金綱爲南部都事,兪應煥爲童蒙敎官,承文博士單朴鼎元,承文副正字單李漢。
再政。以成德雨爲副應敎,權坪爲副校理,任希存爲副修撰,閔鍾顯爲司圃提調,鄭尙愚爲司僕正,尹寅基爲掌樂正,洪樂敏·洪秉臣爲吏曹佐郞,崔性烈爲監察,應敎單李相璜仍任事,承傳。
兵批,判書具庠病,參判柳誼入直進,參議兪漢寧病,參知尹長烈病,右承旨洪仁浩進。副護軍高宅謙·洪克浩·兪漢人·姜文會·趙章漢·鄭東觀·李相璜,副司直閔台爀·韓晩裕·沈鏗·尹序東·安策·權坪·任希存·韓光植·尹羽烈·李益洙·李瑞朝·李之聃·趙德潤·朴基正,副司果尹益烈·鄭履綏·尹行直·李允行·李重蓮·洪守榮,以上竝單付。
兵曹口傳政事,副司直金載翼。
黃昇源啓曰,新除授左副承旨李羽晉,同副承旨金啓洛,竝卽牌招察任,何如?傳曰,允。
李羽晉啓曰,紙品過厚之弊,飭敎何如,而今番監試初試二所榜目紙品及式年文科初試二所榜目紙品,俱涉過厚,極爲駭然,當該上試官及應辦官,所當重勘,而本院請推之外,無他可施之罰,何以爲之?敢稟。傳曰,竝拿處。
以尹致性囚單子,傳于李羽晉曰,分揀放送。
沈晉賢,以承文院都提調意啓曰,奉安閣修改之役,今已完畢,文書亦爲還安權安所,守直郞廳出直之意,敢啓。傳曰,知道。
金啓洛,以兵曹言啓曰,依下敎行首備邊郞尹之謙,決棍二十度之意,敢啓。傳曰,知道。
金啓洛,以武一所試官意啓曰,臣所今日平明開場,自天字,鐵箭仍爲試取之意,敢啓。傳曰,知道。
金啓洛,以武一所試官意啓曰,臣所今日鐵箭應射擧子九十一人內,具三矢入格六十人,二矢八人,一矢二人,昨日入格三十八人,合爲一百八人,而仍自天字,片箭試取之意,敢啓。傳曰,知道。
金啓洛,以武一所試官意啓曰,臣所今日片箭應射擧子,自天字至黃字半字,一百七人內,貫一中二人,邊一中四人入格,合爲六人,而仍自天字,騎芻試取之意,敢啓。傳曰,知道。
金啓洛,以武一所試官意啓曰,臣所今日騎芻應射擧子,自天字至黃字半字,一百七人內,一中入格爲十人,而仍自天字,鳥銃四貫革試放之意,敢啓。傳曰,知道。
金啓洛,以武一所試官意啓曰,臣所今日鳥銃應放擧子,自天字至黃字半字,一百七人內,貫一中三人,邊三中一人,邊二中二人,邊一中五人,入格合爲十一人,而天字未畢試,日暮姑停之意,敢啓。傳曰,知道。
金啓洛,以式年武二所試官意啓曰,臣所今日平明開場,應射擧子,騎芻自天字半字,仍爲試取之意,敢啓。傳曰,知道。
金啓洛,以式年武二所試官意啓曰,臣所今日自玄字半字,木箭試取,入格十九人,昨日入格八十三人,合爲一百二人內,三矢入格五十九人,二矢入格二十四人,一矢入格十九人矣。木箭今已畢試,鐵箭鱗次試取之意,敢啓。傳曰,知道。
金啓洛,以式年武二所試官意啓曰,臣所今日騎芻,自天字半字,至玄字半字,入格八人,昨日入格二人,合爲十人內,二中入格一人,一中入格九人矣。騎芻今已畢試,鳥銃鱗次試放之意,敢啓。傳曰,知道。
金啓洛,以式年武二所試官意啓曰,臣所今日騎槍應試擧子九十七人內,無一人入格,而各技皆已畢試,仍爲計劃修正榜目之意,敢啓。傳曰,知道。
李羽晉,以義禁府言啓曰,武科東堂初試一所都廳監察郭林福拿處,奪告身放送事,傳旨,啓下矣。郭林福,今已拿囚,以制書有違律,杖一百收贖,告身盡行進奪,放送之意,敢啓。傳曰,知道。
李羽晉,以義禁府言啓曰,罪人徐有和,爲先具格嚴囚事,命下矣。罪人徐有和,着枷杻足鎖,移囚南間之意,敢啓。傳曰,知道。枷杻足鎖,姑除,可也。
禁府啓目,前修撰趙弘鎭原情云云,問目內辭緣,泛稱遲晩,所當請刑是白乎矣。曾經侍從,勿爲請刑,載在大典通編,議處,何如?判付啓。未曾聞其不文,而規例亦非久蟄以後新式告君之辭,其敢若是矛盾乎爲良如敎。
又啓目,崇陵齋郞申奭相更招云云,問目內辭緣,泛稱遲晩,刑推得情,何如?判付啓。後勿如是之意,嚴飭放送爲良如敎。
刑曹啓目,粘連公州殺獄罪人李日得段,更加訊推,期於得情,初檢官,竝從重推考爲白乎旀。木川縣殺獄罪人沈福永段,各別嚴訊,期於取服,當該檢官推考爲白乎旀。文義縣殺獄罪人趙完璧段,連加嚴訊,期於取服,何如?判付啓。公州囚李日得段,他人鬪鬨,拔刀而入,卽常漢之例習,日得之替當大石,緊踢學奉,證案昭著,更無可疑。事端起於大石,學奉之向大石困辱,果如何,則大石之終無一番下手,似無是理兺除良,屍親則曰,日得足踢之後,大石同力蹴打云,而尊位看證之招,皆曰,不見大石之犯手云者,能不曲護而然乎?況旀燒糞送鷄,雖曰日得之指揮,執跡而論,終涉殊常,不可以暗踢之脫空,行賂之歸虛,處遽然置之末減之科,保授是在,尹大石與日得,更加査究爲有矣,兩囚旣在營下,道臣親執擧行,別具意見狀聞事,分付爲旀。木川囚沈福永段,速死之處,至硬之器,隨手而傷,卽地而斃,於此斷案已成是置,所謂福永,班之窮者,所謂本伊,民之頑者,割耕靳貸,侵凌多端,甚至曰汝曰爾云,則隣比之誼,斷矣,貴賤之分,掃矣。爲福永者,耐血氣不得,或不是異事,而塞路斷蔥,先失其道,擧鍬破頭,因至於死,昔何疲殘,低首受困是如可,今何獰慝,惟意行兇是隱喩,自觸云云,因病云云,多見其出於窘遁,分付道臣,別加査究,期於得情爲旀。兩邑檢官問備事實,因之無嫌字多,亦有朝令,竝只置之爲旀。文義囚趙完璧段,傷處旣合法文,看證亦甚丁寧,不待乞和與逃躱,情節已綻露,且況罪汰而假稱官差,憑是而蔑視殘氓,敺之踢之,恣意行惡,以至於殺越人命,則不可以乘醉迷亂不省人事,爲寬恕之端,嚴飭推官,更加訊推,如有別般疑端,須卽報營啓聞否,則期於輸款,俾洩死者之齎鬱事,分付道臣爲良如敎。
又啓目,粘連中和府殺獄罪人李成三,各別嚴訊,期於取服,何如?判付啓。道啓曹讞,無甚參差兺除良,觀於死者之卽日致斃,犯者之三年在逃,外面獄情,渠難倖逭,中和囚李成三段,依回啓施行爲良如敎。
敎統制使李得濟書。王若曰。揀一代制閫之器而難其人,委三道管轄之權,最重是任,予心惟簡,僉議攸同。眷玆海東之關防,最彼嶠南之都統。明組練備陰雨,設施餘數百年,峙糇糧據要衝,管領殆幾千里,直壓鯨鯢之窟。控蠻荊以鐵砲龜船,都摠龍驤之師,壯樓櫓於金鉞豹纛,伊來節制之疎漏,久矣升平之恬嬉。編伍浦戶之多空,衆瘼漸痼於凋瘵,儲峙舳艫之虛擁。戎政任它於疎虞。地是保障金湯,久失備豫之策。時則折衝罇爼,宜畀釐革之材。惟卿,簪紳名家鞱靲令望,將門著克肖之美,前後之歷試旣多,利器懋盡職之誠,外內之聲譽亦菀。制閫節於海關,出自喉舌之班,托禁旅於干城,久作爪牙之用。玆授卿以三道統制使兼慶尙右道水軍節度使,卿其祗服寵命,益殫壯猷。繕甲峙糧,備警急於不日,運籌蘇瘼,殫綢繆於未陰。謬習除鞭靴之供,勿循效嚬之套,弊政蠲魚鹽之稅,宜思息肩之方。自餘臨事弛張,亦宜隨便區劃。於戲,閑山之壁壘入望,寧忘龍蛇之餘羞?轅門之旌旗生光,庶藉虎豹之雄略。故玆故示,想宜知悉。知製敎尹悌東製進
日次儒生殿講時,上齋生應製御考榜,賦二中一進士李日煒,父亨植,直赴會試。二中二進士李章垕,父逈,二下生員金鎰,父載恪,以上給二分。三上生員金處巖,父養直,給一分。三下進士宋文顯,父弼休,生員洪準源,父直人,以上各紙一卷。次上進士洪始杰,父綎,進士尹浣,父之鐸,進士金鎭白,父玉基,詔倍畫三上進士姜履元,父忱,直赴會試。三中進士金明淳,父履慶,生父履基,進士安光宇,父構,進士趙學春,父德泂,以上各給二分。三下進士尹永輝,父恒鎭,生員李是釬,父載爀,以上各紙一卷。次上生員金鑢,父載七,生員韓啓重,父尙默,進士閔鍾吉,父頤世,生員鄭遂龜,父師赫。
御題,謂公曁曁,公來于于。賦,進士李日煒二中一。戎車嘽於出師,彼南仲則赫赫。皇靈濯而欲藉,武夫洸而方棘。胡旆旆兮斯,公之來兮舒而,推無疾於驅爾,驗有泰於鎭此,來何暮於我公?全一蜀而騷騷,人雪山而誰重?兵潢池而敢嘯,其言訛而士佻。徯雅量而方蘇,于時憂也孔殷。帝曰欽哉堂堂,車彭彭於十乘,旆央央於重英,宜汲汲焉啓行,豈其虛而其徐?猗我侯之度量,以鎭物爲先務,移襄陽之緩帶。儼渤海之單車,眉隱隱而氣舒,象王師之春和,環士女而跂予,望車塵兮何像?應業業於方叔,當桓桓於師尙。瞻馬首之自東,僕夫胡爲緩驅?雷宜迅於昔料,日欲舒於今來,徐徐鞭以五馬,若無憂於四方。人波蕩而佻輕,公山岳而凝重。我覯子之行止,蓋其儀也棣棣,觀者堵而嘖嘖,曁曰何而于何。琴單父而已調,柝重門而豈警?戒容斂以禮容,若春日之載陽。公素有此德量,養得來於生平,寧毫釐之着忙?渾一身之安徐。師中吉以丈人,蜀自此而無虞。憂已釋於渙氷,安可措於泰盤。西人欣而胥告,于其來兮何遲,莅三巴而底治,整一器而自油,傳美事於靑史,獻短章於丹戺。
御題擬漢命列侯諸將毋敢隱朕各言其情。詔,進士姜履元三上。皇帝若曰,中原塵晴,南宮酒暖,英雄下馬,山河按一天之圖,將士趨鵷,風雲屬八年之暇。惟朕視卿等,猶魚有水,歸我者,如鳥擇地。一自起於沛而封於巴,遂成君臣際會,所以危則將而安則相,殆若父子家人。何幸宇宙統一之功,寔賴塵埃屈群之力。風櫛雨沐,豈敢忘當時之勞?海晏天淸,不圖有今日之樂。晉文侯席上,方論十九年之勳,魯聖人筵前,要觀二三子之志。況當乾坤之初定,宜先上下之盡情。韓不如蕭不如,是豈自歉之語?漢所以楚所以,必有可言者存。自知者明,我得三良臣之助,不敗何待?彼失一亞父之賢。方當經營天下之餘,迨此暇矣,惟其閱歷軍中之事,亦可言乎?一堂之有酒有肴,何妨與卿閒話?兩雄之或勝或敗,俾各爲朕竭論。玆切予欲聞之心,爰降汝亦言之命,咨爾列侯諸將等,予何致此?爾無隱吾,投戈經邦,乃知是日之皇帝,傾囷倒廩,無非微時之故人。於戲,盍各言之?自此定也。龍顔帶醉,方多享樽爼之歡,鴻臚引班,誰復擊劍柱之失?丹書鐵券,齊趨十八人之元功,廣廈細氈,永貽億萬年之治法。故玆詔示,想宜知悉。
甲寅九月初六日辰時,上御重熙堂。左承旨入侍時,行左承旨沈晉賢,假注書具得魯,記注官金良倜·承膺祚,以次進伏訖。上命晉賢讀公事,書判付。上曰,右承旨入侍。出榻敎賤臣承命出傳,與洪仁浩,偕入進伏。命書榻敎曰,進御加味逍遙散一貼煎入。晉賢曰,文二所試官兵曹參知金載翼,本職纔已許遞矣,時無職名,令該曹口傳付軍職,何如?上曰,依爲之。出擧條仍命退,承史以次退出。
上在昌德宮。停常參·經筵。
自辰時至人定,灑雨下雨,測雨器水深,一寸八分。
自人定至夜四更,灑雨下雨,測雨器水深,二寸五分。
沈晉賢啓曰,來十一日,朝參日次矣,敢稟。傳曰,停。
沈晉賢啓曰,來十一日,輪對日次矣,敢稟。傳曰,爲之。
金啓洛啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
金啓洛啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
黃昇源啓曰,有司堂上沈頤之,依下敎來待矣。傳曰,入侍。
傳于黃昇源曰,承旨前望單子入之,待下批牌招察任。
承旨前望單子入之,南公轍落點。
吏曹,兼大司成單,南公轍。
傳于南公轍曰,同副承旨入侍。
備忘記,統制使李得濟下直,長弓一張,長箭一部,片箭一部,筒兒一箇賜給。
沈晉賢啓曰,科場事體,何等嚴重,而今此式年文科初試二所優等試券,不爲書等,事未前有,萬萬駭然。臣之矇然捧入,不勝惶恐,而當該諸試官,所當重勘,而本院請推之外,無他可施之罰,何以爲之?敢稟。傳曰,今聞事實,雖曰規例爲然,稱以御覽件,一等試券,枝同書二張云,名以科場,豈有朱草二張乎?況忘却書等,以致現露,可謂兩罪俱發,當該試官,爲先拿囚,勘罪律名,令該府問于大臣草記,謬例自謬例,科規自科規,則枝同謄錄官,一依試官分付擧行,亦甚駭然,一體拿處,仍令禮曹,枚擧此條,載之科擧節目,俾勿襲謬。
李羽晉啓曰,獻納金熙采,以武二所參試官,拿問處之事,命下矣。依定式遞差傳旨捧入之意,敢啓。傳曰,知道。
兵曹,以柳孝源爲右邊捕盜大將。
沈晉賢啓曰,卒奉朝賀鄭存謙諡號,今日當爲署經,而諫院諸臺,或在外,或未差,不得擧行云,未差之代,今日政差出,以爲備員署經之地,何如?傳曰,與憲府在外及未肅拜諸臺許遞,今日政差出,待下批牌招。
傳于黃昇源曰,詞訟,劇任也,亞尹中老病者,難責筋力,許遞,今日政差出,待下批牌招察任。
黃昇源,以吏曹言啓曰,成均館典籍鄭魯榮呈狀內,矣身親病,萬分危劇,時月之內,實無離捨供職之望云。勢難强令察任,今姑改差,何如?傳曰,允。
有政。吏批,判書李致中進,參判洪明浩進,參議未差,行都承旨黃昇源進。以奉朝賀鄭存謙爲文安,吏曹判書李宗白爲貞敏,贈吏曹判書金弘翼爲忠愍,贈詩山君正叔爲文愍,贈江寧君祺爲文景,工曹判書鄭運維爲翼端,判敦寧鄭昌聖爲靖簡,贈江寧君祺贈職事,承傳。
再政。以李聖圭爲大司憲,朴基正爲大司諫,申大尹爲司諫,李景溟爲掌令,洪秉臣·李瑞朝爲持平,李東宇·李元八爲正言,朴崙壽爲副修撰,李肇源爲司成,韓致應爲獻納,閔台爀爲右尹,朴崙壽爲直講,鄭晩錫爲典籍,兵曹正郞金錫泰,禮曹正郞曺亨壽相換。
兵批,判書具庠病,參判柳誼入直進,參議兪漢寧病,參知尹長烈病,右副承旨金啓洛進。副護軍,申大尹單付。
沈晉賢啓曰,凡朝臣諡號,雖有特賜之命,而資級若未準正二品,則稟旨擧行,例也。今此江寧都正祺,官階乃是正三品,則雖有贈諡之命,所當一番經稟,而初旣循例撰狀,今又議諡擬望,至於入啓之境,大違格例,事甚未安,當該諡狀撰送人,諡坐追參玉堂,政望擬入之銓堂,俱有不察之失,竝推考,原望筒今已受點,何以爲之?敢稟。傳曰,諡法至嚴,不可無飭,若不撰狀,豈無加贈?當該撰狀人,罷職,玉堂及銓官,從重推考。江寧都正之節行,至今不爲贈秩,甚是欠事,今日政加贈,而諡狀及政望,以君號付標事,分付,可也。止
沈晉賢啓曰,卒奉朝賀鄭存謙諡號,憲府則旣已署經,諫院則大司諫朴基正,獻納韓致應,正言李元八,牌不進,正言李東宇在外,只有司諫申大尹一人,無以備員擧行云,何以爲之?敢稟。傳曰,違牌臺諫,更爲牌招。
以獻納韓致應,牌不進罷職傳旨,傳于李羽晉曰,只推,更爲牌招。
傳于南公轍曰,坐直承旨入侍。
金啓洛啓曰,事變假注書尹致永,身病猝重,勢難察任,今姑改差,何如?傳曰,允。
尹致永改差,代以李東萬爲事變假注書。
金啓洛啓曰,參下分館付職之後,職銜當書以權知承文院副正字,而今此假注書三望,俱以副司正書入。莫重奏御文字,有此不審,臣之矇然捧入,不勝惶恐。當該注書,所當重勘,而本院請推之外,無他可施之罰,何以爲之?敢稟。傳曰,拿處。
注書鄭文始拿處,代以朴宗京爲假注書。
以監軍望筒,傳于金啓洛曰,兵曹摠府郞廳中,受由及拿處人,他司換差。
記注官曺亨壽書啓,臣敬奉聖批,馳往諭于高陽院堂面新院里站幕議政府左議政金履素所住處,則以爲俟勘之行,未抵鄕獄,不意王人追到,中路臨宣聖批,責以害及小民,仍傳命召,使之卽爲入城,縷縷責諭,萬萬惶懍。臣戴罪徊徨,窮無所歸,而伏惟我聖上憧憧一念,至以臣行止,軫及民害,則益知臣罪上添罪,尤合萬戮,到此地頭,更不敢爲前進之計。今將還尋回路,而衷情震剝,轉益罔措,謹將數字,先此附奏,而日色侵昏,勢難復路,明當歸伏城外,恭俟處分云矣,敢啓。傳曰,知道。
金啓洛,以備邊司言啓曰,慶尙監司趙鎭宅狀啓,有問于大臣,草記稟處之命矣,取見其狀本,則備陳綿農判歉之由,仍以爲訓局保布,事體自別,錢木參半,兵曹·禁·御兩營軍布木邊中,又爲折半代納,各衙門身貢布,竝許純錢,安義·居昌·咸陽·山淸等四邑,以布産之邑,純錢代納,新有定式,依前擧行事,令廟堂稟處爲請矣。嶠南綿農,被旱告歉之狀,已入於朝家朝家,之所俯燭,而道臣之巡路陳請,尤可見民勢切悶,其在軫念之道,合施優恤之政。第念木綿土宜,莫如嶺南,各營軍需,專靠於此,至於砲保,事體與他尤別,不可輕易議到,則道臣陳請,廟堂許施,固當十分詳愼。且木綿自是旱草,不可以秋後惜乾,混稱一路之同歉,今者道臣,初不分山沿之尤甚·之次,只以巡過所聞見竝請代錢者,太欠稱停,從違之間,廟堂亦無以料量分數,其在事體,極爲未安。該道臣趙鎭宅,從重推考,此狀啓,還下送,使之區別分等,更爲消詳狀聞後稟處,何如?傳曰,允。以今爲嶺民之心,豈欲回下之一日遲滯,而事體之外,事實誠如草記,一二已例,亦不襯當,此所以允可者。然各營門各司納之,一兩朔內當納者,卿等量宜定限,行會權退,以待狀聞後回下處分事,分付,可也。
金啓洛,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李羽晉,以兵曹言啓曰,卽者承政院使令等,招致本曹結束色書吏,故該色書吏金孟聃上去,則政院諸使令,無數亂打,至於流血狼藉之境,蓋問其委折,則因昨日試所榜目傳納之時,近仗軍士,不爲專當,有此無前痛駭之事。雖是闕門之外毆打,自是法禁,況肅肅淸禁,有此乖悖之擧,事極驚駭,萬萬痛惡。首犯使令趙龍顯·韓聖孫·金興采等,先爲出付法司,各別依律嚴治,何如?傳曰,允。此後度榜傳納,一所則從金虎門院隷擧行,二所則由建陽門近仗軍士擧行,可也。
南公轍,以漢城府言啓曰,卽者口傳下敎內,注書鄭文始,不知在何處,令漢城府,糾察跟尋後,卽爲草記事,命下矣。卽發府吏,往問於其家,則注書鄭文始月前以拘忌,不敢入闕,今已日久,而縮伏在家矣,伏承下敎,卽爲馳進闕下云矣,敢啓。傳曰,然則嚴飭供職,可也。
金啓洛,以武一所試官意啓曰,臣所今日平明開場,自天字,鳥銃仍爲試取之意,敢啓。傳曰,知道。
金啓洛,以武一所試官意啓曰,臣所今日鳥銃應放擧子,自天字至黃字半字,七十四人內,入格貫二中一人,邊二中一人,貫一中四人,邊一中十一人,昨日入格十一人,合爲二十八人,而騎槍仍爲試取,無一人入格矣,各技皆已畢試,今方許劃,修正出榜詣闕之意,敢啓。傳曰,知道。
金啓洛,以訓鍊院知事意啓曰,依傳敎武二所首差備官孫德秀,嚴棍十五度之意,敢啓。傳曰,知道。
甲寅九月初七日卯時,上御誠正閣。都承旨與有司堂上入侍時,行都承旨黃昇源,假注書具得魯記,注官金良倜·承膺祚,有司堂上沈頤之,以次進伏訖。上曰,右承旨·右副承旨入侍,出榻敎賤臣承命出傳,與洪仁浩·金啓洛,偕入進伏。上命啓洛,讀公事書判付。上曰,統制使入侍。出榻敎賤臣承命出傳,與李得濟,偕入進伏。上曰,荒年諸政,悉心勉力也。仁浩曰,新除授右邊捕盜大將柳孝源,卽爲牌招,傳授命召及大將牌·傳令牌,何如?上曰,依爲之。出擧條仍命退,諸臣以次退出。
甲寅九月初七日未時,上御重熙堂。同副承旨入侍時,同副承旨南公轍,假注書具得魯,記注官金良倜·承膺祚,以次進伏訖。上命讀公事書判付。又命書傳敎曰,日前儒生應製也,抄啓文臣親試同設,而兩題居首,不媿於儒生之作,賦二中副司果權晙,新印詩傳一件賜給,上梁文三上權知承文副正字徐俊輔,新印中庸一件賜給。公轍曰,本廳久任郞廳有闕之代,今當自辟差出,而向來定式,蓋出於責成之意,則銓曹之數數移擬,曾無久於職之效,自今以後,申明定式,本館自辟郞廳,依他司久任郞例,無得移擬他職,俾有實效似好,故敢此仰達矣。上曰,依爲之。此後則依兵曹久任郞及太常久任郞官例,除擬時政望懸註,除非前望,新通無得檢擬,今日政勿拘時任三司,各別擇差。定式未久,抛棄若此,此亦有關國綱,久任郞廳外,凡郞毋敢入直。若以代員替直,則亦依下都監郞官,必也草記然後,代直事,定式,仍爲揭板施行,可也。出擧條仍命退,承史以次退出。
甲寅九月初七日酉時,上御重熙堂。坐直承旨入侍時,右副承旨金啓洛,記事官鄭文始,記注官曺亨壽·承膺祚,以次進伏訖。上命書傳敎曰,在外亞尹許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
沈晉賢啓曰,明日常參·經筵,取稟。傳曰,停。
傳于洪仁浩曰,右承旨入侍。
傳于南公轍曰,戶房承旨入侍。
傳于金啓洛曰,右副承旨入侍。
李羽晉啓曰,前承旨兪漢寧,因臺監呈課臺啓,有拿問捧拱之命,擧條啓下後,已至多日,傳旨尙未捧入,事未前有,萬萬駭然。當該注書,所當重勘,而本院請推之外,無他可施之罰,何以爲之?敢稟。傳曰,注書拿處,承旨重推。
朴宗京有頉,代以韓耆裕爲假注書。
韓耆裕在外,代以韓致重爲假注書。
傳于沈晉賢曰,節製,例於當日出令,當日試取者,圓點生,無非當千當百之實才,聞命卽赴,題下卽呈,與大比科場有異焉。以近日科作觀之,儷文全不致意,雖緩時限,冗雜莫甚,反不如年前。明日菊製,當出表題,今番時限則限以八刻,預令圓點生知悉。弘文提學,待開門牌招。
沈晉賢,以直提學鄭大容言啓曰,今九月朔新舊選抄啓文臣親試及試射,以何日擧行乎?敢稟。傳曰,明日爲之。
金啓洛啓曰,抄啓文臣親試,明日爲之事,命下矣。處所,以何處爲之乎?敢稟。傳曰,試射處所爲之。
金啓洛啓曰,抄啓文臣試射試官鄭大容,方在罷散中,何以爲之?敢稟。傳曰,勿施。
傳于金啓洛曰,大臣旣以試官入來,諸宰中亦多入來之人,再明日次對,進定於明日,使之來會試所近處。
兵曹口傳政事,都摠經歷李彬,訓鍊僉正朴明勳,相換。
禁府啓目,監試初試二所應辦官長興庫奉事崔奎晶,二所試官金載翼,成均館學正承慶恒等原情云云,金載翼段傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處爲白乎旀。崔奎晶·承慶恒等段傳旨內辭緣,泛稱遲晩,刑推得情,何如?判付啓。朝令一下,但當奉行之不暇是去乙,有此冒禁,所當各別嚴處,而崔奎晶段,聞是五世同居之人孫,此人旣參酌,則承慶恒何足責?竝公罪,功議區別,勘放後,草記。金載翼段,議處爲良如敎。又啓目,前承旨李晉秀原情云云,傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓。旣罷其職,姑爲放送爲良如敎。又啓目,承政院注書鄭文始原情云云,傳旨內辭緣,泛稱遲晩,所當請刑是白乎矣,時任史官,勿爲請刑,載在大典通編,議處,何如?判付啓。分揀放送爲良如敎。又啓目,前修撰趙弘鎭更招云云,判付內辭緣,發問目,則其所納供,猶事漫漶,所當請刑是白乎矣,曾經侍從,勿爲請刑,載在大典通編,上裁,何如?判付啓。上裁之請,有違格例爲良如敎。又啓目,東堂文二所初試枝同官崔雲翰,謄錄官朴龍培等原情云云,傳旨內辭緣,泛稱遲晩,刑推得情,何如?判付啓。呼寫判下之際,聞承宣之言,同朱草不令謄錄,枝同官干預試官,使書吏謄書塡以枝同云,如許謬例,大關用情之弊,事旣發覺之後,不可無嚴處,而此囚等名,雖枝同謄錄之官,可謂曖昧,分揀放送爲良如敎。又啓目,粘連昌原府使李汝節論罪一款,置之爲白乎旀,其在按査之道,疎虞莫甚,當該道臣,從重推考,應問各人,更加嚴覈得情後狀聞之意,分付,何如?判付啓依允爲旀,正犯三人,皆云致斃,隨從同情諸漢之更査,何必狀聞?令道臣分等嚴勘,以礪遐俗,以嚴國法事,分付爲良如敎。
金啓洛,以義禁府言啓曰,時囚罪人崔奎晶·承慶恒等原情公事判付內,朝令一下,但當奉行之不暇,有此冒禁,所當各別嚴處,而崔奎晶,聞是五世同居人之孫,此人旣參酌,則承慶恒,何足責?竝公罪,功議區別,勘放後,草記事,命下矣。取考律文,則大明律制書有違條有曰,凡奉制書,有所施行而違者,杖一百矣。崔奎晶·承慶恒,無功議云,各杖一百,以公罪收贖,放送之意,敢啓。傳曰,知道。
右議政李秉模箚曰,伏以莫嚴者諡法,而江寧都正祺,以正三品,未嘗經稟,遽然議諡,臣若明習格例,早自覺察,則撰狀人及玉堂論責,皆臣之職,而今乃見喉院之啓而始知之,都堂合坐之意,果安在哉?玆敢短箚自列。伏乞聖明,亟加譴罰,以重諡法,以安賤分焉。取進止。答曰,省箚具悉卿懇。公格之放忽,爲近日痼弊,是豈卿一人之責?旣合贈秩,亦卽付標,卿須安心勿辭,視事。仍傳曰,此批答,遣史官傳諭。
甲寅九月初八日午時,上御重熙堂。戶房承旨入侍時,同副承旨南公轍,假注書具得魯,記注官金良倜·承膺祚,以次進伏訖。上命書榻敎曰,王大妃殿進御行濕流氣飮,自今日停止,加味正氣散一貼煎入。仍命退,承史以次退出。
甲寅九月初八日未時,上御重熙堂。右承旨入侍時,右承旨洪仁浩,假注書具得魯,記注官曺亨壽·承膺祚,以次進伏訖。上命讀公事書判付訖。仁浩曰,奏御文字,事體至重,而今此禁府公事,慶尙監司狀啓回啓措辭中,大驚大駭四字,語近不審,殊涉未安,當該堂上,竝推考,何如?上曰,依爲之。出擧條命書榻敎曰,王大妃殿進御加味正氣散一貼,更爲煎入。仍命退,承史以次退出。
上在昌德宮。停常參·經筵。
李羽晉啓曰,禁衛營將官來言,今日本營軍兵,日次私習云矣,敢啓。傳曰,知道。
金啓洛啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,明日常參·經筵,取稟。傳曰,停。
沈晉賢啓曰,弘文提學具庠牌不進,推考傳旨,今方捧入,而九日製命下之後,如是違牌,不卽擧行,事甚未安,更卽牌招,何如?傳曰,允。
沈晉賢啓曰,弘文提學具庠,旣已承牌,藝文提學金載瓚,卽爲牌招,以爲同參考試之地,何如?傳曰,允。
傳于李羽晉曰,左副承旨持此御題,與弘文提學,偕往泮宮,試取以來。
金啓洛啓曰,今日次對,兩司當爲進參,除在外傳旨未下外,未肅拜呈告人員,竝卽牌招,何如?傳曰,允。
以獻納韓致應牌不進,罷職傳旨,傳于金啓洛曰,只推。
傳于洪仁浩曰,大臣·備局堂上引見。
李東萬改差,代以尹東壽爲事變假注書。
兵曹口傳政事,副司直單李漢豐。
兵曹,禁衛大將單李漢豐。
以禁衛營習陣頉單子,傳于金啓洛曰,大將仍任,後日次爲之,御廳習陣鄕軍,旣使用於疏渠,亦令後日次爲之。
刑曹判書前望單子入之,李在學落點。
漢城判尹前望單子入之,申思運落點。
吏曹口傳政事,蔡弘遠爲司僕正。
李羽晉,以義禁府言啓曰,式年東堂文二所初試試官金載翼·尹悌東·申溆等,優等試券,不書等第事,政院啓辭批旨內,今聞事實,雖曰謬例爲然,稱以御覽件,一等試券,枝同書二張云,名以科場,豈有朱草二張乎?況忘却書等,以致現露,可謂兩罪俱發,當該試官,爲先拿囚,勘罪律名,令該府問于大臣,草記事,命下矣。問于大臣,則領議政洪樂性以爲,取考律文,則別無襯當之律,而大典通編諸科條有曰,朱草用奸者,流三千里,今此試官之罪犯,雖不可以用奸言,朱草之襲謬書出,亦甚駭然,似當以制書有違律施行,不書等第之罪,當施不應爲事理重之律,恐合法意云。領中樞府事蔡濟恭以爲,今此朱草襲謬之罪,若當之以通編所載朱草用奸之律,則有所不然。蓋考券之際,朱草之或抹或點,亂雜無章,不可以此登之御覽,故等第畢書之後,入於一等者,別使之擇取精紙,作字楷正,其抹其點,一視原草以移之然後,始載於進上架子,雖曰謬例,事涉敬謹,不可謂非所當行。臣亦嘗於濫掌試院之際,依此行之,身自襲謬,今何敢考律,以正他人之罪乎?至於不書等,其罪有難全恕,施以不應爲事理重之律,恐合事宜云。行判中樞府事朴宗岳以爲,考之律文,無他可合,苟欲傍照,則不書等之罪,臣與領·右相之意,別無異同,而至於朱草襲謬,本出於敬謹之意,恐不必論勘云。左議政金履素以爲,方有情勢,不得獻議云。行判中樞府事金憙,病未獻議云。右議政李秉模以爲,大典通編諸科條,只有朱草用奸之律,而無他可比之律,朱草襲謬之罪,施以制書有違之律,不書等之罪,施以不應爲事理重之律,恐合法意云矣。大臣之意如此,上裁,何如?傳曰,不書等之罪,諸議同然,朱草謄書事,諸科不然,獨於東堂,謬例如此者,殊甚莫曉。此則領府之議誠然。至於朴判府獻議中,以襲謬之罪,稱之以敬謹,此何說也?若此則加於此之用奸者,又當用何許稱詡之辭乎?近於此大臣,有不槪於心者多端,含忍已久,今見所對不覺寒心。試官等照律事,從多議施行,可也。
金啓洛啓曰,卽者義禁府都事來言,判府事朴宗岳,今方待命於金吾門外云。係是大臣去就,敢啓。傳曰,知道。
李羽晉啓曰,臣與弘文提學具庠,偕往泮宮,九日製儒生試取收券九十七張,捧入之意,敢啓。傳曰,科次入侍。
李羽晉啓曰,卽者議政府錄事來言,左議政金履素以爲,臣求死不得,如窮無歸,昨向郡獄之路,伏承聖敎,至及民弊,尤不勝惶汗浹背,他不暇顧,仍卽回程,今始來伏城外,而臣罪臣自知之,其所負犯,實是人臣極罪,萬被誅戮,尙不足贖,未伏常刑之前,豈敢遽歸私次,自陷唐突,益增罪戾哉?命召之隨傳隨納,萬萬惶悚,而誠以重辜未勘,則瀆撓壞分之誅,有不敢自恤,冒死還納,仍爲席藁涕泣,恭俟鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
李羽晉,以兵曹言啓曰,同知中樞府事李友益·閔聖游·李存吾·鄭萬采·洪允滉·金振華·李春億·鄭彦禧·金大甲·韓起祿·盧貴泰·鄭·李喆徵·李亨天·金麟瑞·金弘章·韓濞·韓泰相·印重載·吳重鉉·吳泰瑞·安相普·任鎭廷·蔡鵬翔·尹任章·金振聲·金夏重·韓錫一·白潤芳·洪碩一·李靖,僉知中樞府事韓埈·李長溶·金振大·申以權·崔龍淵·金振平·南德弼·李相吾·金兌潤·鄭宅仁·具協·朴獻徵·李世迪·姜瀗·丁志寯·趙成裕·洪樂善·蔡堉·李鄘·李廷彪·呂光尹·崔德麟·崔光彦·金振平·韓國弼·洪五範·姜佐臣·宋寅夏·閔鍾醇·李長英·李光新·李翼聖·李祉膺·宋相賢·金一壽·李鳴稷·閔㝡壽,俱以老病,或謝恩或在外未上來,竝依例減下,景福宮衛將金仁喆,病難供職,呈狀乞遞,改差,何如?傳曰,允。
李羽晉,以刑曹言啓曰,因兵曹啓辭,毆打結束色書吏首犯承政院使令趙龍賢·韓盛孫·金興太等,依律嚴治事,命下矣。取考律文,則宮內忿爭條有曰,凡宮內相敺者,杖一百,依此律,趙龍賢·韓盛孫·金興太等,各決杖一百,放送之意,敢啓。傳曰,知道。
李羽晉,以義禁府言啓曰,式年東堂文二所試官金載翼·尹悌東·申溆等,勘罪律名,收議大臣,草記批旨內,從多議施行可也事,命下,而領議政洪樂性,右議政李秉模,俱以制書有違律及不應爲事理重律,獻議矣。金載翼·尹悌東·申溆等,係是兩罪俱發,從重論以制書有違律,各杖一百收贖,告身盡行追奪,何如?傳曰,允。如有功議,各減一等,可也。
禁府啓目,粘連向前金熙采·李彬·李商采等,今番武試違越定式,木箭·鐵箭之只計退步,俱極可駭,以此照律,何如?判付啓。後勿違越,受敎之意,嚴飭放送爲良如敎。又啓目,舒川前郡守朴聖集原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓依允。又啓目,前承旨兪漢寧原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓。觀於渠供,與呈課相反,至以傍觀立證,而臺監亦豈白地搆虛乎?卿等送言臺監,詳問事實,參互囚供,具意見論理議處爲良如敎。
知敦寧閔鍾顯疏曰,伏以是月之吉,祗謁廟宮,聖體益康,中外欣欣。仍伏念臣於向來,罪犯莫逭於自作,嚴譴荐承於政席,春明一出,關塞渺然,蒼黃震懍,求死不得,乃蒙聖度之曲庇,特推好生之至仁,沛雨露於霜雪之中,藹敎誨於責罰之際,雖仁天之育庶物,慈父之牖迷子,何以加此?臣於是手擎參酌之恩敎,內訟辜負之大戾,惶汗浹背,感涕被面,竊自期從今以往,惟當沒齒畎畒,歌誦聖澤,以爲一半息補之圖,至若榮途舊踐,實非臣夢想之所及,不料玆者,甄敍有命,繼有敦府經筵之除,數日之內,恩旨聯翩,有若微眚薄過之旋蒙滌蕩者然,臣拜稽祗奉,且惶且感,實不知負罪如臣,何以得此於聖明之下也?噫,以臣無狀,叨躐至此,前後恩造,與天無極,臣雖頑如木石,尙具彝性,豈不欲殫誠竭智,仰酬洪私之萬一,而顧其賦性鈍滯,知思昏塞,孤恩負國,自底僨誤,以至今番事而極矣。中夜思惟,反躬慙悼,寧欲無生。抑臣嘗獲聞於家庭矣,人臣立朝,若係自上處分,則雖責敎至嚴,罪名至重,而收敍存錄之後,不敢復事撕捱者,道理當然。臣之不肖,尙於此義,耳熟而能記焉,則今此除命之下,豈敢不思所以竭蹶扣謝,粗伸微分,毋失先規,而惟是向來堂疏,下語深緊,有非尋常官箴之比,蓋臣草記陳請,竊附於嚴科場矯士習之意,而畢竟昏昧迷錯,失於擧行,人若執此而論臣之罪,則臣當愧伏之不暇,而今其遣辭,旣險且怕,必欲擠之於極罪者,抑何故也?雖然向使臣,忠信有素孚于同朝,則人之爲言,胡至於是?危臲之蹤,慙悸之情,不敢以時月之稍久,有所自解,則又安敢揚揚冒進,以壞區區之廉防哉?玆不得不略暴危懇,冒控崇聽。伏乞聖慈俯賜鑑諒,亟削臣所帶之職,仍治臣瀆撓之罪,以謝人言,以肅朝綱,千萬幸甚,臣無任,云云。答曰,省疏具悉。卿其勿辭行公。
甲寅九月初九日辰時,上親臨春塘臺。抄啓文臣親試射,兼行次對入侍時,行都承旨黃昇源行,左承旨沈晉賢,右承旨洪仁浩,左副承旨李羽晉,右副承旨金啓洛,同副承旨南公轍,記事官鄭文始,假注書韓致重,記注官金良倜·承膺祚,右議政李秉模,行副司直鄭昌順,判敦寧府事金持默,右參贊洪秀輔,延豐君李,戶曹判書沈頤之,行副司直徐有防,吏曹判書李致中,行副司直李敬懋,禮曹判書徐鼎修,行副司直金載瓚,漢城判尹李在學,行副司直李漢豐,漢城左尹趙鎭寬,副提調尹行恁,大司諫朴基正,執義許晊,司諫申大尹,掌令曺允遂,持平李瑞朝,校理權坪,正言李元八,副修撰任希存,親試試官原任直提學李秉模,檢校直提學金載瓚,原任直閣尹行恁,檢校直閣徐榮輔,試射試官原任直提學徐鼎修,行左承旨沈晉賢,右副承旨金啓洛,九日製試官讀券官弘文提學具庠,藝文提學金載瓚,對讀官任希存·權坪·宋祥濂·崔光泰·尹寅基·丁若銓·尹持訥諸臣,以次進伏訖。上具戎服,乘輿出交泰門·延生門·明光門·靑陽門,詣春塘臺。降輿御大次。親試試官李秉模等,試射試官徐鼎修等行禮訖,以次進前。秉模曰,今日朝氣稍涼,聖體,若何?上曰,一樣矣。秉模曰,王大妃殿氣候,若何?上曰,一樣矣。秉模曰,惠慶宮氣候,若何?上曰,一樣矣。上曰,抄啓文臣試官,持懸題紙以來。載瓚持懸題紙進前。命書箋題,擬六國群臣賀從合。昇源跪啓請傳敎訖。上敎秉模曰,卿姑爲退去,以次對登筵,可也。上曰,備堂如已來會,引見,可也。賤臣承命出傳,與右議政李秉模等,偕入進伏訖。上曰,次對爲之。秉模曰,備堂沈煥之,近住江外非京非鄕之地,一不進參於賓對,事體未安,爲先推考,申飭行公,何如?上曰,依爲之。出擧條秉模曰,入侍承宣,榻敎承書之際,取用囊筆,事雖微矣,亦關筵體,推考,何如?上曰,依爲之。出擧條秉模曰,各邑官屬面任輩,乞穀乞綿之弊,無邑無之,或備酒草而倍蓰責報,或以空手而勒令扶助,轉成痼瘼,民不支堪。其中柔懦之守令,謂以謬例,全不禁飭,事之可駭,莫此爲甚。方當秋穫之時,不可不嚴禁,以此關飭諸道,隨其現發,使之論勘。草竊之類,尤是農家之蟊賊,粒粒辛苦之穀,一夜空失,反或賊反荷杖,恐喝脅取,幺麽此輩,何煩鎭營之討捕?邑有捕校,足可禁戢。一體嚴飭諸道,慢不致察之守令,論罪,何如?上曰,依爲之。出擧條秉模曰,沿海民人之漂入異國,固是間有之事,而奸民輩,利其衣糧,或有故漂之類。故年前朝飭,極其嚴截,不無憚戢之效矣,近見漂還民人問情道啓,則惟知生還之爲奇幸,全無嚴飭故漂之辭,飭令之稍久解弛,可以推知。嚴飭嶺湖道臣,萬一此後,如有故漂現發之事,則嚴刑定配之意,知委沿民,俾無犯科之弊,以此一體分付於關西道臣,何如?上曰,依爲之。出擧條上曰,畿伯今日入來,畿內農形,卿等其果詳聞,而諸道所聞,亦何如云耶?秉模曰,畿內農形,姑未問及於畿伯,而向日風雨之後,諸道被災之深淺,固可以領略矣。嶺南則風不爲災云,是爲多幸,大體田穀則未免到處同歉,而畓穀則雖不可謂大登,亦或有免凶處云矣。上曰,嶺伯狀啓之批,已爲行會耶?今年綿農,固知其可悶,而一路之中,必有優劣之分,況其巡路所見,不過數邑,則遽然以通一道純錢之說登聞者,寧有如許國體乎?廟堂問備之請,誠爲得宜,而今旣使之分等狀聞,待其狀聞而許施,無或有太晩之患乎?秉模曰,以臣所聞,嶺南木綿之直,一兩爲十二斤云,比之常年,雖曰稍減,亦不可曰大無之歲矣。至於砲保,則事體自別,雖於從前歉歲,除非朝家特恩,曾無自下仰請之例,而嶺伯狀啓,萬萬可駭,問備之請,亦是薄警矣。上曰,道內民情,道伯目覩,則凡有蠲恤之請,朝家豈或靳持,而嶺伯之啓則非但太早,殆若無難。砲保體重,果如卿言,設欲陳疏仰請,固宜十分審愼,而發巡數日,有此登聞,初無區別分等之語,直以純錢許施爲請。所謂丁未已例,蓋出特恩,則特恩亦可以援例乎?近來之人,如非昧例,則卽歸無難嶺伯之特畀,意果何如,而在灣尹十餘朔,所可稱者,何事。嶺南昨年之治績,含默亦已久矣。向來辭疏,又何其不誠之甚也?明知其不許遞免,而猶且張皇言病,及夫承批之後,卽爲發巡,病者固如是乎?此等處,廟堂亦無一言規正,予實爲之慨然也。今日筵敎,當使嶺伯知之,筵退後,有司堂上,以關以書,各別嚴飭,俾勿更爲此等之習,可也。嶺南大豐前,決不使踰鳥嶺一步,雖及瓜限,切勿出代事,分付吏曹,可也。如是飭勵之後,萬一有一毫不謹不察之弊,現露於日後繡衣之行,則罪豈止於卽其地定配乎?此意亦爲嚴飭,可也。至於完伯狀啓,稱以不能出巡云云,亦豈有如許國體乎?趙鎭宅·李書九輩,乃敢如是放恣,此實朝廷不尊,致有無嚴無畏之擧也。非不欲處分,而姑爲民事含默矣。秉模曰,聖敎誠然。兩道臣事,極爲駭然,而此莫非臣等不能董率之致,尤切惶悚矣。上曰,左相之日前言送,張皇說去,非疏非箚,只以一幺麽錄事,若是言送于政院者,豈不慨然乎?錄事不過爲大臣使喚之人也。僚相之相與傳喝,猶不當如是屑越,安有言送措辭之如此者乎?是故日前有所云云於領右相矣。秉模曰,誠不善周旋矣。秉模曰,刑曹判書李得臣,來待闕外,而以其身病,不得登筵云矣。上曰,病勢,何如云耶?秉模曰,病類癬瘡,欲爲沐浴呈辭,而以此月之故,不敢云矣。上命書傳敎曰,聞其實病,勢難强力,請由沐浴,亦以此月不爲云,過矣。刑曹判書李得臣,許遞給由,使之明日辭朝。上曰,刑曹判書前望單子入之,待下批牌招察任,出榻敎上曰,判尹前望單子入之,待下批牌招察任,出榻敎上命書傳敎曰,飭已施,禁堂罷職人敍用。又命書傳敎曰,前禁衛大將李漢豐,仍任前職,牌招,傳授命召。上曰,禁衛大將李漢豐,令該曹口傳付軍職。出榻敎上曰,無他民事可達之事乎。秉模曰,姑無時急之事矣。上曰,然則就座。頤之曰,舟橋司方有檢飭之事,明當出去,故玆以仰達矣。上曰,入來後通于政院,則當召見矣。頤之曰,內入物種,或奉標紙擧行,或聽傳敎擧行,而自各該司,直爲進排後,會減於臣曹,臣曹只憑該司之移文,呈牒施行,事體誠甚疎漏。此後則尙衣院·濟用監·軍器寺等,此外各司應進排外,別入各種,每月終,自該司聚會報本曹,則本曹依啓辭紙例,單子啓下後,始爲會減似好,故敢此仰達矣。上曰,依爲之。出擧條上敎秉模曰,財賦等事,戶判實善爲之。着意擧行事,卿其申飭。有防曰,本院進上中綿子契,其來已久,與元貢無異,而第以先進排後受價之致,每當貢獻之時,輒多窘速之弊。今若依他貢例,先令受價,預爲措備,則在經費,少無加損,在貢獻,亦合事面,以此定式施行似好。戶判今方入侍,下詢處之,何如?上曰,戶判亦陳所見,可也。頤之曰,在臣曹,不過數三朔先爲上下,少無加損於經費矣。上曰,依爲之。出擧條上敎漢豐曰,忠武公豎碑,已爲擇日乎?漢豐曰,將以念後擇日矣。上曰,然則卿於過誕日問安後,受由下往,趁參於豎碑之日,而碑文讀宣,則以道內秩高文守令差定,祭物自官豐備以給事,自內閣知委該道,可也。上曰,三司進前。基正等曰,請出置罪人鄭致達妻,亟令王府,夬正典刑。措辭見上上曰,不允。出擧條基正等曰,請物故罪人德相,亟施孥籍之典。措辭見上上曰,不允。出擧條基正等曰,請逆賊尙喆,追施孥戮之典。措辭見上上曰,不允。出擧條一行半刀割基正等曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝設鞫得情。措辭見上上曰,不允。出擧條基正等曰,請夏賊子女,亟施跪斬之典,斗恭親屬應座之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上上曰,不允。出擧條基正等曰,請物故罪人國榮,亟施孥籍之典。措辭見上上曰,不允。出擧條基正等曰,請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。措辭見上上曰,不允。出擧條基正等曰,請柳星漢,設鞫嚴問,期於得情,夬正邦刑。措辭見上上曰,不允。出擧條基正等曰,請承款後物故罪人九宗,亟施孥籍之典。措辭見上上曰,不允。出擧條晊等曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上上曰,不允。出擧條晊等曰,新除授掌令李景溟,時在忠淸道禮山地,請斯速乘馹上來事,下諭。上曰,依啓。基正等曰,罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。出擧條基正等曰,逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬一有日後惡逆之如尙魯窮凶者,抵賴不服頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。上曰,不允。出擧條基正等曰,星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天。秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之墮壞,已無可言,輿憤之轉激,去而益甚。請亟寢秋曹罪人柳師文放釋之命,仍令王府,設鞫嚴問,夬正典刑。上曰,不允。出擧條基正等曰,新除授正言李東宇,時在京畿衿川地,請斯速乘馹上來事,下諭。上曰,依啓。出擧條啓洛曰,副校理權坪,三司合啓,旣已傳啓,承批則不卽就座,有損筵體,推考,何如?上曰,依爲之。出擧條啓洛曰,今日入侍兩司,筵退曲拜之際,錯雜失次,揆以筵體,殊甚未安,竝推考,何如?上曰,依爲之。出擧條上曰,未肅拜司僕正改差,令該曹口傳差出。出榻敎上曰,次對先退。上曰,科次入侍。賤臣承命出傳,與弘文提學具庠·藝文提學金載瓚等,偕入進伏。命考券訖,取姜履元等五人。命書傳敎曰,九日製居首箋三下生員姜履元,直赴會試。之次草三下進士金碩鉉·李㷞,各給一分。次上進士南巖老·朴時源,紙一卷賜給。上曰,抄啓文臣試射,全不成說,試官率射員,進詣北營,自今日限百巡後更稟,可也。仁浩曰,中樞府錄事來言,判府事朴宗岳以爲,獻議判付之下,誨諭截嚴,不勝萬萬震懍罔措之至,走伏金吾門外,恭俟鈇鉞之誅云。係是大臣去就,故敢此仰達矣。上曰,草記批答,雖有下敎,初無提及於判付,則判付云云,何爲也?無論批答與判付,出於無隱,安心勿待命事,遣史官傳諭,可也。出擧條京畿監司徐龍輔曰,日前巡路,接見宣陵陵官所報,則今番風雨後,因陵軍除草,得古罇古酌各一於陵後林木之間,事甚稀異,如是牒報云。故臣於本陵奉審之後,取見所得古罇古酌,則體樣大小,與近制無異,而工作精鍊,銅色如新,必是亂時所失,今始露出,而其爲本陵古器,斷然無疑,申飭陵官,使之別成櫃子,藏弆于祭器所奉處似好,故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
自辰時至人定,灑雨下雨,測雨器水深,一分。
自人定至十一日開東,灑雨下雨,測雨器水深,七分。
藥房提調徐有防,副提調黃昇源啓曰,伏未審夜間,聖體,若何?寢睡水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李羽晉,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李羽晉啓曰,大司憲李聖圭未肅拜,執義許晊,掌令曺允遂·李景溟,持平李瑞朝呈辭,持平洪秉臣傳旨未下,監察茶時之意,敢啓。傳曰,知道。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
金啓洛啓曰,御營廳將官來言,今日本廳軍兵,日次私習云矣,敢啓。傳曰,知道。
黃昇源啓曰,明日常參·經筵,取稟。傳曰,停。
傳于黃昇源曰,都承旨·右承旨入侍。
傳于南公轍曰,同副承旨入侍。
李羽晉啓曰,卽者議政府錄事來言,左議政金履素以爲,雖伏承勿待命之敎,罪負未勘,轉益震懍,仍爲席藁,恭俟鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
金啓洛啓曰,卽見濟州牧使沈樂洙狀啓,則跋辭末端,添入病狀,語涉屑越,事極未安,原狀啓,係是邊情,雖不得不捧入,而該牧使不可無警,從重推考,何如?傳曰,狀語只陳擧行實狀,亦不可謂屑越,願入玉門之情,昔人所道,何靳於今?差代交龜,自致冬春之際,亦未可謂乍往旋遞,該牧使沈樂洙,特爲許遞。月前聞於筵臣,萊伯之病亦然,屢呈備局云,而大臣則無論濟牧·萊伯,尙無所奏。近來廟務之積滯有如此,問于廟堂,如果然矣。與濟牧竝令遞擬其代,可也。
傳于黃昇源曰,政官牌招開政。
有政。吏批,判書李致中進,參判洪明浩進,參議未差,行都承旨黃昇源進。以韓光植爲校理,鄭履綏爲修撰,尹益烈爲副修撰,柳戇爲工曹判書,徐有臣爲左尹,李敬懋爲軍器提調,鄭㝡成爲吏曹正郞,朴命燮爲吏曹佐郞。
兵批,判書具庠病,參判柳誼病,參議朴宗甲入直進,參知兪漢寧拿處,右副承旨金啓洛進。副護軍韓光植,副司直李鼎揆·林蓍喆·閔台爀·趙武範·尹致性·李重蓮,副司果李東冕·鄭尙愚,副司直李得臣,以上竝單付。
以京畿監司徐龍輔狀啓,華城城役,材木所載船致敗時,折衝金五成,救活人命,拯得材木事,傳于洪仁浩曰,極爲可嘉。南陽人金五成事,下諭于留守處,使之據實狀聞。
以忠淸監司李亨元狀啓,道內雨澤農形馳啓事,傳于南公轍曰,去卄七·八之風災,不待狀聞聞知,言念民事,是豈一刻弛心處乎?大抵近來諸道狀聞,諱災太過,以其登聞之語,難以的信,其可曰盡分憂之責乎?風災之前,條列登聞,其虛實相錯,今觀此狀,亦與所知,有差異處。道伯之仍任,意謂慣知道內物情矣,近觀擧措,諱災處太諱災,偏信處太偏信,守令用事,小民受困。災實判於勢力,淺深決於恐喝,欲觀其終不覺悟,當有別樣處分。所謂某某邑守令中,亦當有別般懲一之擧,以此傳敎回諭。如是而一夫白徵,一邑混錄,爲道臣者,焉逭何等之律乎?竝以此意,各別着念事,嚴飭回諭。渰沒人之待月終公事登聞云者,亦豈成說乎?當該道臣推考,狀啓下廟堂措語,嚴飭還下送。關東則三陟·蔚珍之海邊,水漲一二戶,雖非渰沒,卽請恤典,枚擧登聞,則錦伯事,尤豈不稽忽?東伯處則依狀請各別顧恤事,回諭。
金啓洛,以備邊司言啓曰,忠淸監司李亨元狀啓,有草記稟處之命矣。取見其狀本,則備陳道內綿農失稔之狀,仍以爲自今十月至明年九月,公州等二十六邑砲保價,布錢木參半,各樣軍布,純錢代捧,洪州等二十八邑砲保價,布及各樣軍布,一倂純錢,以紓民力事,請令廟堂稟旨分付矣。公州·洪州等邑之强加區別,雖與嶺南啓本之太涉圇,若有間焉,其分等之不分明,所請之無限節,與嶺啓無甚異同。本道以其一路純代之有例,敢爲此陳請之擧,而被災深淺,年各不同,何可以一時特恩,作爲援例之事乎?今此二十六邑砲保折半之外,一道之身布·軍布,俱爲純錢,本道綿農,雖云被歉,邑之沿峽,田之燥濕,必有此疆彼界尤甚·之次之別,而參以臣等聞見,稍勝處,或請純代,太歉處,及請折半,此固理會不得,而爲道臣者,不欲細究詳覈,只以邑牒民訴,混請代錢,若是無難,事體道理,萬萬未安。該道臣李亨元,爲先從重推考,此狀啓,亦爲還下送,使之逐邑査究,消詳分數,更爲狀聞後,稟處。九·十月,當亦依嶺南例,限以至月權退,待本道狀聞處分回下後收捧之意,分付於各營各司,何如?傳曰,允。爲民一念,何時不然,而今年則四十日亢暘,中心如焚,轉成煩渴之症,至今生涼之後,亦飮涼劑,猶以七月念七之雨爲幸,而八月念七之風爲害,甚於其前之亢暘,近來爲南民憂悶之思,豈待狀本而有所加減?觀此草記,卿等雖以國體爲言,苟益於民,何論特恩之無可施與否,又何論前例之有無,後弊之如何乎?且思之,此敎非欲爲要譽之政,若或依草記,更令分等,則是不念望哺之情也,亦豈忍爲是?砲保·各營門各衙保布,特竝勿拘分數,竝付之道伯,宜分等或停或代,以紓一方百姓之力,而只以擧行後形止狀聞事,分付。以此傳敎,書付道內坊曲,而如是申諭之後,雖一夫一婦,有白徵之冤,當該道臣,焉逭嶺海之典?當該守令,亦於卽其地方定配。書付坊曲,民皆聞知與否,卿等發遣備郞,分左右道,一一暗行探察以來。其不勤者,摘發草記,俾實惠期於下究,可也。
金啓洛,以壯勇營言啓曰,本營中日試射時,騎芻沒技人,依節目別單書入之意,敢啓。傳曰,知道。
沈晉賢,以弘文館言啓曰,新除授副修撰尹益烈,卽爲牌招察任,何如?傳曰,允。
領議政洪樂性箚曰,伏以今日,卽藥院問安日次也,臣擬將趨簉,庸伸耿結之忱,而賤疾彌苦之中,重添寒感,蠢動無望,夜枕明發,翹瞻五雲,不任戀鬱之至。臣若登筵,則欲爲提達而未果,玆敢箚陳焉。向日李益運,筵中擧措,臣雖不目擊,伏見傳敎,可知其光景矣。近來新進少年,多不識法綱之森嚴,反或犯朝體之屑越,則朝家縱加恕貸,臣將仰請其罪,俾庸玉成,豈反爲渠分疏哉?第聞其情理之切,可矜,與韓晩裕無異云,其在一視之政,合有參酌之道。且其干負,不至一罪,則投之瘴海之荒島,恐或過中,況晩裕旣蒙天恩,而益運亦孝理中一人乎?顧臣有懷無隱,不避煩瀆之嫌,又此仰聞,惟聖明垂察焉,云云。答曰,省箚具悉卿懇。今日日次問候之未參,何必過引?附陳事,卿亦不以爲不然,亶以干負不至一罪,而一旣蒙宥,一則不恕,合有一視於孝理爲言,重違卿言,特允卿請。仍傳曰,此批答,遣史官傳諭。
金啓洛,以義禁府言啓曰,領議政洪樂性箚子中李益運情理之切可矜,與韓晩裕無異云,其在一視之政,合有參酌之道爲辭,而批旨內附陳事,卿亦不以爲不然,亶以干負不至一罪,而一旣蒙宥,一則不恕,合有一視於孝理爲言,則重違卿言,特允卿請事,命下矣。全羅道羅州牧黑山島勿限年定配罪人李益運,卽爲放送事,分付該道道臣之意,敢啓。傳曰,知道。
金啓洛,以義禁府言啓曰,時囚罪人金載翼·尹悌東·申溆等,各杖一百收贖,告身盡行追奪,照律草記批旨內,如有功議,各減一等可也事,命下矣。尹悌東七代祖斗壽,光國功臣,申溆十一代祖叔舟,佐理功臣云,竝功減一等,各杖九十收贖,奪告身四等放送,而金載翼,以他罪議處公事,旣承依允之命,姑爲仍囚,待開坐照律放送之意,敢啓。傳曰,知道。
禁府照目,文科初試二所試官金載翼矣。紙品過厚,飭敎何如,而今番榜目紙,不遵定式,極爲可駭,以此照律,罪杖一百收贖,告身盡行追奪,私罪奉敎依允爲旀,功減一等爲良如敎。
應敎李相璜疏曰,伏以臣,向蒙恩除,獲叨見職,而若臣苦衷悲懇,已蒙聖明之所矜燭矣,離舍病母,供奉職事,萬萬非情私之所敢出,而時値議諡有命,飭敎截嚴,遂不得不黽勉出膺矣。臣於翌日,始伏見大僚筵奏之頒諸朝紙者,則蓋以向來賓對時,臺臣始旣越次陳啓,末乃以姑停書出者,有乖臺體,至請譴罷之典,特蒙允可之音矣。緣臣聾聵,茫未得聞,揚揚冒出,殆若無故者,到今追思,惶愧靡措,其情則始雖出於不知,其跡則得不近於貪榮而忘廉乎?臣亦伊日兩司中一人,而越次之失,臣與諫長一也。誠莫知恩罷之典,何爲獨及於諫長而不及於臣身也?委罪倖免,已切私心之恧縮,而抑恐朝家刑政,亦不容如是斑駁。且況諡坐擧行之大壞格例,試榜紙品之不能審察,論厥辜犯,宜無間於撰狀之人,主試之臣,而或獨被輕勘,或獨免郵罰,同罪異律,俱係臣難進之義,而臣向因情窮勢急,猥陳請急之章,歸見病母,則證形危劇,眞元澌脫,奄奄床席,轉側須人者,今已多日矣。蓋其風痺本祟,自是積年痼疾,雖値少間之時,揲匙被服,尙待臣身,而況今諸節添加,藥餌爲命,寒暖之調適,食飮之勸進,非臣則替護無人,抑情就直,斷無其望,帶職在家,徒積瘝厥之罪。伏乞聖明,亟許鐫罷臣職名,無使有罪而倖逭,仍得專意救護,以伸至情,公私幸甚。臣無任云云。踏啓字。
書下御題于政院,命入直閣臣·仕進承旨製進。敎曰,左尹趙鎭寬,固知其能文,而未見其四六,今番應製,亦爲製進,直赴李始源處則使其弟司成李肇源,賚傳御題,使之製進,可也。諸臣俱爲製進,命原任提學蔡濟恭,原任直提學李秉模,看閱諸券,各書題評訖,御考御評書等後頒賞。三上直赴李始源,新印中庸一件賜給,時無職名,冠帶常仕則過矣,儒巾則亦過矣,令其弟替受。御評,擲地金聲,於爾云是。領府事蔡濟恭評,全篇制作,似是胸中流出,不可等閑看了。右議政李秉模評,蜀與眉州,豈必再費鋪舒?三下漢城左尹趙鎭寬,紙三卷,筆五枝,墨二笏賜給。御評,自是熟手。濟恭評,典實手段,亦不易得,但視如一家人,必欲對大壯二字,語涉漫冗,望如蹲䲭四字,亦屬疵辭,是爲可欠。秉模評,滕閣竹樓之句,何乃太逼科體?是亦爲賢責備。草三下禮曹參議徐榮輔,紙二卷,筆三枝,墨二笏賜給。御評,釋褐近十年,最得意。濟恭評,黼黻手段,豈易得乎?但豳晉間樂國五字,未知有依據否。有西晉東賓,是天涯地角,謂之豳晉間,未見其穩當。秉模評,元篇自有古色,偉唱儘然,俗調諸作,皆以蘇氏作主,而忽以三蘇,誇張蜀産,此又高一着。次上右承旨洪仁浩,御評,科體中稍可,優等非可論。濟恭評,非徒圓熟,兼以精鍊,合與四天,作爲對局,六偉諸券中,此最爲勝。秉模評,對局未也,無愧接武。次上同副承旨南公轍,御評,潔則潔矣,且是箕裘之業,他日館閣,亦自有餘。濟恭評,他日館閣手段,但六偉少遜於一天作。秉模評,超出等夷,六不必遜於一天,但比之文差遜,儘無全功。次上右副承旨金啓洛,御評,元是庭初三下調,況又久抛之餘乎?濟恭評,筆勢優優不窘,可知詞苑老手。秉模評,圓暢縝密,不見空缺,老手之評,可知不虛。各紙一卷,筆二枝,墨一笏賜給。草次上左副承旨李羽晉,紙一卷賜給。御評,抛閣之故。濟恭評,才情溢外,較二天作似勝。秉模評,輕盈可玩。次中左承旨沈晉賢,御評,如非借手,必是率口。濟恭評,亦不易得,宜入優等。秉模評,全篇實多可喜,而燕賀白髮,如無來歷,則恐非少類。次下都承旨黃昇源,御評,超等無論,顯疵何多?濟恭評,別無超等之句,又無顯執之疵。秉模評,蓋多科臼語,絶少淘洗字。
甲寅九月初十日辰時,上御重熙堂。都承旨·右承旨入侍時,行都承旨黃昇源,右承旨洪仁浩,記事官鄭文始,記注官金良倜·承膺祚,以次進伏訖。上曰,舟橋堂上,如未出去,忠淸道狀啓回啓後進去事,分付。賤臣承命出傳。上曰,王大妃殿進御行濕流氣飮,前方中蒼朮·赤茯苓加五分,升麻減八分·木通減五分。漢防已減三分,加人蔘一錢,細辛五分。自今日一貼式煎入。出榻敎上曰,進御加減逍遙散一貼煎入。出榻敎仍命退,承史以次退出。
上在昌德宮。停常參·經筵。
沈晉賢啓曰,明日常參·經筵,取稟。傳曰,停。
李羽晉啓曰,大司憲李聖圭,牌招啓辭未下,執義許晊,掌令曺允遂,持平李瑞朝呈辭,掌令李景溟在外,持平洪秉臣傳旨未下,監察茶時之意,敢啓。傳曰,知道。
傳于沈晉賢曰,輪對官入侍。
傳于沈晉賢曰,左承旨入侍。
傳于沈晉賢曰,再明卽先朝誕辰也,適値動駕,百官以隨駕齊會,豈可只令行禮於奉安閣?眞殿行禮時,二品以上入內庭,三品以下外庭入參事,分付。
李羽晉啓曰,卽者議政府錄事來言,左議政金履素以爲,雖伏承勿待命之敎,罔赦之罪,未蒙重勘,窮蹙之情,轉益惶懍,不敢以瀆撓爲懼,仍爲冒死席藁,恭竢鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
傳于金啓洛曰,右承旨入侍。
以寶劍望筒,傳于金啓洛曰,懸頉摠管許遞,前望單子入之。
備邊司薦望,以曺命楫爲濟州牧使。
傳于李羽晉曰,再昨次對,嶺伯事筵說,可謂問東答西,當該承旨遞差,注書汰去。殿講兼行次對日筵說,多有上下酬酢,而尙不修入,其時該房,雖已遞去,亦有下敎於入侍承旨,則焉敢若是遲滯?可謂兩罪俱發,不可遞差而止。當該承旨洪仁浩,加施禁推嚴飭,明日內修正以入。
以慶尙監司趙鎭宅狀啓,眞殿茶禮所用柚子,體小色靑,惶恐待罪事,傳于黃昇源曰,勿待罪事,回諭。
以黃海監司李泰永狀啓,安樂郡守李文會,催促下送事,傳于沈晉賢曰,今日內下送後,令該曹草記。
以黃海監司李泰永狀啓,禁衛營上番軍,使虞候點送,令廟堂稟旨分付事,傳于金啓洛曰,依狀請施行事,回諭。
以全羅監司李書九狀啓,扶安·泰仁邑民戶被燒事,傳于沈晉賢曰,扶安被燒民戶,如彼夥然,極爲矜悶。應式外,別加顧恤,嚴飭邑宰,斯速結構奠接後,形止狀聞。其中小殘獨戶,歉歲何以辦納還上·身布乎?特竝停退,大中戶還上停退,被燒人還與布,竝蕩滌事,回諭。泰仁,依此擧行事,回諭。
以濟州牧使沈樂洙狀啓,琉球國漂海人,問情馳啓事,傳于金啓洛曰,觀此狀辭,不待稟處,旱路順付,可知其無例。然十一人之漂流,而生存者四人,雖欲覓舡裝送,其能生還,未可必到此,前例有無,不足說,人命所關,果何等至重乎?藉使生存者只是一二人,則亦可給船放海乎?具由事狀,別定齎官,入送北京,指路福州,似合交隣國重人命之義。況今使行不遠,若能星火知委,及期押來,亦或順付於使行,使行入去時率去,則抵彼綽可周旋,勿論如此如彼,從旱路依願還送爲好,令承文院問于在城內都提擧及原任大臣草記,待批下三懸鈴,分付道臣及牧使處。
沈晉賢,以吏曹言啓曰,安岳郡守李文會,今日內下送後,令該曹草記事,命下矣。纔已催促下送之意,敢啓。傳曰,知道。
南公轍,以賑恤廳言啓曰,中部義城正契任掌李二得,今月初十日,本洞路傍,得一歲遺棄男兒,同里居良女韓召史,欲爲收養,南部惠民署契任掌李福金,今月初十日,本洞路傍,得二歲男兒,同里居良女李召史,欲爲收養,貧不自食,皆願受料,告于本部,自該部同日牒呈,故依節目竝爲給料,使之乳養之意,敢啓。傳曰,知道。
沈晉賢,以禮曹言啓曰,今九月十三日奉安閣展拜事,命下矣。在前如此之時,毓祥宮亦有展拜之例,今番則何以爲之乎?敢稟。傳曰一體磨鍊,可也。
沈晉賢,以承文院公事提調意啓曰,濟州牧使沈樂洙狀啓,琉球國漂海人問情馳啓事,傳曰,觀此狀辭,不待稟處,旱路順付,可知其無例。然十一人之漂流,而生存者四人,雖欲覓舡裝送,其能生還,未可必到此,前例有無,不足說,人命所關,果何等至重乎?藉使生存者只是一二人,則亦可給舡放海乎?具由事狀,別定齎官,入送北京,指路福州,似合交隣國重人命之義。況今使行不遠,若能星火知委,及期押來,亦或順付於使行,使行入去時率去,則抵彼綽可周旋,勿論如此如彼,從旱路依願還送爲好,令承文院問于在城內都提擧及原任大臣草記,待批下三懸鈴,分付道臣及牧使處,命下矣。依下敎問議于在城內都提擧及原任大臣,則都提調臣洪樂性以爲,琉球漂人之從其願陸路還送事,聖敎至當。好生之大德,恤遠之盛念,遍及於海外殊邦,雙擎莊誦,伏不勝欽仰攢頌之至。至於順付節使之行,事勢尤極便當,依下敎卽速擧行,實合事宜云。領中樞府事臣蔡濟恭以爲,天地之大德曰生,旣知其從水路則必死,從旱路則可生,而特以區區前例之無以考據,勒令驅送於有死無生之地者,是豈天地之德乎?狀啓判付,與天地同其仁,欽頌之外,寧容他議?使行未發之前,能及與未及,難以預定,及則事尤便順,不及則別遣齎官之外,似無他道云。行判中樞府事臣朴宗岳以爲,臣伏讀判付,交隣國重人命之德意,與天地同其大,區區前例有無,不足論也。但使行之期,只隔一朔,一朔之內,候風率來,有未可知。若不及,則別定齎咨官入送,恐合似宜云。行判中樞府事臣金憙以爲,臣只仰交隣國重人命之聖意,出尋常萬萬,不敢更容他議云。都提調臣李秉模以爲,漂人由陸之願,諒非獲已,情甚可矜,而遍考謄錄,旣無可據之例,在下擧行,只當諭以事理,候風發送,而伏奉狀啓判付,德音曠蕩,與天同大,欽仰感頌之外,更何敢容議?雖以大國言之,琉球同在執壤之列,似不以無於例之例,有所持疑,若及使行,則實爲渠輩萬幸,如其不然,則定齎官入送,恐合事宜云矣,敢啓。傳曰,知道。自本院星火知委,期於兩使行渡江前,順付十月舶,趠其往當如還,嚴飭道伯,勿使踰期,如或過時,定齎官押付於使行所到處,可也。止
金啓洛,以兵曹言啓曰,今九月十三日,大駕詣毓祥宮,奉安閣展拜時,何營軍兵隨駕,何營軍兵留陣,而禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨,馬軍三哨爲先後廂,禁軍三番隨駕,禁衛營留陣,其餘留營,置之,可也。
金啓洛,以備邊司言啓曰,東萊府使尹弼秉,以病求遞,屢度呈狀,而邊門重地,遞易可悶,果未提奏,不勝惶恐。第其病旣難强,瓜亦已熟,故其代擬望以入之意,敢啓。傳曰,知道。聞筵臣之說,在於悶旱時,昨日提敎者,申飭行公與許遞間,尙無一言,以致此時嶺邑守令之瘝曠也。聞其治績,遞亦可惜,可强與否,問于道臣,如可强待麥秋,以此望筒入之,可也。
義禁府啓目,前承旨兪漢寧更招云云,判付內辭緣,發問目嚴問,則箇箇發明,終不直陳是白乎乃,臺監之當初呈課,旣出目擊,退後送言,又因特敎,則白地搆捏,萬萬無是理,而今此囚供,泛以一二侍從之參看爲說,亦不指的姓名,語極糢糊,跡涉漫漶,所當請刑是白乎矣,曾經侍從,勿爲請刑,載在大典通編,上裁,何如?判付啓。臺監之說,不可歸之白地構誣,囚供發明,亦豈可歸之專不近似?臺監則只聽皁肆之所傳而呈課,必是參班侍從中有姓同者之犯科而誤告,更令査覈,有傷事體,此囚段,不能謹飭,得此情外之斥云者,供語果甚質實。取考相當律名,卽爲勘放後,草記爲良如敎。又啓目,舒川前郡守朴聖集,校卒輩付同罪人,多日逗遛,以致京司現捉之境,事極可駭,以此照律,罪從重論,杖八十收贖,奪告身三等,私罪,奉敎依允。
義禁府啓曰,時囚罪人兪漢寧,更招供辭判付內,臺監之說,不可歸之白地構誣,囚供發明,亦豈可歸之專不近似?臺監則只聽皁隷之所傳而呈課,必是參班侍從中有姓同者之犯科而誤告,更令査覈,有傷事體,此囚不能謹飭,得此情外之斥云者,供語果甚質實。取考相當律名,卽爲勘放後,草記事,命下矣。取考律文,則大明律不應爲條有曰,犯不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,犯枉法受贓外,笞杖竝收贖矣。兪漢寧,杖八十收贖,奪告身三等,放送,何如?傳曰,允。如有功議,各減一等,可也。
正言李元八啓曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請亟寢秋曹罪人柳師文放釋之命,仍令王府,設鞫嚴問,夬正典刑。措辭見上答曰,不允。
敦寧都正李之英疏曰,伏以臣,跡本畸孤,年且衰耄,跧伏窮鄕,念絶榮途,自分爲聖世之閒氓矣,迺於今春,國有大慶,特推錫類之仁,猥荷陞資之命,繼以有敦府除旨,恩誥遠降,閭里動色,臣心之上以抃祝,下以榮感當,如何哉?固當卽日登途,祇謝天陛,而衰質添病,屢朔沈淹,許久虛縻,惶隕冞切,入秋以來,賤疾稍蘇,始得扶舁入城,纔已肅命,而稽謝之罪,實無所逃。且臣敦寧已盡,公格所在,不可仍冒。玆敢援例陳章,仰瀆崇嚴。伏乞亟賜遞改,以存公法,仍治臣瀆擾之罪,以肅朝綱,千萬幸甚。答曰,省疏具悉。疏辭,下該曹,稟處。
吏曹啓目,粘連啓下是白有亦。觀此敦寧府都正李之英上疏,則以爲臣敦寧已盡,公格所在,不可仍冒,亟賜遞改亦爲白有臥乎所,旣無敦寧,則揆以公格,不可仍置,今姑改差,何如?啓依允。
負罪臣金履素疏曰,伏以臣之罪,可勝言哉?臣之日前負犯,臣亦莫知爲而自陷於萬戮猶輕之科,此誠死期將迫者也。始也賓對有命,乃敢息偃在床,致勤嚴敎,及其顚倒登筵,不知自訟之不暇,乃反支離言私,全昧國耳忘身之義,語涉煩瀆,罪大慢蹇,猶不自知其陷於大戾,而一向頑迷,全無省覺,又犯妄言之誅,由前則義分虧蔑,由後則擧措顚錯,臣罪至此,鈇鑕有餘。噫,臣之有臣身,是誰之賜也?微殿下父母於臣,天地於臣,則臣之爲薤爲粉,久矣。以若危臲之餘喘,蒙若庇覆之至澤,冥升至此,尸素而已,而今敢以此身,反以爲己有,無所爲於奔走而動輒引疾,無所事於謨猷而去益占便,甚至有日前負犯而極孤恩負國之罪,擢髮難贖,蒼黃震剝,直欲卽地滅死而不得,金吾胥命,猶屬晏然,縣獄泥首,實出於義分之所不已,而旣伏承軫念民弊之敎,則進退維谷,衷情惶隘,投身江郊,席藁俟勘,于今數日,而嚴誅不加,恩敎荐下,一息未泯之前,只自惶懍感激,不知死所。至若命召之連爲還納,非不知臣分之益虧,罪犯之愈大,而此亦由於窮蹙切迫,萬萬不得已,死罪之中,尤添死罪,而連伏承勿待命之下敎,益不勝震懍隕越,百爾思量,不知所以爲計。蓋命召之受與不受,均是罪也,則隨卽還納,以傷事面,固非常分之所敢出,而若其冒昧祇承,尤屬唐突,跼天蹐地,轉益罔措。噫,有臣如此,不被當被之重律,其何以自立於天壤之間,而爲戒於朝廷之上哉?玆敢效古人獄中上書之義,冒死自列,以請鈇鉞之誅。伏乞聖明,亟降威罰,勘臣當死之罪,以爲人臣不忠無嚴者之戒,則臣雖就金木之典,亦無恨矣。答曰,省疏具悉卿懇。是豈如是過引之事?意在無隱,言亦匪怒,卿須安心勿辭,卽日入城。仍傳曰,此批答,遣史官傳諭,傳命召。止
甲寅九月十一日辰時,上御熙政堂。左承旨入侍,左副承旨·輪對官入侍時,行左承旨沈晉賢,左副承旨李羽晉,假注書韓致重,記注官金良倜·承膺祚,內贍直長尹淑基,尙衣別提李長演,西氷庫別提梁慶元,義盈庫直長任希復,宗廟令柳謐,掌樂主簿李周斌,承文校檢白師敏,司宰奉事李祉亨,西學訓導韓光烈,社稷令柳相文,禁府都事李元臣,司饔僉正李厚燾,繕工副正洪載淵,漢城判官李基讓,長興奉事崔奎晶,典牲副奉事金順行,奉常正吳泰賢,判官柳師模,敦寧判官徐日輔,主簿李脩輔,軍資判官李英裕,禮曹正郞洪敬熙,中學訓導盧尙熙,校書判校李顯采,戶曹佐郞林秉遠,內資直長李宗恢,司圃直長李喆祚,尙瑞直長李承默,都摠經歷金儀祥,典設別提洪秉德,別檢南正和,刑曹正郞李潤明·徐潞修,佐郞李根,通禮院引儀南陽履·蔡潤銓,濟用副奉事李志淳,成均司藝文躍淵,廣興守曺命峻,東氷庫別檢李在翼,司僕僉正趙祥逵,儀賓都事宋畊玉,司䆃主簿李命奎,禮賓主簿李瑞運,瓦署別提金逵瑞,掌苑別提成殷柱,東學訓導劉弘基,平市直長朴正圭,造紙別提李元膺,吏曹正郞閔師宣,中樞經歷柳光濂,以次進伏訖。上曰,輪對官以次進前。淑基等以次進前,各奏職·姓名·職掌。謐曰,祭享時祭器洗滌時,例以莞席覆之,籩豆亦以此席盛出,而各室拜席色樣相似,昏夜蒼黃擧行之際,恐有相混之慮,設或相混,無以分辨,事之悚憫,莫此爲甚。與戶曹判書,屢次相議,拜席則或以靑縇飾邊,或以黑紋,織拜字似好,而事係殿內,故不敢自下擅便,敢此仰達矣。上曰,與戶判議之。謐又曰,功臣位板盛出器子,已承成命,戶曹今方營造,而功臣位板排設時,磚石傾仄,位板每有顚仆之患。地衣下鋪坐板,則事甚便好。冬享不遠,故敢此仰達矣。上曰,亦與戶判,相議爲之。謐又曰,今年本署刈草時,臣與兵曹郞廳,眼同爲之,而大門內左右及前後殿左右邊所見,甚爲精潔,而至於苑中深處,則芟刈之際,穉木受傷,亦甚可悶。從今以後,自大門內左右,以至前後殿左右望見處及後墻外,量宜定界,限刈草,苑中深遠之地則置之無妨,故敢此仰達矣。上曰,從便善爲之。謐又曰,祭物精備,專在於典祀官,而大享時,則看檢者,不必爲慮,而至於朔望時,太常官員,輪回差來,其中不無鍊熟者,而如遐鄕新入者,則不辨頭緖,且威令不行,難保其事事必精,而廟司則塡祝·修掃等節,擧行多端,無以眼同檢察。依各陵例,令大祝兼典祀官,恐合事宜,故敢此仰達矣。上曰,大祝之兼管,姑難輕議,其所擇送之方,令本寺草記,稟處,可也。出擧條上曰,輪對法意,何如,而每以無所懷仰對,烏在其執藝之義乎?閑寺則雖無可言,而若有職務之寺,則宜一一詳思仰陳,可也。上敎泰賢曰,何年登科乎?泰賢曰,甲午科出身也。上曰,本寺有何弊乎?泰賢曰,近來釐正之後,別無可陳之弊矣。上曰,汝爲久任,須善爲之。英裕曰,臣待罪本職,去夏輪對時,他倉流來欠縮米太·小米竝五千餘石,冒昧仰達矣,伏奉議于判堂,從長區處之聖敎。考出辛巳以後弊源,稟議于本曹判當矣。本曹亦未敢容易區處,而大抵本監,卽是國初最先設立,以軍國重務,大臣提調衙門,而掖庭·禁軍等放料,自有定日,元無越朔推移之路,與貢價上下,或先或後者不同矣。別庫乃是倉監餘穀別儲者,而近來別庫充滿,而倉監空虛,故倉監不足之數,每年移劃於別庫,則倉監輕而別庫反重矣。本監欠縮之弊有二端,一則斗給之縮也。一則移劃之縮也,先朝辛巳釐正時二縮,一倂區處,而其後甲辰釐正時,斗給縮則稟達區處,而至於移劃縮則本曹每嫌於本監分倉之偏少生縮,不敢上達。故自辛巳以後,欠縮至今自在,實爲近年之痼弊。以今一年言之,五朔移劃,不勝其弊,而今年收租,雖滿二萬,來春移劃,又當如前,至於太·小米,尤爲太半不足,不勝悶迫,敢此仰達矣。上曰,出擧條,今番則令廟堂稟處,可也。出擧條止英裕又曰,禁軍放料時,每患紛雜,故先朝時,有別造斛斗都給之事矣。今若各其番長,率其隊下,詣監都受後,番長分給於各其隊下,軍容整齊,不爲紛雜,則自無偸竊之患,而事關戶·兵兩曹,故敢此仰達矣。上曰,令戶判問于兵判,草記稟處,可也。出擧條上敎敬熙曰,居在何邑?敬熙曰,居在定州。上曰,何年登科?敬熙曰,丙子年登科。上敎根曰,是誰也?晉賢曰,李兢淵之子也。上曰,予每念先故矣,上敎志淳曰,汝是誰之孫也?晉賢曰,先正臣李滉之孫,故郡守李龜應之子也。上曰,年幾何?志淳曰,三十三。上曰,何年入仕乎?志淳曰,辛亥年入仕也。上敎命峻曰,年限過乎?命峻曰,六十七也。上曰,年限前一守令爲之則好矣。祥逵曰,各軍馬納馬,法意甚重,而渠輩納馬之際,其弊不少,此後若不於限內還納,則一依事目論罪事,申飭各營門,恐合事宜,故敢此仰達矣。上曰,有提調,不必更爲申飭矣。羽晉曰,筵中奏對,所當別白,而司僕僉正趙祥逵,所懷陳達之際,語多糢糊,事甚未安,推考警責,何如?上曰,嗇夫之喋喋,無關於實績,而糢糊之外,全沒着落,更思猥越莫甚,念其先故,雖不汰職,難責弊寺蘇救之責,他司,令該曹口傳相換,可也。出擧條奎晶曰,本庫別無弊端,而但如干所用紙地,一依官支定,給價取用,此或爲貢人之弊,故敢此仰達矣。上曰,下人之如彼侵漁,猶可痛禁,況官員之如許染指乎?公用之如許勒買,猶可嚴禁,況私用之如彼抑奪乎?謬例之出於何時,何官之犯科最甚,令廟堂除尋常,各別嚴査草記。萬有一貢人,慮其向後之十倍逞憤,有所欺隱,而本司不能多岐査出,其可曰有紀綱乎?長興庫如此,則其他貢物衙門之暗地依舊下手,不問可知。令各該提擧,各別釐正,而釐正後勤慢,本司考察,依舊襲謬之處,草記論罪。端揆則新拜,有司亦少年,此等事,其所淬勵,宜有別焉,此所以近日一付之廟堂者也。出擧條上命書傳敎曰,明日齋宿,再明日行眞殿茶禮,其日仍詣毓祥宮所奉先朝影幀奉安閣展拜,今番雨漏修改處奉審,仍行還安之禮,禮畢後還宮,以此分付禮曹。仍命退,諸臣以次退出。
甲寅九月十一日辰時,上御重熙堂。右承旨·舟橋堂上入侍時,右承旨洪仁浩,記事官鄭文始,記注官金良倜·承膺祚,舟橋司堂上沈頤之,以次進伏訖。上敎頤之曰,昨日舟橋旗色等屬,詳爲看審乎?頤之曰,一一看審,則多有色渝不堪用者,不得不改染矣。至於鐵物等屬,略略修改以用矣。上曰,不可已者外,竝省略爲之,可也。上曰,進御加減逍遙散一貼煎入。出榻敎仍命退,諸臣以次退出。
上在昌德宮。停常參·經筵。
沈晉賢啓曰,明日動駕相値,視事頉稟之意敢啓。傳曰,知道。
金啓洛啓曰,大司憲李聖圭,牌招啓辭未下,執義許晊,掌令曺允遂,持平李瑞朝呈辭,掌令李景溟在外,持平洪秉臣傳旨未下,監察茶時之意敢啓。傳曰,知道。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
金啓洛啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈晉賢曰,禮房承旨馳詣受香所,奉審摘奸以來。
傳于沈晉賢曰,京試官入侍。
傳于南公轍曰,戶房承旨入侍。
假注書韓致重汰去,代以任厚常爲假注書。
假注書任厚常在外,代以韓永建爲假注書。
沈晉賢啓曰,擧條之與筵奏相左者,飭敎何如,而昨日軍資判官李英裕,所懷陳達之後,書送擧條,而與記注草冊多有逕庭,屢次退却,終不改送,以致經宿而不得入啓,事未前有,萬萬駭然,所當重勘,而本院請推之外,無他可施之罰何以爲之?敢稟。傳曰,擧條之比筵奏,或詳或略大臣卿宰,莫不自昔伊然,今豈可獨責於殘司一蔭官乎,若此則昨日長興庫官員,擧條之疎略,尤不成說,彼何闔眼,此何吹毛,無論如此如彼,此等不緊之事,如是張皇論列,不知其酬應之煩,萬萬駭然,當該承旨,爲先遞差,惟其言是從之,知申亦爲遞差。
金啓洛啓曰,卽者義禁府都事來言,左議政金履素,今方待命於金吾門外云,係是大臣去就,敢啓。傳曰,知道。
沈晉賢啓曰,卽者議政府錄事來言,左議政金履素以爲罪負未勘,恩諭荐降,此時瀆撓,尤爲死罪,雖不得不冒罪入城,而衷情惶隘,有不敢偃伏私次,進伏金吾門外,恭俟鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
注書鄭文始病,代以徐俊輔爲假注書。
假注書徐俊輔改差,代以柳遠鳴爲假注書。
假注書柳遠鳴改差,代以具得魯爲假注書。
假注書具得魯改差,代以曺錫中爲假注書。
假注書曺錫中改差,代以李勉昇爲假注書。
假注書李勉昇改差,代以尹致永爲假注書。
都摠管前望單子入之,洪檍落點。
傳于金啓洛曰,未肅拜摠管許遞,前望單子入之。
摠管前望單子入之,金持默落點。
傳于金啓洛曰,將任例不得兼帶,都摠管金持默許遞,前望單子入之。
摠管前望單子入之,柳戇落點。
傳于沈晉賢曰,禮曹判書徐鼎修許遞,前望單子入之,待下批牌招察任。
禮曹判書前望單子入之,閔鍾顯落點。
傳于沈晉賢曰,編書看印之役,難付生手,且於監務,近作主人,觀象監提調中新除人,與前提調閔鍾顯所帶提調,今日政相換,使之專意察任。
吏曹口傳政事,觀象監提調徐鼎修,司圃提調閔鍾顯相換。
傳于金啓洛曰,昨於萊伯望筒,亦有下敎,而病難强責者,猶且仍置,閫帥迎送,雖無關於列邑,管下諸鎭之爲弊,亦不可不念,況本道今年沿農乎,廟薦之故,以禮待之意,雖不得不點下,更思民弊爲重,全羅前水吏曺命楫仍任,濟牧之代,卽爲議薦,此政下批,不但李喆運而已,島民之不見良吏久矣,此蓋絶海之地,人皆厭避,所以近來情勝之俗,不能爲官擇人者也,今番則以惜身名有地處武弁,拔例擇差。
沈晉賢啓曰,新除授承旨,竝待下批牌招何如?傳曰,允。都承旨,一體牌招。
備邊司薦望,以李禹鉉爲濟州牧使。
有政。吏批,判書李致中進,參判洪明浩進,參議未差,行左承旨沈晉賢進。以沈煥之·金履成·尹致性爲承旨,以李顯默爲副校理,以白仁煥爲敦寧都正,兼養賢庫主簿單,鄭晩錫,兼執義李顯默減下,濟州牧使單,李禹鉉。
兵批,判書具庠進,參判柳誼病,參議朴宗甲入直,參知兪漢寧病,左副承旨金啓洛進。以李肇源·蔡弘遠爲文兼,以李揆銓爲僉知,以柳孝源爲訓鍊都正,以姜泰濟爲景福將,以李光逵爲武兼同知單,洪錫疇,僉知單,朴景雲,副護軍,李相璜·沈默之,副司直,黃昇源·洪仁浩·李羽晉·李趾永·沈樂洙·金熙采,已上竝單付,以元永厚爲訓鍊主簿。
以判義禁望筒。傳于金啓洛曰,前望單子入之,待下批牌招察任。
判義禁前望單子入之,李落點。
傳于金啓洛曰,新除授濟州牧使,催促下送。
吏曹口傳政事,司僕僉正趙祥逵,濟用判官趙鎭奎相換。
傳于南公轍曰,完伯狀請,雖未來到,今年穡事,田穀最歉,則近朔退當一款,何待道伯之言,民勢可以燭照,令廟堂,嶺·湖行會措語後錄,謄關退當條,使之依此擧行。
以黃海兵使徐有秉啓本,式年武科初試入格人開坐事。傳于金啓洛曰,書同文之義,京外榜目,不可異規,令兵曹以其假令一通,分送諸道兵營,此後式年及增廣等有初試科場,必皆注錄矢數於名下事分付,此狀啓還下送,一體改修正上送。
以洪仁浩囚單子。傳于尹致性曰,飭已施,分揀放送。
金啓洛,以司僕寺一二提調意啓曰,明日動駕敎是時,輦輿玉轎差備,當爲備員,而正蔡弘遠兼內乘李石求奉命在外矣假內乘一員,令該曹口傳差出,還宮後減下之意敢啓。傳曰,知道。
金啓洛,以備邊司言啓曰,長興庫奉事崔奎晶所懷批旨內,下人之如彼侵漁,猶可痛禁,況官員之如許染指乎,公用之如許勒買,猶可嚴禁,況私用之如彼抑奪乎謬例之出於何時,何官之犯科最甚,令廟堂除尋常,各別嚴査草記事命下矣。依下敎該貢人等處,嚴加査問,多般究覈,則該庫官員之因私用勒買貢人處者,其來已久,且無文跡,創自何年,無以指的,而年復年來,官員之勒買,如各樣紙地·油芚·席子等屬,無人不犯無歲不有,便成痼弊,而庚子年直長金獻祚,甲辰年直長朴宗榦,己酉年奉事洪樂正,庚戌年奉事延就徵時,主簿金載遂,爲其中之尤甚,貢物各種,無不抑買云,而從他廉探,則亦如貢人等所告矣,以貢契貽弊事,前後朝令,何等申嚴,則幺麽郞官之若是犯禁,萬萬驚駭,朴宗榦旣已身故,勿論,金獻祚·洪樂正·延就徵·金載遂,爲先削職,令該府拿問嚴勘,以懲日後,當該不飭之提調,亦爲捧現告,施以罷職之典,前後郞官,所當一一摘發論勘,而旣非尤甚,且異首犯,今姑置之,此後則無敢更犯之意,各別嚴飭,而本庫所管紙物最多,當此釐弊之時,宜先修明舊典,年前紙品定式之時,自本司出本紙,四方踏印,分數進排衙門及貢人等處,而今聞紙品,漸次加厚,比之本紙,不啻倍蓰云,當初奉承下敎,定式施行之意,豈容行之數年,便復若此,且以色紙言之,每年燈夕,無論闕內外各司,輒皆討索於該庫貢人,無價酬應,殆無限節,爲貢人切骨之瘼矣,今年燈夕,因筵敎捧甘,各司燈竹,俾無敢取用於該契,永爲定式,果有實效,此亦嚴加禁斷,而犯者移法司刑配,不飭之官員,自本司草記論勘,紙品則一依本紙,無或踰濫,而若有循襲前套,從後現發,則各該司當該堂郞,勘以制書有違之律事,定式施行何如?傳曰,允。
沈晉賢,以成均館言啓曰,司成李肇源,今以文兼宣傳官,奉命出去,而直講朴崙壽·典籍鄭晩錫,俱以在外·未肅拜,時無入直之員,依定式以他員入直之意敢啓。傳曰,知道。
尹致性,以義禁府言啓曰,兪漢寧照律草記批旨內,如有功議,各減一等可也事命下矣,兪漢寧祖拓基,揚武原從功臣云,功減一等,杖七十收贖,奪告身二等之意敢啓。傳曰,見其祖名,乃祖之孫,豈有不謹於公事,不以實告之理乎,罪名特爲分揀可也。
尹致性,以刑曹言啓曰,因黃海道遂安郡殺獄罪人金日宅獄事回啓判付內,遂安囚金日宅段,三人之醉謔,轉至鬪鬨,與海州金千才之獄一段,千才旣貸性命,日宅宜無異同,互閱兩案,才守則曰五良捽髮,千才踢腎是如爲旀,春延則曰,日宅毆打,太寬挽止是如兺除良,日宅之衣笠裂失,太寬之衣笠自如者,亦可驗一漢則滾鬪,一漢則救解之證左,比之三人之互相拳踢,或猛或歇有間焉耳,春延昨日相詰,不過一戲之說,雖可見日宅之亶在弄假成眞,非出用意故殺,而獄體至重,不可以同出醉中,遽施一例闊狹之政,卿等意見果何如,更爲看詳,論理草記事判下矣,臣等謹將原案,反覆詳閱,則鬪鬨後致命,不踰三日,檢驗時痕損,如印一板,日宅之恣意猛敺,春延之被打速死,明白無疑,情節畢露,不但狗肉買給之爲緊證,衣笠裂失之爲眞贓而已,大抵三人作伴,一時被酒,醉劇而戲,戲劇而鬪,方其始鬪之時,固無故殺之心,而被打者終至致殞,則犯手者自當償命,其故殺與非故殺,更無可論也,殺人者死,法至嚴也,凡所傅生於成獄之後者,必有可疑之端然後,方議惟輕之典,而此獄則實因也無疑,正犯也無疑,不可以一戲之說,或撓於三尺之嚴也明矣,金千才之特貸其命,實出於天地好生之德意,而若以日宅之弄假成眞,謂似千才之事而又爲之一例闊狹,則非但有乖於重獄體之義,況日宅之用意猛打,比諸千才之無心誤踢,輕重懸殊,則亦不宜比而同之也,考其獄案,參以法理,償命之外,無容更議,遂安郡囚推罪人金日宅,依前同推,期於取服之意,分付道臣何如?傳曰,允。
吏曹啓目,粘連觀此敦寧都正李之英上疏,則以爲臣敦寧已盡,公格所在,不可仍冒,亟賜遞改亦爲白有臥乎所,旣無敦寧則揆以公格,不可仍置,今姑改差何如?判付啓依允。
兵曹啓目,粘連卒奉朝賀鄭存謙,造墓軍題給何如?判付啓依允爲旀,近聞故相趙璥家行緬事,當日遣承旨致祭,其他擧行,參考故相趙顯命·鄭弘淳家年前特敎之近例爲之事,畿營竝以知悉擧行爲良如敎。
正言李元八啓曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法,措辭現上請逆賊尙魯,亟施孥戮之典,措辭現上請亟寢秋曹罪人柳師文放釋之命,仍令王府,設鞫嚴問,夬正典刑,措辭現上答曰,不允。
領議政洪樂性箚曰,伏以臣伏見濟州牧使望筒所下傳敎,伏不勝悚惶萬萬,靡所容措,臣衰聵日甚,事事顚錯,廟薦事體何等審愼,而尹範敍之方在拿命中者,全未覺察,昧然檢擬,致勤聖敎,臣之昏謬之失,至此益著,無所逃罪。伏乞聖明,亟降威罰,治臣不審之罪,以嚴公格,以安賤分焉,取進止。答曰省箚具悉卿懇勿辭,安心視事。仍傳曰,此批答,遣史官傳諭。
甲寅九月十二日辰時,上御誠正閣。左承旨·京試官入侍時,行左承旨沈晉賢,記事官鄭文始,記注官金良倜·承膺祚,忠淸道京試官李顯默,以次進伏訖。上敎顯默曰,試邑所經各邑,爲幾何,而農形何如,去月念八風雨之後,各穀之受損,民情之遑急,參以聞見則亦果何如。顯默曰,沿路所見,似不至大歉,而瑞山·泰安等地年事,不如沿路,來頭不無接濟之慮云矣,命顯默先退,命晉賢書公事判付訖。仍命退,承史以次退出。
甲寅九月十二日辰時,上御重熙堂。戶房承旨入侍時,同副承旨南公轍,記事官鄭文始,記注官金良倜·承膺祚,以次進伏訖。上命書傳敎曰,政官牌招開政。上曰判義禁許遞,今日政差出,出榻敎未肅拜文兼改差今日政差出,出榻敎上曰,假注書徐俊輔·具得魯·曺錫中·柳遠鳴,文兼李肇源·蔡弘遠入侍。賤臣承命出傳,偕入進伏。上敎俊輔等曰,爾等持此各陵風落木草記,分詣摘奸以來。上曰,假注書李勉昇·尹致永入侍。賤臣承命出傳。命書傳敎曰,點下之後,不知去處云,以致入侍之遲滯,新進怠慢之習,萬萬可駭,假注書李勉昇·尹致永,國子分館施行,使之輪番於香室,晝則寫祝,夜則讀書,以懲占便之習。仍命退,諸臣以次退出。
上在昌德宮。停常參·經筵。
大駕詣毓祥宮入齋室後,內閣·政院·玉堂·藥房口傳問安。答曰,知導。
沈晉賢啓曰,明日常參·經筵,取稟。傳曰,停。
金啓洛啓曰,今日擧動時,挾輦軍·槍劍軍,入直禁軍除出,標信請出之意,敢啓。傳曰,知道。
金啓洛啓曰,司僕內乘來言捲簾,取稟。傳曰,捲三面。
尹致性啓曰,臣以王大妃殿·惠慶宮問安。下直進去之意,敢啓。傳曰,知道。
王大妃殿·惠慶宮,遣承旨問安。答曰,知道。
行禮罷後,內閣·政院·玉堂·藥房·二品以上·六曹堂上·兩司長官口傳問安。答曰,知道。
詣延祜宮·宣禧宮展拜罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
傳于沈煥之曰,春秋館禁堂,中在外及時帶詞訟專對人許遞,前望單子入之。
知春秋·知義禁前望單子入之,知春秋申思運,知義禁柳戇·鄭景淳落點。
金啓洛啓曰,左議政金履素,又使錄事來言,荐承恩批,雖切感泣,重犯未勘,轉益震懍,仍爲泥首,恭俟金木之典云。仍納命召,何以爲之?敢稟。傳曰,勿待命事,遣史官傳諭。仍傳命召。
沈晉賢,以弘文館言啓曰,新除授副校理李顯默,卽爲牌招察任,何如?傳曰,允。
以副校理李顯默,牌不進罷職傳旨。傳于沈晉賢曰,只推。更爲牌招。
傳于南公轍曰,承恩於先朝,年過七十,只有此人,當今日宜有記念之擧,老宮人尙宮李氏家,令該曹,衣資食物,拔例題給後,草記。
南公轍,以戶曹言啓曰,老宮人尙宮李氏家衣資食物,拔例題給後,草記事,命下矣。衣資,綿紬十疋·木綿二十疋,食物,米十五石·太五石·猪肉二十斤,拔例輸送之意,敢啓。傳曰,知道。
以水原留守趙心泰狀啓,折衝金五成,救活人命,拯得材木委折馳啓事。傳于南公轍曰,不可題給穀包而止,別般施賞後,報營狀聞事,回諭。
以水原留守趙心泰狀啓,公都會設行,令該曹稟旨分付事。傳于沈晉賢曰,卽令該曹,取考定式,今日內草記。
沈晉賢,以禮曹言啓曰,以水原留守趙心泰狀啓,公都會設行,令該曹稟旨分付事。傳曰,卽令該曹,取考定式,今日內草記事,命下矣。取考昨年三月初十日大臣文任陳達擧條,則或以爲武將留守,不可考試,自畿營別定文倅爲之。似或無妨,或以爲武將留守時則勿爲設行,待後文留守時合設似好,諸議不一,而擧條批旨,有武將差除時則措語狀啓後,退行合設,而若値大比之期,別爲狀聞稟旨之敎矣,明年旣是大比之科,故守臣有此啓請,而其時批旨,雖有若値大比則別爲狀聞稟旨之敎,而至於別定文倅試取等條件,姑未及定式之意,敢啓。傳曰,文倅之替行於留守衙門,似無其例,若令兼留守爲之,則諸生之裹糧來京,爲弊不少,以尊體貌之意,自京差送試官,亦或有弊,問于曾經留守,草記,可也。
沈晉賢,以奉常寺都提調·提調意啓曰,宗廟署令柳謐,所懷,祭物精備,專在於典祀官,而大享時則看檢者多,不必爲慮,而朔望時則太常官員,輪回差來,其中不無鍊熟者,而如遐鄕新入者則不辨頭緖。且威令不行,難保其事事必精,而廟司則塡祝修掃等節,擧行多端,無以眼同檢察,依各陵例,令大祝兼典祀官,恐合事宜,故敢此,仰達矣。批旨內大祝之兼管,姑難輕議,其所擇送之方,令本寺草記稟處可也事,命下矣。典祀官之如遐鄕新入者,頭緖不辨,威令不行,廟官所奏,不無所據,而第正·判官自辟之外,如兩主簿,若有不可堪者,自本寺多有另擇相換之時矣。至於直長·參奉,例以承文校書參外官,循次例兼,此則非本寺所可闊狹,而奉事·副奉事兩窠,皆從國子參下中單付越送,除非兼博士·學正學錄·學諭之類,則雖至仕滿,元無序遷之階,故付職未幾,厭避居多,其爲生疎,勢所固然。今若依他司例,定其朔數,許其陞六,而亦自本寺,自辟差下,則足可爲樂赴久任之道,久於其任則自當鍊熟,祝官另擇之道,無出於此,而事係官方,不敢輕議,若其未變通之前,先以除拜稍久,頗知事例者,不拘次數,輪回差送而新入生疎之人,待其鍊熟,次次塡差則恐合事宜,今姑依此施行,何如?傳曰,成均分館參下兩窠,以本館博士等參下實職中,擇付於奉事·副奉事,如承文校書參下例兼之例,在渠輩,爲小心勤仕之道,在本寺,亦爲久任責效之道,而若此則閑散參下,從前雖曰厭避,無異於暑月之爐,或有齎菀之歎乎?更爲詳量稟處,可也。
傳于南公轍曰,毓祥宮奉安閣還安時本宮守僕·通禮院書員,各木一疋施賞。
甲寅九月十三日卯時,上詣毓祥宮。展拜入侍時,行都承旨沈煥之,行左承旨沈晉賢,行右承旨金履成,左副承旨金啓洛,右副承旨尹致性,同副承旨南公轍,記事官鄭文始,假注書韓永建,記注官曺亨壽·承膺祚,檢校直提學徐有防·金載瓚,一直提學徐龍輔,以次侍立。上具翼善冠·衮龍袍,詣眞殿就板位行四拜禮,入殿內行茶禮,降就板位行四拜,禮畢,出萬安門乘輿。藥房都提調洪樂性進前曰,日氣淸涼,聖體,若何?上曰,一樣矣。樂性曰,今日眞殿行禮時,臣以身有賤疾,不得入參於陪班之列,下情不勝缺然矣。上曰,旣有實病則勢所固然。煥之曰,今於璿源殿行禮罷後,參班玉堂,不爲問安,徑先出去,事體所在,極爲未安,竝從重推考,何如?上曰,依爲之。出擧條晉賢曰,贊儀李昌郁,誤讀笏記,極爲駭然,推考警責,何如?上曰,依爲之。出擧條出仁政門降輿,乘輦由敦化門詣毓祥宮大門降輦,乘輿就御容移安處板位,行四拜禮,奉御容詣奉安閣還安訖,就板位行四拜禮訖。上曰,延祜宮·宣禧宮展拜時,百官行禮置之。出駕前下敎次詣延祜宮,行展拜禮。命書傳敎曰,諸司預備,次詣宣禧宮行禮訖。命承史侍衛賜饌,乘輿出宮大門降輿,乘輦至彰義宮下輦所。上曰,都承旨馳詣藏譜閣,奉審以來,乘輦詣敦化門外。命啓洛出標信解嚴,入敦化門·進善門·肅章門·協陽門降輦,乘輿還內後,諸臣以次退出。
上在昌德宮。停常參·經筵。
開東有霜氣。
沈晉賢啓曰,明日常參·經筵,取稟。傳曰,停。
傳于沈晉賢曰,禮房承旨馳詣宗廟·景慕宮,奉審摘奸以來。
傳于南公轍曰,同副承旨入侍。
兵曹口傳政事,副司直鄭大容。
金啓洛啓曰,卽者議政府錄事來言,左議政金履素以爲,罪負罔赦,鈇鉞不加,屢犯瀆擾,冞增震懍,仍爲冒死泥首,恭俟金木之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
以京畿監司徐龍輔狀啓,交河郡守丁載運,令該曹催促下送事。傳于沈煥之曰,今日內下送後,令該曹草記。
以黃海監司李泰永狀啓,新溪縣令尹行儼,以其身病罷黜事。傳于沈煥之曰,令該曹口傳擇差,待下批,當日辭朝。
吏曹口傳政事,以宋景載爲新溪縣令。
金啓洛,以兵曹言啓曰,宣傳官李惟秀呈狀內,今九月初九日內試射時,得蒙直赴殿試之恩典,所帶之職,依例入啓遞改云矣。李惟秀所帶本職,係是南行窠,不可仍帶,改差,何如?傳曰,允。
持平李瑞朝,校理尹光普,副校理權坪,正言李元八,修撰沈興永,副修撰尹益烈·任希存啓曰,請黜置罪人鄭致達妻,亟令王府,夬正典刑。措辭現上請物故罪人德相,亟施孥籍之典。措辭現上請逆賊尙喆,追施孥戮之典。措辭現上請向日合辭兩啓之已傳而未徹者,亟命捧入,仍賜允兪,俾王章伸而四字刀割焉。措辭現上答曰,不允。
持平李瑞朝,正言李元八啓曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。措辭現上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭現上請物故罪人國榮,亟施孥籍之典。措辭現上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。措辭現上請柳星漢,亟令王府,設鞫嚴問,期於得情,夬正邦刑。措辭現上請承款後物故罪人九宗,亟施孥籍之典。措辭現上答曰,不允。
持平李瑞朝啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上答曰,不允。
正言李元八啓曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭現上請逆賊尙魯,亟施孥戮之典。措辭現上請亟寢秋曹罪人柳師文放釋之命,仍令王府,設鞫嚴問,夬正典刑。措辭見上答曰,不允。
負罪臣金履素疏曰,伏以,臣罪犯罔赦,恩荷好生,鈇鉞不加,官職自如,俯仰高厚,窮蹙冞切,固宜卽地自滅,以爲爲人臣孤恩蔑分者之戒,而尙且饑餐渴飮,偃息自在,居然爲一旬矣。木石之頑,猶不足以喩臣之冥迷無知也。噫,臣之伊日負犯,自知萬殞猶輕,則其所以乞伏典憲,實非毫分飾詐之言,而乃殿下推終始再生之澤,不徒不置諸重辟,無隱之諭,匪怒之敎,庇覆涵貸,諄複丁寧,以若所負,承此恩諭,誠非臣夢想所望,而惶隕恧縮之情,反有倍於遄被嚴誅,而一日二日,尙靳處分,臣雖蔑識無恥,有犯未勘之前,豈敢頃刻自安於心而遽然承膺,重陷於無忌憚壞紀綱之科哉?然而不自量其罪戾之至重,而徒欲以區區去就,上煩酬應,坐要恩敎,則尤非分義之所敢出,故百爾思量,拚廉戴罪,冒入城闉,更伏金吾,冀被當律而後已,論以進退,顚錯大矣,揆以道理,唐突極矣。況於昨日,聖孝冞篤於追慕,躬擧眞殿之享禮,親行舊閣之祗謁,百僚咸造,萬姓俱聳,而臣獨泥首席槀,未敢自致班聯,少伸臣子愴慕之忱,不忠無狀之罪,不但止於前日負犯而已孽由己作,尙誰咎爲,求死不得,猶屬歇後,言之及此,益增隕越,玆冒萬死泣血申籲。伏乞聖明,亟命有司,加臣重誅,以尊王綱,以勵臣節,臣無任瞻天跼蹐伏地涕泣之至,謹昧死以聞。答曰,省疏具悉卿懇。又如是過引,過矣,安心視事。仍傳曰,此批答,遣史官傳諭。
甲寅九月十四日午時,上御重熙堂。同副承旨入侍時,同副承旨南公轍,記事官鄭文始,記注官金良倜·承膺祚,以次進伏訖。上命書傳敎曰,內閣番次苟艱,直提學鄭大容敍用。又命書公事判付訖。仍命退,承史以次退出。
上在昌德宮。停常參·經筵。
午時·未時日暈。
藥房提調徐有防,副提調沈煥之啓曰,伏未審日間,聖體,若何?寢睡·水刺之節,何如?臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等,不任區區伏慮,敢來問安,竝此,仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
沈晉賢啓曰,明日常參·經筵,取稟。傳曰,停。
金啓洛啓曰,備邊司郞廳來言,今日,賓廳日次,而無時急稟定事,來會本司之意,敢啓。傳曰,旣會本司,來會賓廳,仍行日次次對。
尹致性啓曰,禁衛營將官來言,今日本營軍兵,日次私習云矣,敢啓。傳曰,知道。
尹致性啓曰,御營廳將官來言,今日本廳軍兵,日次私習云矣,敢啓。傳曰,知道。
金啓洛啓曰,今日次對,兩司長官,當爲進參,大司憲李聖圭,大司諫朴基正,竝卽牌招,何如?傳曰,允。
傳于金啓洛曰,大臣·備局堂上引見。
假注書望韓永建汰去,代以申星模爲假注書。
傳于沈煥之曰,左承旨入侍。
傳于南公轍曰,同副承旨入侍。
傳于沈煥之曰,吏曹判書,更爲牌招。
有政。吏批,判書李致中,牌不進,參判洪明浩進,參議未差,行都承旨沈煥之進。啓曰,判書李致中,牌不進,參議未差,小臣獨政未安,何以爲之?敢稟。傳曰,仍爲之。以兪漢謨爲大司諫,尹序東爲副校理,丁範祖爲知敦寧,尹師國·黃昇源爲知義禁,金持默爲司䆃提調,李致中爲長興提調,金履九爲禁府都事,奉常參奉單,趙萬元贈吏判,李度陽贈左贊成例兼,判義禁李考。
金啓洛,以兵曹言啓曰,景福宮衛將徐命泓·姜泰濟·朴景雲,慶熙宮衛將姜碩傳·趙明瑞·洪錫疇等,或有身病,或以遐鄕之人,呈訴乞遞,竝改差,朴景雲,身爲入直衛將,不能檢飭,誠極駭然,汰去,何如?傳曰,允。今日政差代,可也。
兵批,判書具庠進,參判柳誼入直,參議朴宗甲,參知兪漢寧病,左副承旨金啓洛進。以鄭東顯爲同知,金鼎哲·孫昌國·李景光爲景福將,廉斗福·玄啓植·朴再福爲慶熙將,李汝忠爲武兼,李鼎會爲宣傳官,柳心源爲忠淸水使,李潤奎·李廷麟·李斗哲·洪賢道·朴世斗·朴大根·任鎭庭·姜晩起·白世輝·白尙岦·林斗弼·金鍾白·蔡澤老·李有基·洪大夏·白時有·朴萬根·朴守德·安廷㝡·李春仁·高可賢·閔百弘·辛好正·禹世郁·金元基·文就奎·崔泰恒·崔尙載·尹益望·姜住泰·姜弼武·金元瑞·吉泰輝·秦聖鳳·金俊明·方就成爲同知,韓致汲·宋寅夏·李長英·閔鍾醇·李光新·李翼星·金鎭佐·金泰鍾·李尙垕·白萬薰·康元然·鄭在天·朴東俊·李聖基·白師晦·黃思建·梁光夏·李奎熤·吳德遜·李元曄·李聖臣·尹蔘東·朴享夏·朴萬瑞爲僉知,副司直徐鼎修,副司果柳成逵,同知姜碩傳·姜泰濟,以上竝單付,尹之謙爲馬馬海權管。
沈晉賢啓曰,卽者典醫監官員來言,明日雜科初試,提調當爲備員,而提調徐有臣,有身病,不得進參云,卽爲牌招,何如?傳曰,允。
沈晉賢啓曰,典醫監提調徐有臣,牌不進推考傳旨,今方捧入,而雜科提調,不可不備員,更爲牌招,何如?傳曰,聞有實病,許遞,今日政差出。
沈煥之,以吏批言啓曰,靖陵參奉申鳳朝呈狀內,矣身忽患泄痢之症,有加無減,食飮全廢,時月之內,萬無供職之望云,勢難强令察任,今姑改差,何如?傳曰,允。
吏批,再政。以崔珽爲長興主簿,沈煥之爲典醫提調,同義禁單,黃昇源,長興主簿崔珽·引儀蔡潤銓相換,李運復爲懿陵參奉,鄭述周爲靖陵參奉。
傳于沈煥之曰,此時守令,不可一刻曠官,差使員上來守令,除辭朝,皆令卽爲還官,毋或滯留,未及上來諸道差員,待其上來,依此爲之。
傳于金啓洛曰,差使員上來守令入侍。
傳于南公轍曰,禮曹參議入侍。
以忠淸監司李亨元狀啓,道內農形馳啓事。傳曰,諸道道伯,在巡路則例以所到地方,枚擧於啓語,而此狀本,只云今旣發巡,巡到何處之謂乎?且兩南伯則巡路所見,這卽登聞,此道伯,亦不如此,孰云生處漸熟?可謂熟處漸生,似此狀啓,豈可循例踏下?書目,嚴題還送。
金啓洛,以弘文館言啓曰,新除授副校理尹序東,卽爲牌招察任,何如?傳曰,允。
以副校理尹序東,牌不進罷職傳旨。傳于金啓洛曰,只推。
沈煥之,以吏曹言啓曰,交河郡守丁載運,今日內下送後,令該曹草記事,命下矣。更爲催促,纔已下送之意,敢啓。傳曰,知道。
金啓洛,以戶曹言啓曰,因軍資監判官李英裕所懷,有令戶判,問于兵判,草記稟處之命矣。依下敎問于兵曹判書具庠,則以爲先朝時別定斗斛都給一事,遍問老吏老校,皆云渠輩耳目所覩記,未有是例。故取考本曹謄錄,往在戊午本曹啓辭內,十一月朔爲始,以斛量給,比諸斗給,減縮少不下四五升,貧殘禁旅失望大矣。依前以斗分給云云,行之一朔,旋卽停罷,可知其有弊,而軍情便否,使別將探問於七番正領及率下禁軍,則其所不願,同然一辭,蓋凡干穀物,一番改量,有一番之縮,二番改量,有二番之縮,以斛受出,以斗分給,再次翻動,縮必夥然,正領旣無以自備充補,則畢竟怨謗都歸正領,其所不願,事理較然。且禁旅本是錄官,以牌受祿,而都授頭目,使之分給,有傷事面,此亦爲不願之一端,戊午已例,旣有可徵,目下群情,亦難强咈,斛量都給,決不可擧論,依舊例斗給,誠合事宜云。事情旣如此,則不可勒令都授,以斛分給一款,置之,何如?傳曰,允。
沈晉賢,以禮曹言啓曰,水原公都會,取考定式草記批旨內,文倅之替行於留守衙門,似無其例,若令兼留守爲之,則諸生之裹糧來京,爲弊不少,以尊體貌之意,自京差送,試官亦或有弊,問于曾經留守,草記可也事,命下矣。謹依批旨內辭意,問于曾經留守,則領中樞府事蔡濟恭以爲,華城之創設公都會,乃所別致慰悅,而今當大比之歲,以武將之爲留守,不得設行,則其抑鬱,當如何也?雖然其所區處,未見有恰好道理,無已則自京差遣儒臣中素有文名者,以爲及期試取之地,恐似無妨,各道旣有京試官適因事勢,華城之自京差送,未必爲不可,伏惟上裁云。行判中樞府事李命植以爲,華城公都會,有初擇有覆試,初擇爲三日,覆試爲一日,今則日字已迫,分初覆擧行,亦多難便,勢當連試四日矣。武將不可主試,兼留守亦不合移設,則別定京試官以送之外,似無他道,且覆試時,例有道內守令察訪中二人,差定參試之事,初擇三日則依留守例,京試一人,與一參試主之,只於覆試時,備三員則爲弊不甚大段,事面亦似正當,以臣愚淺之見,外此別無思量者,伏惟上裁云矣。曾經留守之議如此,上裁,何如?傳曰,更思有好道理,前留相中曾經閣職者領府也。令內閣牌招,出題下送,仍令時留守,分三日試取後,試券上送于內閣,內閣微稟後言送,使之入來考券,參試之對官則時任抄啓文臣中依陞試例,令試官劃出二人事,分付。此後留守,如今番時則時原任閣臣及文任中,令禮曹稟旨草記差出一人,依今番例考試事定式,至於覆試則異於本府設場,亦有畿甸可倣之例,除之,取其優等計劃出榜事,一體分付內閣及本府,可也。
金啓洛,以備邊司言啓曰,今日本司坐起,備堂懸病,至於六人之多,事體未安,竝推考,令政院牌招,何如?傳曰,允。
金啓洛,以備邊司言啓曰,頃因德源府民家失火,有奠接形止報來草記之命矣。卽見咸鏡監司金華鎭所報,則以爲自營邑,給材助糧,申飭結構,而元山失火元戶二百二家入作,無籍一百十家,依前結構他人家挾居者,一百五十戶,亦爲安頓,俾各奠接,無一民失巢之患云矣,敢啓。傳曰,知道。
金啓洛,以左邊捕盜廳言啓曰,本廳從事官李光逵,移拜武兼宣傳官,職務相妨,從事之任,今姑改差,何如?傳曰,允。
判義禁李疏曰,伏以,臣才非需世,位至卿月,陳力就列,報效雖殫於微衷,居官任職,勞績最下於衆中,內外踐歷,爀然華膴臣非不欲披瀝肝血,仰請卸免,而感激旣極,義分且懼,有除輒膺,便若固有者,厥惟久矣。恩眷冞重於山海,裨補尤蔑於絲毫,每自循省,愧汗浹背,況今桑楡之景,未迫於遲暮蒲柳之質,已及於凋謝,更不敢萌半分希望,在於一步榮進,迺者伏奉除旨,擢臣爲判金吾。噫,我朝崇品,卽周禮之九命也,班旣尊矣,官亦榮矣。自非功閥茂著,望實俱隆,本不敢擬議於斯任,如臣譾劣,百無一能者,豈可輕授濫冒也哉?夫量能授任,聖朝之美政也,負乘致冠,人臣之至戒也。自臣得聞除命,惝怳驚惑,莫知措躬之所,循墻之心,集木之懼,交攻於中,參前倚衡,有不可頃刻而忘也。適値法駕命戒,陪扈義重,不得不章皇祗肅,而今若諉以一出,仍爲蹲冒,不但臣心之愧恧,無地可容,公議之嗤點,難以自解。伏乞聖明,俯察由中之懇,亟施體下之恩,仍命選部,收臣新質,以嚴公器,以安私分,千萬幸甚。答曰,省疏具悉。卿其勿辭行公。
敎摠戎使申大顯書。王若曰,閫外將軍制之,南顧憂紓,師中丈人吉也,北畀恩隆,綸誥纔宣,旌彩蝢變。惟卿,簪紳名族,鈐韜令譽,典四閫而莅九州,早膺先王朝隆寄。亞三營而摠五衛,蔚有古將臣遺風,蓋內外歷試者多,所前後委任也重。念我海東巨鎭,卽彼漢北重城,氣勢峙三角之峯,是爲畿輔之關防,形勝列百雉之堞,近作京邑之藩屛。地利足憑,奚徒緩急之可恃?天塹旣固,展也保障之得宜,宛晉家表裏之形,管轄是掌,同漢軍南北之制,籌策與聞,殆同兩局設施,爲任最重,邇來百弊之叢集,是時屬誰。玆授卿以摠戎使,卿其祗服寵章,克詰戎務,峙倉粟而繕修譙障,每思陰雨之綢繆,簽健兒而堅利甲兵,無忽春秋之組練。於戲,予不多詰,其須小心,臨溪瞻洗劍之扁,莫曰升平之日久,登臺追練戎之義,宜勉節制之風生,重關備擊柝之憂,克壯宋北門鎖鑰,中宸切聽鼓之念,俾守楚方城險要。故玆敎示,想宜知悉。知製敎尹益烈製進
甲寅九月十五日卯時,上御誠正閣。藥房入診,大臣·備局堂上引見入侍時,藥房提調徐有防,副提調沈煥之,行左承旨沈晉賢,左副承旨金啓洛,記事官鄭文始,假注書韓永建,事變假注書尹東壽,編修官安經心,記注官金良倜,檢校直閣南公轍,右議政李秉模,行司直鄭好仁,戶曹判書沈頤之,兵曹判書具庠,吏曹判書李致中,禮曹判書閔鍾顯,行副司直李敬懋,刑曹判書李在學,行副司直金載瓚·徐有大·李漢豐,漢城右尹趙鎭寬,副司直尹行恁,掌令曺允遂,校理尹光普,正言李元八,副修撰任希存,醫官柳光翼·金孝儉·金光國·周命新·李周憲·吳仁豐·安昌禧·丁希泰,以次進伏訖。秉模等曰,數日日氣頗涼,聖體,若何?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。有防曰,王大妃殿進御湯劑,限四貼更爲煎入乎?上曰,醫官進前詳陳,可也。光國曰,限四貼更爲進御,似好矣。上曰,依爾言煎入。上曰,王大妃殿進御行濕流氣飮,自今日一貼式煎入。出榻敎上曰,注書進伏退出之際,顚錯擧措,駭然矣。命書榻敎曰,當該注書汰去,此後假官,失體於班次,當該實官請罪事,書揭政院壁上。秉模曰,左相屢次胥命之後,雖伏承勿待命之敎,不勝悚惶之忱,尙不得還歸私次,今日賓筵,亦不得進參矣。上曰,旣非待命,又無政院啓辭,則予亦何以處之?勿待命,仍傳命召之敎,逐日酬應,甚爲苦矣,今無待命啓辭,可以省一酬應矣。上曰,次對爲之。秉模曰,民事別無仰達者,而近日日氣淸和,大有益於秋農,而近聞嶺南,異於前日所聞,農形反爲三南之最云矣。上曰,然則爲民事萬萬誠幸矣。秉模曰,此水原留守趙心泰狀啓也,以爲本府馬步軍啓下節目中,春秋操不爲磨鍊者,槪緣馬軍之二月·十月,步軍之至臘正三朔入防時,肄藝司鍊而然,春秋之治兵振旅,卽兵家之大要,以其入防時鍊藝,廢閣大操,恐非團束法意,必於十月滌場之後,二月耕作之前,依式詰戎,係是不可已者,春秋行操當否,請令廟堂稟處矣。節目成出時,春秋操之不爲磨鍊,果出於入防之故,而論以軍制,只行入防時司鍊,不行春秋之操習,終涉未備,依狀請以二月十月定式施行,而前期狀聞稟旨,一如諸道習操之例,今年則他道習操,旣皆停止,不可異同,本府習操,一體停止之意,分付,何如?上曰,依爲之。出擧條秉模曰,廟薦法意甚重,而今番濟州牧使·東萊府使議薦時,諸堂中不薦者甚多,竝推考。東萊府使議薦中,以時在罪謫之人,混入薦記,尤是不察,該堂從重推考,何如?上曰,依爲之。出擧條秉模曰,閤外班次之不得私語,亦關朝章,而冢宰以董正庶僚之職,每未免隨衆爲之,吏曹判書李致中,推考警責,何如?上曰,依爲之。出擧條秉模曰,關西殿郞,卽班族之職,而聞新差殿郞朴葵顯·朴尙默或以吏屬,或以賤類冒參,物情不平云,望筒一竝勿施,聞渠輩有所願納於役所而得差云,此則令道臣,往復役所,還爲出給,何如?上曰,依爲之。道臣難免不審,推考,俾知朝家亦待本道士族之意,願納之物,已納還給,已用計給,付之道臣懲治,可也。出擧條秉模曰,廟宮社壇親享時,則從官無止接之處,故不得不許入軍幕,而若非親享,則獻官以下,皆有入接之房,豈可許入軍幕,以致紛雜之弊乎?自今以後,申明舊例,親享時外,軍幕一切嚴禁,如是之後,或有冒入者,則門將汰去,各該官員,亦爲重勘事,定式施行。至於郊壇各享所之無齋房處,依前勿禁之意,一體分付,何如?上曰,依爲之。出擧條秉模曰,馬馬海權管鄭履綏,內遷館職,馹召有命,而久不差,代以致經幄之臣,還朝稽滯,事甚未安,兵曹判書具庠,推考,何如?上曰,依爲之。出擧條秉模曰,近見秋曹囚徒,敎獄干連之許久滯囚甚多,殊非對揚恤獄之德意,申飭秋曹,卽爲推覈,可以酌決者,使之酌決,何如?上曰,依爲之。出擧條秉模曰,忠淸水使尹範敍,方在拿命中,而尙未差代,事面苟艱,令該曹卽爲差代,近聞安眠島風落松,其數夥然,此不可等閒置之,嚴飭道臣,別定剛明差員,使之一一摘奸,烙印後報本司,以爲區處之地,何如?上曰,依爲之。差員雖極擇差送,水使卽其主人,今日政,以奉法畏愼,不敢踰濫人差送事,分付銓曹,可也。出擧條頤之曰,嶺南嶺底八邑席子色品,年年麤劣,不堪入用之故,向來筵達,出擧條,申飭矣。今年所納,非但無申飭之效,其麤劣,反有甚於前日,近來外邑之不畏朝令,極爲駭然。該邑守令,事當竝請拿勘,而災歲邑弊,不可不念,當該不飭之道臣,爲先從重推考,該守令,待畢糴,竝令本道,指名現告,拿問嚴處。麤劣席品,一傡退送,使之改備上納,歲幣方物封裹在卽,而未上納者,尙有數三邑,其愆期慢飭之罪,不可置之,此亦一體待畢糴,拿問嚴處,何如?上曰,依爲之。出擧條頤之曰,武藝廳雨衣所着法油,自今年勿爲上下,已承筵中下敎,而改備加油之際,又有紙物等雜種所下者,此亦經稟然後,可以擧行,故敢此,仰達矣。上曰,竝勿爲上下,可也。出擧條頤之曰,今年各道分等,姑未上來,經費贏縮,雖不可預料,明年臣曹需用,可知其浩多,關西前後道臣,以記餘留置本營者,厥數爲三萬兩,俄於閤外,已有商量於大臣者,此則自臣曹取用似好,故敢此,仰達矣。上曰,大臣之意,何如?右議政李秉模曰,於此於彼,其爲公貨則一也,隨時取用,恐無妨矣。上曰,事面雖似苟艱,若有前例,不必靳許,退考可據之例,取用,可也。出擧條庠曰,今番各道老人狀啓中,士族之應付於同僉樞者,本曹未及詳知其來歷,間有遺漏,不無向隅之歎云,而旣已磨勘之後,自下不敢擧行,玆敢,仰達矣。上曰,老人事,有不可知,今日政,一傡具三望備擬,待下批卽爲安寶下送,以示朝家惠養之政,政官牌招開政,可也。出擧條上曰,政官牌招開政。出榻敎上曰,有地處而未付同僉樞老人,今日政,具三望備擬,待下批卽爲安寶下送。出榻敎上曰,馬馬海權管,蘇弊間今番,亦以參上時仕中,拔例擇差下送。出榻敎命書傳敎曰,前此李爲彬收用時,亦有下敎,事屬莫重,則微事,亦必欲酬其勞,況此兩人之爲國役效誠,其所云勞,不止於渠之一身之事,聞甚感其誠,官職何惜,且況有地處乎?水原幼學鄭述周·李運復,今日政調用事,分付。上曰,崇靈殿參奉朴葵顯望筒勿施,平安監司金思穆推考。出榻敎上曰,行判中樞府事李命植,行副司直趙宗鉉,備堂還差。出榻敎允遂等曰,請黜置罪人鄭致達妻,亟令王府,夬正典刑。措辭現上上曰,不允。出擧條允遂等曰,請物故罪人德相,亟施孥籍之典。措辭現上上曰,不允。出擧條允遂等曰,請逆賊尙喆,追施孥戮之典。措辭現上上曰,不允。出擧條允遂等曰,請向日合辭兩啓之已傳而未徹者,亟命捧入,仍賜允兪,俾王章伸而四字刀割。措辭現上上曰,不允。出擧條允遂等曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。措辭現上上曰,不允。出擧條允遂等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭現上上曰,不允。出擧條允遂等曰,請物故罪人國榮,亟施孥籍之典。措辭現上上曰,不允。出擧條允遂等曰,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。措辭現上上曰,不允。出擧條允遂等曰,請柳星漢,亟令王府,設鞫嚴問,期於得情,夬正邦刑。措辭現上上曰,不允。出擧條允遂等曰,請承款後物故罪人九宗,亟施孥籍之典。措辭現上上曰,不允。出擧條允遂等曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭現上上曰,不允。出擧條允遂曰,臣姿性庸愚,言議巽軟,淸朝耳目之任,萬不近似,而賓對有命懲討義重,冒汲登筵,兩司合啓奏達之際,未及措辭,致有僚臺譴罷之請,滿心慙恧,無地自容。以此情踪,其何敢一刻晏然於臺次乎?請命遞斥臣職。上曰,勿辭,亦勿退待。出擧條元八曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭現上上曰,不允。出擧條元八曰,請逆賊尙魯,亟施孥戮之典。措辭現上上曰,不允。出擧條元八曰,請亟寢秋曹罪人柳師文放釋之命,仍令王府,設鞫嚴問,夬正典刑。措辭現上上曰,不允。出擧條元八曰,合啓中末端兩件,其所關係尤何如也,而尙在廳壁,入徹之請,久未蒙兪,一日二日,轉成古紙,此誠今日臣民所共抑鬱而憤惋者也。其在言責之地,苟能各殫乃心,務積苦忱,或庶幾感回天聽,終可以少扶倫常,而行公兩司之鎭日呈告,無意詣臺者,已極訝惑,矧玆賓對有命,事體尤別,固當竭蹶趨簉之不暇,而又此無難不進。噫,寂寥之請,雖若無輔,義理攸關,亦在盡誠,則雖未知情病之如何,揆以事體,寧無玩愒之嫌乎?請今日不進兩司諸臺,一竝施以譴削之典。上曰,過矣,不允。出擧條元八曰,傳啓之法,何等嚴重,而掌令曺允遂,傳啓之際,不爲措辭,徑先仰奏,有損臺體,請掌令曺允遂,施以罷職之典。上曰,近來兩司合啓,府·院傳啓之更端,臺臣之先以將奏某啓措辭者,可謂謬例,今筵掌憲,雖於措辭,有一爲一否之失,而以措辭爲罪,未知爲然,不允。此後則措辭之謬例,釐正,可也。出擧條上曰,正言李元八推考。出榻敎元八曰,臣固以無似,不合於言責,而賓對有命,懲討義重,冒沒登筵,僚臺傳啓之後,全昧事例,以不爲措辭,仰請遞罷。又於新啓,亦以措辭仰奏,至承問備之命,以此情踪,其何敢一刻晏然於臺次乎?請命遞斥臣職。上曰,勿辭,亦勿退待。出擧條上敎頤之曰,站船事,何以爲好耶?或言露梁別將,依薺浦萬戶例,使之領運爲好云,此亦如何矣?頤之曰,臣日前問於江上格人及舟橋司,領將輩皆以不詳其利害,姑無樂從者,而大抵都差員,反爲民弊,未知何以則爲穩便之道也。上曰,第退而更商其便否以稟也。晉賢曰,知義禁柳戇,旣呈肅單,不爲入來,事甚未安,原單子勿施,推考警責,何如?上曰,依爲之。與未肅拜知義禁許遞,今日政差出,可也。出擧條啓洛曰,事變假注書尹東壽,傳命出去之際,草冊與草筆,遺置筵上,事甚未安,推考,何如?上曰,依爲之。出擧條上曰,長興庫官員中金獻祚,待畢糴拿處事,分付金吾,可也。仍命退,諸臣以次退出。
甲寅九月十五日午時,上御重熙堂。同副承旨入侍時,同副承旨南公轍,記事官鄭文始,記注官金良倜·承膺祚,以次進伏訖。上命書傳敎曰,各陵寢風落木,摘奸史官·宣傳官,幾皆復命,豈必特敎處分?下廟堂,有司堂上與禮判看詳後,待書啓齊到入侍稟處。懿陵火巢內風落木匿報及偸斫,至於屢百株云者,極爲驚駭,禮曹參議徐榮輔牌招,卽爲馳往,嚴査以來。上曰,禮曹參議入侍。賤臣承命出傳,與禮曹參議徐榮輔,偕入進伏。上曰,爾其馳往懿陵,與文兼蔡弘遠,眼同詳査以來。仍命退,諸臣以次退出。
甲寅九月十五日酉時,上御誠正閣。坐直承旨與差使員,禮曹參議入侍時,右副承旨尹致性,記事官鄭文始,記注官金良倜·承膺祚,禮曹參議徐榮輔,差使員安義縣監朴趾源,鎭川縣監李鍾淑,以次進伏訖。上敎趾源等曰,爾等之邑,年事,何如?去月風雨之後,果無所損,而道內民情,亦如何云耶?趾源曰,安義十二面內,七八面優爲稍實,比再昨年,雖謂之豐年,未爲不可,去月風雨後,別無受傷,以臣所聞,大丘·興海等數邑,未免歉歲云矣。鍾淑曰,臣邑多有灌漑處故,優免歉荒,而內浦數邑,不如他邑,亦不至大歉云矣。上曰,爾等邑弊,有何可達之事乎?趾源等曰,別無可達之事矣。命守令先退,敎榮輔曰,摘奸則果何如也?榮輔曰,臣承命馳詣懿陵風落松偸斫與否,應問各人等處,嚴杖捧招,渠輩文記,亦使現納,則今番風落株數,槪爲五百餘株,而本陵令李義肅,謂以多數牒報,事涉惶悚。所報臣曹者,僅爲百餘株,而其餘則皆歸於陵屬等處,帖下與賞施之用,雖以所報於臣曹者言之,因臣曹許題,折半則劃給造泡寺,折半則藏置,以備公用,而劃給與藏置之數,俱有加於報來之元數矣。內山風落木數十株則付之於參奉黃勉喆,使之區處,陵寢樹木,何等至重?風落報曹,亦宜從實,而令李義肅之敢爲瞞報,私自擅用者,究厥罪狀,萬萬痛駭。雖以參奉言之,追後入直,未免同犯者,亦涉可痛,合有各別重繩之道,故敢此,仰達矣。上曰,今聞所奏,陵官事極爲駭悖,風落株數之多寡,何關於渠輩,而謂以多報之惶悚,至有襲謬減數,區處無路,致有賞給帖給之擧云者,萬萬痛惡。況陵內樹木之風落除斫,何等審愼之事,則今番現發之罪,其所嚴處,渠輩焉敢逭乎?兩齋郞,雖有首從之別,犯禁則一也。且況各人處取招之株數,又加於當初書啓者乎?律文中偸斫之不禁,自一株以上,其律遞加,至於流律,風落瞞報,雖有間於偸斫不禁,所犯之若是無狀,其罪有浮於不禁偸斫,但一枝一束之不爲染指則分明云。當該令李義肅,遠地勿限年定配,仍施禁錮之典,參奉黃勉喆,施以徒配之典,符同犯科之下屬,令該曹照法痛繩後,草記,可也。出擧條仍命退,諸臣以次退出。
上在昌德宮。停常參·經筵。
沈晉賢啓曰,明日常參·經筵取稟。傳曰,停。
金啓洛,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
金啓洛啓曰,御營廳將官來言,今日本廳軍兵,日次私習云矣,敢啓。傳曰,知道。
尹致性啓曰,大司憲李聖圭,執義許晊,持平李瑞朝,方在臺啓中,掌令李景溟在外,持平洪秉臣傳旨未下,掌令曺允遂呈辭,監察茶時之意,敢啓。傳曰,知道。
沈煥之啓曰,臣煥之以兼帶典醫監提調,今日雜科初試,進去下直之意,敢啓。傳曰,知道。
傳于沈晉賢曰,左承旨入侍。
傳于金履成曰,右承旨入侍。
傳于南公轍曰,同副承旨入侍。
傳于尹致性曰,京試官入侍。
沈煥之,以司饔院監饍提調意啓曰,各殿宮日下生雉,因傳敎全數代封矣。今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。
尹致性,以義禁府言啓曰,懿陵令李義肅,遠地勿限年定配,仍施禁錮之典,參奉黃勉喆,施以徒配之典事,承傳啓下矣。李義肅,慶尙道玄風縣,遠地勿限年定配,仍施禁錮之典,黃勉喆,江原道平康縣林丹驛,徒三年定配,而竝以承傳內辭意,具罪目依例發遣府羅將,押送于各其配所,何如?傳曰,允。
禁府啓目,長興庫前奉事洪樂正,主簿金載遂等原情云云,傳旨內辭緣,泛稱遲晩,竝只刑推得情何如?判付啓,除刑推議處爲良如敎。又啓目,李允謙更招云云,問目內辭緣,惶恐遲晩,刑推得情何如?判付啓,除刑推議處爲良如敎。
敦寧都正白仁煥疏曰,伏以,臣以遐土賤品,猥竊科第,賦性庸愚,學識鹵莽,而伏蒙我聖上陶甄之恩,濫通臺憲,極踰涯分,負乘之懼,恒切于中,屛伏窮巷,歌詠聖德,以終餘年之計矣。何幸大馬之齒,七十有三,而獲値邦慶無疆之日,大霈旁行於八域,恩資遽及於賤臣,惶懍蹜踧,罔知攸措,千萬夢寐之外,又以臣爲敦寧府都正,聞命惝怳,感祝冞切,尤不知置躬之所。第伏念,所叨之職,尤爲乖格,臣旣無敦寧,則例當遞改,何敢一刻蹲冒,以貽傍人之譏乎?昨日出肅一謝恩命,少伸臣子之分耳,玆敢不避猥越,冒瀆崇嚴。伏乞聖慈天地父母,卽命選曹,考例鐫改,以存公格,以安私分,不勝幸甚。臣無任云云。答曰,省疏具悉。疏辭下該曹稟處。
甲寅九月十六日未時,上御重熙堂。左承旨入侍時,行左承旨沈晉賢,記事官鄭文始,記注官金良倜·承膺祚,以次進伏訖。上曰,禮議擧條,旣已啓下,分付禁府,使之卽爲擧行。命書公事判付訖。仍命退,承史以次退出。
甲寅九月十六日酉時,上御誠正閣。京試官入侍時,右副承旨尹致性,假注書申星模,記注官金良倜·承膺祚,慶尙左道京試官尹魯東,以次進伏訖。上曰,沿路農形,何如?魯東曰,仁同·柒谷·密陽·慶山四邑田畓穀,皆善爲成實,人民晏然。聞慶一邊,安東一半,亦皆免凶,人民亦晏如矣。上曰,去月二十七八日之風,何如?魯東曰,遇風之夜,未能詳知,朝見路傍,則別無傷處矣。上曰,東萊·晉州等邑,何如?魯東曰,此非沿路邑,不得見,亦未聞之矣。上曰,湖中,何如?魯東曰,丹陽·淸風,田穀盡刈,畓穀幾收,而民情晏如,其餘則非沿路,未能詳知矣。上曰,寧海·盈德·延日等邑,何如,無設賑之慮乎?魯東曰,似無其慮矣。上曰,見道伯乎?道伯亦以凶年爲憂乎?魯東曰,然。上曰,今聞試官之言,必無諱災之理,而非慘凶云,無乃前所聞者過耶?上曰,試所何如?入門幾何,亦無亂雜之端耶,魯東曰,收券初場三千八百張,終場三千三百張,而入門時禁亂所,有作梗之人,故査出其首犯二人,歸時送于監營,使之刑推以勵矣。上曰,東堂,何如?果有自作之人乎?魯東曰,使之各坐試取,則皆是讀書老儒文則多實才也。上曰,聞甚可嘉。上曰,雖非御史,沿路多經,郡邑守宰治績之能否,或有聞見者乎?魯東曰,雖多所經,或宿一宵,或爲中火,因卽發行,果無聞知者矣。上命魯東先退。命書傳敎曰,時囚罪人趙弘鎭,罷職放送。仍命退,承史以次退出。
上在昌德宮。停常參·經筵。
自開東至辰時,有霧氣。
沈煥之啓曰,大司憲李聖圭,執義許晊,持平李瑞朝,方在臺啓中,掌令李景溟在外,持平洪秉臣傳旨未下,掌令曺允遂呈辭,監察茶時之意,敢啓。傳曰,知道。
沈煥之啓曰,來二十一日朝參月次矣,敢稟。傳曰,停。
沈煥之啓曰,明日常參·經筵取稟。傳曰,停。
沈煥之啓曰,來二十一日輪對日次矣,敢稟。傳曰,後日次待令。
沈煥之啓曰,卽見濟州牧使沈樂洙狀啓,則首尾言病,極爲猥屑,萬萬未妥。原狀啓係是民事,雖不得不捧入,而該牧使不可無警,從重推考,何如?傳曰,允。
備忘記,濟州牧使李禹鉉下直,長弓一張,長箭一部,筒兒一箇賜給。
傳于金履成曰,大臣·備局有司堂上入侍。
傳于沈煥之曰,同副承旨入侍。
傳于金履成曰,京試官入侍。
承旨前望單子入之,洪義榮·徐榮輔落點。
沈煥之啓曰,新除授左副承旨徐榮輔,卽爲牌招,何如?傳曰,允。
承旨前望單子入之,李集斗·李羽晉落點。
金履成啓曰,右副承旨徐榮輔,牌不進罷職傳旨,今方捧入,而伴直無人,同副承旨李羽晉,牌招入直,何如?傳曰,允。
以右副承旨徐榮輔罷職傳旨,傳于金履成曰,以近俗四維之不如古,此等處豈使放倒,而嫌路之太廣,亦關紀綱,則朝筵下敎,宰臣亦必聞之矣。今之作僚者,與不得不然者有異,且異於領相與重臣者乎?其在敦俗之政,決不以難强者强之,只推,更爲牌招,問于乃父後察任。
以右副承旨徐榮輔再牌不進罷職傳旨,傳于李羽晉曰,君命有所不受,親訓無諾可乎?所下飭敎,亦非强其不可强,則焉敢若此,傳旨勿施,前牌催促,去就自量爲之。
金履成,以弘文館言啓曰,本館下番副修撰臣尹益烈,以兼中學敎授,今日儒生試取事,晝仕出去之意,敢啓。傳曰,知道。
李羽晉,以弘文館言啓曰,副校理尹序東,旣有只推之命,卽爲牌招察任,何如?傳曰,允。
金履成,以禁衛營言啓曰,依定式,臣漢豐進詣南壇,奉審摘奸,則壇上及紅箭門階砌,俱爲無頉,禁樵禁松之節,亦無疎虞之端。連年所植松木,頗有茂密之漸,而其中墻垣間,多有缺落處,令該曹卽速修改,其他看護等事,另加申飭之意,敢啓。傳曰,知道。
金履成,以義禁府言啓曰,忠淸前水使尹範敍,頃以前任宣川府使時牧馬欠縮事拿來草記批旨內,差待道臣年分狀本,如不入於尤甚邑,依草記施行,否則閫帥異於道臣,而管下貽弊,一也,馬政雖重,民弊宜念,待麥秋拿來可也事,命下矣。今則尹範敍旣已差代,年分狀本,更無遲待之事,依前草記發遣府都事交龜後,拿來,何如?傳曰,廚傳有弊,待其到城外拿來可也。
李羽晉,以刑曹言啓曰,因禮曹參議徐榮輔所啓,風落瞞報時符同犯科之下屬,照法痛繩後,草記事,命下矣。守僕全世俊·孟成岳,書員安光福等之瞞報株數,符同作奸,究厥罪狀,萬萬痛惡,爲先各嚴刑一次後,取考律文,則大明律盜園陵樹木條有曰,犯盜園陵內樹木者,皆杖一百,徒三年,若計贓重於本罪者,加盜罪一等,監守自盜贓二十五貫,杖一百,流三千里,依此律,全世俊咸鏡三水府,安光福甲山府,孟成岳平安道渭原郡,竝定配所,而待拷訊,日後竝決杖一百,卽爲押送之意,敢啓。傳曰,知道。
吏曹啓目,粘連觀此敦寧都正白仁煥上疏,則以爲,臣旣無敦寧,則例當遞改,卽命選曹考例鐫改,亦爲白有臥乎所,旣無敦寧,則揆以公格,不可仍置,今姑改差何如?判付啓,依允。
兵曹習陣單子判付內,秋等試射,尙未爲之,明日待令爲旀,習陣段置之爲良如敎。
甲寅九月十七日卯時,上御誠正閣。大臣·備局有司堂上,濟州牧使同爲入侍時,行左承旨沈晉賢,假注書申星模,記注官金良倜·承膺祚,領中樞府事蔡濟恭,右議政李秉模,有司堂上沈頤之尹行恁,濟州牧使李禹鉉,以次進伏訖。濟恭等曰·近則夜氣寒涼,聖體若何上曰,一樣矣。濟恭等曰,王大妃殿氣候,何如?上曰,近則差勝矣。濟恭等曰,惠慶宮氣候,何如?上曰,一樣矣。上曰,以濟州民事,昨欲詢問,而夜深未果,今始召接也,濟恭曰,昨見狀本,甚驚矣。上曰,全羅一道,皆是歉荒,而沿海諸邑,尤甚云,島民陸民,無兩便之道,將奈何,濟恭曰,輸送之路,臣雖未見其形止,而羅里鋪濟民倉穀物之近萬輸送時,萬軍之勞動已悶,而畢竟穀縮,又徵於陸民者,尤豈不難乎?上曰,右相之意,何如?,秉模曰,島中穡事之悶,已無可言,而以狀本見之,十月前以麥爲糧,其後則與不農同,穀物不可不許,而非穀爲難,輸送爲難。上曰,島民若不往哺,則此何異於推而納之大洋之中乎?秉模曰,二去癸巳年已例冊,在閤外。上曰,兼春秋出去持來,可也。良倜承命出,持年例冊跪進。上命晉賢讀,晉賢伏讀訖。上曰,濟州則以皮牟代錢,自是國典,不用折米,雖以癸巳已例見之,前後往哺,幾近二萬石,則豈皆折米乎?上曰,湖南穀簿,大凡幾何,而盡在何處?頤之曰,麥則二十萬石,而布在於沿海列邑矣。上曰,近來穀簿,何以知之?秉模曰,種子亦不可不給矣。上曰,大風之餘,百穀披靡,民情遑遑,而反風之後,或有一分回蘇之道乎?此則倖望也。上曰,癸巳已例,亦與今年同,其時沿海邑,亦皆設賑矣。秉模曰,如此歉歲,雖一包,極艱矣。爲新牧者,亦必盡心,而渠或不然,陸民之受困,固不暇言,而重溟之外,其害尤重,將嚴飭下送矣。上曰,新牧使足可堪任,若不善治,豈敢越海而還乎?濟恭曰,俄聞戶判言,則新牧得人云矣。上曰,其爲金海·蔚山也,或爲善治云矣。濟恭曰,島中之民,當癸巳大無,仰哺朝廷,得以生活,至今仰頌先朝爲民之聖德矣。上曰,古則往往逢歉,今則年年爲歉,古則或爲設賑,近則無歲無賑,上天警告,已極怵畏,而生民濟活,豈不悶迫乎?上曰,近來或以爲,明年卽慶年不可設賑云,是豈成說乎?慶禮則待麥秋或待秋設行亦無妨,而以慶停賑,斷無是理矣。秉模曰,此濟州牧使沈樂洙狀啓也,以爲島中穡事,大有豐登之望矣。不意八月二十七八日,東風大作,禾穀之爲風披離之外,海沫鹹水,如鹽沈菹,八九十歲老人,皆言二去癸巳年,有此災,今年又有此災云云。卽今民食,以夏間牟麥之稍登,姑無飢餒,而十月以後,勢將望哺於朝廷。若非折米二萬餘石船運,則無以排比還賑,卽令廟堂及時措畫,十月內限六七千石,先爲入送,其餘萬餘石,自正月連續到迫,然後庶不至盡劉爲辭矣。本島荐歉之餘,幸有豐登之望矣。意外被災,若是孔酷,言念民事,誠爲切悶。而今年湖南穡事,到處告歉,沿海諸邑,尤爲甚焉。許多運穀,實是沿民海夫不忍之政,且以狀辭觀之,則差過數十日,可以收穫,而忽被此災云,其爲過半成實,可以推知。鹹沫飄灑,雖曰遍境,亦豈至於全無一粒之所收乎?二萬石請穀,遍考久近謄錄,非但無其例,雖以二去癸巳拔例優恤之德意,其所區劃,亦不過萬石。今此狀請,似由於病未巡野,不能詳審之致。該牧使推考狀本來到後,聖念憧憧,丙枕靡安,未明求衣,待曙召對,前席詢諮,旣勤且摯,其在對揚之宜用優例。一依二去癸巳劃給之數,米牟租合一萬石,特爲區劃,分付道臣,以沿海有裕邑留庫中,從便裝載,五千石則趁十月內入送,餘數則限春初陸續運送,而新牧使今方下去,五千石先運時,不必別定差員,使新牧使領運入去,其餘船運定差員,依近例擧行,候風愼涉等節,各別嚴飭,發送及還泊形止,使之隨卽狀聞,何如?上曰,領府事之意,何如?,濟恭曰,耽羅全一道告歉,實爲可驚可矜。以聖上不欲使一夫不獲之盛德,必用拯溺救焚之政,臣固仰揣,而但念本道沿邑之被災,與耽羅別無異同,設有留儲穀物,便是飢民口吻中物,奪此與彼,旣甚重難。且況穀物,非無胵而至者,必使衆民,擔負輸致,然後可以裝載,可以運送。如是之際,民亦勞止,曷可勝言?念島民之仰哺,則不遑他恤,顧陸民之困悴,則亦係不忍,天下事無兩美俱便,有如是矣。況請穀二萬,考之謄錄,前所未有,右揆之警責牧使,烏能不然?雖然以狀啓觀之,則島民之得之則生,不得則死,可以遙度。依二去癸巳劃給之數,分冬春量宜船運,使新牧使盡心於還賑之間,仰體九重如傷若保之聖意,恐爲得宜矣。上曰,依爲之。湖南沿邑之旱災風損,爲害最甚,民情遑汲,如在目中,懸懸一念,寤寐如結。昨夜見濟州請穀之狀,島中災損,豈勝矜惻?數萬生靈之濟活,係此船粟一款,領府所奏中得之則生,不得則死云者,誠切實。陸民則猶有移轉之路,島民則無此,何以生乎?然則救島民爲尤急,依右相所奏,卽爲分付道伯,先劃穀物,付之新牧使,領運入去。各年前例,雖無二萬石劃給之時云,而觀於狀辭,似非過實之請,剋減折半,有所不忍。且況明年何年?濟活之政,尤合飾慶之道,初欲下送內帑錢椒,而聞新牧言,島中難以貿遷云。其言亦然,本道常賦公貨,除留準五千包之數,特爲加劃名之曰內下賑需,以示朝家別給濟活之需者,出於爲明年所重之至意。令該牧使開春後應式後,別設一巡厚饋之。仍又宣諭朝家本意,使傴僂頷顑之類,北望鼓腹,知是殿宮恩澤。今則船粟之計已決,而如噎在喉,耿耿不置者,沿民之輸穀,船夫之運粟,而其所軫恤,若無拔例,豈可曰一視島陸乎?將此批答,另飭道伯,所以樂趨爭趨於運輸之際者,竭誠便宜擧行,具由狀聞。言念島氓之困苦,玉食何甘?常供雖重,宜有闊狹,本島獻御之物及凡係納于京司者,無論出於官出於民者,薦新所用外,一竝限明年麥秋蕩減,殿宮所進,旣奉慈敎,一體停免,越海之時,以祈利涉,亦出於爲民之苦心血誠。今番亦依年前已例,齎送香祝於牧使之行,行祭後發船,海於天地間,爲物最鉅,而自昔尤重於南海,爵次最貴,苟能牲肥酒香,齎誠虔祈,則不但一帆穩往,其還如往,將使歲歲豐和,多賴祝融之助。祭文當製下,嚴飭牧使,另加潔齋將事事,行會,可也。出擧條上曰,何時發行?禹鉉曰,明再明當發矣。上曰,宣諭除之,必以明夕發去,而善爲賑民,以有歸對之顔。仍命先退,禹鉉退出。上曰,戶判與副提調先退,擧行,可也。頤之·行恁退出。濟恭曰,摠戎廳還穀釐正,在飢民可謂切膚之苦。臣春末在高陽時,聞居人之言,則在還旣在新還又出,且選其中稍實者,一戶幾至數十石,楊州民爲幾千石,高陽民爲幾千石,楊州則民多,而亦難堪當,高陽則民少,而獨被其害云矣。上曰,門外保主人,已無之云,而僧還之保尙存,其弊自在云,甚可悶也。還穀盡捧,則今爲八萬石,而飢民則停退,尙未封留云。大抵此事,若如節目爲之,則誠好矣。而今年必不成,明年亦如此矣。上曰,朴判府自年前館錄以後,與卿不相合者,蓋以卿疏中一句語也,雖欲投鼠,獨不念忌器乎?向來傳敎中不槪之多端云者,已示微意矣。本事有司之臣,亦所不知,則豈非自家之疲然處乎?右相必有從近相逢之道,以今行,必洗向來錢事辱國之意,傳此筵敎,可也。上曰,華城城役,方至何境耶?濟恭曰,城門則已成,自南來者,皆云宏壯矣。上曰,風落木摘奸現發者,不過有二律,瞞報也,漏報也,瞞報卽故犯,漏報便是無情,以此論律,他無可合矣。且聞各處陵寢,多有木根云,而今番旣非木根摘奸,則不必致罪。而大抵陵下兩班及無賴輩之潛斫,甚於陵官矣。至於李義肅之今番所爲,萬萬痛駭。九宗出後,如此輩之心,何以知之?第聞無所染指云,故以瞞報議律矣。大抵懿陵忌日,予必行素,先大王友于之聖德,出尋常萬萬,大舜五十而慕,而先大王友于之德,至於八十之年而如一日,則予之行素,卽仰體先大王志事也。若非景廟朝托遺,則亦豈有先大王五年治平,以至于今日乎?上曰,金洛何去?何無更聞也?僞着乎,僞造乎?秉模曰,僞着而非僞造也。上曰,使秋曹捉囚,可也。上曰,李益運竄配,非救沈興永也,以臺啓坐次也,臺啓輕重,何關於坐次,而以新啓,必欲置於金鍾秀之上,故有此處分矣。渠爲其時諫長,則只陳其時事情爲可,而焉敢煩達乎?固知中路放遠,故初以黑山島定之,以重其律名者矣。無論韓晩裕·姜克成·李益運,皆以孝理之政,蒙放者,莫非殿宮之恩德也。上曰,華城公都會開場,在明云,領府明日入來,書題出送,可也。仍命先退,濟恭·秉模退出。命書判付訖。仍命退,承史以次退出。
甲寅九月十七日午時,上御重熙堂。同副承旨入侍時,同副承旨南公轍,記事官鄭文始,記注官金良倜·承膺祚,檢校直提學徐有防,以次進伏訖。上命書傳敎曰,民事不可緩,則況近日憧憧之時乎?昨日濟州民事狀啓,爲其不緊請推,不但無端遲滯,付之無識中官入啓,更鼓遲滯,幾至於明發待朝,政院事極爲駭然,坐直下位承旨遞差,近日則一番狀啓,一番請推,便成謬例,如是之際,承傳色持來淹滯,當該承旨,一竝査出遞差,已遞職者,爲先從重推考。此後設有問備之事,狀啓付司謁,措辭先入,請推從後爲之事,載之該房故事。上敎有防曰,有何可達之事乎?有防曰,御衣襨事體莫重,故凡造成之時,筵稟出擧條例也。而近來則入侍時,只爲提稟,不出文跡者,事體未安。至於進御耳掩與衣襨,亦無異同,此後則一依古規,恐合事宜。遠遊冠耳掩之昨年新造者,纔經今番夏潦,已多有頉處,臣職在提擧,不善董飭,其典守之罪,誠不勝惶恐,而今則十月在近,不可不趁卽新造,以此分付戶曹,使之依例進排,何如?上曰,依爲之。自今蠧損處,庫庫修補,而係是令前,今番則不謹典護之郞官,一竝推考,此後當年內蠧損,當該夏節入直官員,其冬殿最,以下考施行,可也。出擧條仍命退,承史以次退出。
甲寅九月十七日未時,上御重熙堂。備局有司堂上·京試官同爲入侍時,同副承旨南公轍,假注書申星模,記注官金良倜·承膺祚,有司堂上沈頤之·尹行恁,全羅道京試官南履翼,以次進伏訖。上曰,試邑何處?履翼曰,監試則寶城,東堂則谷城也。上曰,年事,何如?履翼曰,下去時,百穀頗有成實之望矣。去月大風後,盡爲枯損矣。上曰,風吹,何如,民情,何如?履翼曰,瓦飛木拔,民家或頹,中稻則多落,晩稻則披靡,無可食之望。民情雖不遍觀,路傍人民,擁馬呼訴者多矣。上曰,場中,何如?無雜亂之弊乎?履翼曰,入門無雜,士習濟濟矣。命退,履翼先退出。命公轍讀擧條批答訖。上曰,此批謄付一本於新牧之行,入去後,具章服出坐,咸聚島民,以此批旨,一番洞諭之意,言于新牧,可也。監司處擇送褊裨,島中民事,仔細探來狀聞之意,通之,可也。命書傳敎曰,同副承旨許遞。又命書傳敎曰,承旨前望單子入之。仍命退,諸臣以次退出。
上在昌德宮。停常參·經筵。
李羽晉啓曰,大司憲李聖圭,執義許晊,持平李瑞朝,方在臺啓中,掌令李景溟在外,持平洪秉臣傳旨未下,掌令曺允遂呈辭,監察茶時之意,敢啓。傳曰,知道。
李羽晉啓曰,禁衛營將官來言,今日本營軍兵,日次私習云矣,敢啓。傳曰,知道。
李羽晉啓曰,御營廳將官來言,今日本廳軍兵,日次私習云矣,敢啓。傳曰,知道。
金履成啓曰,明日常參·經筵取稟。傳曰,停。
李羽晉啓曰,新除授行左承旨李集斗,時在忠淸道鎭川地,斯速乘馹上來事,下諭,何如?傳曰,允。
兵曹口傳政事,副司直徐榮輔。
承旨前望單子入之,李鼎德·李身晦落點。
傳于李羽晉曰,同副承旨入侍。
李羽晉啓曰,新除授右副承旨李鼎德,時在慶尙道慶州地,斯速乘馹上來事,下諭,何如?傳曰,允。
傳于金履成曰,在外承旨許遞,前望單子入之。
承旨前望單子入之,沈晉賢·徐榮輔·洪義浩落點。
以副校理尹序東牌不進罷職傳旨,傳于金履成曰,只推。
以宣薦內禁衛秋等試射時鐵箭騎芻優等別單,傳于李羽晉曰,額外出身禹文圭鐵箭一二矢一百五十步,閑良李重愼騎芻四中,雖以單技,未入於優等秩,其在勸奬之道,當有拔例施賞。禹文圭熟馬一匹賜給,李重愼直赴會試。
李羽晉,以禁衛營言啓曰,本營哨官吉命來,身病甚重,勢難察任,改差,何如?傳曰,允。
李羽晉,以禁衛營言啓曰,本營分授崇禮門東西兩邊體城合六間頹圮處,今月十九日始役,改築之意,敢啓。傳曰,知道。
禁府照目,長興庫前奉事洪樂正,主簿金載遂矣,貢契貽弊,飭敎何等申嚴,而身爲該庫官員,紙地·席子·油芚之屬,廉價貿用,雖曰襲謬,揆以法意,有難容貸。竝只以此照律罪,各杖一百收贖,告身盡行追奪,私罪奉敎依允爲旀,洪樂正功議各減一等,金載遂功減一等爲良如敎。又照目,假注書李允謙矣,屢次盤問之下,一辭漫漶,已極無狀,雖以現發之罪論之,賓啓座目之不能詳審,强引情勢,直爲經出,傳命之有往無復,講章之從傍誤書,鍮硯之不爲持入,筵敎之率爾仰對,俱是無嚴之習,妄錯之罪是白遣,至於筵話,事體尤何等嚴重,而或無難書之,或落漏條件兺不喩,臺批之換書,傳旨之留滯,亦萬萬痛駭,竝只以此照律罪,杖八十收贖,告身盡行追奪,徒二年定配,私罪奉敎依允,如有功議,各減一等爲良如敎。
李羽晉,以義禁府言啓曰,時囚罪人李允謙杖八十收贖,告身盡行追奪,徒二年定配照律公事判付內,依允,功議各減一等事,命下矣。李允謙功議各減一等,杖六十收贖,告身盡行追奪。江原道金化縣生昌驛,徒一年定配,而議啓內辭意,具罪目,依例發遣府羅將,押送配所,何如?傳曰,允。定配收贖,可也。
甲寅九月十八日辰時,上御春塘臺。宣薦內禁衛秋等試射入侍時,同副承旨李羽晉,假注書申星模,記注官金良倜·承膺祚,以次進伏訖。上曰,在外及未肅拜承旨許遞,前望單子入之,待下批牌招察任。出榻敎上曰,當該承旨推考。出榻敎仍命退,承史以次退出。
上在昌德宮。停常參·經筵。
李羽晉,以都摠府言啓曰,今日入直內三廳武兼禁軍及軍兵等中日試射,請出標信。傳曰,知道。
洪義浩啓曰,大司憲李聖圭,執義許晊,持平李瑞朝方在臺啓中,掌令李景溟在外,持平洪秉臣傳旨未下,掌令曺允遂呈辭,監察茶時之意,敢啓。傳曰,知道。
李羽晉啓曰,禁衛營將官來言,今日本營軍兵,日次私習云矣,敢啓。傳曰,知道。
李羽晉啓曰,御營廳將官來言,今日本廳軍兵,日次私習云矣,敢啓。傳曰,知道。
徐榮輔啓曰,明日常參·經筵取稟。傳曰,停。
李羽晉啓曰,禁軍別將柳孝源禁軍戎器點考事,明日慕華館出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍牌往來。
傳于沈晉賢曰,今年諸道農形,不待分等之啓,庶可有略綽領會,而面里旣有彼此云爾,則邑各異而道不同,可知紓民力奠民業之方,勢將差待分等之啓,而要之今年穡事,無論東西南北,催科之新舊竝捧,決難議到,八道,三都舊還,今年則特倂勿捧事,令廟堂卽爲行會。
傳于徐榮輔曰,如陞庠微事除非特敎,每煩草記,尹益烈等外,不爲擧行之諸學敎授,處分次爲先一兩日內擧行,泮長官制通變之後,其爲蔑效,甚於其前,豈不駭然乎?今年十二抄陞試,自明日排日設行,趁來旬前後計畫,若或愆限,直捧禁推傳旨,以懲規避之習。
以禁衛營習陣單子,傳于李羽晉曰,後日次爲之。
以兵曹文臣朔試射試官望單子,傳于李羽晉曰,置之。
洪義浩,以刑曹言啓曰,卽接禮曹移文,則以爲,忠淸監營移文內,道內結城縣水軍定配罪人朴履三,今番右道監試初試入格靑陽縣水軍定配罪人梁有季,右道東堂文科初試入格云。故詳考榜目,則果爲的實,依例擧行云矣。取考配案,則朴履三,以不爲應講,闌入場中罪,壬子三月,水軍充定,梁有季,以冒禁代述罪,辛亥十一月,水軍充定矣。朴履三·梁有季等,旣已初試入格,依法典免役,徒流案頉下之意,分付道臣,何如?傳曰,允。
甲寅九月十九日卯時,上御熙政堂。咸興·永興兩本宮衣幣香燭親傳入侍時,行右承旨金履成,左副承旨徐榮輔,右副承旨李羽晉,記事官鄭文始,假注書申星模,記注官金良倜·承膺祚,直提學徐龍輔,以次侍立。上曰,此後如此之時,正時書入,永爲定式之意,分付禁漏官,可也。命書榻敎曰,王大妃殿進御行濕流氣飮停止,仍命陪進諸臣以次退出。
上在昌德宮。停常參·經筵。
藥房提調徐有防,行左承旨沈晉賢啓曰,伏未審聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪義浩啓曰,大司憲李聖圭,執義許晊,持平李瑞朝,方在臺啓中,掌令李景溟在外,持平洪秉臣傳旨未下,掌令曺允遂呈辭,監察茶時之意,敢啓。傳曰,知道。兩司被論及呈告人許遞,今日政差出。
徐榮輔啓曰,明日常參·經筵取稟。傳曰,停。
李羽晉啓曰,備邊司郞廳來言,今日賓廳日次,而無急稟定事,本司來會云矣,敢啓。傳曰,知道。
洪義浩啓曰,明日抄啓文臣課講,何承旨進去乎?敢稟。傳曰,同副承旨進去。
傳于李羽晉曰,忠淸水使留待。
備忘記,忠淸水使柳心源下直,長弓一張,長箭一部,片箭一部,筒兒一箇賜給。
徐榮輔,以吏曹言啓曰,今九月二十一日,祿都目政事爲之之意,敢啓。傳曰,知道。
洪義浩啓曰,正言李東宇,下諭後過限不上來,依定式遞差傳旨及禁推傳旨捧入之意,敢啓。傳曰,知道。
傳于沈晉賢曰,左承旨入侍。
傳于徐榮輔曰,左副承旨入侍。
傳于徐榮輔曰,未肅拜春秋館堂上許遞。
李羽晉啓曰,忠淸水使柳心源,留待命下之後,徑先出去,事未前有,萬萬駭然,所當重勘,而本院請推之外,無他可施之律,何以爲之?敢稟。傳曰,甚爲駭然,所當嚴處,而聞已受符出去,爲先從重推考,該房承旨亦爲推考。
傳于徐榮輔曰,政官牌招開政。
有政。吏批,判書李致中,牌不進,參判洪明浩進,參議未差,同副承旨洪義浩進。啓曰,判書李致中,牌不進,參議未差,小臣獨政未安,何以爲之?敢稟。傳曰,仍爲之。以李在學爲大司憲,李秉喆爲執義,高宅謙爲司諫,鄭景祚爲掌令,李允行爲持平,沈奎魯爲獻納,鄭魯榮·曺喜有爲正言,尹行恁爲禮曹參議,李庚運爲敦寧都正,曺允遂爲司成,金載七爲懿陵令,金尙集爲知春秋,兼持平尹魯東·南履翼·朴崙壽,以上減下,兼甕津府使單李普漢。
兵批,判書具庠進,參判柳誼病,參議朴宗甲入直,參知兪漢寧病,右副承旨李羽晉進。以白海鎭爲都摠都事,許隱爲宣傳官,慶尙左水使李普漢,黃海水使李海愚相換,同知單玄啓桓,副司直李身晦·洪義榮·李集斗·金啓洛·尹致性·李鼎德·白仁煥,以上竝單付。
兵批,再政。李馨秀爲宣傳官,沈鑏爲慶尙左水使。
李羽晉啓曰,黃海水使李普漢旣呈肅單,直爲出去,事甚未安,原單子勿施,推考警責,何如?傳曰,允。
洪義浩,以原任直提學金憙,檢校直提學金載瓚言啓曰,今日課講時,抄啓文臣鄭取善,以句讀之不通,居不矣。前後飭敎,何等截嚴,而全不肄習,又此居不,新進怠慢之習,誠極駭然,不可無警責之道,拿處,何如?傳曰,允。
以慶尙監司趙鎭宅狀啓昌寧定配罪人徐有聞到配事,傳于洪義浩曰,何處逗留,今始到配,萬萬駭然。昌寧猶是善地,移配於河陽,此狀啓還下送,使之改修正上送。
傳于徐榮輔曰,未肅拜春秋館堂上許遞,與刑判之代,今日政,以校閱耆臣未經人中擬入,以尊年之意,次對日有所下敎,則其日政不爲擧行,不但此事駭然,自向來文任通望以後違牌事,駭然甚矣。當該吏曹參判洪明浩,遞其任勿擬。
傳于徐榮輔曰,吏曹參判前望單子入之,待下批牌招察任。
吏曹參判前望單子入之,黃昇源落點。
傳于徐榮輔曰,耆臣之未經者,有擬入之命,則銓官之無端不擬,其爲駭然,姑無論,時帶其職者,竝與呈告而不爲,今日又勤辭敎,屑越之外,又關廉防春秋館行公諸堂,一倂遞差,俾知重四維之意。
吏批,再政。以丁範祖爲刑曹判書,邊得讓爲知春秋。
吏批,三政。以丁範祖·韓光綮·柳戇爲知春秋。
以李東宇囚單子,傳于洪義浩曰,分揀放送。
李羽晉,以備邊司言啓曰,西北年例下送木綿去核與襦·紙衣,自本司依數準式捧上,別定禁軍,次第分送各該道之意,敢啓。傳曰,飭禁稍久,安知不解弛?嚴飭兩道伯,另加照檢,俾邊外防戍之卒,能沾扶纊之效,可也。
李羽晉,以壯勇營言啓曰,本營把摠鄭學耕,方在罷散中,時無職名,令該曹口傳付軍職,何如?傳曰,允。
兵曹口傳政事,副護軍鄭學耕。
李羽晉,以壯勇營言啓曰,本營中日試射時鳥銃沒技人,依節目別單書入之意,敢啓。傳曰,知道。
李羽晉,以右邊捕盜廳言啓曰,本廳兼從事官李熙燮,時帶備邊司郞廳之任,本廳從事官,無備邊司郞廳兼帶之例,從事官之任,改差,何如?傳曰,允。
甲寅九月二十日辰時,上御誠正閣。左承旨入侍,禮曹判書·備局有司堂上同爲入侍時,行左承旨沈晉賢,假注書申星模,記注官金良倜·承膺祚,禮曹判書閔鍾顯,備局有司堂上沈頤之·尹行恁,以次進伏訖。上曰,備局有司堂上·禮曹判書入侍。出榻敎命書傳敎曰,未下直閫帥,當日辭朝。禮曹判書閔鍾顯曰,各陵寢風落木摘奸史官·宣傳官書啓,風落木之減報,殆乎無處不然,而小松雜木,一一論勘,有違法意,姑就書啓中二十株以上,考準於陵官所報,則昌陵令柳範休,減報爲九百九十二株,厚陵參奉李鎭祜,減報爲一百七十四株,翼陵參奉金履禮,減報爲一百二株,明陵參奉李得養,減報爲七十三株,獻陵令崔粹絅,減報爲六十四株,思陵參奉韓啓重,減報爲五十一株,貞陵參奉尹象基,減報爲四十六株,齊陵參奉朴善浩,減報爲三十五株,愍懷墓守衛官鄭漢喆,減報爲四十二株,懿昭墓守衛官尹溥,減報爲三十五株矣。風落木之不爲從實修報,以致現露於摘奸時者,萬萬駭然,所當重勘,而此與本律中偸斫不摘發者稍異,未有的當可據之律名,何以爲之乎?上曰,今番風落木摘奸之執頉,異於偸斫被捉,有難直勘以通編本律矣。渠輩今番之罪,一則曰漏報,二則曰瞞報,漏報固無情,瞞報卽故犯也。當於漏與瞞間,區別定罪,而拿問渠輩,孰不以漏報爲對乎?然則事近戲劇,律無定據,莫如分等處分之爲可。其中昌陵齋郞之漏報,雖近千株,而已報株數,亦過六百,則似由於不能別白計數而然,不可不嚴問勘處。當該齋郞,竝令該府嚴問捧口招以聞,其餘五十株以上,諸官一竝削其仕日,雖於更滿仕日,未經一番摘奸,則勿許遷轉參上官,則亦依此爲之事,分付銓曹,可也。出擧條鍾顯曰,各陵風落木,皆報臣曹,而英陵令朴敦浩,參奉趙鎭順,寧陵別檢許栮,參奉金世淳,初不報來,而現發於史官摘奸時者,事極可駭,竝拿問處之,何如?上曰,依爲之。今聞史官之言,不報由於渠輩之昧例,又由於道伯之誤訓,當該道臣,從重推考,在近陵則足可寬恕,而道里稍遠,摘奸甚闊。似此現發之時,宜用加倍之律,待其拿囚捧供,區別出入番勘罪,以懲日後,可也。出擧條鍾顯曰,風落木匿報者,已蒙處分,而至於犯斫不摘發之陵官,則明有通編所載律文矣。厚陵令金愚參奉李鎭祜,斫根被捉之數,爲一百七十六株,而或斫樑或鑿槽,而被捉者多有大株,揆以法意,萬萬痛駭。獻陵令崔粹絅,參奉尹致猷,斫根捉株數亦多,事當竝以本律施行,而兩陵陵官,亦當依法典科治,故敢此仰達矣。上曰,依爲之。厚陵官事,道里旣遠,其所守護之恪勤,宜有倍於近地陵寢,而不禁私斫,至於此多,斫樑鑿槽,至入於摘奸之行,無論躬犯與不察,出番與入番,其爲罪一也。竄配卽金石之典,渠何敢辭乎?卽令該府拿來捧供,考律勘罪,獻陵官事,幅圓闊大,些少執頉,容或可恕。況斫根則新舊相雜,株數則大小或混,與其汰職,當令渠輩贖罪,執頉斫根,徐徐區處後,使之報來草記,則更當摘奸矣。渠輩則爲先亦皆削仕,用右例事,分付,可也。出擧條命先退,鍾顯·頤之·行恁退出。命書榻敎曰,下直閫帥入侍。賤臣承命出傳,與東萊水使李普漢偕入。仍命書傳敎曰,此人爲鷄林之六代孫,至今沈屈,不但可惜,記昔衛班之一日之內,特敎陞資,特除守令之擧,卽所仰覩者,于今三十餘年之後,始爲閫帥,而年已過七十,何其潦倒之甚,見其精力尙强,而邊閫則似難,黃海水使相換。上曰,王大妃殿進御行濕流氣飮前方中,蒼木·赤伏苓減五分,威靈仙·澤瀉減三分,去木通,自今日一貼式煎入。出榻敎仍命退,諸臣以次退出。
上在昌德宮。停常參·經筵。
自辰時至酉時,灑雨下雨,測雨器水深九分。
洪義浩啓曰,大司憲未差,執義李秉喆,掌令鄭景祚,持平李允行牌不進,掌令李景溟在外,持平洪秉臣傳旨未下,監察茶時之意,敢啓。傳曰,知道。
李羽晉啓曰,禁衛營將官來言,今日本營軍兵,日次私習云矣,敢啓。傳曰,知道。
徐榮輔啓曰,明日誕日相値,視事頉稟之之意,敢啓。傳曰,知道。
傳于沈煥之曰,都承旨入侍。
傳于徐榮輔曰,左副承旨入侍。
洪義浩啓曰,合辭闕啓,事甚未安,今日政新除授兩司·諸臺,竝待下批牌招,未肅拜大司諫兪漢謨,一體牌招,何如?傳曰,允。
有政。吏批,判書李致中,牌不進,參判黃昇源進,參議未差,行都承旨沈煥之進。啓曰,判書李致中服制,參議未差,小臣獨政未安,何以爲之?敢稟。傳曰,仍爲之。以具㢞爲知敦寧,刑曹判書李在學仍任事承傳。
兵批,判書具庠進,參判柳誼病,參議朴宗甲病,參知兪漢寧入直,右副承旨李羽晉進。副護軍李海愚·許晊·申大尹,副司直李聖圭·韓致應·李瑞朝,副司果李元八·李東宇,同知朴再福以上竝單付。
吏曹口傳政事,檢閱吳泰曾。
以兵曹草記景福宮松木偸斫罪人李濟臣嚴勘草記,傳于李羽晉曰,低墻低於樊圃風落柯枝之偸去,不是異事,隣居班賤煖突之資,非墻內之松,何以禦冬,此豈草記之事乎?向於拱抱株松之斫斷由門出入,何以闔眼,今番有此草記,致煩酬應,卿之事萬萬駭然。此草記令政院洗草,李濟臣放送,此後低墻東西南北所居人戶之枝葉偸去者,看其顔私,惟意操縱,忽地公然來報,則當該衛將越料,此必中官先爲來告之故,衛將相機弄發而然,其在嚴內外之意,尤爲痛駭。當該衛將嚴處次,爲先汰去,當該中官等,亦爲嚴治次,令內侍府拘留,此後更或有符同枚報衛將,本曹習陣日捉去,決棍二十度,汰去,可也。
洪義浩,以義禁府言啓曰,慶尙道昌寧縣定配罪人徐有聞,移配於河陽事,命下矣。徐有聞仍前罪目,依例發遣府羅將,自昌寧縣執捉,仍令押送于河陽縣之意,敢啓。傳曰,遣羅將分付道臣,定營校送之配所事,分付,可也。
甲寅九月二十一日辰時,上御重熙堂。都承旨·左副承旨入侍時,行都承旨沈煥之,左副承旨徐榮輔,記事官鄭文始,記注官金良倜·承膺祚,以次進伏訖。上命煥之書傳敎曰,詞訟劇任,不可曠官,在外判書許遞,前判書李在學仍任,牌招察任。上曰,前翰林吳泰曾,蕩滌敍用,口傳還付,牌招入直。出榻敎命榮輔書傳敎曰,本府體貌,與兩都自異。今番則考券於內閣,尤當拔例詩賦各取三人,仍以爲例,考講取二人,今番則勢難上來,應講以製述充其數,本府試取時,有應講者則應講,不然,留其窠如値上來考試之時,用今番例,以存京鄕輕重之別事知悉。仍命退,承史以次退出。
上在昌德宮。停常參·經筵。
大殿,內閣·政院·玉堂·二品以上·六曹堂上,兩司長官單子問安。答曰,知道。
王大妃殿·惠慶宮·中宮殿·元子宮,內閣·政院·玉堂口傳問安。答曰,知道。
洪義浩啓曰,大司憲未差,執義李秉喆,掌令鄭景祚,持平洪秉臣·李允行傳旨未下,掌令李景溟在外,監察茶時之意,敢啓。傳曰,知道。
徐榮輔啓曰,明日國忌正日相値,視事頉稟之意,敢啓。傳曰,知道。
傳于徐榮輔曰,左副承旨入侍。
諭諸道道臣綸音。王若曰,今朝卽予誕彌之辰也。仰而祝慶,是年愈深,俯而祈永,是日愈摯,是年是日,惓惓於爲生民懷保之爲愈切焉者何者?諸路穡事,七月旱八月風,勃然者靡然,近海門數十里地,水之所蕩禾稼綿絮,皆爲之鹹鹺,望哺之民情,不待收獲,庶能領略。自是以後,其謂予食甘而寢安否耶?予爲民父母,於其拯之濟之救之活之,又從而安奠之策,昕夕念玆,跬步念玆,紓吾民力,裕吾民財之諸般云爲,方寸之間,憧憧往來,誠之所到,且透金石,氓雖蚩蚩,亦孔之神,意者一點靈犀,照遍八方,然朝廷自有格例,擬待道伯之分等陳聞,將有以措處,而近聞於筵臣,諸路道臣,以明年之異於他年,不敢議到於賙賑二字云,何其昧於道理乃爾?明年卽朝家千載一値之無前慶會也。凡所以與吾民同其樂者,顧何如也?如我殿·宮,呼嵩而稱慶,進號而闡美,奉觴而上壽。當是時也,使彼上所謂望哺之百萬生靈,不飢不寒,回嚬伊笑,欣欣相慶於遠邇蔀屋之下,然後昔年晠德曁慈覆陰功,始可曰一分宣揚,亦可以有說於親心爲心,邦本爲本之至意也。祝慶在此祈永在此,此理皎然明甚。天保九如之詩,古人所以頌祝君父者,而必曰群黎百姓,徧爲爾德,鄒聖之責難於君,亦必曰獨樂樂孰如與衆樂樂,而今之人之引君當道,何如是一切相反也?若使彼說得行,不能盡力於備豫之道,致有匹夫匹婦之失所瑣尾,焉用方伯守宰爲哉?諸路道臣,咸須諦悉,詳加聽察,於民情緩急,苟其至窮無依莫之自活者,冬而計口抄飢,春而發倉賑乏,其各準式而爲。雖然賑之不以道,是不賑也。竊觀年來賑規,太半是料販,將無作有,有似乎幹局,而考其中則流毒平民,貧富俱困,予則曰料販之害,甚於歉荒,今番則賑績雖冠於一路,其跡絲豪涉於料販而舞弄者,該邑守宰,不問多少,當從贓汚之律,懸法象魏,罔敢或干,勤與不勤,犯與不犯,欲使衣繡之虎,分路執斧而行,勉之哉。日前以毋或諱災,另飭諸道,而餘意亘中,又此申申,還穀身布之不得不停退者,不得不代捧者,細量民勢,分等啓聞,此疆爾界之區分,莫要於抄戶,矧在明年,尤合均施,預令當賑處小夫民人知此,切勿抱携之四,以待賙賑之期,含哺如樂歲,同我太平,民之不飢,是予之飽,民之不寒,亦予之暖,民之不飢不寒,是之謂上瑞,朝將承安於殿·宮,整衣待曙,先敷十行於卿等。
傳于李羽晉曰,聞於畿伯之言,道路以行部不遠,幾皆修治云。道路摘奸騎郞·事知兼司僕·排設司鑰等出去,除之,道路摘奸,亦爲除之事,分付。
徐榮輔,以禮曹言啓曰。傳曰,秋幸之尙稽,以待秋事之滌場矣。今年卽聖祖光御之年也,此月卽聖后誕彌之月也。月固年年重回,歲則難逢是年,是月之拜陵,情禮卽然。今年陵謁,當行於明陵,仍行親祭,令該曹今月內擇吉事,命下矣。卽令日官池日賓推擇,則今九月二十四日拘忌,二十五日二十六日二十七日二十八日二十九日俱吉,三十日拘忌云,以何日定行乎?敢稟。傳曰,以二十八日爲之,局內諸陵,遣大臣攝行,昌陵·弘陵,亦爲遣大臣攝行,可也。
李羽晉,以都摠府言啓曰,今日入直內三廳武兼禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
徐榮輔,以禮曹言啓曰,今此大殿誕日陳賀所封箋文中慶尙左兵使李潤謙,鐵原府使任聖說,以應封官兼別軍職,故各爲封箋矣。一體看審捧入之意,敢啓。傳曰,知道。
洪義浩,以兵曹言啓曰,今此明陵幸行時,何營軍兵隨駕,何營軍兵留都,而而禁軍及馬步軍,以幾番幾哨磨鍊乎?敢啓。傳曰,以訓局步軍十三哨,馬兵三哨,御營軍四哨,騎士二番,爲先後廂,禁軍三番隨駕,禁衛營留陣,今番出還宮留住碑閣時,畿營擧行,依少住時例爲之事,令廟堂關飭,而軍兵等炊飯,令隨駕營門,詳問軍情例爲之。到碑閣待天明發行,隨駕營單擺開依例爲之。還宮時先後廂路上留駐,從便炊飯事,分付,可也。
洪義浩,以兵曹言啓曰,乙巳年明陵幸行時,侍衛全數磨鍊,而近年連以兵曹,摠府堂郞各一員,五衛將二員,武兼六員隨駕矣,今番則何以磨鍊乎?敢稟。傳曰,依近例爲之,可也。
洪義浩,以兵曹言啓曰,在前幸行時,挾輦軍四百名,餘軍二百名替代,而乙巳年明陵幸行時,挾輦軍四百名餘軍一百名替代,丁未年,三百名,餘軍一百五十名擧行矣。今番則何以爲之乎?敢稟。傳曰,挾輦軍二百名,餘軍一百名爲之,可也。
洪義浩,以兵曹言啓曰,在前幸行時,十里外斥候伏兵及傳語軍,守·摠兩營,各隨地方擧行,而乙巳年明陵幸行時,傳語軍外斥候伏兵,置之,丁未年,斥候伏兵·傳語軍,減數擧行。昨年元陵幸行時,斥候數處及傳語軍,比常例差減擧行,伏兵除之矣。今番則何以爲之乎?敢稟。傳曰,依昨年例爲之,可也。
洪義浩,以兵曹言啓曰,在前幸行時,弘化門外留都,守·摠兩營,輪回爲之,而昨年元陵幸行時,守禦廳擧行矣。今番則兩營中以何營磨鍊乎?敢稟。傳曰,摠戒廳爲之,可也。
洪義浩,以兵曹言啓曰,近年連以先廂步軍一哨,晝停所作門矣。碑閣所留駐時,依此擧行,何如?傳曰,允。
洪義浩,以司僕寺一二提調意啓曰,今此明陵展謁敎是時,追慕峴·碌磻峴道路險峻處,依前例臨時啓稟,以人夫奉駕之意,敢啓。傳曰,知道。
洪義浩,以司僕寺一二提調意啓曰,今此明陵展謁敎是時,各差備入把馬磨鍊,別單書入之意,敢啓。傳曰,知道。
洪義浩,以兵曹言啓曰,陵行回鑾後隨駕軍兵犒饋,近年連以乾物分給矣。今亦依此擧行,何如?傳曰,允。
甲寅九月二十二日辰時,上御便殿。時原任閣臣入侍時,左副承旨徐榮輔,記事官鄭文始,記注官金良倜,記事官吳泰曾,領議政洪樂性,原任提學蔡濟恭·金憙·李秉模,檢校直提學徐有防·金載瓚,直提學徐龍輔·鄭大容,原任直閣鄭東浚·尹行恁,檢校直閣南公轍,以次進伏訖。樂性等曰,臣等逢此聖節,而今年邦慶,可謂無前大慶,曷勝忭賀之忱矣。日氣和暢,聖體,若何?上曰,一樣矣。樂性等曰,王大妃殿氣候,若何?上曰,一樣矣。樂性等曰,惠慶宮氣候,若何?上曰,一樣矣。樂性等曰,元子宮氣候,若何?上曰,好在矣。濟恭曰,人瑞錄進箋,以今二十五日涓吉,而前大提學洪良浩,旣製箋文,又以耆社之臣,適在罷職之中,將無以進參,合有收敍之道,故敢此仰達矣。上曰,依爲之。出擧條命書傳敎曰,秋幸之尙稽,以待秋事之滌場矣。今年卽聖祖光御之年也,此月卽聖后誕彌之月也。月固年年重回,歲則難逢是年,是月之拜是陵,情禮卽然。今年陵謁,當行於明陵,仍行親祭,令該曹今月內擇吉,而晝停,依近例黔巖碑閣少住,以此分付,植炬只於出宮晝停爲之,凡係用民力,亦依近例儲置米會減,此時諸道驛馬,不可如例徵來,皆以本寺馬立把事,分付司僕,亦令兵曹知悉。仍命退,諸臣以次退出。
上在昌德宮。停常參·經筵。
夜四更五更,灑雨下雨,測雨器水深五分。
洪義浩啓曰,大司憲未差,執義李秉喆,掌令鄭景祚,持平洪秉臣·李允行傳旨未下,掌令李景溟在外,監察茶時之意,敢啓。傳曰,知道。
以大司諫兪漢謨,正言鄭魯榮,執義李秉喆,掌令鄭景祚,持平李允行,牌不進罷職傳旨,傳于洪義浩曰,只推。
徐榮輔啓曰,明日常參·經筵取稟。傳曰,停。
李羽晉啓曰,今此明陵幸行時,何大臣留都乎?敢稟。傳曰,領相留都,領府事同爲留都。
傳于洪義浩曰,同副承旨入侍。
傳于李羽晉曰,右副承旨入侍。
傳于徐榮輔曰,明日人瑞錄進箋,當於便殿親受,令該曹知悉。
傳于徐榮輔曰,京畿監司入侍。
傳于沈煥之曰,當該注書汰去。
注書鄭文始汰去,代以具得魯爲假注書。
沈煥之啓曰,假注書申星模,身病猝重,勢難察任,今姑改差,何如?傳曰,允。
沈煥之啓曰,前假注書徐俊輔,仍察廳任,何如?傳曰,允。
傳于李羽晉曰,都摠管柳戇,年老勢難行公,許遞。近來番次,崔東岳·李性默,自當爲諸僚之代役,萬萬駭然,一倂遞差,亦令該曹口傳差出,待下批牌招省記。
兵曹口傳政事,閔鍾顯·趙宗鉉·黃昇源爲都摠管,徐邁修爲副摠管。
摠管前望單子入之,李鼎運落點。
兵曹,副摠管單黃昇源。
沈煥之啓曰,吏曹郞廳來言,臺諫有闕,政事取稟。傳曰,當日爲之。
洪義浩,以吏曹言啓曰,今此親臨人瑞錄進箋時捧函官中時無職名人員,令該曹口傳付軍職,何如?傳曰,允。旣命以進箋人子孫之入來者塡差矣。其中前奉事鄭文綏則甄用事,筵敎已久,尙不收用。今日政,陵官窠擬入,前參奉金宗善,以淸原奉祀孫尙無職名,待窠卽爲甄復,如重臣邊得讓·尹坊·金尙集·申思運·鄭景淳·柳戇·丁範祖,時無職名人之率入者云。有滿年限之子孫云乎?詳問草記,可也。
有政。吏批,判書李致中服制,參判黃昇源進,參議未差,行都承旨沈煥之進。啓曰,判書李致中服制,參議未差,小臣獨政未安,何以爲之?敢稟。傳曰,仍爲之。林蓍喆爲大司憲,洪檍爲分內醫提調,鄭文綏爲厚陵參奉,開城府分敎官單趙有憲。
兵批,判書具庠進,參判柳誼病,參議朴宗甲入直,參知兪漢寧病,右副承旨李羽晉進。以安相文爲景福將,尹範喆爲訓鍊僉正,金㷞爲水原中軍同知二單李周爀·李景光,副司直洪良浩·丁範祖·洪明浩,副護軍尹在醇,以上竝單付。
以文兼望筒,傳于李羽晉曰,飭已施,敍用仍任,明日隨入差代,望筒勿施。
傳于沈煥之曰,政官推考。
兵曹口傳政事,判府事單洪良浩。
傳于李羽晉曰,旣欲人其人,則豈可苟且彌縫乎?近日名雖入直,所謂伴直者,有口無言之一二僚員而已,其爲駭然,莫甚於此。諸摠管一倂記過,本番外皆爲省記,待下敎替直,副摠管李周爀,別軍職差下,使之當刻內現身,罰番摠管出直後,入直於別軍職廳事,分付別軍職廳,故事,有新除者,則例有新差試射,而今番則名以別軍職,原任者自將臣以下皆進參,萬一遲滯,一倂嚴棍次記過待令。
傳于李羽晉曰,新差別軍職試射,例以內試射擧行,試官不爲差出。今番則難用內試射例,而兵判訓將·御將爲試官,使之待令,差備官不爲待令,當刻內擧行,萬一遲滯,當嚴處,各別嚴飭。
以摠管省記,傳于李羽晉曰,今則旣皆省記,可謂妥帖。名雖衛職,皆是卿宰,則妥帖之後,當示禮使之意,諸摠管記過,竝分揀,旣入一院,將宿一院,亦何必多日爲哉?別省記摠管,依例替直,摠管李周爀,亦令依例移直,別軍職廳兼帶摠管之任,許遞,使之專意察任。
李羽晉,以禮曹言啓曰,厚陵·昌陵·寧陵官員等,令該府拿問處之事,命下矣。莫重陵寢,不可暫時曠直,依前例假官差送,以爲替直後就拿之地,何如?傳曰,允。
李羽晉,以備邊司言啓曰,進賀使拜表,在於十月十三日,冬至使拜表,在於十月十九日,其間不過爲五六日矣。京畿兩西驛馬及方物載持副馬,無以容旋,爲弊不些云。日字如無變通之道,則莫重使行,不可以三道之弊,有所進退,而近來冬至使之發行差早,蓋欲趁參於年終宴也。進賀使旣已先發,可以趁參,則節行之差退,少無所妨。拜表吉日,更令該曹,限以十月晦日推擇,何如?傳曰,允。雖於來晦拜表,豈可未及於參宴之時乎,以此預爲分付使行,可也。
李羽晉,以兵曹言啓曰,闕內入直訓鍊都監局別將·把摠哨官及內三廳將·守門將·禁衛營把摠哨官等番單子,每中日入啓受點矣。今此幸行相値,勢難入啓受點,依例回鑾翌日,入啓受點,分所單子,待受點卽爲書入,巡將監軍,以今九月二十七日受點人員,二十八月至,使之仍察之意,敢啓。傳曰,知道。
李羽晉,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此例擧行,何如?傳曰,允。
李羽晉,以兵曹言啓曰,今此幸行時,侍衛禁軍,不可不點擇以行矣。各番禁軍中新受馬及病蹇,不能致遠之類,依例推移替直之意,敢啓。傳曰,知道。
李羽晉,以兵曹言啓曰,今此明陵幸行時,諸道驛馬,不可如例徵來,皆以本寺馬立把事,分付司僕,亦令兵曹知悉事,命下矣。今此幸行時,各差備所把驛馬,不可不應把處外,竝減省,別單磨鍊以入,而本曹驛馬外不足之數,依定式京畿驛馬十五匹補把事,分付本道之意,敢啓。傳曰,知道。
李羽晉,以訓鍊都監言啓曰,各軍門軍色從事官,如有可以請仍之人,草記請仍事,曾有傳敎矣。本局前從事官李相璜,熟諳事例,且當幸行,仍任從事官,何如?傳曰,允。
沈晉賢,以賑恤廳言啓曰,西部聚賢洞契任掌金宗輝,今月二十一日本洞路傍,得一歲遺棄男兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
甲寅九月二十三日辰時,上御重熙堂。左副承旨,京畿監司入侍時,左副承旨徐榮輔,假注書具得魯,記注官金良倜,記事官吳泰曾,京畿監司徐龍輔,以次進伏訖。上命書傳敎曰,宗班之謀避入番,尤爲可駭。安春君·西淸君摠管之任,爲先改差,一員前望單子入之,一員同爲口傳差出,待下批竝卽牌招入直。又命書傳敎曰,今聞畿伯言,東西道行部,皆未爲之云。若於陵幸後發行,則將致來月旬後年分狀啓之遲滯,大關民弊,還宮後,承旨一員,奉審東道各陵,光陵奉審還路,楊州牧都試,與牧使眼同試取以來。又一員,還宮時微稟後,奉審西道各陵以來,旣奉審處勿爲,而只於恭陵·順陵·溫陵·長陵·昭寧園·綏吉園奉審以來。仍命退,諸臣以次退出。
甲寅九月二十三日辰時,上御重熙堂。同副承旨入侍時,同副承旨洪義浩,假注書申星模,記注官金良倜·記事官吳泰曾,以次進伏訖。上曰,明日人瑞錄進箋,當於便殿受之,而正時以午時定之,可也。命書榻敎曰,明日殿座時,別雲劍,兵曹判書,入直兵曹摠府堂上外,皆除之。又命書判付訖。命退,承史以次退出。
甲寅九月二十三日午時,上御春塘臺。別軍職試射入侍時,右副承旨李羽晉,同副承旨洪義浩,假注書具得魯,記注官金良倜,記事官吳泰曾,試官兵曹判書具庠,訓鍊大將徐有大,御營大將李敬懋,都摠都事李成德·李顯道,以次進伏訖。上曰,父子有試官應避之嫌,訓·禁兩將,退去,可也。上曰,趙岐別軍職加差下,使之先試射後現身,可也。射訖。上曰,前排入之,李石求已記過待令,拿入,可也。石求拿入。上曰,旣有禁令,卽是不忍聞之敎,故雖臺臣,但陳收還之請,不敢提李周爀三字。況爾以如蠅之微,敢發去廳之說,爾聞筵敎而故犯乎?果不知而然乎?爾旣犯一律,故親臨問之,速爲仰奏,可也。石求曰,臣果不知而犯此死罪,惶隕之外,無他仰達矣。上曰,雖謂不知,亦犯次律依法決棍,可也。石求決棍至二十度。上曰,李石求旣已勘罪,削名於別軍職,可也。石求拿出。命羽晉書榻敎曰,新除授摠管肅拜,如是遲滯,一竝記過待令。庠曰,在前陵幸時,若値兩營新番軍上來,則十里內斥堠伏兵及各處入直替代之節,以新番軍磨鍊,弘化門入直禁衛軍,勿爲替代矣。今番適當禁營新番軍上來之時,新舊番軍兵,竝爲留都,斥堠伏兵,訓局軍及禁營新番軍定送,而弘化門·銅龍門入直軍,依近例勿爲替代,何如?上曰,依爲之。出擧條仍還內,諸臣以次退出。
上在昌德宮。停常參·經筵。
進箋罷後,內閣·政院·玉堂·藥房口傳問安。答曰,知道。
洪義浩啓曰,大司憲林蓍喆,執義李秉喆,掌令鄭景祚,持平李允行牌招啓辭未下,掌令李景溟在外,持平洪秉臣傳旨未下,監察茶時之意,敢啓。傳曰,知道。
徐榮輔啓曰,明日經筵取稟。傳曰,停。
李羽晉啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李羽晉啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
徐榮輔啓曰,今二十八日明陵親祭祭文,當爲製進,藝文提學金載瓚,待明朝牌招,何如?傳曰,允。
傳于李羽晉曰,左副承旨入侍。
以都摠府寶劍望筒,傳于李羽晉曰,贊禮進去及懸頉摠管許遞,與未差之代,前望單子入之,待下批牌招察任。
以都摠府侍衛望筒,傳于李羽晉曰,待差出,修正以入。
摠管前望單子入之,都摠管崔東岳,副摠管李性默·李集斗落點。
兵曹,守宮大將鄭昌順。
以禁衛營下番軍賞試射退行單子,傳于李羽晉曰,瑞蔥臺係是內試射,本營賞試射,依例設行。
以御營廳下番軍回糧木分給單子,傳于李羽晉曰,瑞蔥臺係是內試射,本營賞試射,依例設行。
傳于沈煥之曰,政官牌招開政。
李羽晉,以禮曹言啓曰,今此昌陵遣大臣攝行祭享時,祭物當爲前期熟設,而本陵令柳範休,參奉朴宗臣,方在拿命中,看檢無人,不可不卽速變通,其代卽令該曹口傳差出,以爲備員擧行之地,何如?傳曰,今政卽爲差代,而捧供如有可恕之端,卽爲復職調用,可也。
有政。吏批,判書李致中服制,參判黃昇源進,參議未差,行左承旨沈晉賢進。啓曰,參判李致中服制,參議未差,小臣獨政未安,何以爲之?敢稟。傳曰,仍爲之。以鄭柱爲昌陵令,具悌元爲參奉,李周顯爲文川郡守。兵批,判書具庠病,參判柳誼病,參議朴宗甲入直進,參知兪漢寧病,右副承旨李羽晉進。副司正李晩亨。
兵曹口傳政事,訓鍊副正單趙岐。
沈煥之,以吏曹言啓曰,重臣邊得讓·尹坊·金尙集·申思運·鄭景淳·柳戇·丁範祖,時無職名之人率入者云。有滿年限之子孫云乎?詳問草記事,命下矣。問于諸重臣家,則邊得讓子幼學相岳年四十一,尹坊子幼學弘鎭年四十五,金尙集子幼學裕鎭年三十四,思運子幼學年三十四,丁範祖子幼學若衡年四十云,而鄭景淳孫耆容,柳戇子鼎養,俱未滿年限云矣,敢啓。傳曰,其中年滿人,書之承傳冊,次次收用,可也。
沈煥之,以內醫院都提調·提調意啓曰,駞駱粥,自十月初一日當爲封進,依前例擧行,預爲分付司僕寺之意,敢啓。傳曰,日氣尙溫,待日寒更稟。
洪義浩,以承文院都提調意啓曰,院製述官丁俔祖改差代,前學官李晩亨差下付軍職,冠帶常仕,何如?傳曰,允。
沈晉賢,以戶曹言啓曰,臣頤之與佐郞李羲雲,進詣慶熙宮差備內及內各司,依節目眼同看審,則慶善堂南行閣椽木一箇腐傷,故使之卽速修改,而此外無頉處之意,敢啓。傳曰,知道。
沈煥之,以宗親府有司堂上意啓曰,今此明陵幸行時,宗臣每品,當爲備員抄啓,而老病人外,只是四員,以此數依近例隨駕之意,敢啓。傳曰,知道。
甲寅九月二十四日卯時,上御便殿。人瑞錄進箋親受入侍時,行都承旨沈煥之,行左承旨沈晉賢,行右承旨金履成,左副承旨徐榮輔,右副承旨李羽晉,同副承旨洪義浩,假注書具得魯·徐俊輔,記注官金良倜,記事官吳泰曾,耆老堂上洪樂性·蔡濟恭·具允明·李敏輔·洪檍·洪良浩·金持默·趙瑍·邊得讓·洪秀輔·尹坊·金尙集·申思運·鄭存中·韓光綮·柳戇,進箋如儀。上曰,今日卿等,奉五十億之壽,來獻予元子,予心欣悅,如何可言?樂性等曰,以昨夜雨勢觀之,似無開霽之望,而曉來天氣和暢,日候淸朗,若有造物者所相,此豈臣等之幸?實亦千千萬萬無疆之慶。伏不任欣賀之至。上曰,今日入侍,皓髮盈庭,兒齒擎冊而摠計子若孫之率入者,則優過百餘人,今日之擧,可謂太平盛事矣。濟恭曰,今日耆臣,在外者數三人外,盡皆登筵,而又其職品,皆是判書以上矣。人瑞錄之七萬餘人,已是人瑞,而以今日進箋者觀之,實是往牒所罕有之瑞矣。自古壽考之比,必稱周文,而今日之盛,可以匹美於成周矣。上曰,今日事實是稀貴之事,而卿等亦皆康旺,拜跪周旋,無異於中年以上之人,亦甚嘉悅矣。于時元子宮侍坐,諸臣欣欣仰瞻。樂性等曰,臣等以耆社之臣,手擎人瑞之錄,親進箋文,摠厥壽五十餘億,獻我聖上及元子宮,蹈舞之忱,愛戴之情,一日兩伸,伏庸欣賀。上曰,卿等以人瑞中人,奉人瑞之冊,以進箋文,而予乃親臨便殿,元良又在傍同受,今日之擧,可謂盛矣。日氣之開霽淸朗,尤豈不奇異耶?樂性等曰,今日之擧,求之往牒,亦未有此等盛觀矣。上曰,耆臣孫曾中兒輩,使之進見於元子,可也。諸兒以次進拜於元子宮,元子宮次次問年歲及誰某之孫,仍以五花糖囊子之屬,賜給諸兒,皆欣欣拜受。上曰,今日以卿等之入來,慈宮略設少饌,卿等各醉飽,以賁今日之樂也。仍命宣饌於耆臣,人各一床。上曰,卿等須各率子若孫曾,同爲醉飽,而此宴卽稀貴之宴也。可裹者裹去,歸與妻孥共之,可也。樂性等曰,今日臣等,醉飽珍饌,而又令歸共一室,感祝萬萬,今日之樂,實不勝手之舞之足之蹈舞之忱也。上曰,綾恩君筋力之康健,無減於頃年進箋時,誠貴矣。今日之五世登筵,亦是稀貴中尤稀貴之事矣。未知古亦有是否。允明曰,臣家之蒙被恩造,與天無極,而今日之五世登筵,亦莫非造化生成之澤,不勝感祝。上曰,具悌元之使之以帽帶登筵,予意有在。旣曰四世立朝云,則當有信令之道矣。仍命書傳敎曰,今日耆臣進箋也。見綾恩君五世登筵,四世立朝,在古則稀罕於今爲吉祥,當有示意之擧。立朝則雖四世,其長孫尙在儒生,幼學具悌元,令該曹口傳筮仕,仍令當日肅拜。允明曰,今日之擧,實出廣慶飾喜之擧,諸臣皆莫不蒙被恩渥,而至於德之厚恩之至,若遍臣家,感祝云云,猶是例語,顧何以圖報萬一乎?上曰,重臣李敏輔之筋力,無異少年,誠貴矣。而其孫三人,亦皆俊秀,可謂多福之人矣。兩子今皆擢第,而三孫必當次第爲之,一門福祿,何其壯耶?敏輔曰,臣之兩子之占科,已切僥倖之戒,而華衮之褒,又及於癡孫,渠輩何敢當之耶。上曰,今日之擧,不可無志喜,予當先書一句,耆社諸臣與率入之子若孫曾,各以御製韻,分排字數,俾爲賡進,而雖六七歲兒輩,亦使之錄名,可也。濟恭曰,卽席賡進,則排韻甚難,退出後各各製進,似宜矣。上曰,然矣。卿等各各做出,送于重臣李敏輔,使之釐正書入。承史閣臣及侍衛諸臣,以律詩製進,卿等則以古詩製進也。樂性等次次進拜於元子宮,元子宮亦答拜。樂性等曰,元子宮周旋拜揖,動中節文,岐疑之容,儼若天成,伏不任歡祝萬萬。臣等逢此千一之會,宜獻萬億之壽,願行三呼之禮,以效一日之祝矣。上曰,好矣。樂性等與侍衛諸臣,三呼千歲千千歲。上曰,今日之擧,可謂昇平盛擧,而卿等手擎人瑞之錄,口呼千千之年,以獻我元良,如此勝事,殆若古今之初有矣。諸臣皆得醉飽,欣欣歡歡。上曰,耆臣次次率子孫先退。上曰,耆臣子孫中年限已滿者,令該曹訪問草記。仍命退,諸臣以次退出。
甲寅九月二十四日午時,上御集福軒。左副承旨入侍時,左副承旨徐榮輔,假注書徐俊輔,記注官金良倜,記事官吳泰曾,檢校直提學徐有防,原任直閣尹行恁,以次進伏。上曰,今日耆臣進箋,可謂不恒有之盛擧矣。有防曰,太平盛擧,不勝欽仰,而雖以人瑞錄中所載耆老觀之,壽域之盛,未有如今時者也。命書傳敎曰,御定人瑞錄之活印,亦出於祝慶祈永之意也。進書禮行監印閣臣檢校直閣徐榮輔大鹿皮一令賜給,檢閱吳泰曾上弦弓一張賜給,累朔效勞之爲首,卽計士也。與活印監董人,令該曹米綿施賞,員役·工匠,亦爲分等施賞。上曰,初仕中首仕人,次次序陞後,承傳調用。出榻敎行恁曰,陵幸時陪從百官啓下外,名以進排,加外進去各司,有詳問以奏之命矣。典設司以香幕排設,長興庫以席子紙物進排,紫門監以御奉床陪進,濟用監以御揮巾·盥洗巾進排,軍器寺以弓矢進排,各該官員,或前期出往,或混參陪班云。尙衣院官員,則以御衣襨陪進,亦爲隨往云矣。上曰,此不過爲渠輩一時好事,轉相爲例,仍爲無例之例,而貽弊於貢人不些,所爲可駭,此所以令本司査問者也。旣不入於吏兵曹單子,則焉敢私行乎?設有進排之事,亦不微稟而進去者,亦爲駭然。自今嚴禁,此後吏兵曹啓單外進去者,隨現官員施以違制之律事,分付吏兵曹及各該司,亦令政院載之該房故事,可也。出擧條仍命退,諸臣以次退出。
上在昌德宮。停常參·經筵。
藥房提調徐有防,副提調沈煥之啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐榮輔啓曰,明日經筵取稟。傳曰,停。
洪義浩啓曰,大司憲林蓍喆,執義李秉喆,掌令鄭景祚,持平李允行牌招啓辭未下,掌令李景溟在外,持平洪秉臣傳旨未下,監察茶時之意,敢啓。傳曰,知道。
李羽晉啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
兵曹口傳政事,鄭學耕爲宣傳官。
洪義浩啓曰,合辭許久闕啓,事甚未安。除在外·傳旨未下外,未肅拜兩司諸臺,竝卽牌招,何如?傳曰,允。
以注書鄭文始汰去傳旨,傳于洪義浩曰,分揀。
傳于沈煥之曰,未肅拜行首宣傳官改差,令該曹口傳差出。
兵曹口傳政事,李商一·吳載重爲宣傳官。
以大司諫兪漢謨,正言鄭魯榮,牌不進罷職傳旨,傳曰,只推。
以鄭取善囚單子,傳于洪義浩曰,鄭取善事,多有莫曉者,製雖不工,講亦如許者,萬萬痛駭。冬節不遠,冷獄非可論,府內保囚,限三冬四書三經中一書式能講後,姑放應試,如不純通,更囚,雖至來年純通前勿放,以懲渠處事甚礙眼之習,如是下敎之後,又不知懼依舊不悛,則當奪其紅牌,削其科第,濟州牧水軍充定,令牧使捧講純通,然後狀聞,給其牌復其榜,命令當信,此豈一時飭勵之敎乎?以此分付,近日所謂經學不爲留意之輩,觀勢亦當用此律,俾各知畏,無敢放心。
司僕寺明陵展謁敎是時,各差備入把馬單子判付內,此後外道驛馬不爲徵來之時,依此定式爲之爲旀,兵曹馬段置,只以京驛馬入把時,依今番書下定式擧行,分付爲良如敎。
沈煥之,以吏曹言啓曰,本曹堂上隨駕官,當爲書入,而判書李致中服制未盡,臣昇源以兼帶摠管,寶劍進,參議未差,何以爲之?敢稟。傳曰,判堂之淸齋隨駕,事理當然,此草記還給,政院之不卽警咳,致煩筵敎,該房承旨,推考,可也。
吏曹口傳政事,尹寅基爲文川郡守。
徐榮輔,以奉常寺都提調意啓曰,東籍親耕田所種稻豆太皮䅯黍四種,今九月晦間,當爲成熟之意,敢啓。傳曰,攝刈。
李羽晉,以備邊司言啓曰,前因傳敎,船稅及鹽盆漁箭白徵之弊,釐正之意,行會諸道矣。卽見江原前監司沈晉賢狀啓,則以爲船隻與鹽盆揮罹漁箭,可以改造者改造,白徵者頉給,新造之隱漏者,從實査得,而較準於壬子元摠,則歙谷等五邑稅錢不足,爲二百八十三兩零。杆城等三邑,比之元摠,加爲一百十二兩,以此加數,充彼不足,則實未充爲一百七十二兩零,而莫重稅額,有不敢輕議減數,請令廟堂稟旨分付矣。船稅之一付道臣,無論比摠與否,從實頉給之敎,德意藹然,可感豚魚。今於狀聞之後,以其未充元摠,不爲許施,有非仰體之道,竝與鹽盆漁箭之稅,特爲依狀請施行。海業,雖曰漸不如古,營邑若能悉心擧行,此減彼加,豈有未準其摠之理?而恩敎一下,輒以減摠爲事,若此不已,則大關後弊,揆以事目,寧不萬萬未安。至於鹽盆漁箭白徵之弊,其時下敎,令道伯往復該堂,斯速釐正,則不此之爲,混同擧論於船稅者,尤未免不審。該道臣沈晉賢,從重推考。今年雖以莫大之特恩,有減摠,此後則各別惕念,白徵及隱漏之類,一一査括,隨卽論報於該廳,使稅額無縮,民力有紓,毋或從他現發營邑抵罪之意,嚴飭分付,何如?傳曰,允。卽爲行會,可也。
李羽晉,以壯勇營言啓曰,本營秋冬等試射時,將官·將校·軍兵等各技優等,別單書入之意,敢啓。傳曰,知道。
洪義浩,以訓鍊都監言啓曰,帳幕軍鳥銃貫一中邊一中金重麗,木綿二疋,邊二中文道煥等三名,各木綿一疋,布子一疋,邊一中崔弼仲等十九名,各木綿一疋,武藝廳門旗手鳥銃貫一中邊一中尹泰燁,木綿二疋,邊二中林春根等三名,各木綿一疋,布子一疋,邊一中邊尙業等,各木綿一疋,依判下單子,考例施賞之意,敢啓。傳曰,知道。
洪義浩,以訓鍊都監言啓曰,依下敎,別隊假別將右部千摠李殷福,汰去,哨官李聖濂,嚴棍十五度之意,敢啓。傳曰,知道。
洪義浩,以禁衛營言啓曰,本營帳幕軍貫一中邊一中一名,木二疋,貫一中二名,邊一中十一名,各木一疋,依判下單子考例施賞之意,敢啓。傳曰,知道。
洪義浩,以御營廳言啓曰,依啓下單子判付,本廳帳幕軍吳世範,鳥銃邊三中,木三疋,元喜得,貫一中邊一中,木二疋李景燁等二名,邊二中,各木一疋·布一疋,蔡國成等三名,貫一中,李德重等十二名,邊一中,各木一疋,依例分等施賞之意,敢啓。傳曰,知道。
洪義浩,以義禁府言啓曰,昌陵令柳範休,參奉朴宗臣,嚴問捧口招以聞。英陵令朴敦浩,參奉趙鎭順,寧陵別檢許栮,參奉金世淳拿處,厚陵令金愚,參奉李鎭祜拿來,考律勘處事,傳旨啓下矣。柳範休·朴宗臣·趙鎭順·許栮,金愚,今方待命,竝拿囚,而朴敦浩·金世淳·李鎭祜,俱未替直云。待替直拿囚之意,敢啓。傳曰,知道。
甲寅九月二十五日辰時,上具戎服,出交泰門,由明光門,御春塘臺·瑞蔥臺。試射入侍時,行都承旨沈煥之,行左承旨沈晉賢,行右承旨金履成,左副承旨徐榮輔,右副承旨李羽晉,同副承旨洪義浩,假注書具得魯·徐俊輔,記注官承膺祚,記事官吳泰曾,檢校直提學徐有防·金載瓚,原任直提學徐鼎修,一直提學徐龍輔,檢校直提學鄭大容,原任直閣尹行恁,以次進伏。上曰,臺上臺下參觀,除之,只兵判各營門大將爲之。宣傳官跪啓鳴金大吹打,兵曹判書具庠,訓鍊大將徐有大,壯勇大將金持默,以次參觀。上曰,兩營大將參觀時,敎鍊官輩,乃敢隨入於咫尺帳殿,兩將臣爲先記過,敎鍊官,使各其將臣別般嚴治,宣傳官不能檢飭,有此雜亂之擧,萬萬駭然矣。命拿入宣傳官李東善·李周鳳等。上曰,汝輩不能檢飭,誠駭然矣。命決棍二度。上曰,汝輩姑先警責,卽爲上來擧行,而若復如前,當嚴處,以此知之也。上曰,訓將則分所進去,壯勇大將,爲臺上試官,待畢試使之應試。上曰,試記使之陸續修正,承旨嚴飭訓鍊院,可也。義浩曰,今方修正云矣。上曰,調馬今日爲之乎?有防曰,然矣。上曰,五日一次調馬卽古例,而近來未聞如例擧行,今番調馬,依古例爲之,別軍職宣傳官輩,亦爲率去可也。上曰,王大妃殿進御行濕流氣飮停止,參苓茶自今日一貼式煎入。出榻敎義浩曰,未下直守令當日辭朝事,命下,而新除授文川郡守李周顯,時在全羅道全州地,何以爲之?敢稟。上曰,此時本道民事,有難待其上來,在外守令改差,令該曹口傳擇差,待下批當日辭朝,可也。出擧條上曰,未下直守令當日辭朝。出榻敎上曰,下直守令入侍。出榻敎文川郡守尹寅基進伏。上曰,南關雖勝於北關,歉歲民事,在所勤念,今番之特點,欲爲責效也,爾須善爲之也。寅基曰,聖敎及此,敢不盡心乎?上曰,六事講除之。上曰,守令先退。上曰,行首宣傳官許侙改差,其代令該曹口傳差出。出榻敎上曰,試射已畢,受賞之類,使各營整齊,待呼名卽爲受賞,可也。頒賞訖,上乘輿,由明光門·交泰門還內。諸臣以次退出。
上在昌德宮。停常參·經筵。
徐榮輔啓曰,明日明陵親祭齋戒,再明日動駕相値,視事頉稟之意,敢啓。傳曰,知道。
徐榮輔啓曰,明日城隍發告祭傳香,禮房承旨當爲齋宿,左承旨沈晉賢,所當牌招,而拘於廳規,不得請牌,何以爲之?敢稟。傳曰,牌招。
以香室明陵親祭受押單子,傳于徐榮輔曰,親押。
洪義浩啓曰,合辭方張之時,諫院無詣臺之員,事甚未安。除在外外,未肅拜人員,竝卽牌招,何如?傳曰,允。
以掌令李景溟禁推傳旨,傳于洪義浩曰,分揀。
傳于徐榮輔曰,左副承旨入侍。
承旨前望單子入之,尹致性落點。
傳于沈煥之曰,承旨房仍,左承旨爲禮房,左副爲軍士房。
傳于洪義浩曰,政官牌招開政。
沈煥之,以吏曹言啓曰,隨駕官單子,今番書入,而隨駕各司中工曹判書柳戇,參判姜恒,參議李奭祚,俱爲老病,無以陪從云。何以爲之?敢稟。傳曰,竝許遞,今日政差出,可也。
有政。吏批,判書李致中服制,參判黃昇源進,參議未差,行都承旨沈煥之進。啓曰,判書李致中服制,參議未差,小臣獨政未安,何以爲之?敢稟。傳曰,仍爲之。以洪仁浩爲大司諫,申大尹爲司諫,沈銖爲掌令,魚錫齡爲獻納,李瑞朝·李元八爲正言,徐鼎修爲工曹判書,閔台爀爲參判,李義綱爲參議,李鼎運爲左尹,李肇源爲掌樂正,任光白爲監察。
兵批,判書具庠病,參判柳誼病,參議朴宗甲病,參知兪漢寧入直進,右副承旨洪義浩進。副護軍高宅謙,副司直柳戇·姜恒·徐有臣·兪漢謨·李奭祚·沈奎魯·李羽晉,副司果鄭魯榮·曺喜有,以上竝單付,僉知二單許侙·鄭學耕。
傳于洪義浩曰,右副承旨入侍。
以纛所獻官望單子,傳于沈晉賢曰,此重臣之年老,不下於時兵判,況同是隨駕之人,則雖曰曾經者乏人,如是塡差者,銓官事豈成說?捧納承旨推考,銓官處問啓。
傳于金履成曰,今因舊還停退事聞之,畿邑則喬桐一邑外,無非南·北漢餉穀之穀在列邑者云。然則舊還之停退,豈有實效乎?卽令廟堂問於該將臣·守臣·道臣,各年未捧數爻,條列草記,以爲闊狹之地。
傳于洪義浩曰,時囚罪人徐有和,以前下罪目,勘以邊竄之律事,分付於卄七,待其卄六者,亦出於重人命洩幽冤之意。竝以此意,具載配文,當日發送。
大司諫洪仁浩啓曰,臣恩荷生成,感鐫衷曲,拚棄廉義,有除輒膺。今於薇垣新命,義重陪扈,豈敢爲逡巡之計?而第臣於頃年,忝叨玉署朝參筵奏,不過目下之言事,而伊時人言,厚被情外之深斥,畢竟淸顯刊改之請,至登於儒臣之疏,三司一步,已成鐵限,矧於見職通擬之時,至有亞銓疏論之擧,從前之似臣情勢者,俱蒙曲諒之恩,隨牌祗肅,雖怵義分,因仍冒膺,斷無是理,請命遞斥臣職。答曰,勿辭,亦勿退待。
洪義浩,以訓鍊都監言啓曰,御營廳十月十一月當慶尙右道鄕軍退番代,東營·集春營入直,依停番時例,以訓局軍兵磨鍊入直事,已自該廳草記啓下矣。東營軍五十名,集春營軍五十名各其將官率領,來十月初一日爲始,與御營廳軍替代,限鄕軍上番間,輪回入直之意,敢啓。傳曰,知道。
洪義浩,以禁衛營言啓曰,來十月當三番前部後司屬黃海道五哨軍兵逢點實數五百名,已爲點閱整齊,來十月初一日,與內外各處入直將官軍兵等,依例替代後,舊軍放送而來。十二月乙卯正月當上番軍兵,當爲依例知委,而嶺南年分狀啓,未及來到,仍停當否,姑未定奪,待其上來,卽爲擧行之意,敢啓。傳曰,知道。
洪義浩,以御營廳言啓曰,本廳來十月十一月當停番事,已爲草記蒙允矣。舊番軍兵,來十月初一日放送,而東營·集春營入直步兵,以訓局軍替代,騎士將率領,騎士仍直東營,把摠依例移直新營,而各色京標下軍三十名,別破陣十二名,輪回入直,宮墻外別巡邏,則京標下軍六名,牌將率領,依前輪巡。來十二月乙卯正月當上番軍,姑待嶺南·湖南年分狀啓上來懲停當否判下後,擧行之意,敢啓。傳曰,知道。
洪義浩,以禁衛營言啓曰,今九月二十八日明陵幸行時,本營軍兵留都事,命下矣。弘化門則哨官金命崑,右哨軍七十九名內十名,建陽門把守,集賢門則把摠李昇普,右哨軍十五名,銅龍門則哨官高道成,後哨軍四十名,率領入直,新營則千摠權邁,騎士將李邦祚,哨官李鼎五·李東郁,敎鍊官禹重昶,騎士二十五人,兼別破陣二名舊番鄕軍二十七名,率領入直,南別營則哨官李行儉,別騎衛二人,舊番鄕軍十一名率領守直,火藥庫則哨官崔顯中,別破陣八名,兼別破陣六名,率領守直,都城頹圮兩處,則哨官金聲遠·咸敬行,舊番鄕軍三十名率領,把守之意,敢啓。傳曰,知道。
洪義浩,以義禁府言啓曰,時囚罪人徐有和,以前下罪目,勘以邊竄之律事,分付,囚於卄七,待其卄六者,亦出於重人命洩幽冤之意,竝以此意,具載配文,當日發送事,命下矣。罪人徐有和,平安道渭原郡邊竄,而以前下罪目及今此傳敎內辭意,具罪目,依例發遣府書吏,卽爲押送配所之意,敢啓。傳曰,關西·渭原等數邑之尤甚,有耳者孰不聞之?況判堂之兼帶備堂者乎?年分狀啓,姑未上來,勿定配所,卽是常事,則如是磨鍊,萬萬駭然。渠之生出獄門,以其特念城化之後弊也,施威而已,得免拷掠,亦出於情跡之參互,則艱覓善地,有此草記,判堂爲先遞差,捧納承旨推考,令次堂更爲草記,可也。
洪義浩,以義禁府言啓曰,罪人徐有和平安道渭原郡邊竄草記批旨內,關西·渭原等數邑尤甚,有耳者孰不聞之?況判堂之兼帶備堂者乎?年分狀啓,姑未上來,勿定配所,卽是常事,則如是磨鍊,萬萬駭然。渠之生出獄門,以其特念城化之後弊也,施威而已,得免拷掠,亦出於情跡之參互,則艱覓善地,有此草記,判堂爲先遞差,捧納承旨推考,令次堂更爲草記可也事,命下矣。罪人徐有和,咸鏡道三水府邊竄,而以前下罪目及今此傳敎內辭意,具載配文,依例發遣府書吏,卽爲押送配所之意,敢啓。傳曰,知道。
金履成,以賑恤廳言啓曰,南部瓦有豆里契任掌徐貴石,今月二十五日本洞路傍,得三歲遺棄男兒,同里居良女金召史,欲爲收養,西部太平館契任掌朴順奉,今月二十五日本洞路傍,得一歲遺棄男兒,同里居良女吳召史,欲爲收養,貧不自食,皆願受料,告于本部,自各該部同日牒呈,故依節目竝爲給料,使之乳養之意,敢啓。傳曰,知道。
大司諫洪仁浩,持平李允行,校理尹光普·韓光植,副校理尹序東·權坪,獻納魚錫齡,修撰沈興永,副修撰尹益烈·任希存啓曰,請黜置罪人鄭致遠妻,亟令王府,快正典刑。措辭見上請物故罪人德相亟施孥籍之典。措辭見上請逆賊尙喆追施孥戮之典。措辭見上請向日合辭兩啓之已傳而未徹者,亟命捧入,仍賜允兪,俾王章伸四字刀割)焉。措辭見上
大司諫洪仁浩,持平李允行,獻納魚錫齡啓曰,請遲晩後物故罪人啓能亟施孥籍之典,趾賊等凶種快施邦刑,養遂·獻遂·李觀源,竝令王府,設鞫得情。措辭見上請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔,連伊夫妻,竝嚴鞫得情,快正典刑。措辭見上請物故罪人國榮亟施孥籍之典。措辭見上請梟示罪入明謙,正刑罪人以謙亟施孥戮之典,逆復庶子好石亟施處絞之律,荐棘罪人時偉,設鞫得情快正王法,遲晩罪人宇鎭,捧根脚快正王法。措辭見上請柳星漢亟令王府,設鞫嚴問,期於得情,快正邦刑,措辭見上請承款後物故罪人九宗亟施孥籍之典。措辭見上答曰,不允。
甲寅九月二十六日辰時,上御重熙堂。左副承旨入侍時,左副承旨徐榮輔,假注書具得魯·徐俊輔,記注官承膺祚,記事官吳泰曾,以次進伏。上曰,今番陵行,盤果使之申飭,而至若抄啓文臣輩之差祭者,如有不能自辦者,自本閣給送也。榮輔曰,各司亦皆申飭云矣。命書傳敎曰,日前筵中,右相所奏甚起惑,而今因錄事所告詳聞之,又滋惑矣。旣勿胥命,仍傳命名之後,胥命則不爲,命召則受佩,惟於還就宅中一款,如是却顧逡巡,何其太過當耶?情志自情志,格例自格例,固知此諭之反涉屑越,許久任卿之爲,則所關於朝體者非細,卿須體悉,卽爲還第,安心視事,遣史官傳諭于左議政。仍命退,諸臣以次退出。
甲寅九月二十六日午時,上御重熙堂。右副承旨入侍時,右副承旨洪義浩,假注書具得魯,記注官承膺祚,記事官吳泰曾,以次進伏訖。上命書傳敎曰,明日動駕,諫院無隨駕之員,未肅拜在外人,竝許遞,今日政,在京無故人差出,待下批牌招察任。又命書榻敎曰,右副承旨許遞,仍差守宮承旨,其代前望單子入之,待下批牌招察任。仍命退,承史以次退出。
上在昌德宮。停常參·經筵。
洪義浩啓曰,來初一日輪對日次矣,敢稟。傳曰,爲之。
傳于洪義浩曰,右副承旨·同副承旨入侍。
洪義浩啓曰,卽者義禁府都事來言,時囚明日捧供事,命下矣。判義禁未差,知義禁尹師國呈辭,同義禁李鼎運差祭,只有同義禁黃昇源一人,不得備員開坐云。知義禁尹師國,卽爲牌招,以爲備員擧行之地,何如?傳曰,允。
洪義浩啓曰,知義禁尹師國,牌不進推考傳旨,今方捧入,而時囚今日內捧供議處事,命下之後,如是違牌,事甚未安,更卽牌招。同義禁李鼎運差祭,黃昇源以寶劍摠管,當爲淸齋,無以備員擧行,判義禁未差之代,政官牌招開政差出,待下批仍卽牌招,以爲備員開坐之地,何如?傳曰,違牌及差祭人許遞,與未差之代,前望單子入之,待下批牌招,先開坐後謝恩。
禁府堂上前望單子入之,判義禁鄭好仁,同義禁沈晉賢·金履成落點。
傳于沈煥之曰,政官牌招開政。
有政。吏批,判書李致中服制,參判黃昇源進,參議未差,行左承旨沈晉賢進。啓曰,判書李致中服制,參議未差,小臣獨政未安,何以爲之?敢稟。傳曰,仍爲之。以許晊爲司諫,李重蓮爲正言,柳焵爲驪州牧使。兵批,判書具庠病,參判柳誼病,參議朴宗甲病,參知兪漢寧入直進,左副承旨徐榮輔進。同知單金鼎哲,副護軍李景溟。
傳于尹致性曰,當該吏曹堂上推考。
傳于金履成曰,明日出宮門路,以協陽門爲之。
徐榮輔,以兵曹言啓曰,今此明陵行幸時,左邊捕盜大將趙圭鎭,以善騎別將隨駕,右邊捕盜大將柳孝源,以禁軍別將隨駕矣。在前如此之時,有曾經捕將權察之例,限回鑾間留都禁衛大將李漢豐,姑令權察,何如?傳曰,允。
徐榮輔啓曰,因兵曹草記,今此明陵行幸時,左邊捕盜大將趙圭鎭,以善騎別將隨駕,右邊捕盜大將柳孝源,以禁軍別將隨駕矣。在前如此之時,有曾經捕將權察之例,限回鑾間留都禁衛大將李漢豐,姑令權察事,允下矣。權察捕盜大將李漢豐,卽爲牌招聽傳敎,何如?傳曰,允。
沈晉賢啓曰,卽見全羅監司李書九農形狀啓,則年月下只書十字,不塡日字,奏御文字,所當審愼,而若是疎漏,事甚未安。臣等之矇然捧入,極爲惶悚,而該監司不可無警責,從重推考,何如?傳曰,允。
金履成啓曰,此重臣之年老,不下於時兵判。況同是隨駕之人,則雖曰曾經者乏人,如是塡差,銓官事豈成說?捧納承旨推考,銓官處問啓事,命下矣。問于吏曹參判黃昇源處,則以爲臣本至庸極愚,觸事憒裂,俄於獻官單子之還下,適値昏夜,忙急擧行之際,重臣趙宗鉉之年老,與兵曹判書具庠,無甚差異,而漠然不能覺察。況且均是隨駕之人,而矇然塡差以入,致勤問啓之命,莫非臣昏謬顚錯之罪,惶隕悚慄,不知所對云矣,敢啓。傳曰,知道。
以慶尙監司趙鎭宅啓本,河東府定配罪人徐配修到配事,傳于洪義浩曰,到配之遲滯,甚於徐有聞,豈其道里稍近而然乎?移配長鬐縣,定營校押送後狀聞事,回諭。此狀啓還下送,徐有聞之又如是遲滯可駭,依流配之計程到配例,移定配所於全羅道最尤甚興陽地事,亦爲下諭。
尹致性,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭,依定式發遣本曹郞廳奉審,則文昭殿碑閣夫防草二張脫落,蠶壇碑閣東北邊春舌女防草三張,夫防草一張,女瓦三張,夫瓦二張脫落,淨業院·流霞亭,無頉處,追慕洞碑閣夫防草一張脫落,四面墻垣瓦子,庫庫脫落,分付各該司,使之卽速修改之意,敢啓。傳曰,知道。
沈晉賢,以景慕宮都提調意啓曰,本宮御覽植木帖子,每四季朔修整以入矣。今季朔則別無生枯之可以修整者,故御覽植木帖子,姑不請出之意,敢啓。傳曰,知道。
尹致性,以備邊司言啓曰,再明日動駕時,摠戎廳當爲留陣於弘化門外,而摠戎使申大顯,姑未上來,兼察摠戎使徐有大,以訓鍊大將隨駕矣。將臣受符,至爲嚴重,而摠帥之若是稽滯,極爲未安,爲先從重推考。在前如此之時,或以中軍代領,或他將臣兼察,今番則何以爲之乎?敢稟。傳曰,時任他營將臣,皆隨駕與領軍,以水原留守趙心泰,回鑾間兼察,使之權領留陳,令政院待開門牌招聽傳敎,可也。
徐榮輔,以備邊司言啓曰。傳曰,今因舊還停退事聞之,畿邑則喬桐一邑外,無非南·北漢餉穀之散在列邑者云。然則舊還之停退,豈有實效乎?卽令廟堂問於該將臣·守臣·道臣,各年未捧數爻,條列草記,以爲闊狹之地事,命下矣。依下敎,問于該將臣及道臣處,則守禦廳舊還傍近邑移轉,已爲準捧,獨於廣州一府,戊戌未捧六千八百七十石,壬寅未捧一萬二千五百八十三石,癸卯未捧一千九百五十七石,丙午未捧入千四百九十四石,辛亥未捧五十六石,壬子未捧二千七百九十一石,合三萬二千七百五十石零,摠戎廳則北漢·平倉·長山·臨津四處舊還之散在各邑者,丁酉未捧入十七石,戊戌未捧二千一百一石,辛丑未捧二千六十石,壬寅未捧三千三十四石,丙午未捧九百九十二石,合八千二百七十石零,京畿所管喬桐府軍餉,辛亥未捧十七石,癸丑未捧一千二百八十四石云矣,敢啓。傳曰,餉穀雖體重,諸道雖參差,而今年所謂稍實處,舊餉之竝督,決知其難强,舊餉未捧者,亦依舊還例,特竝停退事,三懸鈴星火知委於諸道,可也。
徐禁輔,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
洪義浩,以守禦廳言啓曰,今此行幸時,各營諸色標下餘軍,量宜作隊,將官領率留待,入直本營事,自兵曹節目啓下矣。本廳中軍邊慶遇,別破陣四十名,標下軍四十名,量宜作隊,領率將官,今月二十七日申時量,依例留營入直之意,敢啓。傳曰,知道。
禁府啓目,昌陵令柳範休,參奉朴宗臣等原情云云。柳範休段當初漏報之數,諉以計數之顚錯,或諉以小株之漏落,特敎嚴問之下,如是漫漶,不爲直招,尤極可駭是白遣,朴宗臣段,稱以出直,游辭納供,泛稱遲晩,竝只刑推得情,何如?判付啓,參以事情,考其株數,區別公私罪,草記議處,照律放送爲良如敎。又啓目,厚陵令金愚,參奉李鎭祜等原情云云。傳旨內辭緣,泛稱遲晩,竝只刑推得情,何如?判付啓,昨秋摘奸,被捉旣多,今春亦然,特以申令之意,屢施寬假之典,渠輩寧有不聞不知之理乎?今番則雖一柯一枝,難以容貸是去乙,況旀其所被捉者,槽樑之鑿斫也?渠輩焉敢以非渠所犯,非渠當番,游辭發明乎?俱以名祖之孫,有此不職之罪,尤爲痛駭。竝只依律勘處草記爲旀,近地陵寢,則猶有小心之效,而稍遠之地無所顧忌,每每犯科,尤豈不無狀之甚乎?地方官亦有耳有目,則不能禁戢,亦豈成說?今番段姑付之令前,不爲處分,此後陵官犯科之事,不能摘發報營,則豐德府使·驪州牧使,當隨現嚴處,令畿營揭板齋所及衙軒事,令政院下諭爲良如敎。又啓目,英陵令朴敦浩,參奉趙鎭順,寧陵別檢許栮,參奉金世淳原情云云。傳旨內辭緣,泛稱遲晩,竝只刑推得情,何如?判付啓,遠道寢郞之小心守護,宜倍近地是去乙,其所執捉,如是夥多,所當各別重繩,而風落株數之不報,似未及周旋而然。火巢內外株根,雖使渠輩,晝夜策笻巡山,頑隷悍僕之偸斫,勢難一一致察,比之於厚陵陵官,自有輕重之別,其矣等爲先削其仕日,期於贖愆爲旀,最作奸之下屬及頭目員役,不可刑推而止,令畿伯更加考律懲罪爲旀,本陵之株根太半,是邑人所爲,雖曰柴道極貴,名以地方官,若能檢飭,豈有是也?聞於摘奸史官之回奏,牧使治績,柔善太過,吏奴驕橫之外,受侮於班戶下民者,取笑不些。況値歉歲,雖責蘇弊云,該牧使李敬五,施以不敍之典,其代以剛明善治人,今日政差出,待下批當日辭朝,此判付一體揭板,俾後來者知所懲畏爲良如敎。
洪義浩,以義禁府言啓曰,時囚罪人柳範休·朴宗臣等原情公事判付內,參以事情,考其株數,區別公私罪,草記議處照律放送事,命下矣。柳範休,觀其所供風落木錯報,雖曰不能明白計數,而其所漏報之數,至於九百餘株之多,揆以法意,不可容貸。以陵園墓松雜木十株以上犯斫,而不能摘發之陵官,徒三年定配,私律,告身盡行追奪江原道旌善郡餘良驛,徒三年定配,而以議啓內辭意,具罪目依例發遣府羅將,押送配所。朴宗臣風落木枚報時,雖非入直,旣是職掌所管,則宜有更審詳報之擧,而仍爲掩置,其爲溺職,莫此爲甚。以事應奏不奏公律,杖八十收贖,放送,何如?傳曰,允。柳範休所坐,亦與不禁偸斫有異,則通編本律,旣不襯當,風落株數之所報,與摘奸相左,聞其事勢,遺漏似非瞞報,與朴宗臣公律勘放,一體削其仕日。大抵王府之關石,所關何如,則朴宗臣照律,只請公罪,若此則輕於宗臣者削仕,而以宗臣之重犯,只可收贖乎?削仕係是無於律之律,則雖不得直請,亦不措辭,何也。卿等從重推考。
洪義浩,以義禁府言啓曰,時囚罪人柳範休,告身盡行追奪,徒三年定配,朴宗臣杖八十。以公罪收贖照律草記批旨內,柳範休所坐,亦與不禁偸斫有異,則通編本律,旣不襯當,風落株數之所報,與摘奸相左,聞其事勢,遺漏似非瞞報,與朴宗臣,公罪勘放,一體削其仕日事,命下矣。柳範休與朴宗臣杖八十,以公罪收贖,一體削其仕日事,分付吏曹之意,敢啓。傳曰,知道。
尹致性,以義禁府言啓曰,時囚罪人金愚·李鎭祜等原情公事判付內,昨秋摘奸,被捉旣多,今春摘奸亦然,特以申令之意,屢施寬假之典,渠輩寧有不聞不知之理乎?今番則雖一柯一枝,難以容貸,其所被捉者,槽樑之鑿斫也。渠輩焉敢以非渠所犯,非渠當番,游辭發明乎?俱以名祖之孫,有此不職之罪,尤豈不痛駭。依律勘處草記事,命下矣。取考律文,則大典通編禁制條曰,陵園墓拱抱大木犯斫,而不能摘發,陵官,二株以上次次加等,止流三千里。推斷條有曰,犯私罪,杖一百以上之罪,告身盡行追奪矣。金愚告身盡行追奪,平安道孟山縣,李鎭祜告身盡行追奪,黃海道豐川府,竝流三千里定配,而以判付內辭意,具罪目依例發遣府羅將,押送于各其配所,何如?傳曰,允。
尹致性,以義禁府言啓曰,時囚罪人朴敦浩·趙鎭祜·許栮·金世淳等原情公事判付內,遠道寢郞之小心守護,宜倍近地,其所執捉,如是夥然,所當各別重繩,而風落株數之不報,似未及周旋而然。火巢內外,雖使渠輩晝夜策笻,巡山頑隷悍僕之偸斫,勢難一一致察,比之於厚陵陵官,自有輕重之別,爲先削其仕日,期於贖愆,最作奸之下屬及頭目員役,不可刑推而止。令畿伯更加考律懲罪事,命下矣。朴敦浩·趙鎭順·許栮·金世淳等削其仕日事,分付吏曹,最作奸之下屬頭目·員役等,更加考律懲罪事,分付畿營之意,敢啓。傳曰,知道。
尹致性,以義禁府言啓曰,河東府定配罪人徐配修到配啓本,傳曰,到配之遲滯,甚於徐有聞,豈其道里稍近而然乎?移配長鬐縣,定營校押送後狀聞事,回諭。此狀啓還下送,徐有聞之又如是遲滯可駭。依流配之計程到配例,移定配所於全羅道最尤甚興陽地事,命下矣。河東府定配罪人徐配修,移配長鬐縣,河陽縣定配罪人徐有聞,依流配計程到配例,全羅道興陽縣移配,而別定營校,押送于各其配所後狀聞事,分付各該道臣之意,敢啓。傳曰,知道。
左議政金履素疏曰,伏以,人臣之獲罪於君父,叨恩於君父者,從古何限,而豈有如臣近日之所負犯,所蒙被之萬萬蔑分,萬萬踰涯者哉?蔑分之誅不加,踰涯之恩荐降,職名依舊也,偃息猶前也。至若十數日縮伏閭次,非不知去就之轉沒着落,而窮無所告,計匪得已,則尙庶冀謬恩遄收,常刑是伏。不自意昨者特下之敎,旣燭臣之情地,旋責格例之所關,臣伏地承聆,且惶且感,只有被面之涕,實無措躬之所。百爾思量,寧自陷於唐突之誅?不敢爲違傲之計,冒死還次,達宵增蹙,區區至願。惟在於遄被應勘之重律,以勵臣分,而況今羹墻之慕將伸,鑾蹕之幸將啓,在臣道理義分,攸當致身陪班,趨參享班,少伸情禮,而不但積罪尙逭於鈇鉞,私心益切於懍蹙,旣無以跨馬趁班,又不敢任自先詣,勢將扶舁迎送於中路,則虧分廢禮,罪尤莫逃。有臣如此,生不如死。臣雖至頑至愚,尙存省覺,是豈自同平人?陳疏仰籲之時?而與其無一言偃伏之益陷大戾,無寧冒萬死疾呼,而粗暴實情。伏乞天地父母,俯賜諒察,亟命有司,勘臣前後罪犯,俾朝綱肅而賤分安焉云云。答曰,省疏具悉卿懇。昨有傳諭,復何控辭?動駕在卽,是豈大官言私之時?卿其安心視事。仍傳曰,此批答遣史官傳諭。
甲寅九月二十七日辰時,上御重熙堂。右副承旨,同副承旨入侍時,右副承旨洪義浩,同副承旨尹致性,假注書徐俊輔,記注官承膺祚,記事官吳泰曾,以次進伏。上曰,今番則弓矢勿爲持去事,分付軍器寺也。義浩曰,司謁金宗爀,以不當仰對之事,輕先奏達,極涉猥濫,不可無懲,令攸司科治,何如?上曰,從重科治,可也。出擧條上曰,王大妃殿進御蔘苓茶停止,行濕流氣飮,自今日一貼式煎入。出榻敎命退,諸臣以次退出。
上在昌德宮。停常參·經筵。
徐榮輔啓曰,明日常參·經筵取稟。傳曰,停。
傳于徐榮輔曰,百官揷羽。
傳于洪義浩曰,戶刑換房。
傳于尹致性曰,左承旨入侍。
傳于尹致性曰,承旨房仍,軍士房爲禮房。
大駕詣晝停碑閣所後,內閣·政院·玉堂·藥房口傳問安。答曰,知道。
明陵入齋室後,內閣·政院·玉堂·藥房口傳問安。答曰,知道。
親祭罷後,內閣·政院·玉堂·藥房口傳問安。答曰,知道。朝廷二品以上·六曹堂上·兩司長官口傳問安。答曰,知道。
敬陵·翼陵·順懷墓·弘陵·昌陵展拜後,內閣·政院·玉堂·藥房口傳問安。答曰,知道。
朝廷二品以上·六曹堂上·兩司長官口傳問安。答曰,知道。
兵曹口傳政事,副司直沈晉賢·金履成。
吏曹口傳政事,明陵參奉單朴宗臣。
傳于沈煥之曰,政官待開門牌招。
徐榮輔,以備邊司言啓曰,今番行幸時,自磚峴前後至黔巖道路,專不修治,石角嵳峩,植炬則徑先燃爇,駕過之時,未免黑暗,雖以店舍言之,一無修飭,所見駭然,揆以紀綱,極爲寒心。當該漢城府堂上及道臣,一竝罷職,差使員及地方官爲先罷職,令該府拿問重勘,何如?傳曰,允。道伯則今番道路摘奸,旣除之,容有一分可恕之端,與判尹爲先從重推考,都差使員,緘辭從重推考,地方官之代,明日政擇差,可也。
還宮後,內閣·政院·玉堂·藥房問安。答曰,知道。
明陵親祭敎是時,亞獻官判府事朴宗岳,終獻官右議政李秉模,贊禮禮曹判書閔鍾顯,典祀官奉常寺正吳泰賢,陵司令李宗明,執禮司果李相璜,執尊校理尹光普,大祝兵曹正郞洪大協,祝史副修撰尹益烈,齋郞副修撰任希存,贊者引儀崔珽,謁者引儀任希澤,贊引假引儀金樂敏,祭監監察金濟萬,監察李弘達。
甲寅九月二十八日丑時,上詣明陵。擧動時,行都承旨沈煥之,行左承旨沈晉賢,行右承旨金履成,左副承旨徐榮輔,右副承旨尹致性,同副承旨洪義浩,假注書具得魯·徐俊輔,記注官承膺祚,記事官吳泰曾,檢校直提學徐有防,原任直提學徐鼎修,檢校直提學鄭大容,原任直閣尹行恁·南公轍,以次隨駕。上具戎服,乘駕轎,出協陽門,由肅章門·進善門·敦化門,詣黔巖晝停所。引儀跪啓請下轎。上下轎入大次,命軍士房承旨入侍。左副承旨徐榮輔進伏。上曰,京畿監司與差使員入侍。賤臣承命出,與京畿監司徐龍輔,楊州牧使李東馨,坡州牧使趙宅鎭,高陽郡守王道常偕入進伏。上曰,今年農形民情,何如耶?東馨曰,未免歉歲矣。上曰,邑民弊間,有所懷,陳之也。東馨曰,別無大弊,而今年穡事不登,小民懷保之策,當爲急務矣。上曰,以次陳之也。宅鎭曰,本邑亦未免歉,而別無弊端之可言矣。道常曰,別無可陳矣。上曰,承旨及守令先退。平明,上具軍服,出大次,乘座馬。諸臣以次陪從。詣明陵入齋室,具翼善冠·黲袍,詣陵所版位,行四拜禮。仍詣陵上奉審,行親祭禮。命書傳敎曰,明陵行禮後,局內陵寢敬陵·翼陵·順懷墓,當展拜,該房知悉。仍詣翼陵展拜,奉審陵上訖。上乘輿,詣敬陵展拜,奉審陵上,次詣順懷墓展拜。命書傳敎曰,本陵雖在洞口之外,卽亦密邇之地,豈可不展謁?當詣弘陵展拜,該房知悉。上曰,弘陵展拜時,昌陵歷謁。出駕敎上乘座馬,詣昌陵展拜,命判府事朴宗岳,奉審陵上。仍詣弘陵展拜,奉審陵上。又詣丁字閣奉審,入齋宿,承史·閣臣及諸臣宣饌。命書傳敎曰,聖祖光御重回之年,兩聖后誕彌之月,展謁禮成,以先王之心爲心,則今日之擧,其所示意,當遵前秋元陵秪謁之例。陵司令李宗明陞敍,參奉李得養陞六,亞獻官判府事朴宗岳,終獻官右議政李秉模各虎皮一令賜給,贊禮閔鍾顯半熟馬一匹賜給,執禮李相璜,大祝洪大協竝加資,執尊尹光普,祝史尹益烈,齋郞三字墨削典祀官吳泰賢,祭監·贊謁者等,亦依昨年捧傳旨,本陵熟設熟手京鄕守僕·守護軍等,令該曹考例施賞,展謁各陵墓守僕·守護軍,亦爲依例施賞,弘陵守僕·守護軍亦依元陵例施賞事,分付。上曰,奉命承旨許遞,其代今日新資,執禮大祝除授牌招,先隨駕後謝恩。出駕敎上曰,前承旨沈晉賢·金履成,令該曹口傳付軍職。出駕敎上曰,陵官陞六之代,令該曹口傳差出。出駕敎上曰,軍兵皆已食代乎?宣傳官知入。宣傳官李東善回奏曰,幾皆食代云矣。上曰,三嚴爲之。侍衛次次前進。上敎宣傳官曰,訓局壯營御所,先詣陽鐵坪敎場,都監爲左列,壯營御營爲右列,列成行伍,聽侯迎接事,知悉。上具軍服,出齋室,乘座馬,諸臣以次陪從。命書傳敎曰,自陵所洞口,至崇禮門捧上言。上命軍士房承旨入侍。榮輔進前。上曰,俄見左相祗迎於道左,以來待於陽鐵坪之意,史官往傳。賤臣承命出傳於左議政金履素,以謹當趨簉之意回奏,上詣陽鐵坪駐驆,具甲冑,乘座馬,詣札駐所,放信砲大吹打,入敎場御大次。上曰,各軍門將臣,皆令參觀,兵曹判書具庠,訓鍊大將徐有大,壯勇大將金持默,御營大將李敬懋,京畿監司徐龍輔,開城留守李冕膺,禁軍別將柳孝源,以次參觀。上曰,宣傳官及升壇節次,竝除之。上曰,凡有閱武之擧,則大臣之入參,卽古例也。承旨生疎,未及知得矣。注書出去時,原任大臣皆令入來。賤臣承命出,與左議政金履素,右議政李秉模,判府事朴宗岳·金憙偕入進伏。上曰,左相事予若不言,則甚非君相間無隱之道,予於左相,所取者甚多,而至若向日擧措,實有非所望之嘆,慨然之心,尙今在中矣。今若有慨於心,而曰以釋然,亦豈交孚相與之意乎?今日之言,亦自無隱中出來,卿其知之,而慨然之心,與前無異矣。履素曰,向日事,莫非臣顚錯駭妾之罪,而尙未蒙嚴譴,方切悚懼矣。俄者入侍有命,已極感激,而今又下敎,若是申申,臣不覺感極而沾襟矣。上曰,各營門大將,率各馬步軍,皆於信地,先下方陣,使駕前駕後攔後別隊,追擊,可也。上曰,壯勇營步軍,移陣於肅靜牌前,使禁軍追擊衝陣,可也。上曰,凡有號令,宣傳官招致各營門敎鍊官,嚴明分付,卽事體之當然,而今番則紛聒特甚,有若聚會耳語者,萬萬駭然矣。上曰,訓局馬兵,壯營善騎隊·御營騎士,龍虎營禁軍,竝屬於守禦使金載瓚,爲先廂,三營步軍,亦屬於兵曹判書具庠,爲後廂,訓御兩將臣,只率該營前排旗幟導駕,壯營大將·禁軍別將,亦只以前排旗幟,駕後扈駕。於是,上具戎服,乘座馬。諸臣以次陪從,由崇禮門·敦化門·肅章門·進善門·萬安門,還內。諸臣以次退出。
甲寅九月二十八日初更,上御重熙堂。左承旨入侍時,左承旨徐榮輔,假注書徐俊輔,記注官金良倜,記事官吳泰曾,檢校直提學徐有防,原任直閣尹行恁,以次進伏訖。有防曰,趁曉動駕,侵夜還宮,諸節,若何?上曰,似益勝矣。上曰,上言公事,今日當爲之矣。備局回啓者,使之趁卽爲之,可也。命書傳敎曰,如此稀貴之事,豈可施之以尋常及老之典?乙卯慶科增廣登科,承傳爲參上武兼五衛將,年今八十五,而今庚戌爲壽資甲寅又資至資憲同知,而明年卽回榜之年也。有難遲待明年,爲先令道伯鐵原同知池日輝處,優給食物米肉衣資紬綿。其子孫爲何業,詳問狀啓,而亦令道伯趁今臘,預爲措辭狀聞事,令廟堂行會,文而領相,以司馬回榜在明年,武臣又有此人,今則龍虎榜備矣。尤豈不稀貴,更或有如此之人乎?領相今在時任,乙卯年大小科榜人,自廟堂訪問,京外草記或狀聞事,亦爲行會。上曰,左承旨今日省記乎?榮輔今日當坐直矣。仍命退,諸臣以次退出。
上在昌德宮。停常參·經筵。
大殿·王大妃殿·惠慶宮中宮殿,內閣·政院·玉堂口傳翌日問安。答曰,知道。
大殿,朝廷二品以上·六曹堂上·兩司長官口傳翌日問安。答曰,知道。
藥房提調徐有防,副提調沈煥之啓曰,祗謁仙寢,歷省諸陵,聖慕克伸,勞動旣多,而日吉辰良,回鑾萬安。伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐榮輔啓曰,明日常參·經筵取稟。傳曰,知道。
尹致性啓曰,大司憲林蓍喆牌不進,執義李秉喆,掌令鄭景祚,持平李允行呈辭,掌令沈銖在外,持平洪秉臣傳旨未下,監察茶時之意,敢啓。傳曰,知道。
尹致性啓曰,大司憲林蓍喆,大司諫洪仁浩,旣入闕中,不爲傳啓,卽爲出去,事甚未安,推考警責,仍卽牌招,未肅拜正言李重蓮,一體牌招,何如?傳曰,允。
徐榮輔啓曰,工曹參判閔台爀,除拜後過三日不爲出肅,依定式推考警責,仍卽牌招察任,何如?傳曰,許遞,今日差出。
洪大協啓曰,守禦使金載瓚,禁衛大將李漢豐,以東南關王廟獻官,今方受香出去矣。金載瓚所受密符,李漢豐所受命召,來請還納,將兵之任,不可一刻無摠察之人,何以爲之?敢稟。傳曰,仍佩往來,守禦使則前使領相摠察,禁將則都提調兼察,從事官發牌聽傳敎。
洪大協啓曰,摠戎使回鑾間,以水原留守趙心泰,因下敎兼察矣。大駕今已還宮,摠戎使兼察,何以爲之?敢稟。傳曰,有兼帶之壯勇外使,此所以以將臣通擬也。留守用京職之例,載於京官案,此所以令大臣亦爲也。古則前任將臣之無將任者亦多兼察,近例之李柱國,是也。政院稟旨,極爲固陋,該房承旨推考,此啓辭還下。
傳于徐榮輔曰,左承旨·右承旨,分詣受香所,奉審摘奸以來。
傳于李相璜曰,司僕提調·水原留守入侍。
以禁衛營習陣單子,傳于洪大協曰,後日次爲之。
傳于洪大協曰,隨駕挾輦軍壯營試放,今日爲之,試官則訓將·兵曹入直郞廳·堂上宣傳官一員爲之,承旨一員進去,二中以上,修正試記入啓。
傳于徐榮輔曰,奉審承旨入侍。
傳于洪大協曰,同副承旨入侍。
傳于洪大協曰,信箭所重何如,如或執頉故犯,則其律無可言。雖誤犯,亦爲徒配,近來宣傳官輩,不知法綱,看作輕罪,其在嚴紀律之道,宜有別般定律。此後信箭執頉誤犯者,直自該廳報兵曹,施以充軍之律,今番犯科之宣傳官金鎭鼎,先當用此律,而抛置成習,付之令前,亦可爲先棍汰。以此傳敎,載之禁府·兵曹謄錄,宣傳官廳受敎故事,令傳入來,在曉鼓前,而至天明遲滯,當該宣傳官李馨秀,爲先汰去,後復若此,令該府施以奪告身二等之律,亦令載之謄錄故事,不能檢飭之行首宣傳官,爲先汰去,其代竝令該曹口傳擇差。
兵曹口傳政事,李壽鵬·李商采·趙岐爲宣傳官。
沈煥之,以吏曹言啓曰,卽伏見富平幼學李始豐上言,則其父命漢,今年八十二,旣蒙嘉善壽資,而今方夫婦偕老,今春本府誤報以鱞居,未得陞秩同知。且以勳孫嫡長,承襲封君,追榮三代事,判付內,取考京籍,如果然矣。待開門卽爲下批事,命下矣。卽接漢城府所報,則命漢年八十二,母朴氏年六十九云。此與年滿偕老有異,則未得單付同知,事勢固然,而至於承襲封君,追榮三代,未經實職,不得擧行之意,敢啓。傳曰,偕老則年雖未滿,至於承襲之因不爲同知,不得爲之,當爲稱冤之端,今政單付同知,更考族派,如果承襲,亦於今日政擧行,可也。
有政。吏批,判書李致中,牌不進,參判黃昇源進,參議未差,行都承旨沈煥之進。啓曰,判書李致中牌招不進,參議未差,小臣獨政未安,何以爲之?敢稟。傳曰,仍爲之。以趙鎭寬爲刑曹參判,金履禧爲工曹參判,李肇源爲東學敎授,韓光近爲楊州牧使,牙恩君單李命漢封君事承傳。
兵批,判書具庠病,參判柳誼病,參議朴宗甲入直進,參知兪漢寧病,同副承旨洪大協進,同知單安相文,副司直閔台爀,副司果李得養,以上竝單付。
傳于沈煥之曰,楊州牧使當日辭朝。
沈煥之啓曰,假注書徐俊輔身病猝重,勢難察任,今姑改差,何如?傳曰,允。
徐俊輔改差,代以朴宗京爲假注書。
以假注書望筒,傳于沈煥之曰,屢次下敎,必以生疎者擬入,上注書出六前,永定廳任,此後假注書差出,皆以上注書施行。
洪大協啓曰,明日次對,兩司當爲進參,除在外·傳旨未下,被論人外,呈告人員,竝待開門牌招,何如?傳曰,允。
傳于徐榮輔曰,今日卽仁元聖后誕彌之日也。初三旣未展謁,其不爲當日,一也,所以展謁之行於昨日也。初一以先王每年逢是日追慕之聖慕,仰度於昨日展禮之後,則餘懷自有不禁耿耿者。況慶恩宅祠宇之箕營官享,亦云初有之擧,慶恩府院君內外致祭祭文,當親撰,獻官以本道伯爲之,香祝令香官陪進,今日發程事,分付。
傳于洪大協曰,今番備邊郞摘奸,有名無實,雖以掖隷言之,雖無大段犯科,不無所犯,杻盤至發於摘女,則尙無草記,豈此成說乎?當該曹司有司堂上,從重推考,當該備郞等,令該府拿問處之,以示信令之意。
傳于洪大協曰,訓局中旬設行事,曾有下敎而其後似不擧行,然則無異於欺三軍,訓將推考,下敎後擧行與否及何間設行,令都提調問于將臣,指一草記。
洪大協,以訓鍊都監都提調意啓曰,訓局中旬設行事,曾有下敎,而其後似不擧行。然則無異於欺三年,訓將推考,下敎後擧行與否及何間設行,令都提調,問于將臣,指一草記事,命下矣。問于該將臣處,則以爲中旬設行之命,亶出於慰悅三軍之盛意,則其在對揚之道,固當擧行之不暇,而容入物力,本自浩多,目下事勢,萬無容易措辭之道。故式至于今,日夕俟罪,今伏奉傳敎,尤萬萬惶懍,不知所爲。今雖不敢以某月某日,指的仰對,從當盡心區劃,勿論遲速,依下敎擧行云矣,敢啓。傳曰,知道。嚴飭設行,可也。
以慶尙監司趙鎭宅啓本,監試初試徐孝申拔去事,令該曹稟處事,傳于徐榮輔曰,一言蔽之曰,科場不嚴,當該京試官,令該府拿問,以懲此輩辱命之罪,而亦使未現發者,知所畏懼。
沈煥之,以吏曹言啓曰,卽伏見谷城幼學李弘直父幼學東一年七十七,母吳氏年七十四,春川幼學柳球父幼學宜漢年七十,母金氏年六十八,訓局軍姜潤尙父幼學明漢年七十,母全召史年七十一,竝願蒙加資之典事上言,判付內,詳考京籍,口傳下批事,命下矣。卽接漢城府所報,則李弘直父東一年七十七,母吳氏年七十四,偕老的實,故加資單子及夫人單子,今方書入,而柳球父宜漢年七十,母金氏年六十八,姜潤尙父明漢年六十九,母全召史年六十五云。此兩人俱非年滿偕老之人,上言內辭緣,竝置之,何如?傳曰,允。該邑若能詳探,豈有遺漏之擧乎?推恩之典,所重,何如,飭敎,又何如?則其所擧行,若是稽忽,當該道臣,爲先推考,該縣監拿問嚴處,分等如入尤甚·之次邑,則待麥秋捧傳旨,京兆及諸道,安知無此等之弊?限以來月,更令自首,然而又爲遺漏,則道伯·守令,難免重勘,令廟堂嚴飭諸道,可也。
洪大協,以備邊司言啓曰,今番幸行時,盤果等事,自本司各別嚴飭於各軍門·各衙門,而御營廳別抄中,以饌物之過濫,現捉於郞廳摘奸時,該別抄使之査出,出付秋曹,各別科罪,而該將臣不飭不察之失,亦不可無警,從重推考,何如?傳曰,允。
洪大協,以備邊司言啓曰,頃因本司草記批旨,東萊府使尹弼秉病勢可强與否,關問本道矣。卽見慶尙監司趙鎭宅所報,則以爲,東萊府使尹弼秉,勤勵自持,初無因病廢務之事,而向於巡過時,酬酢動止,別無難强之狀。其所言病,不過曾祟風濕,間發疹疥,常常委頓之症云矣。該府使尹弼秉病狀,旣不至難强,則此時遞易,實爲可悶,限明年麥秋仍任,使之益加惕念於民事之意,分付,何如?傳曰,允。
洪大協,以備邊司言啓曰,咸鏡監司金華鎭災實分等狀啓,有草記之命矣。取見其狀本,則甲山等六邑,置之尤甚,安邊等十二邑,置之之次,德源等六邑,置之稍實,仍以爲,各邑之尤甚社里,不可無從便救急,而請敎賙濟之方,追後陳聞爲辭,後錄諸條,請令廟堂稟處矣。其一,今年新還交濟久,置外,無論元還餉,尤甚邑三分一,之次邑四分一,稍實邑五分一,準折代捧,待明秋還作本色,而他穀代糖米,勿爲代捧事也。其一,交濟久置條被災社里之或過百里外者,姑令捧納於各其附近倉,待明秋還納本倉事也。其一,各邑穀簿,多寡不均,來春分還時,就其鄰近邑元還餉,交濟穀稍裕處,參量移劃事也。其一,明川以南進俸吏姑許停之事也。其一,內寺收貢米,毋論尤甚·之次,限明秋退捧事也。其一,舊還毋論尤甚·之次·稍實,特許停止事也。其一,北靑皮唐元數中,限十分一還作唐米事,姑許停之事也。其一,尤甚邑限明秋勿定配所事也。其一,推奴徵債限明秋防塞事也。分等依狀請施行,所請諸條中舊還已蒙特恩,一倂停退之意,纔已行會,今無可論。交濟久置外,新還餉分數代捧事及被災社里之距交倉百里外者,捧納於各其附近倉事,來春還分時,元還餉交濟穀稍裕處,參酌移劃事,明川以南進俸吏停止事,北靑皮唐還作唐米姑許停止事,尤甚邑勿定配所事,推奴徵債防塞事,一倂依狀請許施。內寺奴貢米,或因特敎,或因回啓,多有停退之例,而今年本道年事,俱未免歉荒,亦依所請,限明秋退捧,以爲支保之道。至於各邑尤甚社里救急之資,道臣旣以更加商確,退後陳聞爲辭,姑待狀聞後稟處,何如?傳曰,允。
洪大協,以兵曹言啓曰,今番幸行時,隨駕將校軍兵各差備等犒饋,依定奪以乾物分給之意,敢啓。傳曰,知道。
洪大協,以壯勇營言啓曰,今番幸行時,本營隨駕將校·軍兵乾犒饋,依定式磨鍊分給之意敢啓。傳曰,知道。
洪大協,以禁衛營言啓曰,隨駕本營將校·軍兵等處,依定奪乾犒饋磨鍊分給之意,敢啓。傳曰,知道。
洪大協,以御營廳言啓曰,駕前別抄及隨駕將校·軍兵等處,依定奪乾犒饋磨鍊分給之意,敢啓。傳曰,知道。
洪大協,以守禦廳言啓曰,今番隨駕本廳招搖旗差備將校·軍兵等犒饋,依傳敎以乾物磨鍊分給之意,敢啓。傳曰,知道。
洪大協,以摠戎廳言啓曰,今番隨駕本廳招搖旗差備將校·軍兵等處,依兵曹定奪,以乾犒饋磨鍊分給之意,敢啓。傳曰,知道。
洪大協,以刑曹言啓曰,因洪州李召史爲其夫卜命煥定配請放事,上言,同罪而果獨漏乎?令該曹詳考草記事,命下矣。取考曹上配案,則卜命煥,初以照訖講時,爲弟代講罪,卽其地定配。又於公都會時,爲崔宣代講罪,辛亥十二月充軍定配於黃海道甕津府,借講人崔宣,定配於全羅道康津縣。壬子十月,因三南災荒,崔宣則因傳敎,令道伯嚴刑放送矣。命煥之不悛舊習,再犯代講,論其罪狀,誠極駭痛。今於崔宣蒙宥之後,雖以同罪未放,爲呼冤之端,渠之所犯,旣係兩罪,則不可以崔宣,援而爲例,上言內辭緣,置之,何如?傳曰,允。
刑曹啓目,擊錚人興陽幼學朴宗瓚原情云云,所供如此,上裁,何如?判付啓,訟理曲直,難信一邊之言,而此訟段有一言可決者,雖有三日四日之別,打者·被打者,皆歸烏有,以死償死,更無可償之事,其所成獄,不成事理兺不喩,嚮因悶旱,有審決重囚之命,則似此不緊之獄,何至今不決,致此煩籲?當該道臣推考,如可決放,卽爲決放後,竝與同推推官跋辭,枚擧狀聞事,分付爲良如敎。
甲寅九月二十九日辰時,上御重熙堂。右副承旨與司僕提調·水原留守入侍時,右副承旨李相璜,假注書徐俊輔,記注官金良倜,記事官吳泰曾,司僕提調徐有防,水原留守趙心泰,以次進伏訖。上曰,城役形止,南北兩門,已爲告畢云,而城堞步數,其間亦爲加築耶?心泰曰,已築者外,石材已多輸致者,可以次次築之矣。上曰,東西門工役,不必如南北兩門矣。心泰曰,此則自當以平門爲之,工役多少,不啻懸殊矣。上曰,甓與石,利害何如耶?心泰曰,其容入之財力數爻,姑未計籌,而恐不至如石之多矣。聞禮賓參奉黃井彦,頗解甓之妙理云,故方欲招問矣。上曰,本府年事,亦未免歉,目下執災,何以爲之乎?心泰曰,各面災報,姑未畢至,而海邊比野尤甚矣。上曰,平薪事尙未出場,而僕提登筵,今日則稟定,可也。相璜曰,昨日回鑾時,攔後軍兵,多有錯雜失次者,師律所關,極涉未安。不能檢飭之壯勇大將,推考警責,何如?上曰,依爲之。步軍領軍堂上將官,令該府拿問處之,可也。出擧條心泰曰,平薪鎭罷牧移馬,劃付外營,設置屯田事,曾有所稟定矣。今則秋穫在卽,收稅不遠,趁此時指一定奪,然後似無窒礙之端,故敢此仰達矣。上曰,依爲之。出擧條心泰曰,平薪鎭罷牧移馬設屯劃付,今已定奪蒙允,而牧子五百名中五十名,以倉宅場仍存牧子除之,則餘丁爲四百五十名矣。設屯之後,不可無屯軍,以此四百五十名,把定爲屯軍,而設屯各處,例有捧身役作隊伍,以存寓農之規,此亦依他例,以屯軍作哨,劃屬外營,俾受節制,身役則以米六升磨鍊定式,自外營捧上,以裕兵食,恐合事宜,故敢此仰達矣。上曰,依爲之。出擧條心泰曰,今旣罷牧,則移其馬匹,在所先務,三場原牧馬五百五十匹內,倉宅場所放一百匹,除之,餘馬四百五十匹,今方與司僕提調從長相議,分數移送於水原洪原場,南陽·大阜·靈興·伊作·仙甘諸島及江華·草芝等場,而平薪一場,專屬外營之後,倉宅場,以其若干馬匹之放牧,自司僕不可如前句管,此亦一體付之外營,隨其所養,取補戰馬,恐合權宜,而設施之初,必嚴立科條,議定節目,成置馬籍,永久遵行,則似有實效,故敢此仰達矣。上曰,依爲之。出擧條心泰曰,屯田定稅旣千包,且有屯軍役米所捧者,輸納外營之際,勢將船運,而賃得完固,本自不易矣。仍伏念,各鎭兵防船之長掛汊港,任其朽螦,終作整理舟楫,以備不虞之義,而輪回駕海,俾作實用,識者之議,厥惟久矣。迄今因循,大是欠事,從今以往,以本鎭兵船輸納稅穀事,自今年定式擧行,恐合先試之要,敢此仰達矣。上曰,依爲之。出擧條心泰曰,本鎭公廨,擧皆傾頹,方謀改建,而材木苟艱云。本境所在宜松山風落松中,隨其所入,以爲報水營取用之意,知委,何如?上曰,依爲之。出擧條心泰曰,今適入侍,以城役所事,有仰達者矣。爲役所支放,今年夏間,貿米於湖南淳昌·寶城·昌平·興陽等,至受各邑捧留報狀,將待開春船運以來,而若不藉力於官,實多疎虞之慮。待役所定送幹事將校,自地方官別定監色,賃得完固船隻,趁卽輸送之意,出擧條,申飭本道道臣,何如?上曰,依爲之。出擧條心泰曰,役所匠募料條,逐朔用下者,厥數夥然,支計無路。月前買得貢米三千三百三十零,自惠廳依他貢人例,限三十朔從庫中隨等儲留,以爲推用之地矣。臣於上來時,聞匠募等白活,則顧今風高霜重,單着布衫袴外,實無絲身之策,月受雇價之,代以木綿磨鍊上下,俾得掩體應役云云矣。雖是寒節,有難停役,則赤脫匠募在軫恤,而許多木綿,辦備無路。上款役所買得貢米三朔條三千三百三十二石五斗,自惠廳從庫中隨等除留,其代每石木三疋,依詳定價磨鍊,以太作木條除留者上下,則在惠廳,別無損益,在役所,爲用甚緊,敢此仰達矣。上曰,依爲之。今番則特爲城役所重,有此許施,而此非續續爲之者,此後如値米木不得已互相換色儲留取用之事,必經筵稟有文跡,然後擧行,一依諸道租牟,換作狀聞,或報司稟處之例爲之事,令廟堂·該廳知悉,可也。出擧條有防曰,牧民之積困於營邑鎭之許多痼弊,難以毛擧,若不及今矯救,畢竟無牧而後已。故昨年因平薪事筵稟後,自本司一體知悉,諸道巡兵水營,先自各其營,次及邑鎭,仍舊者仍舊,釐正者釐正,已爲修成冊報來,牧民輩庶可息肩而服役矣。月前,伏見羅州牧官所報,則本牧所管慈恩·長山·押海三島,卽是牧場最緊之地,而馬匠之數,殆過四百,其所馴養之責,專在於牧民,而自右水營,稱以作隊軍名色,每年充定,至於五百十九名之多,雖無收布之擧,其所侵扈,百倍於收布,今番自右水營,竝皆釐正云。今若一番釐正而止,則來頭營邑鎭間,又安知無軍保橫侵之弊乎?自本寺爲慮後弊,採探物情,一依蔚山假牧子例,每名半疋式,從其最輕,定其身布,則渠輩無他役疊徵之弊,馬政有專意馴養之效云。以此定式施行,實爲公私兩便之方。如是之後,若或有營邑鎭如前擅充之患,則竝隨現嚴勘之意,措辭分付,非特本牧爲然,他牧場亦有似此之類,則倣此爲例,以爲牧民輩一半分支保之道,恐合事宜矣。上曰,依爲之。出擧條有防曰,平薪罷牧之後,牧馬五百五十匹內一百匹留置本鎭,其餘四百五十匹移送南陽·江華四處,而移送等節,三牧場當竝力爲之矣。第今十月已屆,來往之際,易致隆寒,待明春擧行之意,分付,何如?上曰,依爲之。出擧條有防曰,臣於太僕所用靑黍皮事,適因下詢有所仰達者矣。本寺靑黍皮例,自各牧場皮張上送後,出給契人,造成黍皮,以爲內外寺馬鞍之需,而所入太半不足,每致結價貿用矣。至於因傳敎上下者,事體自別,別爲貿用於契人,而待令數爻,自下不敢料度,價本先給,其例亦自不一。且其待令件趁不入用,則輒有色渝改備之時。臣意則就近年用下中假令,限百張給價貿待,似合事宜矣。上曰,旣知其爲弊,則何可用於賜與或軍物修補乎?此後雖或未及記憶,有所判下,本寺令內乘微稟事,定式施行,可也。仍命退,諸臣以次退出。
甲寅九月二十九日午時,上御重熙堂。同副承旨·奉審承旨入侍時,左承旨徐榮輔,同副承旨洪大協,記事官鄭文始,記注官金良倜,記事官吳泰曾,以次進伏訖。上敎榮輔曰,已奉審以來乎?榮輔曰,馳詣奉審則無頉矣。命大協書傳敎曰,同副爲軍士房。仍命退,承史以次退出。
上在昌德宮。停常參·經筵。
自初昏至夜二更,電光。
藥房都提調洪樂性,提調徐有防,副提調沈煥之啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍。都相何以冒寒入來?卽爲還第。
王大妃殿·惠慶宮·中宮殿,藥房口傳問安。答曰,知道。
洪義浩啓曰,明日常參·經筵取稟。傳曰,停。
尹致性啓曰,大司憲林蓍喆,執義李秉喆,掌令鄭景祚,持平李允行,牌不進,掌令沈銖在外,持平洪秉臣傳旨未下,監察茶時之意,敢啓。傳曰,知道。
傳于李相璜曰,傳香承旨馳詣宗廟·景慕宮,奉審摘奸以來。
傳于洪大協曰,大臣·備局堂上引見。
傳于洪大協曰,禮曹判書入侍。
傳于李相璜曰,筵敎之外,處義不當若此,今日次對之不參,事體所在,極爲未安。備局堂上沈煥之,從重推考,此後申飭。
承旨前望單子入之,趙尙鎭·李海愚落點。
洪義浩啓曰,新除授同副承旨李海愚時在黃海水營任所,斯速乘馹上來事下諭,何如?傳曰,允。
傳于李相璜曰,諫長之情勢,宜欲一遞,與違牌正言許遞。
傳于洪大協曰,政官牌招開政。
洪大協,以吏批言啓曰,玉堂東壁,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書李致中,牌不進,參判黃昇源進,參議未差,左副承旨李相璜進。啓曰,判書李致中牌招不進,參議未差,小臣獨政未安,何以爲之?敢稟。傳曰,仍爲之。以徐有成爲大司諫,李東冕爲正言,鄭東觀爲應敎,沈晉賢爲右尹,故吏參柳夢寅贈吏判例兼,故衛率柳澯贈吏議例兼,以上贈職事承傳,修撰柳瀹復官爵事承傳。
洪大協,以兵曹言啓曰,本曹無緊窠,吏批無送西之人,兵批無政事之意,敢啓。傳曰,知道。
洪大協啓曰,問啓事,命下矣。問于京畿監司徐龍輔處,則以爲,再昨日動駕時,擊錚則只有瑩中子一人,而語極猥越,有非循例狀聞之事,故已於昨日,筵稟勿施,上言則必自各該司發關知委,然後可以直爲回啓,可以査實狀聞者,査實狀聞。而昨日只有備邊關二度來到,一則北部幼學李蓍馨上言,而烽峴以東樹木禁養事也。一則廣州幼學李元燮上言,而宜安大君墓位田相訟事也。烽峴以東樹木禁養事,不可不詳審形便,然後始可覆啓。宜安大君墓位田事,亦不可〈不〉詳査眞僞,然後始可決處。故竝已發關于高陽·廣州兩邑,使卽詳査後報來,以爲狀聞之地,而此外元無各該司一丈關文來到之事,不得擧行矣。問啓之下,不勝惶恐云矣,敢啓。傳曰,事實旣如此,問啓之命,由於昨日承宣所爲而然,畿伯卽令退去。
洪大協啓曰,禁衛大將李漢豐仍佩往來事,命下矣。將兵之任,不可一刻無摠察之人,何以爲之?敢稟。傳曰,壯勇大將兼察,牌招聽傳敎。
以春川幼學柳榮道上言,傳于洪義浩曰,風雨蕭蕭拂釣磯,渭川魚鳥却忘機,如何老作鷹揚將,空使夷·齊餓採薇云。而鷹揚比靖難勳臣,夷·齊取以自說者,故處士金時習題渭川垂釣圖詩義也。大抵臣之忠女之貞,一也。君雖無禮,臣不可以不忠,亦猶夫之雖不良,女不可以不貞也。故屈原以楚懷爲君,而方其行吟澤畔,哀怨悲號也,輒皆以夫婦比說。此乃故參判柳夢寅老婦詞,深得離騷遺意,與時習之詩,爲伯仲,而可使若臣若女之懷二心者顔發騂也,等是節介。慷慨與從容之間,不必軒輊,而從容比慷慨爲尤難。向於夢寅伸雪判語中,特拈時習一人於端廟諸臣中者,蓋有以也。夢寅嘗佐銓衡而躋文苑矣。和光同塵,何官不做?而顧乃歧貳凶論,屣脫名利,甘自放於山巓水涯之際,與韻釋悟僧,記臘結夏。此時習之傲世逃俗,永矢不歸之淸狂本色。及乎被逮對吏,西山一語,宛轉雍容,有時習渭川詩一般氣味。尙論之士,其可以時習之雪嶽,夢寅之皆骨,差殊觀耶?若使當時掌獄之臣,體聖朝寬大之政,辭敎置夢寅於勿問之科,任其所之,則決知其採西山之薇,飮西山之水,以終其身,如時習之不受點瑕,畢命水落之爲矣。時習·夢寅彼二人者,所慕者夷·齊也。一生一死之不同,特迹耳時耳。腔子裏從容取義之赤血丹忱,百載相照,無絲毫之出入,則朝家之所已施於時習者,可不施於夢寅乎?且予徵其移之謄行於世者而見之,詩文幾篇,太半是離騷意鬱不平之鳴,掩卷興感。欲施加等奬異之典者久矣。際見其族孫蹕路呼籲,益知其子與姪之狀實。其子瀹與父同死,其姪澯不仕昏朝,脫帽遁入於北關,及其叔事出,坐竄未宥,亦可謂是子是姪。曾所欲施者,何必更有鄭重?故吏曹參判兼藝文館提學柳夢寅,贈秩正卿,賜以美諡。其子瀹復官,其姪澯亦贈堂上三品職。勿論度支·勳府,凡係沒入之臧獲,計卽出給。用故忠臣朴箎例,仍令諸柳就傍派中定嗣孫,奉其香火。書此又聞之,稱云懿陵造泡寺,移構梵宇於懷墓塋築之側,誠有是也,官司之不禁,大不可。是豈每歲季春別遣中使設禁之意乎?卽使有司査事,刑其僧投之遠方,嚴飭邑守,申禁樵牧。
洪義浩,以弘文館言啓曰,副校理尹序東·權坪,連呈辭單,不爲行公,卽爲牌招察任,何如?傳曰,允。
洪義浩,以戶曹言啓曰,時御內各司,依定式發遣本曹佐郞臣申偗,兵曹參知臣兪漢寧,佐郞臣安廷善,東所衛將臣柳載河,西所衛將臣李永喆,南所衛將臣姜周昌,北所衛將臣楊宗潤,眼同看審後,有頉處別單書入,而修改則擇日擧行,何如?傳曰,允。
洪義浩,以宣惠廳言啓曰,羅州敗船沙工李光寅等敗船情節及石數幾何,更加嚴覈事,移送捕廳之意,自本廳草記蒙允矣。卽自捕廳更査後,分載米十九石,本廳又以捧上,至於本邑色吏之情債條,犯用米十石,亦卽收捧上送事,申飭該道,而前此京廳已捧米一百二十六石,見今所捧米十九石,色吏犯用米十石,合一百五十五石之拯劣米,竝依例減除之意,分付該道,何如?傳曰,允。
洪大協,以兵曹言啓曰,傳曰,信箭所重何如,如或執頉故犯,則其律無可言,雖誤犯,亦爲徒配。近來宣傳官輩,不知法綱,看作輕罪,其在嚴紀律之道,宜有別般定律。此後信箭執頉誤犯者,直自該廳報兵曹施以充軍之律,今番犯科之宣傳官金鎭鼎,先當用此律,而抛置成習,付之令前,亦可爲先棍汰,以此傳敎,載之禁府兵曹謄錄。宣傳官廳受敎故事,令傳入來,在曉鼓前,而至天明遲滯,當該宣傳官李馨秀,爲先汰去,後復若此,令該府施以奪告身二等之律,亦令載之謄錄故事,不能檢飭之行首宣傳官,爲先汰去,其代竝令該曹口傳擇差事,命下矣。依傳敎,金鎭鼎決棍十度之意,敢啓。傳曰,知道。
洪義浩,以兵曹言啓曰,出身羅星皓上言,啓下本曹,而限內不爲現身,居住亦不書塡,考其措語,則渠以生世數朔羅姓人,收而乳養,娶而成就,仍爲羅哥行世,乙未年武科參榜,而收養母臨終,備說首末,故始知金姓,而尙未還本姓,得蒙天恩云矣。事係還本姓,此與希覬之事有異,而限內不現,居住不書,有違格例,故臣曹不敢循例覆啓許施,惶恐敢啓。傳曰,知道。
洪大協,以訓鍊都監言啓曰,今番明陵幸行時,隨駕將校軍兵及武藝廳等犒饋,依例以乾物分給之意,敢啓。傳曰,知道。
洪大協,以刑曹言啓曰,再昨日動駕時,京居崔召史,以其夫梁國成之被囚箕營獄中,請蒙放釋事,擊錚於衛外矣。國成以杖斃罪人衡之子,尙今假息,已是寬典,則敢生希覬之心,有此呼籲之擧。隄防不嚴,情狀極痛,不可循例捧供,故不爲列錄於都啓目後錄中,而此等之類,不可不嚴處,各別刑推,遠地定配,何如?傳曰,允。
尹致性,以義禁府言啓曰,前承旨徐榮輔,施以投畀之典可也事,命下矣。徐榮輔,全羅道康津縣投畀,而擧條及批旨內辭意,具罪目依例發遣府書吏,押送配所,何如?傳曰,允。
尹致性,以右邊捕盜廳言啓曰,因宣惠廳羅州大同米所載船隻致敗沙工李光寅等四人,還爲移送捕廳究竟事,草記允下矣。罪人沙工李光寅·林之英及船主延允行·張好碩等,自本廳屢次施威,嚴加盤覈,則光寅招內,以爲,矣身以船主延允行之沙工,下往羅州,受出本州稅穀一千二百三十八石,而其中四十石,則爲辦船中什物,作錢以用之狀,已悉於本道査覈時,十九石則矣身弟光協,有負債於京江金命澤處者,而光協適以靈巖郡稅穀載運次下來,故除付其船,使之傳償。十石則本邑大同吏處,除給情債,一百二十六石,則以矣船之體小,不能容載,分運於林之英船隻,其餘一千四十三石,則果爲裝載於矣船矣。及到古群山三島前洋,逢風致敗,而未拯穀一百五十五石,實非未拯,卽矣身私自區處之數,外此沈水之穀,準數拯出後,矣身則仍自本道嚴刑定配於楊口縣矣。七月念間,自配所逃躱上京,推尋分載之米,遂至現捉之境云。之英招內以爲,全昧法意,徒貪船價,光寅分載米一百二十六石,果爲添載於矣船,卸置於矣身船主張好碩家云。允行招內以爲,果使矣船沙工李光寅,下往羅州,裝載稅穀,而及到大洋,遇風致敗,光寅仍爲定配,而林之英船添載米一百二十六石,卸置於張好碩家云云之說,雖得聞知,實無干預云。好石招內,以爲,矣身沙工林之英與李光寅,同往羅州,而光寅所受出之稅米一百二十六石,果爲添載上來,卸下於矣家,故矣身第爲受置矣。去七月分,光寅自配所上來,推出厥米之際,奸狀現露於譏察云云,而金命澤處報債之說,旣出供招,不可不一問,故亦爲一體嚴査。則命澤招內以爲,果有捧手記,給債於光寅兄弟者,而光寅弟光協,靈巖稅船運來後,以九十石米,代報前債矣。身不知米包之所從來,果爲受食云。故卽爲還徵,移送惠廳,而今以各人所供觀之,則李光寅之偸弄國穀,至於一百五十五石之多,而隱然諉之於臭載未拯之中者,以情以跡,今已盡綻。且以道啓中未拯之數,較之渠供中區處之數,則脗然相合,無復可疑,而托以船敗,歸渠口吻,已極巧慝,在所嚴徵。況其情債·私債等說,不念公物之至重,視同私用之雜費,究厥所爲,節節凶濫。又其編配之蹤,肆然逃躱之狀,尤不可不施以重究。林之英,只貪船價之受食,不知添載之爲罪,同惡相濟,自有當律。延允行·張好碩,則俱以船主,身在京江,謂不干涉,容或無怪,而牢諱分贓之跡,敢售掩護之計,誠萬萬痛駭。光寅·之英·允行·好碩等罪犯,不可自臣廳尋常決處而止,竝移送秋曹,照律嚴繩,而至於上項未拯條一百五十五石內一百二十六石之分載於之英船者,前旣還捧,命澤處報債條十九石則今又準徵,若其情債條十石,則該吏旣在,與受分明,自惠廳發關本道,刻期徵捧,何如?傳曰,允。
大司憲林蓍喆,執義李秉喆,掌令鄭景祚,持平李允行,獻納魚錫齡,校理尹光普·韓光植,副校理權坪·尹序東,修撰沈興永,副修撰尹益烈·任希存啓曰,請黜置罪人鄭致達妻,亟令王府,快正典刑。措辭見上請物故罪入德相亟施孥籍之典。措辭見上請逆賊尙喆追施孥戮之典。措辭見上請向日合辭兩啓之已傳而未徹者,亟命捧入,仍賜允兪,俾王章伸四字刀割焉。措辭見上答曰,不允。
大司憲林蓍喆,執義李秉喆,掌令鄭景祚,持平李允行,獻納魚錫齡啓曰,請遲晩後物故罪入啓能亟施孥籍,趾賊等凶種快施邦刑,養遂·獻遂·李觀源,竝設鞫得情。措辭見上請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上請物故罪人國榮亟施孥籍之典。措辭見上請梟示罪人明謙,正刑罪人以謙,亟施孥戮,逆復庶子好石亟施處絞,荐棘罪人時偉設鞫得情,快正王法,遲晩罪人宇鎭捧根脚,快正王法。措辭見上請柳星漢設鞫嚴問,期於得情,快正邦刑。措辭見上請承款後物故罪人九宗亟施孥籍之典。措辭見上答曰,不允。
大司憲林蓍喆,執義李秉喆,掌令鄭景祚·持平李允行啓曰,請亟寢秋曹罪人柳師文放釋之命,仍令王府,設鞫嚴問,期於得情,快正王法。措辭見上答曰,不允。
獻納魚錫齡啓曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。措辭見上請逆賊尙魯亟施孥籍之典。措辭見上請亟寢秋曹罪人柳師文放釋之命,仍令王府,設鞫嚴問,快正典刑。措辭見上答曰,不允。
吏曹啓目,粘連鐵山幼學朴大鎔上言回啓云云,其矣曾祖故防禦使東根,當戊申之亂,出征效勞,宜有朝家褒奬之典是白乎矣,事係干恩,上裁,何如?判付啓,特爲贈職爲良如敎。又啓目,粘連鳳山幼學具命老上言回啓云云,其矣父前縣監亨道,今春老人成冊抄報時,連爲拔去,不得蒙一視之澤亦爲白有臥乎所,亨道乃是逆復之家人,今此上言,極爲猥屑,置之何如?判付啓,問其委折於該道,如可爲之,草記許施爲良如敎。又啓目,粘連春川幼學柳明衡上言回啓云云,其矣父嘉善象星,旣未經實職,則追贈一款,非所可論,上言內辭緣,置之何如?判付啓,同知之獨漏,必是無勢所致,令兵曹口傳付同知,仍自本曹依例追榮爲良如敎。又啓目,粘連西部童蒙姜春敏上言回啓云云,其矣父出身時金,年七十偕老,願蒙一體恩資亦爲白有臥乎所,令京兆考籍後稟處,何如?判付啓,卽爲考籍,口傳下批爲良如敎。
刑曹啓目,粘連廣州府尹徐美修,旣已遲晩,所當照律施行是白乎矣,係是二品職,臣曹不敢擅便,上裁,何如?判付啓,其所緘推,豈特治道一事,則所謂對供,無異問東答西,名以都差使員者,一路一應凡事,無不摠執,而爇炬違式,馬幾銜橜,亦渠不職之罪。況旀塗墍不謹,有害觀瞻,此政不知繕室,焉知稽田者是置,如許守令之迎送,無關於檢田之時,該道伯姑且仍置都差員耳。亦不欲經勘,先施末勘之末勘,則何敢拈出一條,遊辭漫漶,道伯亦何敢於此着箸,移送楷關乎?揆以國綱,節節駭然。此啓目勿施爲去乎,竝與道伯發緘,廳坐前取招捧入,本曹粘啓段置,難免箸惟謹之責,卿等推考爲良如敎。
漢城府啓目,粘連西部幼學權上言回啓云云,其矣先山偸葬人李基一,兩次侤音之後,一味漫漶,終不掘移,令本官各別嚴飭,斯速督掘之意,分付道臣,何如?判付啓,近來山訟之漫漶推諉,誠一固弊,觀於官決,曲直不知,則至今不決,致煩更籲,當該訟官,令道臣指名現告,報來後推考,仍令道伯嚴飭山在官,俾無如前爲良如敎。又啓目,粘連安東幼學李儒默上言回啓云云,前注書洪樂安葬母之山,旣是李儒默世葬之地,則從公決折,訟體當然,以此意分付道臣,何如?判付啓,一邊之說,雖難取信,而觀於邑牒營題,主客可知。道伯·邑宰,若能這卽剖決,豈有如是煩籲之弊乎?嚴飭道伯,斯速從公決給,俾無更訴之弊爲良如敎。又啓目,粘連富平幼學鄭集祚上言回啓云云,本府居權柱彦,偸葬於其矣祖山,今春上言之後,査官論斷,不過勿使繼葬而已,則又此呼籲,不是異事,令道臣更爲詳覈決處,何如?判付啓,嚴飭公決爲旀,更或漫漶,有所煩籲,當該訟官,自本府草記論勘,以爲詞訟簡之地爲良如敎。又啓目,粘連通津幼學李基一上言回啓云云,權,始則乞葬於李基一禁養之地,終焉基一葬母之後,反生禁斷之計者,極涉無據是白乎矣,一年之中,兩斥互相上言,臣府有難臆斷,令本官更加明査,從公決處之意,分付道臣,何如?判付啓,甲乙之孰是孰非,雖難遙度,訟官之不卽立落,致此兩斥之互籲,揆以國綱,極爲駭然。訟官旣命問備,嚴飭道伯,從公決給,更有煩訴之弊。自道伯難免其責,以此分付爲良如敎。又啓目,粘連西部業武張聖佐上言回啓云云,其矣先壠,爲人圖占,繼葬而被人督掘者,果如上言內辭緣,則令本官更加嚴査,從公決處之意,分付道臣,何如?判付啓,依允爲旀,內官所爲,誠如所訴,極爲痛駭。令道臣嚴査狀聞,以爲嚴內外杜後弊之地爲良如敎。又啓目,粘連中部砲手金泰巾上言內回啓云云,李戒仁之勒奪他人穿壙之處,偸葬其父云者,事未前聞,極爲驚駭是白乎矣,一邊之言,有難準信,更令本官各別行査,從公決給之意,分付道臣,何如?判付啓,訟理立落,何關於貴賤,而爲親之情,亦何間於强弱,則土民之冒法勒葬者,輦下親兵,其可公然見奪乎?訟官事之如此如彼,姑毋論,判下行會之事,焉敢至今不決?新舊該倅,指名報來推考,令道伯詳査嚴治,以其形止狀聞事,分付爲良如敎。又啓目,粘連金海幼學許達熙上言回啓云云,其矣葬母之地,被人禁斷,今春上言,本道行査之後,尙未究竟,又此呼籲,情似可矜是白乎矣,一邊之言,有難準信,更定査官,從公處決之意,分付道臣,何如?判付啓,似異於漫漶,若能指一決給,豈有此更訴?分付道臣,劃卽公決。又或煩籲,當該訟官,自本司草記勘處爲良如敎。又啓目,粘連果川幼學李民沼上言回啓云云,其矣四世墳山,俱是秩高宗英,而民塚切逼,不得掘移云者,事甚驚駭。故取考臣府所在山地圖形及決訟文案是白乎,則民沼山全局,已作累累之場,入場諸人,皆有買得文券。伊時判尹之置民沼於落科者,不無意見是白乎矣,民沼之縷縷稱冤,都在於一未對質,仍爲落訟是白如乎,告隻各人,使之更爲兩造,覈其文記,考諸律文,從公決處,何如?判付啓,此訟異於凡民山地兺除良,其所願見,尤當自別,盜賣之纍纍塚,雖難竝置落科,而定界成給公文,俾勿如前犯葬爲旀,如是處分之後,更有冒禁者,以此判付,來呈本府,以爲卽刻嚴飭掘移之地爲旀,又或力綿勢殘,難以得捷,許令上言,以示朝家敦親之誼爲良如敎。
刑曹啓目,猥濫擊錚人果川韓召史,爲其夫沈和鎭訴冤事也。和鎭負犯關係倫常,其時處分,至爲嚴截,則今此呼籲,極涉放恣,原情勿施爲白乎旀,順川田希雨,爲其父寺奴貢役稱冤事也。辭語無非濫雜,而願免身貢,敢爲煩籲,其習可痛,原情勿施,嚴治懲礪,而虛錄徵貢,果如所訴是白乎喩,令道臣査處爲白乎旀,北部崔,因朴再謙之負債,其矣貢券見奪事也,肆然呼籲,極爲無嚴,考律重勘,而以他之債,奪此之券,事甚疑訝,令御營廳査實推給爲白乎旀,西部金召史,推錢四百十兩於張萬允事也。敢以猥越之事,肆然籲天,亦涉痛駭,勿施嚴勘爲白乎旀,羅州朴致良荷衣等島田畓疊稅事也。旣非四件內事,而無難呼籲,民習駭惋,勿施重繩,而事係田政,令道臣詳査決處爲白乎旀,海州方光明所失漁基推給事也。事非四件,則如是煩瀆,亦甚猥濫,勿施嚴治,而果如所訴,則亦係民隱,令道臣査處爲白乎旀,義州崔德厚橫被賤役事也。果是崔訔之六代孫崔孝一之旁孫,則充定軍伍,宜有稱冤,令道臣査實頉給,而猥越鳴金之罪,勘治懲礪爲白乎,義州李太初世傳土地見奪本官事也。設如渠言,此不過呈訴營邑之事,而敢爲擊錚之擧者,極爲猥屑兺除良,稱冤之說,多逼前官,邊上民習,尤極可痛,原情勿施,從重勘處爲白乎旀,海美韓錫朝,爲其七代祖孝純復官事也。錫朝之累次鳴金,已極痛駭,纔經勘處,又爲煩籲,萬萬無嚴,原情勿施,照法嚴勘,何如?判付啓,竝只依允爲旀,公文句檢,各有司存焉,則下本曹之擊錚文書考喧節,敢爲存拔,萬萬駭然。朝筵欲爲下敎而未果,後弊所關,決不可置而勿論,査實委折,首唱者草記請罪爲旀,海州·延坪島民方光明等照律事,雖非四件,民弊許籲,載在法典,民人勿治,此弊之爲小民痼瘼,聞之熟矣。特以營邑聽理不明,致使弊上生弊,旣聞之後,豈可任其無辜之失巢乎?爲先嚴飭道伯,除尋常詳査狀聞,而更或遲滯,又或見瞞於下屬,不以實狀聞,是可曰承流之道乎?其所嚴處斷不可已,先以分付爲有矣。上司屢關之下,不卽査報,誠如所訴,尤爲可駭,豈料此道伯之怠慢如彼?問于該司草記爲旀,新除授同副承旨李海愚,當自水營還朝,簡其騶率,馳到本島,目擊形便,耳探弊瘼後,親執行査,還朝日別單書啓事,該水使處,亦爲行會爲良如敎。又啓目,擊錚人尹度喆原情云云,其矣十四寸聖中之第三子之讓,定爲矣身之後,幸免先朝祀絶之痛敎味白齊,尹度喆,依先朝受敎,爲先放送是白在亦,所供如此,上裁,何如?判付啓,分付該曹決給爲旀,四件事中不可拔者,毋論有例與否,金吾郞之私自取捨,大關後弊,當該郞廳査出,令該府拿問捧口招以聞,以爲考律重繩之地爲良如敎。又啓目,擊錚人李億興原情云云,其矣父秉碩,定配於平海郡,特爲放釋,使矣祖父母一縷未絶之前,還歸相逢,以爲祖子孫團聚相見之地敎味白齊,李億興,依先朝受敎,爲先放送是白在果,所供如此,上裁,何如?判付啓,問于配所官,果非常性人是去等,李秉碩身乙,還送原籍官,其矣家中,嚴飭保授,俾不得更爲犯科事,分付兩道道臣爲旀,所訴不啻四件,事係爲親鳴冤,則何以拔之?金吾郞可謂罪上添罪,一體添問目取招事,分付判金吾處爲良如敎。又啓目,擊錚人李東翼原情云云,其矣山地偸葬人李仁瑞,特命有司,從公明決,刻期掘移敎味白齊,李東翼,依先朝受敎,爲先放送是白在,所供如此,上裁,何如?判付啓,訟理段,卿等詳査議處爲旀,此亦四件內事,則無端拔去,尤爲痛駭,其罪狀,添問目取招於金吾郞事,分付判金吾處爲良如敎。
判府事朴宗岳箚曰,伏以,仙寢祗謁,聖慕克伸,日吉辰良,八鑾穩旋,臣民慶祝,曷有其極?是年是月,克擧明禋,凡厥瞻聆,孰不欽仰?而顧臣無似,適忝駿奔之班,奔之班猥蒙皐比之錫,百拜祗受,倍切榮感之至。仍伏念,臣於專對之任,非但疾病之難强,實有情跡之不安,而往役義重,更不敢辭巽矣。辭陛之日,只隔旬餘,瞻望雲闕,誠不勝區區戀結之忱,抑臣有情理之不得不仰籲於孝理之下者。臣之父母丘墓,在於長湍地,去西征大路,不滿一舍,儻蒙恩許,則可以歷省,少洩霜露之感。而臣之本生父母之墳,在仁川地,仁川則勢將前期往省,玆敢不避瀆擾,冒塵崇聽。伏乞聖明,俯察至懇,特賜數日恩由,俾伸情私,至祝云云。答曰,省箚具悉卿懇。卿其安心領受,依請往省。仍傳曰,此批答遣史官傳諭。
判尹申思運疏曰,伏以,禮展仙寢,聖慕克伸,天氣淸朗,鑾蹕祗旋,臣民慶忭,曷有其已?臣於向日,猥忝諸耆臣進箋之列,身登文陛,獲近廈氈,珍膳極醉飽之樂,宸章叨賡進之命,此誠古未有之盛擧,亦臣夢不到之幸會。且伏況元子宮岐嶷之儀,咫尺瞻望於侍坐之地,覲光之願獲遂,祝聖之忱倍切,臣將以此歸詑於田里父老,則雖卽日塡壑,亦當與有榮矣。仍伏念,臣年紀衰邁,神精昏憒,陳力就列,已無可論,詞訟劇務,豈敢久縻,而只緣感激恩命,僶俛赴公者,亦已數旬于玆矣。卽伏見備邊司草記下者,以昨日動駕時不善治道事,至有論勘之請,而聖度寬大,罰止問備,臣且悚且感,莫省攸措。輦路修治,事係莫重,若使臣少心匪懈,先期董飭,則豈或有是哉?籌司請罷,始傅末勘,特旨容貸,尤出格外,臣何敢自幸免罪,晏然仍冒乎?且臣之遠離鄕閭,遲回京輦者,今閱五朔,而冬節不遠,寒事日催,素患痰喘之証,如期復發,寢啖失宜,動作不便,迨此未劇之前,俾得擔舁以還,及時調治,則是誠天地父母之賜也,玆敢略構短章,疾聲哀籲。伏乞聖明,俯垂鑑諒,亟命鐫削臣職名,以勘溺職之罪,仍許歸伏私次,得以安意將攝,不勝大願。臣無任云云。答曰,省疏具悉。卿其勿辭行公。
京畿監司徐龍輔疏曰,伏以,臣猥以庸魯之賤,濫膺藩寄之重,觸事僨誤,無往匪罪,居常兢惕,惟大何是俟。迺者籌司草記之出,而臣之溺職怠慢之罪,尤無所逃矣。是年是月,聖慕冞切,以日之吉,禮展仙寢,凡百有司,莫不奔走率職,時居岳牧之列,宜乎殫竭之誠。伏況道路看審特除之命,旣出於我聖上爲民邑省弊之盛德至意,其在區區道理,尤當十分謹畏,隨處恪勤,而祗緣臣指揮昧方,威令且乏,馳道除治,未見如砥,植矩燃爇,不能適時,以至站舍之全不修飭,而事體紀綱,壞損無餘,論厥罪犯,合置重典,廟堂請罷之啓,亦云太輕,而問備之罰,不足以當罪,罷拿之命,只及於邑倅,聖度雖出包容,私心益切悚蹙,玆敢冒陳短章,仰瀆崇嚴。伏乞聖明,亟降威罰,以振朝綱,以安臣分,不勝幸甚。臣無任云云。答曰,省疏具悉。卿其勿辭察任。
甲寅九月三十日辰時,上御熙政堂。備局堂上引見入侍時,同副承旨洪大協,記事官鄭文始,事變假注書尹東壽,記注官金良倜,記事官吳泰曾,左議政金履素,右議政李秉模,行司直鄭昌順,判敦寧金持默,行司直鄭好仁,延豐君李,戶曹判書沈頤之,行副司直趙宗鉉,兵曹判書具庠,行副司直徐有防,禮曹判書閔鍾顯,行副司直李敬懋,刑曹判書李在學,行副司直金載瓚,水原留守趙心泰,行副司直徐有大·李漢豐,刑曹參判趙鎭寬,開城留守李冕膺,禮曹參議尹行恁,校理尹光普,以次進伏訖。履素等進前曰,勞動之餘,聖體,若何?上曰,一樣矣。履素等曰,王大妃殿氣候,若何?上曰,一樣矣。履素等曰,惠慶宮氣候,若何?上曰,一樣矣。上曰,次對爲之。履素曰,民事姑無仰達者,而只有數件回啓者矣。履素曰,卽見高陽郡居民金守淡等上言,則以爲北漢移轉穀,自今年定式節目,極爲截嚴,而本郡距山城,近坊爲二三十里,遠或爲六七十里,程途險峻,擔負運輸之際,冗費浩汗,捧留本郡,以紵窮困之力爲辭矣。城餉之無得捧留本邑,當初法意,極爲嚴重。且今番新定節目,亦甚嚴明,則到今有難撓改,上言內辭緣,置之,何如?上曰,依爲之。出擧條履素曰,卽見義州民人金鳳英等上言,則以爲本府有補民役築筒畓,而近不無成毁之患,故前府尹趙鎭宅,請得留庫米一萬石,分給民間於元還之外,限八年取耗,還報本末之意,筵稟定奪,自今春已分給,今當捧納,而還多之弊,邑邑同然,殆難支保。今又新創一萬石別還,其弊反甚於民役之弊,將未免盡劉之境。秋捧時,依戶曹例,每石三兩,以錢代捧,七年之間,作爲錢還之竝耗,及當八年,本米還報之限,以米收捧,還納留庫爲辭矣。還多爲弊,果如所訴,則合有矯救之道,而遠外事情,有難料度,不可以民人輩呼籲,遽然決處,問于本府,使之報來後,更爲稟處,何如?上曰,依爲之。出擧條履素曰,俄於閤外聞之,則昨日承宣事,萬萬駭然,親承筵敎,而不爲知委,致使擧行之錯誤。況伏聞事屬祀典,豈敢若是慢忽乎?臣謂當該承旨,亟施罷職之典宜矣。上曰,究其本事,則譴罷足矣。還宮之夜,不憚憊勞,酬應已過夜分,特以重祀典之意,申言勿用刑之意,則忘置不傳,昨夜提問之下,敢以初不聞知,而有若勒加責敎者然,放恣無嚴,莫此爲甚。如無筵敎同入之備局副提擧,何以承聞本司擧行,不爲用杖乎?不徒此也。還宮之後,例有酬應,孰不知之?則伊日坐直,以生疎之下位省記,渠獨規避,特敎入直,則乃反看作苦役,如許之人,若不嚴繩,何以懲後?施以投畀之典,可也。出擧條秉模曰,昨以幸行時別抄犯科事,請推該將臣之意,草記蒙允矣。追聞現捉者,乃是駕後云。臣之輕聽摘奸備郞之言,莫重奏御文字,有此錯誤者,萬萬惶悚。該備郞方在拿處中,姑不敢請勘,而該將臣問備,勿施,兵曹判書具庠,推考,何如?上曰,依爲之。出擧條上曰,日前本司草記,誠善爲之矣。爲國之道,專係紀綱,今番治道凡節,全不留意,反不若道伯之巡路。特以爲民之念,除弊之方,予雖含默,道伯差員之不能惕念,誠甚駭然,而此是大關紀綱處,則廟堂之草記請罪,可謂得體矣。秉模曰,我聖上憧憧一念,每及於蔀屋之下,除邑弊爲小民之方,靡不用極。至於治道凡節,輒命儲置會減,此實無前之特恩,而旣有會減,則治道之民丁,修釐之凡節,便同雇貰之役,爲道伯·邑倅者,仰體聖意,十分小心,道路之修治,站舍之整釐,宜加着意誠敬,平坦淨掃,俾盡奉公之道,而若是泛忽,有關事體,故果有論勘之請矣。上曰,當此災歲,監司之遞改,旣係民邑之弊,亦難臨陣易將,姑不處分,而其爲駭然,誠如卿等之言矣。履素等曰,爲民之聖念,臣等欽仰不已矣。上曰,四維非不重矣,朝體亦不可不顧。雖以向來吏判事言之,大臣之請推,不過一時官師之規,而以此違牌於伊日政命,大抵非但謂此重臣也。近間朝士此等之弊成習,作此礙眼之事,而不顧蹤跡之嫌,此豈不萬萬寒心處乎?秉模曰,吏判之伊時違牌,未知何故,而此專由於人無小學工夫,放倒成習,莫非臣等不能董率之致矣。上曰,先儒有言,整衣冠尊瞻視,亦云未有箕踞而心不慢者。抑戒詩曰,抑抑威儀,維德之隅,隅卽廉角之謂也。德無形而難見,儀著外而易見,觀於其外而驗其中,如屋之間架,必待廉角而自分也。至於朝臣之班次,威儀之大者也。日前大閱時,侍臣屯聚簇立,殆同觀光,此皆俗習,在家全無修飾之學,立朝不識尊敬之儀,乃有此駭然之習,予雖否德,四百年遺大投艱之業,敢不夙宵兢業,思所以維持之方,而卿等亦爲留意於矯救之方,勿爲闊略宜矣。履素等曰,聖敎誠然,而如臣等無似,忝居具瞻之地,不能仰答聖化之萬一,益切惶恧之忱矣。上曰,大臣就坐,備堂中稟事者進前。頤之曰,本曹正郞鄭東敎,今已仕滿,而本曹多有擧行之事,不可差代,仍任,何如?上曰,依爲之。出擧條頤之曰,嶺南三漕倉除留米五千五百石,價錢一萬六千五百兩,及今區劃,然後可以換貿,而本道無他錢貨留儲,只有辛亥元還作錢條所餘爲三千五十兩零,癸丑常賑牟作錢所餘爲九千四百三十五兩零,合計兩條爲一萬二千四百八十餘兩,姑先以此劃送,使之趁期換貿,不足數四千餘兩,從當更爲區劃,以此分付,而當初常賑牟之許以作錢,蓋以牟作租之意,前頭常賑租耗條有裕時,勿爲作錢,以充其代也。令本道一依其時廟堂覆奏施行,俾無穀簿虧欠之弊,似合宜。下詢大臣處之,何如?上曰,大臣之意,何如?,履素曰,戶判所奏,誠得宜矣。秉模曰,臣亦以爲好矣。上曰,依爲之。出擧條鍾顯曰,因慶尙監司趙鎭宅狀啓,金海儒生徐孝中照訖帖僞造換名之罪,査出登聞,請拔去原榜矣。依狀請原榜目卽爲拔去,科場作奸,自有其律,不可拔榜而止,其罪狀依律勘處之意,分付道臣,何如?上曰,依爲之。出擧條有大曰,本局中旬,當依下敎擧行,而容入物力,姑未辦備,勢將隨區劃設行,則易致深冬,待明春擧行,何如?上曰,然則待開春卽爲設行,可也。出擧條光普曰,幸行後初次賓筵,則兩司諸臣,宜乎隨登筵席,仰覲耿光,而無端違牌,誠爲可訝,竝施譴罷之典,何如?上曰,不允。秉模曰,玉堂若有所懷,則當於承旨未就坐之前仰奏,而今於就坐之後,獨爲進前,校理尹光普,推考,何如?上曰,依爲之。出擧條仍命次對先退。上曰,右承旨入侍。出榻敎右承旨洪義浩,承命進伏。命書傳敎曰,故相趙忠定家緬事,依故相靖敏例,有助給葬需之敎矣。其家以先訓,難於祗受云,過矣。禮葬雖不受,特敎助給,何必如彼?然亦不可如例强迫,令該曹該道錢穀及雜物,量宜輸送後,草記狀聞事,分付。仍命退,諸臣以次退出。
甲寅九月三十日辰時,上御重熙堂。右副承旨,禮曹判書入侍時,右副承旨李相璜,假注書具得魯,記注官金良倜,記事官吳泰曾,禮曹判書閔鍾顯,以次進伏訖。上曰,右承旨入侍。出榻敎賤臣承命出傳,與洪義浩偕入進伏。命書傳敎曰,不爲仕進承旨許遞,與未差之代,前望單子入之,待下批牌招察任。鍾顯曰,今因言端,敢以仰達矣。臣於年前太白藏史之行,考見光海朝日記,則尙未修正,只有史草,而此亦年久磨破,將使十六年國乘,無所憑信,名臣碩輔節行言議,同歸湮晦者,誠爲欠典。臣意則自春秋館取來日記,趁卽修正,依燕山日記例,刊印蠟紙,藏于各處史庫似宜,而係是史事,議于大臣處之,何如?上曰,依爲之。出擧條仍命退,諸臣以次退出。
上在昌德宮。停常參·經筵。
洪大協,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙尙鎭啓曰,明日常參·經筵取稟。傳曰,停。
洪大協啓曰,輪對官來待矣,敢稟。傳曰,入侍。
洪大協啓曰,來初五日,朝參日次矣,敢稟。傳曰,停。
洪大協啓曰,禁衛營將官來言,今日本營軍兵,日次私習云矣,敢啓。傳曰,知道。
備忘記,慶尙左水使沈鑏,黃海水使李普漢下直,各長弓一張·長箭一部·片箭一部·筒兒一箇賜給。
傳于洪大協曰,姑且戴罪行公,卽爲民事,昨夜之失睡酬應,亦由於該道之公事,可謂罪上添罪,何顔入來辭朝?旣爲民事而仍任,則行部不可遲滯,畿甸發巡,除朝辭,今明發行,雖於還營之後,亦勿入來肅拜,已遣潛行之繡衣,待其復命,知畿邑諸倅之一一小心,小民之一一安業然後,待書啓回啓,始爲出入於金虎門事,令廟堂分付該道。
傳于洪大協曰,近以耽羅船粟事,夙宵一念耿耿,而該道尙無一言皁白,道伯睡耶,醉耶?此時民事,所委畀道伯,則卿之擧行,節節駭悖,方命之律未勘,緩事之罪又發,以若所爲,畀若一方,其何以弛九重之思乎,何間裝穀,何間發船,而新牧使果已接面乎?亦或別遣褊裨,送于島中,詳探民情事勢乎?況有禱海神之命,祝文當親撰,則領運日期,不爲枚擧狀聞者,亦豈成說乎?以此意下諭于完伯,使之一一條對。
吏曹口傳政事,工曹佐郞金得範,訓鍊主簿黃俊彦相換。
尹致性啓曰,卽者義禁府都事來言,時囚無得過三日滯囚,新有定式,而同義禁黃昇源差祭,同義禁沈晉賢奉命在外,同義禁金履成呈辭,只有判義禁鄭好仁一人,不得備員開坐云。同義禁金履成,卽爲牌招,以爲備員擧行之地,何如?傳曰,允。同義禁金履成之除拜,未過數日,無端呈告,寧有如許事體?嚴飭行公,差祭堂上許遞,前望單子入之,待下批牌招察任。
禁府堂上前望單子入之,知義禁尹師國落點。
以同義禁金履成,牌不進推考傳旨,傳于尹致性曰,無端違牌,處義,何如?是無所據,其委折,爲先問啓,待下批更卽牌招。
尹致性啓曰,無端違牌,處義,何如?是無所據,其委折,爲先問啓,待下批更卽牌招事,命下矣。問于同義禁金履成處,則以爲臣冒犯違逋,自速重辜,致承問啓之命,惶恐霣越,無所容措。臣之情勢,通朝之所共知也。蓋自妄疏以後,可驚可愕之說,蝟集一身,殆無完膚,譬如四肢百骸,無不受病,而獨一縷猶存耳。縱荷聖明在上,曲費造化,如救入井之兒,每出入脩門,反顧嗤點之在後,則如蒙不潔,慙赧欲死,近日銀臺承命,爲伸覲光之願,金吾赴坐,知非言私之時,乃若有除輒膺蹲冒揚揚,實非情勢之所可强者也。愚婦知恥,匹夫有守,鐵限已定,恭俟金木之誅云矣,敢啓。傳曰,此問啓勿施,嚴飭開坐。
以全羅監司李書九狀啓,嶺南上番御營軍換徵當否,臚列馳啓,令該衙門稟旨事,傳于李相璜曰,向日嶺南農形之遜於兩湖,停番之命,先及嶺南,而近聞兩湖民情之遑汲,倍甚於嶺南,來頭接濟,方以爲一念耿耿。上番資裝之貽弊,寧或不念?宿衛事體,雖曰嚴重,此時民事,在所當恤,限麥秋,禁·御鄕軍停番,嶺南·湖西年分回啓時,停番一款,論理附奏事,令廟堂,知悉湖南伯處,先令兩營行會,騎兵如有停番例,湖南先爲限麥秋停番,其餘年分回啓,一體稟處事,分付兵曹,亦令廟堂知悉。
以副校理尹序東·權坪,牌不進罷職傳旨,傳于李相璜曰,只推。
趙尙鎭,以弘文館言啓曰,校理韓光植,連呈辭單,不爲行公。副校理尹序東·權坪,旣有只推之命,竝卽牌招察任,何如?傳曰,允。
以校理韓光植·副校理尹序東·權坪,牌不進罷職傳旨,傳于李相璜曰,只推。
洪義浩,以戶曹言啓曰,故相趙忠定家緬事,令該曹該道,錢穀及雜物,量宜輸送後,草記狀聞事,命下矣。木綿三十疋·米十石·太十五石·灰一百石,量宜輸送之意,敢啓。傳曰,知道。
洪大協,以兵曹言啓曰,內禁衛將徐有鳳,素患痰癖之症,當此換節之時,一倍添劇,實無供職之望,呈狀乞遞。病勢旣如是,則宿衛領軍之將,不可久曠,改差,何如?傳曰,允。
洪大協,以兵曹言啓曰,去秋三朔能麽兒考講時,都摠府都事李成德·李潤文·金兌鍾,訓鍊院判官金志學,主簿南弼壽·李衡民,武臣兼宣傳官趙·黃仁燁·李基岳,部將閔値等,一次不通,都摠府都事朴廷宅,訓鍊院僉正金慶喆,主簿金成鉉·朴東旭·李萬吾,武臣兼宣傳官白鳳儀·李宅懋·金思喆·尹行源·金尙裕,部將金光喜·黃閏銓,守門將姜熙文·姜箕煥·金光春等,二次不通,訓鍊院主簿元永厚,武臣兼宣傳官閔行源·金若礪等,三次不通,竝依定式,從重推考。訓鍊院判官孔賢德,武臣兼宣傳官崔聖甲,部將李鎭國等,四次不通,亦依定式,竝越俸一等,何如?傳曰,允。
洪大協,以兵曹言啓曰,以全羅監司李書九狀啓,嶺南上番御營軍換徵當否,臚列馳啓,令該衙門稟旨事,傳曰,向因嶺南農形之遜於兩湖,停番之命,先及嶺南,而近間兩湖民情之遑汲,倍甚於嶺南,來頭接濟,方以爲一念耿耿。上番資裝之貽弊,寧或不念?宿衛事體,雖曰嚴重,此時民事,在所當恤,限麥秋,禁御鄕軍停番,嶺南·湖西年分回啓時,停番一款,論理附奏事,令廟堂,知悉湖南伯處,先令兩營行會,騎兵如有停番例,湖南先爲限麥秋停番,其餘年分回啓,一體稟處事,分付兵曹,亦令廟堂知悉事,命下矣。在前如此之時,有上番騎兵停番之例,依傳敎湖南上番騎兵,自今十一月十二月當十七名,來乙卯正月·二月當十七名,閏二月三月當十六名,四月五月當十七名,合四當,限麥秋停番事,該道道帥臣處行會之意,敢啓。傳曰,知道。
洪大協,以備邊司言啓曰,卽見平安監司金思穆災實分等狀啓,則江界等五邑,置之尤甚,安州等二十五邑,置之之次,中和等十五邑,置之稍實,仍以爲江界等三邑之抄戶停還及賙賑穀物,更加審察,區別分數,追後仰請,後錄諸條,請令廟堂稟旨分付矣。其一,道內黍粟,今旣告歉,則米還之如法準捧,其勢誠難。尤甚邑鎭,限折半,之次邑鎭,限三分一,以相當穀準折代捧,待明秋還作本色事也。其一,山城餉穀分給條中,尤甚之次邑,限折半,稍實邑,限三分一,捧留平倉,待明秋輸納事也。其一,尤甚邑,限明秋勿定配所事也。其一,推奴徵債,限明秋防塞事也。分等依狀請施行,尤甚及之次邑鎭米還,分數代捧事,亦爲依施。山城餉穀,法意至重,除非大歉之年,則不可輕許,故昨年狀請,亦不許施,而今年本道年事,大不及昨年,宜有別般軫念之道,特依所請,分數捧留平倉,待明秋準數輸納,尤甚邑,勿定配所,推奴徵債防塞事,一體依施之意,分付,江界等邑,雖曰歉荒,比諸北關數邑,似或勝焉,則停還一事,恐非可論,而道臣旣以更加審察,區別分數爲言,姑待其追後狀聞,竝與賙濟之節,更爲稟處,何如?傳曰,允。
洪大協,以刑曹言啓曰,因擊錚人等原情判付內,海州·延坪島民方光明等照律事,雖非四件,民弊許籲,載在法典,民人勿治,此弊之爲小民痼瘼,聞之熟矣。特以營邑聽理不明,致使弊上生弊,旣聞之後,豈可任其無辜之失巢乎?爲先嚴飭道伯,除尋常詳査狀聞,而更或遲滯,又或見瞞於下屬,不以實陳聞,是可曰承流之道伯乎?其所嚴處,斷不可已,先以此意分付爲有矣。上司屢關之下,不卽査報,誠如所訴,尤爲可駭。豈料此道伯之怠慢如彼?問于該司,草記事,判下矣。問于備邊司,則今年正月,因方明光等呈狀,發關於該道監營,使之卽爲釐革後,形止報來矣。自該道,尙無報來之事云矣,敢啓。傳曰,知道。
洪大協,以義禁府言啓曰,刑曹啓目判付內,四件事中不可拔者,無論有例與否,金吾郞之私自取捨,有關後弊,當該郞官査出,令該府拿問,捧口招以聞,以爲考律重繩之地事,判下矣。當該都事金履九·黃道源,今方待命,竝卽拿囚之意,敢啓。傳曰,知道。
持平李允行啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不少畏蹙,益肆凶毒,一室兩賊,同惡相濟,詬罵天日之凶言,無所不至。指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰在家不知,其子悖說之噴出也,是自有所受,則此賊父子窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疎放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,快正王法。新除授司諫院正言李東冕,時在忠淸道大興地,請斯速乘馹上來事,下諭。答曰,不允。下諭事依啓。
刑曹啓目,粘連關是白置有亦,向前京畿監司徐龍輔,旣已遲晩,所當照律施行是白乎矣,係是二品職,臣曹不敢擅便,上裁,何如?判付啓,照律爲良如敎。又啓目,廣州府尹徐美修旣已遲晩,所當照律施行是白乎矣,旣有捧供以入之命,上裁,何如?判付啓,照律爲良如敎。
刑曹啓目,粘連京畿監司徐龍輔矣,發緘罪從重論,杖八十收贖,公罪施行,何如?判付啓,依允爲旀,功議各減一等爲良如敎。又啓目,粘連廣州府尹徐美修矣,發緘罪,杖一百收贖,公罪施行,何如?判付啓,依允爲旀,功議各減一等爲良如敎。
禁府啓目,宣川前府使尹範敍原情云云,問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,故爲掩置,焉敢曰矇未覺察乎?從重勘律,區別功議,以草記擧行爲良如敎。又啓目,楊州前牧使李東馨原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,取考都差員緘答,判付照律爲有矣,以草記區別功議,擧行爲良如敎。又啓目,慶尙都事張至顯原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,罷職放送爲良如敎。又啓目,壯勇營攔後步軍把摠申鴻周·鄭學畊等原情云云,傳旨內辭緣,泛稱遲晩,所當請刑是白乎矣,曾經閫帥及宣傳官,勿爲請刑,載在大典通編,竝只議處,何如?判付啓,竝只以公罪區別,勘放後,草記爲良如敎。
禁府啓目,備邊司郞廳尹益儉·李勉植等原情云云,傳旨內辭緣,泛稱遲晩,李勉植段,曾經宣傳官,勿爲請刑,載在大典通編,議處爲白乎旀,尹益儉段,刑推得情,何如?判付啓,名以備郞摘奸,塞責彌縫,不禁掖隷之犯科者,痛駭莫甚兺除良,駕後禁軍,曰以駕前別抄,致使無罪者當罪,尤豈不駭然乎?竝只區別功議,草記照律爲有矣,兩罪俱發者,從重勘處爲旀,大臣旣有筵奏,則以其擧條不捧承傳,所捧招供,初不枚擧,該房承旨從重推考。渠輩雖微官,勘律輕重,豈或相混?而議讞之地,不審若此,昨日登筵判堂,不可以不爲參坐而曲恕,從重推考爲良如敎。
甲寅十月初一日卯時,上御熙政堂。輪對官入侍時,右副承旨洪大協,假注書具得魯,記注官金良倜,記事官吳泰曾,軍器正元啓弘,僉正宋堯熙,判官朴宗鎬,養賢庫主簿鄭晩錫,內贍奉事鄭運耆,工曹正郞丁志德·金履恭,佐郞金得範·金龍淳,尙衣院主簿李厚植,別提李長演,直長韓允鎭,宗廟令柳謐,副奉事閔致謙,南學訓導李尙濂,西氷庫別檢李豐林,義盈庫主簿廉隅人,奉事李柱溟,掌樂正李肇源,僉正李光德,主簿李周斌·南溟學,以次進伏訖。上命書榻敎曰,都承旨入侍。賤臣承命出傳,與都承旨趙尙鎭,偕入進伏。上曰,輪對官以次進前。啓弘等以次進前,奏職·姓名。職掌遺在。晩錫曰,本庫弊瘼,卽應辦所擔當事也。年前因主掌官之等訴備局,每式年東堂所應辦,移付本庫,所入之數,旣爲夥然,而本庫之財,元自不敷,策應之道無望,多士之供難繼,更令廟堂,依前擧行,恐合事宜,故敢達矣。上曰,相議於堂上後,往復廟堂,以爲區處之道。上敎得範曰,爾年幾何而誰之族也?得範曰,臣年六十三而無近族立朝者矣。上曰,遠近族中,無立朝者耶?得範曰,金判府事爲同姓矣。大協曰,工曹佐郞金得範,擧措旣多慌亂,奏對亦極怪駭,所當重勘,而本院請推之外,無他可施之罰,何以爲之乎?上曰,觀其貌樣,不足深責,何必勘罪乎?郞潛亦有職掌,昏憒難責事務,西銓窠,使之口傳相換,水部雖曰閑司,卽亦六曹之一,則如是苟充,貽羞非細,其時擬望之銓官,捧現告,以爲勘罪之地,可也。出擧條謐曰,宗廟正殿倚墻木,雖無根腐寸朽之處,而以今番風落木觀之,恐有意外傾仆之慮,居常憧憧,故敢此仰達矣。上曰,當剪其枝葉耶,伐其根株耶?謐曰,或有剪枝葉者,亦有伐根株處,當觀勢爲之矣。上曰,相議於提調,後日更達,可也。上敎隅人曰,爾在何邑?隅人曰,在端川矣。上曰,何時上來,而其處則年事,何如?隅人曰,臣於六月上京而自臣上來時,已被旱災,至於七月念間,故秋事大歉云矣。上敎光德曰,爾是故重臣之子乎?光德曰,故判書臣李泰和之子矣。上曰,見爾不勝感舊之懷矣。爾經幾邑守令耶?光德曰,初爲龍潭縣監,再爲楊根郡守矣。上曰,有子幾人?光德曰,有二子矣。上敎溟學曰,爾年幾何?溟學曰。賤臣犬馬之齒,今爲六十四矣。上曰,爾在北道,年事所聞,何如云耶?溟學曰,臣之居鄕,近二千里,農形消息,雖未得詳聞,而蓋六月旱,七月又旱,故秋事殆無可觀云矣。上曰,北道則多田穀,故無水之年,始謂占豐,而今年則旱旣太甚,故想如此矣。上曰,下直閫帥入侍。出榻敎良倜承命出去,與慶尙左水使沈鑏黃海水使李普漢,偕入進伏。上敎普漢曰,下往善爲之,不負特除之意也。上敎鑏曰,爾須下去,操心惕念,爲之,可也。仍命退,諸臣以次退出。
上在昌德宮。停常參·經筵。
趙尙鎭啓曰,明日常參·經筵取稟。傳曰,停。
尹致性啓曰,大司憲林蓍喆,執義李秉喆,掌令鄭景祚,持平李允行呈辭,掌令沈銖未肅拜,持平洪秉臣,傳旨未下,監察茶時之意,敢啓。傳曰,知道。
尹致性啓曰,合辭方張之時,諫院無詣臺之員,事甚未安。除在外外,未肅拜人員,竝卽牌招,何如?傳曰,允。
以大司諫徐有成,司諫許晊,牌不進罷職傳旨,傳于尹致性曰,只推。
傳于洪大協曰,右副承旨入侍。
趙尙鎭啓曰,卽者中樞府錄事來言,領府事蔡濟恭,今方水原府進去云。係是大臣去就,敢啓。傳曰,知道。
趙尙鎭啓曰,工曹佐郞金得範擬望之銓官,捧現告勘罪事,命下矣。何傳旨捧入乎?敢稟。傳曰,推考傳旨捧入。
傳于李相璜曰,左副承旨入侍。
傳于李相璜曰,提調入侍。
尹致性啓曰,卽者義禁府都事來言,時囚草記勘放事,命下,而判義禁鄭好仁陳疏,次堂例不得擧行云,何以爲之?敢稟。傳曰,判堂可謂已勘之人,開坐非所可論,令次堂擧行。
傳于趙尙鎭曰,政官牌招開政。
尹致性啓曰,府曹之所關各異,則刑曹所管擊錚,禁府之替當存拔,已有侵官之嫌。且況存拔時姓名不在之類,亦入於刑曹捧供秩云者,以此以彼,其發辭雜糅可知。此上疏還給義禁鄭好仁處,其委折問啓事,命下矣。問于判義禁鄭好仁處,則以爲前日則若有衛外擊錚,毋論多少原情,竝爲收捧,送于秋曹矣。今番則擊錚原情十二度,收送于秋曹則秋曹謂以如例存拔後送之爲可云。問其有例與否,則該吏答以近來猥越太多,以此考喧都事及羅卒,竝被重勘,致有存拔之謬例云。取考謄錄考喧都事,果被重勘矣。臣愚迷所致,全昧本府秋曹之所管各異,替行秋曹之事,臣之昏謬之罪,萬殞猶輕。至於姓名不見之類,入於秋曹捧供事,臣果査實,一張則羅卒稱以忘置於袖中,追入於秋曹收捧之軸,一張則秋曹吏直爲捧納云。此亦事未前有者也。臣於平日,若能嚴束羅卒輩,苟有一分畏戢之心,豈至於忘置之境乎?莫非臣溺職之罪,伏地震剝,求死不得云矣,敢啓。傳曰,曰有定式而旣無定式之可言,曰有文蹟而亦無文蹟之可據。筵奏疏語,俱未免爽誤,然襲謬之罪,非今斯今。判義禁鄭好仁遞差,原情兩度之追後添捧之奸弊,令該曹査實嚴治,判義禁未差之代,今日政差出,待下批牌招,時囚捧供,可也。
洪大協,以兵曹言啓曰,忠壯衛將趙崗,身病猝劇,時月之內,無望供職,呈狀乞遞,輪番之任,不可久曠,改差,何如?傳曰,允。
趙尙鎭啓曰,吏曹判書李致中,參判黃昇源,牌不進推考傳旨,今方捧入,而開政命下之後,如是違牌,不卽擧行,事甚未安。判書參·判,更卽牌招,何如?傳曰,允。
趙尙鎭啓曰,吏曹判書李致中,參判黃昇源,再牌不進,推考傳旨,今方捧入,而開政命下之後,連事違召,不卽擧行,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書李致中牌不進,參判黃昇源進,參議未差,行都承旨趙尙鎭進。啓曰,判書李致中牌招不進,參議未差,小臣獨政未安。何以爲之?敢稟。傳曰,仍爲之。以崔時淳爲正言,洪良浩爲判義禁,洪樂游爲兵曹正郞,柳範休爲厚陵令,李東善爲三和府使。兼掌令單鄭尙愚·沈興永,學正二單金初爕·柳禎,學諭單柳沁煥,故府使朴東樞,贈兵參例兼,特贈事承傳。
兵批,判書具庠進,參判柳誼病,參議朴宗甲病,參知兪漢寧入直,右副承旨洪大協進。徐潤載爲內禁將,沈基泰爲曹司衛將,閔心爀爲五衛將,李東爀爲訓鍊判官,金鍾翕爲武兼,安宗厚爲京畿中軍,李得遠爲忠淸兵虞候,權尙鎭爲忠壯將。同知單廉斗瑞,副司直沈煥之·洪仁浩,副護軍吳載重,以上單付,前宣傳官元永麟,今加折衝,加資事承傳。
傳于洪大協曰,三和府使,當日辭朝。
傳于洪大協曰,當日辭朝,何時下敎,尙無去處?夜漏過半。三和府使李東善改差,令該府拿問處之,其代,今日政更爲差出。
再政。以金處漢爲三和府使。
以校理韓光植,副校理尹序東·權坪,牌不進罷職傳旨,傳于趙尙鎭曰,只推。
趙尙鎭,以弘文館言啓曰,校理韓光植,副校理尹序東·權坪,旣有只推之命,更卽牌招察任,何如?傳曰,允。
以全羅監司李書九狀啓,濟州移轉各穀,罔夜裝發事,傳于洪義浩曰,觀此完伯狀本,船粟之期已定,登海之日亦選,卜吉於旬三而分排整待云。自今至還泊,無非宵衣旰食之時,此時爲船民島民,何以表此心而寓此誠乎?祝幣香封,當趁期下送,而初欲使新牧使,行祭發船矣。更思似涉取便,近侍中有因事行遣於裝發地方者,渠罪雖無狀,使渠戴罪贖罪,則其所盡心,必有勝於牧守。前承旨兼檢校直閣徐榮輔投畀,特爲分揀,卽令遍行裝載地方,察其民瘼,審其穀物,領至船所發運。仍又駕海至祭海之所,爲獻官齋沐將事然後,知一帆穩行,旋卽還朝後,命所過沿邑,慰諭民人,細詢民隱以來事,令廟堂,星火分付道臣,亦令政院,下諭于獻官處,而祭海及發船日期,更令雲觀提擧,看詳下送事,分付。
以京畿都事李翊模狀啓,判府事朴宗岳,仁川地出往時,各務差使員竝置之事,傳于洪義浩曰,朝廷之爲朝廷,卽不過體統也。民弊雖念,體統宜顧,受由下鄕,異於領府之從使往來,則竝與都事倍行而除之於辭朝之前,有關體統。此狀啓還給,仍使大臣知此意,欲爲下敎於箚批而未果,澆奠床依例備給,此是應行之事例,則箚批雖或遺漏,承宣當爲警咳,而尙無一言。該房承旨,從重推考,皆是生疎者,何以知之?院吏令攸司,嚴杖懲治,大臣之都廚內外墳山省掃時,澆奠床當爲備給事,分付。
趙尙鎭,以吏曹言啓曰,受由上京守令,當日下送後,草記事,命下矣。安邊府使金勉柱,以掃墳事,忠淸道瑞山地下去云。行關本道道臣處,使之卽速還官,何如?傳曰,允。下送後,草記,可也。
趙尙鎭,以吏曹言啓曰,因西部童蒙姜春敏上言,其父出身時金,今年夫婦偕老,願蒙加資事,回啓,判付內,卽爲考籍口傳下批事,命下矣。卽接漢城府所報,則時金,年七十一,妻朴召史,年六十六云。此非年滿偕老之人,上言內辭緣,置之,何如?傳曰,允。
尹致性,以義禁府言啓曰,時囚罪人李東馨原情公事判付內,取考都差員緘答,判付照律,以草記區別功議擧行事,命下矣。李東馨傳旨內,今番幸行時,自磚峴至黔巖,道路專不修治,石角嵯峨,植炬則徑先燃爇駕過之時,未免黑暗。雖以店舍言之,一無修飭,所見駭然,揆以紀綱,極爲寒心,拿問重勘。罪取考律文,則大明律制書有違條有曰,凡奉制書,有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。李東馨,杖一百收贖,告身盡行追奪,而其五代祖敏厚,寧國原從功臣豐陵府院君異姓四寸親云。功議各減一等,杖八十收贖,奪告身三等,放送,何如?傳曰,允。爲民弊,雖不得不姑仍伯,而營邑惟均之罪,守令律名太過,該府使李東馨,不敍放送,可也。
尹致性,以義禁府言啓曰,時囚罪人尹範敍原情公事判付內,故爲掩置,焉敢曰蒙不覺察乎?從重勘律,區別功議,以草記擧行事,命下矣。尹範敍本府啓辭內,馬政何等重事?而在任十朔,一未點閱,任他抛置,任內所縮之數,至於三十四匹之多,而矇不自覺,流來欠縮,亦甚夥多,而一不摘發,其在重馬政杜後弊之道,不可置而不論,拿來嚴勘。罪取考律文,則大明律廐牧條有曰,凡牧養馬牛,若死者損者·失者,一頭,笞三十,每三頭,加一等過杖一百,杖六十徒一年。大典通編推斷條有曰,犯私罪杖一百以上之罪決杖,告身盡行追奪矣。尹範敍,杖六十收贖,告身盡行追奪,徒一年定配,而其六代祖進卿,靖國功臣云。功減一等,減徒加杖一百收贖,告身盡行追奪,放送,何如?傳曰,允。
尹致性,以義禁府言啓曰,時囚罪人尹益儉·李勉植等原情公事判付內,名以備郞摘奸,塞責彌縫,不禁掖隷之犯科者,痛駭益甚。駕後禁軍,曰以駕前別抄,致使無罪者當尤,豈不駭然乎?竝區別功議,草記照律,兩罪俱發者,從重勘處事,命下矣。取考律文,則大明律不應爲條有曰,凡不應得爲而爲之,事理重者,杖八十。制書有違條有曰,凡奉制書,有所施行而違者,杖一百。名例有曰,二罪俱發,以重者論。大典通編推斷條有曰,犯私罪,杖八十,奪告身三等,杖一百決杖,告身盡行追奪。雜令條有曰,王府決杖者,代以金贖矣。尹益儉,兩罪俱發,從重論杖一百收贖,告身盡行追奪,而其七代祖進卿,靖社功臣云。功減一等,杖九十收贖,奪告身四等,李勉植,杖八十收贖,奪告身三等,而其六代祖杖馨,靖社功臣云,功咸一等,杖七十收贖,奪告身二等,竝放送,何如?傳曰,允。
尹致性,以義禁府言啓曰,時囚罪人申鴻周·鄭學畊原情公事判付內,以公罪區別勘放後,草記事,命下矣。申鴻周·鄭學畊等傳旨內,昨日回鑾時,攔後軍兵,多有錯雜失次者,師律所關,極涉未安。不能檢飭,令該府拿問處之。罪取考律文,則大明律不操鍊軍士條有曰,凡守禦官,不守紀律,不操鍊軍士者,杖八十矣。申鴻周·鄭學畊等,各杖八十,以公罪收贖,竝放送之意,敢啓。傳曰,知道。如有功議,各減一等,可也。
尹致性,以義禁府言啓曰,申鴻周·鄭學畊等,各杖八十,以公罪收贖照律草記批旨內,如有功議,各減一等可也事,命下矣。申鴻周八代祖磼,扈聖功臣云。功減一等,杖七十,以公罪收贖,而鄭學畊,無功議云矣,敢啓。傳曰,知道。
洪大協,以刑曹言啓曰,因擊錚人等原情啓目判付內,句檢各有司存焉,則下本曹之擊錚文書,考喧郞,敢爲存拔,萬萬駭然。朝筵欲爲下敎而未果,後弊所關,決不可置而勿論,査實委折,首唱者草記請罪事,判下矣。問于義禁府,則以爲壬子二月,因擊錚之亂雜,考喧都事及羅卒,竝爲勘罪,自其後,漸有存拔之謬例,則二月後初次考喧,當爲首唱。同年九月陵幸時,考喧都事李趾馨·李永夏當之云矣。李趾馨·李永夏等罪狀,竝令該府,拿問處之,何如?傳曰,允。
洪大協,以刑曹言啓曰,澆奠床,依例備給,此是應行之事,則箚批雖或遺漏,承宣當警咳,而尙無一言,該房承旨從重推考。皆是生疎者何以知之?院吏,令攸司嚴杖懲治事,命下矣。當該承政院書吏金弘喆,嚴杖一百,放送之意,敢啓。傳曰,知道。
洪大協,以刑曹言啓曰,依下敎左番行首別監池養謙,右番行首別監趙順得等,竝嚴囚之意,敢啓。傳曰,過十日後嚴杖放送,若以掖隷歇杖,卿等難免其責,以此知悉,可也。
同知兼冬至副吏李義弼疏曰,伏以,臣猥以無似,得廁專對之任,自顧庸愚,寔切僨事之憂。仍伏念天陛之逖違,其將閱歲,元正之忭蹈,亦且阻班,寸忱耿結,將無以自堪,區區言私,實所不敢。第臣父母墳山,在廣州地,而緣臣終鮮兄弟,且乏子姓,看護無人,松楸蕪沒,今當出疆之日,自多霜露之感,玆敢不避猥越,仰瀆崇嚴。伏乞天地父母,俯垂矜諒,特許恩暇,趁此未辭陛之前,往省先壠,以伸至情,千萬幸甚。臣無任云云。答曰,省疏具悉。卿其依所請往省焉。
判義禁鄭好仁疏曰,伏以,臣賦性昏謬,觸事顚錯,今以擊錚原情之拔去,判付辭敎至嚴截,臣伏地戰兢,求死不得。臣於回鑾翌日候班退出也,府吏以擊錚十二度原情,來示於臣曰,近來衛外擊錚,猥濫太多,故數年以來,先自本府,可拔者拔之然後,送于秋曹云。臣以下吏傳言,不可準信。取考本府謄錄,則果有文蹟之可據者,故就其中最猥濫者,按例拔去,此固臣循襲謬規,昏迷妄作之罪。而今此判付三度中,尹度喆則自臣府,送于秋曹之後,判堂謂以猥濫,送言于臣,使之拔之,臣果依其言而拔之。李東翼·李億興等兩供,臣所不見者也。未知其供,從何以直入於秋曹之捧啓?臣實未曉。第伏念臣之區區微見,每以近來民習不古,衛外擊錚,率多猥越,有關紀綱,故年前待罪秋判時,此等之類則別加刑配,以爲懲後之計。愚妄之見,本自如此,故今此諸供之存拔,不自知其執抑,致此妄錯,一則臣罪,二則臣罪。郞僚捧之,臣則拔之,罪實在臣。其若諉之郞官,獨自倖逭,臣誠自愧,人謂斯何?至於兩供之不示臣,直呈秋曹,此亦臣不察之罪也,益切懍懍,罔知攸措。玆陳首實之章,仰瀆崇嚴之聽。伏乞聖明,俯垂諒察,亟勘臣罪,以爲溺職者之戒焉。臣無任云云。以判義禁鄭好仁上疏,傳于洪大協曰,府曹之所關各異,則刑曹所管之擊錚,禁府之替當存拔,已有侵官之嫌。且況存拔時姓名不在之類,亦入於刑曹捧供秩云者,以此以彼,其散亂雜糅可知。此上疏還給,判義禁鄭好仁處,其委折問啓。
甲寅十月初二日午時,上御重熙堂。有司堂上入侍時,右副承旨洪大協,假注書具得魯,記注官金錫泰,記事官吳泰曾,有司堂上沈頤之,以次進伏訖。上曰,近以民事,夙宵憧憧矣。頤之曰,最可悶處,沿海云矣。上曰,沿邑民情,甚惶急矣。南穀簿,勝於嶺南乎?頤之曰,穀簿,三南中最多矣。上曰,今年穀之所出,何如?頤之曰,每斗,不過出數三升矣。上曰,氷丁,自先朝乙未釐正之後,各宮房·內閣頒氷則以大丁用之,水刺進排,則以瑣氷爲之,事體未安。此後水刺氷·賜與氷,換用似便好。卿須詳問便宜,從後稟處,好矣。頤之曰,陵幸時不緊各司官員之隨駕者,旣命除減,則員役亦當隨而減除,而以其有待令物種之故,自下不敢擅減,自備局參量緊歇,列錄書入,稟旨存減,以爲定式之地,似好。故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
趙尙鎭啓曰,明日常參·經筵取稟。傳曰,停。
洪大協啓曰,禁衛營將官來言,今日本營軍兵,日次私習云矣,敢啓。傳曰,知道。
尹致性啓曰,合辭方張之時,兩司無詣臺之員,事甚未安。除在外外,未肅拜人員,竝卽牌招,何如?傳曰,允。
傳于李相璜曰,朴判府事留待。
傳于李相璜曰,朴判府事入侍。
傳于趙尙鎭曰,都承旨·右副承旨入侍。
洪大協啓曰,有司堂上沈頤之,觀象監提調閔鍾顯,依下敎來待矣。傳曰,入侍。
以大司諫徐有成,司諫許晊,掌令沈銖,牌不進罷職傳旨,傳于尹致性曰,只推。
洪義浩啓曰,大司憲林蓍喆,執義李秉喆,掌令鄭景祚,持平李允行呈辭,掌令沈銖牌不進,持平洪秉臣傳旨未下,監察茶時之意,敢啓。傳曰,知道。
傳于洪大協曰,明日當由逌瞻門展拜,該房知悉。
趙尙鎭啓曰,明日展拜,承旨當爲備員,而同副承旨李海愚在外,無以備員,何以爲之?敢稟。傳曰,許遞,前望單子入之。
承旨前望單子入之,李儒慶落點。
洪大協啓曰,三和府使,當日辭朝事,命下,而新除授三和府使金處漢,方在水原府,何以爲之?敢稟。傳曰,令兵曹,星火問于留守處,雖上送,別無掣礙,則使之上送,仍令卽爲辭朝下去,不然則令留守,具由狀聞請仍事,分付。此時關西民事,不可一刻曠官,今日內知入事,嚴飭。
以水原留守趙心泰狀啓,金處漢別監董之任,今姑仍存事,傳于洪大協曰,依狀請仍任,而近十朔勤勞旣多,履歷仍用,其代差出,依初下敎擧行。
洪大協啓曰,三和府使差出事,命下矣。政官牌招開政,何如?傳曰,口傳差出。
吏曹口傳政事,以趙岱爲三和府使。
兵曹啓目,粘連巨濟州等邑軍器修補沈鏔等論賞,自下不敢擅便,上裁敎是白乎旀,帥臣之羅將防給,至於登聞,雖出於不欲掩其勞之意,而事體所在,未免屑越。該帥臣申大顯,推考,何如?判付啓,回啓得體,依此施行爲旀,請賞之狀,署經於大臣,自是格例,則廟堂之見此猥雜之陳聞,無所可否者,甚爲訝惑兺除良,因民訴請褒於臨歸之時者,不但駭然,防役名色,尤何敢無端登徹?戎垣新名,屬耳乙仍于,姑爲十分參酌,當該帥臣,爲先拿問處之,以礪國綱。兩鎭論賞一款段置,亦爲勿施爲良如敎。
洪大協啓曰,前統制使申大顯拿處事,命下矣。時帶摠戎使,將兵之任,不可一刻無摠察之人,何以爲之?敢稟。傳曰,兵曹判書兼察。
洪大協啓曰,摠戎使,以兵曹判書兼察事,命下矣。兵曹判書具庠,卽爲牌招聽傳敎,何如?傳曰,允。
尹致性,以義禁府言啓曰,刑曹啓辭內,壬子九月陵幸時考喧都事李趾馨·李永夏等罪狀,竝令該府,拿問處之事,允下矣。李趾馨,今方待命拿囚,而李永夏,以司饔院直長,下去磁器燔造所云。依例發遣府羅將拿來,何如?傳曰,允。李永夏,待其竣事上來,捧供,可也。
尹致性啓曰,判義禁洪良浩,牌不進推考傳旨,今方捧入,而時囚捧供命下之後,如是違牌,不卽擧行,事甚未安。更卽牌招,何如?傳曰,允。
尹致性啓曰,判義禁洪良浩,牌不進從重推考傳旨,今方捧入,而時囚捧供有命,如是違牌,事甚未安。更卽牌招,何如?傳曰,允。
尹致性啓曰,卽者義禁府都事來言,時囚捧供,無過三日,新有定式,而判義禁洪良浩受由,口招坐起,次堂例不得擧行云,何以爲之?敢稟。傳曰,令次堂擧行。
洪大協,以弘文館言啓曰,校理韓光植,副校理尹序東·權坪,旣有只推之命,竝卽牌招察任,何如?傳曰,允。
洪大協,以兵曹言啓曰,武臣兼宣傳官崔元,呈辭在外,過限未上來,依法典改差,何如?傳曰,允。
洪義浩,以義禁府言啓曰,全羅道康津縣投畀罪人徐榮輔,特爲分揀事,命下矣。徐榮輔未及到配所到處,卽爲放送事,分付該道道臣之意,敢啓。傳曰,知道。
禁府啓目,前都事李趾馨原情云云,問目內辭緣,泛稱遲晩,刑推得情,何如?判付啓,渠亦曰不知,其不首犯可知。判堂奏語,益有矛盾,此囚放送,李永夏勿論爲良如敎。又啓目,禁府都事金履九·黃道源等口招云云,問目內辭緣,惶恐遲晩,竝只刑推得情,何如?判付啓,渠輩則使之依例移送該曹,而判堂取見存拔云,然則渠輩之不知,無足爲罪,分揀放送爲旀,伊日筵奏,未免稍左,當該堂上,罷職爲良如敎。
判義禁洪良浩疏曰,伏以,臣向以故宗臣江寧都正諡狀撰送事,伏承譴罷之命,悚懍恧蹙,杜門訟愆,曾未幾何,恩敍遽降,伏承金吾除命,臣不勝驚惶感激,靡所容措。夫節惠之典,何等嚴重?而只知其節義之允合褒奬,全昧資階之未準格例,不待加贈之典,遽撰議諡之狀。及伏見處分傳敎下者,辭旨嚴明,誨責備至,臣於是,怳然覺悟,惶汗浹背,愚闇昏謬之失,無以自解。今何敢以已蒙薄勘,而晏然自恕乎?且臣當此秋冬換序之際,溫涼不調之時,重得寒感,頭疼惡寒,落席擁衾,飮啖全却,精神昏瞀,少觸外氣,咳喘輒劇,膈痰橫亘,連服湯餌,少無見效,庭戶之間,不能運動。以此病狀,萬無自力供職之望。召牌之下,末由承膺,伏枕隕越,冞增罪戾。今此捧供之命,無以擧行,議讞重地,不容少曠,玆敢冒陳短章,疾聲哀籲。伏乞聖慈,俯賜矜諒,亟命鐫改,臣新除職名,仍治臣違傲之罪,以警具僚,以安私分,不勝幸甚。臣無任云云。答曰,省疏具悉。卿其勿辭,調理行公。
甲寅十月初三日卯時,上御誠正閣。大臣·有司堂上·觀象監提調入侍時,行都承旨趙尙鎭,右承旨尹致性,右副承旨洪大協,假注書具得魯,記注官承膺祚,記事官吳泰曾,判府事朴宗岳,有司堂上沈頤之,觀象監提調閔鍾顯,以次進伏訖。宗岳曰,朝氣初寒,聖體,若何?上曰,一樣矣。宗岳曰,王大妃殿氣候,何如?上曰,一樣矣。宗岳曰,惠慶宮氣候,何如?上曰,一樣矣。上曰,卿欲以何日回行耶?宗岳曰,出疆之期迫頭,欲留宿一日,卽爲入來矣。上曰,大臣省掃之行,澆奠床備給,卽是應行之例,而承宣未及警咳,致煩臨時飭敎矣。宗岳曰,出於格外恩典,臣不勝感激之至。上敎鍾顯等曰,近以沿民事,一念憧憧,明發不寐,特召卿等矣。輸粟濟州,行將發船,但設祭日子太近,未知十三日外,更無吉日耶?鍾顯曰,更爲推擇,則十七日十九日俱吉於行祭發船矣。上曰,然則兩日間,使獻官從便設行事,行會,可也。命頤之讀親製祭文訖。上曰,日字甚忙,便同口呼,卿等之所見,何如?宗岳曰,韓愈以其文章,能致鰐魚之徙海,雲漢之章,豈敢與比於此而殿下至誠之德意,謁然溢於文外,必致船運之利涉矣。上曰,如能利涉,可謂萬幸,文章何論?惟以方寸之誠,庶望有助矣。宗岳曰,燕行雇車之弊,反有甚於從前雇馬之弊,臣欲行到義州,爛熳商議,從長狀聞矣。上曰,從便善處,好矣。上曰,海神祭有押耶?大協曰,祭於海神而稱方名則有押,只祭海神,不稱方所則無押云矣。上曰,今番御押,此後海神祭,用押,可也。鍾顯曰,臣俄以陪幣事,進往濟用監,聞各祭幣帛,自本監進排之際,只令下隷,齎送於香室,事甚欠敬。此後則使本監入直官員陪進,似合宜。故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
李儒慶啓曰,明日常參·經筵取稟。傳曰,停。
尹致性啓曰,合辭許久闕啓,事甚未安。除在外·傳旨未下外,未肅拜兩司諸臺,竝卽牌招,何如?傳曰,允。
洪大協啓曰,禁衛營將官來言,今日本營軍兵,日次私習云矣,敢啓。傳曰,知道。
備忘記,三和府使趙岱下直,上弓一張·長箭一部·片箭一部·筒兒一箇賜給。
趙尙鎭啓曰,事變假注書尹東壽,身病猝重,勢難察任,今姑改差,何如?傳曰,允。
備邊司,以李健秀爲北兵使。
尹致性啓曰,兵曹郞廳來言,北兵使下批政事取稟。傳曰,明日爲之。
尹致性啓曰,卽者義禁府都事來言,時囚罪人原情判付內,有議處之命,而判義禁洪良浩受由,次堂例不得擧行云,何以爲之?敢稟。傳曰,令次堂擧行。
義禁府啓目,粘連向前申大顯,亦守令之繕修戎器,鎭將之防給民役,雖或可尙,狀聞事體,何等謹嚴?而只憑民訴,遽然請賞,殊甚可駭。以此照律,何如?啓,傳曰,飭已施,分揀放送。
李儒慶啓曰,摠戎使申大顯,分揀放送事,命下矣。卽爲牌招密符傳授,何如?傳曰,允。
李儒慶啓曰,摠戎使申大顯,分揀放送事,命下矣。敎諭書,所當更爲啓下,而此與新除授有異。在前如此之時,有前所授密符傳授之例,今番則何以爲之?敢稟。傳曰,依近例爲之。
司諫許晊啓曰,臣於言責之任,夫豈有堪承之望?而凡有除旨,不敢逡巡,前後之冒沒承膺者屢矣。月前賓對,賤疾適苦,未及登筵,至今追思,惶汗浹背。伊日僚臺,果以此,至請譴削之典,縱荷聖度天大,曲加體諒,在臣分義,以此被論之蹤,其不可抗顔復冒於臺次則決矣。乃者新除有命,召牌連下,而不敢爲進身之計者,人言旣發,廉隅爲重,甘自犯於慢命之科矣。柏府·薇院,職名雖殊,其爲臺職則一也。其何敢一刻仍冒於臺次乎?請命遞斥臣職。答曰,勿辭,亦勿退待。
李儒慶,以奉常寺都提調·提調意啓曰,東籍親耕田所種稻打作,則所出爲三石,豆打作則所出爲一石一斗,太打作則所出爲一石四斗,皮唐黍打作則所出爲一石九斗之意,敢啓。傳曰,知道。
洪大協,以訓鍊都監言啓曰,景慕宮展拜時,御營廳東營軍,入直把摠率領,宮大門外把守,集春營軍,新營入直千把率領赴陣矣。今已本局軍替直,則當以本局將官領率,明日展拜時,北營入直千摠把摠出用之意,敢啓。傳曰,知道。
洪大協,以御營廳言啓曰,東郊居本廳別陣林盛柱,良人金天福等,順康園火巢近處,中豹虎一頭,私獵捉納,故謹此封進。而先殺手林盛柱,木三疋·布二疋,再殺手金天福,木二疋·布二疋,依例施賞之意,敢啓。傳曰,知道。
同義禁金履成疏曰,伏以陵寢展拜,聖慕克伸,鑾蹕穩旋,玉體萬康,臣無任欣忭之至。噫,從古人臣之受知於君父者,或以道義而有契,或以才諝而爲用,或藉于蟠木之先容。至若無一於斯而偏被誤恩者,惟臣一人而已。況臣稟賦不固,定力無素,每遇事心動輒,茫然若亡陽之人,前席擧措,無非顚錯。臣之無用,聖明之所俯燭,而不惟不罪,反假恩數,示以不棄。噫,才與不才,各言其子,父母之心而臣得之於殿下矣。是以臣之所仰望於殿下者,亦如嬰兒之心,若將饑而望哺,寒而索衣,疾痛而呼籲焉。此所以荐承嚴敎,不避猥越之誅,復申前懇,冀蒙鑑諒之恩。伏願聖慈垂惻焉。噫,人之生子,載牀載璋,期以遠大,欲其孝於家而忠於國也。古人有言,雖欲孝,誰爲孝,此正臣之情界也。竊意盡分於殿下,尙可以少伸靡逮之孝,故以如臣愚昧之識,拙訥之辭,每登前席,輒欲有懷無隱,以擬絲毫之報,炳炳此心,天神臨之,臣焉敢誣也?何意畸命多釁,事會不幸,分外恩資,反爲擧世嗤點之資?臣自念平生已僇,不可以復爲人矣。立身顯親,人所至願,而榮先之典,亦不敢受,如是而何以自立於士大夫之列乎?臣聞身與名俱全者上也,名全而身死者次也,名在僇辱而身全者下也。噫,爲此言者,彼不過燕秦遊說之客,而能知所惡之有甚於死,則信乎恥之於人,未有如辱名之累耳。孟子曰,人而無羞惡之心,非人也。臣之見棄於當世之士大夫,固已恥矣。況得罪於千古之聖賢哉?進而有靦於同行,退亦無面於先壠,此臣所以左求右覓,未得義分之所安,彷徨流涕,如窮人無所歸也。只願溘然速化,與世間是非,同歸塵土然後,上訴天帝,受命純粹,復生此世,事我殿下,殫竭駑才,協贊鴻功,以贖此生不忠之罪。然此特寸心靡聘,窮念到此,而此生已然,那期後生之如願者哉?臣之迷執,蓋於銀臺宿趼則縱深續貂之愧,而願切依近,不敢言私,乃若二品職名則斷然自劃,以保咫尺之守。伏願聖明,憐臣情悰,特遞見職,以快公議,以靖私分焉。噫,先儒有言曰,但當一心直遂,以輸款款之誠,此誠善形容人臣忠愛之意也。臣請有一言爲殿下陳之。噫,殿下試見近日朝廷之上,四維張乎,不張乎?張則朝廷重,不張則朝廷輕,世道之汚隆,人心之邪正,未嘗不權輿於是矣。故雖以帝王之尊,其在廉防之所關則輒俛而從之,俾遂其志,此非强屈威尊也。所以使之以禮,培之以義,俾有以愛好名節,咸知苟賤之恥,涵養主宰,能守剛大之操,以之爲四方之綱紀,以之爲百僚之標準,以之爲國家之柱石焉。其在昇平無事之時,若無裨益於朝廷,而及其事變倉卒之際,國勢岌嶪之日,人主所以倚重而需用者,必此輩也。如或强其所難,拂其所守,俾不得自由而惟命是從,則人情狃安,習與成性,必至於廉防之無忌,笑罵之無恥,其婉轉之狀,便利之態,雖粗便於目前之器使,而帝王之遠圖則有不然者矣。臣竊伏念殿下之駕御朝廷者,蓋有懲於前日之患生濫恣,自大僚以下,不少假借,是固大聖人時措之義。而彼不識聖心者,乃曰殿下莫予違也,罔念有損於殿下之令聞,而其甚焉者,以承奉三字,打成義理曰,不識不知,順帝之則,彼果篤信殿下,如堯民之信堯乎?噫嘻,此病世之言也。此言一出,世作奇談,父子相誡,指口爲阱,自此以往,婦寺之忠,不患無臣,謇諤之風,未聞有人,此豈非大可寒心者乎?況情勢者,一身之私義,而雖言涉倫彝,事關釁累,一疏承批,便作江·漢之濯而束帶揚揚,不復知世間有羞恥事。臣竊恐此俗未改,則暴棄之習,漸至於朝象之骳骫而世道人心,莫可收拾也。噫,君道主仁,臣節主義,故上以恢蕩爲道,下以持守爲節,上下雖若牴牾,而仁義無二致,唐虞之吁咈,所以致唐虞之盛也。自夫經術之不明,義理貿貿,其於上體聖心之道,下守臣分之義,都無理會,而惟以姑息爲心,臣竊以爲,殿下所以作成臣隣者,獨優於殿下之用,而非所以育人才貽燕謨之本意也。嗚呼,臣之此言,非敢自爲身地也。實出於爲殿下片片赤心,如遇湍必激,按住不得,願以螢爝之見,仰裨日月之明。伏乞殿下澄省焉。且臣於日前奉審之行,適見交·坡之民,趕來成群,遮道呼訴,槪願城餉之移納邑倉事也。莫重餉穀,有難移庫,而如有已例,則分數許副,不害爲息肩之一助,事係民政,敢此尾陳焉。臣無任云云。答曰,省疏具悉。四維云云以下設弊,果是矣。至於卿之所謂處義於旣行公之二品職者,萬萬不成事理。縱恃假借,容易煩浼,獨不畏國體朝綱乎?卿則爲先從重推考,後勿如是,附陳城餉捧留事,日前次對日,左相之防奏,以其只說轉輸之弊故也。以朝家爲小民之心,豈或泛忽而新式才頒,道伯亦請,此所以姑且稍待者也。
大司諫徐有成,司諫許晊,掌令沈銖,校理尹光普,修撰沈興永,副修撰尹益烈·任希存等啓曰,鄭致達妻之凶逆,前後聲討,已盡千妖萬惡之罪,允在血氣之倫者,莫不切齒痛心。噫,危逼聖躬,沮遏大策,厚·麟之凶謀而窩窟則此賊也。推戴逆禶,謀危宗社,範·能之逆節而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年而轉以爲伏閤之爭,當日處分,迺至於近島黜置,揆以邦憲,已爲失刑之大者。豈意向者,遽有出陸之命,不審殿下何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也。無一分可恕之端者,殿下之亦嘗俯諭者也。國無法則已,如其不然則夫安有謀危宗社之如此賊而使其首領之得保也?危逼聖躬之如此賊而有此內地之移置也。當初殿下之不忍置法,姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所螢惑,赫然明斷,丕建大策,以奠我宗祊於億萬年盤石之固,此先大王之宏謀英烈,卓越百王昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德?而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時。而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,啄息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煸動亂民之狀,昭不可掩。而其中罔測之凶言,亦有脈絡之相關者,此而置之則又不知幾箇凶賊,接迹而起,籍爲淵藪,宗社之憂,容有其極。蓋其妖肚逆腸,愈往愈甚,初豈爲謀逆之巨魁而王法不行,又爲煽亂之窩窟而近畿尙置?思之及此,每不覺懍然。今於千萬夢想之外,擅移黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也,決矣。請黜置罪人鄭致達妻,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也。與國榮所謀議者,惟國脈之潛圖也,四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔則之疏語,實爲澤·白·泓諸賊之根柢而末乃與仁·京輩一種凶逆,聲氣相通,徒黨寔繁,或推爲大將,或署爲先鋒。至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,十二字刀割擧國臣民,腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造,何如?而賦性側媚,宅心陰祕,莫念國恩之圖報,徒知凶賊之力護,耇·輝復出之說,暗地和應,情跡難掩。龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達而先售嘗試之計,急於掉脫而反肆欺罔之習。噫嘻,是豈今日臣子之所敢萌於心而筆諸書者耶?且況網打之計莫售則反爲薦人之擧,樹黨之意斯急則至有擬帥之謀,父子綢繆,同惡相濟,殆有甚於世蕃之於嵩,賊堅之於積,二十七字刀割付賊復,陰助聲勢,不軌之跡已綻,懷二之謀難掩。賊復之輸款,卽尙喆之結案,揆以邦憲,焉逭天討?而當律未施,陰誅先加,輿憤去而愈菀,國論去而愈激。而向者院相之敎,大有不然者。雖以逆積·賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典,十一行刀割答曰,不允。
大司諫徐有成,司諫許晊,掌令沈銖等啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯則陰樹逆種,密倡凶論,慫慂恒·簡,爲渠羽翼,紏結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲則亂本凶圖。甚於耇·輝·師·興,究其情節,已是萬戮猶輕。而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限而事變無窮,常事守法,處變貴權。從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也,固守是法之常也,其啓也,豈非處變之權?而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,養遂·獻遂,設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之,及時訊鞫,而章疏之請,俱未蒙允。治逆之律,不當如是,且爲此賊之支屬者,若使一日留置於天壞之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世。而尙幸成命之下,少洩神人之憤。及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至令日,年限已過,則尤不可晷刻容貸於覆載之間矣。夏賊之外,豈復有夏賊?而今者逆恭又出,則今日群下之骨驚膽掉,卽欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆賊之發露,差有先後耳,千剮萬斫,未足以洩輿憤,收孥瀦宅,不可謂當其律。夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此。而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪。而渠不過幺麽一賊女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行。英材·斗恒及夏賊親屬奴傔連伊夫妻,竝嚴鞫得情,快正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊,貪天爲己之罪,怙寵自恣之惡,指屈而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句言,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計臣民之望,而渠敢肆然,以此事不可再擧之說,咆喝公座,略無顧忌,一行刀割凶肚莫掩。至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰。而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,九字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,只及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,七字刀割鉤覈之路,惟在此賊之盤問。而半夜特敎,出付縣獄,鞫體之乖損,刑政之顚倒,已無可言。今乃不知究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無。殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之年未滿·循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。惟此一款,卽是斷案,尤有國人之所腐心痛骨者。壬寅秋邦慶,實是八城臣民,懽忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖。而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫。而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足。而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,六字刀割與同□□之說,旣已遲晩,□□他日之計,明白納招。甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已決案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迂路,初則領付本鄕,末入移配近島,殆若量移者然,義理自此晦塞,亂賊無所懲畏。思之及此,寧不大可憂而大可懼哉?請梟示罪人正刑罪人以謙,亟施孥戮。逆復庶子好石,亟施處絞。荐棘罪人時偉,設鞫得情,快正王法。遲晩罪人宇鎭,捧根脚,大正王法。柳星漢疏語之窮凶,情節之陰慝,諸臣箚啓,亦已槪論。今以其疏中逆心之呈露,凶言之悖慢者言之,最是上款講學之說,而特以聖懷之不忍提道,諸臣之不敢語及,近日疏啓,每多隱映爲辭,糢糊爲說。此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等,請和淚泚筆,冒死陳之。昔在戊寅復講之擧,實爲群凶浸潤之階,當聖壽倦勤之餘。請十年已停之講者,此魯·禧諸賊,綢繆之凶計,自是以後,托講義而引喩者,罔非媒孽之凶言,結奧援而交煽者,皆是譖搆之凶謀,究厥禍機,是爲關捩。此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀?語到講筵,輒增聖慕,雖以告朔之義,時有開講之命,凄惋之玉音,不禁於由中,掩抑之玉色,難制於見外,登筵諸臣,亦皆仰覩者。今此星漢,一筆句斷,謂之以微意,單辭顯斥,歸之於因噎,終身孺慕之聖孝,國人所悲,而星漢則少無慽意,廢讀蓼莪之常情,門人猶然,而星漢則反肆懟筆,蓋緣造言誣逼,自是衣鉢相傳,逮至當宁潛德之初幾年,此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁,始售於戊已之間,終成慘變,更熾於乙丙之際,自就芟夷。及至近年,夏·恭顯投凶書於內,瑮·福暗逞凶圖於外,蚓結蛇蟠,種下生種,式至今日,又有星漢,渠輩亦一臣子,何乃悖逆至此?又若下款兩條之說,自前文武率榜動駕之日,新恩之前導,每許倡夫之後隨,非今斯今,古例卽然。其所爲說,不足多卞,下款女樂之云,向日燈夕,各營將臣,果有遊衍,張燈於壯營馬園之事而壯營處所,旣在闕門之外,馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言?强稱禁苑之遊,做出女樂之說,抑勒矯誣,誑惑疑眩,是誠何心?其亦叵測,究其旨意所在,架虛鑿空,指無謂有。一言一事,惟以厚誣聖德爲計,惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣而敢爲是言,譸張傳播?紹述乙丙諸賊舊套餘論,何其無倫不道之甚,一至此極?今臣等所論,只就其疏中所言而言耳。又聞星漢,自有玆事,不小追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有紀極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠,已是承款之斷案,而日前臺啓,添入措語,俱出傳說之眞的,而酌納說去,鶻突爲言,猶未免墨抹還下,誠爲無前之擧。聽聞所及,莫不駭惑,固知聖意在於包荒,認賊爲子,反累聖德。臣等竊爲慨然,繼以憂憤,公疏則專事誣悖,私室則敢逞凶毒,言言逆腸,事事凶肚。昔之汝立,今之夏賊,俱萃一身,萬剮猶輕。而又況九宗之佯狂,實爲此賊之眞臟,人或癲狂則終身廢棄。而噫,彼九宗,抑何心腸,不顧終身之棄,佯作癲狂之狀,從前佯狂之類,除非負罪於罔赦,圖生必死,欲掩一世之耳目,欲延一時之性命,則豈有出此計者哉?其甘心死黨,極意規避之跡,綻露無餘,則星·九兩賊,可謂一而二,二而一者也。綢繆之情節,不問可知,譸張之根柢,尙今未覈。如此而尙何望亂賊之知懼,黨與之鋤治也哉?雖以重臣筵奏,儒臣所懷見之,渠若有一分畏戢之心,敢於懲討方嚴之時,猶稱前銜,恣行鄕里,凶肚逆腸之無所不至,昭不可掩。今若置而不問,方來之慮,尤不可勝言。請柳星漢,亟令王府,設鞫嚴問,期於得情,快正邦刑。噫嘻,痛矣。亂臣賊子,從古何限,而豈有若九宗之窮凶極惡至妖絶憯者哉?渠以蟣蝨之賤,尙懷梟獍之心,過惠陵而不下所乘,則悖慢之逆節,於是著矣。向懿陵而至發凶言則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤。而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討?而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者。而纔得承款,未及正法,致使往牒所無之極逆大憝,徑先致斃於獄中,輿情之憤惋,固不可言,而國家之失刑,當復如何?到今追施之道,惟在收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
大司諫徐有成,司諫許晊等啓曰,罪人克觀·克泰,以妖任之同氣,凶謀逆節,煉漫同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,古今島爲奴罪人克泰,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯亟施孥戮之典。星漢之凶言逆節,綻露無餘,擧國臣民,莫不沬血致討。其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極。梟音益肆,狼毒愈狠之說,至登諫長之陳疏,繼有法府之捉囚。凡今日含生之倫,擧切驚痛憤惋,誓不與此賤父子,共戴一天。秋堂之疏請移鞫,亦可見嚴鞫法討亂賊之義,而不惟不賜允從,乃以先問師文,不但顚倒爲敎。此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲。而不意全放之命,有若疏釋者然,國體之隳壞,已無可言,輿憤之轉激,去而益甚。請亟寢秋曹罪人柳師文放釋之命,乃令王府,設鞫嚴問,快正典刑。答曰,不允。
掌令沈銖啓曰,噫嘻,痛矣。柳師文之罪,可勝誅哉?渠以劇逆之父,惟當畏死縮首,恭俟當律之不暇,而乃敢偃息城闉,延攬人客,不少畏縮,益肆凶毒。一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞。而至登諫長之疏論,致有法府之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子之凶疏構成也,敢曰在家不知,其子悖說之噴出也,亦是自有所受,則此賊父子,窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫。而迺者天綱大恢,遽下疎放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,快正王法。新除授司諫院正言崔時淳,時在全羅道和順地,請斯速乘馹上來事,下諭。答曰,不允。下諭事,依啓。
甲寅十月初四日卯時,上詣景慕宮。展拜入侍時,行都承旨趙尙鎭,左承旨洪義浩,右承旨尹致性,左副承旨李相璜,右副承旨洪大協,同副承旨李儒慶,記事官鄭文始,假注書具得魯,記注官吳泰曾,檢校直提學徐有防·金載瓚,二直提學鄭大容,檢校直閣南公轍,以次侍立訖,上具翼善冠·衮龍袍,出交泰門·永淸門·明政門·弘化門,由逌瞻門·日瞻門,至降輿所,降興入齋室。少頃,就板位,行再拜禮。仍詣廟內奉審訖,還御齋室。上曰,侍衛回旋。賤臣承命出傳。少頃,出西狹門乘輿,由日瞻門·逌瞻門,入弘化門·明政門·永淸門·交泰門還內。諸臣以次退出。
上在昌德宮。停常參·經筵。
藥房提調徐有防,副提調趙尙鎭啓曰,伏未審夜間,聖體,若何?寢睡·水刺之節,何如?臣等,率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李儒慶啓曰,明日,宗廟冬享大祭齋戒相値,視事頉稟之意,敢啓。傳曰,知道。
傳于洪大協曰,大臣·備局堂上引見。
尹東壽改差,代以李周奭爲事變假注書。
趙尙鎭啓曰,吏曹郞廳來言,政事爲之事,命下,而判書李致中,參判黃昇源,俱以病不進云,竝爲牌招,何如?傳曰,允。
趙尙鎭啓曰,吏曹判書李致中,參判黃昇源,牌不進推考傳旨,今方捧入。而開政命下之後,如是違牌,不卽擧行,事甚未安。更卽牌招,何如?傳曰,允。
趙尙鎭啓曰,吏曹判書李致中,參判黃昇源,再牌不進,推考傳旨,今方捧入。而開政命下之後,連事違召,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書李致中牌不進,參判黃昇源進,參議未差,行都承旨趙尙鎭進。啓曰,判書李致中牌招不進,參議未差,小臣獨政未安。何以爲之?敢稟。傳曰,仍爲之。以安策爲校理,南履翼爲副校理,李義弼爲戶曹參判,李元八爲兵曹佐郞,鄭觀采爲會寧府使,冬至兼謝恩使單洪良浩,進賀副使單鄭大容,以上還付事承傳。兼鏡城府使單李健秀,故牧使朴聖煥贈兵曹參判例兼,學生朴宗臣贈左承旨,故通德郞朴天源贈司僕正,以上,全羅兵使朴基豐三代。
兵批,判書具庠病,參判柳誼病,參議朴宗甲入直,參知兪漢寧病,同副承旨李儒慶進,護軍李海愚,副司直尹弘烈·李時秀·李晩秀,副司果李元八,北兵使李健秀,以上竝單付。
尹致性啓曰,卽者義禁府都事來言,時囚議豦判付內,有照律之命,而判義禁洪良浩受由,次堂例不得擧行云。何以爲之?敢稟。傳曰,令次堂擧行。
傳于李儒慶曰,發遣吏郞,諸執事淸齋與否,摘奸以來。
傳于李儒慶曰,在外·未肅拜玉堂許遞,前望單子入之。
玉堂前望單子入之,校理李龜雲,修撰高宅謙落點。
傳于洪大協曰,當該承旨及注書推考。
以全羅監司李書九狀啓,金堤郡守成範鎭,治績探察事,傳于趙尙鎭曰,此則雖然,道內必有不堪任之守令,而一味掩置,是豈先期行會之意乎?以此意竝與畿伯·錦伯·嶺伯處,同爲嚴飭分付。
李儒慶,以司饔院監膳提調意啓曰,江原道十月朔進上,今日來到,而各殿所封物種中,生雉太半腐傷,莫重進上,不可循例捧入,卽爲退送,使之改備封進,而其在事體,誠極未安。當該封進官罷職,道臣亦難免不飭之失,從重推考,領來陪持人,令攸司科治,何如?傳曰,今年節晩,事勢固然,營邑論罪勿論,卽爲捧入,下屬亦勿科治,可也。
尹致性,以備邊司言啓曰,卽見黃海監司李泰永災實分等狀啓,則海州等六邑,置之尤甚,谷山等十二邑,置之之次,黃州等五邑,置之稍實,仍作爲事目災八百結外,不足畓災二千九百三十二結十三負五束,綿田災九百六十二結十二負三束特許加劃,後錄諸條,請令廟堂,稟旨分付矣。其一,昨年停退各樣年布及奴貢,勿論三等邑,限明秋特許仍停事也。其一,還穀,尤甚邑三分一,之次邑四分一,稍實邑五分一,相當穀準折代捧。昨年代捧各穀,無論尤甚·之次·稍實,竝以今春所受穀,使之備納,仍與今秋代納穀,待明秋還作本邑事也。其一,大興山城餉穀,捧留本郡事也。其一,各軍門·各衙門保軍米太,尤甚之次邑,依納布軍例,每名二兩式代捧,稍實邑,折半代捧事也。其一,牙兵入防停止事也。其一,推奴徵債,限明秋防塞事也。分等依狀請施行,本道今年穡事,又未免歉,而雖以狀辭觀之,禾穀最勝於畓災,加請之二千九百餘結,已未免太過。至於綿農,參以傳聞,不至慘歉。九百六十餘結之請,尤是格外,亦極過濫。仰體寧失之德意,畓災請二千九百三十二結十三負五束,特爲準劃。就其中二百五十結,移施於綿田災,使之酌量均俵,俾無一夫白徵之弊。昨年停退各樣軍布及奴貢之仍停,非不爲目前之惠,而積逋之因循,反爲病民之一端,次次收捧,俾輕其擔負,實有關於民間利害。尤甚邑則依所請停退,之次邑則限折半收捧,稍實邑則全數收捧,還穀代捧事,一依狀請,分數許施。而今春所受之還,旣以所受名色備納,又有此代捧,則實穀,恐或無幾。而此則道臣必有料量,一體依施。大興山城餉穀之一竝捧留本郡,法意恐至蕩然。當納之邑,又非尤甚,限折半許其捧留。各軍門保軍米太代捧事,莫重軍需,不可年年爲例而無難仰請者,極爲未安。且軍門衙門,名稱各異,始以各軍門各衙門爲辭,末乃單擧各衙門,而保軍米太混圇說去,無所區別,尤是不審,該道臣推考。竝令本邑收納,牙兵入防停止事及推奴徵債防塞事,竝爲依施,而尤甚之勿定配所,非但年例所請,如此歉歲,大關民邑之弊。而今不狀請,必是遺漏之致,自本司第爲關問,何如?傳曰,允。俵災加請事,道伯必有料量。設或略有裕剩,排比之後,焉敢不狀請還錄乎?然則寧失之義,何如?剋削,特爲準數,依狀請許施。昨年停退條之今年難捧,不問可知。況目下民勢,困於荐歉,新舊竝督,非所可論,亦竝仍停事,分付。保米太代捧事,雖在常年,猶有代錢之囑托,年前設法禁飭,未知各營遵守之其後如何。而與其墨倅之饕利濫徵,曷若預使小民,洞然知只納詳定乎?尤甚·之次邑保米貢米,竝令一依詳定代捧,雖一葉之銅,科外濫捧者,暗行繡衣,從聞見啓聞,當該道伯邑宰,以爲隨現重勘之地,可也。
尹致性,以備邊司言啓曰,卽見黃海監司李泰永狀啓,則備陳綿農失稔之狀,仍以爲黃州等六邑,禁御兩營價布,木邊參半,信川等九邑,訓局砲保價布,三分代納,禁御兩營價布木邊,三分二,代納。海州等八邑,訓局砲保價布,錢木參半,禁御兩營價布,純錢代納。各衙門及江都所送選武布,通同各邑,限明年九月當,竝以純錢代納事,請令廟堂,稟旨分付矣。本道今年綿農,大勝於三南。又以昨年綿豐之故,民間辦納,似不至於龜背之括而無難請代,有若不可廢之前例,其在事體極爲未安。且所謂各衙門者,似竝與兵曹擧論,而兵曹之納,所關何如,則初不分數,反歸於禁御兩營之下者,尤爲失當。該道臣從重推考,狀辭一倂勿施。此不可不一番定式,無論其道,此等請代狀啓時,兵曹勿爲混置於各衙門之中,別爲擧論,以重經費之意,分付諸道。至於江都所送竝武布之代錢,恐不害爲兩便之道,使之代捧輸送,何如?傳曰,允。道臣所請,雖似容易,今年民勢之難堪,甚於通同之大歉。況至殘者保軍,無告者應貢,苟欲蘇救,宜先此輩。尤甚八邑砲保,特許參半,外此保與貢,一倂純錢,而尤甚邑之中,必有尤甚面里,竝與砲保純錢,之次九邑,稍實六邑則特準所請,而兵曹納之代捧分數,依兩營例擧行事,分付,可也。
洪義浩,以賑恤廳言啓曰,北部觀光坊契任掌裵仁福,今月初四日本洞路傍,得一歲遺棄男兒,同里居良女沈召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
禁府照目,三和前府使李東善矣,除旨旣下,辭朝有命,則固當竭蹶趨進,而夜漏已深,終不待令,事極可駭。以此照律,罪杖一百收贖,告身盡行追奪,私罪奉敎依允爲旀,功議各減一等爲有矣,以公罪勘放爲良如敎。
尹致性,以義禁府言啓曰,李東善杖一百收贖,告身盡行追奪,照律公事判付內,依允,功議各減一等,以公罪勘放事,命下矣。李東善,功議各減一等,杖八十,以公罪收贖,放送之意,敢啓。傳曰,知道。
尹致性,以刑曹言啓曰,依下敎京畿永宗鎭爲奴定配罪人金興大,卽爲放送事,分付道臣之意,敢啓。傳曰,知道。
兵曹判書具庠疏曰,伏以日辰吉良,展禮克成,天氣淸和,回鑾萬安,臣民慶幸,曷有其極?仍竊伏念臣所帶本兼,何莫非如臣文質無當,不可一時暫據者。而就以中權言之,當遞而仍冒,今幾月矣。宜譴而倖逭,亦幾遭矣。每念及此,五內焦燥,不知所以自措,不知何以爲計,唯有一暴衷情,庶冀矜諒焉。噫,臣之人器不稱,知識蔑如之狀,已試之驗,已竭之辭,無容更陳,不敢每煩,而只是有罪而罷,未幾旋授,有若以臣代臣,是職不當因仍者也。黽勉而出,經過大政,殆同瓜限已盡,是誠不當因仍者也。侍衛專在趨走而脚病漸痼,銓注多靠精神而健忘特甚,是誠不當因仍者也。此皆衆所共覩而指目者,豈是徒自飾辭而例讓者哉?臣之病於迂闊,本是性賦,忽於事務,便同習成,人所共知而臣則茫然,人所已聞而臣則褎如昏昧齟齬,隨處憒憒,或有經眼而入耳,亦若半知而半否,一自復出於世,猥叨重任之後,雖欲搜剔而抖擻,無奈年邁而神耗,報答無路,孤負冞積,何嘗不撫躬自憐,繼以憂恐也哉?雖荷包荒之德,曲加容貸,而匪怒之敎,亦非一再,慈覆之仁,玉成之恩,臣誠以罪爲榮,有淚無言。而若使傍人觀之,則臣之憑恃放恣,安得以逃其誅乎?仍冒已半年,而罪漸添加,倖逭有不勝計而情益懍蹙。而況寬典不可頻下,誤恩不可妄希,念聖上終始曲保之道,在微臣塵刹不報之圖,只合及今卸免,無至公私狼狽而已。臣之抱玆區區而尙此蹲默者,非但唐突是嫌,抑亦遷就有以也。今則陪扈往返,微分粗伸,而貞疾每添,運用漸艱,至於軍卒失次,駕後犯科,事關師律,亦係紀綱,不容以問備薄勘,有所自恕,而猶未暇言,今始仰控肝膈,敢瀆崇嚴。伏惟殿下之於臣,天地父母也。懇乞亟將臣本兼諸任,竝許鐫遞,俾卒生成,千萬幸甚。臣無任云云。答曰,省疏具悉。卿其勿辭行公。
甲寅十月初五日卯時,上御誠正閣。藥房入診,大臣·備局堂上引見入侍時,藥房提調徐有防,副提調趙尙鎭,右副承旨洪大協,記事官鄭文始,假注書具得魯,記注官金良倜,記事官吳泰曾,二直提學鄭大容,左議政金履素,右議政李秉模,判敦寧府事金持默,延豐君李,戶曹判書沈頤之,行副司直趙宗鉉,禮曹判書閔鍾顯,行副司直李敬懋,工曹判書徐鼎修,刑曹判書李在學,行副司直金載瓚·徐有大·申大顯·沈煥之,刑曹參判趙鎭寬,開城留守李冕膺,禮曹參議尹行恁,大司憲林蓍喆,大司諫徐有成,執義李秉喆,司諫許晊,掌令鄭景祚·沈銖,持平李允行,獻納魚錫齡,校理尹光普,副修撰尹益烈,醫官柳光翼·金孝儉·金光國·周命新·李周憲·朴春源·吳仁豐·丁希泰,以次進伏訖。上曰,大臣進前。履素等進前曰,日氣稍涼,聖體,若何?上曰,一樣矣。履素等曰,王大妃殿氣候,何如?上曰,一樣矣。履素等曰,惠慶宮氣候,何如?上曰,一樣矣。有防曰,醫官皆已待令,診察,何如?上曰,置之。上曰,次對爲之。履素曰,今年穡事,雖有失稔之歎,而昨年豐登,實是挽近爲最。若以昨年所餘之穀,無所藏匿之弊,則今此秋穫未畢之前,米價不當若是踊貴,而江上富民輩之貿置貪利者,若値一暘一雨之或愆,則渠敢深藏穀物,不爲出賣。故市直高下在渠手中,都下民生,實難支保者,皆緣此輩之射利。甚至豐凶虛聲,必從此輩做出,而人心亦未免騷動。如此之類,一任其所爲,若不另加嚴懲,則都民將無聊生之望。臣意則分付京兆該部,凡於江上富民之貿穀匿置者,一一査出,使不得操縱,而如不悛舊習,則付之法曹,嚴加刑配,以杜來頭之弊,以懲牟利之屬,似合緊務,而亦必有自朝家別般申飭之擧然後,始可以少戢此輩,故敢此仰達矣。上曰,右相之意,何如?秉模曰,左相所奏,實爲目下緊務。而第念近來奸竇日甚,此等牟利之輩,或聞飭令之由嚴,則暗相通奇,旣貿之穀,反爲逗留於中路,恐非所以廣私儲而責來效,姑且行之有漸,似宜矣。上曰,左右相之奏,各有意見,先以所奏,出擧條,毋敢一味藏穀,無或回棹遠走,市廛價直,亦令時時察飭。而此擧條啓下之後,不識本意,先自生怯,米舶不至,則反不若價雖刁騰,穀則在於江以北,此在有司之臣,對揚闊狹之如何。平市提擧,旣承筵敎,而判尹適未登筵,俾令知悉,可也。出擧條上敎頤之曰,卿旣兼提擧平市,須與京兆尹,相議善處,勿使徒爲擾民而無其實效,共體朝家弛張之政,可也。履素曰,冬至正使洪良浩,進賀副使鄭大容,今已敍用,依例還付,何如?上曰,依爲之。出擧條秉模曰,近來戢盜之政,非不嚴飭,而營邑視以例飭,一味因循,雖以今春言之,穀賤如土,民不阻飢,而穿窬之類,姑舍無論,甚至白晝作黨,恐喝討索,及昏夜明火,肆行劫奪者,比比入聞,而營邑之臣,諉以戢捕,乃是兵營·鎭營之政,慢不動念,任其滋長,豈非溺職之甚乎?營邑之責,在於安民,安民之要,在於禁暴,而今乃袖手傍觀曰,兵營鎭營之責者,安有是理?邑而有校,面里而有譏捕之任,如欲責其實效,則莫如守令,今年考績,必以戢盜勤慢,參互論列事,爲先關飭。且念三代之政,無出於死徙無出鄕,雖曰古今異宜,不可以一例責之。若其各以其境之民,各保其境之業,元無古今之異,而邑邑皆能如此,則生面暴橫之流,雖欲着跡於他境,其可得乎?今此所奏,特其大略,而不擾不弛,生民安堵之道,專在道臣,悉心擧行,竝以此意,拔例另飭,竊發有無,例自兵營,朔末報來,而便成文具,少無其效。今年則令道臣條列,當朔內强盜戢捕形止,一一報來,俾無從他現發營邑抵罪之弊,何如?上曰,依爲之。鎭營之專掌戢捕,不過是百年前近規,守令各掌渠邑之百務,獨於竊發之習,其敢曰非渠所掌而不禁乎?目下緊務,無出於一邊濟飢,一邊戢盜,卿之所奏甚好,別關嚴飭,俾有實效,可也。出擧條秉模曰,向來摠管記過之敎,未知聖意所在,而驟見朝紙,竊恐有欠於貽燕之謨矣。諸宰如果可罪,則罷拿投竄,無所不可,何必以衛職爲據,而用記過之律乎?事雖旣往,深留聖念,特命還收,俾無至於載之記注,區區之望也。上曰,卿之所奏,言則是矣。依爲之。出擧條上曰,今年秋事,雖非大無之歲,民情之遑急,加於大無。蓋夏旱以後,猶有小豐之望,忽於旬日之內,判歉於一場風雨,所以農民落莫,反有甚焉。以此夙宵一念,耿耿憧憧,不知何以爲計矣。卿等體予若保如傷之意,共有愛民若己之情,則拯濟之方,必紆良籌矣。秉模曰,聖上至誠憂民之德意,溢於辭敎,臣等固不足以對揚萬一矣。至於禁釀一事,亦可謂裕穀賤價之道,而年前京兆之禁,不無其效矣。上曰,酒之糜費穀物,大矣。禁之非不知爲良法美制,而難行之令,終不可强也。年前因判尹之請禁,亦任其所爲而已,不欲自朝家禁飭者,良有以也。履素曰,今不必一切永禁,自朝家,限以幾月出令禁斷,則必有穀不騰之效,而庶無令不行之患矣。上曰,挈甁戴器,轉相買賣之類,幾皆班戶,而法吏莫敢誰何,其所捉去者,卽是蔀屋無告之民,如許法禁,此所以不如不禁之爲愈矣。加髢之禁,近復何如云耶?履素曰,加髢之禁,寔出於我聖上節用禁奢之至意,而近日首飭之華侈,雖不襲前,至於後髻,漸尙高大,殆不下於加髢之冗費。若髻束有定數,髮長有定尺,而嚴立科條,禁其踰制,則似無侈大之弊矣。上曰,朝令貴於必行,至若閨中婦女之後,髻大小長短,何由使之知而禁之乎?秉模曰,婦女所說後髻之弊,皆欲其加髢之復出也。設令冗費之過大,豈有若前日?或踰五百金者乎?大抵高髻之弊則誠如左相所奏矣。上曰,不必續續申禁,今此登筵諸臣,各於其家,能齊勅之,不違定制,則轉相慕傚,士庶亦復然矣。履素曰,頃因前典籍玄在默上疏,迎日邑治,移建舊基便否,令道臣論理報來後稟處之意,行會矣。卽見慶尙監司趙鎭宅所報,則以爲本縣基址,挾川濱海,地勢卑下,每當潦水,不免墊溺之患,公廨修葺之役,無歲無之,民不堪嘗,皆願移邑。而本道穡事告歉,該邑最甚,此時移建,決難輕議,姑待年豐經紀,實合便宜爲辭矣。邑治移設,固不可輕易議到,而第其邑弊民情,果如所報,則移邑一款,姑待年豐,更爲狀聞後擧行之意,分付,何如?上曰,依爲之。出擧條頤之曰,頃因宗廟令柳謐所懷,祭器所覆莞席,換以木布袱事,臣於冬享時,奉審稟處之意,曾有仰達矣。大享隔日,臣方進去奉審,而享事所管,禮意深遠,雖微少之物改易,事甚未安。臣意則柳謐所懷莞席事,置之似合宜,故敢此仰達矣。上曰,依爲之。出擧條頤之曰,向來臣以輦輿毛帳修補價都下事,有所陳達,而此與太僕相議爲之者,故至今未及究竟矣。輦輿駕轎,與玉轎所御毛物,不善藏護,一經潦暑,輒皆毛落,以致修改,無歲無之,經費所入,亦隨而夥多。此蓋由於修改在於本寺,物力出自戶曹,官員不欲檢飭,下屬惟意抛置而然,事體所在,萬萬未安。自臣曹,取考各年馬裝價上下之例,就其中加數都下於本寺,自本寺隨卽修改,而奉藏看護之節,提調句管。仍又嚴飭入直官員及下屬,俾不敢如前放忽,則似有實效,都下之數,當爲酌定,而今番幸行時,有座子椅子踏掌,一竝勿設之敎云。從此所入毛物,比前已多減數。且御乘馬裝,都下之數,每年多有剩餘云。然則不必優數輸送,馬裝價上下時,以二百兩,年年添付以送,則自本寺,隨毁隨改,實爲彼此兩便之道。而該寺提調,今適入侍,故敢此仰達矣。有防曰,日前戶判,以此有所往復,而御乘馬裝修補價,雖有每年之若干餘剩,若値毛帳之多數有頉,則恐不可專靠於此,而戶判所奏,旣出於惜經費之意。且今數爻,亦或爲一分添補之端,勢不得不就其中取用,而第毛物之有頉無頉,專係於藏護之善否。若不嚴立科條,俾有實效,則畢竟抛置,修改之弊,反與度支擧行之時無異。臣意則輦輿所關,事體至重,提調必於春秋,躬自奉審後,草記,而此是隨頉隨補,元無一新全備之例。雖不可定其年限,春秋奉審時,若有執頉修改之擧,則數三張內外,該內乘雖不論罪,若過十張,則依外而守令,內而有錢穀衙門官員例,解由則拘礙,陞品則勿擬,下屬從重論勘事,定式施行,其在重事體責實效之道,兩得其宜。至於修補本錢之用,留在堂郞,非不別樣照管,而典守之方,內寺與外寺有異。年久之後,安知無疎虞之慮乎?仍令戶曹儲留,隨用取來,恐爲穩當。此則更爲爛商,從後稟處好矣。上曰,依爲之。所重,豈下於樂器與宮墻?則樂院提擧與三司堂郞,奉審巡察者,司僕雖曰大臣,豈可不爲乎?每年春秋孟朔,一二提擧進詣本寺巡審後,以其有無頉,具別單啓目,如宮墻看審之例,內乘則定其張數亦好。當年內修改者,雖一張,執頉則依張多例,解由拘礙,仍以此意枚擧,知委該曹,無敢檢擬,若此則久任然後,可以責成。一番看審,無頉則仍其職,用陞敍履歷,參下則出六後,用陞敍履歷,可合訓副訓正者,雖有移除草記,仍任,馬鞍亦用此例,以此定式揭板,可也。出擧條冕膺曰,向者宣傳官李顯道之奉命過本府也,以微事棍治下吏,宣傳官之非軍器摘奸,則無敢用棍,年前飭敎截嚴,載之於備局謄錄,而臣朦不覺察,未卽登聞。近始考見於備局謄錄中,不可以時日之稍久,置而勿論,故敢此仰達矣。上曰,焉敢違禁?令該府拿問嚴處,可也。出擧條上曰,三司進前。蓍喆等曰,鄭致達妻事。上曰,不允。出擧條蓍喆等曰,德相事。上曰,不允。出擧條蓍喆等曰,尙喆事。上曰,不允。出擧條蓍喆等曰,兩啓捧置之命還收事。上曰,不允。出擧條蓍喆等曰,啓能等事。上曰,不允。出擧條蓍喆等曰,夏賊子女等事。上曰,不允。出擧條蓍喆等曰,國榮事。上曰,不允。出擧條蓍喆等曰,明謙等事。上曰,不允。出擧條蓍喆等曰,柳星漢事。上曰,不允。出擧條蓍喆等曰,九宗事。上曰,不允。出擧條蓍喆等曰,柳師文事。上曰,不允。出擧條有成等曰,克觀等事。上曰,不允。出擧條有成等曰,尙魯事。上曰,不允。出擧條有成等曰,柳師文事。上曰,不允。出擧條上命大協讀同義禁金履成上疏訖。上曰,疏辭甚猥雜矣。至於餉穀,災年邑民之牛輸馬載,必多貽弊。旣定節目之後,道臣邑宰則雖不敢仰請,今年穡事,此時民情,當用闊狹之政,大臣·武臣,各陳所見也。履素·秉模曰,餉穀所重自別,則雖値災歲,新定之初,似難變通矣。敬懋·有大曰,今若仍前捧留邑倉,則摠廳難支之弊,實無可蘇之日矣。大顯曰,不無銷刻之嫌,依定式擧行,似好矣。上曰,有民然後有穀,有穀然後有兵,餉穀非不重也。其在目下時措之宜,豈無緩急弛張之道乎?戶判錄其捧還邑名,待道伯入來,相議更稟,可也。上曰,同副承旨入侍。出榻敎良倜承命出傳,與李儒慶,偕入進伏。命書公事判付訖。命退,諸臣以次退出。
上在昌德宮。停常參·經筵。
洪大協啓曰,禁衛營將官來言,今日本營軍兵,日次私習云矣,敢啓。傳曰,知道。
李儒慶啓曰,明日常參·經筵取稟。傳曰,停。
傳于李儒慶曰,禮房承旨馳詣宗廟,奉審摘奸以來。
傳于洪大協曰,大臣·有司堂上入侍。
傳于洪大協曰,朴判府事留待。
傳于洪大協曰,朴判府事入侍。
傳于洪大協曰,摠管中差祭人許遞,前望單子入之。
摠管前望單子入之,李時秀落點。
傳于洪大協曰,軍士房承旨入侍。
傳于洪義浩曰,左承旨入侍。
趙尙鎭啓曰,卽者中樞府錄事來言,領府事蔡濟恭,自水原府,今方入城云。係是大臣去就,敢啓。傳曰,知道。
傳于李相璜曰,譴罷意在求備,前判書李秉鼎敍用。
兵曹,以尹得達爲御營中軍。
以全羅監司李書九狀啓,靈光等五邑渰死人處,恤典題給事,傳于洪義浩曰,觀此狀聞,八月卄八之風,漁采之民人,入海渰沒者,統計各邑,厥數至過百名,聞甚矜惻。如有生前身役及新舊還上,一竝蕩滌。其中渰沒最多處,卽靈光地方也。令地方官就其處,聚其妻孥,酹以慰死者之冤,擧行形止狀聞事,分付,欲爲下敎而未果矣。伊日風浪,公私船隻,必多傷損,萬一白徵其稅,是豈仰體均役之聖意哉?令均堂知悉,嚴飭諸道,査頉者卽爲査頉,加現者卽爲加現,切勿如前翫愒。八月大風,海戶之致傷,必不止於湖南,則湖西之尙無狀聞,果無如許之事而然乎?令廟堂査問草記。
趙尙鎭,以吏曹言啓曰,今此宗廟冬享大祭大祝南履翼,時無職名,令該曹口傳付軍職,何如?傳曰,允。
趙尙鎭,以吏曹言啓曰,贈諡忠肅公成勝筵諡今月十三日,定行於忠淸道洪州地云矣,敢啓。傳曰,知道。
兵曹啓目,粘連平安兵營別武士都試居首出身朴敬模,似當賞加是白手矣,係干恩典,自下不敢擅便,上裁敎是白乎旀,之次出身李仁蕃,施賞置之何如?判付啓,依回啓施行爲旀,李仁蕃段,令該閫,從厚施賞,後以爲例事,分付爲良如敎。
甲寅十月初六日辰時,上御誠正閣。大臣·備局堂上入侍時,左副承旨李相璜,同副承旨李儒慶,假注書具得魯,記注官金良倜,記事官吳泰曾,判府事朴宗岳,右議政李秉模,戶曹判書沈頤之,禮曹參議尹行恁,以次進伏訖。宗岳曰,日候乍寒,聖體,若何?上曰,一樣矣。上曰,卿於昨日還來耶?宗岳曰,再昨日還入矣。上敎秉模曰,海伯狀啓,多不照檢,兵曹價布,亦入於各衙門秩矣。五千災結,近年有之耶?秉模曰,壬辰癸巳爲四千結,而至於五千結則數十年來所無矣。上曰,海西回啓,姑勿行會,可也。湖西爲甚,湖南爲次,而海西又如此,前頭拯活接濟之方,將不知何以爲計矣。秉模曰,以臣所見海伯,全無料量矣。兵曹價布,所重何如?而海西綿農,異於三南,則純捧云云,豈成說乎?上曰,如各衙門各軍門云者,混圇說去,初無區別矣。頤之曰,海西歉荒,勝於三南,而災結猶如此,八路皆然,則來頭將無經費支用之策矣。上曰,右副承旨入侍。出榻敎良倜承命出傳,與洪大協偕入進伏。上曰,兵曹封不動木,爲幾何?大協曰,二百餘同矣。上曰,三南身布,若皆代捧,則將有封不動出入之慮耶?大協曰,一年應下,甚爲夥多,至於內需司所入,又爲百餘同,恐無以相當經用矣。上曰,內需司入庫之木,竝令代錢也。秉模曰,三南年分狀啓,姑未來到,似由於節晩之故,災結未及停當之致,而歉歲民情,必待年分之啓而始乃大定,至於災結,追後登聞,少無所妨。以此意分付三道道臣,年分狀啓,先爲登聞,災結則使之從容消詳,鱗次馳啓,何如?上曰,依爲之。出擧條上曰,有民然後爲國,民惟邦本而方秋民情若此,前頭濟活之策,誠茫然,中夜思之,念不暫弛。各道尤甚邑·之次邑之停退代捧,當分等爲之,而其中畿甸民政,最難消詳,而監司之有若伈泄者,豈不可悶?卿等須另加提飭也。宗岳曰,臣於省掃之行,路由利川·黔川,而兩邑之內,豐歉判異。以此推之,本非大無之歲,願勿過用聖慮,以妨保嗇之道焉。上曰,豈可以一二邑之稍實,有所弛心乎?上曰,豈不云凶年免於死亡乎?近來賑邑之白飯肉羹,若養老者然。此蓋由於守令藉重沽譽之術也。秉模曰,聖敎誠然矣。上敎宗岳曰,燕行書冊,一依前年爲之也。裨官小說,固當嚴禁,至於經書,宜許出來,而非但曾前出來之充牛盈棟,近日占便者,臥看唐板,便成放倒,決非尊閣聖經之意,故兼欲申禁者此也。命書傳敎曰,關西尙武之地,在所拔例勸奬。不但關西爲然,名以式夫,則武技,無論京外,先從六兩致力,如儒士功令之用工於策文,此所以年來屢下飭敎,間嘗別爲收用於優等遠射,別爲設科而試取賜第者也。今觀關西帥臣啓本,道內都試六兩步數,反不若飭敎之前,豈居首者通計各技之故,適然而然乎?抑新帥下去之後抛置,不爲力勸而然乎?不飭則已,旣始之事,豈可徒然任他乎?其委折,令兵曹嚴關該閫,使之據實狀聞,近於各邑,若有二百步內外遠射,而未及登聞者,仍令後錄附陳事,一體行會。仍命退,諸臣以次退出。
甲寅十月初六日午時,上御重熙堂。軍房承旨入侍時,右副承旨洪大協,記事官鄭文始,記注官金良倜,記事官吳泰曾,備局有司堂上沈頤之·尹行恁,以次進伏訖。上曰,海西分等回啓草記,今方書入乎?頤之等曰,已爲往復於右相而未及正書矣。上曰,安眠島風落松事,日前已行會,而錦伯回報,未知何如?頤之等曰,見錦伯所報,則以洪州牧使鄭東愈,瑞山郡守吳應常,別定差員,使之看審云矣。上曰,今番風落,厥數夥然,其枝葉之等棄,甚可惜。以有用之物,歸無用之科,無異於暴殄。及此時使之煮鹽,以補賑資爲好。昨年李潤謙之爲水使也,其所煮鹽,因雨水之頻仍,未免空勞云。今番則切勿如是,付之道伯,及今區處,使之便宜擧行,好矣。仍命退,諸臣以次退出。
上在昌德宮。停常參·經筵。
李儒慶啓曰,明日常參·經筵取稟。傳曰,停。
李儒慶啓曰,來十一日,朝參日次矣,敢稟。傳曰,停。
李儒慶啓曰,來十一日,輪對日次矣,敢稟。傳曰,爲之。
洪大協,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪大協啓曰,禁衛營將官來言,今日本營軍兵,日次私習云矣,敢啓。傳曰,知道。
李儒慶啓曰,來十一日,專經文臣殿講日次矣,敢稟。傳曰,秋孟朔講,尙未爲之,與秋仲朔製述,同日爲之。武臣專經代試射,秋孟朔,亦未爲之,與今月朔殿講,皆以試射代行,初九日爲之。試官則勿爲各望,只分文武擬入事,令該房知悉。
李儒慶啓曰,去八月朔文臣製述及去七月朔·今十月朔專經文臣殿講,去七月朔·今十月朔專經武臣試射,今初九日爲之事,命下矣。處所,以何處爲之乎?敢稟。傳曰,近以諸道民事,未遑自逸,朔課之抄啓講試,猶未爲之,而此乃應行之事,又不可過冬,雖有兼行之命,而更思今朔,又有儒生日行殿講,分日酬應難矣。十六日日次殿講,亦於初九日,同爲設行,處所,皆於春塘臺爲之。上齋生,依例應製,而殿講隔日,食堂到記除之,以生進入門者,捧擧案應製事,令成均館知悉。抄啓文臣,去六月朔·七月朔課講,亦於同日爲之,初十日,方物看品及封裹相値,政府以下當進去,次對進定於初九日,而開場後,當於小次,引見畿伯,年分狀啓,趁次對日修改事,下諭。
李儒慶啓曰,臣儒慶,依定式進詣香室,奉審香祝櫃祝板·袱子,則精潔之意,敢啓。傳曰,知道。
洪大協啓曰,新除授北兵使李健秀,時在會寧府任所,而有除朝辭赴任之命矣。密符則前北兵使崔景岳所佩傳授,諭書則安寶,使院吏齎傳,何如?傳曰,允。
以忠淸監司李亨元狀啓,保寧縣監李祖範身死事,傳于趙尙鎭曰,拔例各別擇差,待下批辭朝,卽刻給馬下送。
傳于洪義浩曰,左承旨·右副承旨入侍。
傳于李相璜曰,左副承旨入侍。
鄭文始病代,許鐫爲假注書。
傳于趙尙鎭曰,政官牌招開政。
傳于趙尙鎭曰,吏曹參議前望單子入之,待下批一體牌招。
吏曹參議前望單子入之,鄭致淳落點。
兵曹口傳政事,副護軍吳毅常。
趙尙鎭啓曰,吏曹判書李致中,參判黃昇源,參議鄭致淳,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,允。
傳于趙尙鎭曰,吏曹參議,爲先推考。
以吏曹參議鄭致淳,牌不進罷職傳旨,傳于趙尙鎭曰,只推,更爲牌招。
有政。吏批,判書李致中牌不進,參判黃昇源牌不進,參議鄭致淳進,左承旨洪義浩進。啓曰,判書李致中,參判黃昇源,竝牌招不進,小臣獨政未安。何以爲之?敢稟。傳曰,只出緊任,以南履翼·鄭尙愚爲副校理,李晩秀爲刑曹參議,權晙爲監察。
兵批,判書具庠病,參判柳誼病,參議朴宗甲病,參知兪漢寧入直進,右副承旨洪大協進。副司直李秉鼎單付。
趙尙鎭,以吏批言啓曰,新除授保寧縣監李昌會戶奴呈狀內,奴矣上典,身病沈重,時日之內,萬無起動之望云。身病旣如是沈重,則勢難强令赴任,今姑改差,何如?傳曰,允。今日政,勿拘常格,拔例擇差,而依前下下敎,給馬下送事,分付,可也。
再政。李觀秀爲保寧縣監。
傳于趙尙鎭曰,近於政牌,有召輒違,僚堂之隨而違召,必須三召而獨政,作一前例,揆以事體,極爲未安。向旣陪扈,今又引入者,處義尤過矣。吏曹判書李致中推考,申飭行政。
傳于洪大協曰,北兵使,北人稱以北關監司,其所管領,自別於諸道兵使,而今年此關穡事,大不及南關云。而滿瓜之代,旣擬薦雖點下,今日見此伯狀本,思之,民邑之爲弊,不但迎送廚傳而已。北兵使薦望姑置之,前帥限麥秋仍任,會寧亦爲仍任事,分付。當初差遣,意有在焉,特敎仍任之後,益當盡心職事。若或一毫怠忽,入於來頭暗行御史之行,處分宜倍他人。令廟堂嚴飭於北兵使崔景岳處。
趙尙鎭,以吏曹言啓曰,本曹佐郞洪樂敏呈狀內,矣身素患痰癖之症,挾感添劇,委頓苦叫,以此病狀,時月之內,萬無供職之望云。今姑改差,何如?傳曰,允。
李儒慶,以弘文館言啓曰,新除授校理李龜雲,時在慶尙道禮安地,修撰高宅謙,時在全羅道昌平地,經筵入番事緊,請竝斯速乘馹上來事,下諭。傳曰,依啓。兩人之前望特點,欲聞兩南歉歲民情也。雖無特諭,爲經幄論思之任者,當陳蔀屋疾苦,況特點而特諭乎?須知此意,以其聞見,一一疏陳於上來之前事,令政院一體下諭,可也。
洪大協,以兵曹言啓曰,兼司僕將李亨復,素抱痰癖之症,當寒添劇,時月之內,無望供職,呈狀乞遞。宿衛領軍之任,不可久曠,改差,何如?傳曰,允。
洪大協,以壯勇營言啓曰,本營中日試射時鳥銃沒技人,依節目別單書入之意,敢啓。傳曰,知道。
洪義浩,以漢城府言啓曰,來乙卯年大小科回榜人,訪問草記事,命下矣。知委各部,搜訪坊曲,則皆以無報來之意,敢啓。傳曰,知道。
尹致性,以刑曹言啓曰,因本曹都囚徒池養謙·趙順得放事,命下矣。依傳敎池養謙·趙順得等,卽爲放送之意,敢啓。傳曰,知道。
執義李秉喆,獻納魚錫齡,校理尹光普,修撰沈興永,副修撰尹益烈·任希存啓曰,請黜置罪人鄭致達妻,亟令王府,快正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上請向日合辭兩啓之已傳而未徹者,亟命捧入,仍賜允兪,俾王章伸而三字刀割焉。答曰,不允。
執義李秉喆,獻納魚錫齡啓曰,請遲晩後物故罪人啓能,亟施孥籍。趾賊等凶種,快施邦刑。養遂·獻遂,竝設鞫得情。措辭見上請夏賊子女,亟施跪斬之典。斗恭親屬應坐之類,一依适·雲例擧行。英材·斗恒及夏賊親屬奴傔連伊夫妻,竝嚴鞫得情。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮。逆復庶子好石,亟施處絞。荐棘罪人時偉,設鞫得情,快正王法。遲晩罪人宇鎭,捧根脚,大正王法。措辭見上請柳星漢,亟令王府,設鞫嚴問,期於得情,快正邦刑。措辭見上請承款後物故罪人九宗,亟施孥籍之典。措辭見上答曰,不允。
執義李秉喆啓曰,請亟寢秋曹罪人柳師文放釋之命,仍令王府,設鞫嚴問,期於得情,快正王法。措辭見上答曰,不允。
獻納魚錫齡啓曰,請金甲島爲奴罪人克泰,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請亟寢秋曹罪人柳師文放釋之命,仍令王府,設鞫嚴問,快正典刑。措辭見上答不允。
執義李秉喆啓曰,人臣告君之辭,固當明白直陳。而噫,彼金履成之疏,全篇旨意,陰晦閃忽,臣不必逐條論列。而向來亞卿陞擢,亶出於我聖上曲費造化,進之爲人之地,則渠當感激洪造,頌祝恩榮,而乃反視之若浼,自以爲恥。二品職名,斷然自劃,榮先之典,亦不承受,此何意也,此何故也?其在闢邪距詖之道,決不可置而不論。請同義禁金履成,亟施屛裔之典。近來各宮奴屬,作弊多端。日前本府禁吏,捉一別肉罪人,使之査實,則稱以於義宮貿易軍,以廉價,勒買懸房之肉,潛自放賣而被捉者也。究厥罪狀,有浮於私屠,故爲先嚴治牢囚,方欲移送秋曹之際,懸房所屬,聞風齊會,來訴至冤之狀。以此漢輩之憑藉假托,惟意橫奪,各懸房一日所失,其數夥然,一年通計,則不知爲幾何。因此而失利廢業,許多典僕,勢難支保云。朝家之前後申禁,何等截嚴,而宮奴輩之冒犯作奸,愈往愈甚。以今現發者推之,其所恣橫,不但止於此漢而已。且當歲歉穀貴之時,如此弊端,安知不更及於他民耶?若無別般禁飭,則日後之弊,有不可勝言。請令攸司,嚴覈各宮所屬,依法重繩,亦爲嚴立科條,俾絶奸弊焉。答曰,不允。金履成事,凡有私義,欲爲辭官,豈獨履成一人?至於不爲榮先之說,亦不過苦辭中出來,則是豈如是把作重案之資乎?況兩司俱發,反乖臺體,爾則推考,此啓若以不允例批,則將爲謄傳之故紙。而履成疏語中前生後生之說,果疎忽,施以罷職之典,爲此啓之究竟法,宮奴差人事,前後飭禁何如,則焉敢更有奸犯?厥後令該曹嚴刑懲治,其餘諸宮同犯之類,嚴加査實,照法處置事,分付,可也。
獻納魚錫齡啓曰,奏御文字,何等嚴愼?而今此金履成之疏,何其隱晦閃忽之甚也。前日一疏,雖未見原本,得聞傳說則已極駭悖,而幸免嚴誅,特蒙恩資,於渠可謂德海恩山,固當感頌之不暇。而今忽引義,自謂廉防,安有懸金圈,而不行二品職者耶?渠所謂士大夫立朝行事,果如是耶?至若前生後生之說,堯民信堯之辭,無非用意簸弄,有難測度,如此孤恩昧義之類,不可置之於簪紳之列。請同義禁金履成,亟施屛裔之典。答曰,不允。金履成事,前生後生云云,可謂履成之言。履成也,故出此言,此所以取其所長也。然妄陳不經之談於章奏者,合有警責罷職,兩司俱發,大乖臺體,爾亦推考。
執義李秉喆,獻納魚錫齡等啓曰,臣等言議風采,本不合於淸朝耳目之任,而恩除之下,逃遁不得,冒沒出肅,黽勉詣臺以金履成疏語陰晦閃忽,有非人臣告君之體。故臣等不勝駭惋,略以草草數語,有所論列矣。及承批旨,以兩司俱發,反乖臺體,至有特推之敎。臣等相顧慙恧,惶汗浹背,以此情踪,何敢晏然臺次乎?請命遞斥臣等之職。答曰,一宰臣論啓,豈或果責言官?而府啓中抹下二句,兩司之微事俱發,一則妄率。甚於論啓之人,一則臺體,反有不重,勢難例批,勿辭,退待物論。
掌令沈銖疏曰,伏以臣卽一鄕曲疎賤之跡耳。通籍于今十有餘年,廁列搢紳之末,出入法從之班者,罔非聖世無棄之恩。而祗緣稟性庸愚,才識空疎,職分無絲毫之補,言議蔑分寸之效,反躬自省,惶愧而已。年前待罪西邑,獲遂便養,尤是聖恩之河海莫量,而赴任未幾,遽失所恃,上而孤分憂之責,下而失終養之願,不忠不孝,此何人斯?荏苒之頃,禮制已畢,苫塊餘喘,萬念都灰。不意掌憲之命,忽下於鄕廬蟄伏之中,恩諭繼降,馹召有命,在臣義分,固當蒼黃登途。而第臣父今年七十有五矣。沈痼之疾,又添泄痢,左右扶將,無以暫時離捨。過了一兩日,纔得回甦之望,始爲來伏旅次,而天牌之下,不敢屢違,章皇出肅,詣臺傳啓。且値賓對之日,猥隨僚臺,獲近耿光,逖違之餘,榮幸極矣。第伏念臣冒據臺次,而一日之責無所裨補,俯顧私情,而八耋之親,不可離違。臣之情勢,到此益窮,玆陳短章,疾聲呼籲。伏乞天地父母,俯諒微悃,亟遞臣職,俾便救護焉。臣於乞免之章,不宜贅及他說而第於同義禁金履成疏,有不勝駭惋者,玆敢附陳。惟殿下垂察焉。臣於昨日登筵之際,略伏聞承宣之讀過句語,猶以未得其詳,含默而退。至今追思,愧汗沾背。始於私次,得見原本,則滿紙游辭,閃忽妖邪,有不忍正視,蓋履成之地處世德,固何如?殿下之拂拭奬用,亦何如?而渠無一半分圖報之心,前後情跡,專事巧慝,惟利所在,千億化身,至於今番疏而極矣。其下語糢糊,用意陰譎,難以一一臚列,而至若上訴天帝,復生此世等說,卽是佛家輪回之術,異端謊詭之論也。天地之間,萬萬無此理,而渠敢以此告君者,何其不敬之甚也?誠如渠言,得罪朝廷,則杜門訟愆,可也,縮伏俟勘,可也,不此之爲,乃反以無倫不根之說,眩惑天聽,幻弄一世,其心所在,誠不可測。雖以恩資言之,渠之陞職也,忙忙出肅。至於榮光則不敢受云者,是誠前何心而後何心也?尤可見飾詐逞巧,放恣無嚴之習,人臣事君之道,焉敢若是乎?情狀之反覆,語意之奸巧,昭不可掩也。如此之類,若不嚴處,一任假借,則將無以戢奸萌杜後弊矣。臣謂爲先施以屛裔之典,斷不可已也。臣無任云云。答曰,省疏具悉。金履成事,妄率。特其長處,疏語亦如其人,而間有可以採察者,則乃一筆句斷以千古衆小人之目,論人不當若是。況屛裔之律,尤不稱當,不允。爾其勿辭察職。
甲寅十月初七日辰時,上御重熙堂。左承旨·奉審承旨入侍時,左承旨洪義浩·右副承旨洪大協,記事官鄭文始,記注官金錫泰·金良倜,以次進伏訖。上敎大協曰,今番大享,果無頉乎?大協曰,諸執事駿奔皆如禮,而臣則修掃廟庭後復命矣。上命義浩書公事判付訖。仍命退,承史以次退出。
上在昌德宮。停常參·經筵。
李儒慶啓曰,明日殿座,再明日方物封裹相値,視事頉稟之意,敢啓。傳曰,知道。
李儒慶啓曰,明日抄啓文臣課講,何承旨進去乎?敢稟。傳曰,左副承旨進去。
洪大協啓曰,今日殿座時,挾輦軍槍劍軍,入直禁軍·金虎門入直軍除出,標信請出之意,敢啓。傳曰,知道。
洪大協啓曰,集春門開門標信請出之意,敢啓。傳曰,知道。
李儒慶啓曰,今初十日親臨方物看品時,處所,以何處爲之乎?敢稟。傳曰,便殿爲之。
尹致性啓曰,合辭方張之時,兩司無詣臺之員,事甚未安。執義李秉喆,獻納魚錫齡,引避退待,已至經宿,尙未處置。除在外外,呈告人員,竝卽牌招,何如?傳曰,允。
以執義李秉喆,獻納魚錫齡,牌不進罷職傳旨,傳于尹致性曰,只推。
傳于李相璜曰,左副承旨·右副承旨入侍。
傳于洪大協曰,呈辭及在外懸頉未肅拜摠管許遞,前望單子入之,待下批牌招察任。
摠管前望單子入之,都摠管邊得讓·安昌君燝,副摠管李鼎運落點,金履成添書落點。
洪大協啓曰,新除授副摠管金履成,方在罷散中,何以爲之?敢稟。傳曰,敍用。
傳于趙尙鎭曰,當該司謁推考。
李儒慶啓曰,領府事蔡濟恭,依下敎來待矣。傳曰,入侍。
趙尙鎭啓曰,保寧縣監當日辭朝,給馬下送事,命下矣。新除授縣監李觀秀,方在楊州地在外云。臣之矇然擬入之失,不勝惶恐,而促敎之下,決不可等待其上來。該縣監李觀秀,今姑改差,何如?傳曰,允。
吏曹口傳政事,以李汝忠爲保寧縣監。
傳于李相璜曰,戶曹判書入侍。
傳于趙尙鎭曰,試官點下中罷散人敍用。
洪大協啓曰,明日次對,兩司長官,當爲進參。大司憲林蓍喆,待開門牌招,何如?傳曰,允。
兵曹口傳政事,鄭觀采爲摠戎中軍,行司直鄭好仁,行副護軍李東善單付。
傳于洪大協曰,兵曹判書推考。
洪大協,以兵曹言啓曰,依下敎景福宮衛將安相文,嚴棍十五度後,汰去之意,敢啓。傳曰,知道。
洪大協,以訓鍊都監言啓曰,今十月初九日春塘臺殿座時,因兵曹節目,金虎門軍一百四十名,除出一百名,把摠具載敬,哨官李徽祚率領,觀豐閣前路,馬路作門,四十名,哨官蔡顯九率領,春塘臺下及各門分把,雜人一倂嚴禁,事畢後還入直所,而待標信擧行之意,敢啓。傳曰,知道。
洪大協,以訓鍊都監言啓曰,今十月初九日春塘臺殿座時,因兵曹節目,北營入直標下軍三十名,千摠尹範行,把摠趙光德率領,集春門外把守,事畢後還入直所,而依定式除標信擧行之意,敢啓。傳曰,知道。
洪大協,以禁衛營言啓曰,本營分授崇禮門體城東西兩邊頹圮處,今已畢築,把守軍兵,依例撤罷之意,敢啓。傳曰,知道。
尹致性,以刑曹言啓曰,因執義李秉喆啓辭批旨內,宮奴差人事,前後飭禁何如,則焉敢更有干犯?厥漢,令該曹嚴刑懲治,其餘諸宮同犯之類,嚴加査實,照法處置事,命下矣。年前申飭之敎,至爲嚴截,又有備局,因傳敎定式之事,而宮奴輩,不悛舊習,縱其差人,作弊懸房,憑藉貿易,廉價勒買之狀,萬萬痛惡。被捉差人玄福仁,嚴刑一次。宮奴朴在得,貿易之際,旣不躬往,差人之弊,亦不禁戢者,事甚痛駭,一體嚴刑懲礪後,竝放送。諸宮奴屬,同犯與否,査問於懸房三所任等處,則以爲明禮宮·壽進宮·龍洞宮奴屬,亦皆有差人,而姑無大段爲弊之事云。故三宮奴子,竝捉來嚴査,則皆以一從定式貿取,不敢廉價勒買之意納招矣。大抵懸房作弊之端,專出於差人,而所謂差人,俱是無根虛浪之類也。雖爲今日懲治,必將明日又犯,若使宮奴,躬自貿易,則差人之弊,可以不期禁而自祛。此後則諸宮奴子,必爲躬往貿取,俾無差人輩從間作弊事,嚴加申飭之意,敢啓。傳曰,知道。此後更以宮奴差人現影於懸房者,令懸房人,直爲結縛捉納於本曹,本曹則差人刑放,推捉宮奴,嚴刑定配後,草記。行首所任,嚴狀懲治,如是定式之後,或以差人,假稱宮奴者,廉探査出,不告之懸房人,捉來嚴刑,可也。
義禁府啓目,宣傳官李顯道原情云云,傳旨內辭緣,泛稱遲晩,所當請刑是白矣,曾經宣傳官,勿爲請刑,載在大典通編,議處,何如?判付啓,依允。
刑曹啓目,粘連江陵府殺獄罪人金光云,連加嚴訊,期於得情之意,分付道臣,何如?判付啓,問于前伯,如曰所見同然,依回啓施行,否則草記爲良如敎。又啓目,罪人朴好民,各別嚴訊,期於取服,何如?判付啓,下里賤女,能識貞正之烈,痛其惡男劫逼而自辦一死,視之如歸,誠亦卓乎凜然,發遣郞廳,詳探實蹟於鄰比,公論草記,以爲褒奬之地爲旀,後坐起,各別嚴刑,遲晩直招,以正公法,以慰死者爲良如敎。又啓目,僞造傳敎罪人金千龍段,結案取招後,稟處爲白乎旀,其餘干連諸人段,自刑曹勿論輕重,勘處,何如?判付啓,雖與眞箇僞造有異,其矣所犯,有難容貸嚴刑取招,其餘,分輕重決處爲良如敎。
刑曹啓目,粘連歙谷縣殺獄罪人文章五,依前同推,期於得情爲白乎旀,道臣今旣新到,論理狀聞之意,一體分付,何如?判付啓,所謂査啓,不過是諺所謂冷水草笠,嚴飭道伯,別加詳査狀聞事,分付爲良如敎。
司諫許晊,掌令沈銖,校理尹光普,修撰沈興永,副修撰尹益烈·任希存等啓曰,請黜置罪人鄭致達妻,亟令王府,快正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上請向日合辭兩啓之已傳而未徹者,亟命捧入,仍賜允兪,俾王章伸焉。措辭見上答曰,不允。
司諫許晊,掌令沈銖等啓曰,請遲晩後物故罪人啓能,亟施孥籍。趾賊等凶種,快施邦刑。養遂·獻遂,竝設鞫得情。措辭見上請夏賊子女,亟施跪斬之典。斗恭親屬應坐之類,一依适·雲例擧行。英材·斗恒及夏賊親屬奴傔連伊夫妻,竝嚴鞫得情,快正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮。逆復庶子好石,亟施處絞,荐棘罪人時偉,設鞫得情,快正王法。遲晩罪人宇鎭,捧根脚,快正王法。措辭見上請柳星漢,亟令王府,設鞫嚴問,期於得情,快正邦刑。措辭見上請承款後物故罪人九宗,亟施孥籍之典。措辭見上答曰,不允。
掌令沈銖啓曰,請亟寢秋曹罪人柳師文放釋之命,仍令王府,設鞫嚴問,期於得情,快正王法。措辭見上答曰,不允。
司諫許晊啓曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請亟寢秋曹罪人柳師文放釋之命,仍令王府,設鞫嚴問,快正典刑。措辭見上執義李秉喆,獻納魚錫齡,以臣等言議風采,本不合於淸朝耳目之任,而恩除之下,逃遁不得,冒沒出肅,黽勉詣臺,以金履成疏語,陰晦閃忽,謊誕妄悖,有非人臣告君之體。故臣等不勝駭惋,略以草草數語,有所論列矣。及承批旨,以兩司俱發,反乖臺體,至有特推之敎,臣等相顧慙恧,惶汗浹背,以此情踪,何敢晏然於臺次乎?引嫌而退,兩司論啓,言實規警,不可以此輕遞言官。請執義李秉喆,獻納魚錫齡出仕。答曰,不允。處置事,依啓。
甲寅十月初八日午時,上御誠正閣。領府事入侍時,同副承旨李儒慶,假注書具得魯,記注官金良倜·承膺祚,領府事蔡濟恭,以次進伏訖。濟恭曰,朝氣初寒,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,老人往來行役,筋力不至有損,甚可幸也。上曰,他承旨與下直守令入侍。出榻敎良倜承命出傳,與右承旨尹致性,保寧縣監李汝忠,偕入進伏。上曰,守令進前。汝忠進前,奏職姓名。上曰,爾是李汝節之弟乎?汝忠曰,然矣。上曰,李汝節,大治於端川,爾是其弟,則必有聞見矣。保寧民事多罔措,爾往必善爲之也。命致性宣諭訖。命致性·汝忠先退。上曰,華城城役,何如?濟恭曰,城樓新成,煥然改觀矣。其高,高於京東門,七間虹蜺,又加於京城二間,臣爲落成宴於北門,登二層樓,杳然如坐天上矣。將臺亦已畢役,臣爲登覽,則四方二十里往來之人,如在眼前,莫能遁形矣。上曰,雖近日事,亦可謂有力量矣。濟恭曰,以臣等當初淺見,茫然若無就緖,而數月之內,樓臺雉堞,有若不日成之者然。凡所以經營區劃之方,出自聖心,惟斷乃成,臣不勝欽仰萬萬之至。上曰,今年秋事,實爲關心矣。沿路所聞,何如?濟恭曰,今年諸道,雖皆歉荒,而大抵勝於先朝辛壬年矣。以臣所見言之,或有全坪無掛鎌處,又有一野免歉荒處,亦有通一邑稍勝處,不可一槪言矣。上曰,雖有稍勝之邑,滯秉之穗,不能以此慰心,憧憧一念,專在於荒境飢民,夙宵寤寐,殆忘寢食矣。濟恭曰,臣於路中,見咸興甓匠輩,以官給糧饌,得食兩時,而漸迫冬寒,衣不得掩身爲訴矣。上曰,令戶曹給襦衣好矣。濟恭曰,臣方待罪廚院都提擧,分院積弊之入於見聞者,有不可不一番陳稟釐革,故敢此仰達矣。蓋兩寺燔造器皿進上之際,所謂外班賜名目之以人情分給該房所任之數,至於四百餘竹,而班賜主人之徵求,逐年益甚,此已難支之弊。其外政院使令之每等情債錢十六兩及盤床三十件,近仗軍士之結爲契房,曾前四十竹器皿之層加,爲一百餘竹。內兵曹使令之二十件盤床,奎章閣人情甲燔盤床五六件,例燔盤床六十四件。奉常寺之曾前給價貿用,今爲無價進排者,莫不爲燔所都書員邊首輩切骨之瘼,一經所任,無不敗家。其爲矜憐,姑勿論,莫重進上,從而有不實之慮,旣知其如此,則弊到極處,安得不有所更張乎?臣意則上項外班賜名目四百竹之內,減其一百竹,政院使令情債錢十六兩,都減盤床三十件內,減二十件,近仗軍士契房四十竹,只許依前與受,餘外層加一百餘竹都減之,兵曹使令盤床二十件,減十件,奎章閣甲燔例燔合七十件,此是無於前之事,一倂減之。奉常寺給價則進排,無價則不爲進排之意,成出節目,以此分付燔造所,亦以此知委各該司,使之無敢一毫違越。每等進上之際,當該燔造官,親率入來,則某司之定式外濫雜,雖一立,決無不聞不知之理。隨所聞直爲進告於都提擧,小則犯者移法司重治,大則不禁之官員,草記論罪然後,內各司庶可知畏。燔造所亦得支保,事雖煩瑣,不得不詳陳數爻,要爲一定不易之規矣。上曰,依爲之。掖庭下屬之誅求,稱以內班賜,其所責出,無異於外班賜名色云。則一體減去增加之件數,而如是批下之後,無論掖庭與內各司所屬,更有科外侵徵,是可曰有紀綱乎?須自本院,隨現卽爲草記,自官員以爲嚴處之地,以此擧條,書揭本院及燔造所,可也。出擧條仍命退,諸臣以次退出。
甲寅十月初八日未時,上御重熙堂。藥房提調·戶曹判書入侍時,左承旨洪義浩,假注書具得魯,記注官金良倜·承膺祚·藥房提調徐有防,戶曹判書沈頤之,以次進伏訖。上敎有防曰,王大妃殿,進御湯劑之後,諸節漸臻康復,而風痰麻木之症,尙未快減,湯藥難責速效。日氣連和,針灸進試,似爲穩當,未知如何耶。醫官使之升殿,詳問仰達,可也。醫官朴春源曰,以功效言之,則針勝於灸,而但節候已屆初冬,日氣雖淸和,其在重愼之道,連受二三度三四度,有所不敢,針則姑待春和,而先爲試灸,似好矣。上曰,醫女針灸之工,果何如?春源曰,日學於局方,連試於外間,今則皆是熟手矣。上曰,當於稟質後,更爲下敎,而醫女猶有難愼之慮,使之日日肄習,可也。上曰,予曾試灸,多有所得效者,欲從近更試之矣。命醫官先退。上敎頤之曰,京畿年分狀啓,今明似當入來,卿須預入思量,待啓下,卽爲回啓,可也。頤之曰,當於明日次對,稟定矣。上曰,完伯已還營云。年分狀啓,何日當修啓云乎?頤之曰,計在旬日之內矣。頤之曰,明春園幸時所入席物,有待下敎更稟之命矣。何以爲之乎?上曰,所入件記,修納也。頤之曰,臣於御供氷丁事,有區區所懷。內氷庫專爲御供設置者,以江民戶役,自負自納,爲三萬餘丁,自兵曹貿氷爲一萬一千餘丁矣。曾在先朝癸巳,特軫江民之役,戶氷減其半數,載運官給馱價,日供勿爲進排,只判付擧行,以除江民之弊。又罷兵曹上下之規,而仍成節目矣。前判書徐有隣,又於己酉,筵奏變通,本庫移之江外,元數一萬七千丁內,又減五千丁,永除江民伐氷之役。今則內庫所藏一萬二千丁,俱是給價貿藏,無貽弊於江民者,則與先朝處分之時大異,而御供仍不復舊,而自外庫進排,內庫只擧行頒賜判付者,事體極爲未安。臣意則各殿宮供上,自內庫依前如例封進,實合事宜,故敢此仰達矣。上曰,依爲之。出擧條頤之曰,方物色紬,例以唐絲織造,而近年白絲價,漸至騰踴,代以土産,未爲不可,故臣別貿常經織品,染色與白絲,別無差等。故欲於封裹時,同爲封入,如不見退於彼中,則此後使行,以紬代用,似好矣。上曰,第令同爲封裹以送也。義浩曰,奏御文字,何等愼重?而表咨文中,有誤書不審處,事甚未安。該院公事提調推考,下吏令攸司科治,何如?上曰,依爲之。出擧條仍命退,諸臣以次退出。
上在昌德宮。停常參·經筵。
李相璜啓曰,禁衛營將官來言,今日本營軍兵,日次私習云矣,敢啓。傳曰,知道。
以禁衛營習陣單子,傳于李相璜曰,後日次爲之。
傳于李儒慶曰,課講擧行,萬萬駭然。檢校直提學鄭大容,爲先下義禁府推考。
傳于洪大協曰,大臣·備局堂上引見。
許䥴改差,代韓致重爲假注書。
李周奭改差,代曺錫中爲事變假注書。
同成均前望單子入之,李秉鼎落點。
有政。吏批,判書李致中牌不進,參判黃昇源牌不進,參議鄭致淳進,行都承旨趙尙鎭進。啓曰,判書李致中,參判黃昇源竝牌不進,小臣獨政未安。何以爲之?敢稟。傳曰,只出緊任,以兪漢謨爲大司諫,申大龜爲掌令,洪樂敏爲持平,李晩秀爲大司成,具文行爲吏曹佐郞,趙宗鉉爲同經筵,李秉鼎爲藝文提學,李時秀爲同義禁·爲司譯提調,鄭好仁爲惠民提調。會寧府使李健秀仍任事承傳。
兵批,判書具庠進,參判柳誼病,參議朴宗甲病,參知兪漢寧入直,右副承旨洪大協進。以李彦煐爲兼司僕將,鄭惟轍爲訓鍊僉正,林擎翰·尹彦喆·李憲述爲武兼,張宅基爲五衛將,洪澤淳爲麟山僉使。北兵使崔景岳仍任事承傳,同知權尙鎭,副護軍元永麟·鄭觀采·鄭東觀,副司直金履成·安策,副司果鄭履綏,以上竝單付。
傳于李儒慶曰,今十月朔日次儒生殿講時,上齋生應製賦二下一進士李基讓,二下二生員林沔浩,二下三生員金會淵,二下四生員金處巖,表三中進士姜履元,竝直赴會試。賦三上生員金鎰,進士李章垕,生員兪益柱·尹涵,進士李熙緝·金煥圭,表草三中進士金明淳,各給二分。賦三中生員姜忠永,表草三下生員權徹,賦三下生員李之權·李箕采,草三下進士李益,生員金履永,各紙一卷·筆二枝·墨一笏賜給。講通幼學李泳夏·沈鈺,各紙一卷賜給。略粗,比之應製,則雖於次上等,可謂風斯下矣。今番則賞格勿論,表次上進士尹永輝等二人,賦次上進士沈厚鎭等十人,各紙一卷賜給。
傳于李儒慶曰,入格儒生,大司成率領,明日待令,在外大司成許遞,前望單子入之,待下批牌招察任。
大司成前望單子入之,李家煥落點。
傳于李儒慶曰,大司成更爲牌招。
以大司成李家煥再牌不進推考傳旨,傳于李儒慶曰,焉敢無端再違?更爲牌招違牌,勿捧傳旨。
傳于李儒慶曰,飭敎之下,當等學製,尙不設行云者,駭然甚矣。行公學敎授,一竝改差,雖非渠輩,自有泮長,使之明日設行,仍卽合取後,計劃啓目,一兩日內修啓事,分付。
以守禦使沈頤之所授密符單子,傳于洪大協曰,以前使密符仍佩。
以咸鏡監司金華鎭狀啓,薦新生文魚·生大口魚,限日不得封進,惶恐待罪事,傳于李儒慶曰,勿待罪事,回諭。
以咸鏡監司金華鎭狀啓,薦新生銀魚,限內不得封進,惶恐待罪事,傳于李儒慶曰,勿待罪事,回諭。
趙尙鎭,以吏曹言啓曰,贈諡莊敏公洪淑延諡,今月十三日定行於楊州地云矣,敢啓。傳曰,知道。
洪大協,以承文院言啓曰,使行迫近,本院提調數少,事甚苟艱。行副司直鄭昌順,行副司直鄭好仁,延豐君李,行副司直李聖圭,行副司直趙宗鉉,知敦寧府事具㢞,吏曹判書李致中,禮曹判書閔鍾顯,行副司直李秉鼎,行副司直尹師國,行副司直李得臣,工曹判書徐鼎修,禮曹參判徐邁修,吏曹參判黃昇源,行副司直洪明浩,行副司直閔台爀,司憲府大司憲林蓍喆,漢城府左尹李鼎運,行副司直李祖承,行副司直沈煥之,竝還差。兵曹判書具庠,行副司直徐有臣,刑曹參判趙鎭寬,行副司直鄭大容,戶曹參判李義弼,亦爲差下,使之察任,何如?傳曰,允。
洪大協,以訓鍊都監言啓曰,依傳敎專經武臣試射時無分人,訓鍊院正李檍,御營廳哨官鄭弘哲,各決棍十度之意,敢啓。傳曰,知道。
洪大協,以義禁府言啓曰,檢校直提學鄭大容推考事,傳旨啓下矣。時任閣臣,勿爲拿囚,留置待命所,開坐捧供事及卿宰禁推,該府草記,待下批下捧供,載在大典通編矣。鄭大容,留置待命所,而係是卿宰,敢啓。傳曰,知道。
敎守禦使沈頤之書。王若曰,中宸起鼓鼙之思,方注隆眷,南城專鈐轄之任,用錫殊章。玆從八座之班,爰授三軍之重。惟卿性度簡恬,才識綜明,蓋通練贍敏之才,惟詞章特其餘事,若慈良謙恭之資,於故家蔚有遺風,聯玉署而登銀臺,自先朝屢被眷遇,管西藩而按湖臬。而近年冞切倚毗,度支掌典守之方,自有條理,籌司任區劃之策,畢陳謨猷,惟其誠不替於險夷,可使器自別於盤錯,眷彼漢南一城,實我海東重防,山河按襟帶之形,久爲宰相兼領之地,亭壁備桑土之戒,尙想列朝經遠之謨,保障繭絲,顧重寄惟賢是簡,才猷鞱略,而今日捨卿其誰?玆授卿以南漢山城守禦使,卿其祗服寵章,懋殫嘉績,雅量素裕,毋懷任重之憂,戎務自繁,須思固圉之策。時則有文恬武憘之歎,卿宜念地利人和之方。於戲,祭征虜之雅歌投壺,豈專美於前代?羊叔子之輕裘緩帶,可復見於今辰。故玆敎示,想宜知悉。副修撰尹益烈製進
抄啓文臣應製三上及華城儒生應製二下以上,與泮儒更試人比較,御考榜詩二下一華儒李師淳,年六十二本全州,住北里,父進士綸。賦二下一泮儒朴宗羽年五十,本潘南,居京,父正郞麟源,各紙五卷。詩二下泮儒李是釬,年四十一,本驪州,居春川,父生員載爀。泮儒金道曾,年七十一,本安東,居連山,父學生昌孫。賦二下抄啓文臣徐俊輔,抄啓文臣權晙,抄啓文臣崔光泰,華儒朴宗珏,年三十,本潘南,住南里,父學生婺源,各紙四卷。詩三上華儒鄭世豐,年四十,本東萊,住北里,父同知晅。泮儒韓度裕,年六十,本西原,居江華,父學生德懋。賦三上泮儒金處巖,年四十,本安山,居京,父生員養直,各紙三卷。詩三中泮儒兪漢淳,年三十五,本杞溪,居靑陽,父學生彦䎘。華儒李弘謙,年三十二,本全州,住北里,父進士東洙。賦三中抄啓文臣曺錫中,華儒柳聖儀,年三十二,本晉州,住南里,父通德郞侃。泮儒宋文顯,年五十一,本鎭川,居京,父幼學弼休。詩草三中泮儒兪孟煥,年五十一,本杞溪,居京,父通德郞華柱,各紙二卷。表倍畫三下泮儒安光宇,年四十二,本竹山,居京,父通德郞構。泮儒閔師膺,年四十五,本驪興,居京,父副護軍垠。泮儒趙經鎭,年三十七,本豐壤,居京,父監察時衡。賦三下一泮儒辛景愈,年五十三,本靈山,居京,父學生命相,生父通德郞命聖。三下泮儒金碩鉉,年四十八,本金海,居京,父學生復祚。泮儒趙漢逵,年五十二,本楊州,居京,父同知榮旭。草三下抄啓文臣金熙洛,泮儒姜忠永,年三十四,本晉州,居楊州,父幼學頤慶。泮儒李熙緝,年三十四,本全州,居京,父幼學百懋。泮儒安榮,年四十七,本竹山,居京,父學生宗傑。詩次上抄啓文臣吳泰曾,抄啓文臣黃基天,賦次上泮儒洪奭周,年二十一,本豐山,居京,父典簿大榮,各筆二枝·墨一笏。
御題推枰斂手賀陛下聖武詩,華儒李師淳,二下一。一局大於孫皓國,先着龍樓聖主明。三吳氣盡大帝業,萬艘風待龍驤營。當筵斂却落子手,杜預書中江水平。孫·吳以暴帝以德,勝數皇家臣侍枰。頻年敵勢楚漢紛,暇日宸遊湯武爭。機心暗付奕生技,石頭雲寒鴻鵠鳴。征東一策不謀同,手停秋枰雙袖擎。皇猷地盡故魏界,武略春蒐全蜀兵。長江不限一衣帶,爾弱吾强懸重輕。心兵不在十九路,國手全枰吳會竝。棋分左右黑白散,讖傳東南靑紫橫。黃圖全幅一手重,謝却紋楸輸寸誠。兵威赤壁百萬雄,國運黃河千一禎。高光大略日月明,海陵年來紅腐盈。江東自有累棋勢,聖武吾皇當世英。東人不復上岸戰,北船皆知衝水行。彈丸江左等一枰,風急西南誰敢衡。平吳正待水有龍,順流何憂波噴鯨。江之永矣與我共,不患艅艎春水生。羊公已於局外知,曩謂臣華其志成。推枰竟陳破竹勢,五路天兵東出征。
御題推枰斂手賀陛下聖武賦,泮儒朴宗羽,二下一。心陣輸以一路,風不競於全吳。王氣殘於瘞金,客說枉於觀緯。謇推枰而仰賀,王者征其時哉。諒無敵於聖武,顧何憂於輸贏。臣曾贊夫伐吳,蓋所恃者君靈。榮何有於協謀,聖獨能於默運。惟叔子之我知,得一斑於窺管。時法殿之侍碁,又鎭南之投匭。陳邊情之利害,燭戎機之勝敗。謀實出於萬全,圖不待於三上。非天塹之爲恃,鞭可斷於長江。誠斯言之足辦,不必謀於盈庭。儀夬斷於易象,宜斯赫於周怒。惟我后之獨運,羌孰可以持疑?進神功於乃聖,用睿智於允武。龍驤昔其上書,久已決於聖意。紋楸晏而斂手,輸高着於淵衷。同齊楚之利堅,又文武之神聖。歌出師於六月,誰能禦夫沛然。得吾君之方寸,嗟荀馮之何言。臣無有於籌畫,聖莫大於神威。固大德之莫遺,抑微心之過憂。苟英斷之少遲,恐邊機之或違。明固見於萬里,時可出於六師。徒睿謀之仰成,佇大功之斯就。將三吳之料理,等一局之全輸。晴空俄而雹散,象乾斷之廓揮。時無憂於累棋,勢可收於輸枰。思樽俎之折衝,占機事之虧成。臣拜手而綴蕪,仰丹戺而周章。
日次儒生殿講時,上齋生應製御考榜賦,二下一,進士李基讓,年五十,本廣州,居京,父學生宗漢。二下二,生員林沔浩,年四十五,本羅州,居京,父幼學象中。二下三,生員金會淵,年四十五,本淸風,居京,父判書鍾正。二下四,生員金處巖,年四十,本安山,居京,父生員養直,以上直赴會試。三上一,生員金鎰,年四十八,本延安,居果川,父進士載恪。三上二,進士李章垕,年四十二,本星山,居金浦,父幼學迥。三上,生員兪益柱,年三十五,本杞溪,居高陽,父幼學漢禹。生員尹涵,年五十一,本坡平,居楊州,父學生之宣。進士李熙緝,年三十四,本全州,居京,父幼學百懋。進士金煥奎,年五十七,本光山,居衿川,父通德郞相粲,以上各給二分。三中,生員姜忠永,年三十四,本晉州,居楊州,父幼學頤慶。三下,生員李之權,年五十一,本延安,居尙州,父學生萬達。生員李箕采,年五十一,本星州,居京,父學生得源。草三下,進士李益焵,年四十四,本全州,居京,父綾城君森。生員金履永,年四十,本安東,居驪州,父判官憲行,以上紙一卷·筆二枝墨一笏。次上,進士沈厚鎭,年四十一,本靑松,居水原,父正言重奎。進士宋文顯,年五十一,本鎭川,居京,父幼學弼休。生員朴師爕,年五十九,本寧海,居文川,父同知萬株。生員金鍾和,年四十五,本淸風,居淸州,父學生致英,生父僉知致郁。生員吳鼎煥,年三十八,本羅州,居務安,父學生一相。進士趙漢逵,年五十二,本楊州,居京,父同知榮旭。生員孫礲,年五十三,本密陽,居陽德,父幼學德裕。進士兪漢寔,年三十四,本杞溪,居京,父縣令彦錥。草次上,進士蔡一揆,年六十,本仁川,居京,父學生遇。進士尹浣,年四十七,本坡平,居京,父通德郞之鐸,以上紙一卷。表倍畫三中,進士姜履元,年三十一,本晉州,居京,父府使忱,直赴會試。草三中,進士金明淳,年三十六,本安東,居京,父學生履慶,生父牧使履基,給二分。三下,生員權徹,年三十一,本安東,居京,父府使以綱,紙一卷·筆一枝·墨一笏。次上,進士尹永輝,年三十一,本坡平,居京,父幼學恒鎭。生員李顯周,年五十四,本全州,居楊州,父學生杰,以上紙一卷。
御題黎民不飢不寒賦。進士李基讓,二下一。墻條菀而畝穰,上瑞占於蔀屋。豳何憂於授衣?衢自樂於鼓腹。民得無乎飢寒,問在野則不知。究王道之所本,驗民生之靡匱。吾民本有所欲,願不過乎煖飽。衣要製於歲一,飯欲登於日再。繽熙來而穰往,苟得斯其足矣。然致此其有術,在王政之能修。民有願而莫達,上先導而方遂。知所求之在彼,詎無法以致之。惟衣食之不乏,在農蠶之得宜。耕如時則必穫,宅苟毛而可績。吾有節於使民,爾且勤於服穡。氓於是乎知化,縱不勸而自力。桑無附於百堵,畝不荒於千井。千茨登於野圃,七襄成於村燈。眉壽介以兕觥,公子服其玄黃。寧有憂於卒歲?且無患於呼庚。凡蚩蚩而滿野,摠熙熙而有裕。紛曰飢與曰寒,不期無而自無。能使民而有此,君誰與之不足?寧如是而不王?治到此而爲極。渠自足乎喫着,我坐享夫太平。斯非待於他術,在懋修乎仁政。宜後辟之體此,但鄒訓之力行。拚璇題而拜稽,掇微辭而系頌。頌曰,凡民所惡,莫先飢寒。凡民所願,莫先飽煗。王者知此,去惡從願。民斯樂且,謂民父母。曰我父母,衣我食我。孰凍孰餒?視我飯襴。我無凍餒,君心卽安。君心爲心,嗟我黎民。
擬唐淮西士女等,謝於耕不食織不裳之餘賜以繒布左飡右粥表。進士姜履元三中。侵我擾我,幾年切雲霓之望。衣君食君,今日荷天地之惠。士曰女曰,粥於饘於。伏念臣等,褦襶之蹤,稼穡其業。分作田野之賤,乃出麻絲。居近江淮之間,厥貢橘柚。第緣兵革之故,久失耕織之功。水如溺而火如焚,于今五十年所。農無粟而女無布,嗟我百萬生靈。悉主悉臣,非無向日之願。問奴問婢,自乏卒歲之資。迨王師初定於周衣,伊吾民尙艱於虞食。北師躍入,縱幸見陽春於寒餘。西隅纔平,恐難易爲食於飢者。自憐困苦之際,旣失耕吾織吾。況當離析之初,誰能食我衣我?何圖干戈之甫息?遽荷惠澤之旁流。繒頒內府之藏,爲衣爲褐。米給太倉之積,有粥有飧,如何使斯飢乎?旣軫紅腐之賑,那無救汝寒也?更荷彤庭之分。奚但堯民含哺之歡?實感楚士挾纊之惠。錦衣玉食,幾仰聖心之靡安。穀腹絲身,自此吾屬之無患。每歎兵塵血路之際,昔無袴焉。何幸仁風義聲之中,今有食矣。玆蓋伏遇皇帝陞下,大惠天子,元和聖人。縮食節衣,未嘗一日忘戰。按圖數貢,所以中朝發嘆。遂令阻飢之蹤,亦被垂衣之化。臣等敢不順帝之則,安土而居?載績載黃,擧切爲公裳之願。我疆我理,恒戴恤民食之恩。
甲寅十月初九日卯時,親臨春塘臺。抄啓文臣課講,專經文臣日次儒生殿講製述,專經武臣試射,兼行次對入侍時,行都承旨趙尙鎭,左承旨洪義浩,右承旨尹致性,左副承旨李相璜,右副承旨洪大協,同副承旨李儒慶,假注書具得魯·許鐫,記注官金良倜·承膺祚以次侍立。上具翼善冠·衮龍袍,乘輿出交泰門·永淸門·明政門·崇智門·明光門·靑陽門,詣春塘臺,降輿入大次。抄啓課講試官,原任直提學金憙,檢校直提學金載瓚,文臣儒生殿講製述試官,右議政李秉模,判中樞府事洪良浩,禮曹判書閔鍾顯,兵曹判書具庠,行副司直李秉鼎,禮曹參議尹行恁,司直尹行元·金啓洛·李趾永,敦寧都正李庚運,司直李太亨·李東稷,專經武臣試射試官,行判中樞府事朴宗岳,左議政金履素,行副司直徐有大·李漢豐,司直宋民載·朴聖泰,僉知中樞府事申鴻周·李溏,行副護軍朴光迪,宣傳官李周鳳等,率文武臣儒生,以次行禮訖。宗岳等曰,日氣稍涼,聖體,若何?上曰,一樣矣。上曰,應製比較入格抄啓文臣及泮濡,先爲招入頒賞。華城儒生,旣未來待,使內閣齎送賞格於留守處,使各頒給,可也。頒賞訖,諸文臣及儒生皆四拜。上命書榻敎曰,受由同成均許遞,前望單子入之,待下批牌招察任,先入侍後謝恩。同成均前望單子入之,李秉鼎落點。上命鍾顯書表題曰,擬唐淮西士女等,謝於耕不食織不裳之日,賜以繒布,左飧右粥。命秉鼎書賦題曰,黎民不飢不寒。上曰,文臣製述及日次上齋生應製同題。上曰,開講。命書傳敎曰,政官牌招開政。上入小次。上曰,次對爲之。左議政金履素,右議政李秉模,判敦寧府事金持默,左參贊洪秀輔,戶曹判書沈頤之,行副司直趙宗鉉,兵曹判書具庠,行副司直徐有防,禮曹判書閔鍾顯,行副司直李敬懋,工曹判書徐鼎修,刑曹判書李在學,行副司直金載瓚,行副司直徐有大,行副司直申大顯,行副司直李漢豐,副司直徐有臣,刑曹參判趙鎭寬,開城留守李冕膺,禮曹參議尹行恁,司諫許晊,掌令鄭景祚,校理尹光普以次進伏。履素曰,此京畿監司徐龍輔災實分等狀啓也。南陽等十一邑鎭,置之尤甚,廣州等二十五邑,置之之次,稍實名色,不爲擧論,仍以爲事目災外,不足災爲四千七百六十五結八十二負二束,特敎加劃。喬桐·豐德,昨年停退身貢布之一時竝督。北漢平倉,今年餉穀之如例輸納,事關民瘼,言涉猥越,不敢循例陳請,而後錄諸條,竝令廟堂稟旨分付爲請矣。其一,毋論尤甚·之次邑及尤甚·之次面里,只抄其無依難捧之類,最尤甚戶當年還布,限三分一,之次戶,限四分一停退事也,其一,新還,毋論尤甚·之次邑,限三分一代捧事也。其一,大興·長山·臨津餉穀,尤甚·之次邑,捧留本邑,待明秋還納本所,耗穀,依近例,每石以五兩輸送事也。其一,禁御兩營江都留餉米,依近例,以五兩代捧,太以二兩代捧輸納事也。其一,江都米耗條,每石以五兩代納事也。其一,長湍等四邑,今年田大同大米,以小米代捧,漣川一邑,田農最歉,所納大同小米代豆太,以本色小米上納事也。其守摠兩營守堞軍官,壯抄牙兵別破陣等身米,每斗四錢式代捧,此外某衙門某軍門自前納米者,一體施行事也。其一,敗船拯劣米太,限明秋停退事也。其一,尤甚邑鎭,限明秋勿定配所事也。其一,推奴徵僨,限明秋防塞事也。分等依狀請施行,今年畿農,或云稍勝於三南,而大體歉荒,無甚異同,則事目災外,四千七百六十餘結之加請,參以所料,不至過濫。特許準請,俾無一民白徵之弊。面里分等,雖是災年不可已之政,若論其最緊最切之實務,則莫如抄戶,今此所請,實爲得宜,使之依此分數,精抄停退,無或虛實相蒙,貧富相混,新還三分一代捧及大興·長山·臨津餉穀捧留本邑,耗穀每石以五兩輸送事,禁御兩營江都留餉米,以五兩代捧,太以二兩代捧輸納事,江都米耗條,每石以五兩代納事,長湍等四邑,田大同大米,以小米代捧事,漣川大同小米代豆太,以本色小米上納事,守摠兩營守堞軍官,壯抄牙兵別破陣等身米,每斗四錢式代捧,此外各軍門各衙門自前納米者,一體施行事,皆非今年創請,自多歉歲已例,恐不可靳持,竝與拯劣米停退,尤甚鎭勿定配所,推奴徵債防塞諸條,一體許施。至於喬桐·豐德昨年停退身貢布之仍停,北漢餉穀之捧留本邑,或係特例,或有節目之申嚴,道臣之不敢陳請,可謂得體,此則勿論,何如?上曰,依爲之。出擧條履素曰,畿伯報災結數,比壬子極爲精審。其餘新還停捧抄戶之說,可謂得要,循例分等,雖欲精詳,尤甚面亦有之次者,之次中,亦有稍實尤甚者,若抄戶爲之,則勝於面里分等矣。上曰,今年民事,誠欲無言矣。命義浩書傳敎曰,今年賑飢濟窮之得其道而使民能免於死亡,至艱而極難,以此耿耿,寢食殆忘。況邦畿咫尺,民將殿屎,若無別般顧恤,是可曰邇可遠乎?禾稼穰穰,若有所收,及當滌場,皆無掛鎌,諸道莫不爲然云,而恬於聞見,偏被災傷,畿甸尤有甚焉。此所以寧使令不信,不忍使無告塡壑者也。城餉雖曰體重,節目之闊狹,猶屬第二件事。且以事理言之,其所永久遵守,不在於今年之捧留。北漢平倉餉穀,捧留該邑,耗則代錢,以示兵農先後之別,外北喬桐·豐德昨年停退身貢布,仍許停退,新還身布之停代,已有許施於狀請,猶恐未及周施,目下遑急,倍蓰於癸卯,則其所賙恤,自有酌量于中者。尤甚之次邑,別抄最尤甚民戶,其新還上及以錢以布之納于官者,竝令折半停退,尤甚戶之爲其次者,三分一停退。本道雖無保貢米布本色上納之事,而如守·摠保需米之爲小民切骨之弊者,此時何可恝視?已入於上項停退者外,除非稍實戶,亦許代錢,新還代捧事,通一道最尤甚處,亦許折半,以紓民力之萬一事,分付畿伯。今日之諭,惠未及民,爲道伯者當以何顔復對香案前乎?上曰,自備局以此卽爲行會。頤之曰,內庫供上,今旣復舊,從前爲弊之端,一一矯救然後,可無日後復生之慮矣。江民戶役,旣皆蠲除革罷,則貿氷藏運,雖無他弊,至於進排之際,監捧下屬輩,以氷懲索,以債誅求,一如前日之爲,則該庫實有難支之慮。其嚴防峻塞之道,一一査究,著爲定式,節目啓下,以爲永久遵行之地似好。故敢此仰達矣。上曰,依爲之。出擧條在學曰,中浪浦女人事,旣有詳探實跡之下敎矣。若潛行樣而發送郞廳乎?褒賞之典則當待下敎爲之矣。上曰,以常賤女人,而能有此,甚可嘉也。復戶似過矣,當給食物耶?在學曰,旣未詳知其不汚身,則似下於立節者一等矣。上曰,勿論裏面之如許,以至賤之人,辦難辦之擧,是爲難也。詳細探來後,當下褒典矣。上曰,左相別無可奏之事,則退爲試官好矣。晊·景祚·光普曰,請鄭致達妻事。上曰,不允。出擧條請德相事。上曰,不允。出擧條請尙喆事。上曰,不允。出擧條請向日兩啓之已傳而未徹者,亟命捧入,仍賜允兪事。上曰,不允。出擧條晊·景祚曰,請啓能事。上曰,不允。出擧條請夏賊子女等事。上曰,不允。出擧條請國榮事。上曰,不允。出擧條請九宗事。上曰,不允。出擧條景祚曰,請柳師文事。上曰,不允。出擧條晊曰,請克觀等事。上曰,不允。出擧條請尙魯事。上曰,不允。出擧條請柳師文事。上曰,不允。出擧條上曰,抄啓文臣,今將開講,而自止單子,尙不書入,何也?近予以民事,殆忘寢食,何時下敎之事,必於深夜,草草書入,以煩酬應,豈有如許道理?如此微細之事,必待縷縷提飭,百工之事,豈可耕且爲乎?金載瓚則特以念舊之意,拔例用之,今而見之,不能大耐官職矣。渠則考講之試官也,內閣之時任也。而使燕行迫頭之鄭大容,替當其任,大容則誠無罪矣。名以閣臣者,擧皆如此,徐有防尤慨然矣。以多職之故,內閣擧行,尤不致意。承文院公事提調之任,移差他人,可也。命義浩書傳敎曰,所謂職親地比者,不知近日用心於民事,睡僅數更,食亦半減乎?尋常應行職分內事,乃敢取便而曠務,甚至夜分暫憇之時,無難煩瀆,近來御製編校等職掌,擔却一邊久矣。竝與微事,貽勞若此,此皆官太盛而職太繁,念不及於閣中之事而然。時任閣臣中閣職外,有本兼職任者,竝改差,今日政差代,使之專意閣務。直提學徐龍輔則方面體重,遞閣銜事分付,處分之後聞之。檢校直提學鄭大容,均有不飭之罪。至於昨夜之煩稟,旣非試官,不可爲當該矣。飭已施,分揀放送,今番做錯,一則金載瓚也,二則金載瓚也。耐官者固如是乎?雖出於念舊,當初特畀戎垣,可謂悔莫及矣。檢校直提學金載瓚,爲先施以不敍之典。戶曹判書沈頤之爲守禦使,牌招,傳授密符及敎諭書,義浩書傳敎訖。命載瓚進前聽之。上曰,以念舊之意,特令㑉符行於家廟,則近日事,何也?納密符後,卽往故相墓下,以爲訟愆改過之道,可也。上曰,副提調出往傳之金載瓚,若或逗留,不卽下往其墓下,當有處分矣。大司成亦在本職見遞中,而今若遞任,於渠還爲不妨升試,只餘一抄,誰可替當耶?使之今日設畢抄後,捧傳旨應製,別無關於大司成,使之出去設場。上還御大次。上曰,科次入侍。秉模等進前考券。義浩曰,讀券以下入侍就座,而對讀官,不卽隨入,事甚未安。推考,何如?上曰,依爲之。出擧條致性曰,科場文式,何等至嚴?而奉常僉正崔鳳諧,奉常奉事呂榮徽,所呈賦券,句未滿定數,事甚駭然,所當重勘。而本院請推之外,無他可施之罰,何以爲之乎?上曰,拿處,可也。出擧條上曰,日勢已晩,勢難臨講,抄啓課講,試官擧行於內閣,可也。上曰,宣傳官有闕代,令該曹口傳差出。出榻敎命書傳敎曰,專經武臣試射,七月朔已試取,而鐵箭騎芻旣除之賞罰,竝勿論,其中全然無分者,令訓將決棍。十月朔,日勢不但已晩,未滿四矢以下,至於十九人之多,射藝之抛置可知,不可每每闊狹。今朔專經試射,以當朔朔試射,使之依例設行。又命書傳敎曰,文臣製述,表居首前正言申龜朝,半熟馬一匹賜給。又命書傳敎曰,今十月湖專經文臣殿講居首中學訓導盧尙熙,半熟馬一匹賜給。通禮跪啓請禮畢。上乘輿,由靑陽門·明光門·崇智門·永淸門·交泰門還內。諸臣退出。
上在昌德宮。停常參·經筵。
趙尙鎭啓曰,明日常參·經筵取稟。傳曰,停。
藥房提調臣徐有防·副提調臣趙尙鎭啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區伏慮,敢來間安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪大協,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹致性啓曰,大司憲林蓍喆,執義李秉喆,掌令鄭景祚呈辭,持平洪秉臣傳旨未下,掌令申大龜在外,持平洪樂敏牌招啓辭未下,監察茶時之意,敢啓。傳曰,知道。
洪大協啓曰,禁衛營將官來言,今日本營軍兵,日次私習云矣,敢啓。傳曰,知道。
以輪對官望筒,傳于李儒慶曰,後日次待令。
傳于李儒慶曰,大司成先入侍後謝恩。
洪大協啓曰,行大司成李家煥,特敎申飭之下,謂有情勢,終不入來。莫重命牌,至於闕外經宿之擧,事體所在,萬萬未安。從重推考,何如?傳曰,允。
尹致性啓曰,臣致性,進賀使方物封裹進去,下直之意,敢啓。傳曰,知道。
兵曹口傳政事,副司直,南公轍單付。
李儒慶,以左右相意啓曰,御覽方物還下白細苧布拾疋·白綿紬拾疋·黃細綿紬伍疋·紫細綿紬伍疋·黃花席陸張·滿花席捌張·雜彩花席伍張·白綿紙伍百參拾參卷,極擇改備,其餘物種,一一看品,同爲封裹之意,敢啓。傳曰,知道。
洪大協,以兵曹言啓曰,今十月十一日,武臣賓廳武經講書日次,而各廳堂下武臣朔試射,明日設行事單子,纔已啓下矣。應講之員,俱爲試射進參,故不得爲之之意,敢啓。傳曰,知道。
洪大協,以兵曹言啓,曰,內禁衛將黃仁煐,素抱關隔之症,當寒添劇,時月之內,無望供職,呈狀乞遞。實病旣如是,則宿衛領軍之任,不可久曠,改差,何如?傳曰,允。
禁府啓目,奉常僉正崔鳳諧,奉事呂榮徽等原情云云,傳旨內辭緣,泛稱遲晩,竝只刑推得情,何如?判付啓,附過放送爲良如敎。又啓目,粘李顯道議處云云,以此照律,何如?判付啓,依允。
副司直丁範祖疏曰,伏以臣於去月十七日,從縣道附陳新資乞還之疏,時値本道道臣發巡未還,疏本自巡所轉到喉院,而以臣所帶兼職已遞,仍爲下送。繼伏承旬望之內,除旨聯翩,實職兼銜,五遷其官,闔門感泣,閭里聳動,而悚恧之愧,益無所措。夫朝家官人之方,有積勞則序遷,有異績則特陞,蓋所以勸百工也。臣之立朝本末,非但物議莫逃,抑亦自知甚明,隨逐隊行,罷軟不勝,則無勞勩之可錄,歷試中外,僨敗相繼,則無能績之足紀,臣固循省平生,愧訟之不暇,何爲而殊恩異渥,逈出尋常,乃至於此?是則官秩愈隆而罪負愈積。臣雖無恥,何以堪哉?且臣賤疾諸症,數朔以來,轉益沈痼,舊傷脚部,暑濕爲祟,筋絡澁縮,骨節酸痛,房闥之內,行步隨人,頭風暴發,左目浮動,若受芒刺,玄花翳膜,殆不辨物,連試針藥,迄無顯效,精神暈眩,省識昏瞀,自分不得復起爲人矣。臣循例辭疏,旣未登徹,則官職去就,固無可論。而第伏念誕辰起居之班,百僚同忭,而身委床笫,獨未進參,情禮都缺,義分如掃,拊躬自悼,寧欲無生。玆敢復憑縣道,陳章號籲。伏乞聖明,亟命收還臣新資,竝遞春秋兼銜,以重官方,以安私分,千萬幸甚。臣無任云云。答曰,省疏具悉。卿其勿辭,上來行公。
甲寅十月初十日,上御便殿。方物看品入侍時,行都承旨趙尙鎭,左承旨洪義浩,右承旨尹致性,左副承旨李相璜,右副承旨洪大協,同副承旨李儒慶,假注書具得魯·韓致重,記注官金良倜·承膺祚,檢校直閣南公轍,戶曹判書沈頤之,以次進伏訖。上曰,紬品及紙品之不好者,抄出退給,更以好品改納,可也。上敎頤之曰,近來紙品之漸不如前,何也?頤之曰,近來方物各種,漸不如舊。其中最甚者,卽紙席兩種,故席子事,頃已筵稟申飭。而至於白綿紙及大小好紙,朝家飭令,前後何限?而色品年年低下,雖以今番言之,體質之劣薄,比當初本紙,不可以優劣論,事之可駭,莫此爲甚。蓋紙品之如此,專由於三南紙寺,漸致凋弊,則不可以嚴飭貢人,責其實效。臣意則自今以後,歲幣大小好紙與方物白綿紙,使地方官,嚴飭浮出,監捧上送,而紙品猶復如前,則該地方官,草記論勘事,出擧條,嚴飭,何如?上曰,依爲之。出擧條上曰,席品之不如前,亦與紙品無異矣。上曰,表咨文査對,何若是遲滯也?昨日坐直承旨誰也?大協曰,臣爲坐直,而昨夜,以表咨文待曉査對待令之意,知委矣。上曰,若承宣,分明知委於大臣,則豈有如是遲滯之理乎?此司謁不能分明傳之,承旨不能分明申飭之致也。査對連爲催促,可也。方物御覽訖。上曰,入格儒生入侍。出榻敎賤臣承命出傳,與大司成李家煥,進士李基讓,生員林沔浩·金會淵·金處巖,進士姜履元,生員金鎰,進士李章垕,生員兪益柱·尹涵,進士李熙緝·金煥奎·金明淳,生員姜忠永·權徹·李之權·李箕采,進士李益,生員金履永,進士尹永輝·沈厚鎭等,偕入進伏訖,上敎曰,應製儒生,須賞直赴帖給之,壯元榜目一件給之。儒生等,各受紙筆墨有差。行禮訖,以次進前奏姓名。上敎會淵曰,汝以乃父之子,觀其文體,亦非俗士,須着意勤工,連觀應製,可也。上敎之權曰,汝做賦幾首。之權曰,千餘首也。上敎履永曰,汝是金憲行之子耶?予每念汝父之爲宮官時也,汝須勤工立身,可也。上敎礲曰,汝居在何鄕?對曰,居在陽德矣。上曰,陽德年事,則何如耶?礲曰,未免歉荒矣。上曰,勝於江邊邑耶?礲曰,別無優劣矣。上敎公轍曰,表草三中以上,賦三上以上,使之謄送內閣事,分付儒生,可也。命退,諸臣以次退出。
上在昌德宮。停常參·經筵。
李儒慶啓曰,明日常參·經筵取稟。傳曰,停。
尹致性啓曰,合辭闕啓,事甚未安。除在外·傳旨未下外,未肅拜兩司諸臺,竝卽牌招,何如?傳曰,允。
李儒慶啓曰,左議政金履素,右議政李秉模,有司堂上沈頤之·尹行恁,嶺南句管堂上鄭昌順,依下敎來待矣。傳曰,入侍。
傳于李相璜曰,左副承旨入侍。
傳于洪大協曰,右副承旨入侍。
傳于洪大協曰,畿伯行部後,勿使反面,狀請外必有未盡條件。今番則勿拘常例,以箚條可爲者,筵奏可爲者,皆以狀聞爲之事,令廟堂申飭行會。
以吏曹莊敏公洪淑宣諡官望筒,傳于趙尙鎭曰,日前下去也,欲爲下敎而未果,宣諡何時不可,而何必爲之於催科民間之時乎?待麥秋爲之事,分付。因此思之,近來廚傳,爲弊益甚。況當歉歲,更令廟堂,別般嚴飭,使臣兩行,當發治路,民邑之弊可悶,爲先令兩行使臣知悉。法外支應,姑無論,雖於應式之內,預爲除減。如是下敎之後,今番使行,雖一隷一卒,貽弊民邑,而現發於宣傳官摘奸,則一邊星火狀啓,副使以下,直捧拿處傳旨,其代,當於道內守令中,除朝辭差送。使臣尙然,況一行乎?此傳敎一通,自頭站高陽,至灣上,書付客館事,今進賀正使,行會三道,莫重使行若此,則其他別星,何足言?亦令廟堂枚擧,嚴飭諸道。
以水原留守趙心泰狀啓,災頉,元分俵外加劃,其餘民事,條列陳聞,令廟堂稟旨分付事,傳于洪大協曰,俵結,依狀請許施,其餘後錄條件,亦令依此爲之。其中最尤甚之最尤甚,將入於賑案者,別爲抄出狀聞,而邦畿咫尺,特加垂念,有諸般拔例蠲恤之擧。況本府所重乎?已施於畿甸各邑而不入於本府狀請者,令廟堂更加看詳,一例施行之意,措語行會。至於納米軍之一竝代錢一款,係是支放所需,有難用他各邑之例,獨漏,亦甚可矜,如何爲可?更令守臣有意見,論理狀聞事,分付。若此則城餉之停退者當給代,況收米之尤不可不給代者乎?此則廟堂預加留意處,竝令知悉。
忠淸水使柳心源啓本,庇仁等邑人物渰死事,判付內,啓下備邊司爲旀,去八月卄八風雨,渰沒人命,若是夥然,看來不覺驚惻,湖南亦有可施之恤典,依此施行之意,卽爲後錄,措辭行會。而去去月之事,今始狀聞,怠忽甚矣,其時帥臣,令該府拿問處之。完伯則狀聞已久,錦伯尙無一言,諸道臣亦爲推考爲良如敎。
永同縣監,金履成除授事,承傳。
洪大協,以備邊司言啓曰,還穀捧耗之法,若在停退之時,則竝與當年耗條,自在停退之中。而近來各邑,多不察飭,一任吏鄕之奸弄,元還則停退而耗條則準捧,甚至於歸之官用。觀於向來關西數邑事,可以推知,今年停退,旣行抄戶之政,則其所區別,自可暸然,而萬一有一毫之納耗於停退條,則莫大之惠澤,將無以下究,爲先以此意,嚴飭諸道,抄戶停當後,一一揭示,使停退之戶,曉然知竝與當年耗條而竝入停退。如是之後,或有現發於按廉之行,則無論營邑,竝爲重勘之意,一體分付。雖以代捧言之,民入所納,則或以精實,而吏鄕輩,藉其代捧之名,以麤換精,徒致穀簿之蕩然。若是而明年糶糴之政,何以精實乎?此亦別加嚴飭,俾有實效,何如?傳曰,允。卿等之言甚好,附之俄下傳敎之下,嚴飭行會,使道伯,頒布列邑也,務從消詳嚴明,使小民,得蒙實惠,可也。
洪大協,以備邊司言啓曰,頃因內需司所報,宣禧宮所管高城郡南面南石川,西面黑淵洞兩處,無論已起墾未起墾,仍爲免稅,隨起收稅事,行關本道矣。卽見江原監司李勉兢所報,則以爲高城郡黑烟洞·南石川,一則會付堤堰,一則量內帳付,而黑烟堤堰之下,有明禮宮免稅及校位公須位寺位。南石川則有民家民田及官屯長位,而浦落泥生處,亦入於舊陳還起之中,以此以彼,皆非公閒之地。且黑烟洞堤堰,乃是屢百年會付之地,則免稅一款,係是行不得之事爲辭矣。今此黑烟洞·南石川,旣是會付堤堰及公私有主之土,則該郡修報成冊時,不爲詳陳其事情者,極爲疎忽。爲先推考,免稅一款勿施之意,分付內需司及該道,何如?傳曰,允。苟有民弊,初何不以實陳聞,竝與御覽成冊而無一言上送,不可問備而止。査問委折於該道,使之擧實狀聞,則道伯·守令,當有處分,不當陳告,而陳告之人,亦當照法懲治,以此行會,可也。
洪大協,以兵曹言啓曰,去二月二十三日本曹草記,濟州閑良高宅信,禁旅口傳以入事,批旨內,知道。渠是重溟絶海之人,卿於每朔朔試射或宣傳官射會時,試小布及柳葉箭,二中則草記付初試,三中則直付殿試之意,草記奉承傳可也事,命下矣。高宅信,今日慕華館堂下武臣朔試射時,使之赴試,而柳葉箭邊二中,小布二中入格,依傳敎付初試之意,敢啓。傳曰,知道。初試帖文,卽令政院成給,後次連爲更試,三中然後,卽爲草記,可也。
洪大協,以兵曹言啓曰,南行宣傳官李鼎會未滿十朔,依前例成才間,姑爲停試之意,敢啓。傳曰,知道。
洪大協,以兵曹言啓曰,今日各廳堂下武臣朔試射時,都摠府經歷李源龍,訓鍊院主簿南弼壽,武臣兼宣傳官尹行源·鄭治臣,部將尹鉉東等,俱未滿四中,依定式各決棍十度。至於實病之類及呈辭受由人等,退試次,姑爲懸頉以入之意,敢啓。傳曰,知道。
洪大協,以兵曹言啓曰,今日各廳堂下武臣朔試射時,訓鍊院奉事朴贊郁,無端不參,故屢次催促,終不來待,紀綱所在,萬萬痛駭。爲先汰去,其罪狀,令該府,拿問嚴處,何如?傳曰,允。
禁府啓目,宣傳官李顯道矣,奉命事體至重,路文所載之事,該吏之慢不擧行,雖甚痛駭,如法治罪,何所不可,而不有飭禁,恣意用棍,事極可駭。以此照律,罪杖一百收贖,告身盡行追奪,私罪奉敎依允爲旀,以公罪勘放爲良如敎。
洪大協,以義禁府言啓曰,李顯道杖一百,以公罪收贖,放送草記批旨內,如有功議,各減一等可也事,命下矣。李顯道七代祖成吉,平亂功臣云。功減一等,杖九十收贖之意,敢啓。傳曰,知道。
尹致性,以義禁府言啓曰,專經文臣殿講居不人南履益·蔡弘遠·李元八·金錫泰·李漢喬·孔胤恒·李·韓永建·洪時濟·尹濟弘·許䥴·鄭宗顯·沈能燮·李周奭等,依定式推考事,傳旨啓下矣。南履益·蔡弘遠·李元八·金錫泰·李漢喬·孔胤恒·李·韓永建·洪時濟·尹濟弘·許䥴·鄭宗顯·沈能燮等,今方待命拿囚,而李周奭,家在城外,待城門開拿囚之意,敢啓。傳曰,知道。飭已施,竝放送,可也。
副摠管金履成疏曰,伏以臣之妄犯駭機,仰貽我殿下愍念之勞,凡幾矣哉。自勘臣罪,萬戮猶輕,驚魂纔定,淸淚如瀉。嗚呼,天地無私,日月有明,臣情之靡他,縱仰聖衷之鑑諒。顧惟臺言之罔測,殆非人臣之所忍聞也。臣若無辨,人將謂何?玆敢仰首鳴號焉。噫,古之懷核,重君之賜也。核猶不可棄,況寵身之章,榮先之典乎?臣之忙忙出肅,誠如臺言,是固榮感之本心。而伊後除命,皆出特旨,至於銓曹,則便若停望者然。臣旣不知銓曹之意,則雖事關公格,有難相干。況干以榮先之私願哉?且身則榮矣,榮不及先,則二品職自居,實非倫情之所安,奚特廉防之攸關哉?彼不知人之情界者,言亦無怪,而若浼之云,無已甚乎?噫,士不容於朝則退守丘壑,是亦本分。而若臣者,榮溢一身,未承榮先之誥,將以何辭,歸訴先壠乎?是以情同觸藩,悲冤莫裁,猥陳無理之說,自干不經之誅,到今追惟,臣罪罔赦。嗚呼,宜死不死,是曰再生,而臣之所被,不啻十生之恩也。自臣枳廢之日,保全臣家,莫非殿下之賜,而至于今頂踵毛髮,亦殿下之賜也。臣於乞免之章,冒犯出位之罪,孰知臣心之苦哉?惟其危臲之喘,踽涼之蹤,一直十載,萬念都灰,實無以久於朝矣。每前席承恩,縱深孔邇之喜,忽焉顧懷,悽然若朝暮離違,不覺暗淚之無從,及其退伏私次,仰念河海之恩,俯思涓埃之效,歲月苦短,寢食靡甘。凡耳之所聞,目之所覩,歷歷往來於方寸之間,常欲悉暴輪囷,以效萬一之願,而臣之登筵,周歲一再,則此心亦無以自達矣。此所以戀戀回顧之忱。如竅水湧遏且不得,雖在遭罹危蹙之中,不敢自謀臣身。竊附古人擧筆不忘之意,拖及時弊無窮之憂,以分則僭,以情則慽矣。彼集千古宵小之目,必欲陷臣而後已者,抑何心哉?嗚呼,丘山之罪,只被薄罷之名,坑坎之餘,復叨特除之恩,隆私到此,情勢何論?而有畏公議,坐犯違逋,衷情震剝,無所容措。玆敢冒陳短章,冀蒙終始之澤。伏願聖慈,俯垂哀憐,亟收臣摠府除命,以謝人言,以靖私分焉。臣無任云云。答曰,省疏具悉。向來辭疏中,前生後生之說,萬萬駭然。人之非責,莫非自取,辜負如許,更以何辭自解乎?不可循例賜批,特施斥補於永同縣,除朝辭,當日起程赴任。
正言崔時淳疏曰,伏以,臣以人則至庸陋也,以身則至單寒也。落鄕將至數紀,便作遐外之民,通籍已過十年,初無倚附之勢,墻壁獨立,擿埴其行,亦已久矣。自分跧伏於草野,歌詠聖化以終,此生之願矣。夫何近年以來,獲被恩數,待罪騎省,首尾三年,而禁直重地,不憚筋力之奔走,侍衛咫尺,自幸耿光之昵近,夙夜憧憧,常懷疑懼之心,出入蹙蹙,若墜淵谷之中,反躬自省,惶隕而已。向以自作之孽,至荷薄竄之恩,而末乃環音荐降,歸伏鄕第,闔門感泣,北望攢祝,未知此身,何以報答此河海之洪造也?曾未幾何,臺銜又降於竢勘之餘,職名虛縻於數月之間,只自惶蹙,無所容措矣。不意頃者騎郞前銜,又下於舊罪未贖之中,臣分義所在,卽當跋涉登程,竭蹶拜命。而第臣之老母,年迫八旬,身嬰二豎,長在床褥,菽水難繼。而且當秋冬之交,痰喘諸症,猝然添劇,轉側須人,臣左右扶將,焦泣度日,勢不可以離捨而作行。古人所謂事親之日短,事君之日長者,正謂臣今日情景也。臣以此,不得就路,悶迫隕越,直欲鑽地以入,不可得也。何幸老母之病,喘氣稍降,危症乍減。臣於是,始得星夜倍道,將爲肅命之計矣。忽於中路,薇垣除旨,繼下於千萬夢想之外,至有馹召之命,臣且惶且驚,如夢如醉。雖不得不蒼黃入城,而第臣疎遠之蹤,全昧於臺體,庸愚之姿,不稱於言責,自來絲毫之蔑補,徒有鐵限之情勢,其何敢以晷刻晏然於職次,以負淸朝耳目之寄哉?伏乞天地父母,俯賜鑑諒,亟命鐫改,以安微分焉。臣於乞免之章,不宜贅及他說。而臣旣來自下土,目見年事之始終,民情之緩急,故玆不得不略陳焉。蓋今年穡事,初以旱乾爲災,移種之後,天久不雨,高燥之處,已無可論。而至於平年灌漑之處,擧皆龜坼,無不焦枯,農人之傳說,皆以爲挽近所無之旱災矣。及其晩後,雨澤周洽,枯槁者始蘇,蹲蹜者始茁,庶幾有秋成之望。忽於發穗之際,一晝夜大風,撼山簸海,折木拔屋,向之蘇茁者,無不靡然受傷,殆同鞭捉之場,而秋爲之不實。此則今年年事之始終也。大凡年穀之歉荒,山郡失稔,則海邑稍登,海邑失稔,則山郡稍登,不無循環優劣之別。而今年則不然,海邑與山郡,均被其災。而且臣所歷來之道路,無不皆然,方秋粒米狼戾之時,穀價反爲騰踴,行旅一宿之費,比前倍蓰。雖以昨年穡事之大登,今夏麥農之稍實,僅僅爲歲前艱食之資,而至於明春則顚連之歎,顑頷之狀,勢所必至。伏願聖明,大加惕念,一邊料理於廟堂,一邊行會於道臣,各項上納,諸般徭役,從便蠲減,俾有實效焉。且外邑之細疵巨瘼,不爲不多,而黎民之困悴,蔀屋之愁咨,專由於還穀一款。此則廊廟之上,臺閣之間,前後矯救之策,論理之說,便同陳腐之談,臣不欲架疊。而大抵還餉之本意,非不美矣。守令之謀利,吏胥之作姦,已成難醫之痼弊。耗上生耗,落外生落,雖以斗小之邑,駸駸滋蔓,將至累萬餘包。而凡民一年之作,沒數輸入於官庫,及其分給之除,富民則防納而不願受,其中貧戶之無賴者,不計來頭之措辦,貪多務得,以救目前之急。至於秋成之後,星火督納,則雖杼軸甁甖之屬,盡爲出賣,不得充其受食之數,以至於隣徵族徵,視若常事。甚至有非鄰非族而搜出某人之家,斥賣輸納於官,名之曰搜家,搜家之名,豈不寒心哉?雖平年常歲,自十月開倉之後,至臘月封庫之時,民間便作一場亂離,號泣之聲,載於道路,愁恨之色,盈於閭里,所見矜惻。則況此歉荒之歲,一向如前之爲,或以鞭撻而督之,或以囚禁而威之,則民將束藁而充石乎?其將刮土而納庫乎?其所流離之歎,溝壑之顚,雖至愚者,亦可以預度矣。臣之淺料則在小民安集之道,莫如寬紓其力,可以停退者停退,可以徵捧者徵捧,而斟酌闊狹,不必强督以精實之穀。雖有雜穀代納之類,從其所願,姑爲受置,以待明年秋登之後,始爲釐正,則可使小民無燃眉之急,官儲無枵空之歎。在今日恤窮賙飢之方,或可爲萬一之助耶?且臣於中路,伏見綸音之下布者,十行恩諭,罔非恤民之意。千里明見,亶出格天之誠,辭敎勤摯,憂念懇惻,有足以感神明而孚豚魚矣。綸綍所到,雖跛躃羸癃之輩,亦莫不扶杖往聽。只願少須臾無死,獲暏明年同慶之樂,以伸中外歡抃之誠,此亦民情之大可見也。伏願我殿下,以是心而行實惠,更加申戒于有司之臣,俾無空言無施之歎,千萬幸甚。臣無任云云。省疏具悉。民事不可緩,至於荒政,尤宜備預,此所以特下綸音,俾爲先知,特有蠲恤之擧,而猶慮登聞之後時,纔令廟堂別關,促使修啓者也。今予寤寐一意,惟在於民生之飢困,對飯不敢求飽,當夜不敢鼾睡,自以爲意慮之所及,精誠之所到,無或一毫放忽,而逖矣蔀屋,不啻弱水,兢兢恐恐,無以爲心。第當益加留意,爾其勿辭察職。
持平洪樂敏啓曰,請亟寢秋曹罪人柳師文放釋之命,仍令王府,設鞫嚴問,期於得情,快正王法。措辭見上新除授掌令申大龜,時在江原道平康地,請斯速乘馹上來事,下諭。答曰,不允。下諭事,依啓。
甲寅十月十一日辰時,上御誠正閣。大臣·備局有司堂上·句管堂上入侍時,右副承旨洪大協,假注書韓致重,記注官金良倜·承膺祚,左議政金履素,右議政李秉模,句管堂上鄭昌順,有司堂上沈頤之·尹行恁,以次進伏訖。履素等曰,朝氣稍寒,聖體,若何?上曰,一樣矣。履素等曰,王大妃殿氣候,何如?上曰,一樣矣。履素等曰,惠慶宮氣候,何如?上曰,一樣矣。秉模曰,近以民事,聖念過勞於宵旰,下情不勝悶慮矣。上曰,以今年穡事,予安得不勞心勞力乎?夏秋以來,寢食靡甘,至於今日,而寢不過數更,食不過數匙矣。仰惟列聖朝憧憧爲民之念,尤切於歉歲蠲恤之政,深仁厚澤,浹民肥膚,盛德大業,於戲不忘。而一遇歉荒,猶惓惓憂勤如是。況在後嗣王守成之責,便同箕裘之業,尤何敢一日不盡心乎?錦衣之煖,玉食之飽,於予心,誠有念念靡安之時。予之此言,實非欲鋪張也。孟子曰,治人者食於入,誠哉言乎。蓋自三代以來,家天下之後,時君世主,若其創業垂統,則猶有功德之可言,而至於嗣守保民之要,則不過曰治人治心而已。惟當視民之寒,若己之寒,視民之飢,若己之飢,遑恤一己之勞乎?今日之引見卿等,欲更問爲民蠲恤之方也。履素曰,聖敎及此,臣等不勝欽仰萬萬矣。昌順曰,聖敎至當,而水旱堯·湯之所不免,請勿過加勞心,以妨攝養焉。秉模曰,堯·湯之聖,遇水旱而德彌彰,聖心安得不然?而近日宵旰之憂,過加焦勞,臣不勝區區悶慮矣。上曰,今年荒政,予則曰御極後初有也。設令穴農之處,略有所收,而勿論此壃爾界,俱未免歉荒。其中沿海邑,尤不成說,若其尤甚處則不待春晩,必多殿屎餓殍之患矣。此予所以不期勞心而自勞心者也。必也別般畫計然後,可以少紓民憂之萬一,故向於綸音,旣有停退代捧之敎,而停與代之要則又在於抄戶。蓋實惠之及民,似莫先於抄戶故也。卿等之意以爲,如何?履素曰,目今恤民之要道,果莫如抄戶矣。頤之曰,臣待罪湖南時,見一守合,用抄戶之法,民多蒙惠矣。上曰,抄戶雖曰好矣,而一道之中,有尤甚·之次邑之不同,一邑之中,又有尤甚·之次面之不同。若或不善抄戶則吏緣爲奸,虛實相蒙,致有惠不下究之歎,此則專在於道臣·守令之能否。而目今仰哺之民情,苦待朝家蠲恤之惠,苟待其分等狀啓之上來,而始下蠲恤之令,則不無差晩之歎。今若先爲行會,以某戶某等停代幾分,酌量分排,俾民預知,恃以無恐,而分等啓下之後,營邑自可按而行之,惟彼荷擔而將散者,庶幾安意息肩,而分等狀啓未到之前,有此先施者,實是非常之例。予所以至今趑趄者也。履素等曰,聖敎懇惻,誠爲至當,先期發令,似無拘礙,今年民事,不容少緩。特施常例外,惠政亦何妨乎?上曰,卿等之言,誠然矣。備堂亦陳所見也。昌順曰,抄戶之政,果爲要道。先期之惠,雖似無拘,而民情每多觀望,稍待不數日內諸道分等之啓,回下行會,亦似未晩矣。上曰,分等狀啓,何當入來乎?昌順·頤之白,要不出四五日間,似當鱗次入來云矣。上曰,事非常例,誠如卿等之言,而目今捧糴伊始,民勢轉急,此予所以一日爲悶。苟使諸道,能悉心於抄戶之政,則預爲知委,而待年分啓下後,按例遵行,必無掣礙之慮矣。且聞向日綸音,爲便曉諭諸道臣,方有刊布之擧云。及此發令,使之同頒,亦好故也。履素等曰,聖敎至當,及此頒令,無可疑矣。上曰,軍保米最爲吾民切骨之弊者,予所稔知也。年前領府之爲左揆也,決意變通,而畢竟爲員役輩難堪之端,未盡釐弊,故曾前十餘斗納米者,僅減一二斗云。此弊終不可祛乎?予以此意,日前亦言于領府矣。旣知如是,則保米雖曰緊重,今年則尤宜闊狹。癸卯已例,亦有可據,分數停代,不可但已。大抵荒年災政,不可不念,而災則猶是有田土者也。至於納米之保軍,則最無告,切可矜。且以兩營言之,御營則每患不贍,而禁營則舊捧有裕,同入於分數停代秩,無所妨矣。履素等曰,保米停代,尤爲莫大之惠矣。上曰,左承旨入侍。賤臣承命出傳,與洪義浩,偕入進伏。命書傳敎曰,向下綸音,先言分等停代,申之以抄戶爲要道矣。邑戶之分等,當待道啓之條列陳聞,惟其停與代之分數,不爲頒示,則民何以預知?預知然後,荷擔者息肩,遑急者稍定。三南最尤甚,民戶新還餉及身米布錢之出於軍民奴驛者,竝限折半停退。尤甚戶·之次戶,遞減一分代捧,分等一款,視右爲例,保米之爲弊,甚於納布。況今年歉荒乎?已入於上項停退分數外,就當納餘數中,從民願以詳災代錢,今玆之諭,特復申綸音餘意,欲令道伯知此分等,小民知此奠土。予則曰目下實政,無於此,卽令廟堂,行會三南道臣。上敎行恁曰,守令抄出事,退與吏議同飭,以冊子入啓,可也。仍命退,諸臣以次退出。
甲寅十月十一日辰時,上御重熙堂。同副承旨入侍時,同副承旨李儒慶·假注書具得魯,記注官金良倜·承膺祚,以次進伏訖。上命書公事判付訖。命書榻敎曰,永同時任縣監,令該曹遞付京職。仍命退,承史以次退出。
甲寅十月十一日未時,上御重熙堂。左副承旨入侍時,左副承旨李相璜,假注書具得魯,記注官金良倜·承膺祚,以次進伏訖。上命讀公事,書判付。又命書傳敎曰,向下綸音,先言分等停代,申之以抄戶爲要道矣。邑戶之分等,當待道啓之條列陳聞,惟其停與代之分數,不爲頒示,則民何以預知?預知然後,荷擔者息肩,遑急者稍定。三南最尤甚,民戶新還餉及身米布錢之出於軍民奴驛者,竝限折半停退。尤甚戶·之次戶,遞減一分代捧,分等一款,視右爲例,保米之爲弊,甚於納布。況今年歉荒乎?已入於上項停退分數外,就當納餘數中,從民願以詳定代錢。今玆之諭,特復申綸音餘意,欲令道伯知此分等,小民知此奠土。予則曰目下實政,無出於此,卽令廟堂,行會三南道臣。仍命退,承史諸臣以次退出。
上在昌德宮。停常參·經筵。
夜三更,月暈。
李儒慶啓曰,明日拜表相値,視事頉稟之意,敢稟。傳曰,知道。
尹致性啓曰,大司憲林著喆,執義李秉喆,掌令鄭景祚,持平洪樂敏呈辭,掌令申大龜在外,持平洪秉臣傳旨未下,監察茶時之意,敢啓。傳曰,知道。
洪大協啓曰,禁衛營將官來言,今日本營軍兵,日次私習云矣,敢啓。傳曰,知道。
傳于洪義浩曰,左副承旨入侍。
傳于李相璜曰,有司堂上入侍。
傳于趙尙鎭曰,都承旨·左承旨入侍。
傳于洪大協曰,坐直承旨入侍。
尹致性啓曰,明日拜表時,兩司當爲進參,除在外·傳旨未下外,未肅拜呈告人員,竝待開門,牌招,何如?傳曰,允。
傳于洪大協曰,朝筵有筵敎,使之行會,已爲消詳措辭乎?候風發船,意或在於所安或楸子島。向於監發之敎,雖有駕海等句語,今聞當於古達島發船云。然則於發船所行祭後,待其發船復路,以此分付檢校直閣徐榮輔處。而近於湖南沿邊民事,最所寤寐耿耿,閣臣旣銜命在沿邑,方其所宣諭念念之意,詳探莫達之情,其敢一毫泛忽乎?仍將見聞後,還朝後一一敷奏。而古人猶有發倉矯制者,況惶急處民情之鎭安乎?昨下傳敎之施惠於三南者,果已見之而到處曉諭乎?如有當施未施而有難遲待還朝者,須以意見論理,星大登聞。行過雖似迂路,被災若云最甚,除騶率周行巡視,備說安集之策,細諭蠲免之利,無使一民轉而之他事,更令廟堂,三懸鈴一體分付。
以朴贊郁囚單子,傳于洪大協曰,何足責?附過放送。
趙尙鎭,以吏曹言啓曰,安邊府使金勉柱,以掃墳事,忠淸道瑞山地下去云。行關本道道臣處,使之卽速還官,何如,啓,下送後,草記可也事,命下矣。行關本道道臣處,則回移內,安邊府使金勉柱,星火還官之意,催促知委於瑞山郡矣。卽接其所報,則同府使關文未到之前,今月初三日,已爲發行云矣。卽又招問該邑邸人,則同府使,今月初三日,自瑞山地發行,直爲還官,罔夜馳往云矣,敢啓。傳曰,知道。
洪大協,以訓鍊都監言啓曰,今十月十三日,景慕宮展拜時,因兵曹節目,金虎門入直軍三十名除出,把摠白泓鎭,哨官李聖濂率領,挾輦侍衛,集春營入直軍四十五名,哨官韓遂勳及北營入直別將具世勣,領付排立當次營門,東營入直軍三十名,北營入直把摠李旭祥率領,宮大門外把守,還宮後各還直所,而竝待標信擧行之意,敢啓。傳曰,知道。
禁府啓目,前忠淸水使尹範敍原情云云,傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,身爲帥臣,管下地方人物致傷,如彼夥然,則事當一邊馳啓,一邊更令査報,而若睡若醉,在任幾朔,默無一言。今於過數月之後,使新帥登聞者,究厥罪狀,萬萬痛惡。邊外勿限年充軍,如有未報來處,使卽隨實狀聞事,統帥及湖嶺水使處,嚴飭行會爲良如敎。
戶曹判書沈頤之疏曰,伏以,臣待罪見職,今已三歲于玆矣。雖其圖報志切,赴蹈是期,奈緣庸姿駑才,百爲無當,忝叨愈久,辜負愈深?而偏蒙我殿下天覆父慈之恩,隨處曲庇,隨事涵貸,滾到今日,獲免大戾,是豈臣有一分可堪而然哉?見今災荒溢目而廈氈憂勤之謨,無所仰贊,蓄儲匱竭而民國裕財之方,無所猷爲,夙宵憂懍,若墜深淵。寤寐祈望,惟在於早釋重務,少贖不職之罪而已。千萬不自意筵席昵侍之際,戎垣特命,忽隕自天,臣於是,驚惶震越,五情失守,誠莫省誤恩之何爲至此也?噫,天地至仁,雖發育萬彙,而春榮夏敷,各有其漸,則惟臣之前後兜攬,太無限節,雨露之私,若偏一物,此殆臣福過災至,將無以卒承生成之恩也,尙何言哉?本營視三軍門,雖曰有間,竝列五營,保障一面,機務之緊重,非比尋常。苟非長才遠猷資望俱著者,莫或居之。又況邇來爲是任者,莫不以凋弊難支爲憂,政宜另簡才智,責其蘇救,而今乃遽爾畀之於千萬不近似之身,而不少難愼,是何異擔千勻於僬僥之背,注洪流於龠合之器,立視其摧壓傾溢而莫之恤也。臣本昏庸,重以衰耗,方物發慮,初非可論,奉令承敎,亦所不逮,則已於本職,萬萬無堪承之望。而今埤之以軍旅之事,使之左理財賦,右管戎權者,天下寧有是耶?臣身固已一聽於造化,滿盈之災,非所自恤,而其於國事,何哉?前席承命,遁逃無路,遂不敢不暫受戎符,而歷日震駭,無所底定,實欲卽地無身而不可得也。苟使臣,有一毫可强之理而爲此飾讓,則天地鬼神,其將崇降罪戾矣。玆敢披瀝肝血,涕泣控籲於憫覆之下。伏乞聖慈,矜憐之諒察之,亟將臣本兼諸任,竝賜鐫免,使國事無僨誤,恩造有終始,則臣當世世生生,隕結圖報矣。臣無任云云。答曰,省疏具悉。年紀資歷之外,見任舟橋宜藉軍營之威儀,特除者此意,卿其勿辭行公。
江華留守曺允大疏曰,伏以,臣猥以匪才,叨膺重寄,觸事生疣,無往非罪。而特蒙寬假,獲免大戾,不幸値此慘歉,仰貽宵旰之憂,私心兢惕,若無所容。臣於本府年事,前後狀聞,畢陳無餘,今不必更事架疊,仰陳乙覽,而事係民情,敢此煩瀆。伏惟聖明之垂察焉。蓋本府幅圓褊小,四面環海,元無灌漑蒙利之處,俱是堤堰鹹鹵之地,初以無前亢旱,浦野已多全棄,再因蟊䖶內蝕,洞畓偏被萎損。晩又風雨所靡,若干餘存之穀,亦不能成實。被災孔酷,田畓無異,論以畿甸,當爲尤甚,災結分俵,比前倍蓰,而殆同沃焦,不足有無,民情遑急,接濟沒策。何幸十行銜鳳之詔,乃下九秋流虹之辰,不待有司之仰請,特推蠲恤之至恩,舊還舊餉,旣令停退,當年還布,仍許分等,其外代穀之方,議賑之政,無微不燭,無事或漏。至以此疆爾界之別,莫要於抄戶爲敎,絲綸一頒,髫白咸集,莫不蹈舞觀欣,感極垂涕,殆若陽春之澤,乃生姑荄之微。臣仰感聖意,俯察民情,欲救燃眉之急,少慰息肩之望,則惟是新還停退,最爲目下急務。大抵餉米太之今年當捧米爲一萬七千三百石零,太爲五千六百石零,而正租又爲四千一百石零,正租則春種所係,勢將盡捧,雖罄一島所出之穀,實無各穀準納之望。若依綸音中下敎,不得不停退者,不得不代捧者,米太則一從抄戶分數蠲貸,不使貧富同歸,虛實相蒙,則其紓力裕食,固莫過此,臣非不欲仰體震念,分等啓聞。而第本府還穀,與他有異,營各庫還米太身役米,自臣府如干闊狹者外,俱是軍餉名色耳。軍餉事面,極爲嚴重,其所停代與否,不敢循例狀請。取考各年謄錄,則本府狀請,只有一二久遠之例,而如癸卯·丙午兩年歉荒,則或因特敎,或因筵稟,竝許分數停退,其他近例,別無可據。臣若曲循民情,直爲狀請,則實涉唐突之罪,若徒懷嚴畏,囁嚅不言,則亦非所以仰承德意之萬一,百爾思惟,萬無道理。玆敢冒罪陳聞,仰冀處分。伏乞聖明,特垂一視之澤,許準諸道之例,使保障重地,得以安堵奠業,千萬幸甚。臣又有愚見,敢此附陳。訓鍊都監·禁衛營·御營廳倉穀,在於本府境內,三營還分米太,合爲七千三百餘石,禁御兩營則雖或有本營鄕軍之散在各邑者,若干受食,而分還於境內者,其數倍多。至訓局倉則初無鄕軍之受食者,盡數分給於倉底附近之面里,營門句管,各有所掌,而受食還穀,盡在府民。當此本府軍餉請蠲之日,若諉以異局而不爲論列,則似有向隅之歎,恐違均惠之德亦令廟堂稟旨變通,以爲同被惠澤之地焉。臣無任云云。答曰,省疏具悉。軍餉雖重,民食宜念,緩急先後,於是乎有徑有渭。卽令廟堂草記回啓,訓倉糶糴事,尤歇矣。依施。
甲寅十月十二日辰時,上御誠正閣。左承旨入侍時,左承旨洪義浩,假注書韓致重,記注官金良倜·承膺祚,以次進伏訖。上曰,都承旨入侍。上曰,備堂趙鎭寬入侍。出榻敎賤臣承命出傳,與行都承旨趙尙鎭,備堂趙鎭寬,偕入進伏。上敎鎭寬曰,幾年之後,今日初見卿於前席矣。先卿之心,予豈不知?而其時之事,蓋莫之爲而爲,此不過執跡而論,究其本心則不然矣。此予所以申申於前後傳敎者矣。故當慶辰,旣盡昭晣,今則卿家爲無故之家而先卿爲完人矣。此實公私之幸。又況卿家是何等喬木之家也?任卿以校正之事者,欲於卿精力未衰之前,使知近來廟謨也,須勿臲卼自外,體予至意,克成先卿未卒之志也。鎭寬曰,先臣之本心雖不然,而何敢曰不然手?國恩罔極,感泣無地矣。仍命退,諸臣以次退出。
甲寅十月十二日午時,上御重熙堂。備局·有司堂上入侍時,左副承旨李相璜,記事官鄭文始,記注官金良倜·承膺祚,有司堂上沈頤之·尹行恁以次進伏訖。上曰,各道代捧事,果已行會乎?頤之等曰,已依傳敎擧行矣。上曰,還穀綿布保米代捧者,條爲三件,分以四等,此意詳細後錄於行會中,俾無渾雜之弊。至於戶分里分,未知實效之及民者,孰勝孰否乎?頤之等曰,以戶分等,似勝於面里之分等也。仍命退,諸臣以次退出。
甲寅十月十二日申時,上御重熙堂。坐直承旨·有司堂上入侍時,右副承旨洪大協,假注書具得魯,記注官金良倜·承膺祚,有司堂上沈頤之·尹行恁,以次進伏訖。上曰,行會中身還條下,不擧綿農條,何也?頤之曰,綿農亦入其中矣。上曰,身還則次次減等,綿農則有純錢處,有參半處,豈無區別也?卽爲措辭,使道伯分等精詳,而抄戶事,卽刻知委,年分狀啓,亦爲催促,可也。命大協書傳敎曰,明日當由逌瞻門展拜,該房知悉。仍命退,諸臣以次退出。
上在昌德宮。停常參·經筵。
李儒慶啓曰,明日常參·經筵取稟。傳曰,停。
尹致性啓曰,大司憲林蓍喆,執義李秉喆,掌令鄭景祚,持平洪樂敏牌不進,掌令申大龜在外,持平洪秉臣傳旨未下,監察茶時之意,敢啓。傳曰,知道。
洪大協啓曰,禁衛營將官來言,今日本營軍兵,日次私習云矣,敢啓。傳曰,知道。
洪大協啓曰,今日拜表時,入直禁軍,除出標信,敢啓。傳曰,除標信擧行。
傳于趙尙鎭曰,三使臣留待。
傳于李相璜曰,戶房承旨入侍。
以執義李秉喆,掌令鄭景祚,持平洪樂敏,獻納魚錫齡等,牌不進罷職傳旨,傳于尹致性曰,只推。
傳于李儒慶曰,國俗專尙階分,尤重於仕路,而士族以外,醫譯爲次。士族然後爲卿大夫,非士族而爲卿大夫之資格,腰犀而頂玉者,醫與譯也。在昔譯官之解事識務者,直差專對之任,蓋出於別異也。近聞使行赴燕也,首譯之露臀棍打,看作常事云。今人不若古人,未能自持而見重而然。首譯爲使臣之次,則如彼處置,殊非假威借重之意。且嘗聞之故事使行到彼,首譯犯科勿棍,還渡江啓聞勘罪,著爲式。今因拜表,召見使臣諭以遵守法式,而稍久,又安知不更出謬例?今下傳敎,揭板該院,此擧,重使事也,尊國體也。則後之爲首譯者,不修職任,藉今日之敎而怠慢,行中,有兩使及行臺,院中有都提擧·提擧·兼敎授,自當隨現啓聞,其所懲礪,必倍於棍打,竝以此意知悉。
傳于洪義浩曰,今因備局草記思之,如南·北漢山城之餉穀受食民戶中,雖有尤甚戶停與代,竝勿爲擧論乎?抑闊狹推移於還上而互置停代秩乎?何以擧行?委折,令廟堂問于諸道該營,草記。
以咸鏡監司金華鎭狀啓,進上生文魚·生大口魚,不得一時封進,惶恐待罪事,傳于李儒慶曰,勿待罪事,回諭。
以京畿監司徐龍輔狀啓,年分狀請外,不可不及時登聞者,後錄馳啓,令廟堂稟旨分付事,傳于洪義浩曰,摠戎廳別貿餉穀,姑令以錢代納事,勅需錢寬限事,沁都米移轉條劃屬事,竝依狀請施行。朔寧稷還,雖至萬石,一從民願爲之事,竝令廟堂,卽爲分付。
洪大協,以備邊司言啓曰,平安監司金思穆狀啓,有草記稟處之命矣。取見其狀本,則以爲各樣災頉,爲九百三十三結四十九負五束,而今年戶曹事目中,本道實結,比已丑摠磨勘,而昨年收租實結與還起及出稅田,合爲八萬四千三十結六十九負二束,較諸己丑元摠,則餘結之給災者,爲五百十五結六負七束。以此排比,則不足爲四百十八結四十二負八束,特許加劃事,請令廟堂稟旨分付矣。西北雖曰,比摠,若有俵災不足之時,則狀聞加請,自有已例。且其加請之數,較諸今年本道年事,不至過濫,特爲依狀請加劃,使之一一均俵,無或把束白徵之意,嚴飭分付,何如?傳曰,允。
甲寅十月十三日卯時,景慕宮展拜入侍時,行都承旨趙尙鎭,左承旨洪義浩,右承旨尹致性,左副承旨李相璜,右副承旨洪大協,同副承旨李儒慶,假注書具得魯·韓致重,記注官金良倜,記事官吳泰曾,檢校直閣南公轍,以次侍立訖,上具翼善冠·衮龍袍,乘輿出交泰門·永淸門。上曰,三使臣入侍。駕前下敎賤臣承命出傳,與進賀正使朴宗岳,副使鄭大容,書狀官鄭尙愚,偕入進前。上敎宗岳等曰,進賀異於節使,儘好行也。但萬里隔歲之別,甚覺悵然,須在道愼旃,善爲往還也。宗岳曰,臣銜命出壃,將不得趁參於明春蹈舞之班,尤不勝耿結之下忱矣。上命首譯進前。敎曰,譯舌如有罪,則返命後請罪,未爲不可。近來使臣渡江之後,棍治譯舌,少無顧藉。古例則副价以下,或以譯員差送,今雖不然,不可如是賤待,後勿如前,可也。宗岳曰,別使公用銀子爲四千五百兩,而帽稅條中,時在銀子,只是二千九百三十五兩三錢,不足之數,爲一千五百六十六兩七錢,合有變通之道,故敢此仰達矣。上曰,令廟堂稟處。出擧條宗岳曰,臣所帶軍門都提調之任,不可仍帶出壃,故敢此仰達矣。上曰,仍帶往來無妨矣。仍頒御製詩,宗岳等祗受。仍命使臣先退。上前詣由明政門,出弘化門,入逌瞻門,至齋室,降輿入齋室。少頃,就神門外位板,行再拜禮訖。入殿內奉審訖,還御齋室。命宮司入侍。奉事趙鎭宣,承命進前。上曰,奉朝賀諡狀,已撰定耶?鎭宣曰,有勿請諡之遺戒,故不得撰狀矣。上曰,奉朝賀之卓犖公忠,脫於凡俗,其言,予至于今多有需用者矣。雖有遺戒,而因特敎爲之,亦多已例,須從近撰狀,可也。命本宮提調入侍。鄭昌順進伏。上曰,閟宮每月一展拜,而七八月則不得爲之,故月初已爲展拜,今又爲之矣。昌順曰,七八月則聖體在靜攝中,勢難展拜矣。少頃,上出齋室乘輿。又命本宮提調入侍。下敎曰,七月則仰貽惟疾之憂,俯有下堂之戒,故展拜未及爲之矣。但月一之禮,不敢以過時而廢,今月內,又欲展拜。卿雖以針灸呈辭,其時必入來也。上由逌瞻門·明政門·永淸門·交泰門還內。諸臣以次退出。
甲寅十月十三日午時,上御重熙堂。戶房承旨入侍時,戶房承旨洪義浩,假注書韓致重,記注官金良倜,記事官吳泰曾,以次進伏訖。上命義浩書公事判付訖。義浩曰,奏御文字,何等愼重?將官去就,亦係不輕,而今此入直內三廳將官望單中一番將,不塡姓名,事體所在,極爲未安。兵曹入直堂上,推考,何如?上曰,依爲之。出擧條仍命退,諸臣以次退出。
上在昌德宮。停常參·經筵。
李相璜啓曰,大司憲林蓍喆,執義李秉喆,掌令鄭景祚,持平洪樂敏呈辭,掌令申大龜在外,持平洪秉臣傳旨未下,監察茶時之意,敢啓。傳曰,知道。
傳于李儒慶曰,禮房承旨馳詣宗廟·景慕宮,奉審摘奸以來。
傳于洪義浩曰,不爲仕進承旨許遞,前望單子入之,待下批牌招察任。
承旨前望單子入之,沈煥之·南公轍落點。
傳于李相璜曰,左副承旨·右副承旨入侍。
傳于李儒慶曰,同副承旨入侍。
李儒慶啓曰,咨文之以承傳色入啓,以承傳色還下,例也。而今此盛京禮部咨文,誤令別監來傳者,事未前有,萬萬駭然。當該承傳色,所當重勘,而本院請推之外,無他可施之罰,何以爲之?敢稟。傳曰,聞是守門中官,不給承傳色,直給別監而然云。當該中官過甚,爲先逐送本土,砲保停納貧民代充定捧上事,令訓局分付,可也。
洪義浩啓曰,事變假注書曺錫中,身病猝重,勢難察任,今姑改差,何如?傳曰,允。
曺錫中改差,代尹濟弘爲事變假注書。
以明日常參·經筵取稟,傳于南公轍曰,爲之。經筵停,次對兼行,明日眞殿展拜及影幀,孟朔大奉審相値,行禮後當引見,常參時刻,待下敎,只入正時。
南公轍啓曰,明日常參,六曹及漢城府堂上,當爲進參。吏曹判書李致中,禮曹判書閔鍾顯,漢城判尹申思運,病不進,竝待開門牌招,何如?傳曰,允。
李相璜啓曰,明日常參,兩司當爲進參,除在外·傳旨未下外,呈告人員,竝待開門牌招,何如?傳曰,允。
以兵曹別雲劍望筒,傳于南公轍曰,行副司直鄭好仁,行副司直李秉鼎·李得臣,備堂還差。
傳于洪義浩曰,今十月朔水原府內儒生應製,賦三下一,幼學閔昌億,別壯紙一卷·筆三枝·墨一笏。三下二,生員崔之聖,壯紙一卷·筆二枝·墨一笏。三下,幼學金星柳·朴宗解各壯紙一卷。次上,幼學沈晉浩·洪天浩,各筆三枝墨一笏。草次上,幼學尹衍相·黃明漢·申光任,各筆二枝·墨一笏。表次上,幼學曺鴻振,筆三枝·墨二笏。草次上,幼學尹鍾河·李基淸,各筆二枝·墨一笏賜給。
傳于洪義浩曰,水原府內式士試射時,柳葉箭,壯勇軍林福善,貫一中邊三中,直赴殿試。親軍衛尹聖運,貫一中邊二中,直赴會試。鄕武士池繼殷等七人,各邊三中,木布各一疋。出身李道英,貫二中。別武士朴枝蕃等四人,各貫邊各一中,各長箭五十介。別武士房在明等十三人,各邊二中,各帽子一立。騎騶,親軍衛李得弘等二人,各三中,屢飭之下,猶未四五中,各帽子一立。親軍衛尹聖運等三人,各二中,各米三升賜給。
沈煥之,以吏曹言啓曰,承文院判校安經心呈狀內,矣身猝得重病,時日之內,萬無起動之路,斯速入啓遞改云。身病旣如是,則勢難强令察任,今姑改差,何如?傳曰,允。
南公轍,以備邊司言啓曰。傳曰,備局草記思之,如南·北漢山城之餉穀受食民戶中,雖有尤甚戶,停與代,竝勿爲擧論乎?抑闊狹推移於還上,而互置停代秩乎?何以擧行?委折,令廟堂問于該道該營草記事,命下矣。依下敎關問委折,則京畿監司徐龍輔所報內以爲,餉與還名色各異,故雖當還穀停代之時,元無竝與餉穀闊狹推移互置停代之例,而今番北城移轉之許令捧留,出於曠純之特恩,列邑民人,意願已足,不敢更有希望。而以災民事勢言之,則萬五千包之米,本色準納,亦不可謂之全然不難。至於南城則還少餉多,通一邑二十一面之內,受還之民,不過爲一二面,其餘則全受餉穀,而餉穀體重,有非自下仰請。故每當如此之歲,餉還受食之民,不得入於停代之中,論以民情,誠爲可矜云。守摠兩營所報則以爲,若有還餉停代之令,則自畿營,知委各該邑,以爲報本營擧行之地,而今番則各邑無報營之事,抄戶停代一款,姑未及詳知云矣,敢啓。傳曰,南城無非餉戶,而本道停還不停餉,獨未沾一視之澤,豈可乎?況聲串·月谷等面之偏歉,不可以諸面之稍勝於南陽等邑,置之勿論之科,特令府尹,親執抄戶,最尤甚戶,尤甚戶折半或三之一停退代捧,視此闊狹事,分付道臣。北漢則事勢異於南城,雖於渠輩,必無二辭。此則最難捧處,許令代捧事,亦爲分付,可也。
李相璜,以義禁府言啓曰,時囚罪人尹範敍原情公事判付內,身爲帥臣,管下地方人物致傷,如彼夥然,則事當一邊馳啓,一邊更令査報,而若睡若醉,在任幾朔,默無一言,今於過數月之後,使新帥登聞者,究厥罪狀,萬萬痛惡。邊外勿限年充軍,如有未報來處,使卽隨實狀聞事,統帥及湖嶺水使處,嚴飭行會事,命下矣。尹範敍,平安道昌城府,勿限年充軍,而以判付內辭意,具罪目,依例發遣府書吏,押送配所,何如?傳曰,允。
李相璜,以刑曹言啓曰,因殺獄罪人朴好民完決啓目判付內,下里賤女,能識貞正之烈,痛其惡男之劫逼而自判一死,視之如歸,誠亦卓乎凜然。發遣郞廳,詳探實蹟於隣比公論草記,以爲褒奬之地事,判下矣。依判付發遣本曹佐郞鄭世淳於中浪浦,兩日潛行,多歧廉探,則李召史,本以楊州官吏之女,年纔二十,于歸未久而平日持身,稍異常賤,居家有好合之樂,對人無愁苦之語。而忽於其夫貿柴歸家之日,以身旣受辱,生亦無用之說,言於其夫,却食二日,終至飮滷,則其死之不由他故,更無可疑。至於劫逼之時,旣無證參之人,屍親之言,或曰撫身,或曰被汚,前後所言,亦無眞的。奸若未成而能判一死,則其節尤爲卓然,而成與未成,非他人所可知之。洞里諸議同然一辭,莫不爲李女咨嗟,而探其實蹟,無出於此云矣,敢啓。傳曰,褒奬之典,令禮曹議于大臣,仍具諸堂意見,論理草記,可也。
吏曹啓目,粘連觀此弘文館副修撰任希存上疏,則以爲臣與副校理南履翼,有內外從應避之嫌,所帶春秋兼銜,在法當遞,乞命有司,照例遞改亦爲白有臥乎所,相避之法,在下當遞,今姑減下,何如?判付啓,依允。
甲寅十月十四日辰時,上御重熙堂。左副承旨·右副承旨·同副承旨入侍時,左副承旨李相璜,右副承旨洪大協,同副承旨李儒慶,假注書具得魯,記注官吳泰曾,以次進伏訖。上命儒慶讀公事,書判付訖。上曰,歲弊差員,秩高守令爲之事,畿伯赴燕時,有出擧條定式者。今年畿甸,爲弊可悶。以大興中軍替行,轉輸之際,凡爲民弊之事,各別嚴禁事,另飭該道,別定備郞,以考勤慢事,以筵敎錄送于畿伯及大臣·有司堂上處,可也。仍命退,諸臣以次退出。
上在昌德宮。停常參·經筵。
藥房提調徐有防,副提調沈煥之啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李儒慶啓曰,明日常參·經筵取稟。傳曰,停。
南公轍啓曰,禁衛營將來言,今日本營軍兵,日次私習云矣,敢啓。傳曰,知道。
傳于南公轍曰,侍衛軍兵毛具。
禁府堂上前望單子入之,判義禁鄭好仁,知義禁李秉鼎落點。
南公轍啓曰,摠戎使申大顯所佩密符,還納修正次,密匣請出之意,敢啓。傳曰,知道。
傳于南公轍曰,軍士房承旨入侍。
吏曹,慰諭使單徐榮輔。
傳于南公轍曰,以檢校直閣徐榮輔,爲全羅道康津·海南·長興·靈嚴·興陽·珍島等邑慰諭使,耽羅船粟祭神日也。監視領運,於其還路,往之諸邑,慰諭民衆曰,此去南溟,千里以遙,耿耿一念,來往周復者,誠以滌場後災形,道啓或欠挈領,臺疏猶近隔鞾,里里村村之民情物色,終無以得其詳,予寢之不安于枕者久矣。是月十三日,卽耽羅運穀祭神汎舟之日,齎誠默禱,惟去利涉。而因此思之,此穀雖出於官,其實則沿民口吻中物耳。若曹亦知事不獲已,口不敢言,而奪此與彼,予作何心?想像其人負馬馱,輸致船所,爲充他腹,反勞吾身之狀,自不覺蹶然而起也。有民然後有國,吾惠施于吾民,食之下咽不下咽,在於惠之施不施。有司之臣,其敢以經費難之乎?日前蠲代之穀,略行於三南,而汎舟運穀地方,適皆湊在於最被災損之湖南沿郡,寧忍以日前蠲代,謂能事已畢乎?康津·海南·長興,運穀邑也,靈嚴,汎舟邑也。米布錢之出於身而貢於京外者,不計付賑付還,其飢困尤甚之類,全數蕩減。還餉則前已停退外,餘竝停退,而其次米布錢,折半蕩減,折半仍停,還餉,三分二停退。大同則三等面里尤甚處,減三斗,餘不遞減斗數,結錢,限明年秋成退捧,凡邑辦民斂之屬於享上之物,與納于官者,限明秋竝行減元。五邑屬鎭之被災最甚處,視右爲準,屬鎭爲然。況興陽·珍島之接壤,災荒爲沿邑之最,而不與均施之別,則有非一視之政,其蠲其停,亦因右例,今年海民,儻蒙上天之垂貺,魚麗于罶,鹽出于井,船去于步,波不揚條不鳴,則庶可生活。苟欲使之專意本業,無出於先寬力征。均廳納漁鹽船稅,限明秋折半停退,俾吾水陸之民,咸得安堵,冬夜抵年,慣於徹漏,明燭呼寫,朝已盈矣。
以申大顯口招公事,傳于尹致性曰,當刻內,更爲捧供事下敎,則今於夜深之後,始爲書入,意謂卿等,別無顔私於渠矣。擧行慢忽如此,極爲駭然。擡頭頻瞻,卽今日法筵時所爲,則數年以來云云,不但外題,渠又未經軍職,何可謂之近侍?至於着衣一款,援引他人,敢生分罪之計者,尤爲無嚴。渠以起廢之蹤,復登香案之側,嚴畏戰慄,周旋失措,容或可也,揚揚得得,放恣無嚴。誠正閣賓筵也,欲處分而未果,則堂堂常參朝會,渠敢益無顧忌,東顧西瞻,左呫右囁,使大臣察飭之後,聽若不聞,奪符奪帽出送之後,步不顚倒。出付金吾郞之後,過時在閣外,宣傳官出去逐出之後,始出闕門,卽登筵諸臣之所目擊。有一於此,無非死罪,許多盤問取服之事,一倂闊略,其所捧入之供招,果何異於初供乎?禁府擧行,節節駭然,諸堂則姑不處分,而首郞首隷嚴處之後,又復若此,首都事執筆都事,亦爲拿處,更嚴問,期於取服以聞。又或如前,諸堂,當別般嚴處矣。
傳于洪義浩曰,聖人稱號,何等審愼?則鄒夫子之稱,今始初見。然則孔聖,當稱魯夫子乎?擧條不爲往復,循例捧入。承旨如玉堂是人。
傳曰洪義浩曰,擧條遲滯,當該注書,竝拿處。
以京畿監司徐龍輔狀啓,道內儒生公都會,今姑退限,待明秋試取事,傳于洪義浩曰,爲弊果然,而明年異於他年,雖是式年之科,當令竝觀初試矣。今番則各其守令,聚該邑擧子於官庭,以其下送之題,捧券上送于巡營,自巡營,送于內閣,大邑取三人,中邑取二人,小邑取一人,其中貧儒,給糧上送,令都事都試於新營,捧券入送。而道伯役役於民事,何暇考券?如是試取,則都事主試輕矣。曾經道伯,且帶成均之任,依華城公都會例,令原任直提學徐有防考試,初抄書題,十七日下送該道,十九日試取,再試書題,臨時下送,講則亦依華城,以製述爲之事,分付。邦畿咫尺,小民猶施惠,況多士乎?此意,令畿邑三十州諸生知悉事,回諭。
以全羅監司李書九狀啓,道內守令治績能否,另加探察,追後陳聞計料事,傳于沈煥之曰,屢次下敎之下,一味漫漶,身爲道伯,畏守令如此,何以彈壓一路也?極爲寒心。狀啓還下送,大臣之奏,許施之意,豈無料量而然?三道道臣,從重推考,皆以擧實狀聞事,該房承旨書目,嚴飭題送,俾各無顧守令之顔私,以除小民之被困,又復彌縫,廟堂察飭,可也。
以江原監司李勉兢狀啓,鐵原同知池日輝,食物衣資題給,其子若孫所業開錄事,傳于南公轍曰,令兩銓長,召見池海運,可堪何任與否,論理草記,卿其起送事,回諭。
李儒慶,以禮曹言啓曰,刑曹啓曰,因殺獄罪人朴好民完決啓目判付內,下里賤女,能識貞正之烈,痛其惡男之劫逼,而自判一死,視之如歸,誠亦卓乎凜然。發遣郞廳,詳探實蹟於比隣公論草記,以爲褒奬之地事,判下矣。依判付,發遣本曹佐郞鄭世淳於中浪浦,兩日潛行,多歧廉探,則李召史,本以楊州官吏之女,年纔二十,于歸未久,而平日持身,稍異常賤,居家有好合之樂,對人無愁苦之語。而忽於其夫貿柴歸家之日,以身旣受辱,生亦無用之說,言於其夫,却食二日,終至飮滷,則其死之不由他故,更無可疑。至於劫逼之時,旣無證參之人,屍親之言,或曰撫身,或曰被汚,前後所言,亦無眞的。奸若未成而能判一死,則其節,尤爲卓然。而成與未成,非他人所可知之,洞里諸議,同然一辭,莫不爲李女咨嗟,而探其實蹟,無出於此云矣,敢啓。傳曰,褒奬之典,令禮曹議于大臣,仍具諸堂意見,論理草記可也事,命下矣。議于大臣則議政府領議政臣洪樂性以爲,李召史,以鄕賤女,能判一死者,其貞烈之節,誠卓然可尙。稚弱女子,雖或力不及於拒强暴,而視死如歸,昭雪其辱,則其心之潔,其節之凜,固可旌褒,以樹風聲。況被汚之跡,亦無可證者乎?臣意則棹楔之褒,在所當施,而事係恩典。伏惟上裁云。左議政臣金履素以爲,中浪浦李女之死,可謂烈矣。渠以鄕村賤婦,設或被人勒汚,爲人所知,難責其死以洗之。況其被汚一款,初無現露,而乃能以身旣受辱,生亦無用之說,自言於其夫,而從容就死,旣以生亦無用,自矢於心,則雖或眞箇被汚,其死則死於貞也,今何論被汚與否於能辦一死之後耶?儻施褒旌,則誠足爲慰冤魂聳下賤之一大助,而事係恩典。伏惟上裁云。右議政臣李秉模以爲,李召史,以鄕村之女,能知辱身而生,不如一死之明其心,汚與不汚,今不必索論也。設使古之貞女,當此境界,如是自處之外,恐無別般道理,棹楔之旌,雖不敢輕議,褒奬之典,似無所不可,而事係恩典。伏惟上裁云。參判臣徐邁修以爲,今此李召史之終判一死,其志可尙。而其對夫之言,旣曰身旣受辱,屍親之言,亦或曰被汚,而其受汚不受汚,固在難明之中。若使身不受汚,而被劫之地,卽判其死,則貞節之允合旌褒,無容更議,而如或其不免受汚,則雖云死賢於生,至於褒奬之典,恐無可論云。參議臣尹行恁以爲,其死也節則宜有奬節之盛典,受汚與否,恐不必可論云。臣鍾顯之意則昔王凝妻李氏,以其手之爲人所執,引斧斷臂,歐陽脩特書之,以爲忍恥偸生者之戒,今以李女之事比之,見汚之恥,雖甚於執手,殺身之難,有過於斷臂。況其汚與不汚,初無證左則又何必勒歸之於見汚哉?施以旌褒之典,恐合激勸之方,而事係恩典,不敢擅便,上裁,何如?傳曰,依議施行,可也。
南公轍,以備邊司言啓曰,卽見全羅監司李書九災實分等狀啓,則羅州等十八邑一鎭,置之尤甚,全州等二十四邑,置之之次,綾州等十一邑,置之稍實,仍以爲面里分等。雖有已例,今年災傷,不比尋常,以面爲分等,面之差等,戶之都數,從後啓聞。看坪尙遲,各邑槪狀未及齊到,事目頒下外,不足之數,更爲陳請。無論尤甚·之次邑,其中遑汲之類,宜有多少接濟之擧,另加詳度,更當陳聞,而後錄諸條,竝請令廟堂稟處矣。其一,新還尤甚邑尤甚民戶,三分一,尤甚邑之次民戶,之次邑尤甚民戶,四分一,之次邑之次民戶,稍實邑尤甚民戶,五分一停退事也。其一,米還尤甚邑尤甚面折半,尤甚邑之次面,之次邑尤甚面,三分一,尤甚邑稍實面,之次邑之次面,稍實邑尤甚面,四分一代捧事也。其一,田農失稔,甚於畓穀,還上豆太,無論三等邑,本色與代租間,從民願收捧事也。其一,珍島·興陽結錢,以明年麥秋退限,收捧上納事也。其一,四山城軍餉城捧條,無論三等邑,捧留邑倉事也。其一,三軍門及樂工保米,無論三等邑,每名六斗,代錢二兩收捧上納事也。其一,拯劣米各年條,一倂停退今年條,待明秋,以當年例,代錢準捧事也。其一,各司所管舊逋奴婢身貢,指徵無處者,限明秋停退事也。其一,各衙門所納旗竹·長篁竹,係是軍需,不敢擧論。而至於京外所納箭竹,多有蠲減之例,今年條,依前許減事也。其一,各宮房·各軍門·各衙門加火田所在處,倂令本官從實執卜,收稅上送事也。其一,今年歲抄未及代定者,以各其邑官匠保,姑爲推移充定,待麥秋次次塡充,京司磨勘,亦令退限事也。其一,尤甚·之次邑,勿定配所,諸島被災,尤爲孔慘,如非有關係者,則亦爲勿定配所也。其一,推奴徵債防塞事也。分等參以傳聞,不無一二參差處,而道臣料量,必勝於傳聞,依狀請施行,新還停退代捧事,各軍門及樂工保米停退事,近來南顧之念,夙宵憧憧,玉食靡甘。不待分等之啓,特降無前之惠,無論還與餉,已許停代。而比諸所請分數,不啻倍過,竝與各樣保米而亦令分數,停退或錢,仳㒧之民,想必聞命感祝,恃而無恐。此三條,別無可以更爲覆啓者,置之還上豆太,本色與代租間,從民願收捧事,四山城軍餉捧留事,拯劣米各年條停退,當年條待明秋代錢事,各司舊逋奴婢身貢指徵無處者,限明秋停退事,京外所納箭竹許減事,各宮房·各軍門·各衙門加火田所在處,竝令本官從實執卜事,竝爲依施。而火田濫稅,雖在常年,爲民間切苦之弊。今若名以自本官從實執卜,而諉之吏鄕之手,反不如各該處執卜之時,則稅雖減縮,民必未蒙其惠,各別嚴飭,俾有別般實效。今年歲抄未及代定者,待麥秋塡充,京司磨勘,亦令退限事,尤甚·之次邑及諸島勿定配所事,推奴徵債防塞事,一體依所請施行。至於珍島·興陽結錢,限麥秋退限事,多結之民,自是富戶,不能滿結之類,所納者無多,不必停退,以傷來頭民力,兩邑歉荒,尤爲沿邑之最,在民人利害,旣如是皎然,置之,何如?傳曰,允。竹田事,京外所納當年條,竝蠲除,靑大竹,亦於稍實邑外,限麥秋勿封。內弓房御用箭竹,亦除之。火稅執卜事,各宮房·各營門·衙門勿論三等邑,從實執卜,若有一毫貽弊而勒徵者,屯監屯校差人等,直令道臣嚴刑,卽其地定配事,分付宮房及各營各司,自廟堂一體嚴飭,俾各無犯,而火稅何獨然?畓摠亦然,一體措語嚴飭,從實收稅,本道外諸道亦爲嚴飭。如是下敎之後,屯監或屯校差人中冒禁侵虐之類,若不捉納狀聞,其可曰有道臣·守令乎?近聞關西壯營屯弊,爲西民之呼冤云。此皆屯校不能闊狹而然。先從關西比摠,萬一有一半分後踵前習者,自壯營屯校,先卽嚴刑,卽其地定配,斷不饒貸事,令道臣知悉,曉諭屯民軍兵。歲抄事,限明年歲前退限事,分付康津等六邑,慰諭使之行。纔有別諭者,而如羅州·靈光·咸平·茂長·法聖等邑鎭,綿穀俱荒,結錢折半,限麥秋竝許停退。務安·興德,災荒最甚於右各邑云。結錢全數,限麥秋竝許停退。古阜·金堤·萬頃·臨陂·扶安·沃溝等邑,穀荒入於尤甚,結錢,限三分一,限麥秋停退事,分付本道。尤甚邑進上,竝限麥秋,勿爲封進,旣承慈敎,殿宮所封,亦爲停免,俾南民,知慈覆之澤。而日前有別下蠲恤之典,果已詳細知委,而此批答及慰諭使處前諭,亦令潛心看過,期於彈誠奉行,湖南五十州,不知爲歉歲事,嚴飭,可也。
南公轍,以備邊司言啓曰,卽見全羅監司李書九狀啓,則備陳綿農失稔之狀,仍以爲尤甚邑尤甚面里,訓局砲保,兵曹各軍門軍布,各衙門身保布,純錢,尤甚邑之次面里,之次邑尤甚面里,訓局砲保,錢木參半,兵曹各軍門軍布,各衙門身保布,純錢,尤甚邑稍實面里,之次邑之次面里,稍實邑之次面里,訓局砲保,錢木參半,兵曹各軍門軍布,木邊折半代錢,各衙門身保布,純錢,稍實邑之次稍實面里,之次邑稍實面里,訓局砲保,依例純木,兵曹各軍門軍布,各衙門身保布,木邊折半代捧。興陽·珍島兩邑,訓局砲保,兵曹各軍門軍布,各衙門身保布,竝折半停退,當納條,亦以純錢代捧事,請令廟堂稟旨分付矣。各樣納布之停退與代錢,向奉特施之恩敎,自本司消詳區別,後錄知委,今此狀辭置之,何如?傳曰,允。
南公轍,以備邊司言啓曰,卽見江原監司李勉兢災實分等狀啓,則蔚珍·麟蹄兩邑,置之尤甚,平昌等十四邑,置之之次,江陵等十邑,置之稍實,仍以爲尤甚兩邑·尤甚面里最貧窮無依之類,春後不可接濟者,營邑相議從便救急計料。元劃災三百五十結外,二百三十九結四十六負四束,特許加劃,從實均俵後錄諸條,竝令廟堂稟處矣。其一,還上中豆·木麥兩種,通一道告歉,本色畢捧,其勢末由。尤甚邑,限折半,之次·稍實邑,三分一。皮唐唐米最劣於他穀,尤甚邑折半,之次邑三分一。稍實邑四分一,蔚珍禾穀失稔,大米租,限三分一,亦令代捧事也。其一,尤甚之次邑,勿定配所事也。其一,推奴微債,限明秋防塞事也。分等依狀請施行,所請災結加劃,數甚精約,還穀代捧,係施他道已施之例,竝與尤甚勿定配所,推奴徵債而依狀請許施,何如?傳曰,允。
南公轍,以備邊司言啓曰,因江原監司李勉兢上疏批旨內,有草記回啓之命矣。取見其疏本,則以爲各邑所報田災,從略裁減,猶不下爲三百三十六結,不敢援例狀請,據實仰籲,恭俟處分。砲保原州等三邑,錢木參半,寧越等六邑,純錢代納然後,可爲支保之道云矣。本道綿田給災,雖有近來已例,係是事例之外,昨年旣已嚴飭,而今年不可比論常年。砲保之原州等三邑,錢木參半,寧越等六邑,純錢代納,以今民勢,不可無闊狹之道。亦爲依所請許施,何如?傳曰,允。
南公轍,以壯勇營言啓曰,本營鄕武士鄕軍私獵於砥平地矣。大虎一頭捉得封進,而捉虎校卒姓名,別單書入之意,敢啓。傳曰,知道。
尹致性,以義禁府言啓曰,慶尙道長鬐縣定配罪人徐配修,全羅道興陽縣定配罪人徐有聞放送事,承傳啓下矣。徐配修·徐有聞等,竝卽放送事,分付各該道臣之意,敢啓。傳曰,知道。
李相璜,以刑曹言啓曰,依下敎永宗鎭爲奴定配罪人丁文九·朴亮鉉,竝卽放送事,分付道臣之意,敢啓。傳曰,知道。
掌令鄭景祚疏曰,伏以,臣姿性最下而文質無當,恩造偏勢,而涓埃莫報,十數年來,屢叨言地,未嘗效一日之責,居常愧悚,若隕淵谷。迺者東邑之解歸,旋承柏府之新除,逖違之餘,願切覲光。飭敎之下,義難言私,遂不得不冒昧出肅,一再登筵而隨例謄傳,徒事緘默,退自循省,惶汗浹背。際又常參有命,召牌儼臨,在臣分義,固當竭蹶之不暇。而第臣數日以來,風痺宿症,挾感猝劇,右臂刺痛,半身不用,委頓床席,轉側須人,束帶趨造,萬無其望,欲起還仆,竟犯違傲。臣罪至此,尤無所逃。伏乞聖明,俯垂鑑諒,亟賜鐫遞,仍治臣逋慢之罪,以肅朝綱,俾安私分焉。臣於病伏涔涔之中,尙何論愚慮之一得?而竊伏惟我殿下,一念民事,宵旰憧憧,以周王懷保之仁,有天章召接之擧,咨詢講究,惟恐不及。今日筵席,上自大僚,下至三司,想必多國計民穩之敷奏迭陳者,而區區漆室之憂,亦不容終默,玆敢附陳焉。噫,今歲旱風之爲災,可謂極備,而禾穀之通歉,亦挽近初有也。凡係賙濟之策,蠲免之宜,溫綸屢下,德意普洽,莫不先期預講,纖悉周備,殆無毫髮餘蘊,臣無容更議。而第念給災之政,雖在常年,最難精詳,邑報而見削於營門,道報而又減於籌司,及其分俵之際,終不無白徵之弊。顧今大無之災,諸路同然,始則秧種不愆,茁穎有期,而繼之以四旬亢旱,高燥之地,已無餘望。及夫得雨之後,日氣調適,穀苗之幾枯而蘇者,稍有成熟之漸,而荐之以八月大風,早者漫而生耳,晩者姑而空殼,外此雜穀,無一不災。此疆彼界,雖或有被災淺深之別,而統以計之,完而無災者,不過爲十二三矣。今則諸道災政,想已報摠,上司劃給,亦必從優,而許多災處,難保無不均不足之弊。臣謂嚴飭道臣,另加消詳,務從稱停,雖一把一束,如有當入而不入於災者,列邑追後査執,營門隨報加給,俾實惠得以下究焉。當此大歉,惟正之稅,尙多蠲頉,當捧之還,亦入停退,則宮庄營屯,被災之處,固當一體減給,而差校䆃掌輩,認爲利窟,專事橫徵,作弊之端,不一而足。亦宜預飭諸道,使各該地方官,嚴加禁斷,若或有白地侵徵之弊,隨現報營,照法重繩,其於恤窮報民之道,亦可爲萬一之助矣。臣無任云云。省疏具悉。俵結事,廟堂亦當嚴飭矣。宮庄營屯事,其弊可勝言哉?湖南年分回啓之批,有別般飭敎,仍令知委諸道矣。爾其勿辭察職。
江原監司李勉兢疏曰,伏以仙寢展禮,聖孝克伸,鑾蹕穩旋,玉體彌康,臣民慶忭,率土惟均。仍伏念臣,猥以無似,濫叨藩寄,雖在簿書期會之間,尙多不逮。況値災荒之歲,上無以紓聖上旰食之憂,下無以副窮民望哺之情,畢竟僨敗,臣固自知,夙宵憂懼,如集于木。惟殿下,矜其不能,隨處曲庇,喉司擧行,罪關至重,而乍罷旋仍,廚院請勘,責在不勤,而特加容貸,臣聞命惶感,益無所措。在臣分義,惟當殫竭駑鈍,圖贖愆尤之萬一而已。凡係民隱之切肌,敢不隨事導達,以對揚若保之德義也哉?恭惟我聖上,一念元元,丙枕靡遑,不待諸道之陳聞,先命舊還之勿捧,繼以綸音誕降,陽春藹然,字字恩言,有足以感神明而孚豚魚,一自飜謄曉諭之後,愚夫愚婦,率皆歡欣鼓舞,恃而無恐,臣在分憂之列,與有榮焉。本道農形之優劣,民勢之緩急,已陳於分等啓聞中,臣不必更事煩瀆。而近來民習,狃於曠絶之惠澤,其所希覬,非止一二。若其停減等節,雖不敢曲循而仰請,就其中竊有所萬萬矜悶者。玆不得不冒昧仰聞焉。本道地形,山多野少,水田絶罕,嶺東諸邑,雖云畓多,比之田結,不過參半。至於嶺西十七邑則或爲四五分之一,甚者不滿一二結,故前年實結,最是近來高摠,而畓爲四千餘結,雖有量後及畓之以田在案者,槪不過五千結,田之倍蓰,可以推知。而膏腴絶少,沙石居多,重以解凍最晩,霜氣頗早,故一年再耕,十無二三,終歲勤苦,穀出零星,生渥切矜,産業無恒。若値歉歲,則田畓相半之處,災實相錯,或有相資互濟之道,惟彼峽氓,專靠磽确之田,秋來全然失農則不待輸糴,甁罌已空。而若以田不給災,又從而一例徵稅,顧其勢必將不免於顚連矣。以是之故,田災之請,便成謬例。自癸卯至壬子十年之間,無歲無之,而每蒙許施之恩,及至昨年。前道臣沈晉賢之狀請也,有司之臣,據例防塞,仍以無敢擧論之意,行會嚴飭,在藩臣奉行之道,豈敢更爲容喙之計哉?第今年穡事,始旱終風,痒稼非一,而田比於畓,所損尤甚。臣之巡路,被災田民,到處成群,指點災處,皆曰來頭坐活,特其餘事,其於公稅,何?臣以事目所載,不敢輕議之意,多般慰諭,而蚩蚩者氓,法理難曉,一耕俵災,田畓何間,而彼給此否,古有今無,則擧懷抑鬱,人情無怪,究其實狀,吁亦慽矣。彼三南諸處,俱是再耕之地,故田災有無,不甚關緊,西北兩道,旣有比摠之規,無論田畓,自可均俵。而本道則土品之瘠薄,無異於北關,災政之分俵,獨比於南路。臣若徒懷嚴畏,不以陳聞,使民有白徵之冤,則辜負之罪,猶屬一身,是豈仰體我聖上恤災之至意也哉?各邑所報田災,已爲據例退送,而雖使從略裁減,猶不下爲三百三十六結之數,固不敢援例狀請,亦未忍終事泯默。玆敢據實仰籲,恭竢處分焉。道內木綿,本非宜土。嶺西近北之地,山峽諸邑,元無播種之事,其外雖或略有綿田,以臣巡路所見言之,或十里而一有,或遍境而絶無,雖當大登之歲,産出不敷。盈尺之木,數斤之綿,苟非南商之來賣,貿遷亦無其路,每當嚴冬,衣布者居半,着綿者絶罕,故自兵曹納以下,無論各衙門,皆以純錢上納。雖以砲保之所重,幾皆以錢代納矣。始自己酉,原州·寧越·伊川·楊口·金化·安峽等六邑,謂以木産邑,自訓局督令納木,而每每論報,以木以錢,歲各不同。昨年又添麟蹄·淮陽·金城,竝上項六邑而責納本木,邑民往訴,而該營不許,道臣狀請,而籌司見格,畢竟貿取京肆,僅僅上納,而點退改備之際,所入過倍,納布之役,何處無之?而唉彼東民,不無偏苦之歎。九邑之中,原州則壤接畿·湖,伊川·安峽,隣比海西,猶有交易之道,其餘六邑,無異求魚鹽於太行之西,貢橘柚於淮水之北,本色備納,其勢末由。及至力窮,必將逃避,侵及鄰族,其弊多端,言念民事,實爲矜惻。向於辛亥,因道臣尹師國陳請,備局覆啓中,有如値綿貴之歲,擧實狀聞,該營亦無得一例防塞事,措辭行會。今年綿農,到處大無。臣之在京時,已見本道之民,呼籲於備局及該營者,到界以後,邑牒民訴,逐日沓至,親兵所需,非不知與他自別,而孱民疾痛之呼,有不忍恝然。臣較量民情,參以事勢,原州·伊川·安峽等三邑,使之錢木參半,則庶可以容力措備。至於寧越·楊口·麟蹄·淮陽·金城·金化等六邑,使之純錢代納然後,可爲支保之道,玆敢不避煩猥,仰瀆崇聽。伏乞聖上,天地父母,先治臣越例仰請之罪。右項兩條,竝令廟堂,從長稟處,俾公法伸而民力紓焉。臣無任云云。答曰,省疏具悉。兩條民事,不待卿言,已有領略,而先令廟堂,與年分狀本,卽爲草記,回啓於常參之前,卿其待回下,宣布民邑。
甲寅十月十五日辰時,上御熙政堂。常參·次對同爲入侍時,行都承旨沈煥之,左承旨洪義浩,右承旨尹致性,左副承旨李相璜,右副承旨李儒慶,同副承旨南公轍,入就位,行四拜禮,以次進伏訖。引儀唱東西班諸臣入就位,行四拜禮。東班,左議政金履素,右議政李秉模,左參贊洪秀輔,右參贊金尙集,戶曹判書沈頤之,禮曹參判徐邁修,吏曹參判黃昇源,左尹李鼎運,大司憲林蓍喆,司諫許晊,校理尹光普,副校理南履翼,正言崔時淳,副修撰任希存,吏曹正郞閔師宣,禮曹正郞吳錫齡,戶曹佐郞申偗,監察金載一,西班,行判中樞府事金憙,西淸君煋,綾城尉具敏和,判敦寧府事李灃,判敦寧府事金持默,行司直鄭好仁,延豐君李,兵曹判書具庠,行副司直趙宗鉉,行副司直徐有防,行副司直李秉鼎,行副司直李得臣,行副司直李敬懋,工曹判書徐鼎修,刑曹判書李在學,行副司直徐有大,行副司直申大顯,行副司直李漢豐,行副司直徐有臣,刑曹參判趙鎭寬,開城留守李冕膺,禮曹參議尹行恁,兵曹正郞尹魯東,刑曹佐郞李根,工曹佐郞黃俊彦,假注書具得魯·韓致重,記注官金良倜,記事官吳泰曾,入就位,行四拜禮,以次進伏訖。履素等曰,朝氣稍寒,聖體,若何?上曰,一樣矣。履素等曰,王大妃殿氣候,何如?上曰,一樣矣。履素等曰,惠慶宮氣候,何如?上曰,一樣矣。有防曰,王大妃殿湯劑,連爲煎進乎?上曰,博問於醫官,加減以入,可也。上曰,湖南狀啓,已爲行會乎?秉模曰,有司堂上,已爲行會矣。上曰,今年年事,大凡論之,固不可謂八路俱歉。而其在朝家賙恤之道,何可一時弛心乎?今日之引見卿等,蓋欲講究濟活之策。卿等須各陳所見,俾有實效,可也。履素等曰,今年農事,雖云歉歲,然而朝家所以憂恤之至意,蠲免之惠澤,至矣無加。惟彼遑急之民情,自可晏然安堵矣。上曰,湖南則有所區劃,而湖西·嶺南,尙未及區劃,此將何以濟活乎?仍命公轍讀康津等六邑民人慰諭綸音訖。上曰,慰諭使徐榮輔使名,令該曹卽爲啓下,奉使印信一顆,亦令該曹齎送。出榻敎上曰,從此湖沿六邑,庶有全活之望。年前嶺東九邑,最被歉荒之災,而賴朝家蠲恤之澤,幸而濟活,惟彼湖沿六邑,一可以當嶺東之九,其所濟活之道,尤當倍於嶺東矣。大抵益下之要,惟在於節用,則目下急務,莫先於量入爲出,而必也得其人然後,可以講究此策矣。今年湖南沿邑,酷被蕩囓之災,便同開闢,予之所謂寢不安枕,食不下咽者,外面則雖似過矣,而實則然矣。古之時,聖王在上,至澤旁流,匹婦匹夫,咸得其所,至於後世之爲人君者,雖不及古聖王之德,而若其歉歲恤民之方,惟當勞其心力,靡不用極然後,庶幾有萬一之益。若竝與勞心而不爲,則豈非可愧之甚者乎?綸音中明燭呼寫,朝已盈矣云者,非虛語也。此予所以夙宵勞心者,博施濟衆,雖曰病諸,心之所庇,庶或及民而已。若其實惠之下究,何可自必乎?履素曰,殿下恤民之惠,實爲曠絶,雖以古之聖王愛民之德,無以加此,臣等誠不勝欽頌矣。秉模曰,臣見年分狀啓,雖曰歉荒之年,而殿下蠲恤之政,有條有序,向下傳敎,有以見憂民惻怛之聖意,而今此慰諭綸音,又如是反復切至,湖南之民,見此明燭呼寫,朝已盈矣之敎,孰不感泣而頌祝乎?上曰,戶曹及惠廳經用甚繁矣。經用者,國之大事,若不能量入爲出,則來頭之慮,有不可勝言,是甚悶然。昔在先朝癸丑年間,廣施蠲恤之典,蓋出於屢年失稔之餘也。至於今年則與癸丑之荐飢,雖云有間,而於予心則今年之歉,無異荐飢,一念憂勤,或慮一夫之不獲其所,蠲恤之典,安得不拔例廣施乎?上曰,次對爲之。上曰,朝儀何等嚴重,而旣下毛具之令,摠管不着毛具,兵判亦何不申飭乎?履素曰,冬節煖帽,係是朝章,侍衛毛具,尤關戎裝,今日常參時,旣有毛具之令,而摠管中,多有不着者。當該摠管,一倂從重推考,兵判難免不飭之失,亦爲推考,何如?上曰,依爲之。出擧條履素曰,卽見進賀使朴宗岳所啓,以爲別使公用銀子四千五百兩,而帽稅條中時在銀,只是二千九百三十五兩三錢,不足爲一千五百六十六兩七錢,合有變通之道爲辭,而批旨有令廟堂稟處之命矣。依近例,以關西儲留銀貨中,依此數貸下,待帽稅稍裕,還報之意,知委於使行及道臣,何如?上曰,依爲之。因此有提敎者,年前以譯舌釐弊事,特下筵敎,于今許久,尙稽決處,是豈示信之意。廟堂往復該院,期於從長釐正,而公用條銀之年年責出於關西,事旣無義,費亦無限。領府在時任時,亦有酬酢者,時帶本院提擧,必以無損公貨之策,使之講究草記。今筵又以使行糧餐之携往煩雜,有多少下敎。若無文蹟,在外而提擧以下,何以聞知乎?曾聞舊例,似不如此,而侈汰習漸繁,自奉之弊益滋,飯米餐具之帶去,極意縱慾,今則行站排盤之狼藉,無異於家食云。此習不除,後當愈甚,入柵以後,糧與饌嚴禁。若其常時之食性太高,不堪喫着之人,雖或擬望受點,初不强忍入去,則可謂都無事,古人三宿之地,猶不齎糧。況千里之遠乎?膏梁子弟,若以此令爲難行,則寧使譯舌,代充此令則必欲行之,未知卿等之意,何如。退與諸臣爛議,從後稟處,而今番則升米級魚之無得齎行,姑屬令前,雖不擧論,以此擧條批答,嚴飭兩使行及灣尹,自今番不緊馱載,先爲一切嚴禁,以試其可行之意,知委,可也。出擧條履素曰,今年諸路年事,雖曰歉荒,而不待年分之啓,凡係民事,預先區劃,德音宣布,陽春渙發,道臣·守宰,孰不盡力對揚,蔀屋殘戶,亦當安心奠居?而若其至窮無依之類,諉以來頭拯救,一任目下之飢餒,則及到顚連之後,何論奠居之方乎?不計歲前歲後,勿拘其早晩,只隨其遑急,雖於未營賑之前,預思賙賑之道,使各其邑宰,方便施措,另加殫誠,無使一民或致蕩析,則飢民獲蒙於實惠,賑政自得其要道。以此意另飭諸道,毋敢少忽,何如?上曰,依爲之。出擧條履素曰,災結分俵,實出朝家益下之政,寧失之意,而往往有惠不下究之歎者,全由於奸吏之操縱,豪鄕之闊狹。若非各別禁戢,另加探察,則徒致經費之減縮,有何利益於窮民哉?當此宵旰憂勤之時,固知營邑,必不敢如前放忽,而預講均俵之道,痛塞弄奸之竇然後,不顧國計,必許準劃之盛念,至惠始可無閼而不行之弊,爲先嚴飭諸道,俾無自陷重科之地,何如?上曰,依爲之。出擧條上曰,帽稅之責,出於關西,實是可悶。卿等須思釐正之道。頤之曰,帽貰之推移於箕營,始自近年,古則不然,以此之故,或犯勅庫之銀,以應其責給,是誠爲弊之大者也。上曰,帽貰之年年推移於西營,宜有釐正之道矣。頤之曰,使行公用條,不虞備銀,或有犯用之弊,近來申飭之後,雖不至濫用,而間或有犯手者,自今以後,勿用不虞備銀事,令廟堂,嚴飭今番使行,似好矣。上曰,此固不可不申飭者,而且使行之私具糧饌,極其豐備,無異在家之時。甚至於鹽醬等物,亦皆輸往云,其外雜物之帶去者,想亦稱是,其所冗費,豈不過乎?履素等曰,鹽醬等物,彼地所用,味不堪喫矣。上曰,彼地之物,雖不合於食性,豈有不堪食之理?膏梁子弟,若不堪喫着,則不必以如此之人差送,此乃侈習漸成之致也。自今以後,使行之馱載雜物,一竝禁止似好。大臣之意,何如?履素曰,臣意則使臣一行,人馬都數,以盤纏上下,則譯官輩,亦必爲便好矣。上曰,卿言好矣。年年譯官之所費,自朝家償之,寧有如許國體?自此以後釐正,可也。庠曰,木覓山烽軍一百二十各,以烽臺附近里居民隨行矣。其中果川縣沙坪里烽軍,見爲三十三名,而該縣以刊冊,只載十四名,依此施行之意,論報該營,該營移本曹矣。挽近以來,京居江民,願入烽軍者絶罕,今此從前應役者,又未免減額,則實無充數之道,而刊冊之數旣如此,則該營之防塞,亦不無所據,事勢誠悶然矣。變通之前,無他計策,本縣所在軍,姑爲有闕勿補,猶勝於一時減去多數,以此知委申飭,恐爲便宜,故敢此仰達矣。上曰,依爲之。出擧條頤之曰,銀路漸至耗竭,論以國計,誠爲渴悶。臣於春間,以此屢陳筵席,至有付之道臣,誠心探採之批敎,奉以行會於諸道,而尙無一處開壙掘採之報,其所擧行,極爲稽忽。雖以今番使行時事情言之,持價本而不得貿銀云。以此推之,可知國內銀貨之不爲流行,前頭交隣重事,尤爲罔措。到今事勢,雖有些少弊端,不可曲循邑守之稱托,更加誠心搜訪,期於廣設之意,嚴飭於各道道臣,何如?上曰,依爲之。出擧條頤之曰,災頉中永災名色,乃是經費耗竭之尾閭,而再昨年諸道永災,恰爲萬數,臣於其時,筵奏申飭。而昨年諸道還起,幾盡充補,餘數之未及充補者,期於今年內準數還起,姑未知諸道擧行之如何。而今年災頉,專在旱乾風損,旣無浦落沙覆,似不以永災登聞,而或有浦沙之混錄於災名者,則自臣曹,直爲釐正下送,俾國結毋至耗縮,實合事宜,以此嚴飭諸道,何如?上曰,依爲之。出擧條頤之曰,近來紙物踊貴,經費所需,極爲苟艱。雖以諸處須用言之,各貢進排,自有處所,入用紙品,亦有等數,而各司則不計適用,輒以好品責納者,誠爲痼弊。至於殿庭懸題與頒紙賞格等物,當用楮注紙,而每以草注紙責捧,紙品懸殊,貢價倍蓰,此實耗費之一端。自今以後,凡係科試頒紙與懸題賞格等紙地,竝以長興庫楮注紙取用,而該庫官員,躬親進排,豐儲倉草注紙名色,從前應進排處外,切勿擧論事,定式施行。香室所在社稷儀軌,雖一二丈改書,輒皆一新改粧云。雖因所重而然,績續新備,反涉屑越,此後若有添錄之事,則只改當書之張,恐合事宜。故竝此仰達矣。上曰,依爲之。出擧條上敎頤之曰,方物所供白綿紙,另加申飭,可也。近來紙品,漸不如前,彼人見之,豈不謂我國紀綱之漸弛乎?頤之曰,南漢軍官,春秋都試,定式設行,而今春都試,以農務相妨,待秋合設事,筵稟蒙允矣。兩等都試當設行於今秋,而見今歉荒無前,遠村武士,齋糧赴試之弊,在所當念,而春秋等竝爲退行,其例甚罕,敢此仰達矣。上曰,大臣之意,何如?履素曰,戎政之重而亦爲停操,則都試退行,恐似得宜矣。秉模曰,歉歲之政,苟非決不可已之事,則已之爲宜矣。上曰,待明春爲之,可也。出擧條冕膺曰,松都今春被火災民戶,以常賑米二百八十石分給矣。當此歉歲,不無難捧之慮,而此與舊還及元還有異,故不敢遽請停退,敢此仰達矣。上曰,大臣之意,何如?履素曰,此則與他邑賑民有異,恐不必停退矣。上曰,前留守詳陳所見。秉鼎曰,臣待罪松留時分給,而此是稍實之民,必無難捧之慮矣。上曰,然則置之。上曰,摠戎使申大顯爲先奪其所佩密兵符,下義禁府嚴囚,其近日筵中無嚴之罪狀,嚴問捧口招。出榻敎上曰,筵體何等至嚴?而近來筵中,全無肅敬之儀,文章猶不敢如此,況武將乎?又況渠以起廢之人,連登筵席,擡頭顧瞻,略不畏憚,此是年老武將之所不敢爲,而渠乃若是放恣,此亦大關紀綱處,則大臣何不嚴飭乎?履素曰,大顯擧措,誠萬萬駭然矣。上曰,渠之多年沈滯,果何等事也?濫叨戎垣之後,渠當小心畏愼之不暇,而今日擧措,乃反若是無嚴。當初領相之捨大謙而以大顯議薦者,亦未免私意也。其在統營時狀啓,已極駭然,大門三間改瓦之入於請賞秩,此豈成說乎?況自着氅衣受香時,已知其萬萬無狀矣。大抵明義錄義理,漸漸解弛,近日朝臣中,以明義錄爲言者,惟有知申一人而已。金吾堂上,卽爲開坐,以此意一一捧口招以聞。渠罪渠當自知,若不直招,刑訊,烏可免乎?上曰,摠戎使拿問之代,守禦使兼察,牌招聽傳敎。出榻敎上曰,禁府堂上中專對及在外人竝許遞,前望單子入之,待下批牌招。出榻敎秀輔曰,向於社壇行禮時,驟雨忽下,殆同汲注。若神位奉安處則自有雨備之設置者,而至於享官所立處,則本無備雨之具,故未免沾濕。臣意則造備四張浮油芚,設遮於雨下之時似好。故敢此仰連矣。上曰,此是無前例之事,不必創設矣。且汲注云云,語涉欠敬先朝有一重臣,以風惡等說爲奏而罷職者其在敬天之道,不宜如是爲說矣。上曰,社稷提調洪秀輔推考。出榻敎上曰,三司進前。蓍喆等曰,請黜置罪人鄭致達妻,亟令王府,快正典刑。上曰,不允。出擧條蓍喆等曰,請物故罪人德相,亟施孥籍之典。上曰,不允。出擧條蓍喆等曰,請逆賊尙喆,追施孥戮之典。上曰,不允。出擧條蓍喆等曰,請向日合辭兩啓之已傳而未徹者,亟命捧入,仍賜允兪,俾王章伸三字刀割焉。上曰,不允。出擧條蓍喆等曰,請遲晩後物故罪人啓能,亟施孥籍。趾賊等凶種,快施邦刑。養遂·獻遂·李觀源,竝設鞫得情。上曰,不允。出擧條蓍喆等曰,請夏賊子女,亟施跪斬之典。斗恭親屬應坐之類,一依适·雲例擧行。英材·斗恒及夏賊親屬奴傔連伊夫妻,竝嚴鞫得情,快正典刑。上曰,不允。出擧條蓍喆等曰,請物故罪人國榮,亟施孥籍之典。上曰,不允。出擧條蓍喆等曰,請梟示罪人明謙,正刑罪人以謙,亟施孥戮。逆復庶子好石,亟施處絞。荐棘罪人時偉,設鞫得情,快正王法,遲晩罪人宇鎭,捧根脚,快正王法。上曰,不允。出擧條蓍喆等曰,請柳星漢,設鞫嚴問,期於得情,快正邦刑。上曰,不允。出擧條蓍喆等曰,請承款後物故罪人九宗,亟施孥籍之典。上曰,不允。出擧條晊等曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。上曰,不允。出擧條晊等曰,請逆賊尙魯,亟施孥戮之典。上曰,不允。出擧條晊等曰,請亟寢秋曹罪人柳師文放釋之命,仍令王府,設鞫嚴問,快正典刑。上曰,不允。出擧條晊等曰,憲長之奏語,誠得體矣。承宣·儒臣,同時投竄,而一承宣,旣已蒙放,則似無異同。臣謂徐配修·徐有聞,竝放釋,宜矣。上曰,一承宣之親老,不關於兩謫,豈可謂之同罪未放,不允。出擧條上曰,此臺臣白鬚矣。年今幾何?晊曰,六十一矣。上敎大臣曰,向者文川守之見窠也,以其僻遠而弊多也。故申飭銓曹擇差,而其時政官,以此臺臣擧擬,見今衰退如此,而責以遐陬弊多之邑,此豈銓衡量授之義乎?且以保寧縣監望筒言之,豈不知李昌會之病不得赴任,而遽然擬之,末乃以戶惠郞之久任者擬入,致煩望筒之屢改,銓官若於平日,留意於爲官擇人,則豈有如許之事乎?銓官事,極爲駭然矣。時淳曰,荒年賙窮之策,專在於賑政,而賑政之要,莫如抄飢之精審,以有限之穀物,抄不得其精,當抄者不入於賑案,不當抄者有濫入之弊,則公穀有難繼之患,民生有向隅之歎。臣謂令廟堂,先期行會,俾各十分精愼,無淆雜之歎,宜矣。上曰,此固營邑職分內事,何必致煩?廟堂之行會,或有不勤者,隨現但當嚴懲而已。不允。出擧條時淳曰,遐方無賴之輩,雖平年常歲,恣行閭里,使小民不能安堵,誠一痼弊。而當此歉歲,此輩之惹鬧竊發,使小民不能聊生。臣謂各別嚴飭於諸道守令,使奸盜不得肆行,使小民無騷擾之歎,宜矣。上曰,此非如是草草爲說者,日前亦有飭諭。若有擧行之不勤營將,姑舍是,先從該邑守令嚴處,道伯之見此朝紙者,敢不着意擧行乎?至於營將,近來無狀者多云。朝家亦有入聞者則爲監兵使者,先從不職者論罪,可也。如是之後,又或噤默,當有別般處分矣。出擧條蓍喆曰,請亟寢秋曹罪人柳師文放釋之命,仍令王府,設鞫嚴問,期於得情,快正王法。上曰,不允。出擧條蓍喆曰,向以賑邑守宰料賑一事,飭敎截嚴。夫守宰之貪汙者,憑藉賑資,營私濟己之弊,比比有之。聖意所在,臣豈不仰度?而第念荒歲賑飢之策,必須穀物之贍饒,而生財之道,多在貿遷之方。若使邑宰,苟有才諝,誠心爲民,相議營門,而貸得公貨,貿置穀物,取剩活民,則不害爲權宜制事之方,不猶愈於束手而視民之死者乎?在朝家經遠之謨,雖不可勸而行之,爲荒政便宜之道,亦不可禁而塞之。臣謂姑令緩其禁令,任其設施,以待來頭按廉之後,考其情跡,定其賞罰,宜矣。上曰,言則是矣。禁飭之意,亦有十分商量者,今番則勢難闊狹矣。出擧條蓍喆曰,歉歲濟民之資,全靠於還穀,而分還之法,邑各不同。或以斛分,或以斗分,斛分之邑則計石分給,初不斛量。故一包之穀,或不滿十斗,有名無實,民無所賴。斗分之邑則準斗量給,民無所失,其爲利益,比之斛分,雖不啻懸絶,斛分之邑,每慮耗縮,難於變更。此有不然者,秋以捧之,若能精實,則春以分之,少無所縮,臣之待罪外邑,亦嘗躬試而屢驗者也。荒歲一半分有裨於民者,似無過此,臣謂另飭諸道,永革結還外戶還石分之規,俾有其效,宜矣。上曰,言亦是矣。惟在守令之能否,何必指一制法而分付乎?出擧條蓍喆曰,臣忝居風憲之長,屢借方寸之地,目見啓語之未徹,義理之湮晦,而怵畏禁令,尙不得一言爭執,登筵詣臺,雖傳循例之啓,顧官思職,實有泚顙之嫌。以此情地,何暇贅及他說?而今當講究荒政之日,有不敢一向泯默,敢此愚見之冒陳焉。以前後傳敎觀之,道啓未登,察隱之綸音誕下,廟謨未定,蠲恤之惠澤斯霈,海島之移粟,城餉之捧留,藹然德意,溢乎辭表,吾東土顚連之民,庶幾賴安。其於救荒之政,豈或有一辭之可贊者?而大抵今年穡事,始旱終風,無土不災,秋後刈穫,忽判大無。就以都人之收穫於鄕庄者言之,歉歲所收之比常年多減,固是常事,而至若全然無收,反憂種稅者,十居其半,此實壬癸·乙丙之所未嘗覩聞者也。以此推之,則傳聞之愁慘,儘非虛言,民情之罔涯,可以默想,除非別般賙賑,則哀我民生,無以拯救。而以今國計之蕭然,其所拯救之方,雖有智者,恐無善策矣。今我殿下,特施蠲恤,則以有民然後有國爲敎,慮在經費則以量入爲出爲敎。大哉王言。臣不勝欽仰贊歎之至也。廟堂之臣,若體有民有國之聖意,則寧使國用之耗縮,荒田之稅,必不白徵,雖至國蓄之匱竭,塡壑之民,必當救活,拯救之政,殆無過此。而若其經費之不足,雖是必至之勢,視年豐耗,量入爲出,卽古聖王之美制。而惟殿下法而行之,則上自供奉之具,下至軍國之需,可節之費,自當省之不急之務,自當緩之。如是則必有贏餘,庶爲牽補之道。目下救荒之要道,豈有過於此者乎?臣無容更事仰勉。而第伏念有司之臣,若或對揚之不善,則有民有國之德意,恐或有未究之患,量入爲出之聖敎,亦恐有未孚之歎。臣謂另飭廟堂,濟民之政,悉心措劃,可節之費,先期裁損,俾德意得以下究,而經用賴以得支,宜矣。上曰,依爲之。經用裁省,關係至重,不可以依爲之例,批,大臣與掌財賊之有司,爛加商度稟處,可也。出擧條蓍喆曰,當此荒年,最爲危急者,籍外殘氓,而設賑之邑則固當一體附賑。至於不賑之邑則籍外之民,例不得擧論於還統者,蓋以捧還之最難故也。旣無白給,又不附還,則哀彼籍外殘民,將何以賴活乎?列邑若能抄出此輩,使其鄰族,各各懸保附之還統,而一依飢民之例,另擇精穀,計口分給於排巡之際,則此輩眷屬,元不過數三口,統計十二等分給之數,其穀不過爲二三石之多。而且以春秋之穀,參錯分給,則兩等所納,數甚不多,在渠輩,不難於備納,而其所賴活之道,實無異於賑政,臣謂指揮列邑,施行此法,宜矣。上曰,依爲之。出擧條蓍喆曰,近聞鄕邑之民,已多流散行乞之徒,往往成群,收穫之時,尙至此境,則來春光景,尤無可言。大抵窮民之及今流散,亦非徒糊口之無策,圖免還布之徵納,究厥所爲,雖極痛惡,在朝家懷保之政,不可一任其逃散。先令該邑,或定統戶,伺察其去就,或令富民,賙恤其窮匱,使之安集,最爲善策。如是而猶未免轉而之四,則於東於西,均是吾民,守土之官,苟或不體朝家一視之德意,則栖遑道路,竟作餓殍,勢所必至。臣謂另飭列邑,流丐之在境者,問其居住,審其遠近。近則移文而還送,遠則附飢而同賑,俾窮民得以專活,宜矣。上曰,依爲之。出擧條蓍喆曰,向者承宣儒臣之冒犯禁令,相繼陳籲,不過擧其職分之事,而伊時行譴之擧,不免景色之愁沮。且況韓晩裕則雖以親年之篤老,特從大僚之請還,而同罪一人,旣已蒙宥,則惟彼兩人之尙此滯謫,論以刑章,不無異同之歎。臣謂徐配修·徐有聞,特令放釋,宜矣。無批答。出擧條上曰,無隱二字,是豈下語之得當乎?若使承宣儒臣,不知而妄發則可也。旣曰無隱則此果有懷必陳乎?此則不可賜批矣。蓍喆曰,名以臺臣,旣未承批,不敢就座矣。上曰,大司憲林蓍喆推考。出榻敎上曰,引避與就座間,何不爲之?蓍喆曰,未承批,不敢退。上曰,大司憲林蓍喆,從重推考。出榻敎蓍喆終不退。上曰,大司憲林蓍喆遞差。出榻敎光普曰,臣於近日,連伏見傳敎下者,歉歲憂民之聖念,宵旰靡弛,勤懇惻怛之敎,屢降於綸音及各道啓批。而今日筵中,又以有民然後有國爲敎,臣莊誦欽歎,有以知我聖上視民如傷之聖意也。嗚呼,國之大政,專在於保民,而保民之道,實係於制其産而察其瘼,禁其暴而奠其居而已。是故經曰,民惟邦本,本固邦寧。傳曰,道之以德,齊之以禮。孟子有言曰,民無恒産,因無恒心,此皆重斯民之義也。雖在平常無事之日,固當懷保民生,以固邦本,況値猶事失稔之時,尤豈不另加憂恤之道乎今年民情之遑急,不比尋常,而救濟之策,莫先災糴二事矣。糴政則已有區別停退之敎,豫爲行會,其爲民惠,莫大於此。而至於災政,竊有一二傳聞者,故敢此仰達矣。今夏旱災,穀物之枯損,不爲不少,而七月甘澍之後,畓穀之焦黃者,幾皆發穗,田穀之枯萎者,亦多向茂,庶幾有成實之望。而自經八月大風以後,其能成殼而實穎者,十無一二,及夫執災之時則無論成實與否,藁稈所存處則元不擧論於災頉。而甚至於初不除草之地,同歸混淪,目下民情,擧皆荷擔,莫有固志者,爲其租稅之無從出也。此蓋由於爲守令者,不能一一躬審,盡誠執災,惟以減多爲少,爲衒能之資,不分其虛實之致也。言念民事,誠極寒心,請令道臣,擇其尤甚,更爲摘奸,不勤執災之守令,論列嚴勘,無實荒廢之畓處,追捧災單,俾有實惠焉。上曰,依爲之。出擧條光普曰,日前大臣,以戢盜事筵奏,而嚴飭各道營將及守令,使之別般譏詗,此實今日之急先務也。臣之愚意,竊以爲徒設譏捕,恐難禁止其奸究矣。夫敎化者,敎導於未然之前,刑法者,懲戢於已然之後。今此設捕,只令治其已爲盜之亂民,而不能止其將爲盜之奸民也,大抵近年以來,游手極多,流丐成群,遍滿街巷,出沒村落,已爲平民之所苦,而値此荒歲,相率爲盜,理所必至,而閭巷無賴之類,又從以和應之,則雖日捕千百,其何以禁絶乎?若以五家作統之制,兼行呂氏鄕約之規,里置統長,鄕置尊位,使其鄰里互相糾察,德業相勸,過失相規,以爲彰善懲惡之道,而行止殊常者,切勿容接,則奸徒將不得着跡,而窮民庶不至投入,使民日遷善遠辜,而爲盜者,亦將有化爲良民之效矣。請令廟堂稟處焉。上曰,依爲之。出擧條希存曰,臺言體重,雖有不可,猶當賜批,以示優容之意。俄者前都憲請宥兩臣之言,言非不善,而不惟無批,至命遞職,恐有欠於大聖人容諫之德矣。臣謂前大司憲林蓍喆遞之敎,亟命還收,仍賜批旨,宜矣。上曰,都憲豈所失乎?不允。出擧條煥之曰,臣於前大司憲林蓍喆所懷中,請釋向來被謫承宣儒臣之語,實不勝惶愧矣。伊時臣待罪本院,伏聞夜下處分,晨入廳坐,得見堂箚及院議啓辭,則其言以李應爀,謂無異於其弟,而論斷無差等,誠過矣。然殿下特除應爀於摠管者,亦出於激惱過中也。彼儒臣承宣,蓋欲爲聖朝補衮闕嚴隄防,而不知有夏間所下不敢聞之嚴敎,以至於率爾犯科云矣,此非重罪。而況在培養士氣之時,年少風稜,可長而不可折矣。前承旨徐配修,前校理徐有聞之特宥其謫,臣固不敢望聖上以不允於臺請者,特許於賤臣,而尙有冀於聖德之不罪言者,敢此仰陳矣。上曰,今聞卿言,兩人之不知而犯科,果然分明云則然而仍配過矣。特從卿言矣。出擧條仍命退,諸臣以次退出。
甲寅十月十五日午時,上御重熙堂。軍士房承旨入侍時,同副承旨南公轍,記事官鄭文始,假注書具得魯,記注官金良倜,記事官吳泰曾,檢校直提學徐有防,有司堂上尹行恁,以次進伏訖。上曰,左副承旨入侍。出榻敎賤臣承命出傳,與左副承旨李相璜,偕入進伏。命書榻敎曰,前郡守具絳,訓鍊副正加設啓下,別定全羅道康津等六邑慰諭使軍官,綸音齎傳。又命書傳敎曰,禁府刑曹徒流案入之。湖南尤甚邑金甲島趙鎭明,移配北道,李淧,移配椒島,薪智島具純,移配白翎,呂島韓再郁,移配吾叉浦,靈嚴金履錫,鹿島具紞,竝移配關西,金甲島李潤慶,移配古突山事,分付禁府。古今島鄭尙勳,沃溝池景祐,康津朴聖梓,海南柳馨權,南桃浦白成玉,鹿島朴志溫·李圭宅,荏子島李義亨,金甲島李輔天,薪智島鄭時弘,海南李命天,靈嚴金致弘·柳潑,康津龐俊行,興陽林石佛,扶安申在祐,智島千百守,金甲島金得良,稍實邑稍實島,各隨罪名移配。一時竝配,撓民宜念,令道伯,量宜次次移配後狀聞,而居在稍實里者勿論事,令刑曹卽爲行會。鹿島二丹,古今島艶伊·劉昌任·金五金,智島金大得,金甲島李乭伊,靈巖柳光得,珍島李雲孫,呂島李性白,令道臣捉來嚴刑,殘邑爲奴婢。海南僧太云,興陽僧性輝,殘寺僧充定事,竝令刑曹分付道臣。順天金泰山·文景逸放送事,亦爲分付。以義禁府申大顯捧口招啓目,命書傳敎曰,特敎捧口招之下,如許游辭不成說之供,無難捧入,兩堂特除之意,果安在哉?若能嚴問,渠雖膽大,當魂不附體之不暇,何敢容喙於發明乎?卿等萬萬無狀,卿等不欲處分。當該首都事,西間嚴囚,大喝聲不能嚴飭之首羅將,嚴刑定配次,出付刑曹。當刻內更爲開坐,筵中擡頭頻瞻之非今斯今,嚴飭之下,以武臣着氅衣,出入於御前傳香之時,以大門三間蓋瓦,敢請賞典事,只從目下現發之事,爲先嚴問以聞。若不直招,何必刑推乎?當用軍律於郊館,以礪頹綱,斷不可已。此公事休紙出給,卽爲開坐捧供。仍命退,諸臣以次退出。
上在昌德宮。停常參·經筵。
李儒慶,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南公轍啓曰,明日常參·經筵取稟。傳曰,停。
尹致性啓曰,大司憲未差,執義李秉喆,持平洪秉臣·洪樂敏,傳旨未下,掌令鄭景祚呈辭,掌令申大龜在外,監察茶時之意,敢啓。傳曰,知道。
南公轍啓曰,禁衛營將官來言,今日本營軍兵,日次私習云矣,敢啓。傳曰,知道。
傳于李相璜曰,左副承旨·同副承旨入侍。
傳于洪義浩曰,右副爲軍士房。
傳于李儒慶曰,軍士房承旨入侍。
傳于洪義浩曰,以今番京畿城餉代捧事觀之,或有知委遺漏處,則諸道身米布錢,出於民者,停減擧行也。如義僧番錢等名,以不屬於軍匠驛奴,若或見漏,是豈一視之澤乎?義僧番錢折半給代之外,卽渠所辦,其所停減,依平民例,分等爲之事,令廟堂,星火分付畿甸·三南及慰諭使處,外此廟堂之未及一一提說各名色者,道伯領會命令本意,通同擧行事,分付。
傳于李儒慶曰,坐直承旨入侍。
以申翼顯·黃道源囚單子,傳于尹致性曰,附過放送。
以李龜錫囚單子,傳于尹致性曰,附過放送。
南公轍,以內醫院都提調意啓曰,年例各殿進上臘藥所用牛黃九十四部三分三里,麝香一百八十二部五分,竝令戶曹·宣惠廳進排,而丙申新定式加進上牛黃二十二部三分,以本院春秋兩等元貢中取用,何如?傳曰,允。
洪義浩,以漢城府言啓曰,因谷城幼學李弘直,爲其父母加資事上言,吏曹草記。傳曰,允。該邑若能詳探,豈有遺漏之擧乎?推恩之典,所重如何,飭敎又何如?則其所擧行,若是稽忽,當該道臣,爲先推考,該縣監拿問嚴鞫處分等,如入尤甚之次邑,則待麥秋捧傳旨。京兆·諸道,安知無此等之弊?限以來月更令自首。然而又有遺漏,則道伯·守令,難免重勘,令廟堂嚴飭諸道,可也事,命下矣。知委各部,使之搜問坊曲,則東·西部以士庶年八十以上及偕老年七十以上遺漏者報來,而東部鄭守剛去年下鄕,今始上來,西部韓二先再昨年下鄕,今始上來,咸相益,以栗浦權管,今始遞歸,尹平殷,昨年下鄕,今始上來,見漏於推恩中。故別單書入,而至於中·南·北三部,皆以無報來之意,敢啓。傳曰,知道。令該曹口傳下批,可也。
李儒慶,以訓鍊都監都提調意啓曰,依下敎華城役所募軍募得時,貽害平民,左邊捕盜軍官權應卨等八人,軍士金再得等八名,右邊捕盜軍官朱泰貞等六人,軍士金長男等六名,一倂査問,則渠等所訴內以爲,募軍之渡江後逃躱者有之,匠手之預受雇價而逃躱者有之,自城役所,移文捕廳,使之窺捕,故其族屬或親密人處,不得不鉤問,貽害平民之怨,似由於此。校卒所告,大抵皆然,其間事勢,容或如此,而以其不能操心之罪,重者決棍七度,輕者五度,其中軍官差任,不過爲數十日者二人。故此則分揀之意,敢啓。傳曰,知道。
尹致性,以義禁府言啓曰,全羅道珍島郡金甲島趙鎭明,移配北道,李濟移配椒島,康津縣薪智島具純,移配白翎鎭,興陽縣呂島韓再郁,移配五叉浦,靈巖郡金履錫,興陽縣鹿島具紞,竝移配關西,金甲島李潤慶,移配古突山事,命下矣。趙鎭明,咸鏡道利城縣,李淧,黃海道豐川府椒島鎭,具純,長淵縣白翎鎭,韓再郁,長淵縣吾叉浦,金履錫,平安道肅川府,具紞,朔州府,李潤慶,順天府古突山鎭,竝移配,而仍前罪目,依例發遣府書吏羅將,自各其配所執捉,仍令押送于新定配所之意,敢啓。傳曰,道內移配者,自該道定營校擧行,其餘亦爲定營校上送至城外,定府屬押赴配所,可也。
甲寅十月十六日辰時,上御重熙堂。左副承旨·同副承旨入侍時,左副承旨李相璜,同副承旨南公轍,記事官鄭文始,記注官承膺祚,記事官吳泰曾,以次進伏訖。上曰,今則日氣頗寒,路傍乞丐之類,自巡邏營門·左右捕廳詳察,俾無街路呼凍之弊事,嚴飭。命相璜書傳敎曰,朝起思之,日前北漢餉穀代捧也,長山·臨津,欲爲提敎,而意謂自當入於這中,姑置之,更思大興·喬桐,猶且當入不入,則長·臨之不見漏,豈可必必?草記雖是大臣之事,提醒責在年少有司,當該副提調尹行恁,越俸一等,以謝山城饑民,卽令關問該道,一體擧行。曾聞喬桐府,無當捧餉穀云。今年則有已捧者乎?如多有之,施以一例,不然則昨年特停之大同,爲幾許,問于該府,此條代施,闊狹之政爲可。亦令廟堂知此,論理草記。仍命退,承史以次退出。
甲寅十月十六日午時,上御重熙堂。軍士房承旨入侍時,右副承旨李儒慶,假注書具得魯,記注官承膺祚,記事官吳泰曾,以次進伏訖。上命書榻敎曰,王大妃殿進御行濕流氣飮前方中,羌活獨活減三分,去澤瀉升麻,加薏茹仁三錢·桂枝一錢,自今日一貼式煎入。仍命退,承史以次退出。
甲寅十月十六日申時,上御重熙堂。坐直承旨入侍時,右副承旨李儒慶,假注書具得魯,記注官承膺祚,記事官吳泰曾,以次進伏訖。上命書傳敎曰,京外進報老人,令吏兵曹,謄書冊子待齊到,草記入啓事,分付。仍命退,諸臣以次退出。
上在昌德宮。停常參·經筵。
自申時至人定,灑雨下雨,測雨器水深五分。
南公轍啓曰,明日常參·經筵取稟。傳曰,停。
南公轍啓曰,來二十一日朝參日次矣,敢稟。傳曰,停。
南公轍啓曰,來二十一日輪對日次矣,敢稟。傳曰,爲之。
李相璜啓曰,大司憲·執義·持平一員未差,掌令鄭景祚呈辭,持平洪秉臣傳旨未下,掌令申大龜在外,監察茶時之意,敢啓。傳曰,知道。
李相璜啓曰,正言李東冕,下諭後過限不上來,依定式遞差傳旨及禁推傳旨,捧入之意,敢啓。傳曰,遞差。
李儒慶啓曰,臣儒慶,以入直禁軍戎器點考,下直進去之意,敢啓。傳曰,知道。
李儒慶啓曰,臣依定式,進詣仁政殿月臺,入直禁軍等戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于洪義浩曰,左承旨入侍。
兵曹口傳政事,訓鍊副正單,具絳。
傳于沈煥之曰,守令察訪,如有上京者,皆令待開門下送後,草記。三南守令察訪,限明年麥秋,切勿給由,如有不得不給由者,具由狀聞。西北尤甚·之次邑守令,限麥秋亦勿給由事,令該曹分付諸道,亦令廟堂知悉察飭。
以時囚罪人申大顯供辭,傳于李相璜曰,觀其擧措,無嚴莫甚。聞其爰辭,無足更問。若非剪拂之人,則其所處分,豈或始嚴終緩?而譬若蟄蟲之起,宜垂生成之澤,姑爲削職放送,草記。
以慶尙監司趙鎭宅狀啓,各衙門身貢布,或參半純錢,令廟堂稟旨分付事,傳于洪義浩曰,已有停代之命,依湖南例,不必回啓處置,嚴飭該道,俾於擧行之際,一一遍及,而尾陳四邑代錢事,依狀請施行事,分付。
以全羅監司李書九狀啓,南原府民家燒燼事,傳于洪義浩曰,觀此狀辭,爲南原之民,不覺攬衣繞壁,哀彼近百戶燼餘民情,豈勝矜惻?惟幸邑宰之得人,必無塡壑之慮,然旣聞之,豈可以之次邑歇看乎?應式外,別給穀物,令地方官,聚會被燒民戶,詳傳朝家念渠輩之意,所受新舊還上及當捧身役,竝蕩滌事,令廟堂三懸鈴,行會該道。
以全羅監司李書九狀啓,道內沿邑鎭麥糴最少處,兩麥留庫條中,量宜加分,令廟堂稟旨分付事,傳于洪義浩曰,夜已深矣,何必回啓?依狀請施行事,令廟堂知悉,分付。
李儒慶,以吏曹言啓曰,因鳳山幼學具命老上言,其父前縣監亨道,今年七十一,今春老人成冊抄報時,連爲拔去,有文券田畓,混入於逆家之物,公然見失事,曹回啓判付內,問其委折於該道,如可爲之,草記許施事,命下矣。卽接黃海監司李泰永移文,以爲査問於本郡守,則具命老之父亨道,以善復同宗親密之人,善復田畓之在於本郡者,渠旣主管,善復伏法之後,田畓査出屬公,所帶兵營騎士將·本郡訓鍊班首等任,一竝減斥。每歲修報前銜成冊中,永爲拔去,則面任之不敢擬入於老人成冊,事固當然。其所稱冤,極爲猥越,故果爲嚴辭斥退矣。敢有猥煩天聽之擧,究厥所爲,萬萬巧惡。牒呈而本道監司移文結語,又以爲初不以前銜待之,則該郡之不爲抄報於老人成冊,事理無怪。稱以爲父訟冤而挽及田土混入之說者,精神所注,不專在於推恩一事,其飾辭誣妄之狀,尤極巧惡。自營門嚴勘計料云矣。命老以逆復親密同宗,平日主管其田畓,情同至親,推此可知。逆復伏法之後,渠當縮伏畏愼,而乃敢誣罔天聽,有此干恩之計者,尤萬萬痛惡。上言內,辭緣勿施,其奸濫罪狀,令該道臣,照律嚴治,何如?傳曰,允。
李相璜,以義禁府言啓曰,時囚罪人申大顯,削職放送後,草記事,命下矣。申大顯,削職放送之意,敢啓。傳曰,知道。
李儒慶,以左邊捕盜廳言啓曰,依下敎華城赴役募軍捉送時,勒定作弊軍官·軍士等査實,移刑曹後,草記事,命下矣。軍官權應卨·嚴擎完·安鳳儀·張斗幹·朴永秀·金福顯·崔道浹·韓宗裕及軍士金再得·李喆孫·崔春得·崔順得·梁順同·朴九石·朴泰蕃·金春大等,一一査出,竝移送之意,敢啓。傳曰,知道。
李儒慶,以右邊捕盜廳言啓曰,謹依口傳下敎,役軍等起送時作弊委折,嚴加査實於軍官·軍士等處,則六月以後至八月,元無捉送之事,九月內五次捉送者,合爲一百七十二名。而只知抄送之爲急,不問各人之願否,混同執送,果致騷擾,故當該譏捕軍官六人,軍士六名等,竝移送刑曹之意,敢啓。傳曰,知道。
上在昌德宮。停常參·經筵。
南公轍啓曰,明日常參·經筵取稟。傳曰,停。
李相璜啓曰,大司憲·執義·持平一員未差,掌令鄭景祚呈辭,持平洪秉臣傳旨未下,掌令申大龜在外,監察茶時之意,敢啓。傳曰,知道。
李儒慶啓曰,禁衛營將官來言,今日本營軍兵,日次私習云矣,敢啓。傳曰,知道。
傳于南公轍曰,同副承旨入侍。
傳于尹致性曰,右承旨入侍。
傳于沈煥之曰,今聞湖南尤甚邑守令中,有過年限者云。稍實·之次中年富力强人,令該曹口傳相換。
吏曹,務安縣監韓泰裕,淳昌郡守李弘源相換,金井察訪池日賓·平丘察訪丁允泰相換。
傳于沈煥之曰,在外京兆堂上許遞,前望單子入之。
判尹前望單子入之,具㢞落點。
傳于李儒慶曰,月一展拜粗伸誠禮,而七八兩朔,未免曠覲,是豈置展誠錄於齋所,禮行必敬錄之本意,明日當由逌瞻門展拜,該房知悉。
傳于李儒慶曰,再明日次對,進定於明日。
李相璜啓曰,明日次對,兩司當爲進參,除在外·傳旨未下外,呈告人員,竝待開門牌招,何如?傳曰,允。
沈煥之,以吏曹言啓曰,守令·察訪,如有上京者,皆令待開門下送後,草記事,命下矣。文川郡守尹寅基,新溪縣令宋景載,甑山縣令宋煥章,黃澗縣監鄭殷祥,纔已催促下送,而嘉山郡守徐直修,謂有親病,洪原縣監丁志元,謂有身病,不卽下去。雖未知親病身病之如何,而特敎申飭之下,無意下去,事體所在,誠極未安。所當重勘。而本院請推之外,無他可施之罰,何以爲之?敢稟。傳曰,有親病者,更問其可强與否,如宋煥章之可强則嚴飭下送,不然則改差,令政院,政官牌招開政。曰有身病之人,嚴飭卽爲下送後,草記,上京守令,促使下送,而本曹草記之前後詳略如此。此蓋近來監司之不有朝令,私自給由,使卿曹不知而然,國綱所在,極爲駭然。後復若此,自卿曹別般草記論罪,可也。
沈煥之,以禮曹言啓曰,郊壇四孟朔,遣禮郞,看審有無頉,自該曹草記事,定式矣。發遣郞廳,南壇·先農壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇上及紅箭門·墻垣·階砌,俱爲無頉。而此後看護等節,着實擧行事,申飭之意,敢啓。傳曰,知道。
李儒慶,以備邊司言啓曰,籍法至重,固不可輕議退限,而在前歉荒之歲,多有已例。今年三南年事之歉荒,別無異同。明年又是式年,則尤甚邑籍費收斂,極爲可悶,姑爲退限,似爲一分紓力之道,而一道之內,分而異之,亦不無爲弊之端。一倂通一道麥秋後收捧,限歲前磨勘。軍兵改都案,亦令限歲前磨勘之意,分付三南道臣,何如?傳曰,允。籍費與都案,限明年秋成收捧事,分付,可也。
李儒慶,以兵曹言啓曰,同知中樞府事李潤馨·李廷麟·李斗喆·任鎭庭·姜晩起·白世輝·白尙昱·林斗弼·金鍾白·蔡澤老·李亨基·洪大廈·白時有·朴萬根·朴守德·安廷㝡·李喜仁·高可賢·閔百弘·辛好正·劉世郁·金兌重·文就奎·崔泰恒·崔尙載·尹益望·姜位泰·姜弼武·金兌瑞·吉泰輝·秦聖鳳·金俊明·方就成·洪賢道·朴世斗·朴大根,僉知中樞府事韓致復·宋寅夏·李長英·閔鍾淳·李光新·李翼星·金鉉佐·白師薰·康元龍·鄭在天·朴東俊·李聖基·白師晦·黃思建·梁光廈·李奎煋·李聖臣·李元曄·吳德遜·尹藎東·朴亨殷·朴萬瑞,俱以老人或在外,上來無期,竝依例減下。景福宮衛將李景光,除授在外,過限未上來,依法典改差,何如?傳曰,允。
李儒慶,以御營廳言啓曰,今十月十九日景慕宮展拜時,依兵曹節目,弘化門·集春營入直軍各五十名除出,大將臣李敬懋率領,弘化門外,分左右排立,而還宮後,待標信解嚴,各還本處入直之意,敢啓。傳曰,訓將習陣進,卿與禁將修改進,領軍則守禦使爲之,令政院待開門牌招聽傳敎。
知義禁李秉鼎疏曰,伏以臣於賓筵昵侍之際,忽伏奉禁堂除旨,繼而覈囚有命,飭敎截嚴,遂乃不遑他顧,顚倒承膺,而今則處分已下,臣可以言私矣。噫,是任也,卽臣寢夢猶驚之地,間嘗一再出肅,而始緣事會之迫急,旋蒙體諒之洪恩,蓋臣區區迷執,欲以去就辭受之節,竊附忍痛含冤之義者,非但臣情之甚苦,庶或聖明之俯燭。矧今隄防漸壞,義理愈塞,臣以受恩罔極之蹤,每中夜長吁,忽忽忘生,縱未能引義決退沒齒自靖,亦豈忍因仍盤礴,殆若無故之人哉?抑臣又有懇迫情理,臣之老母,素患胸腹之痛,近因風寒之乍緊,挾感重添,症形危篤,臣方左右扶將,煎熬罔措,離捨供職,尤無可論。玆敢略控短章,仰暴至懇。伏乞聖慈,曲垂鑑察,將臣所帶金吾·泮堂提學之任,竝行鐫改,俾便救護。仍治臣瀆擾之罪,以昭法紀,千萬幸甚。臣無任云云。答曰,省疏具悉。卿其勿辭救護。
掌令鄭景祚疏曰,伏以臣卽伏見申大顯判付下者,罪積無嚴,罰止削職,罰不當罪,失刑大矣。噫,筵體何等嚴重?而渠以幺麽一武夫,雖是無故之人,固不敢無忌憚乃若是。況以起廢之蹤,厚被拂拭之恩,至荷戎權之寄,則嚴畏之容,宜發於色辭,戰慄之形,當著於周旋而揚揚之氣,呫呫之貌,極其放恣,致勤察飭,頑不知懼,罪上添罪,其所負犯,非止一再。爰辭纔徹,薄罰旋降,至以湔拂之人,宜垂生成之澤爲敎,前此湔拂,已施造化,及今生成,反失輕緩。若此則非但渠不能含恩而畏罪,抑無以戢他驕悍之習。臣謂削職罪人申大顯,亟施竄配之典,以重王法,斷不可已也,臣無任云云。答曰,省疏具悉。申大顯事,勘其罪不在於削職與竄配矣。
甲寅十月十八日辰時,上御重熙堂。同副承旨·藥房提調入侍時,同副承旨南公轍,假注書具得魯,記注官金良倜,記事官吳泰曾,藥房提調徐有防,以次進伏訖。命讀公事,書判付訖。命書傳敎曰,狀啓跋語,贊揚之弊習,曾有嚴飭,則今見江留狀語,盛恩陽春等云云,此非贊揚而何?該留守從重推考,不爲嚴題退却,承旨,亦爲從重推考。近於廟堂行會,爲其消詳,不無稍稍復循舊習之弊,此在大臣之察飭處,使之知悉。又命書傳敎曰,琉球國漂人出來,卽來貢以後初有,初欲接置於弘濟院矣。更思其所顧恤,當有拔例,今聞筵臣言,初十日似已來泊古達島云。數日後當上來,日寒若此,嚴飭畿伯,造置衣袴及毛具等物,待其渡江,接置新營,躬往慰諭發送時,亦爲厚給應式外盤纏,以爲順付使行之地事,令廟堂行會。有防曰,協吉通義刊役,今纔過半矣。金井察訪池日賓自初主管監董,到今有難下送。令該曹,畿驛察訪中相換,使之往來監董,何如?上曰,依爲之。出擧條仍命退,諸臣以次退出。
上在昌德宮。停常參·經筵。
辰時,灑雪。申時,虹見東方。
自酉時至人定,灑雨下雨,測雨器水深一分。
夜一更二更,灑雨下雨,測雨器水深一分。
上詣景慕宮入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
南公轍啓曰,明日常參·經筵取稟。傳曰,停。
李相璜啓曰,大司憲·執義·持平一員未差,掌令鄭景祚牌不進,持平洪秉臣傳旨未下,掌令申大龜在外,監察茶時之意,敢啓。傳曰,知道。
傳于李儒慶曰,侍衛軍兵毛具。
傳于李儒慶曰,大臣·備局堂上引見。
以大司憲林蓍喆遞差傳旨,傳于李相璜曰,臺諫去來,事體,何如?則常參日處分,謂以忘置,今始捧入傳旨,該房承旨爲先從重推考。都憲之伊時筵奏,未免下語之不審,而周旋之際,臺體頗熟,徑遞可惜,此傳旨勿施。
傳于沈煥之曰,政官牌招開政。
沈煥之啓曰,判書李致中,參判黃昇源,參議鄭致淳,牌不進推考傳旨及罷職傳旨,今方捧入。而開政命下之後,如是違牌,不卽擧行,事甚未安。判書·參判,更卽牌招,何如?傳曰,允。參議只推,一體牌招。
沈煥之,以吏曹言啓曰,以本曹上京守令催促草記批旨內,曰有親病者,更問其可强與否,如宋煥章之可强則嚴飭下送,不然則改差,令政院,政官牌招開政。曰有身病之人,嚴飭卽爲下送草記事,命下矣。上京守令,連爲嚴飭,則洪原縣監丁志元,促敎之下,不敢遲留,卽爲發行云。嘉山郡守徐直修親病,尙無減勢,不得還官云。今姑改差,何如?傳曰,允。
有政。吏批,判書李致中進,參判黃昇源式暇,參議鄭致淳進,行都承旨沈換之進。以徐邁修爲大司諫,徐有沂爲執義,鄭魯榮爲持平,李顯道爲獻納,張錫胤爲正言,李聖圭爲知敦寧,徐有防爲知經筵,李秉鼎爲氷庫提調,曺允遂爲西學敎授,鄭履綏爲東學敎授,尹東壽爲司錄,申思益爲嘉山郡守,李茗·林處鳳爲崇靈殿參奉。承文提調鄭昌順·鄭好仁·李·李聖圭·趙宗鉉·具庠·具㢞·李致中·閔鍾顯·李秉鼎·尹師國·李得臣·徐鼎修·徐邁修·黃昇源·洪明浩·閔台爀·林蓍喆·李鼎運·李祖承·沈煥之·徐有臣·趙鎭寬·鄭大容·李義弼以上竝單付。知經筵沈頤之,同經筵徐有防,贈參判丁志寧,贈吏判例兼前判書丁範祖考。
兵批,判書具庠進,參判柳誼病,參議朴宗甲入直,參知兪漢寧病,右副承旨李儒慶進。啓曰,忠淸兵使今當差出,而擬望之人乏少,他道守令竝擬,何如?傳曰,此時守令,豈可移擬?雖無守令,豈無可擬之人乎?以李時秀·白師謹爲副摠管,李殷福爲內禁將,元永麟爲五衛將,簡聖魯·李沁爲景福將,元永厚爲訓鍊判官,宋文衡爲威鳳別將,洪仁默爲忠淸兵使,韓海·趙衛雄·李晟權·南敬寬·高道亨·徐命迪·鄭弘遠·白瑞遇·柳象星·洪正九·李景仁·韓世浩·李春茂·蔡元瑞·劉重源·權得衡·吳大寬·范致大·姜碩萬·金錫九·金重碩·呂以文·金兌允·車命璉·金德祚·李必昌·咸春克·金澹·車必弘·高敬碧·朴枝盛·文億萬·金振燦爲同知,李德欽·金孝先·鄭遇泰·趙汝鎭·李仁奎·金恒重·任忠常·韓樸·李震欽爲僉知。僉知徐潤載·李彦煐,副司直申思運·趙尙鎭·洪大協·徐榮輔,副司果李東冕·成肯柱以上竝單付。
傳于沈煥之曰,今日政除拜守令當日辭朝。
李儒慶,以備邊司言啓曰,卽見忠淸監司李亨元災實分等狀啓,則泰安等二十邑置之尤甚,扶餘等二十五邑鎭置之之次,靑陽等十邑置之稍實,面里分三等,開錄于後。仍以爲今年本道穡事,被災孔酷,事目災二千一百結外,不足災二萬六千七百六十八結七十六負五束,特令加劃賙救之道,更當商量緩急,酌定多少,追後陳聞。而後錄諸條,竝請令廟堂稟旨分付矣。其一,拯劣米無論新舊條,一倂停退事也。其一,軍保歲抄,次次充定磨勘,亦勿定限事也。其一,式年軍兵改案,已始修正之役,不可不擧行。而至十年大都案,限明秋退限事也。其一,癸未移轉江都米,依近例待實數稍優後,擧行事也。其一,牙山貢津倉所屬七邑大同米,同載漕船一事,以其革舊創新之爲難,連爲狀請蒙允。今亦依前擧行事也。其一,推奴徵債防塞事也。其一,尤甚·之次邑,勿定配所事也。邑分等與面里分等,依狀請施行。本道年事之歉荒,已入聖鑑之俯燭,其在對揚之道,災結多少,顧何可較計?而狀啓中所引兩年災結,非但挽近所無。道內物情,至今亦謂之太過則過。此兩年之摠,終涉過濫,略倣癸卯摠,竝與事目災,合二萬六千六百八十結劃給,使之一一均俵,期無把束白徵之弊。新舊拯劣米停退事,軍保歲抄次次充定磨勘,亦勿定限事,癸未移轉江都米,待稍優擧行事,牙山貢津倉所屬七邑大同米,依前擧行事,推奴徵債防塞事,尤甚·之次邑,勿定配所事,或是年例,或是歉歲,應行之例,一倂依施。軍兵改都案,限明秋退限事,已自本司,草記蒙允,勿論,式年改案與十年大都案,皆在其中,而今此狀辭則謂以式年改案,已始修正之役云。所入之費,若已收捧,則更無可論,而如未收捧,則一體限明秋退行之意,分付。賙救等節,姑待追後狀聞稟處,狀啓體段,尤當謹嚴,而災歲懷保,已試蔑效等語,未免屑越。該道臣推考,何如?傳曰,允。加請結數,無論精濫之如何,以朝廷爲民之心,其可勒使白徵乎?特依所請許施,可也。
李儒慶,以備邊司言啓曰,卽見慶尙監司趙鎭宅災實分等狀啓,則淸河等二十三邑,置之尤甚,宜寧等二十六邑,置之之次,安東等二十二邑,置之稍實。仍以爲無論尤甚·之次,隨其面里之最歉,民戶之至殘,賙賑穀物,從當追後陳請,而後錄諸條,竝請令廟堂稟旨分付矣。其一,面里分等,旣多已例,無論三等邑,一從面里災形淺深,參量分等事也。其一,新還,尤甚邑尤甚面里,三分一,尤甚邑之次面里,之次邑尤甚面里,四分一,尤甚邑稍實面里,之次邑之次面里,稍實邑之次面里,五分一,分數停退而逐戶分秩,俾無漏濫之弊事也。其一,還穀尤甚邑三分一,之次邑四分一,稍實邑五分一,準折代捧事也。其一,山城軍餉,三分一輸納,山倉,三分二捧留平倉事也。其一,拯劣米停退事也。其一,居昌·比安兩邑還穀中,限年分捧條停退事也。其一,兵曹騎兵及禁御兩營上番軍,限麥秋退番事也。其一,尤甚邑,勿定配所事也。其一,推奴徵債,限明秋防塞事也。近以三南年事,仰貽宵旰之聖念,而今覽狀辭,稍勝湖南,猶爲萬幸。〈邑〉分等及面里分等,竝依狀請施行。新還餉停退及代捧,已降特施之恩,今無可論。城餉三分二捧留平倉事,拯劣米停退,居昌·比安兩邑還穀中,限年分捧條停退事,尤甚邑勿定配所事,推奴徵債防塞事,皆是歉歲近例,竝爲依施。禁御兩營上番軍,限麥秋停番事,今日次對,已爲仰稟蒙允。而兵曹騎兵停番一款,亦於向日傳敎中,有所提敎,一體退番之意,分付該曹及該道臣。賙賑穀物,待其更爲登聞後稟處,何如?傳曰,允。
李儒慶,以訓鍊都監言啓曰,今十月十九日景慕宮展拜時,因兵曹節目,金虎門入直軍三十名除出,把摠白泓鎭,哨官李聖濂率領,挾輦侍衛,集春營入直軍四十五名,哨官申大益及北營入直千摠尹範行領付,排立當次營門,東營入直軍三十名,北營入直把摠李旭祥率領,宮大門外把守,還宮後各還直所,而竝待標信擧行之意,敢啓。傳曰,知道。
洪義浩,以賑恤廳言啓曰,西部司醞洞契任掌金雲伊,今月十日本洞路傍,得二歲遺棄男兒,洞里居良女朴召史,欲爲收養,貧不自食,願爲受料,告于本部,自該部同日牒呈。故依節目給料,使之乳養之意,敢啓。傳曰,知道。
領議政洪樂性箚曰,伏以夜接小報,有今日閟宮展拜之命,仍降次對來會之敎,羹墻之慕益篤。而展禮一月三行,宵旰之憂冞勤,賓筵接于齋殿,誠不勝欽頌萬萬。第臣,猥以首相,又忝都提擧之任,固宜趨簉,庸伸常分。而顧臣癤瘇,當寒益劇,肆毒足心,非徒跬步之間,無以自力,於肅敬之地,不敢冒進,一任偃便在家,臣心悚惶,姑舍無論,國體損傷,當復如何?況今民憂溢目,丙枕靡安,廈氈詢諮,文食不遑,而只任僚寀之賢勞,未效絲毫之裨益,此尤臣當退之一端。伏乞聖明,亟降威罰,治臣闕禮之罪。仍賜遞免,以幸公私焉云云。答曰,省箚具悉卿懇。卿其安心勿辭,俟間視事。仍傳曰,此批答,遣史官傳諭。
右尹沈晉賢疏曰,伏以臣與新除判尹臣具㢞,有從娚妹應避之嫌,一自周旋,有違格例,玆敢短章呼籲。伏乞聖慈,俯垂鑑諒,亟命選部,遞改臣右尹之職,以存公格,不勝幸甚。臣無任云云。答曰,省疏具悉。疏辭,下該曹稟處。
司諫許晊,正言崔時淳等啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,古今島爲奴罪人克泰,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲甚罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。星漢之凶言逆節,綻露無餘,擧國臣民,莫不沬血致討。其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡。而詬天罵日,凶言悖說,罔有紀極,梟音益肆,狼毒愈狠之說,至登諫長之陳疏,繼有法府之捉囚,凡今日含生之倫,擧切驚痛憤惋。誓不與此賊父子,共戴一天。秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎。此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲。而不意全放之命,有若疏釋者然,國體之隳壞,已無可言,而輿憤之轉激,去而益深。請亟寢秋曹罪人放釋之命,仍令王府,設鞫嚴問,快正典刑。答曰,不允。
甲寅十月十九日辰時,景慕宮展拜入侍時,行都承旨沈煥之,左承旨洪義浩,右承旨尹致性,左副承旨李相璜,右副承旨李儒慶,同副承旨南公轍,假注書具得魯·韓致重,記注官金良倜,記事官吳泰曾,以次侍立訖。上具翼善冠·衮龍袍,乘輿出交泰門·永淸門·明政門·弘化門,入逌瞻門降輿,入齋室,就板位,行再拜禮。仍詣廟內奉審訖,還御齋室。上命大臣·備局堂上入侍。領府事·次對同爲入侍,出榻敎賤臣承命出傳,與事變假注書尹濟弘,領府事蔡濟恭,左議政金履素,右議政李秉模,判敦寧金持默,左參贊洪秀輔,行司直鄭好仁,行副司直趙宗鉉,兵曹判書具庠,行副司直徐有防·李得臣,禮曹判書閔鍾顯,工曹判書徐鼎修,刑曹判書李在學,行副司直徐有臣,刑曹參判趙鎭寬,禮曹參議尹行恁,司諫許晊,校理尹光普,正言崔時淳等,偕入進伏。濟恭等曰,朝氣稍寒,聖體,若何?上曰,一樣矣。濟恭等曰,王大妃殿氣候,何如?上曰,一樣矣。濟恭等曰,惠慶宮氣候,何如?上曰,一樣矣。濟恭等曰,元子宮氣候,何如?上曰,好在矣。濟恭曰,日氣或稍和,則元子宮以時出遊乎?上曰,然矣。濟恭曰,臣伏聞向於展拜時,元子宮,出永淸門,行祗迎禮,在班諸臣,爭覩岐㠜之儀,咸頌夙就之姿云。臣雖不參候班之列,獲覩盛德之容,而下情不勝萬萬欣忭矣。上曰,再昨承宣李儒慶之入侍也,元子以承宣爲老人之姪,投與黃柚打其帽,承宣,始則不知,後乃收去,其眷係老人,乃如是矣。濟恭曰,誠萬萬惶感矣。上曰,今年湖南沿邑,似是八路中尤甚,是豈不可悶乎?予於今年民事,夙宵憂慮,或恐一夫之不獲,誠力所到,惟期必濟乃已。而第以予奉中籌策,何可必其實效乎?濟恭曰,今年之農,雖曰告歉,不至大無。而我殿下前後蠲免之惠,區劃之方,至矣盡矣。猶且一念憧憧,常若不足,過加憂勞,臣不勝欽頌。而惟彼爲道臣·守令者,孰敢不仰體九重宵旰之憂,悉心殫誠乎?大抵凡事,以心爲主,盡心則斯過半矣。上敎有臣曰,卿見卿子書乎?其處民情果何如云耶?有臣曰,臣於日前,見臣子榮輔書,則以爲湖南一道中,沿邑之歉最甚,穀之收穫者,無非空殼間或有成實者,而皆爲海水所浸,雖作糜粥味鹹不堪食云矣。上曰,果如慰諭使之言,則沿邑之民情,誠可惻然。上敎濟恭曰,今日引見卿於此者,蓋欲問華城城役事也。當初城役之創施,爲其水原之有所重也。故決意興作,而顧今歉荒無前,民情遑急,秋冬如此,則來春可知。向者有以上自御供節減之事,詢及於筵中者,蓋出於荒歲爲民之意,而此亦行之不易,予則以爲城役之停止,不爲無益於荒歲之政也。人皆曰是役也,不煩民力,給價雇軍,荒歲無食之民,乃反賴此而楜口,今若中止則反爲役人輩之失望。且是城也,所重有在,不可以些少事端,遽然停止。吾意則不然,以所重言之,則實有間於園所之役,且給價雇軍,雖曰無妨於民事,而目今八路失稔,民情遑急,祈寒盛暑,有難如前董役,夏間之特命停役,良以此也。況今經用不足,百官之頒祿,軍兵之放料,每每苟且推移。今此城役,雖不關於經費,而亦不無推此補彼之道。予所謂停役者,非謂卽今停役也。聞南北門役,頗有頭緖,趁明春園行之時,則庶可訖工。乃於其時,停其工役,使看役及役軍工匠輩,休息一二年,以待財聚力裕之後,更爲起役。若夫看役人工匠輩,不必遞改,仍舊任使使彼輩,亦皆蒙終始之惠,則豈不好哉?予之所見如此,而亦不能自信,領府之意,何如?濟恭曰,殿下爲民之誠,若是懇至,有此停役之下詢,臣不勝欽仰。然而臣意則此役之中止,甚重難。夫是役也,工匠及募軍輩,自八路來聚於此,今若舍遣,則數年之後,恐難復合。且募軍則與京中擔軍有異。向者瑞山民三十名,作爲一隊,自願赴役,將以爲糊口庇身之所,在渠輩,可謂命脈所關,外方百姓,率其妻子而來,乃反以停役遣歸,則於渠狼狽矣。以此觀之,則城役亦爲救荒之一端。且貰牛運石,施設不少,而遽然中止,則日後物力之入,必倍於當初矣。其所費之增加,群情之落莫,倘復如何哉?上曰,予非不知停役之爲虛費物力,而目今荒歲之民情遑急,不能食息弛心,思欲爲此止彼,冀有萬一之益民也,卿須深思也。濟恭曰,殿下今日之敎,亶出荒歲恤民之至意。而臣則以爲城役之興作,反爲救荒之方,使彼累千名無食之民,得以糊口,則其惠豈曰少乎?且臣聞其處物議,則豫於冬節運石,將待開春,復爲始役,不出數年可期訖役云。其衆心之樂赴,工役之不煩,於此可知。今豈可半道而止乎?上曰,民皆曰城役必不可止,留守亦以爲大役旣始,遽爾中撤,則不無有妨於聽聞。予則曰荒歲城役,決難爲矣。今當公私匱乏之時,凡係不急之務,可已則已,而惟此城役,旣有所重,豈可曰不急之務也?然而當初限以十年,則不必曰時日爲急。且工匠輩之旣往還來,何難之有?卿等之意,何如?履素曰,殿下憂民之念,靡不用極,至及於停役之事,臣誠欽頌萬萬。而第城役,少無妨於歉歲,給價雇軍,民不知役。且聞領府之言,瑞山之民,自願赴役,以爲賴活之計云。然則是役也,不惟無害,反爲恤飢之要道,豈可停止乎?上曰,大抵財不在官,則必在於民,不必以公用之不足爲慮。但目下民事,實爲可悶,誠欲姑緩大役,俾有一毫之利益於民,是予之心也。履素曰,大役之中止,其害不少。俄者聖敎,至及於頒祿之不足,此或然矣,而民心之樂赴,以其有所利也,今若中撤,則民失其利矣。秉模曰,城役,非但所重之有在。雖以事勢言之,中止實難,頒祿之不足,非不可悶。而彼此之區劃各異,臣固深思詳度。城役之興作,少無害於荒年矣。且京中募軍輩,今雖或逃避,明春則必皆爭先願赴矣。持默曰,城役,今若中止,則他日物力,必倍入領府之言,誠然矣。秀輔曰,荒年城役,實有益於民,今苟中止,非但物力之倍入,亦恐衆志之解散,臣意則勿停爲好矣。好仁曰,聞今南北門,幾至訖工,苟或中撤,則不無終怠之患矣。宗鉉曰,城役,還爲民糊口之資,恐不可止也。庠曰,城役之有益於民,誠如大臣之言矣。有防曰,南北門,非久訖役,且民多賴活,不宜中止矣。得臣曰,自有此役,游食之民,擧皆賴活,恐不可中止矣。鍾顯曰,以利害言之,城役之利於民,誠不少矣。上曰,以一城之利害言之,雖如此,若以一國之利害,統論之,則吾未知其何如也。鼎修曰,百官之祿,無關於是役,大役之中止誠難矣。在學曰,聖上,以華城城役之有妨於荒歲爲憂,必欲停之,臣則以爲今姑停役,稍待數年財聚民息之後,更爲興作,無妨矣。煥之曰,臣旣未能親見城役之至於何境。且其物力之設施,未能詳知,臣不敢以不知之事,强爲仰達矣。有臣曰,聖上以憂民惻怛之念,有此停役之下詢,聖敎誠至當矣。臣則以爲停役,好矣。鎭寬曰,朱子之言,曰興役爲救荒之策。由此觀之,荒歲城役,實有益於民,而亦在任事之得人也。上曰,荒年興役,雖曰有益,而朱子之言則謂其財力之有餘也。若財力不足,則豈不難行乎?行恁曰,城役,當初以七八年爲限,則今以歉歲爲民之聖念,姑停一二年,似無妨矣。上曰,承旨·三司亦陳所見。儒慶曰,城役之物力,與經費之所需各異,不可以歉歲停止矣。晊曰,停役之便否,臣意則以爲詢問於民,民苟樂赴則不可停矣。上曰,言似迂闊矣。光普曰,城役實爲民糊口之資,中止恐不可矣。時淳曰,臣自鄕上來時,見南北門之役,非久當成。且聞道路民言,則明春,將來此賴活云。城役之有益於民,大矣。上曰,議論略有參差。秉模曰,議論之參差,誠好矣。上曰,然矣。雖然予則一言蔽之曰,停役爲好,予嘗夙宵思之,我國用財之道,與中原有異。中原則貨泉流行,無處不在,而至於我國則財用實不足,豈可强爲大談乎?方今還穀保米,折半停退,國用匱竭,今此停役之議,非必有足於國用,而詳思分數,則或不無有益於荒歲民事。濟恭曰,臣則以事理推之,後世之人,每以事與理,分而貳之,夫事從理中出,故事合於理則可行。今此城役,可謂合於理之事也。上曰,當初予以禁御番錢停捧之計設施,而其計果合於故處士之言,雖曰億中,而誠亦奇矣。然而兩營十年所聚三十六萬兩,已入於役用,畢竟則雖可充數,而均廳之貸用已竭,今於何取用?以今所見,財可謂竭矣。夫財用之無中生有已極矣。卿須深思生財之方。履素曰,臣聞領府之言,則可用二十萬兩,可以完役云矣。上敎濟恭曰,卿言若此乎?濟恭曰,此非臣言,卽華城留守之言也。上曰,其人之言,何足取信?當初始役之時,謂以二十萬兩,可以完役云矣。卽今所入,果至幾許耶?近聞築城一間所入,爲一千兩云。如此則雖削之又削,不下四十萬兩然後,可期完役。此將何以辦出乎?領府勿以先入之見爲主,須更爲深思也。大抵其地多沙石,土品斥鹵,浮石墾土極難,予試使起耕,不過數十石落,今若限數尺拓去浮土,使民起墾,則不出十年,可成沃野,又可得百倍之利。非久當出華城所入之物力矣。且農桑,民業之本,植桑樹以爲衣食之源,則豈不美哉?予非敢自信己見,只以事關華城,故寤寐思量,靡不用極。濟恭曰,聖敎誠至當矣。然而至於城役之停,恐非得宜。臣待罪華城時,其所經營造備之物,盡爲消融於遞歸之後。其後新留守所費物力,又復如是,以此言之,停役豈不反害乎?上曰,城役雖曰公役,而如此歉歲,實難興作矣。秉模曰,旣撤還始,所失甚多矣。上曰,所失雖多,所得必倍矣。濟恭曰,使民赴役,是使民知此役之所重。又況給價雇軍,初非調發民力,則城役,何妨於歉歲民政?而殿下必欲停之也。上曰,以外面言之則停役,似無損益於荒歲之政,而不言之中,亦有利益於民者矣。且以事功言之,披草萊作宮室,役之巨者,若銳意興作,草草了當於一二年之間,則有非萬年鞏固之計也。晉州之城,卽故相柳成龍之摸倣中國城制者也。見其遺稿,其才智力量,不可但以故相稱之也。今此華城之制,亦所以摸倣於晉城,而欲其基址之堅固,期於永奠,此所謂不虞之備,豈可急急董役,惟以速成爲主乎?若使故相在此,則必從吾言矣。濟恭曰,是城,處王城百里之地,當三南來往之路,此實大關防大藩屛,豈不重且大乎?上曰,門樓明朗乎?濟恭曰,明朗矣。上曰,向聞留守之所陳,則以爲蓋瓦不如都城門樓,材木易傷云,而歸咎於瓦匠,是豈瓦匠之罪哉?都城門樓簷長,爲八九尺,而此門則簷短云。此是任事人之不善也。川渠則固無妨於城址,而虹蜺果勝於石橋耶?濟恭曰,勝於石橋矣。上敎濟恭曰,城門與將臺扁額,卿須留意也。若夫停役與否,當待明春園行時定議,卿等須更思也。予則當舍己從人。濟恭曰,聖人雖明見萬里,臣願加聖三思,待明春動駕親審後決議焉。上曰,次對爲之。履素曰,頃因義州民人等上言,本府別還一萬石,限七年以錢代捧便否,論理報來之意,行會矣。卽見義州府尹李義直所報,則以爲本府民戶,殆近二萬,口爲八萬七千五百餘,還餉折米爲五萬六千餘石,雖傾庫盡分,每口不滿一石,則不可謂之民少穀多。邊上軍餉,與他自別,且將士支放及使臣留住時放下,皆就留庫中減下,故餉穀漸縮。庚戌·壬子兩年,請得他邑穀,以繼接濟,昨年則留庫中加分,故不至轉運。今年雖免大歉,鄰邑俱爲歉荒,如此之時,萬石軍餉,以錢代捧,明年排巡不足,則將何接濟乎?況今開倉已久,別還名色,幾多畢捧,有難輕議爲辭矣。民戶穀數,旣無多寡相妨,支放接濟,所關又係緊切,而開倉之後,所捧已多,則錢捧一款,非所可論。上言內辭緣置之,以虛妄之說,致煩天聽之罪,不可置以勿論。狀者,令本府嚴治懲礪之意,分付,何如?上曰,依爲之。出擧條履素曰,戢捕之政,纔已另飭營邑,而若其擧行之勤慢,係於兵使,則所當十分惕念,俾有實效。而近聞竊發之患,湖西尤甚云。筵稟屢飭之下,豈容若此?此而不嚴飭,無以勵後。忠淸兵使李潤國,爲先罷職。各鎭營,又或藉此,不能戢捕眞箇竊盜,侵困良民,徒致騷擾之弊,則其罪尤當如何哉?以此意,別加嚴飭於新除兵使及道臣,期於民則安堵,盜則屛跡之地,何如?上曰,依爲之。出擧條秉模曰,頃因傳敎,湖南禁御鄕軍,已爲限麥秋停番,而嶺南·湖西年分回啓時,停番一款,論理附奏事,命下矣。兩道年分狀啓,因其節晩,姑未上來,而三南年事之歉荒,參以前後狀啓及近來傳聞,無甚異同,恐不必遲待年分狀啓。一體限麥秋停番之意,分付兩營及兩道道臣,何如?上曰,一體停番,可也。出擧條上敎庠曰,忠淸兵使之代,擇差也,去者勝於來者然後,可以責效矣。上曰,近見平市手本,則市上之穀甚少云。外方船卜,尙早而然耶?濟恭曰,似尙早矣。第聞民間之言,則以爲廟堂,嚴束市人,故穀商多厭避不來云矣。上曰,何以則使商舶穀物坌集京市耶?履素曰,穀商豈有避往他處之理?秉模曰,初秋市直,專以畿農高下,今則市直不甚踊貴,而若漸漸騰踊,則可悶矣。上曰,卿等須思商舶輻湊之道。秉模曰,日前務安縣監,以年老相換矣。洪原縣監丁志元,亦年老云,何以爲之?上曰,志元年老乎?領府必知之矣。濟恭曰,年纔過五十矣。上曰,吾知其至貧可矜,畿邑守令中相換,可也。上曰,文川郡守尹寅基則貌雖不揚,而天資近道,古所謂衣弊縕不恥者,此人可能之。其爲抄啓文臣時,始則文不成樣,末乃刻意讀書,至於墳典,無不成誦,人固不可以貌取也。文川雖弊邑,足可任也。靑山縣監李之淳則見其爲人,頗淳實矣。治邑不在了了也。庠曰,遺漏老人上來云,竝付僉同樞,何如?上曰,今日政下批,可也。上曰,備堂先退,臺諫往臺廳傳啓,可也。仍命退,諸臣以次退出。上乘輿出逌瞻門,入弘化門·明政門·永淸門·交泰門還內。諸臣以次退出。
上在昌德宮。停常參·經筵。
藥房提調徐有防,副提調沈煥之啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪大協啓曰,明日常參·經筵取稟。傳曰,停。
李相璜啓曰,大司憲林蓍喆呈辭,執義徐有沂,掌令申大龜在外,掌令鄭景祚,持平洪秉臣,傳旨未下,持平鄭魯榮,牌招啓辭未下,監察茶時之意,敢啓。傳曰,知道。
傳于沈煥之曰,都承旨入侍。
傳于李儒慶曰,同副承旨入侍。
承旨前望單子入之,洪大協落點。
兵曹口傳政事,副司直單南公轍。
以平安監司金思穆狀啓,平壤庶尹朴知源,身病沈重,不得已罷黜事,傳于沈煥之曰,此時守令,豈可數遞?此狀啓還下送,如已上來,令該曹下送後,草記。
沈煥之,以吏曹言啓曰,成均館博士申溥,除拜後過限未肅拜,依例罷職,何如?傳曰,允。
李儒慶,以備邊司言啓曰,因傳敎,喬桐府餉穀當捧之數,昨年特停之大同,爲幾許,關問該道矣。卽見京畿監司徐龍輔所報,則枚擧喬桐水使許任牒報以爲,喬桐府餉穀當捧條,七十五石零,而開倉後所捧,只是二石。昨年大同停退條,爲三百二十三石零云矣。餉穀都數,不過七十餘石,則似無停代之可論,而若以當納者,分而言之,則其中亦必有多數受食之民,此等之類,使之抄出,就其中最難捧處,依北漢城餉例代捧。至於大同米則比諸城餉,尤爲體重,亦非還餉之以戶受食者,則分數仍停,未必爲均惠之道,全然仍停,亦關後弊,此則置之,何如?傳曰,允。
洪大協,以司譯院都提調意啓曰,使行入彼地後,凡百周旋,專責於堂上譯官,而目今使行稠疊,堂上譯官之有履歷可任使者,適値乏少,難以分排。在前如此之時,多有稟請陞資之例矣。漢學敎誨鄭思玄,爲人履歷,實合陞品任使,倭學堂上譯官金健瑞,前任釜山別差時,館倭稱以舊例,每當春秋社日及百種節目,出入舊館,濫行閭里,村女驚擾,爲弊莫甚。責諭館守倭,永爲禁斷,自此以後,諸倭慴服,莫敢違越,村民安堵,至有立碑之擧,故伊時東萊府使柳焵,據實枚報,其所效勞,合有酬賞之典。上項漢學敎誨鄭思玄,倭學嘉善金健瑞,特爲加資,以爲激勸任使之地,何如?傳曰,允。
洪大協,以兵曹言啓曰,湖南禁御鄕軍及本曹騎兵,已爲限麥秋停番,而嶺南·湖西禁御鄕軍,今亦一體限麥秋停番事,出擧條矣。本曹嶺南·湖西騎兵,宜無異同,亦限麥秋停番之意,兩道道帥臣處,知委施行,何如?傳曰,允。
李相璜,以壯勇營言啓曰,本營右司鄕軍等,私自收斂委折査治粘目判付內,各邑當該守令等,令道臣査出,今後不禁人,指名報來後,草記論罪事,命下矣。卽接京畿監司徐龍輔査報,則楊根郡守尹行醇,坡州前牧使申大坤,楊州前牧使李東馨,高陽前郡守吳載光在任時,旣承飭令,不能禁斷,至今因循,揆以事體,萬萬駭然。竝令該府,拿問處之,何如?傳曰,三令五申之意,姑先從重推考,可也。
知敦寧李聖圭疏曰,伏以,臣向叨憲長,屢違召命,相箚院啓,左右迭發,其所聲罪,有非尋常紏效之比。臣至今追思,不覺心悸而魂戄,實欲求死而不得也。祗荷聖度涵容,薄罷旋敍,旬日之內,復除宿趼,而四維爲重,鐵限在前,不免更犯違傲之罪,果然諫臣論啓,又有譴削之請,前後非斥,俱係嚴峻。臣誠驚懍悚蹙,尤無容措。乃者敦寧府新命,忽降於縮伏訟愆之中,臣手奉恩誥,益不勝惝怳感激之至。固當卽日趨膺,以伸叩謝之忱,而區區廉防,豈可諉之以時日之稍久,職名之有異,爲揚揚冒出之計哉?玆敢略控短章,仰瀆宸嚴。伏乞聖明,俯賜諒察,亟命鐫削臣職,以謝公議,以靖私義,千萬幸甚。臣無任云云。答曰,省疏具悉。卿其勿辭行公。
甲寅十月二十日午時,上御重熙堂。同副承旨入侍時,同副承旨南公轍,記事官鄭文始,記注官承膺祚,記事官吳泰曾,原任直提學徐有防,以次進伏訖。上曰,有司堂上入侍。出榻敎賤臣承命出傳,與有司堂上沈頤之,偕入進伏。上曰,經費料祿區處,當爲幾朔乎?頤之曰,別營軍資監,當支閏二月,廣興倉,當支正二月爲定矣。上曰,明年收租,亦似不足矣。頤之曰,自上每以民事,夙宵憧憧,故至於經費,臣不敢一辭仰達,而誠萬萬可悶矣。收租諸道年分齊到後,可以料量矣。上曰,琉球國漂民,不日當來云。付送於冬至使行,似好。咨文,詳考可據前例,撰出,可也。頤之曰,臣於摠廳事,有及時稟達者,長湍·南陽兩邑馬兵,每於十月,該邑初抄,合試於京營,直赴居首矣。今春長湍府使徐有和,心馬兵役賤人,不應募,請其改號別驍士。其時前摠戎使鄭民始,稱號改以別驍士,都試,依前擧行事,筵稟蒙允矣。及當今秋都試新募者,聞以馬兵例應試,擧有落莫散去之意,蓋名號則驍士,都試則馬兵故也。若依坡州例,以別驍士規矩試取,則有違於筵稟定制,而合設都試之南陽馬兵,無歸屬處,軍制科制,俱爲相左。都試設行,例在此月之中,不可不及今定式,問議于大臣·將臣,處之,何如?上曰,依爲之。出擧條頤之曰,本廳軍校支放,皆以需米耗米須用,而今年則因朝令,皆以錢代捧矣。支放,例自十月以新捧上下,而今無以本米上納者,則料條無從他拮据之策,只有明春惠廳所受,月課米給代條一千石,而惠堂以其翌年預下,不欲推移,惠堂所執,非無所據,而本廳形勢,此外更無他道,則今朔料條四百石,不可不姑先就資於月課米。且以明年料條言之,捧留代錢之外,無留庫餉穀,則勢將自朝家變通。臣意則江倉附近邑捧留中,量其道里便近,使之輸納於江倉,則還民無山城負戴之勞,將士有料米繼給之道。此則待日後賓對,使將臣之曾經摠使者,預爲商確,稟旨擧行,似好。故敢此仰達矣。上曰,詳問便否於道臣,草記稟處,可也。出擧條上敎有防曰,有何可達之事乎?有防曰,畿甸最近處試券,已多先到者,其餘諸邑,隨其程途,可以陸續入來。故自今日當始考役,而大邑三人·中邑二人·小邑一人,旣有成命矣。第無論大中小邑,或多有巍作之如二字等者。而若拘三人二人已定之額,不許入格,而反在他邑三字等入格之下,則此甚難處。且以小邑言之,若只取一人,則於賦·於詩,取此闕彼,亦爲斑駁,此不可不一番稟定。故敢此仰達矣。上曰,二字等,竝屬額外,特用別例,使之一體赴覆試,小邑亦取詩賦各一人,可也。出擧條仍命書傳敎曰,同副承旨許遞,前望單子入之,待下批牌招察任。命退,諸臣以次退出。
上在昌德宮。停常參·經筵。
洪大協啓曰,明日常參·經筵取稟。傳曰,停。
洪大協啓曰,來二十五日朝參日次,而國忌齋戒相値,頉稟之意,敢啓。傳曰,知道。
李儒慶啓曰,禁衛營將官來言,今日本營軍兵,日次私習云矣,敢啓。傳曰,知道。
李儒慶啓曰,輪對官來待矣,敢稟。傳曰,入侍。
傳于沈煥之曰,都承旨入侍。
傳于洪義浩曰,左承旨入侍。
傳于李儒慶曰,同副承旨入侍。
李相璜啓曰,合辭闕啓,事甚未安。今日政新除授臺諫,竝待下批牌招,何如?傳曰,允。
以持平鄭魯榮牌不進罷職傳旨,傳于李相璜曰,只推。
傳于尹致性曰,右承旨入侍。
傳于李相璜曰,左副承旨·右副承旨入侍。
洪大協啓曰,卽伏見全羅右水使鄭彦衡琉球國人出陸事,到院狀啓,則判府事金憙名字誤書,狀啓所當還下送,而係是邊情,雖不得不捧入,而事體所在,萬萬未安。從重推考,何如?傳曰,允。
以刑曹坐不坐單子,傳于李相璜曰,在外參議許遞,前參議鄭致淳仍任,牌招察任。
以濟州移轉穀發運時,海神祭獻官徐榮輔狀啓,海南縣所載移轉各穀看審馳啓事,傳于李儒慶曰,船隻齊到,趁期裝載,爲耽羅望哺之民情,何等多幸?其間已爲發船,亦已行祭,還到沿邑慰諭乎?待其慰諭,每邑各以形止及民情登聞事,回諭。
以全羅監司李書九狀啓,琉球國漂人問情事,傳于李儒慶曰,琉球國漂人之無事渡海可幸。島中適有解語之通事,能爲問情,此後次次訓誨,別設料窠,各別勸課之意,分付牧使事,回諭。當該通事李益靑,待其上來,令該曹別爲施賞。昔則琉球人,往來於我國,我國亦知彼音矣。近來不然,所謂濟州入去之譯學,爲無用之物。今番則令譯院,另定年少聰敏之人,領至灣上,或彼中學其言語,如有未盡條件,琉球朝貢之年,更爲入送,翻解音韻事,令都提擧知悉。
沈煥之,以司饔院監膳提調意啓曰,漁夫貢人等呼訴內,卽今冬節已屆,魚族隱入,設網屢日,終未捉得,闕供生事,迫在朝夕云。每年如此之時,以他可合之魚及活鷄,例有參半代捧之規,而莫重御供,自下不敢擅便,惶恐敢啓。傳曰,代捧,可也。
李儒慶,以兵曹言啓曰,今十月二十一日武臣賓廳講書時武臣兼宣傳官李光逵,通鑑第五卷不通,訓鍊都監哨官李榮培,通鑑第二卷不通,竝依定式推考警責,何如?傳曰,允。
李相璜,以訓鍊都監言啓曰,以政院啓辭批旨內,聞是守門中官,不給承傳色,直給別監而然云。當該中官過甚,爲先逐送本土,砲保停納貧民代充定捧上事,令訓局分付可也事,命下矣。中官李光彩,乃是坡州之人,而坡州則本無本局砲保軍不可充定於停納貧民之代,別爲錄置砲保後,以細木捧上事,發關知委於該道道臣之意,敢啓。傳曰,知道。
李相璜,以義禁府言啓曰,嶺南尤甚邑定配中,巨濟洪亮猷·鄭必秀,玄風李義肅,移配道內,稍實邑昌原元弼新,移配京畿稍實邑。湖西尤甚邑牙山尹光心,海美柳殷鉉,或襲謬或除拜屬耳,而俱不過微眚,分揀放送事,命下矣。尹光心·柳殷鉉,分揀放送事,分付該道道臣。洪亮猷慶尙道河東府,鄭必秀蔚山府,李義肅彦陽縣,元弼新京畿朔寧郡移配,而竝仍前罪目,依例發遣府書吏羅將,押送于新定配所之意,敢啓。傳曰,知道。依湖南例,令本道擧行,可也。
吏曹啓目,粘連觀此漢城府右尹沈晉賢上疏,則以爲臣與新除授判尹具㢞,有從娚妹應避之嫌,一司周旋,有違格例,亟命選部遞改亦爲白有臥乎所,相避之法,在下當遞,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
正言張錫胤疏曰,伏以臣以其跡則螻蟻之賤也,以其材則樗櫟之朽也。惟我聖上,曲費造化,包荒臣於衆棄之中,假措臣於人望之外,俾廁周行之列。嗚呼,講製抄啓,何等文華?而叨參榮選之末,厚沐作成之化,園寢守直,極其愼嚴,而猥忝拚和之列,少伸愴慕之忱。始也陞六之恩典,至及於蔑效之賤,終焉亞憲之特授,又出於不虞之眷,前後恩造,逈出尋常。噫,一微蟲於春雷而偏被鼓動之歡,一孤根於雨露而洽受沾潤之澤,高天厚地,無往而非恩渥也,泰山·黃河,不足以喩崇深也。臣雖迷如大馬,頑如木石,苟有毫末報效之道,豈不欲糜身粉骨,少伸隕結之忱?而第伏念國家之命官設職,非欲榮其人而侈其身也。蓋欲其一藝一能之裨益於國事也,臣之千疲百劣之狀,無所逃於聖鑑。而若其至庸極陋之實,則日月之明,猶有未盡燭者,玆敢略陳顚末。惟聖明察之臣才性短拙,文詞腐淺,自知無需世之具,而特以箕裘之業,粗習工令之體,未成一藝之名,濫竊不幸之科,闔門愧懼,若墜淵谷。而適臣年甲,偶符於臣先祖臣新豐府院君登第之歲,黃口小臣,竊不自量。每以先祖之事先朝者,引而自勉,上不負聖恩,下不墜家聲,卽臣區區釋褐之初心也。然其駑蹄之鞭,雖長而不起,蚊背之山,欲强而旋仆,唐突白癡,隨處黑窣,調一職而罪戾層加,試一事而瘡疣百出,以言乎記注則最是筆翰之鈍劣,以言乎臺閣則初無言議之激昂,以言乎筵體則慌怯而失措,以言乎奏對則顚倒而失辭。蓋以殘拙暗劣之賤,近威顔尺五之天,嚴畏敬愼之心,有倍恒性,雷霆之威,不作於上,而淵氷之懼,自切於下,蒼黃顚錯,解或不失其常度。中心則雖出於肅敬之至,而外面則反欠於肅敬之體,貌不入樣,動觸於機,十年通籍,一味倀倀。此而可堪於百執事之末乎?顧其無所肖似之狀,自知旣明而貪榮戀祿,冥進而不已,則大而辜恩,而小而辱身,必至之事,臣之狼狽,固不足言。其爲淸朝之羞,當如何哉?抑臣又有萬萬悲苦者,臣於壬子夏,伏承北郵除旨,赴任纔一旬,遽聞臣本生母罔極之變,千里叫天,五內墜地,冥然一縷,絶而甦者數矣。臣之情事,尙忍言哉?嗚呼,臣母夙嬰奇疾,寧日恒少,緣臣誠薄,非徒便身之物,不能仰給。至於糊口之資,乃反望哺,衷情之隱痛,有時忘生。但母年不至篤老,臣名早登仕籍,竊以爲尙有來可追之望矣。母子相對,每以是爲慰,今則門閭之望眼已斷,桮棬之口澤尙存,百里之米,莫逮於生前,萬鍾之祿,何補於身後?生不得致養,病不得視湯,沒不得面訣,臣爲人子而遭此情理,如綫之喘,亦覺支離,而沒身之恨,不得磨滅。蓼莪詩所謂人莫不穀,我獨不卒者,正謂臣今日情私也。人理到此,寧忍爲生?然猶飢食而寒衣,日作而夜息,掣電之光陰迅駛,一閏之星霜奄遒。子夏之哀,雖未成琴,聖人之制,無所不佩,頑然以不孝之身,居然作平人之樣,從今以往,惟當息影屛迹,跼高蹐厚,避遠榮塗,蟄伏窮廬,扶將於生父之膝,瞻依於先塋之側,少表靡逮之心,是臣至切之願也。昔朱夫子以祿未逮親,未忍從宦爲辭免之義,有曰頃者微祿,徒以爲親。今則禍罰之餘,誠不忍虛冒榮寵,以增不垍之悲。今臣終天之恨,有甚於昔賢所遇之時,則敢將聖賢辭免之義,援以爲說者,豈臣情之所可得已也哉?臣之人器之不稱,旣如彼,情私之不忍,又如此,爲身之計,莫若優游讀書,歌詠聖世,一以寬悲苦之情,一以涵生成之澤,朝暮方冊,佩服弦韋,焜燿之光,不至終泯,毫刹之長,猶有所進。其於移孝爲忠之道,日切磋而勿失之而已矣。伏乞天地父母,哀臣之情理,燭臣之人器,諒臣從仕之年太早,念臣事君之日方長,勿以卑微而不屑之,勿以蒙騃而摧折之,將臣所帶職名,亟賜鐫免。仍命選部,一切官職,不復檢擬,以垂終始之恩,千萬幸甚。臣方乞免,官職去就,非所可論。旣不以官職自居,則亦不宜贅及他事,愚衷所激,有不容終默者,而亦拘禁令,固不敢說到於原啓中辭意,試以三司所請捧入日款,略陳之。惟殿下垂察焉。夫禁者,有國之大防也。周官司冠之職,所以掌邦禁,而古者入其境,大問大禁者,其意蓋至嚴矣。至若討亂賊進忠言之禁,古今天下,未嘗聞彷彿於是者也。伏惟我殿下,治法堯·舜,學貫天人,此箇義理,宜不待群下之說而靡不畢燭也,明矣。然而禁令之至今自在,豈群下所嘗仰望於聖明者哉?設法而禁之,已萬萬過中之擧,而禁之之不足,必使門將而遏之,騎曹而察之,喉院而斥退之,以爲一副規模,以至於大臣失其官,三司失其職,人不得爲人,國不得爲國者,凡幾箇月矣。向者遽因大僚之筵奏,許開臺閣進身之路,廷臣之所仰望於殿下者,因此而務積誠意,繼進舊啓,則庶幾感回崇聽,快洩輿憤,旣晦之義理,可以復明,旣墜之倫綱,可以復振矣。及夫臺臣之詣臺而封置之命遽下,陳箚而天聽愈邈,求對而嚴敎荐降,繼以有揭壁之擧,乃使無識一武夫,抵死牢拒,終不入啓,此何事也?此何擧也,孰謂聖明之世,乃有此千古所未有之擧也?噫,七字缺〈私〉不可以勝公,卽有國之常經,而殿下上承宗社之托,下係兆庶之望。凡於大義所關,公議所在,有不容循一己之欲而廢天理之正也。其何可牽掣於◆◆之間,而蕩然壞了於在府之關和乎?今日啓中諸賊,孰非廷臣之所可沬飮致討?而若夫撑宇亘宙,消滅他不得者,卽此啓是已。朝紙之上,他啓皆出,而此啓獨漏,遂使穹壞之間,無此啓辭,往古來今,寧有是耶?朝廷,萬民之所觀瞻,而一番擧措,八方之見聞駭惑,臣隣,聖主之所禮使,而一場波盪,朝著之景色愁沮。臺閣,國之耳目也,耳目壅蔽,則人之視聽莫辨矣。言路,國之血脈也,血脈不通,則人之榮衛受傷矣。雖在平常無事之時,訑色拒人,聖訓攸戒。而況大論所同,雷霆不得以威之,輿憤所激,鈇鉞不得以推之者乎?臺臣之多年爭執,專爲此啓,而殿下則曰姑捨汝所當言所欲言,而惟上敎是承是從,聖人所訓,惟予言莫違者,不幸近之。然則彼大臣·諫臣,何爲而設其職也?承宣·論思,何爲而備其員也?國家一日無此啓,則中國而夷狄矣。人臣一日闕此啓,則人類而禽獸矣。自設禁令而至于封置,自封置而至于今日,又三易月于玆矣。臣亦今日臺閣中一人耳。欲進則禁令所拘,無路原啓之登徹,欲退則憂憤所激,不勝腔血之積沸。二者之間,未有所當,此臣之所以徘徊前却,懇叩辭避而不能已者,而此啓入徹之前,卽忠臣烈士,不苟生之時也。況忝居言責而不得言責者,豈不思所以自靖之義乎?臣之逖違天陛,通來三載,區區戀結之忱,實倍平日,恍忽夢寐之間,固多昵瞻天顔之時。蓋其狗馬之戀,旣有所不能已者,故鷹鸇之逐,自有不能已者,而況聖德之貽累,朝廷之闕失,莫大乎此,則以臣夙蘊之心,素執之義,安得不首以此事,冒死陳請乎?詩云中心藏之,何日忘之者此也。四月以前事,雖無及於已往,八月以後事,猶可追於方來。伏願聖明,淵然深思,幡然開悟,末端兩啓,特許捧入,亟允三司之請,以絶亂本,以光聖德焉。嗚呼,此是目今第一義理,其他設施,卽不過第二件事也。此事出場然後,民憂國計,庶可有次第着手處也。我聖上宵旰一念,唯在於歉歲拯濟之方,深軫列邑料賑之弊,繼降抄戶停退之敎,十行丹綍,諄諄以有民有國四箇字,揭爲群言之首,有足以感神人而孚豚魚,凡在臣隣,莫不感激。廟堂之相與講究者,惟是民事,臺閣之相繼陳奏者,惟是民事,而其所云爲施措之策,要不出我殿下睿裁區劃中出來,則雖使臣,悉心對揚,欲效一日之責,初非別般新奇之說,固無容架疊,而最是目下節用,實爲救荒之一端。故玆又略陳焉。嗚呼,朱子竭論天下之要道急務,條列十事而節財用,卽其一也。首引夫子節用愛人之訓,反覆深切,蓋爲國者,雖有愛人之心,而財用不節,則民不被其澤故也。惟我聖上臨御二十年,躬儉之德,孚于遠近,抑奢之敎,非止一再,宜其上行下效,習俗丕變,而奈之何閭巷之間,侈風漸痼,以至公私下賤,羞着麤絺,市井無賴,竝服紬緞,闊袖大帶,無非踰制,輕裘煖貂,視以分內,一人之身,動費百金,此莫非效顰於士夫而爲蠹於國家者也。顧今民無恒産,倒懸日甚者,未必不由於此,豈非可憂之大者乎?衣服之制,紬緞之禁,自有邦憲,則此不過執法之官一號令之間事,而禁網太弛,民不畏法,臣謂亟令三司五部,申明舊典,凡有干犯者,依律徵贖,斷不可已也。然而正朝廷以正萬民,先儒之言也。五十者衣帛,聖王之政也。上自朝紳章服,下至士庶服着,一切華靡之習,祛其太甚,以示風行草偃之意。而凡士庶之年未五十者,毋論有官無官,男女貧富,非位至卿宰者,則大小衣服,無得着紬帛,設爲定制,一有犯者,朝官則用貪汚之律,大則降資,小則斥黜之,士庶則量其所着原價之多寡而徵贖之,庶可爲正風俗節財用之一道也。嗚呼,國家萬事,顧莫如保嗇聖躬,而乃殿下以虞帝達四之聰,兼夏后惜寸之工,凡一日萬機之湊,無不躬自裁決,錙銖毫釐,無一或漏,宵錦旰玉,不自知勞,求治之盛,臣方欽頌之不暇。而朱夫子之訓曰,聖人之志氣,無時而衰,聖人之血氣,有時而衰。今我殿下奉歡殿宮,念切喜懼,雖存不稱老之孝思,而殿下之春秋,亦已富矣。節宣之方,自別於撫壯之際,保嗇之道,宜軫於宵旰之勞。第緣在下之臣,不能稱揚德意,宣布休命,因循爲習,偸惰爲能,大而訏謨,小而注措,以無爲爲例套,以當事爲迂闊。至於至微至細期會之末,簿牒之小,必待飭敎之屢下,反使殿下,有下行有司之歎,紀綱之頹敗,有不足言,其爲妨於保嗇之節,亦當如何哉?自今以往,嚴飭各僚,凡應行節目之少違程式者,繩以重律,必使當理而後已,趁期而後已。在下者無敢推諉而占便,無敢弁髦而厭事,殿下恭己而守成,則紀綱自振而保嗇之方,自得其宜。惟殿下勉之。當今首先之務,固在於保養元良而猗我聖朝,承列聖精一之傳,垂萬世貽燕之謨,其於早敎之方,固知無所不容其極,宜不待群下之仰勉。而若其揀選宮僚之方,尤所預講,文行方正之士,限以强仕,以上旁求羅,試以郞署之職,擇其中最端良正直之人,以備宮僚,則其爲導率睿德之道,豈少補之哉?惟殿下,無以人微而廢其言,深留聖意焉。方今之弊,亦莫大於科擧。我國取人,專尙科擧,抱經濟之策者,必由是而進,爲身家之謀者,亦由是而進。雖先輩高蹈之士,莫不以是而勉進後學。他日廟堂之器,方伯之材,率在於是則此非獨在下之所重者存。而抑亦在上者之所當重也。科場一弊而廉防大壞,科規一渝而文章日汚,近之則靑衿之風習澆漓,遠之則簪紳之政措頹靡,此亦莫大之憂也。或以爲不廢取士之法,則士習不可正也,人才不可得也。或以爲不行薦士之法,則士習不可正也,人才不可得也。臣則以爲皆未也。法無無弊之法,惟在用法之如何。國家科擧之法,已四百有餘載,而以此法正士習,以此法得人才,亦嘗做得熙洽之治,則今不必變古之制,亦當復古之制。蓋近來科場,無一定之規,古法之存者,今無一二矣。或科科而異規,或所所而異制,爲擧子者,眩於擧行,冒沒之徒,或蔑規而幸占,廉隅之士,或拘制而見屈,此卽不可不矯之弊也。一依國典所載之制,借述者如是而罪之,代述者如是而罪之,書手如是治之,隨從如是治之,以至於挾冊之禁,呈券之限,擧子之用奸,試官之用私,其律深淺大小,預爲頒示中外,一有所干,斷以本律,則庶可以少紓其弊也。或以爲如是則不文者,皆有向隅之歎。此有不然者,擧子之不文者,非法之罪也,卽擧子之罪也。況此法之行,悅之者衆,而不十年之內,不文者皆可爲能文之士,而士習由是而可正焉,人才由是而可得焉。朱子所謂非科累人,人累科擧者,卽此意也。惟殿下澄省焉。臣無任云云。省疏具悉。所陳諸條,當留意,爾其勿辭察職。
掌令申大龜啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不少畏蹙,益肆凶毒,一室兩賊,同惡相濟,詬罵天日之凶言,無所不至。指斥乘輿之悖語,罔有紀極,傳說狼藉,有耳皆聞。而至登諫長之疏論,致有法罪之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰在家不知,其子悖說之噴出也。亦是自有所受,則此賊父子窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而迺者天網大恢,遽下疎放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,快正王法。新除授徐有沂,時在慶尙道安東地,請斯速乘馹上來事,下諭。答曰,不允。下諭事,依啓。
甲寅十月二十一日辰時,上御熙政堂。輪對官入侍時,行都承旨沈煥之,左承旨洪義浩,同副承旨李儒慶,假注書韓致重,記注官承膺祚,記事官吳泰曾,社稷令柳,承文校檢白師敏,副正字洪宅夏·李,司宰僉正趙基顯,主簿李是銓,直長任尙濂,奉事李祉亨,西學訓導韓光烈,禁府都事李龜錫·李元臣·金履九·申翼顯·鄭持容·鄭冕綏,司饔主簿李箕元,奉事孔允東·尹鎰,繕工主簿尹之衡,監役尹心約·李田秀·鄭致愚,奉事李命存·尹熤,副奉事柳肅之,假監役洪章輔·徐有昌·林弘遠,宗簿正崔景岳,主簿朴命球,直長林淵浩,漢城庶尹李惟稱,判官李基讓,主簿辛漸·金世根,長興主簿蔡潤銓,奉事崔奎晶,以次進伏訖。上曰,右承旨·左副承旨·右副承旨入侍。賤臣承命出傳,與右承旨尹致性,左副承旨李相璜,右副承旨洪大協,偕入進伏。上敎煥之曰,輪對官以次進前。等各奏職姓名訖,曰,職掌,所懷無。師敏曰,職掌,事大交隣,本朝箋文,所懷無。宅夏曰,職掌,事大交隣,本朝箋文,所懷無。曰,職掌事大交隣,本朝箋文,所懷無。基顯曰,職掌所懷無。尙濂曰,職掌魚醢,遺在,大口魚三千八百七十三尾,石首魚一萬二千七百九十一束四介,民魚六百十一尾,靑魚五千八百二十八同三介,所懷無。祉亨曰,職掌魚醢,遺在,白鰕醢一百六十三筩,蘇魚醢二百六十三桶一斗九升,眞魚二千三十八束五介,卵醢七十七桶一斗八升,所懷無。光烈曰,職掌,訓導儒生,所懷無。龜錫曰,職掌,所懷無。元臣曰,職掌,所懷無。履九曰,職掌,所懷無。上曰,是誰也?煥之曰,故山林亮行之子也。上敎履九曰,年幾何?履九曰,四十九矣。上曰,予每念故山林而不忘,非但待之以士而已也。翼顯曰,職掌,所懷無。持容曰,職掌,所懷無。冕綏曰,職掌,所懷無。箕元曰,職掌,所懷無。允東曰,職掌,所懷無。鎰曰,職掌,所懷無。之衡曰,職掌,索色,所懷無。心約曰,職掌,鴨島色,所懷無。田秀曰,職掌,還下色,所懷無。致愚曰,職掌,炭色,所懷無。上敎致愚曰,汝之三寸好在耶?致愚曰,好在矣。命存曰,職掌,竹色,所懷無。熤曰,職掌,紫門,所懷無。肅之曰,職掌,工作色,所懷無。章輔曰,職掌,材木色,所懷無。有昌曰,職掌,鐵物色,所懷無。弘遠曰,職掌,長木色,所懷無。景岳曰,職掌,所懷無。上敎景岳曰,汝何年登科乎?景岳曰,己卯科也。上曰,此人,侍從中首舊軍,自鄕何時上來乎?景岳曰,前月上來矣。上曰,其處年事,何如?景岳曰,穴農也。命球曰,職掌,所懷無。淵浩曰,職掌,所懷無。上敎淵浩曰,汝是冕浩之四寸乎?上曰,冕浩之文,勝於汝乎?淵浩曰,才本魯鈍,初無優劣之可稱也。惟稱曰,職掌,六臘月褒貶事,所懷無。基讓曰,職掌,戶房板籍事,歲饌老人抄啓事,獻民數事,所懷無。漸曰,職掌,兵房禁火事,宮都城巡審事,座吏事,禮房揀擇事,未婚未葬抄啓事,山訟事,所懷無。世根曰,職掌,刑房檢驗閭家奪入禁斷事,工房坊役事,道路橋梁修治事,民家頹壓書啓事,所懷無。潤銓曰,職掌,席子色,所懷無。奎晶曰,職掌,紙所懷無。義浩曰,京外啓覆,曾有災年不爲之例,今年則何以爲之乎?上曰,如有災年不爲之例,則勿爲,可也。仍命退,諸臣以次退出。
甲寅十月二十一日辰時,上御重熙堂。左承旨入侍時,左承旨洪義浩,假注書具得魯,記注官承膺祚,記事官吳泰曾,以次進伏訖。上命讀公事,書判付訖。命書傳敎曰,嶺南尤甚邑定配中,巨濟洪亮猷·鄭必秀,玄風李義肅,移配道內稍實邑。昌原元弼新,移配京畿稍實邑事,分付禁府。柒原李達孫·金悌得·具太世,固城高三老味·朴昌彬,熊川柳己同·全得中·韓判老味·金正彦,泗川李集勳·李鐺源·車慶百·金百信·徐完世·姜詢岳·諸癸孫,巨濟趙常本·車鳳祚·金福伊,金海鄭相魯·朴長淵,迎日池應彩,南海尹錫祚等,令道臣,稍實邑,次次移配。固城蘇采得等四名,移配海西。玉浦連伊,南海呂再老味·福金,卽其地方爲奴婢使役,俾除保授之弊事,分付。又命書傳敎曰,湖西尤甚邑恩津崔昌孫,畿邑稍實處移配。藍浦洪太順·黃應海,唐津金大福·金振哲,庇仁金福成·閔致宗,海美王就道·李仁千·李德希·李貴奉,泰安金孫伊·韓順乭·安萬昌,韓山孫慶裕,永同洪成太等,竝令道臣,道內稍實邑,從便徐徐移配。沔川金景烈,嚴刑一次,移送原籍官事,分付道臣。牙山尹光心,海美柳殷鉉,或襲謬或除拜,屬耳,而俱不過微眚,分揀放送事,分付。仍命退,承史以次退出。
上在昌德宮。停常參·經筵。
李儒慶,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪大協啓曰,明日常參·經筵取稟。傳曰,停。
李相璜啓曰,大司憲林蓍喆,掌令申大龜呈辭,執義徐有沂在外,掌令一員未差,持平洪秉臣傳旨未下,鄭魯榮牌招啓辭未下,監察茶時之意,敢啓。傳曰,知道。
李儒慶啓曰,禁衛營將官來言,今日本營軍兵,日次私習云矣,敢啓。傳曰,知道。
傳于尹致性曰,右承旨入侍。
傳于李相璜曰,左副承旨入侍。
傳于李儒慶曰,同副承旨入侍。
沈煥之啓曰,假注書具得魯,身病猝重,勢難察任,今姑改差,何如?傳曰,允。
具得魯改差,代以洪樂浚爲假注書。
洪大協,以禮曹言啓曰,來十一月初七日,行景慕宮冬享大祭,親祭取稟,奉敎恭依。
以平安監司金思穆狀啓,中和府使尹恒儉,情勢有難强令察任,不得已罷黜事,傳于沈煥之曰,充軍之擧,爲民命,出於一時申飭。此時守令迎送,反爲民弊,以此較彼,輕重判異。尹範敍充軍分揀,放之鄕里。此狀啓還下送。
以咸鏡監司金華鎭啓本,罪人徐宗集等到配事,傳于李相璜曰,朴春元不足責,還送原籍官,其矣家人處保授。
以濟州牧使沈樂洙狀啓,三邑面里分等捧糴,分數停退,還分白給,限明年麥登,排巡磨鍊,不待回下,一邊發令,事涉擅便,惶恐待罪事,傳于洪義浩曰,判付內啓下備邊司爲旀,勿待罪事,令政院回諭。觀於狀辭,益知滌場後民情之一倍顑頷。嚴飭新牧使,船運穀物及已區劃外,更有不足者,往復道臣,加請事,行會爲良如敎。
洪大協,以備邊司言啓曰,今此琉球國漂人,入接京畿·新營後,使本司郞廳及譯官,詳細問情,別單書入。而冬至使行期尙遠,漂人則留一宿後,以冬至使行帶去譯官中一人,先爲領往灣府,使行到灣後,仍爲順付之意,分付該院及灣府。沿路供饋及禁雜人護送等節,亦爲嚴飭於各該道臣,何如?傳曰,水陸兼程於晨夜,又卽領往灣上,是豈軫恤之意乎?姑留數日,更爲草記後發送,留館時供饋等節,嚴飭畿伯,時遣備郞考察,可也。
洪義浩,以戶曹言啓曰,時御所內各司雨漏處修改吉日,令日官推擇,則今十月二十四日辰時爲吉云。以此日時擧行,何如?傳曰,允。
李相璜,以刑曹言啓曰,今年啓覆,當爲擧行,而取考本曹謄錄,則去癸卯年,以歉荒,有退行之例矣。今値災歲,京外啓覆,依前例退行,何如?傳曰,允。
洪大協,以義禁府言啓曰,平安道昌城府充軍罪人尹範敍分揀,放之鄕里事,命下矣。尹範敍充軍分揀,放送事,分付該道道臣而放之鄕里之意,敢啓。傳曰,知道。
洪義浩,以宣惠廳言啓曰,兼察摠戎使沈頤之,以摠廳放料米之無他拮据,本廳所下月課米給代條中四百石,姑先就資事,陳達出擧條,該廳又以筵稟得請,移文督送。而本廳月課條,本是當年上下者,年前因摠廳苟艱,先一年上下,不過謬例。此已早宜釐正,以待當限者。而今又以丙辰條,許施於今年,則此所謂再翌年條也。翌年先下,尙云不可,況再翌年乎?本廳米儲,見甚不敷,今年又値歉荒,來頭貢價與給代,將有難繼之慮。摠廳事勢,雖甚可悶,本廳之引年上下,有關後弊,姑爲置之,而非但今年,雖於明年,更勿先下,必待再明年春,依定式施行,何如?傳曰,允。
洪義浩,以賑恤廳言啓曰,依下敎濟州狀啓持來人五名,各米三斗式,依例分給之意,敢啓。傳曰,知道。
李相璜,以摠戒廳言啓曰,本廳軍校等明年料條,以江倉附近邑捧留中,量其道里便近,使之輸納事,擧條批旨內,有詳問便否於道臣,草記稟處之命矣。關問其便否於該道臣徐龍輔處,則以爲江倉附近,卽沿江一二邑,而皆入於尤甚,若令移納京倉,則轉輸之際,爲弊不些,有非朝家軫念之本意。且元穀取用之後,明春分糶,以錢出給,則才祛一弊,又生一弊,以此以彼,俱爲掣礙云。本廳軍校料條,實無他變通之道,而道臣旣以災邑民弊,若是持難,軍情雖甚抑鬱,有難强令輸納,置之,何如?傳曰,惠廳防啓,畿營防報,然則本營將士,何以支放乎,更爲論理草記可也。
洪大協,以摠戎廳言啓曰,本廳草記批旨內,惠廳防啓,畿營防報,然則本廳將士,何以支放乎?論理草記可也事,命下矣。今春移轉節目中,或有捧留代錢之時,以他衙門穀,推移給代事,已爲啓下定式。月課米,卽水原給代條之逐年應下者,而以其預下,見阻於惠廳,元穀捧留之時輸納耗條,爲慮支放不足,而以其民弊,見阻於,畿營,事勢到此,實無他措手之道。而惟有留庫條推移一路,非但留餉之事體,至爲嚴重,其間事情,與前大異,保還分給之時,以錢代留及當春糶秋糴,還作本米矣。今則餉穀,盡爲移轉之後,自臣營,更無還分之穀物,前頭之錢化爲穀,充補欠逋,將無其路。此所以不敢爲陳請之計者也。今者特軫將士之停料,批敎若是諄複,臣何敢以留餉之體重,不思仰體德意之道乎?姑就留庫一萬六千石中,量其一年料條,除出取用,以錢代留,還作本米之道,從後更商處之,似合便宜。令廟堂稟旨分付,何如?傳曰,日前筵中,聞卿所奏,以留庫條取用,已有下敎者矣。予意則自初如此,以此草記,令廟堂問于前前摠使,論理草記稟處,可也。
禁府啓目,京畿水使許原情云云,傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,罷職放送爲良如敎。
甲寅十月二十二日辰時,上御重熙堂。同副承旨入侍時,同副承旨李儒慶,假注書韓致重,記注官金錫泰,記事官吳泰曾,以次進伏訖。上敎儒慶曰,往畿營,勞問琉球國漂人也。命書傳敎曰,濟州子弟之上來者,亦有承旨宣諭之擧,況異國漂人之生還者乎?至於琉球國人,昔有供職於我國者,而特授摠管,以寶劍差備近侍,此不過二百年前事。今來漂人,其在懷柔之意,別示顧恤,於義爲可。承旨一員,待其住接館所,往至畿營,與道臣眼同慰問,饋以酒食,優給庇身之物。仍命書判付訖。命退,承史以次退出。
上在昌德宮。停常參·經筵。
李相璜啓曰,大司憲林蓍喆,掌令申大龜呈辭,執義徐有沂在外,掌令一員未差,持平洪秉臣傳旨未下,鄭魯榮牌招啓辭未下,監察茶時之意,敢啓。傳曰,知道。
洪大協啓曰,明日常參·經筵取稟。傳曰,停。
李儒慶啓曰,卽見全羅監司李書九康津等六邑慰諭蠲恤綸音及刊印冊子紙受狀啓,則慰諭使軍官具絳官銜,以宣傳官誤塡,原狀啓所當還下送,而係是緊急,雖不得不捧入,其不察之失,不可無警,推考,何如?傳曰,允。
傳于李儒慶曰,同副承旨入侍。
以濟州牧移轉穀發運時海神祭獻官徐榮輔狀啓,長興等四邑移轉穀所載船領發事,傳于李儒慶曰,觀此狀辭,可謂祥颷送颿,利泊越岸,可以推知。爲水陸之民,萬萬欽幸,計其程道,爾之紙受別諭及綸音,當在復路之後,依別諭還途,遍審遍諭乎?勿以復命濡滯爲念。益殫靡監之義,期令實惠下究,諸島難以遍察處必有之。爾之帶去軍官訓鍊副正具絳,特差宣傳官,爾其知悉。使渠遍諭諸島,而爾於上來之時,沿路詳察民情,一一慰諭。至湖沿逶迤內外浦,一體慰諭以來,若於足未遍踏處,分送宣傳官慰諭,依湖南例爲之事,回諭。
傳于洪大協曰,右副承旨入侍。
傳于洪大協曰,有司堂上入侍。
以開城留守李冕膺狀啓,遺漏老人後錄馳啓事,傳于洪義浩曰,令該曹口傳下批。
兵曹口傳政事,宣傳官單具絳。
以平安兵使申應周狀啓,鐵箭肄業者,抄置營下,排日肄射,尙無二百步遠射之可以登聞者,不勝惶恐事,傳于李儒慶曰,日省月試,旬課歲考,期於準式,成就惟在帥臣勸奬之勤怠。卿於在任時,必以二百步內外遠射者狀聞上送事,回諭。
李儒慶,以兵曹言啓曰,來十一月初六日,大駕詣景慕宮齋宿,初七日冬享大祭親行時,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍十哨·馬軍三哨,爲先後廂,禁軍三番隨駕,御營廳留陣,其餘留營,置之,可也。
李儒慶,以兵曹言啓曰,本曹草記,景慕宮冬享大祭親行時,軍兵磨鍊事批旨內,訓局步軍十哨·馬軍三哨,爲先後廂,禁軍三番隨駕,御營廳留陣,其餘留營置之事,命下矣。在前禁御兩營鄕軍,俱爲停番時,留陣勿爲磨鍊,而今番則御營廳鄕軍,雖已停番,禁衛營鄕軍,姑未下去之故,循例取稟。伏承御營廳留陣之命,而本廳騎士及標下軍外,時無哨官,何以爲之乎?敢稟。傳曰,留陣置之,可也。
李儒慶,以備邊司言啓曰,卽見忠淸監司李亨元狀啓,則以爲泰安·瑞山,俱是尤甚之邑,而昨今兩年敗船罪人之在囚者,爲二十七名。値此慘歉,失業之窮民,猶患救生之不贍,許多罪囚之輪饋,實爲民邑難支之弊。京外編配罪人之時在列邑者,數甚夥然,爲弊不些,敗船罪人,移送各其原籍官,尤甚·之次邑定配罪人,自臣營參量民勢,移配於道內稍實諸邑後,區別狀聞事,請令廟堂稟旨分付矣。敗船罪人之三年囚繫,十次刑訊,非但爲窮覈情節,卽所以嚴重其法,則不可輕議其移送。而在前歉歲,或有已例,姑令移送原籍官,使之各別刑訊,期於得情。編配罪人移配事,尤甚邑則不待狀請,已蒙移配之處分,今無可論。至於之次邑,依狀請施行,非不便順,而道內稍實,只是十邑,今又移送之次邑之編配,則稍實邑民邑之弊,亦旣非一念乎?且考秋曹配案,之次邑編配林川郡二名外,皆不過一名,此必道臣未及細量之致,置之,何如?傳曰,允。
李儒慶,以備邊司言啓曰,卽見濟州牧使沈樂洙災實分等狀啓,則備陳三邑穡事歉荒之狀,仍以爲通一島分爲三等,則本州七十八里內,稍實爲二十里,之次爲二十六里,尤甚三十二里,大靜二十里旌義三十八里,竝爲尤甚。當捧新還中,尤甚里,十分九,之次里,三分二,稍實里,折半停退,除番軍官身役,折半停退,奴婢貢米,男丁大同米,折半蕩減,軍兵操鍊停止,推奴徵債防塞,營邑需米,略略收捧,抄其無依之類,留接於各其邑公廨及或土窟,以春間白給餘穀一百五十石及從他區劃百餘石,分授各邑,使之饋粥。尤甚丐乞中,有家戶不入於抄飢者,以春間還分餘穀二百餘石及麥還餘穀二千餘石,自今月計口還分,先爲救活,而各里饒民,或有舊穀及貿米者,計口繼糧外,錄出餘穀,分授各其統長,爲補給之資,而通三邑當爲付還者,壯爲三萬七千九百十八口,弱爲二萬四千七百八十口,自十月限明年麥登,先從丐乞之戶,次次加付,月三排巡,則容入米當爲二萬二千二百餘石,而本土穀留在者二千餘石,新還當捧二千餘石,當於種子公料,狀請移轉穀限二萬石,次次入來,一島之民,日日顒望。而還上停退等事,所當待狀請回下擧行,海路漠無期限,一邊擧行,一邊狀聞,事涉擅便,惶恐待罪爲辭矣。先擧行後狀聞,自是本州之例,所陳一倂依狀請施行,而不爲邑分等,只爲里分等,蓋由於俱爲尤甚之致,而始稱分,分爲三等,有若邑分等而末乃只擧里分等者,殊欠別白,該牧使推考。飢民之留接於公廨土窟者,一處多聚,則易生薰染之氣,此是賑政之所戒,使之切勿任置,善爲分處。饒民餘貯之分授統長,雖似勸分,本島事勢,不可與陸地比論,亦令從便接濟,無論饒乏,期於全保事,嚴飭分付。穀物之加請與否,旣捧別下判付,各別詳審,俾無過不及之意,一體分付,何如?傳曰,允。
李相璜,以備邊司言啓曰,因摠戎廳草記,將士料米,就留庫一萬六千石中,量其一年料條,除出取用,以錢代留,還作本米事,批旨內,日前筵中,聞卿所奏,以留庫條取用,已有下敎者矣。予意則自初如此,以此草記,令廟堂問于前前摠戎使,論理草記事,命下矣。依下敎問于前前摠戎使鄭民始處,則以爲北漢餉穀之耗縮,營屬之負逋,專由於取用留條,以錢分給之弊,革罷保還,蓋欲兼防此弊,而到今事勢,無他變通,則亦難膠守,第有一道。戶曹貸去餉米三千石,今夏以小米推來,其間已作代米者爲二千二百餘石,此亦餉米,而姑未及會錄,則與留庫條差異,以此米,取移支放,以其代錢,稍退朔數,從便貿來,更爲充數,似可兩便。至若月課米惠廳之防啓,事理當然。但當初預下,亦在代錢之時,其後果成謬例,而自需米變通之後,此米在摠廳,爲歲入應下之需。今年雖係再翌年條,而明年條又爲防塞,則摠戎,失當年應捧之需,無以繼用,似不可不推移上下。如是排比,則雖不取用留庫,似可牽補云矣。摠廳今年支放,無論如此如彼,皆不免牽補之政,而前前摠使所論,最爲詳盡。戶曹推來小米,還作大米條二千餘石,雖曰餉米,差與時留庫條有異,姑先取用於支放之需,以其代錢,退朔貿米,則兩便之道,無過於此。雖以月課米言之,當初預下,固是謬例,而旣作該廳歲入應下之需,則未充其代之前,强爲防塞,決是行不得之政,再翌年條則雖不可擧論,明年則又不可不預下,以此分付,亦令摠廳,某條拮据,以充預下之數然後,必於當年受來當年條,俾無每每相持之弊,何如?傳曰,允。
李相璜,以備邊司言啓曰,卽見兼察摠戎使沈頤之所啓,則以爲僧倉餉還當捧,爲四千六百餘石,此時渠輩,私自分給者,則宜不敢擧論於捧留代捧之中,而受食之民勢,實無本色準納之道。無論代捧捧留,合有分數均惠之澤,北漢·鍊戎臺洞民役人,今番移轉捧留之後,無他資活之策。所食還上,若以本米責納,則其勢便同刮龜,洞民役人所受餉還五百餘石,竝許代錢事,竝請令廟堂稟旨分付,而批旨內與昨令稟處者,同爲草記事,命下矣。僧倉餉還,乃是私自與受者,則與各邑移轉之餉穀,事面判異,捧留代捧之請殊甚未安。而今旣筵奏則其在仰體之道,有難竝牢塞,最難捧處代捧。依各邑所在餉穀例施行,捧留一款置之。北漢·鍊戎臺洞民役人等所受還上代錢事,亦甚重難,而移轉餉穀捧留之後,渠輩之資賴無策,勢所必至,以米準捧,恐無其路。此則依各邑餉耗代錢例,許令代納,何如?傳曰,允。
甲寅十月二十三日辰時,上御重熙堂。同副承旨入侍時,同副承旨李儒慶,假注書洪樂浚,記注官金錫泰,記事官吳泰曾,以次進伏訖。上命書公事判付。上曰,昨見琉球國漂人乎?儒慶曰,臣出與畿伯,偕往新營,招致漂人三名于庭下,宣上德意,勞問漂泊遠來之狀,仍賜以衣袴,饋以酒饌。言語雖不能詳通,歡忻舞蹈,有感祝之意。因通事問王宮所在,通事指北而示曰,在此矣。漂人等,北望稽首合掌,如僧膜拜者四矣。上曰,濟州通事能通言語乎?儒慶曰,猶未能詳通矣。蓋其言語,多用倭語,而間雜漢語云矣。或書示文字,則其中一人,稍解平易字,而二人則蠢蠢無識,蓋其狀貌,頗似我國浦漢,在彼必是應役下賤矣。賜饌之時,偏食魚鮮,可知其海國之習性也。至於運匙游箸,無異我國人矣。上曰,椎髻乎?儒慶曰,髻如我國之制,而用錫長四五寸,直貫而少斜矣。額上若有綱巾之痕,故問其所以,則常用布帛裹頭,故然云矣。髻後髼鬆,而略用倭脂以塗貼矣。上曰,然則梳髮云乎?儒慶曰,臣未及問,而髮旣不剃,則似當用梳矣。上曰,衣制,何如?儒慶曰,竝服我國所賜之衣,而外則著其國之服,用斑布作挾袖單衫,而其長曳地矣。聞其國袴制,至膝而止。故始著我國長脛之制,甚有喜悅之色。仍命退,承史以次退出。
甲寅十月二十三日辰時,上御重熙堂。右副承旨入侍時,右副承旨洪大協,假注書韓致重,記注官金錫泰,記事官吳泰曾,以次進伏訖。上曰,備局有司堂上入侍。賤臣承命出傳,與有司堂上沈頤之,偕入進伏。上曰,琉球國漂人,衣資給之乎?頤之曰,給之矣。上曰,卿聞華城城役停止之議乎?頤之曰,略問之矣。上曰,向日次對時,諸臣之議,不無携貳。而第目今民事可悶,城役雖有所重,而與園寢,所重有間。且以殿宮所重,尙減供奉,則當此荒歲,城役豈可不停乎?且物力之所入,當不下四十萬兩,而此將何以辦出耶?十年之後則可得此數,而今則無可得之路。領府與右相,皆以爲不停爲可,此亦未及思也。如此冬節停役,民豈有不願之理?吾意則今姑停役,而來春拓去北門外土皮,則可成沃野,使民深耕,數年之內,收稅甚多,豈非公私兩利之道乎?頤之曰,停役之謂難,固無怪矣。而臣意則募軍每員給錢,使欲赴者赴,不欲赴者不赴,則必多有樂赴者矣。且雖停役,而至於石手則異於募軍,勿爲停役,使之連爲治石,以待更役時用之,則甚便好矣。上曰,予意則以此以彼,停役爲當然矣。頤之曰,僧食餉還當捧,爲四千六百餘石,此是渠輩私自分給者,則宜不敢擧論於捧留代捧之中,而其受食之民,同是畿邑之餉民,而原穀亦出於城餉之故,蚩蠢之類,只知捧留代捧之有命,擧有希覬之心,無意備納,民習則雖甚可駭,蓋其形勢,實無本色準納之道,其在一時之政,毋論代捧捧留,合有分數均惠之澤,且北漢·鍊戎臺洞民役人,皆以糶糴時滲漏之利,爲渠輩生涯,而今番移轉捧留之後,實無他資活之策,其所食還上,若以本米責納,則其勢便同刮龜,反致渠輩難支之患,洞民役人所受餉還五百餘石,竝許代錢,以紓其力,似合事宜。竝令廟堂,稟旨分付,何如?上曰,依爲之。與昨令稟處者,同爲草記,可也。出擧條仍命退,諸臣以次退出。
上在昌德宮。停常參·經筵。
辰時,下雪。
夜自一更至二十五日,開東,灑雨下雨,測雨器水深四分。五更,電光。
李相璜啓曰,大司憲林蓍喆,掌令申大龜呈辭,執義徐有沂在外,掌令一員未差,持平洪秉臣傳旨未下,鄭魯榮牌招啓辭未下,監察茶時之意,敢啓。傳曰,知道。
李儒慶啓曰,明日·再明日,國忌齋戒·正日相値,視事頉稟之意,敢啓。傳曰,知道。
李儒慶啓曰,禁衛營將官來言,今日本營軍兵,日次私習云矣,敢啓。傳曰,知道。
傳于洪義浩曰,左承旨入侍。
傳于沈煥之曰,都承旨入侍。
洪義浩啓曰,有司堂上沈頤之,禮曹判書閔鍾顯,漢城判尹具㢞,備局堂上趙鎭寬,依下敎來待矣。傳曰,入侍。
洪義浩,以備邊司言啓曰,琉球國漂人,姑留數日,更爲草記後發送事,命下矣。漂人,今旣兩宿,明日發送之意,分付,何如?傳曰,更留一兩日發送,可也。
洪義浩,以賑恤廳言啓曰,中部松峴契任掌李廷福,今月二十三日,本洞路傍,得三歲遺棄男兒。洞里居良女金召史,欲爲收養,貧不自食,願爲受料,告于本部,自該部同日牒呈。故依節目給料,使之乳養之意,敢啓。傳曰,知道。近日寒事甚緊,艱食無依之類,不能資活,必有遺棄者,令判尹,嚴飭各部,着意搜訪,亦以此意,嚴飭諸道,勿以例飭着過,俾各盡心搜訪,使字恤之德意,有下究之實效,可也。
甲寅十月二十四日辰時,上御重熙堂。左承旨入侍時,左承旨洪義浩,假注書洪樂浚,記注官金良倜,記事官吳泰曾,以次進伏訖。上命書傳敎曰,每年飭敎,何如?至於今年,令廟堂前期嚴飭,則昨與再昨,因風寒之猝緊,夜遣宣傳官,摘奸坊曲,左廳所管,有路傍呵凍,不能庇身之男女,夜夜必捉,爲將臣者,若能誠心嚴飭,豈有是也?當該捕將,爲先從重推考,城內外設窨,一依法典造給,務從堅實,時遣備郞考察事,令廟堂知悉。仍命退,承史以次退出。
甲寅十月二十四日午時,上御誠正閣。都承旨·戶·禮判·備局堂上入侍時,行都承旨沈煥之,假注書洪樂浚,記注官金良倜,記事官吳泰曾,戶曹判書沈頤之,禮曹判書閔鍾顯,備局堂上趙鎭寬,以次進伏訖。上曰,漢城判尹入侍。賤臣承命出傳,與漢城判尹具㢞,偕入進伏。上敎鍾顯曰,丙申以後御考儒生榜目,輯爲一冊,今旣告成,而誤字頗多,卿其看詳訛謬,亦觀其凡例,或有所見,以爲提稟釐正,可也。上曰,協吉通義,幾何編輯乎?鍾顯曰,幾盡成就,而亦當有添入者,若增刊百餘張,以準十卷爲一帙,則,似好矣。上曰,依此爲之,可也。鍾顯曰,此後凡係擇日事,池日賓年已老矣。使池景喆專掌爲之,似好矣。上曰,依此爲之,可也。鍾顯曰,故參判柳夢寅,蒙恩伸雪之後,有定其嗣孫,以奉香火之敎矣。諸柳會議,以柳定其奉祀之意,呈訴臣曹,以此成給立旨,似好矣。上曰,依此爲之,可也。上敎㢞曰,昨因賑恤廳草記,以流乞事,有飭敎者,卿果聞之乎?㢞曰,俄入闕中伏見,而卽已捧甘五部,申飭擧行矣。上曰,使捕廳,亦爲申飭,可也。㢞曰,今年穡事,亦判告歉,顧今救荒之策,當爲急務,而糜穀之害,莫過於酒,自今設禁,亦爲少補之道矣。上曰,予豈不知乎?但酒之爲物,不必米麥成釀,凡有百穀,無所不爲,所以禁止之絶難矣。況此頹綱敗俗,愚民安能信朝令如金石乎?且旣不能令行而禁止,則不必自朝家,屑屑申禁。況大釀之禁,自有令章矣。廟堂若能提飭,有司若能按行,則豈或至於狼藉糜財之患乎?仍命判尹·禮判先退。上敎頤之曰,昨見濟州牧前牧使狀啓,則有以賑恤事,付之各其面里統長,使之抄飢云云,此似有見,而未知如何。頤之曰,此似曾有之例矣。日前見北伯金華鎭私書,則亦以列邑統長抄戶之事,有所議問,臣亦以爲法甚便好,而每事皆在於得人,揀其統長,亦當精詳任之之意,答之矣。上敎鎭寬曰,所輯冊子,今幾成就,而凡例猶未詳備,卿其更詳訂定以入。又以一件留置廟堂,日後救荒之政,使之按以行之,可也。仍命退,諸臣以次退出。
上在昌德宮。停常參·經筵。
午時,灑雨下雨,測雨器水深一分,雨雹狀如小豆。
藥房提調徐有防,副提調沈煥之啓曰,伏未審日間,聖體,若何?寢睡·水刺之節,何如?臣等,率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李相璜啓曰,大司憲林蓍喆,掌令申大龜呈辭,執義徐有沂在外,掌令一員未差,持平洪秉臣傳旨未下,鄭魯榮未肅拜,監察茶時之意,敢啓。傳曰,知道。
李儒慶啓曰,禁衛營將官來言,今日本營軍兵,日次私習云矣,敢啓。傳曰,知道。
李儒慶啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
洪義浩啓曰,明日方物看品處所,以何處爲之乎?敢稟。傳曰,便殿爲之。
洪大協啓曰,今二十九日,故相忠定公趙璥緬禮時,遣承旨致祭事,禮曹單子啓下矣。何承旨進去乎?敢稟。傳曰,左承旨進去。
傳于尹致性曰,右承旨入侍。
傳于洪大協曰,右副承旨入侍。
沈煥之啓曰,假注書洪樂浚,身病猝重,勢難察任,今姑改差,何如?傳曰,允。
洪樂浚改差,代以具得魯爲假注書。
洪大協,以內醫院都提調意啓曰,嶺南今秋等封進羅蔘,當捧爲二斤,而獨頭之好品旣少,山採之可用無多,所捧僅爲六兩八錢。御藥所用,關係莫重,前後飭敎,不啻截嚴,而今此見退,若是夥然,事體所在,萬萬駭然。當該道臣趙鎭宅罷職,領納差使員寧海府使黃檃,令該府拿問處之,審藥,令攸司從重勘罪,醫生輩令本道別加嚴繩,以懲日後。而退蔘一斤九兩二錢,使之改備以納之意,分付,何如?傳曰,藥料雖重,民弊宜念。常供猶且停免,況藥料乎?今番則以所封者捧置,論罪科治,竝分揀,可也。
李儒慶,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李儒慶,以兵曹言啓曰,來十一月·十二月當上番騎兵二百五十名內,忠淸道六十七名,全羅道十七名,慶尙道十七名退番,實一百四十九名,依定式本曹點考後,仍令該曹,襦衣題給之意,敢啓。傳曰,知道。
李儒慶,以守禦廳言啓曰,謹奉傳敎,左捕廳六牌巡邏捕校權應順,決棍十度之意,敢啓。傳曰,知道。
甲寅十月二十五日辰時,上御誠正閣。藥房入診入侍時,提調徐有防,副提調沈煥之,假注書洪樂浚,記注官金良倜,記事官吳泰曾,檢校直閣南公轍,以次進伏訖。有防等曰,今日寒暖不適,聖體,若何?上曰,一樣矣。有防等曰,王大妃殿氣候,若何?上曰,一樣矣。有防等曰,惠慶宮氣候,若何?上曰,一樣矣。有防曰,醫官待令,使之入診,何如?上曰,置之。上曰,右承旨入侍。賤臣承命出傳,右承旨尹致性進伏。命書公事判付。有防曰,慈殿·慈宮進御所用江界別貿蔘,昨已封入,而今伏承依昨年例考施之命矣。昨年再昨年領來效勞人,一裨一校賞加,最高重數採納一人,優給厚價,仍又帖加成給,其餘隨重數分等,而亦皆優給厚價矣。今年亦當依下敎,以此擧行,而其中三錢八分·三錢三分·三錢三分,合三本之一時採納人鄕人李東煌,童子蔘三錢三分採納人鄕人金陽直,童子蔘一錢五分採納人將校洪鳳麟等,原給價外,比他宜有從優施賞之擧。以此分付該道營邑,何如?上曰,依爲之。帖加人,以賞加爲之,鄕人李東煜等,令本道拔例施賞,以爲勸後之地,可也。仍命退,諸臣以次退出。
甲寅十月二十五日午時,上御重熙堂。右副承旨入侍時,右副承旨洪大協,假注書洪樂浚·記注官金良倜,記事官吳泰曾,以次進伏訖。上曰,琉球國人明日發送事,分付畿營。又命書公事判付訖。仍命退,承史以次退出。
上在昌德宮。停常參·經筵。
洪大協啓曰,明日常參·經筵取稟。傳曰,停。
尹致性啓曰,大司憲林蓍喆,掌令申大龜呈辭,執義徐有沂在外,掌令一員未差,持平洪秉臣,傳旨未下,鄭魯榮未肅拜,監察茶時之意,敢啓。傳曰,知道。
沈煥之啓曰,臣煥之,議政府方物封裹進去,下直之意,敢啓。傳曰,知道。
傳于李相璜曰,左副承旨入侍。
傳于洪大協曰,玉堂番次苟艱,時帶書狀人竝許遞,與未差之代,前望單子入之,待下批牌招察任。
玉堂前望單子入之,副應敎崔顯重,修撰李羲甲,副校理李宗燮落點。
沈煥之,以吏曹言啓曰,珍山縣監李英遠,催促下送後,草記事,命下矣。珍山縣監李英遠,囚家僮,屢度催促,則以爲老母胸腹之疾,近益危重,實無離捨還官之望云。親病旣如是,則有難强令還任,今姑改差,何如?傳曰,允。口傳擇差,待下批當日辭朝,可也。
吏曹口傳政事,李基讓爲珍山縣監。
洪大協,以左右相意啓曰,御覽方物還下白細綿紬二十匹·黃細綿紬十匹·白細苧布五匹·白綿紙一千三百四卷·滿花方席十四張·滿花席十八張·黃花席十六張·雜彩花席二十三張,極擇改備,其餘物種,一一看品,同爲封裹之意,敢啓。傳曰,知道。
李儒慶,以右邊捕益廳言啓曰,依下敎本廳兼從事官李顯道改差,代宣傳官李商采差下之意,敢啓。傳曰,知道。
甲寅十月二十六日辰時,上御熙政堂。方物看品入侍時,行都承旨沈煥之,左承旨洪義浩,右承旨尹致性,左副承旨李相璜,右副承旨洪大協,同副承旨李儒慶,記事官鄭文始,假注書具得魯,記注官承膺祚,記事官吳泰曾,戶曹判書沈頤之,以次進伏訖。上曰,方物對擧時,該司官員之空手入來者,紀綱所在,萬萬駭然矣。仍命書榻敎曰,今日方物封裹看品時,當該進排官郞廳,事過後竝拿處。上曰,方物諸品,一一看審,而如有欠頉者,則竝退,可也。上曰,白細綿紬色品不佳,擣砧不精,執頉都退後,嚴飭濟用監,可也。煥之等以次看品訖。頤之曰,舟橋船隻,次第上來,多有看檢擧行之事,而臣兼帶重任,不敢擅便出去矣。上曰,往來時言送政院,從便出去也。仍命退,諸臣以次退出。
上在昌德宮。停常參·經筵。
夜五更,有電光。
洪大協啓曰,明日常參·經筵取稟。傳曰,停。
洪大協啓曰,來初一日,輪對日次矣,敢稟。傳曰,爲之。
李相璜啓曰,大司憲林蓍喆,掌令申大龜呈辭,執義徐有沂在外,持平洪秉臣傳旨未下,掌令洪克浩,持平鄭魯榮,牌招啓辭未下,監察茶時之意,敢啓。傳曰,知道。
李儒慶啓曰,禁衛營將官來言,今日本營軍兵,日次私習云矣,敢啓。傳曰,知道。
傳于沈煥之曰,奉命在外承旨許遞,前望單子入之,待下批牌招察任。
承旨前望單子入之,李海愚落點。
傳于李海愚曰,同副承旨入侍。
備忘記,忠淸兵使洪仁默下直,長弓一張·長箭一部·片箭一部·筒兒一箇賜給。
傳于沈煥之曰,在外玉堂許遞,玉堂尹光普之年老者,連爲入番,亦爲許遞,前望單子入之,待下批牌招察任。副校理李宗燮之違牌過矣,只推,更爲牌招入直。
玉堂前望單子入之,校理鄭來百·丁若鏞落點。
傳于沈煥之曰,新除授玉堂中有罪名人,分揀出牌。
以校理鄭來百·丁若鏞,副校理李宗燮,牌不進罷職傳旨,傳于李相璜曰,副校理李宗燮之如此,極爲駭然,牌望勿施,嚴飭承牌入直。校理鄭來百·丁若鏞前望,無異中批,以此提飭,旣皆行公,此二人,豈可若此?只推,更爲牌招。
傳于沈煥之曰,政官牌招開政。
傳于沈煥之曰,吏判雖已辭朝,如未下去,入來開政,大享當前,齋宿前可以上來云。而參議之代,今日政差出,待下批牌招察任。
有政。吏批,判書李致中牌不進,參判黃昇源進,參議未差,行都承旨沈煥之進。啓曰,判書李致中牌招不進,參議未差,小臣獨政未安。何以爲之?敢稟。傳曰,仍爲之。以洪克浩爲掌令,李時秀爲禮曹參判,徐有臣爲右尹,宋鍈爲同義禁。承文正字單洪宅夏。
兵曹判書具庠病,參判柳誼病,參議朴宗甲病,參知兪漢寧入直,同副承旨李儒慶進,僉知三單閔心爀·元永麟·李沁,副司直沈晉賢·李晩秀·李昌會·鄭尙愚,副司果沈興永,以上單付。
以濟用判官趙祥逵,主簿慶恒運·具允德,奉事權思浩,工曹正郞丁志德,佐郞黃俊彦等拿處傳旨,傳于李相璜曰,紀綱所在,雖有處分,以卜重難致,特使掖隷,從便替輸,渠輩之不爲對擧,固〈已〉駭然。昨日事勢則容有可恕,今番則分揀,此後嚴飭。
以忠淸監司李亨元狀啓,異樣船一隻,漂到馬梁鎭前洋事,傳于洪大協曰,問情譯官,斯速下送,而雖於譯官下送之前,令地方官及虞候,以文字問情後,船隻完固,風勢便順,使之依願,卽爲還送後狀聞事,令廟堂分付道帥臣。
李儒慶,以備邊司言啓曰,外方徵債防塞時,京司一體擧行,而年分回啓後,自本司草記知委事,因特敎定式矣。今年外方徵債,旣已限明秋防塞,京司徵債,亦爲一體防塞之意,分付法司,何如?傳曰,允。京外防債之請,便成,年例公事,而有名無實,爲弊自如,況今年民間事勢乎?還穀身布,雖皆蠲停,而困於新舊債負之侵督,難以支堪云。更加拔例,嚴飭京外,俾有實效,可也。
甲寅十月二十七日未時,上御重熙堂。同副承旨入侍時,同副承旨李海愚,記事官鄭文始,記注官承膺祚,記事官吳泰曾,以次進伏訖。上曰,吏曹參判牌去來申飭,斯速入來開政。又命書公事判付訖。仍命退,承史以次退出。
上在昌德宮。停常參·經筵。
午時,有雷雨雹。
洪大協,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪大協啓曰,明日拜表相値,視事頉稟之意,敢啓。傳曰,知道。
尹致性啓曰,大司憲林蓍喆,掌令申大龜呈辭,執義徐有沂,掌令洪克浩在外,持平洪秉臣傳旨未下,鄭魯榮牌招啓辭未下,監察茶時之意,敢啓。傳曰,知道。
尹致性啓曰,合辭許久闕啓,事甚未安。除在外·傳旨未下外,未肅拜兩司諸臺,竝卽牌招,何如?傳曰,允。
尹致性啓曰,今日政新除授掌令,待下批一體牌招,何如?傳曰,允。
傳于李儒慶曰,右副承旨入侍。
行都承旨沈煥之,左承旨尹致性,右承旨李相璜,左副承旨洪大協,右副承旨李儒慶,同副承旨李海愚等啓曰,臣等,卽伏見傳敎下者,若曰微微隱隱,有此警告,修省之道,敢不責躬,自今日減膳三日,使三司言責之臣,各陳修省之策。臣等,聚首奉讀,不勝欽歎。仍伏念聖人之極功,致中和而天地位萬物育也。今我殿下,德修道凝,立天下之大本,明天下之大經,凡可參天地而贊化育者,曾未見毫髮之有憾也。則夫天之所以徯我殿下者,亦宜景星慶雲和風甘雨,日至而月致,年豐而人和也。夫何近年來飢饉或洊,田野有愁咨之聲,癘疫不息,閭里多札瘥之患?臣等,常求其說而不得也。至于今歲,春暘夏雨,各得其序,諸路農形,擧皆有大有之兆矣。一旱跨月而平野無靑,一風連日而大稼無實,是固不常有之災,在廈氈宵旰,錦玉靡寧,恩綸屢降,惠澤傍流,海隅蒼生,庶可見白屋之煖如挾纊,空廚之不歎濕薪,則抑此可以致祥而不可以召災也。噫,今日微微隱隱之聲,玆曷故焉?臣等,雖不敢以漢儒付會之說,仰塵湊纊,而天人相與之際,亦豈無感應之如神也哉?臣等死罪,竊以目下禁令一事,卽上斁天經,下絶民彝,召災致沴之一大失政也。夫禁者,所以禁人非辟,而今以禁願忠之心,禁者,所以禁人之暴亂,而今以禁來諫之路,臣等,誠不勝太息流涕,繼之以痛哭也。嗚呼,撑天亘地,消滅他不得者,卽此箇義理也。大小廷臣之腐心痛骨,如不欲生者,豈爲他哉?亶以義理之明晦,實係國家之安危,而一脈綸綱之賴而不墮者,惟此臺啓在耳。迺殿下設爲象魏之禁,以作鉗制之資,六行刀割夫天下之事,可以召災而致沴者,孰有大於是者乎?臣等,伏願殿下,亟收禁令,以答天警,以光聖德,使人彝明而世道靖然後,此外萬事,始可以次第論之矣。惶恐敢啓。答曰,知道。不允。
傳于李海愚曰,坐直承旨入侍。
傳于李海愚曰,都憲之乍遞旋仍,欲爲一番處義,容或然矣。無他情勢之諫長,當此求助之時,無端違牌,事體所在,甚爲寒心。大司諫徐邁修罷職,都憲則當令一伸,大司憲林蓍喆許遞,明日常參有命,前望單子入之,待下批牌招察任。
臺諫前望單子入之,大司憲李得臣,大司諫沈晉賢落點。
以副校理李宗燮,牌不進罷職傳旨,傳于洪大協曰,只推。
傳于洪大協曰,未肅拜玉堂與再牌不進玉堂許遞,前望單子入之,待下批牌招察任。
玉堂前望單子入之,副校理尹益烈·南履翼,校理任希存落點。
傳于洪大協曰,前副校理鄭來百·丁若鏞,副修撰除授,牌招入直。
傳于洪大協曰,中批之後,又爲遲滯肅命,極爲駭然。副修撰丁若鏞,露梁別將除授,鄭來百,漢江別將除授,皆令當日辭朝。
傳于李海愚曰,臺閣去就,何等緊重?況傳旨已下,何時詳載於公事冊,則持平洪秉臣,以傳旨未下入稟者,萬萬駭然。該房承旨遞差,伊日傳旨啓下時在院該房承旨,亦爲遞差,前望單子入之,待開門牌招察任。
以寶劍望筒,傳于李海愚曰,未肅拜摠管許遞,前望單子入之。
摠管前望單子入之,具㢞·尹弘烈落點。
以慶尙監司趙鎭宅狀啓,薦新進上生靑魚,限內不得封進,惶恐待罪事,傳于洪大協曰,勿待罪事,回諭。
李儒慶,以備邊司言啓曰,卽見全羅監司李書九狀啓,則以爲道內今年諸般災摠,爲四萬三千五百五十八結一負一束,事目頒下四千五百結外,不足災三萬九千五十八結一負一束加劃事,請令廟堂,稟旨分付矣。本道沿邑之歉,最於三南,而總論一道災名,似不至如偏被水災之年。故綽略假令,意或爲三萬數千結內外,今此所請,大違始料,參酌歉歲已往之例,竝與事目,實合三萬八千五百結劃給,以爲一一均俵期無把束白徵之地。而其中永災名色,數雖無多,後弊無窮。此則分付度支,嚴飭勸耕,使卽還實,何如?傳曰,允。此道伯,必不爲浮誇之請,特竝依狀請許施,可也。
李海愚,以賑恤廳言啓曰,南部苧廛洞契任掌全春興,今月二十七日,本洞路傍,得二歲遺棄女兒。洞里居良女金召史欲爲收養,貧不自食,願爲受料,告于本部,自該部同日牒呈。故依節目給料,使之乳養之意,敢啓。傳曰,知道。
領議政洪樂性箚曰,伏以我殿下自遇六七月之旱,修省之方,消弭之策,靡不用其極,夙夜憧憧,益勤靡懈,宵旰之憂念,未遑寢食,蠲恤之惠澤,普洽區域,民情莫不感聳,天心亦應悅豫。而當此收藏之節,又有隱隱之聲,何哉?災不虛生,必有所召,而以臣愚昧,誠不能知其致災之端,則固不敢傅會爲說。第伏念今當歉荒之歲,聖明憂勞於上,民生顚連於下,而如臣老病,冒叨首相之任,國計民憂,都屬笆籬,未效一分裨益之道,莫盡諸路拯活之策,虛縻隆眷,徒費厚廩,辜負之懼,瘝廣之憂,猶係臣一己之私,固不足恤。至於國之元輔,何等重任?而付之如此癃疾耄荒之人,廟務則漫不知爲何事,荒政則茫然置之忘域。若是而上而無郵罰之加,下而無紏繩之論,一任其養病而視若尋常,是豈淸朝置相之道,而亦豈不爲仁愛警告之端哉?伏乞聖明,亟賜斥退臣身,改卜賢德,以幸國事,千萬大願云云。答曰,省箚具悉卿懇。卿何若是過引?一則曰予惟否德,二則曰予惟否德。若非予一人之否德,七月之旱,八月之風之不足,又有今日之隱隱微微乎?側身反省,不遑暇豫,此時輔相,豈或但事自引?望須安心視事。仍傳曰,此批答,遣史官傳諭。
左議政金履素,右議政李秉模等箚曰,伏以臣等,卽伏見責躬減膳之敎,仍有求助三司之命,乍聞隱隱之響,已奉諄諄之旨,對越修省之盛念,實不勝欽頌之至。未知耳論思之地,以何昌言,仰答明命?而天下萬事,莫不由用人之得失,而隨而得失,此言雖似陳腐,從古爲治之道,實無以易此矣。然則進賢退不肖,豈不爲目下修省之第一先務乎?臣等之無足備數,大夫國人無不知之,備例乞免,反有大官自居之嫌,而其職則相耳,亦何敢晏然而已乎?諸路告歉,民憂溢目,而曾無一策之裨補,徒貽九重之憂勤,坐煩廩祿,日事伈泄,卽此一事,尤爲不可不去之端,何待臣等費辭而瀝言也?伏乞聖明,亟賜斥退,以幸國事,以安賤分焉。天固有不測之風雲,難以一一傅會於人事,而秋冬之候,大抵多乖,殿下儻於警惕之中,靜究厥由,則其必有所以然。而區區之望,惟在於毋忘八月卄七八之風也,敢以是箴焉云云。答曰,省箚具悉。卿等之懇,八月卄七八之風,爲今年歉荒之關捩,則其可忘諸?卿等箚語中區區之望,惟在毋忘伊日之風云。必有別般傅會之微意,漢儒之所恥,卿等不以爲恥,其可乎?竊爲之慨然也。名曰求助,思聞昌言,而院啓纔答,相箚亦然,卽皆不欲聞之說,是豈應之以實之道乎?卿等自引之請,過矣。常參有命,卿等勿辭,待朝造朝。仍傳曰,此批答,遣史官傳諭。
校理任希存,副校理南履翼·尹益烈等箚曰,伏以臣等,竊以爲遇災而警,不如無災而警,遇災而言,不如無災而言。臣等俱以無似,待罪經幄,可警之端,可言之事,豈待今日轟殷之發,而一味含默,苟然備位。始於有災之後,爲此應文之擧者,極知萬萬不誠,而今若諉以不誠,竝與其應文之擧而廢之,則臣等尤有罪焉。噫,我殿下以明睿之姿,兼博洽之學,絲綸動合典謨,政理可挽熙皞,求治之意,靡懈於廈氈,恤窮之澤,遍及於蔀屋,是宜天心底豫,休祥荐臻。而夫何近歲以來,災殄連仍,至於今日而極矣,夏而有流金爍石之旱,秋而有撼山簸海之風,又於收藏之月,不令不寧之災,何爲而作也?臣等相顧驚惑之際,得伏見傳敎下者,始之以減膳修省,申之以各陳昌言,臣等奉讀以還,竊不勝欽仰贊歎之至。若其天人災祥之理,雖未敢傅會爲說,指爲某事之應,而抑有一二可言者。竊伏念天之有雷霆,猶人君之威斷也,則天之警告,欲人君之體行也。無乃今日之威斷,猶有所未盡,故天乃以雷霆警告之耶?噫,懲討一事,何等嚴重?而三司之合辭,歲積而年久尙未蒙允。一行半刀割王章何以得伸,世道何時底定耶?此足以致災召沴之端矣。伏願殿下,亟從三司之請,以答上天之警告焉。以言乎民事則今年穡事,雖云道道不同,邑邑各異,始旱終風,八路同然,則謂之一般歉荒,亦可也。甁罌俱乏,嗟無卒歲之資,流丐相望,率多塡壑之患,咨怨之聲,聞之愁亂,困悴之色,見者憂歎。猗我聖上,宵旰憂勤,金玉靡安,特推如傷之仁,克講懷保之策,蠲減之惠,停退之命,旣盡而又盡,或遣近臣而慰諭,或勅道臣而撫恤,其所以隱恤之方,救荒之策,靡不用極。凡在瞻聆,孰不欽頌?而今秋之穡事旣失,則明春之賑濟宜講,凡事當豫而荒政最先者,先儒所言,誠爲切實。其必多方區劃,隨事節蓄,卽是今日之急務。伏願殿下,更加聖念,先自宮闈,益懋崇儉之方,豫損不急之費,仍復明降勅諭,內而廟堂,外而方伯守宰,莫不使之聚會精神,先事豫講,使流者復集,居者復安,則邦本永固,天心可豫。惟殿下留神焉。以言乎噤默之弊,則朝無激昂之風,世多委靡之習,一言之發,恐犯忌諱,一事之論,慮觸機括,平居談論,不敢及於時政,父兄告戒,亦必在於愼言,在家而不敢言者,誰能揚言於朝廷之上乎?在私而不敢論者,孰敢顯誦於君父之前乎?古之言者,雖得罪於君上,而朝論許之,公議多之。今之言者,聖明不之罪而親知棄之,朝廷擯之,名節之壞表也如此,風氣之卑弱也如此,除非大段淬勵,別般激揚,則讜直之言,終不可得聞。此殿下來諫之道,或有未盡而然歟?伏願殿下,山藏海納,益恢含弘之量,使忠言嘉謨,無不畢陳於前,雖有逆耳之言,犯顔之諫,優容嘉奬,從之如流,則朝廷之上,可致寅協,政令之間,庶無乖謬。亦願殿下,悉心來諫,以弭天譴焉。以言乎用人,則疏滯之政,未遍遐土,以言乎紀綱,則閭巷之賤,敢犯名分。凡此數事,何莫非召災之端歟?朱子曰,知得如此是病,使不如此是藥。苟欲隨事而矯之,觸處而救之,則事雖勤而功難期矣。要在我聖上益加本源之工,克盡導率之方,則感應之效,不外於躬行心得之餘,丕變之化,自歸於表端影正之地,紀綱可以自振,言路可以自闢,世道民俗,亦可以不期正而自正矣。故古人之陳戒時君,莫不以天下萬事,歸之於人主之一心,雖近於常談死法,究其旨趨,終不出此。惟我殿下,聖旣天縱,學又日新,顯微之理,精蘊之義,無不洞見毫析,則此等說話,何待臣等之更陳,而行之惟艱,先儒有訓,愼終于始,聖傳攸揭。伏願燕閑濩蠖之際,勿以工夫之已詣而或倦,廈氈訏謨之地,勿以成效之難見而或怠,以爲弭災消沴之符焉。臣等雖甚庸陋,職是論思,不當捨此而爲說。故敢效沃心之義,仰贊應天之實。言雖淺淺,意則毣毣。唯殿下,深加澄省焉云云。答曰,省疏具悉。諸條陳勉切實,當體念矣。
持平鄭魯榮疏曰,伏以入夏以來,災異疊見,亢旱痒稼,大風偃禾,今此微隱之聲,又何爲而發於收藏之月?而仁天之警告,若其諄複也。噫,災不虛生,必有所召。若夫大聖人消弭修省之方,誠不在於細事未務應文備數而已。必也大舊發大振作,上可以答天心,下可以慰民情然後,災可以轉祥,危可以爲安。三行刀割噫,今歲荒政,朝家所以字恤而矜惻之者,靡不庸極。不念經費之爲重,一施蠲停之霈典,察眉之德,浹髓之澤,溢乎絲綸之間,無以加矣。閭巷婦孺,亦皆感泣,在今之道,只有道臣·守宰,奉承朝令,宣布德意,務使實惠下究,民生奠安。而第念許多守土之官,未必盡能竭誠奉行,一如聖敎,必使黜陟明而賞罰信然後,可以責成而奏效,亦望另飭諸道,俾有實效焉。仍伏念臣於見職,何嘗一毫近似?而重以素患脚病,浹月彌苦,房闥之間,行步尙艱,逖違之餘,尙不得一肅恩命,虛縻累日,縮伏俟勘,草草腐陳之說,亦不得萬一對揚於求助之聖意。臣罪至此,益無所逃。伏乞聖明,亟賜鐫削,仍治臣不職之罪,以安微分,千萬幸甚云云。答曰,省疏具悉。首陳當留意,爾其勿辭,調理察職。
修撰高宅謙疏曰,伏以,臣濫蒙洪造,出入經幄之列,兩載京邸,昵近尺五之天,效蔑涓埃之報,恒切集木之憂,頌祝感惶,豈敢有暫違輦轂之意?而秋穡告歉,目見大無之判,私計係戀,不禁歸田之思。前月初,來伏鄕廬,逐日見聞,莫非遑急之狀,臣不勝憂國憂民之情。中夜徊徨,寢不能安,而不自意玉署新命,又何爲而遽降於草野之中也?馹召踵至,庚牌儼臨,逈出於格例之外,而別諭申諄,諮之以民情疾苦,至有上來前陳疏之敎,如臣賤品,何以得此?臣於是,雙擎九頓,悄惶感激,莫省措躬之所也。噫,諸道登啓,備陳措處之方略,籌司講確,已多便宜之區劃,以臣謏淺之見,何敢贅議於其間,仰裨日月之明哉?雖然芻蕘之言,聖人猶採,芹曝之誠,寸心如丹,義難終默,略貢一二見聞之所及。伏乞聖慈,將臣所奏,少垂澄省焉。臣於過路,站站停驂,招集窮民,先問災情,則垂髻戴白,聚首告曰,今年之凶,慘於乙丙。蓋以乙丙之凶,只是畓災,而今年之荒,田穀尤損也。又曰,今秋之災,沿邊尤甚,峽民難活。蓋以浦土水嚙之害,不但風蕩之災,而山田之全無穀形,非比野民之無禾而已。以此推之,則一道農形,庶可領略,哿矣野民,哀彼沿邊,至於山氓生涯,全靠田農,而火田各穀,蕩盡於獰風之頭,甔石俱空,何以聊生?此乃沿邊峽土,偏被慘凶之民情也。噫,水旱風霜,時運之所回薄,雖以堯·湯之聖,尙不免九潦七旱之憂。而今秋之災,振古所無,一旱一風,先枯後損,四十日焦黃之餘,幸得甘霈之注,而一宵間狂颺之撼,慘被漂蕩之患,屋瓦皆飛,偃禾奚論?耐旱之苗,白面枯莖,晩發之穗空殼徒立,盡日刈打,租不滿盡十斗,終朝舂杵,米不過十升,亦孔之慘矣。至若田穀,荒年之所恃以延命者,而俄忽之頃,風蕩之雨嚙之,大豆全災,黍粟腐根,南草龜毛,木麥虛花,官倉公物,無地可辦,方秋阻飢,春何以耕?乙丙之凶,尙云慘矣。況今有甚於乙丙之慘乎?以臣所見言之,野有飢色,太半顑頷,此臣所以觸目慘然,食不能下咽者也。一村如此,一邑可知,此邑如此,他邑可知。兩南被災之淺深,臣未的知,而參以風傳之聞,嶺南之災,豈有別於湖南哉?烏虖,龍樓宵旰之憂,特軫南顧之慮,下諭中民情二字,竊中目下之急務,先察小民之下情然後,可議拯濟之策矣。謹按唐臣陸贄,疏論救荒之政,而以鎭撫安緝爲先,條陳賙飢之方,而以實惠未究爲憂,然則安緝與實惠四字,豈非今日之柯則乎?臣伏覩八月所下綸音中,有身布參量之敎,繼有舊還勿捧之命,又伏覩九月所下綸音中,眷眷於望哺之民情,而眎以拯濟奠安之計,諄諄乎賙賑之規劃,而牖以糴布停代之意。又伏覩今日所下綸音中,有沿海六邑還穀及米布相半蕩減停退之敎,尤甚十九邑,稍實·之次邑,有還穀米布分等停代之命,猗歟盛哉。街巷父老,扶杖而聽,擧有少須臾無死之願,而歸於蔀屋之下曰,大哉王言。吾王之憂災恤民,至矣盡矣,吾屬其可蘇矣。昔之遑遑者,今焉忻忻,前之荷擔者,今乃蹈舞,臣竊以爲南土之民情,始得奠安於前後絲綸之頒矣。第伏念奠安之方,今旣得效於十行之下,而寒者若大寒之逢陽春,飢者如小兒之得慈母,虞舜好生之德,周文如傷之仁,亦何以加於此哉?臣奉讀未半,不勝攢祝欽仰之至。而以實心行實惠,卽前頭拯活之第一要法耳。烏虖,値玆千一之慶會,遭此無前之災荒,以聖上如傷若恫之心,圖所以使民不飢而不寒,共樂太平之慶忭者,宜無所不用其極。然以臣愚見,方此公私赤立之時,杼軸枵然,國計無謂,則蠲減太過,不但恩數之屑越,將慮國用之難繼,此則惟在自上裁處之如何也。惟我殿下,明見千里之外,億萬生靈之無衣無食者,憫而愛之,憐而恤之,民情之所願所欲,豫先洞察。至於進上物種及還穀米布,蠲之減之,停之退之者,竭盡無餘蘊,臣不敢更爲煩陳。而顧今望哺之民情,其所切願者有三焉。一則曰俵災之優劃也。二則曰賙賑之均蒙實惠也。三則曰明春稅太及大同米布之以錢代納也。以言乎俵災,則殘民困急,無加於白地徵稅,而俵災不均,難免白徵之冤,此實荒政之第一關頭。而朝家之劃災不敷,則監司·守令,亦此無餘之何,以故全災減而爲分數之災。分數之災,次次減等,終歸於白徵,哀彼無辜,何處控訴?臣謂各道俵災,依所請準許,或施別般加給,優數劃下,則庶可以均霑普施之澤矣。至於田農,雖云給災之無例,而如今毒凶之慘,苟無闊狹之道,則都是白徵之冤,寧不恤哉?臣意則正田,以綿田災,優給分等之災,火田則或給分數之災,以活濱死之命,可也。以言乎賑政,則抄飢不精,則或有當入而不入者,或有不當入而冒入者,此宜十分精審,可免虛實之相混,而若其發倉賑給之際,財穀不贍,則饒戶願納,多有曾行之已例,而激勸之方,無如爵賞之典。朱子在南康郡,値其賑飢之日,採出富戶,使之納粟補賑,申請于朝,爵賞施惠。夫豈不義而朱夫子爲之哉?此宜取法於今日。然而勒令勸分,又不無貧富俱困之慮,更申別飭,只令從民願納粟,俾無勒徵呼冤之弊,可也。至於稅太大同米木之代納,雖在春後之事,合有務講之方矣。夫太是甘醬之資,最爲荒民緊切之需,而零星風餘之數,殆盡於倉供,則窮春稅太,假曰無麵之不飥,當秋身布,亦且停退,則春供木布,何地辦得?臣謂稅太大同納木布,竝從民願,量宜折定,以錢代捧。而至於頒祿,隨祿厚薄,以本錢分數頒給,則於公於私,似爲便好,而俱是惟正之供也。臣不敢質言,而亶在於廟堂之裁處也。以還穀代捧之法例言之,一石米,以二升七斗五石租代納,則當此大無之年,非徒無益,而又害之。臣謂軍餉米外,尤甚邑,折半以單代租換納,之次·稍實邑,分等以單代租換納,則農民庶可少紓前頭之憂,而賴得以安意耕播矣。烏虖,欲言今日之蔀屋疾苦,無一不弊,隨事生瘼,有非一二更僕之可悉,而種種疾苦之民情,自在於上項三條之中矣。臣何敢煩陳也?湖南民情,若是則湖西·嶺南,亦可類推而知矣。伏念臣年紀衰邁,知識不周,災政民情,瞽如裒如,誤恩荐加,惶汗浹背,特諭之下,稱責無路,草草仰陳,稟出無隱之義,而只是荒蕪之淺見,不過野人之陋談。惟聖上,俯垂裁察,不以人微而廢其言焉。顧臣病情,越添於挾感中寒之餘,萬無起之勢,而不敢言私,强疾登途,以爲寸寸進前之計,而承膺無路。伏乞聖慈,俯燭臣情,因命選部,鐫改臣所帶職名,以安私分。臣無任云云。省疏具悉。爾疏所論三件,皆可訪緊務要道矣。俵災値劃事,豈待爾言?湖南道狀,今日始入啓,箕俵摠之丙申以後,初有見格於回啓,猶且依請曲施,自此南民之白徵與不白徵,分數與全給,惟在道伯之精細對揚。一有泛忽,不惟辜負特畀,彼以何顔,對五十州百姓乎?令廟堂,將此疏批,申飭道伯,爾就單提湖南,其在一視之道,當以一例責備於兩南畿甸,一體措辭關飭,條陳實惠事,可勝言哉?方秋略施蠲減之典,來春若忽提挈之策,則豈諉道伯守令之不勤?是朝廷之怠忽,以此一念耿耿,殆忘寢食,稅太及大同木布代錢事,亦豈不念到於此?而傳敎中姑徐綸音之言,蓋有待於慰諭使之反面,且與還布之秋稅,自有遲速之殊也。爾在論思之列,凡有關於救民瘼慰民情紓民力處。苟有所知,無憚煩絮,隨卽登聞,毋負特點之意。爾其勿辭,調理上來。
掌令申大龜疏曰,伏以,臣性本愚迷,罪著妄率,自來情踪,決不可復玷淸班,而偏蒙恩覆,獲叨見職義分是悚,冒沒肅命,引避之辭,見阻於喉院,悔尤之私,未徹於崇聽,勘罪未得,心跡莫暴,而其爲格例所拘,乃敢傳啓而退,一日二日,殆若無故行公,循例呈告者然,自顧愧忸,無面可顯。此際得接家信,則臣母在鄕,素患痰嗽,遇寒添發,飮啖全却,氣息凜綴,私心煎迫,寸腸如燬。臣母今年七十八歲,平居奄奄,如日下山,雖當暖節,恒病不寧,此時添劇,想得如見,尋常旅枕,夢囈猶驚。及聞此報,按住不得,敢陳短章,忙尋鄕路。伏乞天地父母,俯垂矜諒,亟治臣帶職徑歸之罪,竝施前日未勘之罪,以肅朝綱,以安私分,千萬幸甚。臣無任云云。省疏具悉。爾其勿辭往護。
甲寅十月二十八日辰時,上御重熙堂。右副承旨入侍時,右副承旨李儒慶,假注書韓致重,記注官金良倜,記事官吳泰曾,以次進伏訖。上曰,玉堂丁若鏞·鄭來百,何不出仕乎?儒慶曰,謂有向來情勢,不爲出仕矣。上命書傳敎曰,同一情勢,只餘二人,有此前望點下之擧,而無異中批之意,亦有飭敎,則再違召命,萬萬過矣。校理丁若鏞·鄭來百,從重推考。亦以其前牌催促,各別嚴飭,使之入直。上曰,左承旨·右承旨入侍。出榻敎賤臣承命出傳,與左承旨尹致性,右承旨李相璜,偕入進伏。上命書判付訖。命退,承史以次退出。
甲寅十月二十八日午時,上御重熙堂。右副承旨入侍時,右副承旨李儒慶,假注書具得魯,記注官金良倜,記事官吳泰曾,以次進伏訖。上命書傳敎曰,微微隱隱,有此警告修省之道,敢不責躬。自今日減膳三日,使三司言責之臣,各陳修省之策。仍命退,諸臣以次退出。
甲寅十月二十八日申時,上御重熙堂。坐直承旨入侍時,同副承旨李海愚,假注書具得魯,記注官金良倜,記事官吳泰曾,檢校直閣南公轍,以次進伏訖。上命書傳敎曰,修省之策,無過於側身,側身之要,亦無過於毋怠。常參明日爲之,躬先勤政,俾爲臣工對揚之資。上曰,諸議大體同然,初則期於善誘還送,而力請由陸則不可强之。及期押來,順付使行,其所禁雜人等節嚴飭,依領相議爲之,備郞捕校,不必送之。而設或由海,船隻改葺,若値多日,亦依領府議,莫如上送之爲便。竝以此意,卽刻行會,七人皆慣水能刺船,則決不當由陸,不然則決不當由海强送矣。以筵敎錄送于大臣,可也。仍命退,諸臣以次退出。
上在昌德宮。停常參·經筵。
李儒慶啓曰,明日常參·經筵取稟。傳曰,停。
洪大協啓曰,今日拜表時司香官,屢度催促,不卽待令,以致行禮之遲滯,揆以事體,萬萬駭然,所當重勘。而本院請推之外,無他可施之罰,何以爲之?敢稟。傳曰,拿問嚴處。
承旨前望單子入之,韓晩裕落點。
傳于李儒慶曰,三使臣留待。
傳于李海愚曰,同副承旨入侍。
傳于李海愚曰,史官一員待命,騎馬一匹立之。
傳于李儒慶曰,承旨房仍,右副爲禮房,同副爲軍士房。
傳于尹致性曰,當該注書汰去。
假注書具得魯汰去,代以李勉昇爲假注書。
以平安監司金思穆狀啓,江界等邑新還停退,令廟堂稟旨分付事,傳于韓晩裕曰,依狀請施行事,分付。
沈煥之啓曰,司諫許晊,正言張錫胤·崔時淳禁推事,命下矣。依定式遞差傳旨捧入之意,敢啓。傳曰,知道。
傳于李海愚曰,坐直承旨入侍。
李儒慶,以弘文館言啓曰,本館下番,無他推移之員,不得已以上番,始降入直之意,敢啓。傳曰,知道。
洪大協,以禮曹言啓曰,來十一月初七日,景慕宮冬享大祭親行時,省牲省器之節,依例以親臨磨鍊擧行乎?敢稟。傳曰,親臨磨鍊,可也。
尹致性,以義禁府言啓曰,全羅道珍島郡南桃浦,限己身定配罪人趙台榮,分揀放送事,承傳啓下矣。趙台榮放送事,分付該道道臣之意,敢啓。傳曰,知道。
司諫許晊,正言崔時淳·張錫胤疏曰,伏以臣等,始也聞訇砰之響,竊怪夫至治之世,有此非常之異也。繼伏承惻怛之敎,有以仰聖人之德,深得應天之實也。顧今聖明在上,化理淸明,而天戒之爀然若此,其必有說矣。臣等竊以爲,此乃天心仁愛殿下之厚,不待政失行過,而先致其警戒之意,以啓聖心,使盛德大美,始終純全,無可非間。如商中宗·周宣王,因災異而修德,以致中興也。然而災不虛生,必有所召。今若以某事爲某災之應,則亦近於傅會,而天道有適然之時,人事有必然之驗,補得虧失,此理甚明,其不可付之於氣化而無所猷爲也,審矣。此我殿下之所以惕然興嘆,側身之意,溢於辭表,求助之念,感于臣隣,至有三日減膳之擧,此政誠民祈永,迓績休命之一大機會也。臣等雖甚愚迷,實咸斯會,敢不以目下首先之務,對揚其萬一乎?嗚呼,天理玄妙,雖難臆料,而古有匹夫匹婦之茹鬱而猶有致災,則況今擧朝之臣,咸懷忠憤而無路可伸,一國之人,共切憂愛而無時可暴,與情如此,國事如此,而災沴安得不生乎?天人相與之妙,旣若是丁寧,則惟我君臣上下,豈可不遑遑汲汲,思所以轉災爲祥之道乎?噫,七月之旱,挽近所無,八月之風,亦極非常,以致稼穡之卒痒,民生之顚連,而此猶未已,以至今日。又有此冬雷之異,微微隱隱之聲,若存若無,如警如告。雖未至百里之驚,最先入九重之聰,是何感應之如神耶?臣等死罪,竊伏以爲禁令一事,卽召災致沴之端也。撑兩儀而罔墜者,倫綱也,俟百世而不惑者,義理也。倫綱之所係,非可以雷霆而威之,義理之所關,非可鈇鉞而摧之,則豈可以無於古之禁令,沮之遏之,使不得開其喙而措其手乎?十三行刀割故不虞之災,亦如是非常。惟殿下,無憂上天之儆予而先思致儆之由,未嘗不自於殿下方寸之間,無患咎徵之恒若而克軫致咎之端,亦未嘗不由於殿下一念之微,亟允一國公共之論,思所以大發奮大懲創,則庶幾環東土含生之倫,擧皆鼓舞於和風甘雨之中。先儒所謂形和氣和,天地之和應者,豈欺我哉?且臣等竊伏覸殿下聰明冠於百王,知慮周乎萬物,行一政令而莫非敬天對時之意,發一辭敎而莫非仁民愛物之德,凡遇災異,輒必求言,大聖人求諫之量,孰不欽頌?而第念遇災而求言,不如無災而求言,臨時而修省,不如先時而修省,目今習俗,專事因循,轉成痼弊,每遇如此之時,必陳如此之言,當其時也,非不忙忙急急如恐不及,而逮夫時移事往,茫然初不識其有此事也。此雖群下不忠無狀之罪,而臣等死罪,亦以爲我殿下有以致此也。雖以夏間事言之,遇旱求助之敎,不啻諄復,諸臣應旨之疏,不啻織悉,其所爲言,不可無採納者。而況以懲討之大義,亦皆首陳,此可見民彝之不可泯也,輿論之不可遏也。然而求言雖切而無益於實效,聽言雖廣而無補於治道,上之所求,下之所應,畢竟都歸於一場文具而止。然則徵討果何時而快擧,義理果何時而快伸,言路何由而開,治道何由而成?今此三司所陳,雖未可謂切時之嘉猷,而亦不害爲救弊之一助。若或過了此時,則亦必復如前日之爲而已,殿下之求助,固知出於應天之實,而諸臣之塞責,自知其爲應天之資,或先或後,草率構呈,如是而顧何望天災之必可弭乎,如是而亦何責人事之必能修乎?方今民憂溢目,朝務鞅掌,魯饑荐臻,擧多呼庚之類,文食不遑,特推瘝己之念,區劃接濟之方,茫無畔涯。臣等愚昧,實未知善後之道,而苟求其本,則亦惟在於我聖上應天弭災之如何耳。伏願聖明,一心對越,恒如遇災之日,至誠來諫,常若求助之時,勿以時事之旣往而或忽側修之念,勿以氣數之適然,益存戒懼之心,則不惟臣等之幸,實宗社生靈之幸也。省疏具悉。應旨之疏,豈可聯名乎?常參與去就,俱無着落,所惜者臺體日壞,所陳,當留意矣。
甲寅十月二十九日辰時,上御熙政堂。常參入侍時,行都承旨沈煥之,左承旨尹致性,右承旨李相璜,左副承旨洪大協,右副承旨李儒慶,同副承旨李海愚。東班,議政府左議政金履素,議政府右議政李秉模,議政府左參贊洪秀輔,議政府右參贊金尙集,戶曹判書沈頤之,漢城判尹具㢞,禮曹判書閔鍾顯,行司憲府大司憲李得臣,吏曹參判黃昇源,行司諫院大司諫沈晉賢,弘文館校理任希存,弘文館校理尹益烈,禮曹正郞吳錫齡,吏曹佐郞朴命燮,戶曹佐郞申偗,司憲府監察洪秉玉,議政府司錄尹東壽。西班,行判中樞府事金憙·安春君,光恩副尉金箕性,判敦寧府事李灃,延豐李,知敦寧府事李聖圭,兵曹判書具庠,刑曹判書李在學,工曹判書徐鼎修,兵曹正郞尹魯東,刑曹佐郞李根,工曹佐郞黃俊彦,假注書具得魯·韓致重,記注官金良倜,記事官吳泰曾以次侍立。承旨先行四拜禮。引儀唱東西班就位,行四拜禮。履素等,以次進伏訖。履素曰,日候不調,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。命書傳敎曰,侍衛軍兵毛具。又命書傳敎曰,明日次對,進定於今日。履素曰,臣昨奉批旨,至有傅會之責敎,丐免之請,亦未蒙允,臣方愧懼之不暇,而別有所懷,敢此仰達。惟我殿下明聖之治法政謨,逈出百王,而第恐涵養省察之工,有所未盡。故吁咈之風,已斷於氈廈,摧沮之象,轉痼於臺閣,形政或多失宜,爵賞未免乖當,馴致隄防壞了,義理晦盡。從古仁天之警告於明聖之主者,俱未必適緣一政一事得失而已。則臣不敢傅會强覓,以副聖旨,而今玆之警,亦安知不出於刑政之失,爵賞之濫,隄防之壞,義理之晦哉?臣固知萬萬惶悚,而自今殿下飜然悔悟,凡係涵養省察之工,無論已往與方來,可改者亟速改之,可勉者益加勉,區區之望矣。上曰,好矣。當體念矣。出擧條履素曰,歉歲濟民之方,無過於節用二字。蓋用度不節則害歸於民,用度節則利滋於下,此所以蠲減省約,每爲荒政之要道。古人之遇荒年,亦皆惓惓於此。至或有請減御供者,而不以爲非也。近日蠲減之惠,節省之敎,固已欽仰萬萬,有司之臣,亦豈不仰體聖意?而不但京師,如外方營邑,亦多不急之用,當減之費,苟使方伯守令,一以恤民爲心,而事事而撙節,人人而精約,則其利益之波及於民者,自當有可見之實效矣。以此另飭諸道,俾各惕念擧行,好矣。上曰,依爲之。出擧條履素曰,頃因本司草記批旨內,稅穀未畢輸,宜令不謹之渠輩,自效其能,俾圖贖罪,守令罷拿,待畢輸運捧傳旨,其前抽栍,更爲考察。眞有贖罪者,仍爲分揀,益不動念者,卽其地定配可也事,命下矣。依傳敎洪州等四邑,發遣本司郞廳,更爲考察勤慢。卽見摘奸郞廳李檍手本,則以爲洪州·保寧·藍浦·庇仁等漕稅船,護送勤慢,一一採探則監營或遣裨摘奸,或嚴關申飭,嶼草等艱險處,擧皆懸旗立標,使逶迤遠來之船,得以爲眺望之便利。元定監色外,各送該邑座首護送。而大抵今番飭敎之後,莫不着念擧行,似有來頭之實效爲辭矣。今以摘奸手本觀之,則飭敎之下,營邑益加警惕,前之稽忽者,皆知畏戢,顯有實效。論罪一款,今姑安徐,更觀來頭處之,何如?上曰,依爲之。開春不遠,更加考察,期有勸懲之實效,可也。出擧條上曰,兩司長官外諸諸臺,何不入來?大協曰,今方陳疏到院云矣。上曰,昨日何爲闕啓?大協曰,以日暮姑停矣。上曰,今日常參,臺臣無端不參,謂以聯疏,萬萬駭然矣。煥之曰,今日常參,聖意在於遇災求助,而司諫許晊,正言張錫胤·崔時淳,皆以行公臺臣,無端不參,事體所關,極爲駭然,竝從重推考,何如?上曰,極爲駭然,禁推,可也。出擧條上曰,玉堂上下番外,何無一人入來乎?希存曰,南履翼,以身病不得入來矣。憙曰,今年之歉荒無前,而我聖上憧憧一念,亶在於救民。前後蠲恤之惠澤,無一民不被,臣不勝欽頌愛民之盛德。而昨又伏見傳敎下者,殿下因微微隱隱之聲,惕然警動,至有減膳之擧,繼下求言之音,我聖上修省之念,至矣盡矣。臣誠萬萬欽仰,復何敢加勉?而第朱子延和之箚,有曰冬雷,嗣歲之憂,其所以遇災勉君者,專在於反躬自省,廣求直言,朱子之言,誠切至矣。先正,每以此爲切至之論,而申申於陳奏之時。伏願聖上,體念乎朱子之言,加勉修省之工焉。上曰,卿言誠好矣。朱子延和一箚,果是先正之所嘗惓惓者。而近來未見以朱書爲言者,卿則平日每咀嚼乎此,故夜而披讀,朝而陳勉,予甚嘉歎,豈不體念乎?上曰,昨日大臣聯箚,似是右相之文,然否?履素曰,果是右相所構草也。上曰,箚語中以無忘八月之風爲言,卿等何其傅會也。向時臺啓之揭壁,豈足爲上干風雷之象乎?予則以爲朝象日卑,臺體日壞,伊日臺廳之擧措,足爲召災之端。予之此言,亦涉傅會。而若大臣之箚,以八月之風爲應,伊日之處分則誠過矣。大抵勿論如此如彼,第當惕念,而若專指某事而曰此實爲召災之端,則豈非過乎?履素曰,此非臣等之言,卽擧國之言也。人君與天同德,一政一令之得失而災祥輒應矣。秉模曰,八月之風災,臣則丁寧以爲由於伊日之處分也。靜究厥由,關係不輕,仁天之警告,豈曰適會?自春徂夏,風雨調順,庶幾豐登之望,而一風爲災,忽判大歉,臣則丁寧知其風之所自矣。臣等之箚,實非傅會爲說。憙曰,昨日之箚,臣雖未及見,而略聞其言,恐非傅會之言,雨暘燠寒風,各以類應,政急則風急,其理不差。惟我殿下,遇災修省,昨下求言之敎,今又行常參之禮,在廷諸臣,苟有極言竭論者。惟殿下一一翕受,臣誠千萬仰祝矣。秉模曰,愼無赦,卽治國之要法,則有罪者固不可不配,旣配者又不可輕赦。而我國之人,不嫺於律,內而法司,外而各邑之報營照律者,非但一任於檢律之手,或不無私怒之參錯,通計一年,編配甚多。若値尤甚·之次邑勿定配所之年,則所謂稍實邑,偏受其害,項背相望,民邑之弊,孰大於此乎?臣謂申飭京外,凡於定配之際,必詳必審,考求立法之意,得其不可不配之情實然後,始爲發配。如在可東可西之科,或嚴加刑杖而懲礪,外邑則或定軍役,或換定苦役,俾無編配陸續之弊,則此非緩法,實所以嚴其法而暗合於愼赦之意,尤有關於歉歲之政矣。上曰,依爲之。出擧條秉模曰,聖上御極後節目定式及受敎定式,俱載通編,而亦或有不載於通編者,又有通編頒行後新定式,備堂中差出編輯堂上,謹依受敎輯錄例,一一蒐輯。繼又每三年添編,以至億萬年著以爲式,實合遵奉之道。故敢此仰達矣。上曰,依爲之。出擧條秉模曰,邊地守令僉使之瓜前遞歸者,無論貶罷病罷,履歷勿施事,昔在先朝,因故相兪拓基所奏,有所定式。聖上初元,又因故相鄭存謙筵奏,申明定式矣。近來此法蕩然,纔得赴任,則雖卽徑遞,皆用履歷,揆以定式之意,極爲寒心。大典通編,雖有邊地守令周年後許其遷轉之文,此乃特敎或善治之,不可不陞遷者也。豈可藉此而竝與瓜前徑遞者,通用履歷乎?分付兩銓,未準瓜而用邊地履歷者,一一査出,竝爲勿施。此後則特敎外,一遵定式施行之意,嚴飭,何如?上曰,依爲之。出擧條秉模曰,遺棄兒搜訪之節,飭敎屢下,諸道想必惕念擧行,而歉歲行乞兒之留養,亦載典則,雖未開賑,此輩必先極寒而區處然後,可免呵凍彷徨之患。且分而言之,則一邑之內,數必無多善爲分處,俾有歸屬之意,嚴飭分付,何如?上曰,依爲之。出擧條上曰,大抵履歷等事,一政吏足矣。故相之言每如此,予至今需用者多矣。且冠準之言,曰宰相當進賢退不肖,至若持簿循階,一吏足矣。今此邊地履歷等事,政官政吏之事,人君之用人,不必拘束於履歷,其在政官則但當謹守政格,而近來政格,全不成說,雖以別雲劍一事言之,古例則王子·大君·輔國·宰臣及吏參外,不得擬望,其任豈不重歟?且雖以武將嘉善不得爲之者,載在兵曹謄錄。今則別雲劍望,年老級高之人,不爲擬之而如徐有臣·趙鎭寬之資歷,亦皆擬入,寧有如許政格?予非謂其人之不合,履歷已滿之後,皆可爲矣。先朝每除雲劍於殿座之時,蓋重其任而難其人也。丙申以後,每每備員,而領相爲兵判時,亦以雲劍望筒事,至被推考,今則雲劍之望,漸不如前,每有申飭之敎而終不致察,兵判事甚慨然矣。上曰,大臣就座。上曰,大臣就座時,方席不卽設,當該司謁,請推,可也。大協曰,大臣就座而方席不設,極爲駭然,當該司謁,爲先推考,何如?上曰,依爲之。出擧條秀輔曰,天主仁愛,降之以水旱風災。上曰,天主云云,語涉,如何?人之於天,固當極其尊敬,卿之言天主者,蓋出於敬天之極。而第自古敬天者,未有以主字稱之。今此天主云云,無乃如何耶?秉模曰,此重臣,似懲向時急雨之言而有此云云矣。上曰,第畢其說焉。秀輔曰,古人云多災之國,其國必興,蓋〈天〉之所以降之咎徵,丁寧警告者,欲使人主,惕念修省,玉成其德。故轉移之機,亶在於此,而治平之休,亦基於是耳。日昨靑臺之報,不過微微隱隱而殿下大加驚動,至於降旨求言,今日常參,亦出勤勵之盛意,誠能一心對越,常如遇災之時,則災變爲祥,捷於影響。臣則以今番之災,不爲憂而反爲喜者,此也。雖然人主一喜怒一政令,上通於天,殿下於日用云爲之間,幾乎從心不踰,此固群下所欽仰。而第於近日處分之間,每因有激而自致過中,竊恐一念所發,未能觀理順應,或損和平之氣,則仁愛之天,安得無警告之理乎?繼自今以痛去一激字,益加聖工,則由是而天心可豫,瑞應可致。目下轉災爲祥之機,不外於是。伏願深留聖意焉。上曰,好矣。當留意。秀輔曰,三南沿海,誠爲無前之歉歲,而朝家所以懷保蠲恤,殆無遺策。若使道臣·守令,仰體德意,實心奉行,則庶有濟活之望。而第饑饉之後,必有癘疫。且今年冬節,姑未極寒,日候不適,若値窮沍,饑民之受病,亦甚可慮。臣意則使各道,申飭列邑,趁此未凍之前,各令洞里,結幕作堗,先使流丐之類,有所依庇。而前頭村閭之間,如有病者則亦使區別移置,俾無蔓染之患,亦爲救民之要道矣。上曰,令廟堂提飭。頤之曰,臣每登筵席,承聆憂民之至敎,經費難支之狀,有不敢仰陳聰聽,而今則嶺南一道之外,災事已盡磨勘。故收租大略先爲磨鍊,則米條縮入於八萬石之內,一年應用,雖十分節略,不足殆近數萬餘石,前頭需用,實無其策,在前如此之時,多有錢穀請得之例,而顧今事勢,無可着手處,至如關西耗作錢,每年自臣曹取補經費,而似聞今年作錢,比前稍多,幾爲數萬石云。此則一倂劃付臣曹,以爲繼用之道,似好。下詢大臣處之,何如?上曰,大臣之意,何如?履素曰,經費不可不念,而他無措劃之道,依所請劃給,似宜矣。秉模曰,在前歉歲,亦或有請得關西錢穀之例,而今此耗條,乃是戶曹所管,穀耗條則以其作錢,取補經用,恐無不可矣。上曰,依爲之。出擧條頤之曰,守·摠兩營屯穀,癸卯·丙午,自畿營請得補賑,以價輸送,而此是支放之需。故其時稟達筵上,或給或不給矣。以今年事情言之,一年支放,取資於留餉,而又以屯穀給代犯用餉穀,萬萬悚悶。聞自畿營,方執留云。此皆稷粟等皮雜穀,而兩營都數,不過爲數千餘石,分俵賑邑,無足加損。在兩營,所關不少,今年則勿爲執留,竝爲還送之意,分付於京畿道臣,何如?上曰,依爲之。出擧條㢞曰,亂廛法意甚嚴,而一自亂廛勿禁之後,實爲市廛之巨弊,廛民之抑鬱,厥惟久矣。大抵亂廛則勿禁,而市人之應役,如前無減,在渠輩,實爲稱怨之端。臣意則亂廛旣已勿禁,則使之平均應役,似好矣。上曰,亂廛之勿禁,乃是領府之事,而初非有朝令,則到令自朝家出擧條,事涉如何矣。頤之曰,亂廛之勿禁,不無市民之稱怨,亦非有益於都民,而其中魚物,最爲都民日用之要,此則勿禁其亂賣,不無利益於都民矣。上曰,出與諸宰,相議草記,可也。上曰,臺疏入之,不爲啓辭,而忽上聯疏,極爲駭然。命書批答。上敎履素曰,玉堂高宅謙疏有可尙,而至於太代捧之說,過矣。頒祿云云則迂矣。履素曰,誠有可取之語,而至若頒祿云云,果未免迂闊矣。上曰,備堂入侍。賤臣承命出傳,與判敦寧府事金持默,行司直鄭好仁,延豐君李,行副司直趙宗鉉,兵曹判書具庠,行副司直徐有防,禮曹判書閔鍾顯,行副司直李敬懋,工曹判書徐鼎修,刑曹判書李在學,行副司直徐有大,行副司直李漢豐,漢城右尹徐有臣,刑曹參判趙鎭寬偕入進伏。上曰,次對爲之。有防曰,兩南牧場,多在於最尤甚邑,來頭接濟之方,例自巡營句管擧行,而以其京司所關主客之勢有異,種糧之推移,穀物之區劃,每多不及於邑鎭之時,其在一視之政,未免向隅之嘆。今年惠澤,到處洋溢,各其道臣,必不泛忽,而恐不可無先事之飭,自本寺出擧條措辭,嚴飭於各該道臣,俾有實效,何如?上曰,依爲之。出擧條鍾顯曰,雲觀測候,何等至敬至重?而近年以來,三曆官輩,敢生占便之計,率多以無料前銜,使之替入,事極痛駭。此後則三曆官修述官及祿官中一人,輪回入番,使之着實擧行。如或不謹,則草記除汰事,定式施行,何如?上曰,依爲之。出擧條上曰,近來觀象監官員,全不致察於星象測候,甚可駭矣。申飭,可也。上曰,三使臣入侍。出榻敎上曰,三司進前。得臣等曰請黜置罪人鄭致達妻,亟令王府,快正典刑。上曰,不允。出擧條得臣等曰,請物故罪人德相,亟施孥籍之典。上曰,不允。出擧條得臣等曰,請逆賊尙喆,追施孥戮之典。上曰,不允。出擧條得臣等曰,請向日合辭兩啓之已傳而未徹者,亟命捧入,仍賜允兪,俾王章伸,而三字刀割焉。上曰,不允。出擧條得臣等曰,請遲晩後物故罪人啓能,亟施孥籍。趾賊等凶種,快施邦刑。養遂·獻遂,竝設鞫得情。上曰,不允。出擧條得臣等曰,請夏賊子女,亟施跪斬之典。斗恭親屬應坐之類,一依适·雲例擧行。英材·斗恒及夏賊親屬奴傔連伊夫妻,竝嚴鞫得情,快正典刑。上曰,不允。出擧條得臣等曰,請物故罪人國榮,亟施孥籍之典。上曰,不允。出擧條得臣等曰,請梟示罪人明謙,正刑罪人以謙,亟施孥戮。逆復庶子好石,亟施處絞。荐棘罪人時偉,設鞫得情,快正王法。遲晩罪人宇鎭,捧根脚,快正王法。上曰,不允。出擧條得臣等曰,請柳星漢,設鞫嚴問,期於得情,快正邦刑。上曰,不允。出擧條得臣等曰,請承款後物故罪人九宗,亟施孥籍之典。上曰,不允。出擧條得臣等曰,李觀源,物故停啓。得臣曰,請亟寢秋曹罪人柳師文放釋之命,仍令王府,設鞫嚴問,期於得情,快正王法。上曰,不允。出擧條得臣曰,持平洪克浩,時在忠淸道溫陽地,請斯速乘馹上來事,下諭。上曰,依啓。出擧條晉賢曰,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。上曰,不允。出擧條晉賢曰,請逆賊尙魯,亟施孥戮之典。上曰,不允。出擧條晉賢曰,請亟寢秋曹罪人柳師文放釋之命,仍令王府,設鞫嚴問,快正典刑。上曰,不允。出擧條得臣曰,天人相與之際,至微而至顯,古之聖人,以雨暘燠寒風,爲肅睿哲謀聖之應,後世人君之遇災修省,亦此箇道理也。以此推之,昨日之隱隱微微,何爲而發也?惟我殿下臨御以來,敬天也恤民也。一日萬機之注措施爲,莫不動合天理,遵法聖人,恒懋進修之德,初無可省之愆,宜致天心之克享,豈或災沴之示警?而以臣等憂治危明之誠,反復求之,亦豈無所由而然哉?陰陽之不調,亦由上下之不孚。顧今上下,家人視臣,廈氈之上,晉接之際,曰都曰兪,豈讓唐·虞之盛,而獨於設禁一事,大有違於平日之所仰望。夫禁者,將以禁暴亂,而今則忠讜之言,亦因禁令而不得發口,以致義理斁而刑章壞,古今天下,寧有是哉?大小廷臣之入而抗論於殿陛,出而累牘於公車者,殿下豈不知不得請則不可已之一國莫遏之大論。而至以不忍聞之敎,無於前之禁,鉗制而摧折之,此何擧也?以昨日大臣箚批言之,在下者雖不敢以某災爲某事之應,傅會仰陳,在殿下對越之道,以一風一雨,捷於影響爲心,則豈不合於應天以實之政,而反以不欲聞之敎,訑訑而拒之,求言之義,果安在哉?弭災之道,固如是乎?伏願亟加三思,還收禁令,使上下相孚,天地交泰,以爲遇災修省之實工焉。上曰,語次間,亦有好語。至於禁令一事,豈可反汗乎?出擧條得臣曰,我聖上前後蠲恤之惠澤,已盡浹洽,外邑庶可生活。而至於都城游手游食之民,實無濟活之策。臣意則使此輩,付之明春華城城役,俾得糊口之方,似爲救荒之一端矣。上曰,華城城役之當初設施,蓋爲所重,今日之欲爲停役,亦爲所重,實非出於弭災之策也。夫募軍以二錢五分,買穀糊口,豐年猶難,況歉歲乎?卿等每以荒歲興作,爲救飢之策,而所謂荒歲之興作,指一方之救荒而言。若夫一國之飢,豈可以一城之役而救之乎?南康之故事,浙西之治績,槪可知矣。若儲蓄於豐年,則遇歉興作,容有利益者,而若無儲蓄之可資,豈可興作於荒歲乎?禮曰,祀用下牲。傳曰,道途不除,此皆古人荒歲爲民之意,則況興作之事乎?今此憲長所陳游手之民,驅之城役云者,有若漢之城朝舂,非徒無益,適足爲擾民之端,是豈可行之事乎?履素曰,此行不得之事也。上敎得臣曰,臺啓體重,固不可中止,須畢其說。得臣曰,臣當於筵退後,更爲商量畢陳矣。上曰,豈有如許臺體乎?秉模曰,臺臣所懷,事體不輕,比之諸臣擧條,尤爲嚴謹。而今此都憲筵退後更爲商量,以畢其說之請,大是失言,推考警責,何如?上曰,所失非細,遞差,可也。出擧條晉賢曰,今年穡事之告歉,實是挽近之所罕,以是而九重之憂念,不解宵旰,廊廟之規劃,擧無遺策。而値玆仁天之告警,益宜謨猷之廣採,昨下求助之敎,只及於三司,恐或有求之不廣之歎。臣謂亟令百官庶僚,各自書進救荒之策,以爲自廟堂裁擇施行之地,宜矣。上曰,言則有理,令廟堂論理稟處,可也。出擧條晉賢曰,今番三南停減之恩無微不到,無處不被,此誠曠絶之惠澤也。若使營邑之臣,悉心對揚,則惟彼阽危之小民,庶得息肩於儉歲。而第玆新舊還停減之際,吏奴輩積年還逋,每不免混入於分數之中,致使朝家實惠,不能全歸於下戶,此乃列邑之通患也。臣謂亟令廟堂,嚴飭各道,凡係吏奴之還逋,査櫛區別,勿使混入於停減之科,爲宜。上曰,依爲之。出擧條晉賢曰,歉歲耗費之患,惟酒爲甚。故自前救荒之策,亦必以禁酒爲先。而第玆酒禁,凡於大釀小釀之犯,初無適輕適重之律,但從目前而闊狹之,則官長無藉手之道,小民無信令之意。臣謂先令廟堂,酌定當施之律,著爲令式,俾有司之官,遵以行之,似宜矣。上曰,依爲之。出擧條晉賢曰,今年八路救荒之策,以朝紙所出者觀之,幾盡措處,庶無餘蘊,而至於都下嗣歲之憂,姑未設施。若到明春,則亦不可無別般處分矣。第念朝家之經入有限,窮民之望哺無節,則雖欲臨時救急,難保無有錢無穀之歎。若自今日,豫先講究,凡冗費冗食之可減可省者,劃卽減省,以作隨時措手之地,則非但爲要於備荒,亦有合於古聖人節用愛民之訓。臣謂亟令廟堂,講確稟處爲宜矣。上曰,依爲之。出擧條上曰,三使臣進前。良浩等以次進前。上曰,卿等萬里銜命,予甚悵然,須好爲往還也。良浩等曰,臣等,今當遠離文陛,下情實不勝耿結矣。上曰,別使之貸去關西公用條,十年內將至十萬兩,此誠可悶。卿等須深思區劃之道。大抵帽子之出來,若滿千隻,則帽稅必無不足之弊,而近來邊禁解弛,故帽子之出來者,不無滲漏之弊。帽稅之縮,良以此也。良浩曰,使行公用,今番則無一遺在,不可不依例區劃。故敢此仰達矣。上曰,大臣之意,何如?履素曰,公用銀之代用關西,極爲可悶。而目下事勢,更無他道,姑依近例,關西某樣銀貨中,準此數貸下之意,分付,何如?秉模曰,今行則雖爲依近例貸下,此非可繼之道,決不可不及今講究於帽稅有裕之方,俾社年年請貸之弊矣。上曰,依爲之。帽稅有裕之方及雖非帽稅,亦裕公用之道,退與譯院都提擧,相議草記,可也。出擧條良浩曰,琉球國漂人,若見阻於皇城,則此甚難處矣。上曰,以皇帝字萬民之意,豈有防塞不納之理?閫以外,將軍制之,卿等勿復以此事,煩聞于朝,而從便處之,期於入送也。上曰,我國素稱文獻之邦,書冊之禁,似爲過矣。然唐冊固不如我國之冊,而凡今之人,必求唐冊者,聖經賢傳,猶必臥看,則況其他書乎?我國,文獻之邦則書冊,豈可禁之?而近來出來之書冊,卽稗官小品,令人耽好小品之體,有此求覓,烏可不嚴禁乎?雖聖經賢傳,已出來者,足可觀之。今番使行則自經書以下,切勿出來之意,嚴禁,可也。上敎良浩曰,卿父子同去,事甚貴矣。良浩曰,明年慶禮,不得趁參,下情不勝悵結矣。上曰,來春上來,庶可及矣。仍賜耳掩,命三使臣先退。命書傳敎曰,定配罪人趙台榮,分揀放送。仍命退,諸臣以次退出。
上在昌德宮。停常參·經筵。
夜自二更至四更,坤方有氣如火光。
藥房提調徐有防,副提調沈煥之啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區伏慮,敢來問安。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李儒慶啓曰,明日常參·經筵取稟。傳曰,停。
韓晩裕啓曰,大司憲持平一員未差,執義徐有沂,掌令申大龜·洪克浩在外,持平鄭魯榮未肅拜,監察茶時之意,敢啓。傳曰,知道。
韓晩裕啓曰,合啓事體,何等嚴重?而兩司合啓中,李觀源物故停啓事,經宿之後,始乃書入,事甚駭然。當該注書,所當重勘,而本院請推之外,無他可施之罰,何以爲之?敢稟。傳曰,拿問嚴處。
傳于李儒慶曰,禮房承旨馳詣宗廟·景慕宮,奉審摘奸以來。
傳于李海愚曰,同副承旨入侍。
傳于洪大協曰,此亦科試,對讀官,當備員爲之。抄啓文臣之在闕中者二人,對讀之意,分付京畿公都會覆試試官處。
傳于李海愚曰,大臣·有司堂上·禁御兩將·荒政考編輯堂上,明日來待。
李海愚啓曰,江原道遺漏老人啓本啓下矣。政官待開門牌招開政下批,何如?傳曰,允。
李儒慶,以禮曹言啓曰,今二十八日所下傳敎中,自今日減膳三日事,命下矣。三日之限,止於今日,自明日依例復舊封進之意,分付,何如?傳曰,允。
李儒慶,以禮曹言啓曰,今甲寅年京外孝烈人報來者,合爲五十三人,依定式臣鍾顯與參判臣徐邁修,參議臣尹行恁,相議分等,報于議政府,如署經之例,各爲別單書入之意,敢啓。傳曰,知道。
李海愚,以備邊司言啓曰,依下敎延齡君墓所案山松木斫伐處,發遣本司郞廳,一一摘奸,則椽木一百十二株·穉松十八株,合爲一百三十株矣。墓直所告內,本縣將校姜漢益,持本官勿禁帖斫取云。該縣監,所當論勘,而不可以墓直之言,遽然論罪,分付畿營,使之査實報來後,稟處,何如?傳曰,允。昔我先朝友于之聖德,逈出尋常,卽臣隣之所共欽仰者。今於墓木,爲邑校所濫斫,豈不駭然之甚乎?向以懿陵風落木事,處分未久。又有延齡君墳山濫斫事,此皆不能預先嚴飭而然。當該地方官,當嚴處,道伯爲先推考。邑校嚴治,次發遣備郞,一一摘奸,而近宗墳山若此,則其他班賤墓木之憑公斫伐,可以推知,尤豈不駭然乎?發遣伶俐備郞,今番造舍及治道時爲弊條件,一一探來手本後,枚擧草記。近來備郞摘奸,惟以彌縫爲事,今番則各別嚴飭,可也。
李海遇,壯勇營言啓,本營鄕武士試射時,鳥銃優等人,別單書入之意,敢啓。傳曰,知道。
李海愚,以壯勇營言啓曰,來十一月,當本營右司屬京畿四番右哨高陽軍兵逢點實數,一百二十七名,今已點閱整齊,來十一月初一日,本營立番,舊軍放送之意,敢啓。傳曰,知道。
李海愚,以禁衛營言啓曰,本營把摠元永龜,身病甚重,勢難察任,改差,何如?傳曰,允。
禁府照目,前司諫許晊,正言張錫胤·崔時淳等矣。禁推罪,各笞五十收贖,解見任別敍,私罪奉敎,旣遞其職,附過放送爲良如敎。
禁府啓目,禮曹佐郞金乃默·崔雲翰等原情云云,傳旨內辭緣,泛稱遲晩,竝只刑推得情,何如?判付啓,除刑推,議處爲良如敎。又啓目,前假注書韓致重原情云云,傳旨內辭緣,泛稱遲晩,刑推得情,何如?判付啓,除刑推,議處爲良如敎。
刑曹啓目,罪人李光寅,更加嚴刑,期於取服,編配罪人,不謹防守,致使任其逃還。當該配所官,令該府拿問處之,道臣亦難免不飭之失,推考警責,何如?判付啓,竝只依啓目施行爲旀,正犯李光寅段,除尋常,各別嚴刑,期於得情爲旀,該地方官段,所當依律處斷,而限內被捉於捕廳,此類寬恕,亦在法典,姑從未勘,施以問備之典爲良如敎。
戶曹參判李義弼疏曰,伏以,臣昨已辭陞,行將出疆,瞻望觚稜之日遠,不禁耿結之冞增。伏況明年,卽我朝無前之慶歲也。月正元日,將擧一國歡祝之縟儀,簪伸俱聳,跛蹙皆起,而臣將跡滯萬里之外,獨阻三呼之列,此尤臣區區微忱,預切戀慕者也。仍伏念臣之所帶職名,在所當遞,玆敢拔例陳章。伏乞聖明,卽命遞改焉。臣無任云云。答曰,省疏具悉。疏辭,下該曹稟處。
甲寅十月三十日辰時,上御重熙堂。同副承旨入侍時,同副承旨李海愚,記事官鄭文始,記注官承膺祚,記事官吳泰曾,以次進伏訖。上命書公事判付。上敎賤臣曰,爾其馳往水原等地,道路修治摘奸以來。仍命退,承史以次退出。
座目缺以上缺耶之聲,不撤於一府,則惟彼盻盻然保抱瑣尾之民,其不曰吾君何不以築城之心,施之保民,築城之財,移之活民云乎?又其不曰,九重光明之燭,不照於鶉衣鵠形,而偏照乎粉樓雉堞云乎?又其不曰,城可使今年築明年築,拖至十年,民不可使一日飢二日飢,忍及三旬云乎?到此予雖欲以所重應之,亦曷敢不仰體昔年愛恤元元,勿踐輦路禾麥之德意乎?議者以爲,歉年興作,實兼賙恤,朱夫子南康故事,范仲淹浙西已跡,可按而復也。此特一守一帥救得一郡一鎭之政耳。今予以一國之君,臨一國之民,邇而王都甸服,遠而溟渤塞漠,老穉婦嬬,疲躃喑聾,莫非予赤子。旣不能使彼百千萬頷顑之類,不農不商,離土離鄕,襁至坌集,受傭仰食於一城之役,則所至而所活者,當爲幾箇人口?役力不興,祀以下牲,予聞於禮,臺謝不塗,道途不除,予見於傳。小大經權之間,隨處異用,有若是矣。爲今之道,莫如聚會精神於荒政一事,雖稊米寸帛之微,可蠲者蠲,可取者取,或資於耕,或歸之賑,瘡痍畢起,袵席快安,而天又降康,多黍多稌。魯郊之三遂自至,周原之百堵皆作,役夫欣欣,營墉仡仡。使做措便當,氣像舒泰,衆一所向,與城俱固,何必朝運百車,暮輸百車,不問寒暑,不顧饒乏,竭民力耗民財,督之迫之,有若不及也哉?獻御之停,爲我殿宮而敷惠也,城役之停,爲我園寢而敷惠也,聖人復起,決知其不易予言。然本府救荒之策,予亦有料量者存。夫城之有後托,猶木之幡根,屋之築址,不可不堅且厚也明矣。容待來春地脈融解之際,若於北城外咫尺斥鹵之壤,相其淺深,鑿得一丈或半丈,量定約播百斛之經界,然後收其土粘付城身,俾容五馬兩軌。卽其地橫縱東南之畝,深耕而易耨,則瘠可使肥,磽可使沃,而贏得如鄭涇,史鄴之幾千頃負郭良田,不出一二年,將見荷鍤成雲,決渠降雨之美,而方其役也,雇直不以日而以負立表,計遠近而差等,則强者優取百錢,弱者足疪一身,此豈特府民?往南北東西之不適有居,傭保資生者,皆可以聞風爭趨,而或窨或肆,爲酒爲食,以其所有,易其所無,亦矜寡之利。夫如是則城則奠百世不拔之基,民則獲萬家如膏之地,倉則貯萬人足食之糧,一擧而衆美具,豈不誠休且美哉?咨爾華城城役董工之臣,靜聽此諭,咸須諦悉。
李海愚啓曰,今日次對,兩可當爲進參,除在外外,未肅拜,呈告人員,竝卽牌招,何如?傳曰,允。
以司僕寺駕轎馬陞降出入單子,傳于李海愚曰,嚴飭之下,陸續捉馬,每朔別單定式之書入之本意,果若此乎?姑不處分,此後切勿續續如是。
以假注書望筒,傳于沈煥之曰,前假注書李允謙,分揀仍任。
戶曹參判前望單子入之,曺允亨落點。
兵曹口傳政事,以李得臣爲副司直。
傳于李海愚曰,同副承旨入侍。
洪大協以弘文館言啓曰,本館下番姑降入直,事甚未安,今日政新除授玉堂,待下批,仍卽牌招入直,何如?傳曰,允。
李海愚,以兵曹言啓曰,卽接舟橋司移文,則慶熙宮衛將廉斗福,以都監官,今方監董役事,衛將之任,變通遞改云。輪番之任,不可虛糜,改差,何如?傳曰,允。
有政。吏批,判書李致中受由在外,參判黃昇源進,參議未差,行都承旨沈煥之進,吏批啓曰,判書李致中受由在外,參議未差,小臣獨政未安,何以爲之?敢稟。傳曰,仍爲之。以閔台爀爲大司憲,崔烜爲司諫,具文行爲持平,安廷善·李東冕爲正言,李羲甲爲校理,安策爲修撰,李升運爲副修撰,林蓍喆爲同義禁,洪明浩爲戶曹參判。
兵批,判書具庠進,參判柳誼病,參議朴宗甲病,參知兪漢寧入直,同副承旨李海愚進。以洪仁浩爲曹司衛將,申潤國爲慶熙將,辛有燦爲訓鍊主簿,僉知二單,金魯岳·簡聖魯,以尹宇大·許晊·崔獻重爲副護軍,林蓍喆·洪義浩·李相璜·李宗奕·尹光普·李龜雲爲副司直,高宅謙·崔時淳·張錫胤爲副司果,李徽重·李弼章·李春載·千載富·全文昌·金玉欽·金仁建爲同知,李祉膺·全道元·李萬林·愼師浤·羅文尙·李相垕·金紹爲僉知。
以都摠管望筒,傳于李海愚曰,故相典刑,豈求他人?且其資歷,可合陞秩,禮曹參判李時秀,見窠特除,以示念故相之意。
傳于李海愚曰,當該承旨推考。
傳于李海愚曰,紙品嚴飭之時,政院所用擧條等紙品,近來太好,此亦法不遵行之一端,當該進排衙門堂上及不能察飭之備局有司堂上·貢市堂上推考。
禁府啓目粘連,向前金乃嘿·崔雲翰等亦身爲司香官,拜表之時,不卽待令,以致行禮之遲滯,揆以事體,極爲駭然,竝只以此照律,何如?判付啓,此後依正至聖節政府行禮例,待令事嚴飭,今番段附過放送爲良如敎。
李海愚,以兵曹言啓曰,卽伏見北兵使崔景岳啓本,則來乙未式年武科初試入格人技藝,木箭·鐵箭步數,依新頒定式,開錄云矣。考見啓本後開錄,則木箭·鐵箭·靑帳防牌元定步數,不爲書錄,只錄退步,殊無定式知委之意,該帥臣崔景岳推考,竝與元定步數及退步,而更爲修啓之意,行移,何如?傳曰,允。
李海愚,以備邊司言啓曰,卽見慶尙監司趙鎭宅狀啓,則以爲道內災摠合爲三萬六千二百七十八結,元俵災四千八百結外,三萬一千四百七十八結特許準劃事,請令廟堂稟旨,分付矣。諸道災結,皆蒙準許之恩,今此所請,非敢靳持,今年之歉,專由風災,而嶺南風災,最爲輕歇,則三萬六千二百七十八結,終涉太過,國計民事,宜念兩行不悖之道,竝與事目災合三萬結劃給,以爲均俵之地,何如?傳曰,依此請許施,可也。
李海愚,以壯勇營言啓曰,來乙卯正月當本營左司屬京畿五番後哨水原軍兵,來十二月三十日,京中逢點,依節目準二朔立番之意,本府留守處,豫爲知悉何如?傳曰,允。
行大司諫沈晉賢,持平鄭魯榮,校理任希存,副校理尹益烈·南履翼啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者,遽有出陸之命?不審殿下,何爲此萬萬過擧也。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗祀之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,㦧毒如鄭妻,而遽使移置於京師至近之處,巢穴得肆之地,啄息自如,防守不嚴,以揆賊事觀之,凶招中所謂救貧議婚等說,又是妖賊之一大罪案。其糾結凶徒,煽動亂民之狀,昭不可掩,而其中罔測之凶言,亦有脈絡之相關者。此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。今於千萬夢想之外,擅離黜置之所,恣到近京之地,人心驚懼,莫不戰悼。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也決矣,請黜置罪人鄭致達妻,亟令王府,夬正典刑。噫嘻,痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮藉産之律,不施於此賊,其可曰國有三尺乎?且況逆復正法之後,六字刀割逆節及今益彰,擧國臣民腐心之痛,切齒之讎,尤有倍於前日,請物故罪人德相亟施孥籍之典。噫嘻,痛矣,尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,罔念國恩之圖報,徒知凶賊之力護,耉·輝復出之說暗地和應,情跡難掩,龍妻援比之奏,宿處顧戀手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指輝悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之〈於〉積,一行刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之決案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積·賊點之曾經院相,及其逆節綻露之後,王章無所撓屈,今逆喆之罪,有孚於兩賊,則豈可以院相之故,貸三尺之重,沮一國之論乎?請逆賊尙喆追施孥戮之典。答曰,不允。
行大司諫沈晉賢,持平鄭魯榮啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興。究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷忍之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等說,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請遲晩後物故罪人啓能亟施孥籍之典,趾賊等凶種,快施邦刑,養遂·獻遂·李觀源,竝令王府設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今推究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之敎,臣等驚惶抑鬱,寧欲溘然?夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬·奴傔連伊夫妻,竝嚴鞫得情,快正典刑。噫,以國榮亘萬古所無之窮凶劇逆,而得保首領,臥斃牗下,朝廷之刑政紊矣,神人之憤菀深矣,古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望而渠敢肆然以此事不可再擧之說,咆喝公座,略無顧忌,一行刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮亟施孥籍之典。噫嘻,痛矣。明謙之凶謀逆節,實是亘萬古所無之賊也,身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,八字刀割逆復之愛姪也。一門之內,日夜綢繆,兩賊之問,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,八字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿循例爲孥者,揆以邦憲,萬萬乖當矣。待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,使一窩主,及夫賊宇之輸款,而渠之眞贓,畢露無餘,惟此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之心,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬窮凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧騰,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念煦濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀割與同二字刀割之說,旣已遲晩二字刀割他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然顯戮,亟行矣,奈之何纔到湖界,旋從迂路?初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法,遲晩罪人宇鎭,捧根脚,快正王法。柳星漢疏語之窮凶情節之陰慝,諸臣箚啓,亦已槪論,今以其疏中逆心之呈露,凶言之悖慢者言之,最是上款講學之說,而特以聖懷之不忍提到,諸臣之不敢語及,近日疏啓,每多隱暎爲辭,糢糊爲說,此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之。昔在戊寅復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊綢繆之凶計,自是以後,托講義而引喩者,罔非媒孽之凶言,結奧援而交煽者,皆是譖構之凶謀,究厥禍機,實爲關捩,此固聖明所以不忍聞不忍言者也。今日廷臣,苟有秉彝,孰不痛凶賊之設計,悲殿下之茹哀,語到講筵,輒增聖慕,雖以告朔之義,時有開講之命,悽惋之玉音,不禁於由中,掩抑之玉色,難制於見外,登筵諸臣,亦皆仰覩者。今此星漢,一筆句斷,謂之以微意,單辭顯斥,歸之於因噎,終身孺慕之聖孝,國人所悲,而星漢則少無慽意,廢讀蓼莪之常情,門人猶然,星漢則反肆懟筆,蓋緣造言誣逼,自是衣鉢相傳,逮至當宁潛悳之初,幾年此輩煽誣之說,何所不至哉?一脈種子,尙不知戢?窩窟根柢,旣久且蘊,必欲力抗君父,謀危宗社,根株未鋤,枝葉更繁,始售於戊己之間,終成慘變,更熾於乙丙之際,自就芟夷。及至近年,夏·恭顯投凶於書內,瑮·復暗逞凶圖於外,蚓結虬蟠,種下生種,式至今日。又有星漢,渠輩亦一臣子,何乃悖逆至此?又若下款兩條之說,自前文武率榜動駕之日,新恩之前導,每許倡夫之後隨,非今斯今,古例卽然,其所爲說,不足多辨,下款女樂之云,向日燈夕,各營將臣,果有遊衍張樂於壯營馬園之事,而壯營處所,旣在闕門之外,馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言,强稱禁園之遊,做出女樂之說,抑勒矯誣,誑惑疑眩,是誠何心?其亦叵測,究其旨意所在,架虛鑿空,指無謂有,一言一事,惟以厚誣聖德爲計,惟我聖明之恒抱至痛,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,譸張傳播,紹述乙丙諸賊舊套餘論,何其無倫不道之甚,一至此極?今臣等所論,只就其疏中所言而言耳。又聞星漢,自有玆事,不少追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有紀極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠,已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧聽聞所及,莫不駭惑,固知聖意,在於包荒,認賊爲子,反累聖德,臣等竊爲之慨然,繼以憂憤。公疏則專事誣悖,私室則敢逞凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或癲狂,則終身廢棄,而噫,彼九宗,抑何心腸,不顧終身之棄,佯作癲狂之狀,從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一者也,綢繆之情節,不問可知。譸張之根柢,尙今未覈,如此而尙何望亂賊之知懼,黨與之鋤治也哉?請柳星漢設鞫嚴問,期於得情,夬正邦刑。噫嘻,痛矣。亂臣賊子,從古何限,而豈有若九宗之窮凶極惡,至妖絶㦧者哉?渠以蟣蝨之賤,常懷梟獍之心,過惠陵而不下所乘則悖慢之逆節,於是著矣。向懿陵而至發凶言,則怨懟之逆腸,昭莫掩矣,此陵亦下馬之言,陵卒之參訂明白。偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莽·卓之所未嘗有,而今之夏,瑮之所未敢爲也。卽此一款,雖千剮萬戮,不足以少曳神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀大。窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
持平鄭魯榮啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不少畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相連,逆節世襲,平日怨國懟君之心,弸結于中,愈往愈肆者也。且其子凶疏之構成也,敢曰在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而乃者天綱太恢,遽下疎放之敎,國法之隳壞,已無可言,而輿情之憤惋,去而益激,請亟寢秋曹罪人柳師文放釋之命,仍令王府設鞫嚴問,期於得情,夬正王法。答曰,不允。
甲寅十一月初一日辰時,上御熙政堂。大臣·備局堂上引見入侍,輪臺官同爲入侍時,右副承旨李儒慶,同副承旨李海愚,假注書李勉昇·李允謙,事變假注書尹濟弘,記注官承膺祚,記事官吳泰曾,領府事蔡濟恭,左議政金履素,右議政李秉模,判敦寧金持默,左參贊洪秀輔,行司直鄭好仁,戶曹判書沈頤之,行副司直趙宗鉉,兵曹判書具庠,行副司直徐有防,禮曹判書閔鍾顯,行副司直李得臣·李秉鼎·李敬懋,工曹判書徐鼎修,刑曹判書李在學,水原留守趙心泰,行副司直徐有大·李漢豐,行都承旨沈煥之,漢城右尹徐有臣,刑曹參判趙鎭寬,禮曹參議尹行恁,輪對官典牲主簿張僴等,以次進伏訖。上曰,前馬馬海權管入侍,兩司牌招事,分付可也。濟弘承命出傳,與行大司諫沈晉賢,校理任希存,前馬馬海權管鄭履綏,偕入進伏訖。上曰,大臣進前。濟恭等進曰,近間日氣稍寒,聖體,若何?上曰,一樣矣。濟恭等曰,王大妃殿氣候,何如?上曰,一樣矣。濟恭等曰,惠慶宮氣候,何如?上曰,一樣矣。濟恭曰,日前冬雷,屢下修省之敎,臣等伏不勝感頌之至,而臣等俱忝大臣之列,古所謂燮理之策,非所敢望也,尋常廟堂之務,只事瘝曠,亦未得仰副憂勤之聖意,每切悚蹙之至,而今玆非時之雷,果驗不職之罪,臣等尤不勝惶霣懍慄之忱矣。上曰,天之警告,莫非否德所召。始於七月之旱,重以八月之風,繼之以十月之雷,隱隱微微,如聞如不聞,其所悚懼,尤當如何?以是日夕警惕,自不能已矣。濟恭等曰,殿下臨御以後,夙宵憂勤,一念對越,政令施爲之間,罔非致和育物之化,則天必降監于玆矣,風旱冬雷之警,寧或有所召而然?第伏念,反躬修省,亦有光於聖德矣。上曰,警惕之中,亦有因事發笑者。向者洪秀輔以社稷油遮日事,語到雨下,乃用俚語,故推考矣。昔在先朝,筵臣有曰風惡云云者,至伏承責敎矣。語次之間,亦當敬愼,而日前常參,重臣以懲羹之義,語天,輒曰天主云,主字聞甚可駭也。濟恭曰,閭巷之間,或用此等說矣。上曰,又其日前擧條中,有曰,多災之國,其國必興云云,此亦未知其穩當也。仲舒之策曰,大無道之世,上天不告,其言安知其必然,而今此多災二字,尤涉如何矣。上曰,他承旨入侍,出榻敎濟弘承命出傳,與右承旨尹致性,左副承旨洪大協,偕入進伏。上曰,賓對輒用筋力,非不難矣,而其在答譴之方,必欲盡己之力,月六次對,不容暫間,今此召接,卿等亦出修省之策矣。濟恭曰,不可不爲之事,無日不可,而臣固仰居上無逸之聖念矣。上曰,予曾讀書,一日所定幾許遍,午前或了讀,則心界自泰半日閑晷,如有所得,今此賓對之進定,亦類是也。上敎心泰曰,向日宮齋以城役事,有所詢問,而所見參差,可否不一,此等大事,無怪有異同之議也。節屆隆冬,役事浩繁,南北城役了當之役,則少待財力之可辦,爲之未晩,予見斷斷如是矣,濬川,爲民政也,固有所重,而比之此役,輕重何如?然而先朝再三臨民,屢下綸音,予於華城之役,則一未嘗敷示其本末矣。今欲中停,故爲文字布告,予則謂此亦仰述之一端也,卿等與諸宰各陳所見。向來衆論之不一者,參之歸一,可也。命出綸音一通,敎行恁讀奏訖。上曰,予之苦心如是,卿等以爲如何?濟恭曰,至矣盡矣,無他仰達之辭矣。上曰,左右相之意,何如?履素曰,臣之向來所奏,到今思之,不過一時淺見,及奉綸音,至誠懇惻,實仰爲民之聖德,臣有何別般意見也?上曰,然則果變前見矣。履素曰,是役非役民之役,不必以荒年遽停,故有所陳達於前日,而今伏奉綸音,更無可達之辭矣。秉模曰,是役也,築爲所重,停亦聖德,奉讀屢百言絲綸,此是向來下敎二句中敷衍出來者也。臣之向日所奏,有所商量,非倉卒仰對者,臣見無異於前矣。頤之曰,大抵是役之築停,俱爲所重,城役雖停之,但右役則恐不必遽停,隨力爲之,則他時再擧之日,事力似或省矣。且以古人言之,築城之役,有拖至三年之久,而朱子以不擾民韙之,今伏奉綸音,德意洋溢,臣無以更陳矣。秀輔曰,向來所奏云云,語未竟。上曰,追入諸宰,未見綸音,何以仰對,須與諸宰之後至者會坐,詳覽一通後,來待,可也。命書榻敎曰,備局堂上李得臣口傳付軍職。敬懋曰,槪聞南北城樓,將臺水門,幾盡告成,城役斯過半矣。因是了當,可以省力省費,臣意則不敢謂遽停矣。有大曰,伏承綸音,雖未一通領會字字句句,固仰爲民之聖念,而辭旨若是懇惻,臣何敢異同,而但石役,今時則可運石也,浮石也,冬勝於春,虛送此時,甚可惜也。上曰,雖停之,南北城了當後,始可停之,欲待其畢役,則自至解凍後矣。漢豐曰,臣於月前歷路,已見之矣,不但停役之爲可惜,荒歲窮民,率多赴役糊口者,猶恐此役之遽停矣。然而伏奉聖旨,亦不敢異同於停築之論矣。行恁曰,向旣仰達,無他可陳之辭矣。濟恭曰,今如有一事可行者,則議論不一,或曰便,或曰不便,而要之,大體亦皆有理,俄奉綸音,事理皎然,上減殿宮之常供。又引勿踐禾麥之聖德爲敎,所重尤如何?雖以救荒爲言,八道飢口,豈盡仰哺於是役哉?九重光明之燭,無所不照,義理正大,至誠懇惻,臣若不爲將順,則臣是不韙之人,必將見非於公議,然平地城役,不可仍置,負土雇價,酒食資生之類,則有司之臣,便宜爲之,似好矣。上曰,雖曰到今遽停,則再擧爲難云,而參究事理,未必其然。卿今將順,可謂師直爲壯。濟恭曰,惟其直也,故臣不敢爭之矣。秉模曰,領府之言,恐不然矣。今日綸音中千言萬語,少不異於宮齋初敎之略而盡,何必於奉綸音之後,始可仰度聖意耶?上曰,領府亦是好名之人,予言豈不師直也?履素曰,臣之向來所奏,非爲事功之速了,而及伏奉十行德音,臣竊以爲可感豚魚矣。上曰,領府之將順,實是老成之論也,卿之固守前見,亦覺更好。始雖參差,卒乃爛漫,甚可幸也。命下綸音一通於諸宰頒示後,秀輔等,以次進奏訖。上曰,大臣旣無異同之論,留守之意,何如?心泰曰,臣何敢可否於其間乎?但當擧行而已,而今雖停役,南北城了當,似在二三月矣。上曰,再昨聞留守言,則兩營停番米,果有剩置者云,使各其營千石式付諸城役,似好矣。濟恭曰,顧今米貴如金之時,以米給之,則在渠輩極甚便好矣。上曰,解凍後後托役事,不可不始,十年後則將至萬石云,是固萬人足食之糧也,以守城之備言之,豈曰無少補哉?心泰曰,明年始可作畓矣。上曰,久遠之事,人未易信,雉堞雖有目前照耀,夫豈若後托役之事半功倍者耶?甚好甚好。趙允國方略之圖,亦如是矣。大抵閫以外將軍制之,不問其勤慢,不考其工拙,任其便宜擧行也,故乃能如是速就。予常以爲,此是依歸之所也,若奏一日之功,則便作一日之喜,然此亦不過爲其成就之功而言也。目今餓莩載路,以不撤城役,似聞有云云之說,然則安有衆心成城之效乎?此所以有停役之論,而亦非爲浮費而然也,卿須體念,便宜爲之也。上曰,停番米可謂無中生有,領府事須出擧條也。濟恭曰,今以華城城役,綸音誕降,指敎丁寧,臣當將順而已,不敢更陳他說,而第南北門樓,旣已創建,兩傍平地,城堞幾皆就緖,此則與山上周遭之役有異,不可不畢築,而聞今財力垂乏,將無以措手云。無論某樣錢,限七八萬兩,及今區劃,然後可免中撤。平安兵營流來舊逋條之指徵無處者,自辛亥春,使該營月備四百餘兩,歲準五千之數,以其形止,逐朔報備局者,今爲四年,則其數當爲二萬兩,爲先以此二萬兩,今月內使之輸納於役所,又退四年之限,如前充補,這這報于備局之意,分付帥臣,何如?上曰,依爲之。出擧條濟恭曰,華城城役所錢條拮据,纔已仰達,而米邊策用,其勢尤艱矣。今以禁·御兩營鄕軍停番事,已有筵敎,則限麥秋六七朔之間,鄕軍料米之留儲者,將爲數千石,兩營各限一千石,自役所取用似好,故敢此仰達矣。上曰,依爲之。出擧條敬懋等曰,三南鄕軍,今旣限乙卯麥秋停番事判下,依例以他道之次番,徵召立番,何如?上曰,御營當次之番,卽昨年上番之軍云,兩營上番軍,一竝限明年麥秋停番,而守·摠兩營軍給料代把,以爲都監軍分勞之地,可也,出擧條上曰,次對爲之。履素曰,日前常參時,行大司諫沈晉賢所懷中,以酒禁定律事,請令廟堂酌定,而第念釀酒之無定律,以其不在禁條也。今若定其律名,則勿論大釀小釀,皆在常禁之中,是豈制法之意哉?事有窒礙,實難酌定,此亦置之,何如?上曰,依爲之。出擧條履素曰,行大司諫沈晉賢,以百官庶僚,書進救荒之策,有所陳達,有令廟堂論理稟處之命矣。其言非不善矣,而如有可進之策,則方當求言之日,自可進言,强令敷陳,恐反有猥雜之弊,今姑置之,何如?上曰,依爲之。出擧條上曰,卿宰侍從罷削人員,竝給牒敍用。出榻敎上曰,前摠戎使申大顯,分揀牌招,傳授密符。出榻敎上曰,當該注書汰去。出榻敎上曰,吏議望近甚苟簡,若欲新通,則曾經禮議者,未知有幾人耶?昇源曰,韓晩裕·趙鎭宅二人矣。上曰,吏議新通,亞銓例不當爲之。且旣有亞堂,則廟薦亦不可,此則姑俟吏判之入來也,使之斯速入來,可也。履素曰,慶禮當前,文衡自多擧行之事,而大提學洪良浩,今方出疆矣。以疏代薦,亦是文苑故事,渡江前疏薦之意,令政院稟旨下諭,何如?上曰,都堂會圈,旣無酌當可據之例,則非所可論。雖以疏薦言之,無薦中之人,然後可以議到,而今則薦中旣有一人,然而使之疏薦,有違文苑故事,擧條之不卽下批者此也。見今亞歲隔日,其所擧行,不可緩也。薦中一人,亦非曾經之人,則亦不可前單點下,未知如何爲可,卿等會于公廨,詳考故事,論理草記,可也。出擧條上曰,玉堂取圈點冊及文衡先生案,文苑故事,送于賓廳也。命書傳敎曰,未肅拜戶曹參判許遞,前望單子入之,待下批牌招察任。履素曰,日前以使行公用不足之弊,有講究稟處之命,臣等多費商量,終無善策,蓋曆節兩行,必準帽穴一千隻,以資公用,當初定式,非不嚴明,而近年以來,千隻姑無論,最多之年,僅爲六百餘隻,如是而公用安得不大縮乎,顧今矯救之策,惟在於每年必準千隻,而準千隻之道,必有一定不易之規,然後可無見縮之患,自明年爲始,松商·灣商及曆·節象譯輩柵貨賣買時,無論銀貨與雜卜,帽子準千隻貿得,然後始許他物種賣買,而準數出來與否,自灣府一一考察,雖一隻帽,如或未準定式,則當該頭目商賈,各別嚴繩後,所縮帽稅,準數徵捧,俾無如前減縮之弊。至於廛人無稅帽,係是特恩,一百隻劃給於千隻之內,一百隻劃給於千隻之外,而一從該廛銀多少,許令免稅,則公用自可準充,廛人亦當蒙利,而如是定式之後,若以公用不足,有所上聞於朝廷,則非但當該任譯之別加嚴勘,使行亦難免其責,以此嚴明知委,而其擧行之節,令該院成出節目,以爲報本司施行之地,何如?上曰,依爲之。出擧條濟恭曰,此實國之大政也,以帽稅之見縮也,故公用銀貨,輒責關西,臣已稔知其難支之端矣。廟堂與道臣灣尹,初不管攝其多少盈縮,馴致庫銀之日銷月鑠,雖以文書言之,輒稱貸用,外面則似然,而初無還報之事,殆若貯水於無底之鍋,何以支當乎?上曰,自明年爲始,一切勿用,可也,凡事窮則變,變則通,及今時,可以變通矣,此則一付之於卿等,必勿以貸下二字擧論也。濟恭曰,聞日前常參筵中,判尹以魚物廛拔出於六矣廛中之意,有所陳達,當此饌物極貴之時,此實爲一分救弊之道,有司之臣,固宜斷然行之,而第念通同發賣之後,亂廛則革罷,稅納則依舊,各廛之不能無怨,容或無怪。臣意使該署提調,考閱署中謄錄,凡係不緊名色與需用之可祛者,就議大臣,量宜存罷後,各廛逐朔稅錢,如有所從略減給,則朝令可以有辭,民情可以稍慰,因言端,敢此仰達矣。上曰,依爲之。令廟堂與該署提調,相議釐正後,草記,可也。出擧條濟恭曰,近聞以荒年之故,牛價至賤,而肉價反爲翔貴,此豈緣人皆肉食而然也?太半歸之於酒家作肴之需云矣。上曰,年前聞卿所奏後,言于捕將,使之嚴禁矣,何又如是也。昔在先朝,賣飯者,尙以治盜之律繩之,況賣肴乎?禁之未久,又如是太弛,誠非末務也。至於賣飯者,在所當禁矣,平民則饔飱而食可也,不然則皆是遊食之輩,此則痛禁,宜矣。濟恭曰,設法未久,依舊解弛,命令何以行之?但一場戲劇而止耳。上曰,禁肴一節,何必上煩辭敎?近日紀綱太弛,少無令出惟行之實,自京兆爲先禁之,而雖曰末務,行法示信,然後他事可做矣。秉模曰,賣飯者,亦將禁之乎?上曰,此亦仰述之一端,不過卿等一號令間事耳。頤之曰,宮房衙門各處屯土,從實執卜,俾無冤徵,出於朝家軫恤災民之德意,臣誠欽仰,而至於糧餉廳屯土,當初定稅,折衷豐凶,至輕至歇,則與他隨報收稅之地,大有異焉,而外邑不知無加減之本意,混稱災荒,必欲減稅,若此不已,本廳需用,終歸之於莫可收拾之境,事甚悶然,知委列邑,一依定式,無或頉減之意,出擧條嚴飭,何如?上曰,依爲之。其中不可不減稅處,卿其量宜闊狹,可也。出擧條漢豐曰,李提督贈劍琴氏事,嘗見武藝通誌而知之矣。今聞琴氏子孫,自巨濟上來云,故招見則人頗精明,旣知其提督之血孫,而若令湮沒於海島之中,實非仰體朝家酬功之盛意,故敢此仰達矣。上曰,爲先自卿營別爲付料,着意勸奬,提督家琴氏所出血孫之如是精明,可合收用者,豈不奇異乎?年前以其事實,特編於武藝通誌矣,今聞卿言,可謂事如有待。卿是何家之人,雖欲泛忽於勸奬,得乎?以此知悉,可也,出擧條晉賢曰,克觀事。上曰,不允。出擧條晉賢曰,尙魯事。上曰,不允。出擧條晉賢曰,柳師文事。上曰,不允。出擧條上曰,輪對官進前。張僴等進奏職姓名訖,命先退。上曰,都會試券,持入,可也。昨日對讀官,誰也?有防曰,吳泰曾,李勉昇矣。上命勉昇讀奏試券訖。命書傳敎曰,京畿公都會,旣命咸聚京營,試製亦令館堂考券,蓋出於慰悅之意,額數豈可膠守六人之常例乎?今番公都會,特取十人事,分付。命退,諸臣以次退出。
甲寅十一月初一日午時,上御重熙堂。同副承旨入侍時,同副承旨李海愚,假注書李允謙,記注官承膺祚,記事官吳泰曾,以次進伏訖。上命書傳敎曰,取見入啓科作,未可謂合作,必有遺珠,更令加取詩賦一人,比常年倍取事,分付。命退,承史以次退出。
上在昌德宮。停常參·經筵。
韓晩裕啓曰,明日經筵,取稟。傳曰,停。
洪仁浩啓曰,大司憲閔台爀牌不進,執義徐有沂,掌令申大龜·洪克浩,持平具文行在外,持平鄭魯榮呈辭,監察茶時之意,敢啓。傳曰,知道。
洪仁浩啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
韓晩裕啓曰,密符親納,自是前例,而前慶尙左水使姜膺煥,謂有身病,使其偏裨替納,事甚未安,依定式推考警責,何如?傳曰,允。
傳于沈晉賢曰,左承旨入侍。
傳于李海愚曰,有司堂上入侍。
李海愚啓曰,禁衛大將李漢豐,率李提督後孫李熙章來待矣。傳曰,入侍。
尹濟弘汰去,代以李致祜爲事變假注書。
吏曹,慶尙道慰諭使單李益運。
承旨前望單子入之,李益運落點。
諭嶺南父老士民綸音。王若曰,予語爾,爾尙明聽無譁。咨爾父老士民等,予之視之,如視赤子,暘雨寒燠,莫不關念,念念寤寐,欲忘未忘。予雖否悳,爲民父母,予非爾等何依,爾等非予何恃?如傷若保之心,自不禁油然而生,樂欲共焉,苦亦如之,斷斷此心,可質蒼穹,矧伊人矣,至愚而神。今歲之歉,湖亦嶺也,嶺亦湖也,曷嘗有彼優此劣之別者?特以風之所過,有緊有歇。迺說者差殊之論所由起,而予則曰否不然。藉使風歇於湖,抑又旱則甚焉。九月宣綸,泛及八路,十月頒諭,專指三南,惟慰諭先施於湖之南沿,爾等能不曰,於嶺人後於湖沿云爾乎哉?否不然。湖沿泛舟之勞,適在於是地,地又災損尤甚,監運之竝行慰諭,勢也,予豈後爾也?予聞之,綿田告災,採不盈筐,無衣無褐,將何以卒歲?西疇滌場,穗靡棲畝,以饘以粥,孰使之充飢?輸官之布,杼軸空矣,催門之租,甁罌罄矣,殆甚乎緣木而求魚,括毛於龜背。疾痛必呼父母,望其顧我,而父母之責,在予一人。予之念念爾等,爾等之望望予,一理相須,千里非遙。中宵繞榻,彷徨不寐,方寸之憧憧往來於嶺外,此奚止於一瞬再撫,而予之否德,不能使爾等被其澤,是不從負爾等望望之心,得無愧於予負予心乎?上自供獻之用,下逮軍國之需,而日以旣蠲旣免,是足以表此心,不思所以施於湖者,施之於嶺,則其可曰盡父母之責乎?予又聞之,淸何·南海·熊川·慶山·慈仁·玄風,尤甚之尤甚,次河陽,次仁同,次鎭海,次固城,次漆原,次咸安,次金海,次巨濟,次泗川,次密陽,次東萊,次大丘,次柒谷,次延日,又尤甚,諸邑之淺深槪略也。以承政院右副承旨李益運,爲嶺南尤甚二十三郡慰諭使,往宣十行心服之諭。朔膳·物膳,三名目方物,御藥之需如羅蔘,月令土産及靑大竹之類,限明年麥秋,竝行停免。外此各項出於民而納于官之停免諸條,開列于下,所屬鎭·堡·驛·牧,準此。咨爾父老士民等,以予心爲爾等之心,奠乃居安予心。往在十數年前,另下一諭,以慰桑戶捲樞之貧士曁賑民,厥後如壬子之荒,蓋或闕焉。誠以言語或近於浮文也,然心之所宣,言爲易感,今又有此申申。嶺是賢士大夫之鄕,而先民遺俗,猶有至今存者。須爲勸戒鄕黨,闡發德意,使愚賤瞭如指掌。耕竈樂而飽腹,一方之和氣充溢,人人自得於江湖嶠嶺之間,則降監之天,貽以來牟之慶,年年歲歲,歲歲年年,盈車滿篝,千斯萬斯,爲嶺外父老士民,以是祝之。
兵曹口傳政事,以李晩秀爲副司直。
以副修撰李升運牌不進罷職傳旨,傳于沈煥之曰,只推。
李海愚,以備邊司言啓曰,文衡薦圈故事,臣等只爲言送于政院,未及書入,極爲惶悚,而入侍諸承旨,旣承筵敎,只以擧條捧納,致勤下敎,一倂從重推考,何如?傳曰,以官職爲名,則其緊重,豈有過於文衡乎?昨於左相擧條,不爲下批,更考前例知入,然後可以賜答爲敎,則卿等言送,而政院不稟,豈有如許道理乎?萬萬駭然,昨日入侍諸承旨,一傡遞差,其代令政院前望單子入之。知申則自是舊薦中人,以備堂登筵,傳旨中勿論。武承旨則不識文苑格例似然,亦何可全然勿論?爲先從重推考,可也。
傳于沈煥之曰,新除授承旨,待下批牌招察任。
承旨前望單子入之,沈晉賢·李晩秀·洪仁浩落點。
以黃海監司李泰永啓本,遺漏老人開錄事,傳于李海愚曰,待開門,令該曹口傳下批。
禁府啓目,前假注書韓致重矣,臺啓事體,何等嚴重,而物故罪人之停啓,經宿之後,始乃書入,事未前有,極爲駭然,罪杖六十收贖,奪告身一等,私罪奉敎依允爲旀,功減一等爲良如敎。
洪仁浩,以弘文館言啓曰,本官下番姑降入直,事甚未安,副修撰李升運,旣有只推之命,卽爲牌招入直,何如?傳曰,允。
李益運以弘文館言啓曰,新除授校理李羲甲,時在黃海道海州地,經筵事緊,請斯速乘馹上來下諭。傳曰,依啓。
李海愚以禁衛營言啓曰,依傳敎,提督家琴氏血孫閑良李熙章,本營別軍官加出差定,着意勸奬之意,敢啓。傳曰,知道。
甲寅十一月初二日辰時,上御重熙堂。左承旨,同副承旨,禁衛大將入侍時,左承旨韓晩裕,同副承旨李海愚,假注書李勉昇,記注官金良倜,記事官吳泰曾,禁衛大將李漢豐,李提督後裔李熙章,以次進伏訖。上問熙章名後,敎漢豐曰,熙章能文否?漢豐曰,稍解文字矣。上曰,弓才如何?漢豐曰,年未長成之故,未有射工云矣。上曰,知有提督之血孫,而恨未得見,今於意外見汝,不勝曠感。禁將異於他人,必善敎導,汝須努力,期於登科,可也。上曰,提督舊贈之劍,今在何處?熙章曰,在奉祀孫李源家矣。上曰,欲推去耶?熙章曰,自前置之家廟,今不必推之矣。上敎漢豐曰,熙章之付料,何窠耶?漢豐曰,付之別軍官矣。命退,諸臣以次退出。
甲寅十一月初二日辰時,上御重熙堂。有司堂上入侍時,同副承旨李海愚,假注書李允謙,記注官金良倜,記事官吳泰曾,有司堂上尹行恁,以次進伏訖。命書傳敎,未肅拜承旨許遞,前望單子入之。又命書傳敎曰,新除授承旨李益運,曾叨嶺邑,必諳民事,蓋欲慰諭於嶺外,而借以近侍之銜,兼欲使之一分贖罪於原隰之役,牌招察任。上曰,左副承旨,右副承旨入侍。出榻敎賤臣承命出傳,與左副承旨洪仁浩,右副承旨李益運,偕入進伏。命書傳敎曰,湖南以尤甚邑,當船粟之役,先遣慰諭之行,嶺南則欲待深冬發遣矣。見今冬序已深,民勢之遑汲,必倍未寒之時,輸官之布,催門之租,必多隱莫登徹之疾苦。況災形之淺深,只憑草草之道啓,何以領略?際此慰諭之擧,尤似有助於奠土。右副承旨李益運,爲慶尙道尤甚二十三邑慰諭使,使之明日發行,以其慰諭事情,陸續陳聞。又命書傳敎曰,湖南慰諭,諸邑漁鹽船稅,初則限明秋折半停退矣,更思不必較量。與慰諭外,尤甚諸邑,特竝全數停退。此蓋一視三南之意也。且以身米布·大同及還餉言之,均是尤甚,而嶺邑已施之惠,渠輩聞之,豈無向隅之嘆?六邑外尤甚邑鎭之尤甚戶身米布,一竝停退。還餉已停退外餘數中,三等面里尤甚戶折半,更爲停退。之次戶身米布,折半停退,折半純錢。還餉,更量目下事勢,勿拘停退分數,令道臣闊狹。大同,三等面里最尤甚處,減二斗事,分付慰諭使及湖南道臣,而諸道漁鹽船稅差員點船,爲弊不些云。荒政要道,莫如不撓民三字,諸道點檢之行,今年則置之事,亦令慰諭使知悉。仍又分付各該道臣,湖西慰諭,欲待湖南慰諭使之還路矣,今聞復命之期尙遠云,當別差下送。湖南慰諭使,待竣事直爲上來事,一體,分付。命退,諸臣以次退出。
上在昌德宮。停常參·經筵。
李晩秀啓曰,明日經筵,取稟。傳曰,停。
洪仁浩啓曰,大司憲閔台爀牌不進,執義徐有沂,掌令申大龜·洪克浩,持平具文行在外,持平鄭魯榮呈辭,監察茶時之意,敢啓。傳曰,知道。
李海愚啓曰,禁衛營將官來言,今日本營軍兵,日次私習云矣,敢啓。傳曰,知道。
黃昇源啓曰,同義禁林蓍喆,除拜後過三日不爲出肅,依定式,推考警責,仍卽牌招察任,何如?傳曰,允。
洪仁浩啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
傳于李晩秀曰,左副承旨入侍。
傳于李海愚曰,慰諭使留待。
黃昇源啓曰,假注書李勉昇,身病猝重,勢難察任,今姑改差,何如?傳曰,允。
李勉昇改差,代以尹致永爲假注書。
傳于沈晉賢曰,慰諭使入侍。
以副修撰李升運牌不進罷職傳旨,傳于韓晩裕曰,只推。
傳于李海愚曰,湖西句管堂上沈煥之,令該曹口傳付軍職。
兵曹口傳政事,以沈煥之爲行副司直。
傳于李海愚曰,同副承旨入侍。
傳于李海愚曰,年前四道御史,旣有履歷,前承旨洪大協,湖西慰諭使差下,明日辭朝。
韓晩裕啓曰,前承旨洪大協,湖西慰諭使差下,明日辭朝事,命下矣。時無職名,令該曹口傳付軍職,何如?傳曰,允。
兵曹口傳政事,以洪大協爲副司直。
吏曹,忠淸道慰諭使單洪大協。
兵曹口傳政事,以李時秀爲副司直。
承旨前望單子入之,黃昇源落點。
承旨前望單子入之,李晩秀落點。
兵曹口傳政事,以金載瓚爲副司直。
洪仁浩啓曰,今初七日景慕宮冬享大祭親祭祭文,當爲製進,藝文提學李秉鼎,待明朝牌招,何如?傳曰,允。
諭湖西士夫民庶綸音。王若曰,惟天眷顧我民,嘉禾旣登於昨秋,大麥又熟於今夏,野有蓋藏,村稀竊發,爲近世之樂歲,敢曰人功?寔荷天休。予則否德,膏澤莫施于黎庶,聰明不達于蔀屋。雲漢警予,愆旬過朔,予又毣毣,未能對越修省。大風動之以威,夜而繼晝,居然成大侵之勢,實由否德,何辜于民?伊尹,臣也。一夫之不獲,猶且恥之。予忝居位,使百姓轉而之丘壑,而曰非我也歲也,是何異於推以納諸,而不以手援之?三南,朝廷之府庫也。恒歲之稅之斂之船之輪之,以充我軍國之需者,巧曆不能數,而今之饑饉,偏酷於玆土,數千里濱海,幾乎無靑。强而區別,則湖西亞於湖南,首於嶺南,而其實將無同,失於穀則得於綿,而穀綿俱無所資,害於原則利於隰,而原隰一不可恃,將於何掩體而糊口也?唉哉,偏氓耕富人田,胼胝手足,中分其半。藉令芃芃旆旆,如意刈穫,輸于公納于官,以其羸餘,尙艱乎仰事俯育。況百不取十,十不取一,終年勤動,都歸烏有。至於故家大族之只抱經籍,不執耒耟者,養送之需,晨夕之具,專靠於若干畝庄穫,而環堵蕭然,擔石虛抛。問起居而甘旨靡繼,語丁寧而寒凜莫救,面面起想,宛在阿睹。前月蠲免之政,摸索而已,何望奉籌之臆中?如斯足以奠活廟議也,予未爲然。如彼可以濟救,道啓也,亦莫之信。不見如見,千里而階前,惟有替遣近侍,慰諭爾等。爾等赤子也。赤子繞慈母之膝,不欲斯須離側,爲其哺乳也。今日爾等之望哺,奚翅赤子之戀乳,則於其往而伴其行,何贈而悅之,何求而副之?經用之繁不暇顧,供獻之重不暇念。華城城役,爲仙寢供護也,尙亦停役,湖西,士大夫之冀北也,林下讀書,通古達今,竊庶幾知予苦心血誠,予何多誥?惟天眷顧我民,不以予否德,而轉災爲祥,降之以甘雨和風,錫之以兩岐九穗,含哺之喜,跂足以待。又況大歲乙卯,天庥申命,偕我元元,同慶同樂者乎?玆將由中之言,慰諭爾等,其人近侍,其事寬免,爾等聽悉。又於其還也,咸附所欲言者,稱予不見如見,千里階前之思。
李晩秀,以弘文館言啓曰,本館下番姑降入直,事甚未安,副修撰李升運,旣有只推之命,卽爲牌招入直,何如?傳曰,允。
以副修撰李升運牌不進罷職傳旨,傳于李晩秀曰,只推。
洪仁浩,以弘文館言啓曰,本館下番姑降入直,事甚未安,修撰安策疏批已下,卽爲牌招入直,何如?傳曰,允。
洪仁浩,以禮曹言啓曰,卽接京畿都事牒報,則今甲寅年公都會入格幼學尹秉鉉,願赴進士試,幼學姜錫輔,願赴進士試,幼學許琢,願赴生員試,幼學李義德,願赴生員試,幼學黃基善,願赴進士試,幼學吳明常,願赴進士試,幼學金星冕,願赴生員試,幼學韓培儒,願赴進士試,幼學辛履奎,願赴進士試,幼學鄭上善,願赴進士試,幼學李述模,願赴進士試,幼學南履嘿,願赴進士試事來報矣,依牒呈,尹秉鉉等十二人,許赴於來乙卯式年監試·覆試,何如?傳曰,允。
李海愚,以備邊司言啓曰,因黃海前水使李海愚延坪島救弊別單,今日廳坐草記入啓,而正書之際,中間十餘行,全然漏書,不成文理,莫重奏御文字,有此前所未有之做錯,此莫非臣等更不考準之致,惶恐震懍,恭俟嚴勘,而元草記更爲書入之意,敢啓。傳曰,近來文簿繁劇之時,無怪其如此,卿等安心,原草記,今日酬應繁多,從當下批矣。
李海愚,以壯勇營言啓曰,內外動駕時,本營軍兵解嚴之規,尙無定例,自今爲始,依各營例,待標信擧行事,定式施行,何如?傳曰,允。
李海愚,以訓鍊都監言啓曰,集春營·東營入直,以摠戎廳京標下軍各三十名,御營廳哨官率領,今初九日爲始,與本局軍替代入直事,自御營廳草記矣。兩處入直本局軍兵,初九日與摠戎廳京標下軍替代後,出直之意,敢啓。傳曰,允。
李海愚,以御營廳言啓曰,今十一月初一日次對入侍時,御營大將李敬懋,禁衛大將李漢豐所啓,三南鄕軍,今旣限乙卯麥秋,停番事,判下,依例以他道之次番,徵召立番,何如?上曰,御營當次之番,卽昨年上番之軍云,兩營上番軍,一竝限明年麥秋停番,而守·摠兩營,軍給料代把,以爲都監軍分勞之地可也事,命下矣。集春營·東營,以摠戎廳京標下軍一百九十名,分作三番,每三日各三十名,竝書記伺候,本廳哨官率領,今初九日爲始,與訓局軍替代立番,而料布則三分二,依前例自本廳放下,新營則千摠一員,哨官一員,依前定奪,率領標下軍仍直,把摠則還直東營之意,敢啓。傳曰,知道。
都摠管李時秀疏曰,伏以,慶運方來,新陽載屆,殿宮之縟儀將擧,星海之頌聲彌長,太平萬歲,自今伊始,八域含生,蹈舞惟均。伏念,臣自罹酷禍,苟延殘喘,俛仰之頃,祥禫奄訖,頑如木石,人理都盡,而復齒衣冠之列,荐被簪履之收,數旬之中,除旨聯翩,聖恩雖勤於甄錄,臣情益切於窮苦,每一承命,惝怳摧隕。迺於本月初一日,忽伏奉傳敎下者,以臣擢授都摠府都摠管,煌煌恩言,首及先臣,追疇昔之典型,示淵衷之記念,中朝之思,溢於辭旨,未死餘生,又承此恩,于何歸告,誰與爲榮?奉讀未竟聲淚俱發,惟有稽首於地,攢手于天而已。嗚呼,先臣立朝四十年,致位三事,而平生斂跡,多退少進,世之知先臣者,蓋亦鮮矣。特蒙我聖上不世之眷,知照之深,始自講院簡拔之隆,進至台司,倚毗則許以坐鎭,禮遇則褒以儒相,黃髮之詢,家人之視,殊恩曠數,逈絶簪紳。及夫告疾之日,御醫近侍,勞問相續,徹單之初,隱卒賜酹,悼惜深切,而親撰祭文中,已則精白,人無雌黃,卽先臣言行之本末也,胄筵鼎席,知卿用卿,卽先臣之遭遇始終也。昭回雲章,百世可徵,泉臺之下,永有光華,至若節惠恩典,亦復屢勤特旨,曲費造化,俾盡終事,而星霜屢換,眷念猶勤,拔擢之寵,至及遺孤。噫,人臣之受恩君父,終古何限,而哀榮之曠絶,恩禮之鄭重,有始有終,逾久逾隆,孰有如先臣之所蒙被哉?臣之闔門長幼,聚首泣血,天高地厚,何以報德?生隕死結,銘在于心。嗚呼先臣,進而夙夜匪解,退而一飯不忘,炯然衷赤,可質神明,以至病枕昏綴之中,諄諄夢語,只誦聖恩二字,而亦常以臣等不肖之過蒙甄陶,驟列華顯,兢兢憂懼,如集于木,端居勉飭,惟在於生死夷險,殫竭報答,丁寧之戒,言猶在耳。今臣廓然穹壤,一息徒存,此生此世,所仰戴者,惟我聖上,而逖違軒陛,三載于玆,威顔咫尺,寸心長懸,區區犬馬之誠,豈不欲竭蹶近班,獲覩耿光,仰暴前後叩謝之義,俯伸寤寐戀結之忱,而顧臣庸陋賤品,日月所燭,從前冥升,涯分已溢,八座卿月,何等峻秩,而憑恃念舊之寵,唐突命德之器,上辱聖眷,下負遺訓,則豈臣所以追先臣而報殿下者哉?以湯火不避之心,而不忍冒進周行,以駕屨不俟之忱,而不敢祗肅恩命,歷日徊徨,氷炭交中,特召之下,進身無路,瞻望脩門,五情抑塞,冠裳纔變,神魂迷錯,短牘呼籲,語失倫序。伏乞聖慈,察臣感祝之情,諒臣悲苦之懇,亟授臣新授職秩,仍治臣逋慢之罪,使之銜恩頌德,退守微分,以卒天地生成之澤,不勝幸甚云云。答曰,省疏具悉。卿其勿辭行公。
修撰安策疏曰,伏以,臣罪積不孝,禍荐六載,苫塊餘喘,松楸是依,玉署臺閣,恩除聯翩,馹召繼降,臣擎奉華誥,且榮且悲。噫,古人有言移孝爲忠,臣之少贖不孝之罪,惟在殫竭駑寸,隨分圖酬,且況逖違天陛,遽已六年于玆矣。願切覲光,擔病登道,而幸蒙恩遞,得以安意調將,感祝天恩,涕淚無從。不意玆者,新除又降,召牌儼臨,而顧臣沈痼之疾,又添毒感,委頓床席,氣息如縷,犬馬之忱,無由仰伸,瞻天撫躬,只自悼嘆,伏願聖明,亟遞臣職,俾保殘喘,仍治臣罪,以肅朝綱。臣於病伏沈淹之中,自下一二事,有不容泯默者,略以文字,仰效微悃,惟聖明採察焉。夫一豐一歉,氣數所關,從古聖帝明王之所不能免,而今年穡事,八路告歉,貽我殿下宵旰之憂,救災恤患之政,靡不用極,如傷若恫之音,陸續頒下,臣每伏見朝紙所出蠲免停退之敎,竊不勝讚嘆欽仰之至。爲今日方伯守令之臣者,必當竭其心力,奉承德意,而臣待罪南邑,略知賑政之數條弊端,一則農民之受弊也,一則流乞之爲害也。大抵設賑之法,必從最急者付賑,故鰥寡無告者,爲先傭雇,無依者爲次,至貧而無田者,又其次也,通計一邑之中,上所云三者之類,幾乎過半矣。爲守令,每當賑政,專力於飢口之賙恤,而穀簿每患不贍,故農民給還,輒致減削,嗣歲農糧種子之專靠於官穀者,未免有失農之嘆,伏願飭令諸道,前期料理,俾農民得以安業焉。流民之乞食於村間者,率多懶惰無賴之徒,或有逃罪避役之輩,雖在樂歲,不能力田而成家,當此荒年,實無做業糊口之路。臣曾見此輩作隊成群,小則七八人或十數人,倚作聲勢,恣行閭里,或攘奪飮食,或强覓錢穀,或散或聚,東西出沒,大爲平民之害,欲賙之則其數甚多,欲禁之則亦甚難便,伏願嚴飭守土之臣,所在撫恤,而預立法禁,流乞之過三四人作隊同行者,自面里告官痛治,無或滋蔓作弊之患,千萬幸甚云云。省疏具悉。所陳當留意,爾其勿辭察職。
檢校直閣李晩秀疏曰,伏以,臣之未登文陛,今已三易寒暑矣。跡雖窮蟄,誠倍戀結,一念夢魂,如陪香案,伏祝天佑宗祊,國有大慶。明年乙卯,卽我兩慈聖慶年瑞甲也,我聖上光御二紀也,摹金繪玉之文,酌斗呼嵩之禮,次第將擧,而亦我元子宮寶齡日躋,睿思日開,承款侍彩,百祿穰穰,臣以出入邇密之蹤,益不勝瞻望跂祝之忱,噫,臣之父子兄弟,蒙被聖恩,與天無極,非臣讚誦所能形容,而竊念先臣一心精白,惟聖上知照之,平生斂退,惟聖上拔擢之。粤自奎閣冢宰,以至金甄之卜,壹皆本之於胄筵舊契,而聖上之惟簡在心,先臣之得以藉手,實在於寵禮祿位之外,及夫疾病存沒之際,眷眷聖念,不替益勤,始則近臣奉諭,太醫齎藥,日問加減,視同家人,旣又隱卒之綸,榮動同朝,節惠之典,恩出特旨,而宸䛶九十有六字,歷敍本末,深致悼惜,鄭重隆渥,有踰華衮。於是乎,先臣之身名俱完,志業昭著,一身始終,皆我聖上賜也。百世之下,論君臣之遭遇者,亦必爲之感激,況臣未死餘生,承此恩言,當作何懷?百回莊誦,一字一涕,銘鏤肝肺,惟隕結是期。嗚呼,先臣歸日,顧語於臣者,只以未報聖恩,未瞻天顔,爲悠悠不瞑之恨,令臣祥禫已訖,冠裳奄變,廓然穹壤,復齒人數,俯仰斯世,天地臣父母臣,惟殿下在上,古人所謂事君日長,政爲臣今日道也。且臣積違寸忱,如子戀乳,覲光之願,一時爲遲,豈不欲進而叩謝軒墀,退而奔走夙夜,以少追先臣丁寧之遺戒,而顧臣生纔免懷,不識母顔,又以先臣晩出,親年易老,子職多曠,未效烏鳥一日之養,遽纏風樹終天之恫,鮮民之生,莫如臣之窮矣。臣雖頑如木石,爲存視息,尙何忍自同恒人,束帶周旋於簪紳之列哉?閣銜之特差,除命之三辱,苫塊殘喘,屢蒙甄錄,舊恩新渥,去益勤摯,而徒增遇榮之悲,實無供仕之念,德意如天,報答無階,惟有翹首觚稜,徊徨掩抑而已。昨下恩敎,又及先臣,追求典型,特示眷念,晉秩之寵,至降臣兄,幽明恩榮,曠絶千古,闔門涕泣,不知死所,玆敢收召神魂,短牘哀籲於崇嚴之下。伏乞聖慈,察臣感祝之情,憐臣戀苦之私,特許臣退守弊廬,不與周行,俾得以銜戴造化,圖報塵刹,千萬不勝大願云云,省疏具悉。爾其勿辭察職。
甲寅十一月初三日辰時,上御重熙堂。左承旨慰諭御史入侍時,行左承旨沈晉賢,左副承旨洪仁浩,假注書李允謙,記注官金良倜,記事官吳泰曾,慰諭御史李益運,以次進伏訖。上敎益運曰,予之所宵旰一念,惟恐南民之不獲其所,自其輸官納公之米布,以至糊口掩體之資,而杼軸空矣,田野荒矣,更向何處得來?言念及此,寢食靡安,早夜憧憧,思所以一分霑其渴而救其急,玆以數行敷心之文,付諸承宣而去矣。且承宣曾莅玆土,諳民情之緩急便否,另加惕念,周行列邑,面面慰諭,使蔀屋窮民,知予申申之至意,綸音後錄諸條,面飭道臣·守令,俾有蠲減之實惠,而如有民隱邑弊之可以矯救者,隨所採訪,歸後陳聞,可也,回還日子,當在何間耶?益運曰,未知的在何日也。上曰,特命慰諭,專爲民事,勿拘復命遲速,竭誠遍行,期於無一民失所之歎,可也。命退,諸臣以次退出。
甲寅十一月初三日巳時,上御重熙堂。同副承旨藥房提調入侍時,同副承旨李海愚,假注書李允謙,記注官金良倜,記事官吳泰曾,藥房提調徐有防,以次進伏訖。上命書傳敎曰,在外承旨許遞,前望單子入之,待下批牌招察任。又命書傳敎曰,不爲仕進承旨許遞,前望單子入之,待下批牌招察任。上曰,新除授都摠管李時秀,令該曹口傳付軍職,牌招察任。有防曰,本院秋等麝香二百六十七部內,二百二十四部,取用於臈藥及紫金丹啓下淸心丸,而所餘爲四十三部矣,今番臈藥廣濟丸六劑所用麝香,爲十七部,亦當依前例別貿,故敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
夜自五更至初五日開東,灑雨下雨,測雨器水深二分。
李海愚,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
洪仁浩啓曰,大司憲閔台爀未肅拜,執義徐有沂,掌令申大龜·洪克浩,持平具文行在外,持平鄭魯榮呈辭,監察茶時之意,敢啓。傳曰,知道。
李海愚啓曰,禁衛營將官來言,今日本營軍兵,日次私習云矣,敢啓。傳曰,知道。
沈晉賢啓曰,明日·再明日親祭齋戒,三明日動駕相値,視事頉稟之意,敢啓。傳曰,知道。
以香室·景慕宮冬享大祭親祭受押單子,傳于洪仁浩曰,親押。
傳于沈晉賢曰,左承旨入侍。
沈晉賢啓曰,左議政金履素,右議政李秉模,備局有司堂上沈頣之·尹行恁,湖西句管堂上沈煥之,依下敎來待矣。傳曰,入侍。
以司諫崔烜,獻納李顯道牌不進罷職傳旨,傳于洪仁浩曰,只推。
以修撰李升運牌不進罷職傳旨,傳于洪仁浩曰,只推。
傳于沈晉賢曰,左副承旨入侍。
傳于黃昇源曰,在外宣傳官改差。
傳于黃昇源曰,政官牌招開政。
傳于洪仁浩曰,右副承旨入侍。
傳于李海愚曰,同副承旨入侍。
吏曹參判前望單子入之,沈煥之落點。
黃昇源啓曰,吏曹判書李致中牌不進推考傳旨及參判沈煥之牌不進推考傳旨,令方捧入,而開政命下之後,如是違牌,不卽承膺,事甚未安,參判更卽牌招,判書所當更請,而係是一日三牌,何以爲之?敢稟。傳曰,更爲牌招。
黃昇源啓曰吏曹判書李致中三牌不進,參判沈煥之再牌不進推考傳旨,今方捧入,而開政命下之後,連違召命,無意承膺,揆以事體,誠極未安,所當更請牌招,而判書係是一日四牌,參判係是一日三牌,何以爲之?敢稟。傳曰,更爲牌招。
停于黃昇源曰,冬享在近,奠幣瓚酌官,不可不備員,吏曹參議未差之代,今日政,除在外及刑官,以在京無故人差出,待下批牌招察任。
傳于黃昇源曰,誕辰隔日,承候之人,宜令有官職,前郡守金龍柱,今日政復職調用。
以平安監司金思穆伏啓遺漏老人開錄事,傳于黃昇源曰,今日政下批。
有政。吏批,判書李致中,參判沈煥之進,參議未差,行都承旨黃昇源進。以韓晩裕爲吏曹參議,朴基正爲大司諫,韓用鐸爲副修撰,嚴耆爲修撰,李集斗爲禮曹參判,李時秀爲知春秋,姜游爲同敦寧,洪檍爲分內局提調,李萬榮爲吏曹佐郞,崔時淳爲兵曹佐郞,宋耕玉爲漢城判官,金龍見爲直講,金宗善爲光陵參奉,昌城尉黃仁點敍用事承傳,承文正字單李英。
黃昇源,以吏批言啓曰,卽接掌樂院牒報,則今此景慕宮冬享大祭親行時,協律郞例以本院郞塡差,而正李肇源,身病猝劇,萬無供職之望云。身病旣如是,則不可强令察任,今姑改差,其代今日政擬入之意,敢啓。傳曰,他正相換,可也。
兵批,判書具庠進,參判柳誼病,參議朴宗甲入直,參知兪漢寧病,同副承旨李海愚進。啓曰,慶州營將,今當差出,而擬望之人乏少,未準朔禁軍將,竝擬,何如?傳曰,允。以權恢·盧允中爲同知,李承厚爲僉知,尹行頤爲曹司衛將,李顯道爲宣傳官,金魯岳爲慶州營將,朴東旭爲梨津萬戶,僉知單李晉秀,以徐邁修·洪明造·李義弼·申光履·洪聖淵·金履翼·閔昌爀·尹致性·李儒慶·李益運·朴宗來·李昌漢·朴基正·徐有成·兪漢模·姜彝正·李敬五·李東馨爲副司直。再政。以金龍柱爲儀賓都事,掌樂正李肇源,軍資正洪樂淵相換。
傳于洪義榮曰,承旨前望單子入之。
承旨前望單子入之,洪義榮落點。
以咸鏡監司金華鎭狀啓,道內災邑尤甚,在盡救急,營賑穀及官船稅,特許劃給,令廟堂稟旨事,傳于李海愚曰,依狀請施行事,回諭。
李每愚,以弘文館言啓曰,副修撰李升運,旣有只推之命,卽爲牌招察任,何如?傳曰,允。
李晩秀,以賑恤廳言啓曰,東部運池洞契任掌沈莫起,今月初三日本洞路傍,得一歲遺棄男兒。同里居良女鄭召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李海愚,以備邊司言啓曰,卽見水原留守趙心泰狀啓,則以爲本府最尤甚無依之民六百五十口拮据穀物,趁冬節從便接濟,正月初巡爲始,分劈還賑飢口都數穀物,追後登聞,以爲賙賑之地,而至於諸般納米,旣係軍校支放之需,而今年狀請元停退及代錢條,合爲九百十六石零。今依畿甸例,之次尤甚,又許代錢,則米邊不足,合爲一千九百二石零,而五百石則自本營方擬牽補支放,此外不足之數,本府昨年捧留大同米一千四百石,特許劃付,則謹當分排支計,不至艱乏,而代錢每石六兩式合八千四百兩以錢代留事,請令廟堂稟旨分付矣。本府支放全資於諸般納米,而代錢旣多,無以支計,則今此捧留大同米一千四百石許劃之請,可謂計無出此,至於代錢,則以錢捧留,以爲來頭從便作米,或以錢需用之地,俱無不可,竝依狀請施行,何如?傳曰,允。
李海愚,以備邊司言啓曰,卽見付副護軍李海愚別單,則以爲,睡鴨島間於自海州向延坪之路,而邑屬去來,責船過涉,聚米供饋,斯爲痼弊,故男女齊訴,而延坪島則漁場設網處爲二十四基,而邑人二十一基,島民二基,地稅基一基,邑人之世代相傳,買賣遞執者,無異農民田土,俱有文記,今不可遽然移屬於島民,而島民失業懷憤,勢難相容,合有措處之方,俾得奠接之澤,而方光明原情中,進上價米不能惠究云者,詳定大小米一百四十二石零,出給邑人等,使之擔當,則價米之不及島民,勢所固然。地稅吏處,初因借基,終爲見奪云者,屢費査究,難覈眞僞,而州吏入島,爲害可知,合施矯救禁斷之政。供饋貽弊云者,數十網漢公逋私債,過時未報,則官差·邑屬絡續,斂米分供事,由網漢害遍島民,作舍位田云者,田土皆是馬位,而結幕無稅島民,替徵公納,此亦痼弊。進上漁網之廉價勒買云者,一網價一兩,似涉太略,與勒買有異,商船米穀都買云者,島民朝夕糊口,猶難自給,邑人則過舡穀物,乘時都買,自是必然之勢,馬場水草不足云者,居民取薪,猶患難繼,而以邑人多數來接之故,尤爲不足云矣。今以別單,參互於該道臣啓本,則方光明上言,雖不無一二爽實,而其爲島民切苦之弊則明矣,不可歸之於全然誣飾,而所謂二十一基漁場,已作邑人世傳買賣之物,則移給島民,固非可論。就其中可以矯救者,州吏之入島也,官差之分供也,幕稅之替納也。蓋此漁基之屬之吏廳,已在均役之前,則到今納稅均廳之後,所當永革吏廳干涉之規,而至今仍循者,雖由於吏無聊賴之致,旣已登徹之後,決不可仍置。道臣啓本,亦以嚴懲革祛云,革祛非難,而革祛後吏廳措處,必得其方,然後可以永杜其路,分付道臣,卽速矯救後,枚報本司,以爲憑處之地。官差之分供,雖嚴立科條,痛加禁斷,官差不入則已,入則決無令行之理。自今以後,無論地方官與他邑,公逋私債,皆令網漢出島後,徵推官差,則切勿入送於島中一步地,而如是之後,又有入聞,則該守令論以違越朝令之律。至於結幕一事,嚴禁其全家入島,則雖不結幕,自可留接於島民之家,位稅替納之弊,不期祛而自祛,而人口旣減,則穀物都買之習,柴路漸貴之弊,亦當一擧而兩除,以此嚴飭,俾無得犯科。其餘進上價米事,魚網廉價事,或爲爽實,或異勒買,竝故置之。島雖至小,特以事關民隱,至命帥臣,目擊耳探,其爲事面,旣嚴且重,萬一島民,未蒙改觀之效,則營邑之罪,在所難免,使各知悉。睡鴨島供饋邑屬之弊,亦是歷路民隱,一體矯正後,同爲報來之意,分付,何如?傳曰,允。不治其源,則餘皆等是掃塵,然營邑之着手,下屬之仰賴,未知如何措處,付之卿等回啓矣,向下特敎,何等丁寧?別遣使星,探來弊瘼,而其所爲弊,依舊而已,則難免失信之嘆,以此批旨,問于道伯,果能對揚蘇弊與否,使之據實狀聞,可也。
李海愚,以備邊司言啓曰,頃因前參奉李尙熙上疏批旨,疏陳諸條,論理狀聞後,稟處之意,行會矣。卽見咸鏡監司金華鎭狀啓,則以爲爛加商量,開錄陳聞,竝請令廟堂稟旨分付矣。其一,純陵火巢,秋雖芟刈,當春火巢之役,難以如干陵卒,擔當擧行,則勢不得不使陵近三里之民,合力赴役,反致一年二次之役,不若及春除草,廣開火巢,而三里之民,除雜役,申明舊制更成節目,以爲專意於火巢之役事也。其一,岡路移改事,旣與踰越靑龍有異,莫如仍舊之爲便事也。其一,本陵位田三十日耕內,二日半耕,果爲浦落,故以地方官屯田,給代充數,此後則依此擧行事也。其一,本陵陵軍元戶十五名,保人十五名,俱是居生本邑,着實應役,則姑無更張塡充事也。其一,永興還穀中唐米,不無些少爲弊之端,而當此災年,近二萬包穀物,不可輕易作錢,元會付各衙門唐米六千石,依詳定作錢於當納還戶,移作他穀於道內穀少邑,餘數待年豐,以精實穀換作,則唐米之弊,自可矯救也。其一,改量一款,當此災歲,擾民之政,在所當念,待年豐擧行事也。其一,本道海業,近甚殘弊,利害年各不同,今若許以隨起收稅,則當此民心巧詐之時,其將百計謀頉,嚴飭各該邑,竝與船隻鹽盆,而可頉者許頉,加現者執摠事也。陵所火巢事,秋芟茂草,雖似有效,經冬之間,木葉之因風堆積,乃是自然之勢,則當春火巢之役,決非陵卒輩所可獨當,三里民人之易致二次之役,道啓所論,果得事情,仍舊制申明擧行爲宜。岡路移改事,見今所由之路,雖是靑龍偏,元非穿鑿之處,而所謂新路,反有俯臨未安之端,此亦仍舊置之爲宜。位田事,浦落二日耕,今雖給代,陵官與本官,勢不相適,此後給代之一遵朝令,有未可知,各別申飭,隨頉隨給,以爲支保之地。陵卒保人事,無論本軍與保人,見無闕額云,而此後塡闕,切勿抛置,這這察飭之意,分付。永興唐米事,歉歲穀物之多數作錢,固不可輕議,又況交濟穀,尤不可擧論,姑依狀請,唐米六千石,依詳定以錢收捧,移作他穀於穀少邑,餘數則待年豐,以精實穀次次換作,而此等之事,一經營邑之遞易便屬過境,弊復依舊,每於年分狀啓,以當年換作,當爲幾許,據實登聞,換作終難如計,則依今年例作錢,移作他穀於他邑,期於祛弊而後已。改量事,待年豐擧行爲宜。揮罹隨起收稅事,當初比摠之法,卽所以隨起收稅,何嘗使之邑定邑摠,移易不得乎?大抵比摠云者,卽比一道之摠,而近來營邑,不知比摠之本意,反疑比摠之前,則隨起收稅,比摠之後,則更無隨起收稅之法,誤解朝令,乃至於此,寧不慨嘆?自今以後,勿以一邑爲摠,以一道爲摠,可減者減頉,可加者加現,則比摠初非別法,卽是隨起收稅之法,以此意申加曉飭,何如?傳曰,允。
李海愚,以備邊司言啓曰,頃因本司草記,宣禧宮所管高城郡南石川·黑淵洞兩處免稅一款勿施事,批旨內允。苟有民弊,初何不以實陳聞?竝與御覽成冊,而無一言上送,不可問備而止,査問委折於該道,使之據實狀聞,則道臣·守令,當有處分,不當陳告,而陳告之人,亦當照法懲治,以此行會,可也事,命下矣。依批旨査問該道,卽見江原監司李勉兢狀啓,則枚擧高城郡守洪樂舜牒呈,以爲黑淵洞乃是會付提堰,堰下或有折受與民田,南石川盡是量付田地,或有民家民田,而南石川下,又有泥生處,故打量後御覽成冊,修正上送,右項緣由,據實措辭,報于內需司,亦報營門,而設築本主前前郡守金復根買得,而轉賣於宣禧宮者,廣州居朴忠元,旣是他道之民,不得査問,陳告人亦是忠元爲辭矣。旣知其爲量付公私之土,則據實論報於道臣,以爲防報之地,事理當然,而莫重御覽成冊,遽然修上,今乃以措辭報于內司爲言者,尤極駭然。旣已措辭,則何不以事狀如此?御覽成冊,姑不得修上爲辭,乃敢直爲修上乎?雖以前道臣言之,見其論報,不卽據實登聞者,極爲未安,所當一倂論勘,而旣承道伯·守令當有處分之敎,姑不敢擧論。前前郡守金復根,身爲邑宰,爲民修築則可也。官作田主,至於買賣者,苟有是也,不可以因他罪被謫,置而不論,分付畿營,朴忠元處,嚴査報來後稟處,該郡所報中所謂浦落泥生處,前此道臣之報,謂入於舊陳還起之中,而今忽稱似是量付之外者,不但該郡之矇然,時道臣亦難免不審之責,推考,量內量外卽爲區別,釐正於田案之意,何如?傳曰,允。苟爲不可,則何可修啓御覽成冊乎?近於此等事,不欲以宮房事一毫貽弊,中外之所知,則焉敢漫漶報來,以致更査乎?當該守令,所當嚴飭,民務方殷,姑爲參酌,卽令畿營,査其本事,狀聞後稟處,以爲懲後之地,可也。
李海愚,以守禦廳言啓曰,因御營大將李景懋,禁衛大將李漢豐所啓,三南鄕軍限麥秋停番事批旨內,御營當次之番,卽昨年上番之軍云,兩營上番軍,一竝限明年麥秋停番,而守·摠兩營軍給料代把,以爲都監軍分勞之地,可也事,命下矣。往在甲辰,已有守·摠兩營軍代把之事,故臣取考其例,廣智營西營每番各三十名式,定爲三番,輪回替代,書記四名,餘軍六名,都合一百九十名,以本廳無料軍中,另擇其壯健有根着者,預爲整待,自十二月初一日,都監及禁衛營哨官領率,入直於各其營,每名朔料米七斗,布十尺三分二,自禁衛營放下,一分自本廳放下之意,敢啓。傳曰,知道。
李海愚,以摠戎廳言啓曰,集春營·東營入直御營廳鄕軍停番,代以摠戎廳京標下軍一百九十名,分作三番,每三日各三十名,竝書記伺候,今初九日爲始,與訓局軍替代立番事,自御營廳草記允下矣。集春營軍九十名,書記伺候五名,東營軍九十名,書記伺候五名,合一百九十名,御營廳哨官,分三番率領,今月初九日爲始入番次,本廳京標下無料軍中,以壯健有根着者,各別抄擇一一點閱後,修成冊領付于御營廳,而料布則依甲辰年例,三分二自御〈營〉廳放下,三分一自臣廳磨鍊繼給之意,敢啓。傳曰,知道。
李海愚,以禁衛營言啓曰,今十一月初一日次對入侍時,御營大將李敬懋,禁衛大將李漢豐所啓,三南鄕軍,今旣限乙卯年麥秋停番事判下,依例以他道之次番,徵召立番,何如?上曰,御營當次之番,卽昨年上番之軍云,兩營上番軍,一傡限明年麥秋停番,而守·摠兩營軍,給料代把,以爲都監軍分勞之地可也事,命下矣。依前例,弘化門·銅龍門,則以訓鍊都監將官·軍兵,限停番間替代,西營·廣智營,則以守禦廳標下軍一百九十名,分作三番,每三日各三十名,竝與隨率軍替代,而西營則本營哨官率領,廣智營則訓局哨官率領,輪回入直,料米布則三分二自本營放下,以爲接濟之地,新營則依前定奪,京標下三十名替代入直,火藥庫則別破陣每番十名內,依例從實數入直,南別營則兼別破陣六名,輪回守直,而來十一月初一日爲始,替代擧行之意,敢啓。傳曰,知道。弘化門·銅龍門番,則取考近例,與壯勇大將往復,更爲論理草記,可也。
李海愚,以壯勇營言啓曰,禁衛營各處入直軍替代事草記批旨內,知道,弘化門·銅龍門番,則取考近例,與壯勇大將往復,更爲論理草記事,命下矣。取考前例,則辛亥年該營鄕軍停番時,本營步軍五十名,入直於弘化門,今番亦依此,限停番間擧行,而至於銅龍門,則旣無前例,不得自下擅便,何以爲之?敢啓。傳曰,弘化門則以本營軍替直,銅龍門番,依禁衛營草記批答,擧行,可也。
李海愚,以禁衛營言啓曰,本營停番軍替代草記批旨內,弘化門·銅龍門番,則取考近例,與壯勇大將往復,更爲論理草記可也事,命下矣。依傳敎,往復於壯勇營大將金持默,則以爲辛亥年禁衛營鄕軍停番時,本營步軍五十名,入直於弘化門,今番亦依此,限停番間擧行,而至於銅龍門,則旣無前例,不得自下擅便云,取考前例,則辛亥停番時,銅龍門,訓鍊都監將官·軍兵替代入直矣。今亦依前例,自訓局來十二月初一日爲始,替代擧行,何如?傳曰,允。今則弘化門,都監軍旣不入番,西營·廣智營,不必以無料他營軍,給料代直,以都監軍仍置。銅龍門則以金虎門近來加入軍中,依本營鄕軍名數入番事,分付,可也。
甲寅十一月初四日辰時,上御重熙堂。同副承旨入侍時,同副承旨李海愚,假注書李允謙,記注官承膺祚,記事官吳泰曾,以次進伏訖。上曰,左副承旨與提調入侍。賤臣承命出傳,與左副承旨李晩秀,藥房提調徐有防,偕入進伏。上曰,崔光泰待令事,分付。賤臣承命出傳,上敎晩秀曰,近日閣務積滯,承宣今旣出脚,自此必擔當擧行,可也。命退,諸臣以次退出。
甲寅十一月初四日辰時,上御誠正閣。大臣·備局有司堂上·湖西句管堂上入侍時,行左承旨沈晉賢,左副承旨李晩秀,右副承旨洪仁浩,假注書尹致永,記注官承膺祚,記事官吳泰曾,左議政金履素,右議政李秉模,有司沈頤之,湖西句管堂上沈煥之,有司堂上尹行恁,以次進伏訖。上曰,再昨日嶺南綸音,卿等見之否?履素等曰,姑未及見矣。上曰,廟堂知此,然後自有擧行之事,故昨令同副承旨,使之一番輪示,仍置該司矣。大臣尙未得見云,焉有如許國體乎?此委折問于同副承旨處,推此以見,備局事萬萬駭然矣。履素等進前奏曰,殿下以慰民事,連夜失睡,氣候若何?上曰,一樣矣。上曰,慰諭使入侍。賤臣承命出傳,與洪大協偕入進伏。上曰,進前。命沈晉賢仍傳封書及馬牌。上曰,此是累件,故皆未準考,下去後一一考準於印本·謄本,置之於客舍,印本頒布各邑面里,此則在途時接民輒示也,命戶判進讀綸音讀訖。上曰,卿等之意,何如?履素等對曰,溫綸若是諄複,蠲恤之澤,何以加此乎?臣等亦不勝感泣之至。上曰,予則有一分救民之心,憧憧于中,而恐誠意之未格也。上曰,慰諭使,軍官,不可不以詳明人率去,果以何人啓請耶?對曰,姑未完定矣。上曰,歲前似未復命,各邑民情疾苦,廣詢博采,善爲往來也。且慰諭使病痛,在於容易,或有不可已之事,採來,合一兩邑事,馳啓,好矣。仍命先爲退出。秉模曰,還穀代捧之法,皆用準折,雖當停代之歉歲,元無單代之例者,以其寧可停免,而法不可撓也。日前修撰高宅謙縣道之疏,乃以單代爲請,此雖出於對揚聖旨,導達民情之意,金石之典,何敢議到於闊狹,至於仰煩登徹乎?此雖一事,所關非細,爲先從重推考,何如?上曰,依爲之。又所啓,居在道內之人,例不得爲該道營將,而慶州營將張東源,聞以仁同之人,違例冒赴云,事甚可駭,改差,何如?上曰,依爲之。出擧條上曰,湖西則强以別之,此亦士夫之鄕,停退蕩減者實無異,故有難於分數,所以量宜闊狹者,此也。上曰,向者一夜之風,自畿甸至於湖沿,是豈天理之爲然?必由於人事之所召,民無顚連之患,而八域奠安,然後和氣可致。且明春則國家大慶之年,不可不慰而悅之,以表其同慶之意,故諸道慰諭者,亦以此也。上曰,舟橋所船隻,幾許入來云耶?頤之對曰,姑未入來者數十隻,而今則規模已成,或有些子欠處,擧皆修補萬幸矣。命書傳敎曰,吏曹參判前望單子入之,待下批,與判書牌招開政。命書榻敎曰,行副司直李時秀,備局堂上差下,仍察有司之任。命書傳敎曰,三南方物物膳,旣命停免,而稟承慈敎,殿宮封進,一體停免,此意令該曹分付嶺湖道臣。命退,諸臣以次退出。
上在昌德宮。停常參·經筵。
藥房提調徐有防,副提調黃昇源啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安,答曰,知道。
黃昇源啓曰,明日大駕詣景慕宮入齋室後,王大妃殿·惠慶宮問安。何承旨進去乎?敢稟。傳曰,同副承旨進去。
沈晉賢啓曰,假注書尹致永,以香官進去,今姑改差,何如?傳曰,允。
傳于李晩秀曰,左承旨入侍。
傳于李晩秀曰,左副承旨入侍。
傳于李海愚曰,同副承旨入侍。
尹致永改差,代以洪命周爲假注書。
洪義榮啓曰,肅拜單子之呈於廳座,例也,而兵曹佐郞崔時淳監軍單子,旣以入直書入,肅單則今始來呈,殊極駭然,原單子雖不得不捧入,而本院請推之外,無他可施之罰,何以爲之?敢稟。傳曰,爲先從重推考。
以吏曹參議韓晩裕牌不進罷職傳旨,傳于黃昇源曰,只推。更爲牌招。
傳于洪仁浩曰,發遣吏郞,諸執事淸齋與否,摘奸以來。
傳于李海愚曰,近來宣傳官之不擇,莫如近日。承宣只有一人,苟且莫甚,當該兵曹判書,從重推考。以鍊熟傳命之人,參上中口傳相換,此後嚴飭。
傳于黃昇源曰,名以注書,不知傳命,當該注書尹致永,爲先汰去,令該府拿問處之。
以忠淸監司李亨元狀啓漂人問情馳啓事,傳于黃昇源曰,嚴飭道帥臣着意護送,而畿伯處亦爲嚴飭,勿若琉球國漂人押來之行路雜遝,另加照檢,接置於新營,而新營如狹窄,移接於弘濟院事,分付。湖西水營所管地方,漂人之來到頻數,而以今番觀之,無譯學,其爲苟且莫甚,與譯院都提擧相議,別置一窠當否,竝與接濟一款商量,令廟堂草記,稟處,此外可置之處,皆有之乎,亦爲具由草記。
李每愚,以司僕寺一二提調意,啓曰,明日動駕時,輦輿玉轎差備,當爲備員,而兼內乘吳毅常,壯勇營陣上隨駕,正蔡弘遠,以身病不得進參云。正蔡弘遠,今姑改差,其代令該曹口傳差出,以爲差備進參之地,何如?傳曰,假內乘一員差出,而以入直參上宣傳官,爲還宮後減下,可也。
兵曹口傳政事,宣傳官李商一,訓鍊主簿李東馝相換,假內乘單李周鳳。
李海愚,以壯勇營言啓曰,日前加平郡來呈屯田火粟執實成冊,比之昨年摠,多有減縮,而今年年事,旣未免歉,則一從豐年實數準定,慮有稱冤之端,論理題辭成冊,姑爲許捧矣。繼又楊根郡來呈,砥平縣亦爲來呈,砥平則與加平大體將無同,且聞年事較劣云,而實摠數終是傷濫。至於楊根,畿邑中皆言最勝,而所減之數,比前幾乎折半。又其報牒中,有依加平例許施之語,本邑之登歉,姑舍是,惟以他邑摠數,比方依樣,決非從實看審之政,不可一任其不詳審,而有此大減縮之擧,砥·加兩邑文書,雖不得不捧,守令竝爲推考,以示警責之意,楊根則文書退送,守令令該府拿問處之,何如?傳曰,今年則爲念民弊,已有別般飭敎,論罪分揀,而楊根倅報辭之不審,有關體統,從重推考,可也。
李海愚,以禁衛營言啓曰,本營停番軍替代論理草記批旨內,今則弘化門都監軍,旣不入番,西營·廣智營,不必以無料他營軍,給料代直,以都監軍仍置,銅龍門則以金虎門近來加入軍中,依本營鄕軍名數入番事,分付,可也事,命下矣。西營·廣智營,俱以都監軍,旣已仍置,守禦廳標下軍,今無替代處,依下敎,相議於御營大將李敬懋,則以爲,在前停番時,守·摠兩營,各有分半替代之例,今亦依此例,摠戎廳標下軍,替代東營,守禦廳標下軍,替代集春營,事甚便好云。依前例,守禦廳標下軍,以九十五名,分作三番,本營哨官率領,當爲替代,而今朔則御營廳全當,輪直於東·集兩營,本營則來十二月初一日爲始,分掌集春營替直之意,敢啓。傳曰,知道。
李海愚,以御營廳言啓曰,今十一月初六日景慕宮擧動時,斥候七處,伏兵三處,將則本廳軍官五員,出身軍官五員,軍則京標下軍四十名,竝嚴飭定送,而依定式,晝饒氣夜饋粥之意,敢啓。傳曰,知道。
洪義榮,以義禁府言啓曰,全羅道慰諭使徐榮輔狀啓內,梨津萬戶金晉福,爲先罷黜,罪狀令攸司稟處事,啓下矣。金晉福時在任所云,依例發遣府羅將,交代後拿來,何如?傳曰,渠何足責?不必拿處,而其所爲萬萬無狀,令道臣捉來,各別嚴棍,營卒充定,仍令道伯知委各鎭,俾各視此懲畏,可也。
甲寅十一月初五日辰時,上御重熙堂。同副承旨入侍時,同副承旨李海愚,假注書李允謙,記注官承膺祚,記事官吳泰曾,以次進伏訖。上曰,留待邊將入侍。賤臣承命出傳,與梨津萬戶朴東郁,偕入進伏。上曰,汝下去必惕念,各別善爲之,毋若前萬戶之自犯罪過也。海愚宣敎訖。命邊將先退。又命書公事判付訖。命退,承史以次退出。
甲寅十一月初五日辰時,上御重熙堂。左承旨·左副承旨·右副承旨入侍時,行左承旨沈晉賢,左副承旨李晩秀,右副承旨洪仁浩,假注書尹致永,記注官承膺祚,記事官吳泰曾,以次進伏訖。上命賤臣進前曰,泮儒中抄其能書者,以此節要中付籤,分排善書,門限前竣事入來。賤臣承命先退,諸臣以次退出。
上在景慕宮,停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。省牲器肄儀罷後,內閣·政院·玉堂·藥房口傳問安。答曰,知道。王大妃殿·惠慶宮遣承旨朝夕問安。答曰,知道。
李海愚啓曰,王大妃殿·惠慶宮夕問安,何承旨進去乎?敢稟。傳曰,右承旨進去。
李海愚啓曰,司僕內乘來言,捲簾毛帳,取稟。傳曰,捲三面。
傳于李海愚曰,侍衛軍兵毛具。
洪義榮啓曰,禮貌官來言,百官稟旨就次,傳曰,知道。
洪義榮啓曰,臣義榮,王大妃殿·惠慶宮夕問安,進去下直之意,敢啓。傳曰,知道。
傳于洪義榮曰,書契修送相妨,禮曹呈告參議許遞,令該曹口傳差出。
吏曹口傳政事,以金履翼爲禮曹參議。
兵曹口傳政事,內乘李石求,宣傳官閔亨嘿相換,尹行恁爲副司直。
以慶尙監司趙鎭宅狀啓慶州等邑民家失火事,傳于李晩秀曰,歉歲失所之狀矜悶,少殘獨戶新舊還上·身布蕩滌,餘竝別加顧恤,期於斯速奠接事,分付。
以慶尙監司趙鎭宅狀啓副校理李龜雲上疏上送,旣入於原疏臚列中,不敢晏然廢務,俟勘事,傳于李海愚曰,疏語不過汎說,初無指的槪及者,至於時道臣,尤無毫分强引之端,而今年農形登聞之太涉宛轉,難免諱災之責。但當受以爲過,臚列狼藉云云,亦不着題。況此時道伯,豈可一刻曠務?狀啓還下送,從重推考。無敢更事逡巡事,令廟堂三懸鈴嚴飭,竝與辭疏而嚴禁。設有情勢,狀啓自有體段,則政院之無一言捧入,非矣,當該承旨,亦爲推考。
李海愚,以兵曹言啓曰,依下敎,隨駕禁軍·駕後禁軍與武藝別監·內吹·兼內吹·近仗軍士·標下軍兵等,設粥之意,敢啓。傳曰知道。
李海愚,以壯勇營言啓曰,依下敎,本營隨駕將校·軍兵等處,設粥分饋之意,敢啓。傳曰,知道。
李海愚,以訓鍊都監言啓曰,依下敎,隨駕將校·軍兵等處,饋粥之意,敢啓。傳曰,知道。
李海愚,以御營廳言啓曰,依下敎,駕前別抄等處,設粥分饋之意,敢啓。傳曰,知道。
副校理李龜雲疏曰,伏以臣遭遇盛際,感激殊渥,徒懷傾渴之忱,未效涓埃之酬,前所叨冒,輒出瘡疣,每於恩除之下,自顧涯分,徒增惶懍。且臣父今年七十有三歲,臣母今年七十有七歲,衰老轉甚,宿祟貞痼,萬無曠暇離側之勢,此古人所謂區區之報,長短有殊也。頃在五月膺命,竭蹶到京畿道陰竹地,以母病拜章徑還,而尾陳涉禁,未獲登澈,違傲之譴,自知難逭,而包荒之恩,特命勿推。臣於是,尤極感悚,無所容措,乃於六月,爲一肅之計,私馬入城,則本職已順遞,臣退還親側,歌詠聖澤矣。不意本月十八日,伏見初五日批旨,以臣特點爲弘文館副校理,繼於初七日,有馹召之命。仍下別諭,俾以嶺南歉歲民情,一一疏陳於上來之前,憂勤之念,靡寧於乙丙,惻怛之敎,曲軫於庚癸。臣亦一南民,目雙擎百拜,感涕先零,而第伏念,臣之空疎譾劣,聾瞽時務,將何以塞厚望而應明旨也?愧懼交至,直欲攢地,而若以爲迂愚之見,無所用,陳腐之談,不足進,遂自左右逡巡而不敢焉,則是上孤詢蕘之聖意,而下負獻芹之微誠也。臣乃博採周問於閭巷父老,而參以臣之所平日聞見者,將欲詣闕仰陳,辭親登道。纔到安東地,家伻踵至,而臣之母病,猝添風眩,精神昏倒,氣息如綫,臣自聞此報,心魂飛越,按住不得,玆敢忙陳情勢,徑尋歸路,臣之罪戾,到此冞深矣。伏乞天地父母,諒臣懇迫之情,察臣悲苦之私,特許鐫遞,以安私分焉。臣於乞免之章,宜不敢贅及他說,而憂愛之心,實有素畜於中,狂妄之辭,敢陳別諭之下,惟殿下採擇焉。竊伏念,堯警九載,湯憂七年,氣數之變,聖世之所不得免,饋起之勞,明后之所不暇滿也。肆惟我殿下,恤民之方,廣詢於寘筵,軫災之勅,屢發於絲綸,道伯農形之狀,大失民望,而睿謨先及於賑濟,列邑分等之啓,姑未上徹,而特旨遽停於舊逋,中外同慶,上下共樂,此實未聞於前代也。山南父老,扶杖聽詔,域中鰥寡,安堵奠居,救荒之策,何加於是耶?然而聖澤不究,實效無施。嗚呼,此曷故焉?亶以法網太疎,贓律全貸,彼爲守宰者,初豈無善心,而貪泉試歃,貨竇漸開,麋鹿在前,泰山不見,財出於民,而利歸於己,聚斂之家,剝割成性,印符之臣,刑杖在手,大無之歲,民穀無多,則升儲斗蓄,將盡於飢吻催糴之政,不可以不急矣。荐饑之餘,戶額半闕,則如干孑遺,將至於荷擔,收籍之擧,不可以不嚴矣。陵谷互變,溝塍皆潰,從實執卜,則夫數太減,俵災之法,初不可擧論,癘疫連仍,物故滿萬,隨闕許頉,則軍額盡損,徵布之弊,猝不可變通。是以各色徵捧之道,不以悶恤爲念,列邑相尙之風,惟以了當爲能。蓋以勘報之際,上使可畏,催科之地,下民無告,率皆因循姑息,軟地揷木,小民其何以不困也,邦本其何以得固也?元氣日渴,百脈俱虛,朱文公所謂一毛一髮,無一不受病者,正今日症勢也。臣姑不敢煩及細節,而只以鄕弊民瘼之最所切急者言之。以言其還政,則糴糶之設,本爲便民利國,而今之糴糶,盡是虛殼。給民而不足爲飢荒之救,留庫而不足爲軍國之需,蓋以民戶所受,本無定數。故守令利其耗,而蕩庫分給,吏胥竊其剩,而憑公取息,富民之不願受者,又皆行賄,而自漏分給之穀,與歲增衍,受食之戶,逐年減損,以致貧殘一戶之受,多至十餘石,而爲守宰者,每於開倉之初,以穀色之精實,嚴令盛飭,簸揚暴乾,圓實均淨,而小有不愜,旋卽退却。一邊以極峻之直,定出代錢,所謂官耗·營耗及奸鼠之所盜弄者,充其溝壑之慾而後,始乃弛其令緩其飭,許變穀色,容受虛殼,彼山谷愚氓旣已畢輸,而官隷之觀望者,倉吏之逋欠者,例皆掃庭充斛,掃庭不足,則又四求民間抛棄之虛殼,甚至於不斗不斛,載之文簿,而所謂吏卒,任意出入於封鎖之後,擇其精實,狼藉除出,蟲糞鼠壤,苟充元數,及其分給之日,以斗則至小,以石則全空,而可食之粒,又十無一二,民或受之倉而棄之路,或以一斗粟而換一盃酒,其無用審矣。此則列邑之通患,常年之痼弊,而矧當今年大旱大風,洛江以左,無數赤地,大嶺以南,太半白草,終歲力穡之家,鮮有擔石之貯,當年新還,尙無應輸之望,而年久停退之糴,又幻弄文書,未捧爲已捧,混雜新還,一倂督捧,人戶之指徵無處者,侵族及隣,無所不至,民雖日加鞭扑,而其何能生有於無中乎?尤有所寒心者,歲後催科,前所未聞,而近來列邑,把作常事。去春諫啓之後,嚴旨特下,使之自首,而監司·守令,恬不知懼,交相掩匿,如此而殿下之赤子,安得不日而流亡乎?噫,道臣·帥臣,食祿萬鍾,何所不足,而猶未免駔儈之術,年年耗穀,不使各其邑作錢,而總計都數,隨意發賣於失稔之邑,蓋其穀貴價騰,得錢較多故也。是以連凶之邑,倉廩歲空,稍實之郡,露積日高,多處太多,減處太減,似此弊源,非一朝一夕之故。又況代納命下之日,反或升色,租而爲豆米而成米,此又何擧也?臣竊以爲,非徒嶺南,凡一國糴糶,自有都數,八路民戶,雖有增減,而考之數三式年,亦可以總其大略,量糴計戶,分定石數,則各戶應受之穀,本不甚多,試以萬戶之邑言之,當不過爲四五萬石,於是而折半留庫,則一戶所受,纔二石零矣。今若通融各邑,平定糴數,以每戶二石或三石,著爲大典,行會八方,使之永久遵行,至於隣徵·族徵,一切禁斷,未捧·已捧,詳細査實,各營耗穀,必使各其邑作錢,無相推遷,至於新還之盡捧與否,想有道伯之啓,籌司之議,而必有別般變通,然後可庶幾焉。以言其軍政,則我國民物,各有四種名色,古家後裔,搢紳子弟,此之謂班族,卑微門閥,庶孽族類,此之謂中人,無故平民之世世良役者,此之謂良人,公私賤隷之各有其主者,此之謂下賤。所謂班族者,世承家敎,從事詩禮,蔚爲國家之元氣,所謂中人者,或從文事,或選武藝,屹爲邦家之保障,所謂良人者,勤工力穡以充軍布,所謂下賤者,勞心苦筋,各事其主。名分甚嚴,等級甚明,無相奪倫,各業其業,故良役之類,雖不過四分之一,而民丁自足,閑口猶多矣。及自名分紊亂之後,班族·中人,泯然爲一色,良民·下賤,率皆忘分而恥役,良民之豪而富者,結姻貧孽,而混爲中人,狹而猾者,潛圖譜系,而托爲班族,其最窮者,投入公私,而沒爲下賤,又若官門校官之諸執事,大郡小縣之諸將官,例皆中人輩窠目,而今則盡歸於良民,一經此任,則遂免軍役,冠儒服儒,濫稱幼學。是以餘者無幾,應募無人,而守令·吏胥,先私後公,任意弄手,稱以官軍·官店·匠人等別件名色,大府或至數千,小邑亦過屢百,而許多吏胥,許多官隷,又各有率保數人,拔其富戶,盡入私橐,上濁下混,瘠國肥己,良丁有限,而軍額不敷,則黃口之充簽,白骨之應役,亦事勢之不能免也。肆惟我殿下,曲軫此弊,昨年秋,特下飭敎,爲別般査括之方,而爲列邑守宰者,凡係官匠吏保之法外濫觴者,則置之晏然,而必於儒宮守護軍之朝家劃給,自有定數者,無所顧藉,任意奪取,此可謂體上而奉公者耶?且物故老除頉下之際,必有情債,屢倍番錢,故窮民·貧卒,雖逐年冤徵,而難於一時辦多,因循荏苒,仍在軍籍。臣曾於待罪嶺邑時,備諳此弊,環嶠七十,可反三隅,矧經饑癘,死亡過半,幸而得存者,擧被其害,今日賣牛,以償其族之布,明日斥土,以應其隣之役,失業顚連,破家流離,愁恨之聲,仁者可惻,臣竊以爲,隣族徵布之法,亦爲一倂禁斷,白骨應役者,亦使無情錢頉下,而窠闕代簽,則必以各其官無名色軍官移之,且待民力之稍紓,特正名分,各反舊役,勿使有冒避隱匿,而漸次塡額,從容充數,則民可無逃散之弊,而丁可無闕漏之患矣。以言其結政,則列邑該吏輩,年年搜隱,歲歲添卜,原摠之外,別有私橐,吏食其利,民受其害,由來已久,而乙·戊大水之餘,山川變易,原濕俱荒,朝家之俵災,不爲不多,而當年一頒之後,又卽還起。辛·壬兩年之後,饑饉切身,癘疫彌天,茹葛食菜之民,無以任東作,遘癘遇瘧之家,率多廢穡事。是以山谷之瘠薄難治者,棄而不耕,川洑之潰裂難防者,廢而不墾,耕食之地,比前太減,而夫結之數,恒準前摠,上納之逐歲加減,未知其如何,而私橐之入,贏必倍數,此已結政之一大弊痼,而至於今年旱之爲災,甚於水災,除非大川灌漑處,則一坪而無一粒之取,滿頃而無滿包之獲,其在給災之方,與彼浦落沙覆之猶有餘全者,反有加焉,而該吏則曰官令不給災也,守宰則曰營家不給災也。不刈之藁,其賦則如常,未收之地,其稅則依舊,此則可謂朝家從此,元無給災之典耳。臣竊以爲,申飭道伯,嚴査列邑,虛卜冤結,令民自訴,而隨訴摘奸,特爲頉給,以爲損上益下之道焉,而況山火田,本非富戶之所爲也,只是窮民之無土者,不錢而可墾,丐兒之無牛者,不耕而可播,故不計早晩,隨力燒菑,無常聚散,占便蘧廬,而自夫屢凶之後,貧賤之氓,先受其困。嶢崅之土,尤被其災,棄其土地,而不直一文,移其家具,而未滿一負,則一年二年,十室九空,而顧其責稅之法,不計豐歉,不問陳墾,各里所納,自有一定之數,樹木蔚立,而蠲免無例,水旱備經,而減損不得,此豈非無據之甚者乎?況此火稅,本在常賦之外,別無大關於經用者也?若以今年火稅之上納者,特爲蕩減,守令之私用者,一切禁斷,則其爲恤窮之典,莫大於此矣。且伏念,挽近以來,水災之爲祟者,火田是已。岩壁之間,鋤以爬之,而筋骨日削,溪澗之邊,火而燒之,而草木日赭,新春解凍之節,三夏連潦之時,千峰萬壑之所流下者,無非沙土也,高陵深谷之所崩汰者,無非石礫也,小而溝渠充溢,大而江流潰決,莫不湊集於平地,則良田美畓,逐年而病焉,故家遺址,隨處而圮焉,不但田家之被害,而亦恐地靈之致損矣。臣竊以爲,自今以往,凡係火田,雖山腰以下,一切痛禁,勿復有片土下手之事,則食力之民,必將專意於原田,不出數年,荒廢者盡墾,災頉者盡起,則其於厚生足用之道,功效何如哉?以言其籍政,則豐凶之際,增減,勢也,苦樂之時,散聚,情也。當今有司者,則必以減戶爲羞,增戶爲美,驅迫籍任,勒受成冊,而若據實編戶,則一退二退,期於準摠,再刑三刑,必使刻期,惟彼籍任輩欲逃無地,求死不得遂,乃分父割子,離兄出弟,剝割如此,而猶有所不滿,則南山北山,混入帳內,黔同白同,塡於統中,不問虛實,惟以無事磨勘爲主,彼無根入籍之類,及春分還之時,無辭受食,當秋報納之際,擧皆逃散,故其弊遂歸於原居土着之戶,籍數之日減,未必不由於是也。臣竊以爲,今年收籍,緩而勿迫,流離丐乞,虛名假號,從實査出,雖減舊數之半,而不之罪焉,則戶口雖減,而民心可安,今歲雖損,而來式可復,此尹鐸之所以損其戶數,而晉陽終爲趙氏之保障矣。不寧惟是,嶺邑七十,宜綿之土,僅居其半,而自十數年來,綿災之甚,甚於五穀,至於今春夏稅大同上納之時,民戶之以錢私代者,或一匹五貫,此雖該吏輩之執頉於品色,致峻於價直,而綿之爲歉,於此可知今年綿農。又此大無。民間應納,龜背括毛,目今各衙門身布,其爲許多將士禦寒之方,雖不可容易變通,而至若稅大同木之當納於春後者,特令籌司爛熳參商,尤甚稍實,分等量宜或令半木,或令純錢,似不可已矣。大抵辛·壬之饑饉,甚於戊·癸,辛壬之癘疫,甚於饑饉,墟里之間,人煙蕭瑟,阡陌之上,枯骨堆積。幸於昨年,年事少稔,若使休民息肩,拊摩安定,稍侍數年,次第興廢,則民可漸聚,田可漸闢,而惜乎廟略,念不及此,當年還上及闕額軍布,春秋賦稅,一齊準捧之餘,辛·壬積逋,又使刻期督捧,民安得不困也,國安得不虛也?比如大病之餘,眞元大陷,脈道方微,凡爲醫師者,不思所以安心益元之方,而反以寒劑下之,客邪遂乘,前症更發,到此地頭,扁·岐束手,蔘·甘無力,如臣愚庸者,何以進對症之劑,救急之方也?伏惟我殿下,仁惠太過而威斷不足,聚斂盜臣之類,曾無一年之譴,貪贓汚吏之輩,不過半日之推,命吏無憚,庶官懈事,山南七十州,亦豈無廉謹剛直,特爲翹楚者,而欲戢奸吏,則奸吏以計而陷之,有忤上官,則上官以考而斥之,至若道伯,則全不體念,徒事宛轉,貽書列邑操縱農形,狀奏之間,賁飾太平,苟非我殿下之明見萬里,則南路災祥,何由而洞知也,下民疾苦,何由而曲軫也?察隱之方,惟在繡衣一路,而新進綺紈,一番驟看,只得其皮面而已,誰能以鄭俠流民圖一幅,仰進於九重之裏也?今臣所陳,非敢曰一條達,曲盡民情,而亦不敢有一毫浮實,驚動天聽,倘蒙聖明,恕其狂疎,而特賜一覽焉,則雖此寂寥之言,徒觸忌諱,不合時宜,而蔀屋疾苦之大略,則足可見矣。第伏念,臣之所居之邑,卽嶺中之一隅耳。耳目所及,素欠周悉,且荒拙之筆,適當蒼黃徑歸之際,不能以某邑之某弊,某守之某事,各擧而臚列焉,此又臣之死罪也。緘章千里,瞻望九天,肝膈激裂,不勝屛營云云。省疏具悉。所陳,可以稟處者稟處,雖不專指時伯疏語近於囫圇,殊非嶺俗本色,貽書列邑一款,苟有諱災之跡,則亦當明言直斥,何如是草草?至於不法之吏若有摘發,未嘗乍罪旋宥,而雖以今番言之,屢飭之下,尙不指陳,當該道臣,更觀擧行勤慢,當有處分,爾其勿辭,上來察職。
觀旂橋迎鑾儒生應製御考榜,七言二十韻排律二下一進士趙學駿年六十,本林川,居京,父學生德彦,二下生員李是釬,年四十,本驪州,居春川,父生員載赫,進士安光宇,年四十二,本竹山,居京,父通德郞構,生員李游夏,年二十八,本全州,居衿川,父幼學益誠,進士金聖球,年四十七,本淸風,居京,父學生道徵,以上各朱書百選一件。賦草三下進士蔡一揆,年六十,本仁川,居京,父學生遇,筆三枝·墨一笏。次上生員鄭日泰,年三十五,本迎日,居交河,父幼學世默,筆二枝墨一笏。
御題與村秀才子尋行數墨亦是一事七言二十韻排律,進士趙學駿二下一,高低黍律與誰論,老友西山惜不存,君擔時憂名以亮,君從師訓晦於根,初心邈矣篔簹壁,晩計優哉杞菊園,若問吾儒眞事業,宜尋前哲舊淵源,公心元聖循春鐸,大踢鄒賢出晝轅,百二十斤誰脊負,萬千億念此心奔,今春封事晨聽漏,餘日殘編晩掩門,遯叟經綸黃卷,菜魔身世翠畦繁,東岡歲晏排鋪穩,北里書來晩戒敦,合下工夫寧盡廢,閒中程課尙堪言,移來鹿洞新規揭,起坐螢窓舊學溫,大臠奇胾心內嚼,零芬剩馥手中翻,恭將嫡緖承千聖,幸有生徒在一村,好意階前蕉葉展,幽情巖下桂枝援,講磨眞得閒人趣,喫着無非聖主恩,地下玄根尋姤復,山中紫萼驗乾坤,照箱燈影如心炳,繞枕泉聲滿耳喧,元履前書誠已諒,伯恭遺語涕空捫,非同沮溺歸携來,欲向師門去剖藩,灑落荷珠今古轉,敬瞻遺像我思煩。
甲寅十一月初六日辰時,上詣景慕宮。擧動入侍時,行都承旨黃昇源,行左承旨沈晉賢,行右承旨洪義榮,左副承旨李晩秀,右副承旨洪仁浩,同副承旨李海愚,假注書洪命周·李允謙,記注官金良倜,記事官吳泰曾,檢校直提學徐有防,原任直提學徐鼎修,原任直閣尹行恁,檢校直閣南公轍,以次隨駕。命書傳敎曰,承旨房仍,右承旨爲禮房。上具遠遊冠絳紗袍,乘輿出交泰門·永淸門,至明政門外,降輿乘輦,出弘化門,由觀旂橋。上曰,祗迎儒生擧案捧入,可也。到宮大門外,降輦乘輿,入齋殿。少頃,具冕服詣板位,行再拜禮,仍詣廟內奉審訖,還齋殿,具遠遊冠·絳紗袍,親押。上曰,肄儀當親臨,諸執事擧行,各別申飭,可也,出板位,省牲省器仍肄儀訖,還御齋殿。上曰,左副承旨入侍。左副承旨李晩秀,假注書李允謙,記注官金良倜,記事官吳泰曾,以次進伏訖。上曰,戶·禮判,吏曹參議,兵曹佐郞崔光泰入侍。賤臣承命出傳,與戶曹判書沈頤之,禮曹判書閔鍾顯,吏曹參議韓晩裕,兵曹佐郞崔光泰,偕入進伏。上敎頤之曰,五禮儀,元無祭服冠·朝服冠之別爲各件,着朝服者仍着金冠於陪班,極甚便好,戶判必於後日次對,出擧條定式,而自今日仍着金冠事分付。且以祭服言之,閣臣·承史件則該監待令云,此亦弊也,爲閣臣·承史者,豈無一件祭服措備之道乎?自今日勿着該監祭服事,分付,可也。又敎鍾顯等曰,淸心致齋,莫如看字,予方考準朱書,卿亦持此數卷,詳細考準,若有誤字,付籤以入也。又命晉賢·晩裕等,各持一二卷考準。命先退。上曰,堂上執禮尹行恁,令該曹口傳付軍職。出榻敎命退,祗迎儒生應製。賦題曰,恐爲豪士所笑,二十韻排律題曰,與村秀才子尋行數墨亦是一事,仍命賤臣馳詣泮宮懸題後,令大司成試取捧券以入事,分付,可也。命退,承史以次退出。
上在昌德宮。停常參·經筵。
自巳時至人定,灑雨下雨,測雨器水深四分。
自人定至初八日開東,灑雨下雨,測雨器水深一寸。
親祭罷後,內閣·政院·玉堂·藥房口傳問安。答曰,知道。朝廷·二品以上·六曹堂上·兩司長官單子問安。答曰,知道。還宮後,內閣·政院·玉堂·藥房口傳問安。答曰,知道。大殿,內閣·政院·堂上·朝廷·二品以上·六曹堂上·兩司長官口傳經宿問安。答曰,知道。大殿·王大妃殿·惠慶宮·中宮殿,藥房口傳問安。答曰,知道。
行景慕宮冬享大祭親祭敎是時,亞獻官領府事蔡濟恭,終獻官右議政李秉模,進幣瓚爵官吏曹判書李致中,奠幣瓚爵官吏曹參議韓晩裕,薦俎官戶曹判書沈頤之,禮儀使禮曹判書閔鍾顯,典祀官奉常正吳泰賢,宮司令元在明,堂上執禮禮曹參議尹行恁,堂下執禮副司果崔獻重,執尊副司果尹光普,大祝副修撰韓用鐸,祝史副校理尹益烈,齋郞校理任希存,捧俎官戶曹正郞鄭東敎,盥洗位兵曹佐郞崔光泰,盥洗位禮曹佐郞尹愭,爵洗位典籍宋應望,爵洗位典籍李錫心,亞終獻盥洗位典籍李宗直,掌牲令典牲主〈簿〉張僴,協律郞掌樂正洪樂淵,贊者引儀崔珽,贊者引儀金東覽,謁者引儀任希澤,謁者兼引儀許㬘,贊引兼引儀張思恭,贊引兼引儀韓範敏,祭監監察南達孫,祭監監察洪秉玉。
藥房提調徐有防,副提調黃昇源啓曰,閟宮親享,聖孝克伸,徹宵將事,侵曉回鑾,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。王大妃殿·惠慶宮·中宮殿,藥房口傳問安。答曰,知道。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義榮啓曰,明日常參·經筵,取稟。傳曰,停。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,來十一日朝參日次矣,敢稟。傳曰,停。
洪義榮啓曰,來十一日輪對日次矣,敢稟。傳曰,爲之。
金啓洛啓曰,司僕內乘來言,捲簾毛帳,取稟。傳曰,捲三面。
洪義榮,以奎章閣直提學意啓曰,夜間閣內諸處,無事之意,敢啓。傳曰,知道。
傳于李晩秀曰,左副承旨·右副承旨入侍。
傳于金啓洛曰,軍士房承旨入侍。
傳于洪義榮曰,右承旨入侍。
傳于金啓洛曰,三明日慈殿誕日相値,十五日次對坐齋,今日卿等,適以翌日問安入來,次對進定事,遣史官傳諭大臣。
以司諫崔烜,獻納李顯道,正言安廷善·李東冕,持平鄭魯榮牌不進罷職傳旨,傳于洪仁浩曰,只推。
傳于洪義榮曰,奉命承旨入侍。
傳于洪義榮曰,禮房承旨入侍。
傳于金啓洛曰,大臣·備局堂上引見。
黃昇源啓曰,吏曹郞廳來言,承旨有闕,政事,取稟。傳曰,當日爲之。
以副修撰李升運·韓用鐸牌不進罷職傳旨,傳于洪義榮曰,只推。
洪命周拿處,代以柳遠鳴爲假注書。
李致祜汰去,代以韓耆裕爲事變假注書。
有政。吏批,判書李致中進,參判沈煥之進,參議韓晩裕進,行都承旨黃昇源進。以金啓洛爲承旨,李羲甲爲中學敎授,尹行直爲南學敎授,尹愭爲江原都事,金弘柱爲愍懷墓守衛官。
兵批,判書具庠進,參判柳誼病,參議朴宗甲入直,參知兪漢寧病,右副承旨洪仁浩進。以金鼎鎭爲同知,李定濟爲僉知,趙雲衢爲兼司僕將,沈鐮爲都摠都事,金禮欽爲訓鍊主簿,李海愚爲副護軍。
黃昇源啓曰,新除授同副承旨金啓洛,卽爲牌招,何如?傳曰,允。
以全羅右水使鄭彦衡啓本,渰沒人不卽狀聞惶恐待罪事,傳于洪仁浩曰,道各異例而然,勿待罪事,回諭。
傳于洪義榮曰,坐直承旨入侍。
吏曹啓目,粘連觀此修撰嚴耆上疏,則以爲臣與副校理南履翼,有內外從應避之嫌,臣之所帶春秋兼銜,在法當遞,亟命有司,照例遞改亦爲白有臥乎所。相避之法,在下當遞,修撰嚴耆所兼春秋館記事官之任,今姑減下,何如?判付啓,依允。
義禁府啓目,假注書洪命周原情云云。傳旨內辭緣,泛稱遲晩,刑推得情,何如?啓。不知嚴畏,敢於前席出入,目不視地,腰不如磬,擧措極爲無嚴,渠雖年少,若知習容觀之義,敢如是乎?爲先罷職放送爲良如敎。又啓目,假注書尹致永原情云云。傳旨內辭緣,泛稱遲晩,刑推得情,何如?判付啓,不識傳命之注書,焉用於堂后?罷職放送爲良如敎。
湖西慰諭使洪大協啓曰,臣於本月初四日,祗伏承湖西四十四邑一鎭慰諭之命,退自前席,卽已登程,今方到京畿道振威縣是白如乎。甲寅十一月初六日所下別諭內,向下傳敎稍實邑不爲擧論者,非曰稍實邑之全數納還納布也,今番蠲恤之擧,以抄戶歸重,邑雖稍實,戶是尤甚,則當用尤甚·之次邑尤甚戶之例,其下分等之戶,亦當倣此。今番綸音,亦不槪及者,當以尤甚戶,入於折半停退之中矣,對邑倅以此詳諭,對民人如是曉諭,俾無疑眩之弊。雖於稍實邑尤甚之中,亦豈無至窮無依,雖折半,難於辦納者乎?此則亦與道伯邑倅知悉。量宜闊狹,期於對颺德意,以此下諭,添書於印本下方,下送分給稍實邑敎是置,又下公州等稍實十邑綸音冊子二十卷,本月初六日臣在振威縣,竝爲祗受是白臥乎所,臣謹當以別諭內辭意,一一擧行,使一路元元,咸知朝家一視曠絶之惠,無處不被是白乎旀,綸音段置,亦當齎傳于各該邑計料是白遣,臣方自此轉進稷山縣,慰諭形止追于登聞緣由,竝以爲先馳啓爲白臥乎事是良爾,詮次善啓向敎是事。
洪義榮,以弘文館言啓曰,副修撰李升運,旣有只推之命,與新除授副修撰韓用鐸,一體牌招,何如?傳曰,允。
洪義榮,以內醫院都提調提調·意啓曰,伏見兩南綸音下者,有本院月令藥材尤甚邑封進者限麥秋停免之命矣。我聖上遇災恤民之德意,不勝欽仰,而第玆月令藥材,與出於民有異,而皆以已捧大同中上下,故往在壬子冬,曾有停免之擧,而自本院陳達行會,以其價米,作錢取來,自京貿用矣。今番亦依此擧行,而至於嶺南·羅參,尤係十月已上下者,此亦一體上送本價於惠廳,以爲自京貿用之地,何如?傳曰,允。
李晩秀,以宣惠廳言啓曰,今年歉荒,諸路同然,而其中三南·畿甸,尤爲最甚。收租文書,雖未及來到,以其災結與停退之數,略綽叩計,比常歲不啻大縮,所入旣減,所出如前,則殆無以成樣支過,言念經費,誠爲罔涯。在前如此之時,每有減省之擧,前後已例,班班可考,今亦營邑需八分一,各樣價四分一,京貢價十分一災減磨鍊,何如?傳曰,雖有各年已例云,而貢人亦宜軫念,京貢以二十分之一磨鍊,營邑需九分一,各樣價八分一磨鍊,可也。
洪仁浩,以備邊司言啓曰,馬梁鎭漂到大國人等處,京譯官問情,今纔來到,其願當從旱路還送,而漂人船隻與雜物燒火或給價等節,已爲別關行會矣。令槐院撰出咨文,別定禁軍,騎撥下送于冬至使行所到處,以爲齎去之地,何如?傳曰,允。
洪仁浩,以備邊司言啓曰,馬梁鎭漂漢人,不日當上來矣。入接於弘濟院後,更爲問情,所着衣袴,分付各該司,依例題給,令領來譯官,仍爲領付於冬至使行所到處,以爲帶去之地,沿路給馬供饋,定差員次次護送,禁雜人等節,令各其道臣嚴飭擧行之意,分付,何如?傳曰,允。領來備郞,仍爲領率,至灣上,畿邑以外諸道,此時守令,不可曠官,只於各其地方,交替領付,可也。
洪仁浩,以備邊司言啓曰,頃因本司草記批旨,諸道舊餉未捧者,亦依舊還例,特竝停退之意行會矣。卽見黃海監司李泰永狀啓,則以爲本道各鎭城所在巡兵營舊還餉,今春以待秋成收捧之意,狀聞蒙允,則此與尋常未捧有間,所當依例徵捧,而當納民人,皆是貧殘無依之類,新舊竝督,實無其路,各鎭城舊還餉一體停退事,令廟堂稟旨分付矣。諸道舊還餉,旣蒙一例停退之特恩,則本道各鎭城昨年未捧,自在其中,不可以今春狀請之待秋收捧,區而別之,致有向隅之嘆,一體仍停之意,分付,何如?傳曰,允。
洪仁浩,以御營廳言啓曰,摠戎廳標下軍一百九十名,分半輪直東營·集春營,而各分三番,自今初九日,本廳哨官各一員率領,替代訓局軍分直事,前已草記蒙允,而自十二月初一日,守禦廳標下軍,作隊排番,屬之禁營,輪直集春營之意,自禁衛營草記允下矣。今十一月,則本廳哨官,率領摠戎廳標下軍,全當入直直東·集兩營,來十二月初一日爲始,摠戎廳標下軍,一百九十名內,減其半數,只令輪直於東營之意,敢啓。傳曰,知道。
大司諫朴基正疏曰,伏以,臣庸愚譾劣,百無一能,而只緣先故,濫竊淸顯者,十有餘年矣。本末長短,莫逃於淵鑑之照燭,而以何風采,以何言議,冒玷淸朝諫議之職哉?間緣事會所迫,竭蹶義重,不避濫竽之嫌,莫全守株之志者,亦前後幾遭,而未效一日之言責,徒見百拙之畢露,每自循省,如負大何。及夫月前之叨是任也,懲討方張,沐浴是急,章皇出肅,冒眛登筵,而性旣鈍滯,辭又拙訥,未暴弸中之懷,只傳故紙之啓,臣固汗顔,人將謂何?及其退出之際,又因班次失儀,至被承宣請推,猥陳避辭,見阻喉院,伊後賓對有命,天牌復臨,而强疾赴召,非但陳力之無路,帶推行公,實亦臺閣之貽羞,所以寧犯逋慢之誅,而未敢爲抗顔之計者矣。僚臺請削之啓,發於伊日,而論之以訝惑,責之以玩愒,臣實有之,受以爲罪,與同周旋,明知事實,而加之以訝惑,果何故也?下語之甚緊,勘斷之不輕,已無餘地,而以僚臺而名登僚臺之白簡,大非尋常官師之規,至今追思,惶汗浹背。何幸聖鑑孔昭,旋降例勘,臣攢祝洪造,杜門頌愆而已。今於夢想之外,恩敍忽降,除命踵臨,有若以臣代臣者然,臣方且感且惶,莫省攸措,際當親享隔日,百僚駿奔之時,顚倒趨承,進參班聯,乃分之宜,亦禮之當,而百爾思量,四維莫嚴,情踪危臲,轉動無望,治疏請譴,未獲登徹,徊徨跼顧,歷日靡定,玆敢更申未徹之忱,仰瀆崇嚴之下。伏乞天地父母,特賜鑑諒,亟削臣所帶之職,仍治臣瀆擾之罪,以安私分,以肅朝綱,千萬幸甚。臣自訟之不暇,豈敢以言官自處,復贅他說,而事係目下民情,玆不得不冒沒略陳焉。大抵今年歉荒,雖有淺深緩酷之不同,而旱與風仍,幾乎到處通然,則方冬救急,明春開賑之多少計策,茫無涯岸,厦氊之上,宵衣而旰食者,今幾月矣。臣伏讀諸路慰諭之恩綸,許多蠲減之條件,雙擎百回,愚衷倍激,惟我聖上遇災修省之方,靡不用極,懷保字恤之德,亦靡不用極,竊庶幾民忘其饑,各安其堵矣。凡在瞻聆,孰不欽仰,而第伏念賙恤之道,雖在於發倉捐廩,亦不能無資於通商惠工禁暴詰姦者。蓋以商工行貨,則有無可以相資也,暴姦屛除,則良民可以安業也。近伏聞京江米商輩或有貿穀於湖海諸處,而爲盜所劫,空手逃還者有之云,此雖歉歲必有之患,而若或至於商賈不行,轉輸路阻,則來頭之憂,有不可勝言。向來廟堂之陳請,諸路之關飭,非不申嚴,而邇來外邑之擧行,推委延拖,終無實心做去者,寧不寒心也哉?臣謂更加嚴飭於諸道道伯,凡所以譏詗警守之方,發謀出慮,從長措處,仍以戢盜能否,不獨爲陞黜之課,或啓聞而論賞,或就事而請罪,則庶可以禁暴詰姦,而爲通商惠工之本矣,外方猶然,況京城乎?近來窮僻之地,穿窬恣行,剽奪間作,方秋如此,來春可知,而未聞有該廳治戢之擧,伈伈泄泄,視若尋常,將焉用彼捕將哉?臣謂兩捕將,亟施譴罷之典,以警溺職之罪,斷不可已矣。向來修撰高宅謙之特旨點下,俾陳民隱者,寔出於本道內事情,益聞所不聞之聖德至意,則揆以道理,所當詳探細陳,兼附可行條件,以俟處分,而原疏雖不得見,以出於朝紙者言之,其必有單代穀之請矣。凡代穀之互相準折,載在金石,決不可以歉荒,有此撓改,況今蕩減停退之恩典浩蕩,當捧數爻,不啻大縮,來頭還賑,將何辦出,而乃以法從之臣,有此法外之說,使民志未定,奸猾觀望者,萬萬乖當,不可以鄕曲疎闇,有所容恕,止於問備。臣謂修撰高宅謙,罷職宜矣。一自年事之告歉,我聖上憧惶一念,惟在元元,華城城役,所重何如,而猶且停止,御供膳藥,所重亦何如,而又爲蠲減,間仍諫臣之言,特下節省之敎,而側聽屢日,未見一言一事之自廟堂覆奏施行者,訏謨之地,對揚之道,固如是乎?有君無臣之嘆,非今斯今,而臣於此,尤不勝其爲廟堂慨然也。顧今三南·畿甸,最爲孔酷,實不暇及於他道,而北塞民事,亦有不可不念者矣。近因北人之傳聞聞之,則深北告歉,無異戊申云,傳聞雖不足盡信而其不淺尠則可知矣。臣於戊申待罪北評事也,伏奉詳察民情之聖敎,遍行列邑,具由狀聞,而通商一事,此路尤緊。蓋關北諸邑,沿江布列,與彼界相接,其兵力之强勁,民俗之樸實,比之他處,不可同日而語,實爲我國家緩急可恃之地,而但京洛與巡營絶遠,民無訴遠之路,官有恣行之弊,自古而然,實甚矜悶。其所以賴之爲生者,雜穀之外,只是馬匹與麻布,而每當歉歲,旣無以穀資活之道,則必以馬與布,或不無南來轉換之方,而歷路皆有防禁,輒被搜索,至或有公然奪取,狼狽空手而歸者,此北民所以措手不得處也。曾於癸卯之歉,因道臣奏達,南北商賈之納稅營門者,一倂蠲免,遠近行旅之搜驗各驛者,亦令姑罷,北民賴此全活,至于今,感頌不已,此實關北荒政之急先務,未知近年擧行之如何,而臣旣目擊而歸,又値救荒之日,敢此追陳民情。伏乞分付本道,若有如前嚴防之事,則限麥秋弛令之地,恐合事宜矣。若其賙濟之方,想必有道。臣之仰請,亦必有廟堂之區劃,而今年則旣無他道轉運之望,只以本道穀物,欲爲分排,還賑之計,則必有大段不足之慮,北關之差需穀設置,法意甚重,固難輕易議到,當此歉荒,宜有闊狹之政。蓋一年支差應下各穀,爲九百餘石而年前留庫都數,折米爲一萬四千三百石零,六鎭諸邑,實多斂散之弊,若就其中,量宜除出,付之還賑之需,則在北民無異空得,而其於支差之節,亦無不足之慮矣。伏未知其間盈縮之何居,而第令廟堂從長稟處,以爲救荒之一助焉。臣方呈疏到院之後,承宣以次對有命,又爲不捧,臣雖疲劣不足恤,職是臺諫,事係民情,則喉院之一向退却,抑何故也?惟允之義,果如是而後得當乎?召牌嚴臨,冒膺末由,情窮勢縮,只增霣越而已。臣無任云云。省疏具悉。諸條令廟堂草記稟處。捕將譴罷事,與其譴罷而副其占便之心,莫若先示責勵,爲先從重推考,令廟堂更加嚴飭。高宅謙事,不識法意,問備足矣。爾其勿辭察職。
修撰嚴耆疏曰,伏以,臣與副校理南履翼,有內外從應避之嫌,臣之所帶春秋兼銜,在法當遞,玆敢仰瀆崇聽。伏乞亟命攸司,照例遞改,以存公格,千萬幸甚云云。省疏具悉。疏辭下該曹稟處。
副校理尹益烈疏曰,伏以,臣於知春秋館事李時秀,有從娣夫應避之嫌,臣之所帶春秋兼銜,在法當遞,玆敢仰瀆崇聽,乞命攸司,照例遞改,以存公格,千萬幸甚云云。省疏具悉具悉。疏辭下該曹稟處。以下三行刀割。
甲寅十一月初七日子時,上詣景慕宮。冬享大祭親祭入侍時,行都承旨黃昇源,行左承旨沈晉賢,行右承旨洪義榮,左副承旨李晩秀,右副承旨洪仁浩,同副承旨李海愚,假注書洪命周·李允謙,記注官金良倜,記事官吳泰曾,檢校直提學徐有防,原任直提學徐鼎修,原任直閣尹行恁,檢校直閣南公轍,以次侍立。上具冕服,出齋殿,詣板位,行再拜禮,詣盥洗位,盥洗訖,詣神位前,三上香,執瓚灌地,奠幣,降復位。詣神位前,行初獻禮,降復位,亞獻官·終獻官,以次行禮如儀。上詣飮福位,飮福,降復位,行再拜禮,復行再拜禮,仍詣望燎位。禮儀告禮畢。上還御齋殿。引儀跪啓請嚴鼓。上具遠遊冠·絳紗袍,乘輿出宮大門外,降輿乘輦,至觀旂橋,降輦,步過乘輦。上曰,應製儒生試券及賞格,出傳大司成,使之頒給也。海愚承命出傳,仍由館峴,入弘化門,降輦乘輿,入永淸門·交泰門還內。諸臣以次退出。
甲寅十一月初七日辰時,上御誠正閣。藥房入診,大臣·備局堂上引見入侍時,行右承旨洪義榮,右副承旨洪仁浩,同副承旨李海愚,假注書洪命周·李允謙,事變假注書李致祜,記注官金良倜,記事官吳泰曾,藥房提調徐有防,副提調黃昇源,左議政金履素,右議政李秉模,判敦寧府事金持默,行司直鄭好仁,延豐君李,戶曹判書沈頣之,行副司直趙宗鉉,兵曹判書具庠,吏曹判書李致中,禮曹判書閔鍾顯,行副司直李得臣·李秉鼎·李敬懋,工曹判書徐鼎修,刑曹判書李在學,行副司直李時秀·李漢豐,漢城右尹徐有臣,刑曹參判趙鎭寬,開城留守李冕膺,副校理南履翼,醫官柳光翼等,以次進伏訖。上曰,大臣進前。履素等曰,徹宵將事,侵曉回鑾,聖體,若何?上曰,一樣矣。履素等曰,王大妃殿,氣候,何如?上曰,一樣矣。履素等曰,惠慶宮氣候,何如?上曰,一樣矣。有防曰,醫官今方待令,入診,何如?上曰,置之。上曰,同副承旨許遞。出榻敎命周·致祜等,筵席擧措駭然。命書榻敎曰,當該注書竝汰去,假注書洪命周,爲先汰去,令該府拿問嚴處。上曰,洪命周之注書點下,特出念舊之意,則渠當十分謹愼,而見其步趨周旋,少無嚴畏底意,其敢如是乎?拿處傳旨,直爲書給,囚單子催促捧入,可也。賤臣承命出傳。仁浩曰,今日次對,兩司當爲進參,除在外外,未肅拜呈告人員,竝卽牌招,何如?上曰,依爲之。出擧條上曰,去夜駕前,有喧聒聲,聞是慶尙道民人云矣。着軍服混入於軍中,則有難辨別禁止,而咫尺駕前,寧有如許駭然之擧乎?仍有該大將記過之命,而姑爲參酌。此等不能禁察之事,大臣何不提飭也?所謂嶺民,未知緣何事而駕路不遠之地,其敢乃爾,訓將其果問知乎?有大曰,臣之不能預爲嚴禁,罪當萬死矣。問其委折,則居在柒谷民,而以壬子年還穀一節,有所云云,不於營邑呼訴,而乃敢喧擾於淸蹕莫嚴之地,如此化外之氓,不可尋常置之,且以軍士樣,混入於軍中者,施以軍律,宜矣。上曰,後日習陣,捉致嚴棍後,回示,可也。履素曰,昨曉回鑾時,鄕民之換着軍服,攔入於環衛咫尺之地,欲爲呼籲之擧者,極爲驚駭。當自該軍門依法處置,而不能檢飭之失,在所難免,訓鍊大將徐有大,罷職,何如?上曰,係是紅馬木之外,與陣內攔入有異,爲先從重推考,可也。出擧條命書榻敎曰,訓鍊大將徐有大,爲先從重推考。履素曰,備局有司堂上李時秀,方帶有司之任,今日次對,不爲入參,推考,申飭行公,何如?上曰,依爲之。出擧條履素曰,昨日展拜行禮時,百官中多有未及入參者,雖未知其事勢之如何,而旣在隨駕之班,致此多人闕參,極爲悚然,當該押班監察,姑先推考,何如?上曰,依爲之。出擧條履素曰,三南式年戶籍與軍兵改案,限明秋退限之意,草記行會矣。卽見全羅監司李書九所報,則以爲,無論戶籍軍案,竝令退限,寔出於軫恤災民之德意,而擧行早晩,邑各不同,所入雜費,或自秋畢捧,預備紙筆,修簿方張,或近纔發令,未及收捧,未捧之處,已皆停退,已捧雜費之處,仍令擧行,依例磨勘爲辭矣。所報誠爲得宜,依此擧行之意,分付他道,似無異同,依湖南例施行之意,一體分付,何如?上曰,依爲之。出擧條秉模曰,向日諫長所奏中,有令百官書陳荒政之請,言固好矣,而恐有猥雜之弊,僚相以姑置覆奏,而至於備堂,則雖無時帶職掌,廟謨宜無所不參,而近來不言成風,無論荒政與其他施措,預加講究,使之有懷輒陳,何如?上曰,依爲之。出擧條上曰,五禮儀元無祭服冠·朝服冠之別,爲各件者也,着朝服者,仍着金冠於祭班,事甚便好,故昨有仍着之敎矣。大抵人尙華侈,今則雖奉俎官,皆着漆冠鏤金之照爛者,此亦尙侈之一端,其在表章之義,不可無一番定式,戶判須出擧條也。頤之曰,祭服冠以朝服冠通用事,昨日筵上,伏承下敎,而此不可無一番定式,故敢此仰達矣。祭服冠·朝服冠,考之五禮儀與大典,本無二制,而近來雖微官庶僚,差祭則皆着黑漆鏤金之制,此亦奢靡之一端,今者處分,實爲禁抑之道,臣實欽仰,而第念四品以下,元無着朝服之事,今若通用於五品以下,則恐有窒礙之患。臣意則四品以上,以朝服件通用,四品以祭服件取用,似好。下詢大臣處之,何如?上曰,大臣之意,何如?履素曰,五禮儀及大典,旣無祭服·朝服冠之分而二制,則着朝服之人,以朝服冠通用,其餘竝用祭服件,毋得更着黑漆金鏤等別造,似無窒礙之端矣。秉模曰,若以四品以上,五品以下,作爲界限,則便有異其冠制之嫌,恐有違於禁漆冠之聖意,但以着朝服者,仍着金冠爲式,則雖似與戶判所奏,別無異同,其不爲限品異制之義,則可以昭著,而若非着朝服之時,則金冠或各司所在件,通融着之,所謂近來漆冠鏤金者,一切嚴禁,似好矣。上曰,依爲之。所謂祭服冠近樣之黑漆鏤金者勿造,則自當不着,嚴飭箕營,更勿造成,可也。出擧條上曰,至於祭服,則閣臣承史之陪祭者,皆自濟監進排,此亦弊也。爲閣臣承史者,豈無一件祭服措備之道乎?此後則皆令自備,而雖下於承史之文蔭,足爲自備者自備,其中有難自備者,自各其司,備給,可也。頤之曰,若非承史閣臣,則祭服進排一節,今無可論,而至於差祭時,侍從之萬無得着之道者,何以爲之乎?上曰,此則量宜備給也。致中曰,孝烈回啓中臺職追贈筵稟擧行事,曾有定式矣。採取公議,則地閥文識之可合南臺者,爲十人,而一番經稟後,可以擧行,故敢此仰達矣。上曰,依爲之。出擧條上敎庠曰,營將啓請,果有法例乎?庠曰,日前慶州營將差出時,以內禁將啓請爲之矣。上曰,非謂是也。自有已例之可考者耶?庠曰,有之矣。上曰,其然。仍敎履素等曰,銓曹之有違格例者,卿等必察飭也,非謂今之銓官爲然也。得臣曰,溫泉行宮,例自戶曹修葺,故本邑論報巡營,巡營轉報京司,如是之際,動費月日,柱棟之可合起傾者,簷瓦之可合修補者,因仍抛置,收拾不得,終致役處之浩大,此雖出於愼重之意,天安之華祝館,其所重,與溫泉行宮無異,而溫泉則自京司修葺,天安則自本道擧行,似涉斑駁。臣意則,令廟堂分付道臣,每於巡路奉審後,如有㵕漏,或有頉處,自本道劃卽修改,事甚便好,故敢此仰達矣。上曰,依爲之。出擧條有防曰,太常各項祭器,己丑年,戶曹一新措備以送,則自本寺隨毁隨補事,筵稟定式,而其後戶曹,更不給價,本寺又不修補,每每取用於分院矣。月前廚院,以給價取用,已爲定奪,到今只當一依己丑年例遵行,而戶曹一番新備,然後本寺方可隨毁隨補,新備一款,分付戶曹,何如?上曰,戶判奏之。頤之曰,己丑年,自臣曹新備以送之後,自該寺隨毁隨補,旣有定式,則到今又請新備,非但有違定式,此後諉以年久,安知無更請新備之擧乎?臣意則恐不可許施矣。上曰,依爲之。今始聞之,此亦違越受敎之一端。後復冒犯,當該堂上,草記論勘之意,令廚院知悉,可也。出擧條秉鼎曰,親享祭文,今番以四句製進矣。此後各陵園所忌辰祭祭文,亦依此以四句製進乎?上曰,依此爲之也。秉鼎曰,氷庫儲留米三十四石價,今年當移送惠廳,而其所儲留,旣爲本庫不時之需,則本庫方有購置公廨,永除後弊者,事當徑稟取用,故敢此仰達矣。上曰,依爲之。出擧條秉鼎曰,臣於歲抄事,竊有微見,敢此仰達矣。蓋歲抄之規,雖罪犯至重者,擧皆書入,一聽上裁,若混蒙天恩,則喉院·三司之覆難,銓堂之執藝,卽國朝已例,而至於書入,法意甚重,自下不可存拔者也。年前一銓堂,過於謹愼,罪名之大有關係者,或爲拔去,尙此因循。臣之待罪銓曹時,適當六月歲抄,故遍議於曾經吏判,欲復舊規矣。又因僚議之不一,亦未免仍置,至今愧悚,此不可不一番釐正,下詢大臣處之,何如?上曰,大臣之意,何如?履素曰,歲抄不可自下存拔,果如重臣所奏,一依舊規釐正,恐宜矣。秉模曰,重臣所奏,實爲得體,臣無容更議矣。上曰,依爲之。出擧條秉鼎曰,今伏奉雖非職掌,若有所懷,則各陳無隱之敎,故敢此仰達矣。向者,以水原人鄭述周,特除參奉者,雖出酬勞之典,而聞是人家庶類云。莫重寢郞,豈可以如此者類畀之乎?人言藉藉,物議喧騰。如欲酬償,則於渠自有當窠,禮賓·典獄,何所不可,而必以陵參奉差定乎?其在重官方惜名器之道,決不可仍而置之矣。上曰,果如傳者之言,則甚不合於陵官矣。秉鼎曰,此人與尹悌東庶叔,爲連姻云,臣曾聞於尹悌東矣。上曰,雖然,安知其十分眞的也?後更詳問,可也。在學曰,日前,因備局草記,徵債防塞事,有申飭之敎矣。殖利之錢,則不計多少久近,自當一切防塞,而每當如此之時,稱以無邊,輒多呈訴,此若竝爲聽理,則其所撓民,與徵債無異矣。雖無邊者,若係數爻之差多,年條之稍久,則無論本曹·京兆,限明秋勿許聽理,恐爲荒年不撓民之道,故敢此仰達矣。上曰,依爲之。出擧條頤之曰,今年收租,視前大縮,明春轉漕之時,必多空船之留繫者,而近來漕船裝載,必準千石之故,竝雜費恰爲一千三四百石,幾千里駕海裝載之若是過多,臣常病之。況當災荒之年,尤宜十分審愼,而審愼之道,恐莫如減其裝載,便於行船。稅穀裝運之際,勿拘千包定式,從其石數幾何,均排於各船,使之舟輕易行,似爲萬全之道。且舟橋餘船,今方發送,而諸道收租案,未及上來,故各邑穀數,無以憑知,尙此遲待,漸當隆沍,事勢可悶。必於今朔內,磨勘上送,以爲趁卽分送之意,一體嚴飭,分付於三南道臣,何如?上曰,依爲之。出擧條上曰,刑參進前。鎭寬進伏。上曰,見其步趨,頗有故重臣典型矣。戶判則應知之也。頤之曰,或似之矣。上曰,荒政考抄錄之役,旣付諸卿,卿必參考於列朝實錄,詳細抄出,而我國荒政外,如聞有關於民情者,亦須載錄也。上曰,都摠管進前。時秀進伏。上曰,尙有老成人典型,惟在於卿之兄弟矣。此堂卽予冊禮時處所,先卿初爲講院官,至今追思,予心愴感矣。時秀感淚交逬曰,聖恩天地罔極,臣無以仰達矣。上敎冕膺曰,松都則無弊瘼耶?冕膺曰,每欲仰達,而惶悚不敢矣。古語曰,說弊非難救弊難,見今本府公下加用,一年殆過數千兩,臣豈不知一番陳達變通,而目今國計,萬不成說,故至今囁嚅,未敢稟達矣。上曰,有錢幾許,則可爲之也?冕膺曰,若貸十萬兩,則十年後當償之,此則彼此俱無所妨,而以京司言之,遺財擧皆罄乏,萬無推移之道矣。上曰,莫重保釐之地,此豈成說乎?卿必着意蘇瘼,可也。命次對先退。上敎昇源曰,故重臣,多有抄集經史者否?昇源曰,臣之從兄,嘗曰戰國時文,決非司馬所作,西漢以後文,乃是司馬遷所作,故曾不耽看,至於項羽本紀之人皆尙好者,而臣從兄,則此亦襲用陸賈之文云矣。上曰,此何謂也?史記列傳,非司馬遷所作云耶?昇源曰,然矣。命書公事判付訖。命退,承史以次退出。
甲寅十一月初七日巳時,上御重熙堂。左副承旨入侍時,左副承旨李晩秀,假注書李允謙,記注官金良倜,記事官吳泰曾,以次進伏訖。上曰,右承旨·右副承旨入侍。賤臣承命出傳,與行右承旨洪義榮,右副承旨洪仁浩,偕入進伏。命晩秀書傳敎曰,文忠祠宇,在齋殿東垣之外,今因宮享來此,登臨入矚,値此同慶之歲,益篤報本之思,文章德望,華夏皆知,其後昌熾都尉文懿公克似之,我慈宮誕受之。況洪文敬·李文忠,外氏則同,世代則同,示意之擧,合施一體,故左議政文忠公李廷龜家,遣右承旨致祭,祭文親撰,令該曹卜日設行,內外雲仍之在官者,皆令參列事,遣史官傳諭于領議政,仍令重臣李敏輔知悉。命退,承史以次退出。
甲寅十一月初七日未時,上御重熙堂。右副承旨入侍時,右副承旨洪仁浩,假注書柳遠鳴,記注官金良倜,記事官吳泰曾,以次進伏訖。上敎仁浩曰,洪義浩入來乎?仁浩曰,進詣內閣矣。上曰,今卽入泮,與齋生同爲校書,可也。命書大司諫朴基正疏批訖。仍命退,承史以次退出。
上在昌德宮。停常參·經筵。
自開東至巳時,灑雨下雨,測雨器水深四分。
洪義永啓曰,明日常參·經筵,取稟。傳曰,停。
洪仁浩啓曰,大司憲閔台爀,持平鄭魯榮呈辭,執義徐有沂,掌令申大龜·洪克浩,持平具文行在外,監察茶時之意,敢啓。傳曰,知道。
傳于黃昇源曰,都承旨入侍。
傳于金啓洛曰,同副承旨入侍。
以全羅監司李書九狀啓,高敞縣監朴行衡,珍島郡守崔尙耆,弊邑荒政,在所可悶,竝罷黜,同福縣監沈鳳錫,係是恩報,不得一例罷黜事。傳于金啓洛曰,近日屢飭之下,所謂摘發狀聞者,若非嶺外至殘之弁,卽是夞怪遞付之類也。設使渠輩,雖難堪任五十州,許多有勢力大處守令中,不治者,豈患無其人,而敢於飭敎之下,聽若不聞,今忽塞責一啓,無異弄劇,而尾附之外補一文倅,尤爲駭然。逐此三倅,則果使一方墨守·汚吏,知所懲戢乎?命令之屑越,猶屬餘事,爲道臣苟有愛民之心,若是其顧忌咨且乎?珍島則聞是尤甚之尤甚云,其倅宜卽另擇道內守令中,以經幄之臣特除者,口傳相換,除朝辭赴任,使之孜孜着意,期於明年首褒之地,其餘狀罷守令,竝勿施。道伯事,萬萬無嚴。從當別遣繡衣,抽栍按廉,若發於此行,則是道伯欺朝廷,揆以國體,合置何律?更令星火修啓。又或如前遲滯,先自完伯,施以方命之律,以勵呑棗之諸道道臣。如許道伯,何必下諭?謄出傳敎與書目題送者下送。
以全羅監司李書九狀啓,咸平縣監韓興裕逃失罪人過限不捕,爲先罷黜,令攸司稟處事,傳于金啓洛曰,令該曹無論文·蔭·武,口傳各別擇差,待下批當日辭朝,城門仍留,給馬下送。
吏曹口傳政事,以洪述祖爲咸平縣監,珍島郡守崔尙耆,谷城縣監李春輔相換。
沈晉賢,以弘文館言啓曰,副修撰韓用鐸·李升運,旣有只推之命,竝卽牌招察任,何如?
甲寅十一月初八日辰時,上御重熙堂。都承旨入侍時,行都承旨黃昇源,假注書柳遠鳴,記注官承膺祚,記事官吳泰曾,以次進伏訖。上曰,癸亥年九月日記,持入,可也。賤臣承命出,持入進伏。上曰,左承旨·右副承旨入侍。出榻敎上曰,同副承旨入侍。賤臣承命出傳,與左承旨沈晉賢,右副承旨洪仁浩,同副承旨金啓洛,偕入進伏。上敎啓洛曰,北路民事,何如?果已詳聞耶?啓洛曰,北關中茂山·鍾城爲尤甚云,切爲悶然,歲前則營邑將爲賙救之策,而歲後則欲請得於朝家,以爲方便接濟云矣。命退,承史以次退出。
上在昌德宮。停常參·經筵。
金啓洛啓曰,明日王大妃殿誕日相値,視事頉稟之意,敢啓。傳曰,知道。
洪仁浩啓曰,大司憲閔台爀,持平鄭魯榮呈辭,執義徐有沂,掌令申大龜·洪克浩,持平具文行在外,監察茶時之意,敢啓。傳曰,知道。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
金啓洛啓曰,同知權恢,旣呈肅單,不爲入來,事甚未安,推考警責,原單子,勿施,何如?傳曰,允。
傳于李晩秀曰,左副承旨入侍。
傳于金啓洛曰,同副承旨入侍。
以咸鏡監司金華鎭狀啓,薦新生靑魚·生瓜魚,限內不得封進,惶恐待罪事,傳于洪義榮曰,勿待罪事,回諭。
以京畿監司徐龍輔狀啓,通津府使金履容爲先罷黜,其罪狀令攸司稟處事,傳于金啓洛曰,安往而流戶必待過百,然後令始狀問乎?雖非此啓,自有不採藿之懼,可謂後時之甚。當該道臣推考,其代今日之政,以必勝於前倅者,另擇差出,待下批,使之當日辭朝。
以京畿監司徐龍輔狀啓,金浦郡守兪漢雋爲先罷黜,與前郡守趙台鎭罪狀,竝令攸司稟處事,傳于金啓洛曰,此亦另擇於今政,使之當日辭朝。
以慶尙監司趙鎭宅狀啓,密陽府民家失火事,傳于李晩秀曰,歉歲失所之狀,極爲矜悶,依前下傳敎,行會畢奠接後,形止使之報來。
以江原監司李勉兢啓本,遺漏老人開錄事,傳于黃昇源曰,令該曹口傳下批。
以北兵使崔景岳狀啓,阿吾地萬戶康光堯之代,令該曹差出事,傳于金啓洛曰,今日政差代,卽爲下送事,分付該曹。
有政。吏批,判書李致中進,參判沈煥之牌不進,參議韓晩裕,行都承旨黃昇源進。以金裕己爲禮曹佐郞,朴龍培爲全羅都事,吳載光爲通津府使,具允德爲金浦郡守。
兵批,判書具庠進,參判柳誼病,參議朴宗甲病,參知兪漢寧入直,同副承旨金啓洛進。以呂善亨·慶震休·李廷輔·張漢彬·呂彙明·呂益永·朴宗泰爲同知,柳相斗爲宣傳官,朱采興爲阿吾地萬戶。
傳于黃昇源曰,通津府使除辭朝當日赴任。
以副修撰李升運牌不進罷職傳旨,傳于洪義榮曰,只推。
禮曹單子,王大妃殿誕日陳賀時,應行節目,參考前例,磨鍊擧行,何如?判付啓,今年,卽我慈殿恰滿五旬之歲也。事我慈殿,如事先朝,先朝五旬,勉受賀宴於誕辰,予引先朝故事,仰請於慈殿,而慈殿以明年,欲與之同受,豈可纍爲於今年敎?且以先朝五旬已行之例言之,春秋五十歲癸亥,旣受宴禮於誕日,又於五十一歲甲子,又受宴禮,予又引癸亥·甲子之已例,以今年明年次序設行之意,連日仰請,而竝與每年應爲之賀儀不許。慈敎又以丙辰年仁元聖后春秋五旬誕賀不許,先朝仰承慈敎,豈非今日所可仰述爲敎,一向力請,有違順志之意,明日誕賀,仰循慈意,以進表裏磨鍊爲良如敎。
吏曹啓目,粘連觀此副校理尹益烈上疏,則以爲臣於知春秋館事李時秀,有從姊夫應避之嫌,臣之所帶春秋兼銜,在法當遞,乞命攸司,照例遞改亦爲白有臥乎所,相避之法,在下當遞,副校理尹益烈,所帶春秋館記注官之任,今姑減下,何如?判付啓,依允。
洪義榮,以兵曹言啓曰,內弓房弓人羅允福,矢人閔德恒來告內,渠等二十年服役,造納弓矢,已滿千數云,故依定式,取考今秋等至知弓品堂上啓下單子及本曹錄置成冊,則弓人羅允福,乙未年二月入屬,今爲二十年服役,造納弓子,合爲一千八十五張的實,矢人閔德恒,乙未年二月入屬,今爲二十年服役,造納長片箭,合爲一千部的實矣。今此弓人羅允福,矢人閔德恒服役年條,造納弓矢數爻,俱以準限,竝帖加成給,何如?傳曰,允。
洪仁浩,以義禁府言啓曰,全羅監司李書九狀啓內,咸平縣監韓興裕,爲先罷黜,其罪狀,令攸司稟處事,啓下矣。韓興裕時在任所云,依例發遣府羅將,拿來,何如?傳曰,待待命拿囚,可也。
吏曹參議韓晩裕疏曰,伏以,臣拙性莫諧於衆規,疎材無當於實用,重以跡畸而屢經跋㚄,植弱而四無扳援,立朝則不爲不允。然姓名常在通塞之間,而身殆若方外士者,歲月過其半矣。迺蒙聖慈,偏加洪造,拔之於漫浪之際,置之以近密之任,朽壤而陶甄之,散木而雕刻之,竝群彦而翺翔榮塗者,亦旣有于玆,而至於近日,則甫闋喪制,頻降除旨,昵承恩敎之溫諄,自速罪謫,旋被宥還,特軫情理之悶迫,念人心之得此於聖朝,能幾人哉?感激有不容言,報答曷云能極?惟是陳力就列,隨事殫誠,在愚臣亦所可勉,庶以此圖塵刹之效,而至若世所稱淸要之職,則才具之不堪,意想之所不到,今玆三銓新命,奚爲而及於臣哉?夫天曹參佐,素稱峻選,任流品激揚之責,關治道汚隆之幾,此則尙矣毋論,而凡於朝紳之間,言論之臧否,材器之短長,皆所茫昧。臣之初不以世務經心,泛泛若鳧雁之處乎江湖,而猝使之與聞於銓衡人物之論,安得不如鶢鶋之眩鼓哉?日昨拜召之下,不敢不冒膺者,雖緣駿奔之義重,而若以一時之副急,晏然若固有之,則非惟他日之顚沛,勢所必至,其於同朝之嗤笑,心豈自安?玆敢略陳至懇,仰瀆崇聽。伏乞聖明,念是職之未宜輕授,察臣言之非出例讓,特命鐫改臣職,以重公器,以安私分焉,臣無任云云。省疏具悉。爾其勿辭察職。
甲寅十一月初九日辰時,上御重熙堂。同副承旨入侍時,同副承旨金啓洛,假注書柳遠鳴,記注官承膺祚,記事官吳泰曾,以次進伏訖。上曰,北道尤甚邑何處耶?啓洛曰,三水·甲山·茂山·鍾城矣。上曰,會寧非尤甚耶?啓洛曰,聞會寧亦入其中云矣。命書傳敎曰,政官牌招開政。命退,承史以次退出。
上在昌德宮。停常參·經筵。
大殿·惠慶宮·中宮殿·元子宮,內閣·政院·玉堂口傳問安。答曰,知道。
王大妃殿,內閣·政院·玉堂單子問安。答曰,知道。
大殿,朝廷·二品以上·六曹堂上·兩司長官口傳問安。答曰,知道。
王大妃殿,朝廷·二品以上·六曹堂上·兩司長官單子問安。答曰,知道。
洪義榮啓曰,明日常參·經筵,取稟。傳曰,停。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
以全羅監司李書九狀啓,遺漏老人開錄事,傳于黃昇源曰,令該曹口傳下批。
以全羅監司李書九狀啓,乙卯參榜人前知事李弘稷,年歲及登科年月開坐事,傳于洪義榮曰,領相之乙卯司馬之回榜,關東池日輝之武科回榜,猶爲稀貴,況文科出身之明年回榜乎?今則三榜回榜俱備,尤豈不稀貴乎?觀此完伯狀啓,咸平知事李弘稷,以曾經亞長之人,年今九十而明年當爲文科回榜云,奇異奇異,爲先令該道優給食物米肉衣資綿紬,其子孫訪啓,亦令道伯待來月,更爲枚擧狀聞,與司馬及武科回榜,書給紅白牌之地事,下諭于道臣。
金啓洛,以都摠府言啓曰,今日入直內三廳武兼禁軍及軍兵等當爲中日習射,而王大妃殿誕日相値,不得爲之之意,敢啓。傳曰,知道。
洪義榮,以承文院都提調意啓曰,本院寫字官朴履孝·彭得大·洪鼎運·鄭志仁·方處正·洪泰運·彭敬大·金尙桓·李命奎·洪聖老·安思儉·高景斌·皮宗鼎·金孝達·李師伋·皮宗宅·朴世禎·李梅陞實代,肄習愼圭·李東炫·李希聃·李鼎弘·鄭大喆·李希泌·朴最光·金始鳴·全榮大·崔彦鎭·李勉基·金慶麟·趙應奎·崔命信·金致垕·尹德信·鄭鉉·趙尙廉,依例陞補付軍職,冠帶常仕,肄習陞習代,童蒙李宗吉·李恩榮·洪龍運·彭昌甲·崔東遠·趙命得·李完福·崔鳴遠·金載信·尹東麟·崔心遠·趙寅·李順興筆才,頗有成就之望,屬于本院肄習,使之鍊業,如何?傳曰,允。
上在昌德宮。停常參·經筵。
夜三更四更,月暈。五更,電光。
藥房提調徐有防,副提調黃昇源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。王大妃殿·惠慶宮·中宮殿,藥房口傳問安。答曰,知道。
李晩秀啓曰,明日常參·經筵,取稟。傳曰,停。
沈晉賢啓曰,輪對官來待矣,敢啓。傳曰,入侍。
傳于洪仁浩曰,明日至十七日以前,坐齋相値,十五日次對,進定於今日。
洪仁浩啓曰,今日次對,兩司當爲進參,除在外外,未肅拜呈告人員,竝卽牌招,何如?傳曰,允。
傳于洪仁浩曰,開門之前,有次對之命,而因此相箚,其將不得爲之。近來賓對之必欲月六設行,蓋出於躬先勤勵之意,身居具瞻之地者,其所對揚,大非所知。且以國體言之,予則凌晨坐待,大臣則以不引之處義,在家尋箚於此時,無論呈箚之令前令後,事面之寒心,容有其已,到今紀綱,不可不顧。廟堂若無備堂次對之例則已,旣有之,豈可不用於半日坐待寒殿之時乎?今日次對,則備堂入來者,依例詣閤。
傳于洪仁浩曰,近於月六次對,無敢或曠者,豈必番番有新奇廟謨,而其心則自然不離於民事,卽此猶賢乎閑居無爲,此正先儒所謂雖不讀書,摩挲几案間書冊,卽亦存心於學者也。近日準式引接,亦出此意,則竝與應文之外面勤勵,而將不免左其計矣。大臣之如此,卽予之否德,否德如此,小民安得不困,國綱安得不壞?今日次對,卽是摩挲書冊之意,何必齊到然後詣閤乎?備堂來到,備三員依例直入進不進單子及史官坐目單子事,令該房知悉。
洪仁浩啓曰,卽者議政府錄事來言,領議政洪樂性以爲,卽伏見批旨傳敎,罪在難逭,震懍靡措,走伏金吾門外,恭俟嚴誅云。仍納命召,何以爲之?敢稟。傳曰,過矣過矣。安心卽爲還第事,遣史官傳諭,仍傳命召。
洪仁浩啓曰,卽者義禁府都事來言,領議政洪樂性,今方待命於金吾門外云。係是大臣去就,敢啓。傳曰,知道。
洪仁浩啓曰,卽者議政府錄事來言,左議政金履素,右議政李秉模以爲,卽伏奉批旨及傳敎下者,萬萬震懍,靡所容措,走伏金吾門外,恭俟嚴誅云。何以爲之?敢稟。傳曰,今日之事,豈但曰寒心乎?古人有言,爲君難爲臣不易,今也惟爲君難且不易,不亦苦乎?卿等之不職,卽予之否德,何有於卿等?勿待命事,遣史官傳諭,仍傳命召。
洪仁浩啓曰,卽者義禁府都事言,左議政金履素,右議政李秉模,今方待命於金吾門外云。係是大臣去就,敢啓。傳曰,知道。
傳于洪仁浩曰,備局堂上引見。
傳于李晩秀曰,戶曹判書入侍。
傳于李晩秀曰,故判書金漢耆夫人,衣資食物輸送。
傳于李晩秀曰,洪義榮可謂得罪於朝廷·家庭之人,如許承宣,豈可置之六仙之列?行右承旨洪義榮遞差。
洪仁浩啓曰,左議政金履素,右議政李秉模,又使錄事來言,伏奉批旨,轉益震懍,求死不得,仍爲胥命,恭俟鈇鉞之誅云。仍納命召,何以爲之?敢稟。傳曰,勿待命事,遣史官傳諭,仍傳命召。
以大司諫朴基正,司諫崔烜,獻納李顯道,正言安廷善·李東冕,持平鄭魯榮牌不進罷職傳旨,傳于洪仁浩曰,只推。
洪仁浩啓曰,大司憲閔台爀,持平鄭魯榮牌不進,執義徐有沂,掌令申大龜·洪克浩,持平具文行在外,監察茶時之意,敢啓。傳曰,知道。
吏曹啓目,粘連觀此同知敦寧府事姜游上疏,則以爲,臣敦寧已盡,見職在法當遞,亟令該曹照例遞改亦爲白有臥乎所,旣無敦寧,則揆以法例,似當許遞是白乎矣。宰臣所帶遞仍當否,臣曹不敢擅便,上裁,何如?啓。依回啓施行爲良如敎。
金啓洛,以備邊司言啓曰,馬梁鎭漂漢人入接弘濟院後,使本司郞廳及譯官問情,則與領來譯官洪宅福問情時問答,別無異同,故正書入啓,而今此漂人,皆願速歸,使行發程已久,卽爲發送,何如?傳曰,允。
洪仁浩,以義禁府言啓曰,京畿監司徐龍輔狀啓內,通津府事金履容,爲先罷職,其罪狀,令攸司稟處事,啓下矣。金履容時在任所云,依例發遣府書吏,交代後拿來,何如?傳曰,允。
金啓洛,以義禁府言啓曰,京畿監司徐龍輔狀啓內,金浦郡守兪漢雋,爲先罷黜,與前郡守趙台鎭罪狀,令攸司稟處事,啓下矣。兪漢雋時在任所,趙台鎭下去抱川地云,依例發遣府羅將,竝拿來,何如?傳曰,允。趙台鎭待待命嚴囚,可也。
禁府啓目,喬桐前府使許原情云云。傳旨問目內辭緣,惶恐遲晩,所當請刑是白乎矣,曾經閫帥,勿爲請刑,載在大典通編,且有捧口招以聞之命,上裁,何如?判付啓,渠之罪犯,一猶難赦,況屢犯乎?昨年本道民事,苟有一分人心,豈可染指於剩條,料利於差任乎?數爻之多寡,不須說也,一言而蔽之曰,儱侗無狀。如許之類,若不嚴處,何以懲他?但所犯,與偸弄公貨,勒奪民間,猶有間焉,爲先邊遠勿限年投竄,仍施禁痼之典爲良如敎。又啓目,通津前府事金履容原情云云。傳旨問目內辭緣,惶恐遲晩,所當請刑是白乎矣,曾經敦寧都正,勿爲請刑,載在大典通編,議處,何如?判付啓,諸繡衣之過其境者,其所歸奏,人人皆言不法,渠無所犯,何以得此?渠焉敢若是發明?不念罪上添罪。其矣發明條件,分付道臣,行査狀聞後議處,此囚段,保放爲良如敎。又啓目,平丘察訪池日賓原情云云。傳旨內辭緣,泛稱遲晩,刑推得情,何如?判付啓,畿驛前例,問于該道,除刑推議處爲良如敎。又啓目,北部都事鄭有淳原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,思陵前參奉鄭運耆原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,漣川前縣監金養直原情云云。傳旨內辭緣,泛稱遲晩,所當請刑是白乎矣,年滿七十,法不當請刑,上裁,何如?啓。特畀百里重任,豈爲渠也?渠之濫冒,亦非不知,渠所不治,豈可專責於渠?然渠亦人耳,宜知長官體貌,而繡衣所論,不可但以駭瞻眙羞言。名以命吏,辱命若此,究厥所犯,萬萬痛駭。至於五十結之襲謬取用,如渠人事,何可責之以摘發釐正乎?其他各項所犯,無非重罪,而渠年已過七十,法不當用刑兺除良,渠雖無足惜,渠之功勞,所重,果如何也?遠地投竄,生行死歸,亦非功減之法意。刑配段,爲先收贖,勿限年奪其告身,禁痼爲旀,繡啓事體至嚴,王府盤問,尤豈汎忽,則傳旨抄下,多拔條件,當該承旨禁推,以懲日後爲良如敎。又啓目,富平前府事康命吉原情云云。傳旨問目內辭緣,惶恐遲晩,所當請刑是白乎矣,醫官二品以上勿爲請刑,載在大典通編,議處,何如?判付啓,渠能善爲,豈入於繡啓乎?然而俵結之下屬作奸,欲爲報營云,而保米還穀之濫捧,亦云在京莫察。大抵許久曠任,邑無官長,諸般奸弊,勢所必有,渠之手犯,極口發明,以至儲置代錢,免稅防納,而或謂之從民願,或謂之無是事,分付道臣,詳査狀聞後,以爲考法嚴勘之地,此囚段,行査間保放爲良如敎。
領議政洪樂性,左議政金履素,右議政李秉模等箚曰,伏以,臣之乞免,亦已屢矣,尙此蹲仍,恒切愧懼。日前諫長之疏,深得論事之體,其所以斥廟堂者,尤極切實矣。目下急務,莫先於荒政,荒政之要,莫先於節省,則宜其言之先自廟堂出也,縱未能先於人而言之,臺閣已陳之矣,聖敎已可之矣。然猶臣等茫不知其如何節省,如何措處,悠泛經過,無一言見於事爲者,論其溺職,罪當何居,而今此慨然之斥,可謂太委曲太宛轉也。適値慈殿誕辰,凡在散列者,亦當趨參候班,故泯默度日,今始聯籲,益不勝惶恧之至。伏乞聖明,亟命斥退,改卜賢德,早使講究於撙節拯救之策,以幸民事,以安賤分焉云云。答曰,省箚具悉卿等之懇。領相則所辭雖過矣,登筵未易箚引,容或爲然,而左右相則諫長疏中過去說話,初無一毫可引之端。其疏似有慨然二字,慨然之斥,亦有許多般,此而深引,未知爲當。予則雖以勤勵之義,未明求衣,次對使之來會,而門鑰纔開,辭箚踵到,卿等苟欲爲此,再昨以前,無非可爲之日,則何必於昨日明日之間空隙,一日尋此箚,使予坐待寒殿,諸宰留在賓廳?竊爲左右相,萬萬慨然。卿等安心,勿辭視事。
甲寅十一月十一日辰時,上御誠正閣。藥房入診,備局堂上引見入侍時,輪對官同爲入侍時,提調徐有防,副提調黃昇源,右副承旨洪仁浩,同副承旨金啓洛,假注書柳遠鳴·李允謙,事變假注書韓耆裕,記注官金良倜,記事官吳泰曾,行司直鄭好仁,延豐君李,戶曹判書沈頤之,副司直趙宗鉉,兵曹判書具庠,吏曹判書李致中,禮曹判書閔鍾顯,行副司直李秉鼎·李得臣·李敬懋,工曹判書徐鼎修,刑曹判書李在學,行副司直李時秀,水原留守趙心泰,行副司直徐有大·申大顯·李漢豐,吏曹參判沈煥之,刑曹參判趙鎭寬,開城留守李冕膺,輪對官中學訓導盧尙熙,兵曹佐郞李元八,校書判校李顯采,忠勳都事李義述,戶曹正郞金履鎬,佐郞林秉遠·李羲雲·申偗,醫官柳光翼·金孝儉·金光國·周命新·李周憲·吳仁豐·安昌禧·丁希泰以次進伏訖。有防曰,聖體,若何?上曰,一樣矣。有防曰,王大妃殿氣候,何如?上曰,一樣矣。有防曰,惠慶宮氣候,何如?上曰,一樣矣。有防曰,醫官今方待令,入診,何如?上曰,置之。上曰,今日次對事,可謂萬萬寒心,未明求衣,坐待寒殿,而大臣則竟無還音,此豈成說乎?旣聞諸宰之齊到,故如是召接,如有稟事者,奏之。頤之曰,守禦廳凋弊之端,不止一二,而其中貿米一款,爲流來痼瘼,若無別般禁防,則前頭將有莫可收拾之慮,此後添餉條貿入,必待年豐擧行,而以幾許兩貿取幾許石之意,筵達蒙允後,毋論外道與京衙門,必待該處捧留公文價本,始爲上下,限年私貿之規,永爲革罷,而仍爲定式似好,故敢此仰達矣。上曰,依爲之。出擧條有防曰,尙衣院之每月入用者,修送成冊,以爲單子啓下之規矣。因此而各色之十餘年來創行謬例,轉成痼弊之類,纔已釐正,成節目報備局,而或有自十月爲始,或有自明年爲始,使之遵行者矣。但各司事,雖有一定節目間,多無難破壞之擧,紀綱所在,萬萬寒心。況此尙方衙門,何等莫重處乎?此後毋論節目與遺在,若有不得已變通,不得已取用之時,則提調筵稟後,方可爲之,而至於郞廳之任,自闊狹或犯用者,施以草記罷拿之典,下吏之任,自虛張或偸弄者,移法司刑配,而各色色錢貨及物種,俱係御衣襨所需,事體與他自別,捧上用下時,該郞或入直郞廳各庫鎖鑰,必書臣謹封,而該郞以時不時反閱有無頉,輒稟提調,每年臘月初,則提調別定計士,考籌各色一年用下文書後,更閱各色,如有相左欠縮之弊,則郞廳該吏,亦依右律施行事,出擧條定式,何如?上曰,依爲之。出擧條致中曰,頃伏奉孝烈中經明行修者詳問更稟之敎,故敢此仰達矣。仍奏朴晦源·權箕應等七八人,奏訖。致中曰,頃日次對,有以此事出擧條者,以此竝稟乎?上曰,依此爲之也。有大曰,頃日次對,以柒谷人科治事筵稟矣。十一月十二月,則習陣例不得爲之,他日本局坐起,從重科治乎?上曰,依此爲之也。大顯曰,臣有所仰達者,而甚猥越不敢矣。仍奏本廳別驍士一款,而語及將臣云云,稱道尊敬,聽聞駭然。上曰,職與籌司,則有何不敢奏之事,而曰猥越,又於莫重莫嚴之筵席,稱道將臣,殆若渠輩之私次尊稱者然,此豈不萬萬痛駭者乎?啓洛曰,守禦使申大顯,推考,何如?上曰,無措語,而但請推考者,寧有是乎?啓洛重聽,故未得措辭請推。上敎大顯曰,後日以草記稟處也。上曰,次對先退。上曰,輪對官進前。尙熙等以次奏職姓名。上敎元八曰,汝已爲侍從耶?門禁等節,能着實爲之否?元八曰,竭誠爲之矣。上敎履鎬曰,汝於金達淳,爲三寸耶?履鎬曰,然矣。上曰,金達淳近讀何書?履鎬曰,近讀朱書大學等書矣。仍命輪對官先退。命書公事判付訖。命退,承史以次退出。
甲寅十一月十一日午時,上御重熙堂。左副承旨入侍時,左副承旨李晩秀,假注書李允謙,記注官金良倜,記事官吳泰曾,以次進伏訖。上曰,戶曹判書·吏曹參議入侍。賤臣承命出傳,與戶曹判書沈頤之,吏曹參議韓晩裕,偕入進伏。上曰,戶判則有下敎事,姑爲退去,後日入來,可也。頤之承命退出。上敎晩裕曰,俄有朱書抄輯數卷之下內閣者,爾果見之否?此是二十年前予所裒選者,而及今更覽,則間有存拔之不合意處,必欲簡選刊布,以爲敷文導化之一助,此予所以每嘗耿耿者也。中原則間因陽明學之熾張,未聞有朱書板本之合好者,今若以此,別刊廣布,則豈不好哉?大抵朱子大全云云者,似非合着題目,有曰性理大全者,集成群賢之書之謂也。其外如兩程全書者,皆以全書稱之,則至於朱書,而特以大全二字題目,似無意義,而其所謂宋子大全之說,尤豈成說乎?若爲春秋大義,則何必曰大全,然後乃是尊尙朱子之義耶?今欲於朱書節要中,精選百編者,蓋取升高必自下之義,汝須自今日着力於編目等節,參之意見,取其切實,詳細爲之,可也。命退,諸臣以次退出。
上在昌德宮。停常參·經筵。
黃昇源啓曰,自明日至十六日,國忌齋戒正日相値,視事頉稟之意,敢啓。傳曰,知道。
洪仁浩啓曰,大司憲閔台爀,持平鄭魯榮呈辭,執義徐有沂,掌令申大龜,持平具文行在外,掌令洪克浩未肅拜,監察茶時之意,敢啓。傳曰,知道。
傳于金啓洛曰,右副承旨·同副承旨入侍。
傳于李晩秀曰,左副承旨入侍。
金啓洛啓曰,議政府錄事來言,左議政金履素,右議政李秉模以爲,雖伏承勿待命之命,罪負至重,刑章不加,惶隕震迫,去益罔措,冒萬死仍爲胥命,惟願亟被邦憲云,仍納命召,何以爲之?敢稟。傳曰,勿待命事,遣史官傳諭,仍傳命召。
金啓洛啓曰,左議政金履素,右議政李秉模,又使錄事來言,連伏承勿待命之命,而未伏常憲之前,冞切窮蹙,仍爲胥命,恭俟嚴誅之遄降云,仍納命召,何以爲之?敢稟。傳曰,過矣。安心勿待命還第事,遣史官傳諭,仍傳命召。
黃昇源啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
黃昇源,以弘文館言啓曰,副修撰李升運,旣有只推之命,卽爲牌招察任,何如?傳曰,允。
以副修撰李升運牌不進罷職傳旨,傳于黃昇源曰,只推。
以咸鏡監司金華鎭狀啓,遺棄兒更加搜訪事,傳于李晩秀曰,寒沍日緊,卿其着意搜訪,俾無呼凍啼饑之患事,回諭。北關及三·甲民事,不能弛心於宵旰,豈可以專力於三南,有所放忽,然而卿之老鍊之治績,自有坐鎭之效,以是爲幸。今番則歲末停退,不欲下敎,卿其知悉此意,無論還與役,量宜闊狹,以其擧行緣由,從後狀聞,俾北民均蒙一視之惠事,一體回諭。
以忠淸水使狀啓,傳于金啓洛曰,渠以幺麽一備郞,不知邊情事體之嚴重,擧措擅便,甚至船隻燒火,而放恣莫甚,彼人則惟幸其生還,何假念及於船隻?敢以釋疑等語,爲自拔之計,節節駭妄。歉歲殘邑,受弊甚鉅,依前例以其船隻賙給濟活之需,事理當然,而渠又何敢輕先犯手乎?況於領來之時,雜人不禁,供饋不察,如許以鎌遮眼之輩,何可使之着帽而行?備邊郞李檍,爲先汰去,待其領還,令有司堂上之時帶將任者,嚴棍充軍,近因擇差,欲知勤慢試以奉命等事,而今有地處之如尹範益輩,嚴飭下送之後,所謂詢瘼之擧,無異冷水,至入於摘奸史官之書啓,尤豈不萬萬痛惡?當該備郞尹範益,亦爲汰去,仍令該邑充軍。不能檢飭之有司堂上,爲先從重推考,後復若此,當加等嚴處,以此嚴飭。
沈晉賢,以兵曹言啓曰,依傳敎,當該備邊郞尹範益,令畿營所到邑充軍事,行移之意,敢啓。傳曰,知道。
沈晉賢,以兵曹言啓曰,今十一月十二日各廳堂下武臣朔試射時,都摠府都事朴廷宅,宣傳官韓德增,武臣兼宣傳官尹弘心·黃仁燁·柳啓源等,俱未滿四中,依定式各決棍十度,至於實病及呈辭受由人等,退試次姑爲懸頉以入之意,敢啓。傳曰,知道。韓德增旣令免射,則何可擧案於朔射乎?此後依射會例免射,混爲擧案之掌務宣傳官,不飭之行首宣傳官,爲先推考,可也。
金啓洛,以備邊司言啓曰,今番漂漢人上來時,廣州·板橋店替馬之際,該邑校吏,一不待令,致有中路遲滯或落傷之弊,弘濟院入接後,防守之節,專不檢飭,閑雜之類,無難出入云。漂人守護,法意何如?前後關飭,不啻申嚴,則各該邑擧行之如是稽忽,萬萬駭然。當該地方官廣州府尹徐美修,楊州牧使韓光近,竝令該府拿問嚴處。不飭之道臣,亦爲從重推考,何如?傳曰,允。不能嚴束,使彼人窺視我國之紀綱,貽笑莫甚。其中女人之落馬傷頭,尤豈成說乎?當該道臣,不可問備而止,越俸一等。廣州府尹,則發遣宣傳官,奪符後拿來,皆令今日內捧供事,分付,可也。
沈晉賢,以義禁府言啓曰,廣州府尹徐美修,楊州牧使韓光近,竝令該府拿問嚴處事,傳旨啓下矣。韓光近今方待命,卽爲拿囚,而徐美修時在任所云,發遣府書吏交代後,拿來,何如?傳曰,允。
禁府啓目,金浦前郡守兪漢雋·趙台鎭等,原情云云。兪漢雋段,問目內辭緣,泛稱遲晩,刑推得情爲白乎稱,趙台鎭段,問目內辭緣,泛稱遲晩,所當請刑是白乎矣。曾經都摠經歷,勿爲請刑,載在大典通編,議處,何如?判付啓,考律以草記勘處爲良如敎。又啓目,通津前府使金履容原情云云。問目內辭緣,泛稱遲晩,所當請刑是白乎矣。曾經敦寧都正,勿爲請刑,載在大典通編,議處,何如?判付啓,濫捧姑舍之流戶,如彼夥然,萬萬可駭,從重勘律,放送爲有矣。過齋尙遠,以草記擧行爲良如敎。
洪仁浩啓曰,卽者義禁府都事來言,時囚罪人金履容·趙台鎭·兪漢雋等,以草記勘放事,命下,而判義禁鄭好仁,受由在外,次堂例不得擧行云,何以爲之?敢稟。傳曰,令次堂擧行。
洪仁浩,以義府言啓曰,時囚罪人金履容原情公事判付內,濫捧事姑舍之,流戶如彼夥然,萬萬可駭。從重勘律放送,過齋尙遠,以草記擧行事,命下矣。取考律文,則大明律倉庫條有曰,凡各倉收受稅糧,多受斛面者,杖六十,大典通編留防條有曰,邊將侵漁剝割,以致逃散,啓聞拿處,大明律制書有違條有曰,凡奉制書,有所施行,而違者杖一百,名例有曰,二罪俱發,以重者論,推斷條有曰,犯私罪杖一百,決杖告身盡行追奪,雜令條有曰,王府決杖者,代以金贖矣。金履容,依此律從重論,杖一百收贖,告身盡行追奪,放送,何如?傳曰,允。如有功議,各減一等,可也。
洪仁浩,以義府言啓曰,時囚罪人兪漢雋·趙台鎭等考律,以草記勘處事,命下矣。兪漢雋·趙台鎭等,京畿監司徐龍輔狀啓內,糶糴法意,何等至重,而反作之數,至於五百餘石之多者,萬萬驚駭。事雖在於前官,春初赴任之新官,焉敢曰不知,而掩置不報,及到停退有命,民怨大播之後,始乃漫漶爲報者,揆以事體,尤極駭然。郡守兪漢雋,爲先罷黜,前郡守趙台鎭罪狀,竝令攸司稟處。罪取考律文,則大典通編倉庫條有曰,還上反作守令,徒三年定配,又五年禁錮,掩置之後官,徒配勿揀赦典,推斷條有曰,犯私罪,杖一百以上之罪,告身盡行追奪,喪前所犯,喪後發覺者,從勘斷時收贖矣。兪漢雋以掩置後官,告身盡行追奪,忠淸道丹陽郡長林驛,徒三年定配,而以狀啓內辭意,具罪目依例發遣府羅將,押送配所。趙台鎭,以反作守令,告身盡行追奪,又五年禁錮,而徒三年定配,以喪前所犯,收贖放送,何如?傳曰,允。稽報異於不報,則掩置之律,過矣。定配分揀,以稽報罪,更爲考律勘放後,草記,功議區別減等,可也。
義禁府啓目,楊州牧使韓光近原情云云。傳旨內辭緣,泛稱遲晩,所當請刑是白乎矣。曾經侍從勿爲請刑,載在大典通編,議處,何如?判付啓,彼人之墜馬,非渠所管,但於留館,不禁雜人,雖甚駭然。然其治績,已多及聞,若以可恕之微罪,與不治者,同時罷官,何異於老少一杯?附過放送,以示絃韋之政爲良如敎。
洪仁浩,以義禁府言啓曰,刑曹啓目判付內,當該注書査出,令該府施以制書有違之律事,命下矣。當該注書鄭文始,以制書有違律,杖一百收贖,告身盡行追奪之意,敢啓。傳曰,知道。如有功議,加減一等。衿川縣治道時,松木濫斫形止摘奸事出去,令政院待其復命後言送,文移該曹,可也。
金啓洛,以摠戎廳言啓曰,長湍別驍士都試規矩草記稟處事,命下矣。守禦使沈頤之兼察摠戎使時,筵稟後問議于大臣·將臣,則領議政洪樂性以爲,改號以別驍士,都試以馬兵之規,非但渠輩之失望,實有名實之不副,與坡州別驍士,合設一都試,南陽馬兵,則依前試取,事合便宜。左議政金履素以爲,軍伍稱號之隨其營輕重者,古人創制,意固有在,以防營屬,故稱別驍士,而他餘則皆稱馬兵者,必出於重防營之意也。別驍與馬兵名色,雖以均是騎兵,而人地亦無甚區別之可論,則同是渠輩中人也。嫌其役賤,人皆厭避云者,長湍前府使之言,有未可曉也。或因其厭避之曲循,或任其所願之輒許,改其稱號,隨時變易,則甚非創制之本意,亦有濫雜之後弊,依例合設都試,依前規矩試取,一以示防營之不輕,一以示科制之莫嚴,似好。右議政李秉模以爲,別驍士·馬兵,其爲騎士則一,而都試規矩之各異,意亦有在,則不可强而同之。南陽馬兵,若欲別爲試取則直赴之加出,亦甚可悶。長湍·坡州別驍士,合設一都試,南陽馬兵,依前規矩試取,似爲便宜。御營大將李敬懋,訓鍊大將徐有大,禁衛大將李漢豐以爲,兩邑之馬兵,自前合設,則都試規矩,不可以長湍別驍士之改號,分而二之。南陽馬兵稱號,以別驍士改之,都試以別驍士規矩施行,而坡州別驍士,亦是本廳所屬,則均是一營軍制,而獨爲試取,有非重科制之意。與長·南兩邑,合設都試,通計優等一人,依例直赴,則科制別無濫雜,軍名亦爲均一云。臣區區愚賤之見,與三營將臣之論,別無異同,而第念都試之期已過,若遲待南陽馬兵之同爲別驍士,則恐有越等之慮。長湍別驍士,依坡州例設行,取其優等,南陽馬兵初抄者,不過一人,此亦一體設行於長湍別驍士都試之後而改號,別驍士一款,詳問於南陽府,探採軍情,更爲稟處,何如?傳曰,如許草記措語,前所未見,無以曉解。草記還給,當該將臣,爲先越俸二等,可也。
刑曹啓目,擊鼓罪人李英春,懸保院隷金世輝等原情云云。俱以遲晩,所當自臣曹考律勘處是白乎矣。旣有嚴刑嚴杖後,捧供以聞之命,上裁,何如?判付啓,法外冒禁,非累累事旣現露,罪則俱發,如許亂法之民,不可置之城闉之內。過齋後加刑一次,畿沿定配。渠輩雖無識,亦聞明義錄中海根之名,則曾未幾何,猥雜若此,懸保院隷之罪,甚於犯者,嚴杖亦爲定配,當該注書,査出令該府施以制書有違之律爲良如敎。
副司直徐邁修疏曰,伏以,臣卽伏見吏曹成帖,以臣差閟宮望祭獻官者,臣固當竭蹶趨膺之不暇,而第臣自前月初,毒櫛忽發於頭部,膿癬至延於半面,雜試藥方,幸今少歇,而眼胞之流汁,耳郭之膿潰,痛癢尙苦,澡洗敷藥,怕〈寒〉深蟄,趨造之難强,姑不敢暇言,顧此病狀,實涉不潔,尤不可冒添於淸齋肅敬之地也,明矣。玆敢不避猥越,冒控實狀。伏乞聖明,特垂鑑諒,亟命該郞,速變通,不勝幸甚。臣無任云云。答曰,省疏具悉。疏辭許令該曹付標。
甲寅十一月十二日辰時,上御重熙堂。右副承旨·同副承旨入侍時,右副承旨洪仁浩,同副承旨金啓洛,假注書柳遠鳴,記注官金錫泰,記事官吳泰曾,以次進伏訖。上曰,忠淸水使漂人問情狀啓,與備邊郞手本,持入,可也。賤臣承命出,持入進伏。上曰,戶曹郞廳入侍。錫泰承命出,與戶曹正郞鄭東敎,偕入進伏。上曰,印書之役,當用白綿紙二百卷,而近來紙品不精,略加搗砧,趁今月念間印役,而能及期乎?東敎曰,日氣不寒,可以及期矣。上曰,印出之役,內閣無可容之處,設役於外都摠府,則甚便好,而至於修理之道,務從簡約,鑄字所藏處,則必以牢實爲之,可也。仍命東敎先退。仁浩曰,臣等仕進之時,金虎門外,見有乘轎女人,稱以訴冤,至於露面遮道之擧。苟有可訴之冤,則自有法司,而乃於禁門咫尺之地,有此駭擧。闕門之外,雖非內兵曹所管,而係是門外至近之地,豈可一任其煩聒乎?臣意則申飭兵曹,使之禁斷似好,故敢此仰達矣。上曰,依爲之。訴冤之事,査問該道草記事,分付刑曹,亦令廟堂,指一定式草記,此後犯者,當該不禁之人,定律勘處,可也。出擧條命退,承史以次退出。
甲寅十一月十二日巳時,上御重熙堂。左副承旨入侍時,左副承旨李晩秀,假注書李允謙,記注官金錫泰,記事官吳泰曾,以次進伏訖。上曰,昨日弘濟院漂人留接也,所謂觀光者,圍之三帀云,極爲駭然,不可使聞也。俄有捉致畿營將校,嚴飭分付之敎,而此後站若如前爲之,則當該道伯當各別論勘,以此更爲書送嚴飭事,出傳守廳承旨,可也。賤臣承命出傳。命退,承史以次退出。
甲寅十一月十二日未時,上御重熙堂。右副承旨入侍時,右副承旨洪仁浩,假注書李允謙,記注官金錫泰,記事官吳泰曾,以次進伏訖。上命書傳敎曰,雨雪如此,武臣堂下朔射,以試巡數,試記修正事,分付。命退,承史以次退出。
上在昌德宮。停常參·經筵。
洪仁浩啓曰,大司憲閔台爀,持平鄭魯榮呈辭,執義徐有沂,掌令申大龜,持平具文行在外,掌令洪克浩未肅拜,監察茶時之意,敢啓。傳曰,知道。
傳于沈晉賢曰,同副承旨,馳詣永陵,奉審摘奸以來。
傳于沈晉賢曰,左承旨入侍。
傳于李晩秀曰,左副承旨入侍。
承旨前望單子入之,李義鳳落點。
以左副承旨李義鳳牌不進罷職傳旨,傳于黃昇源曰,只推。
以忠淸監司李亨元狀啓,稷山縣監金在明,尼城縣監尹秀東,災年荒政,實難責效,不得已罷黜事,傳于洪仁浩曰,難治與數遞之處,民憂如許,而差代下送者,與前倅別無超異,是豈嚴飭狀聞之意乎?無論文·蔭·武,口傳各別擇差,待下批卽爲下送事,分付該曹。
吏曹口傳政事,以李尙謙爲稷山縣監,李顯嘿爲尼城縣監。
金啓洛,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
金啓洛,以摠戎廳言啓曰,長湍別驍士都試規矩草記稟處事,命下矣。守禦使沈頤之兼察摠戎使時,筵稟後,問議于大臣·將臣,則領議政洪樂性以爲,改號以別驍士,都試以馬兵,實有名實之不副,與坡州別驍士,合設一都試,南陽馬兵,則依前試取,似合便宜。左議政金履素以爲,防禦營稱別驍士,他餘則稱馬兵者,必出於重防營之意也。別驍與馬兵,名色雖異,均是騎兵,或因其厭避而曲循,或任其所願而許之,改其稱號,隨時變易,則甚非創制之本意,依前例,以馬兵都試施行,似好。右議政李秉模以爲,別驍士,馬兵其爲騎士則一,而都試規矩之各異,意亦有在,則不可强而同之。南陽馬兵,若欲別爲試取,則直赴之加出,亦甚可悶。長湍·坡州別驍士,合設一都試,南陽馬兵,依前試取,似宜。御營大將李敬懋,訓鍊大將徐有大,禁衛大將李漢豐以爲,兩邑之馬兵,自前合設,則都試規矩,不可以長湍別驍之改號分而二之。南陽馬兵稱號以別驍士改之,都試以別驍士規矩施行,而坡州別驍士,亦是本廳所屬,則獨爲試取,有非重科場之意。與長湍兩邑,合設都試,通計優等一人,依例直赴,恐合事宜云。長湍馬兵,旣爲別驍士,則都試規矩,當以別驍士擧行,而南陽馬兵都試,將無歸屬處,此亦以別驍士一體改號,仍與長湍別驍士,合設都試,取其優等一人,則軍制無分二之事,直赴亦無加出之弊,依此施行,何如?傳曰,左相之議,可謂大經大法,而人情樂於拔身,軍制貴在拔尤,觀於南漢城丁軍之陞爲守牒軍官,沁都步軍之陞爲壯旅義旅軍官,北道烽燧軍之陞爲烽武士,皆出於因俗制宜,以倡勇敢,豈獨於長湍別驍士,纔升廳上,復降庭下乎?諸將臣之議果好,別驍士竝置三邑,都試則合取一人,可也。
洪仁浩,以義禁府言啓曰,鄭文始杖一百收贖,告身盡行追奪照律草記批旨內,如有功議,各減一等可也事,命下矣。鄭文始祖光殷,揚武原從功臣云,功減一等,杖九十收贖,奪告身四等之意,敢啓。傳曰,知道。
洪仁浩,以義禁府言啓曰,兪漢雋告身盡行追奪,徒三年定配,趙台鎭告身盡行追奪,又五年禁錮,徒三年定配,以喪前所犯,收贖照律草記批旨內,允稽報異於不報,則掩置之律,過矣。定配,分揀,以稽報罪,更爲考律勘放後,草記,功議區別減等可也事,命下矣。兪漢雋定配,分揀,以稽報罪更爲考律,則大明律制書有違條有曰,稽緩制書者,一日杖五十,每一日加一等,罪止杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者代以金贖矣。兪漢雋杖一百收贖,告身盡行追奪,而其祖廣基,揚武原從功臣云,功減一等,杖九十收贖,奪告身四等放送。趙台鎭,無功議云矣。傳曰,知道。
洪仁浩,以義禁府言啓曰,金履容杖一百收贖,告身盡行追奪照律草記批旨內,如有功議,各減一等可也事,命下矣。金履容九代祖謙光,佐理功臣云,功減一等,杖九十收贖,奪告身四等之意,敢啓。傳曰,知道。
甲寅十一月十三日巳時,上御重熙堂。左承旨·左副承旨入侍時,行左承旨沈晉賢,左副承旨李晩秀,假注書李允謙,記注官金錫泰,記事官吳泰曾,以次進伏訖。上曰,韓晩裕·崔光泰·李始源入侍。賤臣承命出傳,與吏曹參議韓晩裕,兵曹佐郞崔光泰,前佐郞李始源,偕入進伏。命晉賢書傳敎曰,此時民事,守令不可一刻曠官,而過齋尙遠,亦難遲待,開坐捧供雖問之,豈有他辭?時囚罪人徐美修,越俸二等放送,使之入來受符,仍令當日還任,毋若前日之許久空官。又命書榻敎曰,廣州府尹徐美修密符,以前受密符仍佩,諭書以前下諭書仍用。上敎晩裕等曰,古人有言曰,博我以文,約我以禮,孔子刪詩也,亦以三百篇爲限,聖人之意,槪可想矣。今此朱書抄選之論,取舍未得合當,意見亦各不同,未知何以則好耶?晩裕曰,限百精選,似是稱停,而其中尺牘短篇,如工夫易間斷句語聽蟬懷伯恭句語,但止於一行,此則恐不合於印出矣。上曰,故判書李縡,嘗好誦詩傳而三百篇中,偏好采采芣苢薄言捋之一章,常常誦之,此則只取其意味也。夫蟬聲二字,亦有意味深長處,故欲抄入,而旣抄入此句語,則工夫易間斷句語,雖不過一行,而有足以欽誦服膺,亦欲插入矣。所見旣如此,拔之何妨?晩裕曰,聖敎誠然矣。然則此二書,付諸百數外,抄入印出,以備睿覽,似好矣。上曰,好矣。予意則欲抄朱書中,以文章邊爲勝,義理邊不足者,蓋欲使其門人,與榮於其中,而竊爲朱子有光也。仍敎始源曰,汝之意見差强,而第其中麤拳大踢句語,何爲拔之也?始源曰,已上諸書,旣選屢件,故此一段,果欲拔之矣。上曰,事貴速成,必須竝力於考閱抄準,斯速刊印,可也。命退,諸臣以次退出。
上在昌德宮。停常參·經筵。
夜一更二更,月暈右珥。
洪仁浩啓曰,大司憲閔台爀,持平鄭魯榮呈辭,執義徐有沂,掌令申大龜,持平具文行在外,掌令洪克浩未肅拜,監察茶時之意,敢啓。傳曰,知道。
傳于黃昇源曰,傳香承旨馳詣宗廟·景慕宮,奉審摘奸以來。
黃昇源啓曰,領府事蔡濟恭,左議政金履素,判府事金憙,右議政李秉模,爲承候來待矣。傳曰,入侍。
黃昇源啓曰,時原任閣臣,爲承候來待矣。傳曰,入侍。
黃昇源啓曰,藥房都提調洪樂性,提調徐有防,副提調黃昇源,爲承候來待矣。傳曰,入侍。
傳于李晩秀曰,右承旨入侍。
傳于黃昇源曰,尼城縣監·稷山縣監留待。
以全羅監司李書九狀啓,昌平縣令趙光存,泰仁縣監南鶴玄罷黜事,傳于金啓洛曰,令該曹口傳拔例擇差,待下批,待開門給馬下送。
吏曹口傳政事,以金濟萬爲昌平縣令,趙恒鎭爲泰仁縣監。
洪仁浩,以刑曹言啓曰,全羅監營還下送狀啓,本月十三日人定前,未及改修整上來,則界首主人,刑推一次,珍島郡定配後,草記事,命下矣。定限已過,尙不入來,當該界首主人李再東,所當依下敎刑推一次,珍島郡定配所,卽爲押送,而齋日相値,爲先捉來嚴囚,過齋後擧行之意,敢啓。傳曰,齋日尙遠,不可滯囚,刑推則除之,卽其地定配,可也。
甲寅十一月十四日辰時,上御誠正閣。時原任大臣·閣臣·藥房承候入侍時,行左承旨沈晉賢,假注書李允謙,記注官承膺祚,記事官吳泰曾,領議政洪樂性,領府事蔡濟恭,左議政金履素,判府事金憙,右議政李秉模,提調徐有防,副提調黃昇源,原任直提學徐鼎修,檢校直提學金載瓚,檢校直閣李晩秀·南公轍,以次進伏訖。樂性等曰,齋居之餘,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,元子宮氣候,何如?上曰,好在矣。樂性曰,臣之宿病尙爾,故日次承候之班,未得如誠,祗切悚惶矣。上曰,近亦未得快減耶?此是正陽不衰之致,甚貴矣。上曰,雖非同榜,而明年有文武科回榜云,此豈不奇異乎?銓曹欲以池姓人爲初仕云,渠之地處,何如云也?樂性曰,池姓人之九代祖爲大司憲,渠之至親,亦有爲營將者云,且是了了者矣。上曰,卿果見之乎?樂性曰,渠果來見矣。上敎濟恭曰,豈不異哉?濟恭曰,龍虎榜皆備,甚稀貴矣。上曰,去番齋居時所齎送冊子,何以爲之耶?濟恭曰,若干抄出矣。上曰,以高祖本紀中句語言之,史記則曰,其上常有龍,漢書則曰,其上常有怪,大抵所作,稍下於馬遷矣。上曰,欲爲百選,則不至浩大乎?濟恭曰,若欲百選,則篇秩浩大,未知何以則好也。上曰,百選少不下十餘卷,此非精選之意,而儒生輩必不耽讀矣。上敎秉模曰,右相亦聞此說乎?領府本是主人,故使之抄出矣。秉模曰,臣亦聞之矣。上曰,若欲精選,則如何爲可?濟恭曰,欲精選則史記六七十首,漢書若干首抄選,似好,而未敢的知其合當矣。上曰,然則題目何以則好也?若曰班·馬百選,則有古今人倒稱之嫌,若曰馬·班百選,則稱道甚聲牙,又欲曰楚漢百選,則有所如何,未知何以則襯合也。命樂性先退。上曰,苟欲精選,則列傳中荒辭蕪語,若干刪去,無妨矣。濟恭曰,臣意則恐不然,若以李白·杜甫詩言之,自首至尾,一篇盡讀,然後意味無窮,若抄誦警句,則但穿鑿而已矣。上曰,似然矣。大抵精選後卽當開刊,而非但京中刊布,使兩南刻板廣布,則自有印出者,如是而家誦戶讀,有關於世道,非但關世道,氣像風俗,大有所補,豈不好哉?如凶奴傳者,雖刪去何妨?濟恭曰,古之文章,莫如鄭斗卿,而鄭斗卿詩,有文章,最愛凶奴傳,此是不可拔者也。上敎秉模曰,聞卿有所讀書云,故去番次對,言于副提調,其所讀冊子,使之持入矣,及見之則紙頭逐章付籤,環而表識,五其環者,五百遍所讀也,十其環者,千遍所讀也,豈不貴乎?身爲大臣,未聞有讀書之人,此則有足以警世矣。上曰,文體與時推移變改,自乙亥以後至丙申,自丙申至於今年,文體漸不如前,及今可爲反風易俗,而其道莫如敷文導氣,使之丕變淆漓之風,噍殺之體也。大抵觀乎其國之文,則可知其國之治也。濟恭曰,然矣。觀其文而驗其盛衰治亂,昭不可掩也。以今溯觀文體與世降殺,淸不如明,明不如宋,風俗流行之氣,文章盛衰之理,亦可推知矣。上曰,下直守令入侍。出榻敎賤臣承命出傳,與稷山縣監李尙謙,尼城縣監李顯默,偕入進伏。上曰,李尙謙何如人也?卿等或知之否?有防曰,臣果一見於畿營,似有筋力者矣。上曰,汝下往何以爲之?尙謙曰,以至誠爲之矣。上曰,但以至誠云者,近於例談,何不明言?尙謙曰,以廉白勤勵,爲治民之方矣。上曰,下去善爲之也。上敎顯默曰,此是久勤人也。仍敎秉模曰,與卿似爲同榜矣。卿之登第何年也?秉模曰,臣則癸巳年登第矣。顯默曰,臣則甲午年爲之矣。上曰,至今不得爲一承宣,甚可惜也。仍敎曰,下往必着念善爲之也。上曰,言端旣出矣。以李祉永承旨望筒,判堂所謂無三銓,故不得通淸云者,此則大違格例也。卿等何不提飭也?雖以一節言之,此豈成說乎?皆緣予之否德,不能相感之致,而未明臨殿,日高三竿,卿等則不爲入來,此非慨然之甚者乎?此莫非否德所致,其他不須說也。履素等曰,伏承聖敎,不勝悚惶矣。上曰,卿等支退。命書公事判付訖。命退,承史以以退出。
上在昌德宮。停常參·經筵。
自未時至酉時,灑雨下雨,測雨器水深一分。
金啓洛啓曰,大司憲閔台爀,持平鄭魯榮呈辭,執義徐有沂,掌令申大龜,持平具文行在外,掌令洪克浩未肅拜,監察茶時之意,敢啓。傳曰,知道。
黃昇源啓曰,左副承旨李義鳳,今日不爲仕進,卽爲牌招,何如?傳曰,許遞。前望單子入之,待下批牌招察任。
傳于黃昇源曰,都承旨入侍。
承旨前望單子入之,李儒慶落點。
傳于李儒慶曰,昌平縣令·泰仁縣監留待。
傳于李儒慶曰,同副承旨入侍。
傳于李晩秀曰,下直守令入侍。
李儒慶啓曰,京畿遺漏老人啓本,纔已啓下矣。政官卽爲牌招,開政下批,何如?傳曰,口傳下批。
傳于洪仁浩曰,左副承旨入侍。
傳于李儒慶曰,同副承旨入侍。
兵曹口傳政事,以李旭秀爲副司勇。
李晩秀,以賑恤廳言啓曰,依下敎,濟州狀啓持來將校一人米三斗,使令一名米二斗,合米五斗分給之意,敢啓。傳曰,知道。
甲寅十一月十五日辰時,上御誠正閣。左承旨·下直守令入侍時,行左承旨沈晉賢,假注書李允謙,記注官金錫泰,記事官吳泰曾,泰仁縣監趙恒鎭,昌平縣監金濟萬,以次進伏訖。上曰,守令進前。恒鎭進奏職姓名。上曰,汝則與他趙有異,下往必善爲之,毋負特除之意也。濟萬進奏職姓名。上曰,汝年幾何?濟萬曰,三十五歲矣。上曰,下往善爲之也。命守令先退。上曰,右承旨與大司成·吏議及崔光泰·李始源入侍。賤臣承命出傳,與右承旨李晩秀,大司成李家煥,吏曹參議韓晩裕,兵曹佐郞崔光泰,及第李始源偕入進伏。上曰,右副承旨入侍。出榻敎錫泰承命出傳,與右副承旨洪仁浩偕入進伏。上曰,近來文體,但以速作爲主,是豈成說乎?此是辛丑癸卯選中之人之罪也,而以近來抄啓言之,吳泰曾之詩,權晙之賦,崔光泰之表,雖謂之實才,可也。大抵多讀然後,乃有可觀,而今之人,曾不讀書,但以速爲主,故所謂其文,太不成說矣。上曰,朱書中,石火電光云者,出自何書?家煥曰,石火爲言,白樂天詩中,有瞥若石火紅云,而電光二字,臣未知出自何書也。上敎晩秀曰,朱書百選修正後,當斯速印出,一邊書之,一邊刻板,可也。命退,諸臣以次退出。
甲寅十一月十五日巳時,上御重熙堂。都承旨·同副承旨入侍時,行都承旨黃昇源,同副承旨金啓洛,假注書李允謙,記注官金良倜·承膺祚,以次進伏訖。上曰,都承旨今日則出直,可也。洪義榮亦爲分揀。此特爲領相地,而欲紓其老人酬應之意也。錄此筵敎,送于領相家,可也。命書傳敎曰,五千包十二隻船穀,鷄初鳴發運,午時量齊泊,重溟之如是利涉,是豈始料所及?風勢之如是助順,實亦神庥所庇,自此庶緩宵旰一分之思,而船穀以後事,惟在牧守之殫誠接濟,毋曰京闕夐越,益加慥慥,俾無一夫一婦之顚壑。今番則領運之勞,委之於卿行,而穩穩輸去,卿亦不爲無功,所當論賞,而欲觀來頭賑政勤慢,姑置之,卿其知悉事,回諭于該州新牧使李禹鉉處。空船之還泊,亦所關念聞其還稅,然後予心則降,令廟堂關飭完伯,以其緣由,隨聞狀聞。濟州狀本齎來人等,依日前擧行例,入侍承旨,招問於敦化門外。民品疾苦則書入,渠等分給襦衣。米斗下送,今年貢獻旣停免,果品橘柚亦然,在前旣有只取黃字之義,代頒黃夻之例,過齋後當親臨試取館學儒生,而頒柑代以頒夻,預令成均館知悉。書此之際,聞筵臣言,還泊空船,亦皆一時齊到於古達云,而今來濟人之所騎,卽運穀回船云,可知其分明,尤何等奇幸萬萬。慰諭使,待慰諭竣事,卽爲復路事,令廟堂分付。上曰,濟州將校幾人上來,而待令與否,知入也。賤臣承命出傳,回奏曰,將校一人,從人一人上來云矣。上敎啓洛曰,招問於敦化門外,頒給襦衣米斗,可也。命退,承史以次退出。
甲寅十一月十五日午時,上御重熙堂。右承旨與同成均入侍時,右承旨李晩秀,假注書李允謙,記注官金良倜·承膺祚,同成均徐有防,以次進伏訖。上曰,以大口魚代柑設製,今始初爲也。俄下傳敎卿果見之否?有防曰,姑未伏見矣。上曰,太學成典及謄錄之可考者,搜送于政院,可也。上曰,濟州船穀事,鷄鳴發運,午時齊泊云,豈不萬萬奇幸乎?有防曰,此實聖念所曁也。命晩秀書傳敎曰,故相文肅公贈諡,當於三明祗受云,而其家聞甚窘乏云,米綿令該曹輸送。命退,諸臣以次退出。
上在昌德宮。停常參·經筵。
自開東至巳時,有霧氣。
自申時至人定,灑雨下雨,測雨器水深二分。
自人定至夜二更,灑雨下雨,測雨器水深一分。
藥房提調徐有防,副提調黃昇源啓曰,伏未審多日淸齋之餘,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。王大妃殿·惠慶宮·中宮殿,藥房口傳問安。答曰,知道。
金啓洛啓曰,大司憲閔台爀,持平鄭魯榮呈辭,執義徐有沂,掌令申大龜,持平具文行在外,掌令洪克浩未肅拜,監察茶時之意,敢啓。傳曰,知道。
李儒慶啓曰,領府事蔡濟恭,左議政金履素,判府事金憙,右議政李秉模,爲承候來待矣。傳曰,入侍。繡啓當回啓,而大臣旣入來,備局有司堂上·吏兵曹堂上同爲入侍。
李儒慶啓曰,時原任閣臣爲承候來待矣。傳曰,入侍。曾有下敎,今則繡衣反面,畿伯亦爲入來,同爲入侍。
李儒慶啓曰,過齋後館學儒生頒夻親臨試取事,命下矣。以何日爲之乎?敢稟。傳曰,明日爲之,處所弘化門爲之。
傳于洪仁浩曰,抄啓文臣七月朔親試,明日柑製時同爲之。
李儒慶啓曰,明日殿座相値,視事頉稟之意,敢啓。傳曰,知道。
傳于李晩秀曰,右承旨入侍。
傳于李儒慶曰,冬至箋文差使員,無論守令·察訪,除辭朝皆令當日下送。
傳于沈晉賢曰,摘奸史官曺錫中書啓,有違格式,從重推考。
傳于黃昇源曰,政官牌招開政。
以慶尙監司趙鎭宅狀啓,軍威縣監李義和,爲先罷黜,其罪狀令攸司稟處,河陽縣監尹在五,慶山縣令朴龍源,泗川縣監鄭鳳祥罷黜事,傳于洪仁浩曰,軍威縣監李義和所爲,萬萬痛駭。道啓必有眞的執贓而然。此等不法貪墨之倅,若不以其罪考法勘繩,何以懲他?令該府拿來,嚴問捧口招。若或一毫抵賴,當嚴刑究覈,以謝嶺民。與河陽·慶山·泗川之代,今日政拔例擇差,待下批當日辭朝。
有政。吏批,判書李致中進,參判沈煥之牌不進,參議韓晩裕進,行左承旨沈晉賢進。以權之彦爲同敦寧,權晙爲兵曹佐郞,李周斌爲監察,鄭述周爲禮賓參奉,李吉培爲坡州牧使,趙象存爲富平府使,申暹爲長湍府使,鄭柱爲陽城縣監,柳爲慶山縣令,李羲雲爲軍威縣監,李邦祚爲泗川縣監。朴命燮爲河陽縣監,安山郡守趙鎭完,兔山縣監趙重瞻相換。檢書官單李旭秀,通德郞申暄贈持平,通德郞申大傳贈持平,故掌令申曮贈應敎例兼,故通德郞尹心璧·尹心範,通德郞具時楷贈持平,故學生洪致範贈童蒙敎官,以上孝行卓異,贈職事,承傳。
兵批,判書具庠進,參判柳誼病,參議朴宗甲入直,參知兪漢寧病,左副承旨洪仁浩進。以李邦榮爲同知,李東善爲宣傳官,露梁別將單金重玉,漢江別將單林秀鳳,以上仍任事,承傳。同知單申潤國,以申昕爲副護軍,洪義榮·姜游·李義鳳爲副司直,宋厚淵爲副司果,李彭老爲副司正,尹弘鎭爲靖陵參奉。
以咸鏡監司金華鎭狀啓,生瓜魚退封,惶恐待罪事,傳于金啓洛曰,勿待罪事,回諭。
李晩秀,以賑恤廳言啓曰,西部倉前里契任掌朴載潤,今月十五日本洞路傍,得二歲遺棄男兒,同里居良女李召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之之意,敢啓。傳曰,知道。
金啓洛,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
金啓洛,以兵曹言啓曰,今十一月十七日武臣堂上朔試射試官望,備擬以入,而殿座相値,不得爲之之意,敢啓。傳曰,知道。
金啓洛,以兵曹言啓曰,明日弘化門親臨館學儒生頒夻試取時,設布帳排立軍兵,當爲磨鍊,而取考謄錄,則辛亥年上齋儒生試取時,訓鍊大將率新營入直標下軍,銅龍門入直軍,及外各營入直軍,各留十名,除出排立矣。今番亦依此擧行乎?敢稟。傳曰,今番則適値御營軍停番之時,訓局出番軍五哨,訓將率領排立,可也。
甲寅十一月十六日辰時,上御誠正閣。時原任大臣·閣臣·藥房承候入侍,吏·兵判·有司堂上·御史同爲入侍時,行左承旨沈晉賢,假注書李允謙,記注官金良倜,記事官吳泰曾,領府事蔡濟恭,左議政金履素,判府事金憙,右議政李秉模,提調徐有防,副提調黃昇源,原任直提學徐鼎修,檢校直提學金載瓚,檢校直閣李晩秀·南公轍,吏曹判書李致中,兵曹判書具庠,有司堂上戶曹判書沈頤之,行副司直尹行恁,醫官柳光翼等,以次進伏訖。濟恭等曰,連日齋居之餘,聖體,若何?上曰,一樣矣。濟恭等曰,王大妃殿氣候,何如?上曰,一樣矣。濟恭等曰,惠慶宮氣候,何如?上曰,一樣矣。有防曰,醫官今旣待令,診察聖候,何如?上曰,置之。上曰,御史入侍。出榻敎又敎曰,御史輩隨到隨入事,分付,可也。賤臣承命出傳,與蔡弘遠·朴崙壽·鄭晩錫·柳師模,偕入進伏。上曰,漢江別將鄭來百,露梁別將丁若鏞,分揀,前別將仍任。出榻敎命師模讀書啓訖。上曰,吏·兵判·有司堂上,持此啓本,相議分等,其中貪濫不法者,大臣論勘,其餘則諸宰出意見勘斷,可也。弘遠讀書啓,至通津倅金履容還穀燒火事。上曰,非但不治,其稟性太涉怪底,以通津倅如是不法,則他尙何說?大抵雖罷黜,如此等倅,其後差去者,亦安保其必勝於前倅也?以是爲悶。濟恭曰,聖敎誠然矣。命崙壽·晩錫等讀書啓訖。命就座。上曰,禮房承旨入侍。出榻敎賤臣承命出傳,與同副承旨李儒慶,偕入進伏。上命儒慶,讀奏柑製試官訖。命先退。上曰,御史之未及來待者,催促入侍。賤臣承命出傳,與李肇源·洪樂游·鄭來百·丁若鏞·鄭履綏,偕入進伏。命肇源等讀書啓。上曰,通津·富平,京畿邑倅中,罪之魁也。其他別無黜陟之可論矣。秉模曰,然矣。樂游讀書啓,至長湍前府使徐有和老人加資錢徵捧事。濟恭曰,是豈成說乎?此是推恩加資,固當頌祝致賀之不暇,而反徵加資錢者,寧有如許無狀之人乎?結錢七百兩貸用,猶屬不法,而至於此一款,是豈爲官長者之所可爲者耶?上命樂游還下去,更探徐有和貪濫不法之罪以來,仍命給馬牌。濟恭曰,徐有和自爲平山倅時,以不治有名矣。上曰,究厥罪狀,難以毛擧矣。上曰,諸宰持御史啓本,姑爲退去,與大臣相議區別,少間更爲入侍,可也。諸臣承命退出。上曰,大臣·備堂入侍。諸臣以次進伏訖。上曰,左副承旨入侍。出榻敎賤臣承命出傳,與左副承旨洪仁浩偕入進伏。履素曰,卽見京畿三十六邑暗行御史書啓別單,則衿川等四邑御史柳師模書啓中,仁川·安山之間,堰畓之屬華城者,偏受枯傷,而土在之官,不得任意給災事,此則分付華城留守,從實執卜爲宜。各邑告歉,雖有差等,以今遑急賑貸,無論歲前後抄賑事,付之道臣,審察民勢緩急,從便救恤爲宜。仁川地摠廳屯監濫徵稅穀事,分付該廳,各別嚴禁,該屯監,査問該廳,移法司照律,不飭之將臣,不察之道臣,從重推考,何如?上曰,依爲之。出擧條履素曰,陽川等四邑御史蔡弘遠書啓中,陽川白地徵稅三十結合施變通事,道臣所請災結,旣許準施,則道內宜無白徵之弊,而繡啓旣如此,或由執災俵災之際,不能精均之致,更令道臣,詳査均俵爲宜。德浦津餉穀事,令帥臣,毋論錢與米,使之從便捧上,俾除民弊。交河大同米太補給先下事,分付道臣,詳査委折,以爲釐正後,狀聞爲宜。富平府使康命吉所論諸條,無非不法,而災結偸食,免稅防納,儲置之移補,還穀之濫捧,軍保米之科外添徵,許多罪狀,俱係難貰,爲先罷黜,令該府照法勘斷。其所偸食之數,一一徵出,還給民間,爲宜矣。上曰,依爲之。康命吉,渠雖與士夫有異,處地何如,則有此犯科,萬萬痛駭。令該府嚴査得情,以爲照法重繩之地,可也。出擧條仍命書榻敎曰,富平府使康命吉,爲先罷黜,令該府嚴査得情,照法重繩。履素曰,通津前府使金履容,拯米錢之料販,而定價勒徵,還米租之取剩,而小斗分給,勅需之犯用,船人之加徵,後坪白地之加稅,還穀簸揚之燒火,事未前聞,事事痛駭。似此貪婪不法之類,不可以已遞而不論。亦令該府拿問窮覈,施以當律,私用入己者,亦依富平例推出,還給民間,爲宜矣。上曰,依爲之。如許貪虐之習,不可但以無狀論,令該府各別嚴問,期於得情,以爲照法痛繩之地,可也。出擧條仍命書榻敎曰,通津前府使金履容,令該府各別嚴問,期於得情,照法痛繩。履素曰,楊根等兩邑御史鄭晩錫書啓中,加平還布,更於尤甚之次中,次次抄上,分數停退事,令道臣更加詳察,從便擧行。楊根西終面所在尙方柴場收稅太過事,南終面分院稅米與本邑戶役事,分付各該衙門,與道伯相議,仍又關問該郡,俾無貽弊之端。楊·加兩邑砲保,禁·御營保情錢多寡不均事,人情雜費,自有節目定式,依節目施行,無或濫觴之意,分付各營門。楊根所在守禦廳奴牙兵身米加捧一斗事,令該廳卽爲釐正,俾無偏苦之弊。楊根所納橡實·生葛等徵價事,年前畿內諸邑,以此飭禁,不啻申嚴,則飭墨未乾,又此現發,極爲駭然。分付道臣,各別嚴覈,一一推給後,當該守令,摘發論罪,何如?上曰,依爲之。橡實·生葛事,前此飭禁,何如?且況爲所重,必欲厚給其價,民不受弊,則不但楊根爲然,關東某某邑,兩南兵水營所管,皆若此云。楊根則爲先令道伯査問狀聞,三道,則自本司別關行會,爲弊委折,朝家已稔知,無敢欺隱,令東伯及兩道帥臣首實人狀聞。今則植木幾皆爲之,更勿以橡實·松子,求請於諸道事,關飭華留,可也。出擧條履素曰,坡州等四邑御史洪樂游書啓中,坡州火稅,每結加捧百斗,而若或愆期,移錄春還,竝耗捧上事,大是法外,聞極驚駭。令道臣更加詳査,各別嚴防,該邑監色,自監營嚴刑懲礪事,一體分付。奉日場監考,自耆老所差出,收稅太濫,依他場市例收稅事,無論外邑與京司,場市收稅,非廟堂所可定式之事,令該道該所從便釐正,俾無濫稅之弊。都會所以長官輪回事,事係大變通,分付道臣,論理狀聞後稟處。訓局·摠廳屯穀濫徵事,依仁川例分付。豐德禁御軍所受還餉變通事,旣受留餉,又受邑還,果爲難支之弊,分付道臣,量宜減數,俾與邑民均一之地,爲宜。衍慶寺雜役弊瘼事,係是陵寢守護之地,其所軫恤,與他自別,分付道臣,可減者減,可禁者禁,一一釐正後狀聞,俾有實效,何如?上曰,依爲之。場稅雖非廟堂之所關,係是民弊,何異牛喘?令道臣卽爲釐革。豐德餉弊,衍慶寺弊,卽令道伯或査處或査實,竝卽狀聞,使繡衣詢瘼之擧,期有實效,可也。出擧條履素曰,積城等四邑御史丁若鏞書啓中漣川前縣監金養直,還穀擅分,而耗條則私用,未捧虛留,而文書則瞞報,甚至五十餘災結之偸食,七百石加留之取耗,俱係贓汚,令道臣另加嚴覈,如法勘處,所謂加留之分徵吏輩者,使之査櫛釐正,其所賣食,計數徵出,指徵無處者,分數停退,依繡啓施行,金養直,令該府拿問照法勘斷,不能摘發之道臣,竝從重推考。朔寧前郡守康命吉罪狀,方以見任富平事,仰請嚴勘,此亦分付道臣,嚴査登聞後,添問目取招,何如?上曰,依爲之。金養直,當初差遣,非不知不能堪任,專爲酬勞之所重,而伊後治績,亦非不知,始於今年,考績點下者,亦豈無深量而然乎?大抵知其不堪而差遣,卽朝廷之責,何可專責道伯,道伯勿推,然法不可屈,而令該府拿囚,嚴問以聞,可也。出擧條仍命書榻敎曰,漣川前縣監金養直,令該府拿囚嚴問。履素曰,永平等兩邑御史鄭履綏書啓中,抱川停代抄戶,邑報五百餘戶,而營門減削,爲二百餘戶事,營門所減,必有委折,令道臣更加詳査,如有不可不加抄者,量宜加抄。抱川稷還一斗以小米三升代納事,代捧旣有朝令,分付道臣,詳探民情,一依準折代捧。抱川所在守禦廳屯田,混同疊徵於屯田外元帳付之地,今年收稅,比常年加爲一錢四分事,非屯田而疊徵於元帳付,已是法外,荒年收稅之加倍於常稅,亦係民弊,分付該道·該廳,卽速釐正,該屯監,亦令照法勘處,何如?上曰,依爲之。出擧條履素曰,陽智等兩邑御史鄭東觀書啓中,勅需米租已捧者外,依他還上例,分數停退,或以錢代捧,待明秋還作本色事,繡衣雖以民情爲言,勑需設置,法意至嚴,一有闊狹,後弊難言,此則置之。陽智縣守·摠兩營屯穀加升之弊事,旣云襲謬,分付各該營,嚴治屯校,各別禁斷爲宜。龍仁縣糧餉屯濫稅事,旣付本邑,收稅上納,則濫徵之弊,責在本邑,嚴飭本邑,從實收捧之意,分付道臣。軍保米代錢之一錢二錢加徵事,竝雜費一斗價之爲四錢,乃是定式,則科外加斂,極爲驚駭。分付道臣,嚴査還徵,分給保民,仍又曉喩民間,俾無加納之弊,何如?上曰,依爲之。龍仁保錢加捧事,誠有是弊,如許守令,小則營門決杖,大則拿罷,焉敢逭乎?其委折令道臣査實狀聞,可也。出擧條履素曰,果川等三邑御史李肇源書啓中,果川·龍仁·振威還米以太代捧事,蠲恤條件中,最初頒下者,營邑自當量宜詳悉擧行,此則置之,何如?上曰,依爲之。出擧條秉模曰,御史鄭履綏書啓中還穀石代云云,似指單代,而準折之法,昭載法典,繡衣以按法之任,有此法外之論,恐非小失,罷職,何如?上曰,他大臣之意,何如?濟恭曰,繡衣體重,雖施問備,其罪名不輕矣。憙曰,臣意亦然矣。履素曰,雖出於目下民願,而還穀法意甚重,右相請罷,恐不爲過矣。上曰,右相之言亦然,而封書中旣有條陳·已施外加施之事,繡啓設有生疎之失,容有可恕,領府之言,好矣。爲先從重推考,可也。出擧條仍命書榻敎曰,御史鄭履綏,從重推考。致中曰,衿川縣監洪景厚,災政專委鄕所,抄戶亦多不均,治道役價,或有中間消瀜,將帖絡續,實爲貧民之弊爲辭,爲先罷職,令該府拿問處之,何如?上曰,爲治則不至未瑩云,而些少錯誤,非不知之,此時此邑,難付生手,姑爲勿論,以待來頭勤慢處置之地,而更或泛忽,又何顧藉?當施加倍之律,以此嚴飭,可也。出擧條致中曰,安山郡守趙鎭完,邑務多滯,民情阻隔,一郡之致怨,此爲大頭腦,以災政不足軫恤,稅納不免白地,至以安山之民,不如無倅,怨聲流播,隣境代憫爲辭,爲先罷職,令該府拿問處之,何如?上曰,曠官非渠之罪,此亦勿論,以責來效,可也。出擧條仍命書榻敎曰,安山郡守,今日政,以海西守令中相換。又命書榻敎曰,畿邑守令有闕之代,皆令今日政差出,待下批使之當日辭朝。致中曰,富平府使康命吉,通津前府使金履容,漣川前縣監金養直,朔寧前郡守康命吉等不法之罪,大臣旣已論列,已有嚴處之命,臣曹不必更爲回啓。坡州牧使趙宅鎭,抄戶循私,官需取怨,合施譴罷爲辭。長湍府使李鎭翼,吏奸莫察,民訟輒滯,抄戶則專委吏鄕,俵災則未免乾沒,衰老之政,昏憒之治,終難責之以災歲字牧之任爲辭。兩邑守令,竝罷黜,令該府拿處,何如?上曰,依爲之。別無更問之事,拿處則勿論,而趙宅鎭之瑣姻招謗,尤爲可駭,施以不敍之典,可也。出擧條致中曰,陽城縣監權䘩,政旣柔善,不能束濕,修改斂錢,大取民怨,俵災抄戶,怨咨載路,恩綸未頒,一境之民,莫知停代之特恩,全不事事,觸處憒憒,合施譴罷爲辭,令該府拿處,何如?上曰,依爲之。出擧條致中曰,果川縣監金履裕,治務終欠振勵,而病或妨事,捧糴不無奸弊,移轉代錢,不能察飭爲辭,爲先罷職,令該府拿處,何如?上曰,此亦與衿川無異,難付生手,今姑勿論,更責來效,可也。出擧條致中曰,楊根郡守尹行醇,柔善太過,奸細舞弄,俵災之際,該吏偸手爲辭,爲先罷黜,令該府拿處,何如?上曰,柔善雖難責之於剸理,此時邑倅,迎送可悶,渠若着念改圖,豈不愈於新叨生手乎?今姑勿論,繡啓諸般條件,更令道臣詳査狀聞,可也。出擧條致中曰,安城郡守曺允植,以猾校用私,民受其害,綸音晩頒,還上濫捧,執災過削爲辭,令該府拿問處之,何如?上曰,此亦有所幹之所重,更觀來頭勤慢爲可。至於綸音之晩頒,亦非渠公然曠官,今姑勿論,可也。出擧條致中曰,仁川府使李衡弼,南陽府使李翼鎭,陽川縣監沈公燁,交河郡守丁載運,豐德府使李文爀,楊州牧使韓光近,竹山府使柳仁喆,廣州府尹徐美修,水原判官鄭東協,振威縣監吳在斗,龍仁縣監徐理修,加平郡守柳得恭,永平縣令朴奎淳,抱川縣監趙重鎭,驪州牧使柳焵,利川府使南寅老,陰竹縣監尹命基,陽智縣監洪旭浩等,或有治聲,而別無優異之績,或有疵政,而亦無顯著之罪。金浦前郡守兪漢雋,則前已被勘,竝置之,何如?上曰,依爲之。徐美修之以家爲官,不念瘝曠,苟能小心,寧或若是?爲先從重推考,可也。出擧條致中曰,高陽郡守王道常,御史丁若鏞以爲,吏憚民懷,行路稱誦,洪樂游以爲,抄戶從實,俵災無怨,蔡弘遠以爲,志欲殫竭,糴有譽聲,三度繡啓,俱是純褒,合有褒賞之擧,施以陞敍之典,何如?上曰,依爲之。出擧條庠曰,平丘察訪池日賓,以驛貢不停,有違朝令爲言矣。事當査實論罪,令該府拿問處之,何如?上曰,依爲之。出擧條晉賢曰,御史書啓,自有格例,而御史鄭來百,書啓紙樣,旣異常格,職名亦不書塡,且多誤字,殊涉未安,推考警責,何如?上曰,依爲之。出擧條履素曰,卽見喬桐俵結摘奸史官曺錫中書啓,則喬桐前府使許,去後醜謗,尙多嗤點,衙客之勒娶富漢,寵吏之橫侵漁商,船材發賣五百兩之歸於私用,裨鄕賣帖四百兩之稱以貸用,屯稅軍錢之盡爲消融,許多罪犯,萬萬痛惡。似此貪婪不法之類,不可尋常處之,令該府各別嚴覈,施以當律,其所入己之數,一一徵捧,可以會錄者會錄,可以出給者出給。喬桐昨年停退大同米三百餘石仍停事,事係惟正之供,有難自下闊狹,已因畿狀而防塞,此則置之,何如?上曰,依爲之。許事,可謂罔赦,寧邊之後,更何敢張蓋臨民,而因其乏人,不得不點下,則渠亦有人心,寧忍於昨年喬桐,爲貪饕不法之罪乎?此等之類,若不嚴處,何以戢他?爲先令該府拿來嚴囚,捧口招以聞。本邑昨年大同事,限麥秋停退,可也。出擧條仍命書榻敎曰,喬桐前府使許,令該府拿來嚴囚,捧口招以聞。履素曰,賙賑事,道臣·帥臣,必有料量,第加申飭,俾無一民失所之歎爲宜。各營身保米代錢濫捧事,三斗代納,果爲一兩二錢,而此外所謂情債後錢等名色,不可不添捧,史官恐未審察而然。江都留餉米代錢之濫捧,亦似爲色落條,而無論如此如彼,更爲嚴飭,爲好矣。上曰,依爲之。出擧條履素曰,卽見楊州·廣州俵結摘奸史官具得魯書啓,則北漢城內居民流散事,石角之地所仰哺者,卽城餉收捧時如干賣買之資,而今年捧留本邑,此路已塞,散而之四,其勢誠然。畿民例所受還上分數停退各邑捧留耗條,令該廳量宜分還,以爲接濟之地。楊州前郡守李忠佐事,武斷鄕曲,萬萬駭痛,令該府拿問勘律。思陵前參奉鄭運耆,斫木發賣,簽軍受賂,鄙屑之習,不可無懲,亦令該府拿問定罪。廣州山城寺刹許多弊瘼事,聞極可駭,保障重地,設置摠攝,積峙軍器,統轄緇髠,法意何等嚴重,則官府吏胥之如是侵漁,漸至凋殘,是豈成說乎?嚴飭該道及守禦廳,一切禁斷,俾有蘇革之實效,而如是申飭之後,若有復循前習之擧,則該府尹,各別嚴勘爲宜。分院稅米事,徐俊輔所啓中,已爲論列,不必更爲稟處,而匣燔罷後,匠人失利事,當初禁防,蓋出於去奢侈之聖意,則今不可更設。且況匣燔名色之出,不過數三十年,則匣燔之前,匠人亦爲聊賴,今何敢以此稱冤乎?此則置之。木物收稅事,誠如史官之言。無論大小材木,自分院一一收稅,以爲燔造所用,法意卽然。此則歸於消瀜,而近處私山,一倂斫伐,寧有如許道理?嚴飭該院,俾無敢如前襲謬,而此後若有似此弊端,則該官員各別論勘,員役施以刑配之典爲宜。還上隣族徵事,果爲平民切骨之瘼。若或指徵無處,積逋未了者,亦不可一例防塞,而至於面任之多數受還,貽弊村民,不可不各別嚴飭。此則分付道臣,使之嚴飭各邑,何如?上曰,依爲之。其中分院匣燔事,初無設禁之朝令,則今稱設禁云者,抑何委折?問于該院,若以去夏筵敎之語及匣燔之侈靡,認爲設禁,則此則不然。無論匣燔例燔·但當禁其侈靡,省其功力而已,以此意令該院都提擧知悉,而本事旣上聞之後,宜有一定之式,此後奇巧之制,一切嚴禁,可也。出擧條履素曰,卽見楊州·廣州俵結摘奸史官徐俊輔書啓,則楊州抄戶,以簡爲主,隨其面之大小,災之淺深,抄出其最可矜者,加數添入事,二十餘面抄戶之際,難保其一一無漏,分付道臣,更加査實,不得不加抄者,量宜加抄爲宜。各陵寢修改時,楊州檜巖·古州內等面民結,先收錢一兩五錢,以會減儲置米還給,而所謂還給,從重消融,便同民貸,且不還給,此後以儲置米取用,先爲斂錢之弊,永爲禁斷事,莫重陵役,旣以儲置會減,則斂用民結,已極苟且,畢竟又不還報,事尤可駭。分付道臣,斂錢一款,嚴加禁飭爲宜。陵幸時分辦雜物,逐戶斂錢,道臣巡審,亦有此弊事,幸行時分辦雜物,雖微細之物,皆以儲置米會減,則楊州之斂錢民戶,固已可駭。道臣巡審時謬例,尤不可不嚴禁,分付道臣,卽爲矯革爲宜。楊州龜旨·禿音兩面所在馬位田畓,因賭地之不爲減數,尙未收穫,自兵曹量宜減給,此後則一從年事,從實執卜事,荒年收稅,惟正之貢,尙且裁減,馬位雖重,必欲依前收稅,實是行不得之政。分付該曹,量宜減給,俾卽收穫,此後則一從年事,從實執卜爲宜。平丘·雙水兩驛兵曹馬仍把之貰,轉成痼弊,此後如式交替,或有不得已仍把之時,則貰價量宜酌定。雙水驛吏,願立爲二匹,而平丘驛,無吏願立,雙水一匹,使平丘分當事,兵曹馬之仍把兩驛,願立之或有或無,俱爲弊端,分付道臣,從便釐正,俾杜爲弊之端爲宜。楊州戢盜之政,爲慮校卒之爲弊,譏詗則便卽撤去,捉賊則專不懲治,別加禁飭事,擾民之禁,戢盜之政,不可偏廢,分付道臣,更加申飭,嚴束校卒,着意詗察,閭里侵擾之弊,亦爲察飭爲宜。廣州分院次知六面火田稅摠過徵事,已收稅處,雖難一一還給,未收稅處,分付該院,從實減給爲宜。廣州吏逋,最爲痼弊,倉中分石,尤極痛駭。刻期徵捧,照律嚴繩,此後以斗分給,以防分石之弊事,逋吏之律,載在法典,分付道臣,嚴飭徵捧,如律勘處。至於分還之以斗以石,例之久近,弊之有無,有難的知,亦令道臣詳査釐正爲宜。訓局屬龍津倉屯民受還小豆,以相當穀準折代捧事,從願代捧,旣有朝令,分付該營,依外邑還上例,從民願準捧爲宜。分院火田所在退村等六面,刈柴價家戶米,斗斛過大,斛上高峻,一斛所納,幾至一石又半,窮殘逃躱之戶,徵隣徵族,呼冤狼藉,每歲當捧實戶,令地方官修成冊,報于分院,所捧斗斛,亦依本邑例釐正事,虛戶徵隣,大斛濫捧,俱係民隱,分付道臣,往復該院,卽速釐正,仍爲定式爲宜。守禦廳將官,差汰頻數,爲弊甚多,殿最射講居不者,勿卽輒汰,依京營例,更令肄習事,殿最射講居不人之汰任,乃是法典,中間爲弊之端,帥臣自當察飭,此則置之爲宜。廣州許多軍保,黃口老除之類,無一得頉,其在重保障之道,宜有減額事,黃口之當頉未頉,朝禁至嚴,保障重地,軍額減數,不可輕議,分付道臣,嚴飭邑倅,當頉之類,一一査頉代定,俾勿如前爲宜。慶安驛站,以其稍迂大路,使星之行,不入驛站而入店舍,使本驛出站,爲弊多端,店戶漸縮,大小使星,竝令依例直入本驛,出站之弊,永爲禁斷事,出站之爲弊,姑無論,使星之行,不入驛而入店,事體誠極未安。分付道臣,申明舊制,大小別星,皆令入接於驛站爲宜。松坡鎭守廳倉穀納糴民人輩,或稱守廳倉壯營穀,年前楊州·砥平屯穀給,代以山城穀劃給收稅,則初無毫分干涉於壯營,而倉屬之公然憑藉,監色之不能禁止,萬萬可駭。斗斛色落過濫之說,亦有所及聞事,憑藉他營,變幻事實,欺脅愚民,過濫徵捧,究厥所爲,萬萬痛駭,不可棍治而止,當該新舊監色,竝令攸司捉來,嚴刑定配,分付道臣,更爲申明曉諭於納糴民人等處爲宜。松坡倉分還,置近地大面,而勒換於數百里外,自明年無論遠近,平均分給近倉處,仍納本倉,遠面則納于山城,斗斛色落,一依山城例爲之事,舍近面而授遠面,糶糴往來之際,爲弊必多,分付帥臣,量其遠近,均排移分,俾除此弊,色落斗斛,亦依史官之言施行事,分付,何如?上曰,依爲之。出擧條履素曰,卽見衿川·廣州·水原治道摘奸史官鄭文始書啓,則衿川所劃災,爲一百五十一結,而本縣災摠中流來災爲九十結零,而其中十八結,吏鄕潛自偸食事,災結法意,何等嚴重,而吏鄕之偸食,若是狼藉,邑倅之矇不致察,誠爲可駭,而纔因該縣御史書啓,自該曹回啓論勘,該縣監論罪一款,今姑置之,當該災結偸食鄕色等,分付道臣,照法嚴繩,偸食災結十八結,使之還錄爲宜。衿川縣留庫稷之擅自加分,換名作租事,還穀之擅自加分作租,誠極駭然,令道臣詳査釐正爲宜。衿川縣免稅條一百三十二兩加捧,勅需米每斗五錢式執錢那移貸用事,免稅條之加捧,勅需米之那移,大是法外,竝令道臣嚴加査究,更爲狀聞後稟處,何如?上曰,該縣監初則欲爲勿論,史官書啓中俵結一事,論列之後,無論不察與否,其在國法,不可勿問,令該府拿問査實,以爲勘處之地,可也。出擧條履素曰,今番歲幣方物下去時,沿路貽弊與否,發遣本司郞廳,一一摘奸,則郞廳,李熙燮手本內,以爲畿內以京中雇馬載去,與差使員下屬,無所管攝,故別無弊端。自金川至中和,金川郡守以差員領去,而所謂募馬等牌捧錢三十七兩於各站馬夫等處,以爲差員下屬人情酒食之費云。方物差員,則遂安郡守,自金川領去,而又捧十兩錢於馬夫等處,以人情分給差員所屬,中和以下,則都差使員肅川府使,差使員祥原郡守領去,而兩差員下屬輩,各捧四十兩錢於各站馬夫等處,外此使行過去時,廚傳等節,無一爲弊之端云矣。向來飭敎何如,而差員之不能檢察,致有情債之潛相與受者,極爲可駭,竝令該府拿問處之,何如?上曰,依爲之。待畢捧糴,令道臣報來後拿來事,分付該府,可也。出擧條仍命書榻敎曰,歲幣差使員肅川府使徐有龍,祥原郡守崔廷岳,遂安郡守朴思弼,金川郡守李命瑀,竝待畢捧糴,令道臣報來後拿處。履素曰,此忠淸左右道摘奸本司郞廳柳春源·李宜秀手本也。以爲綿布勿拘分數,便宜分等停代事批旨內,書付坊曲,民皆聞知與否一一採探,則各邑擧皆書付,無一夫一婦不聞不知之弊,而其中大興·藍浦·槐山等曉諭之節,與他邑別無異同,民皆聞知,而大興·藍浦眞諺書付,不及於坊曲諸處,只於各面,各付一張,比他邑差有少欠,槐山則無一張書付於通衢店幕爲辭矣。三邑曉諭之說,雖曰與他邑別無異同,大興·藍浦,則眞諺書揭,只及各面,不及於坊曲,槐山則通衢店幕無一張,朝令之安敢若是慢忽?三邑守令,竝令該府拿問,從輕重勘處,何如?上曰,更觀前頭勤慢竝推考,槐山郡守李英敎,爲先從重推考。當該道臣亦爲推考,可也。出擧條仍命書榻敎曰,大興郡守柳烇,藍浦縣監申在德,推考。槐山郡守李英敎,爲先從重推考,當該道臣,亦爲推考。履素曰,銓法以格例爲重,而日前以通淸事,下詢於政廳也,長亞堂俱爲赴政,而乃以參議不參政,不得通淸爲對云,殊未知其何所據,而有此彌縫之對也。大凡政例,無論堂上堂下,通淸孰非判堂之所主張,而在昔銓郞薦擬之時,堂下通淸,與銓郞可否,堂上通淸,與三銓可否,若無銓郞·三銓則不得通淸,故雖有三銓·銓郞掌通淸之說,其實則判堂皆主之矣。旣罷銓郞之後,無三銓不得通之規,自歸竝罷之科,名以通淸者,判書如前主之,而佐貳中一人同參,則諸般通淸,無所拘礙,只爲簡通於未赴政之僚堂者,此實先朝庚申罷銓郞後不易之政格也。今於郞選法革罷之後,只當遵守庚申後已行之政格而已,參議之不參政,有何拘礙於通淸乎?違越格例,奏對不審之失,不可置而勿論。吏曹判書李致中,罷職。此後則一遵庚申之後格式,判書赴政,而參判·參議中一人同參,則大小通淸,依例爲之之意,申明分付,何如?上曰,伊日入稟兩堂,均有所失,判書·參判竝推考,煩稟承宣,亦爲推考,可也。出擧條仍命書榻敎曰,初七日吏曹赴政,判書·參判竝推考,煩稟承宣,亦爲推考。頤之曰,三南方物物膳,最尤甚六邑,限明秋,尤甚十二邑,限麥秋停免事,恩綸已爲頒下矣。尤甚處,自當奉綸音擧行,而至如之次營邑之湖南監營·左水營,嶺南之左右兵營及湖西監營之稍實地方,固當依例封進,而三南道臣,皆以之次營邑餘數,自下分排於殿宮進上,惶悚不敢云,此等處封進,何以爲之乎?上曰,三南無論三等邑,除留本道可也,出擧條頤之曰,明年陳賀別方物,當自禮曹稟旨,知委於三南道臣,而監營方物中,或有自尤甚邑地方所在兵水營造成物種,則監營取來造成,以爲封進事,分付三南道臣·統帥,與他閫帥,不可比同,依道臣例,一體封進,亦合事宜,故敢此仰達矣。上曰,依爲之。出擧條命致中讀嶺伯狀啓慶山等三邑罷黜事。上曰,後爲者亦安保其必勝於前倅也?是可悶也。致中曰,今則蔭官中無可爲之人矣。上曰,今番御史中,以了了者差送可也,而亦勿拘常格也。命書榻敎曰,對讀官朴命燮外任代,司僕正蔡弘遠爲之。命退,諸臣以次退出。
甲寅十一月十六日午時,上御重熙堂。京畿監司入侍時,右承旨李晩秀,假注書李允謙,記注官金良倜,記事官吳泰曾,京畿監司徐龍輔,以次進伏訖。龍輔曰,道內各邑穀簿,自來不敷,雖在常年,每患不足,而況當災歲,除各穀停退條,則當捧之數,轉益減縮,春後接濟,實爲罔措。在前如此之年,各衙門各軍門屯穀上納者,執留本邑,租每石二兩,雜穀每石從市直,給價貿取,以補還賑,便成已例。今亦依前例執留貿用之意,知委列邑,而至於守·摠兩營屯穀,旣有向來守禦使筵稟,故今方往復該廳,計邑還送,而若其年事最歉,穀簿最少之處,來頭還賑之資,拮据無策,該廳支放,不患無變通,仍前貿用,實合事宜,故敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
夜五更,流星出北河星下,入巽方天際,尾長二三尺許,色白。
李儒慶啓曰,明日常參·經筵,取稟。傳曰,停。
李儒慶啓曰,來二十一日輪對日次矣,敢啓。傳曰,爲之。
金啓洛啓曰,來二十一日朝參日次矣,敢稟。傳曰,停。
洪仁浩啓曰,執義徐有沂,下諭後過限不上來,依定式遞差,傳旨及禁推傳旨,捧入之意,敢啓。傳曰,禁推分揀。
傳于金啓洛曰,侍衛軍兵毛具。
傳于李儒慶曰,讀券官沈煥之有頉代,行副司直李時秀爲之。
傳于李儒慶曰,坡州牧使李吉培下直,長弓一張,長箭一部,片箭一部,筒兒一箇賜給。
黃昇源啓曰,未下直守令當日辭朝事,命下矣。長湍府使申暹,時在水原地云,何以爲之?敢稟。傳曰,今姑改差,令該曹口傳差出,待下批當日辭朝。
吏曹口傳政事,以申光輅爲長湍府使。
傳于洪仁浩曰,科次入侍。
傳于洪仁浩曰,今日抄啓親試應製李東萬一人外,皆無合作,勿施,七月朔親試,更於明日待令。
傳于金啓洛曰,三明日次對,進定於明日。
金啓洛啓曰,明日次對,兩司堂上當爲進參,大司憲閔台爀,待開門牌招,除在外·傳旨未下外,持平鄭魯榮,一體牌招,何如?傳曰,允。
洪仁浩啓曰,抄啓文臣親試,明日爲之事,命下矣。處所以何處爲之乎?敢稟。傳曰,便殿爲之。近因民事,久未爲之,此亦旣始之事,豈可間斷?七月朔課講,明日同爲事,分付。
洪仁浩啓曰,明日課講何承旨進去乎?敢稟。傳曰,都承旨進去。
以慶尙監司趙鎭宅狀啓,尤甚邑進上停免物種及各邑封進物種區別成冊上送,令該曹稟處事,傳于李晩秀曰,昨日備堂擧條,有下批者,此狀啓還下送。
黃昇源,以吏曹言啓曰,因安邊居生員朴潭上言,受業師故典籍吳準聖門徒中,文科二人,生進五人,願蒙加資之典事,本曹回啓內,遠外之事,有不可準信,令道臣査實報來後,稟處事,允下矣。卽接咸鏡監司金華鎭所報,則安邊居前察訪李敬臣,生員吳鎭奎,生員朴潭,文川居進士朴師燮,高原居祥雲察訪金載聲,永興居進士姜昌輔,進士鄭芝春,俱爲吳準聖門徒的實云。似當依法典贈職,而事係恩賞,上裁,何如?傳曰,依法典許施,可也。
李儒慶,以兵曹言啓曰,禁軍來春夏等都試,政府及本曹,連因有故,不得設行,今已過時矣。在前如此之時,有仍停都試代行祿試射之例,今亦依此擧行,何如?傳曰,允。
李儒慶,以承文院都提調意啓曰,交易咨文,纔已出來矣。禮部回咨,依例撰出,正書安寶後,定禁軍騎撥,下送于使行所到處,使之同爲齎去,何如?傳曰,允。
金啓洛,以備邊司言啓曰,卽見左副承旨洪仁浩所啓,則以爲金虎門外乘轎女人,稱以訴冤,至於露面遮道之擧,闕門之外,雖非內兵曹所管,而係是門外至近之地,申飭兵曹,使之禁斷爲辭,而批旨內,令廟堂指一定式草記,此後犯者,當該不禁之人,定律勘處可也事,命下矣。金虎門外,乃是北部字內,凡有申飭,例皆分付當部,而部隷旣不長時待令,則有難隨卽禁斷,禁府當直,旣在金虎門外咫尺之地,考喧禁亂,又是金吾之任,此後此等之類,使當直禁斷,揆以法意與事勢,庶不相礙,以此定式,如是之後,不卽禁斷之當該都事,施以罷拿之典,何如。傳曰,允。
金啓洛,以備邊司言啓曰,大司諫朴基正上疏批旨,有令廟堂草記稟處之命矣。取見其疏本,則以爲,近聞京江米商輩,或有貿穀於湖海諸處,而爲盜所劫,空手逃還者有之云,嚴飭諸道,凡係譏詗之方,從長措處,仍以戢盜能否,不獨爲陞黜之課,或啓聞論賞,或就事請罪,則庶可爲禁暴通商之本意。且關北之民,每當歉歲,旣無以穀資活之道,則必以馬與布,南來轉換,而歷路皆有防禁,或有空然奪取,空手而歸者。曾於癸卯之歉,因道臣筵達,商賈之納稅營門者,一竝蠲免,行旅之搜檢各驛者,亦令姑罷,北民賴此全活,而又値救荒之日,限麥秋弛令之地,恐合事宜。若其賙濟之方,則只以本道穀物,分排還賑,必有不足之慮。北關差需穀一年應下爲九百餘石,而年前留庫折米,爲一萬四千三百石零,六鎭諸邑,實多斂散之弊,就其中量宜除出,付之還賑,則在北民無異空得,支差之節,亦無不足之慮爲辭矣。米商被盜之說,傳聞不一,而前後申飭,非止一再,則反爲關飭,反有屑越之慮,更觀諸道擧行之勤慢,另行黜陟爲宜。北關商稅蠲免事,果有年前已例,而行狀之法,搜檢之節,意自嚴重,有難任其蕩然,作爲歉歲應行之例,該營事勢,似亦有掣礙之端。至於賙濟穀物,則道臣纔已狀請,準數許劃,不必犯手於差需之穀,此兩條,竝姑置之,而無論馬與布,輕價勒貿之弊,各別嚴飭,還穀不足之處,則差需斂散條,亦可以添補排巡,從便擧行之意,分付道臣,何如?傳曰,允。
李晩秀,以漢城府言啓曰,卽聞前捕盜大將申大謙,將欲移葬其父於北部末屹山禁標內云,故極爲驚駭,發遣部官及本府書吏,嚴飭禁斷矣。卽接該部都事鄭有淳所報,則申大謙,已開金井,多般嚴飭,而終不回聽云。禁標內犯葬,明有朝禁,則身爲朝官,不有禁令,至欲入葬,揆以法紀,極涉痛駭。其罪狀,令該府拿問嚴處,犯葬一款,仍爲防禁,何如?傳曰,允。
金啓洛,以訓鍊都監言啓曰,標內禁葬,自有法典,而前兵使申大謙,本局字內延曙近處,移葬其父,渠以朝仕之人,禁山犯葬,極爲駭然。其罪狀,令該府處之,何如?傳曰,允。
洪仁浩,以左邊捕盜廳言啓曰,從事官李㙉,受由下鄕,身病猝重,不得上來,本廳劇務,不可久曠,改差,何如?傳曰,允。
洪仁浩,以義禁府言啓曰,慶尙監司趙鎭宅狀啓內,軍威縣監李義和,爲先罷黜,其罪狀,令攸司稟處事,判付內,令該府拿來,嚴問捧口招事,命下矣。李義和,時在任所云,依例發遣府羅將,拿來,何如?傳曰,允。
掌令洪克浩,校理任希存,副校理尹益烈·南履翼,正言安廷善·李東冕,修撰安策·嚴耆,副修撰韓用鐸啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,乃止於近島黜置,揆以邦憲,已爲失刑之大者,豈意向者,遽有出陸之命?不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也?危逼聖躬之如此賊,而有此內地之移置也?當初殿下之不忍置法,姑從此律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,㦧毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然。今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也,決矣。請黜置罪人鄭致達妻,亟令王府,夬正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·弘之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,七字刀割逆節及今益彰,擧國臣民,腐心之恫,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,罔念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素,而指敎有自也。然此獨猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,一行刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之決案,揆以邦憲,焉逭天討,而當律未施,陰誅先加,輿情去而愈菀,國論去而愈激,而向者院相之敎,大有不然者,雖以逆積·賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆追施孥戮之典。答曰,不允。
掌令洪克浩,正言安廷善·李東冕啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日所犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服,又以爲,如欲殺之,則速出斬之等說,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛漫同參於啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理。李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今推究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤矣。及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來,所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆戴之間矣。夏賊之外,豈復有夏賊,而今者賊恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮亘萬古所無之窮凶劇逆,而得保首領,臥斃牗下,朝廷之刑政紊矣,神人之憤鬱深矣。古今天下,寧有〈是〉耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,八字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿循例爲奴者,揆以邦憲,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是入域臣民歡忭蹈舞之辰,而噫彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故。潛藉逆復之姻婭,六字刀割與同之說,旣已遲晩,二字刀割他日之計,明白納招,甚至於干涉善復,自知當死之供,吐實於平問下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,顯戮亟行矣,奈之何纔到湖界,旋從迂路,初則領付本鄕,末乃移配近島,殆若量移者然。義理自此晦塞,亂賊無所懲畏。思之及此,寧不大可憂而大可懼者哉?請梟示罪人明謙,正刑罪人以謙,亟施孥戮之典,逆復庶子好石,亟施處絞之律,荐棘罪人時偉,設鞫得情,夬正王法。遲晩罪人宇鎭捧根脚,快正王法。柳星漢,疏語之窮凶,情節之陰慝,諸臣箚啓,亦已槪論,今以其疏中逆心之呈露,凶言之悖慢者言之,最是上款講學之說,而特以聖懷之不忍提到,諸臣之不敢語及,近日疏啓,每多隱暎爲辭,糢糊爲說,此固出於體聖上茹痛之懷,有不忍言,而以其不忍而終於不言,則將何以明凶徒詬天之逆節,解中外然疑之群情乎?臣等請和淚泚筆,冒死陳之。昔在戊寅復講之擧,實爲群凶浸潤之階,當聖壽倦勤之餘,請十年已停之講者,此魯·禧諸賊,綢繆之凶計。自是以後,托講義而引喩者,罔非媒孽之凶言,結奧援而交煽者,皆是譖構之凶謀。究厥禍機,是爲關捩,此固聖明所以不忍聞不忍言者也。今日廷臣,苟有秉彝,孰不恫凶賊之設計,悲殿下之茹哀?語到講筵,輒增聖慕,雖以告朔之義,時有開講之命,凄惋之玉音,不禁於由中,掩抑之玉色,難制於見外,登筵諸臣,亦皆仰覩者,今此星漢,一筆句斷,謂之以微意·單辭顯斥,歸之於因噎,終身孺慕之聖孝,國人所悲,而星漢則少無慽意,廢讀蓼莪之常情,門人猶然,星漢反肆懟筆,蓋緣造言誣逼,自是衣鉢相傳,逮至當宁潛悳之初,幾年此輩煽誣之說,何所不至哉?一脈種子,尙不知戢,窩窟根柢,旣久且蘊,必欲力抗君父,謀危宗社,根株未鋤,枝葉更繁。始售於戊己之間,終成慘變,更熾於乙丙之際,自就芟夷。及至近年夏·恭顯投凶書於內,瑮·復暗逞凶圖於外,蚓結蛇蟠,種下生種,式至今日,又有星漢,渠輩亦一臣子,何乃悖逆至此?又若下款兩條之說,自前文武率榜動駕之日,新恩之前導,每許倡夫之後隨,非今斯今,古例卽然,其所爲說,不足多辨,下款女樂之云,向日燈夕,各營將臣,果有游衍張樂於壯營馬園之事,而壯營處所,旣在闕門之外,馬園基址,又是營後之地,距闕旣遠,在營又僻,則渠亦有耳必聞,有目必見,旣無近似之事,寧有流傳之言,强稱禁苑之遊,做出女樂之說,抑勒矯誣,誑惑疑眩,是誠何心?其亦叵測。究其旨意所在,架虛鑿空,指無謂有,一言一事,惟以厚誣聖德爲計,惟我聖明之恒抱至恫,無樂千乘,在法應行之朝賀,尙多權停之特敎,則聖意所在,孰不仰揣,而敢爲是言,譸張傳播,紹述乙丙諸賊舊套餘論,何其無倫不道之甚?一至此極,今臣等所論,只就其疏中所言而言耳。又聞星漢,自有玆事,不少追訟,全無悚蹙之意,惟肆忿毒之氣,居家對客,詬罵天日,指斥乘輿,凶言悖說,罔有紀極,聽者俱存,焉敢誣也?雖以渠之私書見之,其辭意之絶悖無嚴,節節彰露,則此在渠,已是承款之斷案,而日前臺啓,添入措語,俱出傳說之眞的,而酌約說去,鶻突爲言,猶未免墨抹還下,誠爲無前之擧,聽聞所及,莫不駭惑。固知聖意,在於包荒,認賊爲子,反累聖德,臣等竊爲之慨然,繼以憂憤。公疏則專事誣悖,私室則敢逞凶毒,言言逆腸,事事凶肚,昔之汝立,今之夏賊,俱萃一身,萬剮猶輕,而又況九宗之佯狂,實爲此賊之眞贓,人或癲狂,則終身廢棄,而噫彼九宗,抑何心腸,不顧終身之棄,佯作癲狂之狀,從前佯狂之類,除非負罪於罔赦,圖生於必死,欲掩一世之耳目,欲延一時之性命,則豈有出此計者乎?其甘心死黨,極意規避之跡,綻露無餘,則星·九兩賊,可謂一而二,二而一者也。綢繆之情節,不問可知,譸張之根柢,尙今未覈,如此而尙何望亂賊之知懼,黨與之鋤治也哉?請柳星漢設鞫嚴問,期於得情,夬正邦刑。噫嘻,痛矣。亂臣賊子,從古何限,而豈有若九宗之窮凶極惡至妖絶㦧者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參訂明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莽·卓之所未常有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫彼星賊之凶疏,聞之者無不心寒而膽掉,見之者皆欲手礫而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之奮惋,固不可言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
掌令洪克浩啓曰,噫嘻,痛矣。柳師文之罪,可勝誅哉?渠以極逆之父,惟當畏死縮首,恭俟當律之不暇,而乃敢偃息城闉,延攬人客,不小畏蹙,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,罔有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子凶肚相連,逆節世襲,平日怨國懟君之心,弸結于中,愈往愈肆者也。且其子凶疏之構成也,敢曰在家不知,其子悖說之噴出也,亦是自有所受,則此賊父子窮凶情節,不可一日容貸於覆載之間也,明矣。其子星漢,旣有府院鞫問之請,則其父師文,不可不竝施嚴鞫,而乃者天網太恢,遽下疎放之敎,國法之隳壞,已無可言,而輿情之憤惋,去而益激。請亟寢秋曹罪人柳師文放釋之命,仍令王府,設鞫嚴問,期於得情,快正王法。新除授持平具文行,時在忠淸道報恩地,請斯速來馹上乘事,下諭。答曰,不允。下諭事,依啓。正言安廷善·李東冕啓曰,罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未免究覈,未及承款,王章莫伸,輿憤莫洩。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬䂨,不足以懲其罪,孥之戮之,在法當然。凡係祖宗朝金科玉條,猶或隨時變通則今此追孥之禁,自近年斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之典,其將不施乎?罪在罔赦,事關後弊。請逆賊尙魯亟施孥戮之典。星漢之凶言逆節,綻露無餘,擧國臣民,莫不沬血致討,其父師文,苟有一分嚴畏之心,則所當屛息縮伏,覓死不得,而渠敢偃處城闉,延接人客,此已萬萬痛惡,而詬天罵日,凶言悖說,罔有紀極,梟音益肆,狼毒愈狠,至登諫長之陳疏,繼有法府之捉囚,凡今日含生之倫,擧切驚痛憤惋,誓不與此賊父子,共戴一天。秋堂之疏請移鞫,亦可見嚴國法討亂賊之義,而不惟不賜允從,乃以先問師文,不但顚倒爲敎,此賊之指斥乘輿,公肆詬罵,又出於星漢未伏法之前,則其父子同惡,讎國怨天之狀,愈可見矣。星漢請鞫,旣有府院合啓,師文竝鞫,尤是擧國同聲,而不意全放之命,有若疏釋者然,國體之隳壞,已無可言,輿憤之轉激,去而益甚。請亟寢秋曹罪人柳師文放釋之命,仍令王府,設鞫嚴問,夬正典刑。答曰,不允。
甲寅十一月十七日辰時,上御弘化門。館學儒生頒夻試取入侍時,行都承旨黃昇源,行左承旨沈晉賢,右承旨李晩秀,左副承旨洪仁浩,右副承旨金啓洛,同副承旨李儒慶,假注書李允謙,記注官金良倜,記事官吳泰曾,檢校直提學徐有防,原任直提學徐鼎修,原任直閣尹行恁,檢校直閣南公轍,讀券官右議政李秉模,參考官行副司直金載瓚·李時秀,行大司成李家煥,對讀官兵曹參知朴宗甲,吏曹參議韓晩裕,副司直李相璜,吏曹正郞閔師宣,司僕正蔡弘遠,以次就位訖。上曰,儒生催促入場也。有防曰,南作門則儒生輩一邊入門,一邊來到,而門路狹隘,故爛其盈門,尙多未入者矣。上曰,北作門使之快解事,宣傳官出傳,可也。上曰,試官行禮。引儀唱試官以下行禮訖。秉模進前曰,侵早臨門,聖體,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,事過後當有處分,注書鄭文始斯速入來事,分付,可也。賤臣承命出傳。命有防書儒生親試表題,擬周大人進衆維魚矣實維豐年之占。有防宣敎訖。上曰,下直守令入侍。出榻敎賤臣承命出傳,與坡州牧使李吉培,長湍府使申暹,富平府使趙象存,陽城縣監鄭柱,慶山縣監柳奎,軍威縣監李羲雲,河陽縣監朴命燮,偕入進伏。吉培等以次奏職姓名訖。上曰,爾等下往,必善爲之也。命守令先退。昇源曰,新除授守令當日辭朝事命下,而軍威縣監李羲雲,兩司俱未署經云。除在外外,未肅拜呈告人員,竝牌招,以爲署經之地,何如?上曰,依爲之。出擧條命試官以下權退,仍卽還內。諸臣以次退出。
甲寅十一月十七日午時,上御便殿。頒夻製述科次入侍時,左副承旨洪仁浩,記事官鄭文始,假注書李允謙,記注官金良倜,記事官吳泰曾,試官右議政李秉模,行副司直金載瓚·李時秀,行大司成李家煥,對讀官兵曹參知朴宗甲,吏曹參議韓晩裕,副司直李相璜,吏曹正郞閔師宣,司僕正蔡弘遠,以次進伏訖。上曰,無論早晩,着念精考,俾無遺珠之嘆,可也。秉模等承命考券訖。命書傳敎曰,頒夻製述居首幼學任百禧直赴殿試,之次進士尹浣直赴會試,之次進士金明淳給二分。又命書榻敎曰,入格儒生明日來待。上曰,王大妃殿進御行濕流氣飮前方中,桂枝減三分,加烏藥七分,自今日一貼式煎入。命退,諸臣以次退出。
上在昌德宮。停常參·經筵。
夜四更五更,月暈。
金啓洛啓曰,明日常參·經筵,取稟。傳曰,停。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,臣晩秀故左議政文肅公李性源家,致祭進去,下直之意,敢啓。傳曰,知道。
傳于金啓洛曰,大臣·備局堂上引見。
傳于金啓洛曰,入格儒生入侍。
傳于黃昇源曰,下直守令入侍。
傳于洪仁浩曰,禮賓參奉鄭述周入侍。
以大司諫朴基正,司諫崔烜,獻納李顯道牌不進罷職傳旨,傳于金啓洛曰,只推。
金啓洛啓曰,今日次對,兩司長官當爲進參,而大司諫朴基正,旣有只推之命,卽爲牌招,何如?傳曰,允。
金啓洛啓曰,大司憲閔台爀,掌令洪克浩,持平鄭魯榮牌不進,執義未差,掌令申大龜,持平具文行在外,監察茶時之意,敢啓。傳曰,知道。
傳于黃昇源曰,政官牌招開政。
洪仁浩啓曰,吏曹判書李致中,參判沈煥之,參議韓晩裕牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更爲牌招,何如?傳曰,允。參議只推,一體牌招。
黃昇源啓曰,吏曹判書李致中,參判沈煥之,參議韓晩裕再牌不進推考傳旨及罷職傳旨,今方捧入,而開政命下之後,連違召命,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,更爲牌招。
以吏曹參議韓晩裕再牌不進罷職傳旨,傳于黃昇源曰,只推。更爲牌招。
以吏曹判書李致中,參判沈煥之三牌不進推考傳旨,傳于洪仁浩曰,大臣擧條,其辭則格例,其義則官師,雖請罷職,只是問備,不可以此自劃。雖以已例言之,大臣請罷,未常必遞,則一日三違,大關朝體,罪名雖似稍過,但當受以爲謝。吏曹判書李致中,從重推考,更爲牌招,牌去來勿爲呼望。亞銓去就,視判堂,待判堂承牌,牌招參政。
金啓洛啓曰,今日次對,左議政金履素擧條批答中,將臣推考之敎,承書於草冊,而漏落於正書,以至啓下,臣之矇然捧入,不勝惶悚,原擧條付標以入,當該注書,所當重勘,而本院請推之外,無他可施之罰,何以爲之?敢稟。傳曰,拿處。
傳于金啓洛曰,夜漏已深,尙不入來,事體所在,萬萬寒心。其委折,問于吏判以啓。
李允謙拿處,代以韓永建爲假注書。
洪仁浩啓曰,夜漏已深,尙不入來,事體所在,萬萬寒心。其委折,問于吏判以啓事,命下矣。問于吏曹判書李致中處,則以爲,臣以大僚請罷,略陳自引之章,仰暴違式之罪,及承恩批,委曲開諭,且傳敎聖意鄭重,諭之以格例官邪,責之以大關朝體,至有牌去來勿爲呼望之命,惶霣震懍,將欲承膺之際,大僚又以坡州牧使李吉培之曾經邊地,未滿朔數而被罪者照擬事,囚禁該吏。大臣之警責,出於董飭,而臣之觸處違例,隨事見過,昏謬之罪,尤無所逃,前後情勢,實難冒膺,夜漏將闌,守牌惶蹙,臣罪至此,萬戮猶輕,惟願速被重勘云矣,敢啓。傳曰,知道。政案之不能修正,責在兵曹,則吏判之按簿檢擬,不是異事。然其在禮使之意,姑難强迫承牌。政官退去,待出場,與判堂,明日更爲牌招開政。
判義禁前望單子入之,洪檍落點。
韓永建有頉,代以任厚常爲假注書。
任厚常在外,代以申星模爲假注書。
金啓洛,以弘文館言啓曰,副修撰李升運,旣有只推之命,卽爲牌招察任,何如?傳曰,允。
黃昇源,以吏曹·兵曹言啓曰,令兩銓長,召見池海運,可堪何任與否,論理草記事,命下矣。池日輝孫海運,今始上來,故臣致中,臣庠,同會公廳招來,觀其外貌,則有儒士樣子,問其所業,自少習功令,武職則不合,蔭官則可堪,待相當窠調用,何如?傳曰,允。
沈晉賢,以賑恤廳言啓曰,南部宜山尉契任掌南斗明,今月十七日本洞路傍,得一歲遺棄女兒,同里居良女朴召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
洪仁浩,以壯勇營言啓曰,本營鄕軍等,私獵於加平地矣。大虎一頭,捉得封進,而捉虎軍姓名,別單書入之意,敢啓。傳曰,知道。
洪仁浩,以義禁府言啓曰,衿川縣監洪景厚,陽城縣監權䘩,前郡守李忠佐等,拿問勘處事,傳旨啓下矣。洪景厚時在任所,權䘩自任所未及上來,李忠佐時在楊州地云,依例發遣府羅將拿來,何如?傳曰,允。
金啓洛,以義禁府言啓曰,富平前府使康命吉照法勘斷事,傳旨啓下矣。康命吉,今方待命拿囚,而以前任朔寧時罪狀,分付道臣,嚴査登聞後,添問目取招事,擧條啓下,待査啓來到,添問目擧行之意,敢啓。傳曰,何待査啓?一體取招,可也。
吏曹判書李致中疏曰,伏以,臣於見職,豈敢一日蹲冒,而前後控辭,未蒙體諒,每承飭敎,惶隘無地,乍入旋出,處義郞當,黽勉趨走,四朔于玆矣。早晩郵罰,指日以待,數昨大臣之囚吏,寔出於規正之意,雖甚愧恧,不敢爲引義之計,卽伏見朝紙,始知大僚以違越格例,奏對不審,仰請譴罷,董飭之論,固所拜受,而臣之未諳銓式,不卽奉行之罪,益無所逃矣。眛格之狀,旣著昏謬,勘罪之請,非比例推,則豈敢以聖度涵容,只降問備,晏然仍冒,不思所以自引也哉?顧念臣之本來情勢,今不敢更事煩瀆,而年紀衰邁,觸事憒憒,違銓格而眛事例者,非止一二,心切恢公,而手甚生澁,政眼一播,人多譏笑。以今番事言之,定規多年,而今始承聞,恩推有命,而終晷未知,揚揚行政,自同無故,銓衡何等重任,而謏陋如此,聾瞽如此,而其何敢憑恃寵靈,久蹲不去耶?此時賓對之懸病,固已惶隕,而以此情踪,進身無路,短章自列,恭俟重勘。伏乞聖慈,亟削臣所帶之職,以治違式之罪,以正逋慢之誅,千萬幸甚云云。答曰,省疏具悉。只知謬例,事勢似然,卿其勿辭行公。
大司諫朴基正疏曰,伏以,臣於臺端一步,無以抗顔,日前冒陳衷懇,而未蒙允兪,屢犯違傲,縮伏俟勘,聖度天大,尙且寬假,且惶且感,罔知攸措。方當我聖上爲民憧憧,宵衣旰食之時,進定賓對,召牌儼臨,而臣之自來情勢,末由蠢動,玆敢疾聲呼籲於天地父母之前。伏乞聖明亟降威罰,以警具僚,以安微分焉。臣雖不以臺閣自處,而目下一事,有萬萬駭憤者,敢此尾陳。噫,申大謙之罪,可勝誅哉?延曙地方,卽京兆禁標之內,而又係明陵外火巢切近之地也。雖尋常士族,決不敢生意於入葬,觀於四百年內,無一世族墳山,可知矣。渠雖武夫,秩是二品,乃敢不有國法,不顧臣分,肆然移窆其親葬,內而京兆及字內軍門,外而畿營據法禁斷,則大謙多發無賴之類,重重圍繞,俾不得接跡,而及乎互相爭鬪,渠自指揮,殆同摶戰,軍門校卒,無數受打,傍近居民,一體被毆,多在死生未分中云,此實前未聞後未有之一大變怪也。見者心寒,聞者骨顫,此而容貸,不之置法,則其可曰國有常憲乎?請分付京兆及該營·畿營,當日內掘去其葬,申大謙,令該府拿鞫嚴問,亟施當律,其隨往無賴之類,亦令法曹,一倂捉致,嚴法重繩,斷不可已云云。省疏具悉。申大謙事,臺啓之批,有下敎者,而爾疏則以明陵火巢外切近處爲言,推以常理,寧有是乎?無論風傳之果然與否,聞甚驚駭。卽令京兆·畿營,摘奸啓聞,仍令該府添問目捧招。附陳無賴輩事,竝與毆打死生未分事,亦令畿營査實狀聞。爾其勿辭察職。
甲寅十一月十八日辰時,上御誠正閣。抄啓文臣親試課講,大臣·備局堂上引見,守令·入格儒生同爲入侍時,行都承旨黃昇源,同副承旨李儒慶,假注書李允謙,事變假注書韓耆裕,記注官金良倜,記事官吳泰曾,左議政金履素,禮曹判書閔鍾顯,行副司直李敬懋,刑曹判書李在學,行副司直徐有大·申大顯·李漢豐,刑曹參判趙鎭寬,試官行副司直徐有防,行左承旨沈晉賢,左副承旨洪仁浩,右副承旨金啓洛,檢校直閣南公轍,正言安廷善,副校理南履翼,兔山縣監趙鎭完,禮賓參奉鄭述周,儒生幼學任百禧,進士尹浣,生員金明淳,以次進伏訖。上命泰曾呼儒生新來,命有防書抄啓親試表題擬周請媵者致者。有防讀奏訖。上曰,此題甚好。此則雖百句,可得霎時間做了,時限則以次對奏事畢陳後爲限,而此亦猶屬差晩也。承旨催促捧券,可也。命任百禧等進奏姓名訖。命儒生先退。上曰,守令進前。鎭完進伏。上曰,尙有老成人典型,予欲一見,故如是召接矣。汝下往必善爲之也。命書榻敎曰,兔山縣監趙鎭完,除朝辭赴任。命鄭述周進前,敎曰,汝果秩卑之人耶?述周曰,然矣。上曰,若非十分分明,則今番相換,在汝反爲不幸,然則實非酬勞之意也。更敎曰,分明秩卑者耶?述周曰,代遠矣。上曰,古有遷于喬木,用夏變夷,而未聞用夷變夏之語矣。仍命書傳敎曰,旣有重臣李秉鼎擧條,又有該曹覆奏,則朝家處分,但當付之公議,而猶慮其事實之或爽,今日召問特命祿仕,豈爲渠也?然則使渠不得爲出谷之鸎而反使用夏變夷,烏在其酬勞之意?且聞渠所對,渠心雖可貴,亦有間隔,無論如此如彼,自有區處之道,昨日望筒勿施。靖陵前參奉鄭述周出六區處,此窠備十五朔實職調用事,分付。上曰,次對爲之。履素曰,近日日氣不調,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。履素曰,別無稟處之事,而今年抄戶之政,所關甚大,身役之蠲免,還穀之停減,不但爲目下急務,來頭賙賑之方,亦當因此推去,則爲道臣·守令者,亦豈不殫竭對揚,務從詳盡,而頒下已久,諸道擧行形止,一無皁白。尙今遲滯者,雖未知事勢之如何,而殊涉稽緩,極爲未安。諸道道臣竝推考,另加申飭,使之從速報來,何如?上曰,依爲之。出擧條履素曰,各貢所受米條之預賣均廳者,在前或有特恩退等之事,雖不可以此爲例,而見今諸道穡事告歉,都下米直騰踊,今若限明年秋成,許令退等,則非但在貢人爲莫大之惠,都民之裕食之道,亦不無少益,故敢此仰達矣。上曰,依爲之。今年減分,雖出不得已,或有差早之慮,此時苟有一分霑惠之端,何事可靳?卿之所奏甚好,特以限明秋退等,可也。出擧條有防曰,頃因水原留守趙心泰陳達,平薪罷牧後,三場馬原數中一百匹,仍留倉宅場,牧養取息事,已有所定奪矣。卽伏見該僉使金就明牒報,則倉宅場本在馬三十六匹外,大山場馬二十五匹,先爲移送矣。客馬主馬,分合其群,渡海出場,作弊民間,無以留養,原馬移放時,竝與此馬,而同爲驅送,該場土地,許耕蒙利爲辭,而此旣水原留守之所陳達者,到今罷牧之後,自本寺不可決處,令該留守狀聞稟處,何如?上曰,依爲之。出擧條鍾顯曰,三南方物物膳,無論三等邑,有除留本道之命,而冬至在近,當有封發之處矣。在前如此之時,以還下送之有弊,有稟請捧納之規,今番亦爲依此擧行,而朔膳亦當一體捧入,故敢此仰達矣。上曰,依爲之。出擧條在學曰,擊鼓院隷,有畿沿定配之命,而畿沿皆是尤甚邑,何以爲之乎?上曰,道內尤甚邑外,定配,可也。鎭寬曰,三南大歉,北關交濟穀,預爲運移,然後可救南民也。上曰,北道遇歉,輒運南粟,以南民粒粒辛苦之穀,北民則坐而待哺,曾不知交濟之義者,是豈一視之意乎?未知交濟穀散在幾處耶。鎭寬曰,安邊·利城諸邑,各各散置云矣。上曰,卿旣任荒政考編摩之役,有懷卽陳,殊可尙也,而海路轉輸,旣非猝乍間可議之事。且三南中民勢緩急,亦難臆料,卿須以私書往復於北伯及三南道臣,可也。上曰,濟州船運穀之利泊,此是天佑神助,自此少紓南顧之憂也。履素曰,此實聖念所曁,爲濟民誠極萬幸矣。上曰,臺諫進前。廷善曰,克觀·克泰事。上曰,不允。出擧條廷善曰,尙魯事。上曰,不允。出擧條廷善曰,柳師文事。上曰,不允。出擧條廷善曰,禁標之內,不許入葬,法意本自至嚴,而申大謙之偸葬,事極驚駭,實涉變怪。該府該營,旣是據理禁斷,多般挽止,則渠雖至愚至迷,身爲武夫,職居二品,若有一分嚴畏之心,卽當回聽知戢,而乃敢不有國法,不顧臣分,恣意偸窆,無所顧忌者,究厥所爲,萬萬叵測。此而尋常處之,其可曰國有常憲乎?請令卽刻掘去後,嚴問取招,爲先施以絶島安置之典。上曰,昨有該府該營草記,則臺啓不可歸之風傳,而揆以事理,豈有公然犯禁之理乎?標內猶不敢,亦豈有知而故犯之理乎?其犯葬委折,竝與賣買之處,指示之人之有無,令該府卽爲開坐嚴問,捧口招以聞。在外判堂許遞,前望單子入之,待下批牌招開坐,可也。出擧條履素曰,禁標法意,何等至嚴,則今此申大謙所犯,誠萬萬驚駭,而爲法官者,不能嚴飭禁斷,乃反草記煩稟,至有終不回聽等語者,揆以國體,極爲駭然。判尹具㢞,施以罷職之典。係是該營字內,則亦不可無飭。訓鍊大將徐有大,亦爲罷職,何如?上曰,判尹罷職事,依爲之。昨欲提飭,而因試士未果矣。名以京兆,不能禁斷,至於上徹,當該部官,拿問嚴勘。將臣則字內所掌,猶與京兆尹有間,爲先從重推考。此後標內,名以士夫,更有冒葬之弊,當者以其律處斷,判尹與當該將臣,同施奪告身之律,部官·參軍定配事,定式,可也。出擧條上曰,注書出去,擧條斯速書入也。賤臣承命退出。上曰,抄啓文臣試製之限,旣以次對爲定,則次對將罷,而尙不納券。御題解題,不難曉解,而謂以不識解題,寧有如許道理?命書傳敎曰,抄啓文臣,擧措駭然,今日親試勿施,更令明日待令,課講亦令明日待令。命退,諸臣以次退出。
上在昌德宮。停常參·經筵。
自人定至二十日開東,灑雨下雨,測雨器水深三分。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。
李儒慶啓曰,明日常參·經筵,取稟。傳曰,停。
洪仁浩啓曰,大司憲閔台爀呈辭,掌令申大龜,持平具文行在外,執義·掌令一員,持平一員未差,監察茶時之意,敢啓。傳曰,知道。
金啓洛啓曰,御營廳將官來言,本營軍兵,日次私習云矣,敢啓。傳曰,知道。
申星模在外,代以沈能燮爲假注書。
傳于李晩秀曰,右承旨入侍。
黃昇源啓曰,吏曹判書李致中,參判沈煥之,參議韓晩裕牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝卽牌招,何如?傳曰,允。
以吏曹參議晩裕牌不進罷職傳旨,傳于李晩秀曰,只推。更爲牌招。
傳于洪仁浩曰,左副承旨入侍。
以同副承旨李儒慶推考傳旨,傳于洪仁浩曰,飭已施矣,分揀。
黃昇源啓曰,同副承旨李儒慶,旣有分揀之命,卽爲牌招,何如?傳曰,允。
洪仁浩啓曰,合辭許久闕啓,事甚未安,今日政新除授臺諫,竝待下批牌招,未肅拜人員,一體牌招,何如?傳曰,允。
以忠淸道慰諭使洪大協狀啓,木川縣監尹欽烈罷黜,其罪狀令攸司拿處,前縣監金載華罪狀,亦令攸司稟處事,傳于沈晉賢曰,觀此狀啓,木川縣監尹欽烈事,極爲駭然,不可以柔善與襲謬歇處。兩件弊源,多是前倅金載華之罪也。慰諭使旣皆詳査狀聞,渠輩何敢發明?況殘邑犯科,若此,若當大處,民何以堪?竝施禁錮三年之典,以懲他倅。其代,今日政,各別擇差,待下批給馬下送。
有政。吏批,判書李致中進,參判沈煥之進,參議韓晩裕進,行都承旨黃昇源進。以柳雲羽爲執義,張錫胤爲掌令,李尙寯爲持平,李時秀爲判尹,徐邁修爲右尹,李允行爲吏曹佐郞,魚在沼爲戶曹佐郞,李象鼎爲社稷令,任光白爲昌陵令,安廷瓛爲古阜郡守,金履恭爲木川縣監,學生許以忠,學生許竣學配垕以上贈持平,學生安檥贈童蒙敎官,學生朴會源贈持平,以上孝行卓異贈職事,承傳。
兵批,判書具庠病,參缺,參議缺,參知缺,右副承旨金啓洛進。副護軍申暹·徐有沂,副司直徐有臣·鄭來百·丁若鏞,副司果鄭述周,以上竝單付,正方別將金膺集,蟾津別將金道成相換。
金啓洛,以備邊司言啓曰,新除授坡州牧使李吉培,以曾經渭原郡守,瓜前罪罷,則邊地履歷,自在勿施,而向來筵稟申明舊制之後,又有此混同檢擬,此是該邑之又爲遞易,雖極可悶,有難置而不論。該牧使改差,當該銓官,從重推考,何如?傳曰,允。武臣官案,兵判次知,兵判之不卽釐正,亦有所失,推考,可也。
傳于李儒慶曰,下直守令留待。
傳于李儒慶曰,下直守令入侍。
再政。吏批,以鄭世淳爲工曹正郞,鄭必忠爲司藝,李宗明爲西部令,南溟學爲思陵令,李龜錫爲司饔主簿,洪龍鎭爲坡州牧使,李之珩爲慶尙都事,左尹單徐邁修,右尹單李鼎運。
以大司諫朴基正,獻納李顯道,持平李尙寯,牌不進罷職傳旨,傳于洪仁浩曰,只推。
備忘記,坡州牧使洪龍鎭下直,長弓一張,長箭一部,片箭一部筒兒一箇賜給。
以京畿監司徐龍輔狀本,乙卯司馬回榜李堉職姓名年歲開錄事,傳于沈晉賢曰,又有領相司馬同年生,極爲稀貴,爲先令該道優給衣資食物,來月前期狀聞事,令廟堂分付,而資是正憲,職書同知知樞姑未下批而然乎?此人卽予春邸時宮僚,豈可以同知書銜乎?問于該曹,如云已經,則摠管待窠擬入事,分〈付〉。重臣李堉子孫中可堪祿仕者,果有之乎?亦令該曹訪問草記。
以京畿監司徐龍輔啓本,宜安大君墓木斫伐,位土偸賣,委折詳問馳啓事,判付內,宜安大君·昭悼公墳山,體貌何等尊嚴,而守護不勤,時祀亦闕,其爲欠典,寧有過此?李道淵犯斫賣畓之罪段,令道臣決處,此後段,每年道伯行部也,躬審狀聞,永定位田及塚戶,使之守護,自官精備祭物,寒食一祭,而獻官,地方官爲之,有故則中軍·別將中爲之,執事,以境中前銜儒生中爲之,祭畢狀聞事,定式,令廟堂,禮曹知悉,分付該道爲良如敎。
以慶尙道慰諭使李益運狀啓,柒谷·大丘慰諭形止馳啓事,傳于沈晉賢曰,爾之未到地方,若待爾行宣布,或致後時,爾其知此闊狹事,回諭。
以全羅道康津等邑慰諭使徐榮輔狀啓,興陽縣民人慰諭後,復向陽事,傳于金啓洛曰,慰諭旣畢,何待成冊修整?卽爲復路,以除沿邑廚傳之弊事,令廟堂三懸鈴,卽爲分付。朝者,湖西慰諭使狀啓木川漏結事,依年前公州例,區處之意,亦令廟堂知悉,分付。
李儒慶,以義禁府言啓曰,判敦寧金持默,卽其地高陽郡,施以投畀之典事,命下矣。金持默以判付內辭意,具罪目卽爲發遣府都事,押送配所之意,敢啓。傳曰,知道。
洪仁浩,以義禁府言啓曰,時囚罪人金養直刑配收贖勿限年奪告身禁錮事,命下矣。金養直,刑配收贖,勿限年奪告身,禁錮之意,敢啓。傳曰,知道。
洪仁浩,以義禁府言啓曰,時囚罪人許邊遠勿限年投竄仍施禁錮之典事,命下矣。許,咸鏡道慶興府,勿限年投竄,仍施禁錮之典,而以判付內辭意具罪目,依例發遣府書吏,押送配所,何如?傳曰,允。
禁府啓目,假注書李允謙原情云云。傳旨內辭緣,泛稱遲晩,刑推得情,何如?判付啓,乏人之致,近雖點下,擧措之無嚴,愈往愈甚,從重勘律放送爲良如敎。又啓目,衿川縣監洪景厚原情云云。傳旨內辭緣,泛稱遲晩,刑推得情,何如?判付啓,發明容有可恕,分揀放送爲良如敎。又啓目,前郡守李忠佐原情云云。傳旨內辭緣,泛稱遲晩,所當請刑是白乎矣。曾經都摠經歷,勿爲請刑,載在大典通編,議處,何如?啓。嚴加照律,以懲武斷之習爲良如敎。又啓目,粘連向前鄭有淳議處云云,以此照律,何如?判付啓,依允。又啓目,粘連向前鄭運耆議處云云,以此照律,何如?判付啓,依允。
禁府啓目,前兵使申大謙更招云云,冒犯入葬之由,雖已遲晩,火巢切近,極口發明,其餘買賣之處,縛擊之事,一味漫漶,終不直告,究厥情狀,萬萬痛惡,所當請刑是白乎矣。曾經閫帥,勿爲請刑,載在大典通編,且有以草供捧入之命,上裁,何如?判付啓,申大謙之肯褧,一則曰莫重火巢外近處也,二則曰京兆標內也,三則曰毆打人物也,四則曰不從官令也。渠家何許大家,渠亦職是二品,則四條犯科,無非不輕。然傳聞猶難盡信,所以有先捧口招之命是置,觀此渠供,火巢外至近一款,不但脫空,且觀摘奸步數,亦果然矣。京兆標內犯葬一款,自有窩主,不可專責於渠者。判敦寧金持默先以置標乙仍于,渠乃犯用如是爲有,則置標者持默也,不禁者亦持默,則窩主非持默而何?持默以崇品重臣,冒法置標,此而不爲誰何,獨於大謙,如是驅勒,則寧有如許顚倒之刑政乎?其欲嚴國綱而尊國法,則當日崇品重臣,以其法處斷,何論置標而犯葬之間隔乎?判敦寧金持默,卽其地高陽郡,施以投畀之典,當日押付,以爲懲後戢他之地。惟此處分,非爲大謙,欲正事面也。雖以大謙言之,百人雖犯禁,如渠地處,豈敢以私情之切迫,不顧法禁乎?況以平城之孫,不念延曙地名者,尤豈成說?引證數家亦不的當兺除良,致打村氓曰,以躬自縛置者,節節駭妄。至於不從官令之罪,渠亦不爲別白發明,重臣雖已嚴處,渠罪豈可寬恕?爲先施以邊遠勿限年流竄之典爲良如敎。
甲寅十一月十九日辰時,上御誠正閣。抄啓文臣親試課講入侍時,行都承旨黃昇源,假注書沈能燮,記注官金良倜,記事官吳泰曾,試官檢校直提學徐有防,行左承旨沈晉賢,檢校直閣南公轍,左副承旨洪仁浩,右副承旨金啓洛,以次進伏訖。上曰,判義禁入侍。賤臣承命出傳,與判義禁洪檍,偕入進伏。上曰,申大謙供辭,終有所呑吐,判義禁卽出開坐,更捧口招,以草供入之,可也。抄啓文臣行四拜禮訖。上命有防書賦題曰,功人也。懸題後,上曰,應試文臣,皆令歸家製進,而應講者陞殿。徐俊輔等以次應訖。上命退,諸臣以次退出。
甲寅十一月十九日申時,上御誠正閣。同副承旨入侍時,同副承旨李儒慶,假注書沈能燮,記注官金良倜,記事官吳泰曾,木川縣監金履恭,古阜郡守安廷瓛,以次進伏訖。上曰,下直守令進前,可也。木川縣監金履恭進前。承旨問職姓名奏訖。上曰,前倅皆不能勝任,汝其往哉勉旃。古阜郡守安廷瓛進前。承旨問職姓名奏訖。上曰,汝其外任幾次?廷瓛對曰,年前待罪堤川矣。上曰,湖南民事,不弛宵旰之憂,汝往十分着念,期於安堵,可也。命退,承史以次退出。
甲寅十一月十九日未時,上御重熙堂。左副承旨入侍時,左副承〈旨〉洪仁浩,假注書沈能燮,記注官金良倜,記事官吳泰曾,以次進伏訖。上命仁浩書判付曰,申大謙之如是處分,非爲渠之無罪也,爲念渠家之異於他家,故再次捧供,査得其先渠置標之人,爲其分罪之地,然渠罪則別無加減,施以投畀之典,渠則如是處分,此意渠詳細曉喩於金吾堂上,可也。命書傳敎曰,坡州牧使當日辭朝。命書榻敎曰,壯勇大將金持默投畀之代,禁衛大將李漢豐,姑令兼察,兼佩牌招傳授虎符及傳令牌。命書傳敎曰,壯勇大將待下敎出代。命退,承史以次退出。
上在昌德宮。停常參·經筵。
自開東至巳時,灑雨下雨,測雨器水深二分。
李儒慶啓曰,明日常參·經筵,取稟。傳曰,停。
洪仁浩啓曰,合辭許久闕啓,事甚未安,除在外外,兩司未肅拜人員,竝卽牌招,何如?傳曰,允。
傳于沈晉賢曰,左副承旨·右副承旨入侍。
以禮曹輪臺官望單子,傳于李儒慶曰,後日次來待。
傳于李晩秀曰,右承旨入侍。
金啓洛啓曰,卽見高陽郡投畀罪人金持默押去都事金履九狀啓,則罪人職名,依舊書塡,有違格例,所當還下,而罪人去來,事體不輕,雖不得不捧入,該都事不審之罪,所當重勘,本院請推之外,無他可施之罰,何以爲之?敢稟。傳曰,別無違格,分揀。是誰之子?其先當今思之,豈可浡倒於當直本府之間?後日政,他司相換。
吏曹口傳政事,刑曹正郞徐潞修,工曹正郞丁志德相換。
吏曹口傳政事,以金龍淳爲刑曹佐郞。
以黃海監司李泰永狀啓,延坪·睡鴨兩島弊瘼釐正事,傳于洪仁浩曰,名以釐弊,依舊爲弊,烏在其別遣按廉之意乎?此後營邑不能致察,弊如前,令司僕寺草記論勘,而亦令該寺枚擧此敎,謄冊蹈印,出給島民,而此後御史齎去條件,添入延坪島一款事,令廟堂知悉。
忠淸水使柳心源狀啓,渰死人身役還穀蕩減事,傳于沈晉賢曰,今番則旣狀聞自首,姑爲參酌,後勿如是事,令廟堂嚴飭,而今番繡行,於德積鎭民家被燒,至於人命致死,而匿不以聞,貧乞不能掩土,所見切矜云,該僉使所爲,極爲痛惡。令道臣招來,嚴棍二十度,管下各鎭,有此控冤,不卽陳聞於屢度飭敎之道帥臣,從重推考,枚擧此敎,遍飭諸道事,令廟堂卽爲行會。
李晩秀,以漢城府言啓曰,大司諫朴基正上疏批旨內,申大謙事,臺啓之批,有下敎者,而爾疏則以明陵火巢外切近處爲言,揆以常理,寧有是乎?無論風傳之果然與否,聞甚驚駭。卽令京兆·畿營,摘奸啓聞事,命下矣。依傳敎發遣本府郞廳,該部官員,眼同摘奸,尺量步數,則自申大謙入葬處,至延曙川,爲七百六十步,自延曙川,至香嶺火巢,爲六百三十步,而延曙上,有陵字內定界之標云。禁標內冒法入葬,已極無嚴,而陵寢火巢定界近處,不有禁斷,肆然犯葬者,尤萬萬驚駭,其犯葬之處,不容一刻留置,故發遣臣府郞廳及該部官員,已爲掘去之意,敢啓。傳曰,知道。
金啓洛,以備邊司言啓曰,謹依傳敎,延齡君墓所案山松木斫伐事,關問畿營,又爲發遣本司郞廳,造舍治道時,爲弊之端,班賤墓木之憑公斫伐處,一一摘奸矣。卽見京畿監司徐龍輔所報,則枚擧衿川縣監洪景厚牒呈,以爲應問各人等,嚴査取招,則將校姜漢益所供內,道路修治之時,全以抺木薪柴之屬,以爲補築,而墓所案山,遠爲三里,故誤認以民家墳山地界,果爲斫取其松蟲,自枯松六十四株,而椽木樣者爲五十株,稚松爲九株,此外所斫,實非渠輩所犯,而墓直輩聚會洞民,射帿醉飽於治道治役之日,洞民因此而無一人赴役,故本官略施笞罰,則心懷慍怒,遂罷射會,村民齊出,各執標木而立之,備郞摘奸時,百餘株木根,抑或渠輩標木之所斫,而混歸渠之所斫乎?椽木二字,尤爲驚怪。衙舍營建時,椽木雖或出於境內,墓所初不敢議到,而今番誤認而斫取者,亦是一負爲十餘箇者,則謂之椽木,誠冤矣,而何敢費辭發明云。墓直山直等所供內,將校姜漢益,率治道軍人,入斫墓所案山松蟲木,故禁其斫伐,則謂以松蟲枯損木,立置無益,旣伐之木,許令取用云,而渠等不能力挽,當初本宮摘奸,爲九十三株,而備郞摘奸時執捉,至於百餘株之多,實未知其間委折云。姜漢益着枷牢囚,以待處分爲辭。本司郞廳尹範益手本內,今番衙舍營建時,皆用雇軍,而每名二錢五分,燔瓦時火木,班賤墳山雜木松木買用,而椽木每箇,給價五分,班賤墳木斫伐處,詳細探察,則班戶墳山十二處,民人墳山十四處,所斫株數,則班戶墳木所斫,多爲二百四十株,少爲三株,合爲五百三十四株,民人墳木所斫,多爲八十九株,少爲二株,合爲三百九十五株,故問其䂨伐委折,則今番治道時,隨其水田低陷處及泥濘處,逐庫塡平,而所入之木,不得不取用於私養山云云。治道役民雇價,則每名每日一錢式分給,而赴役民人輩,或以顔面,看役校吏等處,間以酒盃接待,其中將校張喆孫·白元采,民人裵一贊處,兩日朝夕飯討食,此外無他所聞云矣。今以道臣所報及郞廳手本觀之,則該摘奸時,九十三株,變爲一百三十株於備郞摘奸者,似或由於洞民赴役日標木斫取之致,而無論百株內外與枯松與否,其爲犯斫於案山則一也。該縣監不能檢飭之罪,在所難免,令該府拿問處之,該校令道臣各別嚴處。至於班賤墳山所斫之數,非不夥然,而凡有官府之役,私養山斫用,乃是八路通行之法,且如椽木則皆爲給價云。此則恐不必爲可罪之端,而看役校吏輩之或討酒飯,事雖微細,使之一一査治,以爲懲後之地,何如?傳曰,該倅旣以他罪拿處,別無更爲拿問之端,而校吏作弊雖可駭,爲勞亦多,更觀來頭,令道臣捉來嚴治事,分付,可也。
持平李尙寯啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭見上新除授執義柳雲羽,時在京畿衿川地,請斯速乘馹上來事,下諭。答曰,不允。下諭事,依啓。
刑曹啓目,假作備題罪人禹尙勤,更加嚴刑,期於得情爲白乎旀,干犯諸人所援告者,從輕重査治之意,分付該道道臣,何如?判付啓,正犯果不差爽是隱喩事係一律,宜所審愼,應問各人在囚者,竝以與正犯,更加嚴刑,得其情實以聞爲良如敎。
禁府照目,承政院假注書李允謙矣,乏人之致,近雖點下,擧措之無嚴,愈往愈甚,從重勘律,罪杖一百收贖,告身盡行追奪,私罪奉敎依允,功議各減一等爲良如敎。又照目,思陵前參奉鄭運耆矣,觀其所供,斫木許賣,雖爲發明,簽軍受賂,旣因營關而頉給云爾,則無論親犯與不察,揆以法意,有難容貸。以此照律罪,杖八十收贖,奪告身三等私罪,奉敎依允,功議各減一等爲良如敎。又照目,北部都事鄭有淳矣,身爲部官,標內犯葬,不能禁斷,至於入葬,致煩上徹,事極可駭。以此照律罪,杖八十收贖,奪告身三等私罪,奉敎依允,功減一等爲良如敎。又照目,前郡守李忠佐矣,武斷鄕曲,萬萬痛駭,嚴加照律,以懲武斷之習罪,杖一百收贖,告身盡行追奪,流三千里定配,私罪奉敎依允,功減一等爲良如敎。又啓目,粘連平丘察訪池日賓,合有分揀之道,而臣府不敢擅便,上裁,何如?判付啓,依回啓施行爲良如敎。
甲寅十一月二十日辰時,上御重熙堂。左副承旨·右副承旨入侍時,左副承旨洪仁浩,右副承旨金啓洛,假注書沈能燮,記注官承膺祚,記事官吳泰曾,以次進伏訖。上曰,審理錄不能足成,久矣。刑曹郞官知名以入。賤臣承命出,錄奏時任諸郞之名。仁浩曰,京外獄案審理判付裒稡正書以入事,曾有定式,而臣以該房承旨,與該曹郞廳,校正添錄,隨卽入啓者,今已十餘年矣。數年以來,因刑曹郞官中無專管之人,以至許久未修正之擧,事甚未安。自今以後,每年添修之役,別定刑曹郞廳一人,使之主管擧行,待其修正,俾卽入啓,爲宜。臣方待罪該房,故敢此仰達矣。上曰,未差之代,令該曹口傳擇差。其中年少,他司相換後,依趙重鎭·鄭大容·李果等例,久任傳掌而外任陞遷前,勿移他職,可也。出擧條命退,承史以次退出。
甲寅十一月二十日辰時,上御重熙堂。右承旨入侍時,右承旨李晩秀,假注書柳遠鳴,記注官承膺祚,記事官吳泰曾,檢校直提學徐有防,以次進伏訖。上曰,檢校直提學金載瓚,入侍,可也。賤臣承命出傳,與金載瓚,偕入進伏。上命晩秀書公事判付訖。命退,承史以次退出。
上在昌德宮。停常參·經筵。
藥房提調徐有防,副提調黃昇源啓曰,伏未審日間,聖體,若何?寢睡·水刺之節若何,臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏盧,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李儒慶啓曰,明日常參·經筵,取稟。傳曰,停。
洪仁浩啓曰,來二十五日朝參日次矣,敢稟。傳曰,停。
金啓洛啓曰,御營廳將官來言,今日本營軍兵,日次私習云矣,敢稟。傳曰,知道。
洪仁浩啓曰,大司憲閔台爀,掌令張錫胤,持平李尙寯呈辭,執義柳雲羽,掌令申大龜,持平具文行在外,監察茶時之意,敢啓。傳曰,知道。
李儒慶啓曰,左尹徐邁修,除拜後過三日不爲出肅,依定式推考警責,仍卽牌招察任,何如?傳曰,允。
黃昇源啓曰,假注書沈能燮,身病猝重,勢難察任,今姑改差,何如?傳曰,允。
傳于李儒慶曰,今十一月二十一日水原府內儒生應製,賦二下幼學尹絖·金星緯,比較三上幼學李孝孝·柳宗澥,各食物米五斗,三中幼學金鍾華,食物米四斗,三下一幼學李厚德,三下幼學沈東潤·尹聲愚,各食物米三斗,草三下幼學洪樂韺·閔昌億·鄭鈺·趙雲圭,各紫黑帽一立,次上幼學李仁尙·兪仲煥,各紫帽一立,表三中幼學沈日魯,生員趙萬大,比較次上進士尹㥠,幼學曺鴻振,各紫帽一立賜給。
以假注書望筒,傳于黃昇源曰,乏人莫甚,上注書,姑令拔例,權察廳任,前注書鄭文始,本律以公罪施行。
傳于沈晉賢曰,左承旨·左副承旨入侍。
以平安監司金思穆狀啓,漂漢人未及領付使行事,傳于李儒慶曰,設使使行入柵,落留一譯,使之領往爲可。勘勿程別加領護前進事,令廟堂星火知委,箕伯撥傳,萬一稽滯,三道道臣草記論罪事,廟堂知悉。
黃昇源,以吏曹言啓曰,重臣李堉子孫中可勘祿仕者,果有之乎?亦令該曹訪問草記事,命下矣。重臣李堉,方今上京,故問之,則其長孫東淶年四十云矣,敢啓。傳曰,依他例捧承傳,可也。
金啓洛,以兵曹言啓曰,禁軍來春夏等祿試射時,沒技人別單中,依例懸註以入之意,敢啓。傳曰,知道。
金啓洛,以備邊司言啓曰,頃因幼學李蓍馨上言,判付內,今日登審時,果見右邊山麓之禿濯,此上言,下廟堂,問于畿伯,使之論理狀聞事,命下矣。卽見京畿監司徐龍輔狀啓,則枚擧高陽郡守王道常,楊州牧使韓光近牒呈,備陳五陵火巢內外樹木,間多稀疎禿濯之狀,仍以爲,明陵火巢定界之後,因陵官所報,募民居生于火巢以東,減給煙役,專意禁養。又於丙午,因備局定奪,以延曙川爲界,列立標石,雖軍門松牌,京兆禁吏,不許亂入標內,使明陵·翼陵兩陵官,專管禁松。驛契·沙契·土井里·葛峴里四洞之稱,卽此地也。上項四里內,有陵隷攀援之力,外無禁牌操切之憂,昔之禁護之地,遂成濯濯之原,前後陵官不善禁飭之罪,所當一體論勘,事在久遠,有不可一一追理,以俟處分。至若種植禁護之方,今不敢遽議還軍門門,而火巢內禿濯處,播種栽植等節,不容少緩,雖於火巢之外,自標以內,待開春廣加播植,仍令兩陵官分日巡山,着意禁養,或有潛自犯斫,掩置不報,則計其株數,照法勘繩,一依火巢內犯斫例施行事,竝請令廟堂稟處矣。當初四洞之募民,專爲禁護之地,而積年潛斫之弊,反由四洞樹木漸致稀疎,崗麓間多禿濯,誠極悚然。上言內,付之都監,竝爲禁養之論,非無意見,而其爲法久生弊則一也。陵官之職,他無所事,惟在巡審,一二崗麓相隔之地,何難輪回遍審乎?依狀請待開春廣加播植,嚴飭兩陵官,分日巡山,俾有鬱密之效,而若復如前放忽,現發於摘奸之則,則當該陵官,自有當律,犯斫民,亦當依法重繩,而禁於已然,莫如使民無犯,以此另飭前後陵官,所當論勘,而有難一一追理,誠如狀辭,今姑置之。他各陵切近要害之處,亦多有樹木稀疎,崗麓禿濯之處,一體嚴飭,播植巡審,隨現重勘等節,一依明陵·翼陵·兩陵官例,施行,何如?傳曰,允。豈可一番嚴飭而已乎?令禮判措語,書付各陵園墓之齋所,俾各惕念遵行,可也。
金啓洛,以備邊司言啓曰,本司草記高城郡南石川·黑淵洞兩處土地陳告人廣州居朴忠元處嚴査報來事,批旨,苟爲不可,則何可修啓御覽成冊乎?近於此等事,不欲以宮房事,一毫貽弊,中外之所知,則焉敢漫漶報來,以致更査乎?當該守令,所當嚴勘,民務方殷,姑爲參酌,卽令畿營,査其本事,狀聞後稟處,以爲懲後之地,可也事,命下矣。卽見京畿監司徐龍輔狀啓,則枚擧廣州府尹徐美修牒呈,以爲本府居朴忠元所供內,渠以京人,來接本府,而曾與金復根知面矣。今年春間,言於渠曰,高城西面黑淵洞陳荒處,可合作畓,故爲民築堰,未及作畓而遞歸,旣入財力,等棄於無主之地,亦甚爲恨云。故定價二百兩,買得於金高城,下往詳察,則役處浩大,初非綿力所敢生意,而本郡居進士權啓萬,言於渠曰,黑淵洞近處,又有南石川,近久陳荒,竝此作畓,則蒙利不少云。故上京後,逢見宣禧宮所任輩,果爲成文券許賣,而與宮任輩,同往指示,從實打量,則結數都合四十八結內,除出時起,則陳還當起處爲十八結,公私田主,皆願作畓,而只聞始役之說,旋卽還京云。黑淵洞之成文許賣,南石川之傳說,官任已皆自服,打量時隨往指示,其爲陳告,無容更疑,請令廟堂稟旨分付矣。高城前前郡守金復根,身爲邑倅,稱以出財,增築捧價,許賣於牟利之輩,以致轉爲賣買於宮任輩者,究厥罪狀,萬萬可駭。不可以方在罪謫而置之,令該府拿問更勘。朴忠元乃以無賴之漢,初不詳知其帳內與否,竝與南石川陳告之罪,令道臣照法嚴繩,何如?傳曰,允。
金啓洛,以義禁府言啓曰,前注書鄭文始本律,以公罪施行事,命下矣。鄭文始本律奪告身,以公罪施行之意,敢啓。傳曰,知道。
洪仁浩,以義禁府言啓曰,高城前郡守金復根,不可以方在罪謫而置之,令該府拿問更勘事,傳旨啓下矣。金復根徒配於忠淸道德山縣,依例發遣府羅將拿來,何如?傳曰,允。
洪仁浩,以義禁府言啓曰,時囚罪人李忠佐,杖一百收贖,告身盡行追奪,江原道三陟府平陵驛,徒三年定配,而以傳旨及判付內辭意,具罪目,依例發遣府羅將,押送配所,何如?傳曰,允。
以京畿監司徐龍輔啓本,松坡倉新舊監色等處憑藉他營,科外濫捧,委折詳査馳啓事,判付內,大抵非狀穀而假稱狀穀,非今斯今,必松坡移轉之初,有此假稱,然則新監色新反舊監色,亦非渠罪,廟堂回啓之刑配,似非本情,今番段,一竝分揀放送,此後更有假稱之事,卿是兼兵使,守使亦兼兵使,其所不飭之失,自卿等先爲當之,次及於地方官府尹,何足責彼蟣蝨乎?卿與守使,每年捧糴之時考察,俾小民曉然知之爲良如敎。
甲寅十一月二十一日辰時,上御誠正閣。左承旨·左副承旨入侍時,行左承旨沈晉賢,左副承旨洪仁浩,假注書柳遠鳴,記注官承膺祚,記事官吳泰曾,以次進伏訖。上曰,承旨二人,俱爲應製於策問乎?晉賢等對曰,然矣。上敎晉賢曰,承旨之抄啓應製時,曾有綱目頒賜之賞格乎?晉賢曰,然矣。上曰,書冊卷帙之多者,每患藏弆之所,或有散逸之患,故予則每以京中之無冊肆,爲欠闕矣。晉賢曰,中國,則冊舖,列於市廛,故非但買書之不難也,如有願看書者,則輒從冊肆借看云矣。今若設置冊肆,許其賣買資業,仍禁其市上之卷卷出賣,而冊儈一竝屬之於冊肆,則便一市廛之名,而亦多裨補於右文之治矣。外間此議,蓋有年所,而特以無主管創始之人,且乏設置財力之道,故尙未設肆,誠爲可欠矣。上曰,左副所見,亦如此乎?仁浩曰,冊肆當設之議,無人不然矣。晉賢曰,若欲創設,則事當自內閣主管,而尹行恁之議,每以京中冊肆之當設爲言矣。上曰,然則承旨主張其議,若見尹行恁及諸閣臣,則以此相議,期於設置,好矣。苟患財力之不逮,則自上豈無不煩經費,從便區處之道乎?仁浩曰,審理錄續修事,旣承下敎,待其出草,謹當請出前日內入之件,以爲續錄之地矣。上曰,唯。命退,承史以次退出。
上在昌德宮。停常參·經筵。
金啓洛,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李儒慶啓曰,明日常參·經筵,取稟。傳曰,停。
金啓洛啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,大司憲閔台爀,掌令張錫胤,持平李尙寯呈辭,執義柳雲羽未肅拜,掌令申大龜,持平具文行在外,監察茶時之意,敢啓。傳曰,知道。
黃昇源啓曰,右承旨沈晉賢,左副承旨洪仁浩,今日不爲仕進,卽爲牌招,何如?傳曰,待開門牌招。
傳于李儒慶曰,十月朔親試,明日爲之。
李儒慶啓曰,抄啓文臣親試,明日爲之事,命下矣。處所,以何處爲之乎?敢稟。傳曰,便殿爲之。
傳于李晩秀曰,右承旨入侍。
備邊司,以李敬懋爲訓鍊大將。
傳于金啓洛曰,新除授訓鍊大將牌招,傳授命召。
金啓洛啓曰,御營大將李敬懋,移拜訓鍊大將矣。將兵之任,不可一刻無摠察之人,何以爲之?敢稟。傳曰,前望單子,旣命入之,待下批牌招,傳授命召。
傳于金啓洛曰,御營大將前望單子入之。
御營大將前望單子入之,李漢豐落點。
金啓洛啓曰,禁衛大將李漢豐,移拜御營大將矣。將兵之任,不可一刻無摠察之人,何以爲之?敢稟。傳曰,待下敎,差代間,都提調兼察,從事官發牌聽傳敎。
傳于金啓洛曰,慈宮駕轎造成時,雖不煩經費,效勞則多,司僕提調徐有防內下豹皮一令,僉正趙鎭奎,壯勇營從事官洪守榮各內下鹿皮一令,監董監官折衝洪樂佐,別看役丁遇泰相當職除授,別監董司果李鎭鼎,守門將加設調用,待窠陞實。
金啓洛啓曰,密符親納,自是前例,而前濟州牧使沈樂殊,謂有身病,使其褊裨替納,事甚未安,依定式推考警責何如?傳曰,允。
禁府啓目,陽城前縣監權䘩原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
甲寅十一月二十二日辰時,上御便殿。右承旨·司僕提調入侍時,右承旨李晩秀,記事官鄭文始,記注官金良倜,記事官吳泰曾,司僕提調徐有防,以次進伏訖。上命書傳敎曰,壯勇大將差代,倣用扈衛大將差出之規,從事官往告政院,自政院奉持旨擧行,已有定式,載在事目矣。將兵重任,不可久曠,訓鍊大將徐有大爲壯勇大將。晩秀曰,新除授壯勇大將徐有大,卽爲牌招,虎符及傳令牌,傳授,何如?上曰,依爲之。晩秀曰,訓鍊大將徐有大,移拜壯勇大將矣。將兵之任,不可無一刻摠察之人,何以爲之乎?上曰,都提調兼察,可也。晩秀曰,在前如此之時,有都提調命招之例,有從事官發牌聽傳敎之例,今番則何以爲之乎?上曰,從事官發牌聽傳敎,可也。出擧條有防曰,宣沙浦前僉使金昌仁,以牧馬欠縮事,雖因定式,施以卽其地勘配之律,而其時同罪之人已蒙宥,則昌仁之獨漏,宜有一番提稟,故敢此,仰達矣。上曰,放送,可也,出擧條仍命退,諸臣以次退出。
上在昌德宮。停常參·經筵。
李儒慶啓曰,明日常參·經筵,取稟。傳曰,停。
洪仁浩啓曰,大司憲閔台爀,掌令張錫胤,持平李尙寯呈辭,執義柳雲羽未肅拜,掌令申大龜,持平具文行在外,監察茶時之意,敢啓。傳曰,知道。
傳于李晩秀曰,右承旨入侍。
傳于李儒慶曰,今日親試時,抄啓文臣權知承文副正字黃基天,百句之作,初更三點出題,初更四點製呈,句句佳作,字字批點,衆膝齊屈,一院咸聳。如許奇才,設選以後初見,爲先以內下八大家一件四十卷,賜給。文藝如此,器使之方,惟在出六以後,量才收用,預令銓曹知悉。
李晩秀,以都摠府言啓曰,李時秀以漢城府判尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
洪仁浩,以義禁府言啓曰,平安道鐵山府宣沙浦鎭卽其地定配罪人金昌仁放送事,承傳啓下矣。金昌仁卽爲放送事,分付該道道臣之意,敢啓。傳曰,知道。
洪仁浩,以禁衛營言啓曰,本營別軍官有闕代,加出別軍官李熙章,陞實之意,敢啓。傳曰,知道。
副司直沈樂洙疏曰,伏以,臣生渡重溟,實賴洪造,誦念恩音,銘心鏤肺。情急歸死,擔曳登程,幾至數旬,纔到城外,而行路添症,冷疝衝心,作一籧篨,無以運身,瞻望象魏,替人納符,惶隕踧踖,無所自容。臣始因奉使,仍忝守土,誠不孚感,遇災非常,請穀之狀,上貽宵旰之憂,重煩沿民之弊,咎則由民,罪如不容。移粟之及期利涉,實由宸心之格天,船泊之後,臣候風在北浦,見父老人民,有過峙穀之下,輒皆攢手。昔宋湖州大饑,民受移粟,與長吏焚香祝天,千載想像,有足感人,而臣親見之,情弱易感,見輒出涕。臣放船之日,衆民之環擁齊訴者,皆言聖恩,至有內下,死固無憾,豈敢復要煩徹,而惟言以目見之狀,仰奏宸極,一島喁喁,將死之命,或庶幾可續,聲咽啁啾,其言切悲。臣諭以沿邊凶歉,無異島中,萬斛轉輸,實出於爲島民切至之聖念,內下五千之穀,特恩逈絶,尤是陸民所未得,爾等雖死,有何加望?申復明諭,而槪以人口,與穀數較量,則六萬餘口以萬五千之穀數分排,七朔賙賑,鱗次加等,雖非自初盡付,而終始當付者,要不下數萬,移粟之外,斷無粒補給之策,其勢則島民太半,必至塡壑。臣在候風館數十日,聞旗義縣一月所報,死亡甚多,以本縣尤甚之故,白給分糶,比他優數,今無癘氣,而死亡如此,從後可知。臣登陸,歷見沿邊凶荒,在在慘目,誠使島民死者太半,更無移粟加數之望,今其勢雖無以全活,苟使一有不死,此亦聖恩攸及。臣始以島中事受命,當此萬民濱死之時,苟有一分利益於民,不可以遞職,而不陳愚見。臣見島民擧多畜馬,私屯之馬多者,或近百匹,有戶無田,亦不下十數匹。今以百般求生之計,船馬渡海,欲爲換穀,而不馴之馬,其價甚少,一馬換穀,未滿一斛,涉險謀生,其計又左。島中之行地有用,服習善步,牝馬爲良,而自古立法,牝馬不許越海,蓋以字息爲重也,牝馬出陸,一匹售價,不啻十倍於生馬,自前設禁,雖是美法,爲萬命求死,人畜貴賤,今無可論,弛禁許賣。或慮因此有國屯偸竊,而國屯則新鑄烙印,標以分牌,私出之馬,別有烙標,則此無可慮。臣意自今至明年麥前,許以牝馬出陸,則人人之各自謀生,以馬換穀,似不下屢千餘包。此路一開,亦慮尋常凶歲,援以爲例,有違法意,而今年大無,卽是百餘年一有之大災,此不宜援引爲例,申嚴法禁,則一時求急,亦害法意也。臣於今年,見板賣米舶,前後陸續於春夏者,殆爲五六千石,島民賴活,半在於此,嶺南·熊川·泗川·晉州等地,亦有爲採大鰒,裝船載米而來者甚多,蓋以售利島中,有倍於他地故也。明年無論某道,遍多凶荒,米商之來,比於今春,必至全減,而商販亦不必永絶。臣意則三南沿海商船載穀入島中者,使各其邑考察,別施蠲役之典,以開趨赴之門,則必有其效,有勝於累千石移粟之加給矣。臣仰念宸心,爲島民至誠惻怛,移粟內下之特敎,有感豚魚,一夫塡壑,惟恨恩澤之未究,妄陳愚見,冀有一分之效,惟聖明裁處焉。臣於春間奏狀,妄陳移倉事,臣之愚意,只以島陸轉輸之勞,冀爲便利之方,而實不知設施規模,擧行便否矣。今於歷路,見沿邑守宰,語及移轉,悉聞其弊,雖非目下救急,亦不敢不陳,羅里浦始設,亦有各邑分俵之名。而羅浦,卽衆商輻湊都會之地,多少移穀之以涼藿償納者,該縣主管,收捧涼藿,詳定折價,比穀數不啻優厚,則雖有耗費,換貿充穀,綽有餘裕。各邑分俵之數,皆自該縣區處,貿穀出納,民則不知自己丑以後,始自巡營主管,每當涼藿收捧監色,來到監捧,乙巳以後,仍爲移設於羅州。所謂濟民倉,常爲枵然之一空舍,元無一包貯穀,而列邑區劃移轉之穀,方當輸送,勞苦已極。及其涼藿分俵列邑,裝船受來於羅州,量民戶口分給,則所謂藿物,一耗於營監色,再耗於邑監色,一束之藿,分裂散縮,一戶所受,不過爲一時羹具,而及秋徵穀,爲數十倍。藉令衆民所受之藿物,初無耗費,畎畝之民,不習販賣,藿物自歸銷耗,穀包無異空納。況其所謂藿物,初不相當,畢竟則白地納穀,移轉簸揚,見縮之數,亦爲加徵,沿邊之民,聞移轉二字,擧皆失心。聖朝爲島民優恤之政,爲弊至此,營裨捧藿,號稱腴任。此等之弊,何事不有,而移穀捧藿,弊至於此,則尤爲痛心。古人爲法,周便完厚,量度地利,斟酌物情。非不知移轉程途之頗遠,而羅浦設倉,爲其捧藿,易於貿遷,不撓民而充穀有餘也,非不知巡營管攝,稍重事面,而的知其中間耗費之難防,專責該縣之主管出納,但使島民,仰哺凶歲,而詳定之法,穀價不踴,又使該倉收藿,常有餘於充穀,島陸俱便,無害於民。臣之始請移倉,只爲轉輸,而轉輸之弊,猶是餘事。仍襲近弊,竟不改施,則島中凶歉,比年間有,十年之內,移穀不下三四遭,則沿邊陸民,勢將弊盡,羅州空倉,誠無義意。移倉之議,每患遠近邑分俵之爲難,而一邑分俵,爲一邑民弊,二邑分俵,爲二邑民弊。羅里浦則以七山之險,雖不得復設,無論某邑,量其地勢,商販輻湊,易於貿遷之地。專責移穀捧藿之事,設倉出納,貿遷換易,勿使營裨監捧,則守令之畏憚巡營,有勝於偏裨之私昵。字牧之官,亦異於卑類,永絶民戶分授納穀之規,使沿民相忘於移穀之役,亦使島民,隨便往來,受穀納藿,如陸地外倉,則濟民之倉,名實始可以相符,島陸之弊,庶可少息。自今萬斛,捧藿時量宜改施,令道臣·廟堂反復爛商,以爲救弊開利之地焉。臣千里歸來,疾病爲祟,有違反面之禮,竟失復命之義,行且尋鄕,回瞻雲闕,不勝隕越。乞被逋慢之罪,以肅朝綱,以安私分焉。臣無任云云。答曰,省疏具悉。今見爾疏,島中民勢,可謂不見如見。諸般條件,許令廟堂草記稟處。
上在昌德宮停常參·經筵。
李儒慶啓曰,明日冬至望闕禮習儀相値,視事頉稟之意,敢啓。傳曰,知道。
洪仁浩啓曰,大司憲閔台爀,掌令張錫胤,持平李尙寯牌不進,執義柳雲羽未肅拜,掌令申大龜,持平具文行在外,監察茶時之意,敢啓。傳曰,旣無情勢,則次對公然違牌,茶時則又請監察,極爲駭然。今日違牌諸臺,先遞差後禁推,其代今日政差出,待下批憲臺牌招,使之分臺。
李儒慶啓曰,禁衛營將官來言,今日本營軍兵,日次私習云矣,敢啓。傳曰,知道。
以備邊司本司坐起進不進單子,傳于李儒慶曰,卿等旣於本司來會,明日次對,進定於今日。
李儒慶啓曰,今日次對,兩司當爲進參,除在外·陳疏入啓外,呈告人員,竝卽牌招,何如?傳曰,允。
洪仁浩啓曰,執義柳雲羽,疏批已下,一體牌招,何如?傳曰,允。
李儒慶啓曰,明日冬至望闕禮習議時,諫院無進參之員,除在外外,未肅拜人員,竝待開門牌招,何如?傳曰,允。
以執義柳雲羽牌不進罷職傳旨,傳于洪仁浩曰,只推。
傳于李晩秀曰,右承旨入侍。
傳于李儒慶曰,同副承旨入侍。
傳于李儒慶曰,大臣·備局堂上引見。
傳于李儒慶曰,抄啓文臣十一月朔親試,明日爲之。
李儒慶啓曰,抄啓文臣親試,明日爲之事,命下矣。處所,以何處爲之乎?敢稟。傳曰,便殿爲之。
以京畿監司徐龍輔狀啓,砥平縣監李元采,以其身病罷黜事,傳于黃昇源曰,此時守令,不可一刻曠官,今日政各別擇差,待下批當日辭朝。
以江原監司李勉兢啓本,原州牧定配罪人鄭國仁物故事,傳于洪仁浩曰,不過微眚而物故甚矜,徒流案爻周,生前罪名,特爲蕩滌事,分付。
以慶尙道慰諭使李益運狀啓,架山城餉全數捧留平倉,之次邑魚鹽船稅分數停退,令廟堂稟處事,傳于李儒慶曰,城餉事,軍食雖重,民情宜念。此所以申明定式之北漢餉穀,猶許闊狹者也,不必回啓,耗條屬於地方者外,一傡捧留。至於之次沿邑魚鹽船稅事,下去後論理狀聞之意,辭陛日,已有筵敎,觀此狀本,果然矣。視還餉身貢停免分數,之次沿邑一體施行事,卽令廟堂三懸鈴分付慰諭使及道臣。
李儒慶,以禮曹言啓曰,卽接寧陵參奉所報,則本陵冬至祭享受香,在於今二十六日,而參奉今方入直,別檢有闕,受香無人云。別檢有闕之代,卽令該曹口傳差出,以爲受香之地,何如?傳曰,允。
有政。吏批,判書李致中,參判沈煥之,參議韓晩裕進,行都承旨黃昇源進。以李鼎揆爲大司憲,李昌漢爲大司諫,朴瑞源爲司諫,李日運爲掌令,洪樂敏爲持平,李景溟爲獻納,李重蓮·李東宇爲正言,鄭來百爲修撰,鄭好仁爲判敦寧,李度翼爲工曹佐郞,李惟稱爲司僕主簿,金世根爲掌樂主簿,兪漢寬爲內贍奉事,尹載僖爲北部都事,李得休爲開城經歷,韓永建爲明陵別檢,李周奭爲寧陵別儉徐謙淳爲北部令,申絢爲典籍,李周斌爲健元陵令,義禁府都事金履九,掌樂僉正李光德相換,李永培爲砥平縣監,健元陵令李周斌,司僕寺主簿金魯敬相換。
兵批,判書具庠病,參判柳誼病,參議朴宗甲病,參知兪漢寧進,同副承旨李儒慶進。守門將單李鎭鼎,副司果李東榮。
傳于李晩秀曰,今日金持默事,大臣筵奏,甚不分明。御史入侍時,副提調登筵也,使之往傳,淘洗於擧條者,以其有關國綱,不可歇看,則觀此書入,其不爲往傳可知。如許微事,疎漏若此,此皆不能小心之致,且必汨汨對策製役而然。渠之應製餘事,廟堂事,關係何如,則其所擧行,焉敢每每和泥帶水乎?萬萬駭然。備局副提調尹行恁,爲先不敍,擧條之無一言捧納,該房承旨遞差,留門出送。
李儒慶,以都摠府言啓曰,都摠管李時秀,以備邊司堂上,今日本司坐起時,晝仕出去之意,敢啓。傳曰,知道。
沈晉賢啓曰,臣與右副承旨金啓洛伴直矣,纔已遞差矣。伴直無人,同副承旨李儒慶,卽爲牌招,何如?傳曰,允。
李儒慶,以兵曹言啓曰,因大臣擧條,武臣曾經邊地,貶罷罪罷及周年前遷轉人,履歷勿施,而界限以閫帥以下爲定,別單書入事定奪矣。取考政案,閫帥以下邊地履歷勿施人,區別書入,而其中釜山前僉使張集紹,以前任事罪罷,與時任有異,鍾城前府使梁垸,茂山前府使李邦城,俱以準瓜貶罷,雖與未準有異,而自下不敢擅便,竝爲書入之意,敢啓。傳曰,大臣擧條批答,亦有料量之敎矣。欲爲勿施,則兵閫以下,竝當勿施,只於已經邊地之類勿施,則沈屈者愈當沈屈,甚非縮核之政。大抵法之不行,非渠輩之罪,卽銓官不有格式而然。當該越格擬望銓官,一一査出捧現告,而爲先從重推考。此別單付之,昧爽以前,特爲勿論,已經邊地之雖未準朔者,自在分揀中。自今特敎及陞遷,雜凡公頉外擅擬,或用履歷之判堂,施以譴罷之典事定式,載之兩銓謄錄,可也。
洪仁浩,以備邊司言啓曰,副司直沈樂洙上疏批旨內,今見爾疏,島中民勢,可謂不見如見,諸般條件,許令廟堂草記稟處事,命下矣。取見其疏本,則其一,島民蓄馬者,船馬渡海,欲爲換穀,而一馬換穀,未滿一斛,牝馬出陸,一匹售價,不啻十倍於生馬,自今至明年麥前,許以牝馬,弛禁換穀,則一時救急,不害法意事也。其一,明年米商之來,比於今春,必至全減,而商販亦不必永絶,三南沿海商船載穀入島者,使各其邑,別施蠲役之典,以開趨赴之門,則其效有勝於累千石移粟事也。其一,羅里浦移穀之以涼藿償納者,該縣主管收捧,己丑以後,始自巡營主管,乙巳以後,移設於羅州,而及其涼藿分俵列邑,藿物自歸銷耗,穀包無異空納。此等之弊,何事不有?移倉之議,每患遠近邑分俵之爲難,羅里浦則雖不得復設,無論某邑,量其地勢,設倉出納,勿使營裨監捧,永絶民戶分授納穀之規,自今萬斛捧藿,量宜改施事也。牝馬弛禁事,島民若是遑汲,人畜自有輕重,限麥秋弛禁,麥秋後復申前禁,或不害爲權宜之道。而國之重政,在於馬,馬之蕃殖,在於牝,若弛其禁,半年之內,必將空群,設使公馬之不見失,私馬之絶種,亦關於一國馬政,有難輕議。三南米商蠲役事,雖非蠲役,若不禁斷,則以其趨利之心,自當幅湊於島中,今又許蠲其役,則沿邑之米,將有愈貴之慮。今見事勢,恐當一視島陸,俾無彼此之偏重,但以商販爲島之船,切勿禁斷之意,關飭三南爲宜。無論某邑,量勢設倉,自今萬斛捧藿,量宜改施事,向因前牧使·御史時狀啓,關問該道,以各邑地勢擧多不便,反不如羅州之爲愈,覆啓置之矣。今此所論,又如是根據,第以疏辭,付之道臣,消詳爛商,如果有兩便之道,則使之報本司後稟處,何如?傳曰,允。
李儒慶,以備邊司言啓曰,卽見京畿暗行御使洪樂游別單,則備陳長湍前前府使徐有和法外之罪。而其一,老人加資出給時,帖給吏輩,使之捧賂,或三四兩,合爲一百五十三兩事也。其一,春等官需·衙祿·大同米·稅米·中軍料米·兩驛公須位,移付三稅秩,混捧雜費,歸於私用者,爲二十七石零,春夏間米一石價,不過三兩四五錢,而每石七兩四錢四分,折價濫捧,執錢私用,爲三百六十七兩三錢事也。其一,有馬庫本錢利條中六十九兩,取用於坡州新買家價事也。其一,結錢三百兩,詳定錢七十五兩,營債錢三百五十兩取用,而遞歸後,由吏替當還報,至於營債錢,則姑爲仍債,而仍任由吏,替當負債事也。其一,辛亥府使林鵬翰鄕廳改建時,富民處,稱以營建副監名色,有軍役者除頉,無役者勿侵之意,成給完文,或捧二三十兩,合爲五百四十餘兩,而雖無犯手之事,名色不正,後弊難防,所謂副監案,一竝付火事也。今年優老之典,所重何如,而設使吏輩,潛自捧賂於出給之除,所當嚴治痛禁,身爲官長,反使捧賂者,究厥所爲,萬萬痛駭。官需等米之移捧於三稅條,雖曰謬例,每石執錢,比諸時直,多至倍蓰,庫錢利條之取用於舍價結錢,詳定錢之使由吏替當,營債錢之至今仍債,仍任由吏,計在彌縫者,俱係贓汚。此等不法無嚴之類,若不如法處斷,無以懲後,長湍前前府使徐有和,亟令該府,拿問嚴覈,施以當律。辛亥府使林鵬翰,鄕廳改建時,差出副監,多數斂,亦極可駭。不可以不爲犯手,置而不論,爲先拿問處之,何如?傳曰,允。需米之謬例,公貨之貸用,可謂射利之計,非不萬萬無狀,而尤所駭痛者,今年推恩之老人,討出錢兩,分給下輩,有若分等賣帖者然者,寧有如許所爲乎?下屬設欲因此討食,名以官長,則尙可禁之,渠豈敢若是乎?徐有和卽爲拿來嚴覈之意,分付該府,可也。
李晩秀,以賑恤廳言啓曰,西部小貞洞契任掌朴師殷,今月二十一日本洞路傍,得二歲遺棄女兒。同里居良女裵召史,欲爲收養,貧不自食,願爲受料,告于本部,自該府同日牒呈,故依節目給料,使之乳養之意,敢啓。傳曰,知道。
李儒慶,以守禦廳言啓曰,集春營入直禁衛營鄕軍停番代,本廳標下作隊軍九十名,餘軍五名,合九十五名,禁衛營哨官率領,來十二月初一日爲始,分三番輪回入直,已自該營草記啓下,自本廳抄擇點閱後,今月二十五日修成冊,領付于禁衛營之意,敢啓。傳曰,知道。
禁府照目,陽城前縣監權䘩矣本府議啓內,觀其所供,修改斂錢,恩綸未頒,雖爲發明是白乎乃,至若荒年俵災,大政抄戶,民命所係,而俱不稱停,致有怨咨,從一科致,杖一百收贖,告身盡行追奪,私罪啓。奉敎依允爲旀,功減一等爲良如敎。
漢城府粘連啓目云云,金泰巾,恣意誣飭,再煩天聽,此等虛謊奸濫之類,不可置之於京營軍伍之列,令該營門捉送本其監營,與車萬輔一體嚴繩之意,分付道臣,何如?判付啓,依回啓施行爲旀,前後邑倅之不得擧行,由於京司之不卽出給,現告分揀爲良如敎。
執義柳雲羽疏曰,伏以,臣向來疏陳,出於忠憤,衝口之發,反涉狂妄,惶隕自訟。聖度曲加包容,薄施譴罷,曾未幾何,又蒙收敍,意外新除,忽下於鄕廬病寓之中,聞有恩命,卽歸私次,則諭旨已夕下矣。簪履之恩,至及於負罪之際,宜其感激叩謝,而從前之情勢,已有鐵限,目下之觸冒,仍委床席,無以自强筋骸,少伸忱誠。玆不得不入文字具事狀,以犯瀆擾之罪,秖自悚仄而已。伏乞聖慈,哀之憐之容之恕之,亟削臣所叨職名,兼勘臣所犯逋慢,以肅朝綱,以安微分焉。求免之章,不意言他,寸忱未已,一二條陳,唯幸採擇之。凡廷臣之嘵嘵所爭執者,一則義理之關,而秉彝之天也,二則引君當道,納于無過也。而上下征邁,有乖都兪之美,倫綱晦塞,了無闡明之期,忨愒之久,承順成套,有當封納而不納者,不可停而停者,人心潰裂,若是狼藉,誠非細故也。若此不已,世道之憂,將無止泊,若以聖人去食之訓言之,則荒政非所急也。伏願殿下,加思幡改,特允三司之請,以絶亂本焉。夫何聖明之世,遇商旱周風之災,始也心禱而修省,終焉警惕而悶歎。乙丙憂遑,先事而慮,滌場之前,特下綸音,字字恩言,懷保之撫安之,繼之以蠲免,口食身布,或停或除,小大民人,孰不雷歡?皆曰不食而自飽,不衣而自煖矣。凡在宣化分憂之臣,夫誰不奉揚仁聲,以保我黎民?其所安集之道,接濟之方,將有頭緖,庶無捐瘠之患,此莫非我殿下視如傷之衷,豫講繻袽之策,以底徯志之治也。惟此都下,皆仰食于國家,不耕穫者也,而士夫家貧,一世通患,朝官·中人·吏隷,年久落仕,鰥寡孤獨,煢孑無告,坊坊有之。而大抵都民皆有恒産,仕宦者君食之,閭閻食貢價,廛人食市利,下此者各有所業,各食其力,獨士大夫之子弟,以業文業武爲田地,所望者科甲,無他走作。是以舊家之孫,大族之裔,北里南洞,蝸殼生涯,啼飢呼寒,皆他日朝廷之人材也,常年呰窳爲生,堪人所不堪。況今年沿水,皆不登熟,而城中富家之田,例在通漕之地,故所入者什之一二,我躬不閱,待以擧火者,難得波及,則貧人假貸之路絶矣。倘非殿下能邇之德,推以惠澤,則輦轂之下,必多翳桑之餓者,特令廟堂,早講救活之策。凡都民食祿受料布外,邑分糶法,或米或錢,無息貸下,自歲首至四月,月三按籍分給,至秋冬收捧,此爲惠而不費也。至若四窮及中人·吏隷之無依者,依賣例捧錢分給,俾絶秋冬難捧之弊焉。太學養士滿百之制,是古法也,而先朝未之行焉,士歸如家,有屢請者,不許之矣。猗歟明年,卽篤慶之辰,四方多士,爲觀國光,于于而至,若以滿百不許入,則旅食棲遑,無聊而去,且當歉年,尤多艱難,豈不可㦖然也?特詢廟堂稟處,限明年滿百外許食,以廣養士之仁化也。夫詰盜者,爲民除害也,而荒年之民,宜以烹小鮮之術,治之勿擾之而已。今詰盜之令,不爲無助於荒政,而外方討捕之侵害良善,有不可勝言者。稱以譏詗,橫行坊里,禍及鷄犬,誘其賊漢,傳相告引,歐劫民家,受賂無厭,年久之所買牛馬器件,謂以贓物,奪而取之,不爲覓還本主,終歸私占,則除害之政,反生大害。請令廟堂,嚴飭外方掌盜之官,操切討捕將卒,只捉目下發覺,勿論旣往姦贓,又勿縱賊漢與討捕使爲倀鬼,以致除暴之實效也。向來朝紙,伏讀華城停役綸音,一哉王心,大哉王言。聖上若保赤子,俟道使民之德意,洋溢乎字紙之中,雙擎百誦,不覺犁然而喜,臣猶如此,況爲華城之民者乎?雖然赴役之民,豈盡華城之人?必多他邑之民。自春徂秋,勤操板築,所受雇錢,日日喫盡,而此輩素無遠慮,應不聚所食之贏餘,以爲秋冬衣食資,而今遽縱去,旣不得耕耘一畝,又無披掛片絮,各歸其家,飢寒必至,固其勢也。此不可不軫恤事,狀優保惠,請令本府,詳察情勢,從長處之,無至失所,甚大惠也。目今荒政之要,在官得人,官得人之要,在取廉廉者。人之所難爲而爲之,此傳所云人有不爲而後,可以有爲者也。又在節用,節用之要,在崇儉,儉者,生財之原也。一日儉則生一日之財,一月儉則生一月之財,積以歲年,則財不可勝用矣。此聖王逸於得人,不加賦而足用也,遇水旱而不憂災也。念哉念哉,懋哉懋哉。臣無任云云。省疏具悉。朝官·中人·吏隷食祿受料外,依外邑分糶例,貸下米錢事,四民無依之類,捧錢給米事,意非不美,似不可輕議矣。明年太學生到記,勿拘百數事,此是先朝受敎定式,則爾何曰未之行焉乎?然若於觀光之時,有人多額少之弊,則間或有闊狹,不必更爲定式矣。討捕事,依施,尾陳事,亦令廟堂議于守臣措處。爾其勿辭察職。
甲寅十一月二十四日辰時,上御誠正閣。大臣·備局堂上引見入侍時,左副承旨洪仁浩,右副承旨金啓洛,同副承旨李儒慶,假注書柳遠鳴,事變假注書韓耆裕,記注官金良倜,記事官吳泰曾,左議政金履素,右議政李秉模,左參贊洪秀輔,戶曹判書沈頤之,行副司直趙宗鉉,吏曹判書李致中,禮曹判書閔鍾顯,行副司直李秉鼎·李得臣·李敬懋,工曹判書徐鼎修,刑曹判書李在學,漢城判尹李時秀,行副司直申大顯·李漢豐,吏曹參判沈煥之,刑曹參判趙鎭寬,副司直尹行恁,副校理尹益烈,,以次進伏訖。履素曰,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,近日冬暖太過,日氣之不適,豈非可悶乎?履素曰,歉歲冬暖,有益無害,已於戊戌年驗之。今冬之尙今不寒,可期明年之豐徵,爲民事實爲多幸矣。上敎秉鼎曰,執義柳雲羽疏,有泮儒食堂勿拘額數之請。蓋食堂額數,自先朝甲子年,已有常定之規,卿其出考謄錄,可也。上曰,次對爲之。履素曰,此開城留守李冕膺狀啓也,以爲本營餉還加分耗,自朝家每年特許取用,以補將士支放之不足者,已成前例,今年各倉餉還加分耗,各穀五百八十三石零,依近例劃給事,令廟堂稟旨分付矣。加分耗,特許補用於將士支放不足者,已成近例,依狀請許施,何如?上曰,依爲之。出擧條上曰,松留不爲上來乎?履素曰,姑不上來矣。履素曰,向來領府事蔡濟恭所啓,以爲聞判尹,以魚物廛拔去於六矣廛中之意,有所陳達,當此饌物極貴之時,此實爲一分救弊之道,有司之臣,固宜斷然行之,而第念通同發賣之後,亂廛則革罷,稅納則依舊,各廛之不能無怨,容或無怪。臣意則使該署提調,凡係不緊名色與需用之可祛者,就議大臣,量宜存罷爲辭,而批旨有令廟堂與該署提調相議釐正後,草記之命矣。各廛減稅蠲役等事,該署今方査櫛擧行,而至於通共發賣一款,本非朝令定制,而始以廟堂救弊之策,乃行一時權宜之政,意或爲都民一分厚生之利,故至今行之,蓋欲試可也。今此魚廛,亦以試可之意,許令通共發賣,則自當不入於六矣廛之列,分付該署,卽爲充代後,釐正市案,何如?上曰,依爲之出擧條上曰,所謂通同發賣之說,始雖因領府事之議,而伊時予則曰,此非自朝家硬定法式者,亦不無銷刻之慮,而卿旣主張此議,第爲試可云云而已矣。今此魚廛一款,亦何必別出擧條,而但六矣廛旣在通編,則其出其入,不可無文跡矣。魚廛旣拔之後,則何廛當代入云耶?頤之曰,布廛稍實,可以代入,而姑未停當矣。上曰,此等微細之事,不卽究竟處決,每有延拖之患,甚可悶矣。履素曰,濟州前牧使沈樂洙上疏回啓,草記爲之事下敎,故草記今方修正以待矣。上曰,入之。上曰,羅里浦倉之移設於羅州,在何年乎?戶判曾經道伯,似當知之矣。頤之曰,臣於待罪完伯時,因島民上言,以七山險洋之難於船運之故,果爲移設於羅州矣。今見前濟牧之疏,則以羅州設倉,反有弊端爲言,未知近來生弊之如何矣。上曰,其疏專以營裨之主管涼藿,爲弊多端云,而設倉則不爲的指某處。且其疏句語,頗似古文,無以領解,卿等則果詳閱乎?營裨之主管涼藿,誠有弊端,則付之本邑,獨無生弊之慮乎?移倉後形止及近來涼藿之如何區處委折,竝卽詳問於道伯,從長稟處,可也。秉模曰,頃因忠淸監司李亨元狀啓漂人問情事,傳曰,湖西水營所管地方,漂人之來到頻數,而以今番觀之,無譯學,其爲苟且莫甚,與譯院都提擧相議,別置一窠當否,竝與接濟一款商量,令廟堂草記稟處,此外可置之處,亦有之乎?亦爲具由草記事,命下矣。往復該營,則忠淸水營,曾有譯學,而中間權減,關北之南北兵營,亦皆昔有而今無。如欲更議設置,則忠淸水營爲緊,南北兵營次之,而接濟一款,終無好策。別設則事勢多掣,兼裨則事面苟艱。且湖西漂人,乃是不常有之事,竝姑置之,何如?上曰,依爲之。出擧條履素曰,向以公用銀貨事,有譯院釐弊之議,而臣意則斷當以裁減使行員役中不緊名色,竝與使臣裨將,而或減二員,或減一員,則竝與譯官減額之數,當爲七八人矣。以其包銀盤纏,均分於一行譯官,則赴燕譯官,似免如前艱窘之患矣。上曰,左相之議,本自如此,而予則曰,正使非年老大臣,則乃宗親·儀賓,其在優待之道,使之只率親裨一人於萬里遠役者,無或行不得之事乎?履素曰,所謂譯官,無異私人,則以譯替裨,不必齟齬矣。上曰,無論如此如彼,此亦微細之事,而每筵輒以譯舌事,爲上下酬酢,豈不有損國體乎?今番則卿等筵退後,招問便否於譯舌中稍解事理者,亦卽往復於該院都提擧,以草記指一稟處,可也。秉模曰,三十正官中,減其不緊差備,則渠輩所謂等第者十人,作廳行中一額之減,當減該廳十員,渠輩則必以無所歸屬爲抑鬱,而臣意則各道譯學元定下往處,竝以今者見減之人,次次差送,而已減之等第,有闕勿補,則亦足爲彌縫之道矣。上曰,然則,始自科額而減之,何如?近聞譯科,無應試之人,每有苟充之時云,然則焉用許多科額爲哉?秉模曰,應科之無人,槪以無所利益之故也,苟若釐弊,則不患無生徒之漸少矣。上曰,退與該院都提擧,相議草記,好矣。履素曰,臣於前判敦寧金持默被謫事,適有愚見,敢此仰達矣。申大謙則認以金持默置標之地,至有今番駭妄之擧,金持默則雖無置標之事,受囑於首醫康命吉,以己物樣使之借名,俾免他人侵奪之弊,知其爲部字內,而許其借名,以爲藉口之資者,誠有不審之罪矣。第其情實大異於置標,而被謫罪名,則在於置標,揆以刑政,恐有區別參酌之道矣。上曰,然則不可置之䵝昧之科,一番拿覈,在所不已。履素曰,若於禁標內置標,則罪固難恕,而以臣所知,不爲置標,丁寧無疑,恐無更覈之端矣。秉模曰,臣亦聞其事實,只有借名之罪,果無置標之事,雖不更査,恐無䵝昧之端矣。上曰,然則申大謙之認爲金持默家眞箇置標,事勢固然。然持默本情之曖昧旣如許,則配則過矣。只以非己物而稱爲己物之罪言之,亦不可全然勿論,定配分揀,施以削黜之典,可也,出擧條上曰,所謂置標云者,果非金持默所自爲之狀,予亦微聞之矣。其人甚柔善,故有此擧,而大體言之,則申大謙旣曰認爲重臣置標之故,先占入葬云爾,而處分之止於流竄,蓋有分罪之地,則重臣之替受其罪,烏得免乎?不但禁標之不可冒犯而已。至有雲觀置簿云云之說,則名雖置標,其所爲罪,顧何間於入葬,而若欲聲言,當至何境?此予所以勿令提起雲觀二字者也,今則但以禁標言之,可也。而康命吉則中人也,中人則固無禁葬之例,而名曰朝士,何敢冒禁而置標乎?向在己丑鰲興府院君喪葬時,朝家之優恤何如,其家之勢力又何如,而淨土近處,因金漢祿之占山,將欲用之,以其有不敢用之人言,故龜柱亦不敢用之,以鰲興當日地處,猶尙如此矣。但以卿等所奏觀之,則名雖置標,實不置標,則可謂的實,以其不禁與受囑之故,至於行遣,果不無可議。予雖從施於卿等之請,而擧條辭意,則務從詳備,使人人知法禁則本如是,罪名則當如此,而特以非置標之故,有所寬恕,則可也。近以申大謙事,殆同無事中有事,便作一場酬應之勞矣。大謙之如是處分,煞費心力者,非爲渠也,念渠家也。渠家名雖武家,果何許之家也?渠是故捕將申旼之子乎?敬懋曰,然矣。上曰,因渠駭妄之致,使其旣骨之親,有此罔極之擧,亦有人心,則奚但其顙有泚而已?且念渠若發配,則移葬恐無路,此時大謙之心,當如何耶?頃以重罪遠配者,亦有歸葬,給暇之例,使之待完葬發配,而此非出於文跡之事,故只爲分付金吾矣。卿等知之乎?履素曰,臣等今始承聞,而欽仰聖德矣。秉模曰,向以武臣已經邊地中,瓜前貶罷·罪罷及非特敎而準限前內遷者,一一査出,履歷勿施之意,筵稟後分付兩銓矣。以其界限之姑未稟定,擧行未免疑眩。臣意亞將則事面自別,此則勿論,自曾經兵閫以下,宜在勿施,至於親年呈遞及在任遭艱等公頉,亦不可混歸於勿施,令兵曹秩秩區別,具別單草記,以爲釐正官案,永久遵行之地,何如?上曰,格外遷轉之人,旣欲定限,則亞將雖無論,其餘自當竝論於勿施中。於此已有料量者,第令兵曹書入別單,以待處分,可也。出擧條上曰,兵判持武臣堂上以上履歷,入侍,可也。耆裕承命出還奏曰,兵曹判書,今日懸病,而不爲入來矣。上曰,然則卿等筵退後,申飭兩銓,區別書入,可也。用人之道,文武無間,而我朝用人,專尙地閥,則武之將臣,卽與文之相臣,等耳。近來則將臣之子以武進者,曾不如遐鄕冷族,如訓·御兩將臣之子,或已經承宣,或邊地遞來近十年,而應遷之職,輒居人後,此是何等政例也?故重臣金聖應,則三十八爲訓將,今之將臣之子,或有年近四十,而未經防禦者,此豈成說乎?此非爲渠輩進塗地也。用人之法,政曹之例,亦不可放過,卿等常加提飭於銓曹,可也。履素曰,臣今夏自湖南歸路,適聞井邑民人齊訴,而係是民瘼,故敢此仰達矣。井邑縣大同,則輸納於興德縣沙浦四十里之地,而田稅則遠輸於法聖鎭一百二十里地,沙浦則優於一日往返,法聖則動費數日。不但百里外擔負遠輸之難,一包納之諸般浮費,殆至五六斗,其爲民邑痼弊,莫過於此。且以水路言之,法浦漕船,路由沙浦,浦口每經七山險洋,故種種致敗,亦由於此,自沙浦直爲裝發,旣避險洋,又便行船。而長城·高敞兩邑稅大同,曾爲出浦於法聖矣,以遠輸之難,年前移捧於興德沙浦,蓋兩邑距法聖,近爲半日程,遠不過七十里,而得以變通,民蒙其惠。獨本邑以百里外遠地,見漏於變通者,實爲向隅之歎云。當初稅大同移納兩處,分以二之者,雖未知設施之本意,而長城·高敞兩邑,以稍遠之邑,尙在變通,則井邑民向隅之歎,固無怪矣。事係變通,以一時民訴,不可遽施,分付該道道臣營邑爛商後,果然有爲弊之端,則依長城·高敞例,田稅亦爲移捧於沙浦,俾除民弊之地,何如?上曰,其便否,令道臣狀聞後決處,可也。出擧條履素曰,孝行贈職,卽朝家樹風聲之政,而取見近來政眼,則如孝子洪得一·李慶恒·李憲朱·安構,行誼地閥,少無遜於已贈之人,而未免見漏,亦令該曹,施以南臺之贈,何如?上曰,依爲之。出擧條秉模曰,華城城役,雖已姑停,用下物力之未及區處者,不可不趁今變通,關西會付折米一萬石劃給,使之從便取用,何如?上曰,依爲之。五千石補用於城役,五千石劃給該府,以爲明年幸行時所用,可也,出擧條在學曰,卽見江原監司李勉兢歙谷縣殺獄更査啓本,則只以原文案,謄書一通,尾附跋辭以啓矣。凡査啓之規,若有屢次更査之事,自本道或關飭該邑,或別定推官,究覈取招,具式啓聞,乃是不易之例,而今此啓本,初無行査之事,只取原案論啓,有若審理文書者,旣違法例,極涉疎忽。該道臣推考,啓本還下送,使之改修正上來後,稟處,何如?上曰,依爲之。出擧條在學曰,卽見全羅監司啓本,島配罪人李圭宅等九人移配事,請令該曹稟處矣。九人罪名,雖爲稍重,而與逆獄罪人之島配者有異,當初移配之命,出於荒年軫念之聖意,而諸島皆是尤甚,則以道內陸邑中遠地移配,恐似合宜矣。上曰,依爲之。出擧條致中曰,冬至祭祭官,當爲磨鍊,南行參上極苟艱,無以分排。抄啓文臣·承文參下·宣傳官·都摠府官員·壯勇營將官,依前通融塡差,何如?上曰,依爲之。出擧條上曰,政官牌招開政。出榻敎命退,諸臣以次退出。
甲寅十一月二十四日午時,上御重熙堂。右承旨入侍時,右承旨李晩秀,記事官鄭文始,記注官金良倜,記事官吳泰曾,以次進伏訖。上曰,京畿御史·副提調入侍。賤臣承命出傳,與御史洪樂游,副提調尹行恁,偕入進伏。樂游讀奏書啓訖。上曰,副提調持此書啓,與大臣相議,論理草記,可也。晩秀曰,抄啓文臣申絢,五六七月朔課講,連三次居首,依節目陞六事,令政院捧傳旨,何如?上曰,依爲之。三經四書之如誦己言,今所初見,不但三次居首之可嘉,今日政付典籍事,分付,可也。晩秀曰,抄啓文臣權晙,六月朔親試及更試時,三日連爲居首,而此與連三次居首有異,何以爲之乎?上曰,特爲陞敍,可也,出擧條仍命退,諸臣以次退出。
上在昌德宮。停常參·經筵。
李儒慶啓曰,明日常參·經筵,取稟。傳曰,停。
黃昇源啓曰,右副承旨金啓洛,旣有分揀之命,卽爲牌招,何如?傳曰,允。
李儒慶啓曰,今日抄啓文臣課講時,何承旨進去乎?敢稟。傳曰,右承旨進去。
李儒慶啓曰,卽者議政府錄事來言,左議政金履素以爲,昨日擧條事,罪著溺職,惶隕靡措,走伏金吾門外,恭俟嚴誅之,仍納命召,何以爲之?敢稟。傳曰,更思使之淘洗云云,非副提調入侍時筵敎,問於御史入侍時承旨,可以知之,無論如此如彼,豈待副提調之言而爲之者乎?擧條措語,不但與筵奏有異,能不有關於國綱乎?勿待命事,遣史官傳諭,仍傳命召。
臣昇源,今日冬至望闕禮習儀時,進去下直之意,敢啓。傳曰,知道。
李儒慶啓曰,卽者議政府錄事來言,左議政李秉模以爲,伏聞去夜下政院之敎,萬萬震懍,罔知攸措,走伏金吾門外,恭俟鈇鉞之誅云,仍納命召,何以爲之?敢稟。傳曰,更思使之淘洗云云,非副提調入侍時筵敎,問於御史入侍時承旨,可以知之,無論如此如彼,豈待副提調之言而爲之者乎?擧條措語,不但與筵奏有異,能不有關於國綱乎?勿待命事,遣史官傳諭,仍傳命召。如是相持,徒損國綱,備局副提調及該房承旨處分揀。殿座時刻已過,卽爲入來考試事,一體傳諭。
李儒慶啓曰,卽者義禁府都事來言,左議政金履素,右議政李秉模,今方待命於金吾門外云。係是大臣去就,敢啓。傳曰,知道。
以工曹判書徐鼎修初度呈辭,傳于李儒慶曰,旣無情勢,除拜屬耳,豈可無端捧入?還給,捧納承旨,推考。
以全羅監司李書九辭職上疏,傳于金啓洛曰,當此民虞溢目之時,宵旰一念,不遑自暇,道伯之耳,亦必得聞,則義無必遞,情非切急,敢於向下回諭之後,又尋辭疏,至於封啓,今日國綱,可謂掃地盡矣。方命之律,先施此人,以勵諸道,以懲後弊,非不知爲目下要道,而此時迎送,大關民弊,於是乎參倚輕重,又不得不姑忍之,此疏爲先還下送。更以處義二字,筆之於奏御文字,是啓後來方伯,無忌憚之習,俾令知所去就。
司諫朴瑞源,持平洪樂敏,校理任希存·李羲甲,副校理尹益烈·南履翼,修撰安策·嚴耆,副修撰鄭來百·韓用鐸啓曰,請黜置罪人鄭致達妻,亟令王府,快正典刑。措辭現上請物故罪人德相·亟施孥籍之典。措辭現上請向日合辭兩啓之已傳而未徹者,亟命捧入,仍賜允兪,俾王章伸而三字刀割焉。措辭現上答三司曰,不允。司諫朴瑞源,持平洪樂敏啓曰,請遲晩後物故罪人啓能,亟施孥籍,趾賊等凶種,快施邦刑,養遂·獻遂設鞫得情。措辭現上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭現上請物故罪人國榮,亟施孥籍之典。措辭現上請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭捧根脚,決正王法。措辭現上請柳星漢亟令王府,設鞫嚴問,期於得情,夬正邦刑。措辭現上請承款後物故罪人九宗,亟施孥籍。措辭現上答兩司曰,不允。持平洪樂敏啓曰,請亟寢秋曹罪人柳師文放釋之命,仍令王府,設鞫嚴問,期於得情,夬正王法。措辭現上新除授大司憲李鼎揆,時在慶尙道慶州地,掌令李日運,時在忠淸道瑞山地,請竝斯速乘馹上來事,下諭。答府曰,不允。下諭事,依啓。司諫朴瑞源啓曰,請金甲島爲奴罪人克觀,古今島爲奴罪人克泰,更令王府,廳鞫得情,夬正王法。措辭見上請逆賊尙魯,亟施孥戮之典。措辭現上請亟寢秋曹罪人柳師文放釋之命,仍令王府,設鞫嚴問,夬正典刑。辭措現上新除授正言李東宇,時在京畿衿川地,請斯速乘馹上來事,下諭。答院曰,不允。下諭事,依啓。
金啓洛,以都摠府言啓曰,今日入直內三廳武兼禁軍及軍兵等,當爲中日習射,而冬至望闕禮相値,不得爲之之意,敢啓。傳曰,知道。
李儒慶,以吏曹言啓曰,今此宗廟·各陵殿宮冬至祭諸執事,無以分排,刑官及司饔院官員,依例通融塡差之意,敢啓。傳曰,知道。
李儒慶,以吏曹言啓曰,今此宗廟·各陵殿宮冬至祭大祝中,時無職名人員,令該曹口傳付軍職,何如?傳曰,允。
甲寅十一月二十五日辰時,上御便殿。抄啓文臣親試入侍時,行左承旨沈晉賢,左副承旨洪仁浩,右副承旨金啓洛,記事官鄭文始,假注書柳遠鳴,記注官金錫泰,記事官吳泰曾,原任提學蔡濟恭,原任直提學金憙,檢校提學徐有防,檢校直提學徐鼎修·金載瓚,檢校直閣尹行任·李晩秀·南公轍,以次進伏訖。上命試官以下行禮。引儀唱讀券官蔡濟恭等,考官金憙等,率應製文臣行四拜禮訖。濟恭等進前曰,日間聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,右相入侍,文始承命出傳,與右議政李秉模,偕入進伏。上敎秉模曰,昨日副提調入侍。有所下敎矣,今聞伊時入侍承宣,言未及承聆云。然則誤爲處分,故副提調處分,使之分揀,而大抵擧條措語,有異於筵奏之語,故有所下敎矣。秉模曰,莫非臣等不能詳審之致矣。上命有防書古詩題擬古詩十九首,晉賢跪啓請宣敎頒紙訖。上曰,諸文臣應試者,數爲十九人,各次原韻一首,可也。仍命宣飯於試官以下。命憙等考講,金近淳等以次進講,又命濟恭等考券訖。命退,諸臣以次退出。
上在昌德宮。停常參·經筵。
藥房提調徐有防,副提調黃昇源啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候,一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李儒慶啓曰,明日常參·經筵,取稟。傳曰,停。
傳于沈晉賢曰,左承旨入侍。
傳于李晩秀曰,右承旨入侍。
以大司諫李昌漢,正言李重蓮牌不進罷職傳旨,傳于洪仁浩曰,只推。
以閔台爀·張錫胤·李尙寯·崔烜·安廷善·李東冕禁推傳旨,傳于洪仁浩曰,其中有衆所共知實病外,分揀。
傳于李儒慶曰,抄啓文臣十二月朔親試,明日爲之,宣傳官今年射講,都計劃試射,亦於明日爲之。再明受香相値,三明日卽亞歲也,一月六對,必欲準爲,再明以後,勢難爲之。明日先以本司坐起來會,觀試射早晩,當以次對引見,預令廟堂知悉。
李儒慶啓曰,抄啓文臣親試,宣傳官都計劃試,明日爲之事,命下矣。處所,以何處爲之乎?敢稟。傳曰,春塘臺爲之。
以長湍前府使林鵬翰拿處傳旨,傳于洪仁浩曰,此時守令,不可一刻曠官,爲先令道臣行査狀聞後,待畢捧糴,拿來事,分付該道。
以水原留守趙心泰狀啓,步軍親軍衛入飭進定事,傳于金啓洛曰,依狀請施行事,分付。
金啓洛,以壯勇營言啓曰,禁衛營鄕軍停番間,弘化門入直,以本營步軍替代事,草記蒙允矣。來十二月初一日爲始,步軍五十名,該將官率領,與禁衛軍待標信替代後,每三日輪回入直之意,敢啓。傳曰,知道。
金啓洛,以訓鍊都監言啓曰,謹依今月初五日口傳下敎,禁衛營鄕軍停番代,金虎門入直軍一百名外,加入軍五十名除出,哨官率領,移直銅龍門,而其中十名,則分直建陽門,廣智營入直軍五十名外,加入軍十五名除出,哨官率領,移直於集賢門,而來十二月初一日,待標信替代之意,敢啓。傳曰,知道。
金啓洛,以禁衛營言啓曰,本營上番軍,限乙卯麥秋,停番事,定奪矣。下番軍兵,來十二月初一日放送,而弘化門,則以壯勇營將官軍兵替代,銅龍·集賢·建陽等門,則以訓鍊都監將官軍替代後,集賢門把摠,還爲入直本營,集春營入直摠戎廳軍出番,代以守禦廳標下軍九十五名,分作三番入直事,前已草記允下矣。該廳軍兵,今已點閱整齊,來十二月初一日爲始,本營哨官率領,限停番間,輪回入直之意,敢啓。傳曰,知道。
金啓洛,以禁衛營言啓曰,各軍門試才時,沒技人別單書入事,已有前例矣。今十一月二十五日本營下番軍兵等賞試才時,領軍把摠申晤,片箭邊三中沒技,依例別單書入之意,敢啓。傳曰,知道。
洪仁告,以義禁府言啓曰,京畿高陽郡投畀金持默,定配分揀,施以削出之典事,承傳啓下矣。金持默,施以削出之典,定配則分揀,放送事,分付該道道臣之意,敢啓。傳曰,知道。
洪仁浩,以義禁府言啓曰,因京畿暗行御史洪樂游別單,備邊司草記批旨內,徐有和卽爲拿來嚴覈之意,分付該府可也事,命下矣。徐有和前以他罪,定配於咸鏡道三水府,依例發遣府書吏,卽爲拿來之意,敢啓。傳曰,知道。
李晩秀,以賑恤廳言啓曰,南部蓮城尉契任掌李喆福,今月二十四日,本洞路傍,得一歲遺棄女兒。同里居良女李召史,欲爲收養,貧不自食,願爲受料,告于本部,同日牒呈,依節目給料,使之乳養之意,敢啓。傳曰,知道。
持平具文行啓曰,請亟寢秋曹罪人柳師文放繹之命,仍令王府,設鞫嚴問,期於得情,快正王法。答府曰,不允。
禮曹,冬至陳賀時,應行節目,參考前例,磨鍊擧行,何如?判付啓,亞歲朝賀,當如例爲之,而今年諸道民事之夙夜關心,殿·宮亦豈不洞燭乎?此時應行賀儀之權停,下情雖甚缺然,予不欲臨殿受朝賀,則殿·宮之心,亦若予心。且以禮意言之,正·至臨殿之用冕服,卽踐阼時服色,義取履端以是不曰陳賀,而曰以朝賀是如乎。予不臨殿,各殿進箋,自在勿爲之中。今年冬至之權停朝賀,以示重民事之道,於理則然,以此知悉。竝只只進表裏爲良如敎。
甲寅十一月二十六日辰時,上御重熙堂。左承旨入侍時,行左承旨沈晉賢,假注書柳遠鳴,記注官金良倜,記事官吳泰曾,行大司成李家煥,以次進伏訖。上敎家煥曰,韻書刊印之役,今年可以了當耶?家煥曰,此是精書精刊者,故今年內似難畢役矣。上曰,別作一小本,以資儒生輩場屋中所看,則甚好矣。且開板於兩南監營,廣布鄕曲,則實爲美事矣。家煥曰,使鄕儒得見,則尤有所刊行之效矣。上曰,此事專委於卿,卿須善爲之,可也。命退,承史以次退出。
上在昌德宮。停常參·經筵。
李儒慶啓曰,明日毓祥宮仲朔祭齋戒相値,視事頉稟之意,敢啓。傳曰,知道。
黃昇源啓曰,來初一日輪對日次矣,敢稟。傳曰,爲之,受點人後日次來待。
金啓洛啓曰,今日次對,兩司當進參,除在外外,未肅拜呈告人員,竝卽牌招,何如?傳曰,允。
黃昇源啓曰,摠戎使申大顯,以長陵獻官,今方受香出去矣,所佩密符,來請還納,何以爲之?敢稟。傳曰,仍佩往來。
黃昇源啓曰,摠戎使申大顯仍佩往來事,命下矣。將兵之任,不可一刻無摠察之人,何以爲之?敢稟。傳曰,壯勇大將兼察,牌招聽傳敎。
傳于李儒慶曰,明日出宮門路,以協陽門爲之。
黃昇源,以吏批言啓曰,卽接掌樂院牒呈,則明日擧動時,殿庭協律郞,例以本院正進參,而正洪樂淵差祭,無以推移,卽速變通云矣。掌樂正洪樂淵,今姑改差,其代今日政擬入之意,敢啓。傳曰,知道。
有政。吏批,判書李致中進,參判沈煥之進,參議韓晩裕進,行都承旨黃昇源進。啓曰,全州判官,今當差出,而本州以營下劇邑,素稱難治,不可不擇差,他道有聲績未準朔守令,竝擬何如?傳曰,允。以李大亨爲兵曹參議,尹致性爲參知,洪秀輔爲分內醫提調,申絢·李聖輪爲兵曹佐郞,尹羽烈爲掌樂正,韓弘裕爲漢城庶尹,韓錫仁爲監察,南陽履爲禁府都事,李瑞運爲漢城主簿,李宜秀爲河東府使,朴載淳爲咸昌縣監。
以全州判官望筒,傳于黃昇原曰,雖非尤甚邑,此時不可一刻曠官,道內守令有聲績或在京時仕前銜中,更爲另擇擬入,待下批,與河東·咸昌,給馬下送。
吏批再政。以尹光垂爲全州判官。
兵批,判書具庠進,參判柳誼入直,參議·參知未差,右副承旨金啓洛進。以韓光綮·洪聖淵爲都摠管,僉知單張宅基,禁衛把摠申晤加資事承傳,今加折衝。
傳于李晩秀曰,發遣吏郞·諸執事,淸齋與否,摘奸以來。
兵曹口傳政事,副司直朴宗甲·兪漢寧,副司果鄭毅祚·鄭景祚·柳頤玄·尹序東·魚錫齡·尹行直·申龜朝·李元八·崔時淳,以上竝單付。
李儒慶,以奉常寺都提調意啓曰,永禧殿大享時祭物,前期二日,例爲趁早封進矣。今日冬至大享時,亦當依此擧行,而典祀官不卽來待,故自本寺自朝至今,連爲催促於吏曹,而日已過午,尙無動靜,事體所在,萬萬駭然。當該典祀官,令該府拿問嚴處,當該吏曹堂上,從重推考,典祀官,令吏曹急速差出,以爲卽時封進之地,何如?傳曰,允。
李儒慶,以禮曹言啓曰,今十一月二十九日宣禧宮冬至祭親行時,自上當有散·致齋之禮,而正日只隔二日,散齋則勢未及如例磨鍊,自今日,殿下散齋一日於別殿,致齋一日於齋殿。凡散齋,不吊喪問疾,不聽樂,有司不啓刑殺文書,致齋,惟啓享事。諸享官及近侍之官應從升者,竝散齋一日於本司,致齋一日於享所,陪從百官·諸衛之屬·守衛宮門者,各於本司,淸齋一宿事,知委,何如?傳曰,允。
洪仁浩,以備邊司三公意啓曰,向因左議政金履素所啓,慶禮當前,文衡多有擧行之事。前大提學洪良浩,今方出疆,以疏代薦,亦是文苑故事,渡江前疏薦之意,令政院稟旨下諭事,批旨內,都堂會圈,旣無的當可據之例,則非所可論,雖以疏薦言之,無薦中之人,然後可以議到,而今則薦中旣有一人,然而使之疏薦,有違文苑故事。擧條之不卽批下者,此也。見今亞歲隔日,其所擧行,不可緩也。薦中一人,亦非曾經之人,則亦不可前單點下,如何爲可,卿等會于公廨,詳考故事,論理草記可也事,命下矣。臣等來會公廨,取考文苑故事,則故大提學李植疏曰,祖宗朝昇平無事,職官稀遷,文衡之任,非罪廢,則雖至議政,不許遞改。臣先祖臣荇,以領中樞府事,猶帶文衡,及至削奪,而金光老以吏判代之。彼時前任之臣金勘·申用漑·南衮,去歲已久,拜罷歲月,具載可考,安有曾經者爲之擧薦者哉?伏願明據祖宗朝舊例,速爲差出云云。此乃都堂薦望之論,而亦不過以事勢之所必然,推以論之而已,則亦不可援以爲例,而遽然創行。前任文衡,見無無故在朝之人,以臣等愚昧,實無可以考據仰對者,不勝悚惶之至,而當此莫重莫大之慶禮,文衡之不備,大關國體,上裁,何如?傳曰,有國用人之所重,豈有過於文衡乎?然一有違例,當者豈行公?此所以鄭重,不爲輕視者也。觀此草記,別無指一稟處者,而只請上裁,如是而何時可決乎?再明日時原任大臣登筵,其前更加博考,登筵時稟處,可也。
李儒慶,以備邊司言啓曰,明日動駕時,禁衛營留陣事,命下矣。禁衛大將姑未出代,在前如此之時,或以中軍代領,或他大將兼察,今番則何以爲之乎?敢稟。傳曰,御營大將代領,牌招聽傳敎,可也。
李儒慶,以御營廳言啓曰,今十一月二十八日宣禧宮擧動時,斥候七處,伏兵三處,將則本廳軍官五員,出身軍官五員,軍則京標下軍四十名,竝嚴飭定送,而依定式,晝饒氣夜饋粥之意,敢啓。傳曰,知道。
執義柳雲羽,司諫朴瑞源,持平洪樂敏·具文行,獻納李景溟,副校理尹益烈·南履翼,正言李重蓮,修撰安策·嚴耆啓曰,請黜置罪人鄭致達妻,亟令王府,快正典刑。措辭現上請物故罪人德相,亟施孥籍之典。措辭現上請向日合辭兩啓之已傳而未徹者,亟命捧入,仍賜允兪,俾王草伸,四字刀割焉。措辭現上答三司曰,不允。
執義柳雲羽,司諫朴瑞源,持平洪樂敏·具文行,獻納李景溟,正言李重蓮啓曰,請遲晩後物故罪人啓能,亟施孥籍,趾賊凶種,快施邦刑,養遂·獻遂設鞫得情。措辭現上請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。措辭現上請物故罪人國榮,亟施孥籍之典。措辭現上請梟示罪人明謙,正刑罪人以謙,亟施孥戮,逆復庶子好石。亟施處絞,荐棘罪人時偉,設鞫得情,快正王法,遲晩罪人宇鎭,捧根脚快正王法。措辭現上請柳星漢亟令王府,設鞫嚴問,期於得情,快正邦刑。措辭現上請承款後物故罪人九宗,亟施孥籍。措辭現上答兩司曰,不允。
甲寅十一月二十七日辰時,上御春塘臺。抄啓文臣親試,宣傳官射講入侍時,行左承旨沈晉賢,左副承旨洪仁浩,右副承旨金啓洛,同副承旨李儒慶,記事官鄭文始,假注書柳遠鳴,記注官金錫泰,記事官吳泰曾,親試試官檢校提學徐有防,檢校直提學徐鼎修·金載瓚,檢校直閣尹行恁·李晩秀·南公轍,講射試官,考官沈頤之·具庠·李敬懋·徐有大·李漢豐,參考官嚴耆·任希存,以次侍立訖。上具平戎服,乘輿出交泰門·延生門,由明光門·靑陽門,詣春塘臺。降輿御大次,親試試官有防等,講射試官頤之等,以次行禮訖。儒慶跪告宰樞執鼓,射員呼名。上命有防書箋題,擬本朝抄啓文臣等請正·至慶節得參起居之班,晉賢跪啓請宣敎。命書傳敎曰,大臣·備局堂上引見。賤臣承命出傳,與左議政金履素,左參贊洪秀輔,行副司直趙宗鉉,吏曹判書李致中,禮曹判書閔鍾顯,行副司直李秉鼎·李得臣,刑曹判書李在學,漢城判尹李時秀,行副司直申大顯,吏曹參判沈煥之,刑曹參判趙鎭寬,偕入進伏。履素曰,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,復命暗行御史,入侍。出榻敎上曰,次對爲之。履素曰,卽見咸鏡監司金華鎭所報,則以爲,永興濬源殿修改所入正鐵及工役各人等料米,當自該邑所在會付會減,而本宮築筒餘在錢取用,合爲八百七十兩零,當初措置,雖緣災歲分定之軫弊,而或以用處之有異爲拘礙,則不得不分排各邑爲辭矣。修改與築筒,俱是莫重之役,築筒餘錢之取用,未爲不可,而此亦前頭必有需用,則修改物力,以會付穀會減,似好矣。上曰,依爲之。出擧條履素曰,卽見兩南暗行御史徐有聞書啓,則其一,興陽縣,巡營扇竹分定之弊,而以一箇貼扇,費竹數箇,其長一尺,其矢過卅,此後貼扇名色,一倂除之,其他外角奇巧·合竹·漆紙扇等名色,一切嚴防,竹田依朝令長養事也。欲祛扇竹之弊,先除扇弊,然後竹可以長養,民可以蘇息。大抵貼扇名色之出,其來未久,而漸次侈大,摺紙則狹,裁竹則長,甚至卅餘矢之以多爲貴,外角·合竹·染邊·漆紙等名色,惟以奇巧爲務,南土列邑之苦瘼,職由於此。朝家飭令,非止一再,而其弊依舊,至登繡啓,誠極寒心。且況進獻扇子,例不過二十矢,而私造之扇,或過卅矢,二十五矢者,論以事體,尤爲未安。自今以後,所謂貼扇名色,永爲革羅,名色雖罷,製樣如舊,則亦非革弊之本意,摺紙則勿用狹摺之製,束矢則永除多數之樣,雖最多者,無過卄矢,雖最長者,無過六七寸,外角·合紙·漆紙等名色,自在當禁之中,而至於邊竹,則黑漆楸邊之外,更無得襲用奇巧事,更爲嚴飭,如或有復踵前習而現發者,則以違越朝令之罪,嚴加勘繩之意,分付道臣。湖南如此,嶺南可知,亦以此意,一體分付於嶺南道臣,仍令嚴飭於道內造扇閫邑。如是行會之後,令前造成之扇扇,雖不敢行用,旣成之物,亦難全棄,而扇子之爲用,不過一年之內,自當盡用。限明年以後,雖市肆之間,如有此等扇賣買之弊,則隨現嚴繩之意,一體分付於掌市之署,爲宜矣。上曰,依爲之。如是定式之後,營閫與列邑,更或有復踵前習之事,廟堂隨現當該道臣,草記論罪,以爲一新革弊之地,可也。出擧條履素曰,其一,進上靑大竹情債嚴禁事也。本價旣自大同會減,則以情債之故,別定陪持軍名色而收捧者,事體極爲駭然。不但興陽一縣,道內必多此等之弊,分付道臣,詳査釐正,嚴明申飭,俾無日後更滋之患,爲宜矣。上曰,依爲之。出擧條履素曰,其一,楮價濫徵事也。當初貿楮之不從時直,預給民間,待秋收捧,已是民弊,而又況以錢還徵,數又三倍者,萬萬駭然。謬例旣久,雖不一一追理,如此災歲,不恤民情,一任下屬之濫徵,尤爲痛駭。該守令爲先拿問嚴處,不飭之道臣,亦爲從重推考,作奸之吏屬,査出嚴勘,此後此弊,永爲嚴防之意,嚴飭該道臣,爲宜矣。上曰,依爲之。飭令未久,爲弊依舊,兩南道臣,爲先推考,更加各別嚴飭,可也。出擧條履素曰,其一,全州府民間所納蠲役米事也。旣以蠲役之意,納米於官家,而米則官用,役則使民,極爲駭然。此則分付道臣,卽爲釐正,仍又嚴防後弊,以爲窮民息肩之地,爲宜矣。上曰,依爲之。出擧條履素曰,其一,全州丁召史獄事事也。所謂丁女,以吏屬家十四靑孀,有此改適之事,而丁世鳳者,以其五寸叔,率其兩姪,行此戕殺之事。其戕殺之際,情節極其殘酷,噤口之不足,至於裂口,而或斫或剝,未死掩埋,其殺死之至慘,實是前後所無。如此干和之獄,道臣·守令,豈有不聞不知之理,而邑守則以飮藥自處,論報營門,道臣則只憑邑報,終不嚴覈窮査,使丁女,尙在抱冤之中者,俱萬萬駭然。道臣·守令事當論罪,而獄案未具,姑難勘處,爲先令道臣別加査究,得其情實,前後文案,一倂登聞後,如法處斷,道臣·邑守至今掩置之罪,一體稟處,爲宜矣。上曰,如許殘酷之殺獄,前所未聞,一路萬口,至謂之旱災之所由,由於厥女之抱冤,則是豈等閑看過處?況遇旱審理,屢下疏鬱之命,則爲道臣者,營下有此飛霜之冤,而始則玩愒,終又掩覆。地方官顔面,從他顔面,獄情關係,何等關係,循例訊推,尙不的覈,道臣事當嚴勘,而大於此之罪,猶復不問,爲先緘辭從重推考,地方官爲先拿問嚴繩。揆以國體,差遣繡衣按覈,斷不可已,而此時廚傳之弊,不可不念,慰諭使徐榮輔,仍差按覈使,使之究覈,而如或行過湖南地方,令道臣別定査官,親執詳覈,以爲一分贖愆之方事,嚴飭可也。出擧條履素曰,其一,鰲樹驛還弊事也。本驛還弊,專由於郵官初不監糴,吏屬惟意作奸而然,極爲駭然。嚴飭道臣,一一釐正後,繡衣所陳本驛所屬各站還穀,量其多少,移送於各該邑,俾除郵民穀多積固之弊,爲宜矣。上曰,依爲之。出擧條履素曰,其一,各鎭土卒朔布事也。所謂鎭將,看作己物,中間消融,名以官長,極爲駭然。分付帥臣,一一推給,此後復踵前習,狀聞嚴懲之意,申飭,爲宜矣。上曰,依爲之。出擧條履素曰,其一,蒜山倉鹽弊事也。朝廷之前後變通,皆出於爲民之意,而今其弊端又如此,分付道臣,其防奸祛弊之道,消詳狀聞後,稟處,爲宜矣。上曰,依爲之。出擧條履素曰,其一,河陽匙山烽燧事也。旣無照應,徒貽邑弊,誠無意義,而當初設置,必有委折,令帥臣査實狀聞後,稟處,爲宜矣。上曰,依爲之。出擧條履素曰,其一,蔚山牧所屬冬背串牧場民弊事也。距本牧爲二百里,而一任牧吏之侵虐,則居民之受困可知,此則令司僕寺嚴飭牧官,其所爲弊之端,一一査出釐正,爲宜矣。上曰,依爲之。出擧條致中·煥之等曰,全州判官沈鉁,莅官處事,全事姑息,救荒恤窮,初不留意,抄戶之政,專委吏手,而稱以摘奸,累發官隷,到處討食,村閭繹騷,火稅之濫報,楮價之倍徵,檢災之行,載妓往來,禁酒之際,邑豪專利,民間稱冤,如出一口爲辭。河東府使李喜大,威不能束下,明不能戢奸,民狀之替題,簽丁之納賂,軍保錢之名曰還給,而該吏除出,歸之私橐爲辭。此等不治守令,如此災年,不可置之字牧之任,竝爲先罷黜,令該府拿問嚴勘。咸昌縣監金成鎭,威望不能憚壓,政令率多因循,土豪與奸吏,作爲表裏,闔境莫敢誰何,官長俯首聽命,民人之遷徙相續,土豪之勢焰日增,目下頭緖,有非柔懦襲謬之人所可矯救爲辭,亦爲罷黜,令該府拿問處之。晉州牧使李德鉉,鍊熟太過,事多抑揚,麯蘗之禁,弊生徵贖爲辭。古阜前郡守金載華,災年糴政,一委座首,簸揚之穀,還充吏逋,刑杖之失當,多緣酒失,衙客之干政,間或招謗爲辭,雖已遞職,今不可置,令該府拿問處之。興陽縣監朴宗正,臨陂縣令李趾光,金提郡守成範鎭,務安前縣監韓泰裕,羅州牧使趙時淳,樂安郡守李性重,谷城前縣監李春輔,任實縣監洪履簡,順天府使金翰東,南原府使宋守淵,長城府使李學永,星州牧使成種仁,開寧縣監金喆淳,三嘉縣監洪樂敎,陜川郡守黃運祚,黃磵縣監鄭殷祥,文義縣令洪大顯,淸州牧使安廷鐸,天安郡守尹厚東,振威縣令吳在斗,水原判官鄭東協,果川縣監金履裕,或有所褒,而別無優異之績,或有所貶,而且無顯著之疵,竝置之,何如?上曰,依爲之。其中樂安郡守李性重,可謂純褒,且聞於繡衣所奏,谷城·興陽之民,到今稱之,如許優異之治績,合施勸奬之政,待牧·府大處弊邑窠,卽爲差送。三邑守令之代,今日政另擇下送,而全州之數遞,姑勿論,咸昌之彈壓,尤可擇,拔例擬入。晉州牧使李德鉉拿處,更觀冬春治績,且待賑事告竣,麥秋後,令該府草記,拿問,可也,出擧條庠曰,中軍閔修顯,全州營將金致五,別無疵譽,羅州營將具綱,素著勤勵,鰲樹察訪禹錫龜,郵卒雖頌,而亦無顯績,竝置之。鹿島萬戶申光爀,戰船所用生葛出給之價,多不及民,追後出給,而猶有中間消融之弊,呂島萬戶金鼎喆,因營關貿取松子之際,給價太不相當,鎭民多怨爲辭矣,不可置而勿論。鹿島萬戶申光爀,呂島萬戶金鼎喆,竝拿問處之,何如?上曰,依爲之。待來月久勤報來人中擇差,其代都政前下送,可也,出擧條在學·煥之曰,兩醫司官生輩,率多貧窮,無所聊賴,平生顒望,惟是審藥一路,而試取之法從其劃數多少,先付祿官,次付審藥,專在一時之幸不幸,不係其術之精不精。故或有老鍊,而終身未差者,或有新入,而連次偶中者,旣非均平之政,亦無勸奬之義。渠輩皆願依譯院等第例,以醫科及再經祿官者,一從第次,作爲井間,隨窠輪次,則旣絶僥倖之路,可蒙均沾之澤。諸醫各有恒産,則術業亦可責成,衆議如此,事理亦然。自今以後,祿官則依例試取,審藥則以久次輪差事,成節目定式施行,何如?上曰,依爲之。出擧條命書傳敎曰,明年何年?亞歲隔日,此時予心,何以形容其萬一乎?初則冬至宮享,欲爲親行,更思一月再享,恐涉煩瀆。又況明年,宣禧宮恰滿百歲之年也。明年自可伸禮,而以親心爲己心之道,値此亞於新歲之日,禮當躬享。宣禧宮冬至祭,當親行,令該曹知悉。還宮後眞殿行禮,隨駕百官殿庭參班,更由弘化門,展拜景慕宮,亦令該曹知悉。庠曰,今十一月二十九日宣禧宮冬至祭親行時,禁軍及隨駕馬步軍,以幾番幾哨磨鍊?禁·御兩營鄕軍,雖已停番,禁衛鄕軍,始未下去,留陣何以爲之,而餘軍留營,何以爲之乎?敢稟。上曰,訓局步軍十五哨,馬軍三哨,禁軍三番隨駕,留營,置之,禁衛營留陣,可也。出擧條庠曰,今二十九日景慕宮殿拜時,前後廂軍兵,當以宣禧宮動駕時隨駕軍兵磨鍊,而自宣禧宮還宮後,禁軍及先後廂軍兵,似當待標信聚待於於弘化門外信地,故敢此仰達矣。上曰,訓·禁兩營軍,旣經夜,各營留營·留陣,置之。景慕宮動駕時,則壯勇營步軍三哨,馬軍一哨,大將率領隨駕,入直禁軍五十人,別將率領隨駕事,分付,可也,出擧條庠曰,明日擧動時,本曹堂上·郞廳·侍衛及守宮各差備,當爲備員,而參議朴宗甲,參知兪漢寧,正郞尹魯東·洪受浩·洪樂游,佐郞崔時淳·李元八,俱爲差祭,無以備員,合有變通之道,敢此仰達矣。上曰,差祭堂上及佐郞,竝改差,今日政差出,可也。出擧條晩秀曰,宣禧宮冬至祭親祭祭文,當爲製進,藝文提學李秉鼎,卽爲牌招,何如?上曰,依爲之。出擧條上曰,藝文提學牌招,親祭祭文製進。出榻敎上曰,明日出宮時,仁政殿月臺,廟殿宮陵園冬至香祝親傳後,仍爲祗迎,令該曹知悉。出榻敎命書傳敎曰,禮·兵換房。上曰,禮曹判書入侍。出榻敎上曰,政官牌招開政。出榻敎上曰,執鼓官訓鍊院副正李禧燮,嚴棍汰去。出榻敎儒慶曰,執鼓官訓鍊院副正李禧燮執鼓之際,擧措極爲駭然,所當重勘,而本院請推之外,無他可施之罰,何以爲之乎?上曰,萬萬駭然,令訓將嚴棍汰去,可也,出擧條上命次對先退。上曰,宣傳官馬上技失勢人,竝拿入。儒慶跪請拿入李煥益·柳命源·柳相默·李應會·朴友淵·柳得源·趙濟民·李景德·申惠周·鄭來升·李克孝·李商一·李商采·李顯道·李石求·許㶏,拿入訖。上曰,趙達洙一人外,都是失勢,春間申飭,何等申嚴,則爾等全不肄習,如許無嚴之習,極爲可駭。其中新除五人,其在三令之意,姑爲分揀,其餘竝依法,煥益·命源·相默·應會·友淵·得源·濟民·景德·惠周·來升·克孝等,決棍至三度。上曰,帳殿決棍,無論度數之多寡,若有一分嚴畏之心,爾等之操心,當非比尋常。此後則加意鍊習,俾無如前之弊,明春試射,當代以馬技,爾等預爲着意習藝。仍命拿出。考券訖,命將臣·閣臣·抄啓文臣射帿各一巡,命賜湯餠。上敎抄啓文臣等曰,今日例有賜饌之擧,而適値歉歲,只宣湯餠。非無備饌之資,爲示憂民恤荒之意,不得如例,此亦可貴眞率,爾等亦知此意,可也。引儀唱禮畢。命退,諸臣以次退出。
上在宣禧宮,停常參·經筵。
大駕詣宣禧宮,入齋室後,內閣·政院·玉堂·藥房口傳問安。答曰,知道。
大駕詣毓祥宮·延祜宮,展拜罷後,內閣·政院·玉堂·藥房問安。答曰,知道。
宣禧宮親祭罷後,內閣·政院·玉堂·藥房·朝廷·二品以上·六曹堂上·兩司長官口傳問安。答曰,知道。
還宮後,內閣·政院·玉堂·藥房口傳問安。答曰,知道。
金啓洛啓曰,明日動駕相値,視事頉稟之意,敢啓。傳曰,知道。
金啓洛啓曰,明日冬至望闕禮,依例爲之之意,敢啓。傳曰,知道。
傳于沈晉賢曰,禮房承旨馳詣宗廟·永禧殿·毓祥宮·延祜宮·景慕宮·懿昭廟,奉審摘奸以來。
黃昇源啓曰,假注書徐俊輔,使之仍察,何如?傳曰,允。
李儒慶啓曰,事變假注書曺錫中,使之仍察,何如?傳曰,允。
李儒慶啓曰,司僕內乘來言,捲簾毛帳,取稟。傳曰,捲三面爲之。
傳于李儒慶曰,侍衛軍兵毛具。
李儒慶啓曰,禮貌官來言,百官稟旨就次。傳曰,知道。
李儒慶啓曰,大駕詣宣禧宮,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
李儒慶啓曰,臣王大妃殿·惠慶宮,問安進去下直之意,敢啓。傳曰,知道。
傳于李儒慶曰,守禦使之代,壯勇大將兼察,牌招聽傳敎。
黃昇源啓曰,因玉堂箚子,導駕堂上譴責,依施事,批下矣。以傳旨捧入乎?敢稟。傳曰,從重推考。
李儒慶啓曰,前守禦使沈頤之密符還納修正次,密匣請出之意,敢啓。傳曰,知道。
吏曹口傳政事,徐鼎修爲平市提調。
吏曹,以徐榮輔全州接覈使。
金啓洛啓曰,王大妃殿·惠慶宮夕問安,何承旨進去乎?敢稟。傳曰,右副承旨進去。
金啓洛啓曰,王大妃殿·惠慶宮,夕門安進去下直之意,敢啓。傳曰,知道。
傳于李儒慶曰,哨官李宗祥,卽李仁康之孫,而陞敍承傳,尙不收用,令該曹,相當見窠,口傳擬入。
兵曹口傳政事,李宗祥爲武兼。
李儒慶,以兵曹言啓曰,依下敎,隨駕禁軍及駕後禁軍·武藝別監·內吹·兼內吹·近仗軍士·標下軍兵等處,設粥以饋之意,敢啓。傳曰,知道。
李儒慶,以壯勇〈營〉言啓曰,依下敎,本營隨駕將校軍兵等處,設粥分饋之意,敢啓。傳曰,知道。
李儒慶,以訓鍊都監言啓曰,依下敎,隨駕將校軍兵等處,饋粥之意,敢啓。傳曰,知道。
李儒慶,以禁衛營言啓曰,依下敎,本營留陣將校等處,設粥分饋之意,敢啓。傳曰,知道。
李儒慶,以御營廳言啓曰,依下敎,駕前別抄等處,設粥分饋之意,敢啓。傳曰,知道。
李儒慶,以訓鍊都監言啓曰,本局從事官四員內,洪樂游·沈逵·金載恒,俱爲差祭,鄭東敎,以戶曹郞廳隨駕,今日本局省記,無以推移,依例以挹摠代直之意,敢啓。傳曰,知道。
副校理尹益烈·南履翼,修撰安策·嚴耆箚曰,伏以,臣等於今日陪扈之路,卽見魚物廛之鎖門釘板,有若撤市逃走之狀,故作此擧於輦過之路。噫,紀綱之解弛,民習之頑濫,至於此極哉?爲其提擧者,若能嚴束,豈有此無前之擧乎?此而置之,紀綱也·民習也,將不知至於何境。臣等謂該寺提調,施以譴罷之典,市民中首倡作俑者,令該曹査出,嚴刑遠配,宜矣。且以導駕事言之,職在淸道,見此怪駭之擧,默默而過,亦不可置而勿論。當該導駕堂上,亦施譴責之典,斷不可已也。取進止。答曰,省箚具悉。廛民事,如果然矣,極爲駭然。平市提調譴罷,導駕堂上譴責,竝依施。
甲寅十一月二十八日辰時,上詣宣禧宮·毓祥宮·延祜宮擧動入侍時,行都承旨黃昇源,行左承旨沈晉賢,右承旨李晩秀,左副承旨洪仁浩,右副承旨金啓洛,同副承旨李儒慶,假注書徐俊輔·柳遠鳴,記注官承膺祚,記事官吳泰曾,檢校提學徐有防,檢校直提學徐鼎修·金載瓚,檢校直閣尹行恁·南公轍,以次隨駕。上具翼善冠·衮龍袍,乘輿出協陽門,由肅章門·仁政門,御仁政殿,親傳香,香祗迎後,降輿來輦,由仁政門·進善門,出敦化門,駐輦鍾街。命軍士房承旨入侍。上曰,貢市人明日還宮時,來待于通街。賤臣承命出傳。駕至下輦所,降輦步過。命左承旨進詣藏寶閣奉審,仍詣宗廟·景慕宮·懿昭廟,奉審摘奸以來。仍進發詣宣禧宮大門外,領議政洪樂性,路傍祗迎。上曰,卿則老人,還入藥院休息,可也。上曰,戶·禮換房。出駕前下敎命書傳敎曰,在前冬至親享正時,多用子夜半,今番宣禧宮冬至祭親行,亦依此擧行事,分付。上曰,毓祥宮·延祜宮行禮時,百官行禮,置之,兵判·別雲劍外,侍衛作門內留駐。出駕前下敎上曰,奉安閣行禮時,百官行禮,置之。出駕前下敎降輦乘輿,入齋室,門外降輿,仍詣板位,行再拜禮,入宮內奉審訖。御香大廳親押,乘輿出宮大門,詣毓祥宮,行再拜禮,次詣延祜宮,行再拜禮。乘輿出宮大門,還入宣禧宮齋室。上曰,平市提調,令該曹口傳差出。出駕前下敎諸臣權退。
上在昌德宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
大殿·王大妃殿·惠慶宮·中宮殿·元子宮,內閣·政院·玉堂·朝廷·二品以上·六曹堂上·兩司長官,冬至單子問安。答曰,知道。
金啓洛啓曰,明日常參·經筵,取稟。傳曰,停。
李儒慶啓曰,司僕內乘來言,捲簾毛帳雨具,取稟。傳曰,爲之,捲三面。
傳于李晩秀曰,禮房承旨馳詣宗廟·景慕宮,奉審摘奸以來。
傳于李儒慶曰,景慕宮展拜時,當省牲·省器,該房知悉。
李晩秀啓曰,時原任大臣,率禮堂,有稟達事,來詣請對矣。傳曰,入侍。
傳于金啓洛曰,貢市人詢瘼時,書納弊瘼,令貢市堂上,今日內草記回啓。
兵曹,御營中軍單李應爀。
李儒慶,以禮曹言啓曰,今此冬至陳賀諸道所封箋文中,慶尙左兵使李潤謙,鐵原府使任聖說,以應封官兼別軍職,故各爲封箋矣,一體看審捧入之意,敢啓。傳曰,知道。
金啓洛,以宣惠廳言啓曰,今十一月令宗廟薦新天鵞,忠淸道當次,故貢人處使之趁期封進矣。今月已盡,所納只是十三首,其餘一首,則累次催促,尙未準納,限內不得封進,事體誠爲未安。該貢人,方自本廳嚴治督納,而在前如此之時,亦有退限封進之例,待其準數,捉納封進之意,分付該曹,何如?傳曰,知道。
李儒慶,以御營廳言啓曰,本廳中軍尹得逵,身病甚重,勢難察任,改差,何如?傳曰,允。
宣禧宮冬至祭親行敎是時報府。進幣爵酒官吏曹判書李致中,奠幣爵酒官吏曹參議韓晩裕,贊禮禮曹判書閔鍾顯,典祀官奉常正吳泰賢,宮闈令尙膳崔鳳偕,執禮副司果崔獻重,執尊副司果鄭東觀,大祝軍資正李肇源,盥洗位禮曹佐郞金乃默·崔雲翰,爵洗位禮曹正郞金錫泰·吳錫齡,贊者引儀崔珽·金東覽,謁者引儀任希澤,兼引儀尹夔欽,贊引兼引儀許潚·韓範敏,監察南達孫·洪秉玉。
甲寅十一月二十九日子時,上詣宣禧宮。親祭入侍時,行都承旨黃昇源,行左承旨沈晉賢,右承旨李晩秀,左副承旨洪仁浩,右副承旨金啓洛,同副承旨李儒慶,假注書徐俊輔·柳遠鳴,記注官承膺祚,記事官吳泰曾,檢校提學徐有防,檢校直提學徐鼎修·金載瓚,檢校直閣尹行恁·南公轍,以次侍立。上具翼善冠·衮龍袍。行祭時至,上自齋室步入東狹門,就板位,行再拜禮。贊禮啓請行事,上詣盥洗位,盥洗訖,詣神位前,三上香,獻爵奠幣,出就板位,行初獻禮,仍行三獻禮訖,上復行再拜禮。贊禮啓請禮畢,上還御齋室。命書傳敎曰,今日行禮,當有示意之擧,前兵使李仁康,特爲加資,宮闈令中官,熟馬一疋賜給,行禮時擧行守僕及宮屬,令該書施賞。上曰,平市提調望筒,勿施。出榻敎命書傳敎曰,左相則先詣,未能目擊,而該署提擧則參班,先爲嚴治,大臣聞此,至於草記云,然則旣禁矣,又治之,請罪之後時於擧行可知,別無深罪之端,常時不能檢飭之失,亦不可全然無飭,以此以彼,譴罷稍過。平市提調,以從重推考,更捧傳旨,兼帶守禦使牌招,使之受符。又命書傳敎曰,諸司預備。少頃,乘輿出宮大門外,降輿乘輦,駕至鍾街駐輦。上曰,貢市堂上入侍。賤臣承命出,與沈頤之等,偕入侍立。敎頤之等,使之面諭市民等曰,汝等俱是廛民,皆得安業樂生乎?召見汝等,欲知汝等之弊瘼。非不欲仔細詢問,而今日是冬至日也,還宮後當於眞殿行禮,所重在此,不可久駐路上。故命有司之臣詳問諸般弊瘼,一一還奏,汝等詳對,可也。命書傳敎曰,鐘閣駐輦時,右列禁軍事,極爲駭然,兵曹判書推考,禁軍別將柳孝源,爲先記過。出駕前下敎由敦化門·進善門,入仁政門,由萬安門,入殿內,行四拜禮訖,還內。諸臣以次退出。
甲寅十一月二十九日辰時,上詣景慕宮。展拜入侍時,行都承旨黃昇源,行左承旨沈晉賢,右承旨李晩秀,左副承旨洪仁浩,右副承旨金啓洛,同副承旨李儒慶,假注書徐俊輔·柳遠鳴,記注官承膺祚,記事官吳泰曾,檢校提學徐有防,檢校直提學徐鼎修·金載瓚,檢校直閣尹行任·南公轍,以次隨駕。上具翼善冠·衮龍袍,乘輿出交泰門,由永淸門,出明政門外,降輿乘輦,出弘化門,駕至觀旂橋下輦所,降輦步過。命軍士房承旨入侍。敎儒慶曰,祗迎儒生擧案額數及食堂到記額數,知入,擧案則收捧,可也。儒慶承命出,還奏曰,昨日夕食堂到記,爲九十六人,今日祗迎爲一百二人矣。乘輦詣宮大門外,降輦乘輿,入宮大門降輿,御齋室,少頃。上具冕旒冠·絳紗袍,出齋室門。上曰,通禮,不可不備員,以兼史替行,侍從中着朝服者,仍差兼史,可也。仍詣板位,行再拜禮,詣廟內奉審訖,還御齋室。上曰,今番朔祭,省牲·省器之節,當躬行矣。少頃,詣板位省牲·省器。仁浩曰,今日景慕宮展拜時,朔祭省牲·省器事,命下,而絳紗袍未卽待令,以致遲滯,事體所在,萬萬未安。當該尙衣院提調,從重推考,何如?上曰,依爲之。出擧條上步出東神門,乘輿,出宮大門,降輿乘輦,駕至觀旂橋下輦所駐輦。命軍士房承旨入侍,又命右承旨入侍。賤臣承命出傳,偕入進前。上曰,祗迎儒生,頒給新曆各一卷,而二百卷分給之餘數爲二卷,一卷則給久任郞廳,一卷則給守僕洪五蕃,可也。命諸生進前敎曰,汝等居賢關,久蒙作成之化,宜勤誦習之工,而前後應製之逐月課試,非爲以此浮藻詞華,欲闡儒術也,亦不無猶賢己之效。故所以頻頻勸課者,出於作人之苦心,而御考事體,何等自別?宜有別般褒賞之典。一年應製,通計畫數,以畫長人,特授初仕,爾等咸體至意,可也。仍命晩秀書傳敎曰,每歲夏冬大政之筮仕,用太學薦一人,法意甚美。年來未聞以太學生做一官者,豈特銓曹之責?抑亦賢關之恥。明日卽政月也,今因拜宮還路,見諸生之迎駕者,召而面諭此意。大抵近來泮儒之應製,非爲勸其浮藻之功令詞華,欲令諸生,思樂泮水。惟此苦心,諸生亦庶幾知之。然則御考等第,事體果何如?與其無所據而齋薦,以御考畫多者一人筮仕,可謂名實相副。自今冬大政,每歲臘月,生進應製,御考被抄畫長者,泮長與齋任,會坐明倫堂考出後,具由牒報內閣,使之較準於啓下冊子,而以準式之意回移,然後越薦銓曹。設或初仕單窠,先用太學薦,次用銓曹之望事,分付。冬政薦,旣如是定式,而夏政薦,以愛禮之意姑任之。竝以此意知悉,載之太學成典。仍進發至弘化門外。敎曰,今日是亞歲,宜示飾慶之意,各司用刑,今日則勿爲之事,招致京兆郞官,申明分付,可也。賤臣承命出傳。入弘化門·明政門·永淸門·交泰門還內,諸臣以次退出。
甲寅十一月二十九日午時,上御便殿。抄啓文臣·宣傳官頒賞,時原任閣臣,抄啓文臣進箋,時原任大臣率禮堂請對入侍時,行都承旨黃昇源,行左承旨沈晉賢,右承旨李晩秀,左副承旨洪仁浩,右副承旨金啓洛,同副承旨李儒慶,假注書徐俊輔·柳遠鳴,記注官承應祚,記事官吳泰曾,檢校提學徐有防,檢校直提學徐鼎修·金載瓚,檢校直閣尹行恁·南公轍,以次進伏。引儀唱抄啓文臣·宣傳官入就位,禮·兵房承旨跪啓唱榜,又跪啓宣賞。抄啓文臣吳泰曾,宣傳官朴友淵等,以次受賞訖。上曰,抄啓文臣謝箋時,讀箋官節次,除之,可也。上曰,錫馬時司僕寺官員,不爲待令,司僕寺擧行,駭然矣。今日是名日,故處分則姑爲安徐,而該僉正趙鎭奎,擧措極爲駭然,渠焉敢如此?使之立庭於政院,申後出送,限歲前罰直本寺事,嚴飭,可也。上曰,司僕提調徐有防,從重推考。出榻敎抄啓文臣進箋訖。上曰,內閣進箋,次第爲之,可也。公轍讀箋文。上命書時原任大臣請對啓辭批答曰,入侍。賤臣承命出傳,與領議政洪樂性,領府事蔡濟恭,左議政金履素,判府事金憙,禮曹判書閔鍾顯,參判李集斗,參議金履翼,偕入進伏。樂性曰,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。上曰,昨於領相轎前入侍,微發言端矣,卿等其已承聞耶?明年大慶,今日亞歲,予懷欣幸,何可形言,而慈殿·慈宮,以今年告歉之故,過費聖念,至以宴賀竝擧,近於張大爲敎。謙挹之德,欽仰萬萬,而其爲下情之抑鬱,當如何哉?樂性曰,昨日下敎,臣果未能諦聽,不得傳之於僚相,實爲惶悚矣。濟恭曰,臣等昨日則果未得聞,而今日始伏聞有轎前下敎之大略矣。上曰,領相則爲念經夜之難,昨命留宿藥院,無怪其不得傳及於卿矣。上號進宴,旣是昨年準請之事,而今因謙挹之衷,若不得竝擧,則豈勝悵觖?予之自內仰勉,亦已屢矣,而姑未勉回,故昨果言及於領相矣。樂性曰,昨年慈敎,旣蒙允兪,企待今日,殆所謂度日如年,今承下敎,仰認慈心之謙挹,臣民顒望之餘,曷勝抑鬱?以臣等抑鬱之心,亦可以仰想聖懷矣。伏惟聖孝篤至,其所仰請,奚待臣等之言,而惟願速蒙允從之音矣。濟恭曰,一年冬至,無歲不有,而至於今年,則昨瞻羽旄,今登文陛,臣等之欣欣有喜色,惟在於亟擧縟儀,粗伸微忱矣。今承聖敎,不覺失圖,然而聖人出天之孝,必有仰格慈心之理,臣之所望,惟在慈聖之渙發,慶禮之竝擧矣。履素曰,欣祝蹈抃之忱,非但臣等之言,實是一國臣庶之所同然也。若以慈心之謙挹,少遲應行之縟禮,則臣民之觖然,當如何哉?晨夕祈請,何待臣等齟齬之言,而伏願速蒙允兪之音矣。憙曰,慈敎之靳許,實緣爲民事之盛德至意,則臣等不勝欽仰,而一年企望之餘,伏承今日之敎,不覺下情之觖然矣。上曰,何待卿等之言也?予所以仰勉,每引癸亥·甲子已例,一邊設賑,一邊稱慶之事,而慈宮每以賀與宴之一時竝擧,爲張大。予方務積誠意,期回慈聽,而亦有望於卿等之協助陳懇也。卿等之今日率禮堂求對,於禮則然,且是亞於元朝之吉日,宜卽允從卿等之請,俾得仰格之喜,而來月初四日,卽慈宮坐齋之時也。祝慶之辭,不宜欲陳於齋日,今日始請,間復停輟,事面甚如何。予則以爲,初四以後,翌日則無論,初六日齋簉,陳籲,爲好矣。樂性等曰,聖敎如此,固當奉承,而臣等今日之求對,蓋以爲,殿·宮宴賀,旣承成命,今不過涓吉日設都監,擧行凡事,而區區下情之所欲仰懇,惟在揄揚聖德,議上徽號,而只緣臣等誠淺辭拙,昨歲仰請,未承俯肯。明年果何年也?我聖上上奉殿·宮,飾慶揚徽,聖孝至矣盡矣。俯念臣等之情理,則今玆陳請,豈不思勉從之道乎?上曰,卿等登筵初,則果認爲殿·宮縟禮稟定事矣,實不料昨年之言,復提於今日也。尊號卽我列朝已行之盛典,予豈以不受尊號,爲有光君德云爾乎?若然則其爲事理,當如何?予之縷縷言及於昨年者,非固拒也,亦非牢塞也。今日予心,卿等謂當如何耶?値曠古難逢之吉慶,予之心曲,又難寫出。昨日呼寫傳敎,至於予心以下,但曰不能形容萬一者,卽實際語也。予於此事,斷不從施者,予心予自知之而已。今日卽吉日也,又何必罄說乎?玉音悽咽,淚暎重瞳。仍敎曰,予之四字不敢書濟恭曰,聖上之心,臣等豈不知之?臣等雖不忠無狀,豈敢不知聖心而爲此請也?惟其秉彝之所固有,典禮之所宜行,人情天理,不容自已,則臣等何敢自阻於君父之前乎?臣等之辭未畢,而殿下何爲而有此敎乎?今日何日?吉慶穰穰,而天語如此,玉色如此,下情不勝悶迫矣。樂性曰,臣等之請,實是人情天理之所當然,則以殿下體下之德,豈或靳持,而昨年今年,輒下如此之敎,臣不勝抑鬱矣。履素曰,明年慶禮,曠昔罕有,而不能揄揚聖德,少伸蹈忭之忱,則今日朝廷,其可曰有臣分乎?憙曰,臣誠萬萬惶恐,而殿下雖以臣等之不知聖心爲敎,竊恐殿下不知臣等之心也。臣等之心,若不蒙允於今日之請,則其何以自立於人類哉?上曰,卿等其止之。尊號,比之則有若官職之兼銜,其有其無,未必加損,且列朝已例,亦未嘗有過卄年始有之例,則予豈無所以,而不欲受之耶?年前御眞標題,止書以卽阼幾年云云,若有尊號,則於此等事,亦可謂較勝於無,而予之斷斷此心,不欲重言複言。卿等之有此請,乃予誠意未孚之致,一日不止,則是予自訟處,二日不止,則是予自反處,予則知此而而已,更何多誥?有防等曰,大臣之奏,非大臣一人之言也,卽億兆臣民之一辭也。何況臣等,忝居近列,豈不知聖意之攸在,而殿下若念仰貽嘉悅於慈宮之道,則其所快從,不待臣等之畢辭矣。上曰,初六旣不遠,殿·宮仰請事,若卽蒙允,似可趁卽擧行於歲初。禮判果已考閱謄錄,而以先朝何年例爲之乎?鍾顯曰,以先朝壬辰年擧行爲定矣。上曰,好矣。有防曰,殿·宮仰請之姑待初六日,謹當依聖敎擧行,而大殿仰請之事時日遲緩,尤切悶鬱矣。樂性曰,臣等今日旣發言端,豈可相率而退乎?上曰,予意,俄豈不盡諭乎?卿等之心,自卿等之心,予之所執,自予之所執。卿等若以事體道理之不得不然,必欲爲一番文字,則予豈可竝此防塞乎?但今日已晩,予甚勞動,卿等亦應疲憊。初六日則或可以捧納文字,而今日必欲爲之,則竝與文字,而予不欲見之,卿等其諒之。樂性等曰,聖敎及此,臣等何敢强聒乎?謹當於初六日,披瀝祈請,不得準則不敢止矣。命退,諸臣以次退出。
上在昌德〈宮〉。停常參·經筵。
大殿·王大妃殿·惠慶宮·中宮殿,內閣·政院·玉堂,翌日口傳問安。答曰,知道。
藥房提調徐有防,副提調黃昇源啓曰,一陽肇生,百祿鼎至,侵曉將事,趁早回鑾,眞殿·閟宮,展禮伸誠,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。
王大妃殿·惠慶宮·中宮殿,藥房口傳問安。答曰,知道。
大殿,朝廷二品以上·六曹堂上·兩司長官,翌日單子問安。答曰,知道。卿等旣入來,次對,進定於今日,只入來備堂,詣閤。
李晩秀啓曰,明日常參·經筵,取稟。傳曰,停。
李儒慶啓曰,來初五日朝參日次,而國忌正日相値,頉稟之意,敢啓。傳曰,知道。
黃昇源啓曰,今日藥院日次問安及朝廷翌日問安時,兼史互相推諉,不卽待令,以致遲滯,事極駭痛。當駭兼春秋安經心·金錫泰,所當重勘,而本院請推之外,無他可施之罰,何以爲之?敢稟。傳曰,萬萬駭然,爲先刋去職名,令駭府,拿來嚴問。
黃昇源啓曰,假注書徐俊輔,身病猝重,勢難察任,今姑改差,何如?傳曰,允。
徐俊輔改差,代以李勉昇爲假注書。
傳于李儒慶曰,吏兵房承旨,持歲抄入侍。
傳于黃昇源曰,都承旨入侍。
傳于李晩秀曰,右承旨入侍。
傳于洪仁浩曰,左副承旨入侍。
傳于黃昇源曰,吏兵批歲抄點下者,依例俸傳旨。
以吏曹歲抄單子,傳于黃昇源曰,今則三餘已過,法已行矣,試官金熙朝·朴吉源·洪秀晩,罪名分揀。
傳于李晩秀曰,政命已久,望筒尙今遲滯,身爲一院之長,不能檢飭,都承旨遞差,在院承旨,一倂從重推考。酬應苦矣,吏兵批望筒,當刻內書入。
傳于李儒慶曰,承旨前望單子入之,待下批牌招察任。
都承旨前望單子入之,沈煥之落點。
沈晉賢,以吏批言啓曰,本曹參判,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書李致中進,參判未差,參議韓晩裕進,行左承旨沈晉賢進。以黃昇源爲吏曹參判,朴宗甲爲大司諫,金載瓚爲司䆃提調,白慶楷爲禮曹正郞,閔昌爀爲兵曹參知。
兵批,判書具庠病,參判柳誼入直進,參議·參知未差,同副承旨李儒慶進。啓曰,前判中樞金鍾秀,蕩滌還付西樞事,命下矣。當爲隨品置處,而領中樞一窠,判中樞二窠,他大臣今方見帶,依例從座目,加設判中樞下批之意,敢啓。傳曰,知道。判府事單金鍾秀。
傳于李儒慶曰,賓筵時,因金判府事還付樞銜事,有玉堂任希存之筵奏,而循例賜批,更思厥事,曾有禁令。然則玉堂所奏,雖無拶逼於春間事,其爲涉禁則一也。其在信令之道,不可無飭,當該玉堂罷職。
李儒慶啓曰,卽者副校理尹益烈,修撰安策,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,曾有禁令,他人所不敢言,則渠輩何人,乃敢冒禁爲此乎?職在論思之地,不言收禁,無難犯禁,寧有如許紀綱?當該諸玉堂,付籤於本館之錄,以淸瀛選,以重法禁。今雖有三司千百輩,收禁之請外,何敢有異論乎?
傳于李儒慶曰,政官,待開門牌招,三司之代差出。
傳于洪仁浩曰,日前飭敎何如,而近日次對,兩司備員絶罕,極爲駭然。敢於筵退之後,始乃詣臺,喝導之聲甚喧聒。當該詣臺臺臣,一倂遞差,出牌無去來諸臺,亦爲遞差。
傳于李儒慶曰,寒殿至今酬應,以待卿之行期,情勢從他情勢,莫重擧行,在於進身與否,金判府事去來,卽令政院,走馬知入。
傳于李儒慶曰,何時下敎,尙不知入?偕來史官推考,更爲嚴飭,斯速知來。
傳于沈煥之曰,政院擧行遲滯,當該都承旨沈煥之,遞差。
傳于李儒慶曰,去就知來,何時下敎,尙無皁白,都監無走馬乎?若此則大臣何時當上來,文衡何時當會圈,而莫重議號之事,擧行之稽忽,駭然。走馬遲滯往來,不能檢飭之訓將·畿伯推考,斯速知入。
傳于李儒慶曰,都監走馬之稽緩若此,該將臣推考,南營哨官,令兵曹,爲先決棍三度。大臣若不卽入來,則當有別般下敎,以此傳敎,飛傳於金判府事處,使之知所去就。
傳于李儒慶曰,走馬稽滯,無異駑駘,何必爲之馬兵乎?當該大將,爲先推考。自上徹宵酬應之時,其敢息偃私次乎?招致朝房,其不能檢飭之委折,問啓。
李儒慶啓曰,走馬稽滯,無異駑駘,何必爲之馬兵乎?當該大將爲先推考,自上徹宵酬應之時,其敢偃息私次乎?招致朝房,其不能檢飭之委折,問啓事,命下矣。問于訓鍊大將李敬懋處,則以爲臣奉承下敎之後,多定將校與走馬,凡有傳命與回奏之事,竝爲嚴飭,星火往來矣。致此稽滯夜分之境,莫非臣昏憒不能檢飭之罪,惶恐震剝,罔知所對云矣,敢啓。傳曰,知道。
記注官金良倜書啓,大臣今方來到興仁之門外,故臣亦隨來之意,敢啓。傳曰,知道。
傳于李晩秀曰,館閣之稱,昉於宋時,而我朝館閣會議之時,以春秋館,權稱館閣矣。設閣以後,始備館閣之制,凡有牌招,內閣皆與議,況莫重上號會議乎?內閣提學,不可不備員,未差之代,政官,待開門牌招,開政擬入,待下批,自本閣,牌招察招。
以全羅道慰諭御使徐榮輔狀啓,防踏僉使李寅協,爲先罷黜,罪狀令攸司,稟處事,傳于李晩秀曰,所爲萬萬痛惡。屢次嚴飭之下,焉敢不爲操心乎?令水使,大張威儀嚴棍,卽其地方充軍,與未差邊將之代,令兵判,招見久勤人,口傳各別擇差,待下批給馬下送。今番新除諸邊將,又或犯科,亦皆卽其地充軍,嚴飭道帥臣,觀其治績狀聞。
兵曹口傳政事,以宋載璜爲鹿島萬戶,崔暻爲呂島萬戶,高龍得爲防踏僉使。
傳于李儒慶曰,諸承旨批下,牌招入直。
李儒慶,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,允。
兵曹,以李儒敬爲訓鍊中軍。
以忠淸監司李亨元狀啓,乙卯生員回榜人權埏,採訪馳啓事,傳于李晩秀曰,領相之又有同年,生於湖西,稀貴稀貴。爲先優給食物衣資,未經壽職云,特加一資,仍付僉樞,明春依他道例,更爲狀聞事,回諭,明日政,加資,下批與有旨,同爲下送。
以忠淸監司李亨元啓本,渰死人等,善爲埋瘞事,傳于沈晉賢曰,恤典依例題給,生前如有身還,蕩滌事,回諭。
傳于李儒慶曰,都承旨仍任,牌招察任。
以記注官金良倜狀啓,判府事金鍾秀,纔進城外,臣姑仍留隨往事,傳于李儒慶曰,覽卿附啓,如見卿面。回想春初之嗟汝咄汝,不翅過空浮雲。予於卿,豈有欲捨之心?每緣擧措之逕庭,往往有耳不掩舌不及處,此予之負卿乎,抑卿之負予乎?然於事往日久之後,自不禁觀獵之思,欲晤言於靜夜,每跂余於燕暇,時或問訊,間亦周急,而忍嘿半載,積阻至今,亦從爲卿苦心中出來,卿則認爲眞箇棄卿乎?到今多少說話,且置一邊,但當不俟駕屨,顚倒承膺,卽天理人情之固然。若或更事持疑,當有別般必致之擧,而百騎飛鞚,夜城不鑰,亦豈常分之所敢安乎?偕來史官,將此別諭,更爲傳諭于金判府事,期於偕入。仍傳于李儒慶曰,大臣旣到城外,前前大提學金鍾秀命招,三公以下應參會圈諸人,一竝命招。
傳于李晩秀曰,前前大提學金鍾秀,更爲命招。
前前大提學金鍾秀,再招不進。傳于李晩秀曰,更爲命招。
前前大提學金鍾秀,三招不進。傳于李晩秀曰,更爲命招。
前前大提學金鍾秀,四招不進。傳于李晩秀曰,更爲命招。
前前大提學金鍾秀,五招不進。傳于李晩秀曰,更爲命招。
李儒慶啓曰,卽者中樞府錄事來言,判府事金鍾秀,以爲五違嚴召,求死不得,今方席藁待命於興仁門外,恭俟鈇鉞之誅云,係是大臣去就,敢啓。傳曰,今方折膠之寒,何如是乎?三鼓已闌,七牌將下,安心勿待命入城事,偕來史官傳諭,與之偕入。
前前大提學金鍾秀,六招不進。傳于洪仁浩曰,更爲命招。
記注官金良倜書啓,臣伏奉聖諭,傳宣于興仁之門外行判中樞府事金鍾秀所住處,則以爲臣之情跡,豈是身近輦轂之人,而乃敢唐突城外者,只爲邦慶無前,大禮將擧,而臣獨跡阻脩門,伸誠無路,撫躬自悼,生不如死之中。忽伏奉敍復之命,區區下情,欣躍倍激,擬以進身城外,庸代登筵陳請也,不然,以臣之誓心自癈,尙安敢爲生心渡漢計哉?荐違嚴召,惶懍方切,卽者史官傳宣附奏後,別諭文字,聖敎二百有餘言,諄諄惻怛,推心置腹。至於觀獵之思,靜夜跂余,忍默積阻,亦爲卿苦心之敎,臣奉讀未半,自不覺失聲流涕。臣雖無狀,亦豈不仰認淵衷,而貶降天威?丁寧開示,一至於此,臣尤惶恐震凜,求死不得。臣方治疏繕寫,畢暴腔血,而最是城門之至今不下鑰,緣臣之故,大傷國體,此又臣當死之罪,伏願聖明,俯燭賤臣死不敢移動一步之狀,先命卽時下鑰,使國體毋至重傷,臣心得以少安,臣不勝千萬泣祝。臣伏承期於偕入之命,姑爲仍留之意,敢啓。答曰,知道。坐夜深更,燭跋屢見,凝佇之想,此時如渴。兩接偕來之啓,無意進身,至謂以瀝血治疏,此豈曰暇豫辭巽之日乎?牌已六出矣,大臣九卿,會且盈矣。卿雖曰城鑰久留,有損國體,因卿逡巡,圈事未就,致使莫重議號之節,不卽擧行於得諾之後,則其爲損國體,尤當如何?不在多言,卽爲入來事,更爲傳諭,期於偕入。
記注官金良倜書啓,臣伏奉聖諭,傳宣于興仁之門外行判中樞府事金鍾秀所住處,則以爲待命啓辭,纔已到院,疏本亦已往留直房,處分未下之前,惶恐不敢更有附奏云。臣旣承偕來之命,姑爲仍留之意,敢啓。傳曰,原疏入之。
前前大提學金鍾秀,七招不進。傳于李晩秀曰,更爲命招。
前前大提學金鍾秀,八招不進。傳于李晩秀曰,更爲命招。
前前大提學金鍾秀,九招不進。傳于李晩秀曰,更爲命招。
李儒慶啓曰,卽者中樞府錄事來言,判府事金鍾秀,以爲嚴召之洊違,今至十次,惶懍之極,勢不得不懸牌闕外,席藁待命云矣,敢啓。傳曰,以圈牌之不敢冒膺,懸牌金虎門外,席藁待命云,懸牌旣有禁令,如此劇寒,何可如是乎?牌望捧入,卽爲安心勿待命事,偕來史官傳諭,更爲命招。
前前大提學金鍾秀,十一招不進。傳于李晩秀曰,更爲命招。
前前大提學金鍾秀,十二招不進。傳于李晩秀曰,更爲命招。
前前大提學金鍾秀,十三招不進。傳于李晩秀曰,更爲命招。
前前大提學金鍾秀,十四招不進。傳于李晩秀曰,更爲命招。
前前大提學金鍾秀,十五招不進。傳于李晩秀曰,更爲命招。
禮曹,中宮殿誕日陳賀時,應行節目,參考前例,磨鍊擧行,何如?判付啓,權停爲良如敎。
李晩秀,以內醫院都提調意啓曰,今日本院,翌日問安時,兼史,終不來待,承傳色無接待之人,以致莫重問安之遲滯,事體所在,萬萬駭然。當該兼春秋,令該府,拿問嚴處,何如?傳曰,允。
李儒慶,以賓廳言啓曰,臣等以大提學圈點事,來會賓廳,而兵曹判書具庠牌不進,更爲牌招,何如?傳曰,允。
李儒慶,以兵曹言啓曰,依下敎,司鑰尹昌烈,決棍七度之意,敢啓。傳曰,知道。
李儒慶,以兵曹言啓曰,依下敎,行首守門將李敏植,嚴棍十五度,當該金虎門入直守門將孫德仁,嚴棍十五度後,汰去之意,敢啓。傳曰,知道。
李儒慶,以兵曹言啓曰,依下敎,南營哨官李儒祥,決棍三度之意,敢啓。傳曰,知道。
李儒慶,以兵曹言啓曰,以全羅道慰諭使徐榮輔狀啓,防踏僉使李寅協,爲先罷黜,罪狀令攸司稟處事,傳曰,所爲萬萬痛惡。屢次嚴飭之下,焉敢不爲操心乎?令水使,大張威儀嚴棍,卽其地方充軍,與未差邊將之代,令兵曹,招見久勤人,口傳各別擇差,待下批給馬下送。今番新除諸邊將,又或犯科,亦皆卽其地充軍,嚴飭道帥臣,觀其治績,狀聞事,命下矣。依傳敎,罪人李寅協,令該帥臣,大張威儀嚴棍後,卽其地方充軍,以傳敎內辭意,奉審擧行事,該道道臣處,行移之意,敢啓。傳曰,知道。
金啓洛,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
金啓洛,以賑恤廳言啓曰,西部灘項契任掌朴龍瑞,今月二十七日,本洞路傍,得二歲遺棄男兒。同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李儒慶,以行大司成言啓曰,依下敎,生進儒生處,一一知委,今方齊到,而以所下御題,使之應製之意,敢啓。傳曰,知道。
金啓洛,以漢城府言啓曰,京外獻民數,例於十二月初一日,修正入啓矣。今年則七道民數成冊,皆已上送,而全羅道成冊,則屢度催促,尙未來到。該道道臣,推考警責,待其一齊來到,同爲修啓之意,敢啓。傳曰,知道。
洪仁浩,以義禁府言啓曰,申大謙原情公事判付內,爲先施以邊遠勿限年流竄之典事,命下矣。申大謙,平安道昌城府,勿限年流竄,而以判付內辭意,具罪目,依例發遣府書吏,押送配所,何如?傳曰,允。
洪仁浩,以義禁府言啓曰,河東前府使李喜大,全州前判官沈鉁,拿問嚴勘,古阜前郡守金載華,咸昌前縣〈監〉金成鎭,鹿島萬戶申光赫,呂島萬戶金鼎喆,拿問處之事,傳旨啓下矣。李喜大·沈鉁·金載華·金成鎭,自任所未及上來云,發遣府羅將拿來,申光赫·金鼎喆,時在任所云,發遣府羅將,交代後,拿來,何如?傳曰,允。金成鎭·金載華,待待命拿囚。申光赫·金鼎喆,何累王府?令道臣,捉來嚴棍,其中光赫所爲,尤無狀,卽其全州地充軍事,分付,可也。
洪仁浩,以義禁府言啓曰,保放罪人李義和,還囚捧供之意,敢啓。傳曰,知道。
李儒慶,以訓鍊都監·御營廳言啓曰,去十一月二十七日,春塘臺殿座時,待令各軍門前排次知敎鍊官,柳葉箭一巡,巡牢鳥銃一巡,試取一中以上,別單書入事,命下矣。龍虎營·訓鍊都監·御營廳·守禦廳,前排次知敎鍊官及巡牢等,今十二月初二日,南小營,柳葉·鳥銃試取之意,敢啓。傳曰,知道。
李儒慶,以訓鍊都監言啓曰,依下敎,建陽門以西待令,近仗軍士田先伊等十五名,各嚴棍十度之意,敢啓。傳曰,知道。
禁府啓目,高城前郡守金復根原情云云。傳旨內,泛稱遲晩,刑推得情,何如?判付啓,從重勘放爲良如敎。
禁府啓目,兼春秋安經心·金錫泰等原情云云。傳旨內辭緣,泛稱遲晩,竝只刑推得情,何如?判付啓,嚴加照律放送爲良如敎。又照目,前掌令張錫胤,前持平李尙寯,前正言安廷善·李東冕等矣推考,罪各笞五十收贖,解見任,別敍私罪。判付啓,旣已禁推,放送爲良如敎。
判中樞府事金鍾秀疏曰,伏以臣負萬死難贖之罪,而犯五牌洊違之誅,惶懍之極,惟願速死,臣於不俟駕屨,顚倒承膺,卽天理人情之固然之敎,尤不覺油然心動,汪然涕下。臣雖不肖亡狀,苟有一分人心,豈不知此,而臣之不可復廁人類,臣自知之,是尙可以平人去就論哉?是必由於臣進身城外,太涉唐突,故雖以聖明之知臣愛臣,猶或意其迫則斯見也,此亦臣之罪也。噫,臣本狂朴麤率,不解權宜,雖欲强拙需世,始焉觸處多礙,終至擧世作仇,臣亦自知其亡可奈何,半生畎畒,分甘槁癈。何幸遭逢聖明,寵光赫然,臣於是,感激殊遇,身不自有,妄欲尊聖德於三古,明義理於一世者,炳然寸丹,九死靡悔,而身處進退之間,只願還尋本色者,惟恐蹈不測之禍,以傷聖上知遇之明。而性旣執滯,智多未周,往往無知妄作,殆若病風人之不識水火,而乃蒙天地之仁,父母之慈,容大略細,含垢匿瑕,指示生路,委曲周至。及至春初之事,則孽由自作,罪在罔赦,雖以聖念之靡不用極,臣之屢蒙天幸,亦不敢萌更生之望矣。逮恩綸一下,斷之以知罪兩箇字,迹外許心,死中求生,則前後人言之至慘毒極叵測,雖令臣自爲之鳴暴,亦無以措舌於其間者,從此都歸於自起自滅,殆同皮不存之毛。嗚呼,從古人臣之蒙再生之恩於君父者,何限,而如臣之懲羹而猶探湯,折臂而不成醫,自甘匍匐入井,而上煩君父,百般拯拔,卒置之生地而後已者,臣外豈復有其人哉?語云,士爲知己者死。嗚呼,死生於人,亦大矣,而以知己之難遇也,則雖於敵以下遇之,尙欲以一死爲之報,何況獲遇於上,而不惟不死,又從以獲生於必死之地者乎?後世之士,必有爲臣而流涕者矣。今臣身旣在城外,聖諭轉益曠絶,使臣苟有轉移一步之勢,尙安敢冥然無知,悍然不動,有若坐邀恩數者然,而大防之至嚴,已悉於前奏,臣雖欲惟意決壞,此非獨關臣一己之私而已,其如上玷聖朝淸明之化,何哉?噫,臣命途奇窮,以螻蟻微命之延活,仰貽殿下勞聖慮費造化之累者,歷數前後,臣之罪,已萬死有餘,今安敢又犯上玷聖化之罪,以添死罪中死罪乎?天地雖大,孑然一身,無所於歸,只當生爲負德之臣,死作不瞑之鬼而已。玆於城外席藁之餘,敢附獄中上書之義,略控腔血,猥于宸嚴。伏乞聖明,亟命有司,重勘臣逋慢之罪,以爲人臣孤恩犯分者之戒,千萬至祝。臣無任云云。答曰,省疏具悉卿懇。春初滄浪之濟航,明暴爲二字符,夏間玉玦之賜環,知罪以一言蔽。至于今日,生下來大節拍,要籍,事體之莫重,申及本情之無它。蓋予燭照而鑑諒者,不以太行康莊而或差,卿疏中跡外許心,死中求生云云,可謂道得眞境。以若遭罹,有若恩遇,歷數千古,能有幾人?予非責報於卿,卿宜圖醻於予。詩曰,無德不報,無言不醻,須念斯義,入來會圈。仍傳于李晩秀曰,此批答,承旨傳諭。卿於圈牌,則違召已過十餘次,樞銜則聞欲叩謝,蓋知卿出脚之意,不在於圈事,夫如是也,寧收偕來,以待勉膺於圈牌,卿須思之事,一體傳諭,傳諭承旨,右承旨進去。
同副承旨李儒慶聯名疏曰,伏以俄者,校理李羲甲等聯名呈箚,請寢金鍾秀還付西樞之命,而臣等聞有禁令,不敢遽然捧入矣。卽見其疏本,則論之以擅自退却,責之以曾所不料,以至於相率經出之境。臣等雖甚愚迷,豈不知堂箚之體重,公議之難遏,而事係涉禁,趑趄不捧者,亦豈可已而不已哉?然而論思之地,譏斥若此,則在臣等自處之義,其何敢晏然在直乎?玆不得不聯陳短章,經出禁扃,乞被瀆擾之罪,以肅朝綱焉。臣無任云云。答曰,省疏具悉。朝筵未及記憶,更思明有禁令,爾等之不捧當矣。玉堂之侵責,萬萬駭然,當該玉堂,重勘,爾等勿辭察職。
甲寅十二月初一日辰時,上御誠正閣。藥房入診,吏·兵房承旨,持歲抄入侍時,行都承旨黃昇源,行左承旨沈晉賢,右承旨李晩秀,左副承旨洪仁浩,同副承旨李儒慶,假注書柳遠鳴,事變假注書曺錫中,記注官曺亨壽·金良倜,以次進伏訖。上曰,次對旣令進定,兩司出牌,備堂進參單子,修正以入,可也。良倜,承命出傳。上敎仁浩曰,原任大臣,亦爲來待乎?仁浩曰,時任大臣,已爲詣閤,而原任,則自候班,似已出去矣。上曰,雖奉朝賀,若入候班,則不煩微稟,而例有入侍之規,況原任乎?大臣之直爲出去,誠庸慨然,中書故事,不當若是矣。承旨以此意,往問于詣閤大臣以來。仁浩還奏曰,判府事果已出去,而左相,承聖敎,不勝萬萬惶悚云矣。上曰,大臣·備局堂上引見。賤臣承命出傳,與左議政金履素,戶曹判書沈頤之,行副司直趙宗鉉·徐有防,吏曹判書李致中,禮曹判書閔鍾顯,行副司直李秉鼎·李得臣·李敬懋,工曹判書徐鼎修,刑曹判書李在學,漢城判尹李時秀,行副司直申大顯·李漢豐,吏曹參判沈煥之,行副司直徐有臣,刑曹參判趙鎭寬,開城府留守李冕膺,校理任希存,偕入進伏。履素曰,日氣不調,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。履素曰,臣久未拜候於元子宮矣,昨筵,獲瞻睿姿岐嶷,尺衣漸長,區區下情,不勝歡忭。上曰,久未見耶?履素曰,已近三年矣。上曰,判府事之承候與否,雖無所關,而國體與故事,不當若是矣。履素曰,俄於候班相見,則以原任而遽然入來,有所咨且,仍卽退歸,而失體大矣,臣亦不勝惶悚。上曰,先朝有定式,一月六對,三對則原任入來,三對則時任入來,近來已無此例矣。有防曰,醫官待令,入診,何如?上曰,置之,可也。上曰,賓啓已定於初六日矣,予亦顒祝,方務積誠意,期於得請矣。履素曰,昨日卽亞歲也,臣等以欣忭祈祝之誠,齊籲準請,不容少緩,而旣承聖敎,雖不得不退定於六日,度日如年,不勝抑鬱之極矣。且昨筵下敎,雖出於撝謙之聖意,而其在天理人情,不得請則不可已之事,臣等,雖伏承縷縷下敎,固不敢奉承矣。上曰,列聖朝所行之典,予豈以不受爲美而然耶?我朝本無封禪之法,只以玉冊徽號,爲揄揚之美,而惟我先大王,以謙挹之聖德,有鍊戎臺動駕之擧,而終未拂群下之請者,以其當受而受之也。卿等旣知予之本意矣,昨日之聲淚俱發,雖近過擧,而自不得不然也。卿等,庶可諒此,而猶不知止,則是予不能孚感於卿等也,自訟而已,一番聞此言,一番傷予懷,卿等其諒之。上命昇源,書傳敎曰,莫重尊號之禮,須有文衡,可以擧行,其在道理,豈可以姑不得請,不爲備員乎?今則一刻,不可暫曠,前文衡出疆,前前文衡,勢當擧行。向來事,本情之無他,不特惟予知之,事端旣久,人亦必知之。況議號之爲不爲,亦在於文衡之出不出,關係之緊重,爲如何?被謫蒙放人金鍾秀,罪名蕩滌,還付西樞,仍令政院,乘馹上來會圈之意,下諭。大臣置處,今日政爲之。何必別諭?都屬文具,此傳敎一張,勝於別具十行。須念議號之莫重,更體本情之照燭,幡然竭蹶,卽日肅命事,令入侍史官,傳諭于金判府事,與之偕入。良倜,承命出去。又命書傳敎曰,史官一員待命,騎馬一疋立之。又命書傳敎曰,政官牌招開政。上曰,他承旨入侍。出榻敎履素曰,臣伏見傳敎下者,有被謫蒙放人金鍾秀,還付西樞之命。此雖出好生之聖意,此等處,夤緣事會,如是闊略,則實有關於國體,臣分實不勝憂慨。上曰,卿之有此言,不可爲非矣。以春間事言之,今日此言,亦似不已,而卿之於此人,曾有不相能之嫌,或無近於如何耶?此大臣之蕩滌,專爲文衡圈點矣。六日賓啓後,若能得請,則涓吉議號之節,一時爲急。文衡之新拜者,例當三疏始出,然則明日會圈,然後始可趁期矣,安得不有此擧乎?履素曰,所重之在此,臣亦非不知之,而蕩滌一款,則終有壞於國體矣。上曰,無論如此如彼,大臣不入,則圈事難成,圈事不成,則議號漸遲,此所以不得不有此敎矣。且此大臣,曾不無效勞處,其人亦不草草,今番事,不必久而靳持矣。履素曰,恩數曠絶,彼將無以圖報,而事面則都虧矣。上曰,圖報與不圖報,非卿所知,而予固不責報矣。命書傳敎曰,昨冬庭請也,仰承慈意之勉許,賀儀則先擧於今春,上號稱觴之禮,待明春擧行,明諭於廷臣矣。昨日卽至日,大臣率禮堂請對,以擇日事稟旨,此時欣慶頌祝之予心,萬倍於諸臣。然以今年秋事之如許,民勢之若彼,殿宮,過加謙挹之衷,至敎以昨年則未知今年秋事民勢,迫於群情,雖不得不肯諾,到今決難受號受宴。大臣·諸臣,聞欲更事力請云,此則道理事面,當如此,而其所積誠感回,豈待廷籲?在予小子誠意之仰格,晨昏之暇,今方懇請。如或得諾,卽當命招大臣·文衡·六曹·三司長官,敬議尊號,而景慕宮議號,在慈殿上號得請之後。其在自下擧行之道,不備文衡,寧有如許國體乎?旣有別下傳敎,大提學圈點,明日爲之,應參諸臣,待開門牌招會圈。上曰,右相之病,何如云耶?履素曰,動作諸節,比昨日似勝,而言語不通,少無減矣。上曰,領·左相,俱有宿痾,此大臣,獨無病而年且不衰,故專責凡事矣,病勢又如此,當此慶禮擧行之時,尤爲悶然矣。履素曰,聞三南還上,一味拒納云。今番停退之典,特出憂恤之恩,而餘數之當納不納,民習,誠可駭矣。上曰,此則非朝廷所知,爲道伯者,必欲待廟堂之言,豈有如許國體?若自朝家申飭,則有自朝家催科之嫌,俾道伯,知此意,可也。上曰,魚物廛事,極爲駭然,判尹,見其鎻廛着釘之狀乎?時秀曰,着釘,在導駕後,故未及見之矣。上曰,民習如此,不無朝廷之責矣。頤之曰,若知有法,安敢如是?且於詢瘼之下,敢以此事仰對,甚無嚴矣。鍾顯曰,明年乙卯,卽如仁元聖母丁卯,宜遵丁卯故例,行周甲陳賀之禮,似好矣。上曰,此意入於賓啓中,可也。上曰,兵曹未肅拜參知許遞,今日政差出。出榻敎上曰,次對爲之。履素曰,忠淸兵營築城之役,定其步數,分排各年之故,如此歉荒之時,帥臣不敢擅自停役云,姑爲限明年停撤之意,分付該道帥臣,何如?上曰,依爲之。出擧條鍾顯曰,陳賀朝賀,五禮儀所載,體段各自不同,而近來啓下文字,皆以陳賀稱之。此後冬至·正朝,則一從五禮儀,入啓節目,以朝賀書入,恐好,故敢此仰達矣。上曰,依爲之。出擧條敬懋曰,本局鳥銃色從事官沈逵,身病甚重,不得行公,改差,何如?上曰,依爲之。出擧條時秀曰,卽見忠淸監司李亨元移文,則依備邊司行啓下行會,押送泰安郡在囚京兆原籍敗船沙格十一名,而只四名到付,故査問於該郡官差及押來沙格等處,則或自本邑,初不離發,或中路落後,其中二名,原籍興德,故直往興德云。原籍査實,旣不分明,押送之際,亦未着實,啓下行會之事,擧行極爲疎忽。當該守令,拿處,不飭之道臣,推考。未押來七名,更爲詳査原籍,嚴飭押送,已押來四名,當嚴覈得情,而臣府非訊推衙門,移送秋曹,使之擧行,何如?上曰,依爲之。拿處,則待麥秋捧傳旨,可也。出擧條希存曰,國之大政,莫如刑賞,雖微官庶僚,一黜陟之間,勸懲在焉,何況位居大官,罪關臣分者乎?向來金鍾秀之負犯,果何如哉?雖以其時諸臣疏啓見之,可知其所犯之深重,而頃當特放命下之時,三司之無一言爭執者,尙切慨然。今又特命敍用,至令付職,文衡圈點,雖有所重,刑賞大政,豈可以區區格例,有所低昂乎?臣謂俄下傳敎,卽命還收,宜矣。上曰,不允。希存曰,臣旣承下批,雖不敢更爲仰請,而刑章之與格例,輕重有別,伏願更加三思,區區之望也。上曰,旣承批之後,又何煩瀆?臺諫猶不敢一日再啓,況玉堂乎?爾則爲先遞差。出擧條上曰,兵曹判書從重推考,兵曹入直堂上遞差,郞廳汰去。行首守門將,令兵判嚴棍,當該守門將,嚴棍汰去。出榻敎仍命退,諸臣以次退出。
甲寅十二月初一日辰時,上御重熙堂。都承旨入侍時,行都承旨沈煥之,假注書柳遠鳴,記注官曺亨壽·承膺祚,以次進伏訖。上曰,吏曹政事望筒,催促入之,可也。賤臣承命出,持入望筒。仍命退,承史以次退出。
甲寅十二月初一日辰時,上御重熙堂。左副承旨入侍時,左副承旨洪仁浩,假注書柳遠鳴,記注官曺亨壽·承應祚,以次進伏訖。上命仁浩,書公事判付。仍命退,承史以次退出。
上在昌德宮。停常參·經筵。
藥房都提調洪樂性,提調徐有防,行都承旨沈煥之啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。因金判府之二十牌不進,而達夜酬應,目不交睫,其在國體,寧不寒心?領相旣在藥院,須思勉出之道。
王大妃殿·惠慶宮·中宮殿,藥房口傳問安。答曰,知道。
李儒慶,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李晩秀啓曰,明日常參·經筵,取稟。傳曰,停。
李晩秀啓曰,玉堂備員間,視事頉稟之意,敢啓。傳曰,知道。
金啓洛啓曰,漢城府郞廳來言,獻民數修正次請出矣,敢啓。傳曰,知道。
傳于李儒慶曰,侍衛軍兵毛具。
傳于沈煥之曰,都承旨入侍。
傳于李晩秀曰,禮房承旨入侍。
右承旨李晩秀書啓,臣敬奉聖批,馳往傳諭于行判中樞府事金鍾秀所住處,則以爲臣猥陳血懇,恭俟嚴誅,夜半承宣,傳宣聖批,一百八十有餘字,字字可泣鬼神,其所以歷擧賤臣始末,開示聖明本意者,視前轉益曠絶,更無毫髮餘憾。爲人臣而得此於君父者,歷數古今,豈復有之?臣奉讀未半,自不禁血淚之被面也。惟是圖醻之責以會圈,苟令義有可强,以臣生死向前之心,何待十牌勉膺,而臣之自劃於薦圈,以義理以法例,明白無疑。臣何敢以臣心之所不可,事殿下,遂使圖醻之計,反爲貽累之歸乎?上下相持,徒傷國體,如未蒙體諒之恩,則惟願遄被重譴,俾國家大事,無至遷就,實爲公私萬幸云矣,敢啓。傳曰,知道。
前前大提學金鍾秀,十六招不進,傳于沈煥之曰,更爲命招。
前前大提學金鍾秀,十七招不進,傳于李晩秀曰,更爲命招。
前前大提學金鍾秀,十八招不進,傳于李晩秀曰,更爲命招。
前前大提學金鍾秀,十九招不進,傳于李晩秀曰,更爲命招。
李儒慶啓曰,領議政洪樂性,左議政金履素,有稟達事,來詣閤外請對矣。傳曰,入侍。
傳于沈煥之曰,都承旨,以入侍筵敎,敦諭于金判府事。
傳于李儒慶曰,金判府事入侍,
有政。吏批,判書李致中進,參判黃昇源進,參議韓晩裕,行都承旨沈煥之進。以魚錫齡爲執義,崔重圭爲司諫,閔師宣·李元八爲持平,曺喜有爲獻納,申絢爲正言,鄭東觀·朴吉源爲校理,徐有聞爲副校理,洪秀晩爲修撰,張至顯爲副修撰。
再政。以具㢞爲大司憲,朴宗來爲大司諫,李尙友·李益恢爲掌令,鄭㝡成爲正言,鄭履綏爲副校理,尹光普爲修撰,李遇濟爲副修撰,鄭景祚爲獻納。
兵批,判書具庠進,參判柳誼病,參議未差,參知閔昌爀入直進,同副承旨李儒慶進。奉朝賀單金鍾秀,僉知單權埏,宣傳官單金煐,副護軍申晤·崔烜,副司直具㢞·閔台爀·徐配修·金載翼·李昌漢·朴基正·尹致性·尹行直。
以大司諫朴宗來牌不進罷職傳旨,傳于洪仁浩曰,只推。
傳于李儒慶曰,侍臣未肅拜人員許遞,前望單子入之,待下批牌招察任。
三司前望單子入之,司諫李顯道,獻納尹魯東,掌令李聖輪·洪受浩,校理洪樂游,修撰金近淳落點。
賓廳,以徐有臣爲大提學。
傳于李晩秀曰,新除授大提學徐有臣,牌招察任。
吏批,三政。兼弘文館大提學單徐有臣,兼藝文館大提學單徐有臣,兼知成均單徐有臣,以沈煥之爲奎章閣提學,徐配修爲兵曹參議。
傳于李晩秀曰,內閣提學望筒,初欲只點於沈煥之,而因文衡受點,徐有臣一體點下矣。更思一日之內,竝點於館閣,近於無漸,亦非愼惜之義。今雖不爲,何時不可爲?提學徐有臣望筒,勿頒事,該房知悉。
洪仁浩啓曰,省記之呈於早時,例也,而今日吏曹省記,呼申已久,不卽來呈,事未前有,萬萬駭然。當該郞廳,所當重勘,而本院請推之外,無他可施之罰,何以爲之?敢稟。傳曰,拿處。
洪仁浩啓曰,政望入啓時,銓官下直,自是例規,而今日兵批,開政望單子入啓後,不爲下直,直爲出去。格例所在,萬萬未安,當該堂上,推考,何如?傳曰,允。
李儒慶,以都摠府言啓曰,入直軍兵等,中日習射事,標信啓請,命下矣。殿座相値,不得設行之意,敢啓。傳曰,知道。
洪仁浩,以賓廳言啓曰,以文衡會圈事,臣等與應參諸人,來會賓廳,今方會圈之意,敢啓。傳曰,知道。
洪仁䧊,以賓廳言啓曰,大提學圈點事,命下矣。臣等來會賓廳以入之意,敢啓。傳曰,知道。
洪仁浩,以備邊司言啓曰,卽見慶尙監司趙鎭宅狀啓,則以爲道內民勢遑急之處,毋論尤甚·之次邑,不得不通同設賑,而其中最貧窮之類,趁歲前賙恤,稍實邑,比之尤甚·之次,雖曰稍優,若其被災頗酷之尤甚面里,亦不可不從便救急。而所入賑資,及時措劃,本道三賑穀二萬石外,備局軍作租四千五百石,皮牟五百石,常賑米一萬石,太一萬五千石,租四萬石,皮牟四萬石,合十四萬石及空名帖一千張許劃事,請令廟堂,稟旨分付矣。本道歉荒,雖甚可悶,比諸兩湖,似有差等,且賑邑多少,姑未的定,則不必援用名年已例,今此所請各穀十三萬石,空名帖一千張,未免過多。三賑穀二萬石,備局軍作租四千五百石,皮牟五百石,常賑米五千石,太一萬石,租三萬石,皮牟三萬石,合十萬石及空名帖八百張,特爲許劃,待賑事了畢,若有餘數,使之還錄,而賑穀亦出於還穀,則値此民食極艱之時,另加節略均俵之意,申飭於該道道臣,何如?傳曰,允。賑穀則依請準給,空名帖,則無異於通一道,不必持難,而申禁之餘,亦難許施,置之,可也。
洪仁浩,以訓鍊都監·御營廳言啓曰,去十一月二十七日,春塘臺殿座時,待令各軍門前排次知敎鍊官及巡牢等,今日南小營,射砲試取事,已爲草記啓下,而殿座相値,不得設行,明日試取之意,敢啓。傳曰,知道。
甲寅十二月初二日辰時,上御摛文院,殿座入侍時,行都承旨沈煥之,行左承旨沈晉賢,右承旨李晩秀,左副承旨洪仁浩,右副承旨金啓洛,同副承旨李儒慶,假注書李勉昇·柳遠鳴,記注官承膺祚,記事官吳泰曾,檢校提學徐有防,檢校直提學徐鼎修·金載瓚,檢校直閣南公轍,領議政洪樂性,左議政金履素,奉朝賀金鍾秀,以次侍立。上具翼善冠·衮龍袍,乘輿出宣化門。領議政洪樂性,左議政金履素進前曰,今此動駕,何爲而有此擧也?上曰,將欲臨門,引見判府事矣。樂性等曰,判府事之引見,何必躬自臨門,以爲引接耶?此實萬萬過中之擧,伏願亟寢臨門之命,仍卽還內,何如?上曰,此大臣,便是復起爲人之人也,安得無此別般之擧也?上曰,將欲臨敦化門,召接大臣,而若不以圈牌入來,則雖臨門,亦無引見之意,以此意,遣史官往問,可也。上命仁浩,書傳敎曰,昨諭有別般下敎之語,而至今如此,予豈食言?當臨敦化門,待大臣入來引接,該房知悉。紅馬木把立軍,以訓局出番軍二哨外,各營入直軍,訓將都領事,分付。上命煥之曰,卿又以俄者所下傳敎,更爲往問于大臣以來。煥之還奏曰,大臣以爲萬無承膺之望,而俄者史官之傳聖敎也,神精昏錯,未能詳對云矣。由協陽門·肅章門·進善門,入內閣門,御摛文院。命書傳敎曰,領·左相之求對力請,雖如此,而言不可不信,判府入來承膺之前,豈可還內乎?入小次,以待造朝,此意遣正卿,敦諭于金判府事。仍命書傳敎曰,敦諭正卿,吏判牌招進去。致中還奏曰,大臣,以爲樞銜,則竊擬伊川一謝西監之義,方欲肅命,而至於圈事,以臣情勢,萬無承膺之望。第臣今番謫去之所,與臣故從叔,謫所相似,而臣之從叔蒙宥之後,仍卽乞骸,臣亦依此例,若蒙曲諒之恩,則圈事亦當進參,而乞骸之疏,已有囊本,冒萬死敢此附奏云矣。上命書傳敎曰,今聞附奏於冢宰者,卿以進身城闉,竊取伊川西監之義,至於冒當圈事,期以乞骸得請,囊本已具,所執難屈云,卿須思之。欲臨敦化門外,今在小次,在卿道理,寧或更事鄭重?乞骸之請,豈所輕許?卿之取引卿家從叔事,尤有時與事之逈殊者,不當不當。卿須念君臣之大義,卽起肅命,仍行圈事。仍傳曰,此敦諭,更遣正卿傳諭。又命書傳敎曰,金判府事敦諭正卿,戶判牌招進去。頤之還奏曰,大臣以爲今承聖敎,萬萬惶懍,他不暇顧,卽當入來肅命云矣。上曰,判府事入來肅謝。鍾秀,入呈肅單。上曰,當親受肅拜於內閣庭,可也。賤臣承命出傳,引入肅拜。上敎煥之曰,卿旣肅拜,欲引見,而知卿進參圈事與否然後,可以引接,此意,問于大臣,可也。煥之出傳還奏曰,判府事,以爲俄於附奏於正卿,已以乞骸之請仰徹矣,若蒙下施之敎,則謹當進參會圈云矣。上曰,第爲入侍事,傳諭。鍾秀進伏曰,聖體,若何?上曰,以卿之故,達夜不得交睫矣,今日見卿之依舊登筵,非始料之所及也。初次敦諭及昨日疏批,略已言之,今我猶古我,今卿猶古卿,而卿輒觸事自罹,予亦無如之何矣。向者卿之遭罹,果何如?伊時辭敎中,明其罪暴其心六字,實爲前日敦諭中知罪二字之張本,知罪二字,又爲今日相見之階梯,予之苦心,卿其知之否?今番敦諭,雖緣莫重莫大之事,而亦以示卿無他之意也,此所謂終條理也。卿之平日行事,貶言之則劻勷,譽言之則太陽症,而自爲身計,極爲不緊矣。春間事,執卿之跡,論卿之罪,卿果何辭自解耶?將欲活卿,嶺海之行,烏得免也,而亦非欲拖至六月也,當擧朝波蕩時,遽欲闊狹,則非徒無益,故自正月而至于四月,而四月之有風波也,如卿事,便屬先天,遲待六月,始有出場也。行遣之初,亦豈無問訊之意,而以卿之罪,有卿之謫,則雖欲問訊,其可得乎?但念卿行色,不無生行死歸之慮,故其間以是爲念,亦云多矣。今則見卿於殆近一年之後,遂事勿說,亦難罄言,而一言以蔽之曰,卿之事萬萬慨咄。卿之陳疏之心,疏中之句語,不待卿言,予已盡知之矣。人言之來,姑舍是,爲人臣負此罪名,予若註脚,則可知卿心,而自他人觀之,豈不怪駭哉?今無別般解諭之辭,卿亦無自明之言,正月卄二日筵奏,不翅丁寧,未過數日,又有呈疏之擧,已與筵奏相反,卿將何辭而發明耶?至於人之云云,則以卿之筵奏,一反前見,隨事乞降云,而予則但知卿之所奏,只在於不敢復提於莫重之事而已矣。及夫疏出,又復自犯,予雖知卿,何以救卿乎?鍾秀曰,聖敎誠然。臣之本意,果以九月袖箚事,不敢提奏爲辭,而至於外間議論,則以臣爲乞降於蔡濟恭之事云矣。上曰,今何必更提誰某之姓名乎?大抵伊時朝報之誤書一字,可謂巧矣。且卿雖欲陳疏,何不詳見朝紙而徑情陳疏乎?投鼠忌器,卿獨不知此箇事理乎?鍾秀曰,忌器之敎,誠爲至當,而臣之疏意,旣陳上款,則不可無結辭,故以下款爲結語矣。上曰,卿老且死矣,有何時急之事,何必如是呈疏也?昨經入侍,其翌日又呈厥疏,眞可謂求其說而不得矣。自行遣而宥還自宥還,而收敍,無非煞費心力。卿之幾死之罪,卽上款也,誤用不當用字。自至於爲人驅陷,心跡未暴前,何以自立於世耶?且其時至有攙及領相,此亦豈成說乎?積阻之餘,今見卿,非不欣慰,而卿本不愼言,且無身家之可以顧戀,安知無更罹事端之慮耶?卿雖曰眞知事理,而烏啄不可食,芻豢悅於口,方可謂眞知,予則曰卿不能眞知矣。鍾秀曰,目下第一策,使臣得遂乞骸之願,則好矣。上曰,此是前日所言之事也,乞骸則卿當爲逸民,世亦忘君平,可謂都無事,而卿之俄者所引卿從叔事,萬萬不襯似矣。鍾秀曰,聖敎至當。本事果是大相不同,而冀其曲諒,故俄果有此言之附奏也。上曰,洪奉朝賀及卿之從叔,自上降終始之澤也,卿之所請,卽自下乞骸之懇也,而致仕之名則一也,得無如何之嫌耶?且鄭奉朝賀,以病休退,未得參班,不言時事,而凡於承候·參班之事,奉朝賀,亦多入參之時。卿雖乞休,安知無口氣之如前耶?卿若不復爲疏箚等事,可以許之,而亦不必引卿之從叔事也。鍾秀曰,此銜異於樞銜,臣豈有不擇言之患耶?且臣之乞骸之請,已十有餘年,非但爲目下遭罹而陳懇矣。上曰,必欲成其美成其名,而所咨且者,近於卿之從叔事也。且慮卿之又復妄發,有休致之名而無休致之實也。鍾秀曰,無是事實,何嫌之有?以歷代君臣之間觀之,有勳名有交契,則終必以致仕爲決末,今臣若得三字銜出去,則豈非臣主俱榮乎?且臣旣蒙此終始生成之澤,臣雖無狀,豈忍復作駭妄之擧哉?上曰,卿本好名之人,若得休致之名,則在卿果爲成名乎?鍾秀曰,然矣。上曰,卿雖以成名爲幸,予不能無悵然矣。鍾秀曰,雖曰休退,豈無入覲耿光之便也?上曰,明日卽臘三也,以先大王天地覆燾之德,日月照臨之明,予之得有今日,卽卿之得有今日也。成美成名,有許多般,而得此則生,不得此則死云爾,則豈可踰明日乎?年年明日相見之道,在於許卿休致,亦不必持難也,然則宣麻時,予當臨殿,此是大禮節也。曰雖晩,待宣麻進箋後,會于賓廳,以完圈,可也。鍾秀曰,臣不閒四六,撰進之時,恐至太晩矣。上曰,考見閣中故事,且於撰敎書時撰之,則可以及之矣。鍾秀曰,文衡議薦,如臣踪地,恐無冒當之望矣。上曰,自古文衡薦,非前文衡則不可爲,故被論而薦代,其例不一,不必以此爲嫌矣。大抵文衡,至重任也,不可以前望點下,亦不可都堂議薦,故必使卿主圈者此也。仍命大臣姑退,命晩秀,書傳敎曰,粤昔在邸,始識此大臣於胄筵,而時講商書·漢紀,一二討論,蓋有默契于心者。御極之初,首先拔擢,周歲中超至大司馬,肅肅鈇鉞,揭我麟經,煌煌黼黻,賁我龍圖。遂至於金甌之卜,而眷毗也,禮遇也,卽簪紳中一人。然此特跡耳,予所取者其心。觀乎短而知其長,謗則起而名亦隨,穽石之交加而惟予在,滄浪之自取而亦惟予在,前後爲此大臣地,自謂積商量費詳度。春初事端以後,旁伺者多少云然,堪供一笑,今我猶古我,今卿猶古卿,俄已有面剖,而此際乞骸之請,復申十數年來血懇,歷數平生之遭逢,願得餘年之全保,其志苦,其言切。以不準請則不完圈,爲進退之一大節拍,雖以予必不欲舍之心,難奪其有退無進之志,則無寧全其名而成其美,俾臣主俱榮?況明日何日?昨歲此日,賦寄梅花詩一篇,庸識葆晩之義,此大臣,此時此請,若不偶然。下之所請,上之所副,豈用虛文爲哉?行判中樞府事金鍾秀,特許懸車之懇,臨殿宣麻,以送其行。又命書傳敎曰,別下傳敎,奉朝賀金鍾秀,下批政事,今日政爲之事,分付銓曹。上曰,今日宣麻時,侍臣不可不備員,在外·未肅拜人員許遞,與未差之代,今日政差出,待下批牌招參班。出榻敎上曰,在外臺諫許遞,今日政差出,待下批牌招察任。出榻敎命書傳敎曰,大臣今旣引見於敦化門內小次矣,環衛軍兵,使之退去。宣麻時至。上曰,兵判,預備宣麻節次,可也。乘輿出內閣門,由進善門·仁政門,御仁政殿。引儀唱四拜禮,致仕大臣,入就位行四拜禮訖。宣敎官,讀敎書,仍以敎書,跪授致仕大臣,引儀唱禮,致仕大臣,行禮,讀箋官,跪讀箋訖。贊儀,唱禮畢,乘輿出仁政門,由肅章門·協陽門·宣化門,還內,諸臣以次退出。
上在昌德宮。停常參·經筵。
李晩秀啓曰,自明日至初九日,國忌齋戒正日相値,視事頉稟之意,敢啓。傳曰,知道。
洪仁浩啓曰,合辭許久闕啓,事甚未安,除未署經外,未肅拜人員,竝卽牌招,何如?傳曰,允。
洪仁浩啓曰,大司憲具㢞,牌不進,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
傳于金啓洛曰,右承旨入侍。
以內閣提學沈煥之牌不進推考傳旨,傳于沈晉賢曰,旣無別般情勢,則牙牌事體,何如?如是違牌,事體所在,極爲未安,從重推考,申飭行公。
以大提學徐有臣牌不進推考傳旨,傳于李晩秀曰,更爲牌招。
兵曹口傳政事,御營中軍李應爀,守禦中軍邊慶遇,相換。
傳于李晩秀曰,大提學,更爲牌招。
以開城留守李冕膺狀啓,進上白魚,日氣姑未隆寒,限內不得封進,惶恐待罪事,傳于金啓洛曰,勿待罪事,回諭。
以忠淸監司李亨元狀啓,泰安等邑營賑穀,特爲許劃,空名帖,令該曹,成出下送事,令廟堂,稟旨分付事,傳于李儒慶曰,依狀請施行,空名帖,異於通一道大賑,嶺南旣不許施,此一款置之事,回諭。
傳于金啓洛曰,文衡批下,待開門牌招。
大提學徐有臣疏曰,伏以臣以九死餘生,特蒙我聖上再造之恩,全保身家,得有今日。臣感激洪私,凡有除旨,竭蹶趨膺,自顧涯分,輒卽丐免,亶出於粗伸叩謝之忱,兼附循墻之義也。今玆文衡新命,尤是夢想之所不到,臣聞命震駭,五情戰掉,經宿而靡定。顧此三館之任,主管辭命,而藻飾王猷,把握文柄,而表式儒衿,職任之重,未可以一有司論也。蓋自祖宗朝以來,其所揀選,必難必愼,苟非文章·經術兼備而優長,華國之譽,素愜於輿論,則莫或濫廁焉。挽近人才,縱未逮古,館閣儲望,亦不乏人,如臣鹵莽,初何嘗擬議於近似哉?臣之本末長短,淵鑑之已所俯燭也。臣資性昏惰,才氣鈍滯,少而失學,長益寡陋,六經之書,尙未盡讀,功令末技,亦無熟工,臣固自處以伏獵學士,人亦不數以讀書宰相。況復年紀衰邁,疾病侵尋,手未觸卷,目不窺丁者,已多年所,夷考其實,直是空空無文之一老醜耳。今忽畀之以詞苑之任,責之以黼黻之賁,是無異乎使聾而節鳴鼓,令瞽而辨輪奐。朝廷之謬擧,恩命之濫受,而莫之恤焉,此何故也?衆聽俱駭,有識竊笑,其於國家,關係非細,奚但微臣私分愧懼而已哉?臣寧被違傲之罪,決不敢昧然承當,玷辱名器也。且伏念先臣,嘗叨兩館提學,輒以三世文任,造物所忌,引懇力辭,竟未拜命,臣亦嘗過庭而聞戒矣。顧今所叨,盛滿之懼,有倍於昔日,臣誠不忍徒懷榮寵,便隳先訓,此卽臣區區之血懇也。過福之災,理所必至,而少無補於涓埃報答之效,卒有傷於終始生成之仁,念之及此,不勝隕悒。伏惟聖慈天地父母,察臣空疎之實,諒臣崩迫之情,收還除命,改授賢儁,使謬誤之政,不至淹久,詞盟之選,無致輕損,公私萬幸。臣無任云云。答曰,省疏具悉。卿之先卿,予師也。予所得力於經傳,先卿之力最多。先卿誦經傳,如誦記言,至于小註而莫不貫通。稽古之功,無以醻之,今卿乃膺文衡之選,硃批不於卿而孰先?況於胄筵,命卿掌釐左氏傳句讀也,有稱詡於卿者,今果踐言。卿其勿辭,速出膺命。
沈晉賢,以訓鍊都監·御營廳意啓曰,去十一月二十七日,春塘臺殿座時,待令各軍門前排次知敎鍊官及巡牢等,柳葉箭·鳥銃試取,一中以上,別單書入之意,敢啓。傳曰,知道。射邊一中,弓子一張,放貫二中,木三疋,貫邊,木二疋,邊二中,木布一疋,貫一中·邊一中,各木一疋,自各該營,施賞。宣禧宮經宿時,待令帳幕軍,經夜於咫尺,令該營,各給木二疋,可也。
禁府照目,兼春秋安經心·金錫泰等矣,藥院問安及朝廷問安時,互相推諉,不卽待令,以致遲滯,萬萬駭然。拿囚嚴問,嚴加照律,放送,罪各杖一百收贖,告身盡行追奪,竝只私罪。奉敎依允。又照目,軍威前縣監李義和矣,慶尙監司趙鎭宅狀啓內,今春大同收捧時,謂以民勢之難辦,該縣當納中,木邊依例捧上,錢邊及結錢段,拖至九月,初不出秩於民間,抄出境內富民,勒令假貸,稱數充納於各該司是如,道路喧傳,聽聞駭異。推問該吏,其所爲供,果無差爽,而貸錢二千二百九十九兩零之印跡文書,明白現在是白乎所。莫重惟正之供,出自田民,而科外橫斂於不當徵之饒戶者,揆以法意,萬萬可駭。爲先罷黜,令攸司稟處,罪杖一百收贖,告身盡行追奪,流三千里定配,私罪。奉敎依允爲旀,功減一等爲良如敎。又照目,高城前郡守金復根矣,身爲邑倅,稱以出財增築,捧價許賣於牟利之輩,以致轉爲賣買於宮任輩者,究厥罪狀,萬萬可駭。原情公事判付內,從重勘放,罪杖一百收贖,告身盡行追奪,流三千里定配,私罪。奉敎依允爲旀,功議各減一等爲良如敎。又照目,吏曹佐郞李允行原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,分揀放送爲良如敎。
太學生應製御考榜。賦二中,進士李章垕年四十二,本星州居金浦,父幼學逈,生員朴宗羽年五十,本潘南居京,父正郞麟源。七言古詩二中,生員金會淵年四十五,本淸風居京,父判書鍾正,生員金相穆年三十七,本光山居洪州,父令說澤。七言排律二中,進士兪孟煥年五十一,本杞溪居京,父通德郞華柱,進士趙學駿年六十,本林川居京,父學生德彦。賦二下,進士李卿尹年四十四,本全州居坡州,父幼學孝實,生員李光輔年三十七,本全州居抱川,父生員章懋,進士李永甲年五十二,本全義居廣州,父通德郞四羽。七言古詩二下,生員金命淵年四十二,本淸風居京,父判書鍾正,進士韓羽奎年四十七,本淸州居南陽,父學生應一,進士金鎭白年三十七,本善山居京,父通德郞玉基,生員金履永年四十二,本安東居驪州,父判官憲行,進士金道曾年七十一,本安東居連山,父學生昌孫,進士李是銑年五十二,本驪州居京,父通德郞莊輔。七言排律二下,進士蔡弘臣年四十五,本平康居天安,父通德郞綱夏,生父通德郞亨夏,進士金聖球年四十七,本淸風居京,父學生道徵。表倍畫三上,進士姜履元年三十一,本晉州居京,父府使忱。以上更試。賦三上,進士趙道宇年五十九,本楊州居京,父學生彬,進士成致商年四十六,本昌寧居牙山,父學生若天,生員申百祿年五十八,本高靈居楊州,父進士一權。七言排律三上,生員李游夏年二十八,本全州居衿川,父幼學益誠。七言排律三中,進士尹永輝年三十一,本坡平居京,父幼學恒鎭。七言排律三下,生員李是釬年四十一,本驪州居春川,父生員載爀,進士柳秉均年五十四,本文化居京,父縣令煥猷,進士朴長鉉年四十六,本密陽居京,父學生道文,生父僉知道仁。七言古詩草三下,生員李復性年四十五,本廣州居天安,父學生鉉周。表倍畫次上,生員閔師膺年四十五,本驪興居京,父折衝垠。賦次上,生員閔致福年二十九,本驪興居京,父判書鍾顯,進士兪應煥年三十二,本杞溪,父學生翊柱,生父郡守國柱,進士李翼年六十三,本完山居京,父通德郞日煥,生員吳鼎煥年三十八,本羅州居務安,父學生一相,進士金匡炅年六十三,本固城居永平,父學生世喆,進士金碩鉉年四十八,本金海居京,父學生復祚,進士李日煒年五十四,本全州居鎭川,父進士亨植,進士金煥奎年五十七,本光山居衿川,父通德郞相粲,進士沈厚鎭年四十一,本靑松居水原,父正言重奎,進士朴大和年七十六,本咸陽居京,父生員鳳陽,生員兪益柱年三十五,本杞溪居高陽,父幼學漢禹。七言古詩次上,進士韓象洪年三十二,本淸州居陰竹,父通德郞榮鎭,進士姜顯永年四十三,本晉州居京,父學生乃欽,進士朴師爕年五十九,本寧海居文川,父同知萬株,生員金鋼年四十一,本延安居京,父通德郞載文,生父府使載久,進士李心永年五十一,本牙城居樂安,父學生齊樞,生父學生齊桓。以上勿論。
御題,英姿颯爽來酣戰。進士李章垕二中。天機活於筆下,號令餘於轅門,挹雄威於周鷹,笑神像於漢獜,丹靑忽其若無,畫與戰其得意,撟一幅之逼神,宛百合之餘氣,我儀圖夫鄂·褒,已善戰於當時,功誰敵於鏖野,勇尙說於斛圍,煌煌業其共贊,何等人於英姿,凌煙古而像留,惜顔色之太少,回肅淸於蜀祠,孰彷彿於雲臺,皇記功於後時,曰覇汝其念玆,移綵毫於顧廚,問黃金於越宮,鮫綃傳以虎韜,次第開以眞像,招精神於矢石,動毛髮於丹鉛,腰大羽而手劍,坐如生於綃面,中堂垂以半幅,畫耶人耶難分,光初動於雪衣,響如聞於雷鼓,忠有凜於翼蔽,氣尙帶於刃冒,英風邈於百年,俄戰場而歸來,陣雲黑於古障,汗血赭於乘馬,山河久於廓淸,假龍眠而餘威,雄韜儼而不言,爛氣色之流動,觀者爲之股戰,宛諸葛之走生,今將軍兮幾人,空怊悵於毫端,風颯爽於落筆,畫者亦其愀然,苟令視諸外夷,尙有人於中原,良工勤於用心,七分外而三昧,非趙帥之方略,邁吳子之山水,人雖去而畫傳,像亦不爲無助,何若是之雄也,怳如見其人乎?猗元功之振古,悟神手之入妙。
御題,英姿颯爽來酣戰。七言古詩,生員金會淵二中一。子雲解贊營平像,老將嚄唶猶如見,仙李乾坤多虎臣,七德舞中曾相眄我朝開創由爾力,山河幾經風雨濺,凌烟高閣高入雲,生綃濟濟羅群彦,就中英豪誰最勝?有如褒·鄂皆慣戰,鞏洛塵起關隴暗,瘢痕錯落裹組練,三鼓雷崩建德壘,一卵山壓老生縣,旌旗動處昏白日,劍戟揮時生紫電,當時百戰躍馬餘,至今壯蹟留河甸,本朝百年頌河淸,丹靑歲久迷素絢,畫家三昧曹將軍,顧陸精技今獨擅,傳神不待加三毛,麒麟壁開新面,宇宙偉觀山岳重,澤藪雄風龍虎變,精神活動毫髮中,英儀怳逢長生殿,白羽大箭蟠花袍,宛帶當日兵塵遍,兩陣若對煙塵暗,故壘如見風雷轉,七分妙悟神與境,二公遺蹟相後先,飛騰戰伐一代烈,不須更讀功臣傳,朗吟一篇花溪什,千秋生色丹鉛硯。
御題,英姿颯爽來酣戰。二十韻排律,進士兪孟煥二中一。中營紅玉馬如馳,毛髮無非造化奇,隙月腰間渾意氣,團花身上不參差,拘原武力來生面,敵愾雄圖聳赤,功烈爭稱曾戰鬪,丹靑莫狀舊容姿,旂常但著秦中績,聖渥空歎背上痍,濟世元功惟爾藉,爲時豪傑舍公誰?周衣已喜乾坤定,閻畫空憐歲月移,幸有顧廚三昧妙,重摸獜閣七分儀,諸公眞像非無助,二子精神不矢錙,霜月橫戈威凜凛,雄風森戟髮絲絲,如生咫尺衝冠氣,餘勇東南櫛雨時,太乙蒼茫排虎鳥,騰雷開闔列羆羆,是時神鬼隨虛實,卽地風雲若指麾,矢戢弓韜周業想,鱗拚翼附賈功知,鴻圖繼述歌神武,龍筆經營賴畫師,電滅龍鞘疑破敵,風生羽箭宛褰旗,臨軍不獨歌三捷,鞏業長傳晏四陲,宛爾三聲鳴戍鼓,軒然七尺立丹墀,高名留與山河誓,偉烈非徒竹帛垂,仙李升平有聲畫,百年知遇草堂詩。
御題,擬漢新豐父老等謝鷄犬各識其家。表,進士姜履元三上。蝸牛自托,方感第宅之皆新,鷄狗各尋,更喜門巷之依舊,人還物亦,今猶故焉。伏念臣等,幸際八年共居一閈,鷄燈狗市,悵送二三豪舊游,豚柵牛欄,喜同八九家相保,念吾居枌楡相接,伊其家鷄犬亦知,生長有於一村,幸近陶河漁澤之地,鳴吠達於四境,自識連墻接屋之鄕,蛟龍之化有時,帝鄕何許,鷄豚之畜無失,吾土信佳,迨上皇興懷土之情,遞西京有易地之擧,秦故猶襲,此中非王媼之壚,邢遷如歸,何處覓盧綰之社,殆同烏借枝而鶯遷木,縱感往卽其居,若使鷄下塒而犬食牢,或或莫如所向,不圖吾屬移家之日,至有彼物識路之歡,飛入尋常之家,鄰鷄如昨,移來咫尺之地,邑犬不驚,某水某丘,不迷路於舊里,一木一草,莫非恩於今皇,莫不見所見而來,實感彼與彼相似,紅常近於五色,雲亦相隨,靑不改於數鬟,山猶如舊,家家易識,依然北社南牧之間,人人相尋,宛爾朝花夕月之似,玆蓋伏遇皇帝陛下蛇斷澤中,龍興沛上,皇帝貴於今日,韜戈櫜弓,游子歸於故鄕,化家爲國。
更試御考榜。賦二下一,生員朴宗羽年五十,本潘南居京,父正郞麟源,令政院稟旨,進士李卿尹年四十四,本全州居坡州,父幼學孝實,給一給,進士李章垕年四十二,本星州居金浦,父幼學逈,紙三卷。三中,進士金聖球年四十,本淸風居京,父學生道徵,進士金道曾年七十一,本安東居連山,父學生昌孫,生員金會淵年四十五,本淸風居京,父判書鍾正,生員李光輔年三十七,本全州居抱川,父生員章懋,進士李永甲年五十二,本全義居廣州,父通德郞四羽,以上各紙二卷。三下,生員金履永年四十,本安東居驪州,父判官憲行,生員金命淵年四十二,本淸風居京,父判書鍾正,以上各紙一卷。次上,進士兪孟煥年五十一,本杞溪居京,父通德郞華柱,進士蔡弘臣年四十五,本平康居天安,父通德郞綱夏,生父通德郞亨夏,進士姜履元年三十一,本晉州居京,父府使忱,生員金相穆年三十七,本光山居洪州,父說澤,進士金鎭白年三十七,本善山居京,父通德郞玉基,進士趙學駿年六十,本林川居京,父學生德彦,進士韓羽奎年四十七,本淸州居南陽,父學生應一,進士李是銑年五十二,本驪州居京,父通德郞莊輔,以上各筆三枝·墨一笏。
更試,御題,都門外車數百兩。賦,生員朴宗羽二下一。攬子轅而夷猶意,若何於銅樓,禮則然於引年,情固宜於惜去,蹄輪咽於上東,于彼巷而于塗,賢哉彼之莫尙,送者惟恐或後,自二疏之爲傳,喜君子之同朝,依耿光於离肆,展遐步於亨衢,垣梧萋而鵠峙,聽鑾聲而儀圖,都門夕其掛巾,脂子車而何之,千金煌而貺心,雙鬂皤而齊鏖,初封章於乞骸,奄長往而不顧,何曾見於林下?占勇退於急流,情豈止於竝朝?意實慕於懸車,賢如彼而遠于,亦有榮於送行,要祖席之共餞,寓艶慕之群情,望若仙於登車,直先覩之爲快,都人士兮若雲,曰無疾乎其驅,徠將軍之繡轂,御丞相之朱輪,靑門高以供帳,爛車轍之騈闐,知彼賢之莫先,矧吾輩之敢後,車如水而馬龍,紛總總而來御,瞻征塵而載牽,奈子行之難回,心如何於去留,楊柳亦其依依,聲轔轔而轂擊,是路走於東都,若爲情於今日,惠而好而携手,心甚然於自涯,嗟獨往而安之,侈金貺於橐裝,齊玉軚於軒冕,瞻征輪而悵想,攬余轡於出闉,關市買以色絲,願繡子而長親,猗令名於兩朝,景遐躅於千年,臣拜稽而獻賦,嘐嘐思於前賢。
甲寅十二月初三日辰時,上御重熙堂。右承旨入侍時,右承旨李晩秀,記事官鄭文始,記注官承膺祚,記事官吳泰曾,以次進伏訖。上命書榻敎曰,王大妃殿進御,行濕流氣飮,自今日停止。又命書公事判付。仍命退,承史以次退出。
上在昌德宮。停常參·經筵。
洪仁浩啓曰,大司憲具㢞未肅拜,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
傳于洪仁浩曰,左副承旨入侍。
傳于李儒慶曰,同副承旨入侍。
傳于李晩秀曰,內閣提學批下,令本閣,卽爲牌招。
以大提學徐有臣牌不進推考傳旨,傳于李晩秀曰,更爲牌招。
以大提學徐有臣再牌不進推考傳旨,傳于李晩秀曰,更爲牌招。
傳于李晩秀曰,文衡三疏,雖曰故事,會議之擧,事關莫重,姑未得請,宜備其官,此所以徹宵酬應,期於薦擬者也。昨旣承批,今又屢召,無意膺命,事體不然。大提學徐有臣,推考,更卽牌招,申飭行公。
以大提學徐有臣四牌不進推考傳旨,傳于李晩秀曰,從重推考,更爲牌招。
以大司諫朴宗來牌不進罷職傳旨,傳于洪仁浩曰,只推。
以忠淸道慰諭使洪大協狀啓,永春縣監李明誠,爲先罷黜,其罪狀,令攸司,稟處事,傳于金啓洛曰,若有一分嚴畏之心,近來飭敎何如,則不法二字,至登啓語,如許守宰,豈可尋常處之?令該府,拿來,其委折,施威嚴問捧口招,期於得情以聞。其代令該曹,口傳另擇,待下批給馬下送。
傳于李儒慶曰,永春流戶,至於此多,待新倅下去,期於還接,亦令道臣,各別察飭事,分付。
以慶尙左水使沈鑏狀啓,慶州府人物漂風事,傳于李儒慶曰,無得擅出外洋,法禁申嚴,而有此犯科,當該地方守令,待畢賑拿問處之,仍以此意,嚴飭諸道。
傳于李晩秀曰,衿川摘奸史官書啓中,十八結漏結事,廟堂,雖已回啓,旣於木川,用公州例,付之道臣區處。況本邑之蕞爾十室,與木川,無異滕·薜,且況此時此邑乎?此一款査處,付之道臣,便宜爲之事,分付。
傳于李儒慶曰,大提學批下,待開門,牌招察任。
李儒慶,以備邊司言啓曰,卽見咸鏡監司金華鎭狀啓,則以爲道內茂山等尤甚六邑,晩還各穀,今若一例督捧,徒致騷擾,故觀勢闊狹之意,往復災邑,而莫重國穀,有不敢擅自停退。戶籍一款,最爲擾民之政,故姑令停止,而四月內勘送京司,趁限磨勘,事勢爲難。各該邑修簿,限以明年內磨勘事,竝請令廟堂,稟旨分付矣。本道尤甚邑還餉,旣令三分一代捧,而見今民勢轉艱,有難準捧,則依代捧分數,使之停退爲宜。戶籍磨勘之有難趁限,誠如道啓,亦依三南例,使之限明年秋成收捧之意,分付,何如?傳曰,允。
李儒慶,以兵曹言啓曰,今番新除授湖南三鎭邊將,有給馬下送之命矣。呂島萬戶崔暻,下批卽日謝恩,仍爲下直後發行,而防踏僉使金行源,鹿島萬戶宋載璜,謝恩與下直,俱不呈單,直爲下去。事未前有,萬萬駭然,不可置而不論。竝罷黜,其罪狀,令該府拿問重勘,何如?傳曰,卿曹,若不給馬於肅拜之前,豈有此直發乎?渠輩無足責,而亦不可全然勿論,令帥臣,決棍懲勵事,分付,可也。
李儒慶,以壯勇營言啓曰,本營哨官,依備邊司郞廳例,仕滿十五朔,六品遷轉事,曾有定式矣。哨官申善應,已爲準仕,依例六品遷轉之意,分付銓曹,何如?傳曰,允。
李儒慶,以兵曹言啓曰,依下敎,訓鍊都監走馬次知敎鍊官李寅範,決棍三度之意,敢啓。傳曰,知道。
李儒慶,以兵曹言啓曰,依訓鍊都監·御營廳草記批旨內,各軍門前排次知敎鍊官及巡牢等,入格別單中,龍虎營前排次知敎鍊官閑良李魯昌,柳葉箭邊一中,弓子一張,牢子金時興,鳥銃貫二中,木三疋,巡令手柳春大等二名,貫一中·邊一中,各木二疋,牢子金大成等二名,邊二中,各木布一疋,林道興等四名,貫一中,南漢溟等五名,邊一中,各木一疋,自臣曹施賞之意,敢啓。傳曰,知道。
李儒慶,以訓鍊都監言啓曰,謹依草記批旨,柳葉箭邊一中,本局前排次知敎鍊官崔仁得·朴在行,各弓子一張,鳥銃貫一中·邊一中,巡令手許晃等三名,牢子黃虎大,各木二疋,邊二中,巡令手朴龍海等二名,牢子朴相雲等三名,各木一疋·布一疋,貫一中,巡令手吳漢佑,牢子徐煒日等三名,邊一中,巡令手趙興璧等二名,牢子朴漢得,各木一疋,施賞之意,敢啓。傳曰,知道。
李儒慶,以禁衛營言啓曰,依傳敎,宣禧宮經宿擧動時,待令本營帳幕軍二名處,木綿各二疋,分給之意,敢啓。傳曰,知道。
李儒慶,以御營廳言啓曰,依試射放得中別單書入草記批旨,本廳前排次知敎鍊官李禧福,柳葉箭邊一中,弓子一張,牢子孫弼興,鳥銃貫二中,木三疋,巡令手羅五福,貫一中·邊一中,木二疋,牢子張世煥等四名,邊二中,各木一疋·布一疋,巡令手曺成輝等二名,貫一中,牢子咸善興等六名,邊一中,各木一疋施賞,而宣禧宮經宿時,待令帳幕軍金振漢等十六名,各木二疋分給之意,敢啓。傳曰,知道。
李儒慶,以守禦廳言啓曰,依訓鍊都監·御營廳草記批旨,各軍門巡牢等,鳥銃入格別單中,本廳牢子崔景雲,貫一中·邊一中,木二疋,巡令手李順福,邊二中,木一疋·布一疋,巡令手車甲戌,邊一中,木一疋,自臣廳施賞之意,敢啓。傳曰,知道。
李儒慶,以義禁府言啓曰,永春前縣監李明誠,拿來,其委折,施威嚴問,捧口招,期於得情以聞事,傳旨啓下矣。李明誠,自任所未及上來云,依例發遣府羅將,拿來,何如?傳曰,允。
洪仁浩,以刑曹言啓曰,頃因右副承旨洪仁浩所啓,金虎門外來伏女人,結城田在豐妻李氏訴冤事,査問該道草記事,傳敎據,取考其諺書原情,則以爲其夫在豐,與故放逐罪人金相福之子箕書山訟,而爲勢力所壓,其夫重被嚴刑,非命致死,豈有如此至痛之事乎?監司李亨元,爲沈公著之鷹犬,沈公著爲金箕書之心腹,其夫爲箕書所殺,箕書何可免殺人之罪乎?箕書,本以勢家餘習,素無忌憚,多行不法,而官長莫能禁止矣。壬子,遭其生父喪,勒奪舅家世傳之地,欲爲營葬,故其夫禁葬而不能,箕書之勢力,終至見奪。雖以法文言之,三十年禁養之地,不許他人入葬,則今此箕書,勒葬於他人之地,仍生都奪之計,締結本縣舊官朴尙春,置其夫於落科,山地文書,奪給箕書曰,田家今遭親喪,汝須厚給云,豈有如許官決乎?時任本官洪秉益,亦畏箕書,不以訟理決之,送座首謂箕書曰,葬親於他人之地,以價計給云,則箕書邁邁不聽。箕書之妹夫沈公著,上年莅任公州判官時,箕書,與沈公著,締結監司。八月巡歷時,以焚塚鞭尸墾田,呼渠亡父姓名等語訐訴,則監司,右袒箕書,其夫及其媤三寸叔,其媤六寸大父,一竝嚴刑曰,汝之山地,旣非賜牌處,則安敢稱主乎?枷囚縣獄,十月又爲加刑一次,仍爲上營推問曰,箕書何許勢家,而汝敢抗衡乎?且一片靑山,有何所貴,汝輩今至此境,不爲許給乎?吾當狀聞後,竝刑配云,而以死不聽,則牢囚營獄,至于歲末。其夫屢受嚴刑,三冬冷獄,病入骨髓,氣息奄奄,則十二月二十八日,始放送馱歸,吐血仍死於翌年二月,世豈有如此冤抑之痛乎?十月欲葬其夫於先山餘麓,始役築灰,則箕書,以千餘步之地,謂之渠山斜見處,夜率族黨,作變壙中,燒其金井。於生於死,其爲讎怨,誠甚極惡。一殺人命,其律甚明,而媤六寸大父田光洽,亦坐此訟,被刑冤死,此亦箕書之所殺,渠安逃殺人之罪?伏乞特施償命之律,以復夫讎,掘移箕書之父塚,以葬其夫云云。故以此原情辭意,飜謄發關於該道矣。卽接忠淸監司李亨元回移,則前後委折,一一論列,而大槪以爲,昨年八月,結城金箕常·金箕書等議送內,其高祖·曾祖墳,在於本縣,渠等世居墓下,而壬子四月,葬其父母於局內。過葬月餘,田佐顯,稱以渠世傳之柴場,以私掘焚塚鞭尸等語,無限劫辱,乃以舊陳文券一張,迫督千金之價,又有李宗植者,稱云金氏外孫,此山卽渠家衿得處,來索山價。兩造對辨,各考文跡,則李哥所持,卽立旨一張,田哥所持,卽百餘年前買得田券也。以新舊量案考準,則田哥文券字號,皆非此洞,而在於五里·十里外田土也,前官處決有曰,山則明是金氏世葬局內,而前後量案字號,雖變,安有越在五里·十里之外乎?上下十里之內,初無田家之塚,前後纍纍,皆是金奴之葬,而李哥之立旨,尤不可取信,田哥·李哥,竝置落科矣。今七月,新官到任後,田佐顯,使族人游說,願食山價,又曳衰入官起訟,而官決有曰,金哥則葬其親於先山,田哥則非山訟,卽索錢也,所謂文券,無一可據,理屈落訟之意,分付退斥。則佐顯,率其兄弟族黨,斫代松楸,秋夕日,又率兄弟叔姪,各持桿棒,圍立塋域,踞坐塚上,以其喪杖打墳,莎草崩潰,大呼姓名,醜辱不止。佐顯罪狀,乞令嚴處云云。佐顯,係是前銜,不可推問,故其弟應顯處,取招査報之意,發關該邑矣。應顯逃避,適於其時,巡到該縣,則金箕常等,又爲呼訴,故入邑詳査,則前後官決及田哥輩作梗,果如金哥狀辭。故推捉應顯·在豐·光洽等,則應顯·在豐,皆逃避,光洽則捉來,刑推十二度,略警放送。佐顯來待於路邊,故以非理乖悖之狀,誡責,而其後應顯·在豐,現捉故,令本官,應顯則刑推一次,在豐則刑推十五度囚禁矣。大抵此地,本是金箕常世葬之山,上下十里,初無田·李之塚,而欲徵錢財,有此紛紜,故李宗植,亦爲刑推懲勵,而惟彼田佐顯,雖甚頑悖,與凡民有間,則粧出僞券,甘心黷貨,非渠山訟,而曳衰奔走者,已非常情。設令眞箇渠之柴場,亦豈以柴場而掘人塚乎?況倡率徒黨,斫木伐祭,踞塚打墳,極口醜辱者,合置重律,欲爲啓聞論勘,而特從寬典,飭令知戢,只治其惡之弟姪。而光洽則巡到時,刑推十五度而已,在豐則刑推半次後,更無一笞加治之事,捉致營下,欲其息鬧,數日囚禁,旋卽拘留於使令房,亦無枷着滯獄之擧矣。今因關辭,光洽·在豐致死月日及在豐過葬時爭訟事,査問該邑,則該縣監所報內,在豐染死於今二月二十九日,光洽病死於今四月初九日,而今十月在豐之母呈訴內,欲葬其子於先山餘麓,始役三日,金箕書,稱以先山礙逼之地,率黨作戲,乞令摘奸處決云。故縣監摘奸,則在豐新葬處,非渠先山,乃是路傍,而距金箕書高祖故承旨萬均墳山,步數雖遠,卽其案山相望之地,而必欲葬於此者,專出逞憤之計,田佐顯,率其寡嫂發惡,故將欲報營,則自知理屈,仍爲停役,而壙中作戲之言,雖難準信,不可仍置,故作戲之金相宇,囚禁決杖懲放云。蓋當初相訟者,卽故僉知金相肅所葬之地,而旣有長子箕常,則佐顯之捨却長子,必以出繼之箕書,單擧爲言者,蓋箕常則貧乏,無路徵價,箕書則出繼,家計稍饒,故欲索千金而然也。田佐顯之欲食不當之財,肆行凶悖之習,指嗾無知之婦女,敢爲紛聒於禁門之外,欲售其搆虛誣實,假手雪憤之計者,萬萬痛惡。況其原情辭語,侵辱營邑,罔有餘地,職居按道,似此悍弁,不能據法勘治,任其恣橫,至煩天聽,致勤査問草記之命,駭悚恧蹙,措躬無地云矣。今以李女原情,參互該道回移,則所謂田家禁養之地,乃是金家世葬之局,且其柴場,不符量案,則當初禁葬,已涉非理,而半次之刑,謂以屢訊,拘留之事,曰以滯獄,乃以其夫之病死,歸之金哥之所殺,事旣差爽,語不襯當。設令致死之祟,由於被罪,此旣官長之所治,初無金哥之犯手,則償命云云,雖出痛迫之心,乃是法理之外,況刑訊之略施,時月之累經者乎?原情內辭緣,置之。至若田佐顯,旣是朝官,宜異凡民,而非渠山而曳衰替訟,貪重價而作俑惹鬧,斫木伐祭,打墳罵辱之狀,固已駭悖,而慫慂婦女,煩聒禁門,假手搆誣,侵辱營邑,旣有道臣所論,則不可置而勿論,令該府拿問處之,何如?傳曰,允。事實與原情,果如彼相反,則身爲土民,敢以惡言,加之於道伯,至登於原情者,是豈婦女之所爲?必是渠家男人之所慫慂,自卿曹,嚴査照法痛繩,可也。
大提學徐有臣疏曰,伏以臣披瀝肝血,仰瀆宸嚴,區區至願,庶冀蓋高之聽,俯垂鑑憐,匪分職名,不俟終日而卸免矣。夜中伏承聖批,不唯不賜允兪,十行溫綸,諭以先故,辭旨鄭重,恩意隆摯,先人餘庥,乃及於不肖之孤,九原有知,當思結草。臣雙擎九頓,汗淚交逬,感鏤心骨,不知死所。仍伏竊覸聖意,不特以念舊之恩,有此過分之寵命,將謂臣能得詩禮之緖餘,可以裘而可以箕也歟?臣嘗出入胄筵有年矣,尋當侍讀之際,魚魯·豕亥之莫辨,金銀·伏獵之或錯,種種醜拙,畢露於淵鑑之下。蓋其資性庸鈍,自少如此,及此衰朽之年,疾病轉痼,神精銷落,毫髮所記,忘失殆盡,平居筆札,一任倩手,目下數行之疏,亦莫能締思。以此空疎,以此老醜,其可議到於館閣之任乎?雖然,此猶以官職才力,較挈而論之也。若臣至切之懇,略已控於初疏之末,誠恐重犯造物之忌,自速過福之災,上累全保之大德,下墜家庭之遺訓,爲一世之僇人,成千古之至恨。臣情到此,其亦哀且窮矣。噫,臣苟有一分近似於是職,則以臣生死向前,赴蹈湯火之心,固當竭蹶趨膺,叩謝榮寵之不暇。況今邦慶無前,縟儀將擧,此時此任,尤屬緊急,臣何敢爲逡巡飾讓之計哉?誠以鐵限在前,轉動無路,昨今以來,屢違召命,迷不知變,逋慢之罪,尤合萬戮。伏乞聖明,俯察至懇,亟收新命,使文衡重任,無有輕壞之失,愚蒙賤臣,得免盛滿之憂。仍治臣違傲煩瀆之誅,以肅朝綱,以安私分,千萬幸甚。臣無任云云。答曰,省疏具悉。卿其勿辭行公。
奎章閣提學沈煥之疏曰,伏以內閣,地則淸切,官兼論思,粤自設閣之初,掄選甚峻,僅備其官。何況提學之官,地處尤絶,前後叨是任者,蓋以文學聲望,裒然爲一世之所推耳。今夫我殿下,以哲鑑臨下,凡廷臣之若有學識,若有文詞,精粗淺深,洞見秋毫,不遺一銖,則獨以此華誥氷銜,擧以被之老朽衰謬之一賤軀,欲其處畫省而管奎躔之圖書,奉緗帙而檢雲漢之篇翰,而又推其餘,作成當世之髦士斯數者,寧或擬倫彷彿於賤臣之無似乎?況臣素欠稽古,加以精思銷落,且讀旋忘,不足以備淸燕之顧問,而乃敢論於黼黻大猷而鼓吹希音乎?是所謂瞽者之審丹靑也,聾者之調律呂也。不敢知殿下,奚取於臣,而有是除命耶?且臣於文苑一步,鐵限千重,今若憑恃寵靈,抗顔趨列,有若無瑕之玉,出櫝而生輝,經鍊之金,躍爐而無恥,則是奚但爲淸朝之羞而已?竊恐有傷於殿下之明,而臣身之自壞廉防,亦不暇恤也。伏乞聖慈,亟命選部,鐫改臣之所忝奎章閣提學之名,仍復永刋於文苑諸望,以嚴淸選,以安微分,千萬至祝。臣無任云云。答曰,省疏具悉。有取於卿者,秋間疏語,卿其勿辭行公。
甲寅十二月初四日午時,上御重熙堂。左副承旨·同副承旨入侍時,左副承旨洪仁浩,同副承旨李儒慶,假注書李勉昇,記注官承膺祚,記事官吳泰曾,以次進伏訖。上命書榻敎曰,內閣提學上疏入之。上曰,內閣提學入侍。出榻敎賤臣承命出傳,與奎章閣提學沈煥之,偕入進伏。上敎煥之曰,今番新除,意有在焉,卿其體此特簡之意,速出肅命,可也。煥之先退。上曰,大提學牌去來,催促,可也。賤臣承命出傳,命儒慶,書公事判付訖。命退,諸臣以次退出。
上在昌德宮。停常參·經筵。
洪仁浩啓曰,大司憲具㢞未肅拜,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
李勉昇奉命,代以曺錫中爲假注書。
曺錫中陞付,代以柳台佐爲事變假注書。
傳于沈晉賢曰,左承旨入侍。
傳于李晩秀曰,右承旨入侍。
傳于洪仁浩曰,左副承旨入侍。
傳于洪仁浩,推考房承旨入侍。
兵曹摠戎中軍鄭觀采,守禦中軍李應爀,相換。
傳于李晩秀曰,大提學,待開門,牌招察任。
以兵曹監軍望單子,傳于李儒慶曰,一二軍色郞廳,仍任。
李晩秀啓曰,太學生應製更試,御考賦二下一進士朴宗羽,令政院,稟旨事,命下矣。何以爲之乎?敢稟。傳曰,年來應製,每榜輒魁,而近日貫屢榜,如許實才,可謂罕見,愛才之擧,不施於此等人而何?向與李是釬,比較居魁,今與金命淵比較,亦能居魁,若非出衆之工程,彼兩儒,豈可讓頭乎?銓曹擬望初仕外,若有所出之窠,以此人差除,以示奬勸之意事,分付。
李儒慶,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
刑曹啓目,罪人金興乭,更加嚴訊,期於取服,何如?判付啓,無論無心與故犯,殺人者死,三尺至嚴。況旀渠旣輸款,更何盤覈?具格捧進晩,以爲結案詳覆之地爲旀。法曹之出禁,所以禁暴止亂,而禁吏隨隷,乃反殺越人命,常時不能檢飭之責,堂郞在所難免,當該出禁堂上,爲先從重推考,該色郞官,令該府拿問處之爲旀。初檢跋辭,全不成樣,當該檢官段置,亦爲拿處爲良如敎。
甲寅十二月初五日辰時,上御重熙堂。左承旨·右承旨·大司成入侍時,行左承旨沈晉賢,右承旨李晩秀,假注書柳遠鳴,記注官承膺祚,記事官吳泰曾,大司成李家煥,以次進伏訖。上敎家煥曰,韻書之役,卿須善爲,而板本書法,則務從楷精,然後可合刊印矣。朴齊家筆法,何如?家煥曰,極妙矣。上曰,李德懋之子與弟,使之給料事,卿其言於別例房,可也。上曰,泮儒計畫,何當爲之乎?晩秀曰,泮中無榜目可考者,故姑未爲之矣。上曰,自今以後,自內閣作榜目冊子,一件則賜給本館,以此考見,可也。晩秀曰,今年計畫後,以今年畫,年年續計耶?上曰,大提學肅謝後,相會完定,好矣。上曰,注書李勉昇入侍。賤臣承命出傳,與李勉昇,偕入進伏。上敎勉昇曰,持此御題,往華城,明曉設場試取,而史官體重,擧行凡節,使之如例。捧券之限,雖以申時,而不必待申時,隨時捧券,先使裨將領送,爾則隨後上來,可也。仍命書傳敎曰,太學生應製更試,御考,賦二下一,生員朴宗雨,令政院稟旨,二下進士李卿尹,給一分,三上進士李章垕,紙三卷,三中進士金聖球五人,各紙二卷,三下生員金履永等二人,各紙一卷,次上進士兪孟煥等八人,各筆三枝·墨二笏,賜給。命退,諸臣以次退出。
甲寅十二月初五日辰時,上御重熙堂。左副承旨入侍時,左副承旨洪仁浩,假注書柳遠鳴,記注官金良倜,記事官吳泰曾,以次進伏訖。上命仁浩書傳敎曰,近日民事之宵旰耿耿,副提調,獨不知之乎?況永春倅之罪,可謂昧爽後所犯,國有法綱,其所懲勵,豈止於嚴刑究覈,亦豈止於尋常竄配乎?特以其人之分數不明,稍與猾吏之自辦胸臆有間,姑先只命施威捧招而已。如斗之邑,流戶數百,則其爲驚駭,當何如?廟堂行會,宜卽火速擧行,而昨夜提問,以政院之直下禁府,姑不得爲之云。政院,設有誤着,旣見謄報,必當詳知事實,豈如是泛忽乎?日前勅墨未沫,又焉敢若是乎?以其左右供職之相妨,旣命勿擬銓堂之望,精力亦可專一,而擧行則不勤每若此,前此勿擬之意,果安在哉?萬萬駭然。有司堂上尹行恁罷遞,適副其占便,爲先從重推考,銓望非徒勿擬,此後,竝與銓曹履歷而勿用事,分付。右位諸有司,亦爲從重推考。屢飭之下,尙今掩置,始發於慰諭使之啓,道伯之罪,有浮於副提擧,爲先緘辭從重推考。散之他鄕之流民,雖不必把來曳來,期於誠心還集,使戶摠復舊然後,報于本司,自本司具由草記事,亦令廟堂知悉。仍命退,承史以次退出。
甲寅十二月初五日午時,上御重熙堂。推考房承旨入侍時,左副承旨洪仁浩,假注書曺錫中,記注官承膺祚,記事官吳泰曾,以次進伏訖。上曰,京畿諸邑査啓,催促,使之不多日入啓,可也。仍命書公事判付訖。命退,承史以次退出。
上在景慕宮,停常參·經筵。
大殿親上尊號後,內閣·政院·玉堂·藥房·朝廷·二品以上·六曹堂上·兩司長官口傳問安。答曰,知道。
還宮後,內閣·政院·玉堂·藥房口傳問安。答曰,知道。
議政府領議政洪樂性,領中樞府事蔡濟恭,議政府左議政金履素,行判中樞府事金憙,議政府右議政李秉模,判中樞府事李命植,行司直鄭昌順,判敦寧府事李灃,知中樞府事李敏輔,行司直洪檍·趙瑍,知中樞府事邊得讓,議政府左參贊洪秀輔,延豐君李,行副護軍趙圭鎭,知敦寧府事李聖圭,戶曹判書沈頤之,行副司直趙宗鉉,兵曹判書具庠,議政府右參贊金尙集,知中樞府事韓光綮,行副司直鄭存中·徐有防·李秉鼎·權·尹師國·李得臣·金載瓚·丁範祖·李敬懋,吏曹判書致中,禮曹判書閔鍾顯,司憲府行大司憲具㢞,工曹判書徐鼎修,刑曹判書李在學,漢城府判尹李時秀,行副護軍申㬚·崔東岳·李明運,漢城府左尹徐邁修,同知中樞府事呂善亨,戶曹參判曺允亨,水原府留守趙心泰,行副司直徐有大·蔡廷夏·朴師沃·姜游·尹弘烈·蔡弘履·申大升,同知中樞府事李邦榮,吏曹參判黃昇源,兵曹參判柳誼,禮曹參判李集斗,刑曹參判趙鎭寬,工曹參判金履禧,漢城府右尹李鼎運,成均館行大司成李家煥,開城府留守李冕膺,行副司直徐命全,同知敦寧府事權之彦,行副司直李祖承·李鎭復·洪周萬·崔夢嵒·洪聖淵·李祖源·宋鍈·金恒柱·洪明浩·趙尙鎭·金魯永·閔台爀·白師謹·鄭煥猷·林蓍喆·申光履·洪義榮·鄭益祚·申大顯·李漢豐·趙武範,行副護軍具世勣·邊慶遇·李性默·吳載熙·田文顯·吳載徽·尹得逵·鄭觀采·吳毅常,訓鍊院都正柳孝源,行副司直尹在明,吏曹參議韓晩裕,戶曹參議洪樂恒,禮曹參議金履翼,兵曹參議徐配修,參知閔昌爀,刑曹參議鄭致淳,工曹參議李義綱,司諫院大司諫朴宗來啓曰,陽德潛昭,天庥滋至,東朝躋望六之壽,慈宮屆於千之會,海籌方添,寶甲將周。宸誠庶格於揚徽,群情益切於飾慶。洪惟我景慕宮,至德普洽於遐邇,潛光遍照於區宇,誕啓靈長之運,永錫昌熾之祥。爰稽隆報之禮,丕彰篤棐之眷,吉慶竝湊,頌祝齊騰。以聖上知年之喜,不匱之思,其所以揄揚闡發,跬步洞屬者,其必自亞歲伊始矣。然其揄揚闡發之道,在於以慈心爲心,以慈心爲在於以天地祖宗之心爲心。臣等今日之請,其可已乎?如其可已,至日前席之諭,敢不卽仰體,而猶且相率而不自已者,豈無以哉?臣鄰之贊揚君德,莫盛於唐虞之際,而曰,乃聖乃神,乃武乃文,又曰,帝德罔愆,好生之德,洽于民心,此乃上號之權輿也。然而後世,不以益·皐陶爲容悅,堯·舜之聖,宜不自聖,而不以斯言爲泰者,何也?孔子曰,君哉舜也,巍巍乎有天下而不與焉,其亦不與焉已,何泰之有?惟我聖上,聖德大業,豐功峻烈,臣等昨年之啓,不過蠡惻之萬一,而蓋亦千有餘言矣。今不敢更事張皇,仰煩崇聽,而請就其格于神明,浹人肥髓,不容不贊揚者而陳之。帝王之德,大於孝,而我殿下出天之性,繼志之誠,躬曾·閔之行,匹文·武之休。衣不解於侍湯十年,而先王諭之以篤愛,食不遑於代聽萬幾,而宗國永賴於托重,銀印·諭書,厥惟煌煌。殿·宮養志,藹晨昏之怡愉,宮園撰儀,祗日月之瞻覲。天惟降監,神乃協贊,遂占龍盤之地,永安象設之奉,作新邑而寓移豐之思,奉御眞而替問寢之禮,情文克備,一國興孝。傳曰,聖人,人倫之至也,猗歟盛哉。帝王之道,莫先於典學,而我殿下,禹陰是惜,湯盤有銘,洞貫性命之原,直接洙泗之統。表章六經而異端息,發揮紫陽而正學明,隻字單辭,發千聖之蘊奧,躬行心得,爲萬世之法程。翼翼小心,其事天也,抑抑威儀,其臨朝也,敬義立而表裏交正,和順積而英華發外。雲昭漢倬之章,地負海涵之富,燦成經緯,動合典謨,自生民以來,未有盛於殿下。經曰,念終始典于學,厥德修罔覺,猗歟盛哉。帝王之法,莫嚴於明義,而我殿下,天挺勇智,炳燭幾先,揮乾斷而氛翳廓淸,修人紀而日星昭朗。一部明義,森乎如禹鼎之揭神姦,不大聲色,而措國勢於泰山磐石之安。傳曰,春秋作而亂賊懼,猗歟盛哉。聖人之功,莫京於保民,而我殿下以如傷之德,推若保之恩,革內司之推刷,罷宮房之折受。白紛而不得嫁娶者,皆賦嗈鴈之詩,赤立而無所控因者,擧免刮龜之苦,有子有孫,左飡右粥,蔀屋有祥和之氣,公門無推剝之政。追列聖未遑之志,符先朝減布之典,之恩之德,與天地同流。申之以欽恤,重之以字恤,布以典則,安之懷之,作我邦本,旣鞏旣固,萬億斯年,迓續景命。經曰,群黎百姓,徧爲爾德,曰誠小民,曰祈天永命,猗歟盛哉。聖人之化,莫隆於建極,而我殿下,仰觀乾始之理,默契箕聖之傳,風雨而鼓潤之,橐鑰而陶鎔之。俗習之局於形氣者,蕩滌其査滓,私意之纏於物我,砭焫其膏肓。不待面命而耳提,自然春瀜氷釋,酸醎同歸大和,燕·越合爲一家。曁我黌庠之吉髦,濟濟殊技而一彀,洞闢重門,蕩蕩有庭衢八荒之象。此蓋殿下之極立於上,而四方之極,從以取則而然也。大抵天下之人,莫不有其極,而不能自立,必待聖人者出,而下布五行,上協五紀,動作云爲,皆可以爲標準,然後人人有之極,無有不建矣。是卽皇極之說,而從古人君,鮮能辨此旨而行此道,寥寥數千載,未之聞焉。今殿下承寧考之丕謨,衍九疇之精義,旣建其極,用享其效。曰壽曰富曰康曰寧之純蝦洪福,靡不如川之方至,而敷錫于乃卿乃士乃黎乃庶,使之共涵於壽富康寧之樂,大哉皇極之用,待殿下始弘,而聖神之能事極功,於是乎備矣。經曰,乾道變化,各正性命,乃利貞,猗歟盛哉。竊念有德者,得位得壽得祿得名,此必然之理也。我殿下,寅承寶位,恰躋二紀,周王壽考之化,佇見八千之爲春秋,而百祥咸集,萬祿鼎臻,殿下雖欲不居其名,得乎?昨年靳許之批,日前敷心之諭,臣等雖甚愚迷,豈不知聖意之所在,而抑臣等之請愈力而懇愈摯者,政在於昨年之批,日前之諭。蓋以闡揚聖孝之莫彰明莫較著於是批是諭也。惟我殿下,軒天地竝日月之盛德大業,豐功峻烈,史固不勝其書,而臣等所以首陳聖孝者,以其源於百行,而治法政謨,不過擧而推之也。然其所陳於前者,猶是聖孝之疏節,而若其至精至微之義,至敬至愼之念,惟在於彰先志而闡睿德,十行筵敎,播告中外,有可以感木石孚豚魚矣。情之所必伸而瞿瞿乎儀典之際,禮之所則然而業業乎節文之間,緣情而制其禮,制禮而本乎情,以至因報本之誠,體之於聖躬,推不洎之思而隱之於聖心。迺於天心之所眷,輿情之所同,三代所已講,列祖所嘗受之,應行大典禮,亦復過持撝謙,至以拒此一款,少洩莫逮靡及之心爲敎。聖人之孝,愈見其光,而臣等所謂請愈力而懇愈摯者,政在於聖孝之愈光也。主上明聖而德不布聞,有司之過也,此特泛指之論,而猶以爲在下之罪。今臣等愈見聖孝之愈光,而請不愈力,懇不愈摯,不思所以大書特書,載之顯冊,以詔夫天下萬世,則將何以自解於君子之譏乎?然則殿下之必欲不居其名者,以聖孝也,臣等之必欲殿下之必居其名者,亦以聖孝也。由其必欲不居其名也,故所以爲聖孝之愈光也,由其爲聖孝之愈光也,故所以必欲殿下之必居其名也。此實民彝物則之所由立,天理人情之所必然,殿宮·之所必凝佇,天地祖宗之所必悅豫,殿下雖欲守之固而拒之堅,得乎?臣等故敢以昨年之批,日前之諭,爲闡聖美颺顯號之第一義,而盛德大業,豐功峻烈,其將不待闡而自闡矣。然而臣等亦不敢太支其辭,惟以益·皐陶之不見非於後世,堯·舜之不以益·皐陶之言爲泰者,爲殿下誦之。殿下何歟焉?伏願聖明,亟允上號之請,以答慈心,以順天地祖宗之心焉。答曰,昨年則猶以國朝已行之典禮請之,而批答也,筵敎也,呑聲而諭,和淚而書,以示決不欲受之本意矣。今見卿等之啓,反以昨年批與敎,爲揄揚之端云,此何說也?都緣誠心之莫孚於卿等,此非辭氣固拒之事,更當明諭於登筵之時矣。
賓廳再啓曰,陽已復而歲云亞矣。殿·宮之上號稱觴,在於此辰,攸司之按例擧行,在於此辰,中外屈指,惟在此辰是俟。乃伏奉慈殿·慈宮,以災歲有靳許之敎,臣聚首相顧,竊不勝抑鬱之至。猗歟盛矣。我慈殿聖壽之五旬,慈宮寶籌之周甲,實是國朝所未有,往牒所罕覯,所以飾喜之方,不容但已,而況昨年此月,已蒙兪音者乎?事不可徐,時不可稽,而今因穡事之不稔,有此撝謙之太過,是豈臣等所仰望於天地父母者哉?夫事合於理,則顯崇德美,不過揄揚,禮叶於情,則宴賀衎樂,不是張皇,未有以當然應行之典,歸之於豐享豫大之擧也。仍竊伏念慈殿·慈宮,化配乾元,夙著內治之休,德紹文母,咸仰嗣徽之譽,而寶齡俱邵,允合先朝進冊之年。聖孝極至,備盡千乘致隆之養,又況文孫之尺衣漸長,六宮之融洩方洽。百僚之前已力懇,而殿·宮之不得終拒者,豈不以合於理叶於情而然耶?於理於情,若是允協,而乃以一時之民事,未免縟儀之或停,則群情之愕然失圖,固不暇言,而以我殿下至誠至孝,必有所以熟講於仰格之道矣。且念如傷之仁,至爲懇惻,蠲恤之方,靡不用極,惠澤旁流,災不爲災。幸除吉慶荐疊之辰,獲覩闡揚賁飾之儀,可以導天和氣,與民同樂。況在癸亥稱慶之時,亦豈非諸路賙濟之歲,而以先朝愛恤之念,猶擧盛禮,以聖后沖挹之德,終且勉循。在今日殿下之所當率由者,惟先朝是遵,慈殿之所當倣法者,惟聖后是承,臣等,但當據例而請於殿下,殿下亦宜積誠而請於殿·宮,殿·宮其將何辭而拒之耶?伏想殿下,不待臣等之言,必思勉回之圖,而臣等計日顒祝之餘,有不容泯默,亦不宜伈泄,玆敢相率齊籲於黈纊之下。伏願殿下,仰稟殿·宮,期於孚格。至若元初之賀,自是常禮,無歲不宜,而況是年異於他年乎?又況先朝已行之例,有可按而式遵者。竊考聖母花甲之歲初,先擧嵩呼親上之曠典。于今景祿,同符於昔年,舊儀,正宜於遹追,至日禮堂之奏,實非無稽之言,亦是斷然從之而不可已者也。惟殿下,亟下賀號竝擧之命,庸副臣民同情之願,千萬幸甚。答曰,至日筵席,言於卿等矣。來春之竝擧上號進宴陳賀等禮,予與卿等,所已得諾於殿·宮,而殿·宮之如是固拒,卽民事也。昔在先朝癸亥,卽春秋五十歲稱慶,而伊時四道設賑,亦嘗勉許宴禮,其後癸巳,亦値四道設賑,而又行聖壽八旬宴禮矣。至於丁卯,仁元聖后周甲之歲,四道設賑,而稱慶如儀。援此故事,鎭日力請,際又卿等咸簉齊籲,更將群情,當入奏殿·宮矣。
傳于李相璜曰,左承旨入侍。
傳于李晩秀曰,今朔姑未展拜,今日亦有行禮之事,當展拜景慕宮,路由館峴,該房知悉。
傳于南公轍曰,侍衛軍兵毛具。
傳于趙尙鎭曰,大提學疏批已下,牌招察任。
傳于南公轍曰,擧行萬萬駭然,當該入直兵曹都摠府堂上遞差,兵曹入直郞廳汰去,前望單子入之,待下批牌招察任,郞廳與未差之代,令該曹口傳差出。摠管李得臣·趙尙鎭,兵曹參議蔡弘遠,添書。
摠管前望單子入之,都摠管李得臣,副摠管趙尙鎭落點,兵曹參議前望單子入之,蔡弘遠落點。
吏曹口傳政事,以洪秉臣爲兵曹正郞,申溆·李光鉉·崔時淳爲兵曹佐郞,兵曹參知蔡弘遠,今加通政,加資事承傳,兵曹參議閔昌爀,兵書參知蔡弘遠。
傳于南公轍曰,今日不爲待令宣傳官,竝汰去,令該曹口傳差出。
兵曹口傳政事,以李海愚·徐英輔·鄭湋·柳成逵·田遇聖·李東馝爲宣傳官。
南公轍,以吏曹言啓曰,卽接司僕寺牒報,則今此擧動時,本寺正,不可不備,未差之代,卽爲變通云。司僕正未差之代,口傳備擬以入之意,敢啓。傳曰,知道。
吏曹口傳政事,以尹光普爲司僕正。
傳于南公轍曰,軍兵去就誤傳,當該承旨遞差,宣傳官汰去。
承旨前望單子入之,南公轍落點。
傳于南公轍曰,未肅拜堂上宣傳官,竝汰去,口傳差出。
兵曹口傳政事,以趙雲行·梁垸·朴宗和爲宣傳官。
傳于南公轍曰,新除職務相妨,內閣提學沈煥之,本職知申許遞,前望單子入之,待下批,牌招察任。
承旨前望單子入之,洪明浩落點。
兵曹口傳政事,副司直沈煥之。
傳于李晩秀曰,政院擧行,極爲稽滯,在院承旨,一竝遞差,前望單子入之,待下批牌招察任。
承旨前望單子入之,趙尙鎭·洪義榮·韓晩裕·李相璜·蔡弘遠,落點。
傳于李晩秀曰,承旨房仍。
傳于南公轍曰,百官旣有來待之命,三品以上,時無職名人員,皆令該曹口傳付軍職。
兵曹口傳政事,副司直洪明浩·沈晉賢·李晩秀·金啓洛·洪仁浩。
兵曹口傳政事,副司直李太享·徐配修·李儒慶。
吏曹,右承旨李晩秀仍任事承傳,吏曹參議韓晩裕仍任事承傳,兵曹正郞尹魯東·洪樂游,仍任事承傳。
南公轍,以訓鍊都監言啓曰,謹依單子判付,出番兵馬二哨,聚待參陣之意,敢啓。傳曰,知道。
南公轍,以訓鍊都監言啓曰,今此景慕宮展拜時,廣智營軍四十五名,西營軍四十五名,除出赴陣矣。當夜宮墻外巡邏,無以分排,依例以新營下都監守直軍,推移行巡之意,敢啓。傳曰,知道。
南公轍,以禁衛〈營〉言啓曰,今此景慕宮擧動時,集春營入直軍三十名內,二十五名除出,領赴于訓鍊都監後廂陣矣。當夜宮墻外巡邏,勢難分排,京標下軍二十名添入,使之警巡之意,敢啓。傳曰,知道。
南公轍,以御營廳言啓曰,今此景慕宮擧動時,東營入直軍三十名內,除營直,餘皆赴陣矣。當夜宮墻外巡邏,無以分排,出番京標下軍二十名,將官率領添入,使之警巡之意,敢啓。傳曰,知道。
南公轍,以御營廳言啓曰,今十二月初六日,景慕宮擧動時,依傳敎,東營·新營入直軍各三十名內,除營直五名,餘皆除出,該入直將官,領赴于訓鍊都監後廂陣,而東營入直軍,則待標信擧行,解嚴後,各還本處入直之意,敢啓。傳曰,知道。
大提學徐有臣疏曰,伏以臣危懇再瀆,聖聽愈邈,不似職名,尙此虛縻,有若毫髮近似,一分可堪,而猶且應文備數,循例飾讓者,臣於是,撫躬慙痛,達宵徊徨,如窮人無所歸也。夫文衡之重,邱山而千勻,臣之薄劣,蚊蝱而僬僥,文風頹靡,臣何能振激而丕變之,士習渝弊,臣何能鎭靖而導誨之?鄰邦交好,在於辭命,而臣之拙手,無足以潤色修飾矣,科試考選,係於藻識,而臣之肉眼,無足以鑑別姸媸矣。此不待臣言之畢,而人皆知其決不可辦,臣何敢貪戀榮籠,厭然代斵,上誤國家之重事,下取四方之譏議也哉?器盈則溢,福過則災。臣於通籍之初,未過數年,而歷遍淸華,凌躐無漸,神厭人忌,陷于坑穽,門戶之覆,如隔薄紙。倘微我聖上天地於臣,父母於臣,拔之九死,被以再造,則此身之糜碎已久矣。臣以此益知盈虧之理,必無幸矣。迺以傷弓之魂,更叨濫竽之寵,遑遑驚懼,將不知何樣倚伏,無門而至,心口相語,神精忽忽,歷數日而不能定也。噫,言其材則無足取也,言其情則絶可哀也,抱此窮阨悲苦之衷,而徒懷嚴畏,不思所以疾聲而長號,則是迺自阻於仁覆之天也,臣不敢爲也。臣昔在先朝,誤玷湖堂末選,敢引臣曾祖文孝公臣宗泰故事,仰暴血懇,獲蒙先大王矜許之恩,臣感戴洪私,沒世銘佩。今臣所叨,尤非前日比也,前旣得遂其微諒,而今反冒承於先臣必辭之地,則是未免爲前後兩截之人也,臣不敢爲也。伏乞聖明,曲察肝血,哀之憐之,亟命收還臣大提學除旨,回授文望可堪之人,以幸國事,以安微分,千萬至祝。臣無任云云。答曰,省疏具悉。卿其勿辭行公。
甲寅十二月初六日辰時,上御誠正閣。左承旨入侍時,行左承旨沈晉賢,假注書曺錫中,記注官承膺祚,記事官吳泰曾,以次進伏訖。上曰,禮房承旨·時原任大臣入侍。賤臣承命出傳,禮房承旨李晩秀,領中樞府事蔡濟恭,領議政洪樂性,行判中樞府事金憙,左議政金履素,右議政李秉模,以次進伏訖。樂性曰,日氣甚寒,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。上曰,今見右相愼節差可,至於登筵,誠爲多幸矣。上曰,今日之擧,何爲也?予之言,已約而盡矣。前冬之批,至日之諭,可以諒予心,而誠意未孚,致有今日之擧,張大爲說,有若應請者然。凡事或不無迫於群請,有所勉從處,而此事是豈勉從之事乎?卿等亦知予之必不聽,而猶且如此,豈不慨然?我朝無封禪之法,揄揚之擧,卽此上號一節,則此已非輕先議到者,而況賓啓體重,無乍始旋停之道,自肅廟朝以後,其例然矣。朝廷不量此等體面,始此必不成之事,將何以了當耶?予苟有一毫欲受之心,則必不言乍始旋停之非古例矣。予之爲此言,必欲使卿等,不爲無益之擧,而早卽止之也。今則一番啓辭,亦不足謂旣始矣。若至再啓·三啓,則卿等無遽撤之道,承史則當令不受,體貌,當如何?殿·宮議號之所重何如,而亦當不酬接,卿等其諒此,亟止之。樂性曰,臣等知殿下謙挹之心,故臨御卄載,曾不以一言仰請,而明年何年?殿·宮之吉慶稠疊,臣民之頌祝擧切,屬千一之嘉會,啓億萬之洪休,臣等區區之情,是豈可已而已者耶?今承聖敎,莫非臣等不能感回之罪,而臣等之請,卽百僚之請,百僚之請,卽擧國臣民所共祝之願也,何敢因聖敎而止之乎?上曰,領府事,不須更問。昨年圖眞也,有所酬酢,罄盡予懷,庶可諒之矣。濟恭曰,今時則異於他時,臣等今日之擧,只出至誠而已,更無他語矣。履素曰,我殿下,聖德神功,朝啓略有仰陳者矣,以屢年顒祝之心,今時亦云晩矣。殿·宮儀禮,至於未能酬接之敎,臣等今日之請,亦謂如是然後可以怡悅慈心矣。昨冬之乍始旋止,莫非臣等不誠之罪,而今又如昨冬之爲,則後之論者,雖仰殿下撝謙之德,而謂臣等將如何?於情於禮,不得請則不敢止矣。憙·秉模曰,前後批諭,臣非不知殿下之至意,而臣等之爲此擧,豈獨爲好會而然哉?旣是不得請則不可已之事。且當此時,可以怡悅慈心者,亦惟在此,我聖上養志之道,無過於此擧,則惟願亟從輿情,以光聖孝矣。上曰,爲臣盡臣道,爲子盡子道,盡字之義,卿等須思之,諒予至意,則決無勉從之理。與其屢啓不得請而止之,曷若早卽止之,無損國體?予言當不再,卿其任自爲之。濟恭曰,君臣猶父子,聖敎旣至此,在臣等道理,固當仰體,而以擧國同情之請,只思感回之心而已,若或自上有過中之擧,則豈不萬萬抑塞乎?上曰,止之則都無事矣。殿·宮儀禮之猶不酬接云者,亦從淺近處爲言,卿其知之。且儀禮之直請,本無古例,觀於庚申已例可知,襲於近例,或有自初直請之擧事,有涉如何,庭籲前則不可輕先爲之矣。命書傳敎曰,如是違牌,而雖今日,得諾於殿·宮,則議號之擧,孰當擧行?揆以事體道理,不當如是。大提學徐有臣,爲先從重推考,更爲牌招,違牌勿捧傳旨,牌去來,各別嚴飭。仍命退,諸臣以次退出。
甲寅十二月初六日午時,景慕宮展拜入侍時,行都承旨沈煥之,行左承旨沈晉賢,右承旨李晩秀,左副承旨洪仁浩,右副承旨金啓洛,同副承旨李儒慶,假注書曺錫中·柳遠鳴,記注官承膺祚,記事官吳泰曾,檢校提學徐有防,檢校直提學徐鼎修·金載瓚,檢校直閣尹行恁·南公轍,以次隨駕。上具翼善冠·衮龍袍,乘輿出交泰門,由永淸門·明政門·弘化門,駕至館峴。上敎儒慶曰,訓將尙不待今,後廂隨駕與否,知入,可也。儒慶承命出傳還奏曰,訓將已爲隨駕矣。駕至觀旂橋下輦所,降輿步過,乘輿入宮大門。詣東神門外降輿,入齋殿,少頃,就板位行再拜禮,仍詣廟內奉審訖,還御齋殿。命書傳敎曰,政院擧行,極爲稽滯,一竝遞差。又命書傳敎曰,有詢問者,大臣·二品以上·三司·文蔭武百官,皆令來待齋殿門外。上曰,多有擧行,吏曹參議仍任,前承旨李晩秀仍任。出榻敎上曰,承旨前望單子入之,待下批牌招察任。出榻敎上曰,大臣以下文蔭武,勿論時任前銜,皆令來待,而前銜則令京兆堂上,一一知委,使之卽爲來待後以奏,則當有下敎矣。命晩秀書傳敎曰,今日詢問之擧,非文字頒示者。昨冬賓啓後,今年至日請對時,有筵敎,自可聞知。廣詢百僚,欲聞將美之言,更將今筵下敎。入侍承宣,傳于入庭百官,收議以啓。又命以口傳下敎往傳曰,明年何年?歲除不遠,如逢明年,此時予心當如何?昨年筵敎,至日筵敎,予意已略言之,大臣卿宰,庶幾諦悉,而筵敎異於傳敎,在庭百僚,未必遍聞而洞曉。今予來此齋殿,特諭大小臣僚者,予意尤有所在矣。蓋予之情事,不忍言亦不忍不言。前後筵敎大意,卽莫重典禮,則以義制禮,不敢議到,下此一等,可以盡予之誠者,容有闊狹。故以顯冊之旣上又上,爲一分揄揚之方,而至於今日諸臣所請,則必欲固拒,以寓靡逮莫及之痛,斷斷此心,非出撝謙也。諸臣聞此敎,而不爲將順,則可謂有臣分乎,有人心乎?殿·宮揚徽之典,閟宮追上之禮,此年此請,不容一日暫緩,而諸臣若以關於寡躬之事,强聒不止,則莫重議號,亦將不得酬應矣。國朝故事,請號賓啓,元無旣始旋停之例。故以不重不威之意,今日特諭於諸臣者,蓋欲聞將順之言。上自大臣,下至文蔭武庶僚末職,各令獻議以聞。此非高聲洞諭之事,每品各一員,進於大臣之前,大臣,以此下敎辭意,詳細布告,以爲次次承聆,無有一人不聞不知之後,收議,可也。諸臣獻議訖。又敎晩秀曰,承旨又往諭于大臣曰,以重其事之議,有齊會百僚,各令獻議之擧矣,諸議中,亦不無一二參差之論,而此則元不足有無。今日動駕,予意已有堅定,仰稟殿·宮,慈敎亦以予之所執爲可。諸臣若將順,則閟宮上號,明日當議定,應參諸臣,亦當牌招擧行。不然,則勿論一旬一月與一年,將順前,勢不可回鑾,諸臣知悉。百官則先爲退去,大臣以下,亦爲退去,只承旨一人留閤外,侍衛,亦令權退,可也。時原任大臣·閣臣·藥房都提調·提調·諸承旨·三司諸臣,請對,以司謁下敎曰,此啓辭還給,諸凡公事,如巡監軍望,亦竝勿入之。命書傳敎曰,動駕當經宿,該房知悉。諸大臣,皆伏閤外。又下敎曰,俄已下敎,予意堅定矣,卽爲退去。又下敎曰,予方坐於寒殿,膈氣又將如期而發矣。大臣若能體國,豈如是强聒乎?又下敎曰,更鼓已三下,而宮門尙未下鑰。此何等肅敬之地,而諸臣尙不退去耶?又下敎曰,御藥所用及藥房所屬,竝出送宮門外。又下敎曰,縷縷下敎,而諸大臣一不仰對,何也?承旨問奏,可也。樂性等對曰,前後惻怛之聖意,臣等亦豈不仰認,而今日臣等所請,卽天理人情之所不容已,雖伏承縷縷下敎,實無將順之望。且況當此嚴寒,移次經宿,尤不勝萬萬焦迫,亟命回鑾,方此顒祝。又下敎曰,經宿於此,豈是爭執之事?苟欲有請,亦有明日,何必徹夜守閤,使予不得暫休乎?大臣事萬萬慨然,卽爲退出。樂性等退出。上曰,今日擧動時,百官隨駕,置之,壯勇大將,率入直京鄕軍爲先廂,訓將率各營入直外營軍爲後廂,留營·留陣,置之,挾輦軍六十名,以金虎門軍餉色軍爲之,侍衛及禁軍,只入直擧行。出榻敎上曰,內門路,以永淸門爲之。出榻敎諸臣權退。
上在昌德宮。停常參·經筵。
大駕還宮後,內閣·政院·玉堂·藥房口傳問安。答曰,知道。
沈煥之啓曰,王大妃殿·惠慶宮問安,何承旨進去乎?敢稟。傳曰,左承旨進去。
副提學前望單子入之,趙尙鎭落點。
吏曹,景慕宮追上尊號都監都提調蔡濟恭。
南公轍,以景慕宮追上尊號都監都提調意啓曰,竹冊文製述官·書寫官及樂章文製述官,玉印篆文書寫官實預差,別單書入之意,敢啓。傳曰,知道。
景慕宮追上尊號都監竹冊文製述官大提學徐有臣,預差弘文提學具庠,書寫官行副司直徐有防,預差行副司直趙宗鉉,樂章文製述官藝文提學李秉鼎,預差工曹判書徐鼎修,玉印篆文書寫官行副司直尹師國,預差刑曹判書李在學。
南公轍,以景慕宮追上尊號都監都提調意啓曰,本都監都廳郞廳,前校理權坪,副司果丁若鏞差下,使之察任,何如?傳曰,允。
南公轍,以景慕宮追上尊號都監都提調意啓曰,本都監郞廳,戶曹正郞鄭東敎,禮曹佐郞金乃默,工曹佐郞徐季修,前郡守沈逵,前府使曺翬振,前主簿韓百源差下,使之察任,何如?傳曰,允。
南公轍,以景慕宮追上尊號都監都提調意啓曰,本都監闕內待令郞廳,以入直武臣兼宣傳官,輪回察任,何如?傳曰,允。
南公轍,以景慕宮追上尊號都監都提調意啓曰,本都監監造官六員差出,別單書入之意,敢啓。傳曰,知道。
景慕宮追上尊號都監監造官義盈庫奉事李柱溟,禁府都事權太應,東部都事金相穆,濟用奉事權思浩,前奉事禹成謨,副司勇朴宗羽。
南公轍,以禁衛營言啓曰,今十二月初六日,景慕宮擧動時,依兵曹節目,斥候六處,哨官六員,京標下軍二十四名,嚴飭定送,率領把守,而還宮後,依例撤罷之意,敢啓。傳曰,知道。
南公轍,以兵曹言啓曰,依下敎,隨駕禁軍及駕後禁軍·內吹·兼內吹·近仗軍士·標下軍兵等處,設粥以饋之意,敢啓。傳曰,知道。
南公轍,以壯勇營言啓曰,依下敎,本營隨駕將校軍兵等處,設粥分饋之意,敢啓。傳曰,知道。
南公轍,以訓鍊都監言啓曰,依下敎,隨駕將校軍兵等處,饋粥之意,敢啓。傳曰,知道。
南公轍,以禁衛營言啓曰,依下敎,隨駕赴陣將校軍兵等處,設粥分饋之意,敢啓。傳曰,知道。
南公轍,以御營廳言啓曰,依下敎,駕前別抄及赴陣軍兵等處,設粥分饋之意,敢啓。傳曰,知道。
傳于南公轍曰,大臣去就,不以報來,亦不狀聞,當該道臣及府尹推考,後勿如是之意,下諭。
甲寅十二月初七日辰時,上御景慕宮。齋殿入侍時,行都承旨趙尙鎭,行左承旨洪義榮,右承旨李晩秀,左副承旨李相璜,右副承旨蔡弘遠,同副承旨南公轍,假注書曺錫中·柳遠鳴,記注官承膺祚,記事官吳泰曾,檢校提學徐有防,檢校直提學徐鼎修·金載瓚,檢校直閣尹行恁,以次侍立。上敎公轍曰,承旨以筵敎,往傳於時原任。大臣曰,予意之堅定,昨已下敎。今則閟宮定號,事關莫重,諸臣將順,然後可以卽日擧行。上下相持,徒損國體,卽爲回奏。公轍承命傳于大臣。樂性·濟恭曰,臣等誠意淺薄,終未能仰格天心,屢承下敎,此莫非臣等之罪。臣等之所以仰請者,蓋欲有光於聖躬也,而反爲貽惱之歸,寒殿經宿,至有膈氣如期之敎,臣罪至此,尤萬萬矣。將順二字,以滿庭齊籲之誠,固所不敢仰陳者,而閟宮上號,旣一時爲急,且承縷縷下敎,亦不敢一味煩瀆,一向相持,以致回鑾之或遲矣。履素·憙·秉模曰,領相旣以不敢煩瀆仰奏,臣等無以齊聲力請,而區區迷見,則實無異於前日矣。公轍回奏。上命晩秀書傳敎曰,昨於詢問百官也,十五收議之能有參差之論者,可見人心之亦如我心。今則大臣以下,亦皆將順,依初下敎,景慕宮上尊號,今日議定後,行展拜禮,仍行百官上箋之禮,以此,分付。又命書傳敎曰,時原任大臣·閣臣·大提學·兩館提學·吏戶禮判入侍。賤臣承命出傳,與領議政洪藥性,領府事蔡濟恭,左議政金履素,判府事金憙,右議政李秉模,檢校提學徐有防,檢校直提學徐鼎修·金載瓚,檢校直閣尹行恁,大提學徐有臣,弘文提學具庠,藝文提學李秉鼎,吏曹判書李致中,戶曹判書沈頤之,禮曹判書閔鍾顯,偕入進伏。樂性等曰,冒寒動駕,齋殿經宿,聖體,若何?上曰,一樣矣。上曰,收議之擧,非欲爲知群情也,只爲重其事也。況有一二將順者乎?今則本宮追上尊號議禮,應參諸臣,皆命招,陳賀等節,磨鍊以入,而國朝已例,徽號用四字,尊號用八字,今番用追上尊號之例,以八字議定,可也。樂性等曰,賓啓之遽撤,雖緣聖敎之惻怛懇至,感及豚魚,不得不奉承,而群情之齊祝,無得以少伸,實不勝抑鬱之至。第伏念追上之盛禮方擧,進箋之賀儀將成,此爲萬萬忭賀矣。上曰,景慕宮尊號議定時,時原任大臣·館閣·堂上·九卿·六曹參判以上·三司長官命招。出榻敎鍾顯曰,景慕宮追上尊號,旣承下敎,都監堂郞,卽爲差出,使之擧行,何如?上曰,依爲之。出擧條鍾顯曰,今此景慕宮追上尊號吉日,以何間推擇乎?上曰,以正月旬前後,擇入,可也。出擧條上曰,文衡及兩文任,先爲出去,議定徽號以入。吏判亦退去,都監都提調,備望以入,而提調,亦自銓曹擬入乎,都提調薦啓乎?致中曰,前例多以戶禮工判爲之矣。上曰,自前隨事輕重,不必拘例。今番則其在重其事之道,以四員都提調薦啓,可也上曰,景慕宮追上尊號都監堂郞差出,出榻敎鍾顯曰,今日箋文,知製敎例當製進,當待文衡之撰出,頭辭可以書進,而追上尊號時,本曹陳賀箋文方物擧行吉日,以何間推擇乎?上曰,姑待更敎,可也。致中,持都提調望單進前,晩秀讀奏。上以領府事蔡濟恭落點。濟恭曰,旣有首相,臣何敢當此重任?樂性曰,領府事之言過矣。以臣衰朽,初無堪承之望,而聖批旣下,領府事過自推讓,不知其當矣。濟恭曰,唐·虞之際,皐·益相讓,此可見一堂風雲,濟濟其讓矣。上曰,予亦思之熟矣。領相,行必須人扶掖,而本宮上號時,自多階陛升降之節,宮庭不可須人挾扶,故所以點下於領府也。此非官爵,不必過讓矣。上曰,都監工役,當爲幾日?頤之曰,丁未年首尾爲十四日,而今番自外措備之物,皆已整待,只有工役而已,亦似不過旬餘矣。上曰,待擇日,可以議定矣。日子,必從好好,極意推擇,可也。鍾顯曰,閟宮追上尊號日子及殿宮上號日子,當分排推擇矣。命書傳敎曰,今日議號時,三司長官,當爲備員。副提學前望單子入之,待下批牌招察任。晩秀曰,今日展拜時,承旨不可不備員,而都承旨未差,何以爲之乎?上曰,前都承旨沈煥之,姑爲仍任前職,牌招先入侍後謝恩,可也。出擧條濟恭曰,都監堂上以四員差出事,旣承筵敎矣。戶曹判書沈頤之,禮曹判書閔鍾顯,行副司直李得臣,行成均館大司成李家煥,竝爲差下,使之察任,何如?上曰,依爲之。出擧條上曰,諸臣竝退出,而凡係節次間事,善議爲之。尊號議定之則,卽爲持入事,傳於文衡,進箋,必於午正爲之。諸臣退出。少頃,上又命大臣入侍。樂性等進前,議定追上尊號隆範熙功開運彰休八字。上具冕旒冠·絳紗袍,步出齋殿門,就板位行展拜禮訖,還御齋殿。樂性等率百官進箋,行四拜禮畢。上曰,隨駕諸臣,仍以朝服陪從,可也。上曰,翌日問安,勿爲之。出榻敎命還宮,步出東神門,乘輿出宮大門,駕至觀旂橋下輦所,降輿步過,乘輿入弘化門,由明政門·永淸門·交泰門,還內。諸臣以次退出。
上在昌德宮。停常參·經筵。
南公轍啓曰,大司憲具㢞,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
傳于李晩秀曰,禮房承旨馳詣受香所,奉審摘奸以來。
傳于南公轍曰,金奉朝賀入侍。
李晩秀,以景慕宮追上尊號都監都提調意啓曰,本都監都廳郞廳監造官,時無職名人,令該曹口傳付軍職,冠帶常仕,何如?傳曰,允。
兵曹口傳政事,副司果權坪·曺翬振·沈逵·韓百源,副同勇禹成謨,竝單付。
李晩秀,以景慕宮追上尊號都監都提調意啓曰,本都監各房郞廳監造官分房,別單書入之意,敢啓。傳曰,知道。
傳于李晩秀曰,今十二月初八日水原府內儒生應製,詩三上幼學鄭世豐,奉膳米一石,白曆一件,黃曆一件,中曆一件,賦三下一生員趙萬大,三下幼學閔膺圭,草三下幼學閔昌億·林勉喆,詩草三下幼學洪天浩·嚴戴,各奉膳米五斗,黃曆一件,中曆一件,賦次上幼學鄭鈺·朴宗鈺·申光任,詩次上幼學洪始瀅,各奉膳米三斗,白曆一件,表草次上進士任希季,幼學任鼎常·任百謙·任益常·沈日魯,賦草次上幼學洪明漢·趙雲圭·沈東潤·沈晉浩,生員崔之聖,幼學柳徽·柳聖儀·兪仲煥·具允豐·洪東韺·申勖·林忠鎭,詩草次上幼學任百豐·曺錫周·任百觀·洪履翼,各奉膳米二斗,白曆一件賜給。
傳于李晩秀曰,今十二月初八日水原府內儒生臈等較藝,賦三中一生員李弘謙,給大科,初試二分三中二幼學沈日魯,給小科。初試二分三下一幼學柳聖儀,三下黃明漢·尹絖,生員崔之聖,草三下幼學洪始瀅,次上幼學李師淳·李龍鎭,以上皆有初試矣,賞典勿論,二儒雖無初試等紙,亦爲勿論。
傳于李晩秀曰,水原府內儒生,各朔居首,以臈等更試次未及頒賞人,二月朔居首幼學黃明漢,七月朔賦居首幼學李龍鎭,詩居首幼學洪始瀅,八月朔詩居首生員李弘謙,賦居首幼學柳聖儀,九月朔賦居首生員崔之聖,詩居首幼學李師淳,十一月朔賦居首幼學尹絖,更試賦居首幼學沈日魯,各朱書百選一件賜給。
以京畿監司徐龍輔狀啓,南陽沙工林潛昌極活人命,論賞一款,令該曹稟處事,傳于南公轍曰,何待回啓?卽爲成送敎旨。
以慶尙道慰諭使李益運狀啓,柒谷府使柳鎭爀,金海府使鄭東愼,爲先罷黜,其罪狀,令攸司,稟處,陜川郡守黃運祚,一體罷黜事,傳于南公轍曰,令該曹口傳各別擇差,待下批給馬下送。
吏曹口傳政事,以任聖尹爲金海府使,崔孝達爲柒谷府使,金履九爲陜川郡守。
南公轍,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
禁府啓目,粘連康命吉前任朔寧郡守時及富平府使時不法諸條,行査本道爲是加厄,兩度査啓觀之,身爲守宰,不思圖報,曾於朔寧,恣行不法,火稅增摠,民多怨謗,板鼎添載,沙格失利,官需米之高價發賣,會減穀之給帖加徵,已極駭然兺不喩,及移富平,愈肆黷貨,儲置法意,本自嚴重,而恣意攛挪,執錢代米,以官需而換充,災給俵給,民命所係,而專不致察,肆然濫報,使冊客而容奸,數百金之馱送,旣犯公貨之擅貸,色落穀之不禁罪著,捧糴之濫觴,諸般罪犯,俱係難貸,究厥所爲,殊極痛駭,以此照律爲白乎旀,所謂冊房人康命聃,不可置而不論,本是計士,令刑曹嚴勘,何如?判付啓,渠罪可勝言哉?渠若善爲,豈至於此?朔寧之犯旣發,富平之事又出,可謂無往非罪。然諸般罪犯,細究其故,別無法外白地之斂於民者,此則容易可恕之端兺除良,災結一事,渠果手犯,則死有餘罪,焉逭當律,而吏供旣欠別白,官決亦無眞贓,勿論如此如彼,如渠者,不能善爲之罪,決不可以事端之白脫,尋常歇勘,從重勘律以聞爲有矣,進御茶飮,有詢問者,爲先保放,待草記照律配爲旀,康命聃事段,渠可足責,莫非命吉之不能察飭而然,移送盤覈,近於屑越,置之爲良如敎。
南公轍,以義禁府言啓曰,康命吉·金履容,以草記照律事,命下矣。康命吉判付內,渠罪可勝言哉?渠若善爲,豈至於此?朔寧之犯旣發,富平之事又出,可謂無往非罪。然諸般罪犯,細究其故,別無法外白地之斂於民者,此則容爲可恕之端。災結一事,渠果手犯,則死有餘罪,焉逭當律,而吏供旣欠別白,官決亦無眞贓,無論如此如彼,如渠者,不能善爲之罪,決不可以事端之白脫,尋常歇勘,從重勘律罪。金履容,本府議啓內,簸餘燒燼,計出防奸,雖涉輕率,不足苛論,而拯米錢之不卽上納,致使吏售其奸,至欲以租代捧,則料販之目,實所難免。捧還時廢却石分,以斗分給,取其剩餘,添補公下,移充吏逋,名色不正,區處乖當。勅需米之擅分於吏屬,以倉穀而換充者,俱係法外。拯穀多少,衆目所覩,而只憑廉聞,不辨虛實,加斂船人,橫徵民間,究厥情狀,節節痛駭。以此照律,罪取考律文,則大明律受贓條有曰,若將物貨散與部民,多取價利者,竝計餘利準不枉法論,一百二十貫之上,罪止杖一百流三千里。那移出納條有曰,凡各衙門收支錢兩等物,監臨主守,不正收正支那移出納,還充官用者,準監守自盜論罪,止杖一百流三千里。多收稅糧斛面條有曰,凡各倉收受稅糧,多收斛面者,坐贓論罪,止杖一百。名例有曰,二罪以上俱發,以重者論罪,各等者,從一科斷。大典通編推斷條有曰,犯私罪,杖一百以上之罪決杖,告身盡行追奪。雜令條有曰,王府決杖者,代以金贖矣,康命吉,從一科斷,杖一百收贖,告身盡行追奪,平安道嘉山郡流三千里定配,金履容,從重論,杖一百收贖,告身盡行追奪,平安道泰川縣流三千里定配,以判付及議啓內辭意具罪目,依例發遣府書吏,押送于各其配所,何如?傳曰,允。功減區別施行,康命吉,則雖已考法照律,而術業精鍊,不可遠地定配,以致議藥之相妨,以中道更定配所,發配,可也。
南公轍,以左邊捕盜廳言啓曰,本廳兼從事官李東馝,移拜宣傳官,職務相妨,從事官之任,今姑改差,何如?傳曰,允。
甲寅十二月初八日辰時,上御誠正閣。奉朝賀入侍時,同副承旨南公轍,假注書柳遠鳴,記注官金良倜,記事官吳泰曾,奉朝賀金鍾秀,以次進伏訖。鍾秀曰,聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。上曰,一自卿謝事以後,行路之人,皆指以爲平地神仙,興儓之論,亦皆以捨卿爲朝廷嗟惜云,卿亦聞知否?鍾秀曰,臣近日以來,聽瑩轉甚,下敎多未諦聽,下情不勝惶悶矣。昨日上號議定後進箋,臣在遠,誤聞以陳賀,罔夜上來,上來之後,始爲詳知,鄕外傳聞之差爽,亦不是異事矣。上曰,向來事,不須更提,而頃者宣麻時,旣未從容,且因卿之耳聾,許多下敎,必多未及領會矣。大抵卿今番海外之行,可謂滄浪自取,而亦非予送之也,卽國人送之也。畢竟賜還之後,卽許懸車之請者,特出大知卿本心之疎率無他,必欲全保終始之至意,又念卿屢經風霜之餘,年且老矣,誠恐一朝無幸於南荒瘴癘之地。今見精力,比前不覺甚衰,深爲之喜幸也。卿在謫時,亦以必死無還知之乎?鍾秀曰,臣踓無狀,仰恃天地父母至慈至仁,洞燭臣本情有素,何敢以必死知之,而精神筋力,則日漸銷鑠,無復餘地矣。上曰,卿於行遣之日,有知臣罪臣之詩句云,信然否?此句予聞於閣臣徐鼎修,鼎修似聞於其再從兄邁修矣。鍾秀曰,臣於赴謫時,果有此詩,而六月初一日蒙赦傳敎中,有知彼罪彼之敎,此事誠不偶然。人有恒言,欲爲知己者死,於敵以下,欲以一死易知己,而猶不可得,況於君臣之間乎?臣之偶然吟詠,若有靈應相感者然,此雖書之於野史,必當傳之爲異事矣。上曰,昨日展拜,議定閟宮上號,而仍有會百官收議之擧,卿已聞之否?其中或有一二將順之論,故略及於所下傳敎,而昨年緣情制禮之敎,卿則必當記有,予之所執,自來如此矣。鍾秀曰,尊號,自是後世人臣揄揚君德之事,三代以前,雖以堯·舜之聖,未嘗有受號之事。臣則以非堯·舜不陳之意,曾論此事,不啻縷縷,而至於我朝家禮,則此是列聖已行之禮,且聖敎每以所執爲言,此則非自下所敢聞者也,臣之議論,自前如此矣。閟宮上號時,玉冊,似合禮義,而今番亦以竹冊製述官,差出云,玉·竹冊之分別,未知創於何時,且儀制本意,臣亦未及詳考,而適有愚見,敢此仰達矣。上曰,卿於何日當還歸,而十三日候班,欲來參耶?鍾秀曰,筵退後,卽欲還歸,而十三日候班,則實無自力入來之道矣。仍命退,諸臣以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
傳于沈煥之曰,追上都監都提調提調,使之來待。
沈煥之啓曰,追上都監都提調蔡濟恭,提調沈頤之·閔鍾顯·李得臣·李家煥,依下敎來待矣。傳曰,入侍。
議政府領議政洪樂性,領中樞府事蔡濟恭,議政府左議政金履素,行判中樞府事金憙,議政府右議政李秉模,判中樞府事李命植,行司直鄭昌順,判敦寧府事李灃,知中樞府事李敏輔,行司直洪檍·趙瑍,知中樞府事邊得讓,議政府左參贊洪秀輔,延豐君李,行副護軍趙圭鎭,知敦寧府事李聖圭,戶曹判書沈頤之,行副司直趙宗鉉,兵曹判書具庠,議政府右參贊金尙集,知中樞府事韓光綮,行副司直鄭存中·徐有防·李秉鼎·權·尹師國·李得臣·金載瓚·丁範祖,吏曹判書李致中,禮曹判書閔鍾顯,工曹判書徐鼎修,刑曹判書李在學,漢城府判尹李時秀,行副護軍李明運·崔東岳·李仁康,漢城府左尹徐邁修,同知中樞府事呂善亨,戶曹參判曺允亨,水原府留守趙心泰,行副司直徐有大·金翊休·徐命全·姜游·尹弘烈·蔡弘履·申大升,同知中樞府事李邦榮,吏曹參判黃昇源,兵曹參判柳誼,禮曹參判李集斗,刑曹參判趙鎭寬,工曹參判金履禧,漢城府右尹李鼎運,成均館行大司成李家煥,開城府留守李冕膺,行副司直徐有臣,同知敦寧府事權之彦,副提學趙尙鎭,行副司直洪周萬·崔夢嵒·洪聖淵·李祖源·宋鍈·李鎭復·洪明浩·李祖承·金魯永·閔台爀·白師謹·鄭煥猷·林蓍喆·申光履·沈晉賢·鄭益祚·申大顯·李漢豐·趙武範,行副護軍具世勣·李性默·田文顯·吳載徽·尹得逵·鄭觀采·吳毅常,訓鍊都正柳孝源,吏曹參議韓晩裕,戶曹參議洪樂恒,禮曹參議金履翼,兵曹參議閔昌爀,刑曹參議鄭致淳,工曹參議李義綱啓曰,景慕宮尊號已定,賀儀載擧,監德益闡於裕後,聖孝克彰於光前,環海抃聳,頌聲泮溢,此時殿宮稱慶之禮,尤不可一日緩也。初六日賓啓之批,旣伏承更將群情入奏殿官之敎,其翌日,又伏承遲待數日之敎,臣等嚴不敢煩䀨,退伏而顒俟,今已再經宿,而慈旨彌謙,兪音猶靳,下情不勝悶鬱之至。當此千載難逢之會,重擧先庚已行之禮,天理人情之所不可已也。惟我殿宮,豈不體諒於斯,而特軫民庶艱食之憂,有此沖挹過謙之敎,甚盛德也。雖然,今之民庶,尙能洗腆用酒,以喜父母之慶,其或不能者,亦必觖歎焉,此彝情之所同然。肆惟我殿宮,實爲臣民之母也。凡厥臣民,猶是殿宮之子,値此天休滋至,慶運無疆之日,臣民之心,忭祝惟均,如其父母之慶也。縟儀載擧,則群工蹈舞於朝,庶民忭躍於野矣。盛禮寢行,則不特臣等,彼八域之黎民赤子,亦皆仰鬱而落莫如有所失矣。此理昭然不可誣也。伏況從前諸路賙賑之時,亦不廢宴賀應行之禮,先朝之已例則然,豈非莫重莫大之盛禮縟典,有不可以或闕而遽寢也歟?雖以我殿宮撝謙之至,苟得念及於擧國民庶之失望觖歎,則亦必體念而感動,降屈而曲循矣。竊伏念殿宮八千之春秋,海屋同籌,自今伊始,於萬斯年,無非慶歲而慶日,雖使歲勒崇而日上壽可也。特是來年,異於他年,是年是禮,最合情文,禮所以以時爲大者此也。伏望聖上,怡愉承歡,務積誠意,導達臣民企祝之情,勉回殿宮謙挹之衷,一依昨年所下傳數,涓吉擧行,俾縟禮亟成,群情獲伸焉。臣等不勝千萬顆祝之至。答曰,連日仰請,姑未得諾,下情豈勝泄鬱?更將群請,又欲入奏,卿等姑爲退去,可也。
傳于南公轍曰,諸臣旣入來,明日次對,進定於今日,只賓廳入來備堂入侍,而時原任文任諸人,都監堂上,留待賓廳,其外待下敎詣閤,領左相,亦爲留待賓廳。
南公轍啓曰,今日次對,兩司當爲進參,呈告人員,竝卽牌招,何如?傳曰,允。
傳于南公轍曰,大臣·備局堂上引見。
大司憲具㢞啓曰,請亟寢秋曹罪人柳師文放釋之命,仍令王府設鞫嚴問,期於得情,夬正王法。條辭現上答府曰,不允。
禮曹來正月初八日,行社稷祈穀大祭,親祭,取稟。奉敎敬依。
蔡弘遠,以宗簿寺提調意啓曰,景慕宮追上尊號已定矣。卽當紀載於譜略,國朝御牒,亦當一體修整,而在前如此之時,或有設廳擧行之例,亦或有自本寺修整之例,今番則何以爲之乎?敢啓。傳曰,自本寺修整,可也。
南公轍,以備邊司言啓曰,卽見全羅監司李書九狀啓,則以爲羅州等十九邑鎭,乃是尤甚應賑處,全州等十邑,又是之次中,不可不設賑處。尤甚之次邑所屬兵營·左右水營·鎭驛·山城·牧場等三十六處,亦不可不一體設賑。外此各邑,審察民勢,付之本官,或分糶或給糧,私賑與救急間從便接濟,而切急之類,勢難遲待春賑,無論賑與不賑,爲先自各其邑鎭,各別賙救。賑邑飢口,姑未抄報,容入穀物,亦難預料,而若待開賑,未免後時,私備賑與帖價常賑濟倉等穀,限九萬石,特爲劃下,空名帖,量宜成給事,竝請令廟堂稟旨,分付。本道尤甚,全在沿邑,目下所見,雖甚茫然,以賑政言之,以其漁採之故,海邑撤賑,每先於他邑,次次拔去之數,亦多於他邑,則容入穀物,又可以料量,就其所請中,限六萬石劃給,空名帖,旣非通一道設賑,則有違法例,置之,何如?傳曰,允。
南公轍,以備邊司言啓曰,卽見全羅監司李書九狀啓,則以爲濟州牧使李禹鉉牒呈內,本島丐乞尤甚之次,壯弱六萬九十口,磨鍊付還,若至歲後,斷當絶巡,米牟太限一萬二千石,劃下之意,又爲仰請云,而濟州三邑災形民勢,別遣幕屬,詳探以來,則合三邑丐乞尤甚飢口,當爲三萬四千一百餘口,之次貧民之追後付還者,當爲二萬五千一百餘口,三邑夏秋穀及移轉穀一萬石,別下穀五千石,合折米當爲一萬三千餘石。飢口中丐乞則自十一月排巡,尤甚則自十二月排巡,限以明年三月磨鍊,則穀物所餘,猶近千石,若有如干添數,則之次戶之分還,亦可排比,商船之貿穀,絡續入去,則亦爲從便賴活之道,而今以所報觀之,其所加請,大違始料。沿邑慘歉,無異島中,賑資種糧,方議轉輸,本道目下事情,除前已劃下者外,一萬二千石穀物之加劃,實無其路,莫如就其已劃之穀,從長磨鍊,別下賑資皮牟五千石,待正月先卽入送,移轉穀五千石優劃米條,陸續輸運,則雖不加劃,庶可以略綽分排,請令廟堂稟旨分付矣。沿邑穀之難於加劃,雖以前牧使爲島民之心亦旣云,然於疏中道臣所論,不是過語。且於追後入去之穀,優劃米邊,則雖無加劃之名,便有加劃之實,依此擧行之意,分付,而本島民事,有不可一日弛心,亦令道臣絡續往復於該牧還賑外,廣開貿遷之路,以爲島陸相資之地,而卽見該牧使所報,則本島商舶,請令三南沿邑,勿爲防禁矣。前此以此事,關飭諸道,不啻申嚴,則沿邑守令,焉敢乃爾?當該不飭之三南道臣,竝從重推考,何如?傳曰,允。望哺之民情,不可不念,令道伯往復守臣,期於量宜如劃之地,而待停當,以其緣由,狀聞事,分付,可也。
甲寅十二月初九日辰時,上御誠正閣。追上尊號都監都提調·提調·大臣·備局堂上引見入侍時,右副承旨蔡弘遠,同副承旨南公轍,假注書柳遠鳴,事變假注書柳台佐,記注官金良倜,記事官吳泰曾,都監都提調蔡濟恭,提調沈頤之·閔鍾顯·李得臣,右議政李秉模,左參贊洪秀輔,延豐君李,行副司直趙宗鉉·徐有防,吏曹判書李致中,工曹判書徐鼎修,刑曹判書李在學,漢城判尹李時秀,水原府留守趙心泰,行副司直徐有大·申大顯·李漢豐,刑曹參判趙鎭寬,開城府留守李冕膺,行大司憲具㢞,大司諫朴宗來,修撰張至顯,以次進伏訖。濟恭曰,冬令方行,日寒頗劇,連日勞動之餘,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,玉音似有寒感之候,未知若何。上曰,膈氣間發,尙有餘症,而賴以日寒之故,熱候不至越添矣。上曰,今日賓廳之會,使之差晩入來者,卽以及老之意矣。卿等待門鑰,卽入朝,寒甚緊,不能寬慮矣。濟恭曰,天明後始造朝,尙云晩矣。上曰,賓啓今日準請,則誠爲萬幸,而殿宮撝謙之德,一向靳允,今日之承諾,未可必也。濟恭曰,此是已承諾之事,而一向靳持,下情實不勝悶鬱。且日前賓啓,只緣臣等之誠意淺薄,聖敎之下,雖不得不乍始旋停,而下情之悵觖,當如何?上曰,何必更提此言乎?卿之日前收議,似未可專以將順謂之也。下款以國體何臣分何爲結辭,上款之豈不二字,還爲無力,卿亦未免瞻前而顧後也。若有切直之人,則必以不受爲當,雖陳疏可也,而今世果有如此之人乎?予則曰八字之不受,勝於八萬字矣。濟恭曰,上號之受,在列聖朝已行之典禮,而未蒙允兪,莫非臣等不誠之罪。上曰,日前下敎,已悉言之,且有言外之旨矣。濟恭曰,閟宮議號之後,慈宮亦豈不勉循群情乎?上曰,來年何年,來月何月?此時慈心,當作何心?以是之故,雖屢次仰請,而尙今靳許。方務積誠意,期於不日回聽,而且爲日稍久,則庶可有肯許之望,亦以卿等之鎭日齊會,似或有勉從之道矣。但近日以來,寢睡全減,諸節不能無損,實爲焦悶。濟恭曰,雖群下之心,當此時,萬萬欣忭之中,仰認慈心之如此矣。上曰,追上之禮,古者用諡號之例,不過二字矣。以重其事之義,自孝廟朝用四字,其後用八字,今番之用八字,亦有字數之稱量者矣。至於冊印等節,姑未詳定矣。昨筵聞大臣所奏玉冊金印,於禮爲當云,冊之用玉,印之用金,亦與享禮之瓚鬯佾舞義同,卿等之意,如何?濟恭曰,冊用竹冊,印用玉印,揆之禮意,亦未知爲穩當。臣意則以玉冊金印擧行,恐爲得宜,諸堂上今方入侍,下詢處之,何如?上曰,都監堂上,各陳意見,可也。頤之曰,冊印之或竹或玉,誠爲未穩,今番則冊用玉冊,印用金印,恐尤恰當於典禮矣。鍾顯曰,今番上號時,冊之用玉,印之用金,其在典禮儀文,實爲妥當矣。得臣曰,玉冊金印之當用,臣與諸臣,所奏無異矣。家煥曰,竹冊玉印,未知爲穩,玉冊金印,其在典章,恐爲妥當矣。上曰,依爲之。出擧條上曰,殿宮議號後,箋文撰進,無如日前之稽滯。鍾顯曰,今番已先撰成,正書以待矣。上曰,明年正月誕辰展拜時,殿宮,且將躬詣,在予之心,亦可寬慰,而但內殿廟見之禮,自古無可照之例,自肅廟朝始行之。先正李文成所議,則引三代之禮,請行廟享時內殿亞獻之儀,而此則今非可論。且明年慈殿·慈宮,詣宮與廟見禮,亦有大異者。凡係儀節,必須十分講定,然後可合情文,卿雖於文跡頒下之前,預先博考熟量,以爲磨鍊節目之地,好矣。上曰,次對爲之。都提調及諸宰當參賓啓者,稟事堂上外,竝爲出去同參,而有司堂上李時秀,參次對,可也。鍾顯曰,景慕宮追上尊號時,上冊印,當以親上磨鍊乎?上曰,依爲之。出擧條鍾顯曰,景慕宮上冊印,旣以親上磨鍊,則親上後,當有親祭節次,而告由祭,則似當前期設行,故敢此仰達矣。上曰,依爲之。出擧條上曰,賓啓之書入,何尙晩也?促書以入,可也。賤臣承命出,待畢書還入進伏。賓廳請承傳色奉入啓辭。上命弘遠書批答曰,連日仰請,姑未得諾,下情豈勝泄鬱?更將群請,又欲入奏,卿等姑爲退去。上曰,同副先退,右承旨入侍。秉模曰,今日次對,別無可稟之事,而只有全羅監司李書九,濟州牧使李禹鉉狀啓而已矣。竝當回啓以奏,而海外民情,不能的知,先使道伯備置數千穀包於沿邑,詳知濟民實狀,然後可以措置,而此非行會先布者矣。上曰,卽爲回啓,而依筵奏從長區劃,可也。上曰,判尹嫺熟廟務聞,行會跋辭等事,專任,好矣。秉模曰,臣曾在備堂時,見此重臣在東藩時狀啓,吏文之精校,旱有其比。備局公事,例皆下位堂上擧行,而旣有下敎,此後則使此重臣專當爲之乎?上曰,專委之,可也。上曰,詣臺諸臣入來,可也。台佐承命出,與大司憲具㢞,大司諫朴宗來偕入進伏。㢞曰,噫嘻,痛矣。柳師文之罪,可勝誅哉。渠以極逆之父,惟當畏死縮首,恭竢當律之不暇,而乃敢偃息城闉,延攬人客,不小畏縮,益肆凶毒,一室兩賊,同惡相濟,詬罵天日之凶言,無所不至,指斥乘輿之悖語,同有紀極,傳說狼藉,有耳皆聞,而至登諫長之疏論,致有法曹之捉囚,則此其星漢父子,凶肚相傳,逆節世襲,平日怨國懟君之心,弸結于中,愈往而愈肆者也。且其子凶疏之構成也,敢曰在家不知其子悖說之噴出也,亦是自有所受,則此賊父子窮凶情節,不可一日容貸於覆載之間也明矣。其子星漢,旣有府院鞫問之請,則其父師文,不可不竝施嚴鞫,而迺者天網太恢,遽下疏放之敎,國法之隳壞,已無可言,而輿情之憤惋,去而益激。臣謂亟寢秋曹罪人柳師文放釋之命,仍令王府設鞫嚴問,期於得情,夬正王法。上曰,不允,出擧條㢞曰,臣姿性魯莽,言議巽軟,本不合於淸朝耳目之任,而前後屢叨憲長,未嘗出一言論一事,以效一日之責,居常愧恧,靡所容措。月前待罪見職也,屢違召命,重被大僚之論勘,繼以兩司之請削,其所聲罪,有非尋常糾勘之比。以此情勢,臺端一步,便成鐵限,而適値賓啓,方始議號當前,不敢言私,章皇出肅,卽者賓對有命,冒沒登筵,而分義雖已粗伸,廉防不容放倒。以此情踪,其可一刻仍冒於臺次乎?請命遞斥臣職。上曰,揆以情勢,宜欲一伸,依啓。宗來曰,今値齋日,不得傳啓矣。上曰,府已傳啓,院啓何獨不爲也?宗來曰,聞之院隷,格例如此云矣。至顯請罷職。宗來曰,臣姿稟荒疎,言議巽軟,淸朝耳目之責,固知不堪。向嘗一叨諫職,不善周旋,以致大僚之論勘,尙今追思,惶慙無地。薄勘未幾,新除又降,自顧僨誤之地,斷無仍冒之勢,而適當群情顒祝之日,不敢言私,章皇祗肅,而卽者賓對有命,冒沒登筵,全昧臺格,至被儒臣之請罷。前後所遭,俱是臺職之貽羞,以此情勢,顧何敢冒據於臺次乎?請命遞斥臣職。上曰,勿辭。出擧條晩秀曰,大司諫朴宗來,傳啓之際,以聞於院隷等說爲奏,揆以臺體,萬萬猥屑,不可無警,推考,何如?上曰,依爲之。出擧條晩秀曰,大司諫朴宗來,一日再啓煩瀆,退待物論,何如?上曰,知道。出擧條秉模曰,副修撰張至顯,請罷諫長之際,大失筵奏之體,雖緣生疎,不可無警責,〈推考〉,何如?上曰,依爲之。出擧條秉模曰,因嶺南慰諭使李益運狀啓,金海·柒谷·陜川三邑守令,纔已差代矣。取見謄報,則三倅之罪,或係不法,或著昏憒,決不可一日仍置。慰諭使之馳啓罷黜,誠得奉使之體,而第念來春賑政,專在於停退外還穀之畢捧,而見今歲除不遠,除却新倅下往時日子,則封倉之期,更無餘日,而所謂已捧之穀,亦將幻弄於吏鄕之手,論以民事利害,必使舊倅磨勘,如有停退未準捧之弊,則竝與前罪而嚴法痛繩,恐合目下事情,故敢此仰達矣。上曰,然則待捧糴後,或畢賑,當分等處分。昨日差代望筒勿施,以此分付慰諭使處,還朝後使之更爲分等稟啓,可也。出擧條秉模曰,此濟州牧使李禹鉉狀啓也。以爲已劃穀一萬石,別下賑需五千石,本土留儲穀二千八百餘石,折米計之,則僅爲萬餘石,而就其中尤爲最急切者,已爲還分,去月三巡,今月初巡條計除,則實在折米,不過八千餘石。若以前牧使在任時,分等民口磨鍊,則不足之數,殆近三分之二。限麥秋十七排巡節略磨鍊,雖有折米七千餘石,尙有不敷之慮,米牟太三色穀,限一萬二千石劃下事,請令廟堂稟旨分付矣。島中民勢,非不遑急,而道臣論啓,亦非懸空之度,裨校摘奸,自不無依據,故加劃一款,依道啓置之之意,纔已草記,此狀啓亦爲置之,使之從長排比,期於均濟事,嚴飭分付,何如?上曰,依草記批答,分付,可也。出擧條致中曰,郡守以上,次次陞遷,例於大政前稟達擧行,而今當災歲,守令遷移甚可悶,尙未敢仰達矣。只以內職差擬,極涉苟艱,尤甚災邑,有聲績守令,依近例推移陞擬,雖値口傳政事時,一體擧擬,何如?上曰,依爲之。出擧條上敎弘遠曰,與左副有嫌避云,此是左副之翰林時事耶?弘遠曰,然矣。上曰,必多如此之人,依洪義榮·徐榮輔前例,抄錄以入,則當有下敎矣。仍命退,諸臣以次退出。
上在昌德宮。停常參·經筵。
殿座罷後,大殿·王大妃殿·惠慶宮·中宮殿,內閣·政院·玉堂·藥房口傳問安。答曰,知道。
李晩秀啓曰,明日常參·經筵,取稟。傳曰,停。
李晩秀啓曰,來十一日輪對日次矣,敢稟。傳曰,後日次待令。
李相璜啓曰,大司憲未差,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
李相璜啓曰,大司諫朴宗來引避退待,已至經宿,尙未處置,事甚未安,諫院呈告人員,竝卽牌招,以爲處置之地,何如?傳曰,允。
傳于沈煥之曰,禮曹判書入侍。
傳于李晩秀曰,右承旨入侍。
領中樞府事蔡濟恭,議政府左議政金履素,行判中樞府事金憙,議政府右議政李秉模,判中樞府事李命植,行司直鄭昌順,判敦寧府事李灃,知中樞府事李敏輔,行司直洪檍·趙瑍,知中樞府事邊得讓,議政府左參贊洪秀輔,延豐君李,行副護軍趙圭鎭,知敦寧府事李聖圭,戶曹判書沈頤之,行副司直趙宗鉉,兵曹判書具庠,議政府右參贊金尙集,知中樞府事韓光綮,行副司直鄭在中·徐有防·李秉鼎·權·尹師國·李得臣·金載瓚·李敬懋·丁範祖,吏曹判書李致中,禮曹判書閔鍾顯,工曹判書徐鼎修,刑曹判書李在學,漢城判尹李時秀,行副護軍李明運·李仁康·崔東岳,漢城府左尹徐邁修,同知中樞府事呂善亨,戶曹參判曺允亨,水原府留守趙心泰,行副司直徐有大·金翊休·徐命全·姜游·尹弘烈·蔡弘履·申大升,同知中樞府事李邦榮,吏曹參判黃昇源,兵曹參判柳誼,禮曹參判李集斗,刑曹參判趙鎭寬,工曹參判金履禧,漢城府右尹李鼎運,成均館行大司成李家煥,開城府留守李冕膺,行副司直徐有臣,同知敦寧府事權之彦,副提學趙尙鎭,行副司直崔夢嵒·洪聖淵·李祖源·宋鍈·李鎭復·洪明浩·李祖承·金魯來·閔台爀·白師謹·鄭煥猷·林蓍喆·申光履·沈晉賢·鄭益祚·申大顯·李漢豐,行副護軍具世勣·李性默·田文顯·吳載徽·尹得逵·鄭觀采·吳毅常,訓鍊院都正柳孝源,吏曹參議韓晩裕,戶曹參議洪樂恒,禮曹參議金履翼,兵曹參議閔昌爀,刑曹參議鄭致淳,工曹參議李義綱啓曰,臣等今日之請,是豈可已而不已者哉?其禮則應行之彝典,其事則已允之成命,而特因歲事之失稔,以致慈心之軫慮。賓啓連徹,謙衷莫回,入奏殿宮之敎,屢日顒俟,姑未得諾之批,昨朝又下。以我殿下受日之誠,知年之孝,其所以導達勉回,伏想靡不用極,以我殿宮止慈之德,亦豈不感殿下之達孝深愛,而只緣臣等忱悃淺薄,言辭蕪拙,一日二日,兪音尙遲,實不勝徊徨悶鬱之至。猗歟休哉,我慈殿·慈宮,深居壼闈,係念黎元,以萬品資生之仁,軫一物不獲之憂,坤厚之德,謙光之盛,孰不欽誦贊歎,而第伏念從前遇慶飾喜之擧,未必皆豐登之歲。雖以先朝已例言之,宴賀之禮,或在諸道設賑之時者,誠以大慶不可以踰年,盛禮不可以淹時也。矧今惠澤旁流,蠲恤遍及,而萬民如在於樂歲,泰連方屆,祥和普洽,而三白已占於有年,都監經費,自有該司之宿辦,豐呈需供,初無民力之少煩,豈可以一時豐儉之不常,有所進退於千載曠有之慶會也哉?臣等不敢更援典禮,以涉支蔓而請,但以目下情禮之不可不許,事體之不得不受者,復陳之。重堂上壽,古所艶稱,親年回甲,人之至樂。雖閭巷士庶之微,必洗腆設宴而速賓客以娛之,祝嘏頒美而朮詩文以侈之。況以我殿下出天之孝,祝岡之願,奉以一國之富,養以千乘之尊,夙宵摟指,政在今日,雖搴扶桑之枝,以量海屋之籌,罄玄圃之玉,以鏤揚徽之牒,殫江南之稻以爲酒,極天下之味以爲羞,在聖上報暉之誠,猶慊慊若不足,今若竝與其當行之典而不賜勉許,則將使殿下,於何而小展誠禮乎?此其不可不許者一也。顧今敷錫之化,衣被八域,慈覆之澤,涵育群生,七萬餘扶杖之老,四百州比屋之民,莫不翹首跂足,待日如年曰,明年,國家初有之慶也。庶幾揄揚京室之徽,齊獻豳堂之壽,以報我慈德之萬一。人心所同,天必從之,此其不可不許者二也。謹稽昨冬慈殿庭籲之批旨,若曰後年,卽慈宮回甲,大殿御極二十年,邦國之大慶,豈有加於此乎?卿等以今日之請請之,則予聽從,然後慈宮當受宴號,大殿亦受御極二十年陳賀,予豈固辭乎云云矣。臣等卽慈聖之幼子也,今忽持難於俯諾經年之後者,亦豈不有欠於常視毋誑之義乎?此又不可不許者三也。惟我慈殿望六之寶籌,恰符於寧考甲子,而自甲子至今歲,適又五十有一年矣。前後一揆,事不偶然,今玆慶禮,非但有光於繼述而已,且伏況閟宮進號,吉日載涓,聖孝冞彰,輿情胥忭。于斯時也,殿宮典禮,同時竝擧,發揚鴻休,鋪張縟儀,聖人奉玉而稱賀,文孫舞斑而獻觴,洋溢和氣,充于兩間,此誠太平萬歲樂莫斯樂之慶。伏惟我慈殿·慈宮,若念及於此,則想不待臣等之言而有所允可者矣。臣等之日昨擧措,言之慙悚,而微誠莫暴,臣分都虧。今若以臣等之不忠無狀,又未能盡誠盡分於殿宮莫重之典,則其爲罪,尤無以自贖,達宵耿耿,相率申籲。伏願殿下,仰答天休,俯循人情,更稟慈殿·慈宮,亟降兪音,一依昨年所下傳敎,涓吉擧行,千萬幸甚。答曰,連日力請之餘,幸得勉循,而進宴與上號之難以竝擧,不但軫念民事,事屬張大,不得許之爲敎,到今順志之道,莫若先擧上號之禮,待明年秋成,更請宴禮,允合情禮。殿宮上號,令該曹,以來月擇吉擧行,大臣以下應參諸臣,待其承牌,卽爲議號,昨筵已有詳諭者。來月二十一日展謁景慕宮日,慈殿·慈宮,亦當諸宮,令該曹問其合行儀節於大臣,仍具禮官意見草記。中宮殿行禮,一依續五禮儀·廟見儀磨鍊。明年何年?惟予一分寓慕伸誠之方在此,參以國朝典禮,亦有可據之例。來春園幸,陪慈宮行展省之禮。每歲園幸,雖除整理使,名以壯勇外使例兼,而明年則別差整理堂上,然後可以爲之。戶判自是主人,而司僕提調及園幸定例堂上·畿伯·壯勇內使,竝差整理堂上分掌句管。勿論經費與民力,皆有預先措置者,令整理堂上,知予此意,可也。
李晩秀啓曰,時原任大臣,率館閣堂上,來詣請對矣。傳曰,入侍。
傳于沈煥之曰,同副承旨許遞,前望單子入之,待下批牌招察任。
承旨前望單子入之,李祉永落點。
李晩秀啓曰,王大妃殿·惠慶宮定尊號親上箋文,當爲製進,大提學徐有臣,卽爲牌招,何如?傳曰,允。
沈煥之啓曰,王大妃殿·惠慶宮議號時,三司長官,當爲備員,大司憲未差之代,政官牌招,開政差出,待下批牌招,大司諫朴宗來,方在退待物論中,何以爲之?敢稟。傳曰,引避諫長許遞,與都憲未差之代,前望單子入之,待下批牌招,先參坐後謝恩。
兩司長官前望單子入之,大司憲趙宗鉉,大司諫閔台爀,落點。
傳于李相璜曰,侍衛軍兵毛具。
王大妃殿加上尊號綏敬,惠慶宮加上尊號徽穆。
王大妃殿玉冊文製述官右議政李秉模,預差行副司直金載瓚,書寫官大司憲趙宗鉉,預差判尹李時秀,樂章文製述官行司直鄭昌順,預差工曹判書徐鼎修,玉寶篆文書寫官昌城尉黃仁點,預差行司直金頤柱,惠慶宮玉冊文製述官弘文提學具庠,預差右承旨李晩秀,書寫官行副司直權,預差行副司直李得臣,樂章文製述官禮曹判書閔鍾顯,預差都承旨沈煥之,玉印篆文書寫官光恩副尉金箕性,預差行副司直洪明浩。
吏曹,王大妃殿加上尊號都監,景慕宮追上尊號都監,惠慶宮加上尊號都監,都提調領中樞府事蔡濟恭,提調四,戶曹判書沈頤之,禮曹判書閔鍾顯,行副司直李得臣,大司成李家煥。
吏曹,整理堂上五,戶曹判書沈頤之,司僕提調徐有防,壯勇內使徐有大,京畿監司徐龍輔,定例堂上尹行恁,郞廳五,顯隆園令具膺,戶曹正郞鄭東敎,司僕僉正趙鎭奎,刑曹佐郞金龍淳,前典簿洪大榮。
吏曹口傳政事,刑曹佐郞金龍淳,工曹佐郞李慶翼相換。
傳于李晩秀曰,加上尊號都監都提調·提調·都廳整理堂上·吏曹判書,入侍。
李晩秀啓曰,時原任大臣,有稟達事,率禮堂,來詣請對矣。傳曰,入侍。
以鄭世淳·鄭有淳囚單子,傳于李相璜曰,附過放送。
李祉永,以宗簿寺提調意啓曰,王大妃殿·惠慶宮,加上尊號已定矣。國朝御牒,八高祖圖,璿源譜略,王妃世譜,卽當修整,今番則設廳擧行與自本寺修整,何以爲之,而譜略進上及元子宮進獻,以幾件封進乎?跋文則令大提學,依例撰進,何如?傳曰,允。自本寺修正,進上二件,進獻一件,可也。
李祉永,以上號都監都提調意啓曰,王大妃殿·惠慶宮,玉冊文製述官·書寫官及樂章文製述官·玉冊玉印篆文書寫官實預差,別單書入之意,敢啓。傳曰,知道。
李祉永,以禮曹言啓曰,今此大殿卽阼二十年,稱慶陳賀,擇吉擧行事,命下矣。王大妃殿·景慕宮·惠慶宮,上號稱慶陳賀日,同爲擧行,何如?傳曰,允。
李祉永,以禮曹言啓曰,今此邦慶,實是國朝初有之大慶,設科取人,自是應行之典。取考謄錄,則庚申二月,大王大妃殿上尊號後,設庭試,同年十一月,孝宗大王加上諡號,三殿上尊號後,設大增廣,丁卯二月,大王大妃殿周甲上尊號後,設庭試,甲戌閏四月,肅宗大王,仁敬王后,仁顯王后追上尊號,大王大妃殿加上尊號後,設增廣,壬辰十一月,顯宗大王,明聖王后追上尊號,大殿加上尊號,徽寧殿追上尊號,中宮殿上尊號後,設大增廣矣。今番則以何科設行,而以何間推擇乎?敢稟。傳曰,大庭試爲之,侍明年秋成後,設行,可也。
李相璜,以義禁府言啓曰,時囚罪人金復根,杖一百收贖,告身盡行追奪,流三千里定配,照律公事判付內,依允,功議各減一等事,命下矣。金復根,功議各減一等,杖九十收贖,告身盡行追奪,徒三年半定配,而前以他罪,徒三年定配於忠淸道德山縣伋川驛,以今番罪目,添書於前罪目,依例發遣府羅將,還發配所之意,敢啓。傳曰,知道。
李相璜,以義禁府言啓曰,時囚罪人李義和,杖一百收贖,告身盡行追奪,流三千里定配,照律公事判付內,依允,功減一等事,命下矣。李義和,功減一等,杖一百收贖,告身盡行追奪,黃海道殷粟縣文羅驛,徒三年定配,而以狀啓內辭意,具罪目,依例發遣府羅將,押送配所,何如?傳曰,允。
李相璜,以義禁府言啓曰,刑曹啓目判付內,當該出禁堂上,爲先從重推考,該郞官,令該府拿問處之,初檢跋辭,全不成樣,當該檢官,亦爲拿問處之事,命下矣。當該刑曹前佐郞鄭世淳,初檢官北部前都事鄭有淳,今方待命,竝拿囚之意,敢啓。傳曰,知道。
甲寅十二月初十日辰時,上御明政殿。王大妃殿·惠慶宮尊號單子親受入侍時,行都承旨沈煥之,行左承旨洪義榮,右承旨李晩秀,左副承旨李相璜,右副承旨蔡弘遠,同副承旨南公轍,記事官鄭文始,假注書曺錫中,記注官承膺祚,記事官吳泰曾,以次侍立。上具遠遊冠·絳紗袍,乘輿出交泰門·永淸門,御小次,少頃,御明政殿。宗親·文武百官,俱以朝服行四拜禮訖,奉單子函,以授近侍,近侍傳捧跪進。上奉覽訖,命承史陪詣殿宮,奉入單子函。引儀唱禮畢。乘輿入永淸門·交泰門,還內。諸臣以次退出。
甲寅十二月初十日辰時,上御重熙堂。禮曹判書入侍時,行都承旨沈煥之,假注書柳遠鳴,記注官金良倜,記事官吳泰曾,禮曹判書閔鍾顯,以次進伏訖。上敎鍾顯曰,今日賓啓,若未得請,則當庭請,大臣出令會百官,而賓啓則先爲之意,卿其出傳大臣。庭請則依庚申年例,明政殿爲之。百官待令于弘化門外,分付兵判,擧行節次,預備,可也。鍾顯曰,慶禮時節次,姑未稟定矣。上曰,得請後,以擧條書入,可也。仍命退,諸臣以次退出。
甲寅十二月初十日午時,上御重熙堂。都承旨·禮曹判書入侍時,行都承旨沈煥之,假注書曺錫中,記注官承膺祚,記事官吳泰曾,禮曹判書閔鍾顯,以次進伏訖。上曰,殿宮廟見之禮,果博考禮文而有可據者耶?鍾顯曰,我國列聖朝,無已行之例。中朝則開元禮,只有后妃廟見之禮,而殿宮廟見,則無可傍照者矣。凡禮者,緣情而制者也。今此下敎,實是初有之盛擧,下詢大臣而行之,似好矣。上曰,當有更敎矣。仍命退,諸臣以次退出。
甲寅十二月初十日午時,上御便殿。加上尊號都監都提調·都廳整理堂上·吏曹判書·時原任大臣·禮堂入侍時,行都承旨沈煥之,行左承旨洪義榮,右承旨李晩秀,左副承旨李相璜,右副承旨蔡弘遠,同副承旨南公轍,假注書柳遠鳴,記注官承膺祚,記事官吳泰曾,檢校提學徐有防,檢校直提學徐鼎修·金載瓚,檢校直閣尹行恁,都提調蔡濟恭,戶曹判書沈頤之,吏曹判書李致中,水原府留守趙心泰,都廳權坪·丁若鏞,領議政洪樂性,左議政金履素,判府事金憙,右議政李秉模,禮曹判書閔鍾顯,參判李集斗,參議金履翼,以次進伏訖。樂性等曰,日吉辰良,親上賀箋,誠不勝歡忭,而八域同慶,和氣洋溢,莫非我聖上達孝深受,仰格之致,蓋切鼓舞之誠矣。上曰,今玆得請,欣幸之極,無以形言矣,自多節目講定之事,頃以出擧條文跡頒下,而壬辰年稱慶時,以一都監兼行,今番亦倣其時例,合設都監,稱號則以上號都監爲之。樂性等曰,大殿卽阼二十年稱賀,卽列聖朝已行之禮,而昨年旣承殿宮下敎,明年賀禮,當如例擧行矣。上曰,依昨年批旨擧行,宜矣。濟恭曰,王大妃殿·惠慶宮加上尊號,今日旣已親上,依下敎,與景慕宮追上尊號都監合設,而都監稱號,以上號都監爲之之意,敢此仰達矣。上曰,依爲之。出擧條鍾顯曰,今此稱慶慶名,以大殿卽阼二十年,王大妃殿寶齡望六,景慕宮追上尊號,惠慶宮寶齡周甲,合四慶稱慶爲之乎?上曰,依爲之。出擧條鍾顯曰,今此大殿卽阼二十年,王大妃殿寶齡望六,景慕宮追上尊號,惠慶宮寶齡周甲,稱慶陳賀時,京外進箋之節,當爲磨鍊,而箋文頭辭,則令文任撰出,撥馬行會,何如?上曰,依爲之。出擧條鍾顯曰,今此大殿卽阼二十年,王大妃殿寶齡望六,景慕宮追上尊號,惠慶宮寶齡周甲,上號稱慶陳賀時,大殿·王大妃殿·惠慶宮·中宮殿,京外方物物膳,使之依例封進,何如?上曰,依爲之。出擧條鍾顯曰,今此王大妃殿·惠慶宮加上尊號吉日,以何間推擇乎?上曰,來月內推擇,可也。出擧條鍾顯曰,今此王大妃殿·惠慶宮定號日,尊號單子親受及箋文親上等節,依庚申·丁卯年例,當爲磨鍊,而親受處所,以何處爲之乎?上曰,便殿爲之,可也。出擧條鍾顯曰,箋文親上處所,以何處爲之乎?上曰,明政殿月臺爲之,可也。出擧條鍾顯曰,今此王大妃殿·惠慶宮議號時,時原任大臣命招,館閣堂上·九卿·三司長官·六曹參判以上,令政院稟旨牌招,何如?上曰,依爲之。出擧條鍾顯曰,今此王大妃殿·惠慶宮定號,卽日進箋時,慈殿·慈宮親上箋文頭辭及箋文,百官所進大殿箋文頭辭,當令文任撰進,故敢此仰達矣。上曰,依爲之。出擧條晩秀曰,園幸整理堂上,差出事,命下矣。依陵幸整理使例,令吏曹啓下,何如?上曰,依爲之。旣除差員,郞廳則令該堂出擧條啓下,可也。出擧條頤之曰,整理諸堂,今方會同,而郞廳不可不先爲差出,顯隆園令具膺,戶曹正郞鄭東敎,司僕僉正趙鎭奎,刑曹佐郞金龍淳,前典簿洪大榮差下,何如?上曰,依爲之。出擧條頤之曰,郞廳金龍淳,方帶詞訟之任,職務相妨,他司相換,何如?上曰,依爲之。出擧條晩秀曰,王大妃殿·惠慶宮,加上尊號,卽爲議號事,命下矣。館閣堂上·九卿·六曹參判以上·三司長官,命招,何如?上曰,依爲之。出擧條晩秀曰,議號單子親受處所及親上箋處所,以何處爲之乎?上曰,親受處所,便殿爲之,親上箋處所,明政殿月臺爲之,可也。出擧條頤之曰,本司都廳李鴻運,本任御營別將,今已瓜滿,明年舟橋之任,不可付之生手,今姑仍任,何如?上曰,依爲之。出擧條上曰,親上箋時,別雲寶劍,以景慕宮擧動時,雲寶劍仍用。出榻敎上曰,挾輦軍,金虎門入直軍八十名爲之。出榻敎上曰,明年園幸時,經費無煩於各司,皆從整理廳,需供凡節,務從精約,而在予千載一時莫大之慶也,必先留意措備,然後可以稱用。卿等出坐公廨,與水原留守,爛商,可也。上曰,都監往來,以何日爲始耶?濟恭曰,雖明日,將欲往赴矣。頤之曰,都監擧行諸節,皆已預備,涓吉後往來,亦似好矣。上曰,待啓下往來,可也。上曰,明年,領相司馬回榜之年也。事甚稀貴,爲卿欣喜。樂性曰,臣幸沾壽考之化,復回登庠之年,而獲覩朝家吉慶之無疆歡祝之餘,尤切與榮之忱矣。仍命退,諸臣以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
李晩秀啓曰,來十六日日次,儒生殿講日次矣,敢稟。傳曰,爲之。
臣煥之,以尙衣院內資寺褒貶,進去下直之意,敢啓。傳曰,知道。
傳于李相璜曰,右副承旨入侍。
傳于李相璜曰,左副承旨入侍。
傳于李相璜曰,慰諭使留待。
傳于李相璜曰,慰諭使入侍。
兵曹口傳政事,副司果鄭華淳·洪大榮。
李祉永,以宗簿寺提調意啓曰,璿源譜略,修整事,命下矣。國朝御牒書寫官一員,校正官一員,宗臣中差出,本寺郞廳及別工作監役官一員,使之逐日仕進,纂修監董,而差祭及凡公會,依例安徐,出草校讎編次之際,本寺忠義衛一人,勢難獨當,加出忠義衛一人,付軍職冠帶常仕,與本寺忠義衛同爲擧行,何如?傳曰,允。
李祉永,以兵曹言啓曰,五衛將元永麟,身病猝重,時月之內,勢難供職,呈狀乞遞。宿衛輪番之任,不可久曠,改差,何如?傳曰,允。
李祉永,以都摠府言啓曰,今日入直內三廳武兼·禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
沈煥之,以上號都監都提調意啓曰,本都監郞廳鄭東敎,疊差整理郞廳,職務相妨,勢難兼察,鄭東敎整理郞廳,今姑減下,何如?傳曰,允。
李晩秀,以整理堂上意啓曰,本所所用印信一顆,依他都監例,取用之意,分付禮曹,何如?傳曰,允。
李祉永,以司僕寺一二提調意啓曰,本寺僉正趙鎭奎,昨因整理堂上所奏,差下整理郞廳矣。明年園幸時,駕轎馬,當爲預先調習,而其責專在於僉正,職務相妨,有難兼行,趙鎭奎整理郞廳之任,今姑減下,何如?傳曰,允。
李晩秀,以整理堂上意啓曰,本所郞廳鄭東敎·趙鎭奎減下,代前牧鄭華淳,副司果事李潞秀差下,使之察任,而郞廳中時〈無〉職名人,令該曹口傳付軍職,何如?傳曰,允。
李晩秀,以整理堂上意啓曰,本所草記入呈及聽傳敎時,依都監例,以入直武兼權差假郞廳,使之擧行,何如?傳曰,允。
行大司憲趙宗鉉啓曰,臣於見職,自來情地,斷無一分冒膺之望,而意外除旨,特降於賓廳議號之時,邦慶無前,親上有命,臣於是他不暇顧,顚倒趨承,獲參盛儀,粗伸歎忭之忱,而第念臣向叨是職,不善周旋,相箚諫啓,語意深峻,其所糾劾,有非尋常箴規之比,至今追思,尙切惶愧。揆以廉防,不可放倒,從此臺端,已成鐵限,而前都憲臣具㢞,以此引嫌,得蒙恩遞。今臣所叨,同一情勢,一遞一否,實關四維,豈可以副急一出,因仍冒據乎?請命遞斥臣職。答曰,依啓。
禁府啓目,咸平前縣監韓興裕原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?啓依允。又啓目,典祀官副司果李運行矣,祭物封進,自有定期,而身爲典祀官,趁不待令,雖緣生疎,罪難容貸。以此照律,罪杖一百收贖,告身盡行追奪,私罪奉敎依允爲稱,功減一等爲良如敎。
甲寅十二月十一日辰時,上御重熙堂。右副承旨入侍時,右副承旨蔡弘遠,假注書柳遠鳴,記注官承膺祚,記事官吳泰曾,以次進伏訖。上命弘遠書公事判付。仍命退,承史以次退出。
甲寅十二月十一日申時,上御重熙堂。左副承旨·慰諭使入侍時,左副承旨李相璜,假注書曺錫中,記注官承膺祚,記事官吳泰曾,慰諭使徐榮輔,以次進伏訖。上曰,年事所見,比所聞,何如?榮輔曰,初秋則不無遑急之狀,抄戶停退之綸旨,諸般蠲惠之特恩,旣下於道啓分等之前,故民皆安堵奠接,而道伯邑宰,亦皆仰體德意,誠心賙恤矣。上曰,耽羅運穀,亦得無事到泊,爲民事誠萬萬多幸矣。仍命退,諸臣以次退出。
上在昌德宮。停常參·經筵。
藥房提調徐有防,副提調沈煥之啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,落房口傳問安。答曰,知道。
李相璜啓曰,大司憲未差,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
傳于沈煥之曰,都承旨入侍。
傳于蔡弘遠曰,右副承旨入侍。
以慶尙道慰諭使李益運狀啓,巨濟府使沈鏔爲先罷黜,其罪狀令攸司稟處事,傳于李相璜曰,狀辭雖如此,有大臣筵奏,待畢捧糴,拿來嚴處。
兵曹口傳政事,副司果尹悌東。
沈煥之,以司饔院監膳提調意啓曰,漁夫·貢人等呼訴內,今年節序差晩,所供白魚,比前稀貴,連續進上,僅僅封進矣,今則無所餘儲,又因江水流澌,多處設網,終未捉得,今日進上,不得封進云,而莫重御供,如是闕封,萬萬驚駭,當該貢人,令攸司科治,臣亦惶恐待罪之意,敢啓。傳曰,此草記還給。事勢似然,待氷堅封進事,分付,可也。
李祉永,以禁衛營言啓曰,前校理尹悌東,本營軍色從事官啓下,而時無職名,令該曹口傳付軍職,冠帶常仕,何如?傳曰,允。
李相璜,以賑恤廳言啓曰,西部米廛下契任掌金龍甲,今月初十日,本洞路傍得一歲遺棄女兒,同里居良女李召史,欲爲收養,太平館契任掌朴順奉,今月初十日,本洞路傍,得一歲遺棄女兒,同里居良女申召史,欲爲收養,中部漢原東邊契任掌鄭五金,今月初十日,本洞路傍,得三歲遺棄女兒,同里居良女金召史,欲爲收養,貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
甲寅十二月十二日辰時,上御重熙堂。右副承旨入侍時,右副承旨蔡弘遠,假注書柳遠鳴,記注官金良倜,記事官吳泰曾,以次進伏訖。上敎弘遠曰,向有抄錄以入之敎矣,果有所錄耶?弘遠曰,略有錄出者矣。上曰,嫌避者幾人?弘遠曰,甲辰年復賊疏下諸人,皆當避之矣。上曰,此外又有之乎?弘遠曰鄭昌順·吳泰賢等矣。上曰,昌順,何時事耶?弘遠曰,壬子年疏語,慘毒矣。上曰,泰賢,有何事也?弘遠曰,庚子年時偉陳啓後,李疏出時,有所陳疏矣。上曰,時偉之啓,最是初頭機括,而其時禍色大矣。於此等處闊狹,然後方可議到於他人,而與李相璜不相見則過矣。其疏卽未徹也。其時以承史聯疏之故,渠亦不能獨免,雖有聯名之擧,而本情則不然,且疏旣未徹,似不可引以爲相嫌矣。弘遠曰,臣父與李得一,素所相親矣。曾爲箕伯時,得一以定州牧使,作故歸櫬時,臣父作文致奠,雖謂之有世誼可也,而今無可論。近聞相璜,以爲非渠之本情云,而以此意送言于臣矣。上曰,然則似有闊狹矣。蓋李得一之所秉,與領府事之秉執無異,故以念舊之意,毋及於相璜矣。與李晩秀相見耶?弘遠曰,然矣。臣父與故相李福源,平時不無情好矣。中間雖有事端,畢竟歡若平昔,不必用嫌,故與晩秀相見矣。上曰,甲辰疏事,商量然後可以區別,而予則曰,甲辰疏大關嶺矣。凡嫌路,雖不可太廣,而若匿怨忘讎,杯酒團欒,則此豈人理乎?今於爲親之事,有所闊狹,則世代寢遠,安知其先之有嫌怨耶?聖人以明於人倫,察於庶物爲訓,正指此等處也。自上,若勸闊狹,亦有所以敎之之嫌,果難指的下敎,而若値領府事從容入侍之時,則當有此事之言及抄錄外,下此一等之人,似有區別之道矣。大抵大臣子弟,異於他人,立朝處身,尤當謹愼,思所以從緖業之道,須用加勉,可也。命退,承史以次退出。
上在昌德宮。停常參·經筵。
大殿·王大妃殿·惠慶宮·元子宮,內閣·政院·玉堂口傳問安。答曰,知道。
中宮殿,內閣·政院·玉堂·朝廷·二品以上·六曹堂上單子問安。答曰,知道。
李晩秀啓曰,明日常參·經筵,取稟。傳曰,停。
李相璜啓曰,大司憲未差,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
李祉永啓曰,來十六日,日次儒生殿講爲之事,命下矣。處所,以何處爲之乎?敢稟。傳曰,便殿爲之。
傳于李祉永曰,再明日次對,殿最開拆相値,進定於今日,使之來會。
李祉永啓,今日次對,兩司當爲進參,呈告人員,竝卽牌招,何如?傳曰,允。
傳于李祉永曰,前備堂金載瓚,還差。
傳于李祉永曰,大臣·備局堂〈上〉引見。
曺錫中奉命,代以吳泰曾爲假注書。
傳于李晩秀曰,整理堂上入侍。
有政。吏批,判書李致中進,參判黃昇源,參議韓晩裕,行都承旨沈煥之進。以李時秀爲大司憲,李羽逵爲獻納,丁若鏞爲副校理,金熙朝·韓光植爲副修撰,兪漢謨爲兵曹參知,鄭魯榮·李東宇爲吏曹正郞,吳錫齡爲承文判校,盧稱爲漢城判官,沈奎魯·李燾爲直講,朴光允爲愍懷墓守衛官,校書提調單沈煥之,兼春秋單白慶楷。
兵批,判書具庠進,參判·參議·參知未差,同副承旨李祉永進。以尹衡東·林懋遠爲五衛將,柳晦源·鄭聖鵠爲忠翊將,李馨秀爲訓鍊正,李商采爲訓鍊副正,李貞坤爲宣傳官,金世徵·羅天機·李輔國·劉景德·李敏伯·李義佐·朴壽萬·鄭斗衡·康壽泓·李義瑞·金沆·李暹·尹思泓·張道福·鄭思甲·成道潤·鄭再亨·丁維愼·李春芳·李懋·李信圭·趙尙通·金宗澤·申會河爲同知,僉知單徐英輔,訓鍊主簿單李石求,護軍李海愚·李壽鵬·李東善·李周鳳·鄭湋·李鉉重·柳殷鉉·柳雲羽·朴瑞源·張錫胤·李日運·申大龜·李尙友·李益恢,司直趙宗鉉·具㢞·李鼎揆·南公徹·朴宗甲·朴宗來·徐有聞·鄭履綏·李景溟·曺喜有·李尙寯·洪樂敏·具文行,行司果李遇濟·安廷善·李東宇·李東冕·李重蓮·權晙·崔熽·李義山·崔道興·朴成運。
以全羅兵使朴基豐狀啓,馬島等鎭松子分定首實狀聞事,傳于李祉永曰,前此提飭何如,而爲弊如許,今則播植旣完,令廟堂依筵敎行會諸道,俾各知悉,勿爲責出於小民。
李祉永啓曰,今日禮曹判書閔鍾顯,擧條批旨中,四字落漏書入,以至啓下。奏御文字,何等重大,而有此不審之失,原擧條,付標以入,而臣之矇然捧入,萬萬惶悚。當該注書,所當重勘,而本院請推之外無他可施之罰,何以爲之?敢稟。傳曰,更觀前頭嚴處,今番則姑爲分揀。
李晩秀,以宗簿寺提調意啓曰,璿源譜略,今方修整矣。當宁御眞辛亥摹本,奉安處所,依例添錄,而譜略五處奉安件,以全秩印出乎?敢啓。傳曰,御眞分奉處所,問于內閣書之,五處奉安件,添張,可也。
李晩秀,以禮曹言啓曰,王大妃殿加上尊號,景慕宮追上尊號,惠慶宮加上尊號吉日,來月內擇入事,命下矣。卽令日官池日賓推擇,則王大妃殿加上尊號冊寶吉日,來乙卯正月十六日辰時·十八日卯時·二十八日辰時俱吉,景慕宮追上尊號冊印吉日,同月十七日卯時·二十日卯時·二十九日卯時俱吉,惠慶宮加上尊號冊印吉日,同月十七日午時·二十日午時·二十九日午時俱吉云,以何日時擧行乎?敢稟。傳曰,十六日,慈殿上冊寶禮畢,奉冊印詣景慕宮,十七日曉頭,先上冊寶,仍行大享,而行禮前冊印,例留幄次,至祭前留俟於神門之外,竝依壬辰等各年例擧行,十七日朝還宮後,上慈宮冊印,次行合五慶稱慶陳賀,以此知悉擧行,可也。
李祉永,以上號都監都提調意啓曰,本都監監造官義禁府都事權太應,東部都事金相穆,本職繁劇,勢難兼察,令該曹,閑司相換,何如?傳曰,允。
李祉永,以上號都監都提調意啓曰,本都監各房,旣已始役,監造官一員,依前例,輪回直宿之意,敢啓。傳曰,知道。
李祉永,以整理堂上意啓曰,來春園幸時,各樣需用,不煩經費,有所拮据,留置惠廳者錢爲十萬兩矣。自本所,隨所入取用之意,敢啓。傳曰,知道。
李祉永,以兵曹言啓曰,今聞大臣言,領去備郞回還云,而赦典不遠,備郞李檍,決棍充軍參酌,尹範益充軍,分揀事,命下矣。依傳敎,京畿衿川縣充軍罪人尹範益,分揀放送事,該道道臣處,行移之意,敢啓。傳曰,知道。
甲寅十二月十三日辰時,上御誠正閣。大臣·備局堂上引見入侍時,行左承旨洪義榮,右承旨李晩秀,同副承旨李祉永,假注書柳遠鳴,事變假注書柳台佐,記注官金良倜,記事官吳泰曾,左議政金履素,右議政李秉模,行副司直鄭昌順,左參贊洪秀輔,延豐君李,兵曹判書具庠,吏曹判書李致中,禮曹判書閔鍾顯,行副司直李秉鼎·李得臣·李敬懋,工曹判書徐鼎修,刑曹判書李在學,行副司直金載瓚,漢城判尹李時秀,水原府留守趙心泰,行副司直徐有大·申大顯·李漢豐,行都承旨沈煥之,行副司直徐有臣,刑曹參判趙鎭寬,開城府留守李冕膺,校理朴吉源,以次進伏訖。履素曰,日寒頗劇,聖體,若何?上曰,一樣矣。履素曰,王大妃殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,再明日殿最開坼相値,而今日卿等旣入來,故次對進定矣。上曰,左承旨·右承旨入侍。出榻敎上曰,戶判已往整理所耶?履素曰,聞已進去矣。上曰,整理所之分定郞廳者,欲除各邑差員分定之弊而已。擧行之際,雖一毫些少之物,或有私自辦備,則當嚴處之意,昨有下敎。郞廳金龍淳,卽卿之至親,先從卿家人,宜加嚴飭,而若犯科,則此亦關國體,卿須以此意另飭,可也。履素曰,今此下敎,實出於節約之聖意,臣等敢不奉行耶?履素曰,頃因河陽幼學張大用上言,判付,本縣居梁泰和,爲民捐財之狀,査實報來後,草記之意,行會本道矣。卽見慶尙監司趙鎭宅所報,則以爲梁泰和之民還防納,公廨修補,果爲的實,而前後捐財之數,至於二千四百兩之多,已極嘉尙,今當歉歲,又納租四百石,添補賑資,尤可見出義氣濟貧窮之誠爲辭矣。梁泰和之前後捐財,固爲可尙,而至於今年,納租四百石,旣非勸分,專出義氣,此等之類,不可無別般褒賞,以爲激勸之道,令該曹依補賑例,稟處,何如?上曰,依爲之。出擧條履素曰,取見慰諭使李益運謄報,則巨濟府使沈鏔,漁稅橫斂,至於千餘金之多。均廳事目,本自至嚴,近來軫念海弊之飭敎恩言,前後何如,而身爲守令,有此不法,固極可駭。雖以道臣言之,該府使之犯法,若是狼藉,而不卽按察,以致現發於慰諭之行,不飭之失,在所難免。慶尙監司趙鎭寬,從重推考,何如?上曰,依爲之。出擧條履素曰,近來諸道繡啓中,民瘼之可以稟處者,雖已稟處,其所矯救之道,專付道臣,若不另加釐正,因循置之,則民瘼必將依舊,繡行易歸無實。申飭各該道,釐正後,可以狀聞者狀聞,可以報本司者報本司,其中事實之或有差爽者及外面則雖似爲弊,裏面之不可輕議者,亦必具意見報來,俾無一番行會,便作故紙之弊,何如?上曰,依爲之。出擧條秉模曰,因巨濟府使沈鏔橫斂事,左相纔請論責道臣,而雖以柒谷等三邑事言之,他邑則猶可諉之以未及覺察,而至於柒谷,乃是營門咫天之地,公廨修補之無實,尤非難知之事,而致有慰諭使之摘發,此亦不可無警,該道臣推考,何如?上曰,依爲之。出擧條上曰,再昨聞湖南慰諭使之所奏,湖南民情,初則萬萬遑急矣,今幾免塡壑之憂云,卿等亦果詳聞否?秉模曰,當初所聞,不無騷動之太過,而今則賴以安堵云,誠可幸也。上曰,六曹褒貶,果已了當耶?致中曰,吏曹貶坐,昨已爲之,而他司示當次第磨勘矣。庠曰,嶺南遠射人入於取才者,合爲二人,而二人今方上京,一人旣來旋歸,姑未合試矣。上曰,二人之旅食留滯,亦爲可悶,先試兩人,觀其身言,較其才藝,問其地閥,以草記,稟處,而一人則上來後,卽爲試才,可也。鍾顯曰,今此王大妃殿上冊寶,惠慶宮上冊印,當以親上磨鍊乎?上曰,依爲之。出擧條鍾顯曰,慈宮寶齡周甲,稱慶陳賀及加上尊號,稱慶陳賀,恐不可不分日竝行,故臣亦曾有仰請,而當此盛典將擧,擧國蹈舞之會,事當更爲稟定,故敢此仰達矣。上曰,合四慶稱慶陳賀,添入慶名,同日設行,此乃仰體慈心,不欲分日爲之,以此知悉擧行,可也。出擧條鍾顯曰,慈宮稱慶陳賀,旣有添入慶名,同日設行之命矣。今番慶名,當以殿下卽阼二十年,慈殿寶齡望六加上尊號,景慕宮追上尊號,慈宮寶齡周甲,慈宮加上尊號,合五慶稱號乎?上曰,依爲之。慶名,以合五慶稱號,可也。出擧條鍾顯曰,今此慈殿上冊寶,慈宮上冊印,內殿行禮時,用樂·依例以瞽師女伶擧行乎?上曰,慈心謙挹,不欲張大,今番上號時,瞽師·女伶,除之,可也,出擧條鍾顯曰,今此慈殿上冊寶,慈宮上冊印,當遵已例,以外殿親上內庭行禮磨鍊,而自上,當有進箋致詞表裏之節矣。依庚申·丁卯年例,當爲自內親上乎?上曰,依爲之。出擧條鍾顯曰,慈殿·慈宮·中宮殿,百官所進箋文致詞表裏,竝於大殿陳賀日行禮,已有前例,今亦依此擧行乎?上曰,依爲之。出擧條鍾顯曰,今此殿下卽阼二十年,慈殿寶齡望六加上尊號,景慕宮追上尊號,慈宮寶齡周甲,慈宮加上尊號,合五慶稱慶陳賀時,告由祭當爲磨鍊,而宗廟·景慕宮告由,則來正月望祭兼行,永寧殿·社稷告由祭,則同日一體設行,而獻官,依例以一品磨鍊乎?上曰,依爲之。出擧條鍾顯曰,慈殿上冊寶,景慕宮上冊印,慈宮上冊印習儀,初二三度,當爲依例擇日擧行乎?上曰,依近例,外習儀一次,內習儀一次爲之,可也。出擧條鍾顯曰,今此慈宮寶齡周甲,慈宮加上尊號,稱慶陳賀時,京外進箋及百官進致詞箋文表裏之節,旣已各爲磨鍊,則京外方物物膳,亦當各爲磨鍊,故敢此仰達矣。上曰,只於當宮封進,而其中設賑諸道之封進,有非仰體慈心之道,自京廳,依湖西物膳例,封進,可也。出擧條鍾顯曰,慶科擇日,陳賀後當擇入乎?上曰,庭試之初試有無,姑未的定矣。履素曰,庭試之設初試,似勝於不設初試,故今春慶科,亦設初試矣。鍾顯曰,初·會試日子,其間不遠,則亦甚便好矣。上曰,慶科大庭試,以有初試設行。出榻敎上曰,漂人果已領付,而備郞回還耶?秉模曰,聞已領付還來矣。上曰,備郞處分,値此慶賀之時,合有蕩滌之道,罪名分揀,只出訓鍊正之代,可也。上曰,今聞大臣言,領去備郞回還云,而赦典不遠,備郞李檍,決棍充軍參酌,尹範益,充軍分揀。出榻敎上曰,政官牌招開政。出榻敎上曰,申大謙,完葬後下去耶?問于摠戎使,可也。大顯曰,權厝於衿川地矣。上曰,何不完葬乎?大顯曰,事涉惶悚,姑爲權葬矣。上曰,今日適値內殿誕日,雖欲放釋金持默,而大謙蒙宥之前,姑難放還矣。命晩秀書傳敎曰,今因言端聞之,申大謙,雖云發配,殊非給由之意,更爲給暇,以示信令之本意事,分付道臣。仍命退,諸臣以次退出。
甲寅十二月十三日辰時,上御便殿。右承旨與整理堂上入侍時,右承旨李晩秀,假注書吳泰曾,記注官金良倜·承膺祚,戶曹判書沈頤之,司僕提調徐有防,水原留守趙心泰,以次進伏訖。上曰,整理所擧行,今已就緖乎?頤之曰,凡所措辦者,皆先備待,故似無工役之張大矣。上曰,整理所之分定堂郞,蓋不欲一毫煩民邑之弊也。禮簡而義重,事約而費省,水原留守,亦知此意,宜所措劃,先爲量度,務從精簡也。有防曰,內殿輦輿軍服色,以黃衣草笠而磨鍊,濟用監所支用者,今亦依例爲之乎?上曰,前下留在者,可用則仍之,其所不足而當爲新備者,整理所劃下。凡所橋梁之費用,賞格之應下者,亦皆於整理所支出之地,可也。上曰,今日抄啓文臣之問安也,只憑閣吏之言,卽皆退去云,此後則成班於閣臣之後,待司卷之承批出傳,然後撤班,可也。頤之曰,時御所內,各司雨漏處,每於四季朔,看審修改,而時値隆冬,待明春擧行,何如?上曰,依爲之。命退,諸臣以次退出。
上在昌德宮。停常參·經筵。
李祉永,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李晩秀啓曰,明日乃是小寒,自明日日暖間,視事頉稟之意,敢啓。傳曰,知道。
傳于李祉永曰,禮房承旨,馳詣宗廟·景慕宮,奉審摘奸以來。
傳于洪義榮曰,都承旨許遞,前望單子入之,待下批牌招察任。
承旨前望單子入之,趙尙鎭落點。
傳于李祉永曰,承旨房仍,左承旨爲吏房,右承旨爲軍士房。
兵曹口傳政事,行副司直沈煥之。
趙尙鎭啓曰,本院今秋冬等褒貶,當爲磨勘,而注書鄭文始,奉命出去,不得磨勘之意,敢啓。傳曰,知道。
李相璜啓曰,合辭許久闕啓,事甚未安,傳旨未下外,未肅拜兩司諸臺,竝卽牌招,何如?傳曰,允。
以執義魚錫齡,掌令李聖輪·洪受浩,持平閔師宣·李元八,司諫李顯道,正言鄭㝡成·申絢牌不進罷職傳旨,傳于李相璜曰,只推。
傳于趙尙鎭曰,都承旨入侍。
傳于李相璜曰,近因專意於莫重事,獄訟之事關一律,多有濡滯,七月悶早時審理,亦或有未及覆奏處云,京外獄案,無論已回啓未回啓,刑曹判堂,入侍時持入,以爲判下之地。丁哥殺獄回啓,雖未停當,與按覈使入侍,稟處事,分付。
李相璜啓曰,刑曹判書李在學,持諸道殺獄文案已回啓未回啓,按覈使徐榮轉,持全州按覈文案,依下敎來待矣。傳曰,入侍。
以濟州防禦使李禹鉉狀啓,薦新唐金橘,數旣不準,品亦劣小,惶恐待罪事,傳于李祉永曰,勿待罪事,回諭。
趙尙鎭,以吏曹言啓曰,成均館學正文鳳岐,受由過限未上來,依例罷職,何如?傳曰,允。
李祉永,以禮曹言啓曰,卽伏見濟州牧使李禹鉉貢果薦新狀啓,則去十月令宗廟·景慕宮薦新柑子·唐金橘,依例封進,而至於唐金橘,則不足之數,爲一百八十九箇,自禮曹稟旨封進云矣。在前如此之時,多有減數薦進之規,今亦依前例,推移當日薦進,何如?傳曰,允。
李相璜,以兵曹言啓曰,卽接全羅監司李書九移文,則谷城老人李東一,官敎下來矣,東一雖年過八十,該邑抄報時,流離見漏,前後妻俱沒,而其子弘直之敢稱偕老,誣罔上言,所爲痛惡,其罪狀照法嚴處計料,僉知敎旨,還封上送云矣。李東一年過八十,則係是應資之人,令該曹通政下批,該道上送僉知敎旨,令政院爻周,其子弘直誣罔上言之罪,依道臣論移,照法嚴處,何如?傳曰,允。
李相璜,以義禁府言啓曰,刑曹啓辭內,田佐顯,令該府拿問處之事,允下矣。田佐顯,時在忠淸道結城地云,依例發遣府羅將,拿來,何如?傳曰,待侍命拿處。
行大司憲李時秀,獻納李羽逵,校理朴吉源,修撰洪秀晩·金近淳,副修撰金熙朝啓曰,請黜置罪人鄭致達妻,亟令王府,快正典刑。條辭現上請物故罪人德相,亟施孥籍之典。條辭現上請向日合辭兩啓之已傳而未徹者,亟命捧入,仍賜允兪,俾王章伸而三字刀割焉。條辭現上答三司曰,不允。
行大司憲李時秀,獻納李羽逵啓曰,請遲晩後物故罪人啓能,亟施孥籍,趾賊等凶種,快施邦刑,養遂·獻遂,設鞫得情。條辭現上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。條辭現上請物故罪〈人〉國榮,亟施孥籍之典。條辭現上請梟示罪人明謙,正刑罪人以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,快正王法。條辭現上請柳星漢,亟令王府設鞫嚴問,期於得情,快正邦刑。條辭現上請承款後物故罪人九宗,亟施孥籍。條辭現上答兩司曰,不允。
獻納李羽逵啓曰,請金甲島爲奴罪人克觀,古今島爲奴罪人克恭,更令王府嚴鞫得情,快正王法。條辭現上請逆賊尙魯,亟施孥戮之典。條辭現上請亟寢秋曹罪人柳師文放釋之命,仍令王府設鞫嚴問,快正典刑。條辭現上答院曰,不允。
禁府照目,咸平前縣監韓興裕矣,定配罪人之防守,法意甚重,而初旣不能嚴束,以致逃失,終又不勤譏詗,過期未捕,事極可駭,以此照律罪,杖一百收贖,告身盡行追奪,私罪,奉敎依允爲旀,功減一等爲良如敎。
刑曹啓目粘連,高城郡張宗甲獄事段,初覆檢狀,旣多疎忽,檢官亦推考爲白乎旀,金城縣李昌必段,連爲同推,其假作自溺情節,嚴訊所服之意,分付道臣,何如?判付啓,高城張宗甲段,脊背痕損,旣過三尺,則卿等之起疑於或非足踢者,亦似然矣。依回啓更査後,稟處。檢官請推事,依施爲旀,金城李昌必段,厥女果有不恭於婦道之罪,則爲厥女之夫者,乘憤毒打,不是異事。但下手太猛,以致戕殺,而假作溺水之狀,究厥情狀,雖極痛惡,律無當償之證,情有可原之端,分付道臣,各別嚴刑,考律勘放爲良如敎。又啓目粘連,果川李忠謙所犯,勒歸償命之科,則恐非審克之意,合有傅輕之道是白乎矣,獄體至重,臣曹不敢擅便,上裁,何如?判付啓,道狀·曹啓,皆傅生科,可謂僉議詢同。果川囚李忠謙段,令道臣減死刑配事,分付爲良如敎。又啓目粘連云云。全州府殺獄罪人金官孫段,各別嚴刑,期速取服爲旀,興陽縣殺獄罪人吳丁用,更加嚴訊,期於輸款爲,和順縣殺獄罪人徐昌命,連爲嚴訊,期於取服,何如?判付啓,全州金官孫,興陽吳丁用之向死者,杵打石打,至於致命,依回啓更加嚴刑,期於得情事,分付。和順徐昌命,用意至兇,下手尤毒,而看證獨不分明,此一款,令道臣出意見盤覈,如有疑段,卽爲論理狀聞事,分付爲良如敎。又啓目粘連云云。殺獄罪人金召史,更加嚴刑,期於取服爲旀,今以獄案觀之,諸招皆言築搗,至於打之一事,初無所及,而檢狀則以被打懸錄,實因何等審愼,而如是疎忽,宜有警飭,當該初覆三檢官,竝推考,何如?判付啓,依允爲㢱,勿論傷處之如何,不病之人,豈有公然殞命之理,則朴女之死,非金女之所爲乎?設使金女之搗築不緊,立證之崔女在焉,則歸一之前,遽議傅生,有乖審克之意,分付道臣,更査狀聞爲良如敎。又啓目粘連丁大鵬段,各別嚴刑,遲晩取招,李召史段,更加嚴訊,鉤覈取服,丁五甲段,照法勘處,干犯諸人,分輕重勘律,道臣酌決,雖由於其子之替當,而揆以獄體,未免不審,推考,何如?判付啓,按覈之案,則別無疑端,丁大鵬與李女之罪,可謂一而二,大鵬之以死者五寸叔,必欲戕殺而後已者,殆甚於李女之以三寸叔母,出此兇計,大抵丁女無可殺之罪,而大鵬·李女,唱和下手,其爲殘忍慘毒,罕見於他獄者,用法償命,以慰死者之冤,斷不可已。爲先嚴飭道臣,親執訊推,捧結案以聞事,分付爲旀,五甲段,隨往之男女,無非五甲,則共坐死律,有難被此,不可以五甲之所犯稍重,獨置之死兺除良,渠無同力助虐之跡,而其所隨往,亦由於事勢之不得不然,合有一分寬恕之道,令道臣,與五甲同謀或同往之男女,分輕重各別嚴刑。酌決道伯推考事,依施爲良如敎。
甲寅十二月十四日辰時,上御重熙堂。都承旨入侍時,行都承旨沈煥之,假注書吳泰曾,記注官金良倜·承膺祚,以次進伏訖。上曰,儒生殿講試官望筒,卽爲擬入。賤臣承命出傳。上命讀公事,書判付訖。命退,承史以次退出。
甲寅十二月十四日未時,上御誠正閣。右承旨·推考房承旨入侍時,右承旨李晩秀,左副承旨李相璜,假注書吳泰曾,記注官金良倜·承膺祚,以次進伏訖。上曰,刑判及全州按覈使,持回啓正本入侍。賤臣承命出,與刑曹判書李在學,按覈使徐榮輔,偕入進伏。上命讀諸道殺獄文案,書判付訖。仍命退,諸臣以次退出。
上在昌德宮。停常參·經筵。
李相璜啓曰,大司憲李時秀,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
傳于李晩秀曰,吏兵房承旨,持殿最入侍。
洪義榮,以議政府三公意啓曰,今甲寅年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
洪義榮,以敦寧府言啓曰,府·郞廳等矣今秋冬等褒貶等第,當爲磨勘,而首堂上在外·未肅拜,限內不得爲之之意,敢啓。傳曰,知道。
李晩秀,以中樞府言啓曰,今秋冬等褒貶,當爲等第,而領中樞府事臣蔡濟恭,上號都監都提調始役相値,限內不得磨勘之意,敢啓。傳曰,知道。
洪義榮,以儀賓府言啓曰,本府郞廳矣今秋冬等褒貶等第,當爲磨鍊,而都事金龍柱未肅拜,故限內不得磨勘之意,敢啓。傳曰,知道。
洪義榮,以吏曹言啓曰,曹所屬司甕院官員等矣今甲寅年秋冬等褒貶,當爲等第,而因本院都提調有事,不得磨勘之意,敢啓。傳曰,知道。
洪義榮,以戶曹言啓曰,本曹郞廳及所屬各司官員今甲寅秋冬等褒貶,依前例磨鍊以入,而軍資監·司宰監,因都提調·提調有故,不得磨勘,去春夏等褒貶時,軍資監·司宰監,因都提調·提調有故,限內不得磨勘矣。今則其時官員,已爲遷轉,難以考績,依近例,蕩滌,何如?傳曰,允。
洪義榮,以戶曹言啓曰,今甲寅秋冬等所屬各司褒貶啓本中,廣興倉守曺命峻,爲參議臣洪義恒妻三寸叔相避,故判書臣沈頤之,參判臣曺允亨,同爲磨勘以入之意,敢啓。傳曰,知道。
洪義榮,以禮曹言啓曰,各陵殿園墓·本曹郞廳·典性署·東西氷庫·掌樂院·四學童蒙敎官·通禮院·禮賓寺·東西活人署·典醫監·惠民署·圖畫署官員等,今甲寅年秋冬等褒貶,等第以入,而宗廟署·社稷署·景慕宮·弘文館·藝文館·春秋館·成均館·承文院·奉常寺·內醫院·司譯院·觀象監·東南關王廟官員等褒貶,各其司領事·都提調及堂上有故,不得一體磨勘之意,敢啓。傳曰,知道。
洪義榮,以禮曹言啓曰,今此本曹秋冬等褒貶時,宗廟署令柳謐,不爲參謁,事體未安,以本署褒貶之不爲,雖不得等第,不可仍置,令吏曹中考施行,何如?傳曰,允。
洪義榮,以禮曹言啓曰,今此所屬各司官員等褒貶時,翼陵參奉金履禮,與判書臣閔鍾顯,有應避之嫌,不得同議磨勘,別啓本以入之意,敢啓。傳曰,知道。
洪義榮,以兵曹言啓曰,本曹今甲寅年秋冬等褒貶啓本中,刀擦八處之意,敢啓。傳曰,知道。
洪義榮,以兵曹言啓曰,本曹今甲寅年秋冬等褒貶,等第磨鍊以入,而曹所屬司僕寺·軍器寺·訓鍊院官員等矣褒貶,因各其提調及堂上有故,不得一體磨勘之意,敢啓。傳曰,知道。
李祉永,以兵曹言啓曰,五衛將尹衡東·林懋遠,忠翊衛將柳晦源·鄭聖鵠,俱以在外,上來無期,竝改差,何如?傳曰,允。
洪義榮,以工曹言啓曰,本曹郞廳今甲寅年秋冬等褒貶及屬司尙衣院·繕工監·掌苑署·造紙署·瓦署·典涓司官員今甲寅年秋冬等褒貶,合七度磨勘以入之意,敢啓。傳曰,知道。
洪義榮,以耆老所言啓曰,本所堂上,多有身病,今甲寅秋冬等褒貶,限內不得磨勘之意,敢啓。傳曰,知道。
洪義榮,以弘文館大提學意啓曰,今秋冬等本館褒貶,當爲等第磨勘,而以領館事洪樂性身病,限內不得爲之之意,敢啓。傳曰,知道。
洪義榮,以宣惠廳都提調意啓曰,本廳郞廳等今甲寅秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
李晩秀,以壯勇營都提調意啓曰,本營從事官及諸將官今甲寅秋冬等褒貶,當爲登第,而臣樂性,以身病,限內不得磨勘之意,敢啓。傳曰,知道。
李晩秀,以壯勇營言啓曰,本營諸將校·各哨色頭目軍及統首等今甲寅秋冬等勤慢,磨勘以入之意,敢啓。傳曰,知道。
李晩秀,以壯勇營言啓曰,本營將校軍兵今甲寅秋冬等勤慢磨勘啓本中,一處刀擦之意,敢啓。傳曰,知道。
李晩秀,以訓鍊都監都提調意啓曰,本局從事官·禁松參軍·諸將官等今甲寅年秋冬等褒貶,當爲等第,而都提調臣蔡濟恭,以身病,限內不得磨勘之意,敢啓。傳曰,知道。
李晩秀,以禁衛營都提調意啓曰,本營從事官及諸將官今甲寅秋冬等褒貶,當爲等第,而臣樂性有身病,限內不得磨勘之意,敢啓。傳曰,知道。
李晩秀,以御營廳言啓曰,本廳從事官及諸將官今甲寅年秋冬等褒貶,當爲等第,而都提調臣朴宗岳,奉命出疆,限內不得磨勘之意,敢啓。傳曰,知道。
李晩秀,以濬川司都提調意啓曰,本司都廳及郞廳今甲寅年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
副修撰金近淳疏曰,伏以陽德潛昭,天休滋至,殿宮之尊號已定,大庭之賀儀載擧,海籌方添於周甲,聖孝冞光於揚徽,吉慶竝湊,懽忭惟均。仍伏念臣策名朝端,甫踰十朔,而忝跡淸顯之選者,居然半載于玆矣。夫玉署之銜,地太近而職太親,望實隆顯,責任華要,苟非宏才宿儒,莫宜或居。今臣蒙騃空疎,百無肖似,始從學究之輩,粗習功令之體者,不過三數年所,而才又鈍滯,雕繪尋摘之末,猶患拙澁,若乃經傳之工,則所謂性命天人格致事物,茫然都不省識,甚至家居常行之事,亦且有日用而不知。以若人器,以若文學,雖在老大之年,難藉其經歷之久,遽備於薰沐之用。況臣時年纔二十三矣,以是年而居是職者,歷數古今,果有幾人哉?假使有之,又孰有愚闇如臣,而驟升如臣者哉?諭思啓沃,何等地望,而猝然加之於藐然一小兒,則早晩顚沛,理所必至。果然冒入省記之擧,已露其觸處憒憒之狀,而罪著昧例,罰歸有司,至今追思,惶所浹背。秪幸日月之明,靡或遺照,仁覆之量,有敎無類,責勵情導,兩盡其道,任他優游,隨分讀做,每奉恩言,寸心倍激,尤竊自喜,從今以往,更無官守之責,而惟有講製一事,庶或勉力趲硏,少副我天地玉成之私矣。千萬不自意,館銜特授,有隕自天,臣聞命惝怳,若無容措。噫,臣以世祿之裔,早決科名,七尺之軀,非復己有,盡忠所事,無忝爾生,卽臣今日之責,而文字之理會旣少,身心之依據無所,可幸者惟此抄啓之任耳。以君兼師,惟殿下作成之,如父詔子,惟殿下訓迪。丕變豹文,雖不敢自必,粗解魚魯,竊庶幾有恃,寤寐一念,亶在於是,而奈此官職之來,將不免妨奪之歎,業不精學不進,將貽聖念之勤誨。此已萬萬憂懼,而若在私計,實負初心,異時藉手之具,其將於何爲歸,矧伊難冒之狀,如右所陳,蔑識之愧,比前猶然者乎?玆敢吐露心膈,疾聲呼籲。伏願殿下,諒臣情之寔出非詐,念官方之必備惟人,將臣所帶之銜,先行鐫改,仍飭銓衡之臣,勿復照擬,然後許臣長暇,使之杜門靜居,慣誦未讀之書,潛求古人之志,專治講製,得以跂及,或者賴天之靈,得遂其進益之效,而年齒漸長,見識稍開,則臣敢不奉令承敎,趨走執事之末,以效涓埃之報哉?昔宋臣蘇軾之授直史館也,韓琦惜其妙年太驟,要使培養而用之,蘇軾聞之,喜其受人以德。夫以蘇軾之才之學,猶尙如此,顧臣蔑劣,視古人奚啻萬倍不及,而反不能以古人所得於時相者,仰望於父母之前哉?頃於新除之初,已切仰首之忱,而時値慶節,末敢言私,因仍差過,今始畢暴,稽緩是懼,冞增恧蹙。臣無任云云。二字刀割省疏具悉。所請特許,限一兩年,專意做讀。
甲寅十二月十五日辰時,上御春塘臺。吏兵房承旨持殿最入侍時,都承旨趙尙鎭,左承旨洪義榮,右承旨李晩秀,左副承旨李相璜,右副承旨蔡弘遠,假注書吳泰曾·柳遠鳴,記注官金良倜·承膺祚,以次侍立。上曰,褒貶等題,則該房讀奏,可也。義榮·晩秀等,次第跪讀訖。義榮曰,卽見京幾監司徐龍輔今秋冬等褒貶啓本,則守令·察訪,無一人居中居下,殊無嚴明殿最之意,推考警責,何如?上曰,依爲之。出擧條義榮曰,卽見江原監司李勉兢,忠淸監司李亨元,黃海監司李泰永,慶尙監司趙鎭宅,咸鏡監司金華鎭,平安監司金思穆今秋冬等褒貶啓本,則守令·察訪,無一人居下,殊無嚴明殿最之意,推考警責,何如?上曰,依爲之。出擧條晩秀曰,卽見京畿水使許任·忠淸水使柳心源今秋冬等褒貶啓本,則邊將無一人居中·居下,平安監司金思穆,統制使李得濟,南兵使李格,慶尙左水使沈鑏,全羅左水使曺命楫,右水使鄭彦衡褒貶啓本,則邊將無一人居下,殊無嚴明殿最之意,竝推考警責,何如?上曰,依爲之。出擧條晩秀曰,卽見平安兵使申應周今秋冬等褒貶啓本,則從浦萬戶金宗喆題目,宜置下考,而置諸中考,致勤點下,殊無嚴明殿最之意,推考警責,何如?上曰,依爲之。出擧條仍命書判付訖。命退,承史以次退出。
上在昌德宮。停常參·經筵。
李相璜啓白,大司憲李時秀,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
傳于李晩秀曰,侍衛毛具。
有政。吏批,判書李致中進,參判黃昇源進,參議韓晩裕進,右副承旨蔡弘遠進。李鼎揆爲大司憲,尹行直爲副校理,金載瓚爲判尹,崔雲翰爲禮曹正郞,成均博士單申漙,學錄單康就昇,大靜縣監鄭運躋仍任事,承傳,禁府都事權太應,掌苑奉事姜世靖相換,東部都事金相穆,童蒙敎官金仁柱相換。
兵批,判書具庠進,參判柳誼病,參議兪漢寧病,參知閔昌爀入直,同副承旨李祉永進。安春君爲副摠管,崔大德·李寬會爲五衛將,李彦春·鄭㵙爲忠翊將,李元龍爲宣傳官,具壽漢爲平安監營中軍,副司直李時秀·李羲甲,副司果李檍·尹範益,竝單付。
洪義榮啓曰,今十二月二十日,都目政事爲之之意,敢啓。傳曰,知道。
李晩秀,以備邊司言啓曰,頃因京畿御史丁若鏞書啓,漣川前縣監金養直,還穀未捧,虛留査櫛,釐正之意,覆奏行會矣。卽見京畿監司徐龍輔狀本,則以爲昨年還穀反作之數,爲二千一百餘石,而皆是無依至窮之類,新舊還之一時竝督,其勢末由,反作穀之許令停退,旣有金浦已例,上項未捧二千一百石,姑令停退,待明秋準捧事,請令廟堂稟旨分付矣。反作穀之無難請其停退,大關後弊,所當論責勿施,而旣以金浦授例,其在一視之政,不可斑駁,姑爲依狀請許施,使之待明秋準捧,更毋敢仰煩登徹之意,申飭分付,何如?傳曰,允。
洪義榮,以吏曹言啓曰,今日本曹開拆坐起時,考見京外褒貶啓本,則長水縣監宋彙敏,以病或有妨爲目,銀溪察訪崔慶裕,以益勉束下爲目,則竝宜置下考,而置諸中考,博川郡守金宗淳,以益勉剛克爲目,則宜置中考,而置諸上考,殊無嚴明殿最之意。三道道臣,推考警責,長水縣監宋彙敏,銀溪察訪崔慶裕,竝罷黜,博川郡守金宗淳,中考施行,何如?傳曰,允。長水縣監宋彙敏,政雖有妨,病則無妄,此時三南守令,慰諭使狀罷者,亦勿差代,則中考不必罷黜矣。
李祉永,以兵曹言啓曰,今十二月十三日,大臣·備局堂上引見入侍時,左議政金履素所啓,頃因河陽幼學張大用上言判付,本縣居梁泰和,爲民捐財之狀,査實報來後,草記之意,行會本道矣。卽見慶尙監司趙鎭宅所報,則以爲梁泰和之民還防納,公廨修補,果爲的實,而前後捐財之數,至於二千四百兩之多,已極嘉尙,今當歉歲,又納租四百石,添補賑資,尤可見出義氣濟貧窮之誠爲辭矣。梁泰和之前後捐財,固爲可尙,而至於今年納租四百石,旣非勸分,專出義氣,此等之類,不可無別般褒賞,以爲激勸之道,令該曹依補賑例,稟處,何如?上曰,依爲之事,命下矣。取考賑資納穀人論賞事目,則千石以上,當實職除授矣。今此梁泰和之前後捐財民還防納之數,自辦分廨修擧之費,若是夥然,今年納租補賑,又是四百石之多,誠爲嘉尙,如此表異之人,似當拔例論賞,而係是良人,施以賞加之典,以爲激勸之地,而係于恩賞,自下不敢擅便,上裁,何如?傳曰,允。其在勸後之道,宜有別般論賞,空闕衛將,調用,可也。
李祉永,以兵曹言啓曰,拆見諸道褒貶啓本,則平安兵使申應周啓本中,碧團僉使李泓,薄施杖警爲目,則宜置中考,而置諸上考,柔院僉使郭命夏,爲恤迎送爲目,伐登萬戶崔碩良,可不懲前爲目,幕嶺萬戶李孝得,不足責備爲目,江華留守曺允大啓本中,德津萬戶朴枝茂,事或不愼爲目,則竝宜置下考,而置諸中考,殊無嚴明殿最之意。平安兵使申應周,江華留守曺允大,推考警責,碧團僉使李泓,中考施行,柔院僉使郭命夏,伐登萬戶崔碩良,幕嶺萬戶李孝得,德津萬戶朴枝茂,竝下考施行,從浦萬戶金宗喆,宜置下考,而置諸中考,致勤點下,下考施行,何如?傳曰,允。
李祉永,以兵曹言啓曰,助泥萬戶金章垕,慈母山城別將黃翼顯,連二等居中,金甲島萬戶林聖澤,西平萬戶吳光勳,以三年窠邊將,兩次居中,其不職可知,竝依例罷黜,何如?傳曰,允。
李晩秀,以壯勇營言啓曰,來乙卯春等試射時,柳葉箭入格優等人,別單書入之意,敢啓。傳曰,知道。
安春君疏曰,伏以天佑宗祊,百祿鼎臻,猗歟,我聖上,卽阼二紀,慈殿寶齡望六,閟宮至德永垂,慈宮寶齡周甲,載定上號之禮,庸備呼嵩之儀,重离膺休,尺衣舞綵,誕啓我東方億萬年無疆之基,凡有含生血氣之類,莫不蹈舞歡忭,擧切顒祝之至。竊伏念璿源寶牒,至重至大,一字一句,固當十分謹書,至於字行之間,不可少有參差,而臣雖愚昧蔑識,竊有區區微見,玆敢仰陳於崇嚴之下,伏乞特垂睿覽焉。臣盥手而奉閱璿譜,則璿源世系中,嗣字下,宜其間一字,以書王元子,而今乃連書,與目錄書法有異。且於嗣王元子,書下第一行,宜以序次列書,乃於第二行,宜其尊書王元子諱,而今乃換書,與列聖世系書法有違。莫重莫大之世系列書,有此二處違例,揆以事體,似涉未安。伏望亟命該寺,詳細奉玩,卽爲釐正,以重璿牒書法,千萬幸甚。臣無任云云。答曰,省疏具悉。更當看閱下敎矣。
日次儒生殿講時,上齋生應製御考榜。賦二下生員李命熙,年四十二,本德水,居京,父學生益彬,生父學生復彬。二下生員金鎰,年四十八,本延安,居果川,父進士載恪。以上直赴會試。三上生員金師範,年四十二,本善山,居牙山,父生員安基。生員閔致福,年二十九,本驪興,居京,父判書鍾顯。進士金相任,年四十二,本光州,居水原,父判官茂澤。進士金鎭白,年三十七,本善山,居京,父通德郞玉基。以上給一分。三中進士河瑞復,年六十,本晉州,居江陵,父通德郞起龍。生員金處巖,年四十,本安山,居京,父生員養直。進士李㷞,年三十九,本全州,居京,父通德郞殷賓。以上朱書百選一件。三下進士金碩鉉,年四十八,本金海,居京,父學生復祚。進士李光顯,年四十八,本全州,居抱川,父學生元彬。進士趙道宇,年五十九,本楊州,居京,父學生彬。生員姜忠永,年三十四,本晉州,居楊州,父幼學頤慶。進士尹浣,年四十七,本坡平,居京,父通德郞之鐸。生員洪準源,年四十七,本南陽,居積城,父幼學直人。進士李是銑,年五十二,本驪州,居京,父通德郞莊輔。草三下進士成致商,年四十六,本昌寧,居牙山,父學生若天。生員辛景愈,年五十三,本靈山,居京,父學生命相,生父通德郞命聖。以上內下紙一卷。上梁文倍畫草三下生員金命淵,年四十二,本淸風,居京,父前判書鍾正,朱書百選一件。賦次上生員李復性,年四十五,本廣州,居天安,父學生鉉周。生員金豐澤,年二十九,本慶州,居鍾城,父學生庚煥。進士金匡炅,年六十三,本固城,居永平,父通德郞世喆。生員金啓河,年三十六,本江陵,居京,父同知鼎鎭。進士朴道敏,年六十,本密陽,居京,父折衛瑀。生員金履永,年四十,本安東,居驪州,父判官憲行。進士權大觀,年三十七,本安東,居抱川,父學生璀,生父生員㼇。進士李敎明,年四十二,本延安,居京,父校理延伋。生員沈樂源,年四十三,本靑松,居廣州,父學生鴻永。生員鄭日泰,年三十五,本延日,居交河,父幼學世默。進士洪始杰,年三十三,本南陽,居陽城,父幼學綎。進士韓敬素,年四十一,本淸州,居開城府,父生員道原,生父及第道哲。生員洪鼎簡,年四十,本南陽,居京,父僉正善養。生員權實,年三十八,本安東,居鐵原,父學生擢。進士李心永,年五十一,本牙城,居天安,父學生齊樞,生父學生齊桓。進士李日煒,年五十四,本全州,居鎭川,父進士亨植。進士蔡一揆,年六十,本仁川,居京,父學生遇進。漢奎,年五十,本楊州,居京,父同知榮旭。生員崔之聖,年三十九,本江華,居華城,父幼學義敬。進士朴師燮,年五十九,本寧海,居文川,父同知萬株,進士尹毅東,年四十九,本海平,居仁川,父前參議得孚。進士李韶九,年二十九,本完山,居京,父贈參判遠。生員兪益柱,年三十五,本杞溪,居高陽,父幼學漢禹。進士蔡弘臣,年四十五,本平康,居天安,父通德郞綱夏,生父通德郞亨夏。進士閔命爀,年四十二,本驪興,居京,父承旨百昌,生父通德郞百憲。上樑文倍畫次上進士朴長鉉,年四十六,本密陽,居京,父學生道文,生父折衝道仁。進士朴宗雨,年四十九,本潘南,居京,父贈持平會淵。進士金明淳,年三十六,本安東,居京,父學生履慶,生父牧使履基。以上勿論。
御題觀於其市賦,生員李命熙二下。桐栢山兮柱花,拊瑤琴兮招之。黃金高兮馬價,白日晩兮狗屠。摻子袂兮贐言,若有人兮秋燈。要士氣兮激發,詔俠藪兮周章。生聖唐兮不遇,子有故兮燕趙。君堯·舜兮御世,士荊卿兮同調。三獻璞兮未售,豈云乏兮明時?懷鬱鬱兮遠征,薄雲層兮燕代。朝發軔兮碣石,夕弭節兮金臺。悲歌和以短筑,蓋同聲兮相求。猗今日兮聖作,士不可兮藏市。爭劍價兮薜門,空馬群兮冀郊。回谷蘭兮拔茅,仰明明兮天子。叢臺上兮逈眺,謇誰留兮秋肆。風至今兮鼓刀,地猶古兮曼纓。男兒遭此盛際,惜虛老兮屠中。秋雲暮兮遠于,盍往觀兮其市?看風俗兮故肆,報消息兮淸河。心自同兮問市,氣相應兮論劍。憑子行兮寄謝,果幾介兮周覽。人懷瑾兮曷歸,帝虛席兮延佇。繽漳河兮易水,攬子車兮翶遊。豈所欲於落拓?勖振發於昌時。多感慨兮古人,何寂莫兮今代?遂爲之歌曰,燕之南兮,雲渺渺兮。趙之北兮,風蕭蕭兮。思夫君兮,懷往往兮。嗟董生兮,遊其中兮。時不再兮,可以出兮。今始昔兮,觀其風兮。爲我謝兮,聖明明兮。
御題靈壽閣上梁文,生員金命淵草三下。伏以聖人膺千齡之期,壽域大闢,寶閣奉三朝之慶,華構乃成,鴻運誕回,虹樑載擧。竊惟聖王闡昭明之德,天休膺壽考之祥,堯·舜著則天之治,克致百餘載靈籙,文王懋作人之化,亦享九十年遐齡,斯乃純嘏昭孚之休,亦見仁者必壽之應。惟我國家,盛德世著於巍蕩,寶齡克躋於期頤。恭惟太祖大王,天命歸于有仁,固仰綿籙之肇創,大德必得其壽,克致花甲之載周。粤若肅祖·英祖,四紀餘治敎休明,克享六旬之寶曆,五十年德化昭著,誕膺八耋之遐籌。三聖之山壽俱高,殆若殷宗之享國,二祖之海籌相繼,有如周王之錫齡。肆以飾曠慶之規,聿創建靈閣之制,華簷連雲漢之際,隆棟崔巍,瑤牒記冥靈之春,宸墨璀璨。高甍告訖,與日月而齊隆,洪慶長留,竝天地而悠久,恭疏短引,助擧脩樑。兒郞偉抛樑東,扶桑瑞旭繞擔紅,靑陽在个重重闢,世入春臺化域中。兒郞偉抛樑西,巍巍高閣與雲,蟠桃政熟三千子,王母擕來彩鳳低。兒郞偉抛樑南,高飛賀語燕喃喃,邦家幸値靈長會,化雨仁風八城涵。兒郞偉抛樑北,鳳翼雙甍拱壽極,景貺潛周千萬年,自今永錫綿綿祿。兒郞偉抛樑上,東西雙闕遙相向,千乘養極東朝歡,歲歲年年慶莫尙。兒郞偉抛樑下,熙熙化煦無冬夏,錫敷至化覃朝廷,衮衮群英躋耆社。伏願上樑之後,屋籌漸加,極宿益朗,九五福曰康曰壽,長奉殿宮之歡,八千歲爲春爲秋,永膺岡陵之祝。
甲寅十二月十六日辰時,上御熙政堂。日次儒生殿講入侍時,行都承旨趙尙鎭,行左承旨洪義榮,右承旨李晩秀,左副承旨李相璜,右副承旨蔡弘遠,同副承旨李祉永,假注書吳泰曾·柳遠鳴,事變假注書柳台佐,記注官金良倜·承膺祚,檢校提學徐有防,檢校直閣南公轍,試官金憙·金載瓚·沈煥之·韓晩裕·李庚運·李肇源·尹光普,以次進伏訖。上曰,大司成入侍,可也。大司成李家煥進伏。上曰,上齋生,來待闕外乎?家煥曰,果已來待矣。上曰,欲試應製,盡爲招入,試取於宣化門外,可也。命晩秀書賦題觀於其市,上樑文題靈壽閣。上曰,此與科試有異,不必設懸題板。都承旨與大司成出去,以此頒示諸生,仍使製進,可也。上曰,講生行禮,無待上齋生入來,先爲之。上齋生則行禮除之,可也。試官以下,行四拜禮,憙等進伏。憙曰,聖體,若何?上曰,一樣矣。憙曰,王大妃殿氣候,何如?上曰,一樣矣。憙曰,惠慶宮氣候,何如?上曰,一樣矣。上曰,開講,洪奭周等,以次進講。上曰,戶曹郞廳,優備炭火,以給應製生,可也。上敎兵曹判書具庠曰,嶺南遠射人,何不試才?庠曰,上京二人中,一人出去,姑未爲之,待其齊會,卽當試才矣。上曰,紙尾及入侍稟處,俱有相妨,備局有司堂上李時秀,臺職許遞。出榻敎上曰,執冊承旨推考。出榻敎上曰,假注書柳台佐推考。出榻敎命晩秀書傳敎曰,政官牌招開政。仍命退,諸臣以次退出。
上在昌德宮。停常參·經筵。
藥房提調徐有防,副提調洪義榮啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。傳曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李晩秀,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李祉永啓曰,大司憲李鼎揆在外,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
李祉永啓曰,來二十一日,朝參日次矣,敢稟。傳曰,停。
李祉永啓曰,來二十一日,輪對日次矣,敢稟。傳曰,爲之。
傳于洪義榮曰,左承旨入侍。
傳于李祉永曰,同副承旨入侍。
趙尙鎭啓曰,左副承旨李相璜,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,兪漢寧落點。
傳于李晩秀曰,右承旨入侍。
傳于蔡弘遠曰,右副承旨入侍。
洪義榮啓曰,假注書柳遠鳴,身病猝重,勢難察任,今姑改差,何如?傳曰,允。
柳遠鳴改差,代以李允謙爲假注書。
以京畿監司徐龍輔狀啓,通津府使吳載光遭母喪事,傳于洪義榮曰,其代,口傳各別擇差,待下批,當日辭朝。
吏曹口傳政事,以黃仁煐爲通津府使。
李祉永啓曰,卽者義禁府都事來言,永春前縣監李明誠,有施威捧口招之命,而判義禁洪檍,身病猝重,不得開坐,次堂例不得擧行云,判義禁洪檍,卽爲牌招,以爲擧行之地,何如?傳曰,允。
傳于兪漢寧曰,二十日都政相値,次對,進定於明日。
傳于兪漢寧曰,都監都提調·提調·都廳,使之明日來待。
兪漢寧,以吏曹言啓曰,本曹正郞李東宇呈狀內,矣身,自昨夜毒感越添,疾喘諸症,一時闖發,萬無時月內起動之望云,身病旣如是,則不可强令察任,今姑改差,何如?傳曰,允。
兪漢寧,以兵曹言啓曰,宣薦內禁衛取才時,三技以上入格人單子,書入之意,敢啓。傳曰,知道。
蔡弘遠,以賑恤廳言啓曰,西部水溢里契任掌李枝興,今月十六日,本洞路傍,得一歲遺棄男兒,同里居良女李召史,欲爲收養,小貞洞契任掌朴思殷,今月十六日,本洞路傍,得一歲遺棄男兒,同里居良女金召史,欲爲收養,貧不自食,皆願受料,告于本部,自該部同日牒呈,故依節目竝爲給料,使之乳養之意,敢啓。傳曰,知道。
兪漢寧,以刑曹言啓曰,今此上號時,儀仗差備假醫女,當預爲抄待,而本曹婢子及各司婢子,元額甚少,無以充數。如此之時,成均館婢子,分排使用矣。今亦依近例,分付該館,使之抄選,何如?傳曰,允。
甲寅十二月十七日辰時,上御重熙堂。右副承旨入侍時,右副承旨蔡弘遠,假注書吳泰曾,記注官金良倜·承膺祚,以次進伏訖。上命書傳敎曰,日次儒生殿講,上齋生製述賦二下一生員李命熙,二下生員金鎰,講四通二略幼學洪奭周,直赴會試。賦三上生員金師範·閔致福,進士金相任·金鎭白,講三通二略二粗幼學宋儒載,各給一分。其餘入格儒生,分等施賞,令政院捧傳旨。仍命退,承史以次退出。
甲寅十二月十七日辰時,上御重熙堂。左承旨·同副承旨入侍時,行左承旨洪義榮,同副承旨李祉永,假注書柳遠鳴,記注官金良倜·承膺祚,以次進伏訖。上曰,李相璜,今日何不仕進?義榮曰,有實病矣。上曰,許遞。命義榮·祉永書判付訖。仍命退,承史以次退出。
上在昌德宮。停常參·經筵。
上詣景慕宮,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
傳于李祉永曰,軍士房承旨,禮房承旨入侍。
傳于李晩秀曰,大臣·備局堂上引見。
李祉永啓曰,上號都監都提調蔡濟恭,提調沈頤之·閔鍾顯·李得臣·李家煥,都廳權坪·丁若鏞,依下敎來待矣。傳曰,入侍。
傳于李晩秀曰,時原任大臣,今日次對,同爲入侍事,遣史官,傳諭。
傳于蔡弘遠曰,右副承旨入侍。
傳于李晩秀曰,侍衛軍兵,毛具。
洪義榮啓曰,今日擧動時,承旨當爲備員,未差之代,政官牌招,開政差出,待下批牌招,何如?傳曰,前望單子入之,待下批牌招察任。
傳于洪義榮曰,都承旨前望單子入之,待下批牌招察任。
都承旨前望單子入之,沈煥之落點。
承旨前望單子入之,沈晉賢落點。
傳于沈煥之曰,左副承旨爲禮房,右副承旨爲軍士房。
傳于蔡弘遠曰,在外及未肅拜三司長官許遞,與未差之代,前望單子入之,待下批牌招。副提學則前副提學趙尙鎭仍任,一體牌招。
兩司長官前望單子入之,大司憲李秉鼎,大司諫黃昇源落點。
吏曹,副提學趙尙鎭仍任事,承傳。
李晩秀啓曰,時原任大臣,率館閣堂上,來詣請對矣。傳曰,入侍。
景慕宮追上尊號,章倫隆範基命彰休。
傳于沈晉賢曰,今番殿宮上號時,內外命婦,參班節次,不但近於張大,章服·珮笏·品帶等屬,亦甚爲弊,謹遵慈敎,竝許勿參,令都監知悉。且古今異宜,公卿以下夫人之出入闕中,有難遽議,而當此莫大之慶,凡係儀文,不可不備例。內殿行禮節次,則令禮判取考久遠儀軌,依禮文磨鍊。若此則多有稟旨擧行之節,禮判抄出各年儀軌,明日來待,尙衣提調,亦爲來待。
李祉永,以禮曹言啓曰,今此上尊號時,慈殿受冊寶·慈宮受冊印處所及殿下親上冊寶冊印處所,以何殿磨鍊乎?敢稟。傳曰,慈殿·慈宮上冊寶冊印處所,當於壽靜堂爲之,此是大內深嚴之地,門路修改及補階排設,皆當擇日爲之,令戶判知悉擧行。孝廟甲午,爲莊烈大妣所御而建是堂,今玆慈宮周甲稱慶尊號之又行於是殿,事甚稀異,況殿宮上號,同行於是殿,且是慈殿時御之殿也。自今番,令都監知悉,以殿號書揭於習儀之日而入啓文書,亦以壽靜殿稱號,可也。
傳于沈晉賢曰,壽靜殿門路修改處,奉審然後可以擧行,戶判與郞廳,率工匠,待開門待令,以爲親審時入侍之地,上號都監堂上,亦令待令。
傳于李祉永曰,觀此吏批書入闕記,錦伯與昌原·文義·江界諸倅,此時豈可徑遞?限麥秋竝仍任。
李祉永,以上號都監都提調意啓曰,王大妃殿上號玉冊文書寫官行副司直趙宗鉉所寫草圖書一本,惠慶宮上號玉冊文書寫官行副司直權所寫草圖書一本,謹此封進,以備睿覽後,正書入刻之意,敢啓。傳曰,知道。
李晩秀,以御營廳言啓曰,今十二月十八日,景慕宮擧動時,依下敎,東營·新營入直軍各三十名內,除營直五名,餘皆除出,該入直將官,領赴于訓鍊都監後廂陣,而東營入直軍,則待標信擧行,解嚴後,各還本處入直之意,敢啓。傳曰,知道。
甲寅十二月十八日辰時,上御誠正閣。大臣·備局堂上引見入侍,上號都監都提調都廳同爲入侍時,右承旨李晩秀,同副承旨李祉永,假注書李允謙,記注官金良倜·承膺祚,以次進伏訖。命書傳敎曰,在外及未肅拜三司長官,竝許遞,與未差之代,前望單子入之,待下批牌招。副提學,則前副提學趙尙鎭仍任,一體牌招。上曰,大臣引見。賤臣承命出傳,與右副承旨蔡弘遠,事變假注書柳台佐,左議政金履素,右議政李秉模,行司直鄭昌順,左參贊洪秀輔,延豐君李,兵曹判書具庠,吏曹判書李致中,行副司直李秉鼎·李敬懋,刑曹判書李在學,漢城判尹金載瓚,行副司直李時秀·申大顯·李漢豐,刑曹參判趙鎭寬,執義魚錫齡,司諫李顯道,掌令李聖輪·洪受浩,獻納李羽逵,校理朴吉源,持平閔師宣·李元八,修撰金熙朝,正言鄭㝡成·申絢,上號都監都提調蔡濟恭,提調戶曹判書沈頤之,禮曹判書閔鍾顯,行副司直李得臣,行大司成李家煥,都廳副司果權坪,副校理丁若鏞,偕入進伏訖。濟恭等曰,近日日氣極寒,聖體,若何?上曰,一樣矣。濟恭等曰,王大妃殿氣候,何如?上曰,一樣矣。濟恭等曰,惠慶宮氣候,何如?上曰,一樣矣。上曰,都憲何爲參坐於備堂之間也?尙未出牌而然耶?秉鼎曰,未及承膺矣。上曰,在院承旨事,極爲駭然。何時點下,尙不知委,寧有如許朝綱?仍敎曰,在院下位承旨誰也?弘遠曰,左副承旨兪漢寧,下位也。命書傳敎曰,都憲牌招,尙不知委,在院下位承旨遞差。上曰,再明都政相値,故次對進定於今日,而蓋今秋以後,念及民事,夙夜憧憧,必以一月六對爲定例者,庶或有一分矯救之策也,而今日之特召卿等,爲所重有下敎者,專爲都監事也。仍敎曰,今番景慕宮追上尊號中,開運二字,不無更議之端。昔在先朝壬辰,雖以聖躬受號之字,猶有三次更議之擧,況在予追揚先徽之心,惟當致誠致敬,靡有餘憾。此二字,旣有如何之論,則不容不更加博詢,務歸盡善,故玉冊文亦姑不啓下,而上號日子,只隔數旬,不可不及,今議定,卿等之意,何如?。濟恭曰,臣本魯莽,於此等事,未有考據,而昨日始聞以景慕宮追上尊號中,二字有所云云之議,始閱史冊,我朝列聖尊號與諡號字之與之相似處,指不勝屈,似不必以此爲嫌,而今則人旣有參差之論,如許莫重莫大之事,若有一毫未安之心,則其在敬愼之道,或恐如何。況先朝壬辰,旣有三次更議之事,今亦依壬辰例更議,務歸十分無憾之地,恐不可已矣。履素曰,臣素無識見,不敢質對,而第此莫重之事,如或有一毫未盡之議,則實爲萬萬未安之端。旣有壬辰之例,今亦依此更議,務歸克盡誠敬,十分無憾之地,似好矣。秉模曰,惟此至重至敬之事,宜思盡善盡美之道,謹遵壬辰例,更議期於毫分無憾,恐不可已矣。上曰,卿等之論,亦無異同,更爲議號,不可暫緩。依初六日例,當先行展拜禮,親受定號單子於齋殿,方別下傳敎,卿等與應參諸臣,先詣議號以待,可也。出擧條仍命書傳敎曰,壬辰年尊號議定也,有三次更議之擧,今番景慕宮尊號字中,旣有當遵壬辰例之議論,則在予盡誠無憾之道,豈可不從僉議?今日召問大臣諸臣,而諸說亦然,更議事,依壬辰例爲之。議定後,當依舊例,行親受節次,而詣齋所爲之,先行展拜之禮,分付該曹。上箋則異於初議時,置之,百官行禮,亦爲置之,只應參諸臣及入侍諸臣·侍臣隨駕,服色則出宮時衮袍,還宮時絳紗袍,以此,分付。軍兵節次,依初六日例爲之事,分付。鍾顯曰,景慕宮尊號,旣有更爲議定之命,時原任大臣命招,館閣堂上·九卿·六曹參判以上·三司長官,竝卽牌招,何如?上曰,依爲之。出擧條命書傳敎曰,侍衛,別雲劍外,皆以入直擧行,路由館峴,而當以轎子往來,以此,分付。命退,諸臣以次退出。
甲寅十二月十八日午時,上詣景慕宮。展拜入侍時,行都承旨沈煥之,行左承旨沈晉賢,行右承旨洪義榮,左副承旨李晩秀,右副承旨蔡弘遠,同副承旨李祉永,假注書吳泰曾·李允謙,記注官金良倜·承膺祚,檢校直提學徐有防,原任直閣尹行恁,檢校直閣南公轍,以次隨駕。上具翼善冠·衮龍袍,乘輿出交泰門·永淸門,由明政門,出弘化門。宣傳官立駕前,禁左右喧嘩。進發由館峴,至觀旂橋,降輿步過,乘輿進發,至宮大門外降輦,乘輿入齋殿。少頃,上具遠遊冠·絳紗袍,詣板位,行再拜禮訖,還御齋殿。上曰,時原任大臣·館閣堂上入侍。入侍時,右承旨李晩秀,假注書吳泰曾·李允謙,記注官金良倜·承膺祚,領議政洪樂性,領府事蔡濟恭,左議政金履素,判府事金憙,右議政李秉模,大提學徐有臣,弘文提學具庠,藝文提學李秉鼎,以次進伏訖。上曰,都監堂上入侍。良倜承命出傳,與戶曹判書沈頤之,禮曹判書閔鍾顯,行副司直李得臣,行大司成李家煥偕入進伏。上曰,尊號字,果已議定乎?樂性等曰,今方議入,稟旨矣。上曰,基命二字,卽基命宥密之義也,儘好儘好。誰所議定?濟恭曰,卽右相所議矣。秉模曰,相議定得矣。上曰,日前議號諸字,非不恰好,而以予靡不用極之心,或慮有當上之字而未及思得矣。今此更議之字,盡善盡美,十分無憾,萬幸萬幸。樂性等曰,莫非聖孝所格矣。上曰,議號單子,領相當書進耶?濟恭曰,向見領相所書單子,善書,且無老筆之意矣。上曰,冊寶書寫中,初欲屬之領相,而以其多字,敬書之際,或慮老人運筆之難,故置之矣。仍敎曰,卿等少退,與應參諸臣,會議於齋殿門外,單子,卽爲書進。予當親受後,仍卽陪到弘化門外,依冊寶內入時例,都提調·提調·郞廳等,以次成班,奉龍亭于駕前,陪往禮曹,鼓吹儀仗,預爲整待,可也。上曰,左承旨入侍。良倜承命出傳,與行左承旨沈晉賢偕入進伏。命晉賢,議號單子,促書以入事,傳于大臣。樂性奉議號單子以進。上親受,命晩秀謹書敬依。上親傳上號都監都提調蔡濟恭,濟恭擎出安于龍亭,都提調以下陪往。上具遠遊冠·絳紗袍,乘輿出宮大門外,至觀旂橋,降輿步過如儀,乘輿由館峴,至弘化門外,駐輦移時,及其龍亭之過梨峴洞口後,入弘化門,由明政門·永淸門·交泰門還內。命退,諸臣以次退出。
上在昌德宮。停常參·經筵。
沈晉賢啓曰,大司憲李秉鼎,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
傳于沈煥之曰,王大妃殿致詞進箋處所,承旨一員入侍。
傳于沈煥之曰,上號都監堂上入侍。
傳于沈煥之曰,戶曹堂郞入侍。
傳于沈煥之曰,禮曹判書,持丙寅年莊烈王后上尊號儀軌入侍。
傳于沈煥之曰,尙衣提調入侍。
沈晉賢啓曰,判義禁洪檍牌不進推考傳旨,今方捧入,而時囚捧供,旣有成命,如是違牌,不卽擧行,事甚未安,更卽牌招,何如?傳曰,待開門牌招。
蔡弘遠,以上號都監都提調意啓曰,都監各房事役,旣已設始,前縣監丁遇泰,前五衛將姜世重,前主簿金啓重,依前例,別定看役,何如?傳曰,允。
李祉永,以宣惠廳言啓曰,卽見禮曹所報,則該曹判書閔鍾顯,以慈宮寶齡周甲,慈宮加上尊號,稱慶陳賀時,京外方物物膳,各爲磨鍊之意陳達,而下敎內,只於當宮封進,而此時其中設賑諸道之封進,有非仰體慈心之道,自京廳,依湖西物膳例封進,可也事,命下矣。設賑三南·北關方物與物膳物種價,參考各該道,準折別單書入,依湖西例,皆以純米磨鍊輸入,湖西物膳價,亦依曾前定式,以價米書入,而至於北關所封方物物膳,有準折者磨鍊輸入,其中或無詳定懸價者,此等物種,自本廳,有不敢懸度折價,遽爾登聞,行會本道,使之報來後,更爲磨鍊,追後別單書入,何如?傳曰,允。
蔡弘遠,以兵曹言啓曰,今十二月二十日,文臣朔試射日次,而都目政事相値,不得爲之之意,敢啓。傳曰,知道。
禁府啓目,前古阜郡守金載華原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,前全州判官沈鉁原情云云。傳旨問目內辭緣,泛稱遲晩,刑推得情,何如?判付啓,除刑推議處爲良如敎。又啓目,前咸昌縣監金成鎭原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
甲寅十二月十九日辰時,上御便殿。都承旨·上號都監堂上·尙衣提調同爲入侍時,行都承旨沈煥之,假注書李允謙,記注官金良倜·承膺祚,上號都監堂上戶曹判書沈頤之,禮曹判書閔鍾顯,行副司直李得臣,行大司成李家煥,尙衣提調徐有防,以次進伏訖。上曰,慶禮當前,在予歡祝之心,凡係稱賀儀文,豈不欲盡誠盡美,而事或近於張大,則恐非仰承慈敎之道,故隨事參酌,以爲順志之方矣。第上冊寶處所,當於壽靜殿爲之,而門路甚狹隘,彩輿奉入時,必多阻礙之慮。此是正陽門外,則亦一閤門也。所重何如,事體何如?此則不可不修改,以爲容旋之地。戶判與該郞,率工匠隨入,親審時,計其補階容入之數,門路修改之役,可也。仍行親審訖,還御便殿。上曰,始役,以何日爲之?頤之曰,二十一日,吉好云矣。上曰,卄一日,則都政,自多酬應者,機務相妨,卄一日外豈無可擇之日乎?頤之曰,自卄二日至晦日,無可取之日云,若始役於卄一日,則始役以後事,無日不可矣。上曰,然則卄一日始役,可也。鍾顯曰,慈殿·慈宮上冊寶冊印處所,以壽靜殿爲之事,命下矣。外殿親上處所,以何處磨鍊乎?上曰,昔我成廟朝,爲貞憙·仁粹·安順三大妃,建明政殿,每當正至,率群臣賀三殿,仍御是殿受朝賀。其後慈殿大禮,每行於是殿,今番亦於明政殿爲之,可也。出擧條鍾顯曰,慈宮寶齡周甲,稱慶陳賀時,箋文致詞表裏,似當以親上磨鍊,故敢此仰達矣。上曰,明政殿,先行上尊號之禮,次行親上冊印致詞表裏之禮於壽靜殿,次行慈宮周甲陳賀於明政殿,次當臨殿受賀,頒赦中外,依此爲之,可也。出擧條鍾顯曰,慈殿上冊寶,景慕宮上冊印,慈宮上冊印時,內習儀一次,外習儀一次爲之事,命下矣。當爲擇日擧行,而在前外習儀,則都監堂郞及諸執事,行於議政府,而內習儀,則依正日例,百官皆爲入參於殿庭矣。今番習儀處所,以何處爲之乎?上曰,明政殿·壽靜殿爲之,可也。出擧條鍾顯曰,景慕宮上冊印時,肄儀,亦當於明政殿爲之乎?上曰,依爲之。當親詣殿庭,禮畢還內,依先朝故事爲之矣。出擧條鍾顯曰,慈殿冊寶,景慕宮冊印,慈宮冊印,內入則以同日推擇,內出則當爲臨時請出,故敢此仰達矣。上曰,依爲之。出擧條鍾顯曰,冊寶冊印,內入內出,以何殿磨鍊乎?上曰,明政殿爲之,可也。出擧條鍾顯曰,慈殿寶齡望六,加上尊號陳賀,慈宮寶齡周甲陳賀,慈宮加上尊號陳賀時,殿下所進致詞箋文,中宮殿所進致詞,當爲前期撰進,以爲女官肄習之地。大提學徐有臣,令政院稟旨牌招,百官所進箋文,亦令承文院卽爲擧行,何如?上曰,依爲之。出擧條鍾顯曰,臣昨伏承聖敎,今番殿宮上號時,內外命婦參班,竝許勿參,而莫大之慶,儀文不可不備,內殿行禮節次,則特令取考久遠儀軌,依禮文磨鍊矣。謹考本曹所藏儀軌,則惟肅廟丙寅,莊烈大妃周甲稱慶上號陳賀時,我聖祖特令儀曹,議定中殿進致詞表裏儀註,又因該曹所啓,問于大臣,磨鍊節目。其時大臣金壽興·閔鼎重·鄭知和獻議中,或引通典及文獻通考,或引五禮儀及成宗朝故事,以爲必可行,而自上,命倣五禮儀,王世子朝賀儀磨鍊矣。儀軌所載,明有可據,當此無前之大慶,方講應行之盛典,而此儀註之復爲遵用於百餘年之後者,事容不偶。今此慈殿·慈宮上號時,中宮殿行禮儀註,一從丙寅年仁顯聖母之行於莊烈大妃者,磨鍊以入恐好,故敢此仰達矣。上曰,是殿之行是禮,歡祝之下情,益有倍焉。儀節一遵其時稟定條件爲之,而取見其時儀軌,內外命婦,其時一體參班載錄,而外命婦則府夫人·公主·翁主外,文武官正二品以上妻及六承旨妻,例皆入參。然於百餘年來,未嘗如例擧行,以是旋因收議,朝官妻無入參之文蹟,此所以今番權除者也。此一款,依此知悉,可也。出擧條鍾顯曰,明春園幸時,依定例,設科等節,當爲稟定,而庚戌年設文武科庭試,卽日放榜矣。今番亦依此爲之乎?上曰,依爲之。出擧條鍾顯曰,庚戌年則水原·廣州·果川三邑原居儒生許赴,而今番則衿川儒生,亦當許赴,故敢此仰達矣。上曰,一體許赴,可也。出擧條有防曰,慈殿·慈宮加上尊號時,中宮殿行禮時,進御·翟衣諸具,例自尙方,造製以入,今番亦當依此擧行,故敢此仰達矣。上曰,今番則皆自內措備,只以件記書下者,或次入或造入,可也。出擧條命退,諸臣以次退出。
上在昌德宮。停常參·經筵。
蔡弘遠啓曰,大司憲李秉鼎,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
蔡弘遠啓曰,判義禁洪檍,牌不進,推考傳旨,今方捧入,而時囚捧供,旣有成命,如是違牌,不卽擧行,事甚未安,更卽牌招,何如?傳曰,許遞,今日政差出,待下批牌招開坐。
傳于沈晉賢曰,吏兵房承旨入侍。
傳于沈晉賢曰,都承旨前望單子入之,待下批牌招察任。
都承旨前望單子入之,黃昇源落點。
傳于沈晉賢曰,新除授吏曹參判牌招,同參政事。
傳于沈晉賢曰,高敞縣監崔性烈,畿邑蔭窠相換,亦令除朝辭赴任。
傳于沈晉賢曰,兩司未肅拜,有許遞之命,而今聞皆行公云,其中時在抄啓文臣人,許遞差代。
傳于沈晉賢曰,大典京官衙門條有之,而金在昌,旣爲之,其餘姑且待之矣。明年歲初之參班,雖無例,猶可授職,況法典所在乎?幼學金在三·鄭漪,依法典,今日政敦寧直長單付,幼學洪赫,亦依法典,敦寧府八品職,今日政一體單付,而直長金在昌六品職,遷轉調用。明年慶禮,當爲進參,前參奉閔致成之初付參奉,未諳格例而然,筮仕已久矣,敦寧主簿,加設單付事,分付。
傳于沈晉賢曰,曾亦與語於大臣·重臣矣。若非故重臣之殫盡誠力,何以拔茅連茹乎?見其子被抄於上舍應製,招至前席,有多少下敎者,其家人之至今未沾祿仕,是豈念舊之意乎?故吏曹判書李潭之子進士靖模,今日政,初仕擬入事,分付銓曹。
傳于沈晉賢曰,典醫監提調前望單子入之。
典醫監提調前望單子入之,黃昇源落點。
傳于蔡弘遠曰,兵批望筒,遲滯莫甚,門限已迫,畢度無期,政席進去承旨遞差,前望單子入之,待下批,與申退該房承旨牌招入直。
都承旨前望單子入之,徐邁修落點。
傳于沈晉賢曰,承旨前望單子入之,待下批牌招察任。
承旨前望單子入之,李晉秀落點。
傳于沈晉賢曰,新除授承旨,聞有實病,許遞,前望單子入之,待下批牌招察任。
承旨前望單子入之,李鼎揆落點。
徐邁修啓曰,新除授左承旨李鼎揆,時在慶尙道慶州地,斯速乘馹上來事,下諭,何如?傳曰,許遞,今日政差出,待下批牌招察任。
傳于沈晉賢曰,此時守令,不可一刻曠官,三南及關西邊地守令,皆令待下批,當日辭朝。
有政。吏批,判書李致中,參判沈煥之,參議韓晩裕進,行右承旨洪義榮進。
洪義榮,以吏批言啓曰,今都目大政,各岐仕滿應遷人,相避及未準朔監察·禁府都事,戶曹·刑曹·工曹·漢城府郞官,平市署官員,五部令各司久任時推人員,竝擬,何如?傳曰,允。
洪義榮,以吏批言啓曰,蔭仕六品官之陞五品者,每於過都政後照擬,而見今在職者,絶無經一考之人故五品官,無以推移備擬。未經一考之人,勿拘陞擬,何如?傳曰,允。
洪義榮,以吏批言啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不念,故自前雖未經九處講,亦有陞六之規矣。今秋冬等褒貶,不得爲之故,當出六品者,未免積滯,依例遷轉,何如?傳曰,允。
洪義榮,以吏批言啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
洪義榮,以吏批言啓曰,玉堂闕員,今當差出,而擬望之人乏少,外任竝擬,何如?傳曰,允。今聞微稟,爲掌試都事作窠,有此啓辭云,何必遷轉?一竝改差。玉堂未肅拜·在外人員,亦爲許遞差代,兩司在外·未肅拜人,與時帶文任人許遞,一體差代,竝待下批牌招,可也。
以沈煥之爲吏曹參判,安廷善爲正郞,林淵浩爲掌樂主簿,任尙濂爲濟用主簿,廣興主簿單朴彬源,以李景文爲禮賓主簿,許嘿·李承嘿爲引儀,李晉秀爲昌城府使,金守基爲朔州府使,南有寬爲豐川府使,忠淸監司李亨元,昌城府使李汝節,江界府使申大年,文義縣令洪大顯,以上限麥秋仍任事,承傳,鄭世淳爲盈德縣令,尹悌東爲洪原縣監,崔性烈爲高敞縣監,崔擎柱爲桃源察訪,劉再敏爲靑丹察訪,李爲判義禁,沈尙文爲居山察訪,李命圭爲平丘察訪,李是銓爲顯陵令,尹湛基爲宗簿直長,李祉重爲司宰直長,李馨秀爲長津府使,韓昇裕爲軍資直長,宋倫載爲尙瑞直長,李根爲工曹正郞,洪秉玉爲軍資判官,李周斌爲恭陵令,李潤章爲昌城府使,李商采爲价川郡守,李承嘿爲刑曹佐郞,許嘿·李仁榮爲監察,李顯采爲金郊察訪,金宗爀爲慶安察訪,長津府使李馨秀今加通政加資事,承傳,高敞縣監崔性烈,麻田郡守南履範相換,崔雲翰爲銀溪察訪,權思浩爲內贍直長,柳肅之爲尙瑞副直長,朴宗龜爲司宰奉事,李英紹爲司䆃奉事,尹致成爲成川府使,李海愚爲承旨,洪明浩爲大司憲,趙鎭寬爲大司諫,金孝秀爲正言,黃昇源爲右尹,蔡潤銓爲監察,尹序東爲校理,金銑爲副校理,徐有鍊爲修撰。
兵批,判書具庠,參判柳誼,參議兪漢謨,參知閔昌爀進,右副承旨蔡弘遠進。
蔡弘遠,以兵批言啓曰,營將·虞候,今當差出,而擬望之人乏少,未準朔守令,竝擬,何如?傳曰,允。
蔡弘遠,以兵批言啓曰,五衛將李洺,忠翊衛將柳相燁·李觀成,俱以上來無期。宿衛輪番之任,不可久曠,竝改差,何如?傳曰,允。
以兪彦脩爲同知,鄭煥獻·尹得逵·李鳴運爲副摠管,沈鐮爲都摠經歷,徐有聞爲文兼,韓命祺爲惠山僉使,李宗爀爲淸州營將,金峻岳爲大興中軍,李榮大爲武兼,同知單金鼎喆,以尹說·蔡廷夏·簡聖魯爲僉知,以上單付李魯植·李晦植·崔重圭爲護軍,李鼎揆·閔台爀·李相璜·兪漢寧·鄭景祚爲司直,金近淳爲司果,訓鍊主簿單宋世聃,以高象得爲廣梁僉使,孫貴彬爲柔院僉使,李元喆爲寧城僉使,張景泓爲吾叉浦僉使,池達海爲椒島僉使,鄭東顯·邊德淳爲副護事,洪命淵爲白峙僉使,金得行爲碧圃僉使,鄭惟轍爲從晡萬戶,金得範爲羅暖萬戶,柳日得爲唐浦萬戶,安處謙爲薺浦萬戶,朴理漢爲多慶浦萬戶,崔弘績爲金甲島萬戶,韓斗完爲伐登萬戶,金德行爲西平萬戶,趙元軾爲幕嶺萬戶,廉天逵爲濟物萬戶,崔大德僉知單,同知單李晉秀,以李祉永爲副司直,李洺爲五衛將,柳相燁·李觀成爲忠翊將,李檍爲訓鍊正,金景秋爲龍津萬戶,金泓爲德津萬戶,文大軫爲仇寧萬戶,金器梓爲水口萬戶,金振玉爲森森坡萬戶,李得駿爲副護軍,李秉鼎·李鼎揆·徐有聞爲副司直,韓光植·申絢爲副司果,閔亨嘿爲訓鍊副正,郭惟恒爲鉢浦萬戶,李熙宰爲長峰萬戶,李永植爲新門別將,韓得禧爲慈母別將,崔得奎爲保山別將,金光麗爲長水別將,李光燁爲訓鍊僉正,柳相嘿爲主簿,柳命源爲都摠都事,趙敬日爲中樞都事,趙岐爲內乘,柳可源·尹行源·權思漢·朴基成·柳有澤·金福祥·白師祖·金尙澤·洪達三·崔岦·趙重明·金守淵·申大恒·李秉訥·韓根馨爲副司果,李檍爲晉州營將,金鎭九爲大丘營將,趙雲履爲江原中軍,趙祥狑爲助泥萬戶,嚴擎寬爲黑山島別將,柳載河爲公州營將,洪繼喆爲順天營將,李東憲爲三陟營將,金膺舜爲北虞候,南弼壽爲訓鍊判官,鉢浦萬戶郭惟恒,東里僉使林興秀相換。
蔡弘遠,以兵曹言啓曰,五衛將李寬會,忠翊衛將李彦春,俱以在外,上來無期,慶熙宮衛將玄啓桓,母病沈重,不忍離捨供職,慶福宮衛將李沁,身病猝重,時月之內,無望供職,俱爲呈狀乞遞,竝改差,何如?傳曰,允。
蔡弘遠,以兵曹言啓曰,慶尙監司趙鎭宅狀啓,本道別試武士,鐵箭三矢過一百五十步者三人,片箭二中者一人,武經中通三書者一人,合五人,定爲優等,區別地處,一竝起送本曹事,纔已啓下,而伏承更試草記之命矣。該道臣起送武士中,武經通三書尙州閑良鄭命桓,聞其父病,旋卽下去,其餘四人,臣今日宣薦內禁衛取才時,以其該道入格技藝,別爲試取,而咸安閑良趙台顯,晉州閑良柳洙喆,鐵箭俱未入格,柒谷部薦出身曺昌國,鐵箭一矢一百五十五步,二矢一百五十步,三矢一百五十五步入格,金海部薦出身姜周郁,片箭一巡邊一中,敢啓。傳曰,其中曺昌國,今日政,初仕窠調用。未入格者,給回糧下送,以求馬骨之意。雖如是調用,嶺南七十州之幅員,人才豈止抄上之人乎?更加嚴飭道臣,若有超異之才,隨卽狀聞起送事,亦爲分付,可也。
傳于蔡弘遠曰,保山別將崔得圭,畿內邊將相換,以爲明年園幸時使用之地。
以鉢浦萬戶望筒,傳于蔡弘遠曰,久勤之不緊者,莫如事知,而今番各軍門差一人遷轉,以事知擬入,是豈前此提飭之意乎?該堂推考,更爲擬入。
以公州營將望筒,傳于蔡弘遠曰,李馨秀,旣有守令承傳,則尙不收用,是豈五鎭另擇之意乎?若此則命令,何以示信?況未經守令,則直擬營將,有乖格例,無一言捧入,該房承旨遞差,該堂推考。李馨秀長津見窠擬入,此望筒勿施,待訓正差代擬入事,分付。五鎭邊將,承傳,申飭收用。
徐邁修啓曰,守令當日辭朝事,命下,而盈德縣令鄭世淳,兩司俱未署經云,兩司呈告人員,竝卽牌招,以爲備員署經之地,何如?傳曰,允。
徐邁修啓曰,親除授同副承旨李海愚,時在京畿仁川地,斯速乘馹上來事,下諭。傳曰,許遞,明日政差出。
傳于蔡弘遠曰,明日慈殿所御殿門始役,當親臨,待畢役還內,承旨二員入侍,戶曹堂·郞及紫門監官員待令。夜漏向闌,盡未除吏,今日內勢難畢度,政官姑退,明日則役事相値,政官來待,還內後,望筒書入事,分付兩銓。
蔡弘遠,以都摠府言啓曰,今日入直內三廳武兼·禁軍及軍兵等,當爲中日習射,而都目政事相値,不得爲之之意,敢啓。傳曰,允。
李晩秀,以上號都監都提調意啓曰,景慕宮上號玉冊文書寫官行副司直徐有防所寫草圖書一本,謹此封進,以備睿覽後,正書入刻之意,敢啓。傳曰,允。
徐邁修,以吏批言啓曰,靖陵參奉尹弘鎭呈狀內,矣身素患痰癖之症,猝劇,時月之內,萬無供職之望。身病旣如是,則不可强令察任,今姑改差,何如?傳曰,允。
蔡弘遠,以兵曹言啓曰,去八月二十三日,各廳堂下武臣朔試射時,未滿四矢人,決棍草記。傳曰,知道。李敏植之地處名武,每番未滿四矢,極爲駭然,降付加出守門將,限千巡罰射,畢射後,兵判更試十巡,以其中數草記,可也事,命下矣。加出守門將李敏植,使之罰射千巡,而臣今日宣薦內禁衛取才時,更試柳葉箭十巡,則邊四中之意,敢啓。傳曰,更射千巡,畢射後,卿其更試十巡,草記,可也。
蔡弘遠,以武臣堂上祿試射試官意啓曰,今日試射時,嘉善朴茂盛,折衝金履慶·張翼瑞·林百春,俱未滿四矢,依承傳,罷職,何如?傳曰,允。
徐邁修,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今年春未婚男女書啓後,過行形止,各部修成冊來報,故別單書入之意,敢啓。傳曰,知道。
蔡弘遠,以義禁府言啓曰,頃因左議政金履素所啓,歲幣差使員金川郡守李命瑀,方物差使員遂安郡守朴思弼,待畢捧糴,令道臣報來後拿來事,分付該府,可也事,命下,故行會本道矣。卽接黃海監司李泰永牒呈,則金川·遂安兩邑還穀,今纔畢捧云,而李命瑀·朴思弼,俱在任所,依例發遣府羅將,竝拿來,何如?傳曰,允。
蔡弘遠,以司僕寺一二提調意啓曰,昨年因本寺提調陳達,牧官之摠數準納,馬政蕃息,屢考居最之人,原牧則守令·察訪京復職,兼牧則實職軍門間,各其相當窠,卽爲懸註差擬事,依故相臣筵奏已例,出擧條定式矣。各牧槪狀,雖已齊到,所謂摠數,到處減縮,而其中順天監牧官成國民,凡係物弊,已多矯救,每年稅納,輒準高摠,況今年則順天雖曰之次牧場,未免最歉而不擾牧民,約已準納者,幾滿常年之摠。且以馬政言之,盡心檢察,亦多加報,如此擧職之人,若不褒賞,無以勸他,依定式,守令京職中,卽爲懸註差擬之意,分付吏曹。至於水原監牧官李鼎吉,前後修擧,有足可稱,而當此災年,摠數無減,奉公之誠,殊甚嘉尙,今雖瓜滿,特爲限明秋仍任。興陽監牧官朴萬億,以其尤甚地方,乃能優報稅摠,竭誠報效,亦極可嘉,而瓜期在於明年九月,一體限歲前仍任,以爲聳奬之地,何如?傳曰,允。
蔡弘遠,以訓鍊都監言啓曰,年終放砲習放,今月二十五日,洗馬臺爲之之意,敢啓。傳曰,知道。
蔡弘遠,以守禦廳言啓曰,本廳諸將官,今年射講居首人,依例別單書入之意,敢啓。傳曰,允。
禮曹啓目粘連,宜安大君墓祭品器數祭器,參酌磨鍊,別單書入而白去乎,令本官,依此施行爲白乎旀,守護給復墓直等節,道臣旣已援例陳請,竝依此施行之意,分付,何如?判付啓,依別單啓下擧行事,分付該道,而幾百年曠典,義起而行之,莫曰禮未稱意,豈可無別具祭文告其由之擧乎?遣承旨致祭,祭文當親撰,以此知悉擧行爲良如敎。
甲寅十二月二十日辰時,上御重熙堂。吏兵房承旨入侍時,行右承旨洪義榮,右副承旨蔡弘遠,假注書李允謙,記注官金良倜·承膺祚,以次進伏訖。上命書傳敎曰,吏兵批,守令·邊將初仕,擇擬忠臣遺裔,淸白吏子孫採用。五考十考之連上者,繡衣純褒者,軍功人·松都·西北人等,竝依例收用。又命書傳敎曰,輪對官,後日次來待。命書榻敎曰,王大妃殿進御行濕流氣飮,自今日,一貼式煎入。命退,承史以次退出。
甲寅十二月二十日辰時,上御便殿。右承旨率戶曹郞廳入侍時,右承旨李晩秀,假注書吳泰曾,記注官金良倜·承膺祚,戶曹正郞鄭東敎,以次進伏訖。上曰,戶曹郞廳進前,弘敎門內行閣,趁今修改,而撤軒安堗,俾得燃薪。上曰,故相諡號,當時偶以末擬下點,令弘文館諡號望,考出還入,以爲改點之地,可也。仍命退,諸臣以次退出。
上在昌德宮。停常參·經筵。
沈晉賢啓曰,大司憲洪明浩牌不進,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。違牌兩司許遞,今日政差出。
沈晉賢啓曰,合辭許久闕啓,事甚末安,未署經外,兩司未肅拜人員,竝卽牌招,何如?傳曰,允。
洪義榮啓曰,臣義榮,故左議政文忠公李廷龜家致祭事,進去下直之意,敢啓。傳曰,知道。
傳于李晩秀曰,左副承旨·右副承旨入侍。
傳于沈晉賢曰,在外臺諫許遞,今日政差出。
傳于沈晉賢曰,在外正言許遞,今日政差出。
傳于沈晉賢曰,在外正言許遞,今日政差出。
傳于李晩秀曰,堂下內乘改差,今日政差出。
以刑曹參判望筒,傳于沈晉賢曰,前參判仍任。
徐邁修,以弘文館言啓曰,新除授副校理金銑,時在江原道原州地,經筵入番事緊,請斯速乘馹上來事,下諭。傳曰,許遞,今日政差出,可也。
徐邁修,以吏批言啓曰,幼學金在三·鄭漪,敦寧直長單付,幼學洪爀,敦寧府八品職單付事,命下矣。敦寧府直長一員有窠,而直長一員,奉事一員,方在權減中,復設單付之意,敢啓。傳曰,知道。
有政。吏批,判書李致中,參判沈煥之,參議韓晩裕進,行右承旨沈晉賢進。以鄭璲爲黃海都事,文躍淵爲禮曹正郞,金東覺爲掌苑別提,金圭容爲濟用奉事,李敬裕爲繕工副奉事,典籍二單承慶恒·朴鼎元,以上四館去官宗簿直長尹湛基,禮賓長直尹秤相換,金在昌爲司僕主簿,李殷模爲承旨,柳畊爲正言,洪敬熙爲司藝,廉隅人爲監察,朴鼎元爲禮曹佐郞,尹行逵·蔡一祥爲典籍,成殷柱爲引儀,敦寧主簿單閔致成,直長二單金在三·鄭漪,奉事單洪爀,以上竝單付事,承傳,掌苑別提金東覺,引儀朴顯範相煥,成國昌爲司宰主簿,呂駿永爲正言,鄭履綏爲副修撰,蔡潤銓爲章陵令,韓尙鎰爲兼律學敎授,張至冕爲正言,韓啓翼爲景陽察訪,李致祜爲孝陵別檢,李南奎爲順康園守奉官,李瑞運爲監察,權中憲爲正言,任尙濂爲漢城主簿,李晩亨爲司䆃主簿,朴友淵爲義盈主簿,李彦炤爲引儀,刑曹參判趙鎭寬,仍任事承傳。
兵批,判書具庠,參判柳誼,參議兪漢模,參知閔昌爀進,右副承旨李晩秀進。以趙義鎭·具八柱爲五衛將,鄭汝坤·李殷錫爲忠翊將,柳啓源爲訓鍊主簿,元厚鎭·事海愚爲副護軍,洪明浩·趙鎭寬·尹東晩·金銑爲副司直,金兌鍾爲宣傳官,洪普泳爲訓鍊判信,白東修爲僉正,金宗赫爲判官,李彦豐爲武兼,保山別將崔得逵,德積僉使睦致謙相煥,金聲遠·金東協·李重葉爲訓鍊主簿,孔賢德爲鎭東萬戶,李翼鉉爲高嶺僉使,趙岐爲訓鍊正,李厚植爲順天監牧官,金逵瑞爲南陽監牧官,柳命源爲內乘,李成德爲訓鍊正,同知單孫昌國。
傳于徐邁修曰,新除授承旨,牌招察任。
傳于沈晉賢曰,今已夜深,勢難畢度,政官退去,待開門入來。
以慶尙道慰諭使李益運狀啓,釜倉附近邑儲置米,別爲劃給,以救沿邑之弊,令廟堂稟處事,傳于李集斗曰,依狀請施行,爾則卽爲復路事,回諭。
李晩秀,以上號都監都提調意啓曰,王大妃殿玉冊文·玉寶文致詞一道,箋文一道,惠慶宮玉冊文·玉印文致詞一道,箋文一道,中宮殿所進王大妃殿致詞一道,惠慶宮致詞一道,各書眞諺二本,謹此封進之意,敢啓。傳曰,知道。
李晩秀,以兵曹言啓曰,今十二月二十一日,武臣賓廳講書日次,而都目政事相値,不得爲之之意,敢啓。傳曰,知道。
李集斗,以義禁府言啓曰,頃因左議政金履素所啓,歲幣方物都差使員肅川府使徐有龍,差使員祥原郡守崔廷岳,待畢捧糴,令道臣報來後拿來事,分付該府,可也事,命下故行會本道矣。卽接平安監司金思穆牒呈,則兩邑會付還穀,今纔畢捧云,而徐有龍,以兼營將守令,時在任所,依例發遣府書吏,差兼官拿來,崔廷岳,亦在任所云,發遣府羅將,拿來,何如?傳曰,允。
禁府啓目,永春前縣監李明誠口招云云。發問目,施威嚴覈,則流戶夥然之事,雖似自服,曉諭還集之說,自歸粧撰,賣鄕則推諉鄕廳,還穀則待秋欲報云者,節節慢漶,究厥所爲,萬萬痛惡,嚴刑得情,何如?判付啓,目數條,旣皆自服於施威之下,雖有發明之說,亦無異於半承款。以其所供,較其所犯,其人之眛於分數,不難知矣是置。無論流寓與土着民之散他,如彼夥然,卽此一款之蔑視,甚於零瑣不法,所當付之道臣,拿致營門,嚴加決棍,以謝永春之民,而今旣就理,卿等卽爲開坐,決杖後遠地勿限年流竄爲良如敎。又啓目,河東前府使李喜大原情云云。傳旨內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓,依允。又啓目,粘連向前金成鎭議處云云。以此照律,何如?判付啓,依允。又啓目,粘連向前金載華議處云云。以此照律,何如?判付啓,依允。又啓目,粘連向前沈鉁議處云云。以此照律,何如?判付啓,依允。
李集斗,以義禁府言啓曰,時囚罪人李明誠口招公事判付內,卽爲開坐,決杖後遠地勿限年流竄事,命下矣。李明誠,決杖一百後,咸鏡道慶源府,勿限年流竄,而以判付內辭意,具罪目,依例發遣府羅將,押送配所,何如?傳曰,允。
刑曹啓目,粘連全羅監司李書九,緘辭從重推考罪,杖一百收贖,公罪施行,何如?奉敎依允爲旀,功議各減一等爲良如敎。又啓目,粘連忠淸監司李亨元,緘辭從重推考罪,杖一百收贖,公罪施行,何如?奉敎依允爲旀,議減一等爲良如敎。
甲寅十二月二十一日辰時,上御壽靜門外幕次。左副承旨·右副承旨與戶曹堂·郞入侍時,左副承旨李晩秀,右副承旨蔡弘遠,假注書吳泰曾,記注官金良倜·承膺祚,戶曹判書沈頤之,戶曹正郞鄭東敎,以次進伏訖。上曰,今此撤墻立門,高大其制,俾作上冊寶時門路,而朝方始役,雖但築址,亦將日暮,待工訖,當爲還內矣。仍躬詣役處,凡所經營,無不一一親授。上曰,故相鄭弘淳諡號,以首望忠憲,改落點頒布。出榻敎上敎弘遠曰,領府事,日進都監乎?弘遠曰,方有病,數日不能進矣。上曰,不必趁日進去,以此意歸傳,可也。上曰,都目,今日又將不得畢矣。大政而蔭窠守令太少,關西·海西邑,以文官出宰而過十朔者,令政院錄啓,玉堂有窠與否,亦爲知入。戶判奏以門始安礎,而日已曛黑,無以更役。上還內,諸臣以次退出。
上在昌德宮。停常參·經筵。
藥房提調徐有防,副提調洪義榮啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
察弘遠啓曰,大司憲未差,執義魚錫齡,掌令李聖輪·洪受浩,持平閔師宣·李元八呈辭,監察茶時之意,敢啓。傳曰,知道。
蔡弘遠啓曰,校理尹序東,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,許遞。
徐邁修啓曰,新除授同副承旨李殷模,時在京畿驪州地,斯速乘馹上來事,下諭,何如?傳曰,許遞,今日政差出。
傳于徐邁修曰,吏兵房承旨入侍。
徐邁修啓曰,右副承旨李晩秀上疏,以勘處爲請,而依施事,命下矣。何傳旨捧入乎?敢稟。傳曰,眛於格例,由於疎闊,未必不爲長處,疏批依施。指春秋兼帶之減下,則今此勘處捧傳旨云云。誤矣。兼銜減下勘處,勿論。
傳于徐邁修曰,名以都政筮仕數少,今都監監造官中時帶實職人,竝改差,令該曹付軍職,其代,次次序陞擬入事,分付。
傳于徐邁修曰,未肅拜承旨,許遞,前望單子入之。
承旨前望單子入之,李集斗落點。
徐邁修啓曰,新除授行左承旨李集斗,卽爲牌招,何如?傳曰,允。
傳于徐邁修曰,胄筵資益之力,亞於朴諭善諸人,每不禁伊人之思。蓋其所抱,家傳有自,尤工於朱書。疇昔講是書也,與之討論,動輒竟晷,而其朱墨點評,尙留案頭,有時摩挲,如見伊人。近印百選,欲以新本與其家,而年前徵藁,亦欲淘汰印給,此豈足爲厚報乎?今適有窠,故賓客趙明鼎子前縣監趙德潤,校理除授,牌招入直。
傳于蔡弘遠曰,再明日慈殿上號處所始役,三明日慈宮差備修改相値,明日亦有酬應,二十五日次對,進定於今日午後,當於都政畢度後引接,令廟堂知悉。
洪義榮啓曰,今日次對,兩司長官,當爲進參,大司憲丁範祖,大司諫洪仁浩,卽爲牌招,何如?傳曰,旣有飭敎,則何敢請牌?遞差,今日政差出。
洪義榮啓曰,今日次對,兩司當爲進參,除在外外,呈告人員,竝卽牌招,何如?傳曰,近以次對,每每請牌,屢勤飭敎,而又不詣臺,有此啓辭。行公臺諫之無端呈告人員,一竝遞差,今日政差出,待下批牌招。
傳于徐邁修曰,落仕最久人之收用及久枳人之疏通,卽近來留意致察處,而今政落仕最久者,只見一人之甄復,草草,甚矣。至於疏通,不爲擧論,是豈前此提飭之意乎?另飭兩銓,期於對揚。如是而無對揚之實效,則今日次對,大臣考察規警之意,言于廟堂。
傳于徐邁修曰,行左副承旨,許遞,前望單子入之,待下批牌招察任。
承旨前望單子入之,李謙彬落點。
傳于徐邁修曰,似欲一伸廉隅,出牌稍久,尙無去來,承旨李謙彬,襄陽府使除授,當日辭朝,時任府使,遞付京職。
承旨前望單子入之,兪漢模落點。
傳于徐邁修曰,都政之跨至三日,古有其例,丙申後,則初行何異於親政?尙瑞院官員,依例出六,先付司果,其代,首仕者,次次單付,筮仕望筒,書入事,分付。
傳于洪義榮曰,未肅拜玉堂,許遞,前望單子入之。
玉堂前望單子入之,修撰李晴落點。
傳于洪義榮曰,玉堂中未肅拜及不爲行公人,許遞,前望單子入之,待下批牌招察任。
玉堂前望單子入之,副校理徐有榘落點。
以鐵山府使望筒,傳于徐邁修曰,鐵山府使之代,擇差然後,可以蘇弊,道內蔭郡守之有治聲朔數最多者擬入,郡守之代,又以道內蔭倅中朔數最多者擬入,其代,武臣擬入,以爲蔭武疏通之地事,分付。
傳于徐邁修曰,今政無疏通,則前此飭諭,將歸空言,是豈示信之意乎?欲於近來政目未見入中,特除在外及未肅拜諸臺,竝許遞,吳翼煥執義除授,兪岳柱司諫除授,李益洙·李心傳掌令除授,李寅采·朴蓍壽持平徐授,金若鍊獻納除授,尹永僖正言除授,竝卽牌招察任,其中在外人,乘馹上來事,下諭。
以啓螺宣傳官望單子,傳于蔡弘遠曰,堂上宣傳官中,在外人改差,令該曹口傳差出。
兵曹口傳政事,以李東善爲宣傳官。
傳于蔡弘遠曰,宣傳官李成德仍任,更爲差出。
傳于徐邁修曰,玉堂趙德潤除授傳敎,食後書下,以姑無見窠,承旨微稟,而司謁不卽轉稟,以致許久遲滯,當該司謁,令掖庭署嚴處。政廳進去承旨之更不提奏,亦甚駭然,當該承旨差遞。
傳于徐邁修曰,承旨前望單子入之,待下批牌招察任。
承旨前望單子入之,黃昇源·洪義榮·徐有臣·李太亨落點。
禁府啓目,全州前判官沈鉁矣本府議啓內,丁哥獄事,雖云錄啓,抄戶之政,專委下屬,而屢發官隷,貽弊民間,火稅之徵,把束宜愼,而當此歉歲,不免加徵者,已極痛駭兺除良,給價貿楮,雖稱邑例,以錢還徵,價增三倍,荒年禁酒,旣有營飭,則反使土豪,任其專利,至於檢災之行,馱妓往來,其所自明,亦不明白,諸般所犯,節節駭痛。以此照律罪,杖七十收贖,徒一年半定配,私罪奉敎依允爲旀,功議各減一等爲良如敎。又啓目,咸昌前縣監金成鎭矣本府議啓內,還穀單代,法禁至嚴,而身爲守令,不思釐革,諉以前官時所捧,任其吏鄕之舞弄,以致小民之遷徙,論其所爲,萬萬痛駭。以此照律罪,杖一百收贖,告身盡行追奪,私罪〈奉〉敎依允。又啓目,古阜前郡守金載華矣本府議啓內,糴政之一任座首,簸餘之還充吏逋,其所發明,語涉苟且,衙客之干政,刑政之失當,諉以倉卒,亦不能條對,右項諸條,俱係難恕。以此照律,杖一百收贖,告身盡行追奪,私罪奉敎依允爲旀,功減一等爲良如敎。又啓目,金川郡守李命瑀原情云云。問目內辭緣,泛稱遲晩,刑推得情,何如?判付啓,除刑推區別功議,草記勘放爲良如敎。又啓目,粘連向前李喜大,照律,何如?啓,依允爲旀,區別功議,草記勘放爲良如敎。
有政。吏批,判書李致中,參判沈煥之,參議韓晩裕,行左承旨洪義榮進。以尹羽烈爲殷山縣監,趙祥逵爲殷栗縣監,李龜錫爲長連縣監,尹玹東爲禮賓主簿,洪元喆爲長興主簿,吳在臣爲濟用主簿,鄭宗柱爲掌苑別提,金載永爲造紙別提,嚴思勉·李得養爲引儀,金履權爲典籍,朴聞遠爲禮曹正郞,安任權爲直講,睦祖永爲校書判校,張相五爲奉常主簿,馬思人爲咸鏡都事,金㙆爲平安都事,沈原之爲濟用判官,丁範祖爲大司憲,洪仁浩爲大司諫,崔獻重爲副校理,兼養賢庫直長單鄭宗顯,耆老所守直官單金邦燮,以李鼎運爲承旨,金兌煌爲瓦署別提,權煒爲司饔主簿,李敬魯爲鐵山府使,徐弘輔爲德川郡守,李是釪爲孝陵參奉,尹覺基爲永禧殿參奉,邊相岳爲永陵參奉,李靖模爲靖陵參奉,洪大衡爲健元陵參奉,沈銈爲執義,朴瑞源爲司諫,鄭毅祚·姜文會爲掌令,具文行·李鼎秉爲持平,沈銖爲獻納,鄭魯榮爲正言,孔允東爲內贍直長,孟賢大爲掌苑奉事,孟賢大爲義盈奉事,李秉喆爲掌樂正,徐有臣爲禮曹參判,金魯永爲右尹,徐有惇爲掌苑奉事,金魯正爲司饔奉事,崔禧延爲忠淸都事,崔履亨爲吏曹正郞,韓德厚爲朔寧郡守,金絅采爲尙衣主簿,朴宗來爲大司諫,申光履爲大司憲,洪樂眞爲穆陵參奉,季奎新爲顯陵參奉,吳琰爲順陵參奉,兪殷柱爲章篆敎官,金基豐爲永柔縣令,柳光濂爲順安縣令,李尙友爲成歡察訪,尙瑞直長單柳肅之,副直長單閔致謙,宗廟副奉事單李彭老,掌苑奉事單徐有惇相換,以沈樂洙爲兵曹參議,禮曹參判李集斗仍任事,承傳。
兵批,判書具庠,參判柳誼進,參議沈樂洙未肅拜,參知閔昌爀,同副承旨蔡弘遠進。以李晩馨爲黃海中軍,尹壽民爲多大僉使,李亨浚爲城津僉使,朴宗柱爲慶尙右兵虞候,蔡述夏爲慶尙中軍,尹師任爲訓鍊判官,李檍·李宗爀·金鎭九爲副護軍,金仁澤爲忠翊將,申善應爲訓鍊主簿,柳相斗·柳成逵爲都摠都事,梁泰和爲景福將,金廷夔爲慶熙將,趙光鑽爲忠壯將,李厚坤爲忠翊將,李宗賓爲五衛將,沈趾大·金繼重·崔以天·宋汝淸·金源·李彭老·鄭爾華·李聖貴·金有海·林春迪·盧世榮·金錫瓘·李鳳休·鄭德日·金鼎台爲加設同知,申景業·成祖寅·李芳春·元孝協·朴浹·鄭義喬·成東潤·鄭再芳·鄭師甲爲加設僉知,楊宗潤爲昌洲僉使,李胤模爲五衛將,柳河源爲武兼,申善應·朴明勳·李成德爲宣傳官,盧道一·洪時廷·朴順興·李春希·楊震秀·李泰齊·劉宅麗·鄭致萬·崔泰澄·梁德濟·金得聖·金九聲·具益泰·宋澤溥·朴德贊爲同知,吳洵·申景集·金宗澤·尹禎亨·李慶春·南㯀·張漢成·任鐸·金泰經·任靖周·洪大猷·李祉膺爲僉知,權聖鎭爲五衛將,李東馝·黃相轅爲都摠都事,李宗祥·閔百吉爲訓鍊主簿,同知單吳彦喆,以魚錫齡·李顯道·李聖輪·洪受浩爲副護軍,李羽逵·李元八·閔師宣爲副司直,鄭最成爲副司果,朴明勳爲宣傳官,柳春源爲訓鍊主簿,尹行源爲武兼,李殷模爲副司直,柳畊·呂駿永·張至冕爲副司果,許鏛爲忠翊將,李源龍爲都摠經歷,丁範祖·李鼎運·洪仁浩爲副司直,柳成逵爲宣傳官,備邊郞單柳春源,以李宗祥·權思漢爲都摠都事,林擎翰爲訓鍊副正,白海鎭爲中樞經歷,金光龍爲臨津別將,沈鏗·朴瑞源·鄭毅祚·姜文會爲副護軍,沈銖·崔獻重·具文行·李鼎秉·洪義榮爲副司直,鄭履綏·權中憲爲副司果,金植·柳相穆爲宣傳官,崔命燮·鄭日憲·崔炳運爲武兼,李國世·朴顯億張漢籌爲武兼,曺昌國·金時顯·權珏爲部將,尙得容·卞尙圭·申榮祖·李益洙爲守門將,劉宗岩·李東明·張運喆爲守門將,丁海翼爲南道參奉,洪禹九·金思喆爲訓鍊主簿,金福祥爲武兼,宋倫載爲副司果,武兼單白思祖,部將單申大恒,以李義直爲副司直,權管秩自作仇非崔祥岳,舊乫波池李漢鼎,嗭洞邊鎭國,安原朴璟乫,軒洞崔鳳翼,楸仇非李興彬,黃拓坡李彦邦,小吉號里朱采興,大吉號里具瑍泰,宣傳官李成德仍任事,承傳。
蔡弘遠,以兵批言啓曰,五衛將趙義鎭·具八柱,忠翊衛將鄭汝坤·李殷錫,俱以在外,上來無期。宿衛輪番之任,不可久曠,竝改差,何如?傳曰,允。
蔡弘遠,以兵批言啓曰,五衛將金仁澤,時在前任昌洲鎭,上來無期,宿衛輪番之任,不可久曠,今姑改差,何如?傳曰,允。
傳于李太亨曰,大臣·備局堂上引見。
吏曹判書前望單子入,徐鼎修落點。兵曹判書前望單子入之,趙宗鉉落點。
以慶尙監司趙鎭宅狀啓,比安縣監兪漢寓,母病危篤,不得已許由事,傳于黃昇源曰,如得少間,歲前後卽爲下送後,草記事,分付銓曹。此時本道,豈可一刻曠官,而孝理之下,有難還卽下送,姑爲寬限,以此意各別嚴飭。
傳于黃昇源曰,明日以守令·邊將召見,旣臨便殿,待下敎待令之,各次輪對官,使之一竝來待。歲末久任郞之召見之法意,在於考課計功,此亦存羊之意,各司久任郞廳,亦於明日待令。
傳于黃昇源曰,吏兵判,持畢度望筒入侍。
李太亨,以司僕寺一二提調意啓曰,本寺分養馬,如有故失瘦瘠病傷不馴,則每於畢上納後,抄出分授營邑,依法典施罰,而有赦令,則皆蕩條矣。今年所納分養馬,有頉各營邑,現告成冊,今雖齊到,而係是宥旨前事,何以爲之?敢稟。傳曰,蕩滌。
李太亨,以司僕寺一二提調意啓曰,各牧場馬畜産多寡,牧養數爻,別單書入之意,敢啓。傳曰,知道。
黃昇源,以賑恤廳言啓曰,南部長興洞契任掌南斗明,今月十七日,本洞路傍,得四歲遺棄女兒,同里居良女李召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
左副承旨李晩秀疏曰,伏以天佑宗祊,茀祿荐至,五慶之昌期誕啓,三冊之縟儀將擧,歡聲喜氣,自朝達野。仍伏念臣兄臣時秀,方爲知春秋,臣之兼銜修撰官,自在應遞,而矇未覺得,晏然仍帶,爲日已多矣。春秋相避,法意尤嚴,而眜當引之義,壞不易之典,昏憒儱侗,於是大著,惶愧之極,短章自列。伏乞聖上,亟賜勘處,以重公格,以安私分,不勝幸甚云云。省疏具悉。所請依施。
甲寅十二月二十二日未時,上御熙政堂。大臣·備局堂上引見入侍,吏兵曹堂上同爲入侍時,行都承旨徐邁修,行左承旨沈晉賢,左副承旨李晩秀,右副承旨兪漢謨,假注書李允謙,事變假注書柳台佐,記注官金良倜·承膺祚,左議政金履素,右議政李秉模,行司直鄭昌順,行副司直趙宗鉉·李秉鼎·李敬懋,工曹判書徐鼎修,刑曹判書李在學,漢城判尹金載瓚,行副司直李時秀·申大顯·李漢豐,刑曹參判趙鎭寬,副司直尹行恁,校理尹序東,正言鄭魯榮,吏曹判書李致中,參判沈煥之,參議韓晩裕,兵曹判書具庠,參判柳誼,以次進伏訖。上曰,整理堂上,勿參次對事,曾有下敎,退去,可也。行恁承命先退。致中進奏曰,今番臺通中,李安默所坐關係不少,而臣等矇未覺察,只信僚堂之言,遞擬淸選,惶恐待罪,而原望筒,不可仍置,故敢此仰達矣。上曰,緣何事耶?致中曰,以年前泮中鳴鼓事也。邁修曰,言端旣發矣,今番臺諫特除數三人,負犯何如,關係何如?上曰,卿何出此言?卿等一竝遞差,卽爲退去。仍命書榻敎曰,不當煩奏而煩奏,今日入待承旨,一竝遞差。又命書榻敎曰,禮曹參判李集斗仍任。上曰,承旨前望單子入之,待下批,與不爲仕進承旨牌招。出榻敎履素曰,近日日氣極寒,聖體,若何?上曰,一樣矣。履素曰,王大如殿氣候,何如?上曰,一樣矣。履素曰,惠慶宮氣候,何如?上曰,一樣矣。上曰,次對爲之。履素曰,此江原監司李勉兢狀啓也。以爲明春合操與營將巡點,何以爲之事,請令廟堂稟旨分付,勸別武都試,依定式設行爲辭矣。關東年事,雖勝於三南諸路,而旣不免失稔,今春亦因年事,不得設操,則明春民勢,尤難如例設行。春操及巡點,竝停止,都試則依例爲之之意,分付,何如?上曰,依爲之。出擧條履素曰,此北兵使崔景岳狀啓也。以爲行營軍兵合操及茂山以北各衛軍兵,明春巡操,何以爲之事,請令廟堂稟旨分付矣。今年北關年事,間多尤甚之邑,方有賙濟之政。關東旣令停操,此關合操與巡操,亦爲停止之意,分付,何如?上曰,依爲之。出擧條履素曰,此江華留守曺允大狀啓也。以爲賑資,不可不措劃,本府船材木請得時,屬公錢二千七百兩中,從所入取用,後報備局爲辭矣。前此狀啓中,歲前救急之取用賑餘錢云云。旣違於他道賑法,今此狀辭,又不請稟處,亦有異於形止登聞之啓。以此以彼,不成體段,該守臣,從重推考,何如?上曰,依爲之。出擧條履素曰,貢市人弊瘼,有草記稟處之命矣。取見貢市人所懷,則鴨島契,以爲辛亥大水,本島折半浦落之故,進排物種,每年加用,呈訴受價,殆無虛日,而戶曹之一同加會減,實無充補之道,多年加用草價,一一上下,本島漂失結數,卽令代給云。今春詢瘼時,以此上達,故已以自戶曹從長顧恤之意,覆啓蒙允,而該曹之草薍一同加會減,便是增價,且或預下貢價,以爲聊賴之地者,其所顧恤,比他有別,則必欲憑藉浦落,或請加用之受價,或請土地之代給,一年之內,再煩天聽,殊涉猥越,置之爲宜。長興庫貢人,以爲渠貢進排地衣,爲弊多端,而適有新募願入者,故新舊地衣,竝爲無價出給,以貢稅蘇復後,閤門地衣進排之役,亦爲擔當擧行事相約矣。于今幾年,終不擧行,使渠四十年無價進排,閤門排設價,若不別爲上下,則移付於地衣契,使之擔當擧行云。閤門排設,本是渠輩所當之役,則貢價之別爲上下,已是無理,且所謂地衣契人,蘇復後擔當之說,不過渠輩之私與酬酢者,曾無公文之可據,而敢爲移疾之計,有此猥越之事,極爲無嚴,移法司科罪爲宜。紫門軍契貢人,以爲朝家特軫渠貢落本之弊,布十五同,自兵曹從貴上下事,節目啓下,而壬子年關東市,每疋以錢代納之後,渠等所受布,則每疋一兩上下。大抵關東十五同,旣已劃給於貢人,則代錢二兩,渠等自當受食,而若以一兩上下,則此與未變通時同然云。貢價之以木換布,倍增其數,乃是從貴恤弊之政,而代錢則以二兩收捧,貢價則一兩上下,貢人稱冤,亦足無怪。年前詢瘼時,貢人,以此呼籲,廟堂以分付該曹,使之定數出給之意,覆啓蒙允,而至今因循者,似由於該曹布代行用錢,爲一兩故也,而以貢人言之,渠所云與未變通時同然云者,果是實狀。一依當初覆啓,或以本色布,或以二兩錢,隨其邑捧上下事,嚴飭該曹爲宜。眞絲契貢人,以爲渠貢,乃是戶曹員役擧行者,而戊戌作貢,以殘薄之別貿,莫保朝夕。渠等則納券退去,自本曹擧行之意,屢訴戶曹及廟堂,尙未變通,而近來唐價高騰,落本至於二千餘兩之多,若不依前,自戶曹擧行,則許多落本之弊,特令矯救云。近來白絲一種,燕市價直,比前倍增,至於昨年,有譯舌輩呈訴本司之事,貢人難支,果是實狀,而已自戶曹,預下貢價,以爲目下救急之道,而貢價添給,雖難輕議,旣知貢弊之如此,則亦不可一向抛置。分付該曹,參量公私事勢,從便闊狹,俾爲支保之地爲宜。兵曹祭享軍契貢人,以爲渠等元貢應進排外,其所爲弊,專在於別役受價,而每年別役所受,小則四五千兩,多則七八千兩,或爲萬餘兩,而皆以各處情費之消融,名存實無,落本太多,無以支保,渠輩別役價,一依營繕·紫門兩軍契例,作等上下云。軍丁入用多寡,貢價之別處嬴縮,本無一定之例,故果不無臨時操縱之弊。一年所下,雖不知爲幾許兩,而今若酌定其數,作等上下,一如他貢之例,則非但貢人無中間縻費之事,在公家亦無惟意濫下之患,令該曹折衷各年軍價,量宜折定,仍以作等上下事,分付兵曹,何如?上曰,依爲之。出擧條履素曰,都政尙未畢,兩銓政望得失,姑未暇論,而臣等自外入來時,聞有前望點下者云。奏未畢,上曰,非前望而卽中批也。履素曰,近來一事二事,隄防日漸蕩然,義理日漸晦塞,此固臣等誠未仰格之罪,而今日中批諸人,臣雖未及詳見文跡,聞皆是負犯至重,關係最緊者云。殿下每因慶禮之會,輒行霈澤之典,而此等之類,亦復一例疏釋,不少留難,世道朝象,恐將有難言之憂,殿下何不念及於此乎,至於承宣所奏,職在惟允,意出嚴討,固無可罪之端,而未及畢說,遽命遞職,遞差雖非重勘,豈非處分之過中乎,亟收成命,是臣區區之望也。上曰,卿言過矣。今若收還,則初何必特除乎?秉模曰,此等之類,關係至重,而初不能明正其罪,今反特除臺職,外面驟看者,將必曰當初罪犯,不甚緊重云爾。此豈我殿下生道殺人之聖意乎?臣以爲今番處分,大關世道也。上曰,此何關於世道也?秉鼎曰,大臣旣言之,而臣待罪銓曹時,拔李謙彬諫長之望,其疏句語,每一思之,中夜流涕。至於吳翼煥,卽一夏賊也,尹永僖,驥顯之影子也,李晴,星漢之窩窟也。豈可以此等人,遽然疏蕩,有若尋常干犯者乎?且李安默事,吏判之言,極是矣。上曰,此是出自柳星漢事乎?秉鼎曰,本自星漢事出來,而安默之弟,肆然鳴鼓於閔致福諸人,其凶論則實是安默之所主張矣。秉模曰,吏判事殊涉未安,臺通甚重,初何不審愼,而所謂疵累,雖曰今始覺得,陳疏自引可也,靜俟物論亦可也,而旣通不當通之人,旋請勿施,事體不當然矣。上曰,此何足費論?今番中批諸人事,予非爲遇慶疏蕩之政也。蓋吳翼煥疏中語,雖似閃忽回互,其所云云,必有所聞之處。翼煥,疎遠之人也。以渠所聞,直陳於疏章,比之徒懷其心,不露其跡之類,反不足深罪。大抵予容行而爲天下法,言而爲天下則,由近及遠,粹然交孚,則寧有是說?尹永僖事,以渠一人之故,或恐重傷無累之人,故有向日處分,而豈可以此枳其兄弟乎?李謙彬,今不必提說,而此亦後世事,古人,豈以此等事爲大罪也?至於李晴事,尤是䵝昧。柳星漢疏上款語,雖曰關係莫重,予則初未覺得。下款語,未知其旨意之如何,而其所云云。萬目所睹,不待辨而自辨,前後臺批之靳允者,蓋爲情與跡之未能的知也。星漢則官職自如,乃於越一層之李晴,置之重律,是豈成說乎?借述借宅等事,原不足論,予之欲爲疏釋者,實有深意。且昨年一番疏通,還復作輟,則是豈予咸與維新之苦心乎?李安默事,未詳其委折,而亦豈可以弟之故,竝枳其兄乎?履素曰,此等人,恐不可咸與維新矣。上曰,以都政事,連日酬應,今日賓對,實難自强,而不欲輟月六之例,故特命召接。民國事外,豈可提煩也?昌順等曰,聖世無棄物,而殿下欲施疏蕩之典,則固宜下詢大臣,酌其輕重,斟量處分,而今者特除,無非干犯至重之人,一紙書下,遂至頒布,豈非萬萬過中者乎?上曰,卿等勿復言也。今日處分,亦豈無多少商量者乎?仍敎履素等曰,他無稟達之事耶?秉模曰,五衛將,卽武臣淸職,而近來淆雜莫甚,雜岐堂上之僅堪假將者,亦皆無難爲之,寧不可慨?大抵官職,無論高卑,貴用之則貴,賤用之則賤。臣謂嚴飭銓曹,申明舊格,各別擇擬,雖以假將言之,不及於五衛將者,昏當以此區處,則亦不可任其淆雜,自今另擇,勿爲頻頻遞改之意,一體分付該曹,何如?上曰,依爲之。出擧條秉模曰,前因訓戎鎭之凋弊,大臣筵奏,另擇差遣,考其實績,用以防禦履歷事,分付銓曹,亦以營閫相議救助,期於蘇革之意,有所關飭矣。近聞時僉使安橚,不無修擧,且經累考,銓曹自當用防禦履歷,而營閫救助之方,無論巨細,更無皁白,事勢設或猝難矯革,筵稟行會之後,置之相忘之域,有關事體。以此關飭營閫,其間救助之爲何事,蘇革之爲何弊?使之報來,俾有當初申飭之實效,何如?上曰,依爲之。出擧條秉模曰,義州府尹李義直,出自恩補,何敢言私,而聞其親年篤老,塞外經年,又將至再,在朝家孝理之政,合有垂念之道,故敢此仰達矣。上曰,卿言,好矣。若早知如此,則豈令久淹於塞外乎?仍命書傳敎曰,今聞大臣言,篤老侍下,情理果難,許久離捨,早卽聞知,豈至于今以其外補?銓曹則似難內移,義州府尹李義直,今日政內擬。命書榻敎曰,今日政新除守令·邊將,皆令明日待令。又命書榻敎曰,兵曹不爲入侍,堂上竝遞差。上曰,嶺南慰諭使,非久復路云,見其狀辭,則其所區別,頗有條理矣。履素曰,以狀辭觀之,嶺民之均霑惠澤,可推而知,甚幸甚幸矣。上曰,吏兵判進前。仍敎致中曰,予在春邸時,卿爲宮僚,而通來屢年阻隔,及爲吏判後,必欲使之一經都政矣。都政旣過,例當圖遞,而其在曲諒之道,豈待由單乎?當許遞免,而亦豈無後日也?致中曰,伏承聖敎,惶感無地矣。臣之筋力,實無奔走之望,而如非崇品重臣,則不敢陳懇於筵席,故至今黽勉矣。今伏奉曲諒之恩,臣不勝感祝矣。上曰,明年則入耆社耶?致中曰,今晦當與榮於靈壽閣矣。上曰,兵判之再經都政,過矣。明年園幸當前,見卿筋力,萬無承當之望,亦欲曲諒,而一筵之遞送兩銓,有所如何,卿意,則何如?庠曰,若遞免,則何等感祝乎?上曰,然則當一體許遞矣。命書傳敎曰,筵席皆示曲諒之意,此亦由於禮使。吏曹判書李致中,兵曹判書具庠,今姑許遞,前望單子入之,待下批牌招察任。昌順曰,慶禮當前,其在飾喜之道,固宜盡善盡美,而頃伏奉傳敎下者,有瞽師女伶除之之命。蓋瞽師·女伶等應行之儀,實非張大之事也。臣伏望依例肄習,以爲稱慶時丕飾之方,宜矣。上曰,慈心屢加撝謙,不欲張大,予之所特命權除者,亦出仰體慈敎,以爲順志之道矣。且來月,則恐懼修省之月也,凡事務從節省。若賴天之靈,來秋豐登,則進宴時,欲如例賁飾矣。上曰,臺諫進前。魯榮曰,克觀等事云云。上曰,不允。出擧條魯榮曰,尙魯事云云。上曰,不允。出擧條魯榮曰,柳師文事。上曰,不允。出擧條魯榮曰,臣有區區所懷,敢此仰達矣。近來懲討不嚴,隄防日頹,隱憂深慮,實有不可勝言者。雖以今日疏通事言之,夫疏通者,謂其微眚細故,䵝昧見枳之類也。至如干係負犯之至重至大者,凶醜餘孽之不容復廁人列者,一竝施以曠蕩之典,是豈聖明朝嚴隄防之道,而亂臣賊子,其將何所忌憚乎?臣謂亟寢成命,以光聖德,以杜亂源,宜矣。上曰,不允。出擧條魯榮曰,臣言議風采,本不近似於淸朝耳目之任,而賓對有命,召牌繼降,章皇出肅,冒沒登筵。目下事關係何如,而不能碎首力爭,感懷天聽,至有大僚請罷之擧。臣以此情踪,何可一刻晏然於臺次?請命遞斥臣職。上曰,勿辭,亦勿退待。出擧條序東曰,俄伏見傳敎下者,三司特除,有干犯最緊,關係至重者,多在其中。此雖出於疏通之聖意,而隄防之壞損,義理之晦塞,當如何哉?伏願亟收成命焉。上曰,過矣。序東曰,諸承宣之仰請還寢,旣是職分之當然,因此徑遞,有欠包容之聖意,臣謂亟寢諸承宣遞差之命,宜矣。上曰,亦過矣。出擧條履素曰,臺臣之新啓所奏,少無積誠勉回底意,殆若謄傳故紙者然,臣竊爲慨然,今日入侍玉堂兩司,竝罷職,何如?上曰,何必如是也?上曰,次對先退。命書公事判付訖。命退,承史以次退出。
上在昌德宮。停常參·經筵。
徐有臣啓曰,大司憲申光履未肅拜,執義吳翼煥,掌令李益洙,持平李寅采,掌令李心傳,持平朴蓍壽未署經,監察茶時之意,敢啓。傳曰,知道。
李太亨啓曰,今日拜辭同知兪彦脩,旣呈肅單,不爲入來,事體所在,誠極未安,而臣等矇然不察,今始覺得,不勝惶悚。同知兪彦脩,推考警責,原單子勿施,何如?傳曰,允。
傳于黃昇源曰,諸承旨持公事入侍。
傳于黃昇源曰,工房承旨,與上號都監都廳入侍。
傳于李晩秀曰,禮房承旨,與各次輪對官來待人入侍。
傳于洪義榮曰,戶房承旨,與各司久任郞廳入侍。
傳于蔡弘遠曰,吏兵房承旨,與守令·邊將入侍。
傳于李晩秀曰,左副承旨入侍。
徐有臣啓曰,訓鍊大將李敬懋,緘辭從重推考事,命下矣。大司憲申光履,雖已出牌,而執義吳翼煥,掌令李益洙,持平李寅采在外,掌令李心傳,持平朴蓍壽未署經,無以備員擧行云,何以爲之?敢稟。傳曰,使之署前行公。
司憲府照目,訓鍊大將李敬懋緘答云云。傳旨內辭緣,惶恐遲晩,杖一百收贖,公罪是白乎矣,係是二品,上裁,何如?奉敎都相陳箚自引,其在敬禮之道,有難仍令照律,此公事安除,以便大臣之心爲良如敎。
以洪樂游·趙鎭奎囚單子,傳于徐有臣曰,分揀放送。
以慶尙監司趙鎭宅啓本,見漏老人,更爲採探馳啓事,傳于李太亨曰,政官待開門,牌招開政下批。
李太亨,以上號都監都提調意啓曰,本都監監造官李柱溟·權太應·金相穆·權思浩,無職名,令該曹口傳付軍職,冠帶常仕,何如?傳曰,允。
兵曹口傳政事,以李柱溟·權太應·金相穆·權思浩爲副司正。
李太亨,以上號都監都提調意啓曰,本都監都廳丁若鏞,時無職名,令該曹口傳付軍職,冠帶常仕,何如?傳曰,允。
兵曹口傳政事,以丁若鏞爲副司果。
蔡弘遠,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
徐有臣,以義禁府言啓曰,時囚罪人李喜大·李命瑀,區別功議,草記勘放事,命下矣。李喜大,本府議啓內,民狀之替吏題給,雖曰武夫,貽羞莫甚,簽丁之不禁捧賂,揆以法意,亦涉可駭,保錢還給,一任下屬之作奸,竟使實惠不得下究者,尤萬萬痛駭。以此照律,罪取考律文,則大明律制書有違條有曰,凡奉制書,有所施行而違者,杖一百。不應爲條有曰,凡不應得爲而爲之,事理重者,杖八十。名例有曰,二罪俱發,以重者論。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。李喜大,無功議云,從重論,杖一百收贖,告身盡行追奪,放送。李命瑀,左議政金履素所啓內,今番歲幣下去時,募馬等牌捧錢三十七兩於各站馬夫等處,以爲差員下屬人情酒食之費云。向來飭敎何如,而不能檢察,致有此情債之潛相與受者,極爲可駭,令該府拿問處之。罪取考律文,則大明律不應爲條有曰,凡不應得爲而爲之,事理重者,杖八十。大典通編推斷條有曰,犯私罪,杖八十奪告身三等,犯枉法受贓外,笞杖竝受贖矣。李命瑀,杖八十,奪告身三等,而其九代祖漙,敵愾功臣云,功減一等,杖七十收贖,奪告身二等,放送,何如?傳曰,允。
徐有臣,以義禁府言啓曰,沈鉁,杖七十收贖,告身盡行追奪,徒一年半定配,照律公事判付內,功議,各減一等事,命下矣。沈鉁,功議各減一等,減徒加杖,杖一百收贖,告身盡行追奪,放送之意,敢啓。傳曰,知道。
徐有臣,以義禁府言啓曰,康命吉,杖一百收贖,告身盡行追奪,平安道嘉山郡流三千里定配,金履容,杖一百收贖,告身盡行追奪,泰川縣流三千里定配,照律草記批旨內,允,功減區別施行,康命吉,則雖以考法照律,而術業精鍊,不可遠地定配,以致儀藥之相妨,以中道更定配所,發配,可也事,命下矣。金履容九代祖謙光,佐理功臣,功減一等,杖一百收贖,告身盡行追奪,徒三年定配,康命吉祖天衢,揚武原從功臣云,功減一等,杖一百收贖,告身盡行追奪,充軍之意,敢啓。傳曰,知道。
戶曹啓目粘,海南縣稅穀裝運之際,沙格監色之奸弊,不一其端,而該縣監鄭杆,不能嚴束禁防之罪,不可不嚴處,待糴事了畢,依前筵達,拿問定罪,大同未收,係是惠廳所關,令該衙問,拿處,何如?判付啓,依允爲旀,該縣監拿處事,待麥秋擧行爲良如敎。
領府事蔡濟恭箚曰,伏以卽伏聞今日輪對入侍,訓鍊都監從事官崔熽,以擧措萬萬昏憒,致勤嚴敎,至有該營大將緘辭重推之命。臣於是惶愧震悚,不知措躬之所。蓋臣與熽,自來相知,其少也受其才名之騰於陞庠,其筮仕而經守令也,喜其凡事皆有條理,及夫近年以來,又喜其忍飢守拙。雖相知如臣,十年之間,來見絶稀,臣之所知者,只平日了了之熽矣,以故,從事官有窠也,臣果以熽之可合,通告於該大將。及其擬望蒙點,以投刺,數昨始來見臣,而有問而渠不能詳對,有言而臣不能諦解。臣竊怪其今熽非古熽,問於人,蓋十數日前,爲風所中,雖獲漸差,未及良已,而不敢言病於公役,强起以赴矣。臣方且駭且悶,竊有所商度,豈意以其樣,進身於香案咫尺之地,以貽簪紳之羞乎?愼簡乃僚,書經所訓,而臣忝居都相之任,以如許不堪之人,使之差擬,仰累聖世適其宜之治,莫非臣之不能事事之罪,而畢竟以其罪移之於該大將,臣則晏然自在,此尤臣難赦之罪也,玆敢短箚自首。伏乞聖明,亟削臣職,以淸官方,以勵臣分,千萬幸甚云云。答曰,省箚具悉卿懇。莫嚴者筵體,則以渠幺麽末蔭,擧措十分駭悖,略示薄警於擬似之該帥矣。早知今熽之非古熽,豈忽忌器之戒,而使卿至於箚引耶?大抵其人則太昏憒,其不愼簡僚,不能無慨慨於卿者。然微事也,安心視事。仍傳曰,此批答,遣史官,傳諭。
昌城尉黃仁點疏曰,伏以天休滋至,景籙靈長,殿宮之尊號已定,大庭之習儀載擧,海籌方深,聖孝冞光,吉慶竝湊,歡忭惟均。臣於今者,見差太廟臘享大祭獻官預差,而臣之風頭貞疾,近因毒感而添劇,自面浮高,至於項背,症類丹毒,牽引刺痛,房闥之間,不得運動者,殆近十日。預差,所以備陞實之用也。受戒出齋,與實差無異,而誓戒在卽,以此病情,萬無自力之望,情窮勢急,未暇緩聲。伏乞天地父母,俯賜諒察,許令變通,以重享禮,以安賤分,不勝幸甚云云。答曰,省疏具悉。所請依施,卿其安心調理。仍傳曰,此批答,遣史官,傳諭。
甲寅十二月二十三日辰時,上御誠正閣。諸承旨持公事入侍,上號都監都廳·輪對官·久任郞廳·守令·邊將同爲入侍時,行都承旨黃昇源,行左承旨洪義榮,行右承旨徐有臣,左副承旨李晩秀,右副承旨李太亨,同副承旨蔡弘遠,假注書吳泰曾·李允謙,記注官白慶楷·金良倜,上號都監都廳副司果權坪,副校理丁若鏞,輪對官內資直長李宗恢,奉事愼師浚,司圃直長李喆祚,都摠經歷金儀祥,都事沈鐮,典設別提洪秉德,別檢南正和,刑曹正郞李潤明·洪相五·丁志德,濟用主簿慶恒運,成均博士承慶恒,通禮員引儀洪鐸輔,假引儀南會英,宗親典簿李亨正,東氷庫別檢金憙,司僕主簿李惟稱,司䆃僉正閔百準,議政府司錄尹東壽,久任郞廳戶曹正郞鄭東敎·金履鎬,兵曹正郞尹魯東·洪樂游,漢城判官盧橚,成均司成曺允遂,直講沈奎魯,典籍鄭晩錫,宣惠郞廳李素·李潞秀·宋持敬·洪元燮·宋厚淵,司僕僉正趙鎭圭,判官韓大裕,掌樂主簿金世根,軍資主簿朴宗海,廣興奉事李鎭熙,備邊郞柳春源·閔亨默·尹範益·金兌鍾·李彬,訓鍊都監從事官曺亨壽·崔熽·金載恒,郞廳白泓鎭,禁衛營從事官李羲甲,御營廳從事官李肇源·白海鎭,寧邊府使申大升,成川府使尹致性,長津府使李馨秀,豐川府使南有寬,朔寧郡守韓德厚,价川郡守李商采,順安縣令柳光濂,長連縣監李龜錫,殷山縣監尹羽烈,殷栗縣監趙祥逵,洪原縣監尹悌東,多大浦僉使尹壽民,東里僉使郭淳恒,城津僉使李亨復,寧城僉使李元喆,廣梁僉使高象得,高嶺僉使李翼鉉,柔院僉使孫貴彬,德積僉使崔得奎,昌洲僉使梁宗潤,惠山僉使韓命祺,碧團僉使金得行,白峙僉使洪明淵,椒島僉使池達海,吾叉浦僉使張景泓,鎭東萬戶孔賢德,龍津萬戶金景秋,森森坡萬戶金振玉,水口萬戶金器樟,羅暖萬戶金得範,從浦萬戶鄭惟轍,唐浦萬戶柳日得,薺浦萬戶安處謙,多慶浦萬戶朴理漢,金甲島萬戶崔弘績,伐登萬戶韓斗光,西平萬戶金德行,幕嶺萬戶趙元軾,濟物萬戶廉天逵,仇寧萬戶文大軫,德津萬戶金泓,助泥萬戶趙祥獜,長峰萬戶李熙章等,以次進伏訖。上曰,寧邊府使進前。大升進伏。上曰,久不見卿矣。近間所患,何如,而何間下往耶?大升曰,慶禮當前,陳賀參班後,當下往矣。上曰,豈可久曠,過歲後,卽爲下去也。致性進伏。上曰,便養之道,似好矣。爾亦過歲後,卽爲下去也。命守令·邊將先退。上曰,輪對官進前。宗恢等,分左右進奏職姓名,熽進伏後,不奏職姓名。義榮曰,職姓名,斯速奏之,熽如癡如聾,終不仰對。上曰,此誰也?弘遠曰,崔烜之弟也。上曰,都提調事,甚慨然矣。此豈爲官擇人之義乎?大將雖欲以此等人差出,都提擧當挽止,而乃以如此者流,遽然首擬,至於點下之境,此豈成說乎?仍命書傳敎曰,訓鍊從事官崔熽,爲先汰去。雖非實職,自有事務,則以如此衰憒不堪之人,肆然擬望,以致筵席擧措之駭悖,此亦官方而貽羞莫甚。該大將,不能小心之罪,不可置而勿論,訓鍊大將李敬懋,爲先緘辭從重推考。上曰,訓鍊大將李敬懋,緘辭承受時,憲府臺諫牌招。出榻敎橚曰,帳籍庫舍甚不足,量宜增建,似好,故敢此仰達矣。上曰,與判堂相議爲之也。大裕曰,本寺有名無實,而徒爲京鄕之弊者,各邑分養馬,是也。合有釐革之道,故敢此仰達矣。上曰,後日輪對入侍時,更奏,可也。載恒曰,焰硝所煮,木自有定,山斫取處,而今皆童濯云云。語多猥屑。晩秀曰,訓鍊都監從事官金載恒,所懷仰奏之際,語多猥屑,且無結辭,推考,何如?上曰,依爲之。出擧條鎭熙曰,本倉三所掌逋欠米四百七十五石,屢度論報於本曹,尙未及釐正矣云云。語無次序。晩秀曰,廣興奉事李鎭熙,以本倉逋欠事,陳所懷,而語無次序,極涉猥雜,推考,何如?上曰,依爲之。出擧條晩秀曰,修撰徐有鍊,謂有情勢,陳疏徑出,原疏纔已退却,所當直捧禁推傳旨,而此與無端徑出有異,推考警責,仍卽牌招入直,何如?上曰,許遞,如有情勢同者,亦爲許遞,竝令明日政差出,可也,出擧條鎭奎曰,牧場之弊,在在皆然,尙今不得矯救之策矣。上曰,旣不審量,臨時構對,語無倫次,限歲前,罰直本寺,可也。仍命書榻敎曰,司僕僉正趙鎭奎拿處。持敬曰,戶曹所管諸道會付穀,有不足之邑,則每以常賑穀,移劃取用,便成謬例。會付穀與常賑穀,均是國穀,則互相推移,無所不可,而常賑穀簿,因此而漸就耗縮,此爲可悶。此後則會付穀,或有不足之邑,報本廳後,量其當用而請劃,只用其耗條,元穀則卽使還報之意,定式施行,則常賑穀元數,似無見縮之弊,故敢此仰達矣。上曰,問于該堂,稟處,可也。出擧條厚淵曰,本廳木錢,自來不敷,而戶曹貸去之米,殆近二萬石,以本色還捧,其勢末由,自本廳每年所送木錢中,次次除留,以爲計捧之地,似合事宜,故敢此,仰達矣。上曰,問于該堂,稟處可也,出擧條素曰,均廳應捧之米,不過諸道免稅結,專以貢人移納米,除留惠廳,需用於各營門支放之資,歉歲則貢人不爲願賣,至於豐年,多數移納矣。近年以來,雖値大有之年,所謂移納,絶無僅有,軍兵放料,無路排比,每每稱貸於惠廳,惠廳米儲,因此減縮,將有主客俱困之慮。大抵他衙門,不得移納,乃是均廳事目,而近來或多潛賣之事。此後則無論某營門·某衙門,貢人預賣,切勿許買之意,定式施行似好,故敢此仰達矣。上曰,言于該堂,決處,可也。出擧條元燮曰,畿邑儲置米,分四等會減之際,多寡虛實,每難眞的,旣不可以隨報準許,亦不可勒加克削,其所存減,都不出略綽依俙,故本廳則必以冒濫爲責,各邑則輒以不足爲辭,或致往復頻繁,終無以綜核。今若取各邑年年會減之數,從其不濫不略之間,折衷都下,而至於陵園修改之役及春秋幸行時,各樣應費,亦爲定式,都下於本道監營,使之從實分劃,則庶無列邑異例混報之弊,故敢此仰達矣。上曰,問于該堂,稟處,可也。出擧條樂游進前。上曰,俄以騎郞入對,今又以訓局郞更入乎?禁推,可也。仍命書榻敎曰,當該久任郞廳洪樂游,拿處。上曰,都廳進前。坪·若鏞進伏。上曰,工役幾何爲之?坪等曰,歲前優爲訖役矣。上曰,玉寶治刻,亦爲始役乎?若鏞曰,今方治玉矣。上曰,女官之整待與不足之數,書來乎?若鏞曰,未及分定,故不能書待矣。上曰,其實用爲幾人,不足爲幾人,竝皆書入,可也。上曰,景慕宮玉冊,姑不始役,則其書寫官,未嘗工於筆也。向見其字劃稍俗,姑待明日更見後,徐徐入刻,可也。昇源曰,臣等有區區所達矣。義榮等,從以起伏。上曰,有何所達,豈不有禁令乎?昇源等曰,昨日前望點下之人,多是關係不輕之類,或恐義理漸晦,隄防不嚴,故敢此相率仰籲矣。上曰,本意非不知之,昨日之諭,亦已盡矣。特不拈出名字,有異涉禁,故姑此言之,而不必更提矣。上曰,俄者崔熽擧措,誠極駭怪,大將之發緘,雖是責備之事,而其實似非大將之所知矣。若此之類,擧以擬之,而官責之求備姑舍,朝廷之貽羞莫甚,實爲之慨然慨然矣。弘遠曰,似不知如許之甚而薦擬矣。命退,諸臣以次退出。
上在昌德宮。停常參·經筵。
辰時,日有兩珥。
李晩秀啓曰,大司憲申光履未肅拜,執義吳翼煥,掌令李益洙在外,掌令李心傳,持平朴蓍壽未署經,持平李寅采有頉,監察茶時之意,敢啓。傳曰,知道。
李晩秀啓曰,今此延祥詩抄啓人中,時無職名人,令該曹口傳付軍職,何如?傳曰,允。
傳于蔡弘遠曰,承旨二員,與戶曹堂·郞紫門監官員,入侍。
蔡弘遠啓曰,監察十三員內,許嘿·李仁榮·廉隅人·李瑞運,俱未署經,來正朝祭享,無以分排云,在前如此之時,有署前行公之例矣,今亦依此例,署前行公之意,分付,何如?傳曰,允。
承旨前望單子入之,兪漢寧落點。
備邊司,以沈晉賢爲義州府尹。
李太亨啓曰,吏曹判書徐鼎修,參判沈煥之,參議韓晩裕,牌不進,推考傳旨及罷職傳旨,今方捧入,而開政,命下之後,如是違牌,不卽擧行,事甚未安,判書·參判,更卽牌招,何如?傳曰,允。參判·參議許遞。今日政差出。
李太亨啓曰,吏曹判書徐鼎修牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
李太亨啓曰,吏曹判書徐鼎修再牌不進推考傳旨,今方捧入,而開政,命下之後,連事違召,不卽膺命,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于李太亨曰,吏曹判書上疏入之。
傳于李太亨曰,吏判批下,牌招開政。
蔡弘遠,以吏曹言啓曰,本曹參判,今當差出,而前望中無故之人,只有二人,以二望擬入之意,敢啓。傳曰,允。
洪義榮,以弘文館言啓曰,本館下番闕直,事甚未安,今日政新除授玉堂,待下批仍卽牌招入直,何如?傳曰,允。
以黃海監司李泰永狀啓,安岳郡守李文會,正朝差使員差定後,謂有身病,連爲頉報,爲先罷黜事,傳于李太亨曰,今日政擇差,待下批,一兩日內辭朝。
有政。吏批,判書徐鼎修進,參判·參議未差,以黃昇源爲吏曹參判,金履翼爲吏曹參議,安廷善爲持平,鄭東觀爲校理,鄭履綏爲修撰,李致中爲工曹判書,沈煥之爲左尹,韓晩裕爲兵曹參知,高萬說爲禮賓參奉,趙宗鉉爲軍器提調,金處漢爲金海府使,李邦運爲柒谷府使,梁垸爲巨濟府使,洪秉德爲金川郡守,林蓍喆爲安岳郡守,義州府尹單沈晉賢,以洪秀晩爲副校理,金熙朝爲修撰,韓光植爲副修撰,具文行爲吏曹佐郞,宋倫載爲典設別提,沈煥之爲承旨,左尹金魯永,右尹沈煥之,兵曹參議韓晩裕,參知沈樂洙,以上竝單付韓晩裕爲禮曹參議。
兵批,判書趙宗鉉進,參判柳誼入直,參議沈樂洙未肅拜,參知未差,以李致中·具庠·沈煥之·趙尙鎭·徐邁修·徐有臣·韓晩裕·兪漢模·閔昌爀·尹序東·尹益烈·南履翼爲副司直,朴宗善爲副司果。
李太亨啓曰,延祥詩,明日當出韻科次,大提學徐有臣,待開門牌招,何如?傳曰,允。
傳于李太亨曰,留院上疏入之。
兪漢寧,以禮曹言啓曰,來月二十一日,展謁景慕宮,慈殿·慈宮,亦當詣宮,令該曹,問其合行儀節於大臣,仍具禮官意見,草記事,命下矣。問于大臣,則議政府領議政洪樂性,以爲臣素眛禮學,況今昏瞶益甚,莫重儀節,實無以妄率臆對,伏願博詢處之云。左議政金履素,以爲今此殿宮合行儀節之下詢,係是莫重之盛禮,而旣無已例之可以援據者,則惟當緣情制禮,務歸至當而已,臣之無似,猥忝大官,其於儀文典章,茫無通曉,則何敢强所不知,妄有仰對乎?不勝惶愧之至云。右議政李秉模,以爲臣素眛禮學,何敢妄議於莫重儀節,而謹以家禮祠堂章及先正臣金長生家禮輯覽,參以愚見,則王大妃殿,當由正路陞,從正門入詣床卓之西,近北南向立,惠慶宮,拜位,當於中宮殿拜位前,設特位,而惠慶宮,就位行四拜禮後,陞自西階,從西挾門入,王大妃殿,周審宮內,惠慶宮,從而奉審訖,王大妃殿,先由正門出,從正路降還次,惠慶宮,次由西挾門出,從西階降還次,似或不至於有違禮意,而王朝之禮,至嚴,惟聖制禮,伏惟上裁云。領中樞府事蔡濟恭,以爲慈殿·慈宮·坤殿,同日詣景慕宮,以伸情禮,實是人情之合於天理處,甚盛擧也,然其禮節,考之前代,旣無可據,揆諸國朝典禮,亦未有可以旁照以行者,如臣鹵劣淺薄,何敢議到於其間乎?第以臆見言之,坤殿自當行再拜於廟庭版位,慈宮,與坤殿差異,似當於床卓之前,行再拜禮,慈殿不可不臨視廟內,而禮當無拜,若親坐卓前,奠以一酌,奠畢起身,然後各殿以次獻酌,則於情可以無憾,於禮可以無缺。但念王朝之禮,異於私門,安敢保如是行之,能無掣礙否乎?制禮非聖人,卽時王之任,聖學高明,絲毛不漏,惟在酌古斟今,俾合厥中,如臣之不敢孤聖詢,以臆說仰陳,豈不爲汰哉之歸乎?徒切愧悚而已云。判中樞府事金憙,以爲臣謹按家禮祠堂章曰雖尊長,亦由西階,又曰設特位,儀禮經傳通解續少牢下篇主人獻于房中章曰南面于其右,註曰有尊不與爲賓主禮也,家禮又尊長休尊長坐之文。以此推之,則殿下展謁時,似當特設一位於宮內床卓西近北,而王大妃殿,由西階陞,從正門入,仍就特設之位,南向而坐矣。臣又謹按家禮祠堂章曰主人北面於阼階下,主婦北面於西階下,主人有母,則特位於主婦之前,臣之先祖臣金長生所撰家禮輯覽敍立圖,亦如是焉。以此推之,則似當於西階下,中官殿拜位前,設特位,而惠慶宮就位,北面行四拜禮矣。仍伏念環繞三周,又見於家禮墓祭章,而墓祠一體,禮無二致,又可以推而行之,於王朝禮,則殿下展謁後,奉審時,王大妃殿,似當自特位起,周審宮內,惠慶宮,自拜位,進由西階升,從西挾門入,如禮奉審訖,王大妃殿,先由正門出,從西階降還次,惠慶宮,次由西挾門出,從西階降還次,恐合情禮矣。第臣於合行儀節,旣甚蒙眛,又無考據,今此所引,不過私家所行之禮,且儀禮,南面之文臣,又不知其的爲旁照,故不敢臆論,以犯僭汰之罪,伏惟上裁云。參判李集斗,以爲來正月二十一日,慈殿·慈宮,親詣景慕宮時,合行儀節,各具意見,收議事,命下矣。此係無前之盛擧,莫大之盛禮,而考諸前代,旣無可據之文,按之國乘未有已行之例,如臣謏見,豈容輕議,而適忝禮官,有難含默,玆敢參以情禮,猥有仰陳。第伏念慈殿,於閟宮,有母儀,宜無拜禮,入廟時,由正門入,立臨審視,恐合情文,慈宮齊體也,楹外先行拜禮,廟內仍行奉審禮,似合事宜,而臆對終涉惶恐,伏惟上裁云。參議金履翼,以爲來正月二十一日,慈殿·慈宮之親詣景慕宮,實爲是年是日之所不可已者,若其合行之儀節,必有可據之禮典,而如臣謏見,未能博考,至於私家禮節,有不敢援引,何敢率爾仰對?而第伏念慈殿,以母而臨子也,由正門入,立臨審視,慈宮齊體也,特於正門外少西階上楹內,設拜位,先行拜禮,仍由正門入廟內,行奉審禮,似或合宜,而事近臆見,不勝惶恐,伏惟上裁云。臣鍾顯之意,則今玆慈殿慈宮之同詣閟宮,實是初有之盛擧,然其合行儀節,稽之前代及國朝故事,旣無可據,則以臣之固陋鹵莽,其何敢妄有所論哉?第伏念,慈殿詣宮時,則由正門入,略倣先朝臨廟之儀,設褥儀於廟內,當中立,少頃,周審而出,慈宮由東挾門入,設立位於戶外,當中行再拜後,奉審而出,似無掣礙,亦合情禮,而諸說旣皆參差,邦禮又係創行,上裁,何如?傳曰,禮判之說,似合於儒先之論,王朝之儀,而係是創行之典,禮當博詢處之,在外大臣儒臣處,發遣郞官,收議,可也。
兪漢寧,以禮曹言啓曰,來正月初八日,社稷祈穀大祭親行時,省牲省器之節,依例以親臨磨鍊擧行乎?敢稟。傳曰,以親臨磨鍊,可也。
兪漢寧,以宗簿寺提調意啓曰,國朝御牒八高祖圖·璿源譜略·王妃世譜中草,今已釐正矣,御覽還下後,譜略當爲付板入刊,國朝御牒八高祖圖·王妃世譜,亦爲正書矣。御覽日子,令日官推擇,則今月二十六日午時爲吉云,以此日時,本寺堂上郞廳校正官,具儀仗鼓吹,陪進明政殿,與承旨,請承傳色奉入之意,敢啓。傳曰,知道。
李晩秀,以上號都監都提調意啓曰,近日以來,掖隷之出役,作弊於都監門外者,不止一二,而至於今日,別監一人,自稱馬哥,突入一房役所,招出針婢,擧措駭悖,使之禁止,則詬詈作拏,罔有紀極。前後聖飭之下,渠雖頑悍,安敢如此?不可尋常處之,卽令攸司,照法嚴治,何如?傳曰,化外不率,甚於頑苗,近來掖隷事,不費辭敎者久矣,果有此所犯,萬萬痛惡。卿於明日仕進時,嚴棍後,移送法曹,各別嚴治,以懲群徒之習,不能檢束之司謁及首隷,亦爲捉來決棍後,草記,可也。
蔡弘遠,以備邊司言啓曰,卽見京畿監司徐龍輔狀啓,則以爲道內尤甚十邑六鎭,賑口多寡,雖不可先期硬定,而粗有所料量者,所入賑穀,營賑穀一萬石,常賑穀五千石,特許劃給事,請令廟堂,稟旨,分付矣。十六邑鎭,皆非物衆地大之處,所入賑穀,自可料量,而水原府賑資,亦當出於道內穀簿,未知道臣,竝此入量與否,而今以萬五千石,假令排比於十六邑鎭及水原府,則可以綽有餘裕,依所請準劃水原府三千石,使之此數中,移劃,何如?傳曰,允。
蔡弘遠,以備邊司言啓曰,卽見水原留守趙心泰狀啓,則以爲本府今年歉荒,挽近所罕,被災頗甚,朝夕近止者,亦當議賑,則所入穀物,預先經紀,然後可以濟活。依壬寅已例,參互米皮,限五千石許劃,而本府元無三賑穀之推移者,以附近邑所在備荒帖價常賑等穀,參量移劃事,請令廟堂,稟旨,分付矣。在前設賑時,則本府有營賑等穀名色,故猶可以自本府劃給,而今則,皆屬軍餉,今此移轉之請,勢所卽然,而道內穀簿,本自不敷,準請區劃,恐無其路。且念賑口雖多,若得米皮合三千石,則庶可排比,分付道臣,附近邑三賑穀中,限此數,酌量磨鍊,仍令往復該府,使之從便轉輸,何如?傳曰,允。
蔡弘遠,以備邊司言啓曰,卽見平安監司金思穆狀啓,則以爲江界等三邑及所屬十七鎭堡,付賑之類,計口酌量排巡假令,則當賑折米限五千五百石,特爲劃下事,請令廟堂,稟旨,分付矣。今此所請,卽是假令,隨其用餘,自當還錄,不必較挈其多少,特爲依狀請許施,何如?傳曰,允。
蔡弘遠,以義禁府言啓曰,嶺南慰諭使李益運上疏批旨內,前此論列諸倅之姑許仍任者,大臣之言,亦似有意見故耳,今見爾疏,以甘於貪饕,能於賑糴,爲必無其理,至謂以此後含綸之人,相戒囚舌之端,則到此豈嫌銷刻?依請許施,其代,今日政拔例另擇,待下批給馬下送,其中陜川倅,容或可恕云爾,則不必一體差代,侍爾還朝,更當問後處之。若此則巨濟倅之罪名論列,不下於右兩倅,不可一勘一否,亦令今日政差代,給馬下送事,命下矣。金海前府使鄭東愼,巨濟前府使沈鏔,俱在任所云,發遣府書吏羅將,交代後拿來,柒谷前府使柳鎭爀,亦在任所云,發遣府羅將,拿來,何如?傳曰,允。
吏曹判書徐鼎修疏曰,伏以惟天惟祖宗,眷佑我邦家,百祿鼎至,五慶咸湊,上號之盛禮已定,呼嵩之縟儀將擧,臣民歡祝,迊域惟均。仍伏念臣,至庸極劣,最居人下,歷數百執事之列,無一可堪,臣固自知審矣。故於前後叨玷,毋論緊漫,輒皆逡巡恧縮,如縛求解,每荷上天之曲遂,得至今免於大狼狽者,幸耳。乃者千萬夢想之外,伏奉冢宰除旨於賓對登筵之時,驚惶震駭,蒼黃退出,五內失守,莫知攸措。噫,天下之行不得者,莫過乎聾之於音,盲之於色也,今以匏竹鉛粉之具,强而授之,責之以諧六律施五采,則其將有死而已,決知其行之不可得也。臣之於銓衡,卽聾且盲耳,臣本拙滯,罕與人接,品流之優劣,資歷之淺深,初無平日聞見,又未嘗留意料量,則今乃猝然當之,雖欲强覓臆行,其何能卞別取捨於所不聞所不見沒料沒量之地乎?夫郞官佐貳,卽不過隨參與聞,而臣猶屢叨輒避,不敢爲一日盤礡之計,或因事會,滾迫,間赴政席,而黽勉副急,醜拙畢露,每一追思,尙覺汗背,矧今所叨,卽長席也,任一世之激揚,掌庶品之甄別,其責任之重,比郞官佐貳,尤萬萬逈別,而無難加之於如臣無似之身,此則殆有甚於聲之六律,盲之五采,而眞箇天下行不得之事也。至如古人量入之義,私心過福之憂,臣固不敢言,亦不暇恤,而抑臣尤有所竊竊自傷者,臣以糞土至賤之姿,荷聖明罔極之恩,欲報之德,河海莫量,只緣臣性質侗儱,重之以羸脆善病,旣不能彈竭思效於職事之末,又無以奔走自力於備使之列,則惟息影於名途,斂跡於要津,不入睢盱之場,避遠機穽之危,上不負曲保之聖恩,下而全咫尺之微諒,未必不爲不報之報,而卽臣至願苦心。臣嘗以此刻勵自勉,猶恐或墜,斷斷此心,亦庶蒙淵鑑之俯燭,今若懷戀寵靈,擺脫本分,冒行於行不得之地,則此又失其相也,充其耳也,顚沛僨衊,可立而竢,雖以我聖上天地父母之仁,亦何以隨處庇覆,曲全終始乎?念之及此,直欲鑽地而已,百爾思度,進身無路,召牌屢降,悚蹙冞切,玆敢鳴暴情實,仰瀆崇聽。伏乞聖慈,俯垂矜怜,將臣新授職名,亟命鐫改,仍治臣瀆擾之罪,以昭法紀焉云云。答曰,省疏具悉。卿其勿辭行公。
慶尙道慰諭使李益運疏曰,伏以臣人微望輕,識淺力薄,不足備數於百執事之末,而屬當我聖上宵旰憂勤之日,猥膺嶠南慰諭之命,敬奉恩綸,夙夜在途,非不欲殫心竭力對揚休命,而愚懵之質,隨處顚錯,旣不能仰承德意,又不能悉採民隱,上不副若保之澤,下以孤如渴之望,惶懍悸恐,若隕淵谷,畢竟僨誤,固所自料,臣竊不自揆,妄論三倅之罪,卽伏見備局行會,臣之奉使不職之罪,果畢露而無餘矣。大僚之請仍三倅,亶出於歉歲緩糴之慮,而如陜川倅之昏憒不堪,容或可恕,惟彼金海·柒谷兩倅,臣所論列,俱係不法懲貪之政,斷當以法從事。法者一而已,豈或低仰於其間哉?倘使臣言爲是,則彼兩倅不可容貸,若使臣言爲非,則奉使失實之罪,臣焉敢逭,被論者毫髮不損,論啓者郵罰不加,便成一場戲劇而止,臣言固不足輕重,而豈不有欠於朝家綜核之政哉?所犯者貪墨,所論者不法,而旬日之內,乍罷旋仍,佩符臨民,依舊樣子,則他倅,無所懲畏,嶺民莫不滋惑,臣恐緣臣一誤,此後含綸之人,擧皆緘口囚舌,相戒而不敢言也。擧條批旨,有還朝後分等稟啓之敎,而臣旣的見其不法,則俄頃之間,豈或吐言呑言,重自陷於不誠之科哉?枉尺直尋,理所必無,則甘於貪饕,能於賑糴,臣未之信,臣所論啓,實慮還政之紊亂,而仍任責糴,相反於是,臣竊惑焉。使彼倅一日在官,則決知其無益於還賑,而徒見其流毒於邑民,金海府使鄭東愼,柒谷府使柳鎭爀,罷拿之律,無容更議,待其爰辭,與臣所論,若爽一毫,則臣請伏妄言之誅,以謝彼兩倅矣。臣行到星州,始見備關,恧蹙之極,義不容泯默,亦不敢遲待復命,忙迫治疏,略暴事實,伏願聖明,俯垂鑑諒,亟收諸倅仍任之命,仍治臣妄言之罪,以爲他日奉使者之戒焉云云。省疏具悉。前此論列諸倅,姑許仍任者,大臣之言,亦似有意見故耳,今見爾疏,以甘於貪饕,能於賑糴,爲必無其理,至謂以此後含綸之人,相戒囚舌之端,則到此豈嫌銷刻?依請許施,其代今日政拔例另擇,待下批給馬下送,其中陜川守,容或可恕云爾,則不必一體差代,待爾還朝,當更問後處之。若此則巨濟倅之罪名論列,不下於右兩倅,不可一勘一否,亦令今日政,差代,給馬,爾其勿辭。待竣事,卽爲還朝。
甲寅十二月二十四日辰時,上御重熙堂。左副承旨·同副承旨入侍,稟事閣臣,同爲入侍時,左副承旨李晩秀,同副承旨蔡弘遠,假注書李允謙,記注官白慶楷·金良倜,檢校直閣徐榮輔,以次進伏訖。命書傳敎曰,右承旨許遞。前望單子入之,待下批,牌招察任。榮輔曰,本閣檢書官朴宗善,仕日過今朔,則當爲出六準朔,而只以十餘日未滿之故,今都政,不得陞六矣,何以爲之乎?上曰,特爲陞六,先付司果,待窠付職,可也,出擧條命退,承史以次退出。
上在昌德宮。停常參·經筵。
藥房提調徐有防,行左承旨洪義榮啓曰,節屆隆冬,寒事轉緊,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區下忱,敢來問安,竝此仰稟。答曰,知道。各殿宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,合辭許久闕啓,事甚未安,除在外·未署經外,未肅拜兩司諸臺,竝卽牌招,何如?傳曰,允。
兪漢寧啓曰,大司憲申光履,持平安廷善,牌不進,執義吳翼煥,掌令李益洙在外,掌令李心傳,持平朴蓍壽未署經,監察茶時之意,敢啓。傳曰,知道。
傳于蔡弘遠曰,軍士房承旨入侍。
傳于蔡弘遠曰,同副承旨入侍。
蔡弘遠啓曰,大提學徐有臣,因副修撰韓光植上疏,謂有情勢,延祥詩收券,未及盡考,直爲出去,事甚未安,推考警責,仍卽牌招,以爲科次入啓之地,何如?傳曰,允。
以校理鄭東觀,副校理洪秀晩,修撰金熙朝·鄭履綏,副修撰韓光植牌不進罷職傳旨,傳于李太亨曰,只推。
兪漢寧啓曰,明日正朝望闕禮習儀時,諫院無進參之員,除在外外,呈告人員,竝待開門牌招,何如?傳曰,允。
李太亨,以上號都監都提調言啓曰,王大妃殿上號玉寶篆文書寫官昌城尉黃仁點,書出正副本,景慕宮上號玉印篆文書寫官行副司直尹師國,書出正副本,惠慶宮上號玉印篆文書寫官光恩副尉金箕性,書出正副本,謹此封進,以備睿覽之意,敢啓。傳曰,以正本用之,可也。
兪漢寧,以上號都監都提調言啓曰,作拏別監,令攸司照法嚴治事,草記批旨內,化外不率,甚於頑苗,近來掖隷事,不費辭敎者久矣,果有此所犯,萬萬痛惡。卿於明日仕進時,嚴棍後移送法曹,各別嚴治,以懲群徒之習,不能檢束之司謁及首隷,亦爲捉來,決棍後,草記,可也事,命下矣。依傳敎,別監馬榮麟,各別嚴棍十五度後,移送秋曹,司謁金興大,行首別監趙順得,各決棍五度,懲勵放送之意,敢啓。傳曰,知道。
洪義榮,以觀象監領事提調言啓曰,天文學兼敎授洪九成有頉,代三曆官前正李景愚差下,使之付軍職,冠帶常仕,何如?傳曰,允。
蔡弘遠,以備邊司言啓曰,卽見全羅道康津等六邑慰諭使徐榮輔書啓,則其一,康津南塘浦所在兵營外倉穀三千餘石,還分於縣內一面,居民難支事也。一戶所受,幾過數十餘石,則侵鄰徵族之弊,不言可想,雖以營屬沾漑之資,尙未釐革,縣內一面,則計戶量穀,從略均俵,以其餘數,付之本官,移送附近邑倉,仍分於附近面里色,落條則,以賈折定,自本官輸送該營,則沾漑如前,民弊可祛,而遠外利害,有難直決,令道臣,從長釐正,卽爲報來爲宜。其一,兵營附城二千戶外,餘戶,竝屬本官事也。當此民人百計避役之時,見其居在城底,而永勿籤丁,則其所投托,勢所必至。書啓中所謂他面將空者,不是過語,二千戶,則依前屬之兵營,其餘則屬之本官,依他民籤丁,果爲兩便之道,而其所分屬之際,必多紛紜之端,亦令道臣,爛漫往復於閫邑,定其成規,形止報來爲宜。其一,兵營進上價米,限三百餘石,以新儲置劃給,俾除還米改舂之弊事也。康津此弊,曾入於繡啓,自該廳,每年以二百餘石新米,劃給儲置,至今遵行,則今此還米劃給之說,萬萬可訝,必有中間換色之致,爲先嚴關査問後處之,而新劃一款,置之爲宜。其一,珍島牧官所在場內面,卽海南地,而距官九十里,三村面,卽珍島地,而距珍島越海百餘里,距海南不過十里,而三村面,珍島外倉,便同等棄,以此兩面,從便近互爲換付,竝與軍保換屬,以爲邑牧俱便事也。其所論列,實合便宜,而土地分合,亦關重政,令道臣,詳探事情,論理狀聞後,稟處爲宜。其一,長興·來德等島,官結稅錢,自壬子定式,與營邸進上價米相換,而六邑進上,限秋停免,則屯稅之與進上價米相換者,合有闊狹,屯稅錢,限明秋折半停退事也。島民被災,比陸尤甚,則陸民所被之惠,宜蒙一視之政,依所請許施爲宜。其一,興陽丁未條上納穀,到靈巖致敗,船人囚於穀主,官其後因赦放送,而到今沙格,不知存沒,令道臣,待春査實,如有可徵處徵捧,無則蕩減事也。臭載今至多年,穀物尙無究竟,事之可駭,莫此爲甚,令道臣,親執査實,徵捧與蕩減間,具意見狀聞後,稟處爲宜。其一,興陽縣庚戌條稅穀偸食船主李德起,尙在逃躱,分付捕廳及刑曹,掩捕還囚,如數徵出事也。莫重稅穀,無難偸食,又敢逃躱,揆以紀綱,誠極寒心,亟令捕廳秋曹,掩捕還囚,如數徵出爲宜。其一,海南·興陽·寶城等邑,戶惠廳納敗船米,令道臣,親執査實,以久拯劣定式例,年豐徵捧,永永拔本事也。拯劣米之區別久近,以錢三兩或二兩徵捧,果有已例,分付道臣,區別年條,定其分數,修成冊報戶惠廳,以爲待年豐,按此徵捧,永爲拔本之地爲宜。其一,興陽縣癸丑條稅太,自典牲署劃得外,受從民願,太一石價二兩五錢代,待秋成,米一石竝耗備納矣,自華城,貿得於貢人,而以穀上納,雖在豐登之時,民弊滋甚,依官錢什二例,二兩五錢本色,加五錢合三兩收捧上送,道內綾州等數邑,亦有此名色穀物,一體施行事也。慰諭使,旣探民情而有此歸奏,依此施行之意,分付該府及該道爲宜。其一,濟州三邑守令及使客往來時,康津·海南·靈巖三邑,分定都會,各一年輪回擧行,而使客每於靈巖古達島候風,故雖非本邑都會之年,島民受弊,此後則靈巖都會之年,依從前古達島候風,康津都會之年,從南塘浦候風,海南都會之年,從館頭浦候風,依此定式事也。海路便順,則各從都會之年,自其邑浦口候風,實爲便好,依此定式之意,分付道臣,而候風所之或便或否,亦不可不更爲詳探,以此意一體,分付,如有一分未審之端,則使之具由報來,更爲稟處爲宜。其一,濟州移轉穀入送時,各其都會官候風處所,設置祭壇,待穀船畢到,卜日行祭,發船事也。神之格思,如水在地,以理以勢,所論甚當,此後則依此擧行爲宜。其一,珍島郡鳥島倉,移設於南棰鎭,傍近本郡境內連陸處,永久革弊事也。各邑諸島,未嘗設倉,此島之獨設,非無所以,而今於法久之後,反爲島弊,至於此極,分付道臣,從長移設後,報來爲宜。其一,莞島年例所納列邑黃漆,限十年除減,俾有黃木長養之實效事也。今因營邑誅求,乃以所産之地,反有難繼之憂,寧不寒心,營邑所納,一傡限十年權減,雖於十年之後,以其間長養之如何及嚴立科條之如何,論報本司,然後始許復舊爲宜。其一,莞島右水營所納柴炭,永爲單罷,劃付數千石米,或五千石牟,取耗給代,哥舒木,一依松政,如有不得已用處,則報備局,烙印取用,甫吉島柴木分定之弊,一體釐正事也。拔本塞源之道,固莫如給代,而營閫給代之弊,又不可勝言,有難輕許,令道臣,另講兩島矯救禁防之策,論理報來後,稟處,而哥舒木烙印取用事,恐有煩瑣之嫌,今姑置之,濫斫之弊,各別禁飭爲宜。其一,蛇渡鎭卜定統營紋木椵板,限十年防塞,左水營造船時,罏冶木把圍退托之弊,一切嚴禁,碇索櫓木,間年卜定事也。紋木椵板,旣非本鎭所産,以錢代納,便同勒定云爾,則限以十年,恐無義意,永罷或減數間,使之指一定式後,論報,罏冶把圍之法,一切嚴防,隨現重繩,碇索櫓木,竝以間年卜定,定式施行爲宜。其一,近來倉庫之虛留,誠一痼弊,右水營,今方極力充補云,分付道臣,定給期限,遣裨反閱事也。公貨那移之飭,前後何如,而各該閫之無一謹守,固極可該,至於右水使之到任許久,尙未盡充云者,尤可寒心,身爲帥臣,豈可犯手於校卒給代之資乎?嚴飭道臣,刻期充簿,以其形止,星火報來,旣已登徹之後,不可置之,該帥臣,罷職,以礪他閫爲宜。其一,明年戰船改造,退以明秋或再明年,三南最歉處,一體施行事也。戰船改造,大關戎政,比諸簿法,亦有緩急,有難擅議,置之爲宜。其一,莞島風落大松近二百株,許給本島地方,康津·海南·靈巖等三邑浦村富戶,使渠自造船隻,自官量助物力,貿遷穀物,以紓民食及種子,麥秋或秋成後,竝與松價,無徵捧事也。救荒之政,莫善於貿遷,今此風落松造船之論,儘有意見,特以許給,從便拮据後,造船之爲幾隻,貿遷之實效有無,亦令枚報,而此等之事,說時易而做時難,邑鎭之無所染指,民情之眞箇樂赴,有未可料,竝以此嚴飭,俾無反招民言之弊爲宜。其一,沿海諸邑及濟州甘藷,廣種之始來也。議者或以爲此若成俗,穀賤如土,而今見書啓辭意,則樹藝之漸不如初,專由於營邑之求索云,審如是也,則誠不可使聞於鄰國,爲先分付兩南道臣及濟州,自官侵索之弊,自今痛革,多種而多收者,減其煙役,俾知所勸,一成俗之後,自當不令而行,遍於國中,姑先以此興勸爲宜。其一,加里浦僉使陳德履,鉢浦萬戶安德恒,或捐廩築城,或鑿濠便民,求禮縣監洪浩源,一新城堞,無不改觀,合有褒奬事也。二鎭將一邑倅之誠心奉公,極爲可嘉,卽令該曹,分等,稟處,鉢浦戰船,亦令道帥臣,具由狀聞後,回泊於新鑿之濠爲宜。其一,李恒子孫之在於泰仁者,採訪錄用事也。年前該縣之以無論報,極爲可該,令道臣,採訪其祀孫登聞,以爲錄用之地爲宜。其一,康津學生張之翰妻吳氏旌褒事也。節行若是卓異,卽令該曹,稟處。其一,長興進士魏伯珪,益山士人李得一,別加收用事也。魏伯珪,博通經傳,善周宗族,令人欽歎,而年至七十,泯而不章,此誠有司之過也,竝與李得一,令該曹,稟旨奬用,何如?傳曰,允。
蔡弘遠,以壯勇營言啓曰,本營諸將官將校,今年射講及各技居首人,別單書入之意,敢啓。傳曰,知道。
蔡弘遠,以壯勇營言啓曰,本營鄕武士試射時,鳥銃優等人,別單書入之意,敢啓。傳曰,知道。
蔡弘遠,以禁衛營言啓曰,本營哨官車膺貞,以首望受點矣,方在有頉中云。臣之全未覺察,矇然檢擬,伏不勝惶恐,而原望筒,勿施,何如?傳曰,允。
李太亨,以宣惠廳言啓曰,本廳郞廳李素所懷,言于該堂,決處,可也事,命下矣。取見其所懷,則以爲均廳,專以貢人移納米,除留需用,而他衙門,或多潛買之事,此後則無論某營門·某衙門貢人預買,切勿許買之意,定式施行云矣。貢人移納,均廳外,不得買賣,曾有定式,而近年以來,或不無預買之事,今後則申明舊典,雖經筵稟,切勿許施,宋持敬所懷,問于該堂,稟處事,命下矣。取見其所懷,則以爲諸道會付穀,不足則常以賑穀,移劃取用,便成謬例,常賑穀,困此耗縮,此後則或有不足之邑,報本廳後,量其當用,而請劃,只用其耗條,元穀卽使還報之意,定式施行云矣。穀物各有所管,而推移取用,殆無限節,此不可無定爲界限,依此施行,洪元燮所懷,問于該堂,稟處事,命下矣。取見其所懷,則以爲畿邑儲置米會減之際,多寡虛實,每難眞的,其所存減,略綽依俙,故或致往復頻繁,無以綜核取各邑年年會減之數,從其不濫不約,折衷都下,而陵園修改之役及春秋幸行時,各樣應費,亦爲定式,都下於本道監營使之從實分劃云矣。各邑儲置之冒減,果爲痼弊,自本廳,非不照例考正,而列邑所報,精濫不一,畢竟磨勘,難保其適當,今此都下之論,誠有意見,而事係新創,有非猝乍間可以決定者,往復該道,爛加商度後,從便處之,宋厚淵所懷,問于該堂,稟處,可也事,命下矣。取見其所懷,則以爲本廳木錢,自來不敷,而戶曹貸去之米,殆近二萬石,自本廳,每年所送木錢中,次次除留計捧云矣。貸去者,不爲還捧,所送者依例上下,事甚無義,而度支需用,亦不可不念,更與該曹,臨時相議,就其所下木錢中,略略計除,以爲漸次收捧之地,何如?傳曰,允。
兪漢寧,以刑曹言啓曰,因上號都監草記,突入一房,招出針婢,作挐之掖隷,嚴棍後,移送法曹,各別嚴治事,命下矣。凡係掖隷作弊之事,前後飭敎,何等截嚴,而乃有此冒犯之擧?究厥所爲,萬當痛駭,別監馬榮麟,依制書有違律,嚴杖一百,放送之意,敢啓。傳曰,知道。
副司直李秉鼎疏曰,伏以惟天惟祖宗眷佑我邦家,百祥鼎臻,五慶咸湊,泥金繪玉,聖孝冞光於闡徽,臨殿呼嵩,景運方屆於綿曆,新正載近,吉日已涓,薄海含生,以鼓以舞。仍伏念臣於日昨,見差太廟獵享大祭亞獻官預差,卽者享帖又至,差臣以來正月初三日太廟春享大祭亞獻官實差,獵享肄儀,春享誓班,俱在明曉,在臣區區義分,惟當竭蹶趨簉,而第臣篤老偏母,素患胸腹之痛,近因隆寒,挾感重添,當其積氣衡升之際,實有頃刻難保之慮,而臣又單身孑孑,終鮮兄弟,藥餌扶護,臣外無人,以此情理,有不容數日離捨,玆敢短章仰籲於孝理之下。伏乞聖慈,俯垂㦖惻,特命該曹,劃卽變通焉。噫,臣之頂踵毛髮,皆聖上賜,萬分一涓埃報答之圖,只在於筋力奔走,而適會母病添篤,煎熬罔措,情私所迫,不暇緩聲,此時瀆擾,尤增惶霣,亦願重勘臣猥越之罪,以昭法紀,俾便救護,不勝幸甚,臣無任云云。答曰,省疏具悉。疏辭,許令該曹付標。
副修撰韓光植疏曰,伏以東朝之寶籌彌隆,慈宮之花甲載回,殿下受二紀之賀,閟宮獻八字之號,吉慶荐臻,縟儀將擧,臣民懽祝,曷有其極?第伏念閟宮獻號之禮,是我殿下至哀之攸結,至誠之攸竭,其必欲曲盡情文,一豪無憾者,雖夫婦與知也,此所以務從審愼之方,至有改議之擧,而今雖實德丕彰,至行普揚,第其一二字簡嚴,只揭宏綱。若夫演釋字義,昭示後世,則必賴乎冊文之摭實,以之闡徽發隱,而臣於日昨,得伏見冊文謄本,原其大體,非不贊美揚扢,而但於改號之字,或欠發揮之語,此或當初議號時所製,而改議之後,仍用舊本而然耶,今雖琬琰就編,剞劂垂畢,玆事至重,不可苟然而已。臣願殿下,亟降明命,使我閟宮實德至行,煥然昭明,永垂千億,不勝攢手祝天之至,臣以聾聵,晩始得見,竊獨私憂,適叨見職,敢效無隱之忱,願聖明垂察焉,臣無任云云。答曰,省疏具悉。冊文之改撰,關係莫重,且其可否,有非予私自硬定,宜循公議,卽令政院,遣史官問議于時原任大臣,而文衡兩館提學處,亦爲收議以啓。
上在昌德宮。停常參·經筵。
洪義榮啓曰,今日正朝望闕禮習儀,雖無諫官,依例行禮之意,敢啓。傳曰,知道。
洪義榮啓曰,臣義榮,今日正朝望闕禮習儀進去,下直之意,敢啓。傳曰,知道。
傳于蔡弘遠曰,慰諭使留待。
傳于蔡弘遠曰,慰諭使入侍。
以大司諫朴宗來,持平安廷善牌不進罷職傳旨,傳于兪漢寧曰,只推。
以司諫兪岳柱,正言鄭魯永牌不進罷職傳旨,傳于兪漢寧曰,只推。
以校理鄭東觀,副校理洪秀晩,修撰金熙朝·鄭履綏,副修撰韓光植牌不進罷職傳旨,傳于李太亨曰,只推。
李太亨,以弘文館言啓曰,本館下番闕直,事甚未安,校理鄭東觀,副校理洪秀晩,修撰金熙朝·鄭履綏,副修撰韓光植,旣有只推之命,更爲牌招,以爲推移入直之地,何如?傳曰,允。
領議政洪樂性以爲,卽者史官,來示副修撰韓光植疏本及聖批,而有玉冊文改撰可否問議之命矣。以臣昏識蔑學,何敢輕議於莫重之事,而臣得伏見玉冊文,而只知其極於贊揚盛德,未見有欠於發揮字義,則撰進者,亦必竭其心慮,盡其技能。而天地日月之廣大光明,實非文字所能十分摸畫,則見之者,又欲兪益揄揚,靡不欲極,誠亦臣子之常情也,臣豈容他議哉?伏惟上裁。領府事蔡濟恭以爲,伏承聖詢,更展玉冊,再三奉讀,其所揄揚睿悳,非不盛矣,但念一國輿情之請以二字改議者,蓋欲摸畫出天之純行,昭揭萬世,而今此冊文所稱述,或近大泛,此何等莫重莫大之事,而若有一毫餘憾,則將何以垂示千億乎?堂疏改撰之請,似由於此,臣無容更議。左議政金履素以爲,今此閟宮冊文改撰當否,因儒臣疏陳,猥蒙下詢,而臣之蔑識,固不敢率爾議到於莫大之事。第伏念揄揚盛德,發揮懿美,刻之琬琰,昭示千億,典章至重,情文宜備,此而苟有毫分未盡,則改撰入刻,雖似重難,而惟當一從公議,務歸於至精至當,該載詳書,俾無欠缺而已。伏惟上裁。判府事金憙以爲臣於日前,得伏見景慕宮玉冊文謄本,則謹奉以上二句,卽所以發揮八字之義,而今玆儒臣之言如此,固知其出於贊揚之至意,而冊文改撰,關係莫重,誠如聖敎,臣何敢妄議乎?伏惟上裁。右議政李秉模以爲,天地之大,日月之光,實非文字間所能模畫萬一,而其欲十分揄揚,一毫無憾,亦臣子之至願也。撰進之人,想必竭心殫技,而儒臣所論如此,其在靡所不用其極之道,豈容他議?伏惟上裁。大提學徐有臣以爲,臣以玉冊文製述人,震懍駴懼,惟俟嚴誅,俯詢之下,不敢仰對云矣。弘文提學具庠以爲,景慕宮追上尊號玉冊文,若於演釋字義,有所未盡,則不可以剞劂垂畢,仍而不改,卽命謹就原本,更爲發揮,允合情文,敢達。藝文提學李秉鼎以爲,因修撰韓光植疏請閟宮上號玉冊文改撰事,以臣適忝館閣之末,猥在收議之列,而臣本素蔑識解,事係至重至大,悚息悸恐,不知攸達。第伏念閟宮獻號之改議,寔出於我聖上必欲克敬克愼,盡善盡美,昭闡我閟宮晟德純行,永垂來後,毫分無憾之達孝至誠,則今此堂疏,旣曰或欠發揮,又曰不可苟然,是儒臣已有憾於冊文也。前之撰進,非不極意摸畫,而區區微見,文不厭改,事貴僉同,況何等莫重之事,何等莫重之文乎?申命文衡,益加覃思,發揚實德,鋪張潛光,改而又改,善而益善,俾天下萬世,更無匹夫匹婦參差之見,則恐合於當初改議之聖意。伏惟上裁。傳曰,形容揄揚之際,克盡善美,豈敢取必?堂疏有此所陳,在予靡不用極之道,篇章句作之務歸圓好,卽事理之當然,堂疏之指在何句,令文衡,往復該玉堂,極意淘洗,改付標,堂疏中旣無侵斥之語,則文衡之昨夜處義,萬萬太過。徐有臣,更卽牌招,申飭行公,使之卽爲擧行,可也。
李太亨啓曰,大提學徐有臣牌不進推考傳旨,今方捧入,而延祥詩考試,不可踰日,如是違牌,不卽承膺,事甚未安,更卽牌招,何如?傳曰,允。
以大提學徐有臣牌不進推考傳旨,傳于蔡弘遠曰,人見從來不同,己作豈可自信,所重莫重,潤色何妨?此所以勿以爲嫌,俾卽改撰,必欲務歸圓滿者也,如是違牌,無意擧行,是豈尊所重而爲莫重之道乎?更令牌招,有關國綱,前牌傳旨勿施,更加嚴飭,斯速擧行。文衡私義自私義,此時予心自予心,聞此予心二字,區區私義,其可容說,竝以此意嚴飭。
傳于李太亨曰,差使員上來守令,皆令除辭朝,當日下送。
李太亨,以忠勳府言啓曰,本府書寫忠義衛沈景文遷轉,代嫡長忠義衛李昇明差下,依例以假郞廳,稱號,何如?傳曰,允。
蔡弘遠,以都摠府言啓曰,今日入直內三廳武兼禁軍及軍兵等,當爲中日習射,而正朝望闕禮習儀相値,不得爲之之意,敢啓。傳曰,知道。
蔡弘遠,以兵曹言啓曰,來正月初七日,大駕詣社稷齋宿,初八日祈穀大祭,親行時,隨駕禁軍及馬步軍,以畿番幾哨磨鍊,而餘軍留營,何以爲之乎?取考謄錄,則甲辰年禁·御兩營,鄕軍停番,故祈穀大祭親行時,御營大將,率兩營出番作隊軍,留陣矣,今番則何以爲之乎?敢稟。傳曰,訓局步軍十五哨,馬軍三哨,禁軍三番隨駕,留營留陣置之,可也。
蔡弘遠,以兵曹言啓曰,御營廳哨官,摠戎廳敎鍊官,禁軍遞兒窠,今方有闕矣,依節目,禁軍別將與該營中軍,眼同取才,塡差之意,敢啓。傳曰,知道。
高靈縣監林濟遠疏曰,伏以新陽載復,慶禮當前,頌祝之忱,中外同情。臣於到官之初,猥陳一疏,竊附監門圖畫之意,庸備廈氈推廣之資而已,至於本縣事,未暇煩陳者,誠以邑弊民瘼,有非卒乍間所可說得到底故也。臣之在官,今八十有九日矣,事之大小,幾皆領略,本縣民事,比如曹鄶之賦役褊重,以言乎軍政,則虛名無數,以言乎田政,則虛結居多。此皆生民切骨之冤,不可不一番仰聞者,而最是糶糴之政,大本一乖,衆瘼咸萃,其將無邑無民而後已。及此不言,臣罪尤大,臣請不避猥屑,冒萬死而略陳之。噫,天下事,皆有分數,以高靈之民,徵高靈之還者,此理之必無也。本縣壬子籍戶,爲二千四百戶零,而各穀元摠,爲四萬八千餘石,假使壬子之戶,幸無流失,計戶均分,則一戶所受,恰爲數十石,況不受者多,受之者亦不均,種種弊端,不待智者而可知也。本縣官房折受學位驛位,衙祿公須位,人吏復戶,通計三百結,皆謂之公結,而不入於八夫元數,一納公結,不受結還者,約可六七百戶,此外又有各面書員賃卜五十結,貿納官廳各種之謬規賃卜,大禁也,自有刑配之律而行之旣久,官以爲常供,吏以爲定例,此路一開,從中賃卜,又不知爲幾倍。所謂賃卜者,結價則預捧而用於用處,結還則都受而以應其役,官用一失其正,吏弊無所不至,貧賤吏屬若而輩,受出三四百戶民結,例受之還,民之不受者益多,吏之積逋者由此,無論公結與賃卜,不受皆饒戶也,至若僧居士之苟充籍戶,不受還穀者,亦爲五六十戶。總以言之,納公結則不受,賣其卜則不受,僧居士又不受,受還實戶,不過一千三四百內外而已,以此之穀摠,量此之還戶,則每戶應分,約可三十五六石,此已萬不近理,而一千三四百戶之中,又有不均之弊,少者或受五六石,多者幾至八九十石,民猶如此,吏又可推。臣曾任慶州,慶州最稱穀多,而其時民戶,爲一萬八千,還摠僅滿十萬,而米不過三千石,皮穀居多。不必遠引慶州,以鄰近星州言之,元摠不及本縣者,幾爲三千石,當捧又不及於本縣者,又爲數千石,本縣民戶,僅比星州三四面,而穀摠之多於星之一州者,豈或近理乎?民至少也,穀至多也,名以還弊,無所不備,其亦理勢之必然者,庚戌·辛亥之間,因計戶均穀之朝令,轉移相續,一路撓撓,臣亦知其時事,而惟此高靈一縣,獨未見有裒益之效,有其名而無其實,於此亦可驗也。穀多民少之中,不均旣如此,褊苦又如此,曾於四五年前,數千窮民,咸集倉庭,打破倉吏之封鎖,燒盡分糶之文簿,此列邑所無之大變怪,而糶政之更無餘地,到此極矣。雖然,壬子以前,都屬先天,請略陳壬子戶徵之大槪,可乎?一自倉簿經劫,分受無稽之後,紛紜宂雜,莫可收拾,前縣監臣徐季修,戶徵之擧,亦出於萬不得已,而其時道臣之許令創行者,亦豈得已也?不受一粒而或徵百包,雖有多石而或徵十斛,不聞其還之有無,只論其力之饒乏,此乃戶徵大略,苟使還摠差少,穡事稍登,則隨力遍徵,庶有收殺之道。而壬子亦大凶也,夫以三萬二千石之穀,排比於二千四百戶之災民,頭會箕斂,其勢末由,不得不徵及於籍外傭丐無根着之流,又不得不倍數分排於邑下官屬窮殘之輩,時當無前之凶,行此無前之法,此實吏逋民逋之權輿也。吏逋邑多有之,民逋今始初聞,臣請言民逋之所自來,次陳吏逋之所以然,可乎?夫所謂民逋者,當其戶徵之時,分錄過當,勢力不逮,有土者賣,無穀者走,某甲之還,移之於某乙,南社之糶,徵之於北社,乙不能當,則竝與乙之還而又移於丙丁,北不能納,則竝與北之糶而又徵於東西。到今兩年之間,族徵·洞徵之還,全沒頭緖,移錄還錄之訴,不勝煩撓,貧富俱困,流亡相續,顧安得不然乎?今當抄戶之日,繼有抄還之擧,近百之穀,多在於至窮無依之民,溯其源而究其本,則莫非壬子之餘波也。去者之還,錄之於留者,死者之還,徵之於生者,留未必勝於去,生未必優於死,而倉簿自在,指徵無處,互相來去,莫可究竟。不特此也,立本之弊,嶺邑通患,而本縣尤有甚焉。錢竇乍開,窮民先犯,家當三四身布,則戶添八九石還,又或有非農非賈,不量力而無恒心者,作名借戶,自致多石之弊。又不特此也,大凶之餘,又經大癘,逃散旣多,死亡甚繁,細考還案,則流亡絶戶,爲三百餘戶,此等之類,未必皆籍內而各有兩年未捧之還。最可切矜者,壬子大水之後,永災多未蒙頉,逃避已久,虛結自如,自其洞里,結役則以結還而當納,還穀則無本主之可徵,以洞中二字,錄在還案者,亦多有之。饒戶以替徵而移去,貧民以積逋而逃散,慮其徵及姻族也,故本縣之人,不相結婚,憂其侵及結主也,故他官之民,不肯買土,此一邑大小之所共憂嘆者,而還穀之弊,一至於此,邑可存而民可保乎?此乃民逋之大槪也。夫所謂吏逋者,戶徵之初,以其官屬之異於平民也,其所分錄,數十倍於平民,人吏爲五六千石,官奴爲數千石,羅卒爲幾百石,倉屬爲幾百石,通計厥數,幾以萬計,時當大歉,莫可徵出。設法之日,已爲逋吏逋奴矣,當年則多入於停退,昨年則又無以了殺,隱伏於刀筆之中,粧撰於文簿之間,官自以爲已捧者,其實卽未捧也。又況兩年之間,右所書員賃卜之還,歲添數千石,此外致逋之端,多因邑謬,逋上加逋,瑣瑣之事,不敢煩陳,而力役甚繁,策應無路,畢竟都歸於官屬之逋,而數年以來,移轉之請得者,又爲五千五百石,移轉皆錢也,錢入吏手,豈有盡歸民分之理乎?名以官屬,則無人不負,無人不逋,誅之則不可勝誅者,正謂此也。夫倉舍,自有封標穀簿,又有數爻,吏奴輩之作爲外府,任自出入,宜無是理,苟究其本,則戶徵之加倍是已,邑謬之鄙瑣是已,移貿之數,多是已兩年隱現之逋,近始査得,査之有方,徵之無術,所捧無多,其力漸渴,此乃吏逋之大槪也。糶糴之法,創自國初,法久而弊生,事理固然,而本邑之有糶糴,當以壬子爲始,安有三年之間,吏逋如此,民逋如彼乎?蔽以一言曰,穀多民少之弊也。壬子之戶徵,穀多故也,昨年之未捧,穀多故也,民逋穀多也,吏逋穀多也,族里之徵,亦穀多也,流亡之弊,亦穀多也,百弊千瘼,皆從穀多中出來,見今吏·奴·羅卒·廳屬,倉卒之逋,爲萬餘石,族里之互相推諉,不卞下落者,爲幾千石,流亡絶戶之無處可徵者,亦爲數千石,其餘則皆在於貧殘還民千餘戶之中。假使本邑之還,不入於官屬,盡分於窮民,其爲難捧,民與吏等也,而吏屬則猶有身家,窮民則走爲上策。以此言之,民逋尤難於吏逋矣,抄戶停退,卽朝家曠絶之惠,而貧民之多近百包者,雖停得一半,其所當捧,較多於他官之十戶,本邑還政,此可知也。臣計以穀摠,量其民力,則減得三萬餘石,綽有餘地,而以此民徵此穀,則雖歲連登熟,吏皆良能,斷無數三年間準徵之理,於是乎作反一路,遂爲彌縫之竗方,急於磨勘,無以充當,則吏以紙上空言,欺其官,官以紙上空言,欺其營,亦豈得已也。凡本縣之吏若民,以其穀多也,故眼大而手闊,滿百之穀,看作鄰民數包,犯之無難,徵之末由,穀多之弊,有如是矣。壬子之入於停退者,昨年盡起,昨年之無以了當者,今年竝起,恰近四萬之秋捧,欲徵於千餘戶荒歲殿屎之窮民,如非聚沙成米,搏土爲租,則實無可捧之理,至於族里之分徵,雖是此邑之前例,而當此大歉,自已當納之還,猶無以盡徵於分數之外,族與里,何暇論乎?開倉以後,積逋漸露,民皆荷擔而立,吏皆納履而待,不用弦韋之政,專事椎剝之法,則其必鳥獸散而後已,一失其民,則從前絶戶之外,又不知爲幾絶戶,不得不量其事力,參以寬猛,要以感其心而盡其力爲限,庶不至於更致流散而已。臣雖萬萬無似,出自宰班,粗知法意,作反謬例,決不可沿襲,畢竟未捧之罪,固所甘心,而所可隱憂長慮者,卽本邑之民事也,卽本邑之糴政也,邑雖蕞而,猶係職方,民雖少而,亦屬版籍,況此幾萬石會付各穀,莫非朝家之經用,則實戶日減,虛簿歲增,不出數年,的知其邑虛民空。初無糴糶之可論,而因仍掩覆,不思所以上聞朝廷者,此豈職分之所敢忍乎?凡天下之事,說弊則易,救弊則難,臣於此事,日夕焦燥,寢食俱忘,疲神竭力,思所以收殺之道,熟料爛思,所以釐革之方,而弊到萬分地頭,無可着手,無可容喙,其所矯救,決非三四年間所可容易議到者。雖以吏奴逋言之,臣方頓削官供,竝革謬例,凡係防逋之術,靡不用其極,而已出之逋,亦已無及,至於民逋,則一付之於無可奈何而已。目下救弊之方,但當謹分留之法,開移送之路,變結還而爲統還,以爲漸次減摠之地,而似此平緩之規,無補切急之弊,矧當浮於壬子之歉歲,舊儲幾傾,新捧至些,嗣歲活民之資,亦患不足,旣無以遍及不受矣,又無以移送他邑矣,亦不得不傾其留而救其飢矣,敝簟不得障洪流,結繩無以治亂緖,臣誠左右思量,莫之所以爲計也。道內還弊之釐革者,必稱咸陽·比安,而比安稍遠,臣未得其詳,至於咸陽事,屢對邑倅,細叩本末,一番大變通之後,穀品之最精實,分授之有定法,當最八路,鄰邑物情,皆願爲咸陽之民,臣實艶嘆。雖然本邑還弊,塵土糠粃之如咸陽者,亦無以充其數,咸陽之火亦將無所施矣,惟有居昌限年之法,最宜旁照,而亦非自下敢請者。臣以本邑糴弊,往復於道臣者,亦屢矣,冒沒陳白,寔出於勢不獲已,方當催科之日,實非陳弊之時,而一經磨勘,從前百事,皆爲臣罪,及此不一言,則身在罪中,將無可言之會,寧被瀆屑之誅,不敢重犯欺諱之罪者,此也。仍伏念臣,冒叨縣寄,無一善狀,災邑窮民,所以日夜期望,不至流散者,以臣班資之稍別於凡吏也,而臣才短力弱,事與心違,些少精神,耗竭於糴弊,凡係荒政,未遑料理,其所措置,反不如乎凡吏,上孤分憂之聖念,下負圖報之微忱,唐突一疏,又添死罪。伏乞聖明,下臣此疏於有司,亟講矯弊之方,勘臣失職之罪,以勵列郡,千萬幸甚云云。答曰,省疏具悉。邑弊之備陳者,許令廟堂,看詳粘啓,稟處。
甲寅十二月二十六日未時,上御重熙堂。同副承旨嶺南慰諭使入侍時,同副承旨蔡弘遠,假注書李允謙,記注官金良倜·承膺祚,慰諭使李益運,以次進伏訖。上曰,屢千里寒程,竣事復命,寧不可幸?益運曰,莫非王靈攸曁矣。上曰,嶺外之災形民情,所見比所聞,何如?益運曰,大體穴農,而山郡之如安東·聞慶等邑,可謂豐登,沿邑則無論左右道,可謂慘歉,而右沿比左沿,尤有甚焉。然竊有可疑者,或有全坪不收者,或有十餘里全棄處,以此推之,貪民之不至塡壑於秋冬之交,已是怪事,而尙無一民流散,亦無道路流丐,市上米直,不過一斛五兩,似是理外,而此則無他,昨年年事,可謂無前大豐,而今年麥農,亦甚大登,故舊穀多有嬴餘,且今番蠲恤之典,別是特恩,公納無多,故民所以安堵而尙無菜色,市直亦不騰踊矣。上曰,抄戶之政,果皆精約而能無澤不下究之歎否?益運曰,營邑之臣,非不欲悉心對揚,而無論大小邑,許多民揀抄之際,差遜實難稱量,故不無虛實相蒙之慮。此則歸罪於營邑,蓋農民貧富其間無甚相遠,家舍間架,甁盎釜鼎之屬,擧皆略相等焉,故所以難於分別也。上曰,停減數爻,多寡,何如?益運曰,統一道言之,還上則今年當捧中,停退之數,稍過於三分一,而稍不及於四分一,身貢停退,則比還上尤濫矣。上曰,道內穀簿,足以排比於還賑否?益運曰,以元留庫及十二月十五日至,所捧新還,較量民摠,賑民則以一口二石計除,還民則以一戶四石分排,則可以約綽塗抹,而第留庫之完否,姑未詳知。所謂新捧,擧未免麤荒,賑民則簸揚分給,保無捐瘠之慮,而但還民則依前泛看,不問穀色精麤,計石分給,則非但麥秋之前,塡壑可慮,以其麤穀,將何以爲種子農糧耶?是甚可慮矣。又況災邑,多在沿海,而穀簿在在零星,此則不可不移轉,而列邑守令,各爲其民,專以不給移轉爲能事,雖以道臣之威,恐難如例移粟,此則自朝家,別下飭敎然後,可以分排移運矣。上曰,狀罷四邑守令,果皆不容不已耶?益運曰,如陜川倅黃運祚,不堪任則不堪任,而此則可東可西,且無不法之著見者,容有可恕之道,而至於金海·柒谷·巨濟,則臣之所論列,不過擧其大略,其外瑣屑之事,臣皆略之矣。上曰,大臣筵奏,似亦有意見,故初則從施,而旣見慰諭使疏本之後,銷刻之嫌,有不暇顧,卽令差代矣。上曰,向來差倭,果皆入去云耶?益運曰,聞萊伯言,則渠輩,以還歸之意,通報江戶,待其回信,故姑未入去,而非久當發船,保無他慮云矣。上曰,道內守令輩,治績能否,果何如?益運曰,若論善治,則東萊府使尹弼秉,安東府使李魯述,昌寧縣監洪秉周,當以爲最,其餘則別無優劣之顯著矣。上曰,東萊倅,則果數十年來所無之善治云,而安東倅,亦果善治耶?益運曰,道內之人,皆云善治矣。上曰,高靈倅,以還弊陳疏,故纔已賜批,而本邑還弊,果何如云耶?益運曰,臣在嶺外,亦見其疏本,而臣則以爲高靈倅非矣。其疏有咸陽蕩還事,而此則屢十年流來積逋,多有指徵無處者,故朝家,不得不蕩還,而至於高靈,則壬子年釐正穀簿,不過三年之內,雖有些少弊端,豈可容易蕩還耶?若此不已,則嶺南一道,畢竟無還而後已,是豈成說乎?且外補守令之陳疏釐弊,誠一痼弊,係是民事,故朝家每施曠蕩之典,而一番疏擧,還簿則蕩滌,軍額則移送,國穀之耗損,他邑之移疾,誠甚悶然。如有弊瘼,則守令報于監司,監司轉聞朝廷,事體當然,外臣疏擧,非大事,莫可,而稱以侍從,動輒陳疏,非徒事體猥屑,其害有甚於民瘼。臣則謂外官陳疏,一倂禁斷宜矣。上曰,此縣又有民瘼之可言乎?益運曰,今番慰諭綸音中,有鎭堡驛牧,準此之敎,而各驛公納,不過畿營所納入在木也,此則例於八九月收捧,十月初上納者,係是令前所納,則今不可追後計除,而旣有驛牧準此之敎,則令不可不信。臣意則以該驛春捧中,移施,似好矣。上曰,然則往復道臣,從便闊狹,可也。上曰,大提學牌去來,催促。賤臣承命出傳。仍命退,諸臣以次退出。
上在昌德宮。停常參·經筵。
自甲辰至人定,灑雨下雨,測雨器水深一分。
藥房都提調洪樂性,提調徐有防,右副承旨李太亨啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮,氣候一樣,卿等,不必入侍矣。王大妃殿·惠慶宮·中宮殿,藥房口傳問安。答曰,知道。
蔡弘遠啓曰,合辭方張之時,兩司無詣臺之員,事甚未安,除在外·未署經外,未肅拜兩司諸臺,竝卽牌招,何如?傳曰,允。
蔡弘遠啓曰,大司憲申光履,持平安廷善牌不進,執義吳翼煥在外,掌令李益洙呈辭,掌令李心傳,持平朴蓍壽未署經,監察茶時之意,敢啓。傳曰,知道。
傳于李晩秀曰,右承旨入侍。
傳于蔡弘遠曰,初意竝與收議而不欲爲之矣,更思之,靡不用極之道,不必如是,故使之收議,旣收議,又從諸議,使之改撰句語而付標矣。莫重文字,事體何如,而說去說來,䙝瀆莫甚,寧有如許國體,到今往復付標,決不可更爲,亦必無擧行之理。玉冊文製述官改付標,明日內撰進,仍令明日內入刻事,卽令上號都監知悉。
蔡弘遠,以上號都監都提調意啓曰,依傳敎,景慕宮玉冊文製述官,改付標以入之意,敢啓。傳曰,改撰事體自別,大臣中,曾經文任人,更爲付標,可也。
傳于洪義榮曰,近來之人,都不識事體,再昨日收議也,文衡及文任處,亦請遣史官收來,其不識事體,卽一韓光植也,爲所重坐待承牌,促敎屢下,而承牌一款,無一言微稟,及其特下標信,闕門仍留之後,始以承牌後,還出去已久之意入稟,其不識事體,亦一韓光植也。政院若此,朝廷豈尊?再昨當該承旨兪漢寧,昨日當該承旨李太亨,竝施不敍之典,申退承旨牌招,推移入直。
洪義榮啓曰,同副承旨蔡弘遠牌不進罷職傳旨,今方捧入,而右承旨李晩秀,內閣入直,左副承旨·右副承旨未差,伴直無人,都承旨沈煥之,所當牌招,而拘於廳規,不得請牌,何以爲之?敢稟。傳曰,違牌承旨只推,更爲牌招入直。
洪義榮,以禮曹言啓曰,來正月十七日,景慕宮追上尊號,親上印冊後,親祭時,省牲省器之節,依例以親臨磨鍊擧行乎?敢稟。傳曰,以親行磨鍊,可也。
蔡弘遠,以兵曹言啓曰,因全羅道慰諭使徐榮輔書啓,備邊司草記內,加里浦僉使陳德履,鉢浦萬戶安德恒,或捐廩築城,或鑿濠便民,求禮縣監洪浩源,一新城堞,無不改觀,合有褒奬事也,二鎭將一邑倅,誠心奉公,極爲可嘉,卽令該曹,分等,稟處事。傳曰,允。此等修擧,係是守令·邊將職分內事,似當置而不論,而其在奬勸之道,不可全然置之,該邑鎭築城鑿濠,步數形止,令道臣,論列狀聞後,稟處,何如?傳曰,允。鉢浦安德恒之實績,慰諭使之外,前道臣,亦言之,極爲可嘉,特爲加資,可也。
蔡弘遠,以訓鍊都監言啓曰,本局諸將官,自今年正月,至十二月,射講居首人,依例別單書入之意,敢啓。傳曰,知道。
蔡弘遠,以禁衛營言啓曰,本營諸將官,今年射講居首人,依例別單書入之意,敢啓。傳曰,知道。
蔡弘遠,以御營廳言啓曰,本廳諸將官,今年射講居首人,別單書入之意,敢啓。傳曰,知道。
副修撰韓光植疏曰,伏以昨日文衡,因傳敎,有往復之語,臣竊自念,臣之愚見,已悉於原疏,文衡自當領會何句之爲疵,何辭之當入,文衡必已了然點檢。臣以謏學末僚,何敢與議於莫重代草之文,以取一世之譏議哉?有懷無隱,臣之道也,苟有管見,畢陳於黈纊之前,臣固不辭,而若夫指摘瑕類,補苴罅漏,萬萬非職分之所宜出,臣豈能容喙於其間哉?第伏念文家述作之法,若於一字一句,有些未安,則隨手點化,鍊鐵成金,固有其道,而若夫命脈精神之所注會者,一或漏脫,則全篇改撰,別立機軸然後,方可以渾然天成,圓滿完全。雖尋常功程之文,尙當如是,況此莫重莫嚴之煌煌玉冊乎?臣願殿下,亟令文衡,極意改撰,以重縟典,仍治臣方命之罪,以嚴朝綱焉云云。省疏具悉。爾雖職在論思,義無不可言之事,其敢以分義道理之外,容易覶縷乎?爾事,爾須思之,苟有全篇改撰之意,則以全篇之欠疵,當明言於初疏,而疏語極似呑棗,至令文衡,往復指意,劃卽改付標,國體之不尊,非不知也,以爲所重之意,必欲公私俱便,爲此苟且之擧矣。今見爾疏,忽請全篇改撰,然則初疏所請之可東可西,爾亦自知而然,此何等莫重莫大之事,公然起疑於無疑之文字,從又似歇似緊,重言復言,不知有嚴畏難愼,爾事萬萬駭然,如爾者,置之論思之列,尙可曰有國綱乎?爲先施以刊名之典,以爲不識事體者之戒。
甲寅十二月二十七日辰時,上御便殿。右承旨·稟事閣臣入侍時,右承旨李晩秀,記事官鄭文始,記注官金良倜,記事官吳泰曾,檢校直提學徐有防,以次進伏訖。上敎有防曰,有何可達之事乎。有防曰,內寺德應坊奉安銀印寶馬仗馬鞍,修補已久,擧皆色渝腐傷,所見極爲未安,今欲一新修補,而此鞍粧飾,自前多用靑紫黍皮,點佛則以冒緞造飾,故不過一二年,易致弊傷。自今爲始,黍皮以靑漆牛皮代用,冒緞則以鴉靑木代用,堅實精緻,似無改備之擧,事係法鞍,敢此,仰達矣。上曰,依此爲之,可也。仍命退,諸臣以次退出。
上在昌德宮。停常參·經筵。
李晩秀啓曰,來初一日輪對,正朝相値,頉稟之意,敢啓。傳曰,知道。
蔡弘遠啓曰,大司憲申光履未肅拜,執義吳翼煥在外,掌令李心傳,持平朴蓍壽未署經,掌令李益洙呈辭,持平安廷善,傳旨未下,監察茶時之意,敢啓。傳曰,知道。
傳于李晩秀曰,右承旨入侍。
洪義榮啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·江原監營·忠淸監營·全羅監營·慶尙監營·咸鏡監營,各一件營上事,自本院,依例成有旨下送,京各司應爲頒賜二十三件,亦爲依前頒給之意,敢啓。傳曰,知道。
傳于李晩秀曰,發遣吏郞諸執事,淸齋與否,摘奸以來。
傳于蔡弘遠曰,自今日至來初三日,歲前後各三日,各司莊牌除夕及元日後三日夜禁,亦爲弛禁事,分付。
傳于蔡弘遠曰,時囚保放。
以校理鄭東觀,副校理洪秀晩,修撰金熙朝·鄭履綏牌不進罷職傳旨,傳于蔡弘遠曰,只推。
蔡弘遠,以弘文館言啓曰,本館下番闕直,事甚未安,校理鄭東觀,副校理洪秀晩,修撰金熙朝·鄭履綏,副修撰韓光植,旣有只推之命,竝卽牌招,以爲推移入直之地,何如?傳曰,允。
蔡弘遠,以上號都監都提調〈意〉啓曰,依傳敎,景慕宮玉冊文製述官,更爲付標以入之意,敢啓。傳曰,改付標之除,以至經宿,今日內,勢難製進,此意傳于右相,使之從容搆思,刻役,待歲後爲之,可也。
蔡弘遠,以景慕宮都提調意啓曰,本宮御覽植木帖子,每四季朔,修整以入矣,今季朔,則別無生枯之可以修整者,故御覽植木帖子,姑不請出之意,敢啓。傳曰,知道。
察弘遠,以兵曹言啓曰,新除授濟物萬戶廉天逵,老父今年八十七歲,老母今年八十六歲,衰病俱劇,實無離捨赴任之望,呈狀乞遞,情理旣如此,則不可强令赴任,改差,何如?傳曰,允。
蔡弘遠,以壯勇營言啓曰,本營鄕軍等,私獵於楊州地矣,小豹虎一頭,捉得封進,而捉虎軍姓名,別單書入之意,敢啓。傳曰,知道。
蔡弘遠,以訓鍊都監言啓曰,本局從事官四員內,洪樂游·金載恒差祭,鄭東敎,以上號都監郞廳進,李壽彬,纔已新除,時無職名,明日省記,無以推移,令該曹,依例口傳付軍職,使之入職,何如?傳曰,允。
兵曹口傳政事,以李壽彬爲副司果。
蔡弘遠,以摠戎廳言啓曰,本廳諸將官,甲寅年射講居首人,依例別單書入之意,敢啓。傳曰,知道。
蔡弘遠,以義禁府言啓曰,時囚保放事,命下矣。時囚罪人田佐顯·徐有和等,保放之意,敢啓。傳曰,知道。
以行副司直具庠上疏,傳于蔡弘遠曰,大政注擬,孰非中外之具瞻者?至於取才居首,移易不得,而乃有此多中者見漏,事未前聞,若此不已,後弊何言?惜乎廟堂之尙無一言,以致當者之抗章自明,國體所在,不可例批,固知由於生疎不能戢察。觀其疏語,太涉分疏,原疏還給,前判書具庠罷職,首望受點勿施,以居首人改付標事,分付該曹,此後此等之習,廟堂嚴加杜弊。
大提學徐有臣疏曰,伏以臣見差景慕宮臘享大祭亞獻官,駿奔爲榮,往役義重,情病之苦,有不敢言,昨已擔舁出齋矣,夜間諸症,一倍添加,落席叫楚,昏昏欲絶。蓋臣年來宿疾,已成癃痼,觸寒則風眩必作,勞心則痰喘輒發,見今客邪外侵,頑痰內肆,咳喘不定,眩暈如旋,强欲自力,乍起還仆,以此病情,致身於肅敬之地,周旋於奉璋之列,萬無其望,玆敢短章自列,仰陳實狀。伏乞聖慈,俯垂諒察,亟命該曹,將臣享官之任,特爲改付標,以便公私,不勝幸甚云云。答曰省疏具悉。疏辭,許令該曹付標。
副司直具庠疏曰,伏以臣再經大政,觸事憒劣,而幸免重戾,得蒙遞解,到處恩造,感蹙無地。第於西道取才擬望事,有所萬萬惶悚者,蓋計劃之規,雖以分數爲重,取才之法,當以中數爲主,而尹理五四中六分,申榮祖五中,則申榮祖,當爲首,尹理五當爲副,而首副換易,至蒙天點,臣之誤錯,無所倖逭,而取才法意,本自至重,不可以事屬旣往,置而不論。亟命有司,先勘臣罪,以肅朝綱,仍命該曹,卽爲改差,以存法例,千萬幸甚云云。答曰,大政注擬,孰非中外之具瞻者?至於取才居首,移易不得,而乃有此多中者見漏,事未前聞,若此不已,後弊何言?惜乎廟堂之尙無一言,以致當者之抗章自明,國體所在,不可例批,固知由於生疎,不能戢察。觀其疏語,太涉分疏,原疏還給,前判書具庠罷職,首望受點勿施,以居首人改付標事,分付該曹,此後此等之習,廟堂嚴加杜弊。
甲寅十二月二十八日辰時,上御重熙堂。右承旨入侍時,右承旨李晩秀,記事官鄭文始,記注官金良倜,記事官吳泰曾,以此進伏訖。上命書榻敎曰,堂下侍從違牌坐罷人敍用。又命書公事判付。仍命退,承史以次退出。
上在昌德宮。停常參·經筵。
蔡弘遠啓曰,大司憲申光履未肅拜,執義吳翼煥在外,掌令李益洙呈辭,李心傳,持平朴蓍壽未署經,持平安廷善傳旨未下,監察茶時之意,敢啓。傳曰,知道。
傳于洪義榮曰,禮房承旨,馳詣宗廟·景慕宮,左承旨,馳詣社稷·永禧殿,奉審摘奸以來。
傳于蔡弘遠曰,同副承旨入侍。
注書鄭文始差祭,代以趙台榮爲假注書。
傳于李晩秀曰,承旨前望單子入之,待下批與未肅拜承旨,牌招察任。
承旨前望單子入之,李益運·李相璜落點。
傳于李晩秀曰,承旨房仍,左承旨爲禮房,左副爲軍士房。
傳于李相璜曰,吏曹擧行,萬萬駭然,參議金履翼遞差,前望單子入之,待下批牌招察任。
吏曹參議前望單子入之,韓晩裕落點。
李益運啓曰,都承旨沈煥之牌不進推考傳旨,今方捧入,而今日齋宿,承旨當爲備員,所當更請牌招,而拘於廳規,不得請牌,何以爲之?敢稟。傳曰,更爲牌招。
傳于李相璜曰,工刑換房。
李晩秀啓曰,大提學徐有臣牌不進推考傳旨,今方捧入,而親祭祭文製進,命下之後,如是違牌,事甚未安,更爲牌招,何如?傳曰,允。
李晩秀啓曰,大提學徐有臣,再牌不進,推考傳旨,今方捧入,而親祭祭文製進,命下之後,如是違牌,不卽擧行,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
李晩秀啓曰,大提學徐有臣,三牌不進,推考傳旨,今方捧入,而親祭祭文製進,命下之後,如是違牌,不卽擧行,事體所在,誠極未安,所當更請牌招,而係是一日四牌,何以爲之?敢稟。傳曰,更爲牌招。
李晩秀啓曰,大提學徐有臣,四牌不進,推考傳旨,今方捧入,而親祭祭文製進,命下之後,連事違召,不卽擧行,萬萬未安,所當更請牌招,而係是一日五牌,何以爲之?敢稟。傳曰,更爲牌招。
以朴思弼囚單子,傳于李相璜曰,保放。
李益運,以兵曹言啓曰,明日景慕宮擧動時,本曹堂上,侍衛及守宮,當爲備員,而參議未差,參知沈樂洙在外未肅拜,無以備員,參議未差之代,令該曹,以在京無故人,口傳差出,待下批牌招,以爲備員之地,何如?傳曰,允。
吏曹口傳政事,以金載翼爲兵曹參議,洪檍爲分內局提調。
洪義榮,以禮曹言啓曰,今此景慕宮正朝祭親行時,自上當有散致齋之禮,而正日只隔二日,散齋勢未及如例磨鍊,殿下,自今日散齋一日於別殿,致齋一日於齋殿。凡散齋,不弔喪問疾,不聽樂,有司不啓刑殺文書,致齋,惟啓享事,諸享官及近侍之官應從升者,竝散齋一日於本司,致齋一日於享所,諸衛之屬守衛宮門者,各於本司,淸齋一宿事,知委,何如?傳曰,允。
蔡弘遠,以兵曹言啓曰,來乙卯年各處頒給信漢符別單及文宰二品以上,武臣蔭官曾經摠管人員,章標頒給別單,修整以入之意,敢啓。傳曰,知道。
蔡弘遠,以都摠府言啓曰,今日入直內三廳武兼禁軍及軍兵等,當爲中日習射,而臘享大祭相値,不得爲之之意,敢啓。傳曰,知道。
蔡弘遠,以訓鍊都監言啓曰,今十二月二十九日·三十日,年終放砲時,次知將官將校姓名及兼別破陣等,年歲容貌,器械數爻,竝別單書入之意,敢啓。傳曰,知道。
蔡弘遠,以訓鍊都監言啓曰,依下敎前醫官康命吉,本局馬兵,待年軍充定之意,敢啓。傳曰,知道。
李益運,以右邊捕盜廳言啓曰,因備邊司草記,全羅道興陽縣庚戌條稅穀偸食逃躱船主李德起,亟令捕廳·秋曹,掩捕還囚,如數徵出事,允下矣。上項李德起,自臣廳,今已捕得,卽爲押送本道,使之還囚徵出之意,敢啓。傳曰,知道。
領議政洪樂性箚曰,伏以惟天惟祖宗,默垂眷佑,五慶咸湊,百祥鼎至,歡慶鼓舞,小大同情。卽伏見傳敎下者,有景慕宮正朝祭親行之命,臣雖愚迷,豈敢不仰認聖明之當此歲首,孺慕倍切?而第日寒嚴酷,比常陡劇,此時齋殿經宿,徹曉行禮,恐非大聖人保嗇之道。伏況帝王之孝,異於匹庶,不念玉體之勞損,仰貽殿宮之憂慮,而殿下縱欲自輕,其於宗社付托之重,何哉?臣職忝保護,不勝憂煎,玆敢短箚仰瀆,伏願聖明,亟寢成命,以副群情,千萬顒祝之至。取進止。答曰,省箚具悉卿懇。明年正朝宮享之親行,卽天理人情之所不容已,卿須諒之。仍傳曰,此批答,遣史官傳諭。
全羅道幼學李維坤·柳恩樹·羅學臣·吳養源·愼思海·金載明,進士李大奎,幼學金烈·姜在仁·李昌烈·尹怦·崔昌之·姜柱宗·鄭再爀,進士王學曾,幼學高得鎭·朴必浩·閔師伸·鄭觀民·文喜鎭·張運泰·奇昇雲·李之榮,進士洪樂濬,幼學文永瓚·梁洙鉉·閔相衡·梁潤吉·吳錫圭·朴諄可·朴致鵬·金喜瑾·具大源·鄭命郁·閔奎七·梁必震·洪永朴·李大馨·鄭陽復·李永喆,進士李基胄,幼學李基馨·朴隣鎭·吳光爀,進士奇茂伸,幼學金弼憲·李馨達·金希元·文大鎭·梁龜漢·安處衡·李燮垕·鄭陽勳·金希吉·閔奎五·梁成憲·安昌憲·尹仁守,進士南熤,幼學文亨鎭·梁命馹·張南翼·金相文·金萬稷·金相俊·洪宅洙·羅得綵·洪一榮·羅廷學,進士張景觀·李以集·李以錫,幼學李弘坤·金孝一·李昇燁,進士任昌祚·宋龜默,幼學奇象謙·李導亨·鄭獜燦,進士朴纘赫·奇學敬,幼學高時肅·宋相信·崔海之·朴鳴鈺·李鎭陽,進士柳東煥·魏白圭,幼學李志燁·金致福·文宗榦·田達年·文思欽·丁道心·韓思淸·文最光·文周伯·李啇啓·白大源·任弘源·文周德·姜泰衡·田司澤·任俊源·文得奎·李聖運·任鏡徹·文正光·丁時弼·任善源·李宗權·丁榮斗·丁顯達·金重熙·丁洛鉉·金來吉·金有杰·金有燁·金相祿·金尙俊·金萬銖·丁啓鉉·安義宅·朴相榮·安宗煥·林秀宇·林秀大·黃大謙·羅敬恒·趙啓獜·宋文豹·李得九·李相完·羅星天·崔柱厦·金永斗·黃宅垕·尹釴·趙寬重·羅紈·安栢·柳璜·李性謙·崔柱碩·鄭載範·金錫祚·羅翔烈·韓世東·鄭光震·閔時顯·崔昌殷·閔普顯·金載玉·李尙奎·趙宗喆·吳允澤·羅漢章·李性善·安榥·羅漢明·金璨·李垕永·任廷源·張景毅·金之律·李時行·金玩·鄭致聖·朴孝源·李宗燁·許頊·李宗孝·鄭鉉喆·李陽俊·李灝臣·柳德根·金寅喆·許崧·柳孝根·尹昌仁·金元瑞·鄭光遠·羅赫·鄭桂·尹甲獜·裵守桂·徐粹仁·羅聖佐·崔夢喆·高憺·具百源·李宗德·趙守鎭·權伈·吳慤·朴榮直·崔文性·權季彦·金亮顯·吳相·林錫五·崔門顯·姜柱天·柳熙儉·崔學衡·柳慶祿·宋德文·吳致相·李喜默·趙晉儉·姜永奎·鄭百衡·宋木·宋榮身·任昌宗·崔學悅·金鮐赫·柳景明·李斗性·權衡彦·金之元·崔鍾運·鄭濠·崔鍾德·李潤德·金尙宜·吳鎭國,進士朴相一,幼學李葴·崔㠔·李宗榮·蔡廷甲·崔熙·崔濼·金鏵·鄭憲佐·崔濬·金煥·崔鎭漢,進士崔光宇,幼學成漢祚·羅學成·金鼎烈·李東榮·羅漢弼·柳友栢·宋䛑·金得采·崔濈·李登榮·宋來錫·金以錝·崔鎭衡·羅彦孝·吳愼相·金衡國·羅尙殷·羅貞維·鄭宜喆·羅壽貞·鄭平·張淵·柳苾·許暹·李碩謙·金濬禧·李舜輔·柳涑·金普觀·羅瑞宗·金聲國·李翼延·李顯廷·李翊祚·鄭命喆·李行懋·金時獜·羅民譆·南顯老·李顯基·朴宗吉·羅奎弼·李漢鵬·李光燮·李光奎·金慶國·閔思徽·金永羽·閔思定·崔翊東·柳德文·張齊甲·羅讚賢·梁錫耉·林進遠·林時鎭·林愈遠·林愚鎭·林永鎭·鄭明愼,進士林重源·朴定源·朴宗漢·閔世基·閔思寬·閔令儒·閔喆儒·金吉羽·羅景祚,幼學林宇光·林命輔·吳章源·吳碩源·李爀臣·朴聖坤·金璜·閔邦榦·閔邦喆·閔邦顯·柳星七·柳星三·柳匡弼·柳錫良·崔宗協·柳相警·崔翼泰·崔世瑋·崔弘烈·崔承烈·金會源·羅廷尹·羅學榮·羅得緯·羅得絅·鄭大運·洪翼榮·洪翼淵·洪樂鍾·洪樂薰·洪千榮·邊相宅·金文在·朴鳳章·金眞賢·丁載煜·林載謙·許幹·朴泰奎·李挺賢·南極燁·金文達·南熤·曺興弼·柳台錫·曺弘弼,進士曺翊鉉·曺翊殷·崔時澤·朴虎瑞,幼學柳昌樹·羅儆·崔普錫·柳震昇·羅得奎·金鑑·金載復·鄭禮煥·鄭在安·吳相淳,進士鄭在章·鄭忠煥·李敬緝,幼學李鎭輔·鄭敎煥·朴熙·奇商臣·鄭彦直·尹栽·崔巽之·金致鈺·奇錫一·朴聖溢·高時俊·高一喬·羅宗祥·金致器·朴孝淳·朴性一·崔愼之·鄭碩東·宋相信·李寶仁·尹光說·柳泰三·高時喆·柳在潭·李昌佐·朴褧·柳逵·崔澐之·柳在淵·高廷忠·尹億·崔昌之·鄭潤邦·朴烇·李緯坤·高時德·金會鳴·李琳·鄭潤吉·李志德·高廷獜·柳在濟·鄭潤身·李成燁·金命復·崔驥之·朴孝參·高愼擧·奇象俊·奇象履·高廷鳳·朴光儀·朴必大·李鎭大·李成泰·李志學·朴聖演·宋益壽·李成俊·朴聖漢·高一柱·金敬臣·朴昌鎭·羅翼天·宋益來·李熠·高益贊·羅允參·朴聖潛·金通海·楊宗楷等疏曰,伏以臣等,竊伏聞有道之士,行詘一時,而其言必信於後代,盛德之君,志慕前脩,而其感無間於曠世,益其顯晦之數,自有定期,而明良之遇,不必同時故也。謹按故儒賢贈吏曹參判兼成均館祭酒臣柳馨遠,抱王佐之才,明先聖之道,而潛光晦跡,肥遯林泉,其生也不知而無憫,其死也無爲之,先後寂寥,遺墨埋沒巾衍,若將薰歇聲沈,與草木同腐,無以自見於天下萬世。及至聖朝,無左右謦欬,無事會夤緣,而特地恩褒,夐絶千古,九原哀贈,直超三階。雖其進善之贈,已降於先朝,隨錄之刊,亦在於當時,而或緣多士之陳請,或由廷臣之建言,未有若今時之出尋常萬萬,則眞所謂有隕自天,朝暮際遇也。在聖朝崇奬之道,在士林尊慕之誠,顧安有一分餘憾,而第其蘊藏之實,猶未盡著,節惠之典,尙有餘望,此臣等之所以不遠千里,齊叫九閽也。馨遠之學問造詣,固非後生末學,所敢窺測,而第伏念德行也,名節也,性理之工也,經濟之術也,此四者,實學問之大端,而求諸古人,兼而有之者,蓋鮮矣。以陶潛之節,謂之道德之士,則過矣,以許衡之學,謂之節義之士,則未也,至若馨遠,則一人之身,兼了橫渠之力踐,魯連之高蹈,康節之明理者也。馨遠,生有異質,至性根天,十歲之前,已著純孝神童之名,年甫弱冠,慨然有志於脩齊治平之學,平生讀書,究極精微,或有窒礙,則苦心竭力,當食忘食,當寢忘寢,忽有默契,則夜必蹶起,取燭疾書,經傳之異同,史家之得失,以至陰陽律呂,星躔度數,山川險夷,物産豐嗇,莫不旁通曲暢,而若其發一生經濟之學,爲萬歲治平之具者,卽隨錄一部是已。本之精神心術之微,達之天人事物之奧,自作一家緖言,暗合濂·洛宗旨,此正叔孫豹所謂其次立言,王世貞所謂君子精斂,而爲言者也。嘗聞王通多格言而失於自用,韓愈聞大道而未免倒學,今以隨錄觀之,不拘拘於道德而自合於道德,不汲汲於格致,而片言隻字,罔非從窮理盡性中流出來,而大綱細目,實三代致治之具也。試窺其一斑,則損益井制,欲挽三代者,張氏之大範也,仰觀俯察,分排星躔者,邵子之邃學也,覃思律呂,次及兵流者,蔡元定之博識也,夏禹氏成賦中邦之義,鄒孟子分田制祿之法,具在其中。今欲做三代之治,舍是書何以哉?試言其節義,則一自崇楨甲申以後,超然屛跡於湖南扶安縣之邊山,杜門三十年,麋鹿爲群,釣採終老,尋常吟詠,輒寓匪風下泉之思。顯廟八年,漂海人鄭喜·曾勝等,來自福建,泊于耽羅,髮猶不薙,衣尙華制,將押赴北地,馨遠,往見中路,以漢語酬酢,仍問弘光以後消息,則喜等,出示一曆,乃永曆二十一年紀元也,馨遠,汪然出涕,作詩贈之,喜等亦大泣而去,湖南人士,至今傳其事。斯人之學,篤於爲己,著於尊周,明於物理者如此,而抑臣等,別有所尊慕者。馨遠,以故名相寬之裔,故翰林臣之子,當國家延訪丘園之時,顧乃杜門約己,潛心篤學,超然若郭林宗之不入標榜,溫然若程伯子之動以忠恕,一點塵壒,曾不得汚其身名。苟非存乎中者,實有大過人者,安能脫屣軒冕,土苴纁組,獨如是哉?當時之薦紳韋布,無被無此,莫不心敬而誠服,後之嚮風慕義者,自不覺狹者廣,薄者敦,迄今百有餘年,尊師仰慕之不倦焉。其德至厚而道至廣,能令人觀感興起之至此者,深究其源,則莫不權輿於涵養未發之時,省察已發之際,而無些箇偏倚,無些箇乖戾,馴致此純一之境,君子哉,斯人也。孟子曰,誦其詩讀其書,不知其人,可乎?馨遠之體用經綸,著在隨錄,固已家藏而人誦矣,若乃遺藁中,平日所論危微精一,仁義禮智喜怒哀樂等說,無非卓越諸子,深得聖門之奧旨,而藏在蠹,在笥,世之學者,多未見其全書,是爲士林之齎恨,而第以一國公議之形於章箚,著於文字者觀之,潛心義理孝友出天者,故府院君臣閔維重,及故相臣李尙眞,筵薦語也。稱之以王佐才者,故相臣許穆也,三代後第一經國謨者,故判書臣權疏也,抗章叫閽,亟請褒贈者,嶺南故進士臣盧思孝等也,讀隨錄而謂之古聖遺法者,故相臣尹拯也,序隨錄而稱之以天下萬世書者,故參判臣吳光運也,疏請隨錄之刊行,至謂我東方祈天永命之本者,故承旨臣梁得中也,稱之以不見知而無憫者,故諮議臣李柬也,筵陳其學術之高博,公正者,故相臣趙顯命也,狀聞其純備之行,尊周之義者,故判書臣李成中也,我東方識務君子,惟李栗谷·柳磻溪云者,故徵士臣李瀷所記也,雖不言道德,道德在其中者,故監役臣金砥行讀隨錄詩也,學準孔·顔,才參伊·呂等語挽之者,故持平臣李之濂也。其他山林草野之間,稱之曰磻溪先生,同聲合贊,仰若山斗,或移書往復,或私自箚錄,藏之箧笥者,亦不可殫記。若而人皆近世所稱名卿碩儒,智足以知人,且其平日趨向,未必皆同,而至於馨遠,則其所以尊尙慕詡者,不謀而同,其非有毫髮阿好過情之譽,而爲擧世公共之論,可推而知。嗚呼,以若道學,出而需世,則其於贊聖明而福生民,宜若伯仲伊·呂,而惜其甘心剷跡,懷寶沒世,使人主不得識其面,生民不得蒙其澤,空言垂後,展布無望,斯足爲千古志士之限。嗚呼,其行誼之卓絶,道德之純明,風節之凜然,見識之高博,實無愧於有宋諸賢,今雖加之以非常之典,必無睽異之論,而公論而公議,自有洋洋莫可遏者。幸其身歿未幾,多士建祠於隱遯之鄕,俎豆不替,則公議之行乎下者如彼,先朝褒贈之恩,聖世曠感之諭,前後相輝,照映耳目,則寵遇之得乎上者如彼,上下同慕,古今罕比。臣等顧安敢更事煩瀆,而第伏念歲月遒邁,風聲晼晩,則遺韻寢微,德業莫徵,臣等之一暴私忱,又安得不遑遑汲汲,猶恐此時之或失也哉?臣等伏聞國典,凡在儒賢,不計資級,特許賜諡,又伏聞疊設祠額之禁,近雖申明,而儒賢院宇單設處,亦許賜額,此實國朝之美意,斯文之盛事。至於馨遠,則建祠已久,而尙稽宣額之擧,貤贈荐降而姑無易名之典,蓋緣臣等之未遑,非必聖念之有靳,玆敢不揆猥越,齊聲仰籲。伏乞聖明,特垂綵納,先賜美諡,則不但于臣等觀感之地,倍增榮聳,抑將于聖世崇報之道,益有光輝,臣等無任屛營祈懇之至。答曰,省疏具悉。予於贈祭酒處士柳馨遠,有曠想之契,惜未及見,予意悉示於贈官之綸音,處士有知,尙亦夷猶,此豈不逾於拔例賜諡,越格宣額?爾等退修學業。
甲寅十二月二十九日巳時,上御重熙堂。同副承旨入侍時,同副承旨蔡弘遠,假注書李允謙,記注官金良倜,記事官吳泰曾,以次進伏訖。上命書傳敎曰,明日申時,眞殿展拜後,從便隨時,由館峴景慕宮展拜,仍留齋殿,親行正朝祭,行祭後,還至明政殿月臺,行祈穀大祭受誓戒,翌日行眞殿展拜禮,仍行茶禮,眞殿行禮時及景慕宮正朝祭時,百官參班置之,趁誓戒整待於弘化門外班事,分付。明日動駕時,侍衛軍兵,皆以內外各營入直磨鍊,馬步軍兵,壯勇大將都領,此外雖一校一隷,入番外切勿出用,留營留陣斥堠伏兵等,凡係應行之節,一竝除之事,分付。上曰,明日景慕宮正朝祭親行時,祭文則大提學,卽爲牌招製進,香祝則明日申後,香官與禮房承旨,先爲陪進,祭品則依俗節例爲之,祭官則進幣奠幣瓚爵官及堂上堂下執禮外,皆依俗節攝祀例爲之,服色則出還宮時,絳紗袍磨鍊事,分付,出榻敎命退,承史以次退出。
上在景慕宮,停常參·經筵。
大殿·王大妃殿·惠慶宮·中官殿,內閣·政院·玉堂·朝廷·二品以上,六曹堂上·兩司長官,宗親·儀賓奉朝賀,除夕單子問安。答曰,知道。
元子宮,內閣·政院·玉堂·朝廷·二品以上·六曹堂上·兩司長官,宗親·儀賓,奉朝賀,除夕單子問安。答曰,知道。
大駕詣景慕宮展拜罷後,內閣·政院·玉堂·藥房口傳問安。答曰,知道。
李益運啓曰,備邊司郞廳來言,今日賓廳日次,而以景慕宮動駕相値,不得來會云矣,敢啓。傳曰,知道。
李晩秀啓曰,明日正朝望闕禮,依例爲之之意,敢啓。傳曰,知道。
下備忘記于李益運曰,寧城僉使李元喆,森森坡萬戶金振玉下直,各長弓一張,長箭一部,片箭一部,筒兒一箇賜給。
傳于洪義榮曰,傳香承旨,馳詣宗廟·永禧殿,奉審摘奸以來。
洪義榮啓曰,大提學徐有臣牌不進推考傳旨,今方捧入,而親祭祭文製進,一時爲急,連日違召,不卽擧行,事體所在,極爲未安,更卽牌招,何如?傳曰,允。
傳于李晩秀曰,右承旨入侍。
傳于李相璜曰,工刑換房。
傳于沈煥之曰,吏刑換房。
傳于洪義榮曰,申初則眞殿行禮相値,朝廷除夕問安,其前爲之,正朝問安,受誓戒後,爲之事,分付。
傳于李晩秀曰,卿宰罷散人敍用,令該曹口傳付軍職。
傳于李益運曰,侍衛軍兵毛具。
吏曹口傳政事,以尹長烈爲兵曹參議,閔昌爀爲參知。
沈煥之,以吏曹言啓曰,社稷祈穀大祭,奠幣爵酒官預差,以前參議金履翼塡差,而時無職名,令該曹口傳付軍職,何如?傳曰,允。
兵曹口傳政事,行副司直金履翼。
李益運,以兵曹言啓曰,各處薄衣騎兵二十名,旣着襦衣,明日下番其中單袴騎兵崔景等,十三名,加綿次,各去核一斤題給之意,敢啓。傳曰知道。
李益運,以兵曹言啓曰,依下敎,隨駕禁軍及武藝別監內吹·兼內吹·近仗軍士·標下軍兵等處,設粥分饋之意,敢啓。傳曰,知道。
李益運,以扈衛廳大將意啓曰,依下敎,本廳內入直軍官金聲鍾處,正木一疋,去核二斤,考例題給之意,敢啓。傳曰,知道。
李益運,以壯勇營言啓曰,來乙卯正月當本營左司屬京畿五番後哨,水原軍兵,逢點實數一百二十七名,今已點閱整齊,仍爲立番,本營舊軍放送之意,敢啓。傳曰,知道。
李益運,以壯勇營言啓曰,今十二月二十九日三十日,年終放砲時,次知將官將校及別破陣火箭軍姓名,器械數爻,別單書入之意,敢啓。傳曰,知道。
李益運,以壯勇營言啓曰,依下敎本營隨駕將校軍兵等處,設粥分饋之意,敢啓。傳曰,知道。
李益運,以訓鍊都監言啓曰,今十二月三十日,景慕宮展拜時,因兵曹節目,金虎門軍十名,軍餉色軍二十名,將官率領,挾輦侍衛,金虎門軍二十名,銅龍門軍三十名,廣智營軍四十五名,西營軍四十名,南營馬兵四十五名,北營標下軍三十五名,各其將官,領赴都領營門,還宮後,各還直所,而竝待標信擧行之意,敢啓。傳曰,知道。
李益運,以訓鍊都監言啓曰,今此景慕宮展拜時,南營馬兵四十五名,廣智營軍四十五名,西營軍四十名,除出赴陣矣,當夜宮墻外巡邏,無以分排,依例以新營下都監守直軍,推移行巡之意,敢啓。傳曰,知道。
李益運,以訓鍊都監言啓曰,依下敎,挾輦軍及赴陣軍兵等處,設粥分饋之意,敢啓。傳曰,知道。
李益運,以禁衛營言啓曰,今十二月三十日,景慕宮擧動時,集春營入直守禦廳軍三十名內,除營直五名,餘皆領付于壯勇營都領陣矣,當夜宮墻外巡邏,勢難分排,新營入直京標下餘軍八名,兼別破陣二名,南別營入直兼別破陣四名,火藥庫入直別破陣六名,除出添入,使之警巡之意,敢啓。傳曰,知道。
李益運,以禁衛營言啓曰,依下敎,隨駕赴陣將校軍兵等處,設粥分饋之意,敢啓。傳曰,知道。
李益運,以御營廳言啓曰,今十二月三十日,景慕宮動駕時,依兵曹節目,東營新營入直軍各三十名內,除營直五名,餘皆除出,該入直將官,領赴于壯勇營都領陣,而東營入直軍,則待標信擧行,解嚴後,各還本處入直之意,敢啓。傳曰,知道。
李益運,以御營廳言啓曰,依下敎,赴陣軍兵等處,設粥分饋之意,敢啓。傳曰,知道。
禮曹啓目,粘連濟州移轉穀,候風處所,設置祭壇,待穀船畢到,行祭事,纔已啓下矣,分付道臣,使之依此擧行,何如?判付啓,依允。香祝,今日下送爲良如敎。
備邊司啓目粘,高靈縣民少穀多,糶糴固宜紊亂,此皆營邑不早慮患,因循掩覆之致,雖以時縣監言之,反作未捧等說之遽然登聞,揆以事體,誠極寒心,從重推考,道內有此等痼瘼,而不卽釐正,道臣亦爲推考。殘邑多穀民受其病,不可不有一番矯救之政,待開春分糶時,從便轉移於傍近穀少之邑,俾高靈之民,永免逋負侵徵之弊,何如?判付啓,依允爲旀,爲道臣者,不早蘇救,致有邑倅之疏陳,旬宣之責,固如是乎?不可問備而止,嚴飭釐弊爲良如敎。
大提學徐有臣疏曰,伏以惟天眷佑我宗祊,五慶咸湊,百祿是遒,縟儀將擧,聖孝彌光,臣民慶忭,曷有其極?臣於病伏自訟之中,伏奉景慕宮祭文撰進之命,召牌儼臨,此係文衡之責,臣豈有冒沒承膺之勢哉?身如縛縶,動彈無路,屢補之罪,尤合重戮。仍伏念臣之去就,已決於韓光植初疏之日也。紀述撰次,是臣職分,而未免物情之不愜,致有人言之峻發,在臣道理,惟當退俟嚴誅,矢死自劃而已。迺殿下大度包容,曲費造化,爰有往復淘洗之命,而復入僨敗之地,重取苟且之譏,亦非義分之所敢出,冒犯違傲,罪上添罪,飭敎旋下,辭旨截嚴,諄諄誨諭,若慈父之詔迷子,至以此時予心爲敎,臣奉讀及此,自不覺怵然而感,潛然而涕,區區私義,有不暇顧,謹遵聖敎。書問於光植,意或光植之所言,在於微臣見聞所未周處,而其答無所別白,臣已竊怪之,及其再疏出,而以全篇當改爲辭,則於是乎頭勢冞緊,手段益露,臣之情地,轉危蹙矣,何幸處分嚴明,製述之任,改授宿望?夫然後,朝廷事體至爲正大,而臣亦獲免於包羞耐彈之歸,雖使臣自爲之地,亦不及此。臣又伏見堂疏批旨,有曰起疑於無疑之文字者,大哉王言,至哉聖恩,照燭無餘,河海莫量,臣百回莊誦,有淚被面,感結腸曲,不知死所。噫,臣猥以一無比數之姿,忝叨萬不近似之職,夤緣事會,冒沒膺命,凡係飾慶文字,多所與聞,每自循省,以榮以懼,而閟官冊文,尤爲至重,摸天地之大,繪日月之光,揄揚盛德,昭示來許,有非如臣蔑識,所敢承當,聞命悸恐,莫省所措。而臣受恩如天,圖酬無地,一半分報效之道,亶在於此,乃敢屢日運思,苦心鄭重,濡毫屬藁,兢兢致愼,而其奈神精衰落,筆力鈍拙,實不能萬分一闡揚鋪張,莫重莫大之事,至嚴至敬之文,騰人頰舌,褻瀆至此,一則臣罪,二則臣罪。臣雖人微,顧其職,則文苑之提衡也,問其事,則顯冊之狀德也,而識不逮誠,才不副心,乃有此前古館閣所未有之擧,鉛刀無一割之用,負乘爲致寇之資,尙何顔面復對傳心之硯,更把代草之筆,淟涊蹲據,恬若平常,以玷名器而羞當世之士乎?其在國體,亦宜不待臣言之畢,而有以處之也。臣以人則至鹵下也,以分則太盈溢也,九死得生,卄載斂蹤,衰朽老醜,萬念灰冷,而比年以來,復廁簪紳,華赫如舊,仰感洪私,俯怵微分,耿耿此心,如集于木,而今此見帶,又出人望之外,初非夢想所到,直是可驚可愕之事耳。然而循墻莫遂,守株不固,未遵先人之訓,重犯匹夫之罪,固知早晩,必有何樣事端,自受命至于今日,涕泣憂懼,未嘗頃刻弛心者,如痿人之不忘起,準擬慶禮之後,悉暴悲苦之情,仰丐生成之澤,心口相語,屈指以俟。盈虧之理,其至無幸,倚伏之門,相尋如期,果不耐數十日消受,而有此大顚沛矣,從今以往,詞垣一步,便成鐵限,一日虛縻,虧損匪細,豈敢徒懷瀆擾之懼,不顧廉防之重乎?臣之得有今日,皆殿下賜也,殿下以先臣之故,不忍其覆墜,而曲爲全保,雨露之渥,若有所漏,今臣踪地之危臲,情私之崩迫,庶蒙聖慈之所惻然而垂憫矣。伏乞聖上,哀之憐之,亟收臣三館職名,俾得以避遠駥機,退守溝壑,臣雖死之日,猶生之年,而世世生生,含珠結草,以報殿下之恩矣,臣無任屛營祈懇之至。答曰,省疏具悉。所辭過矣,勿辭行公。
甲寅十二月三十日未時,上御便殿。右承旨入侍時,右承旨李晩秀,假注書趙台榮,記注官承膺祚,記事官吳泰曾,以次進伏訖。上命書榻敎曰,大提學疏批未下,藝文提學牌招,景慕宮親祭祭文製進。上曰,呼申之後,除夕問安仍卽爲之事,分付。又命書榻敎曰,經宿問安,翌日問安,勿爲之。命退,承史以次退出。
甲寅十二月三十日申時,上詣景慕宮。經宿擧動入侍時,行都承旨沈煥之,行左承旨洪義榮,右承旨李晩秀,左副承旨李益運,右副承旨李相璜,同副承旨蔡弘遠,假注書李允謙·趙台榮,記注官承膺祚,記事官吳泰曾,原任直提學徐鼎修,檢校直提學金載瓚,檢校直閣徐榮輔·南公轍,以次隨駕。上具遠遊冠絳紗袍,乘輿出永淸門·弘化門,降輿乘輦,出弘化門。上曰,兵曹堂上,在外及差祭人許遞。令該曹口傳差出,待下批先隨駕後謝恩。出駕前下敎駕詣館前路,降輦步過,復乘輦詣宮大門外,降輦乘輿,入宮門詣齋殿,少頃出東狹門,詣板位行再拜禮,入廟內奉審,還詣齋殿,命諸臣權退,諸臣小退。
